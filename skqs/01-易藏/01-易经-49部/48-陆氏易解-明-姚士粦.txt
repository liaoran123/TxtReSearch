陆氏易解    [明]姚士粦

提要 

    《陆氏易解》一卷，明姚士粦所辑。呉陆绩周易注也。呉志载，绩所着有《易释玄》，《隋经籍志》有绩《周易注》十五卷。《经典释文》序录作陆绩《周易述》十三卷。《会通》一卷。新旧唐书志所载卷数与《释文》同。原本久佚，未详孰是。此本为《盐邑志林》所载，凡一百五十条，朱彝尊以为抄撮。陆氏《释文》、李氏《集解》二书为之然。此本兼采京氏《易传注》为多，而彝尊未之及。又称其经文异诸家者，履帝位而不疚，疚作疾。明辨晢也，晢作逝。纳约自牖，牖作诱。三年克之惫也，惫作备。今此本皆无之，岂传写又有异同欤。彝尊又言曹溶曾见有三卷者，则后人辑陆氏《易注》之本，或有多寡详畧之不同，未可知也。昔宋王应麟辑郑氏《易注》为学者所重，士粦此本虽不及应麟搜讨之博，而掇拾残剰，存什一于千百，亦可以见陆氏《易注》之大畧也。绩字公纪，呉郡呉人，官至郁林太守加偏将军，事迹具呉志。士粦字叔祥海盐人，周亮工书影记其十三而孤，年二十犹目不识丁，寓居德清姜氏家，姜始授以句读，晚乃卓然自立，盖亦奇士云。  

陆氏易解 

乾 
    上九，亢龙有悔。 
    阳极阴来，吉去凶生。 
    用九，见羣龙无首，吉。 
    纯阳用九之徳。 
    六位时成。 
    十二辰分六位，升降以时消息，吉。 
    利之今作利物，足以和义。 
    圣人作而万物覩。 
    阳气至五，万物茂盛，故譬以圣人在天子之位，功成制作，万物咸见之矣。 
    六爻发挥，旁通情也。 
    乾六爻，发挥变动，旁通于坤。坤来入乾，以成六十四卦，故曰旁通情也。 
坤 
    六三，或从王事，无成有终。 
    阴臣阳君，臣不敢为物之始。阳唱阴和，君命臣终其事也。 
    上六，龙战于野，其血玄黄， 
    乾配西北，积阴之地，阴盛，故战乾坤。伴处天地之气杂，称玄黄也。又曰戌亥，是乾之位。乾伏本位，积阴之地，犹盛，故战。 
    为其嗛今作嫌，于无阳也。 
    行今作应地无疆。 
屯 
    云雷屯，君子以经纶。 
    水在雷上，如云雷交作，天地草昧，经纶之始，无出于此也。 
    初九，盘桓利居贞。 
    屯难之际，盘桓不进之貌。 
    女子贞不字，十年乃字。 
    字，爱也。时通则道亨，合正匹也。 
蒙 
    匪我求童蒙。 
    六五，阴爻在蒙，暗蒙又体艮少，故曰童蒙。  

  需 
    六四需于血。 
    外卦坎水为险，亦阴称血也。 
讼 
    天与水违行。 
    天道西行，水东流，其路背也。外象干，西北方之卦。内坎水，正北方之卦。其流东也，二气不交，曰讼。 
师 
    象曰，地中有水，师。 
    坎在坤内，故曰地中有水。师，众也。坤中众者，莫过于水。 
    九二在师中吉。 
    阳居九二也。  

  比 
    比卦，一阳五阴，少者为贵，众之所尊者也。 
小畜 
    宻云不雨，自我西郊，尚往也。 
    一阴劣，不能固阳，是以往也。 
履 
    刚中正，履帝位而不疚，光明也。 
    当履之时。 
    眇能视，跛能履。 
    此履非其位六三。 
泰 
    上六，城复于隍。 
    三阳务上，坤顺而往，往而不巳，否道至。 
否 
    小人道长，君子道消。 
    阴小人，阳君子。 
    其亡其亡，系于包今作苞桑。 
    包，本也，言其坚固不亡。如以巽，绳系也。苞桑则丛桑也。 
    否终则倾，何可长也。 
    否极则泰来。 
同人 
    九五，先号咷而后笑。 
    隔于阳位，不能决胜先克，故曰号咷。后获合，方喜，故曰后笑。 
大有 
    火在天上，大有。 
    离为火，为日，故曰大有。 
谦 
    阙 
豫 
    天地以顺动，故日月不过，而四时不忒。 
    坤顺震动。 
随 
    动而说。 
    震一阳二阴，阳君阴民，得其正也。 
    王用亨于西山。 
    亨，祭也。 
蛊 
    阙 
临 
    至于八月，有凶。 
    建丑至未，至于八月入遯。 
观 
    风行地上。 
    君子之徳，风。小人之徳，草也。 
    六三，观我生。 
    我生即道也。 
    利用宾于王。 
    臣道出于六四爻也。 
噬嗑 
    动而明。 
    象雷电也。 
    九四，噬干胏，得金矢，利艰贞吉。象曰利艰贞吉，未光也。 
    肉有骨，谓之胏。离为干肉，又为兵矢，失位用刑，物亦不服，若噬有骨之干胏也。金矢者，取其刚直也。噬胏虽复，艰难终得申其刚直，虽获正吉，未为光大也。 
贲 
    六四，贲如皤如，白马翰如。匪冦婚媾。 
    震为马，为白，故曰白马翰如。按皤亦白素之貌也。 
剥 
    象曰，山附于地，剥。 
    艮为山，坤为地，山附于地，谓髙附于卑，贵附于贱，君不能制臣也。 
    君子得舆，小人剥庐。 
    君子全得，剥道安其位，小人终不可安也。 
复 
    七日来复。 
    七日阳，之称也。七凡称阳数也。谓坤上六，阴极，阳战之地。阴虽不能胜阳，然正当盛阳不可轻犯。六阳涉六阴反下七爻在初，故称七日。日亦阳也。 
    初九，不逺复，无禔今作祗，悔。 
    反至初九，阳来阴复。逺，违也。禔，安也。 
无妄 
    缺 
大畜 
    六四，童牛之角今作牿。 
頥 
    天地养万物，圣人养贤以及万民。 
    上下阳位，包阴也。 
大过 
    大过，大者过也。 
    大者相过。 
坎 
    习坎， 
    坎水。龙深陷于物，处坎之险，不可不习，故曰习坎。便习之习，后不可履于险，而不陷没者，不以刚履柔，不能成坎之道也。 
    维心亨乃以刚中也。 
    内外居坎，阳处中而为坎主，纯阴得阳，为名臣得君，而安其居也。君得一名臣而显其道。 
    象曰，水洊至，习坎。君子以常徳行习教事。 
    洊，再。习，重也。水再至而益通流，不舎昼夜，重习相随以为常有，似于习，故君子象之。以常习教事如水不息也。 
    六三，来之坎。坎险且枕入于坎，窞勿用。 
    枕闲碍为害之貌。 
离 
    明两作离，大人以继明照于四方。 
    离卦中虚，始于乾象，纯刚健不能柔，故以北方阴气贯中刚而文明也。 
  咸 
    咸亨利贞，取女吉。 
    艮少男，兊少女。男下于女，取妇之象。 
    天地感而万物化生。 
    天地因山泽，孔窍以通，其气化生万物也。 
恒 
    九三，不恒其徳。 
    恒，者常也。而九三以阳居，位立于阴阳交互之上，是知不久为失所也。 
遯 
    天下有山，遯。 
    遯，退也。 
    遯之时义大矣哉。 
    谓阳气退，阴气将害，随时遯，避其义大矣。 
    初六，遯尾厉，勿用有攸往。 
    阴气已至于二，而初在其后，故曰遯尾也。避难当在前，而在后，故厉往，则与灾难会，故勿用有攸往。 
大壮 
    内阳升降，二众俱阳，曰大壮。 
    君子以非礼弗履。 
    天尊雷卑，君子见卑乘尊，终必消除，故象以为戒。 
    非礼不履，丧羊于埸今作易。 
    埸，谓疆埸也。 
晋 
    晋，康侯。 
    康。安也，乐也。 
明夷 
    六二，明夷，睇今作夷于左股。 
    旁视曰睇。 
家人 
    正家而天下定矣。 
    圣人教，先从家始，家正则天下化之，修已以安百姓者也。 
    妇子喜喜今作嘻嘻，终吝。 
    九五，王假有家，勿恤吉。 
    假，大也。五得尊位，据四应二，以天下为家，故曰王大有家。天下正之，故无所忧，则吉。 
睽 
    说而丽乎明。 
    兊处下为积阴暗之象也。离在上为明照于下。 
    上九，先张之弧，后说之弧说合作脱。 
    先，疑暗也。后说明也。 
蹇 
    蹇，当位贞吉，以正国今作邦也。 
    正国为汉朝讳。 
解 
    雷雨作，解。 
    震雷坎雨。 
    百果草木皆甲宅今作拆。 
    宅根也。 
    解而拇。 
    拇，足大指。 
损 
    损下益上。 
    乾九三，变六三，阴柔益上，九臣奉君之象。 
    君子以惩忿□今作窒欲。 
益 
    风雷益。 
    内外顺动，风雷益，四象分明，刚柔定矣。 
夬 
    象曰，泽上于天，夬。 
    水气上天，决。降成雨，故曰夬。 
姤 
    天下有风，姤。后以号令诰四方。 
    巽，入也。风入于坤，皆动也，故知天下有动其物也。 
    姤之时义大矣哉。 
    天地相遇，万物亦然，其义大矣。 
    累今作羸豕孚蹢躅。 
萃 
    萃王假有庙萃下无亨字。 
    王五庙上也。王者，聚百物以祭其先，诸侯助祭于庙中。假，大也。言五亲奉上矣。 
    象曰，泽上于地。萃君子以除戎器，戒不虞。 
    除犹修治也。凡聚众，必慎防闲暇。阳为主，成萃之义，伏戎必豫备，众聚去疑心。 
升 
    地中生木，升。君子以顺徳，积小以髙大。 
    合抱之木始于毫末。 
    王用亨于岐山亨，叹音，火庚反。今此作祭享之享。 
困 
    困卦，上下不应，阴阳不交。六三阴，上六亦阴，无配入九五，求阳阳亦无纳也。 
    九五，劓刖。 
    劓刖，当为倪亻兀。 
    象曰，劓刖，志未得也。 
    无据无应，故志未得也。二言朱绂，此言赤绂。二言享祀，此言祭祀。传互言耳无他义也。谓二困五，三困四。五初困上，斯乃迭困之义也。 
井 
    井，改邑不改井。 
    井道以澄清见用，为功也。井，象徳不可渝变也。 
    木上有水，井。君子以劳民劝相。 
    井以徳立，君正民信，徳以其道也。 
    井收勿幕。 
    收，井干也。 
革 
    革，已日乃孚。 
    孚，犹信也。 
    象曰，君子豹变，其文蔚也。 
    兊之阳爻，称虎。阴爻，称豹。豹，虎类而小者也。君子小于大人，故曰豹变，其文蔚也。 
鼎 
    鼎，象也。以木巽火，亨饪也。 
    木见火中发。火木相资，象鼎之兆。下穴为足，中虚见纳，饪熟之义明。 
    九三，鼎耳革。 
    九三，成鼎之徳。 
    六五，鼎黄耳。象曰，鼎黄耳，中以为实也。 
    六五，委任贤臣，假之位也。得中承阳，故曰中以为实。 
震 
    震惊百里。 
    震为雷声，惊于百里。春发秋收，顺天行也。取象定吉凶。 
艮 
    阙 
渐 
    渐之进也，女归吉也。进得位往有功也。 
    艮变八卦，终于渐。渐终，降纯阴入坤，分长女，三阴之兆也。柔道行也。 
    初六，鸿渐于干。 
    水畔称干。 
    六二，鸿渐于盘，饮食衎衎。 
    贤人进位也。 
    六四，鸿渐于木，或得其桷。 
    桷，榱也。 
归妹 
    归妹，征凶。 
    震，长男。兊，少女。少女匹长男，气非合也。 
    归妹以嬬今作须。 
    嬬，妾也。 
丰 
    丰其屋，蔀其家，窥其户。阒其无人，三岁不觌，凶。 
    上六，积暗而动，凶之于上，反下见阴之兆。 
旅 
    山上有火，旅。 
    火在上，无止，象旅之义。 
    初六，旅琐琐，斯其所取灾。 
    琐琐，小也。艮为小石，故曰旅琐琐也。履非其正，应离之始。离为火，艮为山。以应火，灾焚自取也。故曰斯其所取灾也。 
巽 
    木，干象。阴来荡成巽。巽者，顺也。 
    象曰，重巽以申命。 
    巽为命令。重命令者，欲丁宁也。 
    刚巽乎中正而志行。 
    二得中，五得正，体两巽，故曰刚巽乎，中正也。皆据阴，故志行也。 
    柔皆顺乎，刚是以小亨。 
    阴为卦主，故小亨。 
兊 
    兊，说以先民。 
    兊下六阴凝，艮上于阳健，纳兊为妻，二气合也。 
涣 
    涣，散也。 
    乘木有功也。 
    虚舟行也。 
    风行水上。 
    木浮于水也。 
节 
    阙 
中孚 
    中孚，信也。 
    豚鱼吉。信及豚鱼也。 
    豚鱼，幽微之物。信尚及之，何况于人乎。 
    我有好爵，吾与尔纟麻今作縻之。 
小过 
    阙 
既济 
    坎离分子午，水上火下，性相交敌，不相间隔，故曰既济也。 
未济 
    离炎上，坎务下。二象不合，各殊阴阳也。  

    系辞  

    鼓之以雷霆。 
    鼔，鼔动也。 
    六爻之动，三极之道也。 
    极，至也。天有阴阳二气，地有刚柔二性，人有仁义二行。六爻之动，法乎此也。凡三才极至之道也。初四下极，二五中极，三上上极也。 
    是故君子所居而安者，易之序也。 
    序，象也。 
    辩吉凶者，存乎辞。 
    吉凶之兆见乎爻象。 
    夫乾，其静也颛今作专。 
    子曰，劳而不伐，有功而不置今作徳，厚之至也。 
    野容诲淫野今作冶， 
    野，言妖。野容仪，教诲淫佚也。 
    凡三百有六十当期之日。 
    日月十二，交会积三百五十四日，有竒为一会。今云三百六十，当期则入十三月六日也。十三月为一期，故云当期之日也。 
    是故四营而成易。 
    分而为二以象两一营也。挂一以象三，二营也。揲之以四，以象四时，三营也。归竒于扐，以象闰四营也。谓四度营为方成易之一爻者也。 
    以动者尚其变。 
    变为爻之变化，当议之而后动矣。 
    夫易开物成务。 
    开物，谓庖牺引伸八卦，重以为六十四，触长爻策至于万一千五百二十，以当万物之数，故曰开物。圣人观象而制网罟，耒耜之属，以成天下之务，故曰成务也。 
    六爻之义，易以工今作贡。 
    退藏于宻。 
    受蓍□之报应，决而退藏之于心也。 
    是兴神物，以前民用。 
    神物，蓍也。圣人兴蓍以别吉凶，先民而用之，民皆从焉，故曰以前民用也。 
    以神明其徳夫。 
    圣人以蓍能逆知吉凶，除害就利，清洁其身，故曰以此斋戒也。吉而后行，举不违失，其徳富盛，见称神明，故曰神明其徳也。 
    利用出入，民咸用之，谓之神。 
    圣人制器以周民用，用之不遗，故曰利用出入也。民皆用之而不知所由来，故谓之神也。 
    天地变化，圣人效之。 
    天有昼夜四时变化之道，圣人设三百八十四爻以效之矣。 
    变而通之以尽利。 
    变三百八十四爻，使相交通以尽天下之利。 
    举而措之，天下之民谓之事业。 
    变通尽利，观象制器，举而措之于天下，民咸用之以为事业。 
    拟诸其形容，象其物宜，是故谓之象。 
    此明说立象尽意，设卦尽情伪之意也。 
    极天下之赜者，存乎卦。 
    言卦象极尽天下之深情也。 
    天地之道贞观者也。 
    言天地正可以观瞻为道也。 
    日月之道贞明者也。 
    言日月正以明照为道矣。 
    夫坤妥今作隤，然示人简矣。 
    何以聚人曰财。 
    人非财不聚，故圣人观象制器，备物尽利以业万民，而聚之也。葢取聚人之本矣。 
    观鸟兽之文。 
    谓朱鸟，白虎，苍龙，玄武。四方二十八宿，经纬之文。 
    斵木为耜。 
    耜，耒下耓也，广五寸。 
    易穷则变，变则通，通则久，是以自天佑之，吉无不利。 
    阴穷则变为阳，阳穷则变为阴，天之道也。庖牺作网罟，教民取禽兽，以充民食。民众兽少，其道穷，则神农教布殖以变之，此穷变之大要也。穷则变，变则通，与天终始，故可久民得其用，故无所不利也。 
    既辱且危，死期将至。妻其可得见邪。 
    六三从困辱之象，易之大过为棺椁死之象，故曰死期将至。妻不可得见也。 
    道有变动，故曰爻。 
    天道有昼夜日月之变，地道有刚柔燥湿之变，人道有行止动静吉凶善恶之变。圣人设爻以效三者之变动，故谓之爻者也。 
    危者使平。 
    文王在纣世有危亡之患，故于易辞多趋危亡求自免。济建成王业，故易爻辞危者使平，以象其事。否卦九五，其亡其亡，系于苞桑之属是也。 
    易者使倾。 
    易，平易也。纣安其位，自谓平易，而反倾覆。故易爻辞，易者使倾，以象其事。明夷上六，初登于天，后入于地之属是也。 
    水火不相射。 
    射，音亦厌也。 
    帝出乎震。 
    安为动主，静为躁君。 
    乾为首，为君，为父。 
    乾为首也，乾象坚刚，天地之尊，故为君父。 
    坤为腹，为母。 
    坤顺容于物。 
    乾为马，为龙。 
    天行运转不息。 
    为阪生， 
    阪当作反。 
    为风。 
    风，土气也，巽坤之所生，故为风。亦取静于本而动于末也。 
    为矫輮汉读为扭挼二音。 
    輮读为柔。 
    为小石。 
    艮，刚卦之小，故为小石者也。 
    讼必有众起，故受之以师。师者，众也。 
    丈人者，圣人也。帅师未必圣人，若汉髙祖、光武应此义也。 
    明夷诛也。 
    诛，伤也。