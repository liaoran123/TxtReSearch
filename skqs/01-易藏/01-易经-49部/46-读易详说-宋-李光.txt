△《读易详说》 十卷（永乐大典本）
　　
　　宋李光撰。光字泰发，上虞人。崇宁五年进士。官至参知政事。谥庄简。事迹具《宋史》本传。光为刘安世门人，学有师法。绍兴庚申以论和议忤秦桧，谪岭南。自号读《易》老人，因摅其所得，以作是书。故于当世之治乱，一身之进退，观象玩辞，恒三致意。如解《坤》之六四云：“大臣以道事君，苟君有失德而不能谏，朝有阙政而不能言，则是冒宠窃位，岂圣人垂训之义哉！故《文言》以括囊为贤人隐之时，而大臣不可引此以自解。”又解《否》之初六云：“小人当退黜之时，往往疾视其上。君子则穷通皆乐，未尝一日忘其君。”解《蛊》之初六云：“天下蛊坏，非得善继之子堪任大事，曷足以振起之？宣王承厉王后，修车马，备器械，复会诸侯于东都，卒成中兴之功，可谓有子矣，故考可以无咎。然则中兴之业，难以尽付之大臣，《蛊卦》特称父子者以此。”其因事抒忠，依经立义，大旨往往类此。史载其绍兴中奏疏云：“淮甸咫尺，了不经营。长江千里，不为限制。晋元帝区区草创，犹能立宗社，修宫阙，保江浙，未闻专主避敌如今日也。”其退而著书，盖犹此志矣。光尝作胡铨《易解序》曰：“《易》之为书，凡以明人事。学者泥于象数，《易》几为无用之书。邦衡说《易》，真可与论天人之际。”又曰：“自昔迁贬之士，率多怨怼感愤。邦衡流落瘴乡，而玩意三画，可谓困而不失其所亨，非闻道者能之乎？”其《序》虽为铨作，实则自明其著述之旨也。书中于卦爻之辞，皆即君臣立言，证以史事，或不免间有牵合。然圣人作《易》以垂训，将使天下万世无不知所从违，非徒使上智数人矜谈妙悟，如佛家之传心印，道家之授丹诀。自好异者推阐性命，钩稽奇偶，其言愈精愈妙，而于圣人立教牖民之旨愈南辕而北辙，转不若光作是书，切实近理，为有益于学者矣。自明以来，久无传本，朱彝尊《经义考》亦云“未见”。兹从《永乐大典》荟萃成编。原阙《豫》、《随》、《无妄》、《睽》、《蹇》、《中孚》六卦及《晋卦》六三以下，其《复》与《大畜》二卦《永乐大典》本不阙而所载光解《复卦》阙《大象》及后四爻，《大畜》则一字不存，《系辞传》以下亦无解。其为原本如是，或传写佚脱，均不可知，姑仍其旧。其书《宋史》作《易传》，诸家书目或作《读易老人解说》，或作《读易详说》，殊不画一，而十卷之数则并同，殆一书而异名也。今从《永乐大典》题为《读易详说》，仍析为十卷，存其旧焉。
　　读易详说 卷一 
　　上经乾下乾上乾元亨利贞乾天也以广大无所不包谓之天以刚健运行不息谓之乾乾纯阳之卦人君之象也夫以区域之大非有以主宰之则强弱相陵众寡相并髙下相倾纷纷者何时而巳邪圣人作易之意首立乾坤两卦以明君臣之大分孔子系之曰天尊地卑乾坤定矣卑髙以陈贵贱位矣言君臣之位如天地之不可易也有一言以尽乾之功用者健而巳执大象以御神器非天下之至健孰克胜任故以象人君之徳赏罚威福之柄利害生杀之权皆自我出而不移于臣下则乾纲立矣元亨利贞乾之四徳犹四时之运施之于人则仁义礼智而信行乎其中矣天之道一嘘为春夏乾至蒙而物以生长一吸为秋冬而物以肃杀文言曰元者善之长也故体乾之元足以长人亨者嘉之会也故体乾之亨足以合礼利者义之和也故体乾之利足以和义贞者事之乾也故体乾之贞足以乾事乾元者始而亨者也利贞者性情也乾之徳析而为四则元也亨也利也贞也各主一时之事也合而为二则元亨者始而亨者也利贞者性情也乾始万物而亨之利者情也贞者静而正静而正则性也六爻挥旁通为情则情者性之动也以发挥为情则刚健中正纯粹精为性可知矣彖言大哉乾元终之以万国咸宁文言称大哉乾乎终之以天下平文王之言本之乾元孔子之言本之圣人圣人体天以立徳帝王之道以刚健中正纯粹精为体以变化随时施泽利物为用言各有所主乾始能以美利利天下不言所利大矣哉者余卦皆指名所利如坤利牝马之贞屯利建侯之类是也乾道无所不利故不言所利以见乾道之大也时乗六龙以御天者乗此六爻之时则可以御造物之大权而出乎造物之外矣云行雨施天下平者徳泽旁流如云行雨施物各适其平天下孰有泮涣者乎此反复以尽乾徳之妙也乾道至此孰知乾之为圣人圣人之为乾乎彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合太和乃利贞首出庶物万国咸宁乾道大矣惟元亨利贞四者足以尽之乾以一元之气生飬万物物莫不禀气于元天何为哉故曰大哉乾元万物资始乃统天也皷之以雷霆润之以风雨云行雨施然后蛰者以奋甲者以坼草木鸟兽流动分形形质呈露矣此释乾之所谓元亨也大明终始六位时成时乗六龙以御天者圣人体元亨之徳运用造化以成位乎其中也天之道有终有始四时之代谢六子之运动循环无穷圣人大明乎终始之运故卦之六爻以时而成潜见飞跃不失其几然后可以乗天地之正御六气之辨也乾道变化各正性命保合太和此释乾之所谓利贞也天地絪缊万物化醇物有因形而移易者亦有自有而入无自无而入有者此乾道变化之妙故物各得正其性命以保合太和也与生俱生者性也命则所禀受于天者保谓存之而不亡合谓聚之而不散保之合之不失其太和故能利且贞也乾备此四徳以统御羣形而为万物之宗圣王体乾之四徳以临制海内而为庶邦之长乾与圣人各尽其刚健之徳同功而异用所以俱为域中之大欤象曰天行健君子以自强不息易无非象乾坤至大之物不可形容故但言其用而巳至健者乾之用也自强不息者君子取法于乾也天所以歴万古而无敝者以息息不停运而无迹也君子体之以进徳修业如成汤之昧爽丕显坐以待旦文王日昃不暇食固足以继天道矣盖处尊崇富贵之地内有滛声美色之蠧外有台池苑囿之观自非以道制欲未有不荒怠者中庸曰至诚无息不息则乆非体本刚健安能无作辍者乎夫子于彖辞之外别以八卦错综取义谓之大象惟乾坤坎离震兑艮八纯卦无互体合体卦变之异故坎曰洊至离曰明两震曰洊雷兑曰丽泽艮曰兼山曰随风各取一物以为象而乾坤至大之物又异乎六子故但云天行健地势坤而巳此无象之象众象之所宗也初九潜龙勿用象曰潜龙勿用阳在下也龙之为物变化不测因时而飞潜故龙全其神圣人渉世消息盈虚观时而进退故能合于道乾体纯阳方羣阴在上则退遁而潜伏乾之初九一阳之气方伏而未动于卦为复乃神龙蛰藏之时犹圣贤君子当小人道长则以俭徳避难消声灭迹惟恐入林之不深况可求用于世而荣以禄哉象言阳在下者阳伏而在下是阴方为主之时文言曰龙徳而隐者也不易乎世不成乎名遯世无闷不见是而无闷乐则行之忧则违之确乎其不可潜龙也盖有龙徳而潜隐则当不易乎世者不为时世所易也不成乎名者不为名髙之所累也遯世无闷者身否而心亨也不见是而无闷者举世非之而不见沮也乐则行之忧则违之确乎其不可者能顺乎消息之理而不为万物之所移也又曰潜龙勿用下也龙之潜隐非得巳也时尚未可而不强行故伏而在下也又曰潜龙勿用阳气潜藏一阳之气方潜藏于九渊之下是其时之未可有为也又曰君子以成徳为行日可见之行也潜之为言也隐而未见行而未成是以君子弗用也圣人观时为隐显虽有成徳形于可见之行方时屯否故隐而未见非终不见也君子以成徳为行行而未成非卒不成也圣人岂真无意于世哉时未可用故也圣人用时而不用于时故不先时而动亦不后时而缩也其潜而勿用也待时而巳弗用者非为时之所弃也圣人当斯时而弗之用也则用在我矣九二见龙在田利见大人象曰见龙在田徳施普也乾之六爻无人臣之位圣人乗六爻以御天升降上下因时而飞潜当初九阴长之时不得不潜九五阳盛之时不得不飞岂冇二哉九二羣阴退听出潜离隐居中渐大是圣人将有为有行之时利泽可以及物矣象曰见龙在田徳施普也田者农所兴作以飬利万物者也圣人居及物之地可以施恩泽于天下如田畤之利其施普矣文言曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也余卦皆以二为臣位乾之六龙皆君徳也故九二以龙徳而处正中之位与五虽非相应而或飞或见各因其时庸者中之用也孔子曰中庸之为徳也其至矣乎庸言之信庸行之谨闲邪存其诚所以修胸中之诚发而为言行者无非中庸也此圣人居正中之地而能履正中之徳者有此功徳足以善世未尝自伐故其徳溥博而能化治至于能化则虽顽犷者无不服从矣又曰君子学以聚之问以辨之寛以居之仁以行之易曰见龙在田君徳也九二一爻称龙徳者一称君徳者二圣人深着其非人臣之位能进徳修业则可渐跻乎大君之道也聚者储蓄其见闻也辨者辨析其义理也寛者不狭其所居也行者非独善其身也利见大人者非独利见九五之大人能以利泽及物则天下皆利见之矣岂特二五自相求哉九三君子终日乾乾夕惕若厉无咎象曰终日乾乾反复道也乾之六爻皆龙也三独称君子以得人位之正不待象而明当二卦之际处重刚之中上下皆乾故曰乾乾以九居三至健也稍进则登乎君位矣祸福存亡之几间不容髪圣人处此时也则忧劳畏慎不敢自暇自逸故象曰终日乾乾反复道也三居下卦之极上卦之下终始之际终则有始天行也反复皆不离乎道君子体此刚健之徳自强不息虽宴息休暇安身之时惕然有临深履薄之危敬慎如此故得无咎也文言曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故乾乾因其时而惕虽危无咎矣圣人处危疑之时非孔子反复其辞安知终日乾乾夕惕若厉为进徳修业乎忠信者进徳之阶也修辞立诚者居业之具也至与终皆谓三也知至而能至之则居下卦之上而不失其几知终而能终之则处上卦之下而不废其义故居上位而不骄在下位而不忧因时而惕虽危无咎也又曰终日乾乾行事者乾以刚健之道进而行事非潜隐之时也又曰终日乾乾与时偕行者乾生于子统三男而长子用事虽欲退遁不可得也故知终曰乾乾者与时而偕行也又曰重刚而不中上不在天下不在田故乾乾因其时而惕虽危无咎三处重刚不中之位又以阳居阳髙亢之甚巳过九二之中庸故下不在田未登九五之大位故上不在天当斯时也欲进则有逼上之嫌欲退则有失位之惧故乾乾因其时而惕虽危无咎矣圣人虑患之意纎悉周尽如此九四或跃在渊无咎象曰或跃在渊进无咎也九四虽以阳刚处阴爻然巳在下卦之上有进而巳渊者神龙所居物所不能害也在渊而能跃则升降变化举皆在我孰能制之故不如九三之危直曰无咎也四为阴位有渊之象与五同体有跃之象势既至此虽欲退就安全之地不可得也故象曰进无咎也汤伐桀升自陑武王师逾孟津斯其时乎文言曰上下无常非为邪也进退无恒非离羣也君子进徳修业欲及时也故无咎九四位升于外履重刚之险居不中之地一上一下疑于为邪一进一退疑于离羣圣人方进徳修业欲乗可为之时时不可失故上下进退使人莫得而测也又曰自试者此舜之歴试诸艰也曰乾道乃革者四近九五之位与上同体此汤武革命应乎天而顺乎人也又曰九四重刚而不中上不在天下不在田中不在人此正圣人危疑之时故曰或跃或者疑之也居危疑之地能以道消息而卒不为人所疑故得无咎也乾至九四舜禹居摄之时也孔子于此反复周慎如此不然其能免乎九五飞龙在天利见大人象曰飞龙在天大人造也九五以刚健履正中之位变化不测故曰飞龙在天者位乎天徳升乎天位也当草昧云扰之时则天地闭而贤人隐有圣人出豪杰智谋翕然响应天下莫不利见之也有尧舜之君则有皋稷契之臣有汤武之师则有伊尹太公之佐故二五两爻皆曰利见大人以见上下之相湏也故象曰飞龙在天大人造也造者至也声气之同不约而故曰造也张良韩信之从汉王耿弇邓禹之从光武房玄龄杜如晦之辅唐太宗皆心徳之同如水火之就燥湿风云之从龙虎故文言曰同声相应同气相求水流湿火就燥云从龙风从虎圣人作而万物睹本乎天者亲上本乎地者亲下则各从其类也盖君子则有君子之类小人则有小人之类资适相逄故邪臣不能事明君暗主不能容正士上有九五中正之君则下有九二刚直之臣君臣相遇古人谓之千载一时讵不然哉又曰飞龙在天上治者在上而可以致治势足以有行也又曰飞龙在天乃位乎天徳者九五之君如飞龙在天则造乎神圣之域合散消息与天同徳矣故终之曰夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎此皆仲尼盛赞九五之徳而正名曰大人宜天下之所利见也上九亢龙有悔象曰亢龙有悔盈不可久也乾刚至上九则位已极矣阴阳之理未有极而不反者扬雄曰圣人之道犹日中日之既中无不昃者处天位之尊据崇髙富贵之极茍不知消息盈虚之理虽以圣人居之未有无悔吝者盖四时之运功成者去老氏曰功成名遂身退天之道也泰之上六城复于隍剥之上九硕果不食以见穷上者未有不反下者也故文言曰贵而无位髙而无民贤人在下位而无辅是以动而有悔也上九亢阳之地六爻虽统谓之六位初上者事之终始而非位也繋辞但称二四三五同功而异位不及初上可识矣故曰贵而无位也乾纯阳之卦下皆无应无民之象也无位无民贤人在下而不为之用此可退之时也又曰亢龙有悔穷之灾也盖阳数穷于九六位穷于上茍不知变则灾祸随之又曰亢龙有悔与时偕极偕极者不能消息盈虚与时偕行昧乎变通之机穷而不知变也故尧老不得不传之舜舜老而不得不传之禹观其命舜禹之辞曰天之厯数在尔躬执其中四海困穷天禄永终若尧舜者可谓知此矣故曰知进退存亡而不失其正者其唯圣人乎虽然悔吝者言乎其小疵也亢之为言谓力足以抗彼也以乾徳之刚健若久居大位威福自我孰能倾之自禹汤而下皆传诸子孙歴年数百岂必尽逃祸败也哉故曰亢之为言也知进而不知退知存而不知亡知得而不知其惟圣人乎仲尼之意以为非夫圣人不能升降变化握其机权使合散消息常在我而不在彼也岂非天下至刚至健之徳哉如使后世之君惧亢龙之有悔必求贤人而授以天下则是启攘夺之风开觊觎之门天下纷纷何时而定乎善乎韩愈之言曰尧舜之传贤也欲天下之得其所也禹之传子也忧天下后世争之之乱也其知此乎用九见羣龙无首吉象曰用九天徳不可为首也乾体纯刚六爻皆以九为用圣人能用此纯刚以御天下故羣刚莫不为我用乾之六爻莫相统一非如余卦可举一而明立主以定也方羣雄角逐之时善用阳刚者必不为称首不善用者则为世所指名为世指名必将合而攻我矣汉祖卒灭项氏光武卒降刘盆子皆不为之首也陈胜首事则祸不旋踵矣故象曰天徳不可为首也天之道虚而不屈应而不藏未尝先物而动也能体乎天徳故不为之首也文言曰乾元用九天下治也乾元者万物之始众善之长也能体乾元而用此刚直之徳则天下治也又曰乾元用九乃见天则天之法象莫大于用九圣人能尽其道则不违乎天则而与乾同功矣坤下坤上坤元亨利牝马之贞君子有攸往先迷后得主利西南得朋东北丧朋安贞吉乾坤二物异体而同用异位而同功故乾元资始而坤元资生有君臣之象焉故四徳者乾坤之所同也然乾以不言所利为大自坤以下各指一事以为利坤虽与乾合体亦指言利牝马之贞坤之致用尤以柔顺而贞为所利之大人臣之道也君子有攸往者臣道固以柔顺为主然不以正济则枉道偷合为鄙夫妾妇之道者多矣有攸往者如伊尹之就桀孟子见齐梁之君是也有辞受可否之义焉故道合则从不合则去小人枉道乾禄一于求合而巳故惟君子为可盖君子能敬以直内义以方外如六二之动则不疑其所行也君子有攸往继之以先迷后得主人臣之道虽志在得君又恶不由其道如伊尹耕有莘之野必待三聘而后行诸葛亮卧草庐之中必待三顾而后见盖先则迷惑而失道后则顺而得常此人臣进退去就之大节也利西南得朋东北丧朋何也坤纯阴之卦也西南阴位朋者其同类也东北阳位阴非阳不能独成其功臣非君不能独成其道故丧其同类之阴以从刚徳之阳然后可与有为无躁求失守之嫌而获安贞之吉也王弼云行之不以牝利之不以永贞方而又刚柔而又圆求安难矣盖坤虽以顺为主而有贞焉虽以柔为体而有刚焉则不入于邪矣先儒皆以先迷后得主利西南得朋利字属下文程氏欲以利字属上文云先迷后得主利至文言先迷后得主则云主字下脱利字不若从其旧之为愈观蹇解二卦皆曰利西南得朋何独于此而疑之哉彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终冇庆安贞之吉应地无疆坤元虽不若乾之大然其资生万物亦不可有加矣故曰至哉坤元也盖天以气始而地以形生天道日运而不穷一嘘一吸而岁功成地隤然而处乎下岂能违之哉天之覆焘万物四维上下不可测度古往今来无有穷尽可谓无疆矣地能以厚徳持载之则与天合矣天地合徳故能含光大品物咸亨也地以柔顺为正故有牝马之象然行天莫如龙行地莫如马行地无疆非有刚健之材不能也牝马虽柔顺而利于贞固是柔而能刚弱而能强若一于柔顺则妾妇之道尔非君子之所行也盖坤之道専以象人臣虽以柔顺为体而有贞焉则刚健矣如此乃能与坤徳相应故安贞之吉应地无疆也此三无疆所以各不同也象曰地势坤君子以厚徳载物乾大象曰天行健君子以自强不息坤大象曰地势坤君子以厚徳载物乾坤之道皆圣贤所取法也天地者乾坤之体也乾健而坤顺地势非止于顺而大体则顺也人臣非体坤之厚徳曷足以任重致逺以当国之大事哉初六履霜坚冰至象曰履霜坚冰阴始凝也驯致其道至坚冰也履霜者寒之始也坚冰者寒之极也方履霜而有坚冰之象盖柔顺者坤之道人臣之象也臣道固贵乎柔顺然顺而不巳则阿谀迎合其始甚比其终也祸有不可胜言者唐髙宗欲立武氏大臣皆力争长孙无忌褚遂良相继以死李绩独曰此陛下家事何湏问外人武氏立而唐之社稷几殱焉秦二世专任赵髙卒有望夷之祸故孔子曰臣弒其君子弒其父非一朝一夕之故其所由来者渐矣由辨之不早辨也易曰履霜坚冰至盖言顺也夫始于顺其极至于穷凶极恶而不可制故易之初六首以为戒也虽然乾坤合体一刚一柔本以相济以刚健之主而御柔顺之臣天下之常理也圣人之意盖为后世之虑如此六二直方大不习无不利象曰六二之动直以方也不习无不利地道光也易以五为君位二为臣位以六居二人臣而处阴位位之正中者也故无初六驯致之渐六四逼上之嫌可以守道而行志矣夫尽道事主既直且方鲜有不蹈祸悔者惟六二以阴柔处下故得任其直方引其党类而朝无忌恶之者唐虞之际皋夔稷契之徒咸聚之朝廷此臣道之大也以此事上往无不利矣何疑之有哉故曰敬义立而徳不孤直方大不习无不利则不疑其所行也六三含章可贞或从王事无成有终象曰含章可贞以时发也或从王事知光大也人臣积善在巳了然使家喻户晓必有忌恶之者惟深自晦匿然后可以守正而行志故竭力以从王事有功而不敢成亦不敢贻患于后而卒能终之但归羙以报其上尔如此庶免于咎悔周公之事成王是也盖六三处下卦之上以阴居阳人臣之极位也又坤无正主其道弱此正大臣嫌疑危惧之时故致其曲折如此使君臣道合无所疑间任之专而付之重有功而见知则臣岂当蔵其智谋不以时发哉孟子曰人有所不为然后可以有为人臣内有积羙之徳当可行之时则动而不括矣外有能为之才尽恭顺之道则功业见乎时矣故象曰含章可贞以时发也或从王事知光大也六四括囊无咎无誉象曰括囊无咎慎不害也坤臣道也六五得人臣正位而四为未得位得时者否泰之分繋乎四之用否其责任甚大进而至五则发为事业有不可掩者矣括囊盖内充其徳静以待时之义汉儒乃以括囊不言为训岂不陋哉坤在内为括囊孔子释之曰盖言谨也谨于养徳谨于正巳也六四一爻最近君位乃人臣居髙履危处嫌疑之地当闭藏知谋如囊之括结其口不复出纳以为明哲保身之谋圣人发此爻为万世人臣之戒则善矣虽然大臣以道事君不可则止若君有失徳而不敢諌朝有阙政而不敢言则是冐宠窃位持禄养交岂圣人垂训万世之意哉盖坤之六五非女君则摄主也斯正屯否隔絶贤人隐遁避祸之时故文言曰天地变化草木蕃天地闭贤人隐若巳在髙位如遯之初六危至而后求行是速其祸故遯尾之厉不往何灾也方其时也虽循黙可也不然则是凡为大臣皆当坐视国之颠覆孰任其咎学易者不观其时不悟其几曷足以圣人之言哉六五黄裳元吉象曰黄裳元吉文在中也乾无臣位故九二称见龙在田坤虽无君位然五实君位曰黄裳元吉者凡以为戒云黄中央之色裳下体之饰是人臣据南向之位秉大君之权而能居中守正不失臣节吉莫大焉文孰甚焉伊尹周公是也故文言曰君子黄中通理正位居体羙在其中而畅于四支发于事业羙之至也上六龙战于野其血黄象曰龙战于野其道穷也人臣久据大位操生杀之权内有震主之威下有非觊之望自非伊尹周公一旦欲释位而去则祸不旋踵矣以霍光之忠身死之后犹不免灭族之祸故其势必至于战战则冇胜冇负君臣两伤坤之上六其见于初爻臣弒其君子弒其父非一朝一夕之故其所由来者渐矣由辨之不早辨也易曰履霜坚冰至盖言顺也小人事主其初但阿顺而巳人主利其顺适之快任之必专至于威柄潜移而不悟阴盛伤阳而卒不可制虽欲就臣位不可得也故象曰龙战于野其道穷也战必寛闲之乡故云野汤伐桀战于鸣条之野武王伐纣战于牧野汤武之师虽应乎天而顺乎人然以臣伐君亦由威权不立积习以致之也坤卦专主人臣其防杜渐之戒岂不深且逺哉天而地黄其血黄者非君伤臣则臣必伤君也用六利永贞象曰用六永贞以大终也用六之道用此众爻之六而长守以正固是能以大终也人臣立朝非失之邪佞则失之刚强坤以柔顺为体终守以正固上能尊君下不失臣节功成名遂则奉身而退是能以大终也震下坎上屯元亨利贞勿用有攸往利建侯彖曰屯刚柔始交而难生动乎险中大亨贞雷雨之动满盈天造草昧宜建侯而不宁屯异于否否则小人在内君子在外上下不交而天下无邦屯则阴阳始交而难生贤人君子经纶事业之时经纶事业非备此元亨利贞之四徳曷足以戡难觧纷致康济之效与乾同其功用哉屯难之世英豪竞逐静以观变徐起而应之可也故勿用有攸往自唐虞三代莫不建侯树屛内以蕃王室外以宁万民况屯难之世乾戈日寻斯民离散泮涣强弱相陵众寡相暴非立主以定之孰与保其生业哉故利建侯也象曰云雷屯君子以经纶诸卦多以坎为水为雨为泽为泉其功用皆足以及物以坎为云独需屯二卦耳屯未行需有所待故以象云云上于天未必成雨惟地气上腾天气下降畜而成雨若阴阳始交云雷方作此正圣贤经纶驰骛之秋也经谓有定制纶谓有端绪经纶天下事业必先定其规模然后缉理之如治丝棼讵可遽为之哉初九盘桓利居贞利建侯象曰虽盘桓志行正也以贵下贱大得民也九五本一卦之主今民心所归乃在初九何也屯难之世居大位者非昏庸即主也昏之主多刼于强臣身险难非能济难者也君子之遇斯时也宜覩其机徐起而应之与天下同其利故盘桓利居贞利建侯也守节居贞非为邪也列爵分土非为利也故象曰虽盘桓志行正也以贵下贱大得民也盖得乎丘民而为天子得乎民者得其心也初九以刚阳之才处羣阴之下屈巳礼贤卑以自牧方民思真主而为人望所归孰能违之哉武王观政于商之时也六二屯如邅如乘马班如匪婚媾女子贞不字十年乃字象曰六二之难乘刚也十年乃字反常也六二上应九五乃人臣居中守正者也然初九阳刚在下为羣阴所归方天下板荡国势弱下有一拨乱之主天下将靡然从之二独凭陵而不肯为之下志欲逺应九五而逼近于初不敢遽进此大臣之居正守节者也故屯如邅如乘马班如也然初之难二非有侵害之意以二守正欲使归巳故币聘虽行而志不从如女子之不践二庭也字生育也女子得所归则能遂其生育贤人君子有所从则能行其志愿十者数之终君子阨穷祸患至于十年亦巳极矣故曰女子贞不字十年乃字也士当乱世退处寛闲之乡寂寞之濵消声灭迹所以遗宠荣而避世患也何危难之有盖六二尝为大臣者如管宁之流是巳夫守节固志十年之久天下之势必定于一上无可为之君下有厌乱之民理必反常君子则必能观通以行其道此圣人之意也故象曰六二之难乗刚也十年乃字反常也六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也屯之时固圣贤驰骛有为之时然外内无应当盘桓居贞以待几如猎者之即鹿非得虞人熟于山林知鹿之所在而徒往入于林中何所得乎知几之士不如舍之若急于有获弗虑而妄动往则愈屯耳故象曰即鹿无虞以从禽也君子舍之往吝穷也六四乘马班如求婚媾往吉无不利象曰求而往明也六四逼近九五辅弼之臣也当屯之时九五之君无大有为之志四虽与初为正应志欲求初不敢遽进必待求而后往往必合矣班者迟回不进之貌盖屯难之世勿用有攸往虽以正应理无不从犹当迟回顾望察其诚心相与可以同济时难然后往则吉无不利也九五屯其膏小贞吉大贞凶象曰屯其膏施未光也当屯之时居九五之位处乎险中汉献帝魏髙贵乡公唐昭宗之流是也威福赏罚巳不自巳出又羣阴下归于初人主拥虚器而巳方是时从容以求济可也若轻意肆志不能以道消息而欲大有所为是速其祸耳故曰屯其膏小贞吉大贞凶也屯其膏者非吝之也人不以为荣也故象曰屯其膏施未光也上六乘马班如泣血涟如象曰泣血涟如何可长也屯难之世人有济难之志上六以阴柔在上乗险而下无应援又才非刚健道巳上穷虽欲有为孰肯从之处屯之极穷阨巳甚故乗马班如泣血涟如也夫君道屯阨危而必亡非可以逃难而茍免也故象曰泣血涟如何可长也何可长则非特凶悔吝而巳坎下艮上蒙亨匪我求童蒙童蒙求我初筮告再三渎渎则不告利贞乾为刚健创业之主蒙为继体冲之君人主之尊虽在童与臣下之分固悬絶矣非求师臣以自辅则聪明不开古今治乱成败之迹无自而知惟尊徳乐道屈巳以求刚明之贤以启廸其性则蒙固有亨之道若严上下之分峻亷陛之等不能逊志务学则有过而不能改见善而不能从骄奢滛佚为狂为愚矣筮所以决疑童蒙之求师亦以决疑善学者得师之一言虽终身行之可也若再三叩之则有自疑不信之心若复改其初意以他辞告之则问者将轻吾言而莫知适从故再三渎渎则不告也盖师道贵乎刚严简重也如此利贞者所利在正蒙以养正圣功也童蒙之主乐软熟而恶刚正师臣之道一正君而国定矣故所闻所行与左右近习之臣无适而非正则放僻邪侈无自而入矣彖曰蒙山下有险险而止蒙蒙言以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也水者天下至洁之物浚其源则日流而常清畜而止之则滓秽而不食山者泉之所自出今遇险而止所以为蒙人之性犹水之性其源未尝不清蒙者有物以蔽覆之也故蒙有亨道行之不失其时则可以作圣矣夫以人主之尊虽在童孺若以势位自居则师道废矣今六五之君下求九二之臣是能屈体以尊贤上下相应君得发其蒙师得行其道理无不顺故曰匪我求童蒙童蒙求我志应也师道贵乎刚严举一隅不以三隅反则不复也有疑而问问而应得一善则拳拳服膺而不失如此则疑者必释应者不烦若不能专精致志退而深思问而复问至再至三则不复告矣告之适以渎之也洪范休征曰圣时风若咎征曰蒙恒风若蒙者圣之反也蒙之与圣特在学与不学之间耳傅说告髙宗曰惟狂克念作圣惟圣罔念作狂狂之与圣特在克念罔念之间耳周公相成王动以冲人孺子称之其告戒之严教督之至居父师之位而能尽父师之道卒使成王为守成之贤主享国四十余年岂非蒙以养正以成作圣之功乎象曰山下出泉蒙君子以果行育徳山泽之气升而为云雨畜而为泉源泉之出乎山非疏瀹而利导之则失其至洁之性若有物以蔽之如童蒙未知所适从也故山下出泉有蒙之象君子当法此象因其性而利导之使知其所向则果决而行之涵容渟蓄以丰其源源既深而流长矣故曰君子以果行育徳初六发蒙利用刑人用说桎梏以徃吝象曰利用刑人以正法也初六以柔弱之质屈体以承刚明之师则蒙蔽之性得以启发蒙既发去则烛理无障用以刑人则有罪者必诛而寃枉者获伸矣是道也特有司之职非人主所独任也盖发蒙之初姑以试其明决尔童之君或不足于威权则众得而陵犯之周公戒成王云亦敢殄戮用乂民若有功故蒙之初爻以刑人为先则强梗者肃然而有所畏惮矣虽然人主当纯任徳教而辅以刑名可也若纯任刑名则商君之术耳故利用刑人用说桎梏以往则吝道也九二包蒙吉纳妇吉子克家象曰子克家刚柔接也九二以阳刚之才处臣位之中与六五为正应五反居阴是能屈巳以尊师傅之象也五既屈巳二当循循善诱包涵容纳以成其圣质周公于成王虽告戒之甚严然所以训廸之者雍容而不廹虽居父师之尊弗敢专也若童之未有所知妇人之柔闇一切容纳之则无不利矣子克家者勤劳王家是也观鸱鸮之诗其自叙如此故居东三年而罪人斯得内则制作礼乐外以攘却冦雠外刚明而内忠顺未有若周公者也然所以得行其志遂其功者亦在成王悔悟之后君臣之分洞然无疑也故象曰子克家刚柔接也六三勿用取女见金夫不有躬无攸利象曰勿用取女行不顺也童蒙之从师犹女子之从夫也六三以柔闇而处刚阳之位非能逊志以受教者正应在上而下比于二两者皆刚将安从乎将舍其贞固之道近从所乗此女之丑行也金夫谓九二九二体刚故曰金夫童蒙之主委任不专舍正应而从非应则贤者将望望然去之矣故曰勿用取女见金夫不有躬无攸利也六五之君能近舍上九而逺求九二故二五皆吉六三反此将下比九二轻身以从之何所利哉六三体本阴柔性复趋下故象曰勿用取女行不顺也六四困蒙吝象曰困蒙之吝独逺实也困固有亨之理六四之困于羣阴之中艮之初爻下乗于坎险而止困而不能亨者吝道也阳竒阴偶竒实而偶虚四欲上求上九则碍于六五欲下求九二则碍于六三昏蒙之性无自而发故象曰困蒙之吝独逺实也实谓九二之阳也六五童蒙吉象曰童蒙之吉顺以巽也六五居尊极之位而能以童自处与二为正应是能虚巳求贤师以自辅而不为羣阴所移吉孰大焉故曰童蒙吉象曰童蒙之吉顺以巽顺为先顺则恱而从之心不逆也巽则优而柔之能顺乎刚也既顺且巽则孰不告以善道乎上九击蒙不利为利御象曰利用御上下顺也九二以刚明而居臣位之正君臣之分不敢失也故贵乎包容上九以刚明而居人臣之极位握威福之柄擅废置之权昏蒙之主卒不开悟则当击去其蒙蔽俟其思庸如太甲悔悟如成王然后复子明辟此伊尹周公之任也若乗时弱掩神器而有之如王莽董卓则天下英豪将共起而图之鲜有不败者故曰不利为若能卫护宗社勤劳王家如周公之伐三监诛管蔡霍光之诛燕王上官桀等孰敢不听命者故人心向背特在逆顺之间耳以曹操之势虽汉祚已尽终身不敢失臣节盖知内外人心未顺故也桓楷劝操正位而夏侯惇欲俟呉蜀既定然后遵舜禹之轨操卒从其言盖亦畏二方有辞将合而攻我则曲在我矣以荀彧之贤操所信任谋无不从欲稍迟回九锡之命且不免死不然岂惇单辞所能沮之哉
　　
　　读易详说 卷二 
　　上经乾下坎上需有孚光亨贞吉利涉大川需须也待也上下相需非特待而巳君非臣不能自免于险难臣非君不敢冐进而排难君臣相需之急如此今人君负刚明之徳能以诚实相与上下皆有孚信其徳乃光显而亨通也既能光显亨通又以正济所以吉也九五之君虽在坎窞之中已正乎天位三阳虽伏而在下皆刚健之君子险虽在前无所惮也但观时度宜不敢妄进耳夫君臣同心内外恊济有所不徃徃必有功矣世之言险难者莫如涉大川需之利涉盖有所恃矣三阳是也彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功需至履也需须也者需之为义有所须有所待也所以须所以待者以险在前乾下坎上险在前之象险既在前若冐昧遽进则为小人之所倾陷矣乾之三阳本鋭于进趋以能观时而动才又刚健虽小人善陷者莫得而害之道虽否而心未尝不亨身虽穷而志未尝不遂也故曰其义不困穷矣位乎天位以正中者此夫子释需有孚光亨贞吉之义也九五处乎尊极居中正之位故其道交信于人而光亨贞吉也圣人虽其道已孚于人而发挥光亨乃在履尊居正之后圣人易上六九二一爻而成离离有光明之象所谓坤以阴交乾而生离也其徳如是故涉险济难无往而不利也以刚健之徳待时而动动则有功矣何难而不济乎象曰云上于天需君子以饮食宴乐阳上薄阴阴能固之然后蒸而为雨释疑解难之象也今云既上于天而未为雨则疑未释而难未解故为需须也待也物有所须则有所待君子处此时则当饮食宴乐以俟不可亟也饮食者宴乐之具宴乐必资于饮食此君子从容避祸以礼自娱乐之时也初九需于郊利用恒无咎象曰需于郊不犯难行也利用恒无咎未失常也乾下坎上险难在上虽有众君子伏而在下未能遽进九五之君位乎天位处二阴之间而刚健不陷与下三阳实相需虽小人在侧终必退听但守正不动以待其应耳初九最处逺外寛闲之乡故利用恒无咎恒常也利用于常则动静起居未尝少改其度迫穷祸患未尝少易其节故可以无咎也初九之阳在下以待六四之应彼小人方挟主以擅朝权若不虑患待时而轻躁妄动则祸不旋踵矣九二需于沙小有言终吉象曰需于沙衍在中也虽小有言以吉终也需卦利涉大川沙与泥皆近乎水际所谓险在前将进而涉难也涉比泥为饶衍之地彼不我疑但小有言而已二为中位刚而得中虽无应于五小人不能害也进而涉难何徃不济故终必获吉也九三需于泥致至象曰需于泥灾在外也自我致敬慎不败也坎为水有川之象九三在坎窞之下逼近险难小人觉悟有凌犯之意自我致之也然三阳以刚健之才心徳俱同以此涉难徃必济也然自我致所以御之者必有豫备加敬与慎乃不致反为所乘耳六四需于血出自穴象曰需于血顺以听也六四以阴柔而居君侧三阳既进必有所伤能释位而去顺以听命可以免咎矣君子之去小人不为巳甚彼能退听斯巳耳况四与上虽处险而皆有内应故不至甚伤也穴者阴物之所处四出自穴上入于穴狐鼠依凭城社之象小人能自窜伏不穷治之也李膺破柱以取张朔激成党锢之祸身既不全卒以亡汉可不戒哉九五需于酒食贞吉象曰酒食贞吉以中正也九五陷于坎险上下二阴之间然三阳在下将同心以排难上下相须之时又材皆刚健险难必济但当从容以应物之求耳四与上方挟我以握其威权若不能以道消息则害必至故需于酒食示以闲暇静正以待之刚明之贤自下竞进为吾羽翼舟楫之用则刚中居正位乎天位为需之主吉莫尚焉上六入于穴有不速之客三人来敬之终吉象曰不速之客来敬之终吉虽不当位未大失也上六以阴柔乘刚而居人臣之极位处险难之终否极将泰之象乾之刚阳岂久为人下哉需之既久险难将平故众贤不俟号召而皆进小人自知力不能拒能以诚敬而待君子君子岂复穷治之哉君子之待小人其恕如此然三阳在下而一阴反处乎上今羣阳已升而阴能退听不忌其进虽不当位未大失也古人以饮食致讼者多矣宋华元杀羊享士而不及羊斟郑灵公解鼋而不及子公皆足以致祸今三阳健进虽非己所召敬以待之乃获终吉圣人为小人计亦深矣岂必诛絶之哉坎下乾上讼有孚窒惕中吉终凶利见大人不利涉大川讼者人所不得已也非其中心诚寔不敢讼也二之与五皆以阳刚居中有孚之象也凡讼必抑塞而不获伸然犹惕然而惧虑有司之未能明辨也中吉中止则吉也终凶终竟其事则凶也利见大人求辨明也不利涉大川涉险则危也入于渊者没溺之象囹圄之谓也圣人既不能使人无讼凡为好讼之戒尽于此矣所以塞其源窒其流欲使之无讼也彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也讼乾上坎下乾刚健而坎阴险健则果于讼而不可制险则巧于讼而不可测合此二象此小人之善讼者也大抵讼非君子之所乐为也有孚窒惕中吉不得已而言之于上也九二以刚自外来居人臣之正位虽在坎窞而阳刚君子小人不能加害乃反为讼主阳来而得中此有司之善决狱讼者也九五为讼主履尊位而有中正明辨之徳有罪者刑无罪者释是非曲直所取决也讼有二主而爻辞特以自下讼上为言易固有遗爻以举二体者卦体不由乎爻盖彖统论一卦之体爻者适时之变互见之也圣人既不能使人无讼若有理者获免无理者退听则已耳健讼者必欲终竟其事则凶之道也大人者有位之大人也吕刑称皇帝清问下民鳏寡无盖又曰两造具备师听五辞明清于单辞察辞于差非从惟从古人于狱讼其钦慎审克如此宜乎冤枉者所利见也讼者必审量事机理直而主明乃可讼也若恃理直冐昧而进如涉险难则有不测之祸矣象曰天与水违行讼君子以作事谋始天体极乎上水性极乎下天右行而水东注此形性之相违也夫相亲相友患难相救疾病相扶持此人情之常至于乖争而致讼必由二体之相违也君子知讼之所由兴凡所作事皆当谋始如议婚礼者或大小之非耦恃契劵者或经界之不正皆始之不慎而终讼者也水性固下而坎复在下天体极上而乾复在上此其相违之甚者若止以乾坎二体为相违则需亦以乾坎成卦乃以云上于天为需之象有相须相成之义犹天地交为泰不交为否上火下水为末济上水下火为既济也初六不永所事小有言终吉象曰不永所事讼不可长也虽小有言其辨明也初六以险柔居讼之始然险而不健故所讼之事虽诬而不敢终执抑塞而不敢必伸有惕然畏惧之心知讼之终凶而不敢竟也然外有九四为之正应而辨明之虽有小言故终获吉也九二不克讼归而逋其邑人三百户无象曰不克讼归逋窜也自下讼上患至掇也九二以阳刚居险陷之中初与三恃以为主也然上无应援二刚皆居中履正相违而不相下五既君位非二可敌故不克讼而归逋其邑人三百户盖三百户之小邑俭陋之邦非人所竞故可免咎而无罪悔也自下讼上于理为逆若非逋窜以寡约自处则祸患之至犹掇取之也先儒曰大都偶国固非逋窜之道胡翼之曰若反据强盛之国是复有敌上之意故退避至小之邑而人三百户则可以无灾也六三食旧徳贞厉终吉或从王事无成象曰食旧徳从上吉也六三以阴柔处两刚之间失位而居险之终能以静正自处栗栗危惧则获终吉而永保其禄位矣食旧徳世禄也古者分田制禄公卿以下咸有圭田两汉子孙犹有世侯爵者能食其旧徳之禄则能承家矣六三处四阳之间而柔顺不竞虽有失位之危而正应在上故能食其旧徳而获终吉也既能从上顺以听命使从王事竭力赴功必归美以报其上而不敢成也与夫尸禄素餐者异矣处险难之中能不竞如此岂复蹈祸悔者哉圣人贵乎明哲保身居危疑之时遇刚强之敌不量已力动輙相违其取祸必矣尚何旧徳之可保乎九四不克讼复即命渝安贞吉象曰复即命渝安贞不失也初与四本为正应然九四居上卦之下而刚健初六在下卦之下而阴险体性相违争讼之所由兴也初虽阴险而柔弱非能与刚健为敌势必退听故九四不克讼而反前欲讼之命而变其初心乃能安其分义而贞且吉也此则于己无所失矣九五讼元吉象曰讼元吉以中正也听讼者有司之事尔讼之九五非必履尊位也盖听讼之主讼者所取决也体既刚明又居中而得正强梗必有所惮而柔弱者获伸矣其获元吉不亦冝乎尧之皋陶周之召伯汉之于公唐之徐有功足以当此爻矣上九或锡之鞶带终朝三禠之象曰以讼受服亦不足敬也书称天命有徳五服五章哉服者所以彰有徳也人能藴徳行道艺修身于隠约之中一旦锡命于朝众人必以为荣今以刚强善讼而受命服如小人乘君子之器盗斯夺之故有终胡三禠之辱虽复垂绅正笏俨然有士大夫之容见者孰不鄙贱之又何足敬乎坎下坤上师贞丈人吉无咎古者不得已而用兵常以曲直为胜负若辞直而理正非徒众必为用而敌人固巳气矣行师之道以贞为主不曰正者静而正也静而无哗以听主帅之命提三军之众坐作进退惟命是听非人望素为众心所畏服者足以当其任哉李光弼郭子仪颜真卿连衡河北裴度之讨淮西足以当此爻矣丈人者宿将老臣之谓也宿将老臣方畧必素定乎胷中虽驱市人而战可也吉无咎者吉而又无咎悔也如乐毅之伐齐王浚王浑之平吴邓艾锺之灭蜀虽吉而有咎悔故知成功名非难守功名者难也彖曰师众也贞正也能以众正可以王矣刚中而应行险而顺以此毒天下而民从之吉又何咎矣周官六乡之兵出则为六师兵法亦以二千五百人为一师则师之为言众也古者兴师动众必本于正此卦以九二为主帅以寡制众羣阴所从居险之中上应六五盖禀命以征伐者正也用众之道非出于正孰肯归之九二以刚中之才应天顺人履险以用众虽驱之以万死一生之地民皆悦而从之者正且顺也若违命犯上师出无名虽复诱以重赏孰肯从之夫履至险者莫甚于行师毒天下者莫悿于矢石今师以正行兵以顺动其害之也乃所以利之其劳之也乃所以逸之其毒之也乃所以生之则民之从之也轻故能吉且无咎也象曰地中有水师君子以容民畜众坎下坤上地中有水之象天一生水五行之本在天地之间至多者莫若水故有民众之象卦有五阴民众也水由地中行江河淮济何所不受则水不失其性君子能体此以容民畜众各乐其业容者包容之包容则不扰畜者聚畜之聚畜则不散此圣人御人羣之道岂独用兵行师哉初六师出以律否臧凶象曰师出以律失律凶也用兵行师必先绳以纪律然后可以万全纵不大胜亦不至大败也律谓正部曲行伍营阵进退坐作皆有常法司马掌九伐之法是也韩信多多益办者用纪律也若不知严纪律肃号令虽复邀幸一胜军政必自此壊后必有受其祸者故曰否臧凶否不然也出师而不以纪律虽善犹凶也初六出师之始圣人致其戒惧之意深矣九二在师中吉无咎王三锡命象曰在师中吉承天宠也王三锡命懐万邦也六二九五君臣之正位今九二以阳居阴六五以阴居阳虽不可谓正而得中也况二与五为正应有主于中可以専制于外以必其成功也故在师中吉且无咎也吉者委任之専故战可必胜也无咎者君臣意合间不能移也人主操威福之柄有功必赏有罪必讨况战陈之事赏不踰时故三锡命也按曲礼一命受爵三命受车马锡命至于三所谓功多有厚赏岂特爵服车马之间哉古之为将者不以成功名为难能保功名者难也居功名之际主不疑而朝不忌者唐惟郭子仪一人师之九二以阳刚处中履险而顺虽外握重权而不失人臣之分故能吉且无咎也古者讨有罪命有徳皆称天示不敢也赏一人而千万人悦故象言在师中吉承天宠也王三锡命懐万邦也六三师或舆尸凶象曰师或舆尸大无功也九二以刚而居柔故为上所信托不御之权専阃外之战可必胜功可必成也六三体柔而居刚体柔则其才不足仗也居刚则其任不可専也九二为众阴所归三当退听而受其节制今乃欲共主其事以分权其无功必矣自古将相委任不専则号令不一号令不一则众莫知所从如此鲜有不败北者汉祖登坛拜韩信使尽诸将故能下齐破赵卒成大功唐肃宗大举节度之师以当安史而无主帅进退相顾望虽郭汾阳李临淮不免奔溃将之成败在委任之专与不专之间耳六四师左次无咎象曰左次无咎未失常也老氏云君子居则贵左用兵则贵右又曰吉事尚左凶事尚右天地之道左阳而右阴阳生阴杀兵者圣人不得已而用之杀人固非所乐若知难而不能退则有覆军辱国之祸六四以柔弱而处阴位内险既终外体柔顺故坚壁以守敌不能犯虽为无功亦无咎悔故左次无咎象曰左次无咎未失常也用兵行师固以克敌制胜为常若知难而退全师以归愈于败亡未为失常也晋师救郑及河闻郑既及楚平桓子欲还彘子不可师遂济晋师大败是安知用兵之常道哉六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也兵法曰师直为壮曲为老古者兴师必有辞虽汤武之师应天顺人而鸣条牧野之誓尚声桀纣之过恶况余人乎执言者非无辞也执我之辞声彼之罪羲和滛废时乱日侯承王命徂征葛伯不祀汤徃征之皆有辞也田者播种百榖生民之本也田非鸟兽之所犯有禽则将害我穑事以此出狩非驰骋畋猎荒于禽者如夷狄侵扰边陲诸侯一遵轨度圣王兴师动众有不得已者六五之君以柔弱而居尊位物来犯我则以兵应徃无不克矣动既有辞何咎之有长子帅师弟子舆尸贞凶何也九二以一阳而为众阴所归长子之象即繇辞所谓师贞丈人吉也丈人尊严之称任帅师者非得尊严之人人望素着众心所归者以统御之安能责其成功哉秦用三帅而为晋襄公所败唐用九节度而为史思明所乘盖委任不专军无统帅虽用天子之命以伐叛逆犹凶也九二在师中故象言以中行也人主之职在任将相不能择帅而专任之则是人主之过故曰使不当也上六大君有命开国承家小人勿用象曰大君有命以正功也小人勿用必乱邦也上六师之终以柔弱而居无位之地盖功成而退非久专兵柄者也故大君有命量其功之大小以为诸侯大夫有功者不可不赏小人不可使有功故终戒之以小人弗用也象曰大君有命以正功也小人勿用必乱邦也人主操赏罚利害之权命自我出开国承家所以正功也茍用小人或恃功而扈或开邉而生事其乱邦必矣圣人戒之于终欲后世之君命将谋帅之际不可不慎始也始之不慎至于有功而不赏则过在我矣坤下坎上比吉原筮元永贞无咎不宁方来后夫凶凡有所比或为人所比无不吉者君子必择其所比原筮者推原所比之人可从可违而决断之也元永贞无咎者惟得刚中之贤君为比之主而亲附之则可无咎悔也元者众善之长羣阴皆附于我非其善出乎众人之上安能翕受而无间言乎永谓常久而不变易贞谓正固而无倾邪所亲如此何咎之有不宁方来后夫凶者诸侯之国上无道揆下无法守则各相并吞小大强弱必有受其害者上有刚中之君以为比主则不宁之国皆有所恃且有所畏莫敢不来享矣大君在上朝觐同之礼其敢后乎其或懐疑偃蹇独后于众人此取祸之道也小则削地黜爵大则如禹之戮防风氏凶其宜矣彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也比以一阳统五阴阳又处尊位而四阴在下而顺从之所以能吉而众为之辅也故曰比吉也比辅也下顺从也此以九五言比道之大也原筮者卜其所当比当从之人以人主之尊比者虽众而有正有邪所比者君子则众君子皆进所比者小人则羣小人皆进同心同徳羣而不党者比也阿谀顺朋滛狎比者亦比也始之不慎而能克终者鲜矣故慎之于始诚善矣考之于终能永且贞矣故无咎悔也非刚健中正之君鲜有不昵于者故曰以刚中也不宁方来上下应者一阳居中为比之主而羣阴皆应如人主秉其威权礼乐征伐自我而出孰有不听命者乎书称文王曰大邦畏其力小邦懐其徳有力以制之有徳以懐之强不敢陵弱众不敢暴寡不宁者我能宁之孰有不来享来王者乎若其偃蹇扈后众人而来失比辅之义则有问罪之师如启之征有扈文王之伐崇乃自取困辱之道也故曰其道穷也象曰地上有水比先王以建万国亲诸侯先王观地上有水而得比之象非特地水之相比也盖地上有水非有沟洫畎浍以防范储蓄之则泛滥奔冲反为害矣圣人观此象故建万国亲诸侯小大强弱不相陵犯或以徳懐或以力制咸亲比于我矣自尧舜三代不敢废也至秦并吞诸侯而郡县之一夫呌号天下响应孰有亲比于我者王氏论本朝罢侯置守则曰万一有秦之变岂可讳哉靖康之祸金人长驱如入无人之境诸路守臣奔窜迎降之不暇其间能仗节死难者不过数人何补于治乱哉然则众建诸侯或大封同姓以复唐虞三代之制岂非今日之先务哉初六有孚比之无咎有孚盈缶终来有它吉象曰比之初六有它吉也初六以阴柔之质为比之始若不择所从而急于求比则有阿附之嫌惟初无应于上义之与比而已故曰有孚比之无咎人之相与不以诚实视利之所在则诡随而茍合利穷则散矣惟中懐诚寔无矫餙之伪如质素之缶则众心所向始虽难合终必从之而有它来之吉也它来者非独五服之内而已虽蛮貊之邦皆不约而自至也夫比之道如交神明其始不以诚而徒事繁文末节曷足以感之故观卦言观盥而不荐有孚颙若孔子曰禘自既灌而徃者吾不欲观之矣故象曰比之初六有它吉也盖言慎其始也六二比之自内贞吉象曰比之自内不自失也六二与九五为正应在它卦则吉孰甚焉尽比之道则狭矣二处于内专比于五于人臣之道为正虽所比不广必免凶咎自内者不汲汲驰骛于外以求比者也故必贞而后吉象曰比之自内不自失也夫比之道当惟正之从若专应于一则有朋比之嫌今二能应五不失正道故曰不自失也六三比之匪人象曰比之匪人不亦伤乎六三以阴柔而居阳位上六虽非正应而逺比之上六阴柔不中而居髙显之位比之无首而无所终者又处坎之终此阴险之小人而在髙位者也而三乃比之比不以正而终不为所伤陷者希矣六四外比之贞吉象曰外比于贤以从上也四无应于而切近君位虽非正应而外比于贤君五又为比主以臣比君以下比上以阴柔而比阳刚相比以正其获吉宜矣夫人之相比有敌体而比者有尊卑相临而比者有因势利而比者有下比于羣邪者今四之比五特以君臣之分义所当从舍而比五故象曰外比于贤以从上也九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也九五以一阳而比众阴处中正之位无所偏系比之主也当明示天下以大公至正之道无亲也无应也譬之畋猎三驱之礼取其向顺之心舍其逆犯之意前去者皆免故常失前禽也圣王用此道以亲比天下茍有向顺之心则取而用之曷常阴用智谋以笼络之哉圣人于天下一视同仁固未尝分逺近亲踈之间此道既明则邦邑之人不待教诫咸协于我如此则吉可知矣然非上用中正之道以无心感格之则邦域之内岂能无偏系之乎故象曰邑人不诫上使中也盖归美以复其上也上六比之无首凶象曰比之无首无所终也人相亲比贵乎有始有终上六以阴柔之资处上卦之极九五以阳刚中正为羣阴之主已独乘之失比辅之道比之无首者也之无咎以有孚信故终来有它吉上六不能见而作其来独后于众阴此后夫凶也始之不慎而能克终者鲜矣故象曰比之无首无所终也乾下巽上小畜亨宻云不雨自我西郊小畜内健外以一阴而畜五阳是以大而反为小者所畜故其卦曰小畜夫能畜之而已不得行其志犹善畜财而不能用也小畜之能亨以阴处得其正能用五阳而众阳从之也宻云不雨自我西郊何也云至于宻未有不雨者云阴气也西阴位也六四居人臣之极位上承九五之君乃欲专其施不复禀命而行故云虽宻而不雨膏泽不下于民之象也彖曰小畜柔得位而上下应之曰小畜健而刚中而志行乃亨宻云不雨尚徃也自我西郊施未行也阳大而阴小柔进而居四五阳所从所谓一阴五阳则阴为之主故四为畜主卦之所以为小畜也健而巽者以成卦言之也二五皆刚而处中位故志得行焉内健而外虽刚而不过是以能亨此以卦爻释致亨之义也云宻而不成雨盖阴徒尚徃而阳未应也人臣之道和而不倡无成而代有终阳当先而阴从之可也自我倡之而上不应欲膏泽下于民难矣善畜其君者必与上同其心徳定其计谋如萧张之于汉祖诸葛孔明之于蜀先主是也不然岂足以大有为哉象曰风行天上小畜君子以懿文徳风至柔之物也指者胜鳅者亦胜及其蜚大屋折大木力莫强焉今风行天上非暴厉以扰万物之时也君子体之以懿文徳夫以一阴而畜羣阳此岂力足以制之哉但以至诚柔顺之道以驯扰之耳此大象之义也初九复自道何其咎吉象曰复自道其义吉也乾阳刚之物体本在上今反处乎下失其所矣今有应于四是能复由其道非犯难而行也尚何咎乎非徒无咎也乾阳复位有应于上其义吉矣夫物未有徃而不复者况刚健如乾岂一阴能终畜之乎九二牵复吉象曰牵复在中亦不自失也二居下体人臣之位而乾以阳刚居之失其所矣然与五同志下乘乎初同志相求皆从于四可牵连而复则免乎凶咎矣乾以至刚居至柔能随时曲折健而能巽刚而得中外不失人内不失已所以获吉也九三舆说辐夫妻反目象曰夫妻反目不能正室也九三以阳居阳乾刚强而难制非所能羁縻之者也然宻比于四虽刚阳而反为阴柔之所制如车舆欲进而说其辐势不得不与四而共处也然三与上同志四自应初岂能终无悔夫妻反目之象也夫刚上而柔下所以为恒故曰妇人贞吉从一而终也夫子制义从妇凶也夫夫妇妇而家道正矣小畜阴既居上九三之阳为其所畜以阴制阳安能正其室家乎仲尼于小象因推原其意男女失位不以责妇人尧将禅舜必先观其刑于二女文王召南之化亦始于刑寡妻末世之君不能制妇人以致乱亡如唐之髙宗者多矣况其下者乎故曰夫妻反目不能正室也为戒深矣六四有孚血去惕出无咎象曰有孚惕出上合志也四以一阴处近君多惧之地下之三阳方务于速进未易畜也而四卒能畜之者以诚而已茍不以诚则在上者必疑在下者必忌疑忌交攻力不能胜如此岂能免于忧伤而脱于危惧乎惟能以至诚孚信而感动之则才之刚强者必听命而势之威重者必亲信于我矣如此乃可为畜主为羣阳之所宗而无咎也夫乾虽处下刚健而鋭于上进至难畜也茍能加至诚由直道与上合志而假其威权则羣阳安得不从况敢加害乎故象曰有孚惕出上合志也九五有孚挛如富以其邻象曰有孚挛如不独富也五居尊位势岂不足以畜众然委成于四以四为畜主四能尽人臣之道以承其上与五合志五虽不能自畜而中懐诚寔居中得正亲于畜主绸缪胶固而不相去君臣合徳虽刚者亦心悦诚服靡然而徃从之矣六爻惟四五有孚盖非有孚则君疑于臣而臣疑其君众不听命也五居崇髙之位假大臣以威权富而能用其邻者也书曰臣哉邻哉人主以大臣为邻四最近君邻之象也自古帝王未有独擅其富有而能成功者武王伐纣之后列爵惟五分土惟三汉祖既灭项氏亦徧封功臣韩信王齐之有三分之势特眷恋不忍叛去者懐其解衣推食之也故象曰有孚挛如不独富也上九既雨既处尚徳载妇贞厉月望君子征凶象曰既雨既处徳积载也君子征凶有所疑也上九处畜之终五阳皆为我畜其道上行无复危疑矣如云气上升而阴能固之然后雨自上下物无不其泽者物既尽其泽则无不得其所者故曰既雨既处夫以一阴柔而畜羣刚非力能制之也所尚者徳也庄子曰福轻于羽莫之知载君子之载徳犹舟车之载物也积而载之则徳愈盛矣乾至上九犹曰亢龙有悔况以臣畜君至位尊徳盛能无疑乎犹妇之反畜其夫虽贞犹危也月之望与日为敌其势必亏故坤之六四贵乎括囊至上六则龙战于野小畜至上九其势已逼动必蹈祸尚何徃乎孔子曰君子征凶有所疑也圣人为固位吝权者之戒其意岂不深矣乎兑下乾上履虎尾不咥人亨彖曰履柔履刚也说而应乎乾是以履虎尾不咥人亨刚中正履帝位而不疚光明也履人所践履也出而应物则有履践之迹君子虽履畏涂而不犯难者能以天下之至柔驰骋乎天下之至刚也卦有五刚一柔则以柔为主六三是也三以一柔而乘二刚故曰柔履刚也下兑上乾三既为一卦之主而能以说而应乎乾之上刚柔相济履道之至善者也刚中正履帝位而不疚光明者谓九五也履帝位履道之极也履以五刚而挟一柔若不能虚巳用众而独任其刚决鲜有不蹈咎悔者故夬履贞厉以刚决自任虽正犹危故虽中正而又无刚果之失则其徳日新而有光辉矣虎者至刚猛之物今能履其尾而不咥人者以说而应之也古语有云人无害虎之心虎无伤人之意抚我则后虎犹民也虐我则雠民犹虎也有道之士其知此者乎象曰上天下泽履君子以辨上下定民志天体在上泽最处下圣人观此二象故以礼义治天下使各安其性分之情然后天下可得而治也诗称抱衾与裯寔命不犹虽妾媵之贱知尊卑之不可踰贵贱之不可易能安于义命如此天下岂有夸跂之心哉秦之失道礼义消亡陈胜项籍之徒或辍耕陇上或叹息道傍自此豪杰并起天下纷纷民志何由而定乎由辨之不早辨也初九素履徃无咎象曰素履之徃独行愿也君子居穷隠约虽陋巷箪瓢而不悔者守其素节也以此而徃不易其素所守者乃可无咎君子待聘而徃岂为利哉上必欲致君如尧舜之君下则欲使民如尧舜之民此其志愿也天下攘攘皆为利徃吾独守其志节而务行其道固非众人之所测也象曰素履之往独行愿也此仲尼之深也九二履道坦坦幽人贞吉象曰幽人贞吉中不自乱也九二无应乎上不可妄进而躁动也今能退处阴位不与阳亢以此而行进无逼上之嫌退有安贞之吉履道之至善者也坦坦平易之象人之操履或假隠自名而志在要禄或阳为亷洁而行实污秽是谓作伪心劳惴惴然掩覆之不暇岂能履其坦途守夫安静者哉惟君子造道之深所守之固能定能应不为时世所易若中无所主临利害之际鲜有不失所守者故象曰幽人贞吉中不自乱也六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也履卦以全体言之则兑处乾下以说而应乎乾故履虎尾不咥人亨以六爻言之则六以阴处阳履非其位又上下五刚以一阴处乎其间如眇者寔不能视而自谓能视跛者寔不能履而自谓能履以此涉世其速危害必矣故如履虎尾咥人凶也离卦曰履不处也盖履卦阳爻皆以不处其位为吉韩康伯得之王辅嗣其说妙矣六以阴乾阳位如武人而欲为大君徒肆其刚人孰与之故象曰眇能视不足以有明也跛能履不足以与行也咥人之凶位不当也武人为于大君志刚也夫以阳居阳处中得正如九五犹不免危惧况以阴柔而自处于阳刚之地其能免乎志刚者其志虽刚而才智不足岂足以胜其任哉使威武之人而挟刚强之才懐刚武之志何徃而不利哉九四履虎尾愬愬终吉象曰愬愬终吉志行也九四以刚强有为之才而能以卑逊柔顺自处位既逼上行非坦途而终获吉者能恭慎畏惧而不以阳刚自处也象曰愬愬终吉志行也四居近君之地大臣也大臣当近君之地常能愬愬而不自安则必有难进易退之节岂肯恋宠禄贪得而患失哉盖遇可行之时伸欲行之志耳异乎六三纔知不足而徒志乎刚者矣九五夬履贞厉象曰夬履贞厉位正当也九五既以阳爻而处尊位若以刚决自任于左右大臣无所询访虽尊履帝位岂能独胜其任哉夬履贞厉者虽正犹危也此夬决也象言夫履贞厉位正当者五之专决当犯凶咎以位正当止于危厉而已厉虽近危而未至于凶也优柔不断者固昏庸之所为至于恃其刚明之才居得致之位自谓臣下举莫已若不复询谋咨访则又上下隔絶堂下千里门庭万里而其祸有不可胜言者矣上九视履考祥其旋元吉象曰元吉在上大有庆也祥者吉之先见而未定也作善降之百祥作不善降之百殃视其所履则吉凶可知矣人可欺天不可欺也人固有行僻而坚言伪而辨者圣贤于此不能无疑若视其所以观其所由察其所安则有不可欺者吉凶可考矣旋还也彼所履诚善考其归必获大吉象言元吉在上大有庆也上九处履之终茍获元吉则有余庆必矣履道至此非独身尊荣子孙其逢吉矣
　　 
　　读易详说 卷三 
　　上经乾下坤上泰小往大来吉亨彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也夫泰之为卦乾下而坤上言天地之气交也乾君道也君能下下以成其政臣能归美以报其上君臣之情通上下之势接此泰之道也一气不顿进寒暑往来然后岁功成焉岂一朝一夕之故哉治乱存亡屈伸消长之理所以致之莫不有渐小者往而大者来然后吉且亨也小为阴柔大为阳刚阴柔为小人阳刚为君子小人退聴而君子连彚而来故为泰天地交者阴阳之气通而相感也上下交者君臣之道合泰至蛊而无间也君子小人相为消长退小人之术岂在廹逐之哉阳刚在内势足以有为则阴柔知其不胜而聴命矣在外者特不使之在君侧握朝权耳故一阳在下其卦为复二阳在下其卦为临阳虽未盛而浸以长矣故曰内君子而外小人君子道长小人道消也象曰天地交泰后以财成天地之道辅相天地之宜以左右民天地交泰以象太平盛极之时圣王于此时不敢忽也财成其道则有节制辅相其宜则无过差故安而不忘危存而不忘亡治而不忘乱然后乱亡无自而至焉此其几微不可不戒者以左右民者民至愚而无知非圣人有以利导扶持而安全之则其居太平之时也骄奢滛泆无所不至而卒蹈于刑辟者多矣周家之业至成王周公始陈后稷先公致王业之艰难今观七月之诗所以财成辅相天地以左右斯民者可谓至矣民为邦本则太平之基也天心不可见考之民而已初九拔茅茹以其彚征吉象曰拔茅征吉志在外也初九最处乾下为健之始阳虽长而未盛阴方退而未逺圣贤君子欲有所为非一人之力能独济也必当拔用贤才引其朋类同心同徳萃于朝廷然后太平之功可得而成也孔子曰茅之为物薄而用可重也可羞于王公可荐于神明以象贤者有洁白之质也茹者根也茅之生也根相牵连彚者类也征者进也进必以正故曰征也君子小人各有其类拔其一则皆相连而起有茹之象君子进则所引拔者皆君子君子众多则生民必被其利宗社必蒙其福故曰以其彚征吉也象曰拔茅征吉志在外者小人得路志于得君而已君子得路必搜访于外以尽天下之贤才使野无遗贤故曰志在外也抑君子之进常出于不得已彼其于世未数数然也故虽享厚禄握重权而其志未尝不惕然以颠覆为惧而思退身之乐也岂与贪得患失者同日语哉九二包荒用冯河不遐遗朋亡得尚于中行象曰包荒得尚于中行以光大也九二以阳刚之才有应乎五而处人臣之正当泰之时能包含荒虽狂狷之士不顾险患如不假舟楫而冯河者无不容纳此真大臣之任当海内交泰之时人材众多若遴选太精则豪杰之士或不得其职则聚而为冦盗者多矣秦隋之末是也当廓其度量包含荒逺者无所弃遗则山林之士莫不皆至近者无所阿比故朋党之祸无自而兴如此乃能配乎九五中行之主而无偏党之私也人臣之道至此则光明盛大不可有加矣九三无平不陂无往不复艰贞无咎勿恤其孚于食有福象曰无往不复天地际也治乱存亡安危之相因如阴阳寒暑之必至有不可易者惟圣人为能因其盈虚而消息之使常治而不乱常存而不亡常安而不危也消息之道岂有他哉兢业以圗之危惧以处之当治安而不忘乱亡之戒则可以保其治安而无咎矣勿恤其孚于食有福者圣人处泰之时常思艰难而履夫中正则在我者无愧矣人之信不信何所恤哉食者人之所享也福者天之所降也处泰之世当乾道将复之时独以艰难守正而享其福禄非徼幸也象曰无往不复天地际也九三处乾坤之间当天地之际平者当陂往者当复惟艰难守正庶可保其常安耳圣人知世路之将阻阳气之必复故于此爻特为之戒云六四翩翩不富以其邻不戒以孚象曰翩翩不富皆失实也不戒以孚中心愿也地之形頺然而处乎下今气虽上行终必趋下翩翩然如飞鸟之疾其势顺也方泰之时上下相承阴阳相应三阴三阳各安其所然天地之气往无不复者今三阳欲上行而三阴下之上与五无不从者是不富而能用其邻也夫富而能用其邻怵于利也不富而能用其邻者利害同也四以五上为邻利害既同固不待告戒而孚矣阳为实阴为虚阴虽在上其性本下今三阴在上皆为失实其相率而趋下乃其所欲也故曰中心愿也六五帝乙归妹以祉元吉象曰以祉元吉中以行愿也六五以阴柔而居中正之位帝女之象天地交泰之时阴虽上进然乐于趋下能降尊就卑顺以承夫其受祉福而获元吉也宜矣九二以刚中之贤上应六五五能降其尊位下交九二天地阴阳君臣夫妇其道一也六五为泰之主故其象如此女以嫁为归尧之二女降于沩汭周之王姬亦下嫁于诸侯其得所归乃其中心之所愿也人君能屈已求贤则天下之士皆愿立于其朝矣天地交泰其在兹乎小人得路则朋滛下比壊主心术蔽君聪明上下之势隔絶而不通驯致祸乱可胜讳哉上六城复于隍勿用师自邑告命贞吝象曰城复于隍其命乱也坤土也城者土之所积累也不能増髙倍薄致其兢业之意则城将颓圮而复于隍矣治安之极人君不能持盈守成而湛于燕安狃于侈泰驯致土崩之势而不自悟自古奢滛荒怠之主享国长乆而亟致祸败以至灭亡者皆因用兵开邉外雠强敌内动豪杰窥觊之心耳隋炀帝唐明皇是也海内升平之久民不识兵革一旦又欲兴师动众虽近郡邑其孰肯聴命故虽贞而犹吝也象曰城复于隍其命乱也城既复于隍则尊者必降上者必下小人得志而执国命礼乐征伐皆不自天子出故曰其命乱也坤下乾上否之匪人不利君子贞大往小来否之卦天地不交各复其位乃无平不陂无往不复之时乎夫消息盈虚之理盖有不能使之常治而不乱常安而不危者圣人能使祸不至于深耳否泰相因有非人力所能胜故曰否之匪人先儒或以匪人为匪人道盖虑后世庸闇之主以一治一乱皆归之于天故纣曰我生不有命在天此最害教之大者然圣人方论否泰之理不得不然抑使后世常兢业畏慎知治乱无常而不敢忽也汉光武唐太宗皆信图李淳风言唐中弱有女武代王其兆既成天之所命不可去也学者固难言之要之一治一乱岂人事哉君子当天下否闭小人道长之时则有奉身而退茍必欲以正道有为于其间遇祸决矣故昔之君子有诡辞以免祸如叔孙通是也一君子遇祸则众君子必相牵连而去大者往则小者乗时而来矣彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也万物盈天地之间莫不负阴而抱阳虽根茎之微未有不假天地之气而生长成遂者若天地不交则阴阳不和雨寒燠风皆不以时应万物何由而通乎君所以尊安以臣民爱戴之也臣所以强固以君能封殖之也故君能下下以成其政臣能归美以报其上则治道成矣否之时上下之情隔絶而不通如天之自髙地之自下强弱相陵大小相并而上不恤也朝廷之势日以微弱政化日以陵迟朝觐同之礼废屏卫勤王之义絶是天下无邦也三阴来居于内而三阳退处于外君子往而小人来小人之道浸以长君子之道浸以消此否之时也象曰天地不交否君子以俭徳辟难不可荣以禄君子居否之时当奉身而退汉管宁之徒是已宁见天下大乱遂渡海至辽东环堵筚门偃息穷巷晏然若将终焉虽三公之位有所不顾岂以世之荣辱累其心哉初六拔茅茹以其彚贞吉亨象曰拔茅贞吉志在君也否卦以全体言之则三阴在内三阳在外内小人而外君子也以六爻之义言之当否之时贤人在下以上应九四之君子欲使其类牵连而退故泰之初九其道利于上行则以其彚征吉征者动而进也否之初六其道利于下止则以其彚贞吉贞者静而止也方时大否君子卷藏其道退而穷处身虽否而道不穷故不失其吉且亨也小人当退黜之时则怨望讪讟或为戎首未尝不疾视其上君子则能以道义自处穷通皆乐虽引类而去其心曷尝一日而忘君哉孔子三月无君则皇皇如也故象曰拔茅贞吉志在君也六二包承小人吉大人否亨象曰大人否亨不乱羣也六二当否之时处人臣之正位此暗君奸臣相济而得路者也小人方执其权纲上复有应势未能敌为君子者当包容而承顺之故小人吉而大人身虽否而心亨也曰大人者包容小人而承顺之非大人不能孔子恐后世疑于同小人者故曰大人否亨不乱羣也包承小人而不乱小人之羣尢见其大盖从容浑迹于羣小之间未尝悻悻然懐忿躁不平之气故小人莫得目而忌恶之非独明哲全身之道当然亦所以倾否而开泰也汉之陈太丘足以当之若李膺杜乔之流徒激祸乱耳六三包羞象曰包羞位不当也六三以阴柔而据阳位此小人得路之时肆其凶险上以逢迎其君下以倾害善类天下切齿而能包羞忍耻以保宠固位者也向使不乗时危乱以窃显位虽有阴险之才亦不能穷凶极恶如此之甚也孔子追论所以致此者故曰包羞位不当也言髙位非小人所宜处故曰不当也九四有命无咎畴离祉象曰有命无咎志行也否之时三阴虽握权居中然三阳在外四复居近君之位以阳刚而能柔巽以济危难九五休否之主与之切近而同心凡朝廷之命一以付之又能承命不违故得无咎如此非独一人受福凡同类而进者皆丽于福矣象曰有命无咎志行也三阳同心以济难小人虽居中用事然国命在我势难乆安故吾志得行否将倾而为泰矣九五休否大人吉其亡其亡繋于苞桑象曰大人之吉位正当也否道既成小人方握国命以乆其权未易废也天下祸患未易息也惟九五之大人以刚健之才居得政之位势足以有临力足以有制故能休否而逢吉也休废也息也废小人而息祸患非大人其孰能之九五虽有休否之势然小人尚处于内君子尚处于外非兢业以圗之则治乱存亡犹未定也故圣人为之戒曰其亡其亡系于苞桑否泰将分之际圣人常以必亡为心桑者其植根深其生丛委其材坚韧而不可拔生民之本国家基业之象也以危亡为戒而系于不拔之基故能长存而不亡也象曰大人之吉位正当也所以能休否而获吉者以阳刚履中正之位以制羣阴也小人非能制其死命孰肯退聴哉上九倾否先否后喜象曰否终则倾何可长也甚哉治道之难成小人之难去也当否之世阴邪当路以害治道虽三阳同心不能一朝而顿除也九五以中正得位特能休之而已至上九然后能力倾而显排之犹先否而后喜也其用力多矣自昔未有常乱而不治者秦之乱而汉祖取之王莽之乱而光武兴之茍非圣贤驰骛而经营则乱之日必长乱之日长则君子之受祸必深生民之被害必酷故象曰否终则倾何可长也离下乾上同人于野亨利渉大川利君子贞否泰者君子小人相为消长君子处内则为泰小人处内则为否君子欲去小人小人必欲害君子故泰之九三已有否之象至上六则城复于隍矣否之九四已有泰之理至上九然后否终则倾矣凡如此者皆以党类相倾邪正相胜不能大同乎物使君子小人各得其所而不竞也同人于野亨则广大矣利渉大川则可以渉险矣利君子贞则无有嫉忌之者矣古者圣贤相遇措斯世于三代之隆而不见其治之之迹用一贤则不肖者自退用一能则不能者自逺未尝挈挈然求异于众人如此故包容广大无往而不通也彖曰同人柔得位得中而应乎乾曰同人同人曰同人于野亨利渉大川乾行也文明以健中正而应君子正也惟君子为能通天下之志同人以一柔为众刚之主以六处二阴柔而寓阴位人臣得位者也二处离中中也二五正应以离中之柔而应乎乾刚卦之所以为同人也同人以无所不同为亨有所不同为吝同人于野以象乾之覆焘利渉大川以象乾之刚健故曰乾行也文明者常失之柔弱而能济以健中正者常失之无助而能应乎五故处羣阳之间介然独立而不惧也系辞曰夫易圣人所以极深而研几也惟深也故能通天下之志圣人非能物物而通之好恶荣辱是非利害众人之所同也能通乎一则千万人之情可见矣非极乎至深者能如是乎象曰天与火同人君子以类族辨物天体在上火性炎上性体若同而实异也圣人处大同之世于君子小人之间盖有甚不同者但处得其道无阿比之迹小人自退聴故人见其同耳君子观乾离二象以类族辨物若黒白之不可乱也初九同人于门无咎象曰出门同人又谁咎也门者人所由以出入非奥室也同人于门则行乎大公至正之道无所阿比赏罚予夺进退黜陟一付之公议我无容私焉何咎之有诸葛亮之亡能使廖立垂泣李平致死以至公而无私也故习凿齿称之曰法行于不可不用刑加乎自犯之罪爵之而无私诛之而不怒天下有不服者乎象曰出门同人又谁咎也九居同人之初而无所偏应能尽同人之至公者惟初爻为然盖无所系应则无亲疎之间孰得而议之故曰又谁咎也六二同人于宗吝象曰同人于宗吝道也六二为一卦之主以一阴而统五阳非尽至公何以服天下今乃系应在五虽位中正所应偏也他卦以有应为善同人之世当以天下为公岂得有所偏应哉咸之为义当以无心感物无逺近亲疎之间而九四憧憧往来朋从尔思孔子曰天下何思何虑天下同归而殊途一致而百虑天下何思何虑盖朋从尔思则往来于心者未离乎党与之间故象以憧憧往来为未光大同人于宗则吝道其揆一也九三伏戎于莽升其髙陵三岁不兴象曰伏戎于莽敌刚也三岁不兴安行也同人之世不能以大公同物而各以私意显立党援则强梁者必起而相圗矣九三以阳刚而据阳位则小人之强梁者五与二为应而三介乎其间势虽不敌而欲阴害之故伏戎草莽之中然二以中正得位而应乎乾刚三虽有害之之意而不敢轻发也故升其髙陵以窥伺之至三岁之乆而卒不敢发盖二与五能同心虽刚者莫能间之象曰伏戎于莽敌刚也三岁不兴安行也九五有刚健之徳难以显攻三非五敌也故迟回至于三岁不敢轻发既能量敌虑患则可安行而不蹈乎危难三虽小人然九五据崇髙之势心所党比者止在六二三虽不逊五亦有以致之圣人于此不言凶悔吝者亦所以恕之以见五之未光大也九四乗其墉弗克攻吉象曰乗其墉义弗克也其吉则困而反则也墉墙垣也四与五为邻三四俱强各懐异圗以窥伺于五然四虽阳刚而处阴位故乗三而承五非若三之纯乎刚暴能知难而退故弗克攻而获吉也夫同人之时君子小人处之宜各当其理九五无君道二方为羣阳之主亦不能由公心直道而系应在五而五又系应在二故羣小纷然争为戎首或伏于草莽俟时而窃发或顾望形势乗间而相倾非二五以中正刚健内外协济则处乎二强敌之间岂不危哉以四之强又逼近尊位然卒不克攻者君臣之分上下之势非顺也知其非顺困而反就臣位则免乎凶咎矣故象曰乗其墉义弗克也其吉则困而反则也九五同人先号咷而后笑大师克相遇象曰同人之先以中直也大师相遇言相克也君道患不广大九五履尊位而握重权当如天之无不覆焘地之无不持载生杀子夺一付之无心可也五既不能为羣阳之主而三得擅之此众之所必争也众既不与欲下应乎二而介乎两强敌之间孤立而无援忧愤之切卒至用大师以摧二冦然后方得与二相遇故先号咷而后笑大师克相遇也克而后相遇亦已危矣克如郑伯克段之克以见敌之强大取之之难也人君能以大公至正之道治天下则逺近俱应同异咸服何至窃窃然置号笑于党与亲疎之间哉象言同人之先以中直也大师相遇言相克也九五师得中而理直则非理犯已者若不足虑然卒至用兵然后仅能克之亦可耻矣何足喜也以深见三四之强五无君道而失同人于野之义也上九同人于郊无悔象曰同人于郊志未得也上九处众阳之上而独无所争亦知其不可争而悠然逺去自乐于垧非无有为之志但知其纷纷而脱身事物之外以逺害而已虽可以无悔而志未得也九处乾刚之上其志岂止求免于悔吝哉吾知其不得已也故象曰同人于郊志未得也乾下离上大有元亨彖曰大有柔得尊位大中而上下应之曰大有其徳刚健而文明应乎天而时行是以元亨繋辞曰富有之谓大业圣人能通天下之志以大同乎物则四海虽广万物虽众无不为我有矣然非得尊位大中而上下应之则不能奄海内而有之非其徳刚健而文明应天而时行则不能大亨也五以阴柔而得尊位生杀之柄既自我出五阳虽强不敢违也体文明而履刚健应天而时行造化之权皆自我制五阳虽众不能困也象曰火在天上大有君子以遏恶扬善顺天休命人君以柔顺之徳居极尊之位体文明而履刚健则物无不照烛者故有火在天上之象大有之世海内治安天下极盛之时物繁事伙非用刑赏以劝沮之不能齐也圣人于此当遏恶扬善使恶者有所惮而不敢为善者有所恃而日加劝书曰天命有徳五服五章哉天讨有罪五刑五用哉又曰作善降之百祥作不善降之百殃此天之休命也圣人代天理物则刑赏之行岂能违乎天道逆乎天心也哉初九无交害匪咎艰则无咎象曰大有初九无交害也大有以一阴而主五阳而四阳各以其才致用于下故能处治安之时享全盛之业阳虽刚健而处卦下当大有之初责望者众独离羣退处不出而交物则有害之者然非其罪也惟以艰难节俭自处以防骄逸之过则可免乎咎悔矣虽然士君子穷居隐约退处寂寞之滨可也大有之世当出而交物如丰之勿忧宜日中宜照天下也若乃丰其屋蔀其家窥其户閴其无人则有致凶之道故象曰大有初九无交害也以言无交则有害之者非洁身独往之时也九二大车以载有攸往无咎象曰大车以载积中不败也六五当大有之时而以柔徳处尊位非责任羣臣安能斡旋天下运量万物以成无为之功乎九二以刚健处人臣之正位而有应于上如大车之载物虽负重致逺辙环天下而无倾覆之患是足以胜其任矣象曰大车以载积中不败也物积于中而不败则其材可知矣鼎之九四至于折足覆餗其刑渥凶言不胜其任也孔子曰徳薄而位尊知小而谋大力小而任重鲜不及矣盖非有刚健之材处得其正使当重任未有不败者观鼎象大有二卦圣人垂戒之意深矣人主任用大臣曷可过其分量乎九三公用亨于天子小人弗克象曰公用亨于天子小人害也九三以阳居阳在他卦则为强臣当大有之世能自亨于天子则处诸侯上公之位而能效臣节以事其上者也小人当盛大之时据富有之地则势必扈而有唐室方镇之患其肯以贡赋亨上而自通于王庭乎亨与享意义略同先儒多作享书曰敬识百辟享亦识其有不享亨者能自达于上也享者朝觐同以时而享于天子之庭也九三刚健而处下卦之上此贵而不敢骄者小人非独不知尊朝廷其或懐忠以奉上者反以为害已而交恶之也田正以魏地六州版籍归朝廷比镇皆恶之祸乱卒不可解是亨于天子者小人之所不利也故曰小人害也李徳裕草镇魏诏书曰勿为子孙之谋欲存辅车之势所以诛其意而伐其谋也故一方作难而诸镇无敢坐镇者卒成昌中兴之功可谓能诛小人之情矣九四匪其彭无咎象曰匪其彭无咎明辨晳也九四逼近君位三居其旁以乾刚而据阳位强臣之象也四以忠顺与三为敌上承柔中之主而为所信下乗强暴之臣而不敢加害故得无咎也象曰匪其彭无咎明辨晳也盖言明智之士辨邪正之分明逆顺之理然后内足以保身外可以卫上旁足以抑强也匪其彭自子夏作旁字先儒皆从其说盖子夏亲授学于孔子自有易而后世无得其真者今王弼注易诸儒皆宗之则其所从来亦逺矣六五厥孚交如威如吉象曰厥孚交如信以发志也威如之吉易而无备也六五正应在九二当大有之世君臣以至诚交孚而无间者五以柔而履尊位二能济以刚严则仁不至于优柔刚不至于强暴诸葛亮所谓法行而知恩者吉孰如之象曰厥孚交如信以发志者言上下交孚君臣道合也且人君岂无有为之志人臣岂无能为之才然非心徳之同则孰与发之威如之吉易而无备者大有之世风俗恬熈人主能肃以威严使奸宄之心无自而萌则可简易而无备矣故议治道者谓当备御于太平无事之时未有易而无备而可以保长存者是大不然人主当使威加四海先以信义结百姓之心则足以消患于之中此乃备之大者秦筑长城未毕而刘项之兵已入闗矣是岂无备者哉上九自天佑之吉无不利象曰大有上吉自天佑也大有火在天上之象火之性固以至明又处天上如丰之宜照天下明之盛也上九处大有之终在六五之上功业成而不居富贵极而能退宜乎为上天之所佑也大臣至于无位容有怏怏而不顺者进退出处之际容有诡谲而不情者蔽贤嫉能惴惴然惧人之压已以荐进所私者多矣上九之臣以阳刚而居羣臣之上履柔中之主势逼而愈顺失位而愈恭下之众阳咸得安其职任而尽其才能孔子所谓又以尚贤也宜乎自天佑之亨上吉而无不利也艮下坤上谦亨君子有终谦之为卦艮下而坤上艮止也坤顺也止者为刚顺者为柔柔反处乎上刚反处乎下是柔而能刚外顺而中止也外顺若卑而能上行以不失已内刚若亢而能降体以不失物谦徳如是故能亨通而有始有卒也世之小人固有擎跽曲拳胁肩謟笑卑佞媚悦若妾妇者自谓富贵可以长保而不知幽显之间举将害之则祸不旋踵矣故惟君子为能保其终而无悔吝也彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也谦有天地之义焉天体髙明而下济于物地形卑顺而上行于天此所以能亨也天能降其髙明而其徳愈尊地能効其柔顺而其道愈大二者固足以尽谦徳矣天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也天地鬼神无不以谦为贵老子曰天之道其犹张弓乎髙者抑之下者举之有余者损之不足者与之又曰江海所以能为百谷王者以其善下也又曰夫惟不争故天下莫能与之争天地且然况于人乎况于鬼神乎天地无心也能祸福人者鬼神也有好有恶者人也谦尊而光以能下济也卑而不可踰以能上行也尽此二者则刚止乎内屹然如山之不可动摇柔顺乎外颓然如地之无不持载此君子所以能克终也象曰地中有山谦君子以裒多益寡称物平施莫卑乎地莫髙乎山山处地中则地在山上此髙者下之卑者举之也君子观此象欲以谦之道行乎天下故多者裒之寡者益之如地失之太卑则使在山上山失之太峻则处于地中岂夺彼而与此哉称物平施无过不及适中而已观谦之大象夫岂一于卑弱失已而趋媚于人哉圣人深恶夫専务柔佞依阿如孔光冯道之流而刚方忠谠之士正色立朝如汲黯者小人或更相譛讟以为非而卒排去之也故仲尼于此反复详密而致意焉初六谦谦君子用渉大川吉象曰谦谦君子卑以自牧也谦谦者谦而又谦谦之至也世之小人多能行之而入于卑佞故特曰君子惟君子能谦乃可贵也盖初六最处卦下势虽卑而体则刚峻也以此渉难非独人不忍害亦不能害也非独不能害亦深知其为君子而不敢加害也渉难且吉况安处卑陋不以辞气加乎人其谁敢害之故象曰谦谦君子卑以自牧也以卑巽自养其徳义徳义之盛乃可进而上行以极乎髙明也六二鸣谦贞吉象曰鸣谦贞吉中心得也谦者君子处已接物之道当然岂欲声闻于人哉六二在下而得中位非谬为恭顺以媚于上下者中心诚实而安行之发乎声音笑貌而不可掩也谦近卑佞故杂卦曰谦轻者不自重大也体轻而不自重大非由正道则入于佞谀矣谦而非邪乃获吉也象曰鸣谦贞吉中心得者处不得中而以谦闻内不失已外不失物中无所愧乃为得也九三劳谦君子有终吉象曰劳谦君子万民服也舜戒禹曰汝惟不伐天下莫与汝争功有劳而能谦则上不疑而众不忌也故可保终吉三以阳刚而处阳位羣阴之所主也五虽居尊位亦以柔道行之非九三之刚健孰任吾事哉系辞曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也孔子于此一爻特发明精微使后学推类而求之思过半矣夫大臣有功则气陵于人鲜有能自全者能以其功下人者几希矣非盛徳而知礼者能如是乎谦也者致恭以存其位者也存位者姑存其所有之位不失旧物而已盖身安则社稷可保非固位也周公是巳方成王未知其志公乃作诗贻王以明已之勤劳岂顾恋宠禄者哉其意特在救乱而已象曰劳谦君子万民服者人臣能使百姓心悦而诚服之则至矣尽矣谦卦于繇辞初六九三皆称君子圣人之意深以小人为戒盖小人之卑佞或似乎谦此圣主所宜加察而逺之也六四无不利撝谦象曰无不利撝谦不违则也六四处功臣之上居近主之地奉上接下一以柔顺能发撝谦徳者也故无往而不利也虽然以谦持已故无所不利也而已为大臣当存体貌上下之分不可踰也象曰无不利撝谦不违则者朝廷典礼上下名分不可违也故曰不违则也六五不富以其邻利用侵伐无不利象曰利用侵伐征不服也人主操赏罚威福之柄能降尊位而谦故上下无不悦应虽不以利动而众无不从者犹不富而能用其邻也邻臣邻君视臣如比邻则相亲相比患难相疾病相扶持矣有钟鼓曰伐无钟鼓曰侵侵小而伐大也六五之君以柔道化服天下彼蛮夷猾夏冦贼奸宄独负固不服故众所不与人自奋励则兴师动众驱之万死一生之地而人乐为之用也故曰利用侵伐而象曰征不服也上六鸣谦利用行师征邑国象曰鸣谦志未得也可用行师征邑国也上六虽处无用之地而势尊位极能谦巽逺下则声闻广逺矣又下有九三为之正应鸣跃而从之故曰鸣谦也然人臣以谦而得名固无忌恶之者但上六已居无位之地虽地望隆重而众或不为之用虽利用行师但使之征邑国可也夫奸宄窃发所据不过邑国上六之臣足以当之使拥百万之众以当夷狄之强盛则上有震主之威下无腹心之助故象言鸣谦志未得也可用行师征邑国也非以谦居之则危疑之祸其可逃乎坤下震上豫利建侯行师象曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉象曰雷出地奋豫先王以作乐崇徳殷荐之上帝以配祖考初六鸣豫凶象曰初六鸣豫志穷凶也六二介于石不终日贞吉象曰不终日贞吉以中正也六三盱豫悔迟有悔象曰盱豫有悔位不当也九四由豫大有得勿疑朋盍簪象曰由豫大有得志大行也六五贞疾恒不死象曰六五贞疾乗刚也恒不死中未亡也上六冥豫成有渝无咎象曰冥豫在上何可长也震下兑上随元亨利贞无咎彖曰随刚来而下柔动而说随大亨贞无咎而天下随时随时之义大矣哉象曰泽中有雷随君子以向晦入宴息初九官有渝贞吉出门交有功象曰官有渝从正吉也出门交有功不失也六二系小子失丈夫象曰系小子弗兼与也六三系丈夫失小子随有求得利居贞象曰系丈夫志舍下也九四随有获贞凶有孚在道以明何咎象曰随有获其义凶也有孚在道明功也九五孚于嘉吉象曰孚于嘉吉位正中也上六拘系之乃从维之王用亨于西山象曰拘系之上穷也巽下艮上蛊元亨利渉大川先甲三日后甲三日蛊惑也坏也有惑必有坏蛊继豫宴安悦豫之后没溺于宴安习染于奢靡湛玩于声色天下事至此未有不败壊者非有阳刚之才出乎众阴之上振起而一新之则事之颓敝者未易革也治蛊岂一人之力能独任之哉能大通乎天下使羣才皆为我用然后可渉难而有济也彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也以卦体言之则震刚而巽柔以爻言之则艮以一阳在上而二阴在下巽以二阳在上而一阴在下阳在上而为主阴在下而为用治柔者刚也蛊之时必有所矫革能巽而止彼巽而我止之治蛊之道尽矣蛊至大通则能革故鼎新而天下治矣利渉大川往有事者当蛊之时世必多事非冐渉险难不能济也阳刚在上阴柔处下上下理顺虽未能安静固无悔咎之可虑先甲三日后甲三日终则有始天行者顺乎人情则因而循之违于人情则革而化之一治一乱若环之无端法令既乆无不敝者圣人救敝之道因革损益与时宜之此何异四时之运寒暑之推迁乎盖立春日出于甲故乾成于甲立秋日入于庚故坤成于庚阴阳天地之终始故经举甲庚于蛊巽二卦以极乎变化之道也先甲三日后甲三日圣人欲大有为以救滥扶衰一新天下非创法制令大有所更革则不能也然民愚无知非先期而揭示则聴命者或不能达其情非后令而申审则从命者或不能通其意夫改更旧法创制新令非天下大坏王道板荡之时岂敢易而为之哉唐虞三代损益更革皆不得已如天地四时之运阴阳之极势不得不革故彖辞释之曰终则有始天行也以言圣人创法制令亦如六甲之运势不得不有所革盖阴不极则阳不生乱不极则徳不形予盖因彖辞而悟其理非臆说也诸儒之论惟陆氏近之陆氏以谓居其始以创其制要其终以虑其敝敝则复新终则复始犹天道之行四时之运也郑氏以谓甲者造作新令之日甲前三日取改过自新故用辛甲后三日取丁宁之义故用丁也此说固善不知先庚三日为丁后庚三日为癸其义安在程子曰甲数之首事之始也如辰之甲乙甲第甲令皆谓首也治蛊之道当思虑其先后三日盖推原先后为救敝可乆之道先甲谓先于此究其所以然也后甲谓后于此虑其将然也其说固美然义则未明独苏氏以六甲为说先甲谓子戌申也后甲寅辰午也大槩言君子小人相为进退而治乱因之阳生于子尽于已阴生于午尽于亥阳为君子阴为小人故蛊巽二卦皆以甲庚为言则苏氏之说独异诸儒而非二卦大意然皆不可废也子因备存其意以俟后之人发明而去取焉象曰山下有风蛊君子以振民育徳风行山下物无不扰乱者故有蛊之象君子体此象以外振穷民内育已徳振者拯救之也育者涵养之也振民所以育吾徳也当海内离散败壊之时能发仓廪蠲逋负则田野之间父子相保其为育徳孰大于此初六乾父之蛊有子考无咎厉终吉象曰乾父之蛊意承考也人君狃于宴安湛于逸乐天下蛊壊非得善继之子堪任大事曷足以振起之宣王承幽王之后修车马备器械复会诸侯于东都卒成中兴之功禄山之乱明皇幸蜀肃宗即位灵武以复两京可谓有子矣故考可以无咎然乱自我致非吾君之子孰与兴之然则中兴之业难以尽付之大臣故蛊卦特称父子者以此然乾父之事其间亦有不可尽循者使为子者能每事加危惧内常恐伤父之志外不失责望者之心意常承顺而不见背违之迹如此乃可终获其吉也岂若异姓相代如汤武应天顺人声其恶过而无所忌畏者乎或称父或称考盖兼存没而言九二乾母之蛊不可贞象曰乾母之蛊得中道也臣事君与子事父母其义一也母为女君之象亦阴柔之主也九二以阳刚中正上应六五乾母之蛊也妇人之性虽曰阴柔然亦有鸷忍强戾果于为恶者非能一旦使之翻然以从善也当从容柔顺以辅导之陈平之事吕后狄仁杰之事武后可谓得其道矣吕后王诸吕武后废庐陵王二人未尝面折廷争然卒安刘氏者平也卒返庐陵王者仁杰也若王陵褚遂良辈徒至于杀身而巳何补于治乱哉易道所贵贵乎无咎悔不以杀身为善苏氏解五十而学易可以无大过以谓非老于忧患之君子未易学也孔子之意盖虑后世学易者有如冯道之流则比乾伯夷不足贵矣爻言不可贞象言得中道盖九二以阳刚履臣位之中阳刚则虑其守正而不知变故其戒如此九三乾父之蛊小有悔无大咎象曰乾父之蛊终无咎也子事父臣事君虽负刚明之才足以乾正家国之事然失之太専则子近于不顺臣失之太强固不能无小悔也但不至大咎而巳盖九居三位重刚而不中以此事上本有大咎悔而巽能顺之艮能止之故不至于已甚也人臣事君如子事父父有争子君有争臣其始未尝无咎悔也然以刚且正故得终无咎也六四裕父之蛊往见吝象曰裕父之蛊往未得也天下蛊壊之时非强济之才不能乾也乾者实能扶持其倾危若寛裕优容无所矫正而革之日复一日以茍延朝夕可也若有所往以济时艰必不胜其任徒见鄙吝耳盖六四阴柔无应处乎艮下寛裕自守可也盖事有几非适当其时不可强行故象言往未得也六五乾父之蛊用誉象曰乾父用誉承以徳也五为君位六五为继体之君以阴柔而乾父之蛊是能从容柔顺弥缝蛊坏以济大业而无矫拂之过材虽不足而徳可尚也以此得誉而天下归之象言承以徳者九二有中正之徳奉承以徳不失子道而已唐太宗肃宗非不才之子也即位之后使其父惴惴然常有意外之患有徳者固如是乎上九不事王侯髙尚其事象曰不事王侯志可则也以阳刚有为之才当蛊之终处六五之上若不能遐举逺引奉身而退则祸不旋踵矣伊尹既复政厥辟将告归汉留侯佐汉得天下然后从赤松子游其知此矣老子曰功成名遂身退天之道也象言志可则者圣贤君子能知进退存亡之几固可为法于后世也
　　读易详说 卷四 
　　上经兑下坤上临元亨利贞至于八月有凶彖曰临刚浸而长说而顺刚中而应大亨以正天之道也至于八月有凶消不久也凡以上临下皆谓之临人主君临天下诸侯君临一国皆临也书言予临兆民懔乎若朽索之驭六马孔子曰居敬而行简以临其民圣人临下其致慎如此临所以为大也况四阴在上以临二刚刚非柔之所能制也故临当刚长之初已有阳消之理圣人欲使后世为人上者常兢业以图之也阴阳消长君子小人更为进退之象浸犹浸润也一气不顿进如草木之长日加益而人不知也兑说而坤顺临民之道以说顺为本九二刚而得中六五以柔应之既说而顺临至剥非济以刚则强梗者或不可制故孔子曰临之以庄则敬也如此则能大亨以正具乎元亨利贞之徳其大与乾同功故能斡旋运量以临制天下也然阳刚主进进而不已则治极必乱安极必危故戒以八月有凶也阳生于十一月为复十二月为临此二阳方长之时至五月夏至而阳消六月为遯自子至未凡歴八月故云八月有凶也有凶者有凶之理未必皆凶也象曰泽上有地临君子以敎思无穷容保民无疆水之性汪洋放肆无以堤防之则有奔冲决溢之患泽上有地所以为临民之象也临民之道固当有以防范之岂徒厉以威严驱以刑戮哉君子体此象教民以礼义而思其所疾苦无有穷已容之则民有以措其手足保之则不相陵犯皆临民之道也无疆者如此则其道广大无此疆尔界之殊也初九咸临贞吉象曰咸临贞吉志行正也咸感也临人必以无心而感格之盖一阳在下与四为应四近君而位尊不可枉已以乾进也志在行其正道而已如此乃可免乎咎悔而趋吉也九二咸临吉无不利象曰咸临吉无不利未顺命也初九九二二阳在下六四六五以为正应盖二为刚中之臣以应柔中之主君臣之间以无心相感以成君临之大故吉而无不利也然九二虽不失臣道之正而才刚任专以事优柔之主事固有不可尽从者或逆其所顺或强其所劣故象言未顺命乃所以为吉而无不利圣人致其规戒之意深矣六三甘临无攸利既忧之无咎象曰甘临位不当也既忧之咎不长也三以阴柔而居阳位又二刚在下而三直出其上以势位临之非二阳所能堪也要之三为小人乘刚而不中有负乘致寇之象不能引身退避而徒甘言以媚悦于人其孰肯信之故无适而可也若能以忧危自处日虞祸患之至而克已下贤庶几其免乎然则临人之道生杀利害之权咸自已出六以阴柔之质而据显位众所不与况二与初皆阳刚君子方处内而将进其肯为之下乎傥不能深自悔悟惕然有渊氷之惧而日复一日祸可既乎故象言甘临位不当也既忧之咎不长也能忧其所当忧虽有咎悔其能久乎六四至临无咎象曰至临无咎位当也坤体至顺而四位尊居正与初为应上比于主而下临于民临之至善者也余爻地逺而多惧四近君而情通以此临民何咎之有故象言至临无咎位当也六五知临大君之宜吉象曰大君之宜行中之谓也临之道贵乎广大兼收并用不忌不嫉而已得无为用天下之道此君临之大者六五以柔弱之资而履尊位能知此道则大君之所宜而无不吉也五以坤体顺而应二二以刚中之贤悦而应五然人君驾御羣臣当以刚断而専以柔顺则强臣或有擅命之渐人臣事主当有从违可否而専以媚悦则奸佞者或得肆其欺故象言大君之宜行中之谓者谓顺说之道贵得中而无过不及之患则君臣各尽其任矣上六敦临吉无咎象曰敦临之吉志在内也上六居坤之终处上卦之极顺之至也在上而能以敦厚临物不以尊贵骄人二阳在下而以顺受之虽无应于阳而不妨其进厚之至也二阳在内而志常欲佽助之与夫居上位而蔽贤嫉能者有间矣故虽居临之终宜凶而获吉宜有咎而卒无咎也坤下巽上观盥而不荐有孚颙若圣人化天下之道非谆谆然以言语感说之也以行与事示之使民得法象焉故其从也轻孔子曰正其衣冠尊其瞻视俨然人望而畏之孰有不敬惮而瞻仰者哉凡祭必先涚手而后酌献盥涚手也宗庙之礼莫盛于始盥之时盖精诚藴于内而威仪肃于外孔子于既灌之后不欲观者盖繁文缛节容有伪焉有不足观者矣惟斋庄恭敬之貌颙然端委于上而天下化服之其道岂不简且易哉彖曰大观在上顺而巽中正以观天下观盥而不荐有孚颙若下观而化也圣人感人心之道莫大乎诚敬故孔子言使民如承大祭然则欲民之化服岂势力所能驱迫之哉九五以顺之徳履中正之位为一卦之主以此观天下犹日之方中赫然在上有目者咸覩此观之所以为大也能斋庄诚敬俨然以临其下则民皆观感而化也若既盥之后则精意散漫假物然后见其诚则所感者末矣观天之神道而四时不忒圣人以神道设敎而天下服矣神也者妙万物以为言者也四时行焉百物生焉莫之为而为者天何言哉此天之神道也圣人以此设敎则不见其治之之迹故心既悦而诚服之后世盖有假天之神道以诳惑百姓遂谓河图洛书疑亦神道设教者若然则上世帝王亦有时而欺天下耶其说陋矣象曰风行地上观先王以省方观民设教风行天上则庸有不及物者风行地上则物无不鼔动者圣人体此象以制巡狩之礼省观万方以察民俗因其土风而设为教化一游一豫为诸侯度则事无不顺乎民心者此尧舜三代之礼至秦皇汉武巡游无度纵其侈心适所以扰天下而启英雄窥觊之端失先王所以省方观民之意由上之人事繁文而不务简易之过也初六童观小人无咎君子吝象曰初六童观小人道也初六以阴柔最处卦下有童子之象所见鄙浅不出卑陋之间小人亦如之所见如此固难抗之使髙明也故无咎君子当大观于天下如七十二子之观仲尼见宗庙之美百官之富若以阴柔自守则吝道也圣人毎以轻约望小人故待之不可不恕以逺大期君子故责之不可不严象言初六童观小人道者固守浅陋此小人之道耳六二窥观利女贞象曰窥观女贞亦可丑也女子处房奥之中以窥于外屏幽闲所见虽小其贞足道故窥观于女贞为利而非君子达观之道也二以阴柔上应阳刚之君不能观其大者当大观之时而体阴处内非丈夫之事为可丑也六三观我生进退象曰观我生进退未失道也圣人既以身观天下又当反身而自观以为进退去就之义焉观天下者观乎万物也反身而观者内观乎道也六三以阴柔而据阳位且有应乎上若可进之时而量能审已度时之宜以为进退焉如此虽未合道亦庶几乎未为甚失矣六四观国之光利用宾于王象曰观国之光尚宾也六四得人臣之正居近君之位大臣之有道者可进之时也故观国之光利用宾于王孟子曰故将大有为之君必有所不召之臣其尊徳乐道不如是不足与有为也九五为大观之主而四以大臣来观国之光岂遽得而臣之哉乾之九二九五皆曰利见大人盖在下之大人如太公伯夷则利见在上之大人在上之大人如文王则利见在下之大人也君臣相遇必能大有为于天下生民被惠宗社蒙福一见一用交相为利岂不难哉尚宾者宾之而不敢臣也九五观我生君子无咎象曰观我生观民也圣人以身观天下万方有罪在予一人予一人有罪无以尔万方能常作是观则可以无咎盖民生治乱系于上之举措则吾之动作起居可不慎乎反求诸已而不可见则考之民俗之善否而已然则观民俗者乃所以观吾生也上九观其生君子无咎象曰观其生志未平也上九虽不在其位而以阳刚处九五之上有应于下非能恝然出于事任之外也则民之生理实任其责伊尹自任以天下之重有一夫不被其泽者若已推而纳之沟中能于此作观固可免咎象曰观其生志未平者上九在事任之外非有职守者特以位髙望重未能兼善天下忧世之心志尚未平也震下离上噬嗑亨利用狱君臣相遇非道同徳合则不能大有为于天下然自古迄今毎多不合者有物间于其间也欲除去其间非威明刚断不能也离震二卦合而成噬嗑九四为颐中有物之象盖君侧之强臣阨羣贤之进而间隔之者噬者啮也嗑者合也颐中有物非啮去之则终不能合能啮去之则上下内外亨通而无碍矣噬嗑非止用狱但既明且威则于用狱为利又小人强梗非加以刑辟斧钺之诛不能除去之故云利用狱也周之管蔡汉之上官桀此二间也非成王昭帝明断而卒除去之则周公霍光岂能成辅翼之功哉彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也人所以养其气体必资于饮食故颐者养也颐中有物妨于饮食语言必啮去之然后乃得亨通卦体上下二刚刚主决断与柔异体而相湏噬嗑自否卦而来九五之刚分而之初初六之柔分而之五刚柔分而成离震震动而离明也雷必有电雷动电耀异体相合而章着也六五以柔而履尊位得中而上行不失离明之照虽九九五为不当位而有刚明之贤上为之赞助强梗者卒伏其辜故利用狱也象曰雷电噬嗑先王以明罚勅法雷以震惊之电以照耀之则其威明之行无能遁其情者噬嗑之象也圣人观此象以明其刑罚谨其法令使天下晓然易避而难犯也初九屦校灭趾无咎象曰屦校灭趾不行也初上以卦材言之则为二刚利于断狱者也以六爻言之则初上二爻无位为受刑之人易之取义广大随时言岂一端哉初最处下用刑之初为恶未大故屦校灭趾无咎屦履也校桎梏也趾有止之义屦校灭趾校之使没其趾但拘囚之刑之至轻者也孔子于此二爻特发明其义曰小人不耻不仁不畏不义不见利不劝不威不惩小惩而大戒此小人之福也故屦校灭趾无咎上九亦小人之居尊位者也故以小善为无益而不为以小恶为无伤而弗去至恶积而不可掩罪太而不可解故何校灭耳凶此二者皆为受刑之人自二至五皆取噬为义则用刑之人也六二噬肤灭鼻无咎象曰噬肤灭鼻乘刚也六二虽处人臣中正之位而材实柔弱动而乘刚强之小人非深文峻法以治之未易胜也故噬肤不足以之灭鼻盖不如是不足以服强梗也古之断狱者当以矜恤为先六二虽失先王钦慎明恕之意以治小人未为过也故无咎象噬肤灭鼻乘刚者下乘初九其势不得不啮去之用刑者小必伤人之肌肤故皆以噬为言六三噬腊肉遇毒小吝无咎象曰遇毒位不当也腊肉全体之物至难啮者也以喻强梗小人为间之大未易遽去之去之不以渐必遭其怨毒而反受其害然奉法以制小人有司之事虽失威断之大何咎之有但小有悔吝耳三阳位而阴柔据之其遭怨毒盖处不当其位故也使明足以照奸慝威足以服强梗片言可以折其辞则小人必聴矣九四噬乾胏得金矢利艰贞吉象曰利艰贞吉未光也九四用刚直之道而处柔顺之位位尊而任重人君恃以击强梗除间隙也脯有骨曰胏最难啮者非刚直之材知难而守正者未易胜之也暴戾凶愎小人之刚也君子欲驱除小人必操公心由直道挟利器待时而动动不括乘间而发发必中矣若行不以艰难守不以正固恃其刚直轻易妄动则反为所啮矣故利艰贞乃获吉也象曰利艰贞吉未光者去小人之术当使之退聴潜消于之中今道徳之威不足以胜至于用刑狱以除去虽免凶咎未足为光大也六五噬乾肉得黄金贞厉无咎象曰贞厉无咎得当也六五体虽柔弱而居得政之位操生杀之权其去小人若无甚难者然犹有乾肉之象以见小人难去如此五为去间之主而四以刚正辅赞而弥缝之用力小而见功多矣得黄金者得刚中之贤足以胜小人人君驾御大臣得其道则为腹心股肱之用不得其道则既任而疑之扈难制反为害者多矣五既以柔弱而乘九四之刚固赖以济难然亦不可不怵惕常以危惧自处也如此固可免咎象言贞厉无咎得当者能贞且厉而免咎以见处之当其理也上九何校灭耳凶象曰何校灭耳聪不明也先王用刑无贵贱之间上九强臣也强臣而无位虽尝为大臣而积稔罪恶至于不可掩覆解免固可以刑戮加之驩兠诬人功罪唐尧戮之管蔡挟武庚以叛周公诛之岂以位尊职重而不敢加以刑辟哉初九屦校灭趾趾止也欲使为恶者不复行戒之使入于善也上九何校灭耳凶以聦不明故以校灭耳而惩之恶积罪大无自新之理矣离下艮上贲亨小利有攸往贲饰之事固非圣贤之所尚也然质胜文则野交物之际文亦不可已有其质而加贲饰焉所以能亨通也譬之车服器械适用而已加以雕镂文采徒为观美虽不可巳亦不可过也故小利而已若涉险难非文饰所能济也彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下乾坤纯阴纯阳之卦有父母之象乾施一阳于坤而成震坎艮故谓之男坤施一阴于乾而成巽离兑故谓之女六十四卦皆因乾坤而成非独六子而巳离下艮上为贲离体本乾坤以一柔来居其中以文二刚故刚不至于暴而物无不通也艮体本坤乾以一刚分处于上以文二柔刚柔相杂而相济阴阳异位而相成此卦所以为贲也二在下卦之中故言来来者来居于内也来居于内变而为离则文明矣九处上卦之极故言分分处于外也分处于外变而为艮则止静矣阴柔无迕柔来居中而文刚则可以通物矣故亨阳刚至健刚上而文柔则可以涉难矣故小利有攸往也日月之往来星辰之布列刚柔错综阴阳相交自然而成理者天文也阴丽于下而文明其上阳止乎上而节制其下礼乐政刑必假于人为者人文也观乎天文则四时之代谢可察矣观乎人文则天下之风俗可变矣圣人推广贲饰之意岂徒为观美而已仰观天文俯察人理必归于有用所以成孝敬而厚人伦美教化而移风俗者用此道也此贲饰之大者也象曰山下有火贲君子以明庶政无敢折狱山者鸟兽草木之所由出也山下有火则火景所烛物无不照故有贲之象君子体此以明庶政则凡见于政事者无不加贲焉独狱讼之间当用其诚实而以法令为师学未及于古人其敢以片言折之乎狱者性命所系圣人于此有畏惧之心焉故曰无敢折狱也初九贲其趾舍车而徒象曰舍车而徒义弗乘也九居于初此阳刚君子隐而未见者也发迹之初尤当自重原宪之贫捉襟肘见纳屦踵决及歌商颂之诗声若出金石髙车驷马者盖有愧焉车固君子之器小人而乘君子之器盗斯夺之君子于辞受进退之际惟义之从耳颜斶缓行以当车君子不以为辱所治愈下得车愈多者君子不以为荣贲之初九能自贵重宁徒行而舍轩车之盛其为光华贲饰之道莫大焉初比于二而正应在四不比于近而逺从正应故有舍车徒行之象伊尹耕有莘之野非其义也非其道也禄之以天下弗顾也系马千驷弗视也君子居穷隐约能自重如此岂以徒行为辱乘轩车为荣哉六二贲其须象曰贲其须与上兴也须附于颐颊一身之中为最显此贲饰之出于自然者二比于三同体者贲虽不能自立随质而动得所丽则相待而成盖文质之相湏非能有所加损也其动作皆因其所附之质耳故象曰贲其湏与上兴也九三贲如濡如永贞吉象曰永贞之吉终莫之陵也贲饰之道常失之华侈而无其实若有徳以润其身而饰以粲然之文如玉之藴于石珠之媚于川其润泽光彩有不可掩者故曰贲如濡如也永贞吉者九三以阳刚而居阳位处离分之极贲之极者贲饰之盛则流而为奢淫故戒以永贞则吉也永贞者长守正道不为羣阴之所诱则小人终莫陵之也六四贲如皤如白马翰如匪宼婚媾象曰六四当位疑也匪宼婚媾终无尤也四与初为正应初以阳刚在下守节义而轻富贵者也四欲往从亦当以洁白之操应之故贲如皤如也皤洁白也白马翰如者聘贤必以车马马取其色白者诗人以皎皎白驹在彼空谷生刍一束其人如玉亦取洁白之义翰如飞翔而往也聘既以其道则幡然而来矣匪宼婚媾者古之聘贤犹嫁娶之用媒聘故以婚媾为喻四之应初初之从四乃正应也而九三以阳刚间乎其间四又乘之故与三为仇所以迟疑而不敢遽进也非三为难则四与初合久矣夫阴阳之相求刚柔之相贲乃理之常六四下应初九位固当矣又乘九三之刚此当位适所以致疑也初与四既以正道相应小人为间者终莫能害之故终无尤也六五贲于丘园束帛戋戋吝终吉象曰六五之吉有喜也六五当全盛之时为贲之主固可以崇台榭广苑囿之观六五居中正之位虽贲于丘园而束帛戋戋不为侈也故虽吝而终获其吉象言六五之吉有喜者吝道宜有忧虞当贲之时能以俭约自处后必获福故有喜也又丘园者所寓如初九之贤舍车而徒守其节义而安于贫约者人君所当聘用也三二纁谓之束帛物薄而礼厚当贲饰全盛之世菲薄乃如此以礼为主而非吝也故终获其吉以卦体言之六五一爻圣人示奢淫之戒其意深矣然以丘园为隐者所寓其从来亦逺矣姑存二说不敢决也上九白贲无咎象曰白贲无咎上得志也贲之道虽尚乎贲饰然舜用漆器羣臣谏焉盖漆器不已必用犀象犀象不已必用金玉观贲之六爻虽本于贲饰而常以质素为先上九贤人处尊位而众所视效者故以质素为饰则其所自奉者无华侈之过奢靡之失也故曰白贲无咎象曰白贲无咎上得志也所志在于俭约今已处显位而能行其所愿则平昔之志遂矣故曰上得志也坤下艮上剥不利有攸往剥复否泰之循环固出于君子小人之用舍然阴阳消长若非偶然者当否剥之时能用君子则扶持安全不至于亡耳故否卦繇辞言否之匪人盖有非人力所能为者圣人盖难言之要当归之人事使人主常兢业以图之遇灾而惧侧身修行宣王所以致中兴也曰我生不有命在天此纣之所以亡也小人道长君子道消故曰剥圣贤君子遐举逺引不可荣以禄之时故利于退遁不利有攸往也彖曰剥剥也柔变刚也不利有攸往小人长也顺而止之观象也君子尚消息盈虚天行也剥如剥之剥剥落必至于尽也小人之害君子非至于尽则必有所忌惮而不得恣其所为故剥势必至于尽也柔变刚者刚方者君子也柔佞者小人也小人得志则能窃人主威柄尽去君子而呼吸羣小聚之朝廷则据要路者皆小人矣小人道长则知几之士当引身而去不然必遭倾故不利有攸往也然君子之事无可为则顺适吾意全身而去卦有顺止之意顺适吾意小人之凶熖或可止也坤顺而艮止圣人于剥之时能黙观此象以为进退行藏之决岂复有祸悔哉消息盈虚天道运行之常理阳既消则有息阴既盈则有虚君子能尚此则危行言逊静观其复可也若强亢激拂如李膺袁安之流身膺刑戮不失忠义之节而非圣人之所尚也虽然事固有可以死而不敢茍免者孟子曰可以无死死伤勇若王子比乾虽知纣不可谏宁諌而就死颜真卿知卢杞之得君李希烈之强暴然卒以此而蹈大祸则义重于死故也使世之学易者専以明哲保身之术求无咎悔以全其身亦非圣人之所贵也象曰山附于地剥上以厚下安宅山当峻极于天今反附地有剥之象君子宜处大位以制羣小今反伏而在下为小人所制则其时可知矣人君观此象虽未能有所进退且当培其根本使基业坚固有不之势小人一旦退聴则易于兴复也上能厚下安宅则敦本务农不失其时虽当乱世而百姓免离散失业之患古之圣王毎于此加意焉七月之诗是也百姓不失本业各安其田里养生送死而无憾虽驱之使为乱不可也秦之苛暴一夫作难而社稷倾陨矣剥之六爻皆有剥下之象圣人垂戒后世之意岂不深逺哉初六剥床以足蔑贞凶象曰剥床以足以灭下也自昔媒櫱祸乱未有不自人主致之盖上有奢淫之主则下必有刻剥之臣其致祸乱之术如循一轨剥者剥下以媚上也剥下媚上其势必至于大乱床者人所安处小人竭民之力敛民之财以奉其上使斯民离散泮涣失其所常处而莫之也如剥床以足正道将倾又轻视而不也蔑无也视正道若无有也盖小人得路则蔑视君子其蹈凶祸必矣象曰剥床以足以灭下者灭尽也小人于正道则蔑视而不于细民则竭其膏血至尽而不顾知固宠保位而已卒至天下土崩首领莫保虽悔何及哉故易以损上益下谓之益损下益上谓之损然则灭下者乃所以自灭也六二剥床以辨蔑贞凶象曰剥床以辨未有与也先儒以辨当第足之间近于床身故曰辨剥道渐进蔑视正道若无足畏者而卒蹈凶祸如裴延龄皇甫镈之流是已象曰剥床以辨未有与者六二上无应援天下莫与之象梁襄王问孟子曰天下乌乎定曰定于一曰孰能一之曰不嗜杀人者能一之曰孰能与之曰天下莫不与也刻剥之臣其杀人也甚于宼盗岂有与之者哉小人得路虽不为天下公论所与然方操生杀利害之权好爵重禄足以诱之岂能使其类尽不与之哉特不为君子所与耳六三剥之无咎象曰剥之无咎失上下也剥之时羣阴用事独一阳在上又处无位之地三亦处阳位而正应在上此小人阴交乎君子者故得无咎处剥之时居羣阴之间不能遐举逺引但能阴通乎在上阳刚之君子特免乎凶祸而已孔子曰中人以上可与语上中人以下不可以语上盖正道胜则小人亦有悔过从善之心正道不胜介乎阴邪之间能知君子而失其党类之心圣人亦恕之免诛殛之祸此待小人之术容其悔过不为己甚者也处羣阴之间上下皆阴故曰失上下也六四剥床以肤凶象曰剥床以肤切近灾也剥床以足剥床以辨此皆身外之物失其本业之象至于剥床以肤则鬻妻卖子身填沟壑矣正道剥尽直凶而已六四近君之大臣小人之处乎显位者势足以有行故剥之为甚象曰剥床以肤切近灾也祸切于身不可避免盖民为邦本剥民及肤则君臣皆受灭身之祸故曰切近灾也六五贯鱼以宫人宠无不利象曰以宫人宠终无尤也六五阴柔为剥之主小人恣为奸欺以剥正道而致乱亡者皆五为之剥道至此虽处尊位势已不能制若一旦悔悟欲尽去之则反受其祸矣为六五之计者莫若姑顺适其意而稍夺其大权如此则于人主无不利宫人者婢妾宦寺之象也小人既久用事不无忧危之心人主不能以道消息显排而亟治之则计生无聊祸有不可胜言者能以婢妾宦寺待之使之骈头而进不见嫌恶之迹则可终无尤悔以俟君子之进正道之复也圣人为后世之虑如此汉之献帝盖粗知此者至魏髙贵乡公唐昭宗欲于剥尽之时稍立权纲遂不免于祸此足以为后世鉴矣上九硕果不食君子得舆小人剥庐象曰君子得舆民所载也小人剥庐终不可用也阴阳二气不能顿进犹君子小人不能顿长阴之剥阳自足至肤为害加甚则小人道长亦极矣上九处羣阴之上虽不任事然卒消小人变剥为复也果至于硕大不食则能反于土而为生出之渐此一阳之在下者也君子能以百姓为心故民所爱戴卦以五阴而乘一阳君子得众而民戴之有车舆之象小人但知刻剥百姓以为进身之计耳故象言君子得舆民所载也小人剥庐终不可用也圣人之意盖谓剥之极君子之道几絶而仅存赖有一君子以扶持之耳若于斯时尚或参用小人小人浸长复消君子则斯民受弊必致流散失业之祸故云终不可用以为万世之大戒也
　　读易详说 卷五
　　
　　上经震下坤上复亨出入无疾朋来无咎反复其道七日来复利有攸往剥复二卦圣人専论君子小人相为消长之理然否泰二卦先泰而后否以言治极必乱也剥复二卦先剥而后复以言乱极则治也居泰之时无小人以害政虽长存可也当剥之极有一君子扶持而安全之其势必复复亨者复则小人退聴世道无阻而亨通也出入无疾者一阳生于下而羣阴莫能害之出者外也入者内也阳刚虽而在内盖剥极成坤则阳入在内出入云者言阴阳消长反复之常也君子出处之间经营世务无有疾恶之者故得行其志也复之初爻阳虽生而甚阴虽消而尚众如君子虽进复至离方伏而在下必当从容求济以俟众阳之升进势足以胜小人然后可以大有为而免咎悔也反复其道七日来复者自阴柔而反复于阳刚必更俟之七日则坤之阴气尽矣夫阴阳之循环未有往而不反者乾坤交错而成六十四卦卦有六爻爻各主一日八卦循环至极则反易天下之至变者六位逓迁阴自五月而生其卦为姤阴进而阳消九月于卦为剥至十月六阴数极其卦为坤十一月一阳复生刚来反初复于本位凡厯七变而为复故曰七日来复也诸家之说虽辞有异同至言阴阳反复之义其理则一也复之时君子道长小人不敢加害可以进为于世故利有攸往也彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎复所以能亨者以刚反而复其本也夏至一阴生则刚既往矣至七日为反谓阳刚消极而来反也下震上坤动而顺之象震动而坤以顺行是以出入无疾朋来无咎盖剥复者阳气出入之始一出一入羣阴莫能害之朋类皆至小人莫能间之反复其道七日来复天行者周天三百六十五度四分度之一一昼夜日行一度终坤之七日而复其始阴阳消复天道之常故曰七日来复天行也利有攸往刚长也刚长则阴消故利有攸往也复其见天地之心者于复之时君子道长小人道消天地之心于此可见矣天地岂有心哉而祸福休祥之证皆有以窥见天心至天地之变五纬失其常度五行失其常性皆逆知其过董仲舒言天心之仁爱人君故出灾异以谴告之以天地为漠然无心可乎复之时君子之道长小人之道消天地之心于此可见矣象曰雷在地中复先王以至日闭关商旅不行后不省方雷者阳气壮动阴不能固击搏而有声当复之时雷在地中阳气伏藏于下阴能固之先王以至日闭闗商旅不行后不省方所以助天地之闭蔵也月令曰仲冬行夏令则氛雾冥冥雷乃发声然则天地生成万物之功实有頼于圣人燮调而佐理之也初九不逺复无祗悔元吉象曰不逺之复以修身也阴尽阳来天地之复也知不善之不可为而复于善君子之复也初九居羣阴之下而阳气独先羣阴而萌复于动初此复之速而不至于悔也其为吉大矣孔子于此爻独曰颜氏之子其殆庶乎有不善未甞不知知之未甞复行也然则不逺复者言复之速也人有不善在身巧自掩覆谓人不知者多矣惟颜子有不善则知之知之而未甞复行则善日积而不善无自而萌矣修身之道莫大乎此故象言不逺之复以修身也孔子称其不贰过韩子以为见不善之端而能止之也与此意同六二休复吉象曰休复之吉以下仁也复卦以初九为主处羣阴之中而能速复者也二虽阴柔在上而切近于初能因之而复不忌不嫉知善之可从屈已以下之美之至也吉孰如之故象言休复之吉以下仁也六三频复厉无咎象曰频复之厉义无咎也六四中行独复象曰中行独复以从道也六五敦复无悔象曰敦复无悔中以自考也上六迷复凶有灾眚用行师终有大败以其国君凶至于十年不克征象曰迷复之凶反君道也震下乾上无妄元亨利贞其匪正有眚不利有攸徃彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不佑行矣哉象曰天下雷行物与无妄先王以茂对时育万物初九无妄往吉象曰无妄之往得志也六二不耕获不菑畬则利有攸往象曰不耕获未富也六三无妄之灾或系之牛行人之得邑人之灾象曰行人得牛邑人灾也九四可贞无咎象曰可贞无咎固有之也九五无妄之疾勿药有喜象曰无妄之药不可试也上九无妄行有眚无攸利象曰无妄之行穷之灾也乾下艮上大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也象曰天在山中大畜君子以多识前言往行以畜其徳初九有厉利已象曰有厉利已不犯灾也九二舆说輹象曰舆说輹中无尤也九三良马逐利艰贞曰闲舆卫利有攸往象曰利有攸往上合志也六四童牛之牿元吉象曰六四元吉有喜也六五豮豖之牙吉象曰六五之吉有庆也上九何天之衢亨象曰何天之衢道大行也震下艮上颐贞吉观颐自求口实彖曰颐贞吉养正则吉也观颐观其所养也自求口实观其自养也天地养万物圣人养贤以及万民頥之时大矣哉頥之为卦盖取人之頥颔以为象震下艮上上止而下动止者无为以飬下动者有为以养上上止下动各得其正则吉孟子曰无君子莫治野人无野人莫养君子治所以养之也教化政刑皆所以养人能知治人为养人之大则可与言頥之义矣人之所养或养其大体或养其小体如孟子所谓至大至刚充塞乎天地之间者其所养可知观頥之义则人之邪正善恶断可识矣自求口实者自养也养其口体而已此资饮食以养形者也穷而在下未能博施济众所以独善其身者其自奉养必有道岂特饮食之间哉頥贞吉所养者正则吉随之善观人者苐观其所养而已器量大财所养亦大器量小则所养亦小自求口实观其自养者如颜子箪食瓢饮则其自养何如哉圣人推广頥之义天地养万物动植飞潜咸遂其性以成生育之功圣人养贤髙爵厚禄咸当其位而已享无为之治则頥之为义岂不大哉象曰山下有雷颐君子以慎言语节饮食上止下动山止而雷动頥之象也君子体此以修身于动之中有止静之义言语之出乎口饮食之入乎口皆当动其頥颔不有以节慎之则言语出而招忧虞饮食入而害性命者多矣二者古人之所深戒而不可忽也初九舍尔灵观我朶颐凶象曰观我朶颐亦不足贵也之为物以鼻引气可以不食而长生物之至灵而无求于外者九以阳居初伏而在下有灵之象然于卦为震而正应在四不能静守而贪于所欲急于上进心所慕悦朶其頥而从之舍已逐物忘在我之至贵自投茍贱之域非君子之所尚也故象曰亦不足贵也士能知至贵之在我守志励操若颜氏之子虽箪食瓢饮不改其乐岂见可欲而轻动其心哉六二颠颐拂经于丘颐征凶象曰六二征凶行失类也六二无应于上而比于初下者上之所养也今以阴乗阳反求养于下于理为倒故曰颠頥也经常也丘园隐者之所盘旋也不能退守亷节而拂其常理于安处之地而求养焉以此求养往则凶矣象言六二征凶行失类者六二以柔弱居下虽得中而无应此士君子不遇之时当安贫守道今动而躁求人所鄙贱而不与也类谓五也二五本相应之地而皆处阴柔故为失类故曰行失类也六三拂颐贞凶十年勿用无攸利象曰十年勿用道大悖也六三正应在上九当受飬于上者而六以阴柔而处阳刚之位此阴邪不正之人也既拂违正道则于自养养人与夫求养于人无适而可故困阨穷悴至十年而不用是终不复可用于世此天下之弃人也废弃至于十年頥道大悖盖自取之非时之罪也士固有不用于世者若昏佞在上度不可以有为君子欲全身逺害虽终身不用又何戚焉而六三之困阨乃自已取此以贫贱之道而得贫贱者故可耻也六四颠颐吉虎视耽耽其欲逐逐无咎象曰颠颐之吉上施光也天地养万物圣人养贤以及万民下固上之所当养也卦以一阳在上而养四阴正也故以下养上为颠六四正应在初反求养于下于理虽为倒置然四居人臣尊位出教施令以治野人者盖卦体震艮则上止下动野人之养君子于理若反而顺故六四颠頥则吉也虎视耽耽威重之貌大臣临下有威重则可以折冲万里外矣以威重之势欲以掊取于民何求而不获然圣人立法取于民有制逐逐而求则必至竭民之财而难继矣象曰颠頥之吉上施光者四能致飬于下盖无一物不被其泽所施可谓光大矣颠頥所以获吉由此也夫六五拂经居贞吉不可渉大川象曰居贞之吉顺以从上也六五虽处尊位而下无其应不能养下而反求养于上是谓拂其常理盖其才柔弱不足以有为能静贞自处委任于在上之大臣则可以获吉也上九在上之大臣也渉险济难必頼刚明之才六五之君守成之主能守其道以委任大臣可也责以大有为以济天下则非其任矣故不可渉大川象言居贞之吉顺以从上者中才之主不能敬惮大臣虚心而委任之徒乐阿谀顺适之快以济其私欲鲜有不败亡者祸福存亡特在人主逆顺之间耳能顺以从上则逆心之言必求诸道而敬聴之矣上九由颐厉吉利渉大川象曰由颐厉吉大有庆也六五本頥主而柔弱不胜其任故上九得用其权下之众阴由之以得其飬然权重势専威能震主非愓然常有危惧之心则主疑于上众忌于下而祸不旋踵矣惟能深自惕厉则可获吉也夫上九负刚明之材上所委任者専众所责望者重非能排难渉险以利飬天下孰克胜任哉髙宗命傅说以若济巨川用汝作舟楫古之大臣能胜是任者傅说是已髙宗能委任傅说为商中兴之主社稷生灵咸被其福岂特一人之庆哉故象言大有庆也巽下兑上大过栋桡利有攸往亨彖曰大过大者过也栋桡本末弱也刚过而中巽而说行利有攸往乃亨大过之时大矣哉大者能立非常之事故其过亦非常过在大者非阴小所能为亦不敢为也故曰大过大者过也夫大过之时朝廷衰百姓离散主昏于上臣强于下故云栋桡本末弱也本末谓上下皆阴四阳无所托颠也刚虽过而不失二五之中正欲以有济不可也大过之世岂纯任刚强以违拂人心哉以卦体言之巽下兊上巽而说行则天下翕然从之矣武王伐纣不期而者八百余国汉祖入闗父老皆牛酒迎劳大过之时圣贤君子为过絶之行以成非常之功故利于作为往无不济孔子所以赞其大也象曰泽灭木大过君子以独立不惧遯世无闷泽所以悦万物至于灭木则物或有被其害者然物以惟悴枯槁之乆有非寻常雨露之润所能沾溉者故泽灭木为大过之象也夫天下衰乱海内云扰惟贤人君子出以济难则解纷拨乱有兵有戎而无所顾避退而穷处则啜菽饮水耕岩钓渭而不改其乐岂世之是非毁誉所能轻动其心哉是二者皆非中道处大过之世理则然尔初六藉用白茅无咎象曰藉用白茅柔在下也圣人当大过之世为众人之所不敢为成众人之所不能成宜其轻易妄动率意而行今乃如置器于地既已安全矣又藉之以茅慎之至也何咎之有以见圣人立大事成大功未甞敢易而为之也况初体柔弱承二而应四以桡弱之势方赖二刚扶持而安全之其敢易乎孔子于此爻释其大畧曰藉之用茅何咎之有慎之至也夫茅之为物薄而用可重也慎斯术也以往其无所失矣盖圣人济难之初其慎重如此则何往而不利哉九二枯杨生稊老夫得其女妻无不利象曰老夫女妻过以相与也大过之时无非过者阳不过则无以济弱阴阴不过则无以益衰阳惟九二刚过而中以阳而居阴老夫之象初以阴柔伏而在下女妻之象二既无应于上而宻比于初势固不得不相与也相与而俱受其益以老益少则少者日以长以少益老则衰者日以壮当栋桡之时君臣上下各协力以相与何往而不利哉故象言老夫女妻过以相与也九三栋桡凶象曰栋桡之凶不可以有辅也大过之时方藉众力以扶危拯弱则当卑逊下已以羣贤之助然后大功可成九三虽有上六为正应而以阳居阳方以髙亢自处违拂众情上不复为之应援安能济天下之倾危任朝廷之委哉夫屋之有栋榱桷桓楹所恃以不倾居者所頼以安也今栋既桡矣则本末皆弱颠仆摧败凶可知矣其材如此安能胜其任乎故象言不可以有辅者盖言上六不为之辅助以不足辅助故也九四栋隆吉有它吝象曰栋隆之吉不桡乎下也九四切近君位此大臣独当拯溺扶危之任者以九居四以刚阳而寓阴柔得人臣之正如栋之穹隆足以任羣材之而胜其任者吉孰如之当斯任者宜尽大公至正之道若有所偏私则众必解体而不为之用矣四与初虽为正应而不桡乎下是以获吉若其用心不广系应在初岂能収揽豪杰使逺近内外莫不响应以成大过之功乎九五枯杨生华老妇得其士夫无咎无誉象曰枯杨生华何可乆也老妇士夫亦可丑也九五以刚阳之才履尊极之位处大过之世若可以有为然无应于下而为老阴所乗故无能为也如士夫而为老妇所得反有资于老妇阴处上极老妇之象也枯杨老妇也以盛阳而益衰阴生华之象也以卦体言之巽为长女兊为少女今乃反此者以六爻之义言之也方时大过则危者易而为安乱者变而为治衰者使强弱者使壮故六爻有升降卦体有反复不可与余卦同日而论也盖初上二爻俱阴而衰弱故有老妇女妻之象杨虽易生之木其生华必当茂盛之时既枯而生华岂能乆乎男长而女少足以相感老妇而得士夫岂人情哉故爻无咎无誉而已至象则云枯杨生华何可乆也老妇士夫亦可丑也上六过渉灭顶凶无咎象曰过渉之凶不可咎也当天下倾危之际非挟刚健之才懐救世之志不能济也上六以阴柔而处过极之位不能量力度徳渉难既深必蹈凶祸故过渉灭顶凶其凶盖自取之何所归咎乎虽然当栋桡之世志在济难虽至杀身何咎之有故曰无咎而象言过渉之凶不可咎者人能捐躯济难其成与不成天也既以蹈祸又从而追罪之则人懐保身之术缓急之际孰肯用命者乎故圣人从而恕之曰不可咎也意义两通抑以见大过之世不可无过絶之行坎下坎上习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也习重也坎险也习坎者重险也上下皆坎故为重险然乾坤震兊坎离艮巽八卦皆重独坎加习字者亦有便习之义盖履险难非习熟其事则颠沛失错迹愈而道愈屯矣吕梁丈人与齐俱出与汨皆入从水之道而无容私焉此履险而习熟其事者也君子当险难之时其心超然出乎险难之外盖诚信之道素定乎胷中而非一旦可以强勉而伪为之也坎以一阳居二阴之间阳实阴虚实者处中有孚心之象心者神明之舍古之学者明其心而已方寸既明则生死之变不能乱也而况穷逹祸福利害之端乎故有孚维心亨也以此诚信之道而行于世故为人所贵尚何往而不利哉商之三仁当纣之世其谋国已素定矣天险不可升也地险山川丘陵也王公设险以守其国险之时用大矣哉坎之为卦上下皆坎坎所以为险也重险则深水流而不盈者深也君子陷于险难既险且深未能遽出乎险难者也行乎险难而不失其信者所以济险难也上下二阴而一阳处乎中刚而得中二五是也阴柔也阳刚也外柔者善陷者也内刚者为所陷者也处燕闲而心常险者小人也身屯否而心常亨者君子也小人柔佞阴险故善陷君子君子刚方正直故常为所上下二阴小人协力而共挤之象也一阳在中君子独立无援之象也阳虽于羣阴之中而刚健笃实其心坦然无所忧惧有所不往往无不济故能卒脱乎坎陷而成济险之功虽然险固君子之所恶也専于倾害君子者小人之险也君子亦有时而用险者所以杜陵犯之渐而防倾覆之祸也如天险之不可升知不可测度而退聴也如地险之有山川丘陵知其险峭而不可犯也王公设险以守其国浚城池修障塞所以设险也人主当深居九重如神龙之不可脱于渊秦之无道廵逰天下博浪之祸至不免刘项叹息道傍或曰彼可取而代或曰大丈夫当如此所以动豪杰之心萌非觊之望二人起而秦卒以亡然则险之时用岂不大矣哉象曰水洊至习坎君子以常徳行习教事水之倾注相仍不絶其涧壑必有深峭之处水洊至所以为重险也君子体此象以常其徳行故处富贵贫贱死生祸福之际未甞少易其节如水之流行虽万折而必东也习教事者习为教诲人之事夫以身教者从能常其徳行则观感而化者疾于影响之应形声岂谆谆然训诲以言哉初六习坎入于坎窞凶象曰习坎入坎失道凶也初六以阴柔而处重险此小人之陷于险难以邪佞阴险而入于坎窞而凶窞在两坎之下故曰习坎由失道而非能脱乎险难者故象言习坎入坎失道凶也君子固有不幸而入险难者如文王之拘羑里孔子之阨陈蔡初非失道故卒脱乎险难而小人卒不能加害也九二坎有险求小得象曰求小得未出中也九二以刚阳而于二阴君子处坎之时而行乎患难者二与五位本相应今既俱于羣阴之间上下各无应援二犹欲有求于五势虽不能援然居中履尊小人尚有畏惮之心故二往求焉尚可小有所得也五之于羣阴如末世人君阨于强臣威福之柄不自我出象言求小得未出中者未能出乎险中也二之刚阳出乎险中小人退聴必有济险复辟之功何求而不获哉然则求小得者是未出乎坎也六三来之坎坎险且枕入于坎窞勿用象曰来之坎坎终无功也来自外来之有所在也六三阴柔之中而据阳位造坎险者今乃反于重险之中以上无援而下乗刚往来皆无适而可故来与之皆险也君子处乎险难心亨可也而晏然若燕安之时无畏惧惕厉之心故患难愈深而身愈也六三既不能退处幽隠为自全之讨故圣人戒以勿用此爻也象言来之坎坎终无功者进退皆遇凶祸岂能成济险之功哉六四樽酒簋贰用缶纳约自牖终无咎象曰樽酒簋贰刚柔际也圣人当重坎之时处险之道以有孚为大盖非智力巧诈所能为也六四切近君位人主恃以出乎险难者惟中诚实而外素俭乃可免祸故一樽之酒二簋之食瓦缶之器物之至俭陋者当险难之世能深自贬损发于至诚固可荐王公而交神明也老子曰不窥牖见天道牖者奥室之间通乎至明之处人臣欲济险难非君臣道合则不能也君臣之分上下之势固殊絶矣故以祭祀为喻以菲薄之物将洁素之诚固足以通幽而逹明也况人主乎当险难之世仅能免乎咎悔而巳岂能济难而获福哉故曰终无咎也象言樽酒簋贰刚柔际者系辞曰刚柔者昼夜之象昼夜者幽明之象交神明之道盖将和同乎天人之际纳此约质从此户牖所以通乎幽明以喻君臣之大分也四五无应而以刚柔宻相承比君臣道合固足以济险难矣九五坎不盈祗既平无咎象曰坎不盈中未大也九五以中正而履尊位势固足以有为当险难之世小人众多坎窞尚深下无应援如水流而不盈未能出乎险中也人主既制于小人左右前后皆其党与虽负刚健之才未能有所为也当深自晦匿以道消息之勿使见愤疾不平之迹适至于平可也如此然后可以免祸象言坎不盈中未大者履九五之尊位不能大有所为但适至于平耳岂足为济险之主而成中兴之功哉上六系用徽纆寘于丛棘三岁不得凶象曰上六失道凶三岁也上六小人之居大位而尤阴险乗刚犯上有无君之心势固难以两立然阴柔而居险之极众莫有应者九五之君卒有以制其死命盖君子遇险而卒脱小人遇险而愈 故系用徽纆寘于丛虽三岁之乆而不得脱其凶可知盖小人方在大位势能害物尽力而为之其倾善类多矣虽人主之尊亦将凭陵而无所惮其凶熖可知一旦罪恶显露其治不得不严其拘系之不得不乆象言上六失道凶三岁者其蹈祸患盖自取之固足以快天下之公论虽寘之丛之下可也噬嗑上九曰何校灭耳凶孔子曰恶积而不可揜罪大而不可解小人积稔凶恶虽人主有不能堪其极未甞不至于此如唐元载之流是已离下离上离利贞亨畜牝牛吉坎离水火之象在人为心肾心蔵神肾蔵精精与神合而不离则变化之所为在我而已坎阴也而一阳在内离阳也而一阴居内故心液为真水而下肾水含真火而上升故火下水上为既济火上水下为未济此飬生者有五行颠倒术龙从火里出五行不顺行虎向水中生之说古之至人以为长生不死之药也离丽也火无正体因物以为体太空之中惟所取之君子体离善附物之性附物则失已当以正为主故利贞然后能亨也贞而能亨者言君子之道亨非富贵利逹之谓也在我者既正则当飬成其正顺之徳牛善触物惟牝牛正而能顺六二以阴居阴至顺者也故有牝牛之象君子以刚正涵飬成就其徳又丽乎中正其逢吉也岂不宜哉彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也物生于天地之间凡丽于有形渉于有数与夫动植飞潜未有无所丽者日月丽乎天百榖草木丽乎土可谓得所丽矣重明以丽乎正乃化成天下者重明上下皆离明之盛也人君非至明无以照天下彖以卦体言故曰重明象以卦材言故曰继明重明者同体相重而不可掩也继明者异体相续而不絶也六五虽非刚健而以一阴处乎二阳之间居尊履正故能化成天下也柔丽乎中正者二以柔而得中五以柔而得正上下皆处中正之位故君臣道合乃底于亨嘉之也离之性必有所丽有所丽者皆托体于异物非能超然而独立也离以柔为主柔弱则性顺刚强则性逆能飬其至顺之徳而不与物忤如畜牝牛故获吉也象曰眀两作离大人以继明照于四方明两作两明相继而起然后为离明两作则前后相继之义故大人以继明照于四方继体之君以明继明其光不息故能无逺弗届无幽不烛也孟子以充实而有光辉为大方言继明故特称大人能相继而明所以为大若以昏继明则明入地中为明夷暗君之象也初九履错然敬之无咎象曰履错之敬以辟咎也阴阳升 犹五行之循环王相休囚时为贵贱本无一定之体一阴而二阳则以阴为主柔丽乎中正者位也然二五之阴皆为羣阳所丽盖贱必丽于贵卑必丽于尊初最处下居九位之地上承于二以求丽焉以发迹之初上之诸阴皆非其应所履错愕未知适从二方处中为主势不能抗能敬承于二是以阳刚而下阴柔故可免咎象言履错之敬以辟咎者火性炎上而善丽非能守其亷静安其分义者也处离之初能错然敬畏介然独守非得已也姑避咎悔耳六二黄离元吉象曰黄离元吉得中道也彖曰柔丽乎中正即五与二也离文明也黄为中色二五俱以文明中正为羣阳所附君臣上下道同徳合吉孰大焉象言黄离元吉得中道者离体虽文明若日昃之离明将入于地中矣惟大明中天则无幽不烛容光必照如圣人居中得位故能成大善之吉也九三日昃之离不鼓缶而歌则大耋之嗟凶象曰日昃之离何可乆也古之有道者观乎阴阳消长之理则进退去就死生祸福皆能顺受之上下二离有继之象功成名遂身退天之道也自昔帝王享国日乆既老而当或授之子或授之贤故能身享安荣而其明不息也离火也火性炎上九又以阳刚而据阳位虽过中当退而不能以礼自娱年至大耋顾恋咨嗟此取祸之道也圣人垂戒之意深矣象言日昃之离何可乆者人之既老譬之漏尽钟鸣而夜行不止其能乆乎九四突如其来如焚如死如弃如象曰突如其来如无所容也离之重明有继体之象九四以阳刚逼近君位此嫌疑之际当深自退避不使至于不容之地则为善处今下离既终上离乃突然而进势犹焚灼不可禁遏如此乃有取死之道众之所弃也昔者尧崩三年之丧毕朝觐讼狱者不归尧之子而归舜舜禹皆然盖神器之重惟不求者能得之实有以服人心厌人望也末世之君不早自定至仓猝之际争立而相屠灭者其祸变可胜言哉象曰突如其来如无所容者其陵犯如此虽四海之广将无所容理势然也六五出涕沱若戚嗟若吉象曰六五之吉离王公也圣人不畏多难畏无难盖无难之世上下恬嬉致亡国多难之世殷忧戒惧或能兴邦六五柔弱之君介乎上下二强臣之间为所胁制虽履尊位拥虚器而已亡聊之极故出涕沱若也然以身处多难能临事而惧忧戚伤嗟发于辞色故能不蹈祸灾有中兴之象象言六五之吉离王公者履尊居正丽于王公之位虽遭屯否莫或害之而履终吉也上九王用出征有嘉折首获匪其丑无咎象曰王用出征以正邦也六五之君虽丽乎中正之位而柔弱无断故上九之大臣文明刚健以行其权衔命出征征无不服君臣之道刚柔相济不广行杀戮但折伏其首恶而已其功既美人主之所嘉尚也获匪其丑丑众也吊民伐罪但殱其渠魁岂复深究党与横及胁从无辜之人哉用兵如此尚何咎乎象言王用出征以正邦者诸侯并吞陵暴非人君有以节制之则弱国小邦何自而立非贪其土地虏其人民也凡以正邦国之侵尔出征必称王者周公东征未甞不称王命盖征伐当自天子出也
　　读易详说 卷六 
　　下经艮下兊上咸亨利贞取女吉无心感物曰咸卦以艮兊为象言少男少女之相感以见所感之深盖天理之自然而非人为也圣人感人心以此何徃而不通哉夫男女相感常失于不正不正则有不待媒妁之言者能相感以正则夫夫妇妇而家道正矣故利贞然后取女吉也利贞者止乎礼义也彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣咸之为义盖言无所不感男女交感而志通本乎情咸至蹇性非有心也非有言也易以艮兊为象故有男女之义柔上而刚下所以能感也若柔巽隐伏而刚阳居上二气各行岂能相感故坤上而乾下为泰坎上而离下为既济皆有交感之义此感而彼应盖有感而不应者惟二气感应然后相与而无间也止而说男止而女说也夫女子处乎幽闲之中非有求焉则不应也如士以道义自重非币聘先焉则不徃也故男止乎下而女说乎上然后通亨又恶不由其道利贞者相感不可不出于正亲迎之礼男常下女所以为正取女以此则家道之吉可知矣天地以气相感而成化育之功圣人以道感人而致和平之治圣人极论咸之感物其大如此达观之士阅造化之变黙观其所感则天地万物之情举一物足以尽之矣圣人欲窥造化之妙则自其至近且易见者观之故咸之辞以男女为象岂非众情之所同近而易见者乎象曰山上有泽咸君子以虚受人易言山泽通气山之与泽气自相感泽本居下今反在山上尤见相感之深盖山气上腾泽性下润上腾者受泽之润蒸而为云雨下润者资山之气畜而为渊泉君子体此象故能以虚受人如山薮之广大无所不容无所不纳也我能以虚受人人之资于我者必众矣故智者献其谋勇者效其力翕受敷施如山泽之相资也初六咸其拇象曰咸其拇志在外也物之相感以精诚为主不精不诚不能动人咸之为卦本以无心感物而六爻所感各以所遇之时为深浅一人之身拇最居下体咸其拇所感至末也象言志在外者艮下为内兊上为外初应在四故心之所系者専于四而已六二咸其腓凶居吉象曰虽凶居吉顺不害也腓虽拇上犹在下体之中体既躁动岂能趋安贞之吉哉咸其腓本蹈凶祸而能退以静处则可转凶而获吉也二得中正之位故能变凶为吉余爻欲免悔吝难矣象言虽凶居吉顺不害也二正应在五五履尊位臣子之道顺以相感于义无害也顺而害于义则妾妇之道耳九三咸其股执其随徃吝象曰咸其股亦不处也志在随人所执下也九三以刚阳之才不能特立独行而系应在上虽所进愈上而所执每下随人而已徃则为所鄙贱是吝道也三虽处下卦之上而未离下体当斯时也能安贫守道退而穷处非其招不徃徃无不利矣故象曰咸其股亦不处也志在随人所执下也九四贞吉悔亡憧憧徃来朋从尔思象曰贞吉悔亡未感害也憧憧徃来未光大也九四兊体居下为说之始女说而有应非贞则入于邪矣故贞然后获吉而悔亡悔至于亡非独无悔而已余爻皆近取诸身故以拇腓股脢辅颊舌见所感之深浅四独不言所感者四居股之上拇之下则所感者心也心居中虚以贞感物则无所不通故九四一爻专以贞为主大哉贞乎天地之道贞观者也日月之道贞明者也天下之动贞夫一者也咸之感物以贞则无适莫偏系之私精神心术黙而运之神而化之岂有心哉孔子释此爻特尽其精微以见所感之大日月寒暑之徃来以成岁也尺蠖之屈以求伸也龙蛇之蛰以存身也屈而未信者如蠖之初行必屈以求在后之伸也龙蛇遇冬必蛰以待春夏之奋也圣人观万化之源精义入神以致用则退藏于宻者非独善其身也利用安身以崇徳则出而应物者非危其身也咸之感物至此则尽矣又曰穷神知化何也盖穷神则知神之所为矣知化则造物之权在我矣岂非徳之盛耶故以此终之也象曰贞吉悔亡未感害也憧憧徃来未光大也盖能贞则吉而悔亡未能有所感则悔吝随之故曰贞吉悔亡未感害也咸之感物何容心哉今乃憧憧徃来于心者特其平昔之俦类耳非能出乎思虑之表则所感者狭矣故曰憧憧徃来未光大也若文王之不识不知顺帝之则岂有此疆尔界之殊哉九五咸其脢无悔象曰咸其脢志末也五履尊位当为咸主可以感人心而致和平之功今反一趋于静黙无所作为故得无悔而已先儒以脢为脊肉子夏易曰在脊曰脢皆居无用之地虽无竞躁之累而志应在二所感者末矣故象曰咸其脢志末也上六咸其辅颊舌象曰咸其辅颊舌滕口说也上六处说之终不能以诚意感格天下而区区口舌之间曷足以感人心乎辅也类也舌也皆语言之所自出夫以身教者从以言教者讼其身正不令而行其身不正虽令不从上六感人心以此众所鄙贱特以处尊位能以柔说待物故不着凶咎之应然小人之态亦可见矣圣人之所弃凶咎不足以言之象言滕口说者腾播其言语以媚说上下冀以感人圣人所深恶而鄙贱之矣巽下震上恒亨无咎利贞利有攸徃常固君子之所贵也常而不通则执中而暗于权遭变而失其机合散屈伸与体相乖故恒亨然后无咎无咎然后利贞既通而正则涉险犯难而无不利也彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸徃终则有始也天尊而地卑阳尊而阴卑君尊而臣卑夫尊而妇卑此天下之常理而不可易若尊者守其常尊卑者守其常卑天地不交上下情隔非常久之道也故刚上而柔下者贞也雷以动之风以散之雷风相与巽顺而震动刚柔相济而皆应雷风相与而不相悖如此异乎执一而不知变者是乃所谓贞常而能久者也彖辞以此数者释一恒字固足以尽之恒固可以致亨亨则无复过咎矣亨而不已则或失其所守故又欲其趋于正亨通而能不失其正其道可久固守其常而不知变与夫通物而不已则入于邪皆非可久之道也天地所以能长且久者其位不易变化无穷也使天地固守其卑髙之位而无相感相应之道则天地之道或几乎息矣四时之变终而复始息息不停故生杀代谢若环之无端而不可穷圣人恶夫执滞不通若胶柱而调瑟者故于恒卦特曰利有攸徃言利有所徃则可以济物而其道无方乃不失其所谓常也故释之曰利有攸徃终则有始也日月得天而能久照四时变化而能久成圣人久于其道而天下化成观其所恒而天地万物之情可见矣恒久也天以运转不穷为恒故日月丽乎天而能久照地以安静不变为恒故百谷草木丽乎土而能久成天假日月以为昼夜故日月有徃来天之体穹然乎其上者未尝变也地假四时以成寒暑故四时有代谢而地之形隤然乎其下者未尝变也观乎天地则恒之义可见矣圣人黙观天地造化之变如日月四时徃来变化而得贞恒之理故能达乎天地万物之情位乎两间而成三才之功也周室之兴本乎后稷十五王而文基之十六王而武居之其积徳累仁可谓久矣故成周之治独冠百王功徳之被海隅者广仁恩之浃生灵者深故曰圣人久于其道而天下化成也象曰雷风恒君子以立不易方雷风所以为恒者以异体而相成也大象统言二卦恒久之道故以雷风为喻盖天之有雷风犹朝廷之号令其震动万物必以其时君子体夫雷风相与有恒之理故能特立独行而不为穷达祸福所移古人有行之者伯夷叔齐至饿死不食周粟虽斧在前而不顾此能恒其徳行而立不易方者若夫达权适变则有六爻之义存焉故初六以浚恒而凶六五以恒其徳贞妇人吉而夫子凶上六又以振恒而凶也初六浚恒贞凶无攸利象曰浚恒之凶始求深也人之相与皆自浅而驯致于深故可久也君臣之分朋友之义夫妇之情莫不皆然六以阴柔居恒之始虽与四为应遽求深交故虽贞而犹凶也以此为恒何所利哉浚者始而深之也恒久也久于其道日以浸深故恒久而不变也六处巽初巽性深入不俟情义之合凶其宜矣以此为恒何徃而利哉古人应上之求必待三聘而后徃三顾而后见者慎其始也始而求深未有不蹈凶祸者彭宠初见光武自负其功意望甚髙谓当迎合握手交欢并坐而帝接之不能满意至反叛以取灭亡故象传曰浚恒之凶始求深也九二悔亡象曰九二悔亡能久中也九二以阳居阴固当有悔然二处巽之中顺而得中则悔可亡也夫以阳刚之才正应乎六五柔弱之主能久于中道得人臣之正而无犯上之嫌何悔之有哉九三不恒其徳或承之羞贞吝象曰不恒其徳无所容也巽以柔顺为体巽入为用而九三以刚而处阳位正应在上而下牵于初进退无常无常而刚柔失位可谓不恒其徳矣故有以隐逸自名而志在要禄以廉俭饬身而终于贪竞者谓可以欺愚惑众而世固有不可欺者若察知其奸适足为辱故曰或承之羞以此为恒虽正而吝况以不正处之乎象曰不恒其徳无所容者不恒之人善人固恶其矫妄不善之人亦疑其反复众所不与殆将无所容于天地之间也九四田无禽象曰久非其位安得禽也人臣居近君之位必有以効其职胜其任故虽久而无窃位之讥也九四以阳居阴虽才足有为而处非其地欲以久安其位为恒岂能有所获乎夫禽兽之害稼穑则当猎取而除去之今既不能为国攘却冦患乃偃然据非其位无功受禄如田猎而无获也故象曰久非其位安得禽也既据非其位虽久而徒劳禽何可得也六五恒其徳贞妇人吉夫子凶象曰妇人贞吉从一而终也夫子制义从妇凶也圣人所谓恒者以能变为常若固守而不知变但趋于静贞而已岂能通其变极其数以成天下之务哉妇人以贞顺为恒故孟子曰无违夫子以顺为正者妾妇之道也故妇人则吉也丈夫则当从权制变操纵在我若委曲循物而为妇人之行则失其刚阳之才反蹈于凶祸矣象曰妇人贞吉从一而终也夫子制义从妇凶也六五以柔弱而履中位其象以妇人则吉夫子则凶盖妇人以幽闲柔静为徳守志厉操不践二庭故贞而获吉丈夫制义有权有变适于义而已义苟不可虽君父之命有不得而从者若反从妇人之行则凶矣抑妇人当以从夫为正夫而从妇则牝鸡司晨家道乱矣唐之髙宗是已上六振恒凶象曰振恒在上大无功也震动也上六处震之终理宜静复而反振动之以振为恒其动无节失时而凶矣象曰振恒在上大无功也夫处恒之极当震之终不能安静以复其恒尚欲有所作为以振动天下其谁肯从之故大无功也予窃考恒之一卦圣人于六爻反复详论以深明其义盖虑后世昧乎真恒之礼而以妄为恒者多矣自初至上多凶而少吉虽九二一爻处乎中正之位仅能免乎凶祸六爻虽居尊位恒其徳贞独妇人吉而夫子犹不免乎凶也周公作立政以用常人为先孔子曰人而无恒不可作巫医大哉恒乎初之浚恒上之振恒九四之久非其位为恒是有心于为恒者皆不免凶悔吝也况乎不恒其徳若九三者乎呜呼非通其变穷于理者曷足以语圣人之真恒哉艮下乾上遯亨小利贞孔子曰几者动之微吉之先见者也君子见几而作不俟终日遯之时虽四阳处上而二阴在内为主此小人浸长之征也君子覩其几微察其征兆则释位而去乃可免祸故隠居求志志得而心亨万锺之禄有所不顾卿相之贵有所不屑身虽屈而道愈伸故遯然后乃亨也否之匪人不利君子贞遯未至于否有否之渐能以贞固自守者但小利耳不可大有为也彖曰遯亨遯而亨也刚当位而应与时行也小利贞浸而长也遯之时义大矣哉夫立人之朝一旦欲奉身而退岂可遽哉故刚当位而有应此可遯之时也昔人谓进身非难乞身之难者如此方小人浸长之时当委曲沉黙使不见其欲去之迹但卒归于正可也彖曰浸而长者盖知几之士知四阳虽众而已徃阴柔虽微而处内小人之道必浸而长浸犹水之润物渐渍而日众也遯之时谓可遯之时遯之义谓当遯之义观其时察其义二者皆当遯则可以全身逺害以俟天道之复国之治乱民之休戚系焉故曰遯之时义大矣哉程氏以谓圣贤之于天下虽知道之将废岂肯坐视其乱而不救必区区致力于未极之间不可大贞而尚利小贞也窃为不然圣贤所贵乎知几者谓当辨之于早脱之于众人未觉之时故可免也故曰知几其神乎若如汉王允之徒迟回顾恋不免杀身徒速其祸耳何于治乱哉象曰天下有山遯君子以逺小人不恶而严天积气而在上山积形而在下天阳也山阴也山虽峻极岂能侵逼于天小人虽长固不能害君子此天下有山所以为遯也君子处身于不可犯之地如天之不可阶而升也逺小人之道使之有所畏惮而不能陵犯可也岂悻悻然懐愤含怒遽以恶声加之哉有如颜真卿段秀实之徒一旦忠义奋发虽蹈大难而成仁者是固圣人之所取也言岂一端而已哉初六遯尾厉勿用有攸徃象曰遯尾之厉不徃何灾也小人将进亡征已见非众人所知也故圣人于此察其几微髙举逺引故能保身全家以免乎世患若几事不先遯者已众然后欲去是为遯尾尾者后众人而遯谗间乗之此危道也遯既后时故勿用有攸徃书称微子去之去之速也箕子为遯尾故有囚奴之灾虽然如汉孔光张禹之徒居昏暗之朝知不可脱而括囊全身者盖妄有见于不徃何灾之义此又学者不可不辨六二执之用黄牛之革莫之胜说象曰执用黄牛固志也遯以二阴在内为阴长之渐知几之士及其未盛皆为遯藏之计独二以阴柔处内上有九五之应君臣志合胶固如黄牛之革说者虽多莫之能胜此小人挟君宠以害君子之术也自古小人欲害君子必先顺适其君深得其所欲然后得以逞其私也人主利其顺适之快故排众议而用之天下之势虽土崩瓦解而不悟也牛性至顺黄为中色顺之至也以至顺而胶固其君胁持内外其势必至于牢不可拔也故象曰执用黄牛固志也六三系遯有疾厉畜臣妾吉象曰系遯之厉有疾惫也畜臣妾吉不可大事也君子知天下将乱小人必得路人主不足与有为则悠然长徃然后可以保身而全家若顾恋宠禄懐其惠以系累其心未有能超然独徃者也如此未有不反受其危害者九三处下卦之极无应于上而宻比于六二阴柔处中当权之小人冀以私意深交而固结之亦已疎矣小人在位方挟君宠以害君子特未得其处耳岂可恃哉若家臣婢妾以私恩畜之固可得其死力故畜臣妾则吉也象言系遯之厉有疾惫也畜臣妾吉不可大事夫有所偏系则心力俱疲矣当可遯之世与豪杰谋之未必尽济况区区私惠岂足以当大事哉九四好遯君子吉小人否象曰君子好遯小人否也好与好恶之好同四有应于初为初所好亦好于初能不顾恋于宠禄遐举逺引而去故获吉也小人泥于私恩朋淫相比岂能见几而作不俟终日哉虽未蹈凶祸圣人之所鄙也扬雄曰鸿飞冥冥弋者何慕焉盖言违患之逺也孔子言枨也欲焉得刚非九四之刚决安能不牵于私欲哉九五嘉遯贞吉象曰嘉遯贞吉以正志也九五居尊为遯之主非自遯也旌贲岩穴招聘隠沦故曰嘉遯圣人嘉与隐遯之士共济艰难故贞则获吉也九五取中正之位其可不正乎不正则遯者亦逺矣象曰嘉遯贞吉以正志也夫有道之士知小人之浸长海内之必乱人主不足与有为也故宁憔悴江湖之上甘心寂寞之滨若将终身为此嘉遯之主侧席幽人旌车蒲轮相望于岩穴中者岂徒为观美哉将以正吾之心术有补于治道而已故曰嘉遯贞吉以正志也上九肥遯无不利象曰肥遯无不利无所疑也自昔隐遯之士皆乐枯槁处闲旷饥寒切身而不悔者盖明乎消长之几济以刚决之勇处身逺外而无上下之交混迹编氓而无声名之累则其进退岂不绰绰然有余裕哉古人避世而遯未有不阨穷者上九独能饶裕者盖去不为尾故不蹈初六之厄义不反顾故无九三之系内不忌于小人上不咈于人主故象言肥遯无不利无所疑也言上下内外无纎芥之疑此最善遯而无形迹者也遯既以初为尾则上九岂非首遯者乎乾下震上大壮利贞彖曰大壮大者壮也刚以动故壮大壮利贞大者正也正大而天地之情可见矣象曰雷在天上大壮君子以非礼弗履初九壮于趾征凶有孚象曰壮于趾其孚穷也九二贞吉象曰九二贞吉以中也九三小人用壮君子用罔贞厉羝羊触藩羸其角象曰小人用壮君子罔也九四贞吉悔亡藩决不羸壮于大舆之輹象曰藩决不羸尚徃也六五丧羊于易无悔象曰丧羊于易位不当也上六羝羊触藩不能退不能遂无攸利艰则吉象曰不能退不能遂不详也艰则吉咎不长也坤下离上晋康侯用锡马蕃庶昼日三接康侯能康济天下之侯也人臣孰无康济天下之心亦孰无康济天下之才然志或不得伸才或不得展者不遇其时也明出地上为晋故晋为明主之象明主在上故有康济之侯也侯诸侯也诸侯虽有土地人民亦臣道也然侯皆兼人臣人臣未必皆侯也自昔帝王之兴皆建侯树屏以藩王室既有社有民常失之不顺汉虽分王子弟终至七国之乱至唐假节藩镇山东奥壤化为戎墟征伐礼乐不自朝廷出是诸侯之贵乎柔顺也离上者大明之君也坤下者柔顺之臣也上有大明之君则下有柔顺之臣用锡马蕃庶昼日三接以见明良相遇恩意浃洽无复疑闲故锡赉之繁燕见之数如此也彖曰晋进也明出地上顺而丽乎大明柔进而上行是以康侯用锡马蕃庶昼日三接也晋进者日之始出乎地上而尚进也盖晨明不及于朏明朏明不及于旦明其进必有渐也晋者日之始进而未遽昃也此曰之方进而盛也故有明出地上之象顺而丽乎大明诸侯能恭顺而丽乎大明之君也柔进而上行者六五之君以柔道而升乎中正尊极之位故柔能进而上行也人臣竭恭顺以事上故亨其便蕃之锡而不辞人主屈已以接下故尽其劳谦而不倦也象曰明出地上晋君子以自昭明徳明出地上如日之升晋者明之渐进也以明为主故于卦为晋君子观此象以自明其明徳昭者使吾之徳明照天下万物无不覩也明徳在我非自外入故曰自昭明徳也初六晋如摧如贞吉罔孚裕无咎象曰晋如摧如独行正也裕无咎未受命也古之君子未尝不欲立人之朝然其进非冐宠也必将使是君为尧舜之君使是民为尧舜之民其任既重其责亦深安得不惕然思所以称其职胜其任乎方其进也非敢自肆也故曰晋如摧如也摧者摧抑恐惧之貌也虽能摧抑恐惧而不知以坚正自守安能一正君而定天下乎初六坤体在下以顺为正则妾妇之道耳故居贞然后获吉也人臣得君之初体既柔顺疑者必众其心志之所存安能使内外交信而不疑乎方危疑之际若窃窃然惧人之莫我知而不能寛裕自处阿意者必喜议已者则怒其招咎悔必矣周公之相成王逺则四国流言近则王不知及居东三年然后罪人斯得则罔孚而能裕者周公一人而已子产不毁乡校谤者自息则其次也象曰晋如摧如独行正也裕无咎未受命也人臣方进用之初已有轻去就之义非独行其正而不慊于心者能如是乎初六虽正应在四然最处卦下如人臣始进而未受命者其进退岂不有余裕哉六二晋如愁如贞吉受兹介福于其王母象曰受兹介福以中正也君子之进也欲以行其道也晋如愁如忧道之虽行也盖六二虽处中正之位而无应于上君臣之情未通故当进用之初忧思之深也贞吉者正则获吉也人臣事君当以正为主能以贞正自处道合则从不合则去晋之为卦专主乎晋故不可以不正也人臣能守正则宜享其福禄故爵命之便蕃不期而自至矣故受兹介福于其王母也二在坤之中六五又处离之中皆重阴也以柔居尊故以王母为象象言受兹介福以中正者处中居正上有至明之主羣邪退听谗间不行所以能受福也不然守正者必受祸矣六三众允悔亡象曰众允之志上行也九四晋如鼫鼠贞厉象曰鼫鼠贞厉位不当也六五悔亡失得勿恤徃吉无不利象曰失得勿恤徃有庆也上九晋其角维用伐邑厉吉无咎贞吝象曰维用伐邑道未光也离下坤上明夷利艰贞日月丽乎天则明今反入于地中有暗君之象暗君在上明者必伤君子当隐遯退藏之时也若露其光景耀其聪明则伤之者至矣故利在艰难而守正然后免乎祸患也彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之内文明而外柔顺以蒙大难此文王用此道以处昏乱之时也故曰文王以之利艰贞晦其明也内难而能正其志此箕子用此道以立昏乱之朝也知时未可伐虽三分天下有其二犹服事殷故 大难而卒免于祸也知君不可谏而晦其聪明履险难而不易其所守故为之奴而卒归于周也此古之圣贤当昏乱之时出处去就其精微如此非深达乎天下之事变明乎象数之几深者孰能与于此哉箕子商之宗臣故言内难象曰明入地中明夷君子以莅众用晦而明大象因义以取象方明出地上晋则曰君子以自昭明徳方明入地中明夷则曰君子以莅众用晦而明各以类求言岂一端而已夫明入地中明之伤也然君子方其莅众则恶于太察昭昭若揭日月而行则非容众之道故贵乎用晦用晦不自用其聪明也我之观天下也如处乎壸奥之内以观门庭之外则无不见也夫以一人之聪明而欲察众人之情伪傥非用晦则明有所不至矣初九明夷于飞垂其翼君子于行三日不食有攸徃主人有言象曰君子于行义不食也君子仕昏乱之朝欲为脱身之计不可不速缓则受祸矣明夷于飞者虽欲去之速非匿迹戢影则惧有矰之患故垂其翼也初九为明夷之始然身已在内九虽刚决有必去之志然不可亟也虽君子遭难阨穷脱身避祸盖有行不及食者矣方其欲去也故当垂其翼以示迟回不去之意及其既去也则三日不食以见去之之亟冯道之脱虏庭用此道也有攸徃主人有言何也当危难之时仓皇而去国若逋逃然故有徃则人必疑之但有言而已未至于害也象曰君子于行义不食也既意在必去虽饿其体肤有不暇恤者亦去国之初知社稷之必亡有不忍独全之意其忧愤不食亦义所当然也六二明夷夷于左股用拯马壮吉象曰六二之吉顺以则也六二居中得正而以柔顺为徳当明夷之时伤不至甚但夷于左股而已虽害于行而能极其壮马从容求去逺其危邦闇主而获吉也人之手足右强而左弱夷于左股弱者伤也象曰六二之吉顺以则者六二所以获吉以能柔顺而不至失已也则者行有准绳也九三明夷于南狩得其大首不可疾贞象曰南狩之志乃大得也暗君在上而下有刚明之臣其相应也非相合也乃相敌也殷纣武王是也不以六五为君位而以上六为昏主之象何也纣之无道民怨神怒虽在上而已失中正之位矣以失位之暗君而当刚明之圣臣天人之心盖可见矣故明夷于南狩得其大首此武王克商之时也大首者渠魁得者言取之之易也周之伐商应乎天而顺乎人其兴也勃焉然犹观政于商师踰孟津迟回不亟进者盖有待焉耳故正之不可疾也象言南狩之志乃大得者武王伐纣若田猎然去其害民者而已南狩者自北而南武王都镐商自成汤皆都于亳诗云宅是镐京武王成之书曰汤始居亳从先王伐纣之志决矣至此乃始克商故曰南狩之志乃大得也六四入于左腹获明夷之心于出门庭象曰入于左腹获心意也当明夷之时昏佞相济故六四以阴柔在髙位而获见容也知几之士处暗君之朝皆遐举逺引惟恐前去之不速其次相招为禄仕可也奸佞之臣方且乗时昏乱阴揣其私使卒得所欲故能入其腹而获其心意虽出入门庭而无所惮也夫正臣不可事邪主明良昏佞之相遇岂偶然哉有尧舜之君则有皋稷契之臣有桀纣之君则有飞亷恶来之臣资适相逢耳左非正也小人以非道事君故曰左腹既以非道深入其隐奥又得其心意精微之处君臣各遂所欲则威福之柄遂得而擅之于外矣故象曰入于左腹获心意也不然何遽至于亡哉六五箕子之明夷利贞象曰箕子之贞明不可息也箕子商之宗臣也去商归周为武王陈洪范存皇极之道故以六五中位处之箕子以父师为囚奴是晦其明内难而能正其志也书称囚奴正士谓箕子也比乾之死非沽名也微子之去非忘君也箕子之狂非偷生也各行其志云耳圣人于明夷独称箕子者其存大法尤有补于天下后世其功为最大故象言箕子之贞明不可息也道之在天下非人不当昏君之朝明虽入于地中而非灭也然则续而不絶隐而不终丧者其在于圣人乎尧之命舜舜之命禹皆曰天之歴数在尔躬纣之失道而箕子之其处以六五之位皇极之道存焉故也上六不明晦初登于天后入于地象曰初登于天照四国也后入于地失则也纣之无道虽尚拥虚器已不为人心所归是贵而无位髙而无民也故以上六处之上六体至阴之极当明夷之终其伤已甚故不明而晦昏君之象也人主居尊极之位如日之升于天一旦沉溺声色嗜欲所昏如日之入于地象曰初登于天照四国也后入于地失则也失则者以欲败度纵败礼而失其典则也离下巽上家人利女贞妇人以幽闲静正为徳离下巽上内明而外顺也自天子达于庶人未有身不正而能正家者也故二南之化皆托言后妃以见文王之徳女子之正本乎君子故卦止言利女贞也彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣人伦之道自夫妇始诗言先王以是经夫妇成孝敬厚人伦美教化移风俗女正位乎内谓六二也男正位乎外谓九五也六二九五得阴位阳位之正二爻正应在五男女各得其正如天地处上下之位而不可乱也家有严君则上下内外莫不肃治父母虽以恩为主然于辨内外别上下尤以威严为贵故通谓之严君焉父子兄弟夫妇此三者皆人伦之大端也上下内外之分严则家道正而天下定也文王之治刑于寡妻至于兄弟以御于家邦二南之化自后妃始然则定天下之道在乎修身齐家而已唐髙宗之不君百司奏事多决于武氏其后遂不能制以至毒流天下几危社稷盖由不能正其家也圣人立言垂训为后世虑岂不深且逺哉象曰风自火出家人君子以言有物而行有恒风与火相因之物也身正则可以齐家家之齐由我而致也故有风自火出之象言有物则可法行有恒则可则孔子曰言出乎身加乎民行乎迩见乎逺有物则言可法而不为利害所移有恒则行可则而不为时世所变修身齐家之道孰大乎此初九闲有家悔亡象曰闲有家志未变也妇人之性刚则必悍弱则易流故不可不慎其始也能慎其始而使之知礼义循法度则可免乎悔吝矣象言闲有家志未变者夫骄奢滛逸所自邪也若训之不以渐习之不以素其志已变已而矫革之则夫妇之间必将反目矣盖治家之道自夫妇始夫妇正则一家无不正矣初九以刚明之才为家人之始是能防闲于未然使上下内外习熟而安行之也六二无攸遂在中馈贞吉象曰六二之吉顺以巽也六二以阴柔而居中正之位又上应九五得妇人之正也妇人以贞顺为徳主阃内之事而职在中馈志在承夫不敢専也诗美大夫妻能循法度则可以承先祖供祭祀矣然则祭祀宾客之奉妇人之职也能尽此道则贞而获吉象言六二之吉顺以巽也合离巽二卦谓之家人六二一爻専主妇道其获吉则以能巽顺故也九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也九三处内卦之上以阳居阳近于髙亢威严伤父子之恩失夫妇之爱故悔且厉然威严之过则有所畏惮而上下内外必肃而无渎乱之失故虽悔且厉而获吉也嗃嗃虽为威严之过过乃获吉妇子嘻嘻失严敬之貌戒在终吝也象曰家人嗃嗃未失也妇子嘻嘻失家节也夫以严毅治家虽非中道未至大失若妇子以嘻嘻为常无严惮恐惧之意则失其家节乃吝道也又嘻者欢声也严而至有惮惜之声亦非中道也六四富家大吉象曰富家大吉顺在位也洪范五福一曰富而不及贵孔子曰崇髙莫大乎富贵富贵一也然贵不可常也富可保也能保其富则大吉也六四处中正而能巽居近君之位而能顺故象曰富家大吉顺在位也昔楚襄王问阳陵君曰君子之富何如对曰假人不徳不责食人不使不役亲戚爱之众人善之盖为富不仁为仁不富世之小人至乗时射利取倍称之息者其违人心多矣今六四能顺以在位故履大吉所谓君子之富也欤九五王假有家勿恤吉象曰王假有家交相爱也九五君位与二为正应五居乎外二处乎内皆有中正之徳故为有家之象王者家天下如唐尧之亲九族卒能恊和万邦文王之刑于寡妻至于兄弟以御于家邦孟子所谓言举斯心加诸彼而已治天下之道盖自正身齐家始茍得其道遑恤其它哉圣人之于天下戒慎恐惧其莅事未尝不惕然也至事无可疑而众未喻其理则有时而勿恤也如升之不当位用见大人乃勿恤也夫九二以刚健而履中正虽惕号暮夜有戎度必有以制之故勿恤也九五履尊居正以化民成俗复何所疑故勿恤然后吉也象曰王假有家交相爱者盖言有应也治家之道与治天下一也夫义妇顺父慈子孝兄友弟恭未常不相因也视民如子则民之爱之甚于父母也厉民以自养则民之疾之甚于仇雠也孔子所谓先王有至徳要道以顺天下民用和睦上下无怨者其理如此上九有孚威如终吉象曰威如之吉反身之谓也治家之道威信而已有信则内外不欺有威则上下必肃上九在家人之终处柔顺之极圣人盖虑夫不能常久而不变有孚威如常久之道父子夫妇之间交孚而不欺有礼而不渎则家道成矣故获终吉也象曰威如之吉反身之谓也父子夫妇以恩为主加之威严则怨讟而伤恩必先正其身以身教者从故中心恱服虽威如而不失欢然之恩也兊下离上睽小事吉象曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉象曰上火下泽睽君子以同而异初九悔亡丧马勿逐自复见恶人无咎象曰见恶人以辟咎也九二遇主于巷无咎象曰遇主于巷未失道也六三见舆曳其牛掣其人天且劓无初有终象曰见舆曳位不当也无初有终遇刚也九四睽孤遇元夫交孚厉无咎象曰交孚无咎志行也六五悔亡厥宗噬肤徃何咎象曰厥宗噬肤徃有庆也上九睽孤见豕负涂载鬼一车先张之弧后说之弧匪冦婚媾徃遇雨则吉象曰遇雨之吉羣疑亡也艮下坎上蹇利西南不利东北利见大人贞吉彖曰蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉象曰山上有水蹇君子以反身修徳初六徃蹇来誉象曰徃蹇来誉宜待也六二王臣蹇蹇匪躬之故象曰王臣蹇蹇终无尤也九三徃蹇来反象曰徃蹇来反内喜之也六四徃蹇来连象曰徃蹇来连当位实也九五大蹇朋来象曰大蹇朋来以中节也上六徃蹇来硕吉利见大人象曰徃蹇来硕志在内也利见大人以从贵也
　　读易详说 卷七 
　　下经坎下震上解利西南无所往其来复吉有攸往夙吉解者散也散险阻而为平易而卦体不离乎险阻但解散之耳盖东北为险阻而解坎下而震上在蹇为水解则散而为雨在蹇为艮解则变而为震故解体为东北其用则利于西南圣人当蹇解之世非能出乎险难以求解散也故坎不能而艮不能止如冰解冻释龙蛇之奋迅也西南为坤广大平易之象也当解之时险阻既除忧虞既散则以平易治之秦不能然既平六国之后首用商君刑法苛急其亡也忽焉汉祖入闗但约法三章耳其兴也勃焉故解之时利西南也外难既除故无所往但退而修其政刑耳宣王中兴复文武之境土故天下喜于王化复行吉解至姤孰如之故曰无所往其来复吉也祸患虽已散解其间亦有负固不服者不亟除之则滋蔓而难圗故有攸往夙吉也解有解缓之义故戒以当夙则吉也彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉蹇之时险难在外故见险而能止解之时险难在内故乘险而动则出乎险中此圣人观时而动静者也西南坤位卦言坤厚载物徳合无疆含光大品物咸亨解之利西南西南得朋故彖言往得众也方险难解散之时如雷雨之作物无不被其膏润者岂独一身能脱乎险难哉险难解散外无忧虞故无所往其来复吉解虽赦过宥罪其间亦有怙恶不悛者如蔓草然勿使滋蔓难圗也故有攸往则不可缓也若出其不意掩其不偹则无能为矣非若蹇难之世往则愈蹇也故曰徃有功当解之时复与往皆吉盖时适然耳方天地否闭而成冬则雷在地中于卦为复天地解而雷雨作雷雨作而百果草木皆甲坼则于时为春于卦为解圣人赞天地之化育故发政施仁刑威庆赏未有不因乎天者然则解之时岂不大矣哉象曰雷雨作解君子以赦过宥罪当春之时蛰虫始振雷乃发声天地之难解矣圣人体解之时顺其发生之徳过则赦之罪则宥之过者未罹于法容其自新故赦之罪者已入于刑量其罪之大小有所杀非直纵而释之也初六无咎象曰刚柔之际义无咎也六以阴柔忧虑居解散之始宜未能免咎然上承九二之刚阳正应在四以柔承刚以阴应阳刚柔之际于理为顺故得无咎也难既解散尊卑各正其位上下各安其分不相凌犯尚何悔咎之有哉九二田获三狐得黄矢贞吉象曰九二贞吉得中道也狐隠伏多疑如小人之邪佞狙诈以害正道获三狐则小人之情得正直之道伸矣故吉九二正应在五以刚应柔为五所任虽处乎险中而得中直之道故能解散险难而获众邪可谓能胜其任矣九二体坎本于险中非能解散险难者也然六五之君为之正应因险用中以济危难故邪佞狙诈者不能逃也故象言九二贞吉得中道也二虽性险用以解难适时得正吉其宜矣六三负且乗致冦至贞吝象曰负且乗亦可丑也自我致戎又谁咎也六三以阴柔而居二刚之间负上而乗下负者小人之事也乗者君子之器也小人而乗君子之器盗斯夺之矣孔子于此一爻着之系辞特加详焉言作易者其知盗乎盖盗亦有道若无隙之可乗无间之可入虽善盗者莫能犯也上慢下暴所以致冦而招盗也如此者虽贞犹吝况以不正处之乎象言负且乗亦可丑也自我致戎又谁咎也言负担之小人而乗轩车人固不以为荣故可丑也小人之盗犹女子之滛滛盗一也自我致慢蔵诲盗犹冶容之诲滛皆自已取之何所归咎乎故曰又谁咎也九四解而拇朋至斯孚象曰解而孚未当位也拇足大指也在一身之中最为微贱解之时赦过宥罪恩施所及虽贱者皆获解散则其党类无不信服矣九四正应在初初为解始圣人施徳恵于天下当一视而同仁今所解者特其所应而已盖四之阴柔非阳刚之所当寓也故象言解而拇未当位者当位谓三五也使九而寓三则车服必称而无负乗之累矣使九而寓五则履尊居正而所及者必广矣六五君子维有解吉有孚于小人象曰君子有解小人退也六五柔弱之君非能威制海内所以服强梗乱治之小人以解散祸乱者惟有解而已解非圣人之得已也盖力不足以制小人行姑息之政以解一时之祸患可也故解然后获吉而小人知其必贷咸有自亲之志如雷雨之作而草木枯悴者无不甲坼矣龙蛇之闭蛰者无不奋迅矣圣人与天下更始赦宥之行有不得已者象曰君子有解小人退者小人一旦荡涤瑕垢齿于平民孰有不退聴者乎古人以赦令为小人之幸者岂不然哉上六公用射隼于髙墉之上获之无不利象曰公用射隼以解悖也鸷鸟之搏也必匿其影然后能获物今在髙墉之上宜乎为人所获也以象小人在当位而善害物者上六是已方解之时不能逺迹退听犹窃据宠荣而在髙位圣人之所必不赦也获者得之难如获其大首也盖赦宥荡涤之后犹负固不服此小人之桀黠者故射之射者用乾戈以取之也上六当解难之极而小人终不知变将复害君子于此能获之则天下之难解矣故曰获之无不利也象言公用射隼以解悖者夫为治而不能终去悖乱之小人天下何时而定乎公者人臣之极位也悖乱之人非假威望之大臣孰能制之成王之时三监及淮夷叛周公东征则罪人斯得矣孔子于系辞复详言之曰弓矢者器也射之者人也君子藏器于身待时而动何不利之有动而不括是以出而有获语成器而动者也以见取之难而动之不可妄也兑下艮上损有孚元吉无咎可贞利有攸往曷之用二簋可用享损之道莫大乎有孚盖损已以益物损上以益下损刚以益柔人之所甚难也世之人固有矫激而为之者其损也志在乎求益而已惟君子能以至诚格物胜其私心以就理义之正富贵者人之所欲也不以其道得之不处也贫贱者人之所恶也不以其道得之不去也患难不茍避也劳苦之事必争先也以诚意行之故获元吉然后乃无咎既获元吉内外交孚固无咎之者故退而穷处则其道可贞逹而有为则所往皆利曷之用二簋可用享者损之益上岂贵乎备物哉涧溪沼沚之毛潢污行潦之水可荐于神明者亦以诚为主耳曷之用者圣人欲尽损之理则曰何所用之乎二簋可用享言菲薄之物可交神明格天地也以上下二卦言之兊下艮上为损阳能益物者也兊本乾刚也坤以阴柔损之而成兑所谓损下也阴受益者也艮本坤柔也乾以阳刚益之而成艮所谓益上也世之人皆知损之为损而不知损之为益故损下益上则谓之损而损上益下则谓之益向子平读损益二卦然后知贵之不如贱富之不如贫但未知死何如生耳然则损益盈虚之理非圣人孰能逹其精微哉尧之土阶茅茨汉文之弋绨革舄人主之尊能深自贬损若武王克商之后散鹿台之财发巨桥之粟大赉四海而万姓悦服此当损之时益莫大焉唐明皇用宇文融韦坚之流行聚敛刻剥之政岁进羡余为天子私蔵百姓流亡海内耗竭致禄山之祸损莫大焉彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行损下益上其道上行以卦体言之也兊处艮下艮者坤之变也乾刚也损其三以益上而成艮故曰其道上行上行者上通乎君也曷之用二簋可用享者笾豆簠簋皆祭祀之器特言簋者物不必备也享祀之礼以诚敬为主当损之时非丰大之世特礼有不可阙者扫地而祭可也象车玉辂用于太平之世犹以为非若徒为观美以夸耀闾阎之耳目非独欺其君上则欺天下则欺民内必欺心神其吐之矣圣人观通以行典礼二簋之祭适时而已损刚益柔损下益上亦岂可常哉圣人亦有不得已而行之者损益盈虚与时偕行则民且信之损之贵乎有孚者如此若时有可为而不为或未可为而强为逆天违民叛道而悖理谓之矫诬可也欲以求福而祸必随之三代损益皆因时而已象曰山下有泽损君子以惩忿窒欲孔子曰山泽通气山之峻极必假泽之滋润然后能生长万物使之条逹而茂遂山下有泽所以为损者损下以益上也君子体此象以修徳则在我者必有所损乃能有益忿欲害徳之大者也人生不能无忿惩之则忿气不作人生不能无欲窒之则欲心不萌颜子不迁怒不贰过皆损已之道也一日克已复礼而天下归仁则损已者乃益已之大者也泽之润虽上泝于山而山之气亦下通于泽故嘘而为云者必降而为雨也茍逹乎此则知一人之瘠而天下肥矣府库充实者海内必减耗矣君子修身治国之道如损之为益庻乎其不厉民以自养也初九已事遄往无咎酌损之象曰已事遄往尚合志也初九正应在六四以下而应上以刚而应柔上所頼以益已者也人臣之道无成而代有终若已事而顾恋宠荣迟回不去未有能善终者故已事而速往则可免咎酌损之者量其时之所宜斟酌而贬损者也人臣竭智力谋猷以益上功名遂而身退天之道也象言已事遄往上合志者功成不居而知退避庶乎合上之心志也人主所愿乎臣下者如此汉惟张子房一人既佐沛公以有天下则愿与赤松子游封留足矣是能亟退而酌损之也后世贪沓之士欲以谀说人主至竭百姓膏血为淫荒之用自谓益上而窃位冐宠不知纪极岂有不丧身覆族者哉九二利贞征凶弗损益之象曰九二利贞中以为志也人臣事主无非损已以益上者二五又君臣之位九虽阳刚而二位逺君无凌犯之嫌所患者不能静止而枉道媚悦其上以乾进耳故所利在贞贞者守道坚正之谓正不足以尽之不能守正必枉道乾进故有攸往则凶也弗损益之者事固有益之而损损之而益者以六五阴柔之主二以刚中应之故在下者得以行其志固有弗损而益之者逆其所顺强其所劣弥缝辅赞在我实无所损其増益人主之智虑多矣象言九二利贞中以为志者九二处人臣之中位其事上也曷可不由乎中道哉志者心之所之中以为志者志常存乎中道而无过不及之患也六三三人行则损一人一人行则得其友象曰一人行三则疑也一阴一阳之谓道惟至精故能合乎至神岂容有二哉兑之三爻惟六三为独阴艮之三爻惟上九为独阳上下阴阳二爻又为正应故虽逺而心相得也虽踈而道相应也岂余爻所能间哉兊艮二卦三阴三阳各有所应独于六三言三人者以见一阴一阳精诚之至故孔子于繋辞特举天地男女交感之象以明致一之道损一人者损已以益上也阴爻虽多卒能损已以益上者一阴而已象曰一人行三则疑也天下之理多则惑少则得况乎天地阴阳与夫人道交感之际君臣朋友夫妇之间其可不致于一乎不致于一则其疑有不可胜言者矣盖一介之士必有宻友君不宻则失臣臣不宻则失身古之事主者造膝而言诡辞而出所以防其疑也六四损其疾使遄有喜无咎象曰损其疾亦可喜也凡损之道皆损已以益物者也惟六四一爻乃损已以求益者已之有疾为已之害能使速愈则其喜可知初以阳刚为已正应四所求益以损已之疾者也所谓损刚益柔损有余以补不足也当损之时四居近君之位以柔弱之才不能胜其任危而不能持颠而不能扶此四之所甚病也初以刚健在下为已之助扶颠持危而损其偏柔之疾使速有喜然后可以无咎也象曰损其疾亦可喜也人方疾痛能使之脱然去体岂非切身可喜之事哉六五或益之十朋之弗克违元吉象曰六五元自上佑也当损之时非六五柔弱之君能虚心克已则孰肯告以善道者益之言智畧辐凑益我者非一人也十朋之周礼尔雅皆云神灵其类有十言助我者既众神灵之物无不协从也此所以能享元吉也然六三以三人而疑今益我者既众能无疑乎故以十朋之弗克违为大吉以见圣人居尊履正人谋鬼谋百姓与能也象曰六五元吉自上佑者人主能谦恭损已以来天下之善则海内必蒙其福民之所愿天必从之故言自上佑也上九弗损益之无咎贞吉利有攸往得臣无家象曰弗损益之大得志也上九处损之终势力足以制服海内而恣其裒敛剥下以媚上者也如此虽才如刘晏不能以善终故弗损于下而能反益之庶其免乎咎戾全其刚贞而获吉也上九人臣之极位上能増主之明下能民之财然后可以大有为于世以身狥国得为臣之正何以家为哉象言弗损益之大得志也人臣能敛不及民而用度足必有生财裕民之道如古稷契管萧之徒乃可大得志于天下也震下上益利有攸往利渉大川彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行损上益下兴利以益民也自上下下谦虚以受益也能损已以益下则民获其利而说我者众也虚已以接物则已受其益而其道光显也阳当在上今乃下居于初阴当处下今乃反居于四以见阳能抑损其纲以柔弱自处故名誉愈逺徳义愈尊其道大光显于天下也利有攸往中正有庆二与五君臣之位六二九五为正应君臣道合各位乎中正故能流福天下无所往而不利也岂独一人之庆哉利渉大川木道乃行者舟楫之利以济不通圣人能渉险济难所以行木道也髙宗命傅说曰若济巨川用汝作舟楫故济川莫利乎舟楫济险莫髙乎圣人也益动而巽民说无疆者圣人欲大利于天下因以自益在乎顺动而已时茍未可动而不顺则与物多忤我之益物有时而穷物之益我有时而既岂能日进无疆乎天施地生其益无方者天以气施地以形生万物皆受气于天成形于地故天地于万物四时循环无有穷也其为益也岂有限量哉圣人成位乎两间其益下之道亦若是而已凡益之道与时偕行者时变无穷圣人趋时之变亦与之为无穷如黄帝尧舜作法制器夏商周所损益之类是也凡为上之道必能忧勤损已以利天下故兴大利除大患有所不动动则民皆悦而从之虽履危渉险无往而不济也古之圣王兴事造业至手胼足胝播奏庶艰食鲜食无非益天下之道故系辞言耒耜之利以教天下盖取诸益又曰益以兴利盖损上益下民说无疆何往而不利哉象曰风雷益君子以见善则迁有过则改风雷善益万物者也非相资以相益也风以散之则郁结者必解雷以动之则蛰蔵者必奋君子见善则迁有过则改皆损已之道也损已者所以益物亦所以自益也颜子得一善则拳拳服膺而弗失之矣然则见善则迁颜子足以当之周公之过也如日月之食焉人皆见之及其更也人皆仰之然则有过则改周公足以当之是皆损已以自益之道也初九利用为大作元吉元咎象曰元吉无咎下不厚事也益下之道莫大乎兴事造业大作者大有所为也九以刚健之才居于初为益之始上有六四大臣为之正应以有为之才当可为之时故利用为大作也能任其大事以有天下使海内蒙其益故能获大吉而无咎也象言元吉无咎下不厚事者人臣之道无成而代有终况居益之初最处底下虽任上之事而能不有其功乃可获吉而无咎耳故曰元吉无咎下不厚事也厚事重大之事也虽利用为大作而不敢以重大之事自居此人臣之正也六二或益之十朋之弗克违永贞吉王用享于帝吉象曰或益之自外来也六二震体居中有所不动动则天下莫不助之矣故曰或益之十朋之弗克违也圣人有所兴作必得天人之助人谋鬼谋百姓与能十朋之弗克违则人心可知矣损之六五君道也故获元吉益之六二臣道也故永贞吉贞者静而正也六二虽中正有应而体本柔弱能永守贞固则无邪佞之失故吉也王用享于帝吉者益之六二即损之六五能损已益物得天下之助非独人臣也王者能用此道亦可享上帝而获福也盖人心之所与则天意之所归未有咈人心而可以合天意者尧之试舜纳于大麓烈风雷雨弗迷故付以天下而不疑也彼欺君罔上徒欲夸耀以欺天下者虽盛其舆服丰其牢醴簠簋笾豆之饰有加于前恩典仪物之数踰其常度傥非其时曷足以荅天意乎故损之彖曰曷之用二簋可用享二簋应有时损刚益柔有时然则非当盛大之时得天下之助者安可矫诬以欺天哉象曰或益之自外来者能虚中损已以益下则助我者非独四海之内也虽髪左袵逺在荒服之外者莫不爱戴之矣故曰自外来也六三益之用凶事无咎有孚中行告公用圭象曰益用凶事固有之也六三处上卦之下下卦之上逺君而近民也凶年饥岁欲为损上益下之道则发仓廪损逋负使老弱无转徙沟壑之患虽矫制専輙何咎之有凡易称无咎有无过咎者有人不以为咎者三之用凶事盖君子遭变之时以身任之无所归咎也圣人又戒以有孚中行者若未见信于上下而行之不以中道则有伤财难继之事故上下信而行之以中道则上必旌赏之矣故告公用圭者锡之圭组以报其民之功也象曰益用凶事固有之者以见人臣于凶荒之岁能以身任责而不恤祸患者非爱民之诚素定乎胷中能若是乎故曰固有之也汉之汲黯是已六四中行告公从利用为依迁国象曰告公从以益志也六四近君之大臣九五之君所信任者所行有得中道虽国之大事讵有不从乎周公卜洛邑涧水东水西四方道里均焉必有所依故可迁不疑也左氏曰周之东迁晋郑焉依是也大臣虽以身任责亦侍君命而后敢行故告公从必有文告之辞矣盘庚之迁不从者民也故敷心腹肾肠丁宁训告仅能从之盖当时无一中行之大臣若周公者以身任之也象言告公从以益志者九五之君实为益主志在益下大臣知迁国之事必有以利社稷安百姓故告公必从以成其益下之志也九五有孚恵心勿问元吉有孚恵我徳象曰有孚恵心勿问之矣恵我徳大得志也人主有恵利天下之心非出于矫伪则获元吉不问可知矣故恵心贵乎有孚也人固有行姑息之政以儌福乾誉者虽竭府库仓廪不足以得民心使其中诚恻怛有爱民之诚心则四海之内莫不爱戴而允懐之得乎民者得乎天也故自天佑之吉无不利尚何疑乎有孚恵我徳者上以有孚恵下下以有孚应我故恵我以徳也心与徳皆无形也君与民相感于无形之间故恵者不费而应上者无穷其为益岂有既乎象言有孚恵心勿问之矣恵我徳大得志者人君志于益下其效如此故得志也后世之君以处富贵纵声色为得志以唐太宗之贤尚以破西域为帝王之乐喜而见羣臣曰朕今乐矣遂徧觞之呜呼是焉知帝王得志之真乐哉上九莫益之或繋之立心勿恒凶象曰莫益之偏辞也或击之自外来也上九大臣释位而去者既无以益人将丰殖自益有无厌之求众所不与故羣起而攻之也故莫益之则或击之矣夫大臣之处髙位众所求益今乃反求益已故莫有益之者而或击之反蹈于凶祸是其立心勿恒之所致也孔子曰君子安其身而后动易其心而后语定其交而后求君子修此三者故全也危以动则民不与也莫之与则伤之者至矣君子于动静语黙之间可不慎哉大臣至于伤之者至则首领将不暇保矣象言莫益之偏辞也或击之自外来也偏辞者一偏之辞也人心不与则一偏之辞足以激天下之怒心故或击之则不可解矣自外来者千里之外莫不应之此圣人戒慎之深意也乾下兑上夬扬于王庭孚号有厉告自邑不利即戎利有攸往乾下兊上下健而上说五阳而一阴阳虽在下然众方向进而据中正之位阴虽在上而权势已去故无内外之助是君子道长而小人道消之时也故于义为夬夬者以刚果而决断小人也小人衰微不能同心协力乗时而显诛之方且依违牵制为自然之计而阴为内应则将复出为恶而反为所挤矣故于王庭者使天下显然知其为小人也孚号有厉者虽号令之必信然犹惧天下有不吾与者不得不惕然以危惧自处也告自邑者诛朝廷之大奸使海内晓然知其为天下之害也邑郡邑也告命之下自朝廷而逹之郡邑也凡此皆治内之道也治内之道自朝廷逹之郡邑足矣不利即戎者戎中国之外也圣人于戎狄犹四肢之于外物叛服不常覊縻之耳非如朝廷之小人刚决而力除之也利有攸往者二五各以刚健之才处中正之位可以大有为之时也虽不利即戎而治内之道无往而不利也彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也去小人固贵乎刚然不可独任也故以乾兊成卦然后为夬刚固可以决柔健而能说则不动声气而海内安矣决而能和则不劳斧钺而天下服矣扬于王庭柔乗五刚者小人虽日微弱然犹据髙位以凭陵君子不假大君之命戮之于朝其肯退聴乎孚号有厉者虽号已信众审知其小人未甞敢以盛气加之惴惴然常虑其圗已而反为所挤也如此然后其功可成其道愈光显于天下矣是晦其明者乃所以为光也戒惧矜慎之至也告自邑不利即戎所尚乃穷者刚武非圣人之所尚也去朝廷之小人不得已而用其刚果可也恃其刚果至于诛伐不已勤兵于逺则取困穷之道也刚武之道虽不可尚至于在内之小人足以害治道者去之不可不尽也譬之农夫之务去草不除其根本使之滋蔓难圗则悔无及矣唐之五王特以留一武三思为天子藉手故反受其祸是五刚不能胜一阴而卒为所图刚长而不能终之效也可不戒哉象曰泽上于天夬君子以施禄及下居徳则忌山泽之气上升则下降盖未有升而不降者其理可决也众阳并进以决一阴则朝廷无害治之人其能施泽于天下无可疑者君子体此象则施禄及下使天下蒙其恵利如泽之上于天复降而为雨露也若屯其膏施独擅富有而不与众共之则众皆忌嫉之矣武主伐纣诛一独夫耳周公太公之徒为辅佐克商之后分土列爵散鹿台之财发巨桥之粟大赉四海而万姓悦服项羽使人有功当封爵刻印刓忍不能予岂足以成大功哉武王所以长有天下项氏卒为汉所灭成败之效岂不昭然哉初九壮于前趾往不胜为咎象曰不胜而往咎也乾虽刚健然方伏而在下欲动而胜物不可易也故壮于前趾急于躁进理必不胜而反获咎也以五君子而决一小人宜若易然然阴方在上据其髙位众阳为其所乗欲决去之必以谋济虽五之得尊位尚须中行然后无咎况初为发足之始乎象言不胜而往咎也度其势不能决胜乃冒昧而往其蹈凶咎必矣汤武之事应乎天而顺乎人然成汤尚云栗栗危惧若将陨于深渊武王师渡孟津观政于商二王所以卒胜有天下也自古胜敌之道如鸷鸟之击猛兽之搏必戢翼匿形然后有获岂可遽进而躁动哉九二惕号莫夜有戎勿恤象曰有戎勿恤得中道也小人为冦戎必在暮夜幽闇之时君子于此时能惕然思惧常若冦贼之至必有以御之夫何忧何惧哉故可勿恤也象言得中道者二在乾之中爻盖去小人之道用其刚壮而直前固不可也依违不决而阴与之相应愈不可也初与三所以不免乎咎悔而二独得中道故小人无所能为而卒胜之也九三壮于頄有凶君子夬夬独行遇雨若濡有愠无咎象曰君子夬夬终无咎也九三居下卦之上处至显之地有頄之象焉先儒以頄为面颧上六也九三居君子之中独与上六小人为应众所不与宜其凶也君子知与上合则为羣贤所疑故能不牵于昵比之私不暴其欲去之迹能决其所当决故曰君子夬夬也独行遇雨若濡有愠无咎者众方乗时并进欲决去一小人已独阴为内应宜乎为众所愠也然因其合已而阴与众圗之则彼不疑而吾之谋得行焉众虽有愠见之色而卒去小人故无咎也陈平周勃之用郦寄是已象言君子夬夬终无咎者于此能行其刚决又何咎焉陆氏以比陈太丘之吊张让庶其是乎九四臀无肤其行次且牵羊悔亡闻言不信象曰其行次且位不当也闻言不信聪不明也阳刚君子而寓于阴柔之地不足于刚决者也其行次且而不进如臀之无肤其可与有为乎羊虽喜触而善羣众阳方进能牵连以行则可免后时之悔矣四方乐于静退居不竞之地虽闻斯言未必能信之而行之也圣人深着去小人非难能同心同徳之难也君子能同其心徳何事而不可成乎方小人在上众欲去之盖有懐疑畏而不敢进者亦有卖我而自售者使其居得志之位禀聪明之才其去小人不啻摧枯拉朽之易耳故象曰其行次且位不当也闻言不信聪不明也九五苋陆夬夬中行无咎象曰中行无咎中未光也甚哉小人之难去也以九五刚阳之君而下有羣贤之助一小人在上而反比之若有所畏然虽能用其刚断而卒去之仅能免咎耳苋陆苋之生陵陆者苋柔脆之物而生于陵陆之上如小人而在髙位者中行谓典刑不及非若舜之去四凶也盖小人必有以甞君之欲而得其心若徳宗之于卢杞是也故象言中行无咎中未光也圣明之主欲使其道光显于天下非藁街之戮两观之诛岂足以快天下之论服海内之心乎上六无号终有凶象曰无号之凶终不可长也上六以阴柔之小人以非道媚悦于上蛊惑其心上所宻比其极至无所忌惮固宠保位乗五以抗众阳无礼之甚众所忿激故不假号令而诛锄之象曰无号之凶终不可长也众刚虽在下而方进此君子道长之时小人虽据髙位讵能乆乎下乾上姤女壮勿用取女艮下坤上为复巽下乾上为姤冬至之日一阳生乎下故为复夏至之日一阴生乎下故为姤五阳而一阴则一阴为之主阴虽复而在下其势必盛故有壮女之象勿用取女者小人勿用也善明治道者察乎微而巳阴邪处内虽寡足以胜众阳是一小人足以敌众君子也然则君子小人相为消长特在内外之间耳否泰二卦是也人君能审知其小人勿用可也唐明皇用一李林甫去一张九龄治乱于此分矣君明臣良古人谓千载一遇当姤阴长之时圣人致其戒慎之意深矣彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉柔之遇刚阴之遇阳臣之遇君其理一也姤之所以为遇也君子小人虽异趣未有无所遇者君子之遇明君小人之遇暗主资适相逄耳勿用取女不可与长者当姤阴长之时君子道消故勿用取女必有败国亡家之道故不可与长也天地相遇品物咸章者天地之气不交感则不能生育万物天气下降地气上升寒往则暑来暑往则寒来然后飞潜动植之物职职呈露故品物咸章也刚遇中正天下大行者姤虽阴长之时然二五各据中正之位虽非正应体实刚健足以大有为于天下此遇之至善者也姤之时义大矣哉者以天地阴阳之理观之则圣贤相遇必能易乱为治去危为安社稷生灵皆蒙其福则姤之时与义岂不大哉姤之时言阴长之时也姤之义则阴阳相遇之义也象曰天下有风姤后以施命诰四方卦以巽下乾上为姤其象为天下有风夫风在天下则万物无不遇者圣王体此以施令诰于四方孰敢不听从者人君举措未有无所法象者风雷皆号令之象也凡可以动物者皆风也风以动之则物无不遇者故朝廷之命令犹天之有风也风行草偃则物无不披靡者圣人发号施今以播诰四方取象于姤义无余藴矣初六击于金柅贞吉有攸徃见凶羸豕孚蹢躅象曰繋于金柅柔道牵也姤之时阴方长而未盛如小人在内而党与未应制之不于其渐则滋蔓难圗矣故繋于金柅金柅者在车之下以金为之所以止轮令不动也九二阳刚而位乎中正比近于初与初同体能止初者也故以为象如小人寖长之始其势未盛有刚阳得位之君子以正道格之使其私欲不行则贞而获吉矣有攸往见凶者小人之性犹女子也无所繋而任其所之恣其所覩则凶之道也羸豕孚蹢躅者豕方羸弱之时若无能为者及其羸而制之则易初六阴豕之羸者也小人之初其势未盛然其中诚有一跳踉之志矣不能有所繋而恣其所往何所不至乎象言繋于金柅柔道牵也小人之初必有牵制之使繋于一则无能为矣九二包有鱼无咎不利宾象曰包有鱼义不及宾也二逺君而近民五阳在上一阴在下故初有民之象初六阴未有主而二先得之四虽正应然初已从二四不能主而反为宾如陈胜所遣将相得其地即王其地有其民武臣至邯郸自立为赵王韩广得燕自立为燕王如此岂宾之利哉称宾则体敌而无君臣之分矣二擅有其民宜其有咎也方民思其主之时五刚莫适为主虽有正应不能禁二之自専故曰包有鱼无咎包谓包裹之易之取象言岂一端象言包有鱼义不及宾者既王其地有其民岂复顾其宾哉九三臀无肤其行次且厉无大咎象曰其行次且行未牵也三与初同体皆处下卦初切近于二为二所得故九三失据如臀之无肤也退而从初则碍于二舍之而进则三阳阨于上故其行次且次且难进之象处此势者其凶可知然三以刚健而寓阳位非闇弱之人必能惕厉自强故无大咎也咎不至大者小或不免耳象言其行次且行未牵者不为上下所牵制也知初之不可据而义不反顾知上未易犯而不敢直前此所以获免乎咎悔也九四包无鱼起凶象曰无鱼之凶逺民也九四与初六为正应位尊而近君然初已为二所据是不得乎民如包之无鱼有所作为则凶矣起者兴事造业之谓上欲兴事造业而百姓不与孰与成功哉易之师曰刚中而应行险以顺而民从之夫用兵行师驱民于万死一生之地而民不敢不从者以吾能有其众也故地中有水为师师众也吾能包而有之然后可以大有为于天下汤伐桀武王伐纣顺乎天而应乎人不有其民岂足以兴师动众乎象言包无鱼逺民也以九四近君而逺民虽势足以有行而民不与故凶也九五以杞包含章有陨自天象曰九五含章中正也有陨自天志不舍命也杞刚劲之木柔弱蔓延而善附物杞九二也初六也九五为姤之主与二同徳所谓刚遇中正也当阴长之时小人欲倾摇君子圣人思有以制之岂自用其聪明哉必有刚果之臣折其芽櫱而包容之不使滋蔓难圗也故九五之君但含章而已含章者含畜其至美之徳而不暴露也此制小人之道也故福庆自天而降小人无能为矣象言九五含章中正者位乎中正而用中正之道故可端拱无为晦迹蔵用小人自退聴矣有陨自天志不舍命者天之所令谓之命当阴阳代谢君子小人相为倾夺之时但任贤使能一聴天命而我无容私焉故天弗能违而降之福庆也上九姤其角吝无咎象曰姤其角上穷吝也角者刚而上穷之象姤以遇为主物之交感无非遇者而君臣为大九以阳刚乗五而处姤之终此大臣位极乎人臣有凌犯之志者小人乗权势之乆贪得无已如坤之上六龙战于野理必倾覆则吝道也祸自已取何咎于人乎象曰姤其角上穷吝者姤至于上穷而吝其始在乎患失而已终至覆族灭顶之祸悔可及乎
　　读易详说 卷八 
　　下经坤下兑上萃亨王假有庙利见大人亨利贞用大牲吉利有攸往萃聚也物萃则聚也民犹水也性无不下泽所以能蓄者以善下之也畜众之道无他不以威强刼制之耳好生而恶杀好利而恶害民之性也以逸道使之能生之而不伤兴利而去其害则下无不顺者二五以正应又居中正之位上下悦顺故能容民畜众而萃道成矣甚哉民之难萃而易散也太王居邠狄人侵之去之岐山之下居焉从之者如归市岂以势力驱之哉秦専任强威并吞席卷非不能聚民也而陈胜奋臂一呼天下响应圣人设卦观象之意则上悦然后下顺是知势力之不可恃也刚中而应是知偏任威强则民不与也萃至鼎彖曰萃聚也顺以说刚中而应故聚也王假有庙致孝亨也利见大人亨聚以正也用大牲吉利有攸往顺天命也观其所聚而天地万物之情可见矣王者致治至萃则人道尽矣可以格祖考矣盖建邦设都必先立宗庙所以致孝亨也夫以孝治天下者四海虽大万民虽众举无不顺者以合乎人心也合乎人心则民之从之也轻此要道也利见大人亨聚以正者大人谓九五也九得刚中之位而为萃主此人君能以正道聚天下者故天下皆利见之用大牲吉利有攸往顺天命者享祀之礼皆报也非祈也周公行郊祀之礼于治定功成之后非丰萃之时而行盛大之礼则是矫诬上天也因萃时用其礼则天必亲而享之如此然后可以大有为于天下此圣人先天而天弗违后天而奉天时故彖言用大牲吉利有攸往顺天命也反此则逆天理矣观其所萃而天地万物之情可见者天地至大万物至众也欲以一人之私智而徧察之则吾之智有时而穷矣圣人坐观万化之变必自其近而易见者始民同是心也能同民心则天地万物之情举在此矣岂有它道哉象曰泽上于地萃君子以除戎器戒不虞师之象曰地中有水师师亦众也萃者聚于治安之时师者用于险难之世方聚于治安祸患潜伏故君子体此象以除戎器戒不虞也除者除治其亏钝也戒者戒慎其未形也此圣人于治安之时不忘乎危乱之道也后世君臣茍玩岁时因循朝夕销兵撤警以幸一旦之安及夫事至而应则已无及其亦昧于萃之道矣初六有孚不终乃乱乃萃若号一握为笑勿恤往无咎象曰乃乱乃萃其志乱也初六以柔弱之才而处萃之始物之所萃非能萃物者也在下而为所萃非其中心诚实则物不与也故宜有孚然初之正应在四而二阴在上初以柔道为物所萃非能卓然独立也是以知其决不能克终而乃乱乃萃也乃乱者其志纷乱不能定于一也乃萃者不能守其诚实而轻有所萃此小人女子之象也若号一握为笑勿恤往无咎者若能翻然悔悟号咷求附于四则正矣虽羣聚而哗笑之勿恤而往则可终免咎悔也象曰乃乱乃萃其志乱者初本应四四止而不能下应故初无所适从是其心志之乱也六二引吉无咎孚乃利用禴象曰引吉无咎中未变也萃之时羣阴在下二虽阴柔而与五为正应二五各处中正之位二在坤中上下皆阴莫知适从既正应在五则当从所应然非其招不往也必待五招聘然后往乃吉而无咎也孚乃利用禴者初以有孚不终故乃乱乃萃二独得柔中以应刚阳君臣道合诚实无间虽菲薄之物可交于神明也禴春祭之名方春之时品物未备故其祭曰禴精洁之义也茍有诚实虽二簋可用亨损所以贵有孚也象曰引吉无咎中未变者守其孚诚而不变也君子小人各以类聚小人之与小人其志趣盖有不约而同者非得位处中内含诚实未有不反为朋类所引而变者二能应五之招聘以从正应故吉且无咎以中心有所执守而不为羣邪所变易也岂非特立独行之士哉六三萃如嗟如无攸利往无咎小吝象曰往无咎上也六三体阴柔而据阳刚之位小人之桀黠者也卦四阴而二阳皆非已应莫适所从故萃如嗟如无攸利也上与三皆居本卦之上虽失阴阳正应之理而上说下顺势必相合故往则无咎小吝者往虽无咎而上处大位三乃顺从之势利之交古人所羞故小吝也象言往无咎上者三与四五变而成三之从上上能说而无违拒之意故无咎也九四大吉无咎象曰大吉无咎位不当也四居近君之地下据三阴当萃聚之时为说之始而众之所归此爻之最善者故大吉也然以阳居阴是能柔以奉上接下者故大吉而无咎悔也象言位不当者本以逼上有咎然既得上下之欢心上为君所萃下为众所萃故虽免于咎悔而其位终不当也圣人不以大吉无咎而废其不当之位亦不以位之不当为必蹈凶祸也九五萃有位无咎匪孚元永贞悔亡象曰萃有位志未光也人主居域中之大临海内之众总其权纲设官分职以统治之耳有位者百官有司之位也分民分土大小尊卑各任其职垂拱以视天民之阜而已故黄帝尧舜垂衣裳而治天下也如此然后可以无咎匪孚元永贞悔亡者九五正应在六二人主患不广大不能泛应曲当而心有偏系之私岂能使海隅之众罔不是孚哉能元永贞则匪孚之悔可以亡矣元善之长也永久也贞正也是三者大君之道也有其大善如乾刚之独运又久于其道而以正固守之则可以亡其匪孚之悔矣象言萃有位志未光者象辞独举爻中一句以包下文诚信之徳未着则于萃为未光大故云志未光也上六赍咨涕洟无咎象曰赍咨涕洟未安上也上六以阴柔之才而处髙位当萃之时进不知止有颠覆之势然能恐惧忧危尚可免咎况乎知进退存亡之道以功名为余事视富贵如浮云者乎象曰赍咨涕洟未安上者六处说之上居萃聚之终下无应援而又乘五其能一日安于上乎以见危惧之甚也后世贪沓愚暗之人一旦得路自以子孙常握重权继世不离廊庙况复能惕然知祸患之在后而赍咨涕洟以自危惧乎下坤上升元亨用见大人勿恤南征吉下坤上而升下者求升之道也上顺者可升之时也以求升之道遇可升之时所以能大亨也用见大人勿恤南征吉者大人者道隆徳骏可与大有为之人也乾之二五皆曰利见大人今二五相应自二之五自下而升上之象文王太公相遇当其时矣勿恤无所忧虑五虽阴柔而得尊位下有阳刚之臣为之辅翼何往而不济乎以此求升故不足忧也南征吉者此文王伐纣之志也西伯戡黎祖伊恐诗颂武王能卒其伐功则文王南征之志未尝一日而忘也渭滨之猎非熊非罴帝王之师则知南征之必吉也然卦以柔为主者时或未可柔所以避时之艰而有待也彖曰柔以时升而顺刚中而应是以大亨用见大人勿恤有庆也南征吉志行也坤以柔而升乎上以刚中而应乎上所以为升君臣道合乃能升也为上之道不顺则不能虚心屈已逮下下之求升一于卑则近于佞媚而入于邪故应者贵乎刚中也体虽卑而枉道以求升则不可也以九二之刚应六二之柔此所以能大亨也用见大人勿恤有庆者君臣相遇无复忧虞天下必赖其庆矣南征吉志行也南征者文王之志也当升之时圣贤相遇诸老咸归以往则无不利矣故其志得行也象曰地中生木升君子以顺徳积小以髙大木生地中其本深固则其末必茂虽资地气必有其本地能顺而生之耳君子以顺徳积小以髙大者顺徳则坤之象也书称为学逊志务时敏厥修乃来是知修身进学必本于顺徳能顺则人必乐告以善道乃能自微小以成其髙大也初六允升大吉象曰允升大吉上合志也初以柔而复处卦下至卑者也虽于上无应而承九二之刚与之俱升而应乎六五中正之位以柔承刚与二同心合意以进于上故获大吉也象言允升大吉上合志者与二中心孚信不相疑忌能上合六五之志也君臣志合而升道得矣九二孚乃利用禴无咎象曰九二之孚有喜也九二得人臣中正之位而上应六五升道之最善者也君臣相与以孚信为主君未深信其臣虽周公未免成王之疑九二虽刚阳以处臣位之中君臣交孚故虽菲薄之礼无所疑也禴薄祭也祭祀之礼莫大于诚敬传曰苹蘩薀藻之菜潢污行潦之水可荐于鬼神可羞于王公茍不以诚敬为先虽品物之多乐舞之盛神其吐之矣惟中诚实乃能通乎神明而亨福禄之报何咎悔之有乎象言九二之孚有喜者上下交孚志得而道行天下皆喜乐之矣萃与升相反而相同萃之六二升之九二皆以有应而交孚故二爻皆云孚乃利用禴君之深信其臣与臣之深文其君其理一也九三升虚邑象曰升虚邑无所疑也九三以刚阳之才而处阳位体既卑与物无竞非众阴所能遏也又有上六为之正应故如入空虚之地物无不顺从者象曰升虚邑无所疑者纣有臣亿万离心离徳故孟子有独夫之号虽商邑之大犹空虚也以往则无所疑矣此文王必伐之志武王卒其伐功牧野之战卜之人心无可疑者也六四王用亨于岐山吉无咎象曰王用亨于岐山顺事也六四处近君之位上承于五处尊位而无陵犯之志者文王是也太王居狄人侵之去之岐山之下居焉从之者如归市文王因之此周家王业之所基也居六四之地势足以亨于天下然止于岐山者此文王之至徳也在升之时当升而不进孔子所谓三分天下有其二犹服事殷也故能吉且无咎而象言王用亨于岐山顺事也至武王则逆取而顺守之诗人谓之卒伐功则亨于岐山者将时之未可乎然则圣贤出处进退之际易地皆然善学易者当察其变通之际则得之矣言岂一端而巳哉六五贞吉升阶象曰贞吉升阶大得志也贞者静而正也能静而正则获吉而终陟元后之位矣六五下有刚正之贤为之正应如太公之流此文王所以卒登王位也然犹服事殷者六为柔顺又体坤徳虽位极人臣然犹守其贞固但升阶而巳未及九五之飞龙也象言大得志者升道至此其志可谓得矣或以升阶归之九二夫九二在下之贤人阶至而升可也便以升阶归之九二岂理也哉程氏以谓任刚中之贤辅之而升陆氏谓文王受命之象是也上六升利于不息之贞象曰升在上消不富也上六以阴柔处升之终而不知止者也然而行不知阴阳消息盈虚之理圣贤进退存亡之道至于败国亡家而不知悔者大哉贞乎茍正矣虽知进而不知止富贵功名不足累之也圣贤出处固非众人之所测也若利社稷安生灵以宗臣自任终始以正道自持如周公者虽进不知止又何訾焉经于上六既戒以升而继以利不息之贞岂虑万世之下亦有如周公者众或责以不释位而去乎象曰升在上消不富者小人无正固之徳贪冐宠禄然而升则其徳日消而穷极继之洪范五福一曰富今上六处升之极而不知止失富之道也程氏曰以小人贪求之心移之于进徳则何利如之故其说曰君子于贞正之徳终日乾乾自强不息以上六不己之心用之于此则利也以小人贪求无己之心移于进徳则何善如之坎下兑上困亨贞大人吉无咎有言不信彖曰困刚揜也险以说困而不失其所亨其惟君子乎贞大人吉以刚中也有言不信尚口乃穷也亨困之反也君子不以贫贱之道而得贫贱虽身困而道亨小人不以富贵之道而得富贵虽身亨而道则否也困亨者在困而能亨则不陨获于困穷矣文王居羑里而衍易孔子阨陈蔡而歌颜渊居陋巷而不改其乐此圣贤处困之道也贞大人吉无咎者小人得路必阨居子当斯时也欲以贞固自处鲜有不蹈祸悔者故贞而吉非大人不能吉然后可以无咎有言不信者国之无道是非曲直颠倒错谬君子可以忘言之时也象曰泽无水困君子以致命遂志泽水所积也水性趋下泽上而水下则泽必枯竭无以说润万物困之象也君子体此象以致命遂志虽处困阨之时未尝不得其乐也致命者不以穷达祸福死生动其心也不以穷达祸福死生动其心则吾志何往而不遂哉伊尹耕于有莘之野乐尧舜之道伯夷叔齐饿于首阳之山不食周粟彼各行其志而已初六臀困于株木入于幽谷三岁不觌象曰入于幽谷幽不明也困者君子小人所不能免也得所援则不困矣初六以阴柔最处坎下为困之始有臀之象九四虽处近君之位为吾之应然以阳刚而揜于羣阴之中力不能有所援也如株枿之木自不能芘其身安能芘人哉初既无所芘覆又阴柔之才不能自遂显明之地如入于幽谷愈以困穷耳故至于三岁之久卒不能自见于世也初寓坎下阴险底滞趣下而善物其困也实有以自取之所谓小人以困穷之道而得困穷者也四虽势足以应援非徒不能援亦莫之也诗言在彼空谷其人如玉盖君子当穷独之时困而不失其所亨象言入于幽谷幽不明者特以阴柔之才不善处困识虑昏自趣于幽暗耳九二困于酒食朱方来利用亨祀征凶无咎象曰困于酒食中有庆也九二以阳刚处人臣中正之位又上有九五同徳之君若可与有为然当困世君臣俱为羣阴所揜势不能及物但有厌饱于酒食而巳岂其志哉朱天子饰下体之服九二以刚中之贤虽为羣阴所揜而位处中正不为贫贱所移此有道之主所以不忍遗也锡命之至其谁御之故曰朱方来也方来者以言宠命之至方来而未巳亨祀者兼天神人而言也九二以刚中之徳虽在险难之中所守正固在困而心亨固可交于神明矣然在困守正仅能以贞固自守饮食燕乐可也非大有为之时若强聒妄动必有悔吝知未可动而动则凶祸之来将谁咎乎故曰征凶也征者有所往也象言困于酒食中有庆者君子能守其中正之徳非能终困者也困而必亨积善于身必有余庆矣六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也六三以阴柔而处尊显之位二阳在上而欲进焉一阳处下而巳乘焉可谓不量力矣坚重难入而不可动摇者石也九四九五是也负芒刺而不可枕藉者蒺藜也九二是也小人之害君子方其处下巧为攻击虽负凶恶之名不也方其在上则肆其凭陵虽婴刀锯之戮不避也盖君子当困蹇之时以道义自处视轩冕犹桎梏于富贵如浮云小人虽欲陵藉摧辱之卒不可得故孔子曰非所困而困焉名必辱非所据而据焉身必危以见小人卒不能胜君子而反受危辱也方是时也虽知退处燕闲为自全自安之计则已晚矣故曰既辱且危死期将至妻其可得见耶死期将至则凶可知矣象言据于蒺藜乘刚也不见其妻不祥也以见作不善之报仲尼于系辞发明此爻使一卦之义涣然明白故予妄欲发明仲尼之旨以袪诸儒纷纭异同之论而不敢自谓然也九四来徐徐困于金车吝有终象曰来徐徐志在下也虽不当位有与也解纷济难固以速往为吉故解卦言有攸往夙吉困之初六最处卦下至困者也其望在外有力之援甚于倒悬之求解也九四为正应宜亟往赴之而其来反徐徐者以九处坎之中疑其深险而不敢进也况四居多惧之地以有强敌不敢轻犯其虑患深矣九二刚而处中运动适变有金车之象以九四大臣有济国之志而不得伸诚可鄙也二刚当困世宜同心以济困者况二为刚中之贤岂能终阨之哉故虽吝而有终也夫四与初为正应其援初之志未尝忘也所以徐徐者将以有济焉耳九四以阳刚而处阴位然卒无咎悔者有济困之志为众所与也孔子所谓困以寡怨者也九五劓刖困于赤乃徐有说利用祭祀象曰劓刖志未得也乃徐有说以中直也利用祭祀受福也九五处中正之位有刚健之徳若可以有为然当困世强臣在侧为所胁制欲济天下之大困必以去小人为先此劓刖之刑不得巳而用也上六六三初六皆小人而据其上善揜刚者故当刑而去之赤诸侯之服三阴未去威令不専势必降杀仅同诸侯之位耳圣人处困有道能尽消息之理然后从容有济不以困于侯位为慊而轻躁妄动也故徐乃有说也五居兑中小人既去志得而道行天下皆喜乐之矣如此然后可以祭祀宗庙以膺受多福也自古圣王郊天告庙未尝不在小人既去忧虞既释之后故萃涣二卦皆曰王假有庙而闵予小子嗣王朝庙之诗亦在成王释即政之始故此卦九五亨困之道莫利用于祭祀也象曰劓刖志未得也乃徐有说以中直也利用祭祀受福也小人为害则志不伸志不伸则劓刖之刑所不得巳而用也九二虽非正应而处相应之地俱为阴柔所乘道同徳合能以中道辅赞弥缝使不见去之之迹故九五之说以二能以中直相济也祭祀非以祈福时适当然则为神天所佑故祭祀则受福也当困之时下能施刑于小人中得贤人之助上为神天之所福则不困而可以亨天下之困矣上六困于葛藟于臲卼曰动悔有悔征吉象曰困于葛藟未当也动悔有悔吉行也上六以阴柔居困极之地三虽非正应小人之同道者也柔之为道虽假援而济然六三自以阴柔处险非有刚健之才能挽巳于困阨者徒能纒绕之耳困于葛藟者反为三所困也六处上极下乘九五之刚不知进退存亡之道髙而必危故困于臲卼也曰动悔有悔吉行者当困极之时若曰动必有悔而不思变动则益入于困耳若能悔前之失穷而思通必济矣君子未尝无过过而能悔善莫大焉书称虑善以动动惟厥时若时未可动则以安贞为贵时可动而不动则有后时之悔非困而求通之道也象言困于葛藟未当也言处困之道未当于理也动悔有悔吉行者若虑动必有悔而不复思动则终于困穷矣思变而行虑善以动理当吉不失其几也下坎上井改邑不改井无无得往来井井汔至亦未繘井羸其瓶凶井以象有常徳之君子也改邑不改井邑人民所聚聚散无常而邑有时而迁井无变也夫有则有得若本无何所得乎汲者常满而我无所损物赖以济而我无所増或汲已而往或方汲而来出入往来其应无穷而井固自若也此井之功用也井之功用如此而汲者当致力以求之汔几也繘绠也瓶所汲之器也若几至而不及泉与不汲同以象君子之进徳修业当力行而不怠也若半途而画非徒不能成济物之功而吾之器业亦随矣羸者败之象也人之器业至于败岂有不蹈凶祸者哉故羸其瓶凶也彖曰乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也木也坎水也下坎上木下而水上举水而上之汲之象也此合二卦之体言井之用也井之为用泉源浑浑不舍昼夜取之无尽汲之愈新养物而无穷者也人物有代谢也墟落有时而变迁也而井不可易也二与五皆有刚中之徳故能有常如此以象君子独立而不变者爵禄可辞也名节不可移也身可杀也而道不可屈也非刚中者能之乎二五皆以刚阳为徳而非应也有应则可以济物而有功于天下矣故汔至亦未繘井者未有功也上下各以刚阳君臣各行其意岂能成功哉羸瓶之凶何所逃乎象曰木上有水井君子以劳民劝相木本在上欲汲水则反下水本趋下欲济物则反上二者皆劳也君子欲兼善天下以成济物之功者未有不始于勤劳者也故观乎井之用以劳民劝相劳民者非驱之死地也东作西成不失其时春耕秋敛不遗其力以是而劝民使不怠于生养之业以是相民使不乏于衣食之原皆所以法井之功用也初六井泥不食旧井无禽象曰井泥不食下也旧井无禽时舍也井以洁清为贵汲多则日新无穷六处井下而上无其应不汲之井也污泥所聚不可食也不食则井之用废矣虽禽鸟亦将弃而逺之况于人乎如人不能致身髙逺之地而自处卑谁复汲引之者其极至于无禽则为时所舍弃可知矣九二井谷射鲋瓮敝漏象曰井谷射鲋无与也水性本下其流为江河畜为沼沚卒归于海者以善下故也而井之为用乃以上出为功非其性也九二虽以阳刚处中而无应于上乃下比于初不能及物故旁出为谷徒能射鲋而已井之功用废矣如敝漏之瓮何所用哉故象言井谷射鲋无与也无与者不为九五所与也君子有刚阳之才既不为上所汲引当以静自守归洁其身可也而朋比于下自投污之地以抗其上其颠覆必矣故如瓮之敝漏而无用于时也九三井渫不食为我心恻可用汲王明并受其福象曰井渫不食行恻也求王明受福也渫治井去其污其泉清洁可食也三居坎水之下木之上汲之象也治井至于清洁可食如君子修徳洁行于幽隐之中非在上者有以汲引之亦将废而不用矣故为众心之所悯恻也君子岂以不见用轻动其心哉为我心恻者众人也水至于渫治清洁则可用汲汲不汲者上也君子有可用之才非明主孰能知而任用之知人惟帝其难之故称王明王而明则浸润之谮肤受之愬不行焉君臣上下俱其福利井之功既成而汲者以济非独在上者受其福而巳若渫而不食则行道之人皆为之伤恻也君子之不见用岂当有求哉求王明者量而后入也王而明吾之所求也不明之王可与有为哉六四井甃无咎象曰井甃无咎修井也井之畜泉泥或汨之甃所以洁其泉也君子进徳修业必有致力之处虽未能及物然徳业之盛必由此而致焉六四以柔弱之才居近君之位不能以刚健上辅人主从容禆赞期于无过而巳此大臣之任也故象曰井甃无咎修井也井非修治则污所聚或为弃井朝廷之不治则纲纪废弛岂非大臣之咎哉九五井冽寒泉食象曰寒泉之食中正也九五君位人君履中正之位其利泽可以及物矣冽清也井至清而寒泉之可食者也以象人君博施济众物所赖以生养者也人孰无济物之心困于无位而利泽不加于百姓者则势不足以有行也故象曰寒泉之食中正也上六井收勿幕有孚元吉象曰元吉在上大成也井收汲也收其绠以上水也纵而下之收而上之所以汲也幕者以幕障之使不得汲则井之用废矣上六正应在九三井之为利当与众共乃偏于所应而幕之使不得妄汲非居上博施之道故戒之如此有孚元吉者而勿幕则逺近内外居者行者咸其利故有孚而大善之吉也象言元吉在上大成者井之功用至此而大成则在下者得其所济而在上者其元吉矣离下兑上革已日乃孚元亨利贞悔亡革变革也泽火二物本不相得非水灭火则火必涸水然亦相资而为用者能革刚为柔革生为熟水火之用不可阙一也离下兑上此水火相资而为用者故易曰穷则变变则通通则久欲久而无弊则革之道不可巳也其大者莫如革命汤武之事圣人所不得巳也其次则法度有不适于时不便于民者势不可不革也三代之政有不得而尽循者庄周曰今期行周与鲁是犹推舟于陆也此势之不可不革者革之必骇人之耳目非常之原黎民惧焉圣人覩利害之未然而众人见利害之巳然汉之贾生欲改正朔易服色知七国之必变而大臣绛灌尚不能用况无知之愚民乎故已日乃孚者见其利害之形而无可疑者也虽然革之道天下之至难非具元亨利贞之四徳未有革之而不悔者有此四徳则体与乾合可以大有为于天下有所不革革之无不当革之无不当则悔可亡矣彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉坎为水兑为泽兑非水也然离下坎上则为既济而离下兑上则为革者何也泽最处污下与火尤相戾也非若坎离之配合以致用也但能相息而巳息止也非生息之息也虽然水之息火理之必然者火安能息水哉盖从其所胜言之火在下而泽处上则水必减耗耗而不巳则必涸竭理之不可不革也离为中女兑为少女中少二女虽同居而不相得者志各有所行也虽中女处内而少女反处乎外其势不得不革离下兑上所以为革也少女处内中女处外其势不得不睽故兑下离上所以为暌也圣人固重于改作愚民亦乐于因循自非烛见利害之原革之而当岂能使天下晓然心悦而信服之哉文明以说大亨以正革而当其悔乃亡者合离兑二卦之体以尽革之理也文明则不昧于事几说则不违咈乎百姓又能大亨而尽正固之道以此变更天下之事所谓革而化之与时宜之尚何悔吝之有哉悔亡者凡革之道本有悔革之而当故悔可亡也汤以寛仁而革桀之威虐武王以圣徳而革纣之淫酗汉王入闗约法三章以革秦之苛暴昭帝以静治而革汉武之穷兵岂有悔乎天地革而四时成汤武革命顺乎天而应乎人革之时大矣哉者圣人深言天地万物之理茍或当革有不可得而已者天地所以亘万古而无弊壊者以造化密移新新而不停也观夫阴阳之消长日月之往来而四时行焉此革之见乎天地者也桀之无道而汤放之纣之无道而武王伐之天道助顺人心归仁有不可已者然则革之而当则天下蒙其福百姓亨其利治乱存亡系焉此革之时所以为大也象曰泽中有火革君子以治厯明时水性润下火性炎上物之至异者也泽中非有火之所泽中有火必相灭息其势不可不革也君子体此象以治厯明时则阴阳消息之理不能逃矣记曰圣人慎守日月之数以察星辰之行以叙四时顺逆谓之厯盖日月之运星辰之行虽有常度然积久则不能无差差则厯法壊而四时或不得其正矣自黄帝迎日推策降而唐虞三代下而汉唐其详见于天文厯书莫不以五行为本圣人取象水火之相息以明厯法之必当革也初九巩用黄牛之革象曰巩用黄牛不可以有为也初以阳刚为革之始疑于坚顽而难革者也然能以中顺之道自固虽无应于上然顺而得中为革之始虽非强狠难化之人然能守其贞不狥于物如黄牛之革而体不变也象言巩用黄牛不可以有为者守其贞固不为时所变易从道而不从时者也此阳刚君子伏而在下自处则善矣未可以大有为于天下也必欲大有为于天下非几足以通天下之志权足以通天下之变者未易任此故曰不可以有为也六二已日乃革之征吉无咎象曰巳日乃革之行有嘉也六二以阴柔处中正之位而上有九五阳刚之君为之正应非敢先时而动于悔亦不敢后时而失其几又阴非倡始故巳日乃革之能应上之命以中正之道从其所革如此然后进而有为则吉无咎矣象言行有嘉者巳日革之革之而当故为上所嘉美也人臣进退度时而已可则行不可则止二五各据中正之位而君臣道合可与有为之时也九三征凶贞厉革言三就有孚象曰革言三就又何之矣革非圣人之得已也其弊极矣尧舜三代之法有不得尽循者然皆非圣人之得巳也九三以刚健之才而处阳刚之位过乎刚者也革之道中而巳茍过乎中则一动一静无适而可盖革之不当则天下将起而非我矣往固凶也将退而穷处其身益危若之何在察乎人情之向背而已圣人将欲革天下之大害以兴天下之大利必有劳民动众之事非灼见利害之原者岂能使众人翕然从我而无疑乎故革言三就则从我者众矣圣人欲有所革黙观天下之公论言可革者三然后中外孚信而无复横议者矣如此舍我将安之乎故象言革言三就又何之矣九四悔亡有孚改命吉象曰改命之吉信志也九四无应于下宜其悔也然上承九五之君为革之主势足以有行有所不革革之而天下莫敢不从故无复可悔之事也汤伐桀而伊尹相之武王伐纣而周公辅之上下内外有不信乎天下既已信服则顺天应人以膺受天命而无疆之福矣此九四之任惟伊尹周公足以当之象曰改命之吉信志也革之而吉则汤武之志信于天下亦九四之功也九五大人虎变未占有孚象曰大人虎变其文炳也乾之九五曰飞龙在天利见大人革之九五曰大人虎变未占有孚龙虎皆大人之象在乾则为龙革则为虎何也龙能飞能潜升降自如故有乾之象虎以刚猛之威炳焕之文故有革之象易云从龙风从虎圣人作而万物覩龙兴虎变皆取象于圣人也当革命之际非刚猛之威不足以服天下非炳焕之文不足以化天下舍汤武其谁哉未占有孚者九五之君威望素着革道巳成应天顺人无可疑者不待占筮而天下固已信服矣象曰大人虎变其文炳也革道明着必有粉饰显设之事以化成天下有目者无不覩也故曰其文炳也上六君子豹变小人革面征凶居贞吉象曰君子豹变其文蔚也小人革面顺以从君也革之六爻二阴而四阳阴柔也阳刚也阳能变阴刚能变柔大人虎变自变也君子豹变从所变也上六之时革道已成人无贤愚莫不咸化其上特浅深之异耳豹变者质性之皆变与五同徳若箕子微子是也革面则其心未必然也商之顽民是也圣人之化小人革面足矣观酒诰一篇其待商之诸臣惟工乃湎于酒勿庸杀之姑惟敎之如此岂暇革其心哉非独不暇亦不能也上六以阴柔而处革之终不可以有为也以静正守之则无事矣吉凶祸福特在动静之间耳可不慎哉君子与上同其心徳革而化之故其文蔚然小人特畏吾之威刑所革者不过外而巳其心未必然也下离上鼎元吉亨易无非象也盖制器所以尚象立象所以明义也鼎之为卦以全体言之则下上离以木火中虚而下实此制器所以尚象也以六爻言之则中实为腹所以受物下植为足所以承鼎对峙于丄以为耳横亘于耳中以为此立象以明义也有其义有其象则夫运动其器以致用者圣人也此鼎之所以谓象也鼎之为象如此故大吉而亨曰元吉亨者大吉然后能亨也圣人立成器以为天下式鼎之为器通上下用之而圣人用之非欲众人之养口体而巳彖曰鼎象也以木火亨饪也圣人亨以亨上帝而大亨以养圣贤而耳目聪明柔进而上行得中而应乎刚是以元亨鼎之为卦専取其象则其义自见矣所谓立象以明义也如颐之下动上止有颐颔之象噬嗑震下离上颐中有物之象此自然之象若鼎之为象则假于人为然后成器以致用者也鼎所以正名曰象者如此鼎固重宝大器也非无用之器也有鼎之象必有鼎之用非若珙璧琬琰徒为寳器而已以木火所以为亨饪之用亨饪所以为祭祀宾客之用祭祀莫重乎亨上帝宾客莫大乎养圣贤此二者圣人运动大器之道也而耳目聪明上离下屈体以尊贤则贤者必乐告以善道故能合天下耳目以为聪明而六五柔弱之君能进而上行以登尊极之位者以在下有刚健之臣应乎我者众也此所以能大亨也繇辞言元吉亨彖言元亨而已能致大亨则吉不足道也象曰木上有火鼎君子以正位凝命鼎虽假于人为及其成功则有自然之象非若余卦但取其象而巳故木上有火者鼎之所以成器亦所以成物而致亨饪之功焉君子体此以正位则位一定而不可踰体此凝命则命一成而不敢变夫鼎所以革故而取新也其为器也重其为宝也大国之存亡系焉宜为歴代受命之君所宝用欤圣人置此卦于革震之间者岂无意哉盖革命则鼎取新而震为长子守器之主也武王克商迁九鼎于洛非以其器大故邪苏氏曰五帝三代及秦汉以来受命之君靡不有此鼎鼎存而昌鼎亡而亡盖鼎必先壊而国随之岂有易姓而犹传者乎此合大易取新之义观乎彖辞以木火亨饪也此苏氏所谓用器也战国之时鼎为周患秦与齐楚皆欲之三国之君未尝一日而忘周者以鼎在焉故也是恶知圣人立器观象之哉初六鼎颠趾利出否得妾以其子无咎象曰鼎颠趾未悖也利出否以从贵也卦有専取乎象者鼎是也以上九为六五为耳四三二为腹则初六者趾也鼎以安静不动为体趾所以承鼎也鼎而颠其趾则所以为鼎者覆矣鼎不覆则不能去而纳新故利在出否否者浊也鼎以取新为义不可不洁也浊者出则可以受实矣妻者嫡也尊且正也正家而天下定矣妾非正也得妾者匹嫡也如趾之颠而反处乎上也然有时而不得已者春秋之义母以子贵是出否恶也否恶既出所以为利如妾之至贱越嫡而上配乎主者悖也以子而贵则非悖也初六上应九四有从贵之象如鼎颠而出否固有以颠为贵者夏之鼎覆而商受之商之鼎覆而周受之然则出否者其在鼎初乎若大臣不胜其任不过折足所覆者美实而已未系于存亡也圣人寓不尽之意于卦初姑言其小者耳九二鼎有实我仇有疾不我能即吉象曰鼎有实慎所之也我仇有疾终无尤也阴虚而阳实以九居二二于鼎为腹受实者也自二之四为乾乾阳物是鼎有实也九二正应在五五之于二仇匹也五欲下应于二而四三以刚强塞其往来之路九五之所甚病而不于下者也九二居中正之位为臣而尽臣道不可加矣六五欲增益之适以累之耳故不我能即然后乃吉也鼎有实非虚器也人臣负其实才之象即就也伊尹耕于萃野孔明处于草庐二主能轻身而往从之然后可以出而有为今二已处人臣中正之位非不召之臣也正其君臣之分可也故不我能即乃二之福也象曰鼎有实慎所之也我仇有疾终无尤也人臣有可用之才当择其所从则不枉道矣故曰慎所之也能守其职任则免乎悔吝矣故终无尤也此人臣自处于中正之道也九三鼎耳革其行塞雉膏不食方雨亏悔终吉象曰鼎耳革失其义也鼎以象言九三居之上处离之下与二四皆腹也非耳也曰鼎耳革者言六五之道至此而变革也六五君道也君易其常道则贤臣在下者于是否隔而不通矣三阳也以九居三人臣过乎刚则强臣也宜乎在上者有不能堪也人臣孰不欲行其志若君疑其臣则退而穷处可也故曰其行塞也雉膏鼎中之美实也以象美徳谓有美徳而不进也不食者谓人主悬美禄以待天下之贤而三乃自守穷独而不复贪冒者良由君臣始交之际其情未通虽明良相遇亦不能大有为于天下也方雨亏悔终吉者阳气升而阴固之则为密云耳雨者阴阳和也方雨者阴阳方欲和也以象君臣方情通道合则前之所悔者既亏而终吉矣上下疑阻而不交者悔也既交则悔亏矣象言鼎耳革失其义者人君不能体离明之照虚已聴纳则失其为耳之义矣九四鼎折足覆公餗其形渥凶象曰覆公餗信如何也鼎之恃足犹宫室之恃柱础也未有柱础倾折而宫室不摧者南山有台之诗乐得贤也得贤则能为家之光立太平之基矣鼎之九四处大臣之位当腹心之寄国之废兴存亡系焉可以非其人乎下有二阳不能引而进独与初六为内应是忌其同列而缔交乎小人也是折其足而覆其养贤之资也其形渥者言污之甚也污之状见于面目形骸之外甚者或至刀锯之戮原野之刑加焉其凶甚矣象言覆公餗信如何者大臣不能量力事主而固宠保位至不胜任而颠覆戮辱随之尚何救哉孔子曰不曰如之何如之何者吾末如之何也已信如何者信乎无如之何也先儒以形为刑渥为剭言大臣不胜任则受其大刑王曰古之大刑有剭诛之法然则刑者诛及其身而巳至其形渥凶岂独戮辱其身而巳哉六五鼎黄耳金利贞象曰鼎黄耳中以为实也五居鼎上中虚而无为虽不若足之任重腹之受实若无用而鼎用以之成也以扛鼎耳以受而鼎始成运动之功六五为鼎之得中而能虚己以受物有君之象故为耳黄者中也金上九也耳处鼎上又处耳上耳无为而有为也虽在卦上居鼎之终而不得中正之位故为而已贵而无位利贞者为利也体本柔弱介乎强臣之间能虚巳无为以正道格之则众阳皆为我用矣象曰黄耳金中以为实非虚名也上九鼎玉大吉无不利象曰玉在上刚柔节也上九之为不可易也上处卦之极体柔而用刚鼎道既成不为燥湿之所变易有玉之徳焉金从革者也玉不可革也固鼎之所用非虚器也在五为金在上为玉则益贵矣以玉为又所以饰鼎而鼎道大成故大吉而无不利也象曰玉在上刚柔节者上九以刚乘柔居鼎之上而用之有时且六五之柔非不行是相资而为用相待而成功者也又玉之为徳其温润有似乎仁而非柔也缜栗有似乎义而非刚也故曰刚柔节也
　　读易详说 卷九
　　
　　下经震下震上震亨震来笑言哑哑震惊百里不鬯彖曰震亨震来恐致福也笑言哑哑后有则也震惊百里惊逺而惧迩也出可以守宗庙社稷以为祭主也震动也动万物者莫疾乎雷盖雷发声则蛰者皆奋甲者皆坼屈者皆伸故震然后能亨也人之处乎燕安无以警畏之则怠惰骄慢惟湛乐之从卒而困穷者多矣故震然后能亨也惧也震来而知惧则可以不惧矣故笑言哑哑也字不见于经传惟许慎说文云蝇虎也诸儒皆承此说盖蝇虎之物必周旋而进退故震来而能者恐惧之象也哑哑和乐之声也震惊百里不鬯何也雷之震惊震至逺及百里而不失其鬯以见仓卒之际精诚专一不为外物所移夺可以付重器矣者载鼎实之器郁鬯所以灌也彖言震来恐致福者恐惧则能致福此圣人所以畏无难而不畏多难也众人当震扰之时鲜有不失其常度者惟君子虽恐惧畏慎若无所容而其中实从容燕笑不失其常度也故曰笑言哑哑后有则也震惊百里惊逺而惧迩者迩者惧逺者惊则威之所加者广矣雷之震发犹人君威令必能惊逺而惧迩然后可以震动万方而无不肃也震为长子长子主器者也古者天子之出太子监国当震动之际能不鬯是其器业之大必能守宗庙社稷之重盖自其微者而察之也孔子曰禘自既灌而往者吾不欲观之矣祭祀之道诚敬为先灌其始也不诚不敬鲜有不所守者故不鬯圣人知其可以守宗庙社稷而为祭主也自古居储君之位任主器之重上既嫌疑下亦窥伺鲜有不蹈祸败者以秦皇汉武之英果而扶苏戾园卒以见杀况其下者乎圣人于卦彖爻象皆反复致其恐惧戒慎之意其为后世虑岂不深逺哉曰洊雷震君子以恐惧修省洊者如水之洊至雷声相继而至曰洊盖威怒之孔子当迅雷风烈必变所以敬天怒畏天威也恐惧则知所修省矣雷之洊至非变异之大者君子必惕然有敬畏之心焉圣人防患必于其微诗敬天之怒无敢戏豫敬天之渝无敢驰驱况于山冡崒崩日月薄蚀彗孛飞流而恬然不为之警惧乎成王惑管蔡疑周公天乃雷电以风雷之变岂无自而然哉君子所当恐惧而修省也初九震来后笑言哑哑吉象曰震来恐致福也笑言哑哑后有则也繇辞统论一卦之体而初爻为众爻之主故其辞皆同盖震为长子乾统三男而长子用事震所以代乾也然当震之时阳欲奋而二阴阨之则其势必有危我者能自警惧然后可以吉故于初爻特加一后字以见非有之惧则不能致哑哑之吉也六二震来厉亿贝跻于九陵勿逐七日得曰震来厉乘刚也彖辞以震惊百里不鬯知可以守宗庙社稷以为祭主盖以卦之全体言之震以阳刚为主阳虽在下阴以退听故处震之时能安静不动惟刚者能之六以阴而处二其时与位皆纯乎阴者也故震来则危厉而失其所守其所资亿言所之多也跻于九陵者有所避也九阳数之极言所避遐逺也古人于至崇至深之地皆以九为言如九天九地九渊以见崇深之极处也勿逐七日得者既能危惧遁避则在我者尽矣可以勿逐而自得也宣王遇烖而惧侧身修行以致中兴之治复文武之业岂必外务而驰逐之乎复卦言反复其道七日来复天行也以卦气言之爻各主一日卦位有六七日乃更始自二至上复反于初复自初之二则所歴七爻乃七日也阴阳得之理循环无穷岂有常哉未有常治而不乱常否而不泰者故知七日卦气之终不俟追逐而自复也曰震来厉乘刚者六二处中正之位在他卦为吉今震来而厉则以乘初九阳刚也阳上阴下阳尊阴卑今以阴乘阳则危道也六三震苏苏震行无眚曰震苏苏位不当也六以阴柔而居阳刚不中之位非处震之道故震至而苏苏也王弼曰震者惊骇怠惰以肃懈慢者也震动而至于苏苏则惊惧甚矣以此而行可以无过又四为震主而三能承之当震之时知敬顺之道故可无眚也言震苏苏位不当者震为长子以不鬯为善今苏苏然若无所容者由所处非其位也为长子而处非其位可不畏哉九四震遂泥曰震遂泥未光也九四陷于重阴逼于尊极未能超然处于物上当震之时以刚健之才处嫌疑之地如阳欲出地而上下二阴壅遏之其势不能致逺而大有所为也故曰震遂泥未光也震本主动而有能行之其道本当光亨以阨于二阴故未能也六五震往来厉亿无有事曰震往来厉危行也其事在中大无也古之圣王处尊极之位能栗栗危惧而无荒怠之失则可以永保其位矣当震之时下有九四之强臣五无应而来乘刚或往或来能自危惧则可以万万无失矣无有事者不其所有之事也无非事者所有之事未易概举不鬯则事之大者也震之时往来皆危行也能履于危则可安其位而无失矣六五为动主虽居中正之位其才柔弱非能济乎险难者本有失也以位处中正故得大无也上六震索索视矍矍征凶震不于其躬于其邻无咎婚媾有言曰震索索中未得也虽凶无咎畏邻戒也处震之极其势必危故气索索而几尽视矍矍而无主也居嫌疑之地当危惧之时能以安静退缩自处庶可免祸而上六阴柔之质性复动躁急于有行其凶必矣上既无应而下比于五五其邻也上虽处震动之极而无其位方海内震扰之时而六五实任其责又祸非已致故震不于其躬而于其邻则在我为无咎也婚媾有言者上六虽不任责既处上极望我者亦众方天下震扰岂得尽归于其邻恝然忘情若秦越之人哉虽所亲者且有怨怼之言况他人乎言震索索中未得也虽凶无咎畏邻戒也以所处上极未得中道故惊惧之甚至索索然也上六有往虽凶而能恐惧修省以邻为戒则可以免咎矣艮下艮上艮其背不其身行其庭不见其人无咎彖曰艮止也时止则止时行则行动静不失其时其道光明艮其止止其所也上下敌应不相与也是以不其身行其庭不见其人无咎也道之废兴系乎圣人出处之间艮之为卦一阳极乎上二阴处乎内羣阴为主而一阳在外此可止之时也时茍当止不可强行故艮其背者得所止也人之相面所以尽交际之道背者阴也非交物者也能止于所当止非独忘物也而至于忘我故不其身不见其人虽户庭之内而人我俱忘矣当可止之时犹出而交物则咎悔随之于可止之时而能止是真止矣行于有人之境如入无人之境物与我无相尤也故无咎彖言艮止者释艮之义一言可尽者止而已圣人又恶夫一往而不返者故曰时行则行时止则止动静不失其时其道光明也圣人动与阳同波静与阴同徳岂滞于一隅若聚块积尘哉一动一静适于义而巳故能大有为于天下而其道光明也艮震之反也九三为震艮东北之卦有震动之焉卦之反合爻之升降岂有常哉艮其止止其所者止得其所谓艮其背也若止于前则有所见而声音接于耳目者扰扰矣故惟止于背为得其所也上下敌应不相与者一阴一阳上下不敌所以相与故形躁好静质柔爱刚二女同居虽近而不相得鸣鹤在阴虽逺而相求故近不必比而逺不必乖特在应与耳今六爻既相敌而非应如人之相背而行虽众而各不相知是以不其身行其庭不见其人无咎也曰兼山艮君子以思不出其位上能兼下大能兼小尊能兼卑艮以两山相重势均而力敌非相应也而相兼也兼非异体也各止于其所止而巳君子体此以思不出其位谓安其分守无躁妄也夫止者施于其背则真止矣是犹山兼山岂复有动乎圣人以此示人则物各安其性命之正矣初六艮其趾无咎利永贞曰艮其趾未失正也足本主动曰趾者固以止为义况艮之时而以阴柔处下动则悔吝生矣于艮而能止是不失其几故得无咎也利永贞者当艮之初动则入于邪矣故利在永贞贞者静而正也当止而止卷懐其道若将终身焉故以永贞为利此圣人肥遁之时也故曰艮其趾未失正也止于其初虽未可语权于正道为未失也六二艮其腓不拯其随其心不快曰不拯其随未退听也趾也腓也股也一体而相为用者其行其止皆非三者所得专也然腓在足上其形虽动躁未有足行而腓不应者故腓之从足犹股之随腓观乎咸卦则可见矣咸以动而感而艮则静而止六二体既躁动而上下拘制不能自专以有为安能拯其随乎随为三也二既不应五而上承于三三虽以阳刚处上当艮之时志在随人而已无能为也虽欲用其智谋以拯救之而其志卒不得伸故其心不快也象言不拯其随未退听者二处人臣中正之位志在有为非能终止也其肯恝然情于斯世哉九三艮其限列其夤厉熏心象曰艮其限危熏心也夫一人之身四肢百骸动静相为用者也今艮其限上下内外隔絶而不相通犹裂其膂脊而为二物也其危厉甚于熏灼其心也限身之中夤脊膂肉也自其限而止之犹裂其脊膂言君臣上下各止其止而不相通也三居下卦之极而九以阳刚处之施止于限果于静止而不知变以趋时者也昧乎时行时止之义故圣人以为戒焉古之人有行之者如汉二龚魏范粲虽全大节当时处之其危厉熏灼痛忿之状岂人所能堪哉六四艮其身无咎曰艮其身止诸躬也六四已进而达乎下卦之上能兼乎上下者也故以全体言之曰艮其身也处近君之位不能以道济天下盖六五柔弱之君非有刚健勇决之臣以辅翼之不足以大有为也四能量其君度其才止于所当止故得无咎而已象曰艮其身止诸躬者躬有致恭之义人臣之节行止进退不失恭顺虽不能止天下之所当止而为全身之计则善矣故爻以为无咎而象言止诸躬而已夫身为大臣宜兼济天下而为独善之行圣人之所深鄙而可以忘言者也六五艮其辅言有序悔亡象曰艮其辅以中正也六五在六爻为君位君无为也出言则为号令辅者言之所出也王者之言其出如纶能艮其辅则言不妄发而悔可亡矣夫下卦为趾为腓为限得其一体而已进至六四则为身然犹局于形体非能超乎形体之外也惟六五处中正之位有辅颊之象一言之善则千里应之一言之失则千里违之能运乎形体而不为形体所拘故吾欲止天下之当止孰有不从者五为艮主故所止如此上九敦艮吉故曰敦艮之吉以厚终也上九重艮之终也二山相重敦厚之至人能静止如山之相重出乎万物之上其孰能动摇之故曰敦艮吉也曰敦艮之吉以厚终者夫以静止为徳终之实难上以刚健为徳至诚而不息者也与夫作辍者异矣故曰以厚终也艮下巽上渐女归吉利贞女子之嫁也犹士之仕也皆恶不由其道也渐之辞专以女归为吉女之适人必待求而后行纳采问名匪媒不得渐之义莫大乎此利贞者所利在正也贞者静而正也女能以正行未有不以渐者能以渐固吉矣然亦有渐而不正者盖长女少男疑于不正异乎咸之相感恱故既吉又戒以利贞也彖曰渐之进也女归吉也进得位往有功也进以正可以正也其位刚得中也止而巽动不穷也进固多门矣有挟术而进者有阿其好而进者有以邪涂进者有假隐遁为径而进者莫若以渐而进为得其正如女之归人则吉也进得位往有功也进以正可以正也其位刚得中也止而巽动不穷也皆进之善者也进而得位则可以行其志而可以大有为矣故往有功也未有枉尺而可以直寻者枉道而可以事人者亦未有身之不正而可正人者故士之进身其始不可不正也进以正然后可以正盖一正君而国定矣进为于世固不可不刚健然刚健不可过也不可不及也渐之六爻皆得其正谓二四之阴而六居之三五之阳而九居之初上二爻虽无应而皆得阴阳之正也九五履至尊而得中正之位为渐之主故云其位刚得中也止而巽动不穷者艮止而巽动止者静而动者顺以此为进虽渉险蹈艰何往而不利哉曰山上有木渐君子以居贤徳善俗山之有木长养而成就之自青葱以至合抱必有其渐君子以禄位处贤有徳之士与夫化导天下之俗使入于礼义亦必皆有其渐而不可遽也尧之用舜犹歴试诸艰以见贤徳之不可骤进也善人为百年可以胜残去杀以见风俗之不可顿革也初六鸿渐于乾小子厉有言无咎曰小子之厉义无咎也渐之六爻皆以鸿为鸿水鸟也能知进退者陵陆非其所安也江湖之上是其所栖息也乾水涯也将离乎陵陆而近水涯虽其进有渐然犹未免矰缴之患故其势不得不危惧也小子未有所识之称非小人也六以柔弱而处卦下有小子之象若随之六二系小子能随人而巳岂能达乎进退之几故危惧而不自安也居渐之初宜栖息以俟时可也众虽有言在已无愆何足哉度之于义无可咎者故象曰小子之厉义无咎也六二鸿渐于盘饮食衎衎吉曰饮食衎衎不素饱也盘石之盘旋于水中者比之于乾则离乎陵陆逺矣故饮食衎衎和乐而无意外之患犹贤者进而得禄位也二处人臣中正之位上有刚健之主为已正应故身安而爵禄可保也象言饮食衎衎不素饱者人臣遭时遇主进而得正履而得中必将有以济天下故食人之禄则懐人之忧衣人之衣则思人之患岂窃位素餐以饱其身肥其家而巳此又圣人致其戒慎之意也九三鸿渐于陆夫征不复妇孕不育凶利御冦曰夫征不复离羣丑也妇孕不育失其道也利用御冦顺相保也鸿随阳往来尔雅曰髙厚曰陆陆非鸿之所宜安也渐进于陆虽若可安然非其所乐也故以夫之征而不复妇之孕而不育也九三阳刚不能渐进征者未有不思复孕者未有不思育然失于急躁不能待时而动则二者皆不其志不其志凶可知矣利用御冦者四三相比同心不违故利用御冦如蒙之上九不利为冦利御冦盖为冦则众之所违御冦则众之所助与此体异而义同也曰夫征不复离羣丑也九三以刚阳独进于上离乎羣众故往而不能反也妇孕不育失其道也妇以贞顺为徳生育为功孕而不育不能保养其子皆欲速之咎也利用御冦顺相保者天下之理逆则相违顺则相保三虽失于刚暴言能顺于义理则可用以御冦也黥彭之流逆则为敌顺则为用卒灭项氏者能顺以相保也六四鸿渐于木或得其桷无咎曰或得其桷顺以巽也木比之陵陆益非鸿之所安此渐卦以鸿君子之进退当以其渐而不可亟也江湖鸿之所乐处也陵也陆也木也虽愈进而愈非所安此知几之士所以难进易退以避矰缴之患也鸿渐于木虽非所安或得其桷若可以栖而无患故无咎也桷木枝之大者曰或得其桷顺以巽者鸿未有栖于木者或得其桷非其常也四体在巽巽为木三附于四桷之也君子立人之朝履富贵之危机能以巽顺承上而接下可以少安然终非其处也仲尼于此爻寓戒深矣九五鸿渐于陵妇三不孕终莫之胜吉曰终莫之胜吉得所愿也九五君位其进益髙故以鸿渐于陵大阜为陵同人九三曰升其髙陵言其所处最髙而不可陵也五与二得君臣中正之位三以阳刚而乘于二四以大臣而比于五二五虽应而未能遽合也故三不孕君臣以中正相与茍志同道合其孰能间之故曰终莫之胜吉也夫君臣之交患在不正故近不必比而逺不必乖特在情志之间合与不合耳言终莫之胜吉得所愿者小人之害君子或能阨之于始君子之进固自有机时茍当进小人虽广设坑穽比力合谋莫能陷害之小人不能陷害则君子之道亨而平昔之志愿矣上九鸿渐于陆其羽可用为仪吉曰其羽可用为仪吉不可乱也上九大臣之处乎髙位而不任事者特其形容可为朝廷羽仪耳鸿飞弋者何慕既出乎事外小人莫得而害之故吉也上与三皆称陆人臣致身于极髙之位能自卑巽下与三同盖尽乎屈伸之理所以吉也曰其羽可用为仪吉不可乱者其形容既足以仪表天下则朝廷之上百执之众尊卑有别上下有等虽羣而不党故曰不可兑下震上归妹征凶无攸利圣人于夫妇之际毎存终始之义始之不慎而能克终者鲜矣女少而说男之所以动也说不以正动不以礼则华落色衰复相弃背故征凶无攸利也征凶者以媚说而往则凶也无攸利者无所往而利也渐之所以吉者艮止巽顺以男能下女也归妹征凶者兑说震动六爻皆不当其位也咸之相感必继以恒盖男下女则阴阳之义明女从男则尊卑之位定所以存鉴戒也彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也乾健而坤顺阳尊而阴卑此天地之大义也然乾下坤上而为泰乾上坤下而为否若严其分位则天地不交而万物不兴矣归妹以少女在下而长男处上为正故其事可常而有终始也女说而男动阴阳感悦所以成归妹若老妇士夫则可丑矣虽然女子处幽闲之中非有求焉则不往也若说以动则有不待媒妁之言者故阴阳之位不可不当也不当则所往皆凶矣女处乎下男位乎上内外上下各当其位以往则无不吉也今二四阴爻而九居之三五阳爻而六居之无一当其位者故以往则凶也无攸利柔乘刚也刚者柔之所承也而反乘之乘者妇陵其夫之象也卦体兑本在下于理为顺而爻六皆乘九是以阴而乘阳失尊卑之序内无柔顺之道外失阳刚之徳则害于而家凶于而国何所利哉夫成家之道必资于妇顺故妇顺备而后内和理内和理而后家可长久也恒之六五曰恒其徳贞妇人吉夫子凶曰妇人之吉从一而终也夫子制义从妇凶也恒者夫妇之正也故其戒如此然则阴之乘阳柔之乘刚岂非逆徳也哉世之悍妇以制夫为能使不得措其手足是犹强臣擅命威福自专反制其君也汉成帝制于赵氏唐髙宗制于武氏中宗制于韦氏卒至灭身亡国何所利哉况以帝女之尊而下嫁诸侯车服不系其夫势固足以陵其夫矣故圣人于归妹为戒曰泽上有雷归妹君子以永终知敝泽之气能升而为云雷震而泽随此阴阳相感之义有归妹之象焉男女以动悦相感或失于不正故昏礼将合二姓之好必纳采问名敬慎重正而后亲之如此然后家可长久也圣人见微知着见其动而说知其不能终也若恒以巽而动则知其能久渐以止而动则知其终吉也是道也虽君臣朋友之间莫不皆然岂特夫妇哉初九归妹以娣跛能履征吉曰归妹以娣以恒也跛能履吉相承也古者诸侯一娶九女嫡夫人及左右媵皆以侄娣从归妹以娣女归于人而以娣从也九居于初女之贤者始进而能谦无妬忌之行犹跛之能履勉强而行歩骤驰骋不敢自恣也归妹而能以娣往为永终长久之道尊卑相承故无往而不吉也此归妹之善者也九二眇能视利幽人之贞曰利幽人之贞未变常也履之六三以阴柔而据阳位故如眇者之能视不足以有明也跛者之能履不足以与行也故如履虎尾咥人凶归妹初九九二以阳刚而寓于阴位此妇人之贞吉也二又居中履正有常贞之徳退处乎不竞之地虽若无所能为如眇之能视异乎摘埴索涂行而已故利幽人之贞九二得中正之位上有六五为之正应此又夫弱而妇强者能自谦逊乃不失妇人之常道也六三归妹以须反归以娣曰归妹以须未当也归妹以说而动常失于不正而六三复以阴柔而居阳位故当有待而以娣行如此乃能合礼而无妄动之失也须待也女子之嫁固当待父母之命媒妁之言而三为说主以说而动动不以正则非女子之行也故曰未当也九四归妹愆期迟归有时曰愆期之志有待而行也女之适人犹士之事君必有求焉而后往九以阳刚而寓阴柔之位上无正应此贤贞之女屏处幽闲未遇良匹而不茍然以从人者虽过期而不悔也懐才抱义之士固有不遇明时而老死丘壑者白驹之诗所为作也六五帝乙归妹其君之袂不如其娣之袂良月几望吉曰帝乙归妹不如其娣之袂良也其位在中以贵行也史谓汤为天乙又有祖乙多士称成汤至于帝乙罔不明徳恤祀则帝乙盖商之贤王非天乙祖乙明矣尧降二女于沩汭嫔于虞帝女之尊下嫁诸侯其来已久至帝乙然后制为婚姻之礼而周因之以诗考之天子之女下嫁诸侯车服不系其夫下王后一等故帝乙归妹所以为万世之法也汉唐公主下嫁舅姑率北面于堂下至于本朝神宗始复三代之旧屈帝女之尊而人伦正矣诗美后妃服浣濯之衣无妒忌之行岂恃容色以争妍取媚哉君嫡夫人也娣左右媵也娣以容色为主故君之袂不如娣之袂良也六五与九二为正应下嫁之象也女处尊位履顺居中尽其阴阳交配之宜斯善之善者岂特容服之间哉月者日之配也妇者夫之配也月受日以为明至望则体敌矣体敌盈之极也未有盈极而不亏者今能降尊配卑不以满盈自处如月至几望而止妇之谦顺既不抗其夫又能惠其下此帝女之尊而能履中道者故曰其位在中以贵行也上六女承筐无实士刲羊无血无攸利曰上六无实承虚筐也上六归妹之终以柔乘刚而下无其应女之无所归者妇以奉祭祀为职诗言夫人可以奉祭祀则不失职矣女承筐无实何以达其诚士刲羊无血何以荐于幽如是而家道废矣故以士女称之见夫妇之道不成也卦体兑下震上少女以说而动动不以正又六爻位皆不当故不能永终而有离絶之何以往而利哉圣人于终爻致其戒慎之意深矣离下震上丰亨王假之勿忧宜日中离震于时为春夏万物丰亨之时也王者之治自天造草昧以至丰而亨则太平极盛周家之业至成王之时是也故曰丰亨王假之诗云假乐嘉成王也以言成王能持盈守成以致太平之功故嘉之也文王若日月之照临显于西土而巳如日之方中万物皆照则在成王之时故可安亨佚乐而无忧勤之虑也故曰勿忧宜日中也虽然太平之业岂可恃乎泰之上六言城复于隍盖泰之极无不否者圣人所忧不在乎未中而常在日之既中能知勿忧为有忧之大如日之升如月之常则可长保其治安矣彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎丰固不止于大圣人以一言断之曰大盖丰之时物得极其大也日以晅之雷以动之长养成就物之所以能大也王者之治能体乎离震之法明以动故能假乎至治然则丰亨之道岂非圣王之所尚乎故曰王假之尚大也勿忧宜日中宜照天下也圣人之道如日之中容光所及无不徧也盖日之始出则其明未盛日之将昃则其光巳亏皆不能徧天下也然则圣人可以自暇自者其惟日中乎日中者治安极盛是圣人畏无难之时也日之中犹月之望也既中无不昃既望无不亏食亏也天地盈虚四时是也其盈其虚因时而消息之如复卦阳息而阴消至姤卦阳消而阴息天地不能违也而况于人与鬼神乎虽然人有盛衰鬼神亦有盛衰乎圣人通幽明之故知鬼神之情状乾卦言天地人及鬼神皆合而论之其好恶一也怪神之事孔子不以语学者后世犹不免依托以乱天下况可明告之乎此非通乎性命之理数之妙者曷足以究此哉曰雷电皆至丰君子以折狱致刑雷之威怒电之照耀二者相因而至此物丰之时也当丰盛之时非有以警惧察治之则物繁事彩奸伪日滋有不可胜治者矣君子体此象以折狱致刑既明且威人之情伪有不能遁也丰与噬嗑皆有雷电之而爻有升降故其用不同噬嗑震下离上此制法者故明罚勅法王者之事也丰离下震上此行法者故折狱致刑有司之职也初九遇其配主虽旬无咎往有尚曰虽旬无咎过旬初正应在四以阳敌阳非其应也特所配之主耳刚阳相配明动相资力敌而势均两贵不足相使然得无咎者初能下之往而有所尚也尚者能尊尚之也曰虽旬无咎过旬灾也二刚相遇未有两存而无伤者初能推四以为配主而往归之则无患矣若恃其智力各务盛强过其分量不顾满盈之戒则祸灾之至何所逃乎此昧乎处丰亨之道也故曰虽旬无咎过旬灾也六二丰其蔀日中见斗往得疑疾有孚发若吉曰有孚发若信以发志也丰之时如大明中天以徧照天下今但丰其蔀而已幽闇之甚至日中见斗阴侵阳之也六二居中处正人臣之盛位又卦体为离而处震下为掩覆之阳不足而阴道行斗运四时人所取正以六二中正之臣而遇六五柔闇之主可以自守而不可以有为往则为主所疑而众且疾之矣能以忠信自处发其疑疾如成王之悔悟则国家安全而保其终吉矣发者发其蒙蔽非忠信诚实岂能感发之周公其人也九三丰其沛日中见沬折其右肱无咎曰丰其沛不可大事也折其右肱终不可用也沛先儒皆以为斾王弼直云幡幔所以御盛光程氏亦云古文作斾字今以广韵玉篇考其意义作滂沛则其理不通盖丰之时当显设幡饰以称其丰大而九三正应在上六以阳刚而敌阴柔不能发挥其光明反幛蔽之是犹日中盛明之时而处乎重帏之内所见者闇昧如人欲击搏运动而折其右肱何所施乎然得无咎者九三以阳刚能为之才而不遇其时其不幸也乃所以为大幸欤古者明智之士遇时昏乱壊徳行或自托于瘖盲跛蹇然后能免于祸此折右肱所以得无咎也人臣遇暗主若恃其刚健欲大有为功成之后鲜克自全者唐徳宗之于陆贽是也折其右肱者示不可复用如司空图是也九三刚健有可当大事之才折其右肱终不可用则其时可知矣九四丰其蔀日中见斗遇其夷主吉曰丰其蔀位不当也日中见斗幽不明也遇其夷主吉行也当丰亨盛大之时虽有明主鲜有不湛于宴安者故六二之正九四之刚皆不得行其志以不遇明主故其皆曰丰其蔀日中见斗也日之中而见斗焉闇之甚也上有昏暗之主有志莫伸则下求于等夷之人同心协徳自相宾主则吉无不利矣四与初为应故初以四为配主而四以初为夷主爻有上下位有尊卑故所称轻重不同其实一也使上有刚明之君揽英杰以为已用则皆立乎人之朝矣岂止自相求而已曰丰其蔀位不当也以九居四位非中正而在近君之位故不当也日中见斗幽不明也日中当徧照天下而幽暗如暮夜此忠邪莫辨白黑不分之贤人君子当遐举逺引之时也故曰遇其夷主吉行也以吉而行从容而行行则吉也六五来章有庆誉吉曰六五之吉有庆也人主当天下丰大之时能屈已招来贤徳之士以文太平庶可保其治安则在我者必其福庆而民誉归之吉无不利矣五与二俱阴非应然离下震上震动而离明明动相资又皆居君臣中正之位离为文章其性炎上茍能说而纳之则将洋洋然动其心而来矣上有用贤之美野无遗弃之才邦家之庆孰大于此圣人从而赞之曰六五之吉有庆也以见所以得吉者以有此用贤之庆也上六丰其屋蔀其家窥其户閴其无人三不觌凶曰丰其屋天际翔也窥其户閴其无人自藏也士方居穷隐约消声灭迹自乐于闲旷可也若夫身处大位当丰亨之时不能躬吐握之勤以延见多士而深自闭匿丰其屋蔀其家而已则将鬼瞰其室矣故窥其户閴其无人三不觌其凶可知上六大臣之不任事者虽不任事而位则穹矣国之存亡民之利害安得恝然忘情哉丰其屋谓壮大其所居也蔀其家谓屛蔽其所藏也此大臣之营私自奉者古之愚人莫不皆然观周公作鸱鸮之诗曰迨天之未阴雨彻彼桑土绸缪牖户予手拮据予所捋荼予所蓄租予口卒瘏曰予未有室家勤劳如此岂自营也哉六居卦终震动之极失处丰之义其荒虚閴寂卒为狐兎之场若鸟失其巢去人逺矣本乎絶物乃以自絶本乎多藏反致空閴祸灾之至咸其自取焉尔故曰丰其屋天际翔也窥其户閴其无人自藏也閴其无人陆氏以为家空人亡如汉梁冀之徒是已艮下离上旅小亨旅贞吉彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉旅者圣贤当屯否之世道不行而为栖栖为旅人之时也虽处之有道但得小亨而已旅贞吉者能守正则吉也王弼以为不足全夫贞吉之道惟足以为旅之贞吉故重言旅贞吉也丽乎外而得中则亨止乎下而得正则吉故彖曰柔得中乎外而顺乎刚止而丽乎明是以小亨旅贞吉也六上居于五又处二刚之间此在旅之卦体在外故言柔得中乎外下艮而止上明而丽止而有所附丽此处旅之善者以孔子之圣歴聘诸侯然时君不能钧用而卒老于行以至伐树削迹阨于宋卫陈蔡之间七日不火食者以时无刚明之君为之依归也况其下者乎为旅之道有时有义得其时义则其道可行穷斯通困斯济矣然则处旅之时岂易哉故其时义为大也曰山上有火旅君子以明慎用刑而不留狱山上有火明之至也然炎炎不已或至燎原而玉石俱焚君子体此以用刑则当明慎也明者辨析其理而不敢轻也慎者哀矜其情而不敢易也火在山上因风而行其势必速非久居也君子体此以断狱则知囹圄之间重棘之内或有受其枉者断决以时而无淹延此圣人着此以为司狱之戒也初六旅斯其所取灾曰旅志穷灾也当旅之时以阴柔而处厎下此小人之寓旅困者也犹屑屑也古者豪杰之士处贫贱羇旅之间如刘毅马周李白郭元振之徒豪气盖世夫岂若是屑屑然则在旅而斯其取灾之道也曰旅志穷灾者在羇旅之始不能扩其志气变而易通乃计较锥刀于仆御之间则孰与任其腹心者意外之患乃其自取焉耳六二旅即次懐其资得童仆贞曰得童仆贞终无尤也旅也寓也为客之道也非可安居者也六二以柔得中正而上承二刚虽无正应可以就而安之故能懐其资而无诲盗之失得童仆之贞而内外之助在旅如此虽动而居外夫何尤怨之有九三旅焚其次其童仆贞厉曰旅焚其次亦以伤矣以旅与下其义也九三处艮之上有峻极之势无柔顺谦虚之徳为旅若此宜众人之所不与也故焚其次而其童仆之正危莫甚焉二以柔顺中正而安三以髙亢自尊而厉在旅而遇焚如之阨非止失其所止而已其势必至于伤夫初六之固足以取灾而当羇旅之际轻财妄施以致空殚亦失为旅之道故刚柔皆欲适中今二者举过之故曰旅焚其次亦以伤矣以旅与下其义也九四旅于处得其资斧我心不快曰旅于处未得位也得其资斧心未快也九四以阳刚而自托于阴柔盖处旅之善者士欲行其志而已得其资斧岂足以行其志哉旅于处得其资斧徒能安其居得其资财器用而已懐与安实败名旅非豪杰之所能安也刘备孔明不肯留吴关羽不肯留魏岂乏其资斧哉使韩信无萧何之荐亦非汉祖所能覊縻之也况乎圣如仲尼贤如孟轲者傥不处以卿相之位使得尽行其所志岂区区利禄所能豢养之哉六五射雉一矢亡终以誉命曰终以誉命上逮也旅之六五虽非君位而有文明之徳方以直道遇物发无不中此圣贤之处乎羇旅者如射雉而以一矢殪之也雉为文明之物矢者器也君子藏器于身待时而动动而不括矣此处旅之最善者誉命之来何可御也孔子之至是必闻其政以温良恭俭譲而得之象言终以誉命上逮者言为上之所逮圣贤之寓旅困在上者能居已而访逮之也易之上逮即诗之逮下也君能逮下以成其政臣能归美以报其上故上下交誉之也旅之上九方以髙亢自居而此云上逮者盖旅人之有誉命必有上之人能宠遇之非必上九也六爻取义各有所在言岂一端而已上九鸟焚其巢旅人先笑后号咷牛于易凶曰以旅在上其义焚也牛于易终莫之闻也鸟之巢木犹人托迹于传也夫人之处乎里闾之间也有长之序有亲戚之恩患难相救疾病相扶持也方在羇旅之时人情乖睽惟卑顺谦恭乃可自保而上九以髙亢自居下乘五六之尊位不逊若此其能免乎巢者鸟所托以栖息者也离为火其于木也为科上槁今处离上是巢而遇焚失所栖息之也上九以阳刚而处众旅之上始固足以陵物而众为之下若可喜也而为旅之道威权不足人终不与将无所容亦足悲也故先笑而后号咷牛之为物健而顺且有功于稼穑而之不能敬畏故也庄子曰有而为之其易之者皥天不宜况于人乎九三以刚阳居旅而焚其次其童仆所在外故厉上九以刚阳居旅如鸟焚其巢牛于易所在我也故凶上九处卦之极言凶则不止于危而已言以旅在上其义焚也为旅而处人之上其焚巢固宜非不幸也牛于易终莫之闻者人之有过能虚已听纳人或告以善道上九亢阳有絶物之使有过咎人孰告之故终莫之闻也巽下巽上巽小亨利有攸往利见大人巽之为卦二阳在上一阴在下惟以巽顺承物自处卑下然后能尽巽之道一于柔顺则妾妇耳故得小亨而已欲其道大通于天下盖有逆人之所顺强人之所劣者然挟柔巽以游世无往而不利圣人又恶夫以非道而合则近于邪佞虽利有所往而利见者惟大人为可大人谓在上之二刚也柔能顺乎刚故小者亨小亨谓一阴也虽然巽之道岂止于小者而已彖曰重巽以申命刚巽乎中正而志行柔皆顺乎刚是以小亨利有攸往利见大人巽而重之所以申复其号令也上下皆巽故有重复之义亦在上者能巽以与下在下者能巽以承上也刚或失之髙亢柔或失之卑佞阳刚而得中正二五是也九二之刚而初六顺之此在上者能巽以逮下故其志得行也阴柔而能承刚初四是也九五之刚而四顺之此在下者得所附托故其道不终否也二与五赖初四而后得志初与四必待二五而后小亨此又刚柔相因上下相随之义巽入之道无往而不利故利有攸往也虽利有攸往又恶不由其道故利见大人也能以卑巽上承乎中正之大人此巽之至善也巽之六爻四阳而二阴则君子固已胜矣阴又在下无能为也此画卦之深意也自古君子众而小人寡非徒君子之道胜小人亦因以为用矣宇文士及封徳彝之在唐上有一太宗下有房杜王魏之徒故无能为也不然其佞何所不至哉曰随风巽君子以申命行事天之有风如国之有号令必相继而至乃能振动万物风至柔弱也而善入物君子体此柔巽之道申复其命至再至三虽顽犷难化者无不说随矣无非事者命令之出必有事也盘庚迁都之事武王伐商之事凡兴大功役大众非以巽言申复其命则播告之修岂能晓然不匿厥哉故申命然后可以行事也初六进退利武人之贞曰进退志疑也利武人之贞志治也六以阴柔处于巽初为二刚所乘而上无应援欲进则不敢欲退则不能懐疑首鼠莫之为计若能以刚决自任而以正道行之则其疑可释而其志定矣武人者刚决之刚决或失之暴故所利在贞也治者蚤正素定而临事不惑也故曰进退志疑也利武人之贞志治也九二巽在床下用史巫纷若吉无咎曰纷若之吉得中也巽在床下宜众人之所鄙贱也众人所贱其可交于神明乎如此则人不可欺而鬼神可欺也盖二为阴爻九以阳刚寓之此阳刚之君子自退托于卑贱能以卑逊自处出于诚意而非伪为故不祈于人知而幽闲之中鬼神知之也世之阴柔小人自托于尊显之上足以欺愚惑众而幽闲之中鬼神得而诛之矣然则九二巽在床下虽过于卑巽人或恶之而其中心诚实或可以交神明也祝史巫觋皆所以通其诚意人能志诚恭巽心非邪謟通吾诚意者纷然而众虽豚鱼可及水火可蹈而况于人乎况于鬼神乎床者人之所安也巽而大过入于床下反失其所安然终吉且无咎者人可欺而鬼神不可欺也故曰纷若之吉得中也巽在床下疑于失中而言得中者位在九二处巽之中阳刚得中是其中心诚实之福之多理在不疑周公以上公之贵叔父之尊事冲之主则尽恭顺之道礼天下之士则躬吐握之勤观金縢册祝之辞欲以身代武王之死卒至得请于三王则中心诚实而史巫纷若之吉者周公其人也鬼神之事圣人固难言之惟于易多称鬼神与天地人不少异何也盖易之为书所以微显阐幽决断天下之疑惑其神明之用与蓍龟等然则非知命之君子曷足以语此哉九三频巽吝曰频巽之吝志穷也九三以刚明之才体巽而处下卦之上又居得其位可以进而有为矣今巽穷而复遇巽频巽也巽以行权可也岂可数乎而与四宻比阨于阴柔不得展尽其才卒之志气穷索鄙吝之甚也故曰频巽之吝志穷也六四悔亡田三品曰田三品有功也易之称悔亡皆本有悔以处得其道故其悔可亡六四下无应援以阴柔独处而有乘刚之过宜有悔也而处上下重刚之间承上临下一以柔顺处巽之善莫如此爻故悔亡而反有也譬之田猎虽尽力乎驱驰而所则归于君而非私已也三品谓乾豆宾客之奉充君之庖举是三者则能及乎上下矣君子能以柔巽徧及上下而已不私其利如田者之三品也盖柔巽之人无入而不自得以此奉上则乎君以此与下则乎民巽之功于斯为盛九五贞吉悔亡无不利无初有终先庚三日后庚三日吉曰九五之吉位正中也五为巽主当谦虚逮下而以阳居阳又下无应援疑失之亢然当上下巽顺之时若昏佞相济祸乱有不可胜言者今九五独能毅然守其刚正不徇羣邪故能吉而其悔可亡也履至尊而居中正之位以柔巽为体不失正固之徳故无入而不自得也下非正应而与二睽此过乎刚者故无初也上有刚正之徳下卒听从发号出令如风行草偃孰敢违之固有终也蛊卦曰先甲三日后甲三日当天下蛊壊欲一新其法令故曰甲甲者日之始也庚者申命也重巽以申命故先庚三日后庚三日者圣人欲更易法令使便于民岂易而为之哉先三日以告教之使通其意故天下晓然莫敢违吾令者后三日以申审之使察其情故天下莫敢犯吾令者如此则吉孰如之以人主之权欲改易更革天下之政令若无甚难者如秦用商鞅法虽行而民不以为便卒至天下大乱而刘项乘之秦遂以亡以不得乎大中至正之道故也故曰九五之吉位正中也上九巽在床下其资斧贞凶曰巽在床下上穷也其资斧正乎凶也巽在床下其失一也九二用史巫纷若吉且无咎上九其资斧贞凶何邪九二处下体之中为下之道也上九以阳刚处巽之上而下无应援资财殚竭威权去手虽索为匹夫不可得守此而不知变凶之道也
　　读易详说 卷十 (暂缺）