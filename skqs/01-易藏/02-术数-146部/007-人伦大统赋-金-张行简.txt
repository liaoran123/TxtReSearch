人伦大统赋序 
[金]张行简 著

    夫阅人之道，气色难辩，骨法易明。骨法者，四体之干，有形象列部分，一成而不可变，欲识贵贱、贫富、贤愚、寿天，章章可验矣。至於气色通於五脏之分，心为身之君，志为气之帅，心志有动气必从，气从则神知，神知则色见，如蜂排沫，蚕吐丝，隐现无常，欲别旺相、定休咎，于气色则见矣，非老於是者不能。若精是术，必究是书，是书蔓延於世甚夥，苟不抉择而欲遍览，犹入海沄沙，成功几日。 

    善乎，金尚书张行简《人伦大统赋》与芟诸家之冗繁，撮百世之机要，提纲挈领不三二千言，囊括相术殆尽，条目疏畅而有节，文辞华丽而中理，其心亦勤矣，是以初入其门者，未免钻仰之劳，仆触僭窃之非，以鲜闻管见，附注音释其下，仍括诸家之善以解之，目之曰音注集解，庶使学者有所依藉。然而知面之部分，莫知适从，亦徒劳耳。 　　

    面图世传者多指龟为鳌，近获郤阳簿李庭玉所图面部，凡六其部分，行运气色骨法纹痣至真且悉，其义愈明而意愈彰，可为发踪指示之标的也。故弁诸赋首，庶学者披图按赋，相为表里，决人凶吉如示诸掌，可谓胸中天眼不枯矣，岂无补哉？虽然，获兔鱼必由筌蹄，能乐学必兴其艺，有心于是，而欲齐唐举之肩，接许负之踵，谅亦不能不自此始尔。皇庆二年苍龙癸丑端阳日秋潭薛延年寿之序。

人伦大统赋·卷上  
△贵贱定於骨法，忧喜见於形容。
　　〔凡人贤愚、贵贱、修短、吉凶、成败、利钝，皆定於骨法也。骨为君，肉为臣，骨肉欲其相辅为贵，若露骨肉薄者主於下贱。忧喜乃未来之事，人莫能知。忧喜未分，则气色朝夕发於面部，青忧疑，赤口舌，白哭泣，黑死墓，黄喜庆。〕

　　△悔吝生於动作作之始，成败在乎决断之中。
　　〔悔吝者，吉凶末见，人情虽知喜利而避害，莫知缘害而见利。《易》曰：吉凶悔吝，生乎动也。成败者得失之本也。人之所谋当刚断而不可狐疑，故举动所谋能决则必成，少疑则事乱。〕

　　△气清体赢，虽才高而不久。神强骨壮，保遐穀以无穷。
　　〔气清体羸者，谓之形神不足，常以不病似病，虽有文学高才，终无远寿。人之寿夭皆在神气骨法所主，若神强骨壮，必享远年之寿。〕

　　△颜如冠玉，声若撞钟。
　　〔冠玉者，美玉也。人颜色要莹然温润，若美玉无瑕乃贵。钟声良久不绝，人声发於丹田，贵乎深远。若浅短蹇涩破散，夭贱之相也。〕

　　△四渎最宜深且阔，五狱必须穹与隆。
　　〔四渎最宜深阔，崖岸有川流之形，不为漫散破缺。五岳要有峻极之势。〕

　　△五官欲其明而正，六府欲其实而充。
　　〔五官者，一口、二鼻、三耳、四目、五人中，欲其明而端正，不宜孤露偏邪。六府者，两辅骨、两颧骨，两颐骨，欲其充实相辅，不欲支离孤露。〕

　　△一官成十年贵显，一府就十载富丰。
　　〔此五官中但一官成就，则享禄十年。此六府中若一府就，则十载丰足。〕

　　△房玄龄龙目凤晴三台位列，班仲升燕颔虎颈万里侯封。
　　〔唐房玄龄龙目凤睛，则三台显贵。汉班超燕颔虎颈，封定远侯，镇抚万里之外。〕

　　△英眸兮掣电，豪气兮吐虹。
　　〔英眸者，瞻视俨然，目若掣电，眼如鹰视，转瞬之余谓神彩射外也。豪杰者，言词磊落，志气峥嵘，若吐虹霓。〕

　　△若赋性凶恶祸必及，如修德惕厉禄永终。
　　〔凡人赋性凶恶，祸必及身，终当暴死。若人常能修身慎行，则禄位永保其终。〕

　　△上长下短兮万里之云霄腾翼，下长上短兮一生之踪迹飘蓬。
　　〔人身腰长脚短，如躭雕飞翔霄汉，摩空万里之资也。人若脚长腰短，则一生踪迹飘零流落，老於他乡。〕

　　△惟人禀阴阳之和，肖天地之状。
　　〔人禀阴阳正气而生，诚与天地参矣。〕

　　△足方兮象地於下，头圆兮似天为上。
　　〔足欲软而厚者，乃富贵之相。天尊地卑乾坤定矣，故足方象地，头圆象天。头圆足方者富贵，头小足薄者贫贱。〕

　　△音声比雷霆之远震，眼目如日月之相望。
　　〔音声者，人之号令，可以及人，故曰如雷霆之震。天之日月能照万物，人之眼目能知万情，故眼目犹天之日月也。〕

　　△鼻额若山岳之耸，血脉如江河之漾。
　　〔鼻额必如山岳之耸直高隆，可为入格之相。人周身血脉昼夜循环无穷，故如江河之漾。〕

　　△毛鬓兮草木之秀，骨节兮金石之壮。
　　〔毛发若山川草木发生。图南曰：阳气舒而山川秀，日月出而天地明也。骨节宜若金石之坚固。〕

　　△欲察人伦，先从额上。
　　〔人禀三才，额为天，颏为地，鼻为人。天圆则可贵，当先视其额，额主君位，故为天也。〕

　　△偏狭兮贱夭足恶，耸阔兮富贵可尚。
　　〔额骨偏斜窄狭侵天部，当夭寿贫贱，亦为足恶之人。额若高耸广阔，则富贵俱全。〕

　　△若见伏犀之骨定作元臣，如有额道之纹决为上将。
　　〔伏犀骨起，印堂至天中隐隐骨起，直入发际，光泽无破，必在公侯之位。额道纹者在左边地至右边地，横直之纹如刀痕之状，别无纹理冲破，定为军帅大将。〕

　　△右偏母妨，左偏父丧。
　　〔日月角为父母宫，左为日角，右为月角，左为父位，右为母位，右偏主妨母，左偏主妨父。〕

　　△山林丰广多逸豫，边地缺陷足凄怆。
　　〔山林在天仓上，若此部丰广主平生多悦逸宽。边地在驿马上，边地驿马为迁移宫，若有缺陷，则破散成败可知。〕

　　△覆如肝而立如壁，寿福实繁；耸若角而圆若环，食禄无量。
　　〔额若覆肝而平，或如立壁而直，则寿考福厚实多也。额高圆而日月骨起，主高贵长命。凡人之额，其耸若角，其圆若环，主食天禄以终天寿。〕

　　△尘蒙而身无所资，玉润而名高先唱。
　　〔额若无润泽之色，如尘埃蒙覆，则无頠石之储。额如美玉之温润，主声闻清高而先显早第。〕

　　△丰隆明者生必早达，卑薄暗者死无所葬。
　　〔额丰隆，光泽色明而无破，则早岁登科。额小窄狭，其色昏暗，或诸部又无所辅。则死无衣衾棺椁。〕

　　△福堂之上气黯惨，幼岁多屯；驿马之前色黄光，壮年受贶。
　　〔福堂部在眉上，气若黯惨不明如尘垢者，主幼年屯滞。驿马在边地下，眉毛后有红黄色者，壮岁受君赐。〕

　　△色贵悦怿，纹宜舒畅；贫薄孤独，曲水漫浪。
　　〔颜色贵乎悦怿不宜气杂，若有纹理可尚者，宜乎舒展敷畅。乱纹薄额纵横相交谓之曲水漫浪，横纹为人平昔多忧，主贫薄孤独。〕

　　△居侯伯者偃月之势，处师傅者悬犀之象。
　　〔谓额有双峰，上如偃月，王公侯伯子。师傅者，三公位也。额有悬犀，其悬犀骨在福堂上，高隆若角，直接山林。〕

　　△鼎足三峙列三公以何疑，牛角八方厕八位而无妄。
　　〔鼎峙三足者，额有伏犀、日月角俱起，若鼎之三足，定列三公。牛角八方者，盖额有八角，乃伏犀、日月骨边、边地骨、福堂骨、龙角骨、虎角骨、牛角骨、印堂骨，有此八骨者，必登廓庙通达八方。〕

　　△观夫眉字宽广，心田坦平。
　　〔眉为紫气吉星也。若眉宇宽长平阔者，则心坦然无私。〕

　　△狠愎者低凹其骨，狂狷者陡高其棱。
　　〔性狠之人则眉骨低凹，若眉陡高者狂狷之人，故知进而不知退，知存而不知亡，恒有包藏之志。〕

　　△粗厚鲁愚，秀浓慧明。
　　〔眉之粗浓浊厚者，其性愚钝多滞。疏眉秀有彩者，主聪慧才智过人。〕

　　△短不及目者贫贱，长能过眼者宠荣。
　　〔眉短於目者，主身质下贱。眉长过目者，则身荣贵显。〕

　　△尾散者资财难聚，头交者身命早倾。
　　〔眉毛毫毛脱落而疏稀，主财物破散，初运二十六至二十九财散。印堂乃命宫也，若眉头相交如蜻蜓之形，毛侵印堂者，短寿之相。〕

　　△中心直断惠性少，两头高仰壮气横。
　　〔眉中间直断或纹破者，其性寡有仁慈。眉尾谓凌云，主人之气志。眉若两头高起，则有丈夫之气。〕

　　△毛直性狠，毛逆祸生。
　　〔眉毛直生者，为人性狠，亦主横夭。眉毛逆生者。其人恒有灾害，亦当克祖，主凶恶。〕

　　△覆目软柔而少断，偃月高揭而好争。
　　〔眉八字软柔压眼，终无正性，故为无断之人。眉若偃月高揭者，则必好斗而多争。〕

　　△扣促无开，伤蜉蝣之短暐；毛长及寸，享龟鹤之遐龄。
　　〔蜉蝣喜阴而恶阳，人若眉头促锁短也。印堂终日不开者，谓之鬼形。故叹其若蜉蝣之影。眉长及寸者，谓之寿毫。四十以上生者，得其寿考，必享遐龄之庆也。〕

　　△十字高品，天文大亨。
　　〔两眉间印堂上有纹如十字者，主有高位。若纹理似天字者，一生亨通，纵有灾咎，自能消散。〕

　　△作坤字者禄二千石，成土字者将百万兵。
　　〔印堂有纹作坤卦者，则禄享千石。成土字纹者，当帅兵百万。〕

　　△列土分茅由玉田之高朗，纡朱曳紫盖水鸟之圆成。
　　〔有列土分茅之贵者，谓印堂中有纹如玉田之字。纡朱曳紫之官，盖印堂中纹如水鸟。〕
　
　　△欲察神气先观目睛，贤良澄澈豪俊精英。
　　〔人之神在目，夜则神寤於心，昼则神游於目。欲察神气虚实、心术美恶，必当先视其目。故观其外者则知其内。贤良之士，眼神澄澈若水；豪俊英杰之流，神和惠而黑白分明。〕

　　△性端正者平视无颇，情流荡者转盼不宁。
　　〔人秉性端正，则平视不侧。心情流荡之徒，则目睛往来转盼不息。〕

　　△黄润定至於黄发，白干终至於白丁。
　　〔瞳子黄润，可至於黄发之寿。眼若白干而不秀。终作白衣之士。〕

　　△顾下言余叔向知其必死，视端趋疾魏主见乎得情。
　　〔昭公十一年秋，单子会韩宣子于戚，视下言徐，视不登带，言不过步，无守身之气，死将至矣。此年冬而单子果卒。智伯师韩魏之兵而攻赵，城降，有曰智伯之臣昚疵见桓子与康子俱无喜志而有忧色，昚疵谓智伯曰：“二子必反矣”智伯以告二子。二子曰：“此夫谗臣，使主疑懈于攻赵也。”二子出。昚疵又曰：“主何以臣之言告二子？”智伯曰：“子何以知之？”昚疵对曰：“臣见二子视臣端而趋疾，知臣得其情故也。”〕

　　△神陷短寿，睛凸极刑。
　　〔人之寿夭，皆在於神气所主。若目神已陷，必当夭死。睛凸者，谓之蜂目，其人必至极刑。〕

　　△斜盼者人遭其毒，凝视者自克其形。
　　〔斜盼之人，谓眼神侧视，必遭毒而亡，或至兵死。神凝不秀，转盼无力者，虽面部青显，自克无禄也。〕

　　△淫眼神荡，奸心内萌。
　　〔淫乱者，眼神流荡而不收。狡佞奸罪之人，目神若尘垢之蒙深，不可以为交友。〕

　　△睡眼神浊而如睡，惊眼神怯而如惊。
　　〔目神浊者，不清也。如睡者，谓神困浊无力，终当夭寿。惊眼者，谓视物急而惊，其人当至暴死。〕

　　△病眼神困而如病未愈，醉眼神昏而如醉不醒。
　　〔病眼神困，谓情倦如久病未痊，其人终无远寿。醉眼神昏者，神力倦怠，恒如带酒，必至服毒而死。〕

　　△豁如视而有威，名扬四海；迥然惊而不瞬，神耀三清。
　　〔神藏於豁视，威严而有力，俨然人望而畏之，主声名播扬於天下。人若偶遇不测之惊，眼神澄然不改，盖不染尘俗之汗，出於造物之外，是谓大贤之相。〕

　　△曈圆者其机深於城域，堂露者厥子乃是螟蛉。
　　〔此为眼盖，圆成者言行深奥，人莫用其探测，故可谓之枢机於城域。眼堂破露，当养螟蛉之子。〕

　　△犬羊鹅鸭何足算，鸡鼠猴蛇奚可凭。
　　〔犬眼荒淫，羊眼招祸，鹅鸭之眼不善终。人似鸡鼠猴蛇之目，皆相之贱者，然而察形像应本形者为吉。〕

　　△豕视心圆而无定，狼顾性狠而难名。
　　〔猪眼朦胧黑白不分，主心术不正，贪而多欲。狼顾者，谓回顾而身不转，性狠常怀杀人害物之心，多为毒害之行，绝不可交往。〕

　　△后尾有如刀裁，文斯博雅；前曈似乎曲钩，智足经营。
　　〔目若刀裁，文章自来。眼前涘若曲钩，必能良贾深藏而能规运。〕

　　△惟女赋质，与男异祯。
　　〔男子以刚为贵，女子以柔为顺。图南曰：阴反於阳，夫必损；阳反於阴，妇必亡。〕

　　△和媚有常者贵重，圆凸不秀者贱轻。
　　〔男子之目必要神旺，妇人之目必要和惠。若和惠有恒之妇，必当贵重。妇人惟眼长为贵，若园小高凸、粗俗不秀者，主轻贱之妇。〕

　　△脸薄赤而少节，睛莹澈而多贞。
　　〔脸者为目盖也。若目盖薄而赤者，主有不廉之行，少有贞节之懿。睛光澄澈湛然若水者，必有贞烈之性。〕

　　△眼下气青夫必丧，尾后色白男必憎。
　　〔妇女有青气冲眼者，必丧其夫。眉尾后白色者，夫必憎嫌。〕

　　△三角多嗔，为妨夫之霜刃；四白带杀，作害子之青萍。
　　〔妇人眼三角者，性狠而多怒，如杀夫之利刃。妇人眼露四白而神旺者，谓之带杀，乃杀子之剑也。青萍，剑名。〕

　　△惟耳者，主声音之听闻，为心肾之司牧；观其形状颜色，见乎休咎荣辱。
　　〔凡人所言善恶，皆从耳传於心，故为心肾之司牧。耳主心肾，又为禄星。观其耳之形状颜色，则人之休咎荣辱皆可知也。〕

　　△垂珠朝海，必延算以余财；偃月贯轮，终朝王而执玉。
　　〔耳垂朝口，耳尖贴脑垂肩，必取延年算数，死之后必有余财。耳有城廓，如新月偃仰，光莹朝接者，定朝拱天子而为执玉之臣。〕

　　△圆而成者和惠，偏而缺者惨酷。
　　〔耳圆成者，主於情和而多惠。偏缺者，必为惨酷之徒。〕

　　△其薄如纸兮贫早死，其坚如木兮老不哭。
　　〔耳小薄如纸者，则贫寒而早亡。古相云：“耳硬如木，至老不哭。”谓多吉少凶也。〕

　　△白或过面，主声誉之飞腾；莹且如轮，主信行之敦笃。
　　〔古相云：“耳白过面，名扬四海。”耳轮廓如玉之光莹贯轮者，主忠信笃厚。〕

　　△似猪者不聪而贪婪，加鼠者好疑而积蓄。
　　〔猪耳大，龙耳小，只要轮廓分明。大无轮廓又无垂珠，谓之猪耳，则人多愚钝性多贪婪。鼠耳本小，有廓无轮，似鼠耳之人，作事多疑而能积蓄。〕

　　△轮靥虽明，假学则贵；孔毛能长，善持不覆。
　　〔耳轮有靥而明，当假学而后显贵。耳生毫者，乃寿考之相，善持守而不致颠危。〕

　　△性谲诈而难测，盖为如猴；粮匮乏而靡充，率由似鹿。
　　〔猴耳尖而向前，耳门窄下，故人莫能测其心也。粮饷匮乏尚能与朋友同用而无憾者，盖以耳之似鹿，由鹿有呼群之义故也。〕

　　△薄而向前，卖尽田园；反而倒后，居无室屋。
　　〔鬼眼云：“耳薄向前，破尽田园。”耳若反轮而后倒，耳珠又不朝海者，则贫无居室。〕

　　△昏暗难议乎登第，焦枯屡叹其空轴。
　　〔耳为禄星，其耳昏暗者为禄星不明，则当为寒士，终无禄位。耳主其肾，若耳色焦枯者，为肾气不足，主家首贫穷。轴，卷轴也。空轴言腹中空洞无物。〕

　　△寿越眉兮贵璟血，聪明润兮富贴肉。
　　〔寿长者耳过於眉，位高者色鲜禋血。聪明之人耳色明润，殷富之人耳必贴肉。〕

　　△轮靥生乎黑子，智足经邦；门户起乎匿犀，功当剖竹。
　　〔—其耳前轮靥生黑子者，可为兴邦智略之臣。耳门骨藏丰满者，谓之匿犀，当为封爵之臣。〕 


人伦大统赋·卷下 
△惟鼻者，号嵩岳以居中，为天柱而高矗。
　　〔鼻为嵩岳，以鼻中央为天柱而高接天庭。梁贵乎丰隆实贯额，色贵乎莹光溢目。
其鼻所贵，惟在高隆贯额。色之所贵，在乎莹光温润而能溢目。〕

　　△窍小慳劣，头低孤独。
　　〔鼻孔小者，为目闭不通，其性多慳劣。凡人准头低者，主终身无子，孤独之相。〕

　　△斜如芟藕之状，困乏瓶储；圆若悬胆之形，荣食鼎旂。
　　〔鼻昂露如芟藕之状者，家贫困乏，衣食不赡。鼻准完美，势若悬瞻者，荣食鼎禄。〕

　　△青黑多凶，黄明广福。
　　〔鼻乃身之主，若气色青黑者，应遭不测之祸；如其色之黄明，福自至也。〕

　　△柱缺终身难荐鹗，梁断三十当畏鹏。
　　〔天柱必要端直，若有缺陷则终当困滞，不得腾踏上进。鹏乃不祥鸟，人见之死亡。汉贾谊三十毕而见此鸟，知必死，故作《鵩鸟赋》。〕

　　△大而滞者为商旅，小而狭者作僮仆。
　　〔其鼻大而滞者，则为商贾之人，终身奔波流落。凡鼻小而狭者，则早离父母，必作僮仆。相曰：山根断而幼年疾苦为僮仆。〕

　　△极贵之色似老蚕之光明，下愚之人若蜣□之局促。
　　〔相曰：蚕将老，自饲而明，然后通於周体。人将发，自准而明，然后通於诸部。故人将贵，显著见青龙之气，似老蚕黄明之色，乃为极贵之光，则无不利也。下愚之人，鼻短低凹若蜣□局促。相曰：面短贫贱人相貌，鼻短无梁露齿牙。〕

　　△完美宜官，破露忧狱。
　　〔其鼻完美成就者，宜享官禄。若破露无势者，则平生忧苦，多致牢狱之囚。〕

　　△准头隆者诚信，法令深者严肃。
　　〔夫准头者，为面部之标本。准头高隆，其人诚恳而而笃信。法令乃鼻之左右纹也，若其纹理深长者，为人敦重严肃，又有遐龄之寿。〕

　　△疾病尖薄，慳吝小缩。
　　〔鼻尖而薄者，一生多病。兰台小缩者，其性慳。〕

　　△兰台明兮庭旅实，井灶露兮厨无粟。
　　〔兰台、廷尉，福德宫也。若兰台丰明者，家财殷实而多储积，能赡百人。井灶若露不收者，当庖厨空乏，恒无自赡之食。相曰：鼻露窍，无归著。〕

　　△骨如横起，忌与结於交朋；纹若乱交，慎勿为其眷属。
　　〔鼻骨横起者，甚不可相亲而为友。鼻上纹理乱交者，必诡行，虽父子不同其心。若女子者，不可为之眷属。〕

　　△夫人中者，沟洫之态，深则疏通，浅则迟延。
　　〔人中者，若大川之沟洫，清流四渎，潮接归海，宜其宽深而长也。深则必致亨通，浅则应当困滞。〕

　　△浅短绝嗣而夭命，深长宜子以遐年。
　　〔如其人中浅短者，绝嗣夭命。若得深长者，宜其子孙富贵，又当寿考。〕

　　△黑子难产乎蓐上，横纹殍卒於道傍。
　　〔凡人中者，月孛也。若人中有靥者，主其母产之难。若有横纹截断，必当饿死於途中。〕

　　△上狭下广兮多后旺，下狭上广兮屡孤眠。
　　〔若人中上窄下宽者，主晚年发禄，子孙成群。如下狭上阔者，多为鳏孤之人。〕

　　△深长者诚信著，宽厚者功名先。
　　〔深长者著有诚信，宽阔者早立功名。〕

　　△微如一线之文，身填沟壑；明由破竹之仰，家世貂蝉。
　　〔但人中微窄，如线之纹痕，主死填於沟壑之间。若如破竹之仰，长远有棱理者，则祖庭高贵。〕

　　△唯口者，语言之钥，是非之关。
　　〔发言为开口之钥，开口则是非无不至也。〕

　　△祸福之所招，利害之所诠。
　　〔言为祸福之根，祸福乃利害之本。惟其人之所招故言不可不慎也。〕

　　△端厚寡辞者定免乎辱，诽谤多言者必招其愆。
　　〔古人之辞寡，若能谨慎於寡辞者，定免乎耻辱。诽谤多言者，谓其专谈人之过恶也。如是之人，必祸咎及身。〕

　　△肥马轻裘，由方成於四字；出将入相，盖大容乎一拳。
　　〔若乘肥马，衣轻裘者，由其口若四字。出为将帅。入为宰辅者，盖口大而能容其拳也。〕

　　△唇欲厚，语欲端，音欲朗，色欲鲜。
　　〔唇贵乎秀厚，语贵乎端严，音贵乎高朗，色贵乎明鲜。〕

　　△上下纹交子孙众，周匝棱利仁信全。
　　〔唇上下纹交者，子孙甚众。如周回有棱利者，仁信皆全。〕

　　△璟血馀资，似括囊而贫薄；含丹多艺，如吹火以酸寒。
　　〔唇如禋血者，主有殷富之资。如括囊者，贫寒孤苦。古相云：唇若含丹多技艺，口如吹火必孤寒。〕

　　△合势欲小，开势欲宽；狗贪马馁，鼠谗蜂单。
　　〔口不欲不收，故合势欲其小，而开势则欲其大也。凡人食物若似谗狗之狼餐，饿马之喃草，如鼠蜂之偷食，皆下贱之相也。〕

　　△大言寡信者略绰，无机促龄者偃蹇。
　　〔如其口略绰不收，唇无棱理者，主自满不谦，凶徒寡信。唇若偃蹇者，乃无机巧之人，又当夭寿。〕

　　△青黑祸发，黄白病缠。
　　〔口唇青黑者，恶祸将至。色见黄白者，大病临身。〕

　　△左右纹粗定凶恶，上下急荡多屯??。
　　〔其人之左右有粗纹者，定是凶徒之辈，多遭宪网。急荡者谓不语而唇自动，多主孤苦之相。〕

　　△如鸟啄者高人终难共处，同剑镡者义士可与交欢。
　　〔若口如鸟啄者，难与为交。镡者，剑之隔手。同剑镡者，主有信义，宜与交。〕

　　△惟寿算之先定，以牙齿之可观。
　　〔其於寿算故为前定，观其牙齿而预可知矣。〕

　　△康宁者齐且密，贱夭者疏不连。
　　〔康宁之人，其牙齿齐固而密。贱夭者，则稀少而疏。〕

　　△上覆下兮少困，下掩上兮晚鳏。
　　〔上覆下者幼年困滞，下掩上者晚岁鳏寡。〕

　　△班马文章，白若瓠犀之美；乔松寿考，莹如昆玉之坚。
　　〔能班固、马迁之文者，其齿牙若瓠犀之白，高贵人也。享王乔、赤松之寿者，其人齿白莹坚，如昆山之美玉也。〕

　　△当门二齿缺，则命蹇於没世；学堂一官全，则闻於普天。
　　〔当门二齿缺者，其命蹇滞，终身困穷。当门二齿为内学堂，若大而明者，主名闻天下。〕

　　△焦黑困乏，鲜明足钱。
　　〔若其齿牙焦黑者，乏困贫穷。鲜明者，钱财丰足。〕

　　△二十四兮命折，三十六兮寿延。
　　〔二十四齿疏而不连者，谓之鬼形，主命夭。三十六齿主长年。〕

　　△尖若立锥，必乏衣食之士；齐如编贝，优登廊庙之贤。
　　〔齿尖如锥者，必缺衣食。编贝，海物，色白而莹。齿若齐如编贝，足为贤相以登廊庙。〕

　　△惟舌者，以短少薄钝为下，以长大方利为先。
　　〔舌短小薄钝者，为下愚之人。若其长大而方利者，则为上卿。〕

　　△方长者咳唾成玉，短小者皂隶执鞭。
　　〔舌方长者，主有才德，文高四海，出语可为珠玉。短小者，俗谓之舌秃，则皂隶执鞭之仆。〕

　　△黑子凶恶，粟粒荣迁。
　　〔舌上有黑靥者，多为凶恶。有粟粒者，则必居官食禄。〕

　　△黑紫布衣而肘露，鲜明金带而腰悬。
　　〔舌上色若黯紫之色者，当贫贱露肘。舌若鲜明光莹者，则有腰金之贵。〕

　　△七星理明，可享千钟之禄；三川纹足，必食万户之田。
　　〔舌上七星靥者，可享千钟之厚禄。舌上有纹如川者，必享万户之食。〕

　　△允谓瘦人项短致灾殃，肥人项长必夭横。
　　〔瘦人本宜项长而项短者，决致灾祸。肥人本宜项短而项长者，必当横夭。〕

　　△如罂如瓶总非吉，似鹅似豕皆不令。
　　〔罂、瓶皆瓦器也，项下垂若器者凶。鹅项太长，猪项太短，如是之人，皆主恶死，不善终也。〕

　　△丰圆厚实多财产，光隆温润足权柄。
　　〔项若丰圆厚实与背相称者，财产多而富足。其光隆温润者，足主枢机重柄。〕

　　△瘦人结喉身孤兆，肥人结喉刑克证。
　　〔瘦人结喉者，身必孤独。肥人结喉者，必遭刑害。〕

　　△项后丰起，定为厚福之人；颔下绦垂，永保遐龄之庆。
　　〔项后骨丰而起者，是为厚福。颔下余绦双垂者，永保遐龄之寿。〕

　　△夫贵背之丰隆，身乃恃而安定。
　　〔夫人之背贵於丰隆，必以体之上下安恃而为可称。〕

　　△贫夭绝嗣者偏侧欹斜，富贵有后者阔厚平正。
　　〔贫穷寿夭无后者，盖为背之偏侧，欹斜不正。富贵有后者，则背阔泽润，坚厚而平。〕

　　△势若踞山之蹲虎，利宾於王；形如出海之伏龟，考终厥命。
　　〔背势似山中坐虎有威力者，当利宾於王，足为王佐。背如出海之龟，则考终寿命。〕

　　△龙骨欲长而充实，虎骨欲短而坚硬。
　　〔龙骨者臂，虎骨者膊，上为君，下为臣。上壮下细者龙吞虎，下壮上细者虎吞龙也。〕

　　△瑀肩者腾上必速，恐不多时；犀膊者为儒早亨，优於从政。
　　〔矰鸟之肩者，腾上迅速，早而困乏，故马周矰肩火色，任之要职，壮岁辞闲，急流勇退。为人犀膊丰而圆厚，则为文明之士，幼达长於大政。〕

　　△指节欲其纤直，腕节欲其圆劲。
　　〔手指欲纤而长，腕节欲圆而劲。〕

　　△厚而密者谋必有得，薄而疏者心多不称。
　　〔掌中丰厚而柔，指节莹光而密者，则足智多谋。如其掌薄骨硬，指节疏露者，平生智多不遂。〕

　　△势若排竿富可羡，色如璟血贵可竞。
　　〔指节若排笋者，身必贵显。其掌如□血者，家必殷富。〕

　　△身卑才薄，涉中满而起倾；禄厚官荣，有驷马之形胜。
　　〔若掌中心薄，周围起骨，谓之起倾。如是之人，主卑贱寡学。官禄荣高，谓掌中有印旗之形。〕

　　△横纹下愚，纵理慧性。
　　〔凡人掌中若有横纹而短者，乃为下愚。如有纹纵者，至聪明而多智慧。〕

　　△骨露筋浮者主身贱，皮坚肉枯者愁囊罄。
　　〔手若露骨浮筋，主身贫下贱。若皮坚硬肉乾涩者，当愁囊箧空乏。〕

　　△家殷而黑子斯明，用足而横纹乃互。
　　〔手中黑子，主家豪富。如有横纹通直者，为握刀之纹，则主财丰富足。〕

　　△富贵之相若苔之滑而绵之软，寿安之人如荀之直而玉之莹。
　　〔富贵贤明之士，手滑软而若苔若绵。康宁遐龄之人，手直如惸而白如玉。〕

　　△心宰视听，内主魂魄，帅六腑之气，统五脏之神。
　　〔心乃神之主也，掌其视听，运行百脉之神，制五脏六腑之神，故《内经》曰：心为君主之官，神明生焉。〕

　　△颜色始变，是非已分。
　　〔凡人颜色喜怒方有所变，则一心之明鉴而能预知之。〕

　　△恶则祸结，善则福臻。
　　〔人之所行善恶，咸发之於心。若其行恶，则祸结。若其行善，则福应。〕

　　△胸凸者燥而多劣，毛长者刚而好嗔。
　　〔胸膺骨高起者，主性急燥而多劣。若其生毛者，每多轻怒，此皆不仁，寡合之相也。〕

　　△坑陷浅窄愚暗而多居下贱，宽平博厚贤明而早厕缙绅。
　　〔胸贵平阔，若坑陷浅窄者，多为愚下之流。若其宽平博厚者，则幼年而居官明贤而享禄。〕

　　△腹为水谷之海，脐为筋脉之源，包万物而独化，总六腑以中轮。
　　〔腹为水谷之海，脐者总六腑以居中，以为筋脉之源，由是腹肚大而圆，脐必广而深。相曰：腹大垂囊，食禄无疆。〕

　　△圆厚富安俭薄乏食，深宽富贵浅窄孤贫。
　　〔腹若圆大而厚者，主家富安闲。如戎腹薄而俭小者，必至乏食。腹宽厚者，主能容物。富贵浅薄窄狭者，褊急孤寒。〕

　　△势若垂囊，风雷四方之震；深能容李，芝兰千里之闻。
　　〔腹垂若囊，主声名冠世，如风雷震於四方。脐深广能容夫李者，主美誉播於邦几之外，若兰之馨香闻於四远，言其美德之盛也。〕

　　△足者枝之谓，身者干之云，枝以蔽其干，足以运诸身。
　　〔足为枝也，身乃干也，枝当荫其干，足可运之身。〕

　　△丰厚方正者多闲暇，薄涩横窄者必苦辛。
　　〔足若丰厚方正者，平生闲乐，其禄自至。若人足之薄窄枯涩，必当辛苦终身。〕

　　△无纹身贱，有毛家温。
　　〔足底无纹者，身必贫贱。若其足面有毛者，家必殷实。〕

　　△家富累千金，盖有弓刀之理；官高封一品，由成鱼鸟之纹。
　　〔家积千金之富者，足底有弓刀之纹理。官至一品之极者，足底有鱼鸟之成纹。〕

　　△短小精悍者，形不足而神有余；长大孱弱者，形有馀而神不足。
　　〔人身短小精悍者，盖其形虽不足，神乃有余。若身长大孱弱者，是形有余而神不足也。〕

　　△伊形神而俱妙，非贤圣其孰能。
　　〔形者发乎外，神者藏於内。其形神俱妙者，非贤圣孰能得之。〕

　　△藏於内者如渊珠之粹，发乎外者若焰光之烛。
　　〔神藏於内者，如渊水骊珠之精粹。神发乎外者，若清夜焰烛之美光。〕

　　△善恶在人之憎爱，清浊由目之照瞩。
　　〔凡人心之美恶，皆著於目。美则人爱，恶则人憎，分明清浊，瞻视是也。〕

　　△质以气而宏充，气以神而化育。
　　〔质者形也，人之以气而养形，故以神而生气。〕

　　△质宽则气宏而大，神安则气静而覆。
　　〔人形体宽大，则心气宏。若其神之所安，则气顺而能静。〕

　　△如是宠辱不足惊，喜怒不足触。
　　〔人之所养，气定而后形固，形固而后神全，神全而后心正，诚能有之则宠辱不惊，喜怒不触。

　　△有气无肉者，譬若寒松；有肉无气者，犹如蠹木。
　　〔人之形体，牴瘦而有神气者，譬若寒松之坚，可享其寿。如其形体肥而无神气者，犹似虫之蠢木，故枯朽而速败也。〕

　　△李峤耳息而享百龄，孟轲内养而轻万斛。
　　〔龟息者气自耳出，故享其寿。李峤耳中出息，享遐龄之寿。孟子善养浩然之气，虽齐宣王授以万钟之禄，不顾也。〕

　　△和柔刚正之谓君子，狭隘急暴之谓士卒。
　　〔气和宽刚正为君子，气狭隘急暴为士卒。〕

　　△如龟之息兮保其远大，如马之驭兮重其驰逐。
　　〔龟息之细，渺然不闻，盖能如龟息者，可保长年之气。若如马之驭驾者，生平有驰逐之劳重者，辛苦百般。〕

　　△身大音小褐所隐，身小音大福所伏。
　　〔身大音小者，形声不相应，故隐其祸而待其发。身小音大，神气有余，故藏其福而待其时。〕

　　△夫声音之所发自元宫而乃臻，与心气以相续。
　　〔声音之发，起於丹田，与心气相续而出也。〕

　　△琅然其若击石，旷然其若呼谷，斯乃内蕴道德，终应戩谷。
　　〔声清则琅然若击磬之音，声浊则旷然如呼幽谷之奥，此谓内怀道德之人，终当享其厚禄。〕

　　△谓之罗网者，乾湿不齐。谓之雌雄者，大小相续。或先急而后缓，或先缓而后速。是为粗俗之卑冗，焉遂风云之志欲。
　　〔声音有乾润，出而不等。若声大声小相续乱出，或先急而后缓，或先缓而后急，皆为粗俗卑下之徒。〕

　　△辨四时之气，如春蚕吐丝之微微；察五方之色，如浮云覆日之旭旭。
　　〔辨青白红黑，岂四时之正气也。在於皮上者谓之色，皮里者谓之气。气者如粟、如豆、如丝、如发，藏於纹理之中，隐於发毛之内。细者若春蚕之丝，欲察五方，正如浮云覆日之微。〕

　　△地阁明而饶田宅，天岳暗而罹桎梏。
　　〔地阁光明者，田宅多广。天岳昏暗者，刑狱多忧。〕

　　△粟黄缯紫多豪贵，脂白晙青合贤淑。
　　〔粟黄者，如粟粒之点娇黄也。缯紫者，如紫线之乱盘也。是为青龙之气，若面部四时常见者，乃豪贵之人。人之面色其白若脂，其青若曌者，廊庙之器。〕

　　△若相者，精究其术，而妙悟於神，安逃祸福。
　　〔若学相者，能细究此书，而得其神妙，则祸福无逃也。〕
　　〔歌曰：嗟嗟世俗不知因，妄将容貌取其形。若得正形为大贵，依稀相似出群伦。形滞之人行必失，神滞之人心不开，气滞之人言必懒，色滞之人面尘埃。形神气色都无滞，举事心谋百事谐。色在皮而气在血，脉聚作成多喜悦。散则成忧静则安，部位吉凶皆有诀。又曰：欲穷祸福贵贱，除观诸家相文，听声观形察色，有肉神、音神、眼神、总欲观之，则自然明矣。又曰：迷而不反，祸从惑起，灾自奢生。老子曰：天之道利而不害，圣人之道为而不争。此之谓也。〕