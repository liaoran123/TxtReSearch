青囊序

　　杨公养老看雌雄，天下诸书对不同，先看金龙动不动，次察血脉认来龙。

　　龙分两片阴阳取，水对三叉细认踪，江南龙来江北望，江西龙去望江东。

　　是以圣人卜河洛，瀍涧二水交华嵩，相其阴阳观流泉，卜年卜世宅都宫。

　　晋世景纯传此术，演经立意出玄空，朱雀发原生旺气，一一讲说开愚蒙。

　　一生二兮二生三，三生万物是玄关，山管山兮水管水，此是阴阳不待言。

　　识得阴阳玄妙理，知其衰旺生与死，不问坐山与来水，但逢死气皆无取。

　　先天罗经十二支，后天再用干与维，八干四维辅支位，子母公孙同此推。

　　二十四山分顺逆，共成四十有八局，五行即在此中分，祖宗却从阴阳出。

　　阳从左边团团转，阴从右路转相遇，有人识得阴阳者，何愁大地不相逢。

　　阳山阳向水流阳，执定此说甚荒唐，阴山阴向水流阴，笑杀拘疑都一般。

　　若能勘破个中理，妙用本来同一体，阴阳相见两为难，一山一水何足言。

　　二十四山双双起，少有时师通此义，五行分布二十四，时师此诀何曾记。

　　山上龙神不下水，水里龙神不上山，用此量山与步水，百里江山一响间。

　　更有净阴净阳法，前后八尺不宜杂，斜正受来阴阳取，气乘生旺方无煞。

　　来山起顶须要知，三节四节不须拘，只要龙神得生旺，阴阳却与穴中殊。

　　天上星辰似织罗，水交三八要相过，水发城门须要会，劫如湖里雁交鹅。

　　富贵贫贱在水神，水是山家血脉精，山静水动昼夜定，水主财禄山人丁。

　　乾坤艮巽号御街，四大神尊在内排，生克须凭五行布，要识天机玄妙处。

　　乾坤艮巽水长流，吉神先入家豪富，请验一家旧日坟，十坟埋下九坟贫。

　　惟有一家能发福，去水来山尽合情，宗妙本是阴阳玄，得四失六南为全。

　　三才六建虽是妙，得三失五尽为偏，实因一行扰外国，遂把五行颠倒编。

　　以讹传讹竟不明，所以祸福为胡编。