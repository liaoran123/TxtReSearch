
维扬旧本 六壬银河櫂 四宜草堂珍藏

李纫斋六壬要诀

纫斋曰：生克以人意为之，人意诚具生克之气，为各有所属，其发现于彰明昭著间者，自有神定，何必六壬，亦何必不六壬也？麒麟凤凰郊薮游。
纫斋曰：欲知真神煞，必须精熟郭《大全》内所载《课经》及《毕法赋》，以九宗为体，以三传为用，以一切卦名为真神煞，以正时、日、辰、三传、本命、行年为六要处，除此六处，俱为闲地。太岁、月将如在六处上者，方用，不然则否。又有日干三合同类局之地，亦可用。但用此者，必值凶非而天罡更临其上者，即以罡所临孟、仲、季断六亲之所属，准应。

大六壬银河棹真本目录列载诸门，不分卷次

天时门 人宅门 坟墓门 身命门 选试门 赴试门 官禄门 婚姻门 孕育门 
访谒门 谋望门 行人门 出行门 求财门 贸易门 稼穑门 蚕桑门 六畜门 
奴婢门 逃亡门 遗失门 捕盗门 占赃门 克应门 讼狱门 渔猎门 疾病门 
病祟门 医药门 怪异门 杂占门附载诸诀 射覆门占时克应

天时门

日上神将皆属火，主晴。若干支属水而克日上神者，为雨。
日上神将皆属水，主雨。若干支属土而克日上神者，为晴。
日上见卯丑，更元武合青龙乘亥子入传，主大雷雨。
日辰上见卯子为元合，大雨。丑加子大雨，加卯小雨。
龙德、元首主晴。伏吟无丁马，晴雨照旧。反吟不空亡，晴雨变易。火土主晴，空亡则雨。润下主雨，空亡反晴。曲直主风，空亡则否。稼穑主阴，空亡则风。从革主雨，空亡则阴而不雨。
凡带雨神，不空亡者，主有雨。日克传晴，传克日雨。
亥子连茹克日，主久雨。亥子临巳、午、未、申，为水运乎上，即日雨。寅申乘旺加亥、子、丑、寅、卯大雨风。三传午戌传寅则晴，寅午传戌则不晴。盖火局寅长生而戌墓也。
子辰传申则雨，子申传辰克上则无雨。
三传火上水下，为未济，主晴。水上火下，为既济，主雨。将亦水或金，主久雨而寒。
三传皆土晴，皆金雨。三传水空晴，炎空雨。初传巳午乘蛇雀，晴而主旱。亥子乘元阴，久雨而潦。
课传纯阳或阴不备，晴；纯阴或阳不备，雨。三传俱阳，又在天乙前，而水神不见，青龙不入传，曰旱，虽久晴无雨期。三传俱阴，又在天乙后，而火神不见，朱雀不入传，为涝 ，虽久雨而无晴期。
占晴而课传有火神，则以巳午丙丁所临之神为晴，其久暂则视火神之休旺。占雨而课传有水神，则以亥子壬癸所临之神为雨候，其多少亦视水神之休旺。
久晴占得炎上，为阳极阴生，三日内有雨。久雨占得润下，为阴极阳生，三日内可晴。
早晴而晚雨者，发用青龙乘水也。日雨而暮晴者，发用金水而末传乘天空土也。日出而不晴者，用火神将而即为下神所克，与中末克之也。兴云而不雨者，用水神将，而即为下神所克与中末克之也。
风雨大作者，寅申龙虎互乘而亥子丑相加也。
雷电大雨者，丑午雀合并见而子卯亥相加也。
龙虎所乘神有气则风雨，休囚者则微风微雨。与子卯并大风雨。
龙临巳午卯酉主大雨。
虎加亥子阴后武龙，蛇在巳酉丑上久雨。
螣蛇入水化龙主雨，虎乘申先风后雨。螣乘庚辛戊己，先雨后风。
类神偏胜则有其一而无其一，如卯多浓雷无雨，子多密云不雨之类。亥子乘元后而为下神所克者，阴晦。青龙乘金发用者，亦阴。临卯则云蒙雾合。用上神六合而下临火位者雾。白虎临卯则霹雳。
白虎乘申酉者雹。三传阴勾虎并者霰，用子加辰乘蛇则微，太阴寅并则厚。
龙旺则雨，虎旺则风，然必入传或加日辰，或克日辰则有，反此则无。
龙乘辰为入庙，乘亥子丑为游乐江湖，不能变化，俱无雨。
寅申临日辰者风。用太常乘木则颱。虎乘巳风即起，乘寅卯申未旺相则狂，乘天罡与八妖克日则怪烈。视小吉下为风起之候。申酉旺相而子巳相加者霜。子酉乘元武而火多水少者冰。从革或用申酉，乘太阴者，寒冻。
用虎而水少火土胜者雹。昴星主风雹霜雪。铸印亦主雨雪。四课比和者阴。日上或发用见月将者晴。天罡加四季晴。日符加日晴日符例：甲日寅，乙日卯，丙丁午，戊日辰，己日戌，庚日申，辛日酉，壬日亥，癸日子。
久雨占晴法：
月将加正时，视魁所加。四季雨止，加申亦止，加子天阴有风，加寅卯见日。又或以月符加月将，视丙丁为靖期，壬癸下为雨期月符例：春辰、夏未、秋戌、冬丑。
今日占明日晴雨法：
以月将加正时，视明日支上神将，以前例消息决之。金主雷，木主风，阳水主大雨，阴水主小雨。土主云，火主晴，水克火为雹。木见金为暴风疾雨，寒冬则为雪。水逢金而遇土为连阴，木克而见火为大旱。土多无水则阴，火多无木则热。水多见金则霖。
岁首占何月雨法：
以大吉加元旦，视神后太冲天罡下为雨月。又以大吉加月朔，视神后下为大雨日，太冲下为小雨日。
又申酉下为雨日，遇空亡则否。
附录：
雀飞龙潜者晴雀上龙下，龙升雀伏者雨龙上雀下，
元武乘亥者雨穴居者知雨，归亥入穴是也，朱雀乘午者风巢居者知雨，朱当午位是也。
又歌曰：
白虎东方为出林，更乘劫煞势惊人。龙若加临申酉方，莫言死绝雨须滂。巳作六丁上蛇雀，用神附卯雷电烁。从革若也来生日，甘泽如倾雨盈溢。阴阳不备雨多悭，水若旺相霖不难。子卯相加救枯穗，元合互相兴涸鲋。白虎若来加亥子，太阳不现兼旬雨。阴雨连绵雪厚深，皆因子上坐勾陈。亥子为传虽主雨，一怕空亡二怕土。亥为天河子为水，居上淫霖何日已？螣蛇虽火不堪凭，入水乘龙定不晴。
类神：子为云雨，为江河水神；丑为雨师；寅与未为风伯；卯为雷为雪；辰为雾为水库；巳为虹霓，为风门；午为电为晴；申为水母；酉为阴为霜；戌为云为尘霾；亥为雨水为天河；贵神为阴；螣蛇为电，为霞蝀，为兵荒疫疬；朱雀为行火招风之神；六合为雨师为电；勾陈为兴云之师，乘子为连雨，为积雪；青龙为甘雨之师；天后为阴为雾为霖雨；太阴为霜雪，为水；元武为苦雨之师；太常为和风；白虎为大风，为霰雷，为雹，为冻；天空为尘雾之神。

附占岁
月将加时，视岁支上，金穰，木风，水毁，火旱，土丰。若天空、空亡并四季入传，或见勾地雀及巳加子，或火怪火鬼乘蛇雀，或火土上见蛇雀，巳午并六害，加日辰，皆主旱。克日尤甚。六乙日反吟，武、阴、后入传，或雀临亥，或蛇武克日，皆主水灾。

附占水涨：
干吉支伤水骤涨，干伤支吉水渐退。日辰俱吉涨深，日辰伤即退。辰上比和，水无进退。若涉水，占得润下，水即归东矣。

人宅

日为人，辰为宅，辰之左右为两邻。
日上神生辰，辰上神生日，或日辰各受上神生者，吉。
日上见辰旺，辰上见日旺，或日辰各自见旺者，吉。
日辰上见德神、天喜、乘吉将，忌空亡。
日辰上见三合六合，乘吉将者，吉。忌空亡。
最忌辰上合神克日。
日辰上见太岁、月将，而无刑冲者，吉。
干临支受生，支临干生干，或支德作日之长生者，吉。
三传不离日辰，日辰化作三传者，要乘吉将。
贵、合、龙、常临日辰并发用，不相克者，吉。
干上神克支，或干克支者亦吉。
三传生日而天将克日，或三传克日而天将生日者，主官印显赫，富贵荣达。
初传日前之辰，末传日后之神，名前引后从。
辰之左右神将吉，邻吉。
日上神脱辰，辰上神脱日；或日辰各受上神脱者，人灾宅盗。日上克辰损卑幼，辰上克日损家长，或日辰俱受上神克者，人伤宅坏。
日上见辰墓，辰上见日墓，或日辰上各自墓者，人昏宅晦。
墓作鬼，休囚，宅墓不安，或毁拆，或无人住。
日上辰败，辰上日败，或日辰上各自见败者，人损宅毁。
日辰上刑冲破害，更乘凶将者，其凶更甚。
干临支受克，或支加干克干，或支上神克干上神者，下犯上，内侮外，宅广人稀，切忌他人寄居，日后受彼残害。
三传无气及发用空亡，或蛇虎勾元临日辰上，并发用克日辰者，俱凶。
干加支而克支，或支上传出干上者，人广宅狭，住而复出。
三传生日而克支，或脱支者，占人虽旺而无正居，或寄居。
罡加日，有人寄居；干加支，身寄人居。
反吟屋必欹侧。
乱首乃宅不容人，居之有灾。
赘婿必居非正屋，或寄居妻家，或寓寺观。
九丑有不明之事。
从革主移居。
日上白虎带死神死气者，凶。辰克日上神者，以其数决之。
辰上乘生气福德，吉神将者，忌克。
辰上见月将者，宅旺。
辰上见休囚死气乘凶将者，宅凶。上见二马六丁，摇动不宁。上见绝神，居之不久，多死亡耗散。上见破碎，财耗人病，不能久居。上见天空、空亡，屋必破漏。
支课不备，有不正之事，及屋宇不全，阳备人盛宅衰，阴备宅广人稀。
辰上见日鬼带天鬼春酉、夏子、秋卯、冬午，又日辰年命上见，魁罡蛇虎勾及四时冲破者，有鬼。视课中白虎，阳是男，乘阴是女。
又年命上，见魁罡蛇雀并入传，宅有伏尸。
辰左右神将凶，邻恶。
三传合财，则忧尊长；日上见官鬼，尊长喜。
三传全印，则忧卑幼；日上见同类，卑幼喜。
三传全见兄弟，则忧妻财；日上见子不，则忧官禄；日上见财，官禄喜。
三传全官鬼，则忧本身及同类；日上见印，本身同类喜。更就其类之，旺衰虚实决之。
以下论十二天将。
天乙生日，贵人提携；克日贵人嗔怒；日克天乙，有官事；太岁乘天乙临支，职官喜，病人忌；临支发用休囚，二姓同居，相生比和，宅旺出贵，鬼神佑助；克支豪家侵凌，官事口舌；刑害冲破囚墓，宅长不安。支胎喜，带生气，生贵子；丑支上神为祟，带喜合得贵人田土；寅支带喜合，得竹木；卯支门上有符箓；辰支忧神迷惑，宅长有恐；巳支，灶神福佑；午支，在内论宅长怒卑下，在外论豪贵憎其家；未支，死气、死神、枯骨，宅有神祠古墓；申支，出法术异人，或贵人馈财谷；酉支咒神，阴人不和咒诅；戌支光怪，凶神为虐；亥支，凶散人安。
螣蛇旺相生日，事绪多端。日生蛇费耗，克日怪异狂病横事；日克蛇，困钝，值丙丁日或炎上，带月厌天目，主怪异颠倒。蛇临支乘土鬼，灶不安，防回禄。水鬼有宿冤，代传痨瘵。木鬼，有缢祟。乘墓有妖孽；生支，内外多事牵连。支生蛇，人以要好事干求多，营运繁杂。相比怪异惊恐。克支人口不利，损阴人小口，多忧恐，怪祟火灾。丑支，蛇入园圃。寅支，蛇上屋。卯支，昏乱灾疫。辰戌支，两邻有仇。巳支，灶炉不安，防火烛。午支，有怪。未支，井神不安。申支生气，蛇入碓磨。酉支，阴人嗔怒，使暗计。带病神，男子疯疾。亥支，蛇入厕。
朱雀旺相生日比和，文书喜信，声誉光耀。克日，休囚刑害冲破，是非口舌不宁。日克雀，文字财物。雀临支，主求亲作书，目疾喧争。生支旺相，文书科第；休囚学究讼师。克支，当作官讼、咒诅、詈骂、狂颠、漂泊、火烛推详。子支劫煞，鼠咬衣。丑未支财聚。寅支门户有庙，家有五圣神，又主远信至。卯支修造、跌扑、打伤物。乘申加卯，主传递更改文字，带火鬼，有火灾。辰戌支，讼狱。巳支火鬼火光，灶不安。午支火灾。乘未加午，二姓兄弟，归宗扰乱。申支金神、劫煞，有人伤手足，带天鸡为诏敕。酉支谩语、天机，主无端口舌。亥支，死鬼瘟疫。
六合生日，和合婚姻。旺相，男女奴婢多。囚死，婚不谐，小口灾。克日，主外奸及哭泣。日克合，进人口。戊己日占，有人送物及添丁。六合临支生旺，内外和谐，婚姻喜庆，旺子孙，进田财。德合带生气天喜，主双胎。克支，夫妻不睦，子孙不肖，兄弟相争，友朋相欺，财畜耗散，或婚姻买卖中，交易起祸，及外人入宅奸淫。乘子卯，出不正人。传见天鬼，主奸私。临四课长生，宅兴隆。子支，孕喜。丑支，死气死神墓不安。寅支生旺，梁柱坚美。卯支，兄弟争财，又主修造。辰支大小口舌，乘卯加辰，兄弟不睦。巳午支，病亡。未支天医，有医人。申支，失财，男子不顺，人口多病。酉支，阴人失财，又主修造。戌支咒诅口舌。亥支生气，阁边有猪栏。
勾陈生日，益田。克日，田土争讼。日克勾，造作动土。勾临支，毁坏修葺，小口宿疾。生支，得外人勾引，进田屋坟山，屠沽之财，或公门谋干。克支，因修造犯土神，人病，或被人牵引生事，耗财，更六合、朱雀带吏神入传，争竞田产，久讼牵众。乱首课带劫刃，全宅有杀伤，不利长上；带火鬼，刑支，火灾。乘罡无气，宅不可居。子支病符。丑支争墓田。寅支，狱吏追呼。卯支，元武盗神入传，捕人受盗贿。辰支劫煞、金神，争斗。乘卯加辰，邻舍斗伤口舌。巳支奸神，有人引淫妇私奔。午支岁神、天喜作合，文书。未支戏神、天喜、二马，酒食。申支劫煞金神，杀伤人。酉支刃劫伤手足。戌支劫煞为军徒。亥支元武盗神入传，党贼伙盗。
青龙生日，财喜恩荣。克日，宅神不宁，人病。作日官，官迁升。日克龙，财喜。龙临支，宅旺人和，得横财子孙贵。生支，出文贵人、善人，进口添丁，富财谷，或得文贵提携。乘生气，旺而攸久。乘财神，则发财，或有婚姻之喜。临学堂则发贵。乘将星，出武贵，克支，因喜事买卖生祸，破财，或因子孙求名称贷，虚费；作墓绝，主困；带破碎，失财。临四课长生，宅盛。亥子支，宅有水死人，有孕妇。丑支，宅进田园；乘丁加丑，吉庆。寅卯支，神祠木作楹柱。金克，宅不安。辰未支，进财。巳午支，火灾女产死。申酉支，田宅未遂，或新屋旧柱，宅不安。戌支主三姓人，若一姓损三人，乘财神聚三姓。
天空生日，奴婢得力。克日奴欺主。日克空，添丁。空临支，作事虚花，人怀虚诈，亲属不和，阴人患病，宅荒废，出孤寡。生支，尊长爱，或因欺诈得地财宝，或有出家好善之人，或得僧道田产。克支，内外欺诈，尊长谎，僧道骗，奴婢逃，或墓田争讼，离乡出外。子支，水道壅塞，墙壁汙土填门，出入不便。丑支，尘土蒙积。寅支，栋柱损坏。卯支，门窗破碎。辰支，梦寐不祥。巳支，家有空灶，或锅釜破。午支，堂屋不整。未支、光怪，有井怪。申酉支，碓磨损。戌支，淤泥堆。亥支，宅神不安，或渎犯真武大帝，及井泉童子、河伯水官。
白虎生日，精彩焕发，有声誉。克日，丧服血疾。日克虎，有横财。虎临支，死伤；太岁乘之，职官喜。生支，出军，猎徒，或豪强害众之人，或出外买卖，得军人克恶丧家之财；带生气，骤发而不久。克支，出徒流、绞斩，或家有杀伤，或人死道路，或妻妾病。带血支敌国忌，产死。带刑克日，冤鬼为灾。带刃，斗伤。传见天乙，灾病动摇。见雀勾，官讼。见元武，小口灾。临长生，出贵。子支，小儿病。丑未支，老幼病。寅支，梁柱折。卯支，老幼病，失财走婢。辰支，光怪主怪异。带刃劫，斗伤杀死人命。巳支，灶损。午支，女病。申酉支，破碎孝服。戌支，狗伤人。带死气、死神，自死。血支血忌，奴婢灾。空亡，外服。亥支，女人病。若带天喜，女再嫁。
太常生日，人送财帛。克日，伤食成病。日克常，人招宴会。常临支，宅常修饰欢宴，得外家财，或店库丰盈。旺相，主爵禄，刑害冲破，主丧服，财帛不安，货物不定。生支，出武贵，祖父母荫，或亲属相扶，或酒店起家。克支，因亲属破财，或出浮肿病人，或家长不正欺凌，或酒筵中起祸，及鸩毒下瘘。子支作合带喜，酒食。丑支天诏，荣恩迁官。寅支值符，为吏。卯支临申，父母灾。辰支谩语，争酒食。巳午未支，俱酒店。申支戏神，出行。酉支，酒食。戌支天狗，及怪犬人。亥支，宜求财。
元武生日，有是非。克日，防失脱，有神愿求财。日克元，有喜事。武临支，多盗，逃亡，损阴人小口，少妇堕胎，或宅有溺水鬼，服酒鬼。带德合，妻灾。生日，得横财，或得妇女阴谋田产及江湖绿林财货。克支及刑害，主失财损畜，招盗，或被人暗害。子支，人口进退。带盗神、游鲁、大小耗多失脱。乘辰加子，宅有水患。传见阴后，主淫奔。丑支，宅主有忧烦，梦死人。寅支失物，卯支盗神、大小耗，失财；带奸神咸池，妇女私通；乘子加卯，盗贼入门；乘午未带禄马、德合、生气、岁神、皇恩、天喜加卯，主迁官。辰支居近水，有贼扰；宅神不安。盗神带斗，贼在眼前不识。带破碎、劫刃，宅中有水，人口逃亡。巳支，厨房失物。午支乘马，带游戏，有走失。反吟，阴人灾。未巳丁马带游戏，有走失，或迁官，及移井。申支，有石磨。酉支加子，盗贼入门。乘辰加酉，对门有神庙。戌支血支血忌，有堕胎。带迷惑，家有不明事。亥支有盗贼，水路更甚。
太阴生日，阴人助财，旺相多喜事。克日，阴小、僧尼侵害。日克阴，金钱自至。阴临支，主异姓承继，财帛暗积，利小口。刑害多暗昧，囚死孕女，小口老弱，阴人病亡。生支，阴人掌财，或得阴人财帛，及阴谋成事。克支，内外承谋相害，或奸私破家，阴人杀伤男子。子支，阴私。丑未支，冢墓不安。寅支吏神，狱吏扰。卯支，病符有灾。辰支，兄弟或阴人掌家，妇外通。午支，娼淫。申支道路，阴人远行。酉支奸神、咸池，室女淫。戌支，阴人掌家，妇外通，有口舌。亥支，奸淫。
天后生日，婚孕喜。克日，女人争斗。刑日，男子灾，日克后，有喜事。后临支生旺，出贵女承恩泽，或得妇女成家。克支，因妇女败家，或女人害男子，如背夫逃走，是非毁谤。刑支，妇子忧。传用太常，家有寡妇。用天乙，损宅长。用螣蛇，多灾病。见合龙，婚喜。见合武，损阴小。传中多合神，淫泆。子支，出入。丑支血支血忌，气血病。寅支天啼，得吏人相顾。卯支，了人主家，奸神、咸池，荒淫。辰戌支，妻灾，阴人为主；带六害、病符，有两妇人犯宿疾。巳支病符，灾。午支，淫乱。未支，血支、血忌，气血病。申支，血支、血忌，主血块。酉支，或乘酉，俱以婢为妻。亥支痢疾，女人不安。
日辰课传见旬丁者视十二天将可决未来事体，乘天乙，贵客来；螣蛇人口防失；朱雀远信至；六合，子孙外向；勾陈，兵卒勾连；青龙，远行吉；天空，奴婢走；白虎，丧服动；太常，父母忧；元武，盗不可获；太阴，婢妾有私；天后，妇人走。
干伤支吉，老与男凶；干吉支伤，阴小有咎。阳克阳支，忧小口；阴克阴支，母命难；二上克下忧妻宫，二下贼上官事起；吉将失地克日，反为不吉。凶将旺相生日，未必为凶。若逢三合，乃同居共住。发用空亡，则独处无邻。宅逢辰巳，树木园林。亥子扶支，傍河居住。申酉过路街边。辰戌丘坟寺院。寅卯山岗桥石，寅亥必近楼台。庚辛道路斜坤艮出，壬癸沟润井河边。甲乙为林单行树，丙丁旺处高岗连。戊己坟墩，或缘破岭。元空同曲直，屋下有井。魁罡当卯酉，门户应迁。
人类神：
寅为父，亥为母，太常为父母、为岳丈，巳为岳母，巳申为叔伯，
未为妻、为兄弟，子为男，午为女，六合为子孙，酉为女、为姨婢，
卯为外孙，戌为舅、为仆。
又生我为父母之类，如甲乙日，子父亥母，
寅兄卯弟，巳子，未妻，辰戌奴，余例此。
宅类神：
子为房，为径。
丑为厨库，为院落，又为窗棂，为壁，为墓，为田，为畜。
寅为前过路，为书院，为栋梁。卯为前门。
辰为祠堂，为墙垣，为积壤，为墓。巳为灶，为店，为火烛。
午为厅堂。未为井，为圈。申为后过路，为囤场，为边街。
酉为后门，为婢舍。戌为路堂，为仆舍，为坑堑，为粪坑。
亥为楼台，为厕，为飞阁，为猪栏。若类神俱以旺相得地论，若空亡不得地则勿论。
支前一位为左邻，支后一位为右邻，冲支位为对门邻。若上乘魁罡，不落空陷，为恶邻。旺相，富而恶；休囚，贫而恶。邻位上乘旺相吉神，而支上休囚受克，并凶神煞，是邻人胜我，不如他。反此则我胜彼。

附买宅占：
欲知吉凶，先视课传。见青龙，与家长本命相生者，吉。相克者凶。其宅难住。又人克宅吉，宅克人凶。

附修造占：
凡阳年以大吉加岁干，阴年以小吉加岁支，视天盘上，甲庚下为天道，丙壬为人道，乾巽下为兵道，丁癸下为鬼道，乙辛下为地道，坤艮下为死道。天道上吉，人道次之，余方凶。
又以家长年加岁支，视地盘本命行年上，见功曹传送，大利修造。胜光神后亦利。大吉无害。小吉登明太乙平。天罡河魁杀人凶。罡应六年，魁应三年。
又视行年上神，与辰上神不相克刑，岁支上神与行年上神不相克，辰上神不克日，辰上不犯天目、劫煞、大煞、岁煞者，立可修造。

推黄黑道方：
以天罡为青龙建，正七月加子，二八月加寅，九月加辰，四、十月加午，五、十一月加申，六、十二月加戌。顺轮，遇建、除、执、危、开所临之方为黄道。满、平、破、成、收、闭所临之方为黑道，凶。建如正月青龙建加子，则丑为明堂，寅为天刑满，卯为朱雀平，辰为金匮定，巳为天德执，午为白虎败，未为玉堂危，申为天牢破，酉为元武收，戌为司命开，亥为勾陈闭。

误犯黑道救解法：
犯天刑则修天德，朱雀则修青龙，白虎则修明堂，勾陈则修金匮，元武则修司命，天牢则修玉堂。
五姓修宅法：
宫姓土，羽姓子，角姓卯，徵姓午，商姓酉，各视姓上所临之神。子午寅申吉，魁罡凶。
亭部：以月将加太乙，视天魁下为亭，取是方之泥作灶，家富吉。以此泥涂月厌方上，绝鼠雀，禁盗贼。

附占入宅法：
凡迁新居，以月将加家长行年，视宅神上，见子午寅申则安居，魁罡则衰老忧祸，卯酉则卑幼病恙，巳亥损六畜，丑未遭官事宅神例：在家长命前五位，如子人巳，丑人午。日上辰为旧宅，辰上神为新宅，日下神旺相，旧宅吉；如上神克日，乃自不欲住。辰上神旺相，新宅吉，如上神克辰，虽移居不久。

附分宅法：
人欲来同居者，以月将加正时，于日辰上推之。上克下利他，下贼上利我。若上下德合相生者，视子加母，不可容留；母加子，可容其住。

坟墓

日为人，辰为墓山；死坟看辰阳，生坟视坟阴。
辰上神生日及生日上辰者，吉；日上神克辰上神者，不吉。辰上神克日及克日上神者，凶。传生日吉，日生传凶。吉神将生气旺相临辰，上下不刑冲克害，则人鬼咸降，富贵荣达。生坟忌见死气、死神、蛇、虎，支破加临辰阴，尤忌克日及克日上神。
凡已葬之地，欲安稳，不欲奇险；未葬之地，欲生旺，不欲破败。
以青龙为来龙，以日鬼之墓为墓。视龙与墓，相生合而无刑克者吉，反此则凶。葬得伏吟吉，返吟凶。得六神藏四煞没为上吉。从革主迁，润下不发。课传寅申巳亥全，曰悬胎，曰学堂，上地；子孙聪明，富贵寿考。子午卯酉全，中地也；亦可富贵。辰戌丑未全，富而不贵。孟仲季错杂不齐，为常地；阴阳不备，地不正。空亡者，魂魄无归。天乙顺传，日辰上见四孟者，荫长；天乙逆传，日辰上见四仲者，荫次；日辰上见四季者，荫末。辰上见蛇、雀、飞廉、破碎、空亡、天鬼、大煞、伏殃，主怪异。辰鬼作六合，元武临辰，主门外不洁。辰上生年马与造日葬日马、所占时马，并天马临辰，或丁神临辰，主迁葬。初传为一代，中传为二代，末传为三代，吉凶衰旺各随神将决之。
但遇天空、空亡而无生气，败绝而无救神，即气数欲绝。如三传皆吉，再将末传在式中细推，尽数则休。
凡遇败绝，宜改葬旺处。亥为天柱，寅为青龙，申为白虎，子为水，元武所乘神为主山如乘寅，则寅为照山，主山所对为案山。课传并见，则数者皆全；有缺，则为不足如无龙，则青龙不足，其吉凶则视上神何如如寅是青龙，上神见亥相生，则福相克则凶。
以发用定葬后吉凶子瞻批云：以下定人品贵贱。
用木，子孙宽仁，有文章，旺相相生，与龙常等吉将并，出州县之官，宅主有园林果木；与合、后、武并，出淫奔之女；休囚与凶将并，出木工及为棺椁之业。 
用火，旺相与吉将并，出文人，多才学，有爵禄；或五色彩土，有礼貌周旋；休囚与凶将并，子孙多言语，谄佞奇计，浮游无定，或为火工陶冶之业。
用土，旺相与吉将并，主富厚，有宝物，田园丰腴，子孙敦厚，德行忠良，或作镇守土官；休囚与凶将并，子孙愚痴，或出土工，筑冢守坟之业。
用金，旺相与吉将并，主富贵，出刚毅武将。休囚与凶将并，子孙斗狠盗讼，多蓄兵器，或主凶死，或出兵卒屠宰之流。
用水，旺相与吉将并，子孙多谋计，有思虑，好宾客交游，多酒肉。休囚与凶将并，子孙游荡，妇女淫奔，出远行人，或多水厄。
用神空亡，或落空亡，出僧尼九流，有五姓冢墓之说。宫羽姓墓在辰，门陌在壬，冢穴在庚，丧庭在甲；商姓墓在丑，门陌在庚，冢穴在丙，丧庭在庚；角姓墓在未，门陌在甲，冢穴在壬，丧庭在丙；徵姓墓在戌，门陌在丙，冢穴在甲，丧门在壬。若上神得寅申临，主大吉富贵。
有天柱太岁之说，以太岁加登明，但取天盘寅申巳亥下。
有天德地吞之说，以天罡加月建，孟月视天上甲下为天德，小吉为地吞。仲月视天上庚下为天德，太冲下为地吞。季月视天上丙下为天德，登明下为地吞。葬天德下吉，地吞下凶。
视课传五行之所胜，以决形兆。
金胜，其地有高岗、大原、道路，下有骸骨、瓦石、金银、铜锡等物，凶出兵，吉出将，三代富贵，后嗣稀少。
木胜，其地多园林果木，有棺椁、麦、谷之类，吉出文艺，凶出痴迷。
圭胜，其地平坦丰厚安稳，或有岗阜，吉丰足，凶出痴聋喑哑。
水胜，其地卑湿，下有破石，出寡妇，大凶。
火胜，其地曲长，有坑坎、砖瓦、孔穴之类，出孤独，大凶。

穿地物色：
视山上所得神将决之，如二十四山，乾亥艮寅之例。寅申为杂气之土。子鼠穴。辰丑伏尸。卯水泉或木根。巳窑灶物。午焦土。未腐木。酉白色砾石。戌亥无物。天乙黄腻土，螣蛇窑灶焦土。朱浪花赤土。六合树木根。勾陈坚黄土或虫蚁。青龙钱或曲木。天空无物。白虎死沙。太常金石物。元武水泉或湿土。太阴白土。天后地鼠穴。将神二土，其土黄腻肥厚。土金，有石。土水，沙泥。土木，朽木。土火甑瓦砾。二金，白石或金器。金水，沙泥。金木，尸骸。金火，铜钱器皿。二水，黑色土或水泉。水木，芦黄草根。水火，伏尸。二木，草木根，木火，炭灰。二火，赤土石或焦炭，空亡无物。

墓旁物色：
月将加正时，视大吉下有伏尸，小吉下有腐木，从魁下有瓦石，太冲下有涌泉，余无物。

开圹验法：
月将加时辨其用神本墓支，更看神将之善恶，贵贱穷通任意推。
戊癸合将土塞墓，乙庚配位气自缠，丁壬合时蛇并血。甲己根株穿骨尸，丙辛蛇侵立穴地。五行刑克验根基，申酉端详虫与虎。寅卯根株似发须。巳午热气宜回避，亥子蛇鼠好迁居。上克下兮面合地，下贼上兮身首离。贵合旺相青龙并，三公事业出群黎。螣蛇开圹虫满墓，必须家破妇奸私。朱雀旺相明蛛网，官事遭连子梗顽。六合坟墓横根倒，见水儿孙富有余。勾陈贵贱伤残恶，主出凶徒盗贼连。青龙水土生禄马，主出高官将相权。天后墓间须见水，当年必主子孙贤。太阴金箔堪贴土，或为衣禄富贵迁。元武蛇鼠人多盗，坟中水泛必无棺。

附丧葬避忌：
以姓墓加月将，视行年本命，在大煞下不可送葬。以酉加月建，视年命在大煞下，不可当柩作孝。又以丑加月建视本命，在魁罡下不可送薤。又以月将加月建，魁罡下为墓主。丑未下为哭星。月建下为丧车，若加年命不可送葬。又阳用丑，阴用未，加太岁，视年命在魁罡，不可送葬。
附避避忌解禳法：
以戌加月建，视三杀加年命，不可送葬。不得已则立华盖方。又或以月将加正时，或神后下，可避，并出行俱吉。

身命

以生时月将加生时，而以生日干支演成四课三传，更以贵神审其吉凶。初传为初限，中传为中限，末传为末限。一传之中，上下相乘，而得数减半作实，再加以地盘之本数，即知一限为若干年，如未八加申七，是七八五十六数，减半乃二十八数，再加地盘申七，得三十五年也。
流年则以岁合加月将，如壬午年用未加于月将之上午与未合，而以太岁干支作四课三传，一传管四月，三传管十二月。
逐月则以月合加月建，如辛丑月用子加丑上，而以月建干支作四课三传，一传管十日，三传管三十日。
日课则以日合加正时，用本日干支作四课三传。若课传上下相生旺相，与吉神将并者，为福，反此为祸。
更以天官百杀详数推决。如天乙临干支或入传，则仕宦显达，常人近贵。朱雀则仕宦文书，常人口舌。二马则仕宦转升，常人远行之类。其分十二宫，有从本命上起者，即一命宫、二财帛、三兄弟、四田宅、五男女、六奴仆、七妻妾、八疾厄、九迁移、十官禄、十一福德、十二相貌，随天官旦墓逆行。有从寅上起命宫者，有以生时太阳加生时上顺数，遇卯起命宫者，一命宫、二兄弟、三妻妾、四男女、五财帛、六田宅、七奴仆、八疾厄、九游行、十官禄、十一福德、十二父母，随天官顺逆从地盘定之。有以行年起命宫者，行十二宫而断六亲行年之吉凶。青龙加胜光，午马化龙，本命逢之大吉。胜光作父母临干是读书人，功曹父母临干上异路人。命上官鬼见煞庶人忌。月鬼见杀僧忌。日墓加用道士忌。

又占流年月日法：
本命课定，即就盘不动，但换流年太岁干支作四课三传，以定一岁之吉凶。三传各管四月。本命式盘不动，但换流年月建干支成四课三传，以用神下辰为应时。
又或以太岁加本命视行年上得寅申者，职官增禄秩，庶人获财福。得辰戌者灾病。又男以丑，女以未，各加本命，视行年上，得寅卯辰巳午者，岁中有庆贺事。
又男以寅，女以申，加本命视行年太岁，支德并者福利。
又男以寅，女以申，加生月，视行年上见魁罡者，有丧服。
又法，男以天罡加本命，视寅上，女以天罡加本命，视申上。上下命数为初运。假如子加寅，子九寅七，则十六岁为初厄。次则倍之，三十二岁为中厄。终则乘之，七九六十三岁为终厄。

推贵贱法：
男始以天罡，次以功曹，末以大吉，加本命，视其生月上神，三复位俱吉者，富贵；俱凶者，微贱。先吉后凶，先凶后吉，俱以类推。
女始以天魁，次在传送，末以小吉，加本命，视其生月上，见功曹，其女必贵；见登明，有狱厄，或微贱。见从魁，兵死。见大小吉，自如。
又法，子、午、丑、未、寅、申生人者，以天罡加本命。卯、酉、辰、戌、巳、亥生人，以天魁加本命。视生月上，见子、午、丑、未、寅、申者富贵，魁罡贫贱。或但以天罡加本命，视生月上，见丑为大贵，见未为次贵；见子、午、寅、申亦贵，见魁罡贫贱。
附：天后临申，妇女淫，太阴入火女奸生，太常加木须后嫁，勾陈临位妇忧迍。朱雀临卯伤残甚，螣蛇亥位逐人行。元武临位奸谋贼，六合临位肆身轻。青龙得位贵女位，天乙居南国宝珍。白虎东乡非是贱，天空木土必遭刑。

选试
纫斋曰：前坟墓占，谓得润下课者不发，吾于选试占亦云。盖因水性就下而又幽暗，且克去文明之火也。而得炎上而不犯伤克者，吉可知矣。
日为应试人，日上神为主文，辰为题目，辰上神为场屋。
干克支，举子畏；支克干，场屋忧。用神克干，举子有灾。克支，题目不称意。六甲旬首临日干年命作贵者，高第。甲戌甲戌二旬，内辰戌临三处者，元魁。斫轮课卯落空亡者，终身不第。初传为第一场，为县州，亦为应试。中传为第二场，为府，亦为文章。末传为第三场，为督学，亦为批阅。三传遁得甲戊庚及乙丙丁者，进必中。诀云：三传来生日，万事比顺吉。若见我生传，何日得头出。三传生日，亦有喜忌。惟选试占得而不犯空亡者，以进必中之兆也。句内万事二字，欠细。李纫斋注。

主文类：
廷试，太岁也君象；会试，月将也阁臣；乡试，岁也京兆藩臬，天子之象；督学，月建也四时循宣之象，府，月破也，遥对督学之象，又或取亥破寅，申破巳，建后三辰是也；州县，日干也，师父催文象。

吉占：
日辰上下相生乘吉将；日辰上见禄马；三传旺相相生而乘吉将；三传递生而生日；三传克日，而天官生日；龙雀乘日上神，或发用作日德日禄日官而不空亡；日上神作三奇六仪，而发用螣蛇，末传青龙，此是蛇化为龙也；年命上神作天喜，而课传见帘墓贵人；随所试而主文生日，或乘吉神，在日上及年命上发用。

凶占：
日辰上下相克，乘凶将。三传上下无气而乘凶将。三传递克而克日。勾元阴乘日上神，与发用作日刑、日墓、日害者。墓神覆日辰，或三传墓日空亡加日上或发用。三传见死气月厌病符而无吉将。雀落空亡，龙墓于未，天空发用，元武乘神克日上神，或白虎乘神克日。年命上见凶神将。而课传空陷。随所试而主文空亡。或克日，或凶将临年命。

喜忌：
喜天乙、青龙、六合、螣蛇、朱雀、太常，忌勾陈、白虎、元武、天空、太阴、天后。喜天喜、皇恩、五马、印绶，忌死气、月厌、病符。喜三奇、六仪、龙德、富贵、高盖、乘轩。忌日墓、空亡、休囚、刑破死。凡喜忌临初末尤验。

天官例：
甲酉乙申丙子丁亥戊卯己寅庚午辛巳壬己癸戊
纫斋曰：如占选试，以朱雀为用，则三传切忌水局，年命日辰上亦忌会成水局。

赴试
廷试：
太岁乘吉将生日干，或作日贵临干发用。五马交驰，印绶、德禄、皇恩并现，六阳数足，状元也。
太岁乘吉将生日干，或作贵临干，见中传，三四马，印绶、德禄、天喜并现，六阳缺一，榜眼也。
太岁乘吉将生日干，或作日贵临干，见末传，三四马，印绶、德禄、天喜并现，六阳缺二，探花也。
日辰课传皆吉，而吉将并临初传者，一甲也。吉将并于中传者，二甲也。吉将并于末传者，三甲也。
殿试：如六己日干，辰戌丑未流年，命用夜贵逆布，朱雀临年命，乃真朱雀生年命，其文合上意，必中高甲。如雀乘神克幕贵，文不中主司之意，及榜将出， 忌雀乘丁马。
榜上名数之高下，以休旺气言之。如幕贵朱雀或并青龙，乘旺相，在六处合我者，高中。止在六处生合我者，或乘休囚，中而不高。不在六处，而自乘旺相合我者，副榜。入局或不入局，但落空亡，或乘休囚死墓绝者，不中。干上得吉神吉将，乘旺相生合者，中。干支上神作贵人，拱年命者，中。日辰上禄马互见者，中。用神旺相，生合日辰年命者，中。三传生日者，中。三传或作进连茹，或五行全局，如寅卯辰木局，巳午未火局生日者，中。三传递生生日者中。三传克日而天将生日者中。三传旺相，并吉将者，吉。初乘蛇，末见龙，为变化之象者，中蛇化为龙。太岁作天乙，或作贵龙入传者，中。天乙青龙乘马，临日辰年命者，中。天马、驿马、天魁、太常四位临日月年命，全备者，中。天喜临年命，或生气助之，更龙朱入传者，中。日德加亥发用，为德入天门，主高中。长生带天德天马者，可中。丑中有斗，未中有鬼，合而为魁，故丑加未，未加丑，作日干年命者，必中魁元。返吟，丑乃癸日，未乃丁己日也。酉为从魁，戌为天魁，酉戌临日干年命相生者，主中魁，戌正魁，酉亚魁。
禄马相并在六处者，中。然学试省试，重马不重禄；会试殿试，重禄不重马。学试省试专重文书，不重官鬼，以其克我也。若会试殿试，则兼重矣。长生见于上，或发用，为房司爱其文字。若传入死囚墓绝，亦难登榜。长生在日前，中速。在日后，成功缓。若传入死绝，主得第不禄。
选举忌神，多是水土及金。天后太阴主文字幽暗。武主名落孙山，且恐文卷多涂抹，或有污损。天空克支，文多荒谬。
日辰上下相克，乘凶将者，不中。三传刑害无气者，不中。三传递克克日辰者，不中。勾元阴临日上，与发用作日刑、日害、日墓，而无吉神者，不中。墓神覆日，与辰传墓日者，不中。龙归墓地者，不中。天空发用者，不中。元武克日上神者，不中。白虎克日克辰之阳辰神者，不中。年命上凶将恶煞而，课传俱空陷者，不中。官星旺动，龙朱发用者，必科举中人也。如雀临寅、卯、午，官星不见，或传入休囚者，林下文人也。财生官，官星又作学堂，不旺相，监生也。用带丁马生气，传中带长绳、悬索，更入空亡之地，是马被传，空自加鞭，安能前进？

占殿试
殿试，见天空、天后、太岁者，中必高。甲辰、甲戌旬，若得辰戌加十干年命相生，主中元。若殿试，干辰旬内占，辰作太岁生日干，乘吉将，或作日贵临发用，五马交驰，印绶、德禄、皇恩并见，六阳数足，殿元也。

占会试
月将乘吉将生日干，或作日贵，临干发用，传见德禄马天喜，元魁也。吉同上，而月将见于中末者，名数后也会场取青龙为用。

占乡试
岁破乘吉将生日干，或作日贵，临干发用，传见德、禄、马、天喜者，元魁也。吉同上，而月岁破见中末传者，名次后也乡试取白虎为用。

占小试
月建乘吉将生日干，或作日贵，临干发用，传见德禄者，批首也。蛇雀旺相，月建乘吉作贵人，见于中末者，一二等也。禄神旺相入传者，补廪也。蛇雀休囚，月将乘吉将作贵而不入传者，三等也。悬胎吉将，六合加子未辰卯者，冒籍得之。阴后乘日贵生日，阴私得也。朱雀乘神克主文，主文怒。朱雀空亡，少文彩。朱雀克岁，误犯庙讳。见白虎，犯时忌。见阴后，主幽晦。空亡发用，或见天空者，文卷疏失。空亡乘吉将者，副榜。
凡小试，只干上三传旺相生合，朱雀得位，俱有力。若乡会试，事体重大，必须元首、时泰、龙德、三光、三阳、三奇、六仪、铸印、轩盖、斫轮、富贵、官爵大吉课，方可断中。外，悬胎得吉亦中。
课得返吟、伏吟、昴星、炎上、润下、曲直、从革、稼穑、斩关皆不中。若得无禄、绝嗣、天网、伏殃、飞魂、魄化、四绝等，皆不中。
伏吟如旺相，仍以中论。若三合为文书生干，旺相乘龙朱，亦以中论。

占武试
日上与发用及年命上，若遇大煞、月煞乘天空。乘太岁入传者吉。三传克日，禄马阳刃并见，吉。四墓脱垛。
武试，巳为弓，申为箭，五马为马，午为孔心，亦为马。数者并现，又乘吉将，又不犯空亡者，入彀。日上与发用及年命吉。

附录《心镜经》曰：
科甲当先太岁详，干为主试支科场。日为举子辰题目，四位相生吉庆长。
若带凶神并刑煞，更值飞魂及伏殃。魄化绝嗣无禄卦，用若无干举子伤。
克支四绝题目晦，天马入传姓氏香。

附内场
子为《易》，亥为《书》，寅申为《诗》，卯酉为《春秋》，午为《礼记》。又申为诗赋，酉为武经七书，午为文章，辰戌丑未为策论，三传为三书艺，四课为四经艺。

克应歌曰：
身带长生造化全，吉神扶助若神仙。更逢天马并天德，金榜名标不浪传，
青龙居上喜腾空，努力高标甲第中。最怕潜藏居下位，空亡落陷不成功。
寅申巳亥学堂号，忌遇刑冲破害妨。好处恰如花遇雨，文章不显路茫茫。
金神三煞不堪逢，多见多凶不见功。纵是锦标黄榜上，为官降黜数重重。
长生落陷值空神，只是终身作士人。

官禄

日为身，辰为职禄，本命禄神所临之辰为食禄方。日为君，辰为臣，行年临处地盘为住任之地。如子齐、丑吴、寅燕、卯宋之例。支生干者称意，干生支者偃蹇。他处发用，传归日辰者，在内任吉。日辰发用，传出他处，在外任吉。
所用者，日官如甲日见酉之例、日禄甲日见寅、日德甲日寅乙日庚之例、印绶戌印未绶、轩车卯、天城申；所忌者，空、败、冲、墓、刑、害之类。皆就日辰年命推详。
天乙为贵人之前，青龙为文，太常为武，朱雀为文书，白虎为威权为催官使者；若巳亥乘龙常，主兼两职。太岁为朝廷，为部院，月将为台省，宰相以岁对为主岁支合神，京职以太岁为主，外任以月建为主，元武为谗人，阴后虎合为欺诈。传脱日，不可托人，寅午戌为最。天空为值符，惟利于奏对，此外皆为虚诈，不可营托。
太岁月将临干发用，官印显赫。禄马扶方、贵登天门、神藏煞没、三传官爻生年命者，俱吉三传必合三局作日官爻乃吉，若传三官鬼者忌之。日辰二德临干年命，或作发用，或登天门，求官赴试，主名达京师。天吏临天门亥，魁罡临人门申，天乙临日辰，所求皆得。用起太岁，得君之象，常人亦利干谒。若更作贵人，必获提拔也。或课如甲子庚寅二日伏吟，皆主官尊禄厚，攸久无疆。午马化龙，飞腾万里；命禄发用，有志竟成。
凡春占得金局，夏占得水局，秋占得火局，冬占得土局，四季占得木局，曰返本煞，皆大忌。
行年逢害须遭害，太岁临身可进身。有马类多动，带刑不自安。若然乘吉将，兼职或兵权。三传全财兼职多，亦遭妇女起乖讹。昼贵临日宜求官，夜贵徒然去相访。贵在日前人荐举，贵在日后反遭嗔。
龙雀官星旺相，文科第。虎常官星旺相，武科第。财生官星临学堂，学馆不旺相，贡监例。官星不见，财旺暗生官星，吏员。三传纯财，为库藏田赋之官。带刑煞为刑狱之官。龙常乘天马，带冲入传，为司命之官。月建日辰入传，为郡府州县之官。见传送功曹，为曹吏驿丞巡检之属。传得金，为铜局冶铸之职。若带刑煞，当主兵刑。传木，为风宪之职，或僚佐合禄之官。传水，为提刑臬宪，或盐场、水利、河泊所。传火为衡文或司刑之官。传土为石官、土官、土司，或考工之职。

在任占
取本命禄神下辰为分野。又取垣中禽星之生本命者为禄方。假如壬生人，禄在亥，若临辰，当在辰宫分野，宫中有轸角亢氐，则取亢金龙为用，以水受金生也。

委差占
发用二马，上乘龙雀，或传内旬丁二马并见，或日乘丁马，皆带吉将，不陷空亡，而行驿马乘之者，吉；反此则凶。

荐举占
三传递生而生日干，乘吉神，不空陷，或发用旬奇、六仪，乘天乙、朱雀等吉将吉神临年命者，吉。
升迁占
发用太岁乘龙常，或发用德禄乘二马，及课传天地三奇，前引后从，干支禄马，铸印乘轩，官爵，、龙德，又年命上神皆吉，或乘皇书、天诏、喜神、天马、天吏、天城之类而不空陷者，皆吉。龙常所乘神生日干者，内除也。日干生龙常者，外除也。又阳年用丑，阴年用未，加太岁，视行年日辰上，见功曹传送者，当转官。
又以功曹加月建，视行年上神，为迁转之年。以功曹加迁年，视行年上神，为迁转之月。又以亥加寅，视行年上见寅、申、丑、未，皆主迁转。占得励德课，大吏升，小吏灾咎。日乘夜贵，不过类推。

论迟速法
文视青龙，武视太常，其所乘神，或系今日之干支，则佳音立至。不临日辰，则视神与日隔几位，而定其年。从日干顺数至龙常，一位为一年，余例推。与辰隔几位而定其月，与日支顺数至龙常，一位则正月，余例推。视天盘长生之地为何神，以定其日，即生龙常之日也。一云，当取龙常所生日，如龙乘火则取戊己日。

论虚实法
课传既吉，而式内太岁在日之前，日上乘贵，或乘朱雀，擢授为实。课传吉而日上乘夜贵者，推而未点。课传不吉，而岁居日后，日上乘元武空亡，或喜神、朱雀陷者，所报为虚。日上与发用神将并凶，或神将吉而空亡、冲墓、刑害者，凶。
年命加太岁，为欺陵僭越，凶。太岁作蛇虎，生日犹可，克日防拿解勘问。墓神带煞者，拘系。勾陈克日，难伸，朱雀有气，可辨。三者俱克大凶。白虎克日，刑决。见阴、后、月德、生气、天赦、天喜等神，昭雪释放。干上天网，或支地网，而生命上乘丧吊诸煞者，丁制之兆天罗发用父忧，地网发用母忧。日上与发用日墓，或乘白虎，或禄神闭口，或神将不吉，而三传为折腰，为空亡，与年命上乘病符诸煞，则病患不测。三传递克而克日干，无日德解救；与朱雀乘闭口，或朱雀克日者，被劾。日上见天空、元武者，人谮。白虎克日者被黜。丁神带煞者远配。见魁罡乘凶将，贬谪极边之方。丑未者去位。干禄寄支，或寄支投墓，而无官德解救者，屈抑回避。
三传相刑，末克初传，任中事冗。三传全财，急迫免累，带杀带破，议论多端。龙与财合，因关节贵人潜累。乘蛇虎天空，小人谤害。勾陈留滞，破碎遭伤。

类神
子为王侯，为水部。丑为帅，为武将。寅为天官、都督，为从事。
卯为民官，辰为守令。巳为天官，大夫，为铸局，午为天官。
未为市司曹、礼乐司、醋务。申为台宪、税司。
酉为天官，为天使，为酒课。戌为边方，都尉。
亥为府丞，运漕，河泊，亦为天官。
又天乙为枢相。青龙为阁臣。龙合为台官。龙常为督漕。

附上书献策
年月日时四驿马见朱雀并太岁日辰入传，日辰上神与行年上神上生，朱雀与太岁上神相生带德合，及天空奏书神加日辰相合者，吉。反此者凶。
发用克太岁天乙，上书不称旨。

婚姻

日为男家，辰为女家，用神为奁赀，青龙为婿，天后为妻，六合为媒妁。
凡占青龙、六合乘卯酉发用者，主婚姻。日上所得之神相生相合，则谐；刑害冲克者，不谐。四课有合神在中传，所议必得。干上神克支及克支上神，女家不允。支上神克干及克干上神，男家不愿。
又视天后所乘神，旺相与日干相生，则成，相克则否。
干克天后，女家不愿嫁；天后克干，男家不欲娶。
择妇当详其地，假令同时三女，一在申地，一在午地，一在辰地。甲子日辰将卯时占，子为天后，午上见未，辰上见巳，俱与天后所乘神相克，惟申上见酉与天后相生，则申地之女可娶。
午加亥，亲不成；朱雀乘神克日发用，及螣蛇乘午克日发用，俱不成。传见勾陈，事必难成。又初传为男，末传为女，用神恶将，女盛男衰；末传凶神，男强女弱。初克末，男谋女；末克初，女贪夫。
六合临日辰作空亡者，女家贫乏。天后作空亡发用，或临日辰者，缺丈人丈母。天后与所乘神及支上神刑害克日干，或阴胜阳，或正时克日者，伤夫。
青龙所乘神及干上神刑克日支，或阳胜阴，或日克正时者，损妻。
寅加戌，戌加寅，名龙战于野，不吉。又云，寅戌相加见阴后，妇女相见私相怜。
神后加孟为长女，加仲为中女，加季为少女。又天罡加孟年少，加仲年中，加季年老。三合因亲致眷，六合亲戚为媒。若青龙天后所乘神相合，不临日辰，又传中无六合，主男女自合，不待媒妁。
卦体三光、三阳、悬胎者吉。得反吟、泆女、乱首、无禄、绝嗣、孤辰、寡宿、龙战、知一、九丑、八专、三阴、从革者，皆不宜婚，成亦不久。元勾并六合，不良之妇；连珠蛇合虎，带子成亲；空阴太乙，奴婢为姻。元武天空，偷年改月。末传蛇虎，其妻疾破加身；不备八专，他人礼下之妇。反吟勾陈发动，再嫁重婚。伏吟元后往来，先奸后娶。虎空阴贵，防害公姑。天地皆空，恐妻无子。
支上神及发用，如遇卯、酉、亥、未，并太阴天后者，主不正之女。元武六合并旬丁天马，主淫奔。天空加午为风尘女子。申丑临辰，魁罡加日，二后乘子卯相刑，见元武合阴，天后入六合，六合入天空，乘丑未，或受克，戌亥加亥卯未，并元勾合；月厌天空为用；空用天后克六合；酉戌见后、合、虎、蛇；卯子上见武阴；太阴居巳亥；后乘未子加日，而传见阴后；寅申加日辰，或酉作天后，皆主淫邪失体。
泆女课，上克下，比阳，主有孕。昴星不备，传后合元，主不明。六合乘朱，用见元，主滥。太阴居火地，性躁而淫。亥子丑全，夜将夜课，元合入传，主暗昧。天上乙加地下甲，男有二妇。天上甲加地下乙，女有二夫。若神后加女年命，亦有两人。角宿加金宿者，兄弟同妻。又申加子、寅、戌，女有二夫，反此男有二妇。天上从魁加女命者，难产。胜光临命多男。神后临命多女。功曹传送临命，多子孙。小吉临夫命，夫主常遭官事。大吉临妇命，妻宫长染沉疴。
又法：以传送加女命，视生月上，心性贞洁，见尾亦正，见奎张淫邪。
又以从魁加女命，视生月上见神后者，孝顺；天罡，狠毒；辰戌相加，兄弟乱伦。
夫以天上行年为始，以地下年上神为终。妇以地下年上神为始，以天上行年为终。若始相克而终相生，则初不和而后睦。始生终克者，反是。天罡加女行年，视生月上，见阳神有子，孙神无子。又月将加正时，视夫妇行年，若夫本木命，而年上见水神，或妻土命而年上见金神，主当年有子。三传生日，主无子。

论状貌法
天后旺相，与地盘不相克，则色美。若休囚，或相克，则貌丑性劣。
天后乘金，白净性刚；旺相，则有德无私。休囚则陋劣性硬。乘木秀而长，心阴毒。旺相则肥满而心性清纯；休囚而黑，而性情不定。乘水，色黑性。旺相色美而不正，休囚瘿疾而淫巧。乘火发少面赤性暴，旺相则端正而肥，休囚则面黄丑拙。
若占女性，各以年上所得五行决之。年上神属木色青而多智，金色白而性果，火红颜而性躁，水黑瘦而性和，土肥黄而性沉。
又视天上支神所乘将。假如乙酉日申将子时，天上酉加丑，火乘绝属火色赤，酉虎金色白，断以面红体白之类。以天官为面，支神为身也。
又本命上魁罡，口眼不正。神后加巳，或加四季，貌必丑。支上为支之六害，残疾。雀带刑克者，目病。

媒妁奁赀论法
用神亦为媒妁，若旺相相生，神将吉，则媒有力。生干向男家，生支向女家。用传生日，奁赀必丰。日生用传泄气，退败。天后传旺，财爻入传，龙合用旺，日上克辰，中末见财，俱主有财。后无气，财落空，主无财。天喜作元空，或空亡，及龙后相刑，二后俱克六合，加日辰，初末空亡，天乙逆传，俱主虚诳。

结婚时论法
月将加时，视天后所乘神，若克日本，伤公姑。克青龙，伤夫，或夫病。或六合，少子息，及伤媒妁，各以类推。
又视天上，日支所临，地盘神如生日辰上神，主孝义。克日上神，主悖逆。克日生辰，不孝于公。克辰生日，不孝于姑。克青龙与夫不和。生者和睦，克六合少子息，并妨媒氏。生者多子息。

孕育

日为子，辰为母。又六合为子，天后为母。

有孕论法：
四课日辰上神相合，三传子孙旺相，或虎合入传而加干支，或发用辰戌乘元武天后，与血忌乘六合，或螣蛇乘生气，或发用子加丑乘白虎者，并主有孕。
夫妇行年上为三合、六合、德合，更值天、月二德与生气，或夫妇行年上见今日之子孙，上下无空亡，无六害，或太乙临妇行年，而乘六合，亦俱主有孕。
日干之胎神作日之正财，又逐月生气者，妻必孕。
甲乙日胎在酉，婢妾有孕。子午乘龙，家有孕妇。孕欲合而安和，产欲绝而出局，初孕忌神将凶及空亡、脱气、刑克、退，喜日辰上下生旺，更得悬胎，为保固。

孕论法
四课日辰上下刑冲，三传休囚空亡，而子孙不见；夫妇行年上神相刑害，乘凶将恶煞，而子孙不见者，俱主不孕。

胎非胎论
发用寅鬼路未鬼门相加，乘绝，作日鬼；或天鬼临日，鬼胎。辰戌乘蛇虎作月厌为用，及八专独脚课者，怪胎。
天后乘天罡加日辰，与子孙乘元武天空；三传克日，传见日或胎神生气值空亡；或胎神乘死气者，俱主堕胎小产。
巳地不足东南亥天不满西北日返吟，与子孙乘蛇勾，而作空亡六害者，非胎。

男或女论法
刚日比日上神旺相为男，不比休囚为女。
柔日上神比，旺相为女，不比休囚为男。
课传纯阴者孕男，阴极阳生。纯阳者孕女，阳极阴生。传入阳及阳多为男，传入阴及阴多为女。日上二课发用为男，辰上二课发用为女。昼贵加正时男，夜贵加正时女。

双胎论法
贵神乘子、午、卯、酉，加寅、申、巳、亥；及巳午见龙，或蛇虎见辰戌伏吟，乘天空者，皆主双胎。

贤不肖论法
日上神吉，生男必佳。辰上神吉，生女必正。乙合龙常，课传并用，或三传见六合青龙者，并主男良女淑。
空勾元虎，课传并见，或日生三传，或日辰上下刑冲破害，发用又乘凶将，或太岁与日辰入传，及入传而相刑，或白虎加正时发用，及课传狡童泆女者，并主生男女不肖。

临产迟速难易论法
干上神脱支上神；或三传脱支；或辰生日，日生三传；或三传递生，而不乘凶将；或三传逢大煞空亡，及传退茹；或发用子加戌，又作血支血忌；或传内有白虎乘子孙；或日辰入传，而辰脱日如丁酉日伏吟三传酉未丑；或天空乘日支生传；三传或青龙乘酉，为产门而逢冲动；或天后乘旬丁，及天乙顺行者；并主速而易产。
干上神合支上神，或三传合支，或三传逢三合、六合及传进亥子丑例，或发用血支、血忌，冲动浴盆煞，而无吉神良将，或勾陈临子孙与入传而辰合日，或课传回环而不见冲神者，皆主缓而难产。月厌带生气者产速，带死气者产凶。申加巳、亥、辰、戌发用，曰天盘地结，产凶。逆三传者难产如亥戌酉，又逆向三传如亥酉未名倒拔蛇，主产速。

预知落地日时法
天后螣蛇迟延日辰，若见青龙当酬心愿。六合为用急换眠床，朱雀扶爻口舌惊产。蛇在末传产后身灾，蛇在初传带疾夹产，月生月也以发用之三合定之如用亥则卯未月生之例，日生日也以发用之刑冲定之如用子则刑卯午寅主卯午日生之例，时生时也以用后之一辰定之如用子时亥时生之例兼看月破。
若天空、白虎乘日干之脱气，或作大煞，而一无羁绊者，主当日生；其时则以日干之长生定之如甲生于亥之例。
又法：月将加时，视胜光之下日生。又天空及白虎所临地盘之日生，或破今日胎神之日生。
又以月将加传送，视年命上得阳神，即生。
发用空亡，传归实地；与柔日昴星，及伏吟无丁马，皆数月而生。

胎产变异论法：
传顺贵顺，或戌加亥者，顺生亥为头戌为足。
传逆贵逆，或亥加戌者，逆生。
伏吟不动，干支克刑，神将俱凶者，不能产。
妇人行年上乘吉神将旺相，而干上神将亦吉者，母子俱吉。
干上神克支上神；或六合所乘神克天后所乘神；或墓神覆支；或不见刑冲；或三传克支，蛇虎入传，而支乘死气；主损母。
支上神克干上神；或天后所乘神克六合所乘神；或墓神覆干，而不见刑冲；或三传克日，蛇虎入传，而干乘死气者，并主损子。
干支上相互克，或六合天后相刑，及日辰上神、三传俱空者，母子俱损。
伏吟元武加日辰者，生而残疾。庚午日干上乘白虎，与卯加辰作天空，生而缺唇。

访谒

日为我，辰为彼。
日上空亡，我不必往。辰上空亡，彼必不见，或彼不在。
辰生日，访之有益。辰克日，或辰上见刑冲破害，访之徒劳。
日德旺相，二贵加临日辰有情，一见如故。
我克他，畏而不出；他克我，情意难亲。
课得返吟及柔日昴星，或课体不备，俱主不见。返吟远出。
转蓬、元首、三交、知一、弹射等课，皆主访谒。
用神与所往方之神三合、六合；或日贵、或日德发用；或日克用神者，必见。
用神克日者，不见。
小吉临辰，或太乙登明加日上者必见。
斗罡加孟，必见；加仲可得，加季不出。
戌亥加辰巳，为天头加地足，可见。辰巳加戌亥，为地足加天头，不见。
类神临日辰或发用，必见。类神不入课传，或空亡，难见。

类神
天乙为大贵人，太常为部院台省，青龙为二千石，勾陈为将军，朱雀为长吏，天后为妇人之类。

期会欲知遇否
月将加时，视天罡临日辰者，必遇。在日前为已过，在日后为未来。又绛宫时未至，明堂时必遇，玉堂时已过。
谒贵须视天乙与日辰相生，贵人喜；与日辰相克，贵人怒。日辰贵人相加，在天乙之家，有事难到。临子午可待；临丑为入庙，在家不出见；临寅申，出门远行；临卯，在舍北人家，或舟车出外；临辰戌为入狱，有病不出；临巳近出，明日见；临未为入房饮酒，不出；食神皆支，亦主饮食，用旬遁观之。如甲食丙，乙食丁之例。临酉在家，或途中遇。临亥吊唁可待。

又当求德之阴
如甲德在寅，则视地盘寅位上所乘神将。
乘天乙，贵人悦。螣蛇，贵人口舌。朱雀，彼有文书事。六合，彼有交易事。勾陈，防争斗。青龙，可求财。天空，有虚诈。白虎，彼有丧服。太常，主留饮。元武，彼有失脱事，太阴，彼有阴私事。天后，彼有婚姻事，或在妓馆歌楼。

附贡物
辰上克日者，受，反上不受。又视所献物之类神，与贵人相和及日辰上相生者，吉。

附投书
宙朱雀所乘神，与天乙所乘神相生相合者，可达；否则不达。

附干求
视类神所乘神与日相生相合，或加日辰，或发用者，必遂；否则不遂。如求财视青龙，文书视朱雀，饮食衣服视太常之例。

谋望

日为客，辰为主。日凶辰吉，所往难言；日吉辰凶，许而空返。
日辰相生合，或上下交互作合，不待启口，有望必谐。日上神克辰，人言诚实。辰上神克日，人言虚诳。课传六阳，宜公不宜私。六阴，宜私不宜公。类神见三合六合，所图为实。见天空旬空，所图为虚。去辱喜空，求宁喜实。三合缓而牵众，六合倾刻事成。丁马并见，虽伏吟亦宜动。干支乘旺，则宜静不宜动。自干传支者，我求人。自支传干者，人求我。上克下事起男了在外，下贼上事起女人在内。知一卦，事起比邻。巳亥相加，有两事。涉害虎视，更多灾。反吟失所。伏吟退滞。九丑三阴悲辛，天狱天祸遭贼。三合勾虎，同伴相害；连茹克日，兄弟为奸。先刑后合，则先难而后易。先合后刑，则始易而终难。三传递生而生日者，事虽大而必就；三传递克而我日者，事虽小而终乖。传贵皆顺事多顺，传贵皆逆事多逆。太岁月将发用者，大事皆宜。三传平稳而将吉者，小事可就。鬼在孟则尊长之事难图，在仲则自身同辈之事难图，在季则阴小卑幼之事难图。类神旺可图现在，相可图将来，休囚可图已往。如所谋望之类神见于课传，或干支上神比和而乘吉将，或干支上神旺相相生，无刑冲克害，纵有而复相合。又乘吉将，或发用所乘吉将与日相合而不空亡，或三传退连茹而遇空亡。经云：“脚踏空亡进用宜”是也。或年命上神相生相合，而不刑冲空陷，或贵登天门，神藏煞没，或贵神覆日，或三传俱吉者，皆可谋望。

谋望不成论法
如所谋望之神不见于课传假如求财无财神之类，或干支上下相克及刑冲破害，或发用与日辰刑冲破害又乘凶将，或日上与发用俱值空亡，或发用空亡又乘天空，或三传空陷，或干支坐墓与墓神覆日、墓神覆用而无冲破，或日辰年命上所乘神将皆凶而发用复凶者，皆不可谋望。
发用关格，而复乘凶将；或干支俱吉，而三传独足；或破碎发用，而复乘凶将；或类神虽见而堕空亡与刑冲破害；或岁破月破并见三传，而类神为岁破月破；或蛇雀太阴作类神，而乘发用来克日；或勾空、空亡、元武作类神，而日干发用并乘；或三传之将先见武后见勾；或命上神克日上神；或三传初克末；或三传见类神而休囚者，皆主谋望不成。

谋望可成论法
发用日德合，而复乘吉将；或支虽凶，而三传俱吉；或类神初见，而不空亡，不刑冲破害；或日上神与命上神相合；或日上神克命上神，而类神发用而乘吉将；或太岁月将作贵神发用；或年命上神为日贵、为福德，而与年命比和，不刑冲破害；或旬甲加旬己假如甲子旬，子遁甲，巳遁己，子加巳乃甲己合也，六甲旬中十干惟此、子加丑支合也，又名牛女合而乘吉将；或传见成神；或传见类神旺相；或三传末克初；或日上发用乘龙常而不克者；皆主谋望有成土日见龙克，水日见常克。

谋望迟速止散论法
类神旺相者速，休囚者迟。劫煞发用者速，驿马发用者迟。成神在初传者速，成神在末传者迟。日德作类神而发用者速，巳亥作类神而发用者迟。类神临卯酉者速，临辰戌者迟。三传不离四课，而末传归日速。三传离日远，而末传空陷者迟。天乙顺行在日前者速，逆行在日辰后者迟。月将加日辰者速，用长生事迟，用旺事速，用墓事止，用解神空亡事散。用起太岁不出一年，用起月将不出一月，用日则本日，用时则本时，节候皆可类推。

附委托
以初传为我，中传为所托干办人，末传为他。若中传与初传末传生合比和者，吉。
传有太阴主托人，太常立处见其真。若居四季多诚意，余将徒劳枉用心。
凡课传见空元，不可委托。遥克、弹射可托，日上生辰可托。申巳相加第二第四课发用，隔手托人。传过日辰天乙前，托人失期。午加卯，托人失节。戌加亥见吉将，宛转托人而遂。子加戌作元后，空无实处。曲直课宜委曲托人。
宜托何人，视下类神。如天乙为职官，阴、勾、空、寅、午、戌为卒及下贱人。天后子酉为阴人，太常为尊长，白虎带丧吊为孝服人。又天后为关节神，作夜将生日辰，宜托阴人。

行人

日为行人，辰为家，凡占白虎乘润下临地盘申子辰，必问行人也。日辰上下相生比和、三合六合者，归。刑冲破害者未归。日上神克辰上神，辰上神又克日上神，来迟。用神在今日支前者，已动。在今日支后及得伏吟，未动。伏吟任信，刚柔迟速。末传上克下者方动，下贼上者将到，上下相生者不动。返吟不来。
传神克日为飞神，行人至。以鬼死之日为至期。假如壬辰日传见土，土死于卯，当卯日至。日克传神为伏神，行人不来。
凡占行人，只视发用向背日干，如甲乙日用巳午为向日，行人来；用亥子为背日，行人不来。
年命远离支辰间，地角天涯难会面。日辰若也互相旺，从此团圆中缱绻。天干若见墓神加，此日行人准到家。若使临于生旺地，归期纵有亦须差。间传进向有阻绝，绝神入用归心切。正时为用即时来，三传俱顺却徘回。白虎行年道路神，传逢天马向门迎。三传皆逆行人至，朱雀之阴是信神。卯酉为隔子午关，天罡加处季多艰。津关风雨还须阻，天地氤氲道路间。
行人暂出而欲知归者，以本人出门之时加于今日支上，视天罡下为至期。假令人以昨日巳时行，今日癸丑日占，即以巳加丑，则天罡下是子，决其子日到。天乙临日辰或天罡加季者，当克期速到。

地近久不归论法
以月将加正时，视天罡下，临孟为未来，仲为半路，季则即到。若逢天罡乘天马，其至尤速 。

远近行人出久而决其归否
视四课内，或见类神有气，及人宅或乘马临日辰之墓；或干支相会；或干加支；或墓覆干支；或天驿二马乘支；或日辰上见天罡；或马逆传逆；或三传不离日辰；或行人本命发用；或初空末实；或初传是日之绝神如甲乙日初传申之类；或初传是日之官鬼飞神；或初传日末传辰；或末传归日辰上。假如日干在东南，传归其上者，当日到。日干在西北，传归基个者，三日五日至。又日干在东与南，酉若临之，即归。日干在西与北，卯临之，亦归也；或末传是日墓；或是二马之墓；或白虎乘二马；或三传游神临墓临绝，及刚日伏吟传顺，柔日伏吟传逆；皆主归。
归期则视游神下神。如游神是子，子临寅，则寅日或寅时至。
又或以末传所合为至期，斩关课以天罡下辰为至期。天乙临门即至。加日为为用，三日内归。德合发用乘马，一二日至。传退而未加卯，当日至。末传近日，旦暮当至。正时发用，或临日辰，当时至。太阳入传，行人即到，二马尤的。

行人归不归论法
行人绝无音耗，课传又不甚了了，则察其人行年与本日，日干须要天盘归得地盘，其归之顺逆，准于贵人。
假如甲午日，丑将午时，酉辰亥三传，其行年立未，未上是寅，主不归。因初传酉加寅，酉金克甲木，天上甲难还地下甲也。又卯酉为行人门户，天乙逆行，卯门上戌，戌加卯，为关格，戌中有辛，辛克寅，行人待过门还家，而门上神克年上神，天上寅难还地下寅也。
又假如甲子日亥将丑时占，三传戌申午，其行年在午，得上是辰，主必归。日上子加寅，天上甲还得地下甲，天乙逆行，卯门上是丑，行年上辰，与门上丑不相克，天上辰还地下辰，又不必过门，辰上寅与辰中乙又相比，故必归。
行人年命入宅者，即归。行年在支上而课发用入传者归。不入传及入传而与支不和者，不吉。行年临孟吉，巳亥归，寅申不归，临仲病，临季凶。行年在六辛之下者，必逢盗贼劫夺。

归期
千里外与二三千里行人，视大将军杀下之辰。大将军，三年一移，寅卯辰在子，巳午未在卯，申酉戌在午，亥子丑在酉。如杀在卯，卯临子，则决其子月归。然必视行人天上行年度限了，方用此方推之。
度限者，日月二马为限，卯酉是也。又以阴阳出入之路为期，子午是也。
凡行年在寅、卯、辰、巳、午、未，或行人在东南方，则以地下酉为限，以子上神为至期。
假如行年在未，视天上小吉过酉，为行人已发。子上见土神，戊己日至见金神，庚午日或申酉日至也。
行年在申、酉、戌、亥、子、丑，或其人在西方，则以地盘卯为限，以午上神为至期。
假如行年立酉，视天上从魁在西方，其人仍旧未动。在北方为已发，过卯为度限。而以午上所临神决其归之月数。
千里视岁支下神，五百里视月建下神，百里外视日干下神，五十里视正时下神；末传墓而乘虎者，归当病；年命与三传皆不遇财，或财落空亡，或财乘元武者，归而无财。年命上乘败气者，归不如意。雀虎交车临卯酉上，主夜宿关外。诀云“若逢关隔夜关门”是也。

不知行人方所论法
视天上行年下神，便知向何方去；视行年上神，则知从何方来。

不知程途远近论法
视其人年命上神一作行年所临，以先天数“子午九，巳亥四”合定其路程一作上下相乘，如子九午九，二九十八断。如近，则一进十，十进百。若在远方，则一进百，十进千。若上神旺相，又当倍而进之，否则但进无倍，而程途之远近明矣。
假如命上见子，是九数，年上见亥则四数一作行年亥，下临子，合成十三数，进作一百三十里，冬占水旺，倍作二百六十里。若又远地方，则进而倍，作二千六百里也。

占断不归法
天乙落空，或成喜二神见而空陷，或支上阴阳不和，或日辰上天将入庙，或日克初传，或日墓发用，或自墓传生，或用神空亡，或类神或年上神空亡及不入传，或二马空亡，或马临长生如寅为马，临亥为恋厩，或马入墓绝如寅马入未墓，或入申绝，为缚足，或马被合巳马临申，或刚日伏吟传逆，柔日伏吟传顺，或进连茹；或天盘要归地盘，而卯酉门上神克日干与年，及日上神克日与年者，皆主不归。
稽留而不得归者，视类神上所乘之将决之。如类神是卯，卯上乘天乙，是为贵人所留；乘阴与后，是妇女所留也。
以所至为乐地而不肯归者，则类神临长生，或旺禄与驿马临长生也。
中道有阻而不能归者，则刚日昴星，或加酉发用，与发用斩关，或犯天车煞，或马在中传，或课得间传之类也。
病而不归者，则行人年上值病符乘凶将之类也。
死而不归者，则行人本命上值墓神，乘凶将，马临空绝，或犯往亡煞之类也。
信神发用者，人未归而信先至，更视信神下神。如信神是酉，酉临子，远在子月，近在子日。信神见而空亡者，虽寄信而不至家。若无书信而口传口信，则必类神作信神，或日上神不伤辰上神者，为实。如蛇、虎、阴、空乘辰戌加日上，或见谩语煞者，为虚。
用神与日生比者，有信。克日者，亦有信。申为朱雀，音书必发于中途。若雀之阴见罡乘虎，主凶信，见龙常乙合，有好音。

期会欲知其人来否
其人近则以月将加正时，而视天罡，天罡加日辰者，如期而至。临于日前，亦至。临于日后，不来。
远期则视戏神，如戏神是巳，巳加子，则子日或本日子时到。
其人远则如占行人例，而兼视类神。要天上类神至地盘类神，若门上神及地盘类神上神不克类神者，必来。门上神及地盘类神上神克类神者，皆主不来。转法顺逆，视天乙所行旦顺夜逆之例。

呼唤下人欲知来否
以月将加日支，视正时上所得神。辰、戌、子、午即至。寅、申、丑、未后到。卯酉半路而回。巳亥不来。墓神覆日，或发用占，家人则来，外人则否。
类神生日干者为父，生日支者为母。日干相比，阳兄弟阴姐妹。日干生者子孙，阳男阴女。日干克者正财妻，偏财妾。贵人视天乙，官吏文书视功曹朱雀。父母视太常。兄弟视太乙太阴。妻妾妇女视二后。朋友夫婿视青龙。子孙媒妁视六合。仆视河魁天空，婢视从魁太阴。军卒视勾陈。僧道术士视太冲。医巫视传送。病人与丧殡视白虎。
纫斋断案：昔一友人占一吏何以不到，课得贵人临日，天后作支德加支，日辰上下交车作合，断被妇人羁绊，后闻梅抚宪属其带眷回乡，此课验矣。

出行

日为人，辰为行意。
辰上神生日干上神；或日干临支；或魁罡临日辰年命；或天马驿马及旬丁临日辰发用；或日上旺相而斗罡加季；或巳亥加卯酉发用；或伏吟返吟见丁马；或卯车午马入传；或卯午加申；或太常衣服行李乘午并白虎；皆主必行。
白虎为道路之神，乘子午二马入传，在天乙前者，速行。
诀云：“白虎出行威风凛凛。”又白虎临戌亥为天地头，临辰巳为地足，不论入传不入传，并主行动。魁罡加本日者，不得已而行。戌加申，辰加寅，在日辰年命上发用者，出行吉。申作二马，名马带金铃，最利出行。
辰克日上神，或辰上克日上，或干支墓日，或日上休囚，及斗罡加孟，或日辰上下互相克而用起天乙，或日墓发用而无冲破，或二马并三合六合，或值空亡及传之恋厩，或伏吟返吟无丁马者，皆主不行。
关格或台土当门，辰加支及关，可出行。
传退逢马，谓之回马，不利行动。发用天盘地结申加辰戌巳亥，或元武乘日鬼发用者，防寇盗剽掠。六辛下不可行。朔日忌北行，望日忌南行，上弦忌西行，下弦忌东行。所出之方上神克行年，商贾无利，行兵征战大凶。如行南方，午上见亥，行年在巳，乃方上克巳也。游都临日辰行年，出行逢盗。辰戌乘六合加卯酉，官鬼乘元阴，加财爻，皆主私遁。

从水从陆论法
日为陆，辰为水，日上神将吉，宜陆行。辰上神将吉，宜从水。太冲为舟车，旺相则完固，囚死则破损。太冲乘蛇虎入传者，行舆坏。登明神后临太岁或蛇临地盘亥卯者，主翻船。巳加亥见元武，白浪滔天。酉加卯遇白虎，舟楫损折。传月厌临卯，风涛惊恐。

渡河过湖论法
登明加孟有风，加仲风缓，加季无风。
又丙子、癸未、癸丑三日为触水龙，不可渡江。又太岁为风波月建见午亦是，月建为白浪，日建为覆舟，岁后一辰为河伯月建见壬癸亦是。

晴雨阴风论法
三传纯阳为晴，木神多者主风，纯阴而土神多者阴，水神多者雨。

旅店停宿论法
日为客，辰为主，辰上神生日，或生日上神可留客；若值旺相，主人仁厚。辰上神克日，更乘凶将，或日上见蛇、虎、魁、罡，或辰上见登明乘天空，或辰上见午酉，或行年命上见二后者，皆宜急去勿停。又月将加时，视天上丙巳壬亥上为宿处。视天盘丙壬下者，即在巳亥两方。丙课在巳，壬课在亥。丙戊禄居巳，壬禄居亥。假如甲子日顺数至寅见丙，申上见壬之例。

迷失路径论法
月将加正时，视天罡加孟路在左，加仲路在中，加季路在右。又罡加六阳宜左，加六阴宜右。又宜从中末方转天罡而行，即得正路。又天盘寅申下亦可求路。

饥渴求食论法
月将加正时，向丑未下可得饮食。又渴寻卯未，饥寻戊己谓日遁所临辰也。又途中遇人馈憎酒食。当以月将加时视日辰上，见辰戌子卯巳者，不可食，余无害。

看见人来前法
月将加时视神后，加孟善人，加仲商贾，加季奸恶。来而持刀杖者，日辰上见亥、子、巳、卯为贼寇，见辰、戌、寅、申是吏卒，见酉午为逃亡之人，见丑未为送丧之人。若子加卯者，为冤仇也。

惊闹鼓噪论法
月将加时，视闹方上。见天乙太常是尊贵呼拢。龙合是歌乐。勾陈是争斗。朱雀为官吏口舌。天空是学馆。白虎是杀伤，或为丧殡。太阴为祷祀。天后则为争讼。

出行诸忌
直符，口舌论事；往亡，灾厄死亡；劫夺，初临悬胎；天车、天坑、天猴，车损马倒，又争讼；飞廉，凶伤祸灾；转煞，君子宜行赴任，小人家凶出门；游都、鲁都，防盗；关神，谋事阻碍；空亡，失脱无成；鬼，灾；墓，阻滞；螣蛇，忧惊头痛；朱雀，口舌喧争；勾陈，阻碍；白虎，伤；太阴，淹滞；元武、天空，盗贼及人失脱；六合、天后，妇女损害。

涉险临危论法
月将加时，视式中干伤及天罡加孟，勿往前；支伤及罡加后，勿退后；时伤及罡加仲，勿居中。

思乡望归论法
月将加时，视支神，上下旺相相生，或登明乘贵、合、龙、常、阴者，家中平安。支辰上下休囚相克者，不安。或登明乘朱雀，主口舌火灾。勾陈主争讼。螣蛇主火烛惊恐。白虎主疾病死丧。元武主盗贼走失。

刺探机密论法
天目酉下，天耳卯下察之。

隐避藏匿论法
一视天目下，二视游神方，三视生气方，四视戊己方如甲子旬中见辰巳，五支生旺方，六向天月德方，及天驿马生旺之乡。须与日辰相生合，不空亡刑害者，可隐避。
又天盘丑及甲寅下可隐避。又天盘寅下为仙人道，申下为玉女道，皆可隐伏遁形。
又春出寅入申，夏出申入寅，秋出午入子，冬出子入午，人寻不得。
又子下最可藏形，卯下次之，酉下又次之。
惟魁罡不可往。歌曰：“除定危开卯未方，龙常阴后可逃藏。”传进无鬼可进，有鬼当止。传退有鬼莫退，无鬼可退。传生旺宜远，休囚宜近。魁罡争走，丑未缓缓。
避灾宜向泄鬼方。如甲宜向壬癸亥子及丙丁巳午方吉，庚辛申酉方凶。
最忌天盘空亡方、旬中六辛方、月厌游都方。若日辰刑克，或三传见鬼及生气克天目，或白虎带煞者，皆不能逃匿。
假如甲以未为贵，龙庙于寅临申地，先伏西隅过酉时，便向寅方寻所止。才过寅时再宜下，尊此施行当获福，庙神鬼贼若同居，切莫前趋当退伏。有如甲乙见申酉，阴庙荒祠休奔走。其间若不见冤詈，也有胥徒来把守。

失伴寻人论法
视发用胜光，若在天乙前则先行向前，在天乙后则迟延落后。

求财

日上财为外财，辰上财为内财，临伏吟则近，临丁马则远。日上神克命上神，为财神临命。日干旺相有气，则财可获。囚死无气，总属空亡。水日逢丁，主财动，或得远乡财。远行求财，要支上神克干上神，克必获利。若干上神克支上神，不宜远动，反有损失。居家求财，只视用神，如发用是支之财、干之鬼方，得财之象也。反此反遭破失。初传财又乘中库，财利十倍。若末传不克中传，更可世守。财临月建并太岁，宜求大财。财附二马，宜远方求财。然必行年旺相克龙合，乃得。若求小财，只视发用，或占时，或财临命，即可得。
求财喜财归本库，则财禄叠盈。如戊辰日子加辰，水归本库，财有余而不散，忌自墓传生。如辛亥日未加卯，三传木局全作日财，然自库传出，先聚后散，财反归他。忌财入鬼墓，主财消坏。如丁巳日，干上申，末传戌为火库，灼耗金财，财不能聚。更看墓上天将，审其破财之因。
墓乘退悔杀，春未夏丑秋辰冬戌。

求财方向
视青龙所临之地，乘寅卯临申酉为折足，主破财。

求财时日
视财神所临之辰，太岁以年计，月建月将以月计，干则本日，时则本时，节候依例而推。
财爻有正有遁有暗，甲日四季为正财。如甲子旬见太乙为遁财旬遁己巳是也。又如酉以寅为财，而初传是亥，亥虽水而寅木生于亥，或初传是未，未虽土而寅木墓于未。又如丁以金为为财，而课传无申酉，三传是丑戌未土局，为丁之伤官食神，土能生金，则申酉之财自此出矣。皆所谓有暗财也。
课传俱见财神；或日辰上及命上俱下贼上而为财；或发用是暗财，而贵神为青龙；或课传无财，而三传为伤官食神；或日传见于青龙之阴青龙第二传为日所克也；或旺财临于行年之上，如行年立酉，春占寅卯临酉之类；或行年上神克所往方上神；或青龙乘日辰上神而神系日本生日之神；或日克初而三传递克；或日克末传；皆主求财必得。
神将生吉如上例而落空亡；或三传皆财，而财多化鬼如金以木为财，而三传寅卯辰财，木多生火，反化为日鬼；或发用是日财，而将是天空，财因奴仆者反不成或用财传泄气；及贪生败死之地；或课传无财而青龙入庙寅、入墓未；或青龙空亡，而日辰比肩劫财者，皆主无财。
土财忌见魁罡，如甲乙日见戌，戌中辛金刑克，主因财惹祸，时加午未，主疾病。
木财忌见朱雀，主纷争。
水财忌见四季，乘天乙迁移，勾陈讼，元武盗。
火财忌四季刑克，凶将主失利。岁月见劫冲破，主官伤。
金财忌乘劫入墓，主老农讼田。
财神旺相则多。休囚则少。发用见财神则多，中末见财则少。类神见则多，伏则少。太岁作财神而乘青龙则多。时日作财神而乘他将则少。
定以先天之数，如子午则二九十八，加以倍减之法。如子属水，在冬季则加，在夏季则减，而多少自决。
支来生日则易，支来克日则难。财临干则易，干临财则难。财临卯酉则易，临关格则难。财临发用则易，为末传则难。日德日禄发用皆易；伏吟返吟入课并难。日上神和合则易，背驰则难。初克日而日克中末，先难后易。日克初而中末克日，则宜速取，缓则亡失。财爻害日生传艰辛后得。

类推法
发用为支之财、日之鬼，求财可得。若发用是日之财，支之鬼，财将外人，自主破损。三传与日比者，原属众人之事。带刑冲破害者，则或争斗而得。财神旺相，而值空亡者，则可空手而求。太阴乘神适作日财者，财或无心而获。财乘青龙为自然之财及公门书籍，或钱帛柴薪，或出自侯门巨室，并羽衣炼客之财。

以下论十二神将：
乘天乙为田宅、牛马，或桥梁、远处之财，或出贵官尊长。
乘螣蛇为忧疑、惊恐、营运之财及赏赐、炉灶、管钥、弓弩、妇人。
乘朱雀为闹市、口舌之财，及文字、六畜、交易，或尊长、宫娘、善人、使臣、土上。
乘六合，为买卖、和合之财，及舟车、竹木或大夫商贩、经行、术士、沙门。
乘勾陈，为鱼盐、田土之财及文书、印信、宾质鳞介等，或二千石、书吏、恶人。
乘天空，为虚诈之财，及坟墓宅舍、印信、狱具，或出自宫府、长者、仆隶、空门。
乘白虎为道路、死丧、屠宰之财，及田园、湖荡、大麦，或兵卒、僧道、市贾、丧门。
乘太常，为衣服、医药、借贷之财，或羊酒，或出自贵人、长者、女亲、武职、老人。
乘元武，为楼台、仓库之财，或鳞介、畜物、溷厕，或小儿、经人、盗贼、防从中阻隔。
乘天后，为水利及酒醋之财，或出自妇女妻妾。
又《毕法赋》云：“传鬼乘财之险危。”为不正之财，或先鬼后财，或传鬼化财，或元武临财，俱是从危险而出，以不正得之。

附索债法
日为财，辰为债主，正时为欠债人，时上神生日，日上神生辰，或俱比和，或俱乘吉将，或辰上神克时上神，或类神发用索之即得。反此则无。知一、三交、转蓬、弹射、赘婿、重审课，俱主索债。

附借贷法
刚日视日上神，柔日视辰上神，丑寅乘吉将，可得。巳午缓而终得，酉戌乘吉将即得。未申无酉，卯辰男子嗔，亥子妇人阻。若类神财、爻旺相者，不拘此类。

附博戏断：
辰为主，干为客；支上克干利主，干上克支利客；支上旺相，乘吉将吉神者胜。如吉将不得地，被凶将乘旺刑在者反负。更观三传及年上吉凶。旬空方为孤，对冲为虚。坐孤击虚者胜。

贸易

日为人，辰为物。
买物则以辰为我，日为彼，用神为物。
卖物则以日为我，辰为彼，用神为物。
日传辰则卖物成，辰传日则卖物售。
日辰俱吉，则物贵而宜卖。日辰俱伤，则物贱而宜买。
日财旺相，物虽滥恶而必售。
日辰上乘青龙而日辰克之，物虽珍异而必获。
日用俱吉，货物得利。日辰发用相伤，得物难售。
日吉辰伤，物虽售而利少。日伤辰吉，售虽迟而利厚。
元武克日辰，买卖须防失脱。
见六达刑冲，防物损。
凡课传用神、类神旺相者贵，休囚者贱。
类神乘蛇而旺相，物虽贱而可居。
乘蛇而囚死，价虽贱而勿取。
类神与日辰相生，三传旺相，又乘吉将，或见成神，其物或买或卖，俱易成而有利。
若物类不见课传，虽见而空亡入墓，休囚无气，及与日辰相制害者，则买与卖均不成矣。
交易之地，宜于青龙所临之方。
三交、元首、无依、赘婿、重审、知一等课，并主交易。
四季为货，及月将加日，为末经报税私货。见鲁都加阴，或贵人乘马加支，勾陈乘月将加日辰，不可漏税。

稼穑

日为农，辰为田。支上所得神将为五谷类神。
日辰上旺相相生吉，休囚刑害克战凶。
日克辰上神，是耕耘灌溉不得法，故禾稻不茂。辰克日上神，禾稻虽茂，终成耗散，无益于农夫。
初传吉，宜早种。中传吉，宜中种。晚传吉，宜晚种。
类神入传旺相，收成者力。
日干扶类神者，勤则有收。
天盘丑为田，忌加临刑克休囚死绝之地。
又以登明加寅，视家长行年上得寅、申、子、丑为稔。辰未旱，虫灾。巳亥官事。卯戌半熟。午歉，及佃户欠租不偿。
土克日干，将得勾陈、朱雀，必争疆界。水克日干，将得勾陈，必争水池之类。
立春日，月将加立春时定四课三传，视太岁上何类神，乃以三传消息论之。视方隅者，亦详方上所得类神。木主谷及瓜果，土主麻棉大豆，水主稻及黑豆并菜，火主黍及赤豆，金主麦。
又月将加时视太岁上神，上下相生有气大熟。天上太岁临丑未及亥子之乡，旺相之地，大熟。临寅卯丰。临空亡刑克死绝，禾稼不登，虫灾。岁禄之方大熟。日上见魁罡歉收。又支传岁上初合者，大熟。不合或空亡无气者歉收。
又天乙临巳午大熟。临申酉少收。临戌亥荒，占圃更验。
又以太岁加正月节，功曹下为丰，传送下为俭。
再以月将加立春日时，视丰俭。入课传者岁稔，不入课传者岁歉。
又视用神见火旱，见金无收成，见水涝，见木土皆熟。

蚕桑

午为蚕命，木为桑，巳为筐，辰为箔，寅为茧，卯为丝，申为绵，各要旺相，兼乘吉将者吉。忌见虎、雀、元、阴、后凶将，
三传与年命相生者大吉，命上或三传见酉僵，戌黄，亥绝，子鼠伤，丑眠化，凡蚕命临此五辰皆不利。
又木神作朱雀，主争桑口舌。

六畜

日为人，天盘类神临处，地盘类神为物命。若类神临生旺之方，或日干长生乘吉将，则吉。临囚死墓绝之方，或乘凶将，则凶。
类神电报局临生日，或与日比，则畜当还主债。然自能长大，兴旺有益。
克日耗损不利。
日克物命，则难长大。日生物命，虽长大而无益于主。
类神入传为吉。类神临刀砧屠灶者凶。
酉为刀，卯为砧，子为屠，巳为灶，刀临砧者死，砧临刀者不死；屠加灶者死，灶加屠者不死。
类神乘螣蛇惊狂，非怪；乘白虎死亡；乘朱雀官司口舌；乘勾陈斗闹是非；乘元武盗窜；乘天空虚耗无成。
类神：丑为牛，寅为猫，卯为驴，辰为水族，午为马，未为羊，申为鹅，酉为鸡鸭，戌为犬，亥为猪。
占牛责大吉，临木病，临火惊，临水伏耕，临土家作，虎并自死，勾并触人，蛇并时灾，武并逃亡。
占鸡责从魁，临金水可畜，临未能斗，临丑自死或被杀，临辰戌祭祀，武并盗失。
占犬责河魁，临亥可畜，临子善捕鼠，临卯能猎，临巳午善吠，临戌咬人，带天狗作怪，并大杀尤紧。
占猪责登明，临旺相之乡，并太阴天乙为祀豕，临金木可畜，临土病死。虎并走失，蛇并惊亡，带天猪自食其子。乘六丁主作怪。

六畜走失论法：
各视类神所临之地为方向，离辰远者路远，旺相者尤远，离辰近者路近，囚死者尤近。
一说从类神所临辰至地盘类神本位，以休旺定其里数。
天乙顺以螣蛇为盗，天乙逆以元武为盗。视日辰上神能制螣蛇、元武则可寻，不能制则不得寻也。若三传内有螣蛇、元武及日鬼者，有人盗；传中不见，为自走失也。类神临日辰，当自归来。类神克地盘神者，脱逸。类神被下克者，拘系。若在被克囚死之地，更与虎蛇相并者，伤死。

奴婢

戌为奴，酉为婢。
太岁临奴婢或奴婢临太岁，大不利，非多病即遭刑。
以酉戌所临辰为奴婢宫，而视地盘之神生今日之辰者，可用，刑克则凶。
酉戌临之辰生干，勤力可用。克支懒惰无功。四课不备，进退两心。发用空亡，留亦不久。日辰阴阳中有类神，或天空戌、太阴酉旺相生干，干乘龙常，方得其力。酉戌阴干克干，仆欲害主。临支克支，作事过分。支遥克干，所主不仁。干遥克支，他意要去。辰酉相加，奴婢私和。德合刑同位，奴婢奸欺。德胜刑下人畏怯，刑胜备犯上害主。乘虎家宅惊恐，空亡盗走乡邻。螣蛇心怀不善。罡乘六合隐形。见蛇有疾。见武逃亡。。
不知奴婢行年，月建上神可代。从魁临太乙，婢能有为。戌空加寅午，奴仆有力。进气生旺，龙常禄马，纵移千里可托。丑未加临，倚势猖狂。破败空亡，秽浊僭滥。太阴加本日，无不合入传，冲克破空，必主淫乱。传送加日辰，外有私通。类神并虎雀，防其不善。退气囚死，蠢懒难言。

附走失占
视酉戌所临之方。酉戌临支，则自归。酉戌在日之阴，则匿于乡邻。在辰之阴，则匿亲戚。酉戌不在日辰二课者，远出。酉戌不入传，或乘丁马，及课斩关者，不获。酉戌所临，即其止处。若被克刑者，易获。
又日与初传为家主，辰与末传为逃奴婢。日上克辰上，初克末则易获。见空亡、岁月二破，逃者死于中途。天上三奸神方，追亡必获。
月将加时，视天罡。加孟，巳为奸神；加仲，末为奸神；加季午为奸神。宜就所临之下索捕。又阳作元武子寅辰午申戌，男子逃，当退数四位就其方寻之，即如闭口卦体。阴神作元武丑卯巳未酉亥，男子逃顺视天秤之方寻之。若女子逃，俱就元武本位寻之。
又以月将加逃时，男责胜光，女责神后，各就其下追寻之。又以三合墓加时，视魁罡临处寻之。假如亥卯日逃，以未，甲子日以辰加正时之例。

逃亡

空亡发用，逃亡不亡，逃日制武易获。元武克日，难获。加临刑克，未必归家。若是相生，早晚自至。天盘相生，尚且在彼；若见刑克，彼惧他往。天将入庙，勉强住彼。类临空亡，人行不住。传进长往，传退思往。乘马不定，乘丁不还。
蛇乘丁走失。武乘丁远行。神后乘丁，人当远去。天后乘丁，妇人逃走。空阴乘丁，奴婢逃亡。六合乘丁，子孙远遁。青龙乘丁，万里飞腾。
三传纯阳主动，纯阴伏匿。武能生日自归舍，武若生辰向友亲。
三传元武贼中处，刚日在中柔本辰。
凡不备、八专、元武自克、天乙日辰制元武者，逃不远；时加四季，逃者不脱。天网课见胜光，逃在目前。

捕获日期论法：
视末传所冲辰及地盘月建上，数至子位，为获期。又天乙所临辰，为败露日地。
伏吟为近元下位，反吟远避元冲辰。旺相行急死囚缓，用起比神阴在邻。传终下神寻必得，刑胜德神不可寻。德合刑冲逃自返，魁罡日墓莫追人。走时月将加临视，丑未子下捉之佳。壮夫丑下小儿未，妇人子下可追孥。寅午戌日戌加时，申子辰兮辰用之。亥卯未日未为准，巳酉丑日从丑施。此是妙门须记取，魁罡之下捉无疑。
欲知离者行多少，则以天罡用为要。魁去戌前若四辰，约行四里得官道。假令戌加丑位上，五八十三不谬妄。旺相倍因囚死半，休当本数非虚诳。占逃若须看其数，戌奴酉婢后武阴。太阴淫乱蛇横走，六合亲眷家庄住。天乙好人家里藏，天空朋党引诱去。白虎远行及死亡，勾陈勾干人留住。朱雀相生去投军，太常随却商人去。年作六合娼妇家，太阴隐匿变形骸。青龙杂艺邪党牵，神将类推逃亡路。

遗失

日为己，辰为他人，所失之物则视类神。
日上神克辰上神，又辰乘天空、元武，乃外盗也。辰乘太阴、六合，乃内盗也。
天乙顺行，元武不入课传，不临年命，及元武临处上克下，或下生上，乃自失也。天乙逆行，元武入传或临年命，及元武坐处下克上或上生下，乃人盗也。
类神与日辰生合者易得。三传有类神，或日干克类神者，易觅。不克者俱难寻。类神见于课传而不乘元武，不落空亡者，当于类神所临之地求之。
如失金器，类神是酉，酉加子，当于房内寻之。子为房故也。子加卯，则于房内东方寻之，卯属东方故也。
类神或见或不见，而乘元武者，物为人窃。
又视元武所临，在卯、辰、巳、午、未、申为白日盗，在酉、亥、戌、子、丑、寅为黑夜盗也。
又类神临旺相长生，物现在。临衰败囚死物不存。
凡传见盗气，主失耗。若三传见盗气，而年命上神能制之，则先失而后得。

以下歌诀：
此人在处两非求，彼自亡财疑尔偷。且将太乙加年上，其次便去看星头。
虚星立也为真盗，参宿加焉莫漫尤。用神若比亦云是，无比何须结怨仇？
欲知失物何人取，阳是男人阴是女。老翁与少看日辰，旺相休囚相类举。
丑物贵贱若为之，此则专心寻正时。吉神并者良家子，凶神临者是贫由。
一家之内十人居，一人失物九人吁。以将加时看各命，行年元武复无疑。

捕盗

凡占财陷空亡者，元物临酉、戌、亥、子、丑、寅者，必因失盗。
捕贼之法，专责元武，然必先详课传，决其可捕与否，而后推之。
勾陈为捕人，朱雀为报信者，元武顺行贼奔逃，逆行则隐伏。元武不得有克之路，畏追捕也。若得生旺之乡，若前有天乙，则不敢行耳。
又生元武之处为来路，元武不行绝地。元武临地盘月将上，宜急捕。《毕法赋》云：“太阳照武宜擒贼。”是也。若日入以后时，则不以此断。
发用行年不能制蛇，或反见蛇者，贼既难攻，反多缠扰。
克盗神或克日鬼之辰为获盗之期。
元武内战，主分赃不均，自相告发。勾陈临日生旺，主盗贼自首。元武乘协助煞，易捕。空亡自败，乘死气三日内败获。囚气一月方获。日辰克元武，一旬内获。

盗贼难捕论法：
元武在戌亥子，为度关过海，难捕。入墓难寻。乘二马元遁。
辰戌立于干支之上，而课名斩关者；在庚辛申酉日，尤真。
三传见日鬼而上乘龙合阴，及发用丁马者。
元武及三传皆相生比和者。
课体得游子者。
元武第二传为盗神，盗神上乘吉将者。盗神遁旬也。而天地盘比和者。
元武作日刃又临卯酉或克日者，皆不可捕。
传送猿猱，传见火神，可制。勾陈旺而克武，吏卒捕之不难。伏吟多藏。反吟多散。如逢隔角，隔手捕。课得连珠，贼众，或伏邻居。传贵顺进而难捕。传贵逆退而可追。武与日辰相合，家人引盗。武在日辰左右，邻里往来。元武克战空亡，不久自败。若入长生旺地，不可捕追。朱雀克制，鸣官。日辰制武，私捕。每月执破定危，元武乘之，败露。日辰见刃带煞，人物破损被伤。日辰俱被其伤，捕人不能自保。武不脱传，贼隐目前。三合为传，家亲为盗。阳男阴女，少旺老囚，休囚人必中年。孟少仲中季老。

贼隐何方法：
视元武阴神，若依闭口卦，又视元武逆数四神所临地上。盗神为贼处，元武所临为贼去。如武乘巳加申，阴得功曹，主贼从北来，往西南方，偷归东北之例。
盗神乘丁马，越屋而来。无马，则穿窬而进。乘戌亥从上而下，乘辰巳，从水道坑厕中来。

盗神论法：
子贼在北方水泽之地，东有桥梁墓。丑西有水畔楼台。亥前有神庙。午其家有儿女悲啼、不明之事。
丑贼在北方，近东或外邑之旁，或风伯雨师之庙，或前贤将军词内，或仓库之侧。若旷野则桥梁、平田、坟墓之前。
寅贼在东北方，林木之中，曲堤之所，或大木枯木、沽卖之家、城郭市观之旁。如作本日贵人，则吏家也。
卯贼在东方，大林茂竹间，屈曲水径，前有舟车，或近寺院，其家为竹木之工，或舟车之匠。
贼居辰，亦属东方，在隔冈岭处及冢阜之中，东有池塘，旁有漏泽之场。或潭沼渔猎之所，丹青彩画之家。
巳，贼在东南方，窑灶之所，或近卜筮孝服处，更有树木，其家系妇人主事。
午，贼在南方炉冶，铁匠，门侧有牛马之物贼其中，或其家贩鬻驴马，或巫家。
未，贼在南方近西，隐伏古冢内，向东四步或有井园，当闻歌唱，或其家牧羊，供奉鬼神，或沽卖之家。
申，贼在西南方，近则州县城墙，远则乡野冲要之地，大路之口，或邮亭马舍之侧，其家乃金石之匠。
酉，贼在西方，近则州邑城垣，或坑冶酒务之所，或近娼妇人家，或胶漆工匠之所，或近陵阜寺观。
戌，贼在西北方，州县营寨之所，垒土冈陇旅店，门前有猪犬，或奴婢之家。
亥，贼在北方，略近西，水边，或地名氵旁，及双溪双港之类。其家或曾为狱吏，内有楼台，或门首小儿赶猪，可向而得之。
而以天盘类神推之，然必视盗神天地盘比和，方可以此为据。如上下相克，则贼不敢留住，再观元武第三传可也。
又当以盗神所乘天将参决贼之所匿：
盗神上见天乙，旺相相生合，贼在宦家；囚死在贫民家。
见螣蛇旺相生合，贼在富豪家；囚死在凶顽丧屠家，惊恐之则获。
见朱雀旺相，贼在技艺家，相克在公吏家，囚死在兵卒家。
见六合，旺相生合，贼在市人侍从家，囚死在九流技术家，或妇女门前私情家，利诱则获之。
见勾陈，旺相生合，贼在吏典书生家；相克在囚徒家；囚死在善人长者家，或寺观中；相克必争财物，囚饮食而获；囚死在故吏家。
见天空旺相生合，贼在牙行干办之家，囚死或奴仆匿之，将自出。
见白虎，旺相生合，贼在兵卒押班家；相克在有丧之家；囚死，在囚徒家，或欲自杀。
见太常，旺相生合，贼在善人九流家；相克必因酒食财帛交关获之；囚死在僧道家，或丧服人家。
见太阴，旺相生合，贼在妇人家，囚死，在师巫尼姑家。
见天后，旺相生合，贼在贵妇家；相克在妻家知踪迹；囚死，在妇家，或在娼妓家，因朋友获。
又元武作太岁，贼在京师。作月建，在州县，或在勾栏。作禄马，在本处市井。
又亡神天目下，亦为盗之所在。
至于远年大伙，而不得其方向者，当于天目下索之。如天目在辰，辰加子，则盗在北方之例。

道里程途处远近论法：
亦以盗神天盗，用先天数定之。假如盗神是子，加亥，则子九亥四，旺则相乘为三十六里，相则合倍为三百六十里，休则本数为十三里，囚死减半，为六七里之类。
亦有此自元武数至盗神，一辰为一里者，然必须因盗之久近而定方向道里，或以官司为主，或以失家为主，如被盗未久，在旬内者，则以失家为主，而详其地里。若被盗日远，则以捕官司为主而详之。

占贼

克盗神之辰，生日干者，获原赃。赃匿何处，则视盗神所生之神。
寅为盗神，生巳，物藏厨灶炉冶中。卯为盗神，生午，物藏窑炕窠柜中。辰为盗神，生酉，物藏碓磨碑石下。巳为盗神，生辰戌，物藏近厕浴堂、廊庑垣下。午为盗神，生丑未，物藏墓田桥井中。未为盗神，生申，物藏城墙、神祠、羽毛之间。申为盗神，生亥，物藏楼柱、廪、厕之间。丑为盗神，生申，物藏窗楹、城库之侧。酉为盗神，生子，物藏沟渠、水道、石灰、笼匣之间。戌为盗神，生酉，物藏门户窟穴内。亥为盗神，生寅，物藏柱磉、神橱下。子为盗神，生卯，物藏舟车之间。丑为盗神，生申，物藏窗楹之侧，
其方向亦就所生神与位决之。如寅生巳，巳位东南，探求东南之厨冶。

盗者为何等人论法：
视元武所乘本位之神。乘寅为吏人或道士，或作彩画工事。乘卯为经纪人，或僧尼，或渔猎。乘辰戌为凶徒恶党，或军卒，或仆隶下人。乘巳为艺人，或炉冶人。乘丑午为旅客，或为巫，或为军官过路人及道途游食人。乘未为熟识人或道人。乘申为过犯人，或道人及商贾、奔走、役徒。乘酉为金银匠人及赌博花酒人，或人家婢妾。乘亥子为水泽人，或舟子，或积贼及曾相识妇女。
又如旺相为少壮，休囚为衰老。阳为男，阴为女。吉将并者，豪纵之人；恶将并者，贫猾之子。
其伙伴多寡，则视盗神隔武之位而数之。如辰为元武，加酉为初传，二传亥加辰盗神，中隔六辰，则定为六人。所谓“盗去本家知伴数”是也。盗谓神本家为元武，详盗神之旺相休囚而或损或减，或称本数焉。

盗为何等形状论法：
亦视元武所乘神以定之。
乘子是眼小身细人，面色青，体肥，女相，着黑衣，下淡黄而青。乘丑是大腹阔口人，颜丑唇撅，多髭，年方雄壮，着皂衣，下黄。乘寅是短矮美髯，大眼，面痣，或抱斑猫，或骑青马，青布。乘卯是骨瘦快走人，或面青唇缺齿露，身大头小，目大耳细，脚小，着深青衣，假作文人墨士之象。乘巳是瘦长面赤，能歌唱之人，或好詈骂讪谤。乘午是斜视身长人，面紫棠色，能疾走，若捕时，先见一赤马，后遇着青色衣人，头戴紫色物，便是。乘辰是目大骨粗须长，或腹大面长，相凶身伟人，着黄衣，中见绛青衣渔猎人之象。乘未是眼露头白，面黄腹大，须长好歌，妻能作酒。乘申是身材长大，而有痿痞病，面瘦少须，游手好闲，着黄衣，或着淡白衣。乘酉是身长面上有斑，小头阔口，声响，着雪白衣，黄兜肚。乘戌是颜恶多须，长颈大口，赤色，少发声，着半黄半白衣。乘亥是肥大丑面，青色，斜眼秃颈，驼背人，着破衣执伞。
以上所乘十二支论法，如遇数多，则以此等形状为盗首。
子属商姓，氵旁，或耿汪之类见类神。

捕人能否论法
则视末传与勾陈所乘之神，然亦不可并观也。三传中勾陈见，则视勾陈乘神；克元武乘神者，捕必得。勾陈作日刃或日德，或天罡，则捕人得力。勾陈生元武，或与元武比和，主捕人私通释放，受贿纵逃。勾陈与元武同，主捕人与盗为亲族，知情预纵。勾陈虽克元武，而彼旺相此休囚者，主贼党伙众，捕怯难获。勾陈元武作三合、六合，如此甲而彼己，此子而彼丑，及寅午戌之类，主捕人与盗同党，而不可得。彼作太岁，此作日时者，主贵贱尊卑不敌，而捕不得。彼生旺此墓死，主捕人病亡而不可得。元武克勾陈者，必不能捕。元武克勾陈而兼作日刃者，主捕人被盗杀害。
三传中不见勾神，则视末传。盖初传为贼，中为赃，末为吏，此旧式也。初传不得地，中末又能制，其贼必败。中传旺相比和，其物尚在；空亡休囚刑克者，其物不存。末克初者，捕可得。初克末，或末与初比和，及相生者，捕不得详不得之例。则当改捕，或添差而后可。又必审元武之神，如元武是酉，当遣丁命人捕之，火克金也，丙则合辛而不可捕。

捕贼克应论法
当视元武加临。
加子，贼方在庙还愿，有女同行，捕者行九里见女子欲泣而立，手拥瓶缶，问而知信；其贼轻盈若女。
加丑，贼在东北平田之中，有牛数头，与残疾人同居丧祸之家。捕者行八里，必有一阵旋风，或遇鱼鳖等物。
加寅，贼人奉道或看书籍。在大林茂树之中，捕者行七里，见一队猫儿，又遇一道士，问之方的。
加卯，捕者出门知信，行六里，有一人持伞来，似行者术士，问而知之，时有雷雨，或见兔狸过，或见新船车。
加辰，其贼裹头巾，著青鞋，自岗岭而来，项上亦有须。捕者行五里，见人持秤来，问而知信。
加巳，贼为炉铸铁工，住居大泽之内，双港之中。捕者行四里，必有赤蛇当道，或穿赤色衣人，旋舞而来，问之得信。
加午，贼在窑冶中，与善人说骡马事。捕者行九里，见人骑马举鞭而知音。
加未，贼在园林边住，三人共一归，门前有杨柳，有石块，后门有炉灶。捕者行八里，见人手把杨柳牧羊，问而得信。
加申，贼住深源造弹弓。捕者行七里，见贫子手执竹枝，问而知信。有猎师见，知其处，良久花马至，贼就擒矣。
加酉，贼伙中有姓陈者，住西方，有岩石，或出金银坑，或地名金锒，近寺观。捕者行六里，见一小儿骑牛，有数只鸦噪报信，良久有人打刀砧自败。
加戌，贼在西方大路开店，后者行五里，见牧羊人问之，见女婢知信。贼欲遁，恶犬伤，乃止。
加亥，贼好养猪，门前有恶犬，并有官者文书告未贴门上。捕者于四里内，遇人手把两鱼，问而知信。贼亦能渔，临获时有猪突身而来。

讼狱

占讼家人论尊卑，日为尊为客，辰为卑为主。
外人论先后，日为先起者，辰为后对者。
日上神克辰，客胜，利先动，及尊长。辰上神克日，主胜，利后动及卑幼。日辰上下或比和或相生者，讲和。更详旺相休囚言之。
用传为勘问官，克日利主，克辰利客。若主客比或相生者，宜和。
用上贼下，先起者胜。下贼下，后对者胜。忌魁、罡、巳、亥四神临行年日上，主囚系。三传克日凶，得冲则凶变为吉。末传墓无冲者，囚系。自墓传生者出狱。
伏吟未出狱，须在官鬼休囚及四绝之期。如寅申相加，巳亥相加之类。
忌见合多，主事不正及理难明，或官司不明，非理牵合，轻者成重。
用传见太岁，事必经年；见月建，事必经月。
又岁为敕旨，月为州司，日为县官。太岁得理遇赦，我生太岁小事成大，不可深犯。太岁克我者，灾固难解。我克太岁者，凶罪尤重。太岁入传，吉则宽宥，凶必禁锢。
讼方起，责朱雀；既具，责勾陈。入词而朱雀空亡无气，先讼者不利，被告者幸免。
勾陈克日，理难申雪。日克勾陈，控诉得伸。勾陈之阴，为天乙而生日者，必有尊贵悯怜。日上旺相，而勾陈白虎无气，可上书申雪。
天空加辰年命发用，或勾陈发用克日者，或用传见天狱、天牢、关管神，及临日辰年命者，必入狱。
用传见钥神、德神，或临日辰年命者，必释放。未遭囚禁，而用传先见钥神乾，主入而后出。
诀云：用关终钥无凶咎，用钥终关主禁制。魁罡临是日，多主迅速移动，未禁者防禁，已决者迨决而出，更乘凶将，及带血支、血忌等煞，主速遭刑见血。丑未临日，主淹滞。
丁酉日，酉加丁，名双丁插目，不利诉讼。主贵人咄目相视，反诘治罪。
太岁乘马，讼达朝廷；青龙乘马，勾陈用事，讼遍天下。天乙带刑合受克，入狱大凶。临寅卯，不理事。旺相事速了，朱雀闭口临旬尾也，冤曲难伸。勾陈与日同类比和，牵连留事。白虎闭口，讼不入期罹罪。青龙刑克为捧杖，六合刑克为枷锁。
歌曰：末逢囚墓而遭罪，死气传终必害身。日克勾陈讼必解，勾陈克日每遭刑。朱雀相生事得理，受制空亡可暂停。白虎并墓或刑日，获罪须知重不轻。游子带刑并克杀，千里徒流是远行。昼贵入夜贵不明，夜贵在日暗复明。空在贵上贵空脱，青龙生旺讼方兴。冬蛇掩目休兴讼，更有凶神是昴星。六合刑害遭枷锁，生气加身不禁身。夹定三传须要了，天喜乘时旺吉生。太常喜神恩救至，天德加临事已平。阴阳不备纯无畏，劫灾三煞最为凶。白虎丑上多疏失，天后天门关节通。

讼类：
官鬼乘天乙因公事，乘螣蛇因借贷，乘朱雀因文书，乘六合因交易，乘勾陈因争斗或田土事，乘青龙因钱财，乘天空因虚诈脱赚，乘白虎因死丧或争斗杀丧，乘太常因财帛及衣服，乘元武因偷盗事，乘太阴天后因阴私、孝服及妇人相争或奸淫事。

罪例
勾陈、白虎、朱雀克日辰年命者，有罪。岁月刑日、辰、年、命者罪轻；勾虎雀及岁月五马俱刑克者极刑。四重刑克者死罪。三重刑克者，军流，或狱病。两得刑克者，徒。一重刑克者杖。若三凶将化为吉神，有解救。三凶将递互相克者，无解化者各视末二传阴神也。传中见天后生日干，或日辰命年上见皇书天喜，有恩赦。

决狱法
月将加时，问官宜坐功曹或青龙下，置囚犯于天罡或勾陈白虎下，各视克制以定其位，更得元武无气而畏日旺，则囚不敢欺妄，吐实治罪。

渔猎

日为渔猎具，辰为虫兽水族。日上有气，辰上无气，斗加四季者大获。日上无气，辰上有气，斗加四孟者不获。登明加日辰者多获。又日为猎人，辰为捕具，时下为鸟兽，时伤大获。日辰时俱伤少获。太冲加日辰不获，加午逢猛兽，昴星伏吟无获。
辰上若逢勾与虎，登明神后事皆同。钓纶绕下便应获，不向滩头枉费工。用起青龙并六合。初传天后作丝纶。钓钩入水吞其饵，后被洪波掣锦鳞。传送为钩寅作竿，为缘天后合成圈。太冲若见名舟楫，上下相生取不难。垂钩撒网在汉湖，戌寅之地也应张。

疾病

日为病人，辰为病及病者所居。用传为医药。
又官鬼为病症及祟，白虎为病神。
凡尊占卑、父占子、夫占妻、兄占弟，视支上，生旺吉，刑害空亡凶。日上神克辰吉，辰上神克日凶。日辰上下相生，不药自愈，日上旺相有气，及初末传克中传者，有病无妨。支盗干气，虚危之至，未有不死。三传制鬼克虎者，虽重有救。用传克日凶。见三合六合及课得涉害者，病难瘥。三传皆财，病沉重。自夜传旦吉，自旦传夜凶。进连茹病愈，而传生旺者吉。退连茹病将退，然退入鬼乡绝地者凶。退入空亡者必死。三传俱日鬼者，病狂。末传见青龙者，有变症。四课日辰俱墓，发用复墓，或年命上乘墓者，刑冲吉，无冲昏沉，凶。用神入墓，日干入墓，及登三天凶。用神及日上年上空亡凶。鬼在鬼方无所畏，鬼落空亡不用忧，惟辰上空亡为病空，患者自愈。又须分别，暴病见空亡者愈，久病见空亡者凶。墓作空亡者死墓空则空以待死。
凡病者，十岁以下，五旬以上，得旺相气必死，休囚气无虑。
日上神克辰吉，辰上神克日凶。白虎生日干，或作日德解神者易瘥。日辰及年命上神克白虎，或白虎克日，而日上神克白虎，或白虎空亡，或白虎入墓，或白虎旺相不刑害，白虎乘申加午烧身，并吉。
白虎临日临入传克日辰或克年命，或辰上作白虎克日，或白虎乘死气死神克日，或白虎休囚带刑害，并凶。
白虎辰克病轻，日及日上神或年命上神生白虎病难愈。太岁作白虎主重丧，《龙首经》云：“岁刑白虎主重丧，来克干支必伤亡。岁克宅兮宅不祥，年命空亡祸未央。白虎阴神能制虎，生者安宁病自愈。白虎之阴不宜助，助生于虎终丧命。干同虎类久淹缠，阳神作虎病在左，阴神作虎病在右。”
虎上克下，及下生上，病在外或在下部。下贼上及上生下，病在内，当主上身。
虎乘金肺病，乘木肝病，乘土脾病，乘水肾病，乘火心病。九丑、三阴、魄化、天狱、察微、冬蛇掩目、二烦、龙战、鬼呼鬼作日墓，此等课皆防病。
忌见六墓：用神入墓三月用起水土神，六月用起木神九月起火神，十二月用起金神，临地盘墓上，或日辰用起水上神之类。日干入墓壬癸临辰之类。支入墓申酉临丑。行年入墓病者行年戌午寅而天盘午寅加戌，传得三合入墓。六墓中以用神、日干、行年三者为重。又忌见白虎衔尸临伏尸、白虎扛尸乘死神死气之类、哭神下泪临水位、浴盆有水见元武、元武收魂克日干、子持孝服临子孙爻、吊客持财临财类、丧车接轸临巳位、枯骨露形见白虎、伏殃缠绕，皆属凶格。
六处忌多见土木神将，丑未为墓田，寅卯为棺椁，魁罡为锹锄。传中见六合所乘神克日年命，亦为棺椁。行年上属元辰并白虎加临元辰即毛头煞，其法取阳男阴女本命对冲前一辰，阴男阳女本命对冲后一辰。
又久病忌见斫轮、驿马，盖修车以行，乘马以逝也。更见天乙入传者难治。制虎则吉。
以日干推求，遇子孙日为瘥，遇官鬼日为凶期。又神后为九泉之神。神后加岁支，男视罡，女视魁下，为死期。
又酉为殓神，视酉下所临神为死期。又十干之死神亦为死期。
十干死绝，甲乙日申酉作青龙六合名同类临绝受伤，凶。加日辰行年，亦凶。寅卯作龙合病作申酉，亦凶金囚。未加甲乙为天狱，凶。太阴并白虎伤日凶。亥加干父凶，子加干母凶俱日木脱气。辰戌丑未祖父母凶支克日本，大凶。有水制则吉。子女凶。食神乘凶将故也。
丙丁日亥子作蛇雀伤日凶，巳午作蛇雀亦凶。亥子乘元武神后加日辰，或伤日辰凶。四季加日更乘土将大凶。寅卯乘龙合加丙丁，父母凶，年老自占亦凶。巳午乘元后临囚墓之地凶。四季乘凶将子息凶。
戊己日，寅卯作乙勾常空加寅卯，或入墓，大凶。寅卯作白虎伤日，又克年命而无制，凶。寅卯并龙合加日，凶。申酉兼从革脱日，凶，或云土生于申，可祷祀。巳午螣蛇加戊己，父母凶；申作白虎父母，亦凶。申作蛇虎空勾，子息凶。
庚辛日巳午并蛇雀加日，或伤日，无救大凶。遇申酉入墓凶。巳加日父凶。午加日母凶。亥子乘元后加日，及课得润下脱气凶。亥子乘凶将，子息凶。
壬癸日辰、戌、丑、未加日，子亥带休囚，墓作乙勾常空在克。亥子乘天后加临辰戌丑未凶。墓加壬癸无刑冲及作空亡凶。寅卯或加龙合，或课得曲直脱气，占子孙凶。
十干配属人身：甲胆、乙肝、丙小肠、丁心、戊胃、己脾、庚大肠、辛肺、壬膀胱、癸肾。
十二支配属人身：子肾子午头面，丑未脾丑未寅申背肩，丑主左足。寅胆卯肝卯酉口齿，辰戌胃胳膊，巳小肠三焦巳亥为胞脐胁足，午心包络，未右肩，申太阳，酉肺膻中，亥膀胱。
类病：干临支生支，或生三传者，皆不善调摄，自取之病。四课不备者，气脉弱病。

五行发用：
用传见金主肺及筋骨。症为气满、痨瘵、疮毒，如加火为肺伤；用金终木，肝肺相残，流血。
用木主肝及四肢，症为风患，加土为走注，用木终土，为壅肿结聚。
用土主脾胃，症为腹痛水肿，加水为昏沉，用土终水为肠红泻痢。
用水为腰、肾、膀胱、足，症为寒病及下部暗疾，加火为往来寒热，喘息气急。加金为上气，加木为脾胃痛。加土为呕吐，用水终火为癨。
用火主心胸上膈，症为吐逆、发热、疮痨，加金为骨蒸潮热，加水为奔豚，用火终金为虚痨羸瘦。

十二神将加临辨病
天乙临仲，病势重叠，加行年因忧劳致疾，临辰乘木为痔漏。
螣蛇临年，惊怪忧疑，更视下临神类，推其所致。
朱雀加年，忧愁致病，狂热烦躁。巳午日乘雀加亥，患目，罡加巳同。
六合加年，筵会酒食致病。克日及年者死。
勾陈加午，争讼忧病，以满伤脾胃，吐痰涎。
青龙加年，因财物忧愁，或喜庆伤酒食，克日为游行煞，凶。
天空加年，卒暴得病，或血痢肠鸣，临未加酉，宿病见怪，壬癸日丑作天空，元武带休囚气，主阴小脾胃吐泻。
白虎加年，肺及大肠病，或肢胁，或因吊丧沾染。乙己日返吟，虎加亥，主眼及咽喉痛。辰作虎加酉，阴小灾。乘死气死神者不救。死气后一辰，即是死神。十二月顺行。又亥为虎，小儿病。
太常加年，因停积留饮，或因外家饮食致病，或作风瘫。
元武加年，因盗贼忧病，或体虚泄精，及水病。临卯酉及行年日上凶。克日者即死。伏吟凶，魁罡作元武大凶。罡作元武加日辰，小便不通；寅卯为太阴、元武，病者死。
太阴加年，主心胸气结逆冷，骨酸痛。伏吟发用，致时疫，失音不语，乘血支、血忌，宅母多患血症。作空亡加月日时，或休囚死无气，主目昏。发用加孟忧父母，加仲忧己身及兄弟，加季忧妻妾及子孙。
天后加年，因妇人吵嚷致病，及房欲伤风。临天罡作六合害暴病。乘血支、血忌临日辰，妇人血崩漏及血脉不通。乘金气妇争。临子加戌，女病凶。庚辛日返吟，妇病头风。丙丁日发用，女子冷血病。临丑加戌，妇女痨病。

病祟

传中见日鬼者，有祟。无日鬼及鬼落空亡者，无祟。其有作今日之德者，则不能鬼论也。
欲知何祟，当视鬼及鬼所临之位，并天将决之。
子为伤亡了神，丑为土神，寅为五道，卯为雷神、五道、自缢，辰为太岁七煞，巳为灶神雷电，午为家庙，未为井神，申为殇司，酉为瘟神、婢鬼，戌为土煞仆鬼，亥为北斗星官，临水为河道溺鬼，临火为火判焚烧鬼，又为城隍司命，临金为伤鬼或神庙佛堂。

十二天将论法：
乘天乙为天神及祖先。乘螣蛇为五冲鬼。乘朱雀为野死诅鬼。乘六合为自死及眷属鬼。乘勾陈为吏卒及司厨。乘青龙为贵宦鬼。乘天空无鬼。乘白虎为兵疫及哭死鬼。乘太常为新鬼。乘元武为盗贼及坑厕鬼。乘太阴为无嗣孝妇鬼。乘天后为女鬼，为魇毒鬼。

临于生旺墓绝十二位论法：
长生为婆鬼五道，沐浴为河伯水官，冠带功德未酬，临官因讼许愿，旺为家庙宅神，衰为林木下鬼，病为小冢，死为先亡，墓为坟墓不安，绝为道亡病鬼，胎为胎产死鬼，养为近处庙神或亵渎毁谤神祗。

医药
有天医、地医、日医，三者择一吉神良将，有气德合相生者用之。或其方避病亦吉。
又必医神克制白虎，药有功效。若医神乘白虎，不可用药。魁罡不可迎医。
又求医，男以罡加行年宜功曹下。女有魁加行年，宜传送下。如寅加午，宜在南方，申加子，宜在北方也。
医神临木上，宜刃散，临水宜汤煎，临火宜灸，临金宜针。

怪异

月将加时视神后所临辰，加子鼠怪及水虫，又主血光与乾上神不安。加丑鬼神为祟，牛羊横死。加寅卯，风雷，及赤色四足声音怪，主产难。加辰水族之怪。加巳灶及甑釜鸣，灶光或妇女手中物。加午赤物，及六畜。又司命不安，光焰冲天。加未井及羊，或墓道坍塌，灶作声，嫁娶之鬼。加申，刀仗血光及兽走。加酉，影象，白光怪及飞鸟血光，愿未还丧。加戌领土鸣及狐犬怪，又浴堂下骸骨。加亥猪怪及异物入厕。
未为鬼宿，子为鬼神，寅为鬼门，太乙螣蛇互见主怪。
四课中有螣蛇，则为真怪，无则非怪。年命上神将吉，虽怪无害。
有蛇则视蛇所乘神，逐类决之。午作蛇加酉，野兽入宅。戌加午，乘丁，怪犬上床。辰加午，犬上床帐惊人，上乘螣蛇，怪异。天空临未，井怪。朱雀临酉，鸟鹊鸡怪。太阴临午，釜甑鸣；光怪乘丁，火惊。大吉乘螣蛇，牛怪。
贵神当位作神头，只为猪羊许愿求。功德外来浑被损，远迎官贵出追游。螣蛇损失及惊忧，飞鸟曾鸣几度愁。妇不良兮病久缠，鬼来先见屋影头。朱雀神现当焰焰，斗打官灾病久缠。见血损财娼妇应。家中枪刃有多年。六合神主立幡竿，柜破门伤上下看。木料锁锯香炉碎，结钱龙树鬼来缠。青龙倒影列堂前，大木损伐久不安。家内火光频作祟，外来功德数年间。天后宅中有非凶，元武功德在家中。水放出门户山现，妇人投井或私遁。太阴火光常入门，明师指破金区分。只为妇来将鬼镜，破磨怪石眼灾迍。元武旷子列门前，只愿猪羊赛先完。铜铁杯盏及井灶，甑鸣必定患风癫。白虎凶丧孝子来，丝蚕损减血财灾。家中虚花何曾了，门外石狮曾破来。天空甑瓮破伤身，托钵悬空壁上行。更有四足来赶人，宅惊屋震甑常鸣。

附虚声杀
阳年正月起酉，逆地；阴年正月起未，顺行。主虚声釜鸣，禽鸟恶声。

星落占
月将加时，视所落方上，吉将为使命，凶将为兵起。就十二宫分野决之。假如星落卯方，卯上见午，得吉将，周分遣使入宋地；得凶将，周分出兵入宋地之例。又分别从西而东，从北向南，为使，反向为兵。应期则视末传之神。又在贵前，应今岁；用在贵后，应来年。

震雷占
雷初发声，暴猛或非时轰烈，以月将加正时，视登明上所临神。亥为天门主雷，木稔多风，水涝，火旱薄收，土土功疫疠，金刀兵。
雷起方位以地盘所加为应期，如震在酉，则应在八月也，兆不出百里。

暴风占
风起，即以月将加正时，视日上：见天乙，长吏有罪；白虎兵起；勾陈战阵；天空天后，人民疾病；太阴元武，盗贼之类。以风之来方为应期，如来自寅，则应正月也。
又视风来方上天将，见天乙，贵宦出游；螣蛇，火光惊骇；朱雀，口舌官讼；六合，小口不安；勾陈，宜避恶人；青龙，吉人相召；天空，卑小讼狱；白虎，疾病死丧，或虎狼为患；太常当慎饮食；元武须防盗贼；太阴奸私事起；天后妇女有灾。
又视日辰上神，阳神刑克，官符火灾，阴人刑克，阴私口舌。无刑克而乘吉将者，有喜。

天炮占
天炮如雷下九霄，国王伤败见凶妖。正时日上相残害，千里兵残血染刀。何方落地定灾危，神将加临看正时。月破岁刑火煞下，政荒民叛户逃离。丧在丧门死病方，大人丧死易仆王。医蒿满室人行役，国败交锋例战声。天炮常忧堕落者，万民扰乱似油煎。假令戌亥临于日，也与天门落一般。

鸟粪污衣占
月将加正时，视天罡。加孟口舌，加仲失财，加季得财。辰上勾陈白虎，可断死丧孝服。

野兽入城占
月将加正时，岁上刑破、大煞临，大荒歉。
无端野兽入军城，多主年荒及战争。太岁上逢诸恶将，元戎悲泣不安宁。伤物悲鸣井邑旁，狱多迎冤横内城荒。刑杀破害当其上，人叛流离出故乡。

鼠怪占
路遇大鼠，及家中鼠作异声，月将加时，视日上及用神。见元武，防盗贼埋伏，林间搜之可获。太阴为妇人事。青龙等吉将，为钱财之类，主三日内应。

鸟鸣奇异占
月将加正时，视鸣处所临神或天日上，在登明下，更来神后下，师巫、女人来。大吉下，亲故携酒食来；功曹，欢喜庆贺；太冲下，酒食事；天罡下，官府文书斗讼；太乙下，吏人来；胜光下，诏命事，或勾摄事；小吉下，妇人酒食事；传送下，索债人来；从魁下，女子酒食；河魁下，胥吏至。若好鸟飞鸣德方，主君王征召喜信，及酒食、馈献、财帛、婚姻诸喜。若恶鸟四集屋上，百日内防回禄、死丧、官讼。

鸦鸣鹊噪占
月将加正时，视鸣处所临神。魁罡讼起，巳亥吏迫，丑贵人、铜铁至，未妇人羊酒至，寅家延客，申出逢乞丐，子师巫，午口舌，酉文书，卯阴私。

犬吠占
月将加正时，视日上所临身。辰有人持兵器行刺，巳盗贼暴风起，未人不见酒食，申酉子皆主鬼神，戌恶人，亥虎豹野兽，丑空伏吟木折，寅木动及猫来。

釜鸣占
月将加正时，视日辰上神辨吉凶。吉者生子孙添丁、升迁、报捷、市利三倍；凶者宅动、损人口，又主迁移。

井沸占
家中井泉沸涌，月将加正时，视日上得吉神良将，旺相生旺，主官禄荣贵，士庶亦进财喜。反此不祥。

心动占
月将加正时，视行年上，见功曹太冲有文书阴私事；天罡河魁，有疾病；太乙胜光，忧惊口舌；大吉小吉，咒诅事；传送从魁，有兵器事，远行者将至；登明神后，有哭泣事，及客相招。
年上有旺气，并吉将及传见救神，解凶，反此忧危。见乙合龙常阴，吉，余将凶。日辰忌天地二狱加临，不吉。

目瞬耳热占
月将加时视年上，见寅卯巳午，有喜；申酉亥子，有忧；旺相，吉；囚死，凶。更辨天将类神，详定吉凶。

恐人谋己
日上神为己身，辰上神为他人。日上神制辰上神，人有怨言；辰上神制日上神，人将害己。日上并年命上见蛇、虎、魁、罡，其谋已成。空亡德解，可免。辰上见者，谋不成，空有其意。

人言虚实占
日上神为来人，辰上神为主人。日上神克辰上神，虚妄；辰上神克日上神，可信。日上见魁、罡、蛇、虎、空、阴，诡诞欺诈。课得八专昴星，亦然。
又云：天上地下非空亡，言传不实事乖张。
传凶事，视白虎，与日干比和者，为实，否则虚。传吉事，则视青龙。

人叩门占
月将加时，视年上与月上，各得吉神将，旺相相生者，为善人，反此为恶人。日辰上克下者，人欲求财；下克上，人送物至。见登明为征战人，魁罡为吏役凶徒，从魁为女子借索；传送为僧道，及行客过往问路；龙、常送喜庆筵宴；小吉人索饮食，并龙则持酒、米、钱、食来；胜光相招宴游，太乙乞丐，太冲为佣工人，功曹吏相觅，大吉贵人召。神后奸盗。

杂占

人来寄物，或相投靠，当视第四课，辰上阴神遥生日者，可留。遥克日及日上神者，不得留。更视支神所临地盘之神生日吉，克日凶。其所缘事，则以天将类推。

沽酒有无美恶占
月将加时，视从魁，临处孟为始酿，临种为正熟，临季为已尽。
双以大吉加时，视日上，功曹魁罡为新熟，神后小吉古酿。
又小吉临旺相之地，为有酒；囚死之地，为无酒。
又从魁加木，青而酸，加金白而辛，加火赤而苦，加水黑而淡，加土黄而甜。

占梦
月将加正时，视行年上神将，以旺相休囚、生合刑害决之。
又用阳神忧在外，用阴神忧在内。罡临阳忧男，临阴忧女。更视月厌并何神将，可以预知其应。

藏匿伏匿占
伏藏之法妙幽元，地盘所临不在藏。如能合命为财喜，方使锹锄下地源。物类视天将，色视日干。

溺尸占
月将加时，视死者年上。见登明在原溺处，见天罡流去可见，见传送难见。又日辰上俱吉，即日捞得，干伤可得，支伤不可得。

弟子求师占
日为弟子，辰为所学，时下辰为师。日上神生日，或得生气者，从师有益，所学必成。日辰欲得吉将，有旺相气，上下相生，更得末传吉神将旺相，吉。忌辰上神上下相贼。末传入墓，所学不遂。

附载诸诀
干加支相生乘吉将，主进人口。或乙合龙常乘天喜加支亦同。
支加干相伤乘凶将主退人口。凡此皆不以入传不入传论。
禄前一位为羊刃，三传或日辰上见之，占官必被刑。占病必见血光。加蛇作白虎，主家中阴人血症，或堕胎。
白虎带丧门吊客加支，占者有丧。三传见之，有外孝。占病者死。
白虎作月厌加支，主死亡哭声。占病必重，更乘死气在传，其家当有三人丧死。
又天后在传而天后阴神作白虎者，所占不拘何事，数已先现，将有克妻之凶。若占妻病，如上更验。占婚姻，不久必克妻。又申酉作六合者，数当损子，以六合为子孙，申酉为绝地也。亥子作白虎，小口灾厄。
家长命前五位为宅，上见寅、申、巳、亥，乘乙、空、常、勾，其家必有孀妇。见辰、戌、丑、未，乘蛇、虎、武、龙，其家每出鳏夫。凡行年上见传送者，主服药。

射覆

日为阳，为天，为尊长；辰为阴，为地，为卑幼。刚日视干上之神，柔日视支上之神，兼用神合而决之。
月将加时，专取发用，不论中末，如发用在日辰，其物堪食，更详五行之类。
月起月建为正发，后一辰为已过，前一辰为未来。
用在日辰上亦为正发，用神旺相加临本方，为近贵堪食之物。囚死加临休、废、墓、绝，其物不堪用。
旺相而加休囚之地，其物先可用，今则废弃。
日辰入传，主物有表里。如甲午日三传寅午戌，或戌午寅，其物外青内赤之类。
天乙临日辰为尊人衣物。若休囚死，为不堪用者。
螣蛇临日辰，或发用，在春夏其物形长，在秋冬其物盘曲。

射物有无法：
天空发用落空亡，为无物。天空作空亡，临日辰，说然。若无天空，但空亡，为有物。

射物新旧法：
旺相临日辰发用者，为新物。遇休囚死气，为旧物。又天罡主新，大吉主旧。

射物完缺法：
四课阴阳俱备，不值刑破，其物完好。又壁宿主图书，翼宿主斑文，皆不备之象。

射物堪食法：
日辰上用起旺相，堪食。囚死者已坏而不堪食。若非日辰发用，得小吉旺相有气乘吉将，为堪食物。囚死乘凶将，为不堪食物。又发用吉神乘龙合常，旺相有气，亦是可食之物。若魁罡，其物有毒，不可食。

射物生死法：
不论刚柔，并视辰上神及发用。若旺相相生，其物必活。休囚死气相克，其物必死。数目则以上下相乘定之。

射物虚实法：
火神临日辰为虚，水神为实。日辰得水神，发用为火神，为半虚半实。

射物水陆法：
火土木神，自相加临发用，临日辰，其物出陆地。寅午戌、亥卯未及辰戌丑未是也。
金水神，自相加临发用，临日辰，其物出水中。
又巳酉丑金神相加，在日辰者，多主金石，出山谷中。
申子辰临发用日辰上者，主水中物。
日辰发用，上下加临，虽少一字，亦可吉局。
润下为水中物，或形象屈曲之物。
曲直为曲木器物，或斜长草木物。炎上为烟火虚心之物，或尖锐器。稼穑为近土可食物，或圆厚泥土物。从革为山中所生物，及方形、坚硬、雕镂物。
伏吟为近处伏匿之物，返吟为远路往来之物。
用孟物方，有棱角，亦为题。用仲物本直，有口，亦为箸。用季物圆实，或尖长，亦为钵。阳为碗，阴为碟。

五行射物法
木主园林草木、田虫、木虫、木器、缯帛，色青，味酸，苍谷。加日辰发用，旺相为林木，休囚为蒿莱，死为朽腐器用之余。
附：木上见木竹木器，见水带花生物，见金冶铸刀剑物，见土凶具物，见火焦枯物。
水主珍珠，酱汁，鳞虫，水日，色黑，味咸，元谷，旺相为水中所产，休囚为流转圆曲之物。
附，水上见水，其物中足好走；见金生命物，见土土器故物；见火半实半虚，见木轮转、活动物。
金主五金，毛虫，砖石，刀剑，利刃。色白，味辛，白谷，旺为金银，相为铜铁，休囚为铅锡，死为砖石瓦碟。
附，金上见金成器之物，见土瓦石物、炉冶物，见木雕刻物，见水沙石玲珑物。
土主泥土、石子、螺虫、蛇蚓、尘沙；色黄，味甘，黄谷。旺相为土神及土物，休囚死为尘埃。
附，土上见土墙壁物，见火光明物，见木坚牢物，见水桑扣原文如此物，见金瓦石。
火主光明毛羽，锦物，灯烛，烟煤，心虚，上炎。色赤，味苦，丹谷。
附，火上见火好行之物，见金花果物，见水破损物，见金冶铸物，见土碑碣石块等物。

十二支射覆法
子为纯水主毛，兼丝帛物，有爪窍，或水生，或音乐中所用，或在沙石中及妇女裁帛之物，为螺、蛤、鱼、龟水族，为大豆，味咸。
丑为土中杂金，主土兼铁、谷物，有皱绉，似有眉目，土金所产，或出自冢墓中，及瓦石物，为牛肉油酥，为蟹，为杓，味甘。
寅为大木，又为竹木，兼衣服，其物丛杂，似手足，贵重有棱角及斑点，或结实细长。旺为花果，为文书，为羽族，属碗，味酸。
卯为纯木，主草，兼丝绵物，有口腹，水陆逆转动用，或无根，或园林，或盘盒、丝轮及门户动用，为驴兔，为果碟，味酸。
辰为杂水，主药，兼皮角，其物水土所成，近水而坚刚，囚死为火熏焦破物，为形方圆，为鱼咸海味，为罗网，樽铛，味咸。
巳为杂金，主火，兼气其物造，似多手足，或不完，或弓驽锁钥之余，或出自炉冶、煅炼，为盏子，为臭物，味苦。
午为太阳纯火，果品兼文书，其物偏斜，头有孔窍，彩色光明，或书画丝蚕，为马，为獐鹿，为小豆之类。为盏，味苦。
未为杂木，主酒食，兼衣服之物，有甜味，堪食。或细碎尘土，及绢帛女衣，或女子所成，庖丁所用，或祭祀酒馔之余，为羔鹰，为碓物，味苦。
申为少阴金，主铜铁坚钢之物，有四角，或硬而心虚，从道路中来，为宝器，为兵器，为砂石，磁器、铁器及丝绵，或为骨殖，药饵，碓磨之物，为糟物，瓯，味辣。
酉为纯金，兼主珠玉，其物坚硬，有耳目，丛杂，形或尖圆，斫削所用，为钱刀锥钻，金玉，或仓库小麦之余，为鸡鸟，为鱼酢酱，为纯钢利器，细花磁器，味辣。
戌中杂火，主瓦物，兼谷角，其物坚硬，土虚而经火气，为印位，兵器，塑画细碎物，为五谷，铁石，磁器，为犬，为樽瓶瓮，味甘。
亥为重阳杂木，主墨，兼屑细，其物无定，逐人情意，或近水曲形之物，及小儿戏耍物，为管钥图车，为豕，鱼鳖，虾鲎水族，为水果，为台格磁器，味咸。

十干射物色法
甲青，乙碧，丙赤，丁紫，戊黄，己红，庚白，辛缥，壬黑，癸绿。
刚日视日上，柔日视辰上，阳辰则视阳干之色，阴辰则从阴干之色，兼以四时五行为断，旺从本色，相从子色，死从妻色，囚从鬼色，休从母色。

总论活套法
凡用神旺，主圆软，相主方嫩，死主僵直，囚主细碎，休主轻缺，长生新小，沐浴滑泽，冠带色枯，临官新壮，帝旺近贵争用物，自衰至养皆废弃旧物。
罡加孟，物在右手，加仲季，物在左手。年为万，月为千，日为百，辰为十，时为零，钱一为一，人十为一。兽八为一，兽八为一，禽五为一，旺数倍，相数因，囚数乘，休本数，死无气及空亡减半，孤空十减三。

射覆物类
以月将加正时，于方位上传成四课，天官为体段，月将为物类，人元定颜色，方位验其真伪，尤当变通言之。五行、十干分配颜色已引于上。

五行所主
水主柔软细碎之物，当旺亦为水类。
诗：平生柔软赖梳头，冗杂纷纷不肯休。恰待修为清净节，倏然功相一时休。
火主其物有花纹，经手火气，其形尖峭也。
诗：温柔性格有文花，生长炎炎富贵家。误落贫寒禁不得，英雄端的向谁夸？
木主其物柔长，或竟是木类。
诗：本来形貌自柔绵，矫糅辰为意惘然？异日功成长几许？昂昂端不负苍天。
金主其物坚刚，亦是方物。
诗：头角峥嵘得自由，须妆体态性风流。莫将方正终身恃，若遇红光一旦休。
土主变化装造之物，其形圆如包裹。
诗：形体团圆变化妆，层层包裹亦非常。若还参透其中意，只好呵呵笑一场。

十二长生所主

旺藏袖中之物，当从本属断之。
诗：形体周全气象新，成材何用掌中珍？东君收拾身无恙，莫向人前乱惹尘。
相主怀中之物，从子属断之。如水生木，木乃水之子也。
诗：器具修来形貌方，生从水土近山冈。主人少失些儿意，漫向人前说短长。
休主藏置之物，从母色断。如金生水，金乃水之母也。
诗：扪形已觉身如削，惆怅王孙后乖约。首尾狼籍已不堪，谁人肯与平复药？
囚亦藏置之物，从妻属断。如水克火，火乃水之妻也。
诗：此物从来本自稀，积积块垒自相依。只因顽钝如铜铁，久在人前说是非。

天官月将所主
天官与月将相克，藏细之物必是形状空虚，其中多有损坏。
行藏坦坦腹中虚，年貌虺羸就似芜。莫到伪枯人不取，也曾终日伴侏儒。

月将加临方位所主

子午占，遇子卯午酉相临，多是可食之物。子午主斜头，有孔窍。
诗：不扁不方又不圆，慝慝侧侧易中难。休将头面人前去，孔窍丛丛不忍看。
卯酉占，遇太冲，谓之木乡临仲，岁置之物，多是果食。亦主团圆，口有损伤。
诗：生意真从树上来，味中清馥最为魁。食余留得些儿种，好向园林取次栽。
寅申遇寅申，其物四角，亦是寻常，所有必是贵人手中来也。
诗：四角方方缟素身，不论高下总相亲，而今体骨如柴瘦，尽为多情乱识人。
巳亥占遇巳亥，其物不完，多手足，必自私心乞索中来也。
诗：手足丛丛有许多，不圆不扁任推呵。休将气局归无用，好向闱中战睡魔。
辰戌占遇辰戌，其物肩皮带角，或是狱中及刑法印信、锁钥等。
诗：杳杳从来未可为，崭然露出更谁推？总教皮骨当身裹，切忌相逢惹是非。
丑未占遇丑未，必主其物有眉目文绉。
诗：尽力描摩貌不扬，纹纹绉绉却颠狂。腰中或勾闲文字，漫向人前说短长。

月将所主

功曹旺临旺，从本属木类断之。
诗：身居岩谷有名声，作用全凭刀斧成。半富半贫人不解，空排四柱说枯荣。
又当旺受克，或本课化成金，或将金遇伏，当断以铜铁钱物。
诗：形色苍苍扁且圆，曾将丝缕腹中穿。上清童子君知否，一见交人守不坚。
又值休囚，必是近厨所放之物。
诗：可堪万事转头空，不见啬兮不见丰。终日庖丁来使役，盛寒时节暖烘烘。
太冲遇相，则为木类。若临四仲，却是果品可食。
诗：圃内生来体质圆，清香味美自天然。谁知青帝生生意，反作肩斜口有伤。
又为丝竹之类，音书之用。
诗：朱门锦帐得身游，功业萧曹不定休。老迈于今虽莫用，幽闱终日见人羞。
又为草箕之类。
诗：头焦发秃但心存，力尽尘埃不隐沦。记得当年曾贵重，贤人拥抱立柴门。又为竹器或箫笛。
诗：当时得意喜填心，一曲君前值万金。今日不如亭下竹，风来犹得学龙吟。
天罡值相为土类，乃造化所成，又为磁瓮之分。
诗：陶冶场中几度难，而今始得至仙坛。酸咸诸味皆当过，只是空虚口腹乾。
又为药物，又骨角盐酒。
诗：毛类生从玉版坡，苍公采取用以过。只因性格刚如铁，春碾成膏内外科。
又为蒲、柳、藤、葵、绵织之器。
诗：昔时曾住一邱田，资用千金不记季。半俭半丰从子便，也应终日到华筵。
太乙旺相近火气之物，或烧铸陶冶之器。
诗：居近炎炎两泪垂，终朝烦恼着蒸炊。近来身体犹狼狈，却要为时不得为。
若带休囚，则为钢铁，经火煅成。
诗：形圆身著上清裳，贵贱相亲愈不忌。文字眼看能几许，终得开口论九黄。
以下又拟：
诗：拔宅徙来谓水滨，贤愚不论总相亲。只因颜色经人眼，致使王孙逐后尘。
胜光旺相，火土之气凝结而成。
诗：贵重将军笼内收，有时筵席东优游。楼阁用尽浑无事，只恐收场火盖头。
又临仲位而值旺相，为可食之物，或颗粒之余。
诗：碧干青枝叶更苍，发荣处处竞芬芳。而今结果成何用，只好临风任箕扬。
小吉旺相，原从土气所生，其物必是妇人筵会上拿来，或是食残之物。
诗：裸体匆匆入上都，转为衙内作奚奴。主人退却嫌生硬，好去暄燃问火厨。
以下又拟：
诗：纹纹绉绉逞娇情，运转全凭土内成。知味迎欢人不舍，爱人不亚孔方兄。
传送旺相，主为金银铜铁之类，亦主远路上拿来之物，或贵人，或军兵，刑法之余。
诗：征袍蓝褛久生尘，不近人君不近神。看透世间兴废事，朱门难当不如贫。
以下又拟：
诗：来往经营笑语频，不相亲处也相亲。伫看才入东邻富，舍我西邻却又贫。
从魁旺相，主为金玉铜铁之物。临仲，或为饮食之器，更为妆镜可知之物。
诗：轩帝洪炉早炼成，斑痕磨落月轮生。澄澄表里虚明体，一挂当前邪魅惊。
又为珠石钱物，若临仲位，必是刚气，或酒食。
诗：山川精蕴气偏荣，合浦曾交为政荣。堪笑家人怀燕石，却羞赵璧匪连城。
河魁旺相，为火土合成之物。
诗：体象端由泥土成，曾居窑内费柴薪。迩来得用入珍重，不记从前在水滨。
若带休囚，主为竹木棉帛之物。
诗：蒲葵也解归掌握，绢素本应捐箧中。莫把暗尘浣明月，好驱大暑来消风。
登明旺相，为细碎柔绵，如丝绵纸料。
诗：生长名圆本姓桑，身遇蚕母任颠狂。迩来变化真无比，福将绵绵庆自长。
若带生气，必是树木，或园圃中所来之物。
诗：春归闲院绿阴生，极是枝疏未见清。几度斜易新雨过，鸣蝉聒耳不堪听。
神后旺相，为细软之物，亦主竹木。
诗：微渺修长软且娇，黑身细体怕风腰。凭人手段难乘器，到底还庆被火炖。
又临于仲位，若带生气，其物可食。
诗：身在田畴已有时，拾来贫士可充饥。而今有此腌臜病，形体虺羸不可医。若带休囚，主为砖瓦铜铁之属。
诗：可叹从前未得安，赤身无倚近效原。有时得意翻青眼，便把亲朋白眼看。
大吉旺相，为变化妆造之物，其形如包裹，出园林也。或并作土类推之。
诗：园林深处是家乡，今日身轻入大荒。性躁心粗身不检，被人舞毒每郎当。
若见休囚，则为钢铁之物。
诗：顽梗非钢秉性坚，寒泉才隔急趋炎。向来槌打方成器，一得人拈却带贤。
以下又拟：
诗：不藉斧斤惟务入，全凭钻引亦休嫌。鼎新深去无抽拔，革故归与有铁钳。

天官所主

天乙，土神也。四季旺，夏相，秋休，春死，冬囚，旺相为贵重之物，或自贵人手中来，亦由土气而成。
诗：润泽光明价若鼎，山辉川媚用心求。汉宫解处因情弊，不遇知音莫相揣。
若带休囚，为刚硬之物，或近神祠佛座之物，亦禀庚辛之气而成。
诗：生来细碎接庚辛，刚硬全凭火煅成。曾向神祠依附坐，而今始近孔方兄。
螣蛇旺相，遇火气，其物可食。又临旺为火土合成之类，非贵也。
诗：昔日炎炎火炼成，鸳鸯鸠尾立高明。如今抛弃长街里，何日良士为我营。
若课内带生气，必为蠢动之物，而扑取以藏置也。
诗：两手如常把美须，从前鏖战不曾输。留侯纵有千般计，真待淮阴为妇除。
朱雀为火神，夏旺、秋囚、春相、冬死、四季休，若旺相为丝绵文绡之物，或花文之类，经火气而成，亦窑灶所出之物。
诗：众类随时色不同，云霞幻出夺天工。文章今古人相比，只恐将来不令终。
又为毛羽纸竹之物。
诗：光明翠黛一身轻，作用人将手内擎。千古才名忆诸葛，貔貅百万指挥中。
六合木神也，春旺冬理，秋死夏休，四季囚。旺相为竹木盘盒上携来之物，或是门户上取下之物，亦为筐笼已坏之物。
诗：团圆体象甚于亲，生木全凭矫揉为。莫道胸中空落落，用时一饱自巍巍。
或带休囚，主火土之物，亦是草木之灰。
诗：济用谁知不自昌，傍人门户倚人墙。近来形体如柴瘦，反被儿童削木榔。
勾陈土神也，同天乙，旺相为土类，亦主硬物砖石等名。
诗：泥土陶成性格坚，堆堆积积满山川。莫言在世无遭架，入海曾经神将鞭。
青龙木神也，同六合，旺相为钱货铁木之类，亦拟喜庆中来者。
诗：举世昏昏名利间，方兄气势自滔天。只因久贮黄金窟，今日偏能化紫蝉。
又：
诗：卯酉真形两配合，刚柔成器任琢磨。迩来变化将成用，不似从前怨斧柯。
天后水神，冬旺秋相，夏囚春休，四季死。旺为水族，或丝竹杂项，自妇女手中所成者。
诗：溪边低首隐形踪，玉体修长兴自浓。待得春雷惊蛰兆，此中自有万般龙。
太阴，金神也，秋旺冬囚，春休夏死，四季相。旺则为坚刚铜铁之物。
诗：欧冶当年独铸锤，从来形瘦强安排。庖丁不解谁能使，留与冯谖取次弹。
又为丝绢，或手帕四方之物。
诗：端的平平软且方。腹中云雁自成行，推将蜀锦频珍重。屡向人前斗宠光。
又
诗：谁道胸中方斛宽，因何形象小团圆。有时舒展高楼上，贵重人家自取看。
元武水神，旺相为柔软之物，亦主纸笔之具，要与天后相称，更是阴人携带之物。
诗：身样轻轻冗更长，蒙恬未遇不为良。有时攒戏凭挥洒，废弃还应作冢藏。
诗：能教音信通千里，解使文章运入边。惆怅江郎惊梦里，姻缘自负好文章。
太常土神也，同天乙，旺相主物生土中，或食物从妇女手中来。
诗：物类端从妇女来，不妨庖内自安怀。还经火气成时用，莫去匆匆乱照埃。
又主丝绵之物
诗：双股携来软且长，人人用汝系轻狂。有时腐冻还留得，送入他人作猪浆。
白虎金神也，同太阴，旺相为刚硬之物，或铜铁刀刃之类。若带休囚之气，主角骨尾舌。
诗：顽铁人言刚且奇，而今扯得嫩如丝。良工买取妆花样，且向风前折树枝。
天空土神也，同天乙，旺相亦为土类，或自僧道中来。若带水火金气，为炉冶所成之物。
诗：一气呵成体益坚，空空如也出新鲜。虽然不作佳宾用，终日房中不宜闲。
又药物之类
诗：腰细尼姑腹痛忙，红红产下几儿郎。心灵计巧团圆了，更是消灾赴道场。

射人身上衣物
子丑寅卯，此四支属足，遇一发用，即以此断。
诗：蛟宫织就染血青，不用珠穿步步轻。可爱东廊行雪里，半弯蟾迹印纵横。
卯酉辰戌，此四支属于腰膝，遇一亦可类推。
诗：满怀异气飘飘起，曾向宫中寒月娇。形象曲弯团数尺，平时最喜沉郎腰。
午未巳申，此四支为衣领，更属网巾等物。
诗：功成清品驻蓬山，不在涧兮不在巅。近岭一弯随处有，任他名利不相干。

占时克应

以所用时及初传神将决之。
子为云雨或鼠燕。丑为牛马或车盖。寅为贵人或书吏。卯为风雷或狐兔。辰为微雨或恶人。巳为晴明或赤云，或绯衣宾客。
午为南方绛云，或人乘马驴及紫衣。未为老人，或人携酒食，及羔鹰。申为白云，或白衣人送物。酉主西方有鸟飞过，或白云，或白衣人送物。戌为胥吏，及驴犬，或争讼。亥为黑云，或皂衣人、猪、犬。
天乙五色云，或贵官，及异服尊长。螣蛇惊怕、忧戚事。
朱雀南方鸟鸣，或南方有人将文字来。
六合风雷，兼买卖交易，或彩服亲朋，及美色妇人。
勾陈争斗田土事，或褐衣喧哗。青龙人送钱物，或僧道至。
天空奴婢持物，或欺诈之事。白虎病人，或丧服人。
太常贵官医儒，或赠酒食。元武黑云阴雨，或皂衣人，或失物。
太阴孝服，或白衣人，或送物。天后微云，或命妇，及异服妇人、僧道。
旺相推详则应，休囚天空空亡皆不应。
                   
维扬旧本六壬银河棹真本卷终