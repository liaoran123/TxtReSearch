教外别意杂诗三十六首
　　
　　造化唯将一理推，旬知虚实发天机。源流体用俱当辨，运气尤宜看改移。
　　理则只今生克是，气明天运有推迁。古今治乱分轻重，此是琴堂法外传。
　　空亡一诀少人知，贵贱灾祥各有司。空处不空分拱夹，更将贴衬有无推。
　　用宿若空冲得实，凶星空了怕冲来。不空不实名来局，地曜天星祸福该。
　　贵贱先须明拱夹，贤愚只要看阴阳。次明日月同天德，德性襟怀总易量。
　　金轻土重木星慈，火燥罗麄水性疑。孛狡计奸偏僻气，更将的刃不祥推。
　　白虎嫌入六害孤，禄空易陷易亲疏。煞居相貌兼飞刃，此是人中破疾徒。
　　丑时日是进神星，申亥生人把月评。子午界开天地宿，长生有宿更聪明。
　　分明一退当三空，有用之星一例同。官福田财终蹬蹬，定知妻子必迟疑。
　　驾前一位号天空，百煞逢之不作凶。若是用神飞到此，限宫无照却嫌穷。
　　驾后一位名蓦越，诸星遇着减精华。惟宜日月居前后，此是淤泥出异葩。
　　生星第一喜生身，财福虽空不苦辛。煞若临深尤你贵，限宫一陷命照沦。
　　用星飞出落空中，用位分明有实逢。更有驾前冲禄马，定为贪利更邀功。
　　财临阳刃守财奴，财落三宫好用徒。身命二星闲极见，津津和气百无拘。
　　动静能分体用明，天星地曜更须凭。三才定位原无改，要识无形有象星。
　　一年称意是何因，太岁填恩照限身。财福填时财气盛，官星填起必高升。
　　祸福相逢禄马空，一空一实忌偏枯。官星空了三分实，限苦逢之必降除。
　　金水为恩拱驾行，为官定执法司权。天门有拱多清要，翰苑声名共此祥。
　　九流清苦苦何为，只把空亡仔细推。满局都空名朽腐，平生骨肉必参差。
　　流旬空法有神通，此法名为御史空。纵有吉星居贵地，一时空却欠从容。
　　诸煞俱嫌太岁填，看他填处在何宫。田财官福身星等，一一依宫论吉凶。
　　吉星守限苦逢迟，交限三年福始宜。出限三年还有力，凶星迟了一般推。
　　大概凶星最怕留，凶星留却最多愁。下年太岁逢迎了，还见余殃未肯休。
　　逆时天运促泫年，祸福相逢在眼前。不必论他宫阔狭，只将交处摘其玄。
　　世运推移异昔年，剥官退职横遭愆。只因流岁空恩福，煞不收藏的刃专。
　　仕宦诸公要问闲，空亡一诀理中玄。官星身命重空却，福不空时老做仙。
　　
　　
　　窦陶氏十问
　　窦陶氏能推占天文人事，要其吉凶休咎，不出十二宫外。盖天道远人道弥，一贯之理，外天求人非理，外人求天非道也。请试其一二，方知天道不远矣。
　　或问：太岁尊神互相管摄如何？
　　窦陶氏答曰：太岁宫神，各有管属，克我为祸，生我为福。最怕当头，犯之不足。男命犯之受他制伏。女命犯之，并无养育。马若当头，退晦反覆。禄若当头，波波碌碌。贵若当头，受人凌辱。人妻犯之，多见反目。老人犯之，至老奔逐。小儿逢之，多见灾毒。岁为尊贵，怕入奴仆。若来克我，必遭刑戮。
　　或问：坐命限遇空亡如何？
　　答曰：立身立命空亡中坐，福不见福，祸不见祸。马遇空亡，奔波到老。禄入空亡，终身僧道。妻入空亡，一妻难保。奴入空亡，自爨自扫。贵入空亡，少离襁褓。财落空亡，财帛自耗。日落空亡，少年必破。官落空亡，徒有负抱。若有神煞救援则可。
　　或问：五星发用，十二宫神生旺如何？
　　答曰：马遇长生，多动刀兵。男空奔波，女必淫颠。沐浴在命，处事流连。命逢冠带，妾夺妻权。临官在命，发在少年。男命喜之，女命不然。帝旺守命，难结夫缘。衰病死绝，女德必贤。处于墓地，能显财田。男命逢此，晦昧万千。若遇胎神，骂鬼怨天。男亦如此，胡语乱传。小儿逢养，端的还魂。
　　或问：二十八宿立命，何度善恶？
　　答曰：鬼有二度，号曰天眼。田命系之，多见凶狠，不是权豪，便是反叛。心月为狐，五度有半。女命逢之，必淫必乱，且是精灵，多招离闷。亢金为龙，井木为犴，命立其中，敢言主敢断。箕风毕雨，倏忽聚散，男女立命，多有病患。可以祥观，不可例断。
　　或问：水命怕土，子上土旺水亦旺，何以断之？
　　答曰:子宫安命，以土为主，水来受制，其水可取。若行夏令，当去以火。土必得时，于水何补。若行秋令，得金为母，金能生水，有水无土。冬水得时，水胜土负。
　　或问：卯为火垣，又为木局，何以辨别？' 
　　答曰：若行夏令，有火无木。叵行春令，有木无火。冬令得时，返为木党。三方有水，凑成木局。
　　或问：人之父母、兄弟、妻子，何以参酌孤寡？
　　答曰：十二宫中，寡宿孤神。若逢太阳，先丧其父。若犯太阴，先丧其母。日火月土，则又有准。左右逢此，必无亲情。兄弟宫见，必无兄弟。妻宫见之，一世孤单，奴仆见之，一世艰辛。逢禄逢贵，出家道人。逢劫逢的，终身山林。
　　或问：既分十二宫，坐命隔界，何以断之？
　　答曰；十二宫中，皆属宫神，既有子丑，合论壬癸。既方戌亥，又有乾辛。既论申酉，合论坤庚。虽言午未，亦有丙丁。曰乙曰巽，以配巳辰。曰甲曰艮，以隶卯寅。隔界之处，要看分明。若以主论，辨其重轻，纯言其度，取用不真。
　　或问：小儿关煞 何以取之？
　　答曰：前后有煞，命在其中。三方拱夹，亦是煞门。原守如是，更有加盘，若无救援，十死九难。更有一件。为小儿关。春命在酉，夏命子看，秋嫌卯位，冬怕午安。经上安命，乃为灾难。
　　或问：官贵之命，何以见之？
　　答曰：官贵之命，有官有印，官印相生，方为权柄。印强官弱，掌财之命。官强印弱，虚名不正。金水清高，只是受荫。木炁高强，正科必定。罗孛高强，只膺武品。前后试之，无不有应。
　　或问：七政四余，守命如何？
　　答曰：计都守命，愚而自用。罗喉守命，色心最重。孤炁守命，难与人共。木星守命，性执且迷。孛星守命，为人悭吝。金星守命，义重财轻。水星守命，词唱轻清。火星守命，性急凶狠。土星守命，贪酷而淫。太阴守命，为人不佞。太阳守命，快性便行。日月合朔，晦而不明。
　　再将十二宫辨问为证
　　诗曰：十二宫中带煞神，煞神排布甚分明。须知月建有强弱，反凶作吉各位均。
　　愿闻：
　　假如子上安命，以土为主，或见了木炁为凶，或见木炁不夭，何以断之？
　　若生夏令，母星是火。火罗乘旺，必能生我。母星占强，安能为祸？若生春令，木炁高强。无金与罗，必定相伤。身逢水孛，实有不良，若生秋月，金星得时。土亦不厚，木炁有亏，倘有灾殃，不至深危。若生冬令，水土俱旺。木炁凋零，土星坚壮。小儿遇此，所以保养。中年行限，财物亦昌。若遇火罗，福寿愈长。
　　假如丑上安命，以土为主，何以断之？
　　丑宫所论与子无异。春夏秋冬，皆如其理。只论官星，太白得地。赶退余奴，无有不是。便看阴阳，断其终始。又怕寅亥，身逢土计。
　　假如寅宫安命，何以断之？
　　若生春令有木无金。若生秋令，有金无木。三方暗加，土计是煞。夏令炎炎，子母相生。秋令见炁，炁反为荣。冬令见金，煞星躔身。若见太阳，反煞为荣。金水高强，必主富贵。孛炁高强，刑克有畏。遇月虚名，品官不正。可以详观，不可例断。
　　假如亥宫与寅宫参酌，以何辨别？
　　若论亥宫，寅宫颇同。限逢金炁，皆断为凶。又怕火克，占克重重。夜计与炁，十死九生。三方吉曜，返本还元。
　　假如卯上安命，或见水孛而夭，或见水孛不夭，何断？
　　若逢夏令，火星乘旺。水孛相攻，本身坚壮，若逢秋令，母星党子/纵有吉星，不破即死。更逢春令，母星有力。纵遇凶神，不能损失。忽在冬天，水土俱强，生子洁净，安能有伤？
　　须分昼夜，仔细推详。
　　假如戌宫安命，与卯宫何强何弱？
　　戌宫火库，本是强宫。水孛相攻，秋令甚凶。若见日月，木炁相同。更遇旺神，神更昌隆。余月遇鬼，与卯宫通。攒聚众煞，反荣受伤。亦当一发，发成便亡。
　　假如辰上安命，或见火罗而夭，或见火罗不死，何断？
　　辰垣以金，度有轸角。虽忌火罗，亦分强弱。轸度水局，计孛为殃。角道属木，见火必亡。亢金坚刚，秋不忌火。划度忌罗，四时皆祸，若逢夏令火烁亢金。灰飞烟灭，角木不禁。若逢春令，角度平稳。若逢冬令，轸度无损。若遇火罗，皆不危困，依此辨别，吉凶有准。
　　假如酉宫安命，与辰宫何以分别？
　　酉为西垣，太白本地。若逢秋令，火罗不忌。若逢夏令，见火不利。春冬平平，水孛泄气。四季土旺，金神所喜。限行官禄。恩乡得意。齐地贵人，称遂无比。辰宫官禄，与酉不同。太阴为主，夜生则荣。加盘俱换，须要研穷。
　　假如巳宫安命，或见土而死，或见土不死，何断？
　　若逢夏令，当云以火。土必得时，安能克我。若逢秋令，得金为母。土能生金，金能生水。若遇春令，得木为鬼。克战余奴，不能克水。若逢冬令，土旺水旺。不能相伤，本身皆壮。若知四季，水无所望。仔细推详，依经勿忘。
　　假如申上安命，与巳宫何以别之？
　　申宫水局，巳宫一般。四季如前，十分细观。
　　假如午未上安命属日月，若见众星，何以断之？
　　午未二宫，乃属日月。罗计朔望，遇此为蚀。若非朔望，为我奴仆，反凶为吉。甚是获福。若遇紫炁，刑伤孤独。若不伤财，重重白服。四余作党，伤官败禄。