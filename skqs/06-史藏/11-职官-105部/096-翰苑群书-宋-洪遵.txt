《翰苑羣书》（宋）洪遵 编


钦定四库全书

　　史部十二

　　翰苑羣书

　　职官类一

　　官制之属

　　提要

　　（臣）等谨案翰苑羣书十二卷宋学士承旨洪遵编后有干道九年遵题记陈振孙书录解题曰自李肇而下十一家及年表中兴后题名共为一书此本所载为李肇翰林志元稹承旨学士院记韦处厚翰林学士记韦执谊翰林院故事杨巨翰林学士院旧规丁居晦重修承旨学士壁记李昉禁林宴会集苏易简续翰林志苏耆次续翰林志学士年表翰苑题名翰苑遗事凡十二种其遗事为遵所续年表题名之外所收不过九家与振孙所记不合案文献通考所载尚有唐张着翰林盛事宋李宗谔翰苑杂记若合此二家正足十一家之数殆原本有之而今佚也其书于厯代翰林典故颇为详赡足资考覆录之以备职官类之一种焉

　　乾隆四十二年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●翰苑羣书目录

　　卷一
　　李肇翰林志
　　卷二
　　元稹承旨学士院记
　　卷三
　　韦处厚翰林学士记
　　卷四
　　韦执谊翰林院故事
　　卷五
　　杨巨翰林学士院旧规
　　卷六
　　丁居晦重修承旨学士壁记
　　卷七
　　李昉禁林燕会集
　　卷八
　　苏易简续翰林志
　　卷九
　　苏耆次续翰林志
　　卷十
　　学士年表
　　卷十一
　　翰苑题名
　　卷十二
　　翰苑遗事

　　●钦定四库全书

　　翰苑羣书卷一

　　（宋）洪遵 编

　　○李肇翰林志

　　昔宋昌有言曰所言公公言之所言私王者无私夫翰林为枢机宥密之地有所慎者事之微也若制置任用则非王者之私汉制尚书郎主作文书起草更直于建礼门内台给青缣白绫或以锦被帷帐毡褥画通中枕大官供食汤官供饼饵五熟果五日一美食下天子一等建礼门内得神仙门神仙门内得光明殿神仙殿自门下省中书省盖比今翰林之制略同而所掌轻也汉武帝时严助朱买臣吾丘寿王司马相如东方朔枚皋之徒皆在左右是时朝廷多事中外论难大臣数诎亦其事也唐兴太宗始于秦王府开文学馆擢房玄龄杜如晦一十八人皆以本官兼学士给五品珍膳分为三番更直宿于阁下讨论坟典时人谓之登瀛洲贞观初置弘文馆学士听朝之隙引入大内殿讲论文义商较时政或夜分而罢至玄宗置丽正殿学士名儒大臣皆在其中后改为集贤殿亦草书诏至翰林置学士集贤书诏乃罢初国朝修陈故事有中书舍人六员専掌诏诰虽曰禁省犹非密切故温大雅魏征李百药岑文本褚遂良许敬宗上官仪时召草制未有名号干封已后始曰北门学士刘懿之刘祎之周思茂元万顷范履氷为之则天朝苏味道韦承庆其后上官昭容独掌其事睿宗则苏稷贾膺福崔湜玄宗初改为翰林待诏张说陆坚张九龄徐安贞相继为之改为翰林供奉开元二十六年刘光谨张垍乃为学士始别建学士院于翰林院之南又有韩纮阎伯舆孟匡朝陈兼李白蒋镇在旧翰林院虽有其名不职其事至徳宗已后翰林始兼学士之名代宗时李泌为学士而今壁记不列名氏盖以不职事之故也

　　按六典中书掌诏旨制敕玺书册命皆案典故起草进书其禁有四一曰漏泄二曰稽缓三曰遗失四曰忘误所以重王命也制敕既行有误则奏而正之凡王言之制有七一曰册书立后建嫡封树藩屏宠命尊贤临轩备礼则用之二曰制书行大典赏罚授大官爵厘革旧政赦宥降虏则用之三曰慰劳制书褒赞贤能劝勉遣劳则用之四曰发白敕増减官员废置州县征兵发马除免官爵授六品已下官处流已上罪并用之五曰敕旨为百司承旨而为程序奏事请施行者六曰论事敕书慰论公卿诫约臣下则用之七曰敕牒随事承旨不易旧典则用之又答疏于王公则用皇帝行宝劳来勲贤则用皇帝之宝征召臣下则用皇帝信宝答四夷书则用天子行宝抚慰蛮夷则用天子之宝发蕃国兵则用天子信宝并甲令之定制也近朝大事直出中禁不由两省不用六宝并从权也元和初置书诏印学士院主之凡赦书徳音立后建储大诛讨免三公宰相命将曰制并用白麻纸不用印双日起早候阁门钥入而后进书只日百寮立班于宣政殿枢密使引案自东上阁门出若谪宰相则付通事舍人矩步而宣之机务要速亦用双日甚者虽休暇追朝而出之凡赐与征召宣索处分曰诏用白藤纸凡慰军旅用黄麻纸并印凡批答表疏不用印凡太清宫道观荐告词文用青藤纸朱字谓之青词凡诸陵荐告上表内道观叹道文并用白麻纸杂词祭文禁军号并进本

　　凡将相告身用金花五色绫纸所司印凡吐蕃赞普书及别録用金花五色绫纸上白檀香木真珠瑟瑟钿函银鏁回纥可汗新罗渤海王书及别録并用金花五色绫纸次白檀香木瑟瑟函银鏁诸蕃军长吐蕃宰相回纥内外宰相摩尼已下书及别録并用五色麻纸紫檀木钿函银鏁并不用印南诏及大将军清平官书用黄麻纸出付中书奉行却送院封函与回纥同凡画而不行者藏之函而不用者纳之

　　凡参议奏论撰述注释无定名奏复无昼夜凡征天下草泽之士临轩策试则议科设问覆定与夺凡受宣有堂歴日记有承旨簿记大扺四者之禁无殊而漏泄之禁为急天宝十二载安禄山来朝玄宗欲加同中书门下平章事命张垍草制不行及其去也怏怏滋甚杨国忠曰此垍告之也遂贬卢溪郡司马兄均建安郡太守弟埱宜春郡司马

　　徳宗雅尚文学注意是选乗舆每幸学士院顾问锡赉无所不至御馔珍肴辍而赐之又尝召对于浴堂移院于金銮殿对御起草诗赋唱和或旬日不出吴通微昆季同时擢用与陆贽争恩不叶甚于水火天下丑之贞元三年贽上疏曰伏详令式及国朝典故凡有诏令令由于中书如或墨制施行所司不须承受盖所以示王者无私之义为国家不易之规贞观中有学士一十八人太宗听朝之余但与讲论坟籍时务得失悉不相干实録之中具载其事玄宗末方置翰林张垍因縁国亲特承宠遇当时之议以为非宜然止于唱和文章批答表疏其于枢密辄不预知肃宗在灵武凤翔事多草创权宜济急遂破旧章翰林之中始掌书诏因循未革以至于今岁月滋深渐逾职分顷者物议尤所不平皆云学士是天子私人侵败纲纪致使圣代亏至公之体宰臣有备位之名陛下若俯顺人情大革前弊凡在诏敕悉归中书逺近闻之必称至当若未能变改且欲因循则学士年月较深稍稍替换一者谤议不积二者气力不衰君臣之间庻全终始事关国体不合不言疏奏不纳虽征据错谬然识者以为知言贞元末其任益重时人谓之内相而上多疑忌动必拘防有守官十三考而不迁故当时言内职者多荣滞相半及顺宗不豫储位未立王叔文起于非类窃学士之名内连牛美人李忠言外结奸党取兵柄弄神器天下震骇是时郑絪为内庭之老首定大计今上即位授絪中书侍郎平章事

　　初姜公辅行在命相乃就第而拜之至李吉甫除中书侍郎平章事适与裴垍同直垍草吉甫制吉甫草武元衡制垂帘挥翰两不相知至暮吉甫有叹惋之声垍终不言书麻尾之后乃相庆贺礼絶之敬生于座中及明院中使学士送至银台门而相府官吏候于门外禁署之盛未之有也

　　凡学士无定员皆以他官充下自校书郎上及诸曺尚书皆为之所入与班行絶迹不拘本司不系朝谒常参官二周为满岁则迁知制诰一周岁为迁官则奏就本司判记上月日北省官宰相送南省官给舍丞郎送上兴元元年勅翰林学士朝服序班宜准诸司官知制诰例凡初迁者中书门下召令右银台门候旨其日入院试制书答共三首诗一首自张仲素后加赋一首试毕封进可者翌日受宣乃定事下中书门下于麟徳殿候对本院赐宴营幕使宿设帐幕图褥尚食供馔酒坊使供美酒是为勅设序立拜恩讫候就宴又赐衣一副绢三十疋飞龙司借马一疋旬日人进文一轴内库给青绮锦被青绮方■〈衤答〉青绫单帕漆通中枕铜镜漆奁象篦大小象梳漆箱铜挲罗铜觜椀紫丝履白布手巾画木架床炉铜案席毡褥之类毕备内诸司供膳饮之物主膳四人掌之内园官一户三人以供使令其所乗马送迎于擗仗门内横门之西度支月给手力资四人人钱三千五百四品已上加一人每岁内赐春服物三十疋暑服三十疋绵七屯寒食节料物三十疋酒饴杏酪粥屑饮啖清明火二社蒸■〈譞，飠代言〉端午衣一副金花银器一事百索一轴青团镂竹大扇一柄角糉三服粆蜜重阳酒餹糕粉冬至岁酒兎野鸡其余时果新茗瓜新厯是为经制直日就颁授下直就第赐之凡内宴坐次宰相坐居一品班之上别赐酒食珍果与宰相同赐帛二十疋金花银器一事贞元四年敕晦日上已重阳三节百寮宴乐翰林学士每节赐钱一百千其日奏选胜而会赐酒脯茶果明年废晦日置中和节宴乐如之非凶年旱岁兵革则每岁为常

　　凡正冬至不受朝俱入进名奉贺大忌进名奉慰其日尚食供素馔赐茶十串

　　凡郊庙大礼乗舆行幸皆设幕次于御幄之侧侍从亲近人臣第一御含元殿丹凤楼则二人于宫中乗马引驾出殿门徐出就班大庆贺则俱出就班

　　凡当直之次自给舍丞郎入者三直无儤自起居御史郎官入五直一儤其余杂入者十直三儤新迁官一直报儤名于次之中减半着为别条例题于北壁之西合凡交直候内朝之退不过辰已入者先之出者后之直者疏数视人之众寡事之劳逸随时之动静凡节国忌授衣二分旬假之令不沾有不时而集并夜而宿者或内务不至外喧已寂可以探穷理性养浩然之气故前辈传楞伽经一本函在屋壁每下直出门相谑谓之小三昩出银台乗马谓之大三昧如释氏之去纒縳而自在也北厅前阶有花砖道冬中日及五砖为入直之候李程性懒好晩入恒过八砖乃至众呼为八砖学士

　　元和已后院长一人别敕承旨或密受顾问独召对扬居北壁之东合号为承旨合子其屋栋别列名焉故事驾在大内即于明福门置院驾在兴庆宫则于金明门内置院今在右银台之北第一门向□牓曰翰林之门其制髙大重复号为北门入门直西为学士院即开元二十六年所置也引铃于外惟宣事入其北门为翰林院又北为少阳院东屋三院西厢之结麟楼南西并禁军署有髙品使二人知院事每日晩执事于思政殿退而传旨小使衣緑黄青者逮至十人更番守曺南厅五间本学士驸马都尉张垍饰为公主堂今东西间前架髙品使居之中架为蔵书南库西三间前架中三洞各设榻受制旨印书诏二时会食之所四壁列制敕条例名数其中使置博局一印柜中间为北一户架东西各二间学士居壁之出北门横屋六间当北厅通廊东西二间为藏书北库其二库书各有録约八千卷小使主之西三间书官居之号曰待制北厅五间东一间是承旨合子并学士杂处之题记名氏于壁者自吕向始建中已后年月迁换乃为周悉南北二厅皆有悬铃以示呼召前庭之南横屋七间小使居之分主案牍诏草纸笔之类又西南为髙品使之马廏北为窦库之北小板廊抵于北厅西舍之南其一门待诏戴小平尝处其中死而复生因敞为南向之宇画山水树石号为画堂次二间贮逺岁诏草及制举词策又北逥而东并待诏居之又东尽于东垣为典主堂待诏之职执笔砚以俟书写多至五六员其选以能不以地故未尝用士人自王伾得志优给颇厚率三岁一转官有至四品登朝者虚廊曲壁多画怪石松屋北厅之西南小楼王涯率人为之院内古槐松玉蘂药树柿子木瓜庵罗峘山桃李杏樱桃紫蔷薇辛夷蒲萄冬青玫瑰凌霄牡丹山丹芍药石竹紫花芜菁青菊当陆茙葵萱草紫苑署学士至者杂植其间殆至繁隘元和十二年肇自监察御史入明年四月改左补阙依旧职守中书舍人张仲素祠部郎中知制诰叚文昌司勲员外郎杜元颖司门员外郎沈传师在焉是时睿圣文武皇帝裂海岱十二州为三道之岁时以居翰苑皆谓凌玉清遡紫霄岂止于登瀛州哉亦曰登玉署玉堂焉

　　翰苑羣书卷一

　　●钦定四库全书

　　翰苑羣书卷二

　　（宋）洪遵 编

　　○元稹承旨学士院记

　　旧制学士无得以承旨为名者应对顾问旅次班第以官为上下宪宗章武孝皇帝以永贞元年即大位始命郑公絪为承旨学士位在诸学士上居在东第一合乗舆奉郊庙辄得乗廐马自浴殿由内朝以从掲鸡竿布大泽则升丹凤之西南隅外宾客进见于麟徳则止直禁中以俟凡大诰令大废置丞相之密画内外之密奏上之所甚注意者莫不専受专对他人无得而参非自异也法不当言用是十七年之间由郑至杜十一人而九参天政其不至者卫公诏及门而返事适然也【禁省中备传其事】至于张则弄相印以俟其病间者久之卒不兴命也已若此则安可以昩陋不肖之稹继居九丞相二名卿之后乎俛仰瞻睹如遭大宾每自诲其心曰以若之不俊不明而又使欲恶欹曲攻于内且决事于冥冥之中无暴扬报效之虑遂忿行私易也然而阴潜之神必有记善恶之余者以君父之遇若如是而犹举枉措直可乎哉使若之心忽而为他人尽数若之所为而终不自愧乃可矣昔鲁恭王余画先贤于屋壁以自警临我以十一贤之名氏岂直自警哉由是谨其迁授书于座隅长庆元年八月十日记

　　郑絪贞元二十一年二月自司勲员外郎翰林学士拜中书舍人赐紫金鱼袋充其年十月二十七日拜中书侍郎同中书门下平章事集贤殿大学士

　　李吉甫永贞元年十二月二十四日自考功郎中知制诰入院二十七日正除仍赐紫金鱼袋充元和元年加银青光禄大夫二年正月二十一日拜中书侍郎同中书门下平章事

　　裴垍元和二年四月十六日自考功郎中知制诰翰林学士赐紫金鱼袋拜中书舍人充三年四月二十五日出院拜户部侍郎其年冬拜中书侍郎平章事

　　卫次公元和三年六月二十五日以兵部侍郎入院充七月二十三日加知制诰四年三月改太子宾客出院后拜淮南节度使

　　李绛元和四年四月十七日自主客员外郎翰林学士拜司勲员外郎知制诰充五月十九日赐紫金鱼袋五年五月五日迁司勲郎中知制诰十二月正除六年二月二十七日出院拜户部侍郎其年十月拜中书侍郎平章事

　　崔羣元和六年二月四日以库部郎中知制诰翰林学士赐绯鱼袋充七年四月二十九日正除九年六月二十六日出院拜户部侍郎十二月拜中书侍郎平章事

　　王涯元和十一年正月十八日以中书舍人入院充二十四日赐紫金鱼袋十月十七日拜工部侍郎知制诰十二月十九日拜中书侍郎同中书门下平章事

　　令狐楚元和十二年二月二十四日以职方郎中知制诰翰林学士赐绯鱼袋充三月二十日正除八月四日出守本官后自河阳节度拜中书侍郎平章事

　　张仲素元和十三年二月十八日以司封郎中知制诰翰林学士仍赐紫金鱼袋十四年三月二十八日正除其年卒官赠礼部侍郎

　　段文昌元和十五年闰正月一日以中书舍人翰林学士与杜元颖同承旨仍赐紫金鱼袋八月拜中书侍郎同中书门下平章事

　　杜元颖元和十五年闰正月一日以司勲员外郎翰林学士充赐紫金鱼袋二十一日正除十一月十七日拜户部侍郎知制诰长庆元年二月十五日以本官同中书门下平章事

　　元稹长庆元年二月十六日自祠部郎中知制诰行中书舍人翰林学士仍赐紫金鱼袋其年十月十九日拜工部侍郎出院二年二月拜本官平章事

　　李徳裕长庆元年正月二十九日以考功郎中知制诰翰林学士赐绯鱼袋二月四日迁中书舍人充余如故十九日改御史中丞出院

　　李绅长庆二年二月十九日自司勲员外郎知制诰翰林学士赐绯鱼袋迁中书舍人充二十三日赐紫金鱼袋三年三月二十七日改御史中丞出院

　　韦处厚长庆四年二月十三日以侍讲学士权知兵部侍郎知制诰赐紫金鱼袋为翰林学士充十月十四日正拜兵部侍郎余如故宝厯元年十二月十七日拜中书侍郎平章事

　　翰苑羣书卷二

　　●钦定四库全书

　　翰苑羣书卷三

　　（宋）洪遵 编

　　○韦处厚翰林学士记

　　魏晋已后典综机密政本中书诏命辞训皆必由焉唐有天下因袭前代爰自武徳时有密命则温大雅魏征李百药岑文本之属视草禁中干封则刘懿之周思茂范履氷之伦秉笔便坐自此始号北门学士皆自外召入未列秘书玄宗开广视聴搜延俊贤始命张说陆坚张九龄徐安贞辈待诏翰林厥后锡以学士之称盖由徳成而上与夫数术曲艺礼有所异也逮自至徳台辅伊说之命将坛出车之诰霈洽天壤之泽导扬顾命之重议不及中书矣尺一旁午章奏藂至指纵命中之略谋猷帏幄之秘阴隲造化嘉猷密勿制萌乎将然事构乎无形皆归元后而播兴运循名迹者莫窥其辙想风彩者罔究其端谁然谁否无得而称矣贞元中由此而居辅弼者十有二焉元和中由此而膺大用者十有六焉近日丞相府不由内庭者断国论宰法度虽有利器长材未免缺折掉挠建中以来简拔尤重故必密如孔光博如延州文如卿云学如歆向器如黄颜直如史鱼然后得中第士之游心处已景行于六如者而又饰之以洁珪璋之行贯金石之诚虽潜声匿迹莫能脱口汉时始置尚书郎五人平天下奏议分直建礼含香握兰居锦帐食大官则今之翰林名异而实同也时论以为登玉清翔紫霄岂蓬山瀛洲而足喻乎齐桓纳廏人编栈之说以为直木傅直则曲无由至曲木傅曲则直无由至后之君子戴明圣协盛时推廏人之规矩乎引贤使如贯珠骈璧则瑕瑜不杂矣内给事李常晖内谒者将王士玖并掌院事近乎十年与直徇公之议聆于中书舍人杜元颖兵部侍郎沈传师洎诸学士皆涉歴岁久备乎前闻者也李常晖以北阁旧记室别堵殊义非贯通改于前厅时以为便上圣绍复坠典留神太古处厚与司勲郎中路隋职参侍讲通籍近署纪述之事前托沈传师沈公以为称善之在已不若使其在人让于处厚固陋无以辞时皇帝统临四海之初元也

　　翰苑羣书卷三

　　●钦定四库全书

　　翰苑羣书卷四

　　（宋）洪遵 编

　　○韦执谊翰林院故事

　　翰林院者在银台门内麟徳殿西重廊之后盖天下以艺能伎术见召者之所处也学士院者开元二十六年之所置在翰林院之南别户东向考视前代即无旧名贞观中秘书监虞世南等十八人或秦府故寮或当时才彦皆以弘文馆学士会于禁中内参谋猷延引讲习出侍舆辇入陪宴私十数年间多至公辅当时号为十八学士其后永徽中黄门侍郎顾琮复有丽正之称开元初中书令张说等又有集仙之目皆用讨论未有典司玄宗以四隩大同万枢委积诏勅文诰悉由中书或虑当剧而不周务速而时滞宜有偏掌列于宫中承导迩言以通密命由是始选朝官有词艺学识者入居翰林供奉别旨于是中书舍人吕向谏议大夫尹愔首充焉虽有密近之殊然亦未定名制诏书敕犹或分在集贤时中书舍人张九龄中书侍郎徐安贞等迭居其职皆被恩遇至二十六年始以翰林供奉改称学士由是遂建学士俾专内命太常少卿张垍起居舍人刘光谦等首居之而集贤所掌于是罢息自后给事中张埱中书舍人张渐窦华等相继而入焉其外有韩翃阎伯玙孟匡朝陈兼蒋镇李白等在旧翰林中但假其名而无所职至徳以后军国务殷其入直者并以文词共掌诰敕自此北翰林院始无学士之名其后又置东翰林院于金銮殿之西随上所在而迁取其便穏大扺召入者一二人或三四人或五六人出于所命盖无定数亦有鸿生硕学经术优长访对质疑主之所礼者颇列其中崇儒也初自徳宗建置以来秩序未立廷觐之际各趋本列暨贞元元年九月始有别敕令明预班列与诸司官知制诰同列故事中书以黄白二麻为纶命重轻之辨近者所出独得用黄麻其白麻皆在北院自非国之重事拜授将相徳音赦宥则不得由于斯稽夫发挥大猷藻绘上命只简片削可以动乎人神风行四方万里始觐非制诰之谓欤盖人君深拱端黙于穆清之中茫茫九区视聴不及虽尧徳舜智汤明禹哲不能庭策以朝告不能家阅以户臻必欲忘典谟掩训誓阴谕于天下密符于胷襟洪荒以还所蔑闻也故议定于内而事修于外言发于上而旨达于人微乎斯百度阙矣况此院之置尤为近切左接寝殿右瞻彤楼晨趋琐闼夕宿严卫密之至也骖镳得御廏之骏出入有内使之导丰肴洁膳取给大官衾裯服御资于中库恩之厚也备待顾问辨驳是非典持缣牍受遣羣务凡一得失动为臧否职之重也若非谨恪而有立秉贞而通理俾又枢要简于帝心言不及温树之名慎不遗辕马之数处是职者不亦难乎至于强学修词刀笔应用或久洽通儒之望或早升文墨之科虽必有之乃余事也自立院已往五纪于兹连飞继鸣数逾三十而屋壁之间寂无其文遗草简略于■〈木片〉编求名时得于邦老温故之义于斯阙如羣公以执谊入院之时最为后进纪叙前辈便于列词收遗补亡敢有多让其先后岁月访而未详独以官秩名氏之次述于故事庶后至者编继有伦贞元二年龙集景寅冬十月记

　　开元已后
　　吕向【自中人充供奉出为工侍】　　尹愔【自大谏充供奉】
　　刘光谦【自起人充累改司中又充】　　张垍【自太常卿充贬卢溪郡司马】
　　张淑【自给中充】　　张渐【自中人充】
　　窦华【自中人充】　　裴士淹【自给中充出为礼侍】

　　至徳已后
　　董晋【自校书郎充出为汾州司马】　　于可封【自补阙充出为司业】
　　苏元明【自中书舍人充】　　赵昂【自太博充祠外又充卒于驾外】
　　潘炎【自五骁卫兵曺充累改驾中又充中人又充出守本官】

　　宝应已后
　　常衮【自补阙充迁考中又充出知制诰】　　栁伉【自校书郎充出鄠县尉改太博又充兵外又充大谏又充寻丁忧】
　　于益【自驾部员外充大谏又充卒】　　张涉【靖恭太子庙丞充迁左省常侍又充卒】
　　于肃【自比外充考中又充给中又充卒】

　　建中已后
　　张周【自洛阳尉充改河南县丞又充改兵曺又充改虢州司马又充】
　　姜公辅【自拾遗充改京兆府尹曺又充迁大谏平章事】
　　赵宗儒【拾遗充屯外又充出守本官】　　归崇敬【司业充常侍又充戸曺又充工书又充兵书致仕】

　　贞元已后
　　陆贽【祠外充考中又充大谏又充中人又充丁忧权兵侍又充】
　　吴通【微金外充职中又充知诰又充赐紫改大谏又充与通玄是兄弟】
　　吴通玄【侍御史充起人又充又知制诰又赐紫又大谏充并同年月日授】
　　顾少连【水外充礼中充又中人充出为户侍】　　吴陟【起郎充病不入】
　　吉中孚【司封郎中知诰充大谏又充出为户侍判度支】
　　韦执谊【拾遗充又知制诰又赐绯又起人充】　　梁肃【补阙兼太子侍读充】
　　韦绶【补阙充】　　郑絪【封外知诰充赐绯】
　　郑余庆【库中充】　　卫次公【补阙内供奉充】
　　李程【察院充水外又充】　　王涯【蓝田尉充补阙供奉又充】
　　张聿【正字充拾遗又充】　　李建【校书郎拾遗充出为府司直】
　　凌凖【浙东判官充都外又充出判度支】　　王叔文【起人充出为度支副使】
　　王伾【翰林待诏充改常侍赐紫】　　李吉甫
　　裴垍

　　元和已后
　　李绛【东台察院充水外又充中人又充出为户侍改中书侍郎平章事】
　　崔羣【补阙充库外又充郎中又充中人又充出为礼部侍郎】
　　白居易【盩厔尉授集贤校理充拾遗又充京兆府户曺又充】
　　钱徽【左补阙充祠外又充中人又充出守本官】　　韦弘景
　　独孤郁【补阙充病拜秘书少监卒赠绛州刺史】　　萧俛【驾中充又加知制诰出守本官】
　　刘从周【补阙充卒赠礼部员外】　　徐晦【都外充赐绯封中又充出守本官】
　　令狐楚【职外知诰充又赐绯又正郎充中人又充出守本官】
　　郭求【蓝田尉授集贤校理充拾遗又充出守本官】　　王涯【中书舍人充又赐绯】
　　段文昌【祠部员外充】　　张仲素【礼部员外充】
　　杜元颖【太博充拾遗又充】　　沈传师【补阙充】
　　李肇【监察御史充】

　　翰苑羣书卷四

　　●钦定四库全书

　　翰苑羣书卷五

　　（宋）洪遵 编

　　○翰林学士院旧规【按阁下本作李愚唐志并崇文总目作杨巨今以史为正】

　　初入儤直例
　　诸行尚书三十五左右丞侍郎四十常侍谏议给事舍人四十五诸官知制诰五十如谏议知郎四十五太常少卿诸行郎中五十五诸行员外起居侍御史六十殿中补阙六十五监察拾遗太常博士七十五四赤令杂人入一百未升朝一百二十白身一百四十前资各加五直初入转官三十直已后每转一直改服色一直初知制诰三直已上遇本直更儤一日每新人入五儤三直一点自后两直一点两人齐入即无点初入亦须酌量都儤直数足三直多少

　　草麻例
　　新入学士须见旧学士草麻了方合当制已后即据草制逺处即当制草第一第三【更有堆此】并以命官髙卑不次不系学士官位如当制日遇将相名姓与私讳同者即请同直替草逺讳不在此限

　　草书诏例
　　唐天复三年七月二十一日学士栁璨准宣于思政殿对便令到院宣示待诏自今后写勅书后面不得留空纸

　　号簿例
　　不得有行坐人字及诸凶恶文字及庙讳官讳事

　　承旨厯
　　并先贤生状若干道遣书诏事休上厯及署名并记官位次第不得记私事应入内草文书只言某乙准宣入内不得言所草文书仍须直书并州府去处以防宣索

　　判公廨例
　　在院最小学士判

　　书诏様
　　凡外藩奏事专使若是都押衙都虞候即言都押衙都虞候某乙至其余一例言军将某乙若是幕府官即一例言判官某乙至如是步奏官即言奏事官某乙至若是进奏官即空言省所奏如是自奏事回书即言具悉若因人奏事赐书诏即不言具悉诏内呼卿后定故兹诏示想宜知悉【急诏便言故兹急诏密诏便言故兹密诏】已下语及时候待诏院有例书内呼汝后言故兹示谕如赐诸蕃镇将校及内外八镇将校书则书头具本职名赐诸王诏如是兄叔不呼名卿处改为王赐国舅诏官敕某官舅呼卿处改呼舅如是国舅驸马不系官位髙卑并赐诏近准中书记事国舅诏内舍族呼名诸王新妇只言某国夫人某氏若中书覆状内有云中书门下行敕处分其诏语不得与覆状词同末云余从别敕处分或命官宣示亦云今授某官已后从别敕处分赐节度使及三军将士敕书云敕某乙【三两联便云】将士等【及奨将士三故具言】宣慰事意其除授节使或发兵尾云专遣某乙【若赐官告即云专官使告使例云等徃彼宣赐下云】便令慰谕想宜知悉时候卿与将士各得平安好参佐官僧道耆寿百姓并存问之遣书指不多及非节察不同参佐出师在外不问僧道已下

　　祠祭祈赛例
　　南郊维年月日嗣天子臣【署】敢昭告于昊天上帝之灵
　　北郊嗣天子臣【署】敢昭告于
　　五帝嗣天子臣【署】敢昭告于青帝之灵诸帝各依方色
　　太庙称孝子孝孙皇帝臣【署】敢昭告于【云云】及庙号【并依前项亦云敢昭告于】
　　太社太稷各一本称天子【署】敢昭告于太社之灵已上后尾并云伏惟尚飨
　　五岳维年月日皇帝【署】遣某官某乙致祭于祈祷即云告赛谢即云昭赛于某王尾只云尚飨【自新朝署各应例不署】
　　东岳天齐王　中岳中天王　西岳金天王　南岳司天王　北岳安天王
　　四渎惟不御署其余并同五岳
　　江渎广源公　河渎灵源公　淮渎广润公　济渎清源公
　　九宫贵神
　　太一　天一　摄提　咸池　轩辕　招揺　天符　青龙　太阴
　　已上并云年月朔嗣天子不称臣谨遣某官某祭于某贵神之灵尚飨
　　风师　雷师　雨师　诸星帝
　　北郊岳镇海渎【惟此一处皇祭其余并同一板风神已下只云皇帝遣某致祭某之神尚飨】
　　已上并是旧例为水旱灾异祈祷处其诸色神祠特救赛而临临时酌量轻重发遣

　　道门青词例
　　维某年月岁次某月朔某日辰嗣皇帝臣【署】谨差某衔威仪某大师赐紫某处奉依科仪修建某道场几日谨稽首上启虚无自然元始天尊太上道君太上老君三清众圣十极灵仙天地水三官五岳众官三十六部众经三界官属宫中大法师一切众灵臣闻云云尾云谨词

　　天皇大帝表【亦使表纸】
　　维某年岁次某月朔某日嗣天子【署】谨醮告于天皇大帝伏以

　　北极尊神已下醮下【使白纸者】
　　维年月同正嗣皇帝【署】谨致醮于北极尊神及日月七耀二十八宿诸位星辰等伏以【云云】尾尚飨

　　祭诸色神祇文【使白纸与北极文同时发遣】
　　维年月日皇帝遣阴阳官某乙致祭于五岳四渎天曺地府诸龙等【称朕云云】尾尚飨

　　祭本命元神
　　维年月日皇帝遣阴阳官某乙致祭于本命元神称朕【云云】尚飨

　　恩赐近例【不録】
　　皇帝迁归西都应岳镇海渎名山大川及州府灵迹封崇神祠祭告
　　中岳嵩山中天王　东岳岱山天齐王兖州界　西岳华山金天王在华州　北岳恒山安天王在定州界　南岳衡山司天王在衡州界
　　北镇医无闾山广宁公在营州界　西镇吴山感徳公在陇州界　东镇沂山东安公在沂州界　南镇会稽山永兴公在越州界东　海广徳王在莱州界　西海广润王在河中界　南海宁邦王在广州界　北海广泽王在孟州界　东渎大淮广润公在泌州界　西渎大河灵源公在河府界　北渎大济清源公在孟州界　南渎大江广源公在广都府界
　　右前件一十七处准中书覆状録到勘同

　　待诏院当院伏见旧例答蕃书并使纸及宝函等事例
　　新罗渤海书头云勅某国云王着姓名尾云卿比平安好遣书指不多及使五色金花白背纸次宝函封使印黠戛斯书使纸并宝函与新罗一般书头云勅黠戛斯着姓名尾云卿比平安好遣书指不多及使印回鹘天睦可汗书头云皇帝舅敬问回鹘天睦可汗外甥尾云想宜知悉时候卿比平安好将相及部族男女兼存问之【下同前使印如册可汗即首云勅某王子外甥尾云问部族男女等】契丹书头云勅契丹王阿保机尾云想宜知悉时候卿比平安好【下同黠戛斯也】旧使黄麻纸平使印自为朝宣令使五色笺纸并使印及次宝钿函封【自僭称神号奏事多系军机所赐中书内改例从权院中无様】■〈牜羊〉牱书头云勅■〈牜羊〉牱着姓名尾云想宜知悉时候卿比好否遣书不多及五色笺纸不使印退浑党项蕃使首领书头云勅与■〈牜羊〉牱一般使黄麻纸不使印赐国舅诏【着姓名呼卿新例不着姓名】诸州刺史书呼汝南诏骠信书头云皇帝舅敬问骠信外甥尾与回鹘书一般至不多及后具四相衔名书勅一般此一件是故待诏李部云僖宗在西川日曽行此书使白纸亦使印

　　光院例
　　承旨尚书左丞知制诰陆扆撰词牓于玉堂贵调金戛解视草之烦劳出拥碧幢释援毫之羇束固人臣之极致亦翰墨之殊荣至于察风俗于一方掌货泉于三使其为书也抑又次焉各率金钱以光玉署列之如右
　　将相各三百千　使相五百千
　　观察使三百千　度支使二百千
　　盐铁二百千　　户部一百千【制下一日送入院充公用】

　　对见仪
　　大殿对蕃客承旨殿下祝圣徳蹈舞讫唤上殿各奏事如其日中候舞讫便出行例如初入上殿更曲谢殿上并不蹈舞先于殿西北隅立候客省奏某乙等到殿上云唤客省使递声云唤即鞠躬髙唱喏趋至庭前立即拜拜即说承旨致词又拜拜讫舞蹈舞蹈讫又拜如中谢便于本立处拜及舞蹈更不归行小殿中谢并不唤上便出如赐服色却唤宣了拜且出服讫却入致词谢非时诏及楼上祇候并拜了称圣躬万福便止不别致词五月一日及大殿称庆贺正至立仗准台牒外赴班即立于中书相公之后左省班前自为一班如有使相后进并同两省回于中书见宰相【憇止并在客人院内】应正至五月一日如不坐并齐入院进名奉贺具衔旨衔某乙等奉贺五月一日云起居大忌并齐入奉进名奉慰

　　沿革
　　大顺二年十月宣每进画诏书别録小字本首留内承为定式干宁三年加阶爵止于进状不中谢
　　旧例宰相及使相官告并使五色背绫金花纸节度使并使白绫金花纸命妇即金花罗纸干宁二年十月李鋋自黔南节相改授京兆尹两度谘报中书使白绫纸十一月渤海国王大璋谐勅书院中称加官合是中书意谘报中书干宁三年承旨牓子凡中书覆状奉钱物如赐诏征促但畧言色额其数目不在言但云并从别勅处分中书覆状如云中书门下行勅其诏语不得与覆状语同每降制抄小字録一本送枢密院

　　学士请假
　　应学士请假七日一度奏经三奏即自奏即自进章表陈某乙
　　干宁四年二月十四日册皇太子出就班贺礼毕又上表贺并上皇太子笺【云某等叩头伏承某伏惟殿下云云谨奉笺陈贺某等叩头谨笺年月日承旨衔某等上笺封题云具衔某等上笺】

　　翰苑羣书卷五

　　●钦定四库全书

　　翰苑羣书卷六

　　（宋）洪遵 编

　　○丁居晦重修承旨学士壁记

　　尚书元稹承旨学士厅记旧题在东庑之右岁月滋久日烁雨润墙屋罅缺文字昩没不称深严之地院使郭公王公皆以茂器精识参掌院事顾是言曰吾侪厘务罄尽心力细大之事人谓无遗而兹独未暇使众贤名氏翳不光耀失之不治后谁治之遂占工赋程不日而成峭学乎粉绘耀明玉粹云轻随顾而生贯列豪英千千万龄无缺无倾工告休命予纪完葺之美旧记所载今皆不书开成表号之二年五月十四日记学士姓名此夲据院中壁上写并无大厯天宝学士姓名

　　开元后八人
　　吕向中【书舍人充供奉出院拜工部侍郎】尹愔【谏议大夫充】刘光谦【起居舍人充累迁司封郎中】张垍【太常卿充】张淑【给事中充】张渐【中书舍人充】窦华【中书舍人充】裴士淹【给事中充知制诰】

　　至徳后四人
　　相董晋【秘书省校书郎充】于可封【补阙充迁礼部员外郎知制诰除国子司业出院】苏源明【中书舍人充出守本官】潘炎【右骁卫兵曺充累迁中书舍人出守本官】

　　宝应后六人
　　相常衮【右补阙充累加工部员外郎知制诰出守本官】栁伉【秘书省校书郎充累加太常愽士谏议大夫依前充】张涉【靖陵太子庙丞充累迁左散骑常侍依前充敕停】李翰【左补阙充】于肃【于益比部员外郎充累迁考功郎中给事中知制诰并依前充】

　　建中后八人
　　张周【大厯十四年六月自洛阳县尉充建中二年改河南府兵曺参军兴元二年六月除虢州司马依前充】相姜公辅建【中元年自左拾遗充四年四月改京兆府户曺参军拜谏议大夫平章事】相【赵宗儒建中元年自左拾遗充四年加屯田员外郎依前充十一月出守本官】归崇敬【建中元年自国子司业充四年迁左散骑常侍贞元七年六月除检校户部尚书兼本官七月迁正工部尚书依前充八年除兵部尚书致仕】相陆贽【建中四年三月自祠部员外郎充其年十一月转考功郎中兴元二年六月迁谏议大夫十二月转中书舍人贞元三年丁忧六年迁兵部侍郎又加知制诰七年出守本官】吴通微【建中四年自金部郎中充累迁中书舍人赐紫金鱼袋卒官】吴通玄【建中四年自侍御史充累迁起居舍人谏议大夫赐紫金鱼袋】顾少连【建中四年自水部员外郎充贞元四年二月加知制诰七年迁中书舍人八年四月改户部侍郎赐紫金鱼袋出院】

　　兴元后二人
　　奚陟【兴元元年自起居郎充病免】吉中孚【兴元元年自司封郎中知制诰充六月改谏议大夫贞元二年迁户部侍郎出院】

　　贞元后十二人
　　相韦执谊【贞元元年自左拾遗充二月加知制诰赐绯鱼袋迁起居舍人丁忧】梁肃【贞元七年自左补阙充兼皇太子侍读守本官兼史馆修撰】韦绶【贞元七年自左补阙充十六年十月丁忧】相郑絪【贞元八年自司勲员外郎知制诰充五月赐绯鱼袋二十一年二月二十二日迁中书舍人赐紫金鱼袋十二月拜中书侍郎平章事】相郑余庆【贞元八年四月二十四日自库部员外郎充十三年五月二十八日迁工部侍郎知吏部选事】卫次公【贞元八年四月二十日自左补阙充二十一年二月二十二日加司勲员外郎赐绯鱼袋三月十七日知制诰元和三年正月权知中书舍人出院】相李程【贞元二十年九月二十七日自监察御史充二十一年三月十七日加水部员外郎元和元年九月加朝散大夫赐绯鱼袋二年四月二十一日转司勲员外郎二年七月二十三日知制诰其年出院授随州刺史】张聿【贞元二十年九月二十七日自秘书省正字充二十一年三月十七日迁左拾遗元和元年十一月加朝散大夫赐绯鱼袋二年正月出守本官】李建【贞元二年十二月二十二日自秘书省校书郎充二十一年三月十七日迁左拾遗改詹事府司直】凌凖【贞元二十一年正月六日自侍御史充三月十七日改都官员外郎五月九日出守本官判度支】王叔文【贞元二十一年二月二十二日自起居舍人充三月十六日以本官加度支盐铁转运副依前充五月二十四日迁戸部侍郎余依前丁忧贬渝州司戸参军】王伾【贞元二十一年二月二日自散骑常侍充贬开州司户】

　　永贞后二人
　　相李吉甫【永贞元年十二月二十四日自考功郎中知制诰充二十七日迁中书舍人赐紫金鱼袋元和元年十二月加银青二年正月二十一日拜中书侍郎平章事】相裴垍【永贞元年十二月二十五日自考功员外郎充二十七日迁考功郎中知制诰赐绯鱼袋元和元年十一月加朝散大夫赐紫二年四月十六日迁中书舍人三年四月二十五日出院拜户部侍郎】

　　元和后二十四人
　　相李绛【元和二年四月八日自监察御史充加主客员外郎四年四月十七日加司勲员外郎知制诰五月十九日赐绯五年五月五日加司勲郎中依前充十一日迁中书舍人赐紫六年二月二十七日出院拜户部侍郎】相崔羣【元和二年十一月六日自左补阙充三年四月二十八日加库部员外郎五月五日加库部郎中知制诰十二月赐绯七年四月二十九日迁中书舍人九年六月二十六日出院拜礼部侍郎】白居易【元和二年十一月六日自盩厔县尉充三年四月二十八日迁左拾遗五年五月五日改京兆府户曺参军依前充丁忧】卫次公【元和三年六月二十五日自权知兵部侍郎充七月二十三日加知制诰四年三月出院除太子宾客】钱徽【元和三年八月二十六日自祠部员外郎充六年四月二十五日加本司郎中八年五月九日转司封郎中知制诰十一月赐绯十年七月二十三日迁中书舍人十一年出守本官】韦弘景【元和四年七月一日自左拾遗集贤院直学士充九月转左补阙七年二月五日迁司门员外郎八年十月二十日出守本官】独孤郁【元和五年四月一日自右补阙史馆修撰改起居郎充九月出守本官】相萧俛【元和六年四月十二日自右补阙充七年八月五日加司封员外郎九年十一月二十四日加驾部郎中十二月十日加知制诰十二日赐绯】刘从周【元和八年七月二十七日自左补阙充卒】独孤郁【元和八年十二月二十二日自驾部郎中知制诰充病免改秘书少监】徐晦【元和九年七月二十三日自东都留守判官都官员外郎充十年七月二十三日转司封郎中十二年二月十一日出守本官】相令狐楚【元和九年七月二十五日自职方员外郎知制诰充十二月十一日赐绯十一月七日转本司郎中十二年三月迁中书舍人八月四日出守本官】郭求【元和十一年十一月六日自蓝田尉史馆修撰充八月迁左拾遗十一月八日出守本官】张仲素【元和十一年八月十五日自礼部郎中充十三年正月十二日加司封郎中知制诰二月十八日赐紫十四年三月二十八日迁中书舍人卒官赠礼部侍郎】相段文昌【元和十一年八月十五日自祠部员外郎充十三年正月十二日加本司郎中二月十八日赐绯十四年四月加知制诰十五年正月二十三日迁中书舍人闰正月一日赐紫八日拜中书侍郎平章事】沈传师【元和十一年二月十三日自左补阙史馆修撰充十三年正月十三日迁司门员外郎二月十八日赐绯十五年正月二十三日加司勲郎中闰正月一日赐紫二十一日加兵部郎中知制诰长庆元年二月二十四日迁中书舍人二月十九日出守本官判史馆事】相杜元颖【元和十二年阙月十三日自太常博士充二十日改右补阙阙月十八日赐绯十四年三月二十一日加司勲员外郎十五年闰正月一日赐紫二十一日迁中书舍人十一月十七日迁户部侍郎知制诰长庆元年二月十五日以本官拜平章事】李肇【元和十三年七月十六日自监察御史充十四年四月五日迁右补阙九月二十四日赐绯十五年闰正月一日赐紫二十一日加司勲员外郎长庆元年正月十三日出守本官】相李徳裕【元和十五年闰正月十三日自监察御史充二月一日赐紫二十日加屯田员外郎长庆元年三月二十三日改考功郎中知制诰二年正月二十九日加承旨二月四日迁中书舍人十九日改御史中丞出院】相李绅【元和十五年闰正月十三日自右拾遗内供奉充二月一日赐绯二十日迁右补阙长庆元年三月二十三日加司勲员外郎知制诰二年二月十九日迁中书舍人承旨二十五日赐紫三月二十七日改中丞出院】庾敬休【元和十五年闰正月十三日自礼部员外郎充二月一日赐绯二十一日加左司郎中长庆元年十月二十一日出守本官】相韦处厚【元和十五年二月二十四日自户部郎中知制诰充侍讲学士三月十日赐绯二十二日迁中书舍人长庆二年五月六日赐紫闰十月八日加史馆修撰三年十月二十三日权兵部侍郎知制诰依前侍讲学士兼史馆修撰四年十月二十三日加承旨十月十四日正拜兵部侍郎宝厯二年十二月十七日拜中书侍郎平章事】相路隋【元和十五年二月二十四日自司勲员外郎史馆修撰充侍读学士三月十日赐绯二十二日转本司郎中长庆二年五月四日迁谏议大夫闰十月八日加史馆修撰四年四月十四日改充学士五月二十四日赐紫二十七日拜中书舍人宝厯二年正月八日迁兵部侍郎知制诰太和二年二月二十七日拜中书侍郎平章事】栁公权【元和十五年三月二十三日自夏州观察判官试太常寺恊律郎拜右拾遗赐绯充侍书学士长庆二年九月改右补阙四年出守本官】

　　长庆后七人
　　相元稹【长庆元年二月十六日自祠部郎中知制诰充仍赐紫十七自拜中书舍人十月迁工部侍郎出院】髙釴【长庆元年十一月八日自起居郎史馆修撰充二十八日赐绯二年五月三日加兵部郎中三年十一月十七日迁户部郎中知制诰四年五月二十四日赐紫十二月十二日拜中书舍人宝厯二年三月四日出守本官】蒋防【长庆元年十一月十六日自右补阙充二十八日赐绯二年十月九日加司封员外郎三年三月一日加知制诰四年二月六日贬汀州刺史】韦表微【长庆二年二月二日自监察御史充四日赐绯五月三日迁右补阙内供奉三年九月三十日拜库部员外郎四年五月二十四日赐紫二十七日加知制诰宝厯元年五月二十五日拜中书舍人二年正月迁户部侍郎知制诰大和二年二月二十八日加承旨三年八月二十日以疾出守本官】龎严【长庆二年三月二日自左拾遗充四日赐绯十月九日迁左补阙三年三月一日加知制诰十月十四日赐紫十一月九日拜驾部郎中知制诰四年二月六日贬信州刺史】崔郾【长庆四年六月七日自给事中侍讲学士十二月十一日改中书舍人宝厯二年九月四日出守本官】髙重【长庆四年六月四日自司门郎中充侍讲学士十二月十一日迁谏议大夫宝厯二年正月六日改给事中出守本官】

　　宝厯后二人
　　王源中【宝厯元年九月二十四日自户部郎中充十一月二十八日赐紫二年正月二十八日权知中书舍人大和二年二月五日正拜十一月五日迁户部侍郎知制诰十二月加承旨八年四月出院】相宋申锡【宝厯元年九月二十四日自礼部员外郎充侍讲学士十一月二十八日赐紫十二月十九日改充学士二年正月八日迁户部郎中知制诰大和三年六月一日迁中书舍人四年七月七日迁尚书右丞出院】

　　大和后二十人
　　郑澣【大和元年四月二十三日自中书舍人充侍讲学士二十八日赐紫二年六月一日迁礼部侍郎出院】许康佐【大和元年四月二十三日自度支郎中改驾部郎中充侍讲学士其月二十八日赐紫二年六月一日迁谏议大夫三年八月二十三日改充学士四年八月二十七日改中书舍人充侍讲学士兼侍讲七年七月二十五日改户部侍郎知制诰八年五月八日加承旨九年五月五日改兵部侍郎出院】相李让夷【大和元年十二月二十二日自左拾遗改史馆修撰六月二十七日赐绯二年二月五日迁左补阙三年十一月五日加职方员外郎五年九月十六日守本官出院】栁公权【大和二年五月二十一日自司封员外郎充侍书学士二十三日赐紫十一月二十一日改库部郎中五年七月十五日改右司郎中出院】丁公着【大和三年四月二十六日自礼部尚书充侍讲学士改正户部尚书浙西观察使】相崔郸【大和三年五月七日自考功郎中充八月十二日加知制诰四年九月十六日拜中书舍人六年以疾陈请出守本官】相郑覃【大和三年九月二十一日自右散骑常侍充侍讲学士四年三月三十日改工部尚书六月十七日出守本官】路羣【大和三年九月二十一日自右谏议大夫充侍讲学士四年八月二十七日改充学士五年九月五日改中书舍人七年十二月十七日出守本官】薛廷老【大和四年自御史充五年九月四日改刑部员外郎出院】相李珏【大和五年九月十九日自库部员外郎知制诰充三月二十三日赐紫二十八日拜中书舍人九年五月六日加承旨十九日迁户部侍郎知制诰八月五日贬江州刺史】相郑覃【大和六年三月十四日自工部尚书充侍讲学士七年六月十八日改御史大夫出院】相陈夷行【大和七年自吏部员外郎充八月二十三日授著作郎知制诰兼皇太子侍读八年九月六日赐绯七日迁谏议大夫九年二月十六日罢侍读开成元年五月二十二日改太常少卿二十九日兼太子侍读其年五月二十三日加承旨六月二十四日迁工部侍郎知制诰八月七日赐紫二年四月五日出守本官平章事】使相郑涯【大和七年四月八日自左补阙充八年九月七日加司勲员外郎十六日赐绯九年十一月十九日加知制诰十二月十五日守本官出院】髙重【大和七年十月十二日自国子祭酒充侍讲学士九年九月十八日改御史大夫鄂岳观察使】元晦【太和八年八月九日自殿中侍御史充九月十六日赐绯九年八月二十日加库部员外郎九月十一日出守本官】栁公权【大和八年十月十五日自兵部郎中弘文馆学士充侍书学士九年九月十二日加知制诰充学士兼侍书开成元年九月二十八日迁中书舍人二年四月改谏议大夫知制诰三年九月十八日迁工部侍郎知制诰加承旨五年三月九日加散骑常侍出院】丁居晦【大和九年五月三日自起居舍人集贤院直学士充十月十八日赐绯十九日迁司勲员外郎开成二年九月十一日加司封郎中知制诰三年八月十四日迁中书舍人十一月十六日拜御史中丞出院】归融【大和九年八月一日自中书舍人充阙年阙月五日加承旨八月二十日迁工部侍郎知制诰二十四日赐紫开成元年五月十五日出守本官兼御史中丞出院】黎埴【大和九年十月十二日自右补阙充开成二年二月十月加司勲员外郎三年正月十日加知制诰其年十二月十八日赐绯其月二十一日加兵部郎中四年十一月六日迁中书舍人五年二月一日赐紫三月十六日拜御史中丞出院】袁郁【大和九年十二月二十七日自礼部员外郎集贤院直学士充开成元年正月十四日转库部员外郎二年三月十一日丁忧】

　　开成后十四人
　　栁璟【开成二年七月十九日自库部员外郎知制诰充三年四月十四日加驾部郎中知制诰二月九日迁中书舍人五年十月改礼部侍郎出院】相周墀【开成二年十二月二十五日自考功员外郎知制诰充三年十一月十六日加职方郎中四年九月十二日赐绯三月十三日改工部侍郎知制诰六月十日守本官出院】相王起【开成三年五月五日自工部尚书判太常卿事充皇太子侍读充侍讲学士依前判太常卿事充四年三月十二日授太子少师兼兵部尚书四月二日赐给少师俸料五年正月七日加金紫光禄大夫守本官出院】髙元裕【开成三年五月五日自谏议大夫充侍讲学士八月十日出守本官兼光禄大夫】裴素【开成三年十二月十六日自司封员外郎兼起居郎史馆修撰充四年七月十三日加知制诰五年二月二日赐绯六月迁中书舍人十一月加承旨赐紫十七日卒官赠户部侍郎】丁居晦【开成四年闰正月自御史中丞改中书舍人五年二月二日赐紫其年三月十三日迁户部侍郎知制诰其月二十三日卒官赠吏部侍郎】髙少逸【开成四年闰正月十一日自左司郎中充侍讲学士其年八月一日迁谏议大夫五年正月二十七日赐紫守本官出院】李褒【开成五年三月二十日自考功员外郎集贤院直学士充其年六月转库部郎中知制诰十二月十二日赐绯会昌元年五月拜中书舍人十二月加承旨六日赐紫二年五月十九日出守本官】周敬复【开成五年三月三十日自兵部员外郎知制诰充十二月十一日赐绯会昌元年二月十三日转职方郎中知制诰中书舍人二年九月十八日守本官出院】相郑朗【开成五年四月十九日自谏议大夫充侍讲学士其年五月四日赐绯十一月二十九日出守本官】卢懿【开成五年四月十九日自司封员外郎充侍讲学士其年四月赐绯会昌元年二月九日出守本官】李讷【开成五年七月五日自左补阙充会昌二年四月十六日迁职方员外郎十一月二十一日赐绯三年四月守本官】相崔铉【开成五年七月五日自司勲员外郎充会昌二年正月十二日加司封郎中知制诰其年九月二十七日加承旨赐紫十一月二十九日迁中书舍人三年五月十四日拜中书侍郎平章事】敬皥【开成五年十一月十六日自兵部员外郎史馆修撰充会昌二年八月六日出守本官】

　　会昌后八人
　　相韦琮【会昌二年二月十五日自起居舍人史馆修撰充其年十月十七日加司勲员外郎三年五月二十九日转兵部员外郎知制诰四年四月十五日转兵部郎中九月四日拜中书舍人并依前充】魏扶【会昌二年八月八日自起居郎充三年四月二十五日赐绯五月二十九日加知制诰四年四月十五日转考功郎中九月四日拜中书舍人并依前充】相白敏中【会昌二年九月十三日自右司员外郎充其月十五日改兵部员外郎十一月二十九日加知制诰三年五月二十九日转职方郎中十二月七日加承旨赐紫四年四月十五日拜中书舍人九月四日迁户部侍郎知制诰并依前充】封敖【会昌二年十二月一日自左司员外郎兼侍御史知杂事充其月三日改驾部员外郎三年五月二十五日加知制诰四年四月十五日迁中书舍人九月四日迁工部侍郎知制诰依前充五年三月十八日三表陈乞蒙恩出守本官】相徐商【会昌三年六月一日自礼部员外郎充四年八月七日加礼部郎中知制诰其年九月四日迁兵部郎中并依前充】孙瑴【会昌三年九月二十八日自左拾遗充四年九月十日迁起居郎依前充六年二月二十三日加兵部员外郎其年四月十五日浴殿赐绯其月十七日守本官知制诰六月十日迁兵部郎中大中元年十二月七日加承旨思政殿赐紫其月二十六日拜中书舍人二年七月六日特恩迁户部侍郎知制诰并依前充其年十二月二十四日除河南尹兼御史大夫】相刘瑑【会昌六年六月二日自殿中侍御史充七月九日三殿赐绯大中元年闰三月十二日加职方员外郎十一月二十七日加知制诰二年七月六日特恩加司封郎中三年六月十四日拜中书舍人十二月二十七日三殿赐紫并依前充四年十一月二十八日守本官兼御史中丞充西讨伐党项行营诸寨宣慰使依前充五年五月守本官出院】裴谂【会昌六年六月二日自考功员外郎充八月十九日加司封郎中大中元年二月三十日加知制诰二年七月二日三殿赐紫其月六日特恩加工部侍郎知制诰十二月二十六日加承旨并依前充三年五月二十三日守本官出院】

　　大中后二十九人
　　相萧邺【大中元年二月二十六日自监察御史里行充十一月二十一日迁右补阙十二月二十七日三殿赐绯二年七月六日特恩迁兵部员外郎十一月十三日加知制诰并依前充二年九月十四日责授衡州刺史】宇文临【大中元年闰三月七日自礼部员外郎充其年四月守本官出院】沈询【大中元年五月十二日自右拾遗集贤院学士充二年正月二日思政殿召对赐绯其年七月六日特恩迁起居郎并依前充十月十日守本官知制诰出院】宇文临【大中元年十二月八日自礼部郎中充其月二十八日加知制诰二年正月二日思政殿召对赐绯其年六月七日特恩迁中书舍人并依前充三年九月十四日责授复州刺史】相令狐绹【大中二年二月十日自考功郎中知制诰充三年二月二十一日特恩拜中书舍人依前充其年五月一日迁御史中丞赐紫出院】郑颢【大中三年二月二日自起居郎充其年四月十日加知制诰闰十一月四日特恩迁右谏议大夫知制诰四年十月七日拜中书舍人依前充五年八月二日授阙庻子出院】郑处诲【大中三年五月二十日自监察御史里行充七月十八日迁屯田员外郎依前充闰十一月九日三殿召对赐绯四年八月五日守本官出院】相崔慎由【大中三年六月八日自职方郎中知制诰充九月六日拜中书舍人依前充十二月九日守本官出院】相令狐绹【大中三年九月十六日自御史中丞充前旨其月二十三日权知兵部侍郎知制诰依前充四年十一月三日守本官同中书门下平章事】郑薫【大中三年九月十八日自考功郎中充闰十一月二十七日特恩加知制诰四年十月七日拜中书舍人并依前充十三日守本官出院】相毕諴【大中四年二月十三日自职方郎中兼侍御史知杂事充六年正月七日三殿召对赐紫其年七月七日授权知刑部侍郎出院】相萧寘【六中四年七月二十四日自兵部员外郎充十月七日加知制诰五年阙月十四日加驾部郎中六年五月十九日拜中书舍人七年十月十二日三殿召对赐紫八年五月十九日迁户部侍郎知制诰并依前充九年二月十七日加承旨十年八月四日授检校工部尚书浙西观察使】苏涤【大中四年十二月二十四日自右丞入其月十八日加知制诰五年六月五日迁兵部侍郎知制诰并依前充六年六月九日上表病免阙年十一月守本官出院】相萧邺【大中五年正月二十八日自考功郎中充二月一日加知制诰七月十四日迁中书舍人六年正月七日三殿召对赐紫七月二十七日加承旨七年六月十二日迁戸部侍郎知制诰并依前充八年十二月十八日守本官判户部出院】韦澳【大中五年七月二十日自库部郎中知制诰充六年五月十九日迁中书舍人八年五月十九日迁工部侍郎知制诰并依前充七月二日三殿召对赐紫十年五月二十五日授京兆尹】相曹确【大中五年八月十一日自起居郎充十月十六日三殿召对赐绯六年五月十九日加兵部员外郎七年四月十一日加知制诰八年五月十九日加库部郎中九年闰四月六日拜中书舍人依前充十年五月十三日三殿召对赐紫十一年八月二十一日授河南尹出院】庾道蔚【大中六年七月十五日自起居舍人充其年十二月二十九日三殿召对赐绯七年九月十九日加司封员外郎九年八月十三日加驾部郎中知制诰并依前充十年正月十四日守本官出院寻除连州刺史】李淳儒【大中六年七月十五日自礼部员外郎充七年十二月五日加礼部郎中知制诰九年十月十二日拜中书舍人依前充十年十月十六日三殿召对赐紫十一年正月五日守本官出院】孔温裕【大中九年二月二十九日自礼部员外郎集贤院直学士充其年三月三日加司封员外郎知制诰十二年正月十八日迁中书舍人其年八月三十日除河南尹出院】于徳孙【大中十年正月三十日自职方员外郎知制诰充其年十一月二十八日三殿召对赐紫十一年四月十五日加驾部郎中充十二年闰二月迁中书舍人并依前充其年十月十四日□□□□□充十三年四月二十九日授御史中丞出院】皇甫珪【大中十年六月五日自吏部员外郎充其月七日改司封郎中十一年正月十一日三殿召对赐绯其年十月二日加司封郎中知制诰十二年八月十二日拜中书舍人依前充十三年八月二十六日赐紫其年八月二十九日加朝请大夫其年十一月迁工部侍郎知制诰依前充十四年十月改授同州刺史】相蒋伸【大中十一年八月二十六日自权知户部侍郎充九月二日拜户部侍郎知制诰十月二日加承旨十一年十二月二十九日转兵部侍郎知制诰依前充十二年五月十三日守本官判户部出院十二月二十九日守本官同中书门下平章事】苗恪【大中十一年正月十五日自库部郎中充四月十五日加知制诰十二年闰二月十三日迁中书舍人并依前充十三年八月二十六日赐紫二十九日加朝请大夫兼户部侍郎知制诰十二月十三日加承旨十四年十一月八日改检校工部尚书山南西道节度使兼御史大夫】杨知温【大中十一年九月八日自礼部郎中充十二月十九日加知制诰十二年五月十二日三殿召对赐绯十月十一日拜中书舍人依前充十三年九月十三日召对赐紫十四年十月拜工部侍郎知制诰依前充】严祁【大中十二年五月二十一日自左补阙内供奉充九月十二日加驾部员外郎十三年七月八日加知制诰八月二十九日加新野县开国男食邑三百户十四年六月十三日改库部郎中余如故咸通二年四月改中书舍人出院】相杜审权【大中十二年自刑部侍郎充其月二十八日转户部侍郎知制诰承旨十三年八月二十九日加通议大夫兵部侍郎知制诰依前充承旨其年十二月三日守本官同平章事】相髙璩【大中十三年四月二十三日自右拾遗内供奉充其年九月三日召对赐绯十一月三日特恩迁起居郎知制诰依前充十四年十月六日特恩拜右谏议大夫依前充二十六日召对赐紫咸通二年七月十九日加承旨八月七日迁工部侍郎依前充三年二月二十日特恩加朝散大夫兵部侍郎依前充八月十九日加检校礼部尚书阙川节度使】李贶【大中十二年十二月二十四日自权知右拾遗内供奉充十四年五月十二日召对赐紫加右补阙十月二十六日召对赐紫咸通二年三月十一日加左补阙依前充三年二月二十日加职方员外郎知制诰充九月十四日守本官出院】相刘邺【大中十四年十月十二日自左拾遗充其月二十六日召对赐绯咸通二年九月二十七日迁起居舍人依前充三年二?C