蜀梼杌 宋 张唐英

    ●序
    唐英尝观自古奸雄窃据成都者，皆因中原多故，而闭关恃险，以苟偷一时之安，譬夫穿窬之人，利于昏瞑之夕，至于白昼皎然，则无能为也。且韦皋守蜀二十余年，其材智机权，过于王、孟远矣，止欲求兼两川节钺，而不能得。刘辟惑术士之言，自谓才过项羽，不数月就槛车之缚，盖是时朝廷清明，刑政修举，贤智在位，纪纲整葺，彼虽欲不臣，势不能为也。使皋、辟在五代时，其为恶必有过于王、孟者。以此知朝廷治则蜀不能乱，朝廷不治则不惟蜀为不顺，其四方藩镇之不顺，亦有不下于蜀者。当王衍之入洛也，三蜀之人尽喜中国之有圣人，而庄宗总制失驭，中外继叛。蒲禹卿恸哭曰：“观天下事势如此，蜀人岂有安泰之期耶，必重不幸尔！”洎知祥入蜀之后，明宗颇以蜀人为疑，凡高赀有力者，尽令东徙。张丕立叹曰：“蜀中之叛，非蜀人为之也，皆朝廷所委用之臣所为也。”其言盖有激而云尔。善乎田龙游之论曰：“僭伪之主，改厅堂为宫殿，改紫绶为赭袍，改僚佐为卿相，改前驱为警跸，改妻妾为后妃，何如常称成都尹，永无灭族之祸耶！”兹可谓药石切至之言也。王、孟父子四世，凡八十年，比之公孙述辈，最为久远，其间善恶之迹，亦可为世之鉴戒。然编录者，如《耆旧传》、《鉴戒录》、《野人闲话》之类，皆本末颠倒，鄙俗无取。真宗时，知制诰路公振修《九国书》，有前蜀、后蜀世家、列传，然而烦简失当，尚多疏略。如张扶、冯涓、张士乔、段融、蒲禹卿、张云、陈及、田淳之徒谏诤章疏，皆有益于世教，尽弃而不录，此观者所以惜其有未备也！予家旧藏《前蜀开国记》、《后蜀实录》，凡三十六卷，尝欲焚弃而不忍。今因检阅始终，削去烦冗，编年叙事，分为二卷。其间事实未显，如髯须、肥遗、远望、绩长、禹粮、蒲骚之类，各为解其失误。凡《五代史》及《皇朝日历》所载者，皆略而不书。名曰《蜀杌》，盖取楚史之名，以为记恶之戒，非徒衍其小说，亦使乱臣贼子观而恐惧云耳。张唐英汝功。
    ●卷上
    王建字光图，其先颍川郾城人，后徒居项城。隆眉广颡，身长七尺。少与晋晖辈以剽盗为事，被重罪系许昌，而狱吏纵之使去。武当僧处洪谓曰：“子骨相异常，贵不可言，何自陷为盗”建感其言，因隶军于忠武，而节度使杜审权拔为列校。从讨王仙芝有功。所乘马死，剖之得一小蛇于心间，私自异之。秦宗权据淮西，募建补军虞侯。
    广明中，僖宗幸蜀，建与晋晖、韩建、张造、李师泰同谋，率三千人奔行在。僖宗大喜，乃分其兵，使建等五人主之，号随驾五都，田令孜皆录为假子。驾还，分典神策军。光启元年，令孜与河中王重荣有隙，移镇易定，重荣遂举兵向阙。二年正月，僖宗再幸兴元，以建为清道使，负玉玺以从。至堂涂驿，而宁李昌符、朱玫等遣人焚栈道，建翼僖宗过于烟焰中。夜宿坂下，僖宗枕建膝而寝，赐以金券。至褒中，以建遥领璧州刺史。令孜惧祸，求为西川监军，以杨复恭代为观军容使。复恭虑建不附己，出为利州防御使。
    十月，驾还，杨守亮镇兴元，屡召建。建疑其图己，遂招豪猾八千，攻陷阆州，杀杨行迁，入据其城，自称刺史。十一月，昭宗即位。陈敬宣叛于成都，虑建与东川顾彦朗胶固为患，颇忧之。令孜曰：“建吾子也，可折简召之。”遂与建书曰：“中原多故，惟三蜀可以偷安。陈公恢廓无疑，同建大事，吾父子辅之，无不可也。”建大喜，领兵趋成都。敬宣参谋李义谓曰：“建，今之奸雄，狼顾久矣，必不为人下。若为将校，亦非公之利。”建至东川，敬宣遣人止之。建怒，进攻破鹿头，入据汉州，进攻成都。顾彦朗亦惧建反戈相袭，上表雪其罪。建亦奏请择大臣帅蜀，乃召宰相韦昭度为成都尹，割邛、蜀、黎、雅，置永平军于邛州，以建为节度使。建发兵，迎昭度于剑门，敬宣不受代。昭度于城东置行府，以建为衙内都指挥使。
    大顺元年十月，建度敬宣垂败，心冀全蜀，乃绐谓昭度曰：“相公兴数万之众，未有讨贼之效，而馈运不继，大众嚣然。今关东藩镇相噬，图倾国家社稷，朝廷姑息不暇。相公为国大臣，其心安忍不如东还，以清中原，此根本之策也。剑外之事，愿以相委，必不负驱策。”昭度犹豫未决，建阴令军士擒昭度帐下吏骆保、苍头保禄，脔食之。昭度大惧，乃以符节付建，即日东还。诏复敬宣官，令建罢兵归邛州，建不从，急攻成都。令孜惧，登城与建语曰：“老夫与八哥素厚，何为相扼如此”建曰：“建与军容有父子之恩，何心敢忘。但太师负国，而朝廷使建讨之，苟太师改心，便可释憾。”令孜与敬宣议，以势不可敌，其夕令孜持符印即建营授之。翌日，以成都让建，自称留后，表陈其事。龙纪元年春，制授成都尹、四川节度副使，仍知节度事、管内观察处置云南八国招抚等使。敬宣废处雅州，以其子为刺史。既行，建遣杀于三江。令孜仍监其军。四月，以令孜阴附凤翔。擒下狱。饿死。光化三年，诏建私门立戟，加中书令，封琅琊王。四年，封建西平王。
    三年，昭宗还长安，建奉表贡茶布等十万。八月，封建司徒、蜀王。四年八月，朱全忠弑昭宗，建率将吏百姓举哀制服。七年，全忠篡位，改元开平。巨人见青城山，凤凰见万岁县，左右劝进，三逊而后从。九月，僭即伪位，号大蜀，改元武成。以王宗佶为中书令，韦庄为散骑常侍、判中书门下事，唐道袭为枢密使，任知元、潘峭为宣徽南北院使，王宗裕为太傅，王宗侃为太保兼侍中，以唐观军容使严遵美为内侍监，授唐室旧臣王进等三十二人官爵有差。十月，下伪诏改堂宇厅馆为宫殿。其略曰：“帝君之居，上应辰象，朝贡臻集，华夷会同。宫阙殿阁之深严，台省府寺之宏壮，颁分名号，以正观瞻。况我肇启丕图，频有喜瑞，允协上元之贶，式光万世之基。至于厨廊之标题，仓库之曹烈，并宜从革，用永维新。”
    大衙门为宣德门，狮子门为神兽门，大厅为会同殿，球场门为神武门，球场厅为神武殿，蜀王殿为承乾殿，清风楼为寿光阁。西亭子厅为咸宜殿，九顶堂为承乾殿，会仙楼为龙飞阁，西亭门为东上阁门，亭子西门为西上阁门。节堂南门为日华门，行库角门为月华门，万里桥门为光夏门，笮桥门为坤德门，大东门为万春门，小东门为瑞鼎门，大西门为乾正门，小西门为延秋门。北门依旧大玄门。子城南门为崇礼门，中隔为神雀门，东门为神政门，西门为兴义门，鼓角楼为大定门，北门为大安门，中隔为玄武门。昌桥为应圣桥，旧宅为昭圣宫，堂为金华殿。摩诃池为龙跃池，赏设厅为韵光殿，军资库为国计库，衙库为内藏库，衙内曲佑库为齐天库，衙内杂库为广润库，赏设库为常盈库，赏设行库为殿前库，南仓为天富仓，赡军东库为左金藏库，北仓为大仓，甲仗库为天武库。旧三使院为彰信门，尚书省于旧使院置，御史台于府司置。府城为皇城使，防城使司依旧。两马步使为左右街使，厢虞侯为街巡使。后糟为飞龙厢，客司为客省使，乐营为教坊，使厨为御食厨。戟门添置三十六戟，神策营为粮料司，六军为支计院。成都府移在子城外，逐稳便宜处置立府所司。新西宅为天启宫，堂为玉华殿。
    武成二年正月，祀南郊，御楼肆赦。以韦庄为吏部侍郎，张格为中书侍郎，并平章事。因谓曰：“不恃权，不行私，惟至公是守，此宰相之任也。”
    三月，灌州奏武部郎中张道古卒。道古，临淄人。少有文词，幕朱云、梅福之节。景福中，举进士，释褐为著作郎，迁右拾遗。时播迁之后，方镇阻兵，道古上疏，言五危二乱七事，责授施州司户参军。未几，以左补阙征，由蜀赴阙。陈、田之乱，乃变姓名，卖卜於温江。建闻其名，奏为节度判官。又上建诗，叙二乱五危七事，为同僚所嫉，送茂州安置。及建开国，召为武部郎中。至玉垒关，谓所亲曰：“吾唐室谏臣，终不能拳跽与鸡犬同食。今虽召还，必须再贬于此。死之日，葬我于关东不毛之地，题曰，唐左补阙张道古墓。”至蜀，果不为时所容，复贬茂州，卒于路。
    五月，立周氏为皇后，宗懿为太子。十月，讲武星宿山，步骑三十万。遂宴于行宫，谓左右曰：“得一二人如韩信而将之，中原不足平也。”宗佶跪曰：“臣虽不才，自顾可驱策。”兵部郎中张扶进曰：“陛下雄才大略，尚不能得岐陇尺寸之土，宗佶小子狂妄，愿陛下无以中原为意。”宗佶憾之，谕庖人置药而毒杀之。扶字子持，广都人。博学善文，凡书奏笺檄皆属之。赠谏议大夫。制封诸子为王。建十一子，马姬生宗仁，白姬生宗懿，宋姬生宗辂，陈姬生宗智、宗特，乔姬生宗杰，褚姬生宗鼎、宗泽、宗平，徐姬生宗衍。扑杀晋国公王宗佶。宗佶本姓甘氏，建未有子，录为养子，以战功累迁中书令。恃位隆功高，所为不法，连上表求为太子。建勉谕令出，而不肯去，言词其悖，因叱卫士扑杀之。□□□□□□□□□□三年六月，下诏劝农桑曰：“昔刘先主入蜀，武侯劝其闭关息民，十年而后举兵，震摇关内。朕以猥眇，托于人上，爰念蒸民久罹干戈之苦，而不暇力於农桑之业。今国家渐甯，民用休息，其郡守县令务在惠绥，无侵无扰，使我赤子乐于南亩，而有《豳风?七月》之咏焉。”
    八月，吏部侍郎平章事韦庄卒。庄字端己，杜陵人。见素之后。乾宁中，举进士，建奏为掌书记。昭宗遇弑，梁祖即位，遣使宣谕，兴元节度王宗绾驰驿白建。建谋兴复，庄以兵者大事，不可仓卒而行，乃为建答宗绾教，其略曰：“吾家受主上恩有年矣，衣衿之上，宸翰如新，墨诏之中，泪痕犹在。犬马犹能报主，而况人之臣子乎！自去年二月车驾东还，连贡二十表，而绝无一使之报，天地阻隔，叫呼何及！闻上至谷水，臣僚及宫妃千余人，皆为汴州所害。及至洛，果遭弑逆。自闻此诏，五内糜溃。今两川锐旅，誓雪国耻，不知来使何以宣谕，未此告敕，令自决进退。”梁使遂还。梁祖遣使通好，以建为兄。庄得书，笑曰：“此神尧骄李密之意也。”建之开国，制度号令，刑政礼乐，皆庄所定。拜平章事，卒，有《浣花集》二十卷。
    十二月大赦，改元永平。
    永平元年十一月，周德权卒。德权，汝南人，建之妻弟。从建入蜀，以战功累迁眉州刺史。梁祖既篡，德权上表曰：“按议文：‘李西王逢吉昌，土德兑兴丹莫当’。李者，唐亡也；西王者，王氏兴于西方也；逢吉昌者，逢字如殿下之名也；土德，坤维也；兑兴，亦西方也；丹莫当者，丹，朱也，言朱梁不敢与殿下抗也。愿稽合天命，仰膺宝录，使天地有主，人神有依。”建大悦曰：“成我者叔舅也。”建即位，累迁太保、中书令。卒，赠太师。
    二年正月，赠张鲁扶义公，诸葛亮安国王。二月朔，游龙华禅院，召僧贯休，命坐，赐茶药彩段，仍令口诵近诗。时诸王贵戚皆赐坐，贯休欲讽之，因诵《公子行》曰：“锦衣鲜华手擎鹘，间行气貌多轻忽。艰难稼穑总不知，五帝三王是何物”建称善，贵幸皆怨之。贵休本兰溪人，善诗，与齐己齐名，有《西岳集》十卷。三月，诏平章事张格专编篡开国以来实录。获玉璞于田令孜之故第，以为国宝。其文曰：“有德承天，其祚永昌。”八月，什邡县获铜牌石记，有膺昌之文，改什邡为通计县，改太子名为元膺。
    三年七月，大昌军使徐瑶等胁太子元膺，举宫中以叛。诸军讨之，斩元膺，瑶伏诛。以衍为太子。瑶字伯玉，长葛人。从建入蜀，勇猛善格斗。建初在韦昭度幕府，其兵皆文身黧黑，衣装诡异，众皆称为鬼兵，称瑶为鬼魁。建克成都，瑶多污辱衣冠士女。富人李希妻俞氏有异色，瑶虏而逼之。俞氏曰：“吾夫夙尝为乡贡进士，风流儒雅，人比之相如，我尚以非吾匹。尔健儿也，焉得无礼于我”瑶仗剑谓曰“尔畏此乎”俞氏曰：“吾宁死，必不受辱。”瑶欲杀之，左右谓曰：“城中妇人无限，何必逞暴于此。”遂杖而释之。
    四年二月，以太子衍判内外六军事。诏以东宫为崇贤府，凡文学道德之士，得以延纳访问。重阳，建出游宝历寺，妃后皆从。其日，宫女四人逃匿，搜寻不获。明日得之，乃寺僧诱之，藏于民家，与僧二十二人同斩于龟化桥。
    十月，内枢密使潘炕卒。炕字疑梦，其先河南人。有器量，家人未尝见其喜怒。与弟峭同掌机衡，号大枢小枢。然嬖于美妾解愁，遂风恙成疾。解愁姓赵氏，其母梦吞海棠花蕊而生，有国色，喜为新声，及工小词。建尝至炕第，见之，谓曰：“朕宫无如此人。”意欲取之。炕曰：“此臣下贱人，不敢以荐于君。”其实勒之。弟峭谓曰：“绿珠之祸，可不戒邪”炕曰：“人生贵于适意，岂能爱死而自不足于心耶！”人皆服其有守。
    十二月，御大安门，受秦、凤、阶、成之信。大赦，改元通正。时大霖雨，祷於奇相之祠。
    通正二年正月，梁遣使来聘。二月，翰林学士庾传昌卒。传昌，后周义成侯信之后。富文藻，著《金行启运录》二十卷、《青宫载笔记》十五卷、《玉堂集》二十卷。三月，弘农郡王晋晖卒。晖，许州人。少有胆勇。初与建为盗，夜泊武阳古墓中。闻人呼墓中鬼曰：“颍川设无遮会，可同行否”墓中应曰：“蜀王在此，不得相从。”二人相谓曰：“蜀王谁是也”晖曰：“八哥状貌有异于人，必有非常之事。”建尝与饮叙旧，晖曰：“武阳墓中言，果不诬耳。”建笑曰：“始望不及此。”卒，建亲往临吊。十一月，大赦，改元，天汉元年，国号改称大汉。以广成先生杜光庭为户部侍郎。
    天汉元年正月，封张飞为灵应王，邓艾为彰顺王，张仪为昌化王。五月，祀黄帝於于郊。翌日，祀地祗于方丘。六月，赐百宫飞雪丸。十一月，祀昊天上帝于圜丘。大风拔木，幕幄皆裂。改元光天，依旧称大蜀国。
    光天二年四月，有狐嗥于寝室，鸺留鸣于帐中，ジス集于摩诃池。建因感疾甚笃，召大臣赐坐，示手书曰：“朕比遭乱离，以干戈定秦蜀，赖卿等忠勤夹辅，遂正名号，抚有神器。兢兢业业，惧不负荷，幸托天地之灵，庙社之贶，方隅底定，民黎乐康，二气叶畅，五谷丰稔。然以万机之大，不免勤劳于夙夜，感此疾恙，药石弗救。太子虽幼有贤德，然次不当立，卿等固请于外，后妃亦甚笃爱，朕不能违，立为储贰。勉力辅戴，无坠我邦家之休！”又谓曰：“太子若不克荷，但置之别宫，选立贤者，慎勿害之。徐氏兄弟但优与俸禄，以丰其家，勿令掌兵，以速其祸。”诏太子入侍疾。六月，建薨，年七十二。伪谥神武圣文孝德明惠皇帝，庙号高祖，葬永陵。
    黄松子曰：唐自广明之乱，天下凌迟，奸猾亡命之徒，攘袂誓众於萑蒲之下，而所在横溃。建於此时，乃与晋晖辈攘窃於许、蔡之郊，藏匿于墟墓之间，其暴固不足以警动郡县。及抵罪被系，死在旦夕，而孟彦晖纵之使去，此岂狱吏知其必贵而佑之耶，抑天为之耶遂能奋迹士伍，奔赴行在，忠义感激，诚贯白日，执戈披锐，翼卫乘舆于烟焰之中，其勤至矣。巨阉猜忌，自璧迁利，遂举兵据阆，谋自全之计。洎陈、田召而不纳，遂抗表请师，犹有勤王之节。韦昭度章句书生，柔雅酝藉，非有将帅之才，驾驭之术。建察其可取而代，中以机智，夺其符印，遂摧敌克城，节制全蜀，而纳贡述职，道不绝使。及梁祖受禅，非有汤、武、高、光之德，建誓师雪耻，而为岐陇所阻，自视才略不在梁下，其肯甘心俯首而为之臣耶！因僭窃位号，亦时使之然也。观其委任将佐，擢用才智，抚养士卒，惠绥黎庶，劝课农桑，轻省徭赋，始似如此。及其临终顾托，至诚无疑，前视刘备，可以无愧。予尝始终考究建之诚心，使朱全忠不篡，昭宗尚克享国，必不忍为鼎足之势，此予所以不深罪之也。
    衍字化源，建幼子，旧名宗衍。八岁封郑王，为左奉驾军使。元膺死，建以淮王宗辂类己，信王宗杰明敏有才，欲选立之。衍母徐氏有宠，密以金百镒遗宰相张格，言上已许衍为太子，愿相公助之。格遂抗表言：“衍才器英武，实堪社稷之托。”遂得立。开崇贤府，置僚属，颇好经史诗赋。即位年十八，时梁贞明五年也。立妃周氏为皇后。十月，诏选良家女二十人备后宫。十二月，拜永陵。诏以来年正月有事于南郊，改明年为乾德元年。以龙跃池为宣华池，即摩诃池也。
    二年八月，衍北巡，以宰相王锴判六军诸卫事。旌旗戈甲，百里不绝。衍戎装披金甲，珠帽锦袖，执弓挟矢，百姓望之，谓如灌口神。后妃饯于升仙桥，以宫人二十人从。至汉州，驻西湖，与宫人泛舟奏乐，饮宴弥日。九月，驻军西县。自西县还至益昌，泛舟巡阆中，舟子皆衣锦绣。衍自制《水调银汉曲》，命乐工歌之。郡民何康女有美色，将嫁，衍取之。赐其夫家百缣，其夫一恸而卒。
    三年三月，衍还成都。五月，宣华苑成，延袤十里，有重光、太清、延昌、会真之殿，清和、迎仙之宫，降真、蓬莱、丹霞之亭。土木之功，穷极奢巧。衍数于其中为长夜之饮，嫔御杂坐，舄履交错。尝召嘉王宗寿赴宴，宗寿因持杯谏衍，宜以社稷为念，少节宴饮。其言慷慨，激切流涕，衍有愧色。佞臣潘在迎、顾、韩昭等奏曰：“嘉王从来酒悲，不足怪也。”乃相与谐谑戏笑。衍命宫人李玉箫歌衍所撰《宫词》，送宗寿酒，宗寿惧祸，乃尽饮之。在迎曰：“嘉王闻玉箫歌即饮，请以玉箫赐之。”衍曰：“王必不纳。”《宫词》曰：辉辉赫赫浮五云，宣华池上月华新。月华如水浸宫殿，有酒不醉真痴人。宗寿字永年，王建之族子。
    八月，衍受道与苑中，以杜光庭为傅真天师、崇真馆大学士。光庭字宾圣，京兆杜陵人。寓居处州，方干见之，谓曰：“此宗庙中宝玉大圭也。”与郑云叟膺百篇举不中，入天台为道士。僖宗召见，赐紫衣，出入禁中。上表乞游成都，隐青城山白云溪。卒于蜀，年八十五。颜貌如生，众以为尸解。有文千余卷，皆本无为之旨。
    九月，诏置贤良方正、博通经史、明达吏理、识洞兵机、沈滞丘园五科，令黄衣选人、白衣举人投策就试，吏部考较。十月，以韩昭为吏部侍郎判三铨。昭受赂徇私，选人诣鼓院诉之，又嘲曰：“嘉、眉、邛、蜀，侍郎骨肉。导江、青城，侍郎亲情。果、阆二州，侍郎自留。巴、蓬、集、壁，侍郎不惜。”衍召而问之。昭曰：“此皆太后、太妃、国舅之亲，非臣之亲。”衍默然。昭字德华，长安人。衍北巡，以为文思殿学士、京城留守。判官李台嘏云：“韩公凡事如僧剃发，无有寸长。”昭以便佞，恩倾一时，出入宫掖。太妃爱其美风姿，而专有辟阳之宠。唐兵入蜀，王宗弼与之有隙，先捕而杀，枭其首金马门坊，百姓皆溺之。
    四年二月，文明殿试制科。白衣蒲禹卿对策，其略曰：“今朝廷所行者，皆一朝一夕之事，公卿所陈者，非乃子乃孙之谋。暂偷目前之安，不为身后之虑，衣朱紫者皆盗跖之辈，在郡县者皆狼虎之人，奸谀满朝，贪淫如市，以斯求治，是谓倒行。”执政皆切齿，欲诛之，衍以其言有益，擢为右补阙。三月，禁百姓不得带小帽。衍好私行，往往宿于倡家，饮于酒楼，索笔题曰：“王一来云。”恐人识之，故令民间皆带大帽。四月，流军使王承纲于茂州。衍尝私至承纲家，悦其女有美色，欲私之。承纲言已许嫁，将适人，衍不从，遂取入宫。潘昭与承纲有隙，奏其出怨言，故被贬。女闻承纲得罪，剪发求赎其罪，不从，乃自缢死。自五月不雨，至九月林木皆枯，赤地千里，所在盗起，肥遗见红楼。
    五年三月上巳，宴怡神亭，妇女杂坐，夜分而罢。衍自执板，唱《霓裳羽衣》及《后庭花》、《思越人》曲。四月，游浣花溪，龙舟彩舫，十里绵亘。自百花潭至万里桥，游人士女，珠翠夹岸。日正午，暴风起，须臾雷电冥晦，有白鱼自江心跃起，变为蛟形，腾空而去。是日，溺者数千人。衍惧，即时还宫。重阳，宴群臣于宣华苑，夜分未罢。衍自唱韩琮《柳枝词》曰：“梁苑隋堤事已空，万条犹舞旧春风。何须思想千年事，谁见杨花入汉宫。”内侍宋光浦咏胡曾诗曰：“吴王恃霸弃雄才，贪向姑苏醉绿醅。不觉钱塘江上月，一宵西送越兵来。”衍闻之，不乐，于是罢宴。
    七月，天富仓奏：“米中生虫如小蜂，尾后如米粒，曳之而行。十月，慧星见，长丈余，在井、鬼之次。司天言：“恐国家有大灾，宜修德以禳之。”诏于玉局建置道场，以答天变。右补阙张云上疏言：“此是百姓怨气，上彻於天，成此慧星。慧者，除旧布新之义，此乃亡国之兆，岂祈禳之可弭。”衍怒，流于黎州。云，唐安人。立朝蹇谔，自比朱云，权幸多嫉之。宣徽使景润澄尝谓曰：“昔朱云请斩马剑以腰斩张禹，今上方只有杀鸡刀，卿欲用乎”云曰：“鸡刀虽小，亦可斩群狗。”润澄憾之，至是奏云谤国，遂有黎州之贬。云多病，行至临邛卒。
    六年正月，禁民戴危帽。其制狭中，俯首即坠，在位者恶之。九月，唐庄宗遣李稠来通好，市珍玩锦绣。衍不许，以为落草。庄宗怒曰：“衍岂免落草乎”
    咸康元年正月朔，受朝贺，大赦改元。三月，衍朝永陵，自为尖巾，民庶皆效之。还宴怡神亭，嫔妃妾妓皆衣道服、莲花冠，ヮ髻为乐。夹脸连额，渥以朱粉，曰醉汝，国人皆效之。
    四月朔，衍会群臣，举觞不饮，容色不悦。特进顾在曰：“臣闻主忧臣辱，主辱臣死，令陛下临轩不乐，臣愿请罪。”衍曰：“北有后唐，南有蛮诏，朕既不能吊伐，彼又不为臣子，此所以忧尔。”在曰：“朝廷有十臣在，陛下何忧”退而令太子洗马林罕者著《十在文》以进曰：“只如兴土木于禁中，选骁雄于麾下，爰持斧钺，出镇藩篱，饰宫殿于遐方，命銮舆而远幸，为爨之端，为祸之原，有王承休在。摧挫英雄，吹扬佞媚，全无才智，谬处腹心，断性命于戏玩之间，戮仇仇于枢机之下，有功劳而皆弃，非贿赂而不行，有宋光嗣在。受先皇之付嘱，为大国之栋梁，既不输忠，又不知退，恣一门之奢侈，任数子之骄矜，徒为贪饕之人，实非社稷之器，有王宗弼在。谬陟烟霄，殊非謇谔，兴乱本则逞章程之妙，恣奸谋则事颊舌之能，心口倾危，尚居左右，有韩昭在。性怀惨毒，心恣贪残，焚艺军营，要宽私第，不顾喧腾于众口，惟思自任于忿怀，有欧阳晃在。酷毒害民，市井聚货，叨为郡守，实负天恩，疮痍已遍于阳安，蒙蔽由凭于密勿，有田鲁俦在。为君王之元舅，受保傅之专官，但务奢华，不思辅弼，第宅迥同于上苑，金珠未满于贪心，有徐延琼在。出为留守，入掌枢机，无谔谔以佐君，但唯唯而徇旨，有景润澄在。搜求女色，取悦宸襟，常叨不次之恩，每冒无厌之宠，敷对唯夸于便捷，佐时不识于经纶，素非忠勤，实为忝窃，有严凝月在。唱亡国之音，炫趋时之侈，每为巫觋，以习圣明，致君为桀纣之昏，使上乏虞唐之化，有臣在。陛下任臣如此，何忧社稷不安。”衍览之大笑，赐在彩五百段，加开府。在以采之半遗罕。罕字仲缄，温江人，博通经史。献《车驾还都赋》，除温江主簿，迁太子洗马。落托不羁，文多讥刺，执政恶之，故不得大用而卒。
    四月，唐遣客省使李严来聘，以觇虚实，笏书记叙兴亡。其略曰：“伏自朱温肆逆，运属昭宗，三年痛别於西秦，一旦遽迁于东洛。诛夷宗室，焚宫闱，虽列藩悉是唐臣，无一处不从伪命。由是大唐中兴，皇帝念高祖、太宗之业，倏尔隳聩，愤朱温、崔胤之徒同谋篡弑，遂乃神机迅发，心鼎独然，竭沧溟而誓戮鲸鲵，芟林莽而决除虎兕。十年对垒，万阵交锋，虑久困於生灵，乃选练其死士。才过汶水，缚王彦章於马前；旋及夷门，斩朱友贞於楼上。剑霜未匣，枪雪犹挥。段凝领八万雄兵，倒戈伏死；赵岩知一人应运，引颈待诛。遂使贼将寒心，谋夫拱手，取乾坤只劳八日，救涂炭遂定四维。备战皇猷，咸遵帝力。今则三秦贡表，两浙称臣，淮南陈述职之仪，回纥备朝天之礼。才安宇宙，便息干戈，未顺枭凶，方议除剪。岂谓蜀国皇帝柔远怀迩，居安虑危，喜帝祚中兴，群妖悉灭，特遣苏、张之士，将追唐、蜀之欢。吾王迥感于蜀王，国礼远酬于厚礼。”宣徽使宋光葆召严宴饮，与语终日，伏其机辩，料严东还，必有邓艾之谋，乃谓衍曰：“我先皇承天正命，惠养全蜀，有鼎足势，今以奸雄相喻，是鄙我也，可斩其使，以威天下。”衍不从。既还，言衍荒淫失政，可一鼓而下。光葆闻之，又上疏。时衍荒于游宴，不能悉用其策。光葆字季正，内枢密使光嗣之从弟。随光嗣为阉，给事黄门，累迁东川节度使。及衍败，托疾留阆中，为刺史安重霸所杀。
    七月丙午，衍应圣节，列山棚于得贤门。是日，有暴风摧之。翌日，雷震应圣堂，摧两柱。太常少卿杨玢上言，其略曰：“陛下诞圣之日，而山摧者，非不骞不崩之义也。在於得贤门者，示陛下所用不得贤也；应圣堂柱震摧者，示陛下柱石非材也。”衍不以为意。
    九月，衍与母同祷青城山，宫人毕从，皆衣云霞之衣。衍自制《甘州词》，令宫人歌之。其词哀怨，闻者凄怆。衍至青城，住旬日，设醮祈福。太妃、太后谒建铸像，及丈人观、玄都观、金华宫、丹景山、至德寺，各有唱和，诗刻于石。次至彭州，幸阳平化，汉州三学山，夜看圣灯，亦各赋诗。回至天回驿，各又赋诗。太后诗曰：“周游灵境散幽情，千里江山喜得行。所恨风光看未足，却驱金翠入龟城。”太妃诗曰：“翠驿江亭近蜀京，梦魂犹是在青城。此来出看江山景，却被江山看出行。”徐氏父名耕，成都人。生二女，皆有国色，耕教为诗，有藻思。耕家甚贫，有相者谓之曰：“公不久当大富贵。”耕因使相其二女，相者曰：“青城山有王气每夜彻天者，一纪矣。不十年后，有真人乘运，此二子当作妃后。君之贵，由二女致也。”及建入城，闻有姿色，纳于后房。姊生彭王，妹生衍。建即位，姊为淑妃，妹为贵妃，耕为骠骑大将军。衍即位，册贵妃为顺圣太后，淑妃为翊圣太妃。兄延琼，弟延圭，皆致位太师、侍中。衍既荒于酒色，而徐氏姊妹亦各有幸臣，不能相规正，至于失国，皆其致也。十月，衍还成都。
    是月，庄宗遣兴庆宫使魏王继岌、枢密使郭崇韬来伐，中外惶骇。衍有所私秦州节度使王承休妻严氏，至是自统精兵入秦州，以巡边为名。左右切谏，皆不听。补阙蒲禹卿上疏，衍不纳。禹卿，成都人。从衍入洛。及衍被诛，乃恸哭曰：“蜀人自此重不幸也。”乃题诗于驿门而逃，不知所终。衍离成都日，天地冥晦，兵不成列，有群鸦泊于旗杆上，其鸣甚哀。次梓潼，大风暴起，发屋拔木。知星者赵廷言曰：“此贪狼风，千里外必有破军杀将之凶。”衍亲祷张恶子庙，抽签得“逆天者殃”四字，不悦。次绵谷，唐将李绍琛等围凤州，刺史王承扌建以城降。衍乃以王宗勋、宗昱、宗俨为三招讨以御之。唐师至三泉，诸将皆弃城寨遁还。衍令断桔津柏梁，自绵谷还。留王宗弼以兵固守，仍令斩宗勋等三将。俄而宗弼亦弃绵谷，奔白苏，与三将同谋，纳款于魏王。十一月，衍至成都，宫人及百官迎谒于七里亭。衍入于妓妾中，作《回纥队》，以趋城中。知唐师已逼，但掩袂泣下。既而宗弼拥兵还成都，遂劫衍及母妻诸子，迁于天启宫，收其玺绶金宝。后魏王至德阳，衍报曰：“比与将校谋归朝廷，为枢密使宋光嗣、景润澄、宣徽使周辂、欧阳晃等异谋荧惑，各已处斩，谨函首以献。”又邀李严相见，以母妻为托。因上表曰：“臣先人受钺坤维，作藩唐室，一开土宇，垂四十年。属梁室延灾，皇纲解纽，不能助逆，遂至从权，勉徇舆情，止王三蜀。逮臣篡绍，罔敢怠遑，自保土疆，以安生聚。皇帝陛下嗣唐虞之业，兴汤武之师，廓定中区，奄征下国，梯航毕集，文轨大同。臣方议改图，便期纳款，遽闻致讨，实抱惊危。今则委千里封疆，尽为王土，翼万家臣妾，皆沐皇恩，舆衬有归，负荆俟罪。望回日月之照，特宽斧钺之诛，禺伫德音，以安反侧。谨奉表归命。”翌日，魏王至七里亭，衍备亡国礼以降。魏王入居东内，崇韬止天府。十二月，魏王斩宗弼、宗勋、宗俨于东内，夷其族。宗弼姓魏，名洪夫，隶忠武军，随建有功，赐姓名。庄宗下诏慰劳衍曰：“固当裂土而封，必不薄人于险，三辰在上，一言不欺。”衍捧诏忻然曰：“不失为安乐公。”乃率其宗属，及伪宰相王锴等，及将佐家族，上下数千人，东赴洛阳。四年三月。至凤翔。是时关东危急，蜀中未甯，庄宗令宦者向延嗣往中路诛之。四月，衍至长安，延嗣至，与留守张筠诛衍於秦川驿，夷其族，时年二十八。母徐氏临刑，呼曰：“冤哉！吾儿以一国迎降，反以为戮，信义俱弃，吾知尔祸不旋踵矣。”建自唐光启三年冬入蜀，父子相承，凡四十年而亡。天成三年，衍旧臣王宗寿上表，乞改葬。明宗下诏，追封为顺正公，以诸侯礼葬于长安南三赵屯。
    黄松子曰：“衍幼无英特之质，长于绮纨富贵之中，及元膺被诛，次当以辂、杰为嗣，而衍母专宠，大臣表里协谋，遂得嗣立。袭位之后，不能委任忠贤，躬决刑政，惟宫苑是务，惟宴游是好，惟险巧是近，惟声色是尚。阉官执政于外，母后司晨於内，张士乔辈以谏诤而得罪，王宗寿辈以鲠忠而见侮。既不卑词厚礼以睦邻，又不选将练武而守国，唐师压境，尚谋宣淫于藩臣之家，而不采光葆之议，其灭亡也，宜哉！然予观庄宗之才，非司马文王之比，崇韬、继岌庸儿缪将，非锺会、邓艾之比，是时天下郡国，十未得五六，藩镇跋扈，经略未暇，虽意在伐蜀，亦未有必然之计，止于求金帛锦绣，以自足其所欲。衍诚能啖之以利，结之以好，勤劳霸政，勇于为治，尚可延数十年。俟真主应运，纳土归命，不失为窦融。而以鄙吝召祸，不免面缚，及拜裂土之诏，忻然自得，以不失为刘禅。属天未厌乱，中外有变，非辜殒命，可哀也哉！
    ●卷下
    孟知祥字保胤，邢州龙岗人。为郡衙史。以咸通十五年甲午岁四月二十一日生，有火光照室，邻里皆异之。有僧见而抚曰：“此五台山灵也。”弱冠，补太原衙内都指挥使。李克用镇太原，妻以其弟克让之女，累迁亲卫军使。天五年，庄宗嗣晋王位，改马步军教练使，出知岚州，召为中门使。庄宗与梁祖夹河顿兵，知祥参谋应变，事无留滞。中官屡以罪被诛，知祥惧祸，乃荐郭崇韬为副，而辞疾补马步军都虞侯。庄宗即位于邺，除太原尹，知留守事。同光三年十二月，魏王继岌与崇韬伐蜀。崇韬素德于知祥，临行奏曰：“西川平，陛下择帅，无如知祥。”因以知祥为成都尹、剑南西川节度使大使。朝于洛阳，有司出内府幄莫珍玩，馆于宫中。庄宗既疑崇韬有异志，戒知祥诛之。知祥曰：“崇韬国之勋旧，必无二心。俟臣至蜀观之，如无他志，即遣归阙。”知祥之石壕，中使马彦圭至，言往诛崇韬。知祥自洛至蜀，凡十七日，时天成元年正月。至则崇韬已被诛，诸将忄匈忄匈，知祥承制宣慰，人心稍定。初，蜀人击拂，以初入为孟入，又王氏宫殿，皆题匠人孟得姓名。及知祥至，人以为先兆。时魏王尚驻于府舍，知祥乃馆于徐延琼之第。延琼即衍之舅，衍尝幸其第，悦其华丽，於壁上书孟字以戏之，盖蜀中以孟、梦同音故也。延琼以红纱笼之，知祥见而笑曰：“疏狂霸竖，亦预知与我代，知吾居此耶”四月，明宗即位。十月，加知祥检校太傅兼侍中。长兴元年二月，南郊，知祥加中书令，改封其妻琼华公主为福庆长公主。三年，长公主梦，朝廷遣使来归赙册，赠晋国雍顺长公主。六月，进封蜀王。承制行赏，诸将进秩有差。九月，葬长公主于星宿山。四年二月，命修王建墓，禁樵采。三月，宴府僚于王氏宣华苑，因谓左右曰：“使衍不荒于政，有贤臣辅之，继岌小子，岂能遽取耶”赵季良曰：“亦天时也，不有所废，君何以兴”知祥大喜。九月，立三庙。十一月，明宗崩，制服大临。五年正月，黄龙见犍为，白鹊集玉局苑，白龟游宣华苑。季良上表陈符瑞，率百官劝进。知祥曰：“德薄不足辱天命，以蜀王而老于是，孤足矣。”季良曰：“将士大夫尽节效忠於殿下，止望攀鳞附翼，今不正大统，无以足军民推戴之心。”闰正月二十八日，遂僭即位。其日，大风昼暝。以季良守司空、平章事，李仁罕为卫圣诸军马步军指挥使，赵廷隐、张业为左右匡圣步军都指挥使。三月，追尊曾祖佚为孝元皇帝，庙号太祖；祖察为孝景皇帝，庙号世祖；考为孝武皇帝，庙号显宗。遣宗使持书至洛，称大蜀皇帝。四月，受玉宝、玉册，追册长公主为皇后，册夫人李氏为贵妃。御得贤门，大赦，改元明德。六月，往大慈寺避暑，观明皇、僖宗御容，宴群臣于华严阁下。七夕，与宫人乞巧于丹霞楼。是月寝疾，命子昶监国。季良召卫士周仲明，问知祥寿。仲明曰：“上合为真王，食蜀中二十年禄，既登九五，于寿无益。”季良曰：“可为金滕乎”曰：“此天数也，非人力可为。”季良又问：“子孙寿何如”曰：“二纪外有真人出，天下一统尔。”季良默然。二十六日薨，年六十一。伪谥文武圣德英烈明孝皇帝，庙号高祖，葬和陵。初，有丐者自号醋头，手携一灯檠，所至处卓之，呼曰：“不得灯，灯便倒。”至是人以为应。知祥好学问，性宽厚，抚民以仁惠，驭卒以恩威，接士大夫以礼。薨之日，蜀人甚哀之。
    昶字保元，知祥第三子。母李氏，雍顺公主之媵，生昶於太原。天成初，知祥迎入蜀，累迁西川衙内马步军都指挥使。明德元年七月，知祥寝疾，以昶监国。翌日，册为太子。知祥薨，于柩前即位。加季良司徒，仁罕兼中书令、判六军事，廷隐兼侍中、六军副使，张业检校太尉，李肇兼侍中。十月，仁罕伏诛。仁罕字德美，陈留人。十一月，李肇以太子太傅致仕。肇，汝阴人。二年二月，尊母李氏为皇太后。李氏，长公主之媵，尝梦大星自天坠落其怀，以告公主。公主曰：“此婢有福相，当生贵子。”乃令知祥幸之，遂生昶。六月，江原县民张元母死，负土成坟，有白兔驯绕其庐，群鸟衔土置于坟上。赐帛三十段及米酒，仍付史馆编录。七月，阆州大雨，雹如鸡子，鸟雀皆死，暴风飘船上民屋。女巫云：“灌口神与阆州神交战之所致。”三年四月，吴越遣使来聘。十月，遣使报聘。十二月，晋高祖即位，改元天福。四年三月，晋高祖遣使来聘，叙姻亲之旧。其书略曰：“大晋皇帝奉书大蜀皇帝，伏自中原多故，大憝继兴，朱氏不道而皇天不亲，沙陀背义而苍生失望。不期景运，猥属眇躬。方鼎足以分疆，宜邻好之讲睦，况有姻亲之旧，敢交玉帛之观。机务方殷，保摄是望。”十月，百姓谯本骂母，忽然化成虎上城，赵廷隐射杀之。因见昶，言曰：“虎，山林之兽，而人化之，入于城市，疑虎旅中有不轨之士。”其夜，张洪谋叛。翌日，为其党所告，伏诛。洪，太原人，刚勇猛厉，军中号为张大虫。至是有虎上城被诛，即其验也。十二月，昶耀兵大玄门。翌日，大赦，改元广政。广政元年上巳，游大慈寺，宴从官于玉溪院，赋诗。俳优以王衍为戏，命斩之。二月，民讹言后宫产蛇，取人心肝食，百姓惊恐，逾月方止。十月，地震，屋柱皆摇，三日而后止。
    二年六月，地震，凶凶有声。
    三年正月上元，观灯露台，舞倡李艳娘有姿色，召入宫，赐其家钱十万。五月，地震。昶问大臣：“顷年地频震，此何祥也”对曰：“地道静而屡动，此必强臣阴谋之事，愿以为虑。”六月，教坊部头孙延应、王彦洪等谋为逆。延应，赵廷隐之优人，以能选入教坊。有尼谓曰：“君贵不可言。”至是，谓其徒胡圭曰：“今苦竹开花，侯侍中家马作人言，银枪营中井水涌出，地又数震，此叛乱之兆也。”构得十二人，期以宴日，因持仗为俳优，尽杀诸将，而夺其兵。为其党赵廷规所告，尽擒而诛之。九月，眉州刺史申贵责授维州司户。贵，潞州人，残虐聚敛，谕狱吏令贼徒引富民为党，以纳其赂。常指狱间曰：“此吾家钱垆。”被诉下狱，责于维州，至犀浦赐死，民家相贺。十月，地震从西北来，声如暴风急雨之状。
    四年五月，昶著《官箴》，颁于郡国曰：“朕念赤子，旰食宵衣。托之令长，抚养安绥。政在三异，道在七丝。驱鸡为理，留犊为规。宽猛得所，风俗可移。无令侵削，毋使疮痍。下民易虐，上天难欺。赋舆是切，军国是资。朕之爵赏，固不逾时，尔俸尔禄，民膏民脂。为人父母，罔不仁慈。特为尔戒，体朕深思。”昶好学，凡为文皆本于理。常谓李昊、徐光溥曰：“王衍浮薄而好轻艳之辞，朕不为也。”
    五年正月，地震。二月，湖南遣使来聘。三月，宴后苑，赏瑞牡丹。其花双开者十，黄者三，白者三，红白相间者四，从官皆赋诗。十月，地震，摧民居者百数。
    六年春，大选良家子，以备后宫，限年十五岁以上，二十以下，州县骚然。新津县令陈及之疏谏，昶嘉其言，赐白金百两，然采择不止。于是后宫位号有十四品。
    昭仪、昭容、昭华、保芳、保香、保衣、安宸、安跸、安情、修容、修媛、修涓等，秩比公卿大夫士。
    八年九月，甯江军节度使张公铎卒。铎，太原平乐人。涉猎文史，为政清严，民受其赐。及卒，昶哭曰：“严而不猛，清而不虐，张公而已。”
    九年八月，司徒赵季良卒。季良字德彰，济阴人。谥文肃。
    十年八月，诸王宫侍读刘保卒。，青州人。治《尚书》、《左氏》。性严急，日施贾楚于诸王及昶诸子。乳媪密令谕之，保关曰：“膏梁之性，不挞之，则他日为豚犬耳。”八月，汉州奏：西水县令范义死，其子文通居丧以孝闻。有盗发义冢，群虎逐之。文通庐于墓侧，虎见之，弭耳而去。赐羊酒束帛以旌之。是岁，汉高祖即位，改元天福。
    十一年十二月，宋王赵廷隐卒。廷隐开封人。
    十二年八月，昶游浣花。是时蜀中百姓富庶，夹江皆创亭榭游赏之处，都人士女倾城游玩，珠翠绮罗，名花异香，馥郁森列。昶御龙舟，观水嬉，上下十里，人望之如神仙之境。昶曰：“曲江金殿锁千门，殆未及此。”兵部尚书王廷圭赋曰：“十里水中分岛屿，数重花外风楼台。”昶称善久之。十月，召百官宴芳林园，赏红栀花。此花青城山中进三粒子种之而成，其花六出而红，清香如梅，当时最重之。十一月，汉兵陷凤翔，王景崇自焚死。
    十三年五月，昶第三子元宝卒，年七岁。昶因此乃封弟仁殷为夔王、仁资为雅王、仁裕为彭王、仁操为嘉王；子元为秦王，判六军诸卫事；元王为褒王。元宝幼而奇异，既龀，诵诗书万言。昶悲悼不己，乃下诏封为遂王，赠青城大都督。九月，令城上植芙蓉，尽以幄莫遮护。是时蜀中久安，赋役俱省，斗米三钱。城中之人子弟，不识稻麦之苗，以笋、芋俱生于林木之上，盖未尝出至郊外也。屯落闾巷之间，弦管歌诵，合筵社会，昼夜相接。府库之积，无一丝一粒入于中原，所以财币充实。城上尽种芙蓉，九月间盛开，望之皆如锦锈。昶谓左右曰：“自古以蜀为锦城，今日观之，真锦城也。”十一月，左丞欧阳彬卒。彬字齐美，衡上人。博学能文，昶以为嘉州刺史，喜曰：“青山绿水中为二千石，作诗饮酒，为风月主人，岂不嘉哉！”
    十四年春，周高祖即位，改元广顺。三月，宴后苑，放士庶入观。时俳优有唱《康老子》者，昶问李昊等其曲所出，昊不能对。徐光溥曰：“康老而无子，故制此曲。”
    四月，太子太傅致仕王处回卒。处回字亚贤，彭城人。初有道士朱桃椎谒之于阶前，以剑拨土，取花子三粒种之。须臾成花三朵，谓处回曰：“此仙人旌节花，公富贵之兆。”处回后历三镇，果如其言。性宽厚，爱养士，家资巨万。幼时，相者周玄豹见之曰：“此宝精也，当大富。”故处回积镪比内藏三之二。
    十五年正月，下诏观农。三月，以赵廷隐别墅为崇勋园，幅员十余里，台檄亭沼，穷极奢侈。六月朔宴，教坊俳优作《灌口神队》，二龙战斗之象，须臾天地昏暗，大雨雹。明日，灌口奏：“岷江大涨，锁塞龙处，铁柱频撼。”其夕，大水漂城，坏延秋门，深丈馀，溺数千家，摧司天监及太庙。令宰相范仁恕祷青羊观，又遣使往灌州，下诏罪己。十一月，地震。十二月，天雨毛。
    十六年三月，地震。五月，端午，昶侍其母游凌波殿竞渡。八月，以翰林学士范禹兼简州刺史。，九陇人。父虔，为衙吏。禹少落拓，斗鸡走狗，随母改适张氏，因冒姓张。有道士谓曰：“子骨法异常，若读书，他日必大贵。”遂入丹景山，从师苦学。天成中，登第，始复姓。上郡守启曰：“昔年上第，误标张禄之名；今日故园，复作范睢之裔。”知祥以为蒙阳令，召入侍太子。昶嗣立，累迁翰林学士。性吝墙，好聚财，求守外郡。昶不欲其出，令兼简州刺史，乃召阳安白直至成都，岁令输钱数千缗。三掌贡举，贿厚者登高科，面评其直，无有愧色。冯赞尧为布衣交，家贫无资，终不放登第。后从昶归朝，为鸿胪卿。有门生自阳城至，相见甚欢，延话终日，乃曰：“吾近凿一井，水甚甘。”乃各饮一杯，竟不设席，其鄙啬如此。九月，有ジス集瑞鼎门，观者以为不祥。
    十七年，周世宗即位，改元显德。
    十九年正月，大赦，赐民今年夏租，以周师出境也。
    二十年六月，周世宗归我秦凤之俘，昶遣使致书谢，称大蜀皇帝，世宗不答。昶曰：“朕郊祀天地，称天子时，尔方鼠窃作贼，何得相薄耶”十二月，旌表蓬州县学孝子程崇雅门，以割股父，及泣竹林而得冬笋，以疗母疾也。
    二十一年二月，天雨血。
    二十三年正月人日，昶谒和陵。正月，龙见玉垒关。时艺祖皇帝建隆元年也。十一月，宰相李昊请对，言曰：“臣观大宋启运，不类汉、周。天厌乱久矣，一统天下，其在此乎！若通职贡，亦保安三蜀之长策也。”昶曰：“卿且去，朕徐自图之。”昊字穹佐，唐相绅后。王师来伐，昊劝封府库以降。太祖知其始有归国之谋，拜工部尚书，赐宅一区。其妻刘氏至夷陵卒，昊追感亦卒，年七十二，赠左仆射。昊事前后蜀五十年，资货巨万，奢侈逾度，妓妾数百。尝读王恺、石崇傅，笑曰：“穷俭乞儿，以此为富，可笑可笑。”王衍及昶降表皆昊为之，蜀人鄙其所为，夜书其门曰：“世修降表李家。”十二月，太后梦青衣神，言是宫中卫圣龙神，乞出居于外。乃于昭觉寺庑下建堂，自内引出，置于寺中，识者以为不祥。
    二十四年十月，汉州什邡县井中，有火龙腾空而去。昶书“兆民赖之”四字，误以兆为赵。十一月，民讹言国家东迁于天水，皆不祥也。
    二十五年正月，以元吉为太子。元吉字遵圣，昶长子。归朝受泰宁节度、知贝州，封滕国公，知滑州、滁州，卒年二十九。弟元王，入朝为统军卒。二月，壁州白石县巨蛇见，长百余丈，径八九尺。三月，王师平荆湘。昶惧，将发使朝贡，枢密使王昭远固止之。
    二十六年四月，遂州方义县雨雹，大如斗，五十里内飞鸟六畜皆死。
    二十七年春，昶遣使赍帛书通好于太原，尊刘承钧为天子。至境上，为疆吏所获。太祖怒，命王全斌、顾彦进等六将由凤州路，刘光关等二将由夔州路，领兵来讨。遣王昭远、赵崇韬、韩保正、李圭率兵拒战。昶谓昭远曰：“今日之师，皆卿所召，勉力为朕立功。”命宰相李昊等饯於城外，昭远酒酣，攘臂言曰：“此行非止克敌，当领此雕面恶少数万人，取中原如反掌。”及行，执铁如意，指挥诸将，自比孔明，人窃笑之。十二月，王师至兴州，所在不战而下，遂拔利州。崇韬布阵将战，昭远据胡床不能起，免胄而逃，为追骑所获。昶大惧，出金帛募兵，令元统之守剑门。成都震恐，皆怨昭远召祸，而恨诛之不速也。昭远，成都人。依东郭院僧为小沙弥。知祥饭僧，见其慧黠，留给侍昶左右。累迁卷帘使、通奏使，知枢密院，未几节制山南。巡边至汶州，见古冢有尸如生，志云：“大中年汶州步军都虞候文和之墓。”命判官文谷作文重葬之。梦文和谓曰：“我已为太乙真人侍者，子当有兵刀之厄。既能葬吾，可以免祸。”至是为王师所获，至阙下，太祖诘曰：“汝何诱昶而结刘承钧”昭远曰：“臣愚无知，但忠于本国耳。”太祖释之，以为领军大将军。开宝中卒。
    二十八年正月，王师陷夔州，节度使高彦俦自焚死。彦俦，太原人。是月，剑门不守，元奔还。问计於左右，老将石斌曰：“北军远来，势不能久，可坚壁以老之。”昶沈吟久之，乃弹指叹曰：“吾父子以丰衣美食，养兵四十年，无一人为我东向发一箭。今若闭垒，谁有效命”乃遣通奏使伊审微赍表，诣魏城乞降。其表略曰：“臣生自并州，长于蜀上，幸以先人之基构，得从幼岁以篡承，只知四序之推移，不识三灵之改卜。伏自皇帝陛下大明出震，圣德居尊，声教被于遐荒，庆泽流于中夏。当凝旒正殿，亏以小事大之仪；及告类园丘，旷执贽奉琛之礼。盖蜀地居遐僻，路阻阙庭，已渐先见之明，因有后时之责。今则皇威电赫，圣略风驰，干戈所指而无前，鼙鼓才临而自溃。山河郡县，半入于提封；将卒仓储，尽归于图籍。但念臣中外骨肉二百余人，高堂有亲，七十非远弱龄侍奉只在庭闱，日承训抚之恩，粗勤孝养之道。实愿克终甘旨，保此衰年，其次得子孙之团圆，守血食之祭祀。伏乞皇帝陛下容之如地，盖之如天，特轸仁慈，以宽危辱。臣敢辄徵故事，上渎严聪。窃念刘禅有安乐之封，叔保有长城之号，皆因归款，尽获全生。顾眇昧之余魂，得保家而为幸。庶使先人寝庙，不为樵采之场；老母庭除，尚有问安之所。见今保全库府，巡遏军城，不使毁伤，将期临照。臣昶谨率文武见任官望阙上表归命。”全斌至升仙桥，昶备亡国之礼，见于军门，全斌承制释罪。翌日，举族并其官属诣阙，自眉阳乘舟，至荆州，出安陵。太祖遣使迎劳，并遗其母汤药。五月，至京，素服待罪，赦之，封秦国公，时乾德三年也。录其子弟旧臣，仅百人，颁《皇朝日历》。是岁卒，年四十七。追封楚王，谥恭惠，葬洛阳。昶幼聪悟才辨，自袭位颇勤于政，边境不纵，国内阜安。其后用王昭远、韩保正掌军国事，其母谓曰：“如昭远者，始以微贱事汝左右，保正世禄，素不知兵，一旦边境有急，此辈制敌，必先败衄。惟高彦俦是汝父故人，可以委任。”昶不能用。及卒，其母不哭，以酒酹地曰：“汝不用吾言，不死社稷，贪生以至今日，吾所以不死者，以汝在，汝既死，吾何用生为”因不食亦卒。先是，蜀人质钱取息者，将徙居，必书其门曰：“召主收赎。”周世宗先欲平蜀而不果，至太祖始克之。蜀未亡前一年岁除日，昶令学士辛寅逊题桃符板于寝门，以其词工。昶命笔自题云：“新年纳馀庆，嘉节贺长春。”蜀平，朝廷以吕馀庆知成都，长春乃太祖诞圣节名也，其符合如此。昶之行，万民拥道，哭声动地，昶以袂掩面而哭。自二江至眉州，沿路百姓恸绝者数百人，盖与王衍不同耳。
    黄松子曰：知祥以戚里之亲，领三蜀之寄，馆留宫中，日宴卧内，其恩可谓隆矣。及明宗即位，重诲专政，始构疑贰，遂变诚节。擅诛李严，专留季良，遂结董璋，攻遂、阆，其跋扈之心著矣。议者以王、孟僭窃，其恶均一。予以建之不臣，犹有可恕，尝论之于前矣。知祥始末臣于后唐，托葭莩之援，阶将相之贵，故当勤王戮力，为国藩辅，而乃亻间然自帝，不复顾忌，迹其素心，其乱臣贼子也。昶戒王衍荒淫骄佚之失，孜孜求治，与民休息，虽刑罚稍峻，而不至酷虐，人颇安之。然不识天时，用庸臣之谋，结并州之援，此至愚极昏者之所不为，而昶为之，固宜诛之无赦。及王师吊伐，能翻然束手归命，生享大国之封，死有真王之赠，子孙俱享厚禄，太祖皇帝真有恩於降虏哉！
    ●逸文
    ○神箭
    蜀王建之子元膺尝射中钱的，翰林学士毛文锡作赋美之。元膺曰：“穷措大畏此神箭否”
    ○小民得利便喜
    王宗钅术为普州刺史。有海客鬻龙脑，邀价倍常。宗钅术令持锦被，送与客观之，因目从者挈其龙脑瓶去。又令牙僧市二妓，年各十六，其直三十二纟昏，宗钅术纳之。呼一老婢谓僧，曰：“此年巳五十，直五十千，赏二妓外，尚余十八千。买布被褥一幅，重十斤，令于酒房取旧麻绳十五斤赏之，百姓相视而笑。宗钅术曰：“小民得五斤利便喜。”吏民列诉，谪维州司户。
    ○囹圄冤气
    同州掘地得一物，重八十余斤。刘源曰：“此囹圄之地，冤气所结。”
    ○古镜
    宗寿，建之族子。得一古铁镜，下有篆文十二字。忽照见一青衣小儿坐酒楼上，令人访之。青衣随至，曰：“吾失此百年矣，此神物也，终当化去，不若还我。”宗寿出而与之。”青衣剖腹，纳镜而去。小儿传辟谷吐纳之术。
    ○不幸生三子
    张云性多大言。常曰：“吾不幸生三子，一学孙吴用兵，一学韩愈为小文，一学杜甫吟小诗，诚家门不幸所致。”
    ○睡相
    徐光溥为相，喜论事，大为李昊等所嫉。光溥后不言，每聚议，但假寐而已，时号睡相。
    ○郑奕歌
    曰：“莫传读得五车书，莫言文似马相如。不如家有一镒金，一囊珠，可以赂相公之子弟，结相公之僮奴，便可朝为屠沽，夕乘轩车。”词多不备载。
    ○学沈谢嘲风咏月
    郑奕尝以《文选》教其子。其兄曰：“何不教他读《孝经》、《论语》，免他学沈谢嘲风咏月，污人行止。”
    ○一部肉鼓吹
    李匡远性苛急，一日不断刑，则惨然不乐。尝闻棰楚之声，曰：“此吾一部肉鼓吹。”临死曰：“吾平生杀尽僧道，以此享寿八十二。”及葬，盗发其墓，断其四支，乃残刑之报也。
    ○梦立北斗下
    袁廓初应举，梦立北斗下，果第七人及第。
    ○记前生事
    文澹生四岁，谓母曰：“我有银胡芦添球子五色香囊，在杏林上。”往取，果得之，乃澹生五岁，失足落井水，今再生也。
    ○玉垒集
    诗僧可朋，有诗号《玉垒集》。《题洞庭》诗曰：“水涵天影润，山拔地形高。”又《旧居》诗曰：“伤心尽日有啼鸟，独步残春空落花。”自号醉髡。
    ○蟠桃核杯
    中书舍人刘光祚进蟠桃核酒杯，云得于华山陈抟。
    ○冷语冰人
    潘在迎，孟蜀时以财结权要。或戒之，乃曰：“非是求愿，不欲以冷语冰人耳。”
    ○周博雅
    周博雅说建曰：“利州四会五达，阆中地险民豪。”
    ○王宗侃
    王建召山南节度使王宗侃责之曰：“汝今又狂率，岂不畏赫雷乎”赫雷剑，刀名也。
    ○李景
    王建僭蜀，以上封事李景为眉山主簿。其制略曰：“旌其忠荩之心，委以髯须之职。”
    ○星宿山讲武
    王建武成二年，讲武于星宿山，步骑二十万，官马八千，私马四千。
    ○王宗播
    永平元年，王宗播败岐军于明珠曲。
    ○张琳
    张琳，许昌人。五代前蜀时，为眉州刺史。修章仇通济堰，溉彭山、通义、青神田万五千顷，民被其惠，歌曰：“前有章仇后张公，疏决水利粳稻丰，南阳杜诗不可同，何不用之代天工。”
    ○张诗
    张诗云：“墙头细雨垂纤草，水面回风聚落花。”
    ○张立诗
    魏王伐蜀之后，朝廷颇疑蜀人，凡有势力赀产之族，悉令遣入洛。隐士张立为诗以讽曰：“朝廷不用忧巴俗，称伯何曾是蜀人”
    ○侯宏实
    蜀节度侯宏实，河中人。幼尝寝于屋下，天大雨，有虹自河饮水，贯口中。觉而母问之，乃曰：“适梦泛黄河，饮水甚快。有僧见之，谓曰：“此蛟螭精也，他日大贵。”以战功累迁眉州刺史，历夔、黔节镇。
    ○何重建
    汉秦州节度使何重建以秦州降。昶遣李廷攻凤州，下之。遣何重建攻成州，克之。
    ○周攻秦州
    广政十七年，周世宗即位，改元显德。周师至仇池，攻秦州韩继勋，凤翔王万迪请益师。昶遣雄武监军使赵季札率师赴之，季札怯懦不进，乘驿而还，成都震恐，昶怒，斩于市。
    ○周克秦风
    十八年五月，李廷、高彦俦、吕彦珂总众以御周师。九月，战于唐仓，监军王峦被杀，我师败绩，廷圭退保青泥。闰月，周师克秦、阶、成等州，雄武节度韩保正弃城遁。十一月，又克凤州，执节度使王环、监军赵崇溥。
    ○刑南致书
    二十一年，荆南遣使来致书言，周世宗已定淮南，请通职贡，昶不许。
    ○烧栈道
    蜀人虽烧栈道，而江水浅涸，岸路平阔，王师皆徒步而进。