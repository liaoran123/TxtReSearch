《范文正奏议》 （宋）范仲淹 撰


钦定四库全书
史部六
范文正奏议
诏令奏议类二
奏议之属
提要
臣等谨案范文正奏议二巻宋范仲淹撰仲淹字希文其先邠州人后徙家江南遂为吴县人大中祥符八年进士歴官资政殿学士户部侍郎知青州卒赠兵部尚书谥文正事迹具宋史本传仲淹自庆厯三年拜叅知政事五年罢为陜西四路宣抚使在政府者首尾三载是编皆其时奏札故以为名分治体边事荐举杂奏四类凡八十五篇皇佑五年韩琦为河东经略安抚使始序而行之称辑之者为寺丞君谓仲淹子纯仁也宋史艺文志载仲淹奏议十五巻与此本不同考琦序称奏议十七巻政府论事二巻所谓十七巻者当即宋志所载特宋志荒谬误七为五所谓二巻者当即此本特名曰论事不名曰奏议然陈振孙书录解题有范文正公奏议二巻则其名奏议久矣史称方仲淹执政时仁宗鋭意治平数问以当时要务尝开天章阁手诏咨询仲淹退而条上十事仁宗悉采用之独府兵法众以为不可而止今集中答诏条陈治道一篇盖即其事又请以辅臣兼制诸曹其疏亦在集中盖仲淹以天下为己任意在裁削幸滥考核官吏而论者多不以为然自所陈之十事既行任子之恩薄磨勘之法宻侥幸者益不便相与造作謡谤仲淹因不安其位而去其所施为亦遂稍稍沮罢观于是集其条制规画犹略可考见史赞所称宏毅之器足任斯责者亦庶乎无愧矣
乾隆四十六年十一月恭校上
总纂官 臣纪昀 臣陆锡熊 臣孙士毅
总校官 臣陆费墀
●范文正奏议序
琦尝谓自古国家之治否生民之休戚在人不在天人或不然之今于文正范公然后知其说之胜或者不足疑而于教之有补也公以王佐之才遇不出世之主竭忠尽瘁知无不为故由小官擢諌任危言鲠论建明规益身虽可绌义则难夺天下正人之路始公辟之其后恤灾南方扜冦西垂贰机政陪宰席宏谋大策出入仁义朝思夕虑条疏深切志欲膏泽中夏鞭笞四夷使我宋之基万世不拔不幸经逺而责近识大而合寡故其言格而未行或行而复沮者几十四五逮公之亡也闻聴所及莫不咨嗟感动惜公所藴不克尽施于世甚则推诸天谓人谋之不足为也呜呼公之所陈用于时者大则恢永图小则革众弊为不少矣其未用者今副稿所存烂然可究一旦朝廷举而行之兴致太平如指掌之易耳此天乎哉必在乎人而已矣次子寺丞君缉公遗文得奏议十七巻政府论事二巻以琦昔帅西兵翊内枢与公并任而出处之与公同也俾序以冠其首夫以公之文武兼备乃靖王室朝野所论谓道之亨塞时之重轻率系公之用不用则其徳业之着于天下也久矣恶假鄙文而后知哉但以忝縁僚旧饫公盛美义不敢让且慰贤嗣之意云具位韩琦序
●钦定四库全书
范文正奏议巻上
（宋）范仲淹 撰
○治体
荅手诏条陈十事
伏奉手诏今来用韩琦范仲淹富弼皆是中外人望不次拔擢韩琦暂往陜西范仲淹富弼皆在两地所宜尽心为国家诸事建明不得顾避兼章得象等同心忧国足得商量如有当世急务可以施行者并须条列闻奏副朕拔擢之意者臣智不逮人术不通古岂足以奉大对然臣蒙陛下不次之擢预闻政事又诏意丁宁臣战汗惶怖曾不获让臣闻厯代之政久皆有弊弊而不救祸乱必生何哉纲纪寖隳制度日削恩赏不节赋敛无度人情惨怨天祸暴起惟尧舜能通其变使民不倦易曰穷则变变则通通则久此言天下之理有所穷塞则思变通之道既能变通则成长乆之业我国家革五代之乱富有四海垂八十年纲纪制度日削月侵官壅于下民困于外敌人骄盛寇盗横炽不可不更张以救之然则欲正其末必端其本欲清其流必澄其源臣敢约前代帝王之道求今朝祖宗之烈采其可行者条奏愿陛下顺天下之心力行此事庶几法制有立纲纪再振则宗社灵长天下蒙福一曰明黜陟臣观书曰三载考绩三考黜陟幽明然则尧舜之朝建官至少尚乃九载一迁必求成绩而天下大化百世之后仰为帝范我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今又资三年一迁武职五年一迁谓之磨勘不限内外不问劳逸贤不肖并进此岂尧舜黜陟幽明之意耶假如庶僚中有一贤于众者理一郡县领一务局思兴利去害而有为也众皆指为生事必嫉之沮之非之笑之稍有差失随而挤陷故不肖者素餐尸禄安然而莫有为也虽愚暗鄙猥人莫齿之而三年一迁坐至卿监丞郎者厯厯皆是谁肯为陛下兴公家之利救生民之病去政事之弊葺纪纲之坏哉利而不兴则国虚病而不救则民怨弊而不去则小人得志坏而不葺则王者失贤不肖混淆请托侥幸迁易不已中外茍且百事废堕生民久苦羣盗渐起劳陛下旰昃之忧者岂非官失其正而致其危耶至若在京百司金榖浩瀚权势子弟长为占据有虚食廪禄待阙一二年者暨临事局挟以势力岂肯恪恭其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动踰岁时往往到职之初便该磨勘一无勤效例蒙迁改此则人人因循不复奋励之由也臣请特降诏书今后两地臣僚有大功大善则特加爵命无大功大善更不非时进秩其理状寻常而出者祗守本官不得更带美职应京朝官在台省馆阁职任及在审刑大理寺开封府两赤县国子监诸王府并因保举及选差监在京重难库务者并须在任三周年即与磨勘若因陈乞并扵中书审官院愿在京差遣者与保举选差不同并须勾当通计及五周年方得磨勘如此则权势子弟肯就外任各知艰难亦有俊明之人因此树立可以进用如今日以前受在京差遣已勾当者且依旧日年限磨勘其未曽交割勾当却求外任者并听其外任在京朝官到职勾当及三年者与磨勘内前任勾当年月日及公程日限幷非因陈乞而移任在道月日及升朝官在京朝请月日并令通计其逺官近地劳逸不同幷在假待阙及公程外住滞或因公事非时移替在道月日委有司别行定夺闻奏如任内有私罪幷公罪徒以上者至该磨勘日具情理轻重别取进止其庶寮中有髙才异行多所荐论或异畧嘉谋为上信纳者自有特恩改迁非磨勘之可滞也乂外任善政着闻有补风化或累讼之狱能辨寃沈或五次推勘人无翻讼或劝课农桑大获美利或京城库务能革大弊惜费巨万者仰本辖保明闻奏下尚书省集议为众所许则列状上闻并与改官不隔磨勘或有异同各以所执取旨出扵圣断仍请诏下审官院流内铨尚书考功应京朝官选人逐任得替明具较定考绩结罪闻奏内有事状猥滥幷老疾愚昧之人不堪理民者别取进止已上磨勘考绩条件该说不尽者有司比类上奏如此则因循者拘考绩之限特达者加不次之赏然后天下公家之利必兴生民之病必救政事之弊必去纲纪之坏必葺人人自劝天下兴治则前王之业祖宗之权复振扵陛下之手矣其武臣磨勘年限委枢密院比附文资定夺闻奏二曰抑侥幸臣闻先王赏延于世诸侯有世子袭国公卿以徳而任有袭爵者春秋讥之及汉之公卿有封爵而殁立一子为后者未闻余子皆有爵命其次宠待大臣赐一子官者有之未闻每岁有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊幷圣节各奏子充京官少卿监奏一子充试衔其正郎带职员外郎幷诸路提点刑狱以上差遣者每遇南郊奏一子充斋郎其大两省等官既奏得子充京官明异扵庶僚大示区别复更每岁奏荐积成冗官假有任学士以上官经二十年者则一家兄弟子孙出京官二十人仍接次升朝此滥进之极也今百姓贫困冗官至多授任既轻政事不举俸禄既广刻剥不暇审官院常患充塞无阙可补臣请特降诏书今后两府幷两省官等遇大礼许奏一子充京官如奏弟侄骨肉即与试衔外每年圣节更不得陈乞如别有勲劳着闻扵外非时赐一子官者系自圣恩其转运使及边任文臣初除授后合奏得子弟身事者并候到任二年无遗阙方许陈乞如二年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正郎带馆职员外郎幷省府推判官外任提点刑狱以上遇大礼合该奏荐子孙者须是在任及二周年方得陈乞巳上有该说不尽者委有司比类闻奏如此则内外朝臣各务久扵其职不为茍且之政兼抑躁动之心亦免子弟充塞铨曹与孤寒争路轻忽郡县使生民受弊其武臣入边上差遣幷大礼合奏荐子弟者乞下枢密院详定比类闻奏又国家开文馆延天下英才使之直秘庭览羣书以待顾问以养器业为大用之备今乃登进士髙等者一任纔罢不以能否例得召试而补之两府两省子弟亲戚不以贤不肖辄自陈乞馆阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜甚轻之臣请特降诏书今后进士三人内及第者一任回日许进扵教化经术文子十轴下两制看详作五等品第中第一第二等者即赐召试试又优等即补馆阁职事两府两省子弟并不得陈乞馆阁职事及读书之类御史台画时弹劾幷谏院论奏如馆阁阙人即委两地举文有古道才堪大用之士进名同举幷两制列署表章仍上殿称荐以充其职如此则馆阁职事更不轻授足以起朝廷之风采绍祖宗之本意副陛下慎选矣三曰精贡举臣谨按周礼乡大夫之职各教其所治三年一大比考其德行道艺乃献贤能之书扵王（贤为有德行能为有道）再拜受之登扵天府（天府太庙之寳藏也）盖言王者举贤能所以上安宗社故拜受其名藏扵庙中以重其事也乡大夫之职废既乆矣今诸道学校如得名师尚可教人六经传治国治人之道而国家乃专以辞赋取进士以墨义取诸科士皆舍大方而趋小道虽济济盈庭求有才有识者十无一二况天下危困乏人如此将何以救在乎敎以经济之业取以经济之才庶可救其不逮或谓救弊之术无乃后时臣谓四海尚完朝谋而夕行庶乎可济安得晏然不救坐俟其乱哉臣请诸路州郡有学校处奏举通经有道之士专扵教授务在兴行其取士之科即依贾昌朝等起请进士先策论而后诗赋诸科墨义之外更通经旨不专辞藻必明理道则天下讲学必兴浮薄知劝最为至要内欧阳修蔡襄更乞逐场去留贵文巻少而考校精臣谓尽令逐场去留则恐旧人扞格不能创习策论亦不能旋通经旨皆忧弃遗别无进路臣请进士旧人三举以上者先策论而后诗赋许将三场文巻通考互取其长两举初举者皆是少年足以进学请逐场去留诸科中有通经旨者至终场别问经旨十道如不能命辞而对则于知举官员前讲说七通者为合格不会经旨者三举巳上即逐场所对墨义依自来通粗施行两举初举者至于终场日须八通者为合格又外郡解发进士诸科人本乡举里选之式必先考其履行然后取以艺业今乃不求履行惟以词藻墨义取之加用封弥不见姓字实非乡里举选之本意也又南省考试举人一场试诗赋一场试策人皆精意尽其所能复考校日久实少舛谬及御试之日诗赋文论共为一场既声病所拘意思不逺或音韵中一字有差虽生平苦辛实时摈逐如音韵不失虽末学浅近俯拾科级既乡举之处不考履行又御试之日更拘声病以此士之进退多言命运而不言行业明君在上固当使人以行业而进而乃言命运者是善恶不辨而归诸天也岂国家之美事哉臣请复位外郡发解条约须是履行无恶艺业及等者方得解荐更不封弥试巻其南省考试之人巳经本乡询考履行却须封弥试巻精考艺业定夺等第进入御前选官覆考复位等第讫然后开看南省所定等第内合同姓名偶有高下者更不移改若等第不同者人数必少却加封弥更宣两地参校然后御前发榜此为至当内三人巳上即于高等人中选择圣意宣放其考校进士以策论高词赋次者为优等策论平词赋优者为次等诸科经旨通者为优等墨义通者为次等巳上进士诸科并以优等及第者放选注官次等及第者守本科选限自唐以来及第人皆守选限国家以收复诸国郡邑乏官其新及第人权与放选注官今来选人壅塞宜有改革又足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实系其人故歴代盛明之时必重此任今乃不问贤愚不较能否累以资考升为方面懦弱者不能检吏得以蠧民强干者惟是近名率多害物邦国之本由此凋残朝廷虽至忧勤天下何以苏息其转运使并提点刑狱按察列城当得贤于众者臣请特降诏书委中书枢密院且各选转运使提点刑狱共十人大藩知州十人委两制共举知州十人三司副使判官同举知州五人御史台中丞知杂三院共举知州五人开封知府推官共举知州五人逐路转运使提点刑狱各同举知州五人知县县令共十人逐州知州通判同举知县县令共二人得前件所举之人举主多者先次差补仍指挥审官院流内铨今曰以后所差知州知县县令并具合入人歴任功过举主人数闻奏委中书看详委得允当然后引对如此举择则诸道官吏庶几得人为陛下爱惜百姓均其徭役寛其赋敛各获安宁不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先厚禄厚禄然后可以责亷隅安职业也皇朝之初承五代乱离之后民庶凋弊时物至贱暨诸国收复天下郡县之官少人除补至有经五七年不替罢者或纔罢去便入见阙当物价至贱之时俸禄不辍士人之家无不自足咸平巳后民庶渐繁时物遂贵入仕门多得官者众至有得替守选一二年又授官待阙一二年者在天下物贵之后而俸禄不继士人家鲜不穷窘男不得婚女不得嫁丧不得葬者比比有之复于守选待阙之日衣食不足贷债以茍朝夕到官之后必来见逼至有冒法受赃赊举度日或不耻贾贩与民争利既为负罪之人不守名节吏有奸赃而不敢发民有豪猾而不敢制奸吏豪民得以侵暴于是贫弱百姓理不得直寃不得诉徭役不均刑罚不正比屋受弊无可奈何由乎制禄之方有所未至眞宗皇帝思深虑逺复前代职田之制使中常之士自可守节婚嫁以时丧葬以礼皆国恩也能守节者始可制奸赃之吏镇豪猾之人法乃不私民则无枉近日屡有臣僚乞罢职田以其有不均之谤有侵民之害臣谓职田本欲养贤缘而侵民者有矣比之衣食不足坏其名节不能奉法以直为枉以枉为直众怨思乱而天下受弊岂止职田之害耶又自古常患百官重内而轻外且外官月俸尤更丰足簿尉俸钱尚二十贯今窘于财用未暇增复臣请两地同议外官职田有不均者均之有未给者给之使其衣食得足婚嫁丧葬之礼不废然后可以责其亷节督其善政有不法者可废可诛且使英俊之流乐于为郡为邑之任则百姓受赐又将来升擢多得曽经郡县之人深悉民隐亦致化之本也惟圣慈深察天下幸甚六曰厚农桑臣观书曰德惟善政政在养民此言圣人之德惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罚畏刑罚则寇盗自息祸乱不兴是圣人之德发于善政天下之化起于农畆故诗有七月之篇陈王业也今国家不务农桑粟帛常贵浙江诸路岁籴米六百万石其所籴之价与辇运之费每岁共享钱三百余万贯文又贫弱之民困于赋敛岁伐桑枣鬻而为薪劝课之方有名无实故粟帛常贵府库日虚此而不谋将何以济臣于天下农利之中粗举二三以言之且如五代羣雄争霸之时本国岁饥则乞籴于邻国故各兴农利自至丰足江南旧有圩田毎一圩方数十里如大城中有河渠外有门闸旱则开闸引江水之利涝则闭闸拒江水之害旱涝不及为农美利又浙西地卑常苦水沴虽有沟河可以通海惟时开导则潮泥不得而堙之虽有堤塘可以御患惟时修固则无摧壊臣知苏州日点检簿书一州之田系出税者三万四千顷中稔之利毎畆得米二石至三石计出米七百余万石东南每岁上供之数六百万石乃一州所出臣询访高年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘大半隳废失东南之大利今江浙之米石不下六七百文足至一贯文省比于当时其贵十倍而民不得不困国不得不虚矣又京东西路有卑湿积潦之地早年国家特令开决之后水患大减今罢役数年渐巳湮塞复将为患臣请毎岁之秋降勅下诸路转运司令辖下州军吏民各言农桑之间可兴之利可去之害或合开河渠或筑堤堰陂塘之类并委本州岛军选官计定工料每岁于二月间兴役半月而罢仍具功绩闻奏如此不絶数年之间农利大兴下少饥岁上无贵籴则东南岁籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子六军以宁邦国唐初京师置十六将军官属亦六军之义也诸道则开折冲果毅府五百七十四以储兵伍每岁三时耕稼一时习武自贞观至于开元百三十年戎臣兵伍无一逆乱至开元末听匪人之言遂罢府兵唐衰兵伍皆市井之徒无礼义之教无忠信之心骄蹇凶逆至于丧亡我祖宗以来罢诸侯权聚兵京师衣粮赏赐丰足经八十年矣虽巳困生灵虚府库而难于改作者所以重京师也今西北强梗边备未足京师卫兵多逺戌或有仓卒辇毂无备此大可忧也逺戍者防边陲之患或缓急抽还则外御不严戎狄进奔便可直趋关辅新招者聚市井之辈而轻嚣易动或财力一屈请给不充则必散为羣盗今生民已困无可诛求或连年凶饥将何以济赡军之策可不预图若因循过时臣恐急难之际宗社可忧臣请密委两地以京畿见在军马同议有无阙数如六军未整须议置兵则请约唐之法先于畿内并近辅州府召募强壮之人充京畿卫士得五万人以助正兵足为强盛使三时务农大省给赡之费一时敎战自可防虞外患其召募之法并将校次第并先密切定夺闻奏此实强兵节财之要也候京畿近辅召募卫兵已成次第然后诸道放此渐可施行惟圣慈留意八曰减徭役臣闻汉光武建武六年六月诏曰夫张官置吏所以为人也今戸口耗少而县官吏职所置尚繁令司隶州牧各实所部二府于是条奏并省四百余县天下至治臣又观西京图经唐会昌中河南府有戸一十九万四千七百余戸置二十县今河南府主客戸七万五千九百余戸仍置一十九县（主户五万七百客戸二万五千二百）巩县七百戸偃师一千一百戸逐县三等而堪役者不过百家而所供役人不下二百数新旧循环非鳏寡孤独不能无役西洛之民最为穷困臣请依后汉故事遣使先往西京倂省诸邑为十县其所废之邑并改为镇令本路举文资一员董榷酤关征之利兼人烟公事所废公人除归农外有愿居公门者送所存之邑其所在邑中役人却可减省归农则两不失所候西京并省稍成伦序则行于大名府然后遣使诸道依此施行仍先指挥诸道防团州已下有使州两院者皆为一院公人愿去者各放归农职官厅可给本城兵士七人至十人替人力归农其乡村耆保地里近者亦令倂合能并一保耆管亦减役十余戸但少徭役人自耕作可期富庶九曰覃恩信臣窃覩国家三年一郊天子斋戒衮冕谒见宗庙乃祀上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司存督责如旧桎梏老幼籍没家产至于寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今后赦书内宣布恩泽有所施行而三司转运司州县不切遵禀者并从违制徒二年断情重者当行刺配应天禧年以前天下欠负不问有无侵欺盗用并与除放违者仰御史台提点刑狱司常切觉察纠劾无令壅遏臣又闻易曰先王以省方观民设教故有巡狩之礼察诸侯善恶观风俗厚薄此圣人顺动之意今巡狩之礼不可复行民隐无穷天听甚逺臣请降诏中书今后毎遇南郊赦后精选臣僚往诸路安抚察官吏能否求百姓疾苦使赦书中及民之事一一施行天下百姓莫不幸甚十曰重命令臣闻书曰慎乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动揺将以行天下之政也今覩国家毎降宣勅条贯烦而无信轻而弗禀上失其威下受其弊盖由朝廷采百官起请率尔颁行既昧经常实时更改此烦而无信之验矣又海行条贯虽是故违皆从失坐全乖律意致壊大法此轻而弗禀之甚矣臣请特降诏书今后百官起请条贯令中书枢密院看详会议必可经久方得施行如事干刑名者更于审刑大理寺勾明会法律官员参详起请之词删去繁冗裁为制敇然后颁行天下必期遵守其冲改条贯并令缴纳免致错乱误有施行仍望别降敕命今后逐处当职官吏亲被制书及到职后所受条贯敢故违者不以海行并从违制徒二年未到职巳前所降条贯失于检用情非故违者并从本条失错科断杖一百余人犯海行条贯不指定违制刑名者并从失坐若条贯差失于事有害逐处长吏别见机会须至便宜而行者并须具缘由闻奏委中书枢密院详察如合理道即与放罪仍便相度别从更改
再进前所陈十事
臣前两次所上共十事曽奉圣旨更进一本今写録进纳一曰明黜陟为复位文武百官磨勘将以约滥进责实效使天下政事无不举也二曰抑侥幸为复位文武百官奏荫及不得陈乞馆阁职事将以革滥赏省冗官也三曰精贡举为天下举人先取履行次取艺业将以正敎化之本育卿士之材也四曰择官长为举转运使提点刑狱并州县长吏将以正纲纪去疾苦救生民也五曰均公田为天下官吏不廉则曲法曲法则害民请更赐均给公田既使丰足然后可以责士大夫之廉节庶天下政平百姓受赐也六曰厚农桑为责诸道沟河并修江南野田及诸路陂塘仍行劝课之法将以救水旱丰稼穑强国力也七曰修武备为四方无事京师少备因循过日天下可忧请密定规制相时而行以卫宗社以宁邦国也八曰减徭役为天下徭役至繁请依汉光武故事并合县邑以省徭役庶寛民力也九曰覃恩信为赦书内宣布恩泽未尝施行并请放先朝欠负以感天下之心也十曰重命令为制书忽而行违者请重其法以行天子之命也臣之所陈盖欲周悉故言辞之间有涉细碎而于国体甚大乞圣慈再加详览一一行之则天下之幸非臣之幸也
奏乞下审官院等处应官员陈诉定夺进呈
臣窃见京朝官使臣选人等进状或理会劳绩或诉说过犯或陈乞差遣其事理分明可行可罢者则朝廷便有指挥内中书枢密院未见根原文字及恐审官三班院流内铨别有条例难便与夺者多批送逐司其逐司为见批送文字别无与夺便不施行号为送煞以此官员使臣三五度进状不能结絶转成住滞臣欲乞特降圣旨今后京朝官使臣选人等进状理会劳绩诉雪过犯陈乞差遣朝廷未有与夺指挥只批送审官三班院流内铨者仰逐司主判子细看详如内有合施行者即与勘会具条例情理定夺进呈送中书枢密院再行相度别取进止如不可施行亦仰逐司告谕本人知悉所贵逐司主判各扬其职事无漏落亦免官员使臣选人等重迭进状紊烦圣听
奏乞定夺在京百司差遣等第
臣窃见内诸司并百司显有紧慢高下事体不同今来臣僚不拘官职大小各取便乞勾当紊乱纲纪深属未便欲乞特降指挥令入内内侍省定夺内中诸司高下等第令三司定夺在京百司高下等第各合系何等官职及合入何差遣人勾当既定高下等第则陈乞之人不敢踰越所贵百司有伦不至轻授
奏乞差官看详投进利见文字
臣窃见天下官员使臣诸色人日有投进并奏到利见文字中书枢密院以公事文字至多不暇子细看详其中须有民间利病及于边机可行之事恐有漏落虽自来曽差两制臣僚各有主判去处不得精专动经岁时不能与夺臣欲乞特降圣旨权于馆阁选差官二员就近置局看详官员使臣诸色人所投进及奏到利见文字内有合行事件两府臣僚更加详酌逐旋取旨施行所贵下情尽达庶政有补其看详官毎季或半年一替所看文字须旋旋了当不得交割后人所有机密文字即两府依旧自行更不送看详官处
奏乞救济陜西饥民
臣等窃见陜西永兴军同耀华州陜府等处今夏灾旱得雨最晚民间秋稼甚无所望官中仓廪亦无积贮若不作擘画即百姓大段流移殍亡者众兼军食阙絶临时转漕不及臣等欲乞朝廷速降指挥委本路都转运使孙沔速相度上件州军向去救济饥民及办给军食有何次第如难为擘画即便于黄河内搬辇自京以来斛斗往彼应副仍速行相度沿路如何计纲即不至艰阻事状闻奏候到乞朝廷早赐施行庆厯三年七月四日臣范中淹臣韩琦
奏乞罢陜西近里州军营田
臣等窃见陜西昨来兴置营田本欲助边以寛民力除沿边有空闲膏腴地土处可以开垦外其近里州县官吏不能体朝廷之意将逺年瘠薄无人请佃逃田抑勒近邻人户分种或令送纳租课又自来人户租佃官庄地土每畆出课不过一二斗今亦勒令分种毎畆须收数斗致贫户输纳不前州县追扰无时暂暇缘人户自用兵以来科率劳弊至于巳业尚多荒废实无余力更及营田其所出租课多是抱虚送纳切覩编勅指挥不得将逃户田土抑勒亲邻佃莳盖恐害民况今岁灾旱尤甚理当优恤不可非理烦扰使之重困臣等欲乞特降指挥应陜西近里州军营田一切废罢如元系租佃即令依旧额出课如元系逺年瘠薄逃田旧税额重无人请佃者即与减定税额召人请佃所贵疲民受赐归感睿仁臣范仲淹臣韩琦
奏乞择臣僚令举差知州通判
臣等窃以天下郡邑牧宰为重得其人则致化失其人则召乱推择之际不可不慎国家承平以来不无轻授应知州通判县令因举荐擢任者少以资考序进者多才与不才一途并进故能政者十无二三谬政者十有七八国家诏令程序天下一体何则能政之处民必蒙福谬政之下民常受弊非国家法令之殊盖牧宰贤愚之异也今四方多事民日以困穷将思为盗复使不才之吏临之赋役不均刑罚不当科率无度疲乏不恤上下相怨乱所由生若不急于求人蚤革其弊诚国家之深忧也然自来虽曽诏臣僚各举所知或举主非贤则多谬荐臣等欲乞圣慈特降诏书委中书枢密院臣僚各于朝臣中荐堪充举主者三人候奏到姓名即逐人各赐勅一道令于通判内举成资巳上一员充知州知县内举成资已上一员充通判簿尉中举有出身三考已上无出身四考一员充职官知县或于职官令録中举五考巳上之人充京官知县仍于勅明言所荐之人若将来显有善政其举主当议旌赏若赃污不理苛刻害民并与同罪所贵生民受赐冦盗自息臣范仲淹臣韩琦
奏乞将先减省诸州公用钱却令依旧
臣窃见朝旨下陜西省罢同解干耀等九州岛军公使钱共一千八百贯文切以国家逐处置公使钱者盖为士大夫出入及使命往还有行役之劳故令郡国馈以酒食或加宴劳盖养贤之礼不可废也谨按周礼地官有遗人掌郊里之委积以待宾客野鄙之委积以待羇旅凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事巡而比之以时颁之此则三王之世已有厨传之礼何独圣朝顾小利而亡大体且今赡民兵一名岁不下百贯今减省得公用钱一千八百贯只养得兵士一十八人以一十八人之资废十余郡之礼是朝廷未思之甚也况今来逐州使命之外各有军营每年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给得钱壹伯文已来官务薄酒二升既无公用更不赴筵亦不张乐岂朝廷宴飨将校之意州郡削弱道路咨嗟当全盛之朝岂宜如此或谓有公使钱处收买食物搔扰户民殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陜西河北河东路转运司昨来经减废公用钱处并令依旧庶协典礼稍息物论况朝廷用武之际于此一事尤宜照管臣等久在边任深知此事近贰枢庭岂当缄默臣范仲淹臣韩琦
奏乞差官陜西祈雨
臣今月五日至华州华阴县入西岳庙烧香切见本庙有老医官一员监当其庙廷阔逺舎屋甚多只有剰员一十四人尽是老年病患供应洒扫不前在国家崇奉五岳之意似非严谨今来关中大旱永兴同华陜虢以来无二三分秋苗粟米每斗一百五十文足兼乡村无可收籴人心嗷嗷贼盗不少欲乞圣慈选精谨使命至西岳庙专行祭告并于陜西灵湫等处祈雨泽以救生民仍乞委转运使一员赴西岳庙点检庙貌祭器法物并添差兵士洒扫防护所贵崇奉之礼不至废坠
奏为灾异后合行疎决刑狱等六事
臣今早亲闻德音谓复有灾异当修德以及民并诏臣等谨省刑法此实见圣人忧畏之心合于天意臣今条奏数事皆陛下增修明德之要一斋诫发诚特降诏命明言灾变屡见敢不罪巳祗畏以告中外羣臣同心修省二遣使四方疎决刑狱非害人者悉从减降三诏天下州县长吏访问民间孤独不能存活者特行赈恤四诏逐处籍出阵亡之家察其寡弱别加存养五边陲之民被敌国驱掳者量支官物赎还本家六诏诸处欠负已该赦恩除放者官司更不得催理违者官吏科违制之罪遇赦不原仍差近臣置司与夺陛下力行此数事下恱民心上答天戒昔商中宗桑榖共生于朝惧而修德抚绥百姓三年而归者十六国号为中兴陛下今日因灾修德则福及兆人道光千载天下幸甚
答手诏五事
臣等伏奉六月一日手诏云云臣等各蒙奬用待罪二府不能爕理弥缝致化天下过烦圣虑特降德音上以宗庙为忧下以生灵为念臣等不任惭恐战汗死罪诏旨谓合用何人镇彼西方臣等思之今元昊遣人到阙名体稍顺其如戎人难信止可权宜如飜覆未宁则当择节制之帅若和好且合亦须藉镇抚之才经度边陲以防来患见选人具名闻奏次诏旨谓民之困弊财赋未强臣等议之国家革五代诸侯之暴夺其威权以度支财用自赡天下之兵岁月既深赋敛日重邉事一耸调率百端民力愈穷农功愈削水旱无备税敛不登减放之数动踰百万今方选举良吏务本安民修水旱之防收天地之利而更严着勉农之令使天下官吏专于劝课百姓勤于稼穑数年之间大利可见又山海之货本无穷竭但国家轻变其法深取于人商贾不通财用自困今须朝廷集议从长改革使天下之财通济无滞又减省冗兵量入以出则富强之期庶有望矣诏旨谓军马尚多何得精当近韩琦范仲淹所上备边文字内有河北五六事陜西七事精择兵马及攻守之策已在其中臣等见商量施行次诏旨谓将臣不和如何制枢密院先因许懐德张亢不协曽指挥戒励然将佐之中性情不类爱恶相攻全在主帅别白抚遏随才任用使各得其所则怨恶不生故长帅之才不敢轻易选用诏旨谓躁进之徒宜塞奔竞臣等谓躁进懐贪之人何代无之由朝廷辨明而进退之如责人实効旌人静节贪冐者废之趋附者抑之如此则多士知劝各生廉让之心
奏乞复位三班审官院流内铨条贯
臣窃见审官三班院并铨曹自祖宗以来条贯极多逐旋冲改久不删定主判臣僚卒难详悉官员使臣莫知涯涘故司属高下颇害至公欲乞圣慈特降指挥选差臣僚就审官三班院并铨曹取索前后条贯与主判官员同共看详重行删定画一闻奏付中书枢密参酌进呈别降勅命各令编成例策施行
奏议尹洙转官
臣窃见尹洙才业操行搢绅所推由台阁进用便可直入两制若邉城骤迁则有未便縁去年春是太常丞在路分都监许迁张肇之下去年秋转司諌管勾经畧司公事迁在钤辖安俊之上才方半年若就除待制又迁在部署狄青之上既不因功劳又不改路分偏受宠擢众情非便于体未安如须合进擢即今将入夏边上无事且乞召尹洙赴阙令条奏边事观其陈述可采即与改职却令驰往边上亦未为晚既因启沃面受殊恩边臣闻之不为越次
续奏乞于职官令録中举充京官知县
臣近与韩琦上言乞择举主令逐人于通判中举知州一员于知县中举通判一员于簿尉中举职官知县一员官蒙降勅至密院入递次臣看详勅头名署臣等上言于理未便欲乞只作朝廷忧劳之意特选臣僚举官其体甚重仍乞于簿尉中举职官知县一员下添入或于职官令録中举五考以上之人充京官知县计添一十九字庶无遗才
奏为赦后乞除放祖宗朝欠负臣伏覩国家每一降赦万人欢呼一两月间钱榖司存将欠负之人依旧督责桎梏老幼籍没家产既失大信且亏至仁蒙圣恩已差杨日严王质与三司详定不系侵欺盗用该赦欠负次臣旧曽在三司定放欠负见滑州酒务有少欠杂物系专副四十余界计八十来年登戴少数又不显侵欺其勾当人亡殁年深只追贫弱子孙理纳并不知祖父如何少欠似此刻剥伤民岂陛下爱育生灵之德臣欲特出圣意应祖宗朝天下欠负更不问侵欺盗用并与除放如省司更不举行许三司知次第人陈告干系人吏并坐违制决停告事人与转一资诸处承受施行官吏并科违制之罪
奏乞指挥国子监保明武学生令经畧部署司讲说兵书
臣窃闻国家兴置武学以来苦未有人习艺或恐英豪隐晦耻就学生之列傥久设此学无人可教则虑外人窥觇谓无英材于体未便欲乞指挥国子监不须别立武学之名如学生中有好习兵书者令本监官员保明委是忠良之人即密令听读臣切见边上甚有弓马精强谙知边事之人即未曽习学兵书不知为将之体所以未堪拔擢欲乞指挥陜西路河东逐路经畧司于将佐及使臣军员中拣选识文字的有机智勇武久逺可以为将者取三五人令经畧部署司参谋官员等密与讲说兵书讨论胜策所贵边上武勇已着之人更知将畧或因而立功则将来有人可任即不得虚张多放人数
奏为置官专管每年上供军须杂物
臣窃见兵兴以来天下科率如牛皮筋角弓弩材料箭干鎗干胶鳔翎毛漆蜡一切之物皆出于民谓之和买多非土产之处素已难得既称军须动加刑宪物价十倍吏辱百端输纳未前如负重罪一年之中或至数四官中虽给价直岂能补其疮痍盖是国家不能素备祸及生民伏望圣慈委三司选差官并有行止心力司属三五人别置一司专管天下科率应副每年合要上供并军须杂物先勘会诸处见在数目置簿拘管如朝廷取索并外处奏乞之时即先点检见在物色支拨应副外将少数下诸处和买亦大段减得分数仍于土产处许将二税沿纳钱并场务课利依市价取人戸情愿折纳不得抑勒据纳到数目如尚少阙亦只就土产处置场收买如此百物有备更无非时科率其非土产之处自无烦挠国家大计须为经久岂可逐度须索旋行诛求苏息万民无切于此如允臣所奏即乞特降勅命指挥
奏乞两府兼判
臣谨按三代之制皆立三公建六卿太公周公召公周之三公也以论道经邦为师傅又天官冡宰掌邦治地官司徒掌邦敎春官宗伯掌邦礼夏官司马掌邦政秋官司冦掌邦禁冬官司空掌邦土此周之六卿也各帅其属以佐王理邦国大事从其长小事则专达亦以三公兼六卿之职取其重也周用此制而王道大兴世祚绵久至八百年我国家有周之天下未能行周之制亦当约而申之以治天下则可卜长世之业矣今中书乃天官冡宰之任枢密院乃古夏官司马之任其地官春官秋官冬官之职各散于羣有司皆无六卿之正又无三公兼领之重而两府间惟进拟差除多循资级评论赏罚各遵条例之外上不专三公论道之职下不专六卿佐王之业虽庻政不修天下不理咎将安归臣请朝廷于百职中选其务之重者命辅臣兼领其纲要体周之三公下兼其六卿法周之六卿各帅其属以佐理邦国唐贞元中诏宰相齐映判兵部李勉判刑部刘滋判吏部崔造判户部工部又尝命宰相兼诸路盐铁转运使是宰相下兼其职以重其事也其不修举者朝廷得以责之辅臣任责则庶政之弊可救天下之治可期惟陛下裁择
一审官是京朝官所集之府固当区别善恶黜陟幽明使贤者知劝岁终书其一岁黜陟之数以何等功而进者几人以何等罪而退者几人各分其类具目进呈
一吏部流内铨条诏程序颇闻烦碎权势之与孤寒优便之与逺恶在乎均平恻隐方协至公况羣材所聚倚在铨品亦天官冡宰之任也臣请命辅臣兼判毎至岁终书其一岁之黜陟以何等功而进者几人以何等罪而退者几人各分其类具目进呈
一国子监及诸道郡学聚天下之士讲议诗书服习礼乐长养贤俊为国器用此地官司徒之职也臣请命辅臣兼判以总天下郡学毎遇科场开日或有德行文学之士乡里所推重者不以应举不应举许郡学士众举履行善状诣所属荐举逐处官员更体量名实相副者保明闻奏当议别行敦遣以劝天下之士
一三司天下金榖之府今窘于财用经费以艰刻剥既深生灵重困宜疏通利源以救天下之弊此地官司徒之政也臣请命辅臣兼判此当今之急务毎至岁终尽其减省冗费之数増息财利之数蠲放困穷之数具目进呈
一司农寺管天下常平仓本欲凶岁用济生民今逐处弛慢不为急务仓廪渐虚灾伤无备赤子之命委于沟壑又劝农之政新颁诏令其天下官员劝课劳绩并合委本寺考校以闻此亦地官司徒之政也臣请命辅臣兼判毎岁终以诸道常平仓増损之数并亲民官劝课功状之优者具目进呈
一太常礼院用厯代之礼或不谨于典法随时绵蕝纲纪寖壊制度日隳太常寺用歴代之乐或八音失序慢于大祀则神祇不享祸罚可召此春官宗伯之职朝廷之所重也臣请命辅臣兼判至岁终具礼乐有所损益或废坠有所修举画一进呈
一三班院使臣数千人其品流至杂难于区别磨勘差遣日有荣悴臣请命辅臣兼判常选可用于边陲或可委以钱榖或可付以亲民或可任以殄寇至岁终以所选人数具目进呈
一殿前马步军司总辖诸军其体最大更戍边鄙要在均平拣擢材勇责其精当至于战阵之法号令之要皆须服习此夏官司马之政也臣请命辅臣兼判至每岁终以将校选擢之数军旅服习之效具目进呈
一审刑大理寺评天下之法生死荣辱系于笔下祸及非辜怨动天地故五帝三王尽心此道即秋官司冦之政也臣请命辅臣兼判毎至岁终具天下断案中大辟流罪以特恩减放并法寺辨明出入人数进呈
一刑部一司详覆天下巳断文案凡天下诉寃之奏尽委刑部辨之此亦秋官司冦之政也今官属寡弱与审刑大理寺势不相敌岂敢尽行驳正故沉寃之人十无一雪臣请命辅臣兼判至毎岁终具天下断案详覆到差失公事并辩雪过负寃人数进呈
右伏望圣慈各委辅臣兼判前件职司其创置新规更改前弊官吏黜陟刑法轻重事有利害者并令兼判辅臣与夺其大体者别具奏呈令中书枢密院更从佥议然后奏取敇裁其逐司常务即主判官员依旧施行
再奏乞两府兼判
臣昨上愚见乞诏两地辅臣兼领要务盖欲朝廷纲纪并举以救因循之弊伏以三代命官以三公论道六卿分职按于书传则三公兼卿事又汉以三公分部九卿唐以六尚书分部二十四司亦尝命宰相兼领事任着于方册我国家承五代破散之弊未能复三代汉唐之制事多权宜今中书是冡宰之任而四人或五人共司一职枢密院是大司马之任亦四人或五人共司一职上不专三公论道之事下不兼六卿分职之业其六尚书九卿之位皆无正官并是权假如三司审刑大理寺审官院流内铨司农寺之类是朝廷六官九卿之职而皆用人权知权判无一正官莫安其职臣到阙数月间见审刑院梁适宋祈丁度三人权判其审官院经富弼王拱辰孙抃三人权判本曹尽非正官数易无定大臣又不任责岂是永图今二邻至强四方多事兵戈未息财利已乏生民久困苛政未寛设有饥馑相仍盗冦竞起将何以定天下可忧国家当令大臣各竭其力以持危坠之势如欲复三公九卿六尚书之位则体大难举卒不可定愿陛下从臣前议且诏两地辅臣兼领要务庶几可济陛下既能责两地之职业大臣必能振百司之纲纪纲纪备用则政令自行政令既行则天下自理使吏安其职民乐其业虽有外敌而中国明盛彼不我轻虽有水旱而百姓富庶自不为乱然后社稷可久生灵无祸臣非才多难分甘逺弃蒙陛下擢居辅列夙夜思报臣愿为百司中领一最重难处如朝廷不以职业责于辅臣而伺其私有过咎然后废黜臣恐人人自全但求免过无补国家之政不为社稷之福臣无任再三冒昧恳切之至
进呈周朝三公六卿汉朝宰臣兼判事周官
三公
太师（天子所师法）　太傅（傅相天子）　太保（保安天子）
兹惟三公论道经邦爕理阴阳官不必备惟其人（三公之官不必备员惟其人有德乃处之）
六卿
天官卿冡宰掌邦治统百官均四海（今中书之任也）
地官卿司徒掌邦敎敷五典扰兆民
春官卿宗伯掌邦礼治神人和上下
夏官卿司马掌邦政统六师平邦国（今枢密院之任也）
秋官卿司冦掌邦禁诘奸慝刑暴乱
冬官卿司空掌邦土居四民时地利
六卿分职各率其属（属谓大夫也每卿之属六十官）以倡九牧阜成兆民（以倡导九州岛牧伯大成兆民之性命）岁终天子斋戒受谏（谏当有所改为）六卿以百官之成质于天子（质犹平平其计）百官斋戒受质（受平报）然后休老劳农（飨食之）成岁事（断计要）制国用
周礼大司徒职云二卿则公一人郑注云三公者内与王询道中参六官之事外与六卿之敎
周礼正义云三公下兼六卿
尚书孔安国注曰冢宰第一召公领之司徒第二芮伯为之宗伯第三彤伯为之司马第四毕公领之此周时三公各兼一卿之职
汉制三公分部九卿
太尉所部太常卫尉光禄三卿
司徒所部太仆鸿胪廷尉三卿
司空所部宗正少府司农三卿
唐太宗朝宰臣兼职事
萧瑀内外考绩委之司会（唐之尚书省今之三司）
高士廉摄太子少师特令掌选
杜如晦知选事
马周为中书令兼右庶子
戴胄专掌选事
中宗朝宰臣崔湜与郑愔同知选事
代宗朝宰臣元载领度支转运使刘晏充度支盐铁诸道铸钱等事使
德宗朝宰臣乔琳兼京畿观察使窦参兼转运使齐映兼判兵部李勉判刑部刘滋判吏部崔造判戸部工部
文宗朝宰臣杨嗣复李珏同领诸道盐铁转运使李珏依旧判户部郑覃兼判国子祭酒
武宗朝宰臣杜琮判度支盐铁转运使曹确充延资库使
皇朝开寳中宰臣薜居正领淮南岭南湖南等路都提举三司水陆发运使同列沈义伦兼荆南剑南等道都提举三司水陆发运使
开拓辅臣兼领职任条目
三司司农寺
今戎事未息三司主天下大计而财力已困又司农寺管天下常平仓以备水旱赈救生民亦可督天下劝农之政今委辅臣一员兼掌重为经制取天下岁入之利并岁给之数较之有所不足则须专置农官以广天地之利大变商法以行山海之货每至岁终具天下减省冗费之目増息财用之法蠲放困穷之数并常平仓増收赈发之数及取天下官吏劝农课绩之优者画一进呈
羣牧司
今诸路骑兵絶未精强诸军阙马人多相与咨怨今委辅臣一员兼领专修马政较之汉唐増葺苑监庶于多中选择可得精强毎至岁终具括买并滋息之数及拣选格尽筋骨必可带甲冲突者方得均与诸军
三班院
今三班使臣数千人品流至多难于区别今委辅臣一员兼领常切选择可任边陲或可擒冦盗或可干钱榖或可委亲民毎岁具所选到人数进呈则人品自分用无不当
太常寺国子监
太常寺掌厯代礼乐上以奉天地宗庙次则正朝廷序人伦也国子监并天下学校是国家育材之府今委辅臣一员兼领以重其事毎至岁终具礼乐损益之事并天下教育之数进呈
审官院流内铨
审官院流内铨是天下抡材之府今委辅臣一员兼领毎至岁终具旌擢过京朝官若干黜陟过选人若干进呈
审刑大理寺刑部
经曰刑者成也一成而不可变故君子尽心焉天下之人生死荣辱系于笔下祸及非辜怨动天地刑部覆较天下巳断文案并天下诉寃之奏尽得辨正今委辅臣一员兼领以重其事毎至岁终具天下断过大辟徒流若干人并特恩寛减及法寺辩雪人数并刑部覆校过公案若干道辩正寃讼若干件进呈
奏乞令两府详议百官起请条贯如何经久即令施行等事（系用前所陈十事内重命令一门再作札子进呈）
臣闻书曰慎乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动摇将以行天下之政也今覩国家毎降宣勅条贯烦而无信轻而弗禀上失其威下受其弊盖由朝廷近来百官起请率尔颁行既昧经常实时更改此烦而无信之验矣又海行条贯虽是故违皆从失坐全乖律意致壊大法此轻而弗禀之甚矣臣请特降诏书今后百官起请条贯令中书枢密院看详会议必可经久方得施行如事干刑名者更于审刑大理寺勾明会法律官员参详其起请内有能合律意可以久行者委中书将起请之词删去繁冗裁为制勅然后颁行天下必期遵守其冲改条贯并令缴纳免致错乱误有施行仍望别降勅命今后逐处当职官吏亲被制书及到职后所受条贯敢故违者不以海行并从违制徒二年未到职以前所降条贯失于检用情非故违者并从本条失错断决杖一百余人犯海行条贯不指定违制刑名者并从失坐若条贯差失于事有害逐处长吏别有禨会须至便宜而行者并须具缘由闻奏委中书枢密院详酌如合理道即与放罪仍便相度别从改更
奏议葬荆王
昨日奉圣旨令中书熟议荆王葬事者臣谓此议有三其一曰年岁不利此阴阳之说也其二曰财用方困此有司之忧也其三曰京西冦盗之后不可更有搔扰此忧民之放也臣又别有四议乞陛下择之其一曰诸侯五月而葬是自古不易之典今年岁不利之说非圣人之法言也其二曰天下财利虽困岂不能葬一皇叔耶陛下常以荆王为太宗爱子真宗爱弟虽谗惑多端陛下仁孝力能保全使得令终岂忍送葬之际却惜财利而废典礼使不得及时而葬恐未副太宗真宗之意臣为陛下惜之岂不防天下之窃议哉更乞检会先朝诸王之薨有无权厝之者其三曰自来敇葬多是旋生事节呼索无算臣请特降圣旨令宋祈王守忠与三司使副并礼官聚议合要物色务从简俭画一闻奏与降勅命依所定事件应副更不得于敇外旋生事节枉费官物仍出圣意特赐内藏库钱帛若干备葬事使有司易为应副如此则陛下孝德无亏光于史册其四曰自来勅葬枉费大半道路供应民不聊生臣请特降严旨荆王二子并左右五七人送葬外其余妇人合存合放便与处分更不令前去自然道路易为供顿大减冗费既减得费耗又存得典礼此国家之正体也乞圣慈从长处分臣待罪政府不敢不尽
奏议许懐德等差遣
臣窃见许懐德在延州为不进兵击贼及军民虚惊抛弃随军粮草遂送永兴勘劾该赦释放授秦州部署近又西贼侵边破荡却熟戸一千帐不能保护即合重行朝典以其在边无效降充永兴部署郭承佑降知相州为转运使纠奏充北京都部署此二人一面责降一面迁转天下闻之是朝廷赏罚颠倒取笑四方何以激劝勲臣何以鉴戒惰将如王信狄青实有武勇堪任管军亦恐未有大功迁转太速祖宗朝任用边将赏赐至厚使用度充足委信至重使生杀在巳惟惜官职不令满志恐有懈惰不思立功实前王驭将之术也又朝廷曽降诏所阙都虞候等更不循转候有边功除授今却不因功劳冲改此诏而今而后国家之命全无信矣惟用兵命将之令尤要取信系国安危与其它号令不同如须合转起亦候过郊礼使作该恩方可进爵愿陛下再三思之仍乞丁宁指挥两府今后议论赏罚不可轻易须是有所激劝不招旁议方可施行臣谓国家承五代之弊赖祖宗威德陛下仁圣保守四海久无祸难今四夷巳动百姓巳困仓库已虚兵旅已骄国家安危实未可保惟赏罚之柄驾驭天下如赏罚频失将何以保太平之业臣切愳之愿陛下裁择
奏复位臣僚奏荐子弟亲戚恩泽事
宰相使相旧制子除将作监丞弟兄孙侄并授太祝奉礼
今后亲弟兄孙侄并朞亲尊属依旧制其余亲属并等第与试衔
枢密使参知政事枢密副使旧制子除太祝奉礼弟兄孙侄并授守秘校
今后子孙并朞亲尊属并依旧制其余亲属并与试衔
仆射尚书旧制子除守秘校弟兄孙侄并授京主簿
今后子孙并朞亲尊属依旧制其余亲属并与试衔
三司使翰林学士侍读侍讲学士龙图阁枢密直学士丞郎旧制子除正字弟兄孙侄并授京主簿
今后子依旧制朞亲尊属授主簿其余亲属并等第与试衔并斋郎
给谏舎人龙图阁直学士知制诰大卿监龙图天章阁待制三司副使知杂旧制子与京主簿弟兄孙侄并授试衔
今后长子除京主簿其余亲属并与试衔并斋郎
正郎至带馆职员外郎遇南郊大礼合奏荐亲属者若降在监当不得陈乞曽犯正入赃罪至追官该恩叙用后来累官正郎者只得奏荫子孙一名诸路转运使提点刑狱遇南郊大礼内有正郎带馆职员外郎自合奏荐外余并须于郊礼日前到任一年者方得奏荐亲属
一巳上臣僚奏荐子孙亲属内长子长孙皆不拘年甲（虽本非长子长孙见在居长者亦是）诸子诸孙须年十五以上弟侄等并须二十以上方得奏荐所奏亲属并须在五服内者如虚増年甲并妄冒服纪并以上书诈不实论其合奏异姓之时即不问服纪应曽奏得子孙恩泽后其子孙亡殁本官别无孙食禄者并许再奏子孙亲属一名更不拘年甲
一应奏荫选人年二十五以上遇南郊大礼限半年内许令赴铨投状差两制以上官三员于尚书省锁院置封弥誊录司考试内习辞业试一场或论一首或诗赋各一首词理可采不犯不考式者为及格与放选注官习经业者春秋礼记毛诗周易尚书逐人各专一经并兼习律文试一场墨义十道只问正文不问注疏五通者为及格与放选注官剥落者且守选限经三度试不中者选限满日与司士参军内有京朝官三人同罪保举有行止堪守官者注逺地判官簿尉如不赴试又无上件举主并虽曽三度就试词业纰缪对义不及格更不理选限
一奏荫京官候年及二十五每年春一度赴国子监投状差两制巳上官三员于太学锁院依选人考试内及格者方与差遣候两任无私罪有本路转运提刑知州通判三人同罪保举即入亲民经三度试不及格者如有三人朝臣同罪保举有行止可以差任者与小处监当候两任无私罪本路转运提刑知州通判五人同罪保举方得亲民其不赴程试又无上件官举并虽曽三度就试词业纰缪对义不及格者未得差使如却愿班行者与等第安排
奏复位职田顷畆
州职田
长吏
大藩府二十顷　节镇十五顷　防团以下州军十顷　京军监七顷
通判
大藩府八顷　节镇七顷　防团以下州军六顷
幕职官
大藩府（判官五顷余并四顷）　节镇（判官四顷余并三顷五十畆）　防团以下州军监（判官三顷五十畆余并三顷）
县职田
令
万户以上六顷　五千戸以上各五顷　不满五千戸并四顷
簿尉
万戸以上三顷　五千戸以上（各二顷五十畆）　不满五千戸并两顷
发运转运使比节镇长吏
武官职田
部署顷畆比节镇长吏
钤辖比防团州长吏
路分都监比节镇通判
都监比大藩府判官
监押比节镇判官
州军监当官员使臣职田不得过本处职官之数在县镇监当不得过簿尉之数
录事参军比本州岛判官判司比倚郭县簿尉
一无职田处及有职田而顷畆少处幷元摽得山石积涝之地不可耕植者限三年内检括官荒田并戸絶地土及五年以上逃田支拨添换其系官庄田见有人户出纳租课者不得一例支拨如逐县职田比今来所定顷亩数目不足即据见在重与上下众官等第均分如地内有桑枣蔬果之利者即以所收宜利约度比附逐处地利折充职田顷亩其田许逐厅自差公人勾当并招置客戸每顷占客不得过三戸即不得令州县差人勾当及招客戸或遇灾伤并令检灾伤官员依例检覆的实分数减放子利如逐处官员为恐减下职田子利却一例不肯收接人戸灾伤词状者并从违制定断其本官职田上见收子利尽底纳官如将地土影庇令免却合入差徭及抑配虚作租佃令出课利入巳者并以受所监临财物赃罪论所差勾当人亦行严断仍令提点刑狱司专切觉察辖下官员职田欺弊犯者画时勘鞠施行内情理颇重失于觉察者本司官员当议勘劾各降差遣或有该说不尽事理仰逐处起请闻奏
奏复位臣僚转官及差遣体例
一今后两地臣僚非有勲德善状即不得非时进秩或非次罢免者仍不以转官带职为例
一两省以上自来四年勘会转官今后并具履歴取旨
一旧制京朝官三周年磨勘私罪幷曽降差遣者四周年赃罪者五周年今后内外差遣京朝官无赃私罪者依旧三周年磨勘磨勘年限内犯私罪并公罪曽降差遣者四周年有入巳赃罪者五周年毎遇磨勘仰审官院先具元犯情理入已不入巳因依轻重并令度磨勘年限内有无劳绩及举主人数进呈取旨如经两度取旨磨勘各有劳绩及有同罪举主三人以上又无私过者即依常例三周年磨勘更不先取旨其到阙守候差遣人于指射路分内未有阙以前并受差遣以后待阙及得替赴任公程月日（水计纲路程）并许通计磨勘如守候差遣人于元指射合入路分内有阙不就则将守候差遣半年后月日并假限外及得替赴任公程外住滞日数并不得理入磨勘之限
一今后京朝官上章陈乞并于中书审官院求就在京差遣者（此后各须投状）并五周年磨勘所有前后资考即许通计如因省府等处保举及准条贯差入在京勾当者依旧三周年磨勘即不得保举及选差见任两地并大两省以上及省府台諌官有服纪亲属入在京差遣
一巳上差遣京朝官并陈乞在京勾当京朝官自降敇以前转官及一周年者将来且依旧制年限磨勘一次其已得在京差遣未曽勾当却求外任者并听
一今后文武臣僚善政异绩可为众范或劝课农耕厚获美利或差鞠狱累雪寃枉或在京监当库务能革大弊因省得钱物万数多者委所属保明闻奏量事迹大小特与改官不隔磨勘或升陟差遣其幕职州县官未该磨勘而有上项劳政者亦与比类升擢如保明不实以上书诈不实论
一朝官转至员外郎须自任升朝官后有安抚转运使提点刑狱或清望官共五人同罪保举并三周年内无私罪者方得磨勘员外郎转至正郎须自任员外郎后有上项官五人同罪保举并三周年内无私罪方得磨勘巳上如举主不足五周年无公私过犯者亦与磨勘郎中转少卿监亦依此施行少卿监转大卿监并转諌议大夫并取圣选指挥
一今后京朝官幕职州县官到审官院流内铨差注日仰铨院体量如有事状猥滥老疾愚昧之人不称事任并别取旨本司不举仰御史台弹劾
奏乞于陜西河东沿边行赎法
臣窃见陜西河东边计不足遂铸铁钱以助军费而民多盗铸日犯极典为法之弊久将不堪臣观舜典曰金作赎刑又吕刑曰五刑不简正于五罚（注谓不应五刑当正五罚出金赎罪）是虞舜周公皆用赎法孔子删书垂于后世明其可行之法也歴代尝行今久不用人或疑之臣欲乞且于陜西河东沿边次边州军行之候戎事稍息官不阙用则别从朝旨今具条如后
舜典曰金作赎刑（金黄金误而入刑出金以赎罪）
吕刑曰五刑不简正于五罚（不简核谓不应五刑当正五罚出金赎罪）五罚不服正于五过（不服不成罚也正于五过从赦免）
墨辟疑赦其罚百锾劓辟疑赦其罚惟倍剕辟疑赦
其罚倍差宫辟疑赦其罚六百锾大辟疑赦其罚千锾
汉惠帝民得买爵三十级以免死罪（令民出买爵之钱一级直钱二千凡为六万）
文帝输粟县官得以除罪
武帝令死罪入赎钱五十万减死一等
梁高祖诏依周汉旧典有罪入赎外详为条格以时
奏闻
齐武时以尚书令王亮侍中王莹仆射沈约等参定刑书其制刑为十五等之差弃市以上为死罪枭其首其次弃形二岁已上为耐罪言各随伎能而任使之也有髠钳五岁刑笞三百收赎绢男子六百疋又有四岁刑男子四十八疋又有三岁刑男子三十六疋又有二岁刑男子二十四疋罚金一两已上为赎罪赎死者金二斤男子十六疋赎髠钳五岁刑笞二百者金一斤十二两男子十四疋赎四岁刑者金一斤八两男子十二疋赎三岁刑者金一斤四两男子十疋赎二岁刑者金一斤男子八疋罚金十二两者男子六疋罚金八两者男子四疋罚金四两者男子二疋罚金二两者男子一疋罚金一两者男子二丈女子各半之五刑不简正于五罚五罚不服正于五过以赎论故为此十五等之差
一徒以上罪不赎
一杖以下罪依下项
一侵损于人者皆不赎侵谓（侵财物损谓伤拆于人）
一兵士公人不赎内公人不因公事私自失误者亦听赎
一为盗并造作诈伪及诬告论不干已事者皆不赎
一捕捉贼盗公人违限等罪不赎
一兴贩私茶盐酝卖私酒并赌赙人并不赎
一所犯罪新条该赎至第三犯者不赎
一众人共犯一事合赎富贵不均者不赎内有物力愿与众人纳罚钱者即皆听赎造意人不以贫富不赎
一军人百姓同犯一事者不赎
一应有荫并老小疾患之类但旧条合赎者并依旧法每斤纳钱一百二十文足
一旧条不该赎而今得赎者并取情愿之人其铜毎斤纳钱一贯二百文足亦许以粟帛依时价折纳其钱无物赎纳者自依常法区分
一逐县典押保举有行止会笔札曹司一名赴本州岛法司习学法律委本州岛长吏以下聚厅试验稍通刑名义理即放归本县充法司候三周年捡断无失者与转一资有失误无赃私者五年与转一资
一所断赎刑失错者官吏各凖其罪不以失减官典受赃者并以枉法赃论
奏灾异后合行四事
臣近日屡闻德音以灾异数见畏天罪已此实圣帝明王至仁之体也天下幸甚幸甚昨日宰臣等再奉圣旨不须谢过但自行事此又济时责实之要也臣等敢不惶恐思竭诚志以副宵旰之意臣观自古国家皆有灾异但圣德善政及于天下人不敢怨叛则虽有灾异而无祸变也如其德衰政暴兆民怨叛故灾异之出多成祸变也陛下今既畏天之戒上忧宗社下忧生灵固巳得尧汤之心矣如更行尧汤之事使天下受赐其有灾异适足増陛下之盛德臣待罪辅臣经年无状四方多事未敢引退恐负君亲擢用之意臣窃观自祥符年后以至今日火不炎上之灾巳十数度又累有地震之异今夏蝗秋涝人多妖言虽陛下修德罪已自可以动天地感鬼神而念及生民若不遑处臣请行此数事少助陛下救生民之万一惟圣心裁择
一委天下按察使省视官吏老耄者罢之贪浊者劾之昬懦者逐之是能去谬吏而糺慢政也至于激劝善政之术即未着明其官吏中有畏上位之威希意望进或矫修廉节而争为猛政求集事之名者务为暴敛求尽公之称者专用深文政尚虚声人受实弊资产竭于科率举动触于刑宪生民困苦善人嗟痛此天下怨叛之本也秦以天下怨叛而亡汉以救秦之弊而兴臣请诏诸路按察官除常程紏察举荐外于辖下知州知县县令中别选洁巳爱民显有善政得百姓心如倚父母者各具有的实事状举三两人特与改官再任或升陟委用如此则天下官吏知陛下忧赤子之心各务爱民求理不为苛政足以息生民之怨叛也如所举不实仰御史台弹奏当议重行贬黜令别进呈唐时选刺史县令条目便乞约附施行
一天下官吏明贤者絶少愚暗者至多民讼不能辨吏奸不能防听断十事差失者五六转运使提点刑狱但采其虚声岂能徧阅其实故刑罚不中日有枉滥其奏按于朝廷者千百事中一二事耳其奏到案牍下审刑大理寺又只据案文不察情实惟务尽法岂恤非辜或无正条则引谬例一断之后虽寃莫伸或能理雪百无一二其间死生荣辱伤人之情实损和气者多矣古者一刑不当而三年大旱着于史策以戒来代非虚言也况天下枉滥之法宁不召灾沴之应耶臣请诏天下按察官专切体量州县长吏及刑狱法官有用法枉曲侵害良善者具事状奏闻候到朝廷详其情理别行降黜其审刑大理寺乞选辅臣一员兼领以慎重天下之法令检寻自来断案及旧例削其谬误可存留者着为例册
一今诸道常平仓司农寺管辖官小权轻主张不逮逐处提点刑狱多不举职尽被州府借出常平仓钱本使用致不能及时聚籴毎有灾沴及其遣使安抚虽民委沟壑而仓廪空虚无所振发徒有安抚之名而无救恤之实又国家养民之政本尚务农因民之利而利之则朝廷不劳心而民自养之矣臣请选辅臣一员兼领司农寺力主天下常平仓使时聚籴以防灾沴并诏诸路提点刑狱今后得替上殿并先进呈本路常平仓斛■〈豆斗〉数目方得别奏公事移任者亦须依此发奏后方得起离仰司农寺常切纠举及委辅臣等速定劝农赏罚条约颁行天下
一天下茶盐出于山海是天地之利以养万民也近古以来官禁其源人多犯法今又絶商旅之路官自行贩困于运置其民庶私贩者徒流兵稍盗取者绞配岁有千万人罹此刑祸是有司与民争利作为此制皆非先王之法也及以官贩之利较其商旅则増息非多而固护之弊未能革者俟陛下之睿断尔臣请诏天下茶盐之法尽使行商以去苛刻之刑以息运置之劳以取长久之利此亦助陛下修德省刑之万一也
奏赎法等三事
臣数日前面奏三代帝王子孙绵逺盖由积德之深臣请陛下日修至仁之德下及民庶以感动天地此圣嗣无疆之本也今有札子三道进呈内一道为议赎法事即乞降出
臣近覩诏旨令御史台审刑院大理寺修编敇所同议赎刑此陛下至德深仁被于亿姓天下幸甚今諌官孙甫上言乞令大臣定夺施行臣欲乞特降圣旨令中书枢密院同与见议官员疾速定夺闻奏仍乞且赎杖罪巳下情理轻者所贵易行取进止
臣闻唐武德九年八月十八日诏曰观省宫掖其数实多悯兹深闭久离亲族一时减省各从娶聘自是宫中前后所出三千余人又贞观二年十月二日太宗谓侍臣曰妇人幽闭深宫情实可悯隋氏末年求采无已此皆竭人财力朕所不取扫洒之余更何所用于是命尚书右丞戴冑给事中杜正伦于掖庭西门拣出之臣不知今来宫中人数几多或供使有余宜降诏旨特令减放以遂物性又省冗费亦人君盛德之事可以感动天意
●钦定四库全书
范文正奏议巻下
（宋）范仲淹 撰
○边事
奏陜西河北和守攻备四策
臣等蒙圣恩非次奬擢待罪两府日夜忧迫恐负陛下委用之意臣等诚无所长但塞下初还粗知边事不敢有隠臣等闻三代以还皆有戎狄之患以至侵陵中国被于渭洛齐晋逐之于前秦汉驱之于后中原始清人伦乃叙逮于西晋之弱羣胡猾夏天宝之末石晋之际中国不幸皆罹其害自周世宗北征之后虽疆土未复夷夏稍分我祖宗奕世修备大庇生民今西北二方复相交构夹困中国元昊率先叛命兵犯延安次犯镇戎杀伤军民曽无虚岁中国之兵讨伐未利而北人举十万众谓元昊是甥舅之邦责中国不当称兵此交构之迹更何疑哉国家以生民之故増物帛以续盟好彼既获利方肯旋师今乗西夏通顺之议又欲主盟邀功以自尊大元昊屡战屡胜且倚北人事势虽求通顺实欲息肩亦如北人大获厚利候其物力稍丰可以举众则必长驱深入有吞倂闗辅之志何以知之昨定川之战我师不利彼作伪诏诱胁边人欲定闗中其谋不细盖汉多叛人陷于穷漠衣食嗜好皆不如意必以苻坚刘元海元魏故事日夜游说元昊使其侵取汉地而以汉人守之则富贵功名衣食嗜好得如其意乃知非独元昊志在侵汉实汉之叛人日夜为贼之谋也朝廷若从其通顺则北人邀功自为主盟下视中国要求无厌多方困我而终于用兵矣若拒絶其意则元昊今秋必复大举北人亦必遣使问我拒絶元昊之故或便称兵塞外张势胁我国家至时宁不疑惧必于陜西选将抽兵移于河北未战而西陲已虚元昊乗虚而来必得志于闗辅此二敌交构之势何以御之臣等思度是和与不和俱为大患然则为今之谋者莫若择帅练兵处置边事日夜计畧为用武之策以和好为权宜以战守为实事彼知我有谋有备不敢轻举则盟约可久矣如不我知轻负盟约我则乗彼之骄可困可击未必能为中国患也臣等请画一言之
一陜西和策
臣观西戎蓄祸积有岁年徳明在时已闻僭拟元昊方壮遂肆凶骄外倚北人内凌中国屡战屡胜未尝挫衂而乃辄求通顺实圗休息所获者大利所屈者虚称然犹干请多端奸谋未测国家以生灵为念不可不纳如唐髙祖太宗应天顺人百战百胜犹屈于突厥当戎王始亡为之举哀废朝三日遣百寮诣馆吊其来使其屈礼之甚也又太宗骑六骑于渭上见颉利与语复亲与之盟颉利既退左右劝击之太宗谓我击彼败惧而修徳后患必深乃周旋俯就使之骄怠一旦遣李靖擒之威振四极此盛王之谋也陛下如唐髙祖太宗隆礼敦信以盟好为权宜选将练兵以攻守为实事彼不背盟我则抚纳无倦彼将负徳我则攻守皆宜如此则结好之策未有失也
二陜西守策
元昊自来通顺之时岁受恩赐朝廷抚纳甚厚未尝有失尚犹时扰边境杀戮将吏暨叛命以来累次大举曽无沮败乃求通顺实蓄阴谋非屈伏之志也朝廷若以权宜许之更当严作守备然陜西久屯大兵供费殚竭减兵则守备不足不减则物力巳困臣等请縁边城寨愈加缮完使戎狄之心无所窥伺又久守之计须用土兵各谙山川多习战斗比之东兵战守功倍然縁边次边土兵数少分守不足更当于要便城寨招置土兵若近里土兵愿改隶边寨者即遣其家而团集之况昨来庆州创起大顺城欲置振武保捷兵两指挥仍于永兴华耀土兵中召其愿守寨者而应募甚众何则闗内诸州土兵多在边上或得代归营而数月之间复出逺戍岂徒星霜之苦极伤骨肉之恩征夫不保其家离妇颇多犯法人情不免久则怨起如得倂迁其家于縁边住营更免出军父母妻子乐于完聚战则相救守则相安或谓若土兵携家居于塞下则全分请给其费尤多不然土兵月给差少又素号精强使之戍边于东兵数复可减然于逐路渐为増益二年以来方能整习固非一朝可骤改也又陜西新刺保捷土兵其中尫弱不堪战阵者宜沙汰之使归于田亩既省军费复増农力然后东兵三分中一分屯边以助土兵之势一分移入次边或屯闗辅以息馈饷之困一分归京师以严禁卫之防彼如纳欵未变则东兵三分中更可减退又縁边无税之地所招弓箭手各使聚居险要毎一两指挥共修一堡以完其家与城寨相应彼戎小至则使属户蕃兵暨弓箭手与诸寨土兵共力御捍彼戎大举则二旬之前必闻举集我之次边军马尽可勾呼驻于坚城以待敌之进退縁边山岅重复彼之大兵必循大川而行先求疾速使其得胜使我师沮而不出方敢散兵掳掠过越险阻更无顾虑我若持重不战则彼之重兵行川路中粮草无所给牛羊无所获不数日人马困敝彼之重兵更不敢越险又未能决胜必不得已而散兵掳掠我于山谷村落中伏精锐以待之彼散掠之兵轻而寡弱可击可逐使散无所掠聚不得战欲长驱深入我则使诸将出竒以蹑其后欲全师以归我则使诸城出兵以乗其敝彼将进而有祸不三两举势必败亡此守策之要也
三陜西攻策
元昊巢穴实在河外河外之兵懦而罕战惟横山一带蕃部东至麟府西至原渭二千余里人马精劲惯习战斗与汉界相附每大举入冦必为前锋故西戎以山界蕃部为强兵汉家以山界属户及弓箭手为善战以此观之各以边人为强理固明矣所以秦汉驱逐西戎必先得山界之城彼既逺遁然后以河为限寇不深入傥元昊归欵则请假和策以待之如未通顺或顺而翻覆则有可攻之策非穷兵黩武角胜于絶漠之外也臣等尝计陜西四路之兵总数几三十万非不多也然各分守城寨故每岁战兵大率不过二万余人坐食刍粮不敢举动岁岁设备常如冦至不知贼人之谋果犯何路贼界则不然种落散居衣食自给忽尔点集倂攻一路故所统之众动号十余万人以我分散之兵拒彼专一之势众寡不敌遂及于败且彼为客当劳而反逸我为主当逸而反劳我若复用此计彼劳我逸则取胜必矣臣等请于鄜延环庆泾原路各选将佐三五人使臣一二十人步兵二万骑兵三千以为三军以新定阵法训练岁余俟其精勇然后观贼之隙使三军互掠于横山更进兵降者纳质厚赏各令安土拒者倂兵急击必破其族假若鄜延一军先出贼必大举来应我则退守边寨或据险要不与大战不越旬日彼自困敝势将溃归则我环庆之军复出焉彼若再图点集来拒王师则又有泾原之师乗间而入使贼奔命不暇部落携怨则我兵势自振如宥州绥州金汤白豹折姜等寨皆可就而城之其山界蕃部去元昊且逺求援不及又我以坚城据之以精兵临之彼既乐其土复逼以威必须归附以图安全三五年间山界可以尽取此春秋时呉用三师破楚之策也元昊若失横山之势可谓断其右臂矣矧汉唐之旧疆岂今日之生事也
四河北备策
臣等于陜西縁边颇究利害所陈三策必可施用而国家御戎之计在北为大臣等敢不经心且北戎乆强在后唐日以兵四十万送石髙祖至洛阳立为天子而还遂与石晋为父子之邦邀求无厌晋不能支一旦衅起长驱南牧直抵京师掳石少主及当时公卿尽室而去幽燕遂陷为中原千古之耻尚未能雪国家以生灵之故与之结和将休兵养民有所待也及天下无事人人怀安不复有征战之议前年北人骤变诡谋称兵燕蓟有背盟之虞割地之请国家仓卒无备难于用兵遂増重赂以续前好彼既获利方肯旋师今乗元昊通顺之议又欲邀主盟之功其势愈重茍不大为之备祸未可量臣等固请朝廷力行七事以防大患一密为经畧二再议兵屯三专于选将四急于教战五训练义勇六修京师外城七密定讨伐之谋一密为经畧者自河朔罢兵以来几四十年州郡因循武事废弛凡谋兴葺则罪其引惹昨朝廷选差转运使盖欲革去旧弊预为之防然既有本职则日为宂事所婴未暇周虑请选有材识近臣假以都转运使之名暂往经画使亲视边垒精究利害凡边计未备者皆条上而更置之不出半年归奏阙下更令中书枢密院子细询访熟议经久之计若敌情骤变则我有以待之矣二再议兵屯者自来真定府定州髙阳闗分为三路其所辖兵马未甚整齐及有一州兵马却属两路之处又未晓本路将来于何处控扼合用重兵若干又甚处只宜固守合屯兵若干及三路互相应援次第须差近臣往彼密为经畧方可预定法制临时不至差失或事宜未动亦当相度军马合那减于何处驻泊使就刍粮以省边费庶免先自匮乏至用兵之日重困生民三专于选将者委枢密院于合门祇候使臣已上选人三班院于使臣中选人殿前马步军司于军旅中选人或有智畧或有材武堪边上试用者逐旋进呈据选到人数以籍记之候本路有阙则从而差授如此则三二年间得人多矣四急于教战者于陜西四路抽取曽经押战队使臣十数人更授以新议八阵之法遣往河北阅习诸军使各知竒正循环之术应敌无穷五训练义勇者今河北所籍义勇虽约唐之府兵法制三时农务一时教战然未建府卫之官而法制不行号令不一须别选知州知县县令可治兵者并増置将校使人人各知军中之法应敌可用斯则强兵制胜之本矣六修京师外城者后唐无备契丹一举直陷洛阳石晋无备契丹一举直陷京师故契丹之心于今骄慢必谓边城坚而难攻京师坦而无备一朝称兵必谋深入我以京师无备必促河朔重兵与之攻战战或不胜则敌人益骄更无顾虑直叩澶渊张犯阙之势至时遣使邀求欲以大河为界我既无备将何以御从之不可拒之必难又振逼京师何以为计若京城坚完则戒河朔重兵勿与之战彼不能战则无乗势之气欲谋深入则前有坚城后有重兵必将沮而自退退而不整则邀之可也是则修京城者非徒御冦诚以伐深入之谋也汉惠帝时起六百里内男女城长安二年而毕唐明皇时城长安九十日毕考法于古择利于今京城之修盖无疑矣然须二年成之则民不劳苦人不惊骇矣七密定讨伐之谋者彼幽燕数州人本汉俗思汉之意子孙不忘太宗皇帝既克河东乗胜北讨数州吏民望风请命惟幽州未破我军虚惊班师以来岁月绵逺如天限其北无复轻议一昨盟好巳揺安保其往当训兵养马密为方畧以待其变未变则我不先举变则我有后图指彼数州决其收复使彼思汉之俗复为我民成太宗皇帝赫怒之志雪石晋千古之耻则陛下之功如天如日着于无穷矣
奏陜西河北画一利害事
陜西八事
一相度縁边城寨未坚牢处更加修完
二陜西诸州土兵内招愿守寨者移为边兵
三新刺保捷土兵内有尫弱不堪战阵者减放归农
四移减东兵入次边州军驻泊以就粮草有事宜则勾赴边上
五縁边弓箭手逐一两指挥各筑堡子居住
六逐路差人密切先相度下山川要害可控扼处并可伏兵之处
七逐路各选将佐三五人使臣一二十人步兵二万骑兵三千以备攻战
八相度下横山一带要害之地如进兵攻讨则据险修寨以夺其地就降其众
河北五事
一遣才臣权领河北转运使密令经度边事
二再议河北三路合屯兵去处三委枢密院于合门祇候以上选人
三班院于使臣中选人逐十日或一月具选人数进呈
四于陜西抽拣战队使臣十数人授以新议八阵之法教习诸军
五河北州县专选知州知县县令可以治兵者教习义勇并増置将校
奏元昊求和所争疆界乞更不问
臣窃观史籍见前代帝王与戎狄结和通好礼意甚重非志不髙而力不足也葢惧边事不息困耗生民用兵久之必生他变而为社稷之忧如汉髙帝唐太宗身经百战大服天下不敢黩武而屈事西北者正为此也及其国力强盛将帅得人则长驱破敌以雪天下之耻今西北二处合谋并力夹困中原西兵数年未能平定近方遣使往复以议通顺而延州塞门并河东丰州之地旧有属户居之则为我利自元昊驱掠西去遂为隙地中国利害不系于此今众议须欲复得塞门以全疆土借如祖宗朝北陷易州西失灵夏及其和好皆畧而不言耻以前失之丑而求无用之地也今西戎恡不足与争但名体巳顺余可假借以成和好然后重议边事退移兵马减省粮草安我生民勤我稼穑选将练士使国富民强以待四夷之变此帝王有道之术社稷无穷之庆也如欲与戎狄理曲直决胜负以耗兆民以危天下语之则易行之实难臣备位二府当思安危大计不敢避人谤议上下其说累陛下包荒之徳以重増宵旰之忧臣不胜恳迫惶恐之至
奏为陜西四路入中粮草及支移二税
臣窃见陜西四路各屯重兵所入中粮草又无定数并支却京师钱帛久而行之府库须竭又支移闗辅二税往边上送纳道路险阻百姓劳费亦已凋弊至于转运司经画财利应副边上每年亦无定额纵使元昊纳欵未能顿解边兵悠久何以支济自来朝廷巳差逐路经畧兼计置粮草即未责事任伏望圣慈指挥更选差朝臣四人充陜西四路经畧计置判官专管本路税赋课利及图回营田等事仍令三司将逐路军马并见在粮草数目约度今后每年各计入中若干石于京师支给见钱比旧日十分中减下三分各令陜西转运司约度逐路税赋课利数目外每年各令支助钱帛若干既粮草钱帛皆是定额自然各务省节须拣精锐养赡及将蕃部弓箭手相兼使用不更占宂兵既沿边入中有数必自那移军马入次边及近里州军驻札其四路经畧计置判官便当知州差遣与本路经畧使及知州军等如能依此减省入中万数及图回财用不致亏误即加奬擢此军国之大计乞圣慈留意
奏论陜西兵马利害
臣窃知陜西禁军厢军不下二十万众防秋在近必须养育训谏以期成功在乎丰以衣食使壮其力积以金帛示有厚赏牛酒以恱之律罚以威之如此则兵有鬬志将以増气虽二十万众合为一心有守必坚有战必强平寇之期臣可卜也若饥不足其食寒不足其衣出无壮力入无厚赏军有退志将必丧气虽二十万众或有二心守则不坚战则不强平宼之期未可卜也于弓箭手民兵肯战守之时事须赏劝所用金帛诚须大备今陜西百姓已虚三军未振或闻三说之法可以备边以臣所见今榷货务商客纔有一百来名纵许于陜西河东路以三说入中即縁商客未多且可少助粮草而已若金银钱帛则岁时之内必难充足臣所以请放行向南盐客使客旅入纳粮草并金银钱帛数更有逐处富实之家不为商旅者必须以利劝之臣请逐处劝诱入纳上件物色一件纳及得万数除给与向南末盐交钞外更与恩泽一万贯者与上佐官三万贯者京官致仕如曽应举到省与本科出身除家便官愿班行安排或不就差遣者亦聴所贵防秋之期颇有边备乞朝廷速为大计使百姓乐输三军乐战则夷狄不利中外无忧山海之利何足以吝国家安危之计在圣心英断天下幸甚
奏乞陜西主帅带押蕃部使
臣窃见环庆路熟户蕃部约及二万人内只蕃官一千余人各有请受每人惟有料钱亦无月粮衣赐所费少于养赡长行兵士皆能辛苦熟于战鬬如抚驭之间恩威得所大可防托边界减得兵马今来环州种世衡原州蒋偕抚驭蕃部最有畏爱缓急可以呼集使唤欲乞朝廷先授此二人兼管辖蕃部使所贵激劝边臣于熟户用心専加统领缓急使唤渐可减得戍兵万数其四路主帅亦令依旧时节度并带押蕃部使
奏乞宣谕大臣定河东捍御策
臣窃见契丹遣使来朝廷言欲征西今边上探报皆称契丹大发兵马讨伐呆家族并夹山部落及称亦与元昊兵马相杀又报元昊亦已点集左厢军马既是二国举动大兵必有大事以臣料之夹山等蕃部小族岂二国尽举大兵攻讨此可疑一也又元昊自来惟倚契丹侵凌中原今无大故何敢便与契丹相絶而举兵相持此可疑二也自古圣贤议论皆称夷狄无信今朝廷便欲倚凭此可疑三也前来契丹邀中国进纳物帛欲屈伏朝廷元昊僭号扰边屡擒将帅如盟信可保何至有今日之举又可疑四也河东地震数年占书亦主城陷今二国之兵萃于彼方此又大可疑五也又边上探得契丹遣使二道至南山宁化军岢岚军后面觑步谷口道路此又大可疑六也设或二国不守盟信卒然奔冲以数十万众乗不备而来河东兵马不多名将极少众寡不敌谁敢决战此大可忧一也契丹素善攻城今探得点集床子弩并炮手皆攻城之具与昔时不同况元昊界无城可攻如却入汉界并攻三两城破而屠之则其余城乗风可下此大可忧二也万一此度却未奔冲以取中国之信使安于疑为后举之策此大可忧三也今乞圣慈顾问大臣如契丹可以保信必不入寇亦不与元昊连冲则乞今日同署一奏纳于御前使中外安静不更忧疑他日或误大事责有所归如大臣不敢保信则乞指挥大臣今日更不归廰便画御捍之策抽何路军马用何人将帅添若干钱帛据何处要害如此定策犹恐后时不能当二敌之势若更因循度日直候大宼入境然后为谋则河东一倾危逼宗社臣待罪两府义当极论不敢有隠系圣断处之
奏乞拒契丹所请絶元昊和约
臣窃见契丹来书谋事在邀功势将构难还答之际尤宜慎重
一书中言元昊于中国名体未顺特为朝廷行征讨其邀功之意又大于前若许他此举将来何以礼报此一难也
一书中次言请朝廷絶元昊窃观元昊所上书削号称臣名体颇顺虽未为诚信茍遣人来纳誓书朝廷何辞拒之元昊昨来纳欵尚不肯言契丹指踪朝廷岂可言契丹之意以拒其和如无名而拒则我自失信而从契丹之请此二难也
一元昊于契丹从来未闻有不臣之状或实于他边界曽有相伤况是三二百户彼亦自可问罪何故便要朝廷絶元昊进贡若朝廷因而从之茍元昊不日却谢过于契丹又纳其请则与元昊依旧相连我与元昊怨隙转大朝廷一失其守长四夷轻中国之心此三难也
一契丹今来逼朝廷絶元昊之欵我若不敢违拒而遽从之将来契丹却称元昊已谢过设盟更不讨伐却逼朝廷与元昊通和是朝廷已失所守岂能更抗契丹之辞此四难也
一朝廷若以契丹之故阻絶元昊大信一失将来却以何辞与他和约纵巧能设辞元昊岂肯以前来所许屈伏于朝廷必乗我之失大有呼索此五难也
一元昊或纳誓书既不可阻今契丹所请或即阻之诚朝廷之所重也然契丹元昊本来连谋今日之情未可凭信臣请朝廷建御捍之谋以待二冦不必求三冦真伪之情边事如此恐误大计不敢不言
奏为契丹请絶元昊进贡利害
臣窃见契丹来书称朝廷曽请契丹止遏元昊今闻名体未顺遂举兵讨伐又请朝廷絶元昊进贡契丹安肯为朝廷特举大兵以讨元昊此不可信一也若自与元昊有隙必行讨伐其人使即合坚请阻絶元昊何却只问杨守素往来次第是无必讨之意此不可信二也余靖等今有见北主亲信须指挥夏州令杨守素入南朝勾当必是动有闗报今来北使却言北朝并不知子细此不可信三也万一契丹必有深隙须行讨伐必坚要阻絶元昊岂暇问于南朝名体顺不顺显是契丹虚称为朝廷西征驻重兵于云朔如元昊以誓书未立入寇河东亦足相为声援得至则享厚利如元昊更不入寇纳誓书于朝廷则契丹自为因行讨伐使元昊入贡以此为功而驻兵云朔以邀重报是契丹进退有利而俱为我害也臣谓朝廷今日答书则易将报必难而专于致赂欲满敌志则契丹大兵岂肯虚举而善退愿朝廷熟虑此事先宜大议备边之策然后遣使往来使敌知我有备无必胜之理则亦可以遏其邀功求报之心纵背盟好亦有以待之少减生灵之祸
奏乞将边任官员三年满日乞特转一资
臣等窃见陜西河东沿边州军城寨主兵武臣幷都监巡检寨主监押等自来与诸处武臣班行一例五年磨勘既劳逸不均又迁转无别是致各图优穏不就边任以此将佐而下常患乏人况战守之地责其死节茍循常规将何以劝臣等欲乞朝廷别立条制应陜西河东沿边州军满三周年者并与特转一资不隔磨勘所贵边上例各得人为经久之备
奏乞复位战功赏格
臣等窃见用兵以来战阵行赏逐处起请所见各异或谓须要首级或谓当录阵前得力之人至于使臣军员并不许手下人所获分数亦与士卒一般校功是以人无适从最害边事臣等欲乞朝廷将原定赏格幷诸处起请条贯重行定夺颁下诸路所贵军中知信第赏无差臣范仲淹臣韩琦
奏乞编录縁边部署司条贯宣敕事
臣等窃闻朝廷已议差官删定天圣编勅所有诸路沿边部署司前后承受宣勅条贯不少当用兵之际再合叅详兼虑诸处多有漏落臣等欲乞朝廷指挥诸路沿边部署司令具录前后宣勅条贯候到亦令相度编录如一司一务编勅之例须下逐处各令遵守臣范仲淹臣韩琦
奏乞差新转京官人充沿边知县事
臣等窃见陜西河东河北沿边次边州军当用兵备寇之际逐县令长尤要得人自来除合差京朝官外其余并从铨司拟注别无选择之法臣等欲乞特降指挥今后陜西河东河北沿边次边州军三千户以上县令员阙并差奏举磨勘新转京官人充填与当西川差遣所贵边逺之地人受其赐亦使才俊之流谙练边事他日选用不乏人臣范仲淹臣韩琦
奏乞免闗中支移二税却乞于次边入中斛■〈豆斗〉
臣窃见陜西数年以来科率百端民力大困州县督责不能存济兵间最为民患者是支移税赋转般斛■〈豆斗〉赴延州保安军山坡险恶一路食物草料时常踊贵人户往彼输纳比别路所贵三倍比本处州县送纳所费五倍害民若此实非久计臣等欲乞朝廷指挥都转运司体量闗辅今来灾旱民力困乏如边储有备其二税与免支移幷边上入中斛■〈豆斗〉大段价髙出却京师见钱银绢万数浩瀚亦令相度权于次边州军入中所贵减得官中贵价既次边有备则每遇事宜稍慢可以退那军马于次边就食粮草既稍苏民瘵又不悞军期如此守边庶为得策
奏乞许陜西四路经略司回易钱帛
臣等窃以西陲用兵以来沿边所费钱帛万数浩瀚官司屈乏未能充用其鄜延等四路帅臣虽有管本路粮草之名然转运司终是本职故不敢专行计置若不委之经度即边计常是不足臣等欲乞特降指挥下鄜延环庆泾原秦凤路经略使司应本路州军所管钱帛并许选差除廉干使臣公人等任便回易其收到利钱眀入省帐收附所有勾当人等如能大段回易得利息委本司具数保眀闻奏特与相度酬赏所贵有助军费少纾民力
奏策试方略等人各与縁边差遣事
臣等窃见河北陜西河东自来策试方略幷南省特奏名受恩泽人或未该放选及不理选限者虽程试之下偶不及等或晓习边事经歴艰苦或乡曲有誉年未衰退若只假以虚名实恐多有遗滞况沿边次边小处判司簿尉幷镇寨中务场常是阙官或于近里差官往彼勾当到本处却阙官员甚有费事臣等欲乞特降指挥下河北陜西河东转运司应本路策试方略幷南省特奏名人得杂出身试衔斋郎等未该放选及长司马司士文学助教等并不理选限者如愿入边逺即相度年未衰老有心力行止勾当得事之人具保眀申奏与注陜西沿边次边小处判司簿尉内监榷新置酒税等场务者只与驿券更不支本官料钱臣范仲淹臣韩琦
奏乞减武臣充提刑及令枢密院三班选人进呈
今西北二方交困中原骁盛如此国家御捍实在三边不惟战将乏人其知州知军幷驻泊都监大寨寨主常要有心力人勾当方可主兵马安缉蕃部严治城寨体探事机今来诸路提点刑狱多占却心力使臣或边上仓卒要人终是怯惧不堪任使欲乞特降圣旨诸路提点刑狱除川广福建路依旧差文臣武职相兼外其余路分只令文资勾当却留武职拣选少壮有精神者并与三路边上差遣令惯习边事或年甲虽髙素有心力未至衰老者亦可充边上知州军驻泊都监勾当颇济事务如无精神心力则是不材之人岂堪为按察之官澄清部下因此便可退入闲慢差使庶免取笑四方仍乞委枢密院除选拣上项提点刑狱使臣外更常切于武臣中选人及令三班院亦常选人逐月一度具选到人姓名闻奏引见与沿边次边差遣所贵边上多得有精神心力之人既久于其事则渐增胆勇缓急可用此乃养育将材御备戎寇之要也至于川广荆湖近蛮之处亦乞重选知州军都巡检等以镇抚边界存活生民
奏乞拣选往边上屯驻兵士
臣窃见去年以来自京差拨禁军往陜西边上屯戍内有诸处乡军顾到经贩之人幷向南诸处厢军拣上添填逐指挥内有小弱怯懦之人道路指笑及到边上不堪披带教阅虚破禁军诸般请受支赐今来又差发兵士五千人往秦州添屯幷续有诸军发往边上替换欲乞指挥下殿前马步军士应在京及畿内诸军今来幷向去合起发往边上兵士并须逐指挥依次勾来本司子细拣选下小弱不堪披带之人更不令发往边上其拣下小弱人数内原系在京诸司库务幷外路厢军如却愿归本处旧指挥者并令送还内有身材比旧等样小三两指却少壮得力者即不得■〈扌东〉下所有年老病患之人即等第与剰员安排其逐指挥人员年老疾患不得力者亦便拣选别与安排却于本指挥向下人员十将内拣选得功幷武艺髙强人升一两资权管勾当转员日依本资施行如本指挥人员十将内无可选拣即于以次指挥内选拣令权管补填勾当所贵在路便有干了军员部辖各得齐整不至依前作过其所差兵士本营在外州军府者即委逐处长吏都监监押依此拣选起发仍乞指挥诸路部署司将去年秋后差到屯驻驻泊幷今后差到兵士幷依此拣选施行讫逐旋开坐闻奏（所定武艺髙强须以弓弩别定才力及射骑格式）
奏乞拣沿边年髙病患军员
臣等窃见用兵之处诸军内若有指挥使员寮得力则不唯训练齐整兼临阵之时各能将领其下士卒方肯用命若人员不甚得力则向下兵士例各骄墯不受指踪多致退败显是军气强弱系于将校今来边上诸军人员甚有年老病患全不得力之人兼更有见阙人数不少若不早行选择则恐将来依前悞事臣等欲乞朝廷于都知押班及近上内臣内选差谙歴边事者三员内二员往陜西路一员往河东路计会逐处经略部署司勾集管下屯驻驻泊就粮诸军人员司共拣选如内有年髙脚手沉重幷疾患尫弱不堪披带及愚戆全无精神不堪部辖者并开坐申奏内屯驻驻泊人员一面发遣赴阙别与安排所有就粮指挥人员即更于逐人名下各令指射愿管厢军去处闻奏仍勒在本营听候朝只听旨候拣选毕即据指挥见阙人数便于诸军十将以上拣选曾有功劳者幷武艺髙强得力之人升一两资给帖权管候将来转员却依本资叙迁所贵将校得人士卒增气臣范仲淹臣韩琦
奏乞于散直等处拣有武勇心力人
臣窃知散直幷下班殿侍内甚有经歴吃得辛苦之人可以边上使唤乞特降指挥下殿前司于散直下班殿侍内拣选或有心力并具姓名闻奏当议再行拣选内曾有过犯人如武勇出伦亦别具姓名闻奏本班人员不得抑遏漏落当行勘断其拣到人数别分等第内上等人及识文字者差在阙人员处权管勾当三周年无过犯得力者令逐处保眀奏取旨使与转三班差遣权管与依转员例递迁安排有功劳者特行升擢大段胜于年老转员之人有悞战敌縁西北事大常须先选人在军中使唤以备边事
○荐举
奏为荐胡瑗李觏充学官
臣闻臣之至忠莫先于举士君之盛徳莫大于求贤泰通之朝岂敢隠黙臣窃见前密州观察推官胡瑗志穷坟典力行礼义见在湖州郡学教授聚徒百余人不惟讲论经旨着撰词业而常教以孝弟习以礼法人人向善闾里叹伏此实助陛下之声教为一代美事伏望圣慈特加恩奬升之太学可为师法又建昌军应茂才异等李觏丘园之秀实负文学着平土书眀堂图鸿儒硕学见之钦爱讲贯六经莫不赡通求于多士颇出伦辈搜贤之日可遗于草泽无补风化伏望圣慈特令敦遣延于庠序仍索所著文字进呈则见非常儒之学取进止
奏边上得力材武将佐等第姓名事
臣等在边上体量得材武可用将佐人数如后
第一等泾原路部署狄青有度量勇果能识机变
鄜延路部署五信忠勇敢战身先士卒
环庆路权钤辖知环州种世衡足机略善抚驭得蕃汉人情
环庆路钤辖范全武力过人临战有勇
第二等鄜延路都监周美谙练边情及有武勇（其人累有功劳欲乞特加遥郡刺史）
知保安州军刘拯有机智胆勇性亦沈审
秦凤路郡监谢云行勇力有机今之骁将
延州西路巡检使葛宗古弓马精强复有胆勇（其人近闻本路有赃私事发断遣日乞别取圣旨）
鄜延路都监谭嘉震勇而有知战守可用
泾原路都监黄士宁刚而有勇可当一队
鄜延路钤辖任守信能训练有机智
泾原路都监许迁训练严整能得众情
秦凤路钤辖安俊勇而有辩仓卒可使
环庆路都监张建侯知书戢下可当军阵
鄜延路都监张宗武精于训练可备偏裨数内刘拯张建侯张宗武虽曾改转一资比诸将未至优异臣等今同罪举保此三人乞各转两资及移易差遣
再奏乞蒋偕转官知原州
臣等窃见泾原路西北有镇戎军幷山外城寨及东北有原州最逼贼界又原州管下有眀珠灭臧康奴等蕃部常与西贼相连作过最为强恶若原州一面镇静则本路只御捍西北一路易为兵力所以原州须要用心官员在彼昨来臣某为覩朝廷降勅差北作坊副使蒋偕知泾州遂乞与本人转一正使改知原州照管上项一面蕃部寻奉勅就差知原州即不蒙改转官资縁本人自秘书丞制置青白盐使相次该磨勘又差遣合入提点刑狱兼是准诏敇举换右职即与近下差遣秘书丞自乞换右职人不同况泾州是近里节镇原州是极边小郡比为藉其才干非有过犯虚降却本人差遣兼本官到任已过半年州界蕃族别无骚动伏望圣慈特与转一正使依旧本路驻泊都监知原州臣范仲淹臣韩琦（兼在环庆州界点集添得蕃部一万八千余人）
奏举雷简夫充边上通判
臣等窃见秘书省校书郎佥书泰州观察判官厅公事雷简夫昨蒙朝廷敦遣起于草泽佐幕以来备见通敏求之多士得为异才欲乞圣慈特加奬擢与转一官就差充边郡通判庶观能效可进荣阶若不如所举臣等甘当同罪臣范仲淹臣韩琦
奏举姚嗣宗充学官
臣等窃见环州军事判官监庆州粮料院姚嗣宗策试方略考在优等效官边郡不避险阻文笔竒峭有古人风格兼通经术宜置国庠欲乞圣慈特授一学官候通前任成四考日与转原官若不如举状臣等甘当同罪臣范仲淹臣韩琦
奏马懐徳乞转合门祗候青涧城都监臣
等窃见延州青涧城兵马监押侍禁马懐徳曾为透漏蕃贼降差监当本路体量得前人有武勇心力却奏留在边上使唤自后掩杀蕃贼破荡族帐累度得功只是转一资酬奬其人实堪充将佐部领军马御捍边方兼种世衡曾乞纳所转官资却与本人升擢伏乞圣慈特与转合门祗候充延州青涧城都监臣范仲淹臣韩琦
奏乞酬奬张信
臣等窃见环庆教押军阵奉职张信自殿侍在边上累次与西贼斗敌前在延州赵瑜等手下作前队杀退蕃贼得赵瑜等银盌衣服后来赵瑜等并转三资张信即未曾酬奬其人气豪胆勇武力过人为一时之猛士在指使中少见其比欲乞朝廷特与改转一侍禁送种世衡手下管押军队分擘与禁军一两指挥专切教习独作一队为奇兵使唤必能身先士卒以立胜功臣范仲淹臣韩琦
奏乞差宣抚副使
臣奉敇差充陜西路宣抚使续奉朝旨体量于次边入中粮草事臣既蒙朝廷重寄须体量逐处将帅勇弱官吏能否那移军马幷相度钱谷利害求访民间疾苦照管縁边蕃部料度寇情经画胜势以分朝廷万一之忧非臣之愚可能独干众务臣昨日入对乞圣慈更选臣寮一员与臣同往每事议而后行庶少差失伏乞早降指挥兼臣已奏乞免罢御筵锡赉虽添差一员不至劳费
再奏乞召试前所举馆职王益柔章岷苏舜钦等
臣昨在枢密院日举文行有名之士十人堪充馆阁职事乞取声称着闻者先次召试自臣过中书后商量谓所举人多不可一齐召试欲候其中更有清望官举者即先次施行今所举人内殿中丞王益柔已有杜衍先曾举奏太常丞章岷又有王尧臣蒋镗举奏大理评事苏舜钦亦有王拱辰举奏此三人并有清望官举荐又见已到京及待阙未赴任欲乞降圣旨便与一试仍乞指挥学士院各试文论二首足以观其才识不令更试诗赋恐词艺小巧无补大猷况朝廷擢才之际宁使滞淹不同寻常陈乞之人更延资考
奏殿直王贵等
臣有随行指使右班殿直王贵殿前指挥使出职在边上三年有余右班殿直徐正殿前指挥使出职在边上二年半各好人材弓马累度随军出入勾当兵马须得干办三班奉职郭庆宗曽经战斗得功及有心计缓急使唤得力上件三人并堪边上任使欲乞朝廷各转一资充沿边寨主监押如未有员阙即自令随行指使候到边上遇有阙处即具奏差取进止
奏杜曾张沔
臣窃闻朝廷欲差杜曾判大理寺张沔河北路转运使杜曾详眀法令必能称职张沔廉谨精懃搢绅所许钱谷重难实所谙练兼本官自可三司副使发运使之任縁河朔屯师右武之地当选人经营一面为用兵之备伏望圣慈委大臣再加铨择庶免颇有改更（杜曾自梓州逺回又河北转运使自有今来留住判寺是在京重难职任乞与别议恩泽张沔自到陜府累有人举奏乞别与差遣）
奏举张去惑许元
臣窃覩国家用兵以来急于财利虽百姓大困更难刻剥三军不足又须经营莫若求通敏之才省枉费之用庶几下不生怨上不乏须臣窃见殿中丞监在京榷货务许元才力精干达于时务伏望圣慈指挥取索榷货务勾当遇有劳绩特与超转一官差充江淮制置发运判官必能减省冗费疏通利源不害生民胥助军国又臣窃见宁州通州著作佐郎张去惑素有时材不避艰苦昨庆州修大顺城建事之初日有寇至人情畏惧却求中辍遂差张去惑往彼劝谕将佐昼夜兴功众乃同心方能集事兼于宁州专管修城或创修山城功料浩瀚并以了毕防城战具皆精办臣昨同罪举本人乞改一官充陜西转运判官已奉朝旨依奉候有阙即差今来陜西省罢转运判官其张去惑自合别与差遣伏望圣慈差监在京榷货务替许元勾当臣所举此二人若不能办济臣甘失举之罪
奏杜杞等充馆职
臣闻书曰先王坐以待旦旁求俊彦盖天下治乱系之于人得人则治失人则乱故先王尽心焉臣伏覩朝廷两府任人多擢于两制词臣必由于馆殿是馆殿为育材之要府岂宜贤俊不充至于衰索唐太宗置文馆延天下贤良文学之士令更宿直听朝之暇引入内殿讲论政事至夜久方罢今馆阁臣寮率多清贫侨居桂玉之地皆求省府诸司职任或闻在馆供职者惟三两人甚未称陛下长养羣材之意臣窃见虞部员外郎杜杞太常丞章岷秘书丞尹源秘书省张掞殿中丞王益柔殿中丞吕士昌大理寺丞苏舜钦大理寺丞楚建中环州军事判官姚嗣宗国子监直讲孙复或文词雅逺可润皇猷或经术精通能发圣藴伏望圣慈委中书相度其间声实已著者乞不限资任先次召试各补馆职或有未协公议者乞加询采更候悉其才行即赐施行今后馆阁臣寮供职经二年不就诸司职任者乞特与恩例差遣庶令英俊之流日玩典籍不亲米盐之务专修经纬之业长育人才无尚于此臣窃闻太宗皇帝慕唐文皇之英风特建秘阁与三馆并崇听朝之余时或游幸此祖宗盛事不为不重今馆阁供职员数至少臣方敢上言所举虽多皆搢绅有闻之士更在朝廷取择臣谓天下至大圣人其难之纲纪或隳虽治必乱俊哲所聚虽危必安今边鄙尚虞旰呉未暇正宜广搜时彦大修王度以固其本之时也惟圣慈留意
奏乞将所举许元张去惑下三司相度任使
臣近与宰臣上殿因议财用不足蒙赐徳音谓宜选诸路转运使臣寻面对云转运司得平和之人则可得刻剥之人则百姓受弊寻奉圣旨民惟邦本不可侵扰臣退而思之以江淮制置发运司为财赋之要地最宜得人使二员互换上京所辖诸州不暇巡歴臣窃见监在京榷货务内殿中丞许元智识通敏可干财赋复能爱民不为侵刻遂举充江淮制置发运判官又著作佐郎通判宁州张去惑昨在边陲实经烦使遂举监在京榷货务替许元此二人臣曽举充陜西转运判官已奉圣旨依奉候有阙日与差既是转运判官资地今来举充上件职任未至过越窃见朝臣宋缄陈执礼为因王钦若妻幷宋绶妻陈乞在京监当有台臣上言不当已奉圣旨改差臣在枢密院日所举许元张去惑勾当钱谷虽与前人陈乞事体不同亦虑三司别有长才可举伏望圣慈指挥三司副使相度此二人之才如不堪上件任使即别举朝臣庶协公议
奏雪膝宗谅张亢
臣昨日面奏滕宗谅事当天威震怒之际臣言不能尽又章得象等不知彼中事理虚实皆不敢向前惟臣知从初子细又只独自陈说显涉党庇宗谅虽已行勘鞫必能辨眀虚实然有未达之情须至上烦圣听今具画一如后
一梁坚元奏滕宗谅于泾州贱买人户牛驴犒设军士臣窃见去年葛懐敏军败之后向西州军官员惊忧计无所出泾州无兵贼马已到渭州只是一百二十里滕宗谅起遣人戸强壮数千人入城防守其时兵威已沮又水冰寒苦约十日军情愁惨得滕宗谅管设环庆路节次策应军马四头项一万五千余人酒食柴薪并足众心大喜当仓卒之时有此才力虽未有大功显是急难可用之人所以举知庆州縁其时贼马逼近收买牛驴犒军纵有亏价情亦可恕
一梁坚奏膝宗谅在邠州声乐数日乐人弟子得银楪子三二十片者臣与韩琦到邠州筵会一日其时众官射弓各将射中楪子散与过弓箭军人及妓乐即非宗谅所散与人而罪归于膝宗谅又云士卒怨嗟况边上筵会是常当直军人更番祗候因何得其日便有怨嗟
一梁坚奏称滕宗谅到任后使钱十六万贯其间有数万贯不明今来中使体量却称只是使过三千贯入公用已有十五万贯是加诬钱数料是诸军请受在十六万贯之内岂可诸军请受亦作宗谅使过臣在庆州日亦借随军库钱回易得利息二万余贯充随军公用支使外却纳足官本今来宗谅所用钱数物料必亦是借官本回易所得将充公用
一环庆一路四州二十六寨将佐数十人兵马五万自宗谅勾当已及八九个月并无旷阙边将军民亦无词讼处置蕃部军马公事又无不了若不才之人岂能当此一路
一边上主帅若不仗朝廷威势何以弹压将佐军民使人出死力御捍强敌宗谅是都部署经略使一旦逐之如一小吏后来主帅岂敢便宜行事亦无以立威人皆知其自不可保且将帅树威者是国家爪牙之威也须假借势力方能集事
一防秋是时主帅未有显过而夺其事任将令下狱若遇贼兵寇境未知令何人卒然处置此路又差王元权之况王元在河东沮法已曽责降今且在边上备员岂可便当一路委寄恐更悞事
一宗谅旧日疎散及好荣进所以招人谤议易为取信
一台谏官风闻未实朝廷即便施行臣目击非虚而未蒙朝廷听纳臣若是诳妄之人不当用在两府既有目覩之事岂可危人自安悞陛下赏罚兼西北未宁见搜求稍可边上任用之人即加奬擢岂宜逐旋破坏使边臣忧惕不敢作事虽国家威令不可不行须候见得实情方可黜辱臣欲乞朝廷指挥宗谅且在任勾当委范宗杰在邠州一面勘鞫干连人幷将已取到庆州钱帛文帐磨勘如宗谅显有欺隠入己及乖违大过即勾宗谅勘鞫如无乖违大过又无欺隠入己即差人取问分析縁由入急递闻奏别取进止所有张亢亦奉圣旨令便勘鞫臣体量得张亢不能重慎为事率易昨在渭州亦无大段过犯乞委范宗杰一就勘鞫干连人依勘滕宗谅事行遣闻奏仍乞以臣此奏宣示台諌官候勘得滕宗谅张亢却有大段乖违过犯及欺隠入己仰台谏官便是弹劾臣甘与三人同行贬黜臣所以极言者盖陛下委寄边臣使一向外御而无外忧之祸则边上诸路人人用心不至解体有悞大事
再奏辩膝宗谅张亢
臣闻议论太切必取犯颜之诛保任不眀岂逃累已之坐彝典斯在具寮式瞻臣自边陲误膺奬擢授任不次遇事必陈窃见故监察御史梁坚弹奏滕宗谅于庆州用过官钱十六万贯有数万贯不眀必是侵欺入己及邠州宴会幷泾州犒设诸军乖越不公至圣慈赫怒便欲罢去臣縁在彼目击虽似过当别无切害不曽有一兵一民词讼至于处置边事亦无疎虞臣遂进谏乞圣慈差官勘鞫具与辩眀未销挫辱恐悞朝廷赏罚又有上言张亢骄僭不公臣亦乞根勘辩眀或无深过如有大段乖越侵欺入己臣甘同受贬黜臣所以激切而言者非滕宗谅张亢势力能使臣如此竭力也盖为国家边上将帅中未有曾立大功可以威众者且遣儒臣以经略部署之名重之又借以生杀之权使弹压诸军御捍大寇不使知其乏人也若一旦以小过动揺则诸军皆知帅臣非朝廷腹心之人不足可畏则是国家失此机事自去爪牙之威矣唐末藩镇多杀害逐去节度使于军中自立帅臣而当时不能治者由帅臣望轻易于揺动之故也今燕度勘到滕宗谅庆州一界所用钱数分眀并无侵欺其毁却泾州前任公用磨勘到干连人只称有送官员等钱物亦不显入己又是元弹奏状外事件所有张亢借公用钱买物事未发前已还纳讫又因移任借却公用银却留钱物准还皆无欺隠之情其余罪状多未摭实其干连人党盛寒之月久在禁系皆是非辜若令燕度勘问二人既事非确实必难伏辩或逼令认罪又是陛下近臣不可辱于狱吏或至录问有辞即须差官再勘其合干人党转不聊生兼边上臣寮见此深文谓朝廷待将帅少恩于支过公用钱内搜求罪戾欲陷边臣且寨下州郡风沙甚恶触目愁人非公用丰隆何以度日岂同他处臣寮优游安穏坐享荣禄陛下深居九重当须察此物情知其艰苦岂可使狱吏为功而劳臣抱怨臣欲乞圣慈据燕度奏到事节特降朝旨差使臣二人赍去取问滕宗谅张亢如实是已犯便仰承认当议量情亲断如别有縁由亦具分析闻奏候到见得别无枉抑便可取旨断遣如有异同即乞朝廷别选官勘鞫免致寃滞其干连人且乞指挥放出如在臣则已有不合保此二人罪状乞圣慈先次贬黜免令臣包羞于朝受人指笑倘圣慈念臣不避艰辛尚留驱使即于河东河北陜西乞补一郡臣得经画边事一一奏论或补二辅近州臣得为朝廷建置府兵作诸郡之式以辅安京师臣之此请出于至诚愿陛下不夺不疑况臣久为外官不知辅弼之体本是麤材祗堪犬马之用若令臣待罪两府必辱君命且畏人言臣无任祈天望圣请命激切屏营之至
再奏雪张亢臣
昨日见枢密院进呈张亢所奏曾将公用钱回易到利息买马及交钞乞与呈索之人自甘伏罪乞不追究游索之人取旨下燕度结案闻奏臣伏覩编敇指挥若将公使钱回易到别物公用但不入己更不坐罪其张亢所奏二事若未有发露乃是自首纵已发露亦不入己合该上项编勅指挥臣昨与韩琦在泾州同使公用钱曾为庆州签判秘书丞马倩身亡本人家贫亲老与钱一百贯文又泾州保定知县大理寺丞刘袭礼丁父忧家贫起发不得与钱一百贯文又虢州推官监环州入中陈叔度丁父忧家贫无依与钱五十贯文又进士黄通来泾州相看与钱五十贯文并是一面将公使库钱回易到利息相兼使用即不曾亲使着系省官钱自来边上有公使钱处为有前项条贯及有回易利息但不入己各是从便使用今来若依编敕施行则张亢自首与游索人钱不曾入己又是燕度元勘外事节朝廷自可指挥不须却送入案兼恐追寻元游索之人或在逺方何时结絶若不用上件编敕指挥则臣与韩琦亦有上件与人钱物罪状须至自劾昔人有言曰法者圣人为天下画一不以贵贱亲疎而轻重也伏望圣旨送枢密院依详编勅及将臣与韩琦用钱事状幷张亢所奏二事一处定断以正典刑
奏辩陈留移桥
臣前日与章得象以下亲奉德音谓近知左右臣寮恐上不能主张不敢尽心言事今后不得更事形迹避涉朋党须是论列必无所疑臣等千载遭逢得陛下圣言及此不胜庆幸不胜庆幸臣日夜发愤愿尽其心以副陛下待辅弼之意虽犯雷霆岂敢回避今窃见审刑大理寺奏断王尧臣以下公案内有情理不圆刑名未审之处如便降敇恐外议纷纭传播天下臣忝叅预大政岂当缄黙贠陛下前日之训为天下罪人今略指陈事节奏列如后
一陈留桥是真宗皇帝亲诏为损舟船遂遣使经度而迁之前来姚仲孙在三司日杜衍乞移此桥仲孙不行王拱辰知开封府日又乞移之拱辰亦是不行昨又令催纲使臣乞移此桥本府前来官员只差一主簿相度便具申奏朝廷不知先朝有诏失于检详遂许移之三司为去年新曽添修今又破材料遂奏乞差官相度乃是举职今却以不应奏而奏坐罪惟圣慈深察方可见情
一据案申照勘得三司手分已先捡寻移桥文字于初九日纳在王尧臣处要行遣申奏次日方见王溟为本人自陈留替回尧臣遂先发言问当移桥利害溟方对答即非因王溟请托而后行也望圣慈察此一节
一经曰贵贵为其近于君也贵老为其近于亲也又堂髙则陛髙盖言重公卿者所以尊天子也今三司使主天下大计在天子股肱之列有大罪则陛下自行贬废不可使法吏以小过而辱之投鼠忌器正在此矣陛下纵有轻近臣之意不可外示于人何■近臣轻则减天子之重矣今法寺坐尧臣杖七十公罪其过至小伏望圣慈特遣中使传宣安抚释放赎法便令入谢以存国体羣臣幸甚幸甚
一王溟得替赁卢家宅子称每月饶减得房钱一贯文其人已移辰州通判只是暂时守官即非久住宅子之时又未曽言请托桥事量人情只是为王溟曽在本县守官遂欲借宅子与住其王溟尚不肯须用钱赁居只饶减得钱一贯文今因王砺奏王溟受卢家请托入狱之后须至虚有招认岂可一两贯钱便使得一员外郎请托此事兼案内照勘得因尧臣问及遂说利害又无不移桥之言岂是请托之情今独追官勒停众议未允望圣慈深察可见其情或与罚铜监当亦减得外边怨谤又免本人频来理雪紊烦朝廷
一陈荣古定夺桥事据案帐上开说所损舟船五十五只内五十只因风幷相磕撞致损只有五只因桥致损又根究得元乞移桥状内所说损却人命及陷没财物并是虚诳所以荣古定夺更不移桥今来虽依王砺所奏移归旧处一则违先朝诏命二则未及月余已闻新桥不利损却舟船撞折桥柱及水势稍恶重船过往不易若再差人体量必是先朝不错移改以此知陈荣古所定未必不当虽三度取状不全招认罪名盖有此情理须至分疏本因公事别无私曲今法寺坐为私罪伏望圣慈时与改作公罪免令过后频来理雪
一慎钺是三司判官本案管移桥公事既闻差王砺重行定夺遂令人探问移与不移今来勘得别无情弊伏望圣慈特与改作公罪庶免非辜
一王砺与尧臣祖同姓名素不相喜因此定夺遂诬奏乞勘三司情弊又奏慎钺是尧臣所举必有奸谋今来勘劾别无情弊亦无奸谋王砺亲自定夺此事当以实言且非风闻之失也
右前件王尧臣罪名乞特出圣意差中使传宣放罪令依旧起居幷乞特降圣旨王溟免追官罚铜与监当陈荣古慎钺并与改作公罪如此施行则众情稍安羣议自息王砺初奏王尧臣必有情弊及有奸谋满朝公卿忧尧臣祸有不测赖陛下仁圣特与辩眀不陷深文羣臣又近奉徳音令不避嫌疑而况陛下越次擢用敢不尽心助陛下之眀徳臣至诚激切丝发不隠望天鉴照临
奏为刘沪董士廉修永洛城乞委鱼周询等勘鞫
泾原路走马承受赵正奏内殿崇班刘沪著作佐郎董士廉被狄青枷送司理院次窃縁此二人元禀四路都部署节制往修永洛城即非是二人擅兴及四路罢后本路部署司抽下军马其人即合依禀罢修不合坚执拒抗臣料其情盖本人在彼相杀得功降下周回蕃部又已下手修筑城寨惧见中辍之后本路责其经画不当故以死拒抗一面兴修意望成功亦求免罪始末可见非有他意况刘沪是沿边有名将佐最有战功国家且须爱惜不可轻弃恐狄青因怒辄行军法则边上将佐必皆衘怨谓国家负此有劳之臣人人解体谁肯竭力边事其董士廉是朝廷京官即非将佐亦将一例枷勘盖狄青麤人未知朝廷事理万一二人被戮逐家骨肉必来诉之阙下亦更多有臣寮上言紊烦圣听虽知将帅行得军法即非用兵进退之际有违节制自是因争利害致犯帅威昔陈汤矫诏命以破敌王浚违节制以下吴皆释罪封侯以劝将列伏望圣慈特遣中使乗驿往彼委鱼周询周惟徳取勘刘沪所犯因依情罪闻奏仍送邠州拘管听候朝旨一则惜得二人不致因公被戮二则惜得狄青尹洙免被二家骨肉称寃致讼傥允臣所奏事可两全彰陛下保庇边将之恩使武臣效死以报圣慈
奏葛宗古
臣窃知延州西路都巡检使葛宗古为侵用公使钱入巳奏案巳上朝廷臣昨奉陈边上得力将佐葛宗古实在其数今恐审刑大理寺断入极典纵蒙朝廷寛贷亦须降充近下班行必然挫屈更无勇战之气臣伏覩刑统节文诸监临主守以官物私自贷人及贷之者无文记以盗论有文记准盗论立判案减二等即充公廨及用公廨物若出付市易而私用者各减一等坐之议曰即充公廨谓以官物回充公廨今朝廷支赐臣寮公使钱既已支付逐处更不系省帐拘管不収出剰亦无磨勘其公使钱显是回充公廨之物私用者自有上项正条兼元无条贯今将私用公使钱入已为监主自盗之法只是法寺近例断遣不敢从轻遂至入罪窃虑今后有公使钱处官员因循之间为人捃拾多陷除名死罪之坐诚为法之一弊公朝固当正之伏望圣慈宣唤新判大理寺杜曽令上殿指陈侵用公使钱正条付中书参酌免有枉滥其葛宗古弓马精强复有胆勇在鄜延路中最为骁果今来朝廷选将之际此人实恐难得乞从正条定罪然后议其末减
○杂奏
奏乞罢参知政事知边郡
臣近与韩琦上言陜西边画略陈八事须朝廷遣使便宜处置方可办集又近覩手诏下问合用何人镇彼西方两府已奏见选人进呈次今西人议和变诈难信成与不成大须防将来之患臣久居边塞上诚无寸功如言镇彼西才保于无事则臣不敢当但稍知边情愿在驱策虽无竒効可平大患惟期夙夜经画措置兵马财赋及指踪诸将同心协力以御深入之虞今防秋事近恐失于后时愿圣慈早赐指挥罢臣参知政事知边上一郡带安抚之名足以照管边事乞更不帯招讨部署职任
奏乞互换巡边
臣等奉圣旨商量互换往陜西边上照管臣等今商量欲乞今秋差臣韩琦先往边上勾当候将来春初即臣仲淹却往替换所有逐人旧例御筵并锡赉等并乞免取进止
奏乞免参知政事锡赉
臣蒙恩擢授参知政事今日入朝窃知例有锡赉縁臣昨拜枢密副使已蒙恩赐虚薄之才涓劳未立不可再有贪冒贻讥搢绅伏望圣慈特赐寝罢庶寛忧惧实赖照临
再奏乞免锡赉
臣今月二十三日蒙圣恩差到中使赐臣银绢者伏念臣偶以非才误膺柬拔备位枢府仅方踰月改参大政不可复赉今早已具奏陈乞赐罢回圣泽庻安愚悃谨具奏闻
奏避蔡禀嫌
臣一女子嫁得监察御史蔡禀之弟今来禀为糺弹之官臣在政府恐有妨碍须合上言乞圣慈特降指挥取进止
奏乞在京并诸道医学教授生徒
臣观周礼有医师掌医之政令岁终考其医事以振其禄是先王以医事为大着于典册我祖宗朝置天下医学博士亦其意也即未曽教授生徒今京师生人百万医者千数率多道听不经师授其误伤人命者日日有之臣欲乞出自圣意特降勅命委宣徽院选能讲说医书三五人为医师于武成王庙讲说素问难经等文字召京城习医生徒听学并教脉候及修合药饵其针灸亦别立科教授经三年后方可选试髙等者入翰林院充学生祗应仍指挥今后不由师学不得入翰林院如在外面私习得医道精通有近上朝臣三人奏举者亦送武成王庙比试更委宣徽院覆试取医道精深髙等者方得入翰林院祇应如内中及诸宫院使不经官学百姓医人有功効者只与支赐如祗应十年以上累有效者即与助教或殿侍三司军大将安排即不得入翰林院所有诸道州府已有医学博士亦令逐处习生徒并各选官专管仍指挥转运使提点刑狱转运判官所到点检其学医生徒候念得两部医书精熟即与免户下诸般差配如祗应州府累有功效者即保明闻奏与助教安排所贵天下医道各有源流不致枉人性命所济甚广为圣人美利之一也
奏乞选差河北州县官员
臣谨按唐初内开十六卫以聚武臣外开折冲果毅府五百七十四以屯兵伍使三时务农一时习武无事则武臣居内以奉宿卫有事则武臣居外以统军旅自武徳至开元百三十年天下府兵无逆乱者及开元末倚安忘危仍废府兵天下遂乱其后兵伍皆市井徒骄蹇怨判终丧唐室国家今于河北点得义勇乡兵二十万亦如唐之有府兵也然所置官属及■〈扌东〉点法制即与唐末类且逐处官非其人不能以恩抚绥以威制服臣恐一旦仓卒不为国家之用既教以弓矢驭之失道则宼乱之资已先成矣今河北州县部内各管义勇其长吏中才可驭众或智可防乱或威慑众望者有几人哉臣料按察使奏黜者不过老昧贪猥之人存留者不过勤谨畏惧之士其驭众防乱恩威得所者必未多也由此观之是陛下河北二十万之众未有统领而无所倚赖也今北戎方盛河朔千里无陜西闗山之险又官军数少难当大敌或更増置官军即财力已困无以供亿如此则陛下将何为必安之计不可不思也岂易百十员官吏为难而不以统二十万兵伍为重然国家恐北戎之疑必未欲多置兵伍臣请且选逐处州县长吏须命一二才臣专往河北与转运使安抚使令行按察逐处知州知县县令内有才智不长非可统理兵众者虽无过犯并等第列名闻奏内近成资者差人承替未近成资者与移诸路州县却将诸处举到知州知县县令人内拣选有材干者先差往河北填替仍授以训兵之要其知州并别授宣命专管勾义勇兵甲公事知县并带都监监押其县令中有愿换班行充知县兼监押者并听亦乞于武臣中选堪知县者前去如此则得人稍多必能统领教习使行军阵之序金鼓之节赏罚之约缓急遣就统领可战可守不误大事又良吏抚驭恩威得所虽有饥馑不为寇乱其河东路即乞续次依此施行此国家大计非臣之敢轻言也
奏乞召募兵士捉杀张海等贼人事
臣窃见邓州奏贼人张海等一行已及六十余人各骑鞍马有弓弩器械惊劫县镇恣取金帛强掠士女不惧朝廷凶虐如此百姓被害不堪其忧臣恐逐处穷民见其豪盛各生健羡聚成徒党胁取州县事势渐次张大不早殄灭必生他患汉唐之末皆因羣盗而天下大乱朝廷岂得安然伏乞圣慈来日便差中使计会殿前马步军司于七百料钱已下军分内召募情愿捉杀强贼人员兵士三百其人须是勇壮■得辛苦或曽经使唤之人限一两日内引见面赐盘纒钱并冬寒绵衣及大与逐月添支选差有心力使臣部押与谢云行同去分布掩杀不以逺近粘趂直候捉杀静尽即等第优与酬奬
奏乞指挥管设捉贼兵士
近奉圣旨召募到兵士三百人又于三班院取到使臣部领前去金商州捉杀贼徒虽蒙支赐绵绢及传宣戒讫切縁彼中贼徒方盛劫取财物虏掠士女烹宰牛羊恣行意气致诸处军民中强恶之人往往生心其差去兵士支赐不多又是七百已下料钱每日计得钱二十余文在路只供得火队柴薪盐醋敛掠或遇天寒路逺不免饥冻岂有勇气向前力战更恐差去使臣无别心计不能抚恤为宣命紧切连夜拖拽更致怨愤逃走入贼中其患愈大欲乞特奉圣旨更选差近上有心力使臣一员星夜前去同共部押逐程宿处官破柴薪盐醋不令敛掠仍密切别降指挥下捉贼兵马到有贼地分州军只作长吏意度逐人办肉一觔麫一觔酒一升管设所有使臣军员别破酒食如遇大段雨雪兵士单寒向前不得即更令制造紬绵被袄支散所贵各得饱暖则有勇气可以擒贼亦上感圣恩不致怨叛仍令差去使臣常切体量兵士内有结构逃走或出怨言扇摇军众者明立照证处斩讫奏臣在边上体当军情须是如此恩威两立纔能使唤方保无事今来兵士不多易为丰足大都防于未萌若待叛怨之后旋行招恤则深损国威亦不怀感贼大之后所费无穷其余处捉贼兵士到有贼地分州军亦令依此体量施行候贼平日各归地分自然不更管设乞垂圣断
奏乞发兵往荆南捉贼
荆门军奏贼人张海等已到彼中人数渐多荆湖少兵大可忧处似此一路杀人放火惊劫郡县朝廷若只行遣文书将何以济空发使命前去别无兵马彼中贼无所畏取便屯结一路州郡无兵之援何以守御伏望特出圣意于在京发兵三千人作三节起发如贼已销灭即以上件兵士于荆南府潭州分屯以镇逺方如尚猖獗闻京师兵来则一路州郡望风増气贼势自然穷蹙易为翦除不成大患
奏乞差人部送吴遵路家属
知永兴军兼经畧安抚使龙图阁直学士吴遵路身亡縁本家只有一子全未歴事家眷幼碎兼陜府界贼盗颇多伏望圣慈指挥下陜西转运司多差公人兵士津置仍选官一员部送至京及指挥逐州多差人防送免致疎虞取进止