道咸同光四朝奏议选辑

道咸同光四朝奏议选辑上
道咸同光四朝奏议选辑中
道咸同光四朝奏议选辑下
 
 


道咸同光四朝奏议选辑上

　　查办台湾清庄事宜疏（道光五年）

　　会议台湾善后事宜疏（道光十四年）

　　通筹台湾利弊以靖海疆疏（道光十八年）

　　敬陈沿海情形疏（道光二十一年）

　　敬陈台湾生番献地宜防流弊疏（道光二十六年）

　　筹议海运巡洋章程疏（道光二十八年）

　　遵议船政万难停止疏（同治十一年）

　　变通福建陆路练营疏（同治十三年）

　　请敕议海防六事疏（同治十三年）

　　代陈丁日昌议覆海防事宜疏（光绪元年）

　　条议海防事宜（光绪元年）

　　会筹全台大局疏（光绪元年）

　　台湾抚番开路情形疏（光绪元年）

　　请敕抚臣渡台藉全大局疏（光绪二年）

　　请速筹台事全局疏（光绪二年）

　　筹商台湾事宜疏（光绪二年）

　　亲勘台湾北路后山大略情形疏（光绪二年）

　　筹商大员移扎台湾后山疏（附台湾中路筑城防守片）（光绪三年）

　　沥陈病状并海防事宜十六条疏（光绪五年）

　　敬陈管见疏（光绪五年）

　　筹议罗应旒条陈疏（光绪五年）

　　会筹海防购船疏（光绪六年）

　　详议筹边之策疏（光绪六年）

　　遵覆查明及筹办情形疏（光绪六年）

　　沥陈球案倭约疏（光绪六年）

　　日本议结球案牵涉改约暂宜缓允疏（附请调岑毓英督办台湾片）

　　覆陈球案倭约疏（光绪六年）

　　海防水师宜变通核实疏（光绪七年）

　　查办台湾清庄事宜疏（道光五年）赵慎畛、孙尔准

　　闽浙总督臣赵慎畛、福建巡抚臣孙尔准跪奏，为查办台湾清庄缉私各事宜事。

　　窃照台湾孤悬海外，民无土著，俗本轻浮，素有内地游民，偷越私渡，此等游手好闲之人，既无艺业可守，又无田地可耕，且懒惰性成，即佣工力作，亦复不耐辛劳，非匿迹于赌场，即潜踪于鼠窃，异乡飘泊，无可稽查，恐渐聚渐多，成群结党，当地方无事之时，肆行抢劫，为害闾阎，而台郡率皆漳泉民人，素尚忿争，一遇雀角微嫌，该游民等即乘机附和，助势逞凶，小则激成械斗，大则谋为不轨。上年南路匪徒许尚、杨良斌等，纠众滋事，即恐有游民从中煽诱。幸该镇道府等拏办妥速，当将首伙各犯，歼除殆尽。但内地游民，尚未绝迹，亟须查逐清厘，以为久安之计。然欲查逐游民，莫善于清庄一法，其事较编查保甲，尤为简而易行。前年臣等因延平、建宁等郡捕务紧要，曾饬各属于保甲之外，小为变通，办理连甲，颇有成效。清庄亦与联甲相仿。上年臣孙尔准赴台时，亦饬台属力行清庄之法，毋许容留匪类，均于稽察棚民覆查保甲案内，先后奏蒙圣鉴在案。缘台湾向系漳、泉、粤三籍之人，分庄居住，各庄设有头人，庄民咸听头人管束。臣等见复分饬台湾镇道府，督饬厅县，责成该头人，率同客长乡耆，并庄正、保正人等，实力查察。如有面生可疑，或在古庙凉亭及饭歇处所飘流无定之人，查无亲属相依者，既属外来游民。该头人等立即禀报地方官，讯明内地籍贯，照例逐令过水，面刺过水二字，递回原籍安插，毋许复行偷渡赴台；即在夫行投充小夫者，亦令夫头查明，果系良民诚实安分者，出具保结，仍准在行充夫，如来历不明，及好勇斗很，动辄生事之徒，亦俱报明本管官，一律驱逐回籍。该头人等，各清各庄，家喻户晓，既无胥役纷查之扰，又无门牌册籍之繁。各庄民自卫自家，亦乐于从事。台地各厅县，一据头人禀报，立时讯明，先将该游民严加看管，或数人或数十人，分起押解回内，海洋险阻，必须妥为管解，亦令议立章程，以免中途滋事疏脱，俟解至内地入口，即由地方官逐程递解，并通饬泉州、漳州各府厅县，如遇台湾递解游民到境，按照籍贯，饬命该处乡耆族房取保，严行管束，毋许私自外出，一面分檄内地，台湾该管各文武，严饬守口员弁，凡遇船只出入口者，务须实力盘诘。如有奸民越渡台洋，即将人船拏解究办。似此稽查严密，庶游民不能溷迹赴台，地方获就安谧。至台湾府盐务，向由贩户承办，自行选雇哨捕巡缉，见闻该处沿海奸民，私设埕坎，擅自晒盐贩卖，惟嘉义县境内为尤甚。此等晒私匪类，即系游民，若不及早查拏，日久啸聚，亦足为土地之害，业经飞饬台湾道府，督饬厅县，选派干役，协同贩户，严紧查缉，将各处私晒匪徒，拏获解究，俾私贩敛戢，官引畅销，不特课赋民食，无短绌匮乏之虞，且令匪棍流民，无托足谋生之所，则内地奸徒，闻风畏缩，不敢再行前往，而台地得以一律肃清，实于海外要区，大有裨益。惟台湾重洋间隔，非如内地之耳目易周，恐该厅县以距省窵远，意存泄玩，臣等见在密加访察，并严札通饬该厅县等，如将境内游民人等，认真细查，押逐净尽，使民间不受扰累，即系实心任事之员，定当量予奖励。如奉行不力，或由于办事懈怠，或限于才质迂疏，虽经查逐，未能悉数驱除，即不加紧搜查，有初鲜终，亦难胜海疆之任，应即撤回内地，或改补简缺，或降补佐杂，分别轻重，奏明办理。若竟阳奉阴违，或畏难苟安，膜置不办，则自甘暴弃，立即严参示儆。如此酌定劝惩，使各厅县，共知奋兴警惧，方可冀收实效，仍令该镇道府，就近确查，随时据实禀报，毋得稍事徇护，并干重咎。臣等为海疆地方紧要起见，谨恭折具奏，伏乞皇上圣鉴训示。

　　会议台湾善后事宜疏（道光十四年）曹振镛等

　　大学士臣曹振镛等跪奏，为遵旨会议具奏事。

　　道光十三年十二月二十三日，程祖洛奏，台湾善后事宜一折，奉朱批军机大臣会同该部议奏钦此。臣等谨会同各该部悉心核议，为我皇上陈之。

　　一、原奏内称禁偷渡以杜盗源等语。臣等查内地自福宁以讫漳州，无处不可偷渡。泉州府属之崇武等处，渔船皆可渡台，偷渡尤易，并有潜身海滨，俟正口商船载兵哨船验放出口，即用小船载登附搭到台后，沿海之浅水浮埔，无处不可登岸，逃逸凶盗，违禁货物，胥由此脱漏，台湾遂成藏垢纳污之所。该处人情本极浮动，而又有此等桀黠好事者趋之若骛，无怪乎屡有不靖之案也。此等偷渡匪徒，无客头船户为之引领揽载，重洋岂能飞越。客头船户，若不勾通澳甲汛兵，断难作奸。其口员徇情私给照票，更所不免，应如所请，嗣后渡台民人，照例由地方官给照票，至正口验放配渡，赴台投缴原照，仍责成给照之州县，验放验收之台内管口厅员，按月造册通报。如查无照票，或人照不符及所执系口员私票，即将本人照例治罪，仍严究客头船户、澳甲汛兵姓名，指拏究办。如不将客头人等据实拱指，即将本人坐以客头等应得之罪。商船哨船夹带，坐船户及管驾弁目以客头之罪。至各处偏僻港澳及泉州府属之崇武等处，责令文武印官，督率分汛官弁，逐段清查。凡有渔船之可放大洋者；一概押归正口，以便稽查，不得停泊私澳。其梁头短窄不能远涉者，仍听其便，并令台湾水陆汛弁，在于浅水浮埔支河■〈氵义〉港，互相稽查，见有船只，亦即押赴正口，如遇涉水登岸之人，将人船一并拏交地方官讯办，仍严饬分汛官弁，不得藉此需索扰累，别滋事端。其内地口员疏于防范，照例参处，私给照票者，照知情卖放例革职治罪。台湾口员，例无失察内地民人偷渡处分，惟既有偷渡之人，难保无脱漏米粮情事，应如所请，比照内地口员例一体参处。

　　一、原奏内称行清庄以除盗薮等语。臣等伏查台湾清庄章程，与保甲略同，而更寓团练之意。惟形势袤长，村居星散，言语咮■〈口离〉，地方官赴乡查办，不能不藉书役为引路通事。该书役等惮于繁远，或竟得规包庇，不免指东画西。查台湾各营，千总以下等官之分防汛地者，有一百十五员，较文质汛官多至十倍，籍隶闽省，土音是操，所辖地面，亦甚有限，不难亲历清查。慎选总董，编联保甲，应如所奏。嗣后每年秋收后，由台湾镇道，遴委干员编查一次，如遇原册无名之人，或去来人数与所报不符者，即拏交地方官严讯究办，委员汛弁编查不力，由台湾镇道查明详参，倘实心经理，计功奖赏。

　　一、原奏内称严连坐以杜包庇等语。臣等查台湾总董庄耆牌头甲长人等，未必尽贤而有力，前年逆匪粤棍，俱系各庄无赖，并非一乡一里之人，各庄总董人等，果能知一家有犯，十家连坐，自必各顾身家，何至纵令滋蔓。应如所奏，清庄之后，如有来历不明，为匪犯法之人，该总董庄耆保甲邻右，并不随时捆解，发觉到官，一并连坐，文武汛弁，亦不得无故恐吓平民，致滋事端。

　　一、原奏内称禁搬徙以免窥伺等语。臣等伏查台湾人情浮动，而又屡遭不靖，悉属惊弓之鸟，奸徒凭空造谣，或称闽粤分类，或称匪徒竖旗，闻者纷纷迁避，闽粤既各怀疑惧，棍徒即乘机构煽，此实致乱之由也。前年逆匪窥伺笨港镇，该处总理林西泰等，联约各庄，不准妄动，三战三捷，嘉义境内惟该处最为完善。应如所奏，嗣后如有闻谣迁徙之事，先将该总理枷号示众，再严拏造谣之人，照例治罪，庶几人无衅焉，妖不自作矣。

　　一、原奏内称实力化导以挽颓风等语。臣等伏查台湾之俗，嗜利尚气，而鲜仁让之风。百数十年来，教养涵濡，读书明理者，固不乏人，而乡曲愚民，不知择师，故讼师奸棍，即藉训蒙以为构煽。此次逆案内之伪军师等，大半皆蒙师也，应如所奏，嗣后责令台湾镇道府厅县及驻防乡镇之县丞巡检等官，每逢朔望，传集衿耆，敬谨宣讲圣谕广训，讲明父子、君臣、长幼之道，身心性命之理，使知孝弟忠信，即可以造于圣贤，并责成各学教官，于农隙时周历稽查，训蒙之人是否皆堪为后生矜式，明示奖罚，如有奸匪溷迹及荒谬怪癖之徒，即送县讯办，道府厅县教官，每遇听讼课士，或因公下乡与民接见，随时训导，务令正学明而人心定，俾愚夫愚妇，皆知为善之乐，则风俗自化矣。

　　一、原奏内称修建城墙，筑围炮台，并增设月城兵房，以资杆卫等语。臣等伏查府城为全台根本重地，西门外地方，与鹿耳门安平镇互相掎角，实郡城之咽喉，亦米粮财货积聚之所。从前因其滨临内海，有险可恃，故未包罗入城，道光三年以后，内海之滨，沙日淤垫，北自嘉义之会文，南至郡城小北门外四十余里，东自洲仔尾海岸，西至鹿耳门内十五六里，俱已涨成陆埔。由北路长驱，直至埔尾，撩衣而涉，即属西门外地，无险可守。前年逆匪滋事，人心惊惶，或迁徙入城，或争舟欲渡，辛道府绅士调度倡率，首固藩篱，经该督相度形势，该城环绕东南北三面，而弦其西，形如半月，应如所奏，于城之西北以讫西南，扩一外城，将西门外市集民居，悉行围绕在内，择要建造炮台，并于各城门添筑月城，城上各垛增盖兵房，其沿海沙多土少，并有地势低洼处所，应先审定地势，开穵濠沟，并修浚旧有水关，取土以实低洼之处，濠沟以内，栽种■〈艹〈束刂〉〉竹为城，分段建造炮台，并徐议添建月城兵房。其嘉义县坍塌四十余处，俱应修理完固，再于城之四维，建炮台四座，各城门增筑月城。所有该举人郑朝兰等，呈请民捐民办，并酌留损项发商生息，按年修理之处，均应如所奏办理，仍俟事竣查明捐钱数目出力等差，分别奏请奖励。

　　一、原奏内称划匀台湾、嘉义二县疆界，以资维制等语。臣等伏查全台形势，南北袤长，嘉义县实居西面适中之地，其境辖，南至台湾县交界之新港溪八十里，北至彰化县交界之虎尾溪五十里，海外道里荒远，里以倍计，实在南北袤长共二百四五十里，加以港■〈氵义〉纷歧，风雨儵忽，行路之人，往往断绝。其东西各五十一里，而自极西海埔至极东番界，非三日程不能到。地广人稠，风气最悍，政务极繁。即迤南边界，居民赴郡则可朝去暮回，赴县必得二日始到，常若不便。其台湾县境辖，南至凤山交界之二赞行溪二十里，北至嘉义交界之新港溪二十里，亦以倍计，南北不过八十里，东西广六十八里，仅及嘉义三分之一，并有镇道府厅驻扎同城，治理易于嘉义，应如所请，将嘉义县新港溪迤北至湾里溪止，计地二十余里，西极海滨，东竟番界，划归台湾县管辖，则疆界既匀，官民均便。综计台湾县管辖地方，仍止及嘉义之半，在台湾不患照料难周，在嘉义少此二十余里，治理较易，不至鞭长莫及矣。所有户口钱粮邮驿，一切应行改拨之，处，应俟该督妥议分别题咨，造册核办。

　　一、原奏内称酌议裁改汛防，以资巡查弹压等语。臣等伏查嘉庆十五年，前督臣方维甸，议定裁移归并。奏准遵办。迄今又阅二十余年，自当因时制宜，酌量裁改，见据程祖洛督饬该镇周历履勘，应如所奏。鹿耳门内海涨出埔地，应于老岸与新埔接壤之萧陇地方，扼要添设汛防。查萧垄本系城守营右军管辖，应即在该军所属各汛内均匀抽拨，请于原防加溜湾汛把总一员、外委一员、兵四十一名内，裁拨外委一员、兵六名，并于大武垄汛兵七十七名内，裁拨十七名，旧设汛兵四十四名内，裁拨四名；共兵二十七名。以二十名同外委一员，驻扎萧垄，为萧垄汛。以七名驻扎距萧垄五里之西港仔，归萧垄汛外委管辖。又茅港尾为往来孔道，居民稠密，原设仅止塘兵五名，请于原防旧社汛外委一员、额外一员内，裁拨外委一员，并在城守营右军存城兵一百七十二名内，裁拨兵二十名，连原设塘兵五名，共兵二十五名，外委一员，驻扎茅港尾汛。又北路中营所属之大墩地方，向为闽粤杂处之所，有猫雾拺汛千总带兵驻防。迩来粤籍居民，迁往他处，惟葫芦墩汛，转成闽粤交错之区，原设弁兵，不敷弹压，请将猫雾拺汛千总一员，兵八十五名，移驻葫芦墩，而将葫芦墩汛外委一员，兵四十名，移驻大墩，改为大墩汛。又北路右营所属之大甲塘，原设塘兵三十名，嗣于离大甲塘二里之大甲汛，移驻守备及兵二百名。大甲塘兵尚仍其旧，而离大甲汛三十五里，闽粤杂处之吞霄地方，仅止塘兵十名，形势不甚匀称。请在附近大甲汛之大安口汛，原设把总一员，外委一员内，裁拨外委一员，并裁拨大甲塘兵二十名，连原设吞霄塘兵十名，共兵三十名，外委一员，驻扎吞霄，为吞霄汛。又南路下淡水营所属之阿缑地方，为闽粤交关之市，仅有下淡水县丞一员，并无武弁，请将该营随防把总一员，并于存营兵二百六十九名内，裁拨兵六十九名，移驻阿缑为阿缑汛。又阿里港为商贾云集之所，原设外委一员，兵六十名，职卑力薄，请于南路营存城把总二员内，裁拨一员，并于南路营石井汛原设兵一百六十名内，裁发二十名，改归下淡水营管辖，与原驻阿里港兵六十名，共兵八十名，把总一员，驻扎阿里港。其原设阿里港外委一员，裁归下淡水营随防，又离山猪毛及阿缑、阿里港，各十里之九块厝，为闽粤交界处，向无汛塘，请于下淡水营随防额外三员内，裁拨一员，再于东港汛兵四十五名内，裁拨十五名，又于新园汛兵一百十五名内，裁拨五名，共兵二十名，额外一员，驻扎九块厝，归阿里港汛管辖。又距山猪毛二十五里新园汛十五里之潮州庄，生聚日繁，向无汛防，查下淡水营所辖，有枋寮一汛，离南路营守备驻扎之水底寮，仅止四里，应将枋寮汛改归南路营守备管辖，即令该守备于随防兵一百五十名内，拨兵二十名驻防巡查。其下淡水营原设枋寮汛外委一员，兵三十名，移驻潮洲庄。该处本系新园汛所辖，应再在新园汛拨兵十名，共兵四十名，外委一员，为潮洲庄汛。如此裁移，于各汛相去道里适匀，无事则刁斗相闻，有事则鼓桴相应，行见众志成城，其移驻各员弁关防条记，有应行改铸之处，应由该督照例拟定字样，造具印模清册，送部核办，移建衙署兵房等项，应令该督撙节估计，分别题咨，次第造册核办。

　　一、原奏内称修筑土堡衙署兵房以资戍守等语。臣等伏查台湾各营汛塘，其孤悬旷野者，既无掎角之形，其错居廛市者，又成骄惰之习。此外坍为平地者，亟须修整以壮军容，该督请将全台汛署兵房通行查勘，分别修建，仍于扼要汛地添筑土堡，将衙署兵房围绕在内，应如所奏办理，即间有匪徒，亦不敢先抢汛塘军械，以藉寇兵，将弁等亦不致诿为无险可守，委而去之矣。

　　一、原奏内称练习技艺以臻熟谙，藉资收束等语。臣等伏查台营废弛已久，应如该督所奏责成各营千总等弁，就所管兵丁，各按所习技艺，如弓箭每日墩箭二十五枝，鸟枪或连环，或五子，各演五回，牌械长矛杂技，一体演习，再行按期分日轮操，讲解行军纪律，其看守城垣仓库等兵，五日一班轮流换回演习，不准旷误，务令弓力劲而有准，放枪捷而多中，杂技跳舞便捷者拔为教习，每半月由专营将领，亲考一次，造册送该镇抽调考验，教习中能教十人以上者赏，能教百人以上者拔用，庸劣老弱斥革，日省月试，信赏必罚，咸成劲旅矣。

　　一、原奏内称按期会哨以资巡缉，藉习劳苦等语。臣等伏查台湾闽粤杂处，最易藏奸，道路又极崎岖，缉捕非易，各汛交界，于路径之险易，民情之浮浇，全未究心，缓急岂复可恃，应如该督所奏，责成各汛兵弁于两汛交界处，无分风雨寒暑，五日一期，两汛弁兵会哨一次，将由何处去、由何处回，按期报明该镇，不准占宿民房，骚扰民间一草一木，违者严办，既可熟悉路径，亦可练习军旅，匪徒当知敛迹矣。

　　一、原奏内称驻防汛弁，不准任意更调，以专责成等语，臣等伏查台湾各营千总以下各弁，皆由内地调往，与该营兵丁，本非熟习，因台湾操演疏懈，兵丁既任意出营，汛弁非规避处分，则揣量肥瘠，营求更调，甚至兵弁不识头目，更无论兵卒，此而望其士识将心，将作士气，岂可得乎？嗣后调台汛弁，应照调定汛地驻防训练，不得任意更换，倘实在人地未宜，必须互调，由该镇详报该督，俟批准调防，违者照移驻规避例参处，应照该督所请行。

　　一、原奏内称酌更营弁，调补内地章程，以收成效等语。臣等伏查台湾千总、把总、外委、额外外委四项，三年期满，调回内地，本属旧制，道光四年前，督臣赵慎畛以官非久任，管辖不常，兵丁任意滋事，转为台地之害，奏请无庸调回，留于台地，分别升降等因。嗣于道光八年，前督臣孙尔准以戍台班兵，一经挑拔额外外委，必须由外委、把总、千总升至守备，方得升转内地，遇有缺出愿挑者少，竟视拔擢为畏途，奏请仍复旧制，三年期满，分别考核，与内地之实缺人员对调，均经兵部覆准在案，今该督以台湾千总等弁更调太频，营官无久任，管兵无常官，且台营员弁首贵熟习风土，甫经熟习，又须调回，生手屡更，殊非所宜，请嗣后调台弁实在训练有方、缉捕勤能者，于三年期满时，准镇道禀请留台，其才技并不出众，尚能循分供职各弁，循例三年调回，千总、把总由总督考验，外委、额外外委由镇将考验，择其才技稍次，尚堪造就者，准补遗缺；勒限练习，其次降等补用，再次斥革，并责成台湾镇总兵随时甄汰，仍由该镇将留台各弁另立一册，于将军督抚提督轮届巡台时，覆加考校，该督系为慎重海疆，因时制宜起见，于二次奏改章程内，酌量变通，分别留台调回，庶精练者可以藉资熟手，而平庸者亦不致滥厕戎行，应如所奏办理。其各弁升补班次，该督请将期满千总先行咨部注册，遇有台湾守备缺出，论俸请升，于准升调后，赴省城由总督考验，给咨赴部，倘有技艺疏庸者，即行降革，并将滥保之镇、道议处，把总以下各弁，亦咨部注册，就台湾分别拔擢，如台湾守备缺出，并无俸满留台之千总及千总以下缺出，并无年满留台与操防勤慎之把总等弁，仍由内地调补，如留台年满把总，台湾并无千总缺出，遇有内地轮值旧制应升台湾把总之缺，亦准拔补等语；系复道光四年奏改章程之旧，亦应如所请行。惟千总一项，该督仍应查照历俸年限，并分别出兵者三年，未出兵六年，保题请补，送部引见。至所称留台千总，历俸已满，台湾并无守备缺出，内地又无应升之班，未免向隅，请归于应升班内，遇有内地轮用应升守备缺出，俟用内地应升三人后，轮应见任人员缺次，准将留台俸满千总插补一人，无论水师陆路，一律办理等语。查道光四年章程内，台湾千总历俸已满，台湾并无守备缺出，遇内地有守备员缺，而候题候推各班无人，方准以台湾俸满千总升补。今留台人数，较前量减，升补之途，即较前稍宽，自应循照道光四年章程办理，且该督既因台地需人久任，又复令其插班升用内地，不独与轮缺次序，致多窒碍，抑且与旧定章程，又属二歧，所有该督请将台湾水师陆路千总一律插升内地守备之处，应无庸议。

　　一、原奏内称酌减台募兵数以防微渐等语。臣等伏查台湾兵丁，亦有召募土著入伍，藉资巡缉，部议章程，不得过十分之一。其缉捕得力，量予甄拔者，亦不得过十分之一。诚以台湾人情浮动，本系桀黠好事，而又假以凶器，习之以战斗，多则不可复制，然而台募兵丁熟习路径，海道缉捕，最为得力。该督请嗣后台募兵丁，不得过二十分之一，其缉捕得力，量予甄拔者，亦不得过二十分之一，应如所奏办理。

　　一、原奏内称考校班兵以杜顶冒等语。臣等伏查拨戍台湾弁兵，向例从厦门蚶江配渡者，由水路提督及兴泉永道点验；其从五虎门配渡者，由督抚或委副将点验。惟点其兵之是否足额、人之是否壮健，而不考其技艺之是否精熟、纪律之是否通晓，设有甫经入伍，或顶名冒替，亦竟无从觉察。该督请嗣后班兵到口，由督抚水路提督按名亲加阅看技艺，并令各兵讲解行军纪律，如有技艺生疏，纪律未明者，即驳回另换，察出顶冒情弊，查系该营派拨者，将原派员弁斥革，如中途更换，将带领员弁究革，该管将领一并议处，如此则内地先治其本，再责台湾各营实力训练，庶一兵得一兵之用，应如所奏办理。

　　一、原奏内称选制军器，以收实用等语。臣等伏查闽省各营军械，皆系各营制造，惟台澎各营，由省城委理事同知制办，文员每为工匠所欺，不如营造之坚利合用，应如该督所奏，嗣后台湾军械，责成水师提督，于将备中择其熟谙可靠者，委令监造，由该提督会同兴泉永道亲自拣选试验，就近派员附配渡载班兵哨船带运渡台，如有偷减工料，造不如法，准台湾镇道驳换，并禀报总督照例参赔。

　　一、原奏内称清厘屯务，以示体恤，而资调遣等语。臣等伏查台湾向化熟番，赋性驯谨，膂力矫健，自乾隆五十三年设立屯弁丁，凡遇军兴，无不急公用命，且与闽粤居民两无好恶，最为海邦劲旅。其屯饷一项，系将清出民占番地及番垦民耕，与充公田亩，官为征租，按春秋二季地方官亲赴屯所，按名散放。又将界外未垦荒地，拨给耕种，以充粮米。嗣因番丁不善经理，或被侵占，或诱典卖，饷亦为屯弁胥吏所侵渔，虽经方维甸、赵慎畛二次清厘，总未净尽，见在无着及欠缴历年屯饷，共计十万有奇，屯地亦多侵占隐蒙，番情困苦，屯丁亦不足额，自应及早查办。程祖洛已饬该府先行清出地亩，追出租欠，并责成南北二路理番同知，将屯丁挑验足额，应如所奏。嗣后春秋二季，由理番同知会同地方官周历各屯，按名散放屯饷，就便考校屯弁、屯丁技艺，仍将放过银数造册详报总督，以杜屯弁、胥吏勾通侵蚀之弊。如屯租已交在官，设有短缺，散放不时，究明官吏，以侵盗钱粮治罪。

　　一、原奏内称整复隘口，以杜勾番滋事等语。臣等伏查台湾生番，原不敢出山滋事，向在交界处择要设立溢口，派拨屯丁防堵，所需屯丁口粮，或指拨未垦荒地，令其自耕，或有附近业户，按田派给。近年有不法奸民，学习番语，偷越定界，散发改装，谋娶番女，名为番割，道光六年有番割黄斗乃等，此次有番割杨石老二等，勾串生番抢杀，是番割最为可恶，业经程祖洛严饬地方文武督同绅耆按段履勘修复，并清出原拨地亩应给口粮，责令屯弁选拨壮丁，住宿防守，并令汛弁于五日会哨之时，按隘稽查，以杜偷越，应如所奏。嗣后拏获番割，除实犯死罪外，但经讯有散发改装，擅娶番女情事，即照台湾无籍游民，犷悍不法，犯该徒罪以上例，酌量情节轻重，分别充军，其仅止擅娶番女，并无散发改装情事，比照偷越深山，抽藤钩鹿，伐木采棕例，杖一百徒三年。熟番向化已久，与汉人无异，民娶熟番之妇，仍听其便，应请饬交刑部纂入条例。

　　一、原奏内称严硝磺之禁，以杜私煎等语。臣等伏查台湾环海，地多斥卤，民间筑土为墙，气蒸日晒，取墙土煎之，即可成硝。又淡水厅属之金包里、大矿山、东瓜湖山、北投山，为产矿之区，而有矿窟汤窟之分，满地矿花，结成矿土者为矿窟，毒烟蒸腾，汤泉拥出者为汤窟，汤窟烟消水涸，亦成矿窟，取矿窟之土及汤窟边外之磺花煎之，皆可成磺。见在台民已知墙土可以成硝，自严禁旧定章程，一年毁烧二次，不足以杜绝其源，应照所奏，责成艋舺县丞，会同艋舺营参将，于春夏秋冬四仲月，每季赴山查烧一次，并令淡水厅同知，于因公下乡顺道查勘，有窟即烧，仍令该镇于阅伍之便，亲诣查勘，分别奖罚，年终取结咨部。至土墙人人可以私煎，应照该督所奏，嗣后如有台湾奸民，私煎硝矿，无论已未兴贩，照附近苗疆五百里以内煎穵窝顿兴贩硝磺例，数在十斤以下，杖一百刺字逐水，十斤以上，杖六十徒一年，每十斤加一等，多至百斤以上，及合成火药在十斤以下者，照合成火药卖与盐徒例，发近边充军，多至三百斤以上，及合成火药至十斤以上者，照私铸红衣等大小炮位例处斩，妻子缘坐，财产入官。如将硝磺与生番交易货物，及偷漏出海者，均以通贼论，总董、牌甲、邻右、挑夫、船户知情不举者连坐，失察各官，比照议处，自行拏获者免议，并请饬交刑纂入条例。

　　一、原奏内称严申铁禁，以防透漏而杜私造等语。臣等伏查台湾不产铁斤，民间铁锅，每年给照赴漳州采买二万七千口，其铁钉、菜刀、农具，全台酌定铁店二十七户，由地方官取结具详藩司，给照就台收买废锅旧铁及台湾道厂造船用剩余铁，在城市打造，近年铁锅既不按年请买，道厂余铁亦多积存，显有私铁透漏情事，应如所奏，责令台湾口员，实力稽查，获有私贩，究出偷运出口地方，将内地口员分别是否故纵，革职治罪，贩卖接连之犯，从重究治，班兵夹带，加等问拟，台湾口员失察，严参议处。其原有铁店二十七户，应令悉移府厅各县城中，责成文武官员，稽查严拏私造军器，照律治罪，不准在乡市及沿山沿海地方私开一铺、私设一厂，其影射私开，及肩挑小炉，沿乡打造者，亦照私贩计铁科罪，如铁数不及百斤者，照律杖一百枷号二个月刺字逐水，以上有犯，房屋船只货物器具，概行入官。

　　以上二十条，臣等谨会同该部公同商酌，意见相同。总之，台湾为全闽门户，营伍废弛，则士卒弱，将帅素尸，则盗贼恣。况继凋敝之余，培养维艰，消嚚陵之习，教化宜急，总在官斯土著以训俗型方为己任，以久安长治为要图，将见上康乐和亲安平为一书，合正德利用厚生成三事，太平之基，万世之利也。

　　通筹台湾利弊以靖海疆疏（道光十八年）杜彦士

　　山西道监察御史臣杜彦士跪奏，为通筹台湾利弊以靖海疆事。

　　窃惟台湾一府、五厅、四县，延袤二十余里，田畴肥沃，人民殷富，自隶版图百余年以来，久沐列圣■〈深，大代木〉恩，蹈德咏仁，共安乐土。我皇上群生在宥，闿泽覃敷，所以为海疆计者，至详且备，固已纲条整肃，政教修明矣，而治法贵有治人，兴利莫先除弊，举凡吏治、民风、武备、文事诸大端，有必当随时整饬，不可稍涉因循者，则尤在地方大吏之实心行政而已。臣学识迂疏，何敢妄言治体，第生长海邦，熟悉情形，不敢不据实陈奏。谨就乡里所闻，胪列八款，敬为我皇上陈之。

　　一、厅县官宜严加甄别也。台湾各厅县，地方辽阔，俗悍政繁，非公共清廉之吏，不足以服人心，非精明强干之员，不足以理繁剧。臣风闻台湾县知县托克通阿，性情贪鄙，荒淫无度。自道光十六年到任以来，一味贪图安逸，全不审理词讼，即户婚田土事故，有终年不批示者，有付之一炬者。信用门丁陈二，表里为奸，营私骫法，以致怨声载道，上控累累。一县之人，共见共知。该道府竟置若罔闻。又彰化县知县贾懋功，年力衰残，两目俱盲，谒见道府，必用家丁紧跟其后，历历诏相。审案则须胥役将呈词诵读。以致家丁胥役，通同作弊，民间有「贾知县，两目看不见，冤枉谁与辩」之谣。臣思州县为亲民之官，若托克通阿之贪淫败度，何以表率黎庶？贾懋功之残废无能，何以剖决是非？况海外地方紧要，以淫劣之员，处紧要之缺，公事安能就理？人心安能畏服？且恐各厅县似此者，亦尚不少，不可不亟加澄汰，应请饬下该督抚，确切查明，据实参办，择公正、清廉、精明、强干者，调台久任，庶于地方有裨。

　　一、劣幕之盘踞宜除也。刑名、钱榖二项幕友，最关紧要，其有盘踞地方，把持公事者，即当随时驱逐；乃台湾道府厅县幕友，往往盘踞数十年，有本官离任，互为嘱托，而后任复用者；有在台闲住，仍复干预公事，夤缘为奸者。以臣所闻，台湾府幕友汪金声、彰化县幕友李垂绅，皆盘踞多年，交结吏胥，串通土棍，包揽案件，私卖批语，种种弊窦，无所不为。而汪金声又冒籍福建，报捐县丞，见住府城，招摇撞骗，声名尤为狼籍。此等劣幕，营私舞弊，大为地方之害，亟当严行驱逐，以绝弊端。且查道光十三年，台匪张丙滋事案内，该劣幕汪金声、李垂绅，假冒义首，经将军瑚松额及前任总督程祖洛，保列议叙，以县丞尽先选用，奏准在案。其平日之善于钻营，已可概见。窃思幕友保列议叙，屡奉特旨严禁，上年钦差大臣赵盛奎等，审理秦师韩京控一案，查出台匪滋事案内，议叙幕友陶时亮等五名，均经奏明，奉旨该幕友虽远涉重洋，襄办军务，惟究系各衙门幕友，非在官供职者可比，所有前经加恩之处，俱着即行撤销。仰见我皇上慎重名器之至意，乃该劣幕汪金声、李垂绅，冒充义民，朦混取巧，较之陶时亮等为尤甚；而其滥邀议叙，事同一律，应请敕下该督抚确切查明，将该劣幕议叙，照例撤销，以杜冒滥。一面督饬该道府，勒令该劣幕等，迅速回籍，毋任逗遛滋弊，仍严饬各厅县，如有盘踞劣幕，立时驱逐，毋稍姑容。臣又闻道府所用幕友，每年厅县，各送修金，以一县百余金计之，可得千金，幕友之逗遛不去，实由于此。窃思幕友与属员交通，则本官之喜怒、公事之准驳，皆可暗通消息，曲为弥缝，于吏治大有关系，应请一并严禁，以挽积习。

　　一、到任之胥役陋规，亟宜禁止也。新官到任，点派胥役，自应慎选勤慎之人，汰除桀黠之辈，使书役知所勤惩，乃台属各厅县，新官到任，一切经胥捕役人等，俱系钻充，钻充之法，各胥役分送洋银，名曰到任礼。房书规礼多者，擢为房总；捕役规礼多者，用为捕头；更有土豪积棍，出银包充，父兄子侄，盘踞衙门，他人皆不得与。如臣所奏革胥许东灿，一家兄弟，充八房书，四差役，是其明证。总计嘉邑可得到任洋银万圆，彰邑可得到任银七千圆，台凤可得到任银三、四千圆，借到任之名，为行贿之计，相习成风，恬不为怪。一官下车之初，即为书役所饵，以后何能望其振作？况此辈衙门惯熟，工于营私，今先得其规礼，若户房承管钱榖，刑房承管刑名，此后之亏空侵蚀，骫法滥刑，尚能以法治之乎？至于埔役，多系无赖之徒，地方官得其规礼，一有差遣，则驱数十虎狼于乡村，纵其搏噬，虽经民间控诉，上司访拏，而不能不为之庇护；故台地奸胥蠹役，毒害地方，从未有严办者；其弊皆由于此；应请敕下该督抚严饬该道府，认真禁绝，密为访查。如该厅县有仍蹈故习，得受书役规礼者，即行严参，庶官方可肃，而吏治可清矣。

　　一、积案宜清也。台地民情刁悍，械斗命案，皆由户婚田土细故，激而成衅。风闻嘉、彰二属，积案繁多，或万余案，或数千案，以一原一被计之，控告在官者，一邑已万余家，况株连干及，不一而足。若延阁日久，雠怨相寻，必至酿成巨祸，应饬地方官及早断结，有冤者立为昭雪，诬告者重为痛惩，以清案牍而杜争端。至于命盗重案，尤当立时查拏，而台属远隔重洋，往往于命盗重案，讳不通报内地。该上司无从查核，而地方官延阁不办，得以幸免处分，至被事主上控，始行倒填年月补报，该道府亦不以迟延诘驳。申报上司时，则又以附搭原文之船只漂没为辞，积习相沿，牢不可破。又或讳劫为窃，每抽换事主原词，为规避处分地步。即贼已被获，并不速行讯究，寝延数月，事主或未呈催，则已将贼犯释放。该犯挟恨复雠，事主益不能安枕。此被劫者，所以多隐忍不报，而盗贼所以肆行无忌也。风闻本年正月间，台湾之许厝甲，二月间，嘉义之水窟头十八重溪，彰化之宝斗仔等处，俱被盗贼惨劫，或放火延烧，或杀毙事主，迄今数月，犯未弋获。应请敕下该督抚严饬该道府，认真查拏，按律严办治罪，毋任讳饬，而稍疏纵，庶盗贼知所警惧矣。

　　一、总理董事，宜择正人充当也。台属各厅县，每保每里，设有总理董事，以衿耆为之，官给戳记，盖仿保甲之遗法，而重其任于衿耆，里居熟则声息易通，责任专则访查倍力，所以稽察奸宄，助地方官耳目所不及；乃近来官视之与差役等，甚且差役叱骂之，家丁肆辱之，于是洁身自爱者，不肯充当。其充当者，皆非安份之徒，遇事生风，勾通胥役，鱼肉小民，此善政所以转为苛政也；应请敕下该督抚转饬该厅县，嗣后保举总理董事，务择公正诚实、众所推服之人，报官承充。该厅县以礼貌优待，不使与下役为伍，亦不以他事传呼当差，乡里有窃劫盗贼，该总理董事，一经访闻，立即报官，派委干役，帮同缉拏。如该总理董事，任劳任怨，于本保本里，查出盗贼三名以上者，官给奖赏，或查出邻境盗贼者，加倍奖赏。其不能认真稽察，并生事扰民者，立即黜革。如此惩劝兼施，人人皆乐于报效，而地面可期肃清矣。

　　一、偷渡之禁，宜认真办理也。台之门户，南路为鹿耳门，北路为鹿港、为八里坌，是为正口。其私口则凤有东港、打鼓港，嘉有笨港，彰有五条港，淡水有大甲中港，噶玛兰有乌石港，至私僻之纷歧港口，不可胜纪。内地无赖之徒，溷迹商艘，杂沓而至，往往游手失所，群聚为盗，则偷渡之为患也。但偷渡之禁日严，而终不能遏绝者，一在挂验出口者之需索照费，一在稽查入口者之收受船规也。查定例渡台人民，由内地州县，查明有无过犯，出具族邻保结，给发执照，方准配船；立法至为周密，乃奉行不善，往往家丁胥役，因缘为奸，见在渡台者，每人给照，勒索照费洋银七、八圆，或五、六圆，方准发给。故良民贫苦者，无力给照，奸民欲逃窜者，胥役贪图厚利，听其捏造族邻保结，蒙混给照。至台地入口时，官弁稽查，辄命胥役到船盘验，船中有出海者，即与关说贿托，以船大小、人多寡为计，约输银百圆、七八十圆不等。凡有照无照者，均得上岸，官弁视为陋规，竟成利薮。如此而欲禁偷渡，岂可得乎？故欲严偷渡者，在严出口之禁，尤在严入口之禁，应请敕下该督抚严饬地方官，认真稽察，破除积习。出口者不准胥役敕索照费，必以族邻保结为凭，以便良民之渡；入口者不准官弁收受船规，但以内地执照为凭，可绝奸民之偷。其余私僻港口，严饬汛兵，昼夜巡逻，毋稍疏纵，庶稽查严密，有犯必惩，而偷渡之弊可绝矣。

　　一、班兵宜严加校阅也。台澎一镇，水陆十六营，额兵一万四千六百五十六名，皆内地营兵，抽拨更戍，到台则分布散处，声势相联，足资捍卫，乃一旦有事，每患兵力单弱，如上年台匪张丙滋事，戍兵见贼，不能开炮，营弁望风退缩，终赖内地大兵及召募乡勇，始克集事。其故何哉？稽查不严，操练不豫，有兵之名，无兵之实也。臣愚以为练兵之法，贵严考核于抽拨之先，尤贵勤训练于渡台之后。盖班兵之患，患在顶替，兵丁稍有身家者，不肯涉险，率令无赖之徒，蒙混代充，又或贪鄙营弁，假捏虚名，冒支月饷，至轮到拨戍，则以家丁及洒扫厮役，顶名充数；兵政日坏，职此之由。惟于抽拨之时，严饬各营将弁，先期造册，每丁注明年岁身材，及所习枪炮器械，逐队按名，点验演试；老弱者必汰，疾病者必汰，技艺生疏者必汰；认真挑取，务使一兵得一兵之用；复令各弁兵出具连环保结，如有顶替情弊，别经发觉者，将该弁兵从重治罪。此严考核于抽拨之先也。渡台之后，兵丁散处各营，往往贿属营弁，私出经商，或开张小典铺，或为人店伙，或包娼包赌，开设鸦片烟馆，坐扣口粮，有虚额而无实数；必须严饬镇将以下等官，随时稽察，不准擅离营房，而又亲自督率，按期训练，日省月试，考其优劣，赏罚明则人心思奋，操演熟则壁垒一新；此勤训练于渡台之后也。既无顶替之弊，又有训练之实，然后兵皆足用，饷无虚糜，以之临阵，必为制胜之师矣。

　　一、乡村宜添设义学，以修教化也。台地五方杂处，有泉人，有漳人，有粤人，有潮人，散居村社，气类各分，人心浮动，易于滋事。推其故则以游手者多，读书者少，无诗书弦诵之业以柔其心，无党庠术序之规以驯其气，故至此耳。今欲使台民之安静，莫如修教化；欲修教化，莫如设义学。查该处各厅县，地方辽阔，义学甚属寥寥。乡曲小民，离城窵远，因无良师教督，往往不务正业，相率为非。臣愚以为宜令地方官，出示劝捐，添设义学，择公正绅士数人，董率其事，该处富户好义者多，必踊跃乐输，复为量地远近，酌定某村某庄，应设义学，听民自行创建。其余项即留为经费，交绅士承管，逐年生息，敦请名师教督，愿来学者听之。如此则民知向学，不至为非矣。夫天下无不可治之民，台之民非尽无良也，诚使地方官认真化导，实力奉行，为之修明学校，严定学规；学中子弟勤奋者，奖之赏之，懒惰者，诰之诫之；又复于暇时亲赴乡村，访问耆老，与之讲明忠孝大义，刑法科条，兴起其睦姻任恤之心，而渐化其诟谇嚣陵之习；将见弦歌四起，比户可风，且合漳人、泉人、潮人、粤人，而尽为读书明理之民，虽驱之为盗贼，而有所不肯也

　　以上八条，秽员必汰，劣幕必除，蠹役必防，积案必清，乡长则慎选正人，汛口则宜严私渡，班兵则时勤训练，义学则广为添设，诚治台湾之要务也。抑臣闻治民之道，与治病同，治病者不遇良医，不可以愈病，治民者不得良吏，不足以利民。台湾孤悬海外，往来文移，动需时日，地方情弊，督抚不加访察，则不能骤知，至知之而事后补救，则已无及，故治之之法，在督抚之留心查核，事事认真，而尤在道镇之得人也，道镇得其人，则厅县营弁，皆得其人，正己率属，兴利除弊，文武同心，官民一体，尚何患台湾之难治哉；再台湾道兼管学政，有衡文之责，历任道员，经特旨简放者，俱系科甲出身人员，仰见我皇上轸念海疆，慎重衡文之至意，乃去年该道周凯，因病出缺，该督抚竟委永春州知州沈汝瀚署理，该州本系捐班，虽出自一时权宜，但捐班人员，署理台道，无论材具曾否胜任，一遇考试，何以拔取真才；应请明定章程，嗣后台湾道缺，如或因事调署，须择科甲出身，人地相宜者，奏请署理，不得以捐班人员，率行委署，并敕下该抚，永远遵行。

　　臣愚昧之见，是否有当，伏乞皇上圣鉴。

　　敬陈沿海情形疏（道光二十一年）裕谦

　　钦差大臣江苏巡抚臣裕谦跪奏，为敬陈沿海情形事。

　　窃惟■〈口英〉夷所恃，惟船与炮，而炮既不能离船，船又不能近岸，是船炮所不能至之处甚多，缘夷船吃水甚深，故不畏风浪而畏礁浅，但使内地城池，不偪临海口，即或城濒于海，而城外有浅滩十数里，夷船便不能驶近，若该逆改换杉板小船，则只可装载二、三十人，无篷帆、无炮位、无锅灶，不敢横渡大洋、不敢远离大船，一经上岸，不难全数歼擒。上年浙省■〈口英〉逆兵船，闯偪余姚塘岸，陷拦浅沙，人船并为我兵勇所获，其抢登杉板小船窜逃者，竟亦不能回定，为上虞、慈溪擒获，不食已经二日，此外夷大兵船不能驶近浅岸，而小船又不敢远离大船肆扰之明证。至于数千斤之大炮，夷船虽能任载，而只可施于深水外洋，不能施于近岸之内洋，盖内洋水浅近岸，又必有明沙暗礁为之拦护。若放此数千斤之大炮，船必倒退，一经搁浅。船底着实，立刻震裂，故在内洋施放。亦止一、二千斤，及数百斤之炮，不过口门窄而后身宽，多受火药，且施放灵熟，较官炮略远一二里。然而止及数里以内，实无远及十余里之事，即如定海外之道头，距城仅三里，故夷炮能及，至镇海城外，有浅滩十余里，夷船初亦曾试开数炮，未及城数里而堕，自后不复开炮，盖恐官兵知其力量所止，至乍浦河滩较近，夷船与官兵开炮，便互有损伤。广东、福建所奏亦然，是彼炮能及我，则我炮亦能及彼，我炮不能及彼，则彼炮亦不能及我。滩距岸远，船不能近，即炮不能及；又其明证。不然，夷船既侵犯虎门、厦门、定海，何爱于守泊数月之镇海及来往必由之乍浦等处，而不敢屡犯乎？又何爱于四面环海之台湾、琼州，而不犯乎？沿海洋面，外似一望汪洋，其实水中沙线，千条万缕，纵横曲折，即平底沙船，尚必多雇小舟，熟习沙线者，探水引路，乘潮行驶，潮退立虞浅搁，故凡船之利于大洋者，必不利于内港；犹之利于内港者，必不利于大洋。至江苏，除吴淞口、崇明、宝山，最为险要；其淮、扬、海三府州所属洋面，外无屏蔽，潮来甚溜，又有黄河口之五条大沙，或沈或浮，东向直出，若遇东风，则风水相逼，转舵不灵，舟随溜搁，靡不损坏，即海运河船，尚必绕出其外，山东登、莱二府之成山，虽陡入东海，而非通商码头，不过为南北往来之标准，天津洋面，外有旅顺口，登州府城，南北对峙，中间山岛林立，洵为天险，其直沽口，距天津府城甚远，船入内港，既非若大洋之可以横行冲突，又非逼城咫尺之可以炮火攻击，且北人不习于海，并无汉奸，至奉天所属各港，口门均浅，且有绵沙，为闽广南洋鸟船所最畏；何况夷船？是以海贼蔡牵，滋扰浙、闽、粤三省十余载，从无扰及山东、直隶、奉天之事，即北洋贸易，亦均系平底沙船，其闽广南洋鸟船，赴关东者甚少。盖北洋之情形，与南海之情形，迥然不同。南洋多石岛之明险，而北岸多沙线之暗险。夷船畏暗险甚于明险，并非处处堪虞，港港可入，祇缘承平日久，不但民不知兵，亦且官吏水师，皆不知考求试验，扼要以待，一闻外洋夷船夷炮，不知如何猛烈，如何神奇，风声鹤唳，草木皆兵，遂致沿海皆为不靖，相应请旨敕下沿海各省将军、督抚，通饬所属县营，遍历本属洋面，测量水势之浅深、滩岸之远近、沙线之险易；何处小舟可通，而重载大船不能到；何处内地大船可通，而外洋大号夷船不能到；以及港岸口门，距大洋若干里？水深若干丈？城池距岸、距滩、距洋若干里？险溜暗礁若干处？一一试探，酌量情形，分别最要、次要，何处应安兵、安炮防守，何处应分地方居民，自为团练防守？何处勿庸防守？一面修理军械，操练兵丁，筹备粮饷，制造铅弹火药，整饬塘汛驿站，以期有备无患；并明白出示晓谕兵民，该夷除船炮外别无技能，而其船炮所能至，又不过数处，且来意止图要求通商，并无奢望，亦断不敢深入，不必到处张皇，自相惊扰，以安人心、以节兵力、以省经费，仍随时差人侦探，一有夷船入境，即严禁淡水食物接济，违者以通夷论斩，枭示海滨。该夷船如敢驶近口岸，相度炮力能及，即开炮轰击。该逆无隙可乘，粮刍告匮，断不能与我持久。倘敢铤而走险，或入浅滩，或登陆岸，便可大加剿洗，不令其一人生还，此以逸待劳，以主待客之法，亦即坚壁清野之法，是否有当？臣谨缮折具奏，伏乞皇上圣鉴训示。

　　敬陈台湾生番献地宜防流弊疏（道光二十六年）江鸿升

　　江南道监察御史臣江鸿升跪奏，为台湾水沙连生番献地，宜防将来流弊事。

　　窃臣恭读闽浙总督刘韵珂、福建巡抚郑祖琛所秦：台湾水沙连六社生番，献纳舆图，吁请归官开垦一折，奉朱批大学士、军机大臣，会同该部议奏。钦此。仰见我皇上慎重边防之至意。阁臣、枢臣、部臣，必有长策深谋，折衷于至当者，原非臣浅识下愚，所能旁参末议。然臣籍隶闽省，苟有闻见，亦何敢不抒其诚！查原奏所称，据署鹿港同知史密，禀称该同知等至水沙连口内巡查，即有番目等迎接导入社寮。该同知赏以红布、盐、糖等物，随有番众一千一百六十三人，苦诉伊等衰弱穷困，不能耕种，求准内附，并献各社舆图，吁恳归官经理，且俱已薙发，势难拒阻，遂复赏给衣裤一千余件。该同知等，即将六社番地履勘，计可垦田一万二、三千甲，按甲升科，每年可征榖三万余石，设官抚治，并建设城池，计文武廉俸、役食兵饷，岁需银不过六千两，以岁收之正项，尽数支销，尚可余榖二万石等情。督臣等据其所禀，又详陈袪弊兴利各条。臣愚以为生番衰弱穷困，原可无庸过问，若利其它，而使民人与生番杂处，将来动辄械斗，为害转多。彼生番质类犬羊，其犷悍之性，断非内地法纪所能驯服，一有犯事，操之则生变，纵之则损威。且其地已归官，番众实繁有徒，将何以资其生计？此皆不可不长虑者。臣闻该同知史密素好邀功，其自认捐垦二千甲，恐多系奸民已垦之地。且所称番众一千余人，俱已薙发，彼未见该同知以前，未知准否，何以先行薙发？又安知非该同知临时指使，期在必行？即云以顺番情，尚多流弊。若该同知务为张大，则滋弊益深。我朝版图式廓，为前古所未有，固不在得此海隅黑子番地，遂为盛世也。见该管镇道亲诣查勘，尚未详覆，督臣刘韵珂，明岁赴台，正可顺道前往详查，能否不滋流弊，抑或分设土官，以示羁縻之处，体察情形，另行具奏妥办。伏乞皇上圣鉴。

　　筹议海运巡洋章程疏（道光二十八年）刘韵坷

　　闽浙总督臣刘韵珂跪奏，为闽省拨船游巡，见已议定章程，将弁兵丁薪水口粮，饬司先行筹垫，一面摊捐廉银，陆续归补，并豫咨沿海各省，一体堵截，冀免窜扰，以护海运而安商艘〔事〕。

　　窃臣前因闽浙两洋，盗匪滋多，本年江省苏、松、太三属，漕粮俱改由海运，若不豫为布置，设法搜拏，非惟两省辖洋，难期静谧，并恐洋匪窜入江洋，肆行劫掠，遂与水师提臣窦振彪等，往返商议，俟缺额师船造补完竣，即于例巡船只之外，抽拨兵船四十只，出洋游巡，并恐浙省抽拨之船，不敷配缉，拟以闽省之有余，补浙省之不足。故于附奏巡洋片内，声明两省兵船，应否合为一气，再行商办。兹与窦振彪悉心商酌，以兵船出海，行止全凭风力，自闽赴浙须乘南风行驶，而由浙回闽，又非北风不可。海中风信靡常，倘闽船入浙之后，南风盛发，闽洋适有盗匪，其时闽船闻信转回，竟为逆风所阻，必致延误。是两省兵船，有事尚可会剿，而平时巡缉，仍当各顾各洋。惟闽省添船游巡，事属创始，究竟此项船只，应在何营抽拨？每船应派弁兵若干？所须口粮应如何筹款给发？均须分别议定，方资遵守。查省中见造师船内，应拨补水提标五营同安梭船一十二只，新造大号战船五只，又台湾澎湖各营同安梭船一十只，其余均系内地各镇协营应补之船，而各镇协营均有巡缉外洋之责，与水提标五营之向无专辖外洋者，情形不同。此次添设游巡船只，如于各镇协营应补船内，均匀抽拨，设将来所辖外洋，偶有失事，各营必仍以船只不敷借口，自应即将水提标五营，与台湾澎湖各营，应补之大小兵船二十七只，连窦振彪常时管带出洋之大小兵船一十三只，合成四十只，作为游巡师船。其各船应配兵丁，向以船只之大小，定兵额之多寡，并无定数。兹以大小各船通盘核计，共应配兵二千二百余名，即于水提五营及水师各营内，择其尤为精壮、洞晓水务者，均匀调派。其各船管驾之千把外额，应由窦振彪遴选派拨。至向来巡洋口粮，兵丁及外委额外，每名每日均止给银三分，千把并无口粮。此次该船游巡，议令终岁在洋，无间寒暑，较例巡船只，劳逸迥殊。若仍照常给发，则该兵丁等餬口拮据，即难使其安心巡缉，是欲用兵之力，必先足兵之食，其管驾千把，虽非兵丁可比，第微末武弁，俸饷无多，必责令自行添补，不特力有未能，亦非所以示体恤，应请援照从前剿办大帮洋匪成案，兵丁额外，每名每日给银四分，千把、外委每弁每日给银一钱；其额外中有派令管驾一船者，亦照千把外委之例，每日给银一钱。此项银两，系属额外增添，并无专款，就各兵口粮计算，一年之内，已应需银三万二千余两，加以各弁薪水，并各船军火，为数更属不赀，统计一年所总需在四万两以上。闽省额定缉匪口粮，共止二千四百名，分派各营，本属有限，将来缺额师船，按营补足，则配缉更多，原定口粮，势虽抽减为协济游巡之用，而国家出纳，岁有常经，更未便以额外之支销，滥请动给。此外司道各库，又别无闲款可筹，计惟于通省文武应得养廉中，查照历次摊捐之案，按数匀摊支给。第文武廉银，系应按日摊捐，而弁兵口粮，一经出洋，即须支食。若俟捐有成数，再行动支，定致贻误巡期。臣见已檄饬藩司，先行筹款，随时垫发，即摊捐廉银陆续归补。见在省中造补师船，已有成数，赶紧趱造，一俟敷用，即由窦振彪如数抽拨，配足弁兵军火，酌委参游数员，由该提臣统领，于三月内出洋，遍加搜缉。如果查无匪踪，即将游巡兵船，分作南北两帮，每帮二十只，南自海坛右营所辖之湄洲一带洋面起，至闽、粤交界止；北自闽安左营所辖之白犬一带洋面起，至闽、浙交界止；交各该镇轮流管带，协同例设巡船，远近梭缉。其游巡弁兵，应得薪水口粮，即以提臣统船出洋之日起，先行支给三个月，以后按次给发，统由提臣备文支领。惟提臣统辖全省水师，事务繁多，且驻扎厦门，华夷错处，弹压抚绥，均关紧要，断不能常川在洋，专司督捕，应俟察看各洋盗匪敛戢，将游巡船只，交给各镇管带，即行回厦办理一切。如续有洋匪窃发，仍由该提臣调集二帮师船，及例巡船只，会合兜擒。倘游巡兵船缉捕不力，或例巡兵船疏于防范，致有失事，统由提镇各臣咨揭，臣即分别据实参处，不稍宽贷。如有捕盗勇敢，奋不顾身，获盗多名者，亦由提镇各臣随案咨报，汇请奖励。至攻击盗匪，固须大船，而查探匪踪，端资小哨灵便，到处可以驾驶。前此请造各船，均系抵补各营额数，并无小哨船只，见准提臣咨请添造多桨快哨小船三只，臣已饬令厂员赶紧制造，编列字号，并交提臣配用，所需工料，统入船工汇案报销。似此立定章程，添船游巡，自较例巡，更为周密，虽数千里巨浸，茫无涯涘，未必竟能使匪徒绝迹，而缉拏勤奋，布置紧严，究于防护海运，保卫商民，不无裨益。特洋匪诡谲异常，一闻闽省添拨多船，难保不先窜他洋，乘虚伺劫，不可不豫为之防。臣于游巡师船未给出洋之先，已飞咨沿海各督抚臣转饬地方文武及巡洋舟师，先行派拨兵船防堵截拏，以免疏失。兹准水师提臣及藩臬两司、粮盐二道，先后咨详请奏前来，除浙江巡洋事宜，应由浙江抚臣粱宝常筹议会奏，并先分咨户、兵、工各部查照外，臣谨会同福建抚臣徐继畬、水师提臣窦振彪，合词恭折具奏，伏乞皇上圣鉴训示。

　　变通福建陆路练营疏（同治十三年）李鹤年

　　头品顶带闽浙总督兼署福建巡抚臣李鹤年跪奏、为闽省内地陆路挑立练营，变通旧章，以申戎备，恭折仰祈圣鉴事。

　　窃闽省自裁兵加饷后，营伍逐渐改观，究未大收实效。前经臣移饬台内陆路各标镇协营，应如何将制兵挑选成营，番替训练，于饷事既不必有所出入，而仍能与勇营同其得力，妥议核办。查通省内地陆路实战守兵一万六千二百九十七名，兹拟按三成酌分之，挑练精兵五千四百四十八名，战守各半，每四百五十四人为一营，共十二营，每营什长三十八名，亲兵护兵共八十名，正兵三百三十六名，外募雇火夫四十二名，不在其数。营分四哨，以裨将一员为管带，千把外额八人为正副哨长，以队目为什长，省标督抚福协七营，合军标建宁镇所辖六营，合枫岭半营，应各挑九百八人，各练二营；陆提所辖十营，漳州镇所辖八营，各挑一千三百六十二人，各练三营；福宁汀州镇所辖五营，各挑四百五十四人，练一营，均以本年六月起支练饷。定省标二营为全福左右营，陆提辖三营为建威中左右营，福宁辖一营为定海营，建宁辖二营为镇武左右营，汀州辖一营为耀德营，漳州辖三营为长胜中左右营，即以各本提镇为统领。各镇之兵，仍归陆路提臣节制调度，以督中军副将为营务处，专练务以一事权；营官由统领遴选，哨长由营官遴选，什长由哨长遴选；其系单营，应常随本统领驻扎巡查所属地面。如双营三营，则当于道路适中择地分驻，兼顾四面，仍不时互调屯扎，以习其形势利病。惟省标两营，未便远扎，以顾根本，所驻之处，筑垒浚濠设卡，一如行阵之制，以一年为期，与存营之兵更番替换，俾均劳逸。至戍台班兵、三年四起，奉行已久，内地既一切照常举行练事，台营自应照办。此后凡届派戍之期，仍循旧章，惟酌于练营三取其一，本营三取其二，俟旧兵台回，如数分足。练兵月饷，必须与在营之兵，酌分厚薄，方示激励。兹商准陆路提臣罗大春，拟于抽练外，余存营兵一万八百四十九名内，每名月匀出银六钱，合得银六千五百余两之数，月益练营战守兵，连本饷，每名共得饷四两一钱，什长再益银五钱九分，合得银四两六钱九分，亲护兵不另加给，就各营匀出之饷，各营所练之兵，数目尚无轩轾，按月分由就近厘局所借五成，及司领额饷内，拨交各营带官给领，仍各归原营，照旧汇四季月销饷册核办。月米一项，见因练营兵食关重，应责成配支各厅县县丞，准于月朔先行支给。倘有延欠，由粮道专案详请参惩，庶饷米无虞缺乏。如遇有事征剿，援照楚湘各军勇营，历准报销成案，一律办理。目下训练，月给公费，及营官哨长火夫薪粮，归入善后领销。其添制练营军装，亦照勇营制换之案，由局动款制配。汇同勇营造销。新增公费内，每兵百名准销之修制衣旗等银，应扣留存司，以备拨修军械之用，饬据省局司道议详，臣覆核无异，除另行详细咨部覆核外，谨将见办挑立练营缘由，会同福州将军臣文煜、陆路提督臣罗大春恭折陈奏，伏乞圣鉴敕部议覆施行。

　　请敕议海防六事疏（同治十三年）奕欣等

　　恭亲王臣奕欣等跪奏，为海防亟宜切筹，武备必求实际，谨将紧要应办事宜，撮叙数条，请敕详议，以期振作，恭折密陈，仰祈圣鉴事。

　　窃查日本兵踞台湾番社之事，明知彼之理曲，而苦于我之备虚。据沈葆桢来函：谓见在兵端未开，澎湖、鸡笼等处，彼以避风为词，宜防而未宜遽阻。然见为筹防之计，购买铁甲轮船未成。李鸿章函述：曾致沈葆桢信，并令提督唐定奎，祇自扎营操练，勿遽开仗。实以一经决裂，滨海沿江处处皆应设防，各口之防难恃，不得不慎于发端。虽累经奉旨严饬各疆臣实力筹备，而自问殊无把握。今日而始言备，诚病其已迟。今日而再不修备，则更不堪设想矣。溯自庚申之衅，创巨痛深，当时姑事羁縻，在我可即图振作，人人有自强之心，亦人人为自强之言，而迄今仍并无自强之实。从前情事，几于日久相忘。臣等承办各国事务，于练兵、裕饷、习机器、制轮船等议，屡经奏陈筹办；而歧于意见，致多阻格者有之；绌于经费，未能扩充者有之；初基已立，而无以继起久持者有之。同心少，异议多，局中之委曲，局外未能周知，切要之经营，移时视为恒泛，以至敌警猝乘，仓皇无备，有鉴于前，不得不思毖于后。见在日本之寻衅生番，其患之已见者也。以一小国之不驯，而备御已苦无策；西洋各国之观变而动，患之濒见而未见者也。倘遇一朝之猝发，而弭救更何所凭，及今亟事绸缪，已属补苴之计。至此仍虚准备，更无求艾之期。惟有上下一心，内外一心，局中局外一心，自始至终，坚苦贞定，且历之永久一心，人人皆洞悉底蕴，力事讲求，为实在可以自立之计，为实在能御外患之计，庶几自强有实，而外侮潜消。昔人云：能守而后能战，能战而后能和。此人所共知，而今日大局之万不可缓者也。臣等悉心公同商酌，谨将紧要应办事宜，撮叙数条，请敕下南北洋大臣、滨海沿江各督抚将军，详细筹议，将逐条切实办法，限于一月内奏复，再由在廷王大臣详细谋议。如臣等所拟各条，佥议相符，即应确切筹办，如各条外别具良策，亦即一并奏陈会议，均于议定后，请旨遵行。总期实备精求，务臻有济，以纾目前当务之亟，以裕国家久远之图。臣等幸甚，天下幸甚，所有请敕详议缘由，谨缮折密陈，并录臣等拟议各条，恭呈御览，伏乞圣鉴训示。

　　一、练兵。臣等于抚议初成，即有练兵之请。嗣于直隶请设六军，业经定议开办，无如有兵之名，无练之实，即踵事者力加整顿，亦骤难转弱为强。若求实在可御外患，事较办发捻诸贼为更难，兵亦较办发捻宜更精，陆路之兵，固须益加训练，外海水师，尤当亟事精求。各口岸固须设防，然非有海洋重兵，可迎剿，可截击，可尾追，彼即可肆然无忌，随处登岸，袭我之空虚，疲我以更调，使我有防不胜防之苦，应如何就水师原额，挑选精壮，及曾经制胜之洋枪队，练习水战，并酌募娴于驾驶、熟狎风涛之得力兵士，迅速成军，陆续扩充之处，由各大臣详议办法，务期药能对证，有备无虞。

　　一、简器。行军既尚火攻，水战尤难得手，若器先逊人，胜负可不战而决，各国所恃者，在枪炮之得力，日出日精，明知效彼之长，已居于后，然使并无此器，更何所恃！自庚申以后，臣等历与曾国藩、李鸿章、左宗棠、沈葆桢、丁日昌诸臣，及臣崇厚在三口通商任内，商明奏办，在津、沪、闽分设船厂机器局，令兵弁等肄习，亦渐有成效，虽较各国之技未逮，祇有力求精进，万不可废于半途。见在急于成军，不能不购之外国，凡炮台及水炮台所需巨炮，应如何购办，水陆各军所用洋枪，应如何一律购用最精之品，及以后应如何自行铸造，精益求精之处，均各切实详议筹办。

　　一、造船。自各国有轮船，而中国所用旧式战舰，万难抵御，人人知之，臣等于闽省制造轮船一事，实因万不容缓，与各督抚往返筹商，奏明设局，由船政大臣经理。年来中国匠工，亦已明其规矩，可以自行制造驾驶，明知费用浩繁，及所制不及西人之精，局外亦颇有异议，甚且欲行停止，不知一经停止，则从前所费，俱归虚掷。且停止以后，更何从别求精进以资防御；而人之伺我正切，势又不能不办，是以定见坚持，未如所议，究竟中国海面，缉捕有时，盗氛久靖，及此次台湾番社倭人衅起，犹赖此稍有准备，我兵得以迅集，不可谓非制造轮船之效。惟既创立外海水师，见有之船，不敷应用，应如何添购各兵船及铁甲船，并以后自行制造扩充之处，均宜详议办法，实备切筹。至铁甲船，为屏卫全军、冲击敌军之具，即所谓水炮台，一军中应用若干船只，此项船只价值最巨，购买之资，如何厚集应用，如何用无虚縻，修船造船，如何添设船厂，该船吃水最深，各海口何处宜于停泊；外国如用此项船只乘我，又如何抵御；闻英国新制巨炮，能于数里外攻破铁船。此项炮位如何购备，如何演放，并购能载此项炮位之船只，及陆路安放此项炮位之炮台，亦宜逐一详议妥筹。若徒执舍短用长之说，以矛刺盾之喻，于事无济，转滋空谈，总以详细体会，力求实际为宜。

　　一、筹饷。以上各层，此时创立之需，日后久远之费，凡一切薪水教练之资，加给口粮之额，购船、造船、修船及军械、枪炮、火药、驾驶工食、日用、煤斤诸项，为数浩繁，非有大宗巨款，不能开办，非有不竭饷源，无以久持。臣等于同治五年奏明提出四成洋税，由户部另款存储，原以备不虞之用，无如历年以来，陆续借拨，所存无多，计开办所需，已不敷十之二三，亟宜破除成见，统筹大局，权衡利害，孰重孰轻；先筹目前开办经费，应用若干，即速集若干，此济急之用也。再于一切开源节流之计，悉力设法，凡可尽人力因地利以裕国计者，专心悉虑，切实经营；期补挹注之急需，求充永远之支应，此经久之用也。两层均应详筹确凿办法，厚备坚持，不至半途而废，庶几应变有资，而历久可恃。

　　一、用人。以上各事，一不得人，均归虚费，然其误在于用非其人，而不在法之未善，不得谓事之不可为，应简派知兵重望、实心办事、熟悉洋情之大员，为之统帅，责成经理，及遴派得力提镇将领为之分统，均由各大臣实举所知，公议会推，奏请钦定。

　　一、持久。天下事，事前以为多事，事至苦于无及，及事之已过，又渐即因循，终等于具文。无事不然，而于用兵驭外为尤甚，方今大局攸系，莫如外患，御患之道，莫如自强；非局中、局外同心切筹，坚持定见，岂能有济；如此时果有直截易办之法，原属大快。今既不能，则凡属内外臣工，皆知此事为国家切要之事，即应皆知此事为分内宜筹之事，自当博采众论，集思广益，期于万全。设所见未能佥同，斯阅时不免变计，与其半途中止，转不若不办之为愈。果其揆时度势，意见相同，均以为不能不办，则一经议定，开办之后，应如何一心一力，历久坚持之处，尤宜同尽公忠，永维大局。

　　代陈丁日昌议覆海防事宜疏（光绪元年）李鸿章

　　大学士直隶总督一等伯臣李鸿章跪奏，为据情代陈，仰祈圣鉴事。

　　窃上年九月间，钦奉上谕总理各国事务衙门奏，海防亟宜切筹，所陈练兵、简器、造船、筹饷、用人、持久各条，均系紧要机宜，着详细筹议办法覆奏。此外别有要计，亦即一并奏陈等因。钦此。臣当即依限详议覆奏在案。因思前江苏巡抚臣丁日昌，随办洋务有年，熟悉机宜，究心时事，曾密钞总理衙门原奏六条，函属该前抚妥议切实办法，以为集思广益之助。兹接丁日昌寄呈逐条议覆折稿，请据情代奏前来。臣思整顿海防为军国要政，该前抚既有所见，未便壅于上闻，谨照缮丁日昌议覆六条清单，恭呈御览。

　　一、练兵。原奏称陆路之兵，固宜益加训练，外海水师，尤当益事精求。各口岸固须设防，然非有海洋重兵，可迎剿，可截击，可尾追，彼即可随处登岸，使我有防不胜防之苦等语。是所注意者，在于要口设防，不效从前零星散漫，即兵法所谓致人而不致于人之意。查十余年来，泰西凡三大战：一曰英法助土攻俄之战；开衅之初，英法即以重兵屯扎黑海口，使俄不能出入，其后俄卒求成于英法。一曰花旗南北之战；开衅后，北花旗即将所有兵船，驶往南花旗各海口，全行堵塞，俾不得乞援邻国，购办战械，南花旗卒致歼灭。一曰布法之战；布人自闻法国动兵，即将通国劲旅，先堵礼吴河口，而法亦卒为布所困。即如中外用武以来，兵非不多，饷非不足，然彼族不过数千人；今日扰粤，而粤之全省疲于奔命矣，明日扰闽，而闽之全省疲于奔命矣，我则备多力分，彼则择瑕而蹈，是皆未练重兵屯扎、徒蹈处处设防之弊，故致此也。外国之有战事也，力与力相敌，则器精者胜，器与器相等，则先下辣手者胜。故今日择要练兵，以备攻剿尾击之用，尤不可须臾缓矣。合天下大势言之，法国占据安南之胥江及南三省，既与我广西、云南、贵州之边境毗连；英国占据之印度，既与我云南、四川之边境毗连；俄国染指新疆，联络回部，已与我甘肃、陕西之边境毗连；其占踞黑龙江以北者，又且与我盛京等处边境毗连。至东南七省之偪近海洋，为洋舶之所可朝发夕至者，又无论已。从古中外交涉，急于陆者恒缓于水，固未有水陆交偪，处处环伺，如今日之甚者也。然以理与势揆之，凡外国之陆地与我畔连者，不过得步进步，志在蚕食而不在鲸吞。其水路之实偪处此者，则动辄制我要害，志在鲸吞而不在蚕食。故东北为最要，东南与西北为次要，西南又次之。此四要者，若分别缓急，选练重兵，水则首尾互应，陆则各自为战，庶几乎渐息敌人觊觎之心，或有可稍固吾圉之一日也。中国旗绿各营，数非不多，然口粮太薄，器械太窳，断难恃以制敌。年来虽有减兵增饷之议，而饷数仍薄，汛兵未裁，终难化散为整，彻底改观。臣在江苏时，曾将抚标数营旧兵，一律裁汰，易以新勇，撤去汛地，改操洋枪洋炮，当时舆论颇疑撤汛之难，经臣密奏，以和议不可长恃，自强必须早计，仰蒙圣恩特允照办，迄今并未闻汛地撤后稍有流弊。若使各省均一律以勇易兵，减额优饷，分别练为炮队枪队，虽不必增帑增费，而十万劲兵，固已碁布星罗，而其要则在于裁汛并营。盖分汛则兵断不能练，不练则虽优饷减额，而兵何自而精乎？至于各省沿海水师，但知安泊内港，不能拒御外侮，积习之深，非一日矣。然水师即精，而所用乃艇船旧炮，则仍以卒予敌也。沿海渔人蜑户，熟习风涛之险者，其根柢较内地之兵为能耐劳；次则挑选旧存水师之得力者，易其船械，勤其操演，教以测量规算，试以沙线潮汐，使其常以水为家；而且当合沿海全洋，统筹兼顾，不可稍分畛域。何则，风涛驰骤，一息百里，若各省分各省之疆界，则彼此推诿，寇盗终无殄灭之日；故化散为整之法，不特陆师宜然，而水师尤为切要。日本弹丸小岛，不过夜郎靡莫之伦，而年来发愤为雄，变更峨冠博带之旧习，师法轮船飞炮之新制，其阴而有谋，固属可虑，其穷而无赖，则更可忧。以北境之塞希伦地予俄，而日俄之交固，用李太国开火车铁路，而多借英国之债，其国主常见英使巴夏礼与之潜谋密计，而日英之交固。用黎展达密查台湾情形，资为指臂腹心，而日美之交固。彼其低首下心，伈伈睍睍，以求悦于各国者，岂有他哉？盖其觊觎台湾，已寝食寤寐之不忘，中国倘弃之如遗，固已从心所欲，万一势出于战，则有交慝各国，为之解铃说合，不致能发而不能收。此其所以肆然无忌，快志于一逞也。臣任苏藩司时，曾于议覆修约条内，陈明日本阴柔而有远志，中国所买枪炮，皆彼国选余之物，宜阳与之好，而阴为之备。其时李鸿章深以臣言为然，当即代为密陈。今日本虽小有所偿，然彼之所费，既不啻十倍此数，况死于是役者，复五六百人，万一他日复藉端发难，以数舶横亘于黄海黑水洋之间，则津沪之气不通，事事为之棘手；而台湾之患，犹其小而缓者也。故今日驭远之法，内则力图整顿，不可徒托空言；外则虚与委蛇，不必稍涉虚骄；不准与泰西各国，当开诚布公，示之以信，即日本亦且暂事羁縻，使目前不致决裂，俟我水陆各军均既精练，自可潜哨其窥伺之心；万一不然，彼出于骄，而我应之以正，亦为薄海之所共谅。此练兵之当务速务实，不可得过且过者也。

　　一、简器。原奏称凡炮台及水炮台所需巨炮，应如何购办，水陆各军所用洋枪，应如何一律购用最精之器，及以后应如何自行铸造，精益求精之处等因。查外洋火器，至今日如此之精，非惟唐、宋、元、明之所未有，抑亦尧、舜、禹、汤之所不及料。总理衙门所称，知彼之长，已居于后，然使并无此器，更何所恃？诚为洞鉴症结之论。惟火器一项，不外炮枪火箭等物，有宜于攻者，有宜于守者，有攻与守并宜者。英国之大炮，有曰阿勿斯郎，有曰巴留西，有曰安司脱浪，有曰回得活特。法国大炮，曰墨迭儿鲁士；布国大炮，曰克虏伯；美国大炮，有曰巴勒得，有曰回得卧得，有曰布鲁嘎斯，有曰德里氏嘎。盖诸国之炮，以阿勿斯郎、德里氏嘎为最大，以克虏伯、布鲁嘎斯为最精。大者吃子至百磅，闻其铸造时，内用生铁，外套熟铁，钉以螺丝，既成之后，多用火药轰放，使内外二层，涨力匀透，生铁与熟铁相切己紧，然后以之施用。阿勿斯郎，在其本国购买，须一万九千元，买价既大，即运费亦当不轻。精者二十四磅之弹，能与百磅弹同其锐力。从前炮后开门，仅用左右双劈，近则用整块圆劈，又用药演放千数百次，腹内始加钢圈钢底，弹则加以铅壳，比膛略大，炮腹有螺旋三十二转，必使弹由腹中相荡相摩，宛转而后出口。此涨力之所以加大，速率之所以加快也。但无论如何大炮，其命中须在一里内外，过远则弹子本体之坠重力，与空气之阻拦力，皆足以累之，恐攻坚不能有劲矣。至美国之格林炮，管多放速，有同鱼贯蝉联。布国之连珠枪，两人肩负而行，若中国之抬枪，一分杪可放数十次，亦为陆战行营之所必不可少者。或欲击近，则用马口铁合，实以群子，以漆固之，出口后亦能四散扑人，如风雨之骤至。但须圆滑合膛，方能适用。其欲越山越城而击不能望见之物，则用十五寸径口以上之么打炮，昂其首，而用高孤之度，自上而下，可以炸物焚营。南花旗炮台，为北花旗所毁，多受此种炮子之害。至洋枪一件，外国不三十年而已屡变其制，初用火石引火枪，继用铜夹引火枪，最后以来复枪为第一等。自南北花旗交战，北花旗始用林明敦枪，南花旗始用果伦比枪。自布法交战，法国始用筛师拨枪，布国始用尼一根枪。经一次之战争，则必增一番之惨酷。造物至此，亦几无以供其雕镌。其枪腹皆有来复，类皆从后门进子，循环迭放，无坚不摧。然而机簧太紧，用久则渐失其挺力，而不能尽如人意，而且铜卷子药，购觅艰难，子罄则枪为废物，故只能用于临阵，操演则只可仍用旧枪。其抵御马队，则用能炸之火箭。倘两军相接，我占顺风，则用喷筒毒烟以迷敌目，使其洋枪不能施放。器械既利，则在乎心定与手熟矣。总之神机营及前敌之军械，必须精于腹地各省，庶得以重驭轻之法。至于炮台，则宜建于地险水曲，敌船必宛转之字而后能驶行者之前，方能使敌船多受数炮，又可从前面后面为通行之打，若台设于水路径直之地，则敌船瞬息即过，岂能炮炮中其要害。北海惟大沽口水道最曲，大江自镇江以上，惟齐山前水势回环，均可建筑炮台，焦山四面受敌，似不如也。造台之法，极内一层，须用灰墙，外墙则用砖石，不如用三合土，其厚总须在二十尺以外，高低则视地势之低昂，及水路之中线，护墙必须成交角，而不可成正角，斜至五股之一句，敌炮若来，自可斜拂而过，不致显与为抵。其炮位及火药仓上，必设太平盖，以御自上而下之炮子，下必设高隔堆，以御横扫之炮子，其最下层之地隧，必须加筑坚固，四面俱通沟外之小炮台；大沙堆亦必须迤逦照应，即使敌用陆兵闯入，尚可侧轰横截，然而北花旗之铁甲船，为南花旗炮台之炮所轰伤者仅三只，为水雷所轰沈者十余只，盖专用炮台，而无木桩、水雷、浮坝等物阻于前，则炮台断不能得力，而敌船之游驶，可以自如而无忌。若台中大炮，则自六百榜以至二十四磅之炮，无不可用，惟放炮地步，愈宽则愈可转移，愈密则愈受敌弹，此在位置者先事之绸缪，与临时之变通耳。外国寓兵于工，即寓工于士，故制造与行兵，概可归于一贯，中国两离之则两缺，此其所以不能以格致为自强之本也。若夫机器局之设，必须在煤木麕集，五金易采之处，尤为便易。江西之鄱阳湖边有数大岛，山阻水环，敌舶所不易入；而南赣汀建之大木，亦可乘涨而至，上连楚蜀，下达皖吴，于此建一大机器厂，气易通而料易集。臣上年曾以此事商之曾国藩、李鸿章，皆以为然。祇以无费而止。今机器之役，事方经始，有进境而无止境，若精华全在海滨，势同孤注，万一彼族变生不测，先下辣手，岂不深费经营；是则欲制器，又必先觅制器之地，为尤切而且要者矣。

　　一、造船。原奏称创立外海水师，应如何添购各兵船及铁甲船，水炮台应用若干船只，该船吃水最深，各海口何处宜于驻泊，如何抵御，如何攻破，逐一详议等因。查外国前十余年新闻纸，即有云中国自唐虞用木船荡桨，至今数千年，仍是用木船荡桨，可谓永远执守古法等语。盖所以讽之者微矣，易曰穷则变，变则通。战国杜挚有言曰：利不百不变法，工不十不易器。盖及今而能变，则尚有可通之日，及今而不变，则再无可变之时。外国之铁甲船有数等，其最上者，中用橡木与黄松木，外加极韧而有大凹凸力，全无炭质之熟铁板五层，每层约厚四寸，层层用螺丝钉嵌，凡遇船中吃力之处，则铁板加层加厚，盖铁甲数层相合者，炮子难穿，独层厚铁者，炮子易穿也。铁板之下，必用坚木以为之垫，有厚十二寸者，有厚八寸者，方可稍减敌弹震动之力，而可嵌敌弹于木垫之内，使不穿透。其最大者，机器力量，有一千五百匹马力，吃水太深，中国口岸内，恐无此深水之港，难以购用。今年英国驶来挨仁刀之铁甲船约八百匹马力者，用之于中国洋面，最为合式，若如日本所购之铁甲船，本质原系木船，不过上面蒙以三四寸之铁，仅有二百八十匹马力，船下吃水之处，亦全无铁。若以两枝半桅之结实夹板船，乘风撞之，自必震动松裂，非真铁甲船也。购买之价，视船之精粗、大小、厚薄、新旧及马力多寡，并机器锅炉之灵便结实，往往有价贱于兵轮船者。大约上与中之铁甲船价，总在十万磅以外、二十万磅以内，每百磅又须加船澳杂费十二元半。若托洋人辗转购求，必致误购木质之蒙铁者，不如选派熟悉船务结实可靠之委员，分往外国船澳，托其制造，一面带同中国制船驶船之人，前往认真学习，俟其造成，中国工人，亦可习焉而化。大约英、美、法、丹各国船厂，每厂各宜定造一船，成后再行考较优劣贵贱，以为委员之赏罚，方不致虚糜巨款，见在英国有大小铁甲船五十四号，法国有大小铁甲船六十二号，俄国有大小铁甲船二十四号，美国有大小铁甲船四十六号。其间以木船旧质外蒙铁甲，藉为虚声者，亦属不少。中国洋面延袤最宽，目前大小铁甲船极少须十号，将来自能创造，极少须三十号，方敷防守海口以及游历五大洲保护中国商人之用。至停泊铁甲船之处，固须水深，然海底必须硬泥之质，庶受锚能牢。若软泥质，则起锚艰难；沙质则锚易走动；石质及蛤壳质，则不能受锚。中国极好锚地，以香港为最，盖上有重山回护，可以避风，而下则水深二十拓、三十拓之间，不致过深过浅，今已归之英人，抑无庸议。北辽海之老铁山前后以及搭达岛、长子岛等处海面，全是泥质，水深二三十拓不等，直隶辽东二海，大风不越十二时，虽无山势挡阻，亦属无妨。此间似可泊铁甲船二、三号，距大沽南炮台之南高墩，约八里以外，海底泥质，此间似可泊铁甲船三、四号。东北海有此数船，首尾相应，则津沽、山海关、鸭绿江之门户可固。惟十月冰冻以后，似须将各船移徙烟台，以资活动。烟台港外，有崆峒列岛，可以遮护风力，海底亦是泥质，似可泊中小铁甲船一、二号。扬子江口崇明沙之南面，水深二三十拓不等，惟海底软泥居多，中亦有泥沙相合者，可以抛锚。此间似宜泊铁甲船二、三号，上以通津沪之气，下以扼太平洋万里之要隘。台湾北面，距日本之九修岛为直线，一苇可杭，似宜泊铁甲船二、三号，以固东南枢纽。但台湾东北海面风势，为吕宋诸山所束缚，波涛甚险，不如泊于澎湖、渔翁二岛之间，抑或鸡笼港等处，既易运煤，锚地亦尚稳妥。广东虎门，水非不深，而海底不平，且一遇诸国有事，即不能驶出香港，与东北洋诸铁甲船联络照应，资首尾之互击，似只可泊铁甲船一、二号，以为自固之用。其铁甲船攻破炮台之法，在八百丈以内者，可用八寸径以上之螺丝炮，配以实心尖弹，专指台角一处，层放迭击，不可忽东忽西，俟有倾圮之形，然后自上而下，递击递低，其台墙自必渐裂、渐松、渐卸矣。其十五寸以上之么打炮炸弹，则用以仰攻台中之火药仓太平盖，使其延烧磔毁，台兵自无站足之地，而舟中又抽配陆兵，为常行垒以偪之，敌人接济一绝，有不涣然瓦解者乎？其铁甲船自卫之法，倘遇两岸有林木之处，船桅必多挂树枝，使敌人不能辨识，所有锅炉气贯机键两边，必护以沙袋，外面必蒙以铁链，使之往复回环，又以大绳结网为外层遮蔽，使之以柔克刚。倘遇敌之铁甲船冲撞势猛者，捩柁偏左偏右以避之。势相等者，急转船首铁冲，先撞其腰，又以船首衔四五丈之长木二条，作×形，外蒙以网，下以重物坠之，则可以收取前阻之水雷等物，俾免为所触击。其攻破铁甲船之法，一曰大炮，须用实心坚弹，自二十四磅以至六百磅，愈大愈为得力。其弹体一为觜弧，二为圆椎形，三为圆柱形，四为平圆底。开炮之时，先应计其速率；三千步内，定其准点于船头；三千步外，则定准点于未到之处；及其尤近，又必须炮炮击其火药仓，及锅炉螺轮汽机捩柁之处，则一炮胜于十炮。至炮中火药，宜用近日布国新制之药饼，则始速率稍减，炮内可免炸裂，末速率倍增，铁甲可以直透。一曰水雷，用生铁铸水雷，壳厚约半寸，用药自五十磅以至百余磅，以距水面浅深，为用药之多寡；水深者用电线引火之雷，水浅者用磨而发火之雷。下系之锚，其重必须比雷七倍，倘以木桩击之，尤为定而有准，若紧靠船底轰发，虽极厚极坚之铁甲船，无不裂而沈者。倘在船之前后左右轰发，则有沈有不沈矣。惟用于外海，则烟水渺茫，万难恰值敌船一定往来之道，而且自铜山以至沈家门，潮信递大，自七尺以至二十一二尺不等，水雷放低，则潮涨时相距二丈有余，虽触发不能有劲；若放高，则潮落时适为敌人所窥见，更为无济；虽用活机以俯仰之，而高下悬殊过甚，终难得其定力。若能用于内港河道稍窄之处，分档排如雁行，虚虚实实，以标识之，则敌船防不胜防，势必疑而自退。其顺风力、水力飘动之水雷，或用机器自行之水雷，敌人用长竿一拨即开，难以有准，亦有船装水雷，以机器在水底行走者，然难以对准敌船，本船亦多先受危险，似不可用。若用尖而窄之小船，以垫垫桨，使无声响，船首以长竿击水雷，黑夜用猛力送至敌船之下，自可轰破。此则外国在大洋相持时，亦偶有用之也。一曰水炮台。有在水面浮洲，用坚木排列成格，而外以沙土为垣者；此为定炮台。有下击重锚七个，中用铁链维于木桩者，此为活炮台，有用四千吨之铁船，配极重之大炮，中用机器自行，遇铁甲船过，可以自后通行打之者，此为浮炮台。此三种炮台，有用大炮六门者，有用四门、二门者，即使击铁甲船得力，而势同孤注，故所用皆系光膛大炮；螺丝贵重之炮，无用之者；恐一旦同归于尽也。近时法国比伦，又以熟铁皮为极大之浮标，其形为扁椭圆体，共重三万吨，比铁甲船加倍；其标留三孔，锚链即从三孔而出；其分隔之舱，共有一万八千个，均无漏水之门，故不漏气与水，虽使铁甲船用力冲之，亦不易沈，似较水炮台稍为得力。然费重运难，御敌者，不如多造水雷，费省而较有实济也。一曰火筏。中用铁仓，实以火药，外用触火之物，筏见于外面者极小，乘风乘水，送至铁甲船边，机器一发，药仓炸裂；此花旗之铁甲船，亦有为此种火筏所冲毁者。至于气球电线，皆行军不可少之物，自当逐渐分别购制，方不致临渴掘井。以上各项船械，购买之值，贱于自制者数倍，然若不一面购买，一面制造，则始终受人把持，终无自强之日矣。

　　一、筹饷。原奏称以上各层，此时创立之需，日后久远之费，非有大宗巨款，不能开办，非有不竭饷源，无以持久等因。查各条办法，只陆营改兵为勇一层，就原有之饷，选训练之兵，但费训练工夫，不必另筹口粮。其军火一切，或酌用前敌所余旧枪，或酌给次等新枪，似尚可无须大宗巨款外，其炮台、铁甲船以及要口防兵新枪、新炮、水雷、水炮台等物，并制造一切经费，将来持久，固非数万万不能，即此时开办，亦恐非千余万不可。从前总理衙门奏提四成洋税，原为绸缪未雨而设，未知见存尚有若干。各省厘捐、鹾榷、落地税，若能结实整顿，归为画一办法，岁入当可稍盈。其两淮之商捐，广东之沙田，或亦可酌筹一二，余则惟有如原奏所称，尽人力，因地利，开财源，节财流而已。丝、茶二者，中国大利之所归也，今仅浙、闽数省，种植得法，若能于地气不甚寒冷之省分，一律劝植桑茶，多出一分之货，即可多增一分之税。洋人■〈毛尼〉布，皆从中国买丝棉而成之者也，往来越海洋十余万里，而犹有余息，若中国自行仿造耕织机器，则丝棉无俟外求，深耕可尽地利，不惟百姓可免饥寒，而厘榷所入，当益饶矣。五金煤铁各矿，西班牙、布鲁士、英、俄新老金山等处，岁入何止千万，中国地大物博，为五大洲第一繁盛之区，此等金宝之气，岂能终秘而不宣，西人之精于化学者，凡石面上有青黑花形，及平地隐隐有一条隆起如山，或有一条凹下如涧，或其地草木独异，则其下掘至三四丈深，必有五金之矿。又小石之与大石相附丽而自成一色者，西人谓之呆唔。若能分别其脉络，而以水银灌之，则呆唔中皆有金可取。闻做自来火之草木质、金石质者，云南与印度接壤之处最多，似可令谙化学之人，分别前往采觅。四川盐井之有煤油者，若用机器穵通，亦可挹注不竭。磁州、井陉、大同、太原、米脂等处，煤多而佳；博山、潍县、莱芜等处，皆有煤层而块亦大；镇江之东南山，煤铁五金，似皆可采。浙江之金华、福建之永定，则有煤井。至于铁，则各省产者尤多，而且产煤之处，皆多产铁。广东之芝麻铁，尤有韧力，而炭质亦少。台湾北路一带，田地最饶，自崇爻山后与葛玛厅毗连之处，高山旷野，纵横千里，生番野性，醒则如人，而醉则如兽，本万难就驯，然趁此恩威并用，随时招抚，以熟化生，或亦是一机会。台地每年出乌龙茶十数万箱，皆此间附近所产，而良材大木为尤多，五金煤炭油井之矿，定亦不少。若设一大机器厂及大船厂于此，当可取不尽而用不竭。闽、粤人之佣于卑路者，无一生还，若招以屯田开矿，利窦日开，生聚自可日盛，数十年后，竟可另设一省于此，以固夷夏之防，以收自然之利；且木料、五金、煤铁等项，非特利源所系，抑亦军事胜败所关。法国战船十倍于布，而平时未及多储煤炭，战争开而始购用，则各国又遵照公法之例，不许售买，法国以此，竟为布人所败。故开矿一层，尤为目前军事、饷事第一要务矣。至中国人之商于外国者，以新老金山、新加坡为最多，生意亦最大，若设领事，及派铁甲船以保护之，则抽其货厘，亦可为供给该船之费。若夫鸦片一项，漏厄最甚，每年丝茶所入之款，仅足抵鸦片所出之款，即不能禁彼之不来，亦当设法维持，使销售之渐少。查官与兵二项吃烟者，本已有禁，自当认真申明旧例，有犯必惩。至绅衿及士农工商之吃烟者，拟限五个月全戒，不戒者不加以罪，但别其籍曰瘾，附于娼优隶卒之后为五等，合家不得请封，子孙不得应试为官。夫不加罪名，则无书差需索之扰，列入贱籍，则有家人父子竭力劝戒，自严禁之。盖但禁有用之人吸食，而不禁无用之人吸食。又但禁吸食之人，而不禁贩卖之人，则彼族亦不得责以违约，向我纠缠。除官与兵二者，由大吏自行查禁外，其绅民限期，似可由督抚选举公正绅士，会同州县设局办理，限满之后，临时再酌予展限一次，应入瘾籍而不入者，许旁人揭告，分别妥办，仍多贴戒烟良方，以资挽救。若虑骤然行此一事，或致借口，则各省百姓服鸦片自尽者，无日无之，疆吏藉此撮举数端，恳请通饬办理，以重民命，似亦不为无因，且英国为弛禁黑奴之事，捐银千余万，以成善举，今以毒物贻害中国，自问想亦不安，似可一面遣公使与该国主及上下议院，婉词理论，耐心坚持，但求异日之有济，不望速效于一时；并由商民常刻洋字新闻纸，分布各国，诉以中国受鸦片之毒，为至惨至酷。英国内虽重利，而外亦好名，或不至漠然无所动于中也。抑或由公使携带桑、茶种各若干，赠其国主，劝令将印度种烟之地，试种茶、桑。彼以毒物来，我以善物往，或可使之内愧乎！至禁未净绝之前，中国自出罂粟，似当稍减税厘，使内地之烟，贱于外来之烟，则彼烟销滞本亏，更可望其日来日少。若不禁吸者贩者，而徒禁内地之种者，则内地少种一分，即引外国多销一分。中国货财，亦即多耗入外国一分。是虑猛虎之噬人，而又惜其不能飞，而傅之以翼也。沿海旧有水师，裁后所有口粮船费，即可津贴新创之水师。其旧日水师大小官员衙署，均设在内地人烟稠密、可以收费之处，若一律变卖充公，似亦不无小补。且可杜绝水师居陆之弊。陆地电报，其费减于海者十之七。若择陆地紧要繁盛近海之处，先设公司汉字电报，一可通军情，二可收信资，三可减驿费，似亦不为无益。况洋人沿海已设英字电报，我仍置而不设，则是我之一举一动，外人瞬息得而知之。外人一举一动，我终久不得而知之也。陆路电报已通，则海中电报，销路必滞。然后由中国承充，亦准外国附递信息。但须一律改为汉字，令通事译以授之，似亦杜渐防微之一道。此外复设立公司银行，凡官民公私，皆得入股，以通天下之有无，以收随时之贴息。将来开矿一局，亦即从此公司生根。银行一设，则银纸可以通用，如古者钞票之类，开源之端，孰大于是。至目前之轮船招商局，别具损外益内苦心，最为有益大局之举。尚宜扩而充之，使可由近而远。铁路亦将来之所不能不设者，否则恢复新疆，转运岂不艰苦，抽调兵勇，行走岂不迟延。但此则须设在我海防已有可恃之后，方不致为他人所攫尔。以上各程，皆有关于人力地利、开源节流之大者，惟宜行之以渐，持之以恒。购造最糜巨款，不宜用同泥沙。矿务最易扰民，不可出以卤莽。用财者苟诸事一秉至公，丝毫不存意见，将见天不爱道，地不爱宝，而国用无虞匮乏矣。

　　一、用人。原奏称以上各事，一不得人，均归虚费。然其误在于用非其人。而不在法之未善，不得谓事之不可为等因。查练兵、简器、造船、筹饷，皆可求切实办法。惟用人难得切实办法，而洋务用人，尤难得切实办法。何则？用人而求切，则泛者疑矣。用人而求实，则虚者怨矣。欲求所以用人，尤必先求所以知人。至于洋务，则尤为丛镝群诟之所归。当波澜骤起之时，如捕恶蛇，如御洪水，不知费几许经营，而后不致决裂，乃不责其平时之不能自强，而诟其临事之不能一掷，以父母清白之遗，终日与异类往返酬答，舌敝唇焦，转使千秋万古，蒙一不韪之名，有志之士，如之何而不去之若浼乎？总理衙门原奏所称，同心少，异议多，局中之委曲，局外未必周知。盖痛哭流涕其言之也。南宋初，赵子砥自金归，奏云金人议和以用兵，我国敛兵以待和，譬人畏虎以肉饲之，肉尽终于噬人，不如豫设陷阱以待之。此言可谓至明至切。夫给香港、给赔偿，以肉饲虎也。练兵、简器、造船，设陷阱以待虎也。彼深居室中，目未见虎者，辄谓虎形如羊，状如豕，可折棰以驱之，厉色以斥之，及一旦独行深山，突遇庞然大物，张牙舞爪，据地一啸，猎猎风生，不觉噭然长号，始自悔陷阱之未设，致一身亲受其害也，而已无及矣；则何如及今事尚可为而为之乎？为之之术奈何？一曰：用目前济变之人，其目有三。曰水师将才。曰外国使才。曰制造通才。何谓水师将才？查水师脉络，虽与陆路不同，而驭之之理不异。十数年来，水陆各营将佐，岂无智勇兼优，而略能耐习风涛之苦者。但调往轮船学习，优厚其廪饩，而深观其造就，计其中必有伟然特出之人。又于机器各局，及见有轮船管带办事员中，采访考验，试之以事，当亦可百得一二。其旧时水师，以及沿海诸色人中，或设榜以招入格之才，或博访以求出群之选，上以诚求，下必有以实应者矣。何谓外国使才？古来列国交际，皆不废聘问之礼，岂今日而能独异！惟使臣既须能通彼此之情，而又能弭未然之衅，则责任亦实不轻。京官为人才渊薮，向有抱负经济者，即不必曾身任洋务，但稍加阅历，办理自有分寸。其次则索之于沿海士商，及曾亲往外国之人，但求能任时局之艰巨，不必复计资格之有无。英使阿而格本系医生，巴夏礼本系商人，何尝有资格哉？而彼国倚之若股肱腹心，中国竟大受其累，可知何地无人，何途无人，特在当局者之能悬鹄以招耳。使才既得，或数国兼遣一使，或一国专遣一使，惟英、俄、法、美、布五大国，及罗马教主处，则须择有风力而善言语之使臣，方不辱命。盖英国交涉太繁，而又有洋药一害；法及罗马，为天主教之枢纽，皆必须专使与之辩论者。教士之入中国也，引诱莠民，欺凌良善。掣肘官吏，潜通消息。凡有百姓之处，即有传教之人；目前受其荼毒，固属甚而又甚；将来酿成大变，更为防不胜防。罗马本系弱人，全赖法人为之袒护。自法被布国所败后，护卫该教主之铁甲船，业已撤回，罗马原境，又为意大利所夺，教主亦无如之何。故近来教士之在他国者，气焰稍衰，而在中国之教士，则嚣张如故。是宜急遣使臣，将教士种种不法之处，与该教主与法国辩论，切陈熟商，一面制办教士之法，一面严饬州县，不分民教，一律处断公平，勿再为丛驱雀。此遣使中第一义。喀什噶尔酋目牙古干者，前年与英立约，英议院中，亦有论及该国不宜与中国之叛臣通好结盟者。惜乎中国当时无公使在彼，不能与之执法以争也。布则素恨传教，俄则关涉新疆，而且为最大最强之国。美则地旷物博，皆使臣之所必须联络者。日本在我卧榻之侧，近而且偪，所使固当精益求精矣。至于离间一法，祇能行之于昔时，不能行之于今日。盖泰西自其国远涉数万里以来，和则优异同沾，战则群起为难；当布、法交哄时，法领事被戕，布领事尚为代抱不平。狐死则兔悲。理固然也。故使臣惟有一秉至诚，不必稍涉离间之计，转启各国疑贰之心。至安南、暹罗等属国，亦当遣使顺道抚慰，坚其向化之忱，不徒以厚往薄来，为能尽字小之谊也。何谓制造通才？以中国之大，人物之众，岂无精于化学算学，留心机器之人。化学算学者，制造之所从出也。将来军火、铁船、耕织、机器，以及开矿各事，皆与制造相为表里。任繁事重，尤当慎其选而专其责。津、沪、闽诸局，陶铸已久，成就必多。京外官有专于算学者，自可指派来局，互相磋切。此外如有心灵品端之人，似亦无妨广为延致。但望多中选精，断难精中求多。此时厚其薪水，他日优其出身，人才岂有不蒸蒸日上者哉！且夫才必富于无事之时，然后能用才于有事之际。否则时方晏然，虽伯乐牵骐骥，过于其门而不顾，及变生仓猝，驽马之骨，竟奉以千金。何则？豫则识拔自真，急则取舍或误也。一曰储将来有用之人，其目有九。曰图学。曰算学。曰化学。曰电器。曰兵器。曰机器。曰工务。曰船务。曰政务。凡同文馆、广方言馆，以及出洋学生，皆就此数大端，发愤精研，以底于成。学成之后，祇准为公办事，不得自图生计。各关道并有洋务各州县，及各省税务司，皆该学生进身之阶，即将才、使才、通才，亦皆伊等生根之处。惟中外各馆，须再加扩充，斯取不尽而用不竭，自疆根本，无有重于此者矣。抑臣更有进者，外患不除，人生廱疽之疾也；民生不安，人身腹心之疾也。廱疽之疾，固足伤生；心腹之疾，尤能致命。海内黔黎，自遭发匪、捻匪扰乱以来，仅有生业，饔飧不缺者十之三。饥寒逼身，朝不保暮者十之七。而其中尤受困累者，无可告诉者，一为农，一为商。农民终日胼胝之余，所得几何？一经胥吏之隳突叫嚣，必至鸡犬无声而后已。一催科也，串票有费，投纳有费；一词讼也，审讯有费，提押有费。见教士则若天神，视贫民则如鱼肉；有若深恨百姓入教之不速者。朝廷有豁蠲之旷典，而取盈者不为下行；草野有委曲之冤情，而倚势者不为上达。当官幕吃烟饮酒呼卢喝雉之时，正百姓颠连疾苦哀吁无门之时。其佐杂之擅受滥刑，营汛之藉端讹索者，更无论矣。商人涉江浮海，冒犯霜露，营求尺寸之利，而官府仅取其百中之一，以充饷奉公，彼亦何敢稍有异言；乃榷吏卡员，苛索万状，翻囊倒箧，无异盗贼；随身需用之物，在洋人尚有优免之章，独至华民漏报一丝一履，虽全船货物充公，而尚须加以厚罚；不知当事者，何厚于待洋商，而薄于待华商也。日既高而未起，日未暮而停查。私费未投，虽千百人守候呼号，而有所不恤。征收完纳之间，绝不寓体恤矜怜之意。迨至商人利薄本亏，于税厘岂无所损，则何如明定一抽收章程，悬牌示众，使各省均归一律，不得畸轻畸重。罚款概以充公，司事人等不得私分，庶免藉端酷罚；复出其不意，特派素有清望大吏，微行查访，奏参一二，或可挽回风气，厘课亦可日有起色。去年沿海讹传，彭玉麟微服查察厘榷，员役敛迹数月，可见若辈并非毫不畏法，但任非其人，则流弊滋甚，此又不可不防也。然而农商受害之日甚，则由于官吏不能通上下之情。官吏陋习之日深，则由于员多缺少，补署无期。一旦骤得差使地方，如饿狼忽遇肥豕，不趁此饱噬，则将来永无果腹之时。迨此狼去则彼狼复来，民困如之何得苏？元气如之何得复也？万一诛求无厌，人心或摇，不知须糜费几千百万之饷，贻害几千百万之民，而后始能底定。明收有数之款项，暗害无限之脂膏，广西前事，是其殷鉴。无乃所入者过薄，所偿者过厚乎？朝廷倘一旦毅然停止实职捐输，疆吏复认真淘汰考课，无所能者，一概奏请于本职上酌加虚级，资送回籍，听候调取。然后删去浮泛隔膜之虚文，讲求生聚教训之实济，必大僚不贪馈送，而后州县之法可行；必州县不任胥吏，而后官民之情可贯。若上之于下，呼吸易通，则下之于上，亲爱备至，即一旦海疆有事，苍赤抱同袍同泽之忱，可一呼而成劲旅，虽有教士之浸淫，不怀疑贰；虽有汉奸之买嘱，不能间离。是国家所失之捐输者甚小，所得于民心者甚大。又何必饮鸩止渴，为一时苟且权宜，蹈东汉末流之覆辙乎？否则官民之气日暌，上下之情日散，心腹痼疾既深，虽日事筹饷筹兵，亦终恐无补于万分之一；故除船械一切自强之具，必须效法泰西外，其余人情风俗，察吏安民，仍当循我规模，加以实意，庶可以我之正气，靖彼之戾氛，不致如日本之更正朔、易衣冠，为有识者所窃笑也。

　　一、持久。原奏称方今大局攸系，莫如外患；御患之道，莫如自强，非局中局外，同心切筹，坚持定见，岂能有济等因。查西人于格致一事，往往冥心孤索，父不能通其理者，子若孙必通之而后已。故事能有成。然能制一有用之物者，国家必隆以爵，子孙可世其业，以故有志之士，无不专心并力、坚忍耐苦而为之。我中国则穷理之学有余，格物之学不足。诚以所悬以为富贵功名之的者，在此不在彼。故竭身心性命以趋之者，亦在此不在彼。目前已难望其事之有济，况日后能期其事之久持乎？其所以不能持久之故，撮而举之，约有二端。一曰任事不专。责重者群务猬集，每日何止数百事，故祇能了事之当然，而不能深求事之所以然。虚文繁则精力疲于应酬，例案繁则枢纽持于书吏，不惟奉行者习而不察，即倡议者亦且过而弗留，极紧极要之事，反为不紧不要之事所累。姑且以一省言之。地方报盗，上司但批会营严拏，而营之有兵无兵不问也。州县报灾，上司但批筹款抚恤，而款之有着无着不计也。一事如此，诸事可知；一省如此，天下可知。非常之原，黎民所惧，固非惨淡经营，苦心孤诣，而不能底于有成；乃关系安危之事。与循例奉行之事，纷至而杂尝，则何能穷其所往，使事无遁物，物无遁情乎？故必先省事，而择其至重至要者，尽瘁以图之。然后事能有济。此持久之一道。一曰求效太速。泰西之谋国也，缔造经营，掷金钱于无用之地者，不知几何。一旦辟土开疆，始收效于数十百年之后。中土士大夫，浅尝辄弃，予之甚吝而期之甚赊，见卵而求时夜，见弹而求鸮炙，无怪其业止于半途，功亏于一篑也。况西人之船械本于创，创则近于捉影捕风，而浮耗难计；中国之制造出于因，因则按图索骥，而实效易求；即使初次略未中肯，而所费之省于西者，已不可以道里计矣。譬如前制之械未精，而后制者必可渐精。若因一械之未精，而即谓此械之无用，则虽日言自强，而自疆终不可得而至。精卫填海，未必一石而海即成田；愚公移山，未必半锄而山即改道。惟有不计其效之迟速，但求其效之有无，日积月累，成效必有可睹。此又持久之一道也。西国事事，必求远胜古人，故术日习而日精。中国事事，求必效法古人，然辩论多而事业少，虚文多而真诣少。古人之糟粕存，而古人之实意亡矣。夫铁船飞炮，古人所无之物，亦古书所未载之条；嗜古者固无怪其不欲弃我之长，效彼之长。然使彼仅以船炮自囿于泰西，则我亦何妨以戈矛自足于中土；无如我弱一分，则敌强一分；我退一步，则敌进一步；安危祸福之间，固有稍纵即逝者。天下大变之乘，方如烈火燎原；毁宫室、毙人畜，在须臾之际，而一二老师宿儒，反叱水龙机为奇技淫巧，方且斋戒沐浴，磬折俯伏，欲以至诚感格上苍，使之反风而自灭；抑或击里鼓、召胥徒、礼井泉、分长幼，持杯勺以灌沃之。心非不诚，法非不古。而财物之烬于火，人命之毙于火者，已不可救药矣。御今日之外侮，而仍欲以昔日之兵器者，何以异此？沿海之机局船厂，甫经开办，旋请停止者，屡矣。异议者岂真昧于敌国之日强，中国之日弱哉？不过古人所载以矛刺盾之议，横亘胸中，而且目未睹铁船炸炮之利，身未受铁船炸炮之害，故鳃鳃虑夷之变夏，欲挺然以一身当其冲；拟此后凡有指陈炼兵、简器、造船之失者，即令亲往沿海各厂各船考究阅历外国之兵与器，果否胜于中土；即将来购船制器，当必有疑为耗费过大者，亦可令指陈之员，亲往查核，果其有弊，自可愈加厘剔，若其无弊，言者当可释然。其购物价钱，以及一切杂用，尤必每月刊布月报，以昭核实。古今来无论大如邱山、细如毫毛之事，内愈秘则外愈疑，则何必不洞开城府，使局外，皆可共见共闻。天津一案，臣屡请和不可恃，防必须固，万一决裂，或由上海，或由胥江，以捣其后；又自请严议，为津郡官民少赎愆咎；奏牍具在，可覆按也。而论者痛诋在津办事诸臣，陷害循吏，贻误大局。若使当时局外，得见臣与曾国藩等密陈各疏，或亦可稍息讥谤。此曾国藩之所以叹息痛恨，长逝而不瞑目者也。故臣谓欲局中局外，一力一心，为持久之计，则莫如将应办各事，使之目击心晓，了然于中，如虑泄漏密情，亦何妨令异议各员，亲到局中，详阅原委，妥筹熟计，然后办事者有立足之地，而定见可坚持矣。且今日人才，不患持议之异同，而患委靡之日甚。宋臣苏轼所谓平居无犯颜敢谏之士，临事安得有殉义死节之臣。若局外而能坚持异议，虽未必言能中肯，然其气自可用也。倘令阅历边事，由粗而精，由生而熟，此时多一骨鲠之直士，即他日多一干济之边才。岂不大有裨益？然则今日而令人人之能自强，则当先示以的，而不可徒用虚言。欲事事之能持久，则当相见以诚，而不可稍分门户。庶不致功败垂成，半途辄止矣。

　　以上六条，皆就总理衙门原奏，略申余蕴，附呈管见。是否有当？伏乞圣鉴。

　　条议海防事宜（光绪元年）左宗棠

　　陕甘总督左宗棠条议海防事宜。

　　伏闻总理各国事务衙门疏陈练兵、简器、造船、筹饷、用人、持久各条，宏远精密，无少罅隙。计各处覆奏到时，亦必详明曲尽，足使题无遗义，顾天下事言之实易，而行之维艰，不俟成效毕臻之日，无由知其诚然也。以练兵论，就水陆原额，拔其精壮，聚而练之，是矣。然制兵只有此数。拔其精壮，练以备战，而存营无留良焉。何以资分布而利更番也。绿营积习最深，水师尤甚。一在饷粮太薄，一在书识、号令、看管、军装、军火、分拨塘汛，不能入操之兵太多。一在千、把、外、额至参、游、都、守，层层管束，十羊九牧，额数多归私役，气势不能整齐。前于闽浙总督任内，曾经详细陈明，仰蒙俞允，旋及西行，未睹成效，至今耿耿。而西人所传洋枪队式，行列整齐，进止有度，较之中土所演阵式，不但枪械子药远胜，其束伍结阵之法，亦良不易及也。然自剿办发逆，中国材武之士辈出，善战者亦多尚洋枪而不尽习其阵式。如前广东提督刘松山、今苏松总兵章合才所练阵法，足平发逆，亦可制洋人，实亲见而信其能也。以简器论，炮以布洛斯所制之后膛螺丝开花大炮为最胜，枪以后膛七响为最胜。从前西人旧式枪炮，本已精工，近改用螺丝内膛后圆前锐注药之子，又极合用，较其旧式光膛圆子更为精妙。故致远取准，胜于旧式也。近又改用后膛进子之法，进口大而出口翻小，如布国新制大炮，及后膛七响洋枪，则极枪炮能事，无以复加。凡枪炮之用，在致远取准而已，其能致远取准者，在炮子必合炮膛，枪子必合枪膛，子不离药药力全注其子故也。布洛斯制大炮，及后膛七响枪，不但子合药膛，且大于膛口以数分计，而能不伤膛口者，由子之外面用铅皮包裹，火着子出，铅皮融脱，故出口不伤，子聚药力毫无外散，故能远；子满膛而出毫无偏倚，故能准也。此间见设制造局，能造铜引、铜帽、大小开花子，能仿造布国螺丝炮及后膛七响枪，近令改中国旧有之劈山炮，广东无壳抬枪，用合膛开花子，劈山架改用鸡脚叉，无壳抬枪改用一人施放。选宁波及粤闽工匠制造，以总兵赖长督之，饬中军副将崇志，教练本标将弁兵丁演习，俾制器之人，知用器之法，用器之人，通制器之意。向之劈山必用十三人，今只五人。向之无壳抬枪，三人管放两杆，今一人放一杆，且更捷便。盖欲参中西之法而兼其长，为行队接仗营卡守具所必需，亦犹西人每进益上，精益求精之意也。纵未能如西人之精到，而其利足以相当，如果能得地势，其制胜确有把握，非美观不适用、空言无实用者比也。以造船论，闽局创设五年限内，效已可睹，以不停撤为是，则日起有功。凡洋人所长，皆华人之长，实永久之利，至铁甲船式，质重而坚，不能入口收泊，其利在冲劈轮船，然将到之时，巨浪淘涌，轮船从容起椗，亦可豫为之计。至西人拟为水炮台便轮船依泊之说，似指轮船停外洋而言。中国轮船行驶外洋，收泊每依山岛，均有一定之所，无须乎此。若收泊各口，铁甲不能驶入，亦不畏其冲劈也。俟铁甲购到，再为查验，庶可决其合用与否。至中国轮船局分设闽沪，闽局地势难得，所设船铁诸厂，费至巨万，论其成效，则华匠能以机器造机器，华人能通西法作船主，沪所不如。闻铁甲轮船，亦无甚谬巧，到闽后令华工仿制，亦可有成。惟虑船槽不能展拓，然究已有局势，较沪尚易为功也。如撤沪局而以所有经费畀之闽，则仿制铁甲轮船，不无小补。以筹饷论，海上用兵，公私帑藏为之耗竭，然犹藉洋税厘金岁入巨款，得以支持，虽受其损，亦获其益。此次日本违约称兵，沿海各省所以奉旨严防而不能不长虑却顾者，亦以轮船调集闽洋海口，顿无倚恃。从前所设炮台，有不得地势者，有不如洋式者，有已议定后虑以更置启论端者。今既言防，不得不慎益求慎，一事而加以万虑，一念而重以三思，宜其恤恤乎无终日之计也。于是纷议购船、置器、增兵、募勇，冀幸目前无事，不暇计经费之足支与否，局势之能久与否；战欲其勇，防欲其怯，揆之情理，无足深尤。今于台防渐有成议之时，规画久远，似宜合始事之费，与经常之费，分筹并及，度饷源之赢缩，权其缓急应之，乃期详审于始，要成于终，可大亦可久也。就海防分言之。闽、粤、吴、越、燕、齐，及弧悬各岛，凡可收船寄椗之处，均宜逐加查勘而豫为之防，固也。然合七省同筹，则祗此一海，如人之一身，有气隧血海筋脉包络皮肉之分，即有要与非要之别；要处宜防宜严，非甚要

　　处，防之而不必严可也。天津者人之头项，大江、三江入海之口，腰膂也。各岛之要，如台湾，定海则左右手之可护头项脊背，亟严为之防。以此始者以此终，不可一日弛也。此外则视如髋髀然，谓其无足爱惜固不可，谓其必全力注之亦不必也。轮船之造，原以沿海防不胜防，得此则一日千里，有警即赴，不至失时，可以战为防，五年仅成船十五，不敷海防全局之用。今既拟闽局不撤，赓续为之，购船之费，可省为造船之费也。炮台各式，以西人铁制为最。次则砖砌层留炮眼顶用铁砖两尺厚者，盖成圆锐形，台身周围，囊沙五尺厚护之，外开三丈阔两丈深之濠足矣。费较铁炮台为省，而功用相当。台上所安大炮，宜对准船之来路，度炮力所能及，必无虚发乃可。炮床下宜安活轮，随时取准，可放多数倍而不费曳挽之力。水面阔安大炮，水面狭安次者小者。再能如西人测定坠数施放，则用炮设台，能事毕矣。其各口守具，莫妙如布洛斯之水雷。前年沪局来告，布人■〈口颠〉嗹■〈口已〉请派闽局艺童数十，随往学造。其时闽之船局撤留未定，未如所请。今议防海之器，此不可缺，亟宜讲求。如令■〈口颠〉嗹■〈口已〉邀其师匠来闽，简艺童学之，如其有成，则海防固而费亦可节也。此饷所当筹者，在始事之时，已豫省经常之费，庶期有实用无虚糜，乃能收海口通商之益，与之持久而不敝。至西人所称铁甲足以制轮船，又云巨炮可以击铁甲，揣其用意，似因闽局轮船有成，欲藉此炫奇为居奇之计，且俟铁甲购到，加以察验，如在所必需，虽费不惜。否则祇宜从缓，见在用兵乏饷，指沿海各省协济为大宗，甘肃尤甚。若沿海各省，因筹办海防，急于自顾，纷请停缓协济，则西北有必用之兵，东南无可指之饷，大局何以能支。谚云：扶起东边倒却西边。斯言虽小，可以喻大。且即海防言之，凡所筹划，宜规久远，始事之时，即悉索以供，不留余力。设后此厘税衰减，经常之费，又将何出？万一岛族生心，调发日烦，需用孔急，将何策应之？凡此皆宜通筹合计，早为之所者也。

　　会筹全台大局疏（光绪元年）文煜、李鹤年、王凯泰、沈葆桢

　　福州将军臣文煜、闽浙总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏，为会筹全台大局，抚番开路，势难中止，并巡抚兼顾省台情形，恭折驰陈，仰祈圣鉴事。

　　窃臣等业将台北郡县应行添设台营兵制应行变通各缘由，先后奏明在案。惟台地自去年倭人启衅，外假复仇，内图占地，狡谋已露，逆焰方张，不得已而有抚番开路之举。当时固谓海防未固，则外侮难消，山险未通，则海防先无从下手。盖台湾四面环海，前山各口消息，尚能探悉，岛岸尚可周知，后山则途径不通，人迹罕到。但谋前山拒虎，一任后门进狼，虽日事筹防，而防务究无把握。人第知今日开山之为抚番，固不知今日抚番之实以防海也。第知豫筹防海之关系台湾安危，而不知豫筹防海之关系南北洋全局也。去夏以来，调派诸军，分为三路，缒幽凿险，深入遐荒。剿抚兼施，恩威并用，无非藉拊循之政，折奸宄之谋。近者芟夷修辟，虽日起有功；若欲尽番壤而郡邑之，取番众而衣冠之，必非一朝一夕所能致。倭事虽已顺平，而各路之师，至今不可撤。其费用之数，转踵事而日增。淮军虽已凯旋，而各路分布之勇约三十营，兵力犹嫌单薄，军饷业已不支，然尚有常额也。既防海则炮台有费，城邑有费，轮船有费；既开路则桥梁有费，亭坊有费；既抚番则碉堡有费，赏犒有费；悬崖斗绝，粮道维艰，则储运有费；荒谷招耕，农民裹足，则垦本有费。其余棚帐军装，则有岁支之费。瘴疠痍伤，则有医药之费，赒恤之费。似此者不一而足，俱难裁减。论者每谓后山精华，停蓄日久，奇珍瑰宝，充牣其间，蛮荒之区，实天府之国。果尔则一时动款，转瞬即可取偿。前人当有先我行之者，不待今日矣。今者北路已开抵秀姑峦，南路已开过卑南觅，中路所开，亦将越霜山而东，蔓草荒烟，萧然在目。而所谓金砂银矿，都属影响之谈。即使有之，亦苦费人力煎炼而成，所得不偿所失。非无材木也，出运不得津途。非无煤矿也，挖取尚需机器。若谓新辟之壤，即不涸之仓，臣等断其必无此事。夫既创办之甚难，而又无利源之可浚。当此帑项支绌，疫疠繁兴，必有谓以不急之图，劳民伤财，殊非善策者。不知臣等之经营后山者为防患计，非为兴利计；为兴利尽可缓图，为防患必难中止。外人之垂涎台地，非一日亦非一国也。去岁倭事，特嚆矢耳。自法郎西据安南，英吉利据印度、新加坡等处，南洋各国渐为所收，遂使远隔数万里之豺狼，得以近吾卧榻，年来中国各口，异种杂居，蔓不可图，近复闻云、贵等处，有陆路通商之请，推波助澜，侵寻未已。以台地闽左屏藩，七省门户，天气和暖，年榖易成。后山一带，我不尽收版图，彼必阴谋侵占。迩来番社深险之处，皆有游历洋人来往传教、图绘山川，萌芽已见，涓涓不塞，恐成江河。引类呼群，日积月盛，其轮船足以迅接济，其炮火足以制生番，其机器足以尽地利，我今日所谓瓯脱，彼他日皆可以成都会，根株已深，图之曷及！后山一去，前山何可复守！台地者，中土之藩篱也。藩篱既撤，则蛇蝎之毒，将由背膂而入我腹心。今日犹云借地以居商，他日竟与我分疆而对峙。言念及此，为之寒心。所以早夜筹思，欲杜发缄胠箧之机，不能不为塞门墐户之计。夫澳门片土，自明臣林富割居西人，以一时苟且之谋，遂贻今日无穷之患。此辙何堪再蹈？臣等亦非敢谓防海之事，尽于开山也。山尚未通，即海何可防，欲致力于彼，不得不先事于此。果使饷源常济，趁此事机渐顺，一气呵成，迨至荆棘日翦，聚落日多，物产日兴，狉榛日化，又未尝不可收其地入，以应常供。特非目前所能必耳。至台地南北前后，周围二千余里，地气迥异，情形不同。今虽路径渐通，其中应办之事，宏纲细目，非一时所能臆揣，仍俟臣凯泰亲历南北各路，细心察看，随时会商奏明，逐渐布置。至巡抚有全省应办事务，重洋远隔，将来必有议分省以专责成者。以形胜论之，荆襄江北也，而必隶于鄂；徽池江南也，而必隶于皖；跨越控制，形胜乃有全神，画而分之，脉断则全神俱失。画江而弃淮，淮弃而江不可守矣，以事势论之，台湾之饷源人才，皆取资于省会，而省会之煤斤米石，亦借润于台湾，畛域分而呼应不灵，不特巡抚束手一省而断其左臂，倘海上事起，总督亦必有掣肘之时，况自去年五月以来，凡台湾所需，取办于船政者，十盖八九。臣葆桢去台后，必接办船政之员，所以代台湾周转者，一如臣葆桢在台时，于台事方无窒碍，若另设一省，恐船政不能联为一气，将事事皆窒矣。省台兼顾，重洋跋涉，臣凯泰非不知往返之烦也。行乎其所不得不行也。愚昧之见，是否有当，谨合词恭折具陈，伏乞圣鉴训示遵行。

　　台湾抚番开路情形疏（光绪元年）沈葆桢、文煜、李鹤年、王凯泰

　　新授两江总督兼办南洋海防通商事务臣沈葆桢、福州将军臣文煜、头品顶带闽浙总督臣李鹤年、福建巡抚臣王凯泰跪奏，为台湾各路见办情形，恭折驰陈，仰祈圣鉴事。

　　窃台地抚番，节经臣等会奏在案，南路先由昆仑坳，开至卑南，溪深岭峻，险阻崎岖，盖地势然也。镇臣张其光别开射寮一路。兹准函报，工分两处，自山前盆箕湖，开至鹿力社界，计二十余里。自后山大乌口开至春望岩，计三十余里。就春望岩搭盖草寮，分兵扼守，仍逐段开通，以过卑南。张其光一面会督员弁招抚，有阿朗益社、北力力社各番目，率众赴局，薙发归化，分别诫谕，犒赏遣回。而各该社番目士懔吻等，并大笼藕等社，愿送番童就学，连前所送得四十人，即在刺桐脚北势寮庄，先购民房设塾，延文童左庆清、林克让为之师，察看尚属相安。同知袁闻柝之赴刺桐脚也，因淮军凯旋，暂往布置抚局；旋以大南射马干二社刁番，在知本溪诸也葛伏途狙击，计伤勇丁等五名，已饬袁闻拆驰回卑南，镇抚查办，并令屯弁藩福安率部严防知本溪各处，一面派员接办刺桐脚招抚事宜：此台南一带之情形也。台北自吴全城至大巴笼三十九里，大巴笼至周头社二十二里，周头社至秀姑峦北岸二十二里，准提臣罗大春来咨，均已一律开通。又前报开路二百里内续经修改，计大南澳至大浊，各增开五里，大小清水得其黎尤仔、丹马邻、木瓜、花莲水、莲吗哒唵等处沙滩，约开二十余里，沿途建筑碉堡，分布勇营捍卫，而生番之乘间扑碉，伏莽伤人，尚所不免，近来海沙洲、石壁坑等处，皆有报案，均经各营随时御捕，以制其凶。七月十二日，绥远左旗新兵队不戒于火，虽据立时扑救，而风力既猛，取水又远，仅保火药局无恙，其余军械、账房、仓米等项，俱有毁失。经罗大春将各员弁记过、停保、罚赔、递降有差，火勇林桂严讯惩办。福宁镇总兵宋桂芳，于二十九日行抵苏澳，随带所部福靖、新左两营，先已到防。八月初一日，由罗大春移交接办，罗大春即于初三日内渡：此北路近日之情形也。中路迭接前南澳镇总兵吴光亮文称，自五月初九日起，至八月初八日止，所开之路，曰铁门洞、曰八同关、曰八母坑、曰架扎、曰双峰仞、曰粗树脚、曰大仑溪底、曰雅托、凡七十九里有奇，建设塘坊卡所十处。副将吴光忠等各率所部填扎，其前开之牛辒辘，查有旁路三条；一庄上至茅埔，一庄至龟仔头，并坝边一坑口至回龙庙，凡三十里有奇，并予开过，以利行人。尚有后山璞石阁等处，开路一十九里有零，系派哨弁邓国志，先往秀姑峦酌雇民番，由后山开来，以期前后接绩。北港之有王字凶番也，性极顽而尤嗜杀，久为行旅之害，吴光亮饬据通事熊金山，选派熟习番语阿四、阿敦等六人，前往招抚，社凡五十有八，言词诞妄，抗不输诚，仅纵阿敦一名生还，彼五人者皆杀之矣，见将附近之眉朥蚋社、下社、中社、顶社、溪头社五处生番，先行抚定，即饬五社顺番，转相劝导，倘始终顽梗，应俟开路工竣，厚集兵威，再议剿抚：此又中路一带之情形也。内山气候极寒，竟有六月飞霜，不被葛而拥裘者，而刺桐脚、苏澳等处，则又疠疫甚炽，官勇至者辄病，刺桐脚伤损尤多。见在一面招垦，庶几人烟辏集，瘴疫为之惭消，而防勇亦徐图栽减，俾节饷需。副将林福喜、王荫南部勇，先后航海来台，当饬度地安营，藉以联络声势。臣等谨合词恭折驰奏，伏乞圣鉴。

　　请敕抚臣渡台藉全大局疏（光绪二年）林拱枢

　　江南道监察御史臣林拱枢跪奏，为台地紧要，请旨迅饬抚臣东渡，藉全大局而实边防，仰祈圣鉴事。

　　窃维台湾本红毛故区，郑成功窃据时，海道未通，震动已遍吴越。自入版图，沙线风涛，往来利便，遂为直隶、奉天、山东等沿海七省必达之咽喉。比来泰西通市，诸国许设马头，辄遍躧山南山北，测水绘图，盖岛服必争之地，非独系全闽一省之安危也。我皇上明烛万里，议开山抚番，以消隐患；复准添设郡县，使他族无所借口。闻南北中三路皆已辟至秀姑峰，臣以为未辟以前，风气侏离，启戎心者犹缓；既开以后，物产轩豁，渔利薮者更多。其地间产樟脑、硫磺，垂涎已众，而煤铁一项，尤运轮铸械所取资。日本祇东洋一小国耳，前年尚思觊觎，况郑成功本得之红毛，彼西洋未能忘情也，亦意中事矣。国家旧设镇道，祇能镇抚番民，是以琅峤之役，命沈葆桢暂任其事，议巡抚驻扎，使善其成；以见在情形论，区处台湾，非善后之谋，实创始之事也。丁日昌洞悉夷情，久谙疆事，履闽未久，未议渡台，度其为全台计者，必已指授机宜、责成镇道。夫自古舆地之学，耳闻不如目睹，而地方建置之事，心画不若躬临。挖取旺苗，藉资机器，则外洋之侵据，须有以防之；开垦荒土，藉募客民，则内地之攘争，须有以杜之。而抚慰番社，区画兵农，相度川原，筹分战守，尤非镇道所能胜任。上年狮头社开山，因沈葆桢暂回船局，即有游击王开俊战殁之事，足见该处非有重臣调度，难协机宜。至巡抚任务本繁，倘未便久驻台湾，或俟新设之一府四县，规模略定，可否变通章程，敕议以总督移驻。盖久远之计，巡抚责重地方，终难兼顾，总督职归巡阅，乃统边防也。臣为慎重海防起见，是否有当，恭折备陈，伏乞圣鉴。

　　请速筹台事全局疏（光绪二年）丁日昌

　　福建巡抚臣丁日昌跪奏，为台事速宜统筹全局，恭折密陈，仰祈圣鉴事。

　　窃查台湾生番蠢动，尚是癣疥之疾，惟日本处心积虑，极意窥伺，传闻近日有屯兵琉球之说，而德国亦常密遣兵船，前往台北，测绘地图。查琉球距台北鸡笼，水程不过千里，朝发可以夕至，该国弱小而贫，数百年来，为中国不侵不叛之臣。其入贡也，不惟表其恭谨，即贩卖土货，亦藉以稍得微利。闻今年贡物已具，而日本强之不令辑賷行。外则以示桀骜，实则惧琉球密以情伪相告，居心叵测，可恨亦复可忧。沈葆桢前因倭兵屯扎琅峤，是以经营仅在台南一带。其实台湾精华所聚，全局在台北、淡水、鸡笼等处，而外人心目所注，亦在台北、淡水、鸡笼。盖茶叶、煤炭、硫磺、煤油、樟脑之利，皆出于此故也。台湾洋面，居闽、粤、浙三界之中，为泰西兵船所必经之地，与日本、吕宋鼎足而立，彼族之所眈眈虎视者，亦以为据此要害，北可以扼津、沽之咽喉，南可以拊闽、粤之脊膂。从前榛狉未辟，习与相忘，近则天主、耶稣等教，讧入内山，一切利源以及险阻，无不深知。是以彼族所绘台地图说，较之官绘者尤为详尽，而台属各口，兵船林立，潮来汐往，无日无之。年来彼族，无论要求何事，动辄以兵船相恫喝，各省地段，类皆犬牙相错，投鼠忌器，惟台湾势同孤注，如果兵力有余，则遇彼族用武挟制之时，自可由台出奇兵，断其后路，为击首应尾之计，令彼族多所瞻顾，似更诸事易于转圜。同治十三年冬，总理衙门原议练兵制器，以备海防之用。盖亦深虑台湾有关东南大局，因而为未雨绸缪之计。以臣愚见，台湾若不认真整顿，速筹备御之方，不出数年，日本必出全力以图规取，其时恐不止如前时尚能以言语退敌也。台中琅峤之役，沿海各省，举办海防，用费殆将千万，而变起仓猝，所购器械，必不能精；事非素习，所建炮台，必不适用。与其临时敷衍，浪掷而无补涓埃，曷若及早图维，节省而有资实济。故为台湾目前计，必须购中小铁甲一、二号，以为游击之用；练水雷数军，以为防阻之用；造炮台数座，以为攻敌之用；练枪炮队各十数营，以为陆战之用；购机器、开铁路、建电线，以为通信、运货、调兵之用。购机器集公司，以为开矿开垦之用。同时并举，为费必数百万，臣极知库款艰难，何敢妄发此议。惟台湾有备，沿海可以无忧；台湾不安，则全局殆为震动。况矿利大兴，十年后则成本可还，二十年后则库储可裕，若能于江海等关，各借拨二十万以为权舆，再由官绅百姓，凑集公司数十万，自可次第举办，臣病势沉重，且不知兵，万难当此重任，然惧身入局中，而将边疆大利大害，讳而不言，亦非巨平日愚诚报国之本心。惟有仰求我圣主速派威望素着知兵重臣，驻台督办，并派熟悉军火大员，办理后路粮台，宽筹粮饷，购买外洋铁甲船、水雷、枪炮等件，以资备御而裕接济。臣虽不敏，亦必留台听候驱策，备幕府奔走之役，断不敢置身事外，冀避艰难。仍求敕下南北洋大臣密速筹议复办，以免道旁筑室，徒托空言。臣为统筹全局起见，是否有当，谨专折密陈，伏乞圣鉴训示。

　　筹商台湾事宜疏（光绪二年）沈葆桢

　　头品顶带两江总督臣沈葆桢跪奏，为遵旨筹商台湾事宜，恭折具陈，仰祈圣鉴事。

　　窃于本年十一月二十五日，承准军机大臣密寄，光绪二年十一月十九日奉上谕，丁日昌奏台湾亟应统筹全局，省台势难兼顾情形，着该督等速议具奏等因。钦此。查原奏所称购船、练兵、炮台、电线、开矿、招垦诸务，皆臣在台时先后条奏，缘绌于经费，限于时日，或奏焉而未及举，或举焉而未及成者。惟铁路一端，当时未经议及；而实为台地所宜行。其云不出数年，日本必出全力以图规取者，诚洞见症结，绸缪未雨之苦衷，非故为危言耸听者也。同时并举，必无此费，以时局而论，必待数百万而后集事，则天下无集事之日矣。台湾煤矿，自有权舆，所出之煤，即可收其赢余，以开硫磺、煤油、樟脑诸利，即事有渐，旋相为宫，生生不已，较铁甲船、水雷军，效迟费巨者，正自不同。然则铁甲水雷，宜尽北洋先办，而台湾眼前，不得不姑且从缓，惟招垦则必不可缓。盖以杜内地之大害，兴全台之大利，计无踰于此者。而口食有费，居室有费，牛种器具有费，设官立营有费，诚不能以赤手空拳从事。然农田、茶山、木厂，利源以逐渐而开，所费正非无着，该抚请于江海关借拨银二十万，事关全局，臣何敢畏难！第江海关须筹铁路购款二十余万，又须筹招商局二十万，业已疲极。当俟明年下半年，竭力筹拨十万，解台接济，其余各海关，应请旨敕下各监督，酌量情形，力筹共济，官为之倡，庶几公司可成。至专派重臣，臣窃以为不如责成督抚，盖矿务垦务，他人得以为力，而吏治营政，非督抚断难为功。台湾之吏治营政，若不认真整顿，则目前之利薮，皆后日之乱阶。丁日昌所称事事创始，非仅住半年，即能办有头绪，诚非虚语。第既将题奏事件交督臣代办，则在台之日，正可不必兼顾省城，而台湾事宜，则万不能不顾，使官民耳目有所专属，事权归一，法立令行。若刑钱幕友，向在省城者，固视为畏途，其向在台湾者，未尝不安之若素，只求能检例案，似亦不难其人。丁日昌遇事认真，不避嫌怨，讲求有用之学，务极精详，当能济此时艰，上纾宸顾。愚昧之见，是否有当，理合恭折密陈，伏乞圣鉴训示。

　　亲勘台湾北路后山大略情形疏（光绪二年）丁日昌

　　福建巡抚臣丁日昌跪奏，为微臣东渡亲勘台湾北路后山大略情形，恭折陈明，仰祈圣鉴事。

　　窃臣于十一月十五日由闽省起程，乘坐轮船渡台，曾经报明在案。旋于十八日到台湾之北路鸡笼，当即前往察看煤矿，并派督办煤务之道员叶文澜，分勘硫磺矿，并试验各山有无铁苗。因闻后山苏澳各营疫气正盛，臣不能不亲往抚慰将士，以作其气。当带同随员张梦元、庄士敏、庄镇藩等，由鸡笼赴三貂岭，土人谓之摩天岭，悬崖陡壁，禽鸟声绝，舆马所不能通，皆攀藤援葛而上。盖此岭为台湾极北、极险之处，逾岭而南，是为后山。行三日，抵苏澳，总兵张升阶带领各弁勇来见，类皆病容满面，据称该镇新带两营来此驻扎，不及月余，病者巳二百余人，死者复十余人。计该处统领，自总兵宋桂芳受疫病故后，提督彭楚汉、罗大春，总兵吴光亮皆先后病几殆；其将弁兵勇之丧亡者，盖不下二、三千人矣。因属该总兵将各骸骨归为义冢，臣并为文祭之。又查该处生番，势仍猖獗，半月前，福靖新到各营勇丁，来市买米，回至苏澳五里亭，被生番狙杀九名。该营官副将朱宝隆疏于防范，本应重办，姑念全营病者过半，情有可原，相应请旨将候补副将朱宝隆即行革职，以示惩儆。又据福锐左营参将李得升禀称，该营被生番二百余人围攻，李得升督率兵勇，先已设伏，俟生番到时四面截杀，生番带伤而逃者，不可胜数，斩取首级六颗，生擒四名。又据福靖右营营官副将陈得胜禀称：督同五品军功陈辉煌，阵擒生番二名，均解至苏澳。臣亲提审问，据降番供：该生番向例俟秋冬间，即须出草杀人，能割取首级者，众人称为英雄，即敲折一齿以为号，番俗方肯以女妻之。该生番数年来。依旧杀人，并不知有所谓就抚之说。臣审明后，当验各生番有敲折一齿及二齿者，计共四名，据供均经杀人数次，当即正法，以首级祭阵亡诸勇之灵。其未经折齿诸番，饬令暂留营中，以备将来擒纵之用。臣查后山生番计共数百社，穴居野处，并无总目管辖，行同禽兽。但以杀人为乐，其居平原者，稍知人性，名曰平埔番，性极诡诈，每怂恿生番杀人，居间取利。咸丰年间开垦，百姓被该番杀害者约千余人，自上年议抚以来，在我徒费赏赉之资，而在番并未稍弭杀人之害，长此羁縻，终无了局。臣属张升阶先为确查该番良歹，其平埔近海各番易与洋人勾结者，可抚则抚，不可抚则须择尤痛加剿办。然后另选头目，令之薙发，归入版图，严定界地，不许他人侵占，俾得自安耕凿，庶法立恩加，知惧而后知感，方免彼此相持，永无息肩之日。且我之所以抚番者，原以杜洋人觊觎之谋，若不大举剿办，收入版图，万一洋人复重利饵番，曰吾取地于番也，非取地于中国也，我复何说之辞！故为目前计，得番地不足以为益，不得番地不足以为损，为大局计，得番地则可永断葛藤，不得番地，则恐难息窥伺。其高山各番，距海口稍远者，如果能安本分。只可听其自生自灭，以免多戕生命。惟是后山疫气方盛，十勇九病，此时言剿，亦尚无把握，必须俟疫气稍平，徐图大举，然后一发中的，方免轻于一试，转致不可收拾。目前只可严绝接济，俟盐铁一断，自必渐就牢笼，熟察番情，必虚实尽谙，庶免误蹈罗网。臣商搉既定，适总兵吴光亮、台湾道夏献纶前来鸡笼，臣当力疾折回该处面商一切。所有臣至苏澳察看后山并布置情形，理合恭折密陈，伏乞圣鉴。

　　筹商大员移扎台湾后山疏（附台湾中路筑城防守片）（光绪三年）丁日昌

　　福建巡抚臣丁日昌跪奏，为台湾后山防务紧要，拟请大员移扎，以灵呼应而求实济，恭折仰祈圣鉴事。

　　窃查台湾自同治十三年日本琅峤之役，始议通辟后山，于南北中三路筹办开路抚番：北路则自苏澳至吴全城为止，共扎一十三营半，又水师一营，提督罗大春主之；南路自社寮至卑南为止，共扎振字四营，又绥靖军一营，总兵张其光、同知袁闻柝主之；中路自牛辒辘至璞石阁为止，共扎二营半，总兵吴光亮主之。前山所扎兵勇，尚不在内，每年耗饷巨万，成效毫无，弃之则恐后山为彼族所占，后患滋深；守之则费重瘴深，兵勇非病即死，荒地仍然未垦，生番仍然杀人，年复一年，势成坐困。臣上年到闽后，仅将南北路兵勇裁撤数营，藉节饷需，然欲求一扼要制胜之策，终以未经亲临台地察看，未敢凭空悬揣。此次亲查南北路回郡，始知从前办法，实有不能不改弦易辙，因时变通者，谨为我皇太后、皇上缕晰陈之。查台湾地势，其形如鱼，首尾薄削而中权丰隆。前山犹鱼之腹，膏腴较多；后山则鱼之脊也。后山北路除苏澳至新城，约一百六七十里，崇山峻岭，偪近生番。上年勉强开路，终属艰险难行，而且无田可垦，无矿可开，我既味同嚼蜡，则彼族亦断不垂涎，可想而知。自新城起至大巴陇止，约一百里，是为北路之岐莱；自大巴陇起至成广澳止，约一百余里，是为中路之秀孤峦；自成广澳起至阿郎台止，约一百余里，是为南路之卑南；计共袤长约有三四百里，广则有四五十里或千余里不等。类皆平埔近海，沃壤甚多；而以中路之璞石阁水尾，为适中之地，北可控制岐莱，南可联络卑南。若于其间驻扎大员，练兵屯田，招民开垦，并将附近生熟番教以稼穑，不惟饷需可节，而成邑亦指顾可期。将来约可设立一府三县，足为台东巨镇。前数年所办开路抚番，精神专注于苏澳至新城一带不毛之地，而近海平埔，可以开垦之处，尚未极意经营。且南北中三路统领，各办各事，平时既不能声气相通，临时复不能首尾相顾，频年株守荒山，士卒时遭疫疠，非计之得也。窃以为驻兵于无用之地，地虽辟而无益事机，曷若移扎于有用之区，垦既开而有裨时局。当与总兵吴光亮、台湾道夏献纶等熟商，亦均以臣言为然。吴光亮忠勇有为，不避艰险，即商嘱日内将所部移扎后山璞石阁水尾，居中控驭，使南北联为一气，而将苏澳至新城中间所扎各营移扎岐莱、秀孤峦、卑南一带，归该镇调度节制，免致零星散扎，漫无归束。该处草昧初开，瘴气尤盛，吴光亮毅然请往，臣以该镇病尚未痊，颇欲留之，环顾左右，无能胜任愉快者，遂亦不能不听其行也。闻秀孤峦既设有教堂一处，外人用意日深，番情反复日甚。兹嘱吴光亮到地后，即广设义学，威惠兼施，无论生熟各番，但能引之略就范围，即为豫筹教养，不必深责瑕疵，致生枝节。各营并于广地屯田，以资持久，万一省中筹有经费，则招回闽、粤赴外佣工之人，举办垦务，庶将来兵饷有着。尤于国计民生，大有裨益。至苏澳为后山北路门户，设有统领，前此提督罗大春、彭楚汉，皆以病去，总兵宋桂芳，因病身故，见在总兵张升楷，亦因病请假。兹苏澳以下各营，既经腾挪移扎，新城至卑南一带，归吴光亮调遣，则苏澳自可不设统领，拟仍扎一营，就近归驻扎鸡笼之总兵孙开华调度，俾有禀承。所有筹商大员移扎后山，以灵呼应而求实济缘由，谨会同督臣何璟恭折密陈，伏乞圣鉴训示。

　　再，台湾中路水沙连，计有六社，曰田头，曰水里，曰猫兰，曰审鹿，曰埔里，曰眉里。其入社之路，一由集集街，一由南投，一由北投，一由东势角，皆彰化所辖，而以集集街、北投两路行走，较为平坦。六社周围约七、八十里，平旷膏腴，道光年间，议开未果，而民人前往私垦，岁久益多，即附近各县匪类罪人，亦以其地僻山深，藉为逋逃渊薮。近年洋人时往游历，影照地图，并设教堂，煽惑民番，以致从教日多。日前驻厦门美国领事恒礼逊，亲往该处游历多日，并优给民番衣食物件，居心甚为叵测。若不速行开辟，收入版图，设官治理，诚恐彼族从中诱惑，酿成事端，为患伊于胡底。臣前饬总兵吴光亮，将自集集街入埔里社路径开通，联络布置，尚合机宜。查前此沈葆桢业经奏准将台湾北路同知，改为中路，移扎水沙连等处。臣察看该处山水清佳，土田肥美，内地居民，争往开垦，无俟招徕，不比后山烟瘴，辟地为难。且居前后山之中，形势险要，目前生聚渐繁，实可添设一县，应否仍照原议，抑须酌量改设，当详加查勘，再行奏明办理。该社左右，数年前业已建设教堂三处，洋人辄谓此地未经中国管辖，垂涎尤甚，是则建城设官一节，殊不可缓；但需费浩大，筹措甚难。臣见拟于该社紧要适中之地，先行筑一土城，派官驻扎，并分兵防守，兼募民栽种竹树，以固藩篱。再将应办各事，次第图维，以为先发制人之计。其附近番族，则应设法抚绥，积年逋匪，则宜宽其既往，庶可广招徕而安反侧。臣为慎固边防绸缪未雨起见，是否有当，伏乞圣鉴训示。

　　沥陈病状并海防事宜十六条疏（光绪五年）丁日昌

　　前福建巡抚臣丁日昌跪奏，为微臣报国之心有余，应事之力不足，自揣病躯，不能胜会办南洋海防之任，吁垦收回成命，仰祈圣鉴事。

　　窃臣钦奉上谕；前福建巡抚丁日昌，办事认真，于海疆防务，向来亦能讲求，着赏加总督衔，派令专驻南洋，会同沈葆桢及各督抚，将海防一切事宜，实力筹办，所有南洋沿海水师弁兵，统归节制。丁日昌接奉此旨，着即驰赴江南，会筹督办等因。钦此。伏念臣愚直性成，养疴田里，仰蒙圣恩逾格，委以重寄，锡以荣衔。臣苟稍可搘撑，虽肝脑涂地，亦不敢辞。惟臣才短病深，自揣心有余而力不足，诚恐误身事小，误国事大。与其贪权恋禄，偾事于将来，莫若沥胆披肝，归诚于君父。谨将万难胜任实情，为我皇太后，皇上缕晰陈之。窃查臣与王凯泰、吴赞诚先后驻扎台湾，王凯泰受瘴身故，吴赞诚则得半身不遂之证。臣亦得两足痿痹之证。上年蒙恩开缺，方谓可以徐图调理，乃闻晋豫大饥，遂竭力筹办赈捐，无暇兼理医药。今春在闽，又因冥搜案牍，病势加剧，困卧床榻，不能转动者，二旬有余。三月间，始扶掖能行。回籍后，办理停止赈捐事宜，略为忙碌，病又增重。今若会办南洋海防，则各省水师营伍，不能不亲自巡查；沿海要隘险阻，不能不亲自阅历；遇有外国兵船到港，不能不亲往采其章程格式；凡遇新购铁甲船军火等物，不能不亲往验其良朽精粗。又须亲往各口，考校轮船操演能否如法，大炮能否中的，水雷能否入壳，并须不时测量水道深浅、沙线涨沈。计此差使，全靠筋力阅历，只有驻扎海船之日，断无驻扎陆地之时。臣虽南人，然不习水性，即无病时乘坐轮船，亦必头晕目眩，呕吐不止。前年曾经奏明在案，况现在足难步履，一举一动，需人扶掖，不惟启外人藐忽之心，亦复长士卒玩视之渐，且病势委顿至此，以上所举各节，何能亲往办理，势不能不假手于人。一经假手于人，定必弊窦丛生，有名无实。此臣之不能胜任者，一也。凡举办大事，左右必有得力数人，寄以耳目采访之事。臣在吴、在闽时，有李凤苞、林达泉等助臣心思耳目所不及。今或远在外国，或殁于台湾，尚有得力亲知数人，亦先后在台湾物故。目下并无一亲信可靠之人，在臣左右；既左右无亲信之人可寄耳目，则此沿海数千里防务，从何得其虚实情伪。此臣之不能胜任者二也。臣性多疑，喜察察为明，故用人往往有始信之而终疑之，始任而终劾之者。臣性又欲速，往往从前数十年积压之事，辄欲于数日内办完。多疑则不能得将士之死力，欲速则不达。此臣之不能胜任者三也。外国之选海防统帅，必须由水师学堂出身，然后任以战舰之千把，由千把洊转而为专阃；又必由各营公推，而后始得为大帅。盖选帅若斯之难且慎也。今臣平日之所习者吏治也，若俟臣病痊，任以吏治，倘不能兴利除弊、锄暴安良，臣甘伏斧钺。至于海防，臣不过涉猎皮毛，实未能深窥底蕴。今臣若去平日之所习，而办理平日之所未习，是不啻樵夫欲以斧斤操舟，农父欲以耰锄学贾也。所用非所习，必致偾事无疑。臣一身不足惜，其如大局何？此臣之不能胜任者四也。臣前曾蒙恩派为北洋帮办矣，在津数月，尚不免与李鸿章意见龃龉，犹幸李鸿章能知臣、谅臣、容臣也。今臣病久肝旺，躁急更甚于前，而沈葆桢之知臣、谅臣、容臣，未必能如李鸿章。臣性属坚执，闻沈葆桢亦复如之，将来各执一是，其流弊何所底止。唐设监军而兵事纷更，宋设监州而吏治疲敝，即如近时派往外国之正副使，固无不因势位相埒而致决裂；且通商与海防，本系一气相生之事，光绪元年，初设海防时，归并通商大臣督办，当时圣衷自有深意。沈葆桢之督办南洋，四五年于兹矣，阅历久则情形熟，兼地方则呼应灵，臣自问才望，不及沈葆桢远甚。今督办之外，复设会办，以南洋督办而论，既局外多一人掣肘，则局中必少一分主裁。以南洋四省而论，既一人之耳目难周，又主宾之权分不敌，临事呼应，必不能灵，徒使本省多一推诿。此臣之不能胜任者五也。臣自同治年间，奉命办结洋人潮州入城案，天津戕毙法国领事案，而众谤兴，及任闽抚时，陆续办结洋案数大起，而谤更甚。光绪二、三年间，臣屡次奏称日本立意窥伺中国，数年之后，必将与我开衅，必须及早购办铁甲船，以免临时筹措不及等因。而谤生尤循环无端；甚有谓臣藉此图利者。其实臣疏中原指明闽、台无殷实洋商可以承办铁甲船，必须由南北洋举办，方无流弊也。虽屡蒙圣主鉴其无他，不加谴责。然众毁铄金，积羽沈舟，直觉天壤间无地可以自容。今则专办洋务，更系树的招谤，讥弹多则闻听荧，闻听荧则识见乱，此臣之不能胜任者六也。凡以上不能胜任之故，皆系实事实情，并非别有希求，亦非意存推卸，伏惟我皇太后、皇上至仁如天，无微不照，仰吁圣恩，收回成命，另简贤能；念臣因劳致病，俟稍愈而始令驰驱，怜臣谤讟易招，非所习而不加鞭策；庶微臣无覆餗之虞，而海疆有苞桑之固矣。其目前海防事宜，有为臣所略知者，谨具其大端，密缮清单，恭呈御览，是否有当，伏乞圣裁。

　　一、海防为全局所关，凡筹兵筹饷，自系督办者总其成。此外无论会办、帮办，其责全在于巡查各省海口险要，稽查沿海各营士卒勤惰，操演轮船、炮法、阵法、蓬索、舢板、水雷，熟认沙线、礁石诸事，当风涛汹涌之时，尤当训练进退避就之法，使士卒视险如夷，然后能临变不乱。其地段北至黑水洋，南至安南洋，东至日本洋，西南至小吕宋洋，相距几及万里，极少每年亦须查阅考校二次。计即长驻海中，尚恐周转不及，然以上各事，任海防者，一时不身在行间，即为有忝厥职。臣愚以为此差非独衰病如臣不能胜任也，即由江防出身之武员，亦不能胜任。盖海防与江防，劳逸悬殊，夷险迥别故也。似宜于外海水师提镇中，由沈葆桢选择保举必当有胜任者。此与光绪元年四月上谕如需帮办大员即由李鸿章、沈葆桢保奏意义相符。其于海防窍要，该提镇平日阅历既深，必不致受人欺朦，即巡海亦不致有名无实，且既系由督办所保，亦必不致于掣肘。至督办则筹饷之责尤重于筹兵，沈葆桢兼任地方，于筹饷一事，呼应必能灵通。何则？无论何等经济，无饷则丝毫无可施展。古人所以谓必先有土地、人民而后有政事也。

　　一、江南制造局之轮船，以及福建船政局之轮船可以供转运，不能备攻击；可以靖内匪，不能御外侮。似宜选一深谙外海水师之大员，统领是船；仍须延请一熟谙水师之西员，会同操演。俟统领能变通融会其法，然后自行督操。并分班分期，调往各口，以便分哨会哨。吴赞诚病与臣等，目前防务紧要，似宜听其请假。若以病躯任此要差，诚恐不免贻误。

　　一、臣在闽时，闻李成谋在厦门整顿水师，极为得力，操守亦甚可靠，见在海防急于江防，闽省尤急于苏省，可否敕知沈葆桢察酌情形，将李成谋调在闽台，总统水师，先将船政局轮船练成一军，庶可以备不虞。

　　一、船政局之兵轮船，上年因无经费，将船勇栽减一半，不能成操。臣愚以为他费可省，此费断不可省，应请敕下闽省督抚及船政大臣，速将兵轮船勇数，照旧补足，认真操演。其商轮船亦一律添给枪炮战勇，俾能合操，庶可有备无患。倘管驾有侵吞克扣懒惰诸弊，似宜严惩一二，方可警戒将来。

　　一、招商局轮船，约计亦有二十余号，似可择其结实便捷者，配给枪炮水勇，以备缓急。惟必需豫储管驾才料，否则遇有事故，外国人之充当管驾者，势必辞去，该船岂非废物。

　　一、江防仅恃长龙舢板，似亦仅可以靖内匪，而不能御外寇，似宜辅以浅水轮船及水雷等物，庶消息灵而守御固。

　　一、日本废琉球为县一事，虽极目无公法，然我此时海防尚未周备，似只宜邀齐有约之国，责以不应灭人宗祀，庶几易发易收。臣前覆总理衙门信中，言之甚详，仍求圣栽严饬疆臣，速筹备御，勿为得过且过之计。俟我防务沛然有余，然后兴问罪之师，方能确有把握。此事其曲在彼，我若不撤回使臣，彼亦断不能实时用武也。

　　一、日本志不在灭琉球，不过欲藉端寻衅耳。我若因此发难，正是中其危机，除灭琉球一事，不过以空言与之徐商外，彼动则我应之以静，彼刚则我应之以柔，彼以力则我应之以理，庶几无从窥我涯际，亦不致有所借口，将来倭无论如何变动，我惟俟其先发，然后分头牵制之，使之骑虎难下，彼外强中干。若长久与我相持，则内变必生也。

　　一、日本倾国之力，购造数号铁甲船，技痒欲试，即使目前能受羁縻，而二、三年内，不南犯台湾，必将北图高丽。我若不急谋自强，将一波未平，而一波又起，殊属应接不暇；虽兵衅不可轻开，而横逆殊难哑受。惟有设法筹借款项，速购铁舰水雷以及一切有用军火，并豫筹驶船之将用器之人。诗云：「未雨绸缪」，何况既阴既雨乎！

　　一、法、美等国，前欲与高丽立约，而高丽拒之，果能闭关自守，岂不甚善，乃旋为日本兵威所胁，竟与立约，此亦出于无可如何。臣愚以为高丽已不得已而与日本立约，则不如统与泰西各国立约，何则？日本有吞噬高丽之心，而泰西无灭绝人国之例。将来倘倭、高启衅，凡有约之国，皆得起而议其非，庶几日本不致悍然无所忌惮。或谓琉球亦曾与法、荷立约，何以法、荷仍复置之不议不论。不知琉球海外弹丸，过于不成片段，泰西早已视同蓼六江黄，无关轻重。且立约后，彼此并未互遣使臣通好，仍与不立约同。况琉球与法、荷、美所立之约，旋亦倭人取为废纸。至高丽局面，远出琉球之上，且有土产可以供各国之采运。若泰西仍求与高丽通商，似可由使臣密劝勉从所请，并劝高丽派员分往有约之国。苟能聘问不绝，自可休戚相关，一切得力军火，我亦可密为挹注，俾足图存。倘遇倭、俄二国意图蚕食，我固当以全力卫之，并可邀齐与高丽有约之国，鸣鼓而攻，庶几高丽不致蹈琉球覆辙。否则高丽亡，则倭、俄与我东三省实偪处此，此固心腹之疾，非仅肘腋之患，不同琉球，弃取无关得失也。

　　一、泰西皆有独亲独厚之国，以备缓急，相为扶持，如英之于法、德之于奥，凡征战攻伐，彼此必相资助。今我于各国皆视之漠然。则彼遇我有事，安得不作壁上观乎？臣愚以为英、法、美、德各强国中，似宜联络一国，与之独亲独厚，使缓急可为我用。可否敕知总理衙门，密商出使诸臣，相机办理，亦釜底抽薪之一法也。

　　一、寇之窥我，日深一日，若不速图练兵购器自强之法，诚恐变生仓猝，措办不及。论者动以铁甲船不可轻购为疑，不知人之所以攻我之法，与从前不同，则我御之之法，亦当与从前有异。合无吁恳天恩，敕知南北洋商议，速派妥员，购办合用铁甲船、水雷，以备应敌。其余营制饷制，行政用人，凡有关于自强者，各疆吏似宜认真整顿，俾去浮文而归实际，庶几主强则客弱，免致时时刻刻受彼族之欺陵也。

　　一、民心为海防根本，而吏治尤为民心根本，故筹办海防，若不整顿吏治，固结民心，仍未免有名无实，买椟还珠也，见在吏治，经特旨停捐后，自当较有起色。惟以前捐输、保举二项人员，存积太多，非用辣手栽汰，吏治难望转机。臣家居数年，及今年往来闽省，目击牧令留心民事者，固百中无一。然恣意虐民者，亦尚不多。惟佐杂则无不以虐民为事，百姓不能聊生，往往归入天主教。迨一入教，则佐杂熟视之而无可如何，不啻为丛驱雀，教风因而日盛。一处如此，处处可知；一省如此，天下可知。此真人心世道之忧，合无吁恳天恩，严饬各疆吏加意整顿吏治，宁使一家哭，勿使一路哭。抑或如昔者巡方之例，钦派公正而兼明白之大员数人，分巡各省，认真举劾，将贪污之吏，一扫而空之，庶几百姓生计可遂，元气可复，众志可以成城，海疆安如盘石矣。否则民心一离，百事瓦解，一遇风鹤之警，无不揭竿而起，其时即食贪吏之肉，庸有济于民生国计乎？

　　一、近闻东南各省水陆提镇中，操守好者固有，然亦有卖缺者。彼将弁等既系花钱得缺，到任后自不能不克扣兵粮，窝匪纵赌，以免亏本。营伍安得而有起色乎？又有小康之户，以数十金挂名兵籍，冀免书差讹诈，此辈例不到营操演，故往往有兵之名，无兵之实，合无仰吁天恩，作为访闻，饬该督抚严加查参，庶若辈不敢公然视卖缺为常例，营伍可期整顿矣。

　　一、上海为通商枢纽，与天津遥遥相应，沈葆桢既系督办通商海防，似宜仿照直隶总督办法，往来金陵、上海，呼应方灵；且通商与海防，本不能离而为二也。

　　一、臣在台湾受瘴过重，回籍后双足又发痿痹，不能步履，无论任事必致贻误，刻下亦且不能上船下船，惟有赶紧认真调治，一俟略能举步，即当趋聆圣训，求赏差使。倘福薄灾生，竟成瘫痪之证，臣亦不敢辜负天恩，遇有洋务并与海防交涉事件，或蒙谕旨垂询，或承总理衙门查问，或由沿海各督抚函商，臣必尽其所知，分别据实奏覆登答。臣但一日不填沟壑，即当一日上报生成，断不敢以病莫能兴，遂尔置身局外。

　　敬陈管见疏（光绪五年）李受彤

　　分发广东试用知州臣李受彤跪奏，为敬陈管见，伏祈圣鉴事。

　　窃思事有为目前之利而贻后来无穷之患者，未可安于目前而无以善于后也；事有为将来之利而为目前所难骤行者，未可诿为难行而不图之于始也。机会一失，积重难返。恐至有明知为利而不能兴，明知为弊而不能除者。今日之患，曰边防难测也，支用不足也，官箴难肃也，水旱不时也，臣谓皆不足患，所患者，忽忽相安，而不思一所以自强之术，虽有良法美意，皆以因循玩愒置之，遂令四者之害得以相乘于不觉。自来开创之主，当其建业伊始，尺地非有，一民非臣，奋其精神，尚足削平祸乱，大一区宇况。我朝列圣相承，深仁厚泽，普天同戴，前之三藩，后之发逆，可谓穷凶极恶矣，卒皆剿无遗类。今日之势，但能广选人才，力求治法，蔓草虽滋，正非难图，臣闻朝廷无不可振之纪纲，海宇无不可致之太平。即以捐论，历代相沿，若有欲停而不能者，近者各省捐局，特由宸断，毅然停止。千百年相承之弊，而能一朝除之。若经众议，必不能果断至此。使凡利所当兴，害所当弭，皆能如是，何事不理，何乱不平。即所谓朝廷无不可振之纪纲，海宇无不可致之太平也。近见广开言路，凡有裨于国计民生者，立荷采择，温旨褒奖，冀其复言，俾天下臣民，钦仰励精求治之诚，咸思奋其忠爱以自效。此即振人心整纪纲之第一转关也。伏愿国家利所当兴，毅然兴之；弊所当除，毅然除之。无少迁就，无少因循，自是言路常开，俾臣工各尽所言，执两用中，时垂采纳；又诏内臣外大，广搜贤才，荐襄上理，将唐虞三代之治，定可复见于今日矣。臣不揣至愚，谨以平日管见，条陈八事于左。是否有当？伏祈圣鉴。

　　一、国体宜尊也。承平日久，习于晏安，既成锢习，加以繁例日多，顾此瞻彼，动多窒碍，天下之事，遂阴坏于因循苟且之中，而振作无自。臣伏读邸钞，凡有奏议一达宸览，或止或行，立降谕旨。至关民生欣戚者，尤谆谆期于必行，乃求治至急而事鲜实济者。何也？朝廷洞烛情隐，朗然如镜，惟虑过而不留，鉴于当前，不无遗于事后，缘每日章奏纷呈，随览随批。但能谕令臣工力行而已，不能事过无一不忘也。一有或忘，承其任者，或畏难，或任性，或新旧交替，辗转相延，事遂中废，虽有大利大害，无从兴革，能言而不能行，此实为政第一大患。势已至此，欲期振作，必朝廷之精神与天下臣民之精神，事事贯注，乃能上行下应。否则臣下虽欲竭忠尽诚，不能必上之立见用也，深惟无补，转多缄口。朝廷虽有良法美意，不能必臣下之立奉行也；虽有特旨，亦成具文。臣伏读雍正年间上谕，事事洞悉情隐，天威可畏，迄今如在当前。其时臣下奉命，无敢或玩者，缘言出即行，随时随事，警顽振惰，不少纵逸。伏愿敬法世宗宪皇帝之刚断，每举一事，期于必行，核以时日，课以成效，随时记注，以备遗忘，精神所注，贯彻终始，务令中兴之业，甚于开创之勤，庶因循之习可以力挽。至于事有宸衷独断者，请不必尽由部议，以彰朝廷权衡之重，而国体益尊矣。

　　一、治乱宜以古为鉴也。昔唐太宗多欲好便，然屈己从谏，卒能勉力自修，用成贞观之治。夫人君尊崇至极，宵旰余闲，偶思暇逸，岂敢谓过，然明皇初政，比美贞观，开元天宝，后先两辙，可见为君之难。前人谓日理万几，若朽索之驭六马，战栗之涉薄冰，故敢作此危语。盖自秦、汉以至前明，治乱昭昭，皆足为鉴，请于前代末世之君，如何因循不断，如何错用人才，如何耳目玩好，恶直喜谀，敕史臣核其所以致乱之由，编为一卷；更于前代治世之君，如何屈己从谏，如何励精图治，如何省财薄敛，广选人才，讲求边事，敕史臣核其所以致治之由，编为一卷。而于晋宋间事，尤必反复推引发明，恭录进呈，方今皇上富于春秋，绩学正永，令讲官于古来一切大利大害，与今日时事相证，有可以悚发圣听者，时时讲陈，皇上天聪独亶，藉兹启沃，益存敬惕，端今日养正之功，为他日亲政媲美唐虞之券，益以彰两宫、皇太后抚爱期望苦心。而我朝有道之基，培之益厚矣。

　　一，纲纪宜持其要也。人君法宫高拱，天下之山川险阻，不能亲历也；斯民之人情风土，不能亲睹也。外凭疆臣之奏论，内凭积来之成例而已。然必至奏论见而始悉其情弊，一任国用之繁重，舆地之纷歧，而无以先识其总，亦失为政提纲絜领之要。查顺治十二年，兵部奏凡天下险要冲隘地方，请旨敕下各直省督抚，将所辖境内水陆冲要情势，绘图呈进；乾隆年间，亦有进呈图式，惟时事既殊，沿革久异，请仍敕各省督抚，饬令州县，各绘图呈进，详注风土人情，山川险隘，乡村多少，丁口多少，某处险要，前经贼据，有无屯兵，某处荒田开垦难易，四至相距远近，义仓几处，多少积榖，可备几年水旱，向来有无灾歉，其民情何如，士风何如，贫富何如，水利徭役何如，某村几里，某都几里，其中人烟疏密，有无险隘，逐加细注。又为总说，必详必尽，务令绘图者，躬亲采访，毋得沿袭旧式，草率塞责。即此已足先辨州县贤能，其不实不尽者有处，由四乡以至一县，由一县以至一府一省，汇而成帙，皆有图说。一存本省本府州县，为清查保甲之用。又可令新任人员，按图先识大势，一呈御览，纵有水旱盗贼事故，皆可宸衷豫断，先定庙谟。自来国家创立规模，必以先收图籍为要者此也。至于饷用所需，劝捐抽厘，仅欲开源，未能节流。是因忧用度不足，而不求用度之可节省者何在，与用度之可充裕者何在也。自来国家大利，不外盐、茶，盖盐、茶为民间不可少之物，又为不必多用之物，课即加增，民无大害。尝见盐商无不奢侈之极，问彼富从何来，无非亏欠正课，供彼挥霍而已。至亏课日多，仅以查抄了事，少则数十万，多则百万，积来亏欠，不可胜核。且利既归盐商，不惟上亏正课，抑且下病穷民。其所谓私贩者，不过肩挑小民，挟钱数千，藉谋生路，一经拏获，名为私枭，法不少宥。是穷民不沾涓滴之利，而转任盐商有亏欠正课之弊也。可否敕令各省出盐茶处，集议尽善，于课有加，于民无损，总不令商人中饱其间，可收裕国便民之利。较之劝捐抽厘，其源为永；更请仿唐元和国计簿例，凡天下地丁钱粮关税一切所入之项，暨宫庭廉俸兵饷河工一切所用之项，汇为总册呈览。几暇时为稽核，何项可俭，何事可裁，以天下之大，用度之繁，随时随事，斟酌省节，即成巨款，亦足少纾用度，不然日以用度不足，仰费朝廷焦虑，而不察饷项之所当俭当裕者何在，似不及持其总要之为善也。

　　一、宜广举贤才也。求治之道，不患事之不治，而患治之无人，任用贤才，则艰巨可投，缓急可恃，必能上分国忧，下恤民困，即使势当无可如何，亦能鞠躬尽瘁，明其忠盖。况贤能举贤，才能举才，将见转相荐引，贤才皆可互进，尤能广人臣以人事君之义。发逆之乱，大臣如胡林翼，骆秉章，曾国藩，各荐贤才，卒平祸乱，此即近证。可否特谕内外臣工，凡可以建言者，令平日留意人才，每岁各举一人，毋论亲故并山林布衣之士，皆许保荐，以备录用。说者必谓保荐不实，援引太滥，转因此恐滋用人之弊，不知用贤之途不广，则得贤亦必不多。但令此岁举数十人中得二三贤才，如宋臣之韩琦、范仲淹、司马光诸人，即可倚作柱石，大才大用，小才小用，皆足有裨政务，患不得才，不患无用才处也。尤在准其保荐，仍即准其弹劾，随时录用，仍可随时去取，非必拘于一成而不变也。盖贤才不聚于朝则散于野，况自来边患，皆边地人导之使然，则荐引人才，于边地尤为急要，深恐不为我用，即为人用，为患滋大；并请相度边地，特立防军，不惟人才可得，且可收养一切勇敢之士，免穷而为非，或致他人诱用。至于京外各官，请随时互相升调，庶中外情势，各自了然，免有偏重睽隔之弊。而京官正途人员才可外用者，亦免升迁不易，有白首郎曹之叹，天下益无弃才矣。

　　一、民力宜急舒也。言利之人，但求富国，不求富民。岂知民富则饱暖自娱，谁复为非；否则惟柔懦之民，甘为饥寒忍耳，其强黠者，必致迫而为盗。后世人心，多不羁驯，转乐时有裨政，藉事倡惑穷民为乱；及其既乱，往往费国家数十年积蓄，不足供十数年戡乱之用者；知富国富民，势无偏重也。以厘金论，朝廷不得已之为也，奉行不善，遂致小民如蹈水火，富商大贾，或可勉从，贫民则重受其累。盖负贩小民，挟钱数千，衣食赖是，仰事俯畜赖是，加以应纳之厘金，重以吏役之吓索，至于风雨奔走，尤不能必其赀本不折，理宜矜恤，今则当其担负运载而来，将至关卡，稍形观望，指为偷漏，即令果属偷漏，国家视民如子，亦不过子盗父财耳；罪在可原，但令照货补上厘金，岂为宽纵。今则十倍八倍议罚，甚有倾其货不足以偿罚项者，吞声忍泣，申雪无处，以致间有哄折厘卡之事，而贫民因之失业者不少。天下自农工外，半皆商贾，负贩小民，一经失业，保不为乱？可否请稍改定章，无论水陆厘卡，凡穷民货物，其赀本不及十千者，概行豁免。说者必谓立法过宽，厘金不旺，如不及十千者免，则百千之货，必有分作十千以求混免者，皆不探本源之论。国用稍足，且欲并厘金全行裁撤，何妨于不得已之中，仍寓体恤民力之意。且货本如至百千，急于求售，必不作此小算，至于厘卡之设，尤请不事过密，以裕疏通百货之源。若四方所贡物产，乱后元气未复，多有荷恩停止者，皇仁广大，可否敕令所司，逐一查核。如非进用必不可少之需，亦许暂行缓免，以恤民力。臣见史书于此等事，尤极颂美。盖国贫恃民，民贫奚恃，是必民力舒而民气乃靖，富国富民，正非两事矣。

　　一、州县宜特慎也。朝廷分任督抚，分辖州县，州县得人，乱从何始。且所谓知州知县者，谓其知此一州一县事也。四民有无游惰，田土有无未垦，水旱有无当备，习俗有无奢侈，分核其目，总揽其纲，随事随时，勤加抚字，民最有良，爱如子弟，未有不戴若父母者。从古循吏，岂有异术，今日州县之弊，苦于摊捐，疲于伺应，分心于夤缘奔竞，夺之于利禄身家，其贤者已动多窒碍，非于上官确有知遇，难尽其才。其不肖者则亲差役而薄百姓，轻民命而喜贪刻，借口摊捐，随事诛求，以期弥缝。如售其术，转得久于其职，问其差役，则自数百人多至千人者；问其讼狱，有因子人监押数十人者；夫以差役如许之多，不耕不织，仰赖其官为生，欲不鱼肉百姓能乎？监押如许之多，又不即行审结，欲其为民造福，无取于民能乎？则差役非视州县繁简，照例定额，不准多役一人；讼狱非月报上官，限时了结，不准迟延一事：皆不能止其弊。至于摊捐过多，交代难清，非将久已无着之项，分年限远近，概行豁免，则轇轕永无已时。雍正年间，曾经特旨宽免，盖交代一日不清，州县无一日可期振作，请敕凡有摊捐及亏短正课之州县，分限远近，或准予豁免，或减数追赔，并请于其统辖之官，其有失查处分者，可否加恩宽免，以杜瞻徇，庶可限时清结，交代一清。此后州县少一分之亏累，即为国家多一分之正供。合之天下，实为巨款。经此次清结后，如再亏短，请申明雍正年间分赔之例，庶可稍救其弊；至州县之贤者，许督抚不次保荐；其不肖者请复申明古制。去官之日，书其贪劣之迹，以示鉴戒。天下省分，由州县合并而成，督抚得人，则一省治，州县皆得其人，则州县无不治。其足败州县之治者，如巡检、典史，交劣绅、收民词、索陋规、纵贼盗，甚则挟制官长，畏其反噬。其贤者虽亦有人，而类此者，则往往皆是，致民间有「水旱害我，过时能止，巡典害我，连及孙子」之谣。可否于州县寥阔之区，与其立三、四巡检，或斟酌改并为县，或改设理事同通，经始虽难，为利至大。盖巡典之病民，如蚀物之蠹，有阴受其毒而不觉者。今但视作小官，以不足轻重置之，而不知其祸民至此，或准州县随时叅劾，稍宽其事后发觉失查处分，亦足少救其弊。东汉慎选牧令，治增上理。甚足为鉴。

　　一、奢侈宜严禁也。僭乱之祸，始于饮食衣服之微，节俭非特厚风俗，亦以昭示尊卑，潜消其僭乱之心。年来屡降谕旨，裁革繁费，然迄今未止者，民力多穷，非不各有欲俭之心，习俗相沿，已非旦夕，众人奢而一人独俭，恐为众人所耻耳。岂知奢侈之害，不可胜言，即以中人论，一年所用，百金已足，俭则随分可以相安，不俭则百金外不能不有所益。其贤者则左支右绌，强持门面；不肖者如为官则必贪索百姓；胥役则必恶诈良民；百工必作伪器，以妨民用。种种相习于伪，奢则贫，贫则争，争则为乱，凡可以致利者，为鬼为蜮，无所不至。此实人心风俗大患。今既各有欲俭之心，则因其心之所欲俭，导以分之所当为，挽回浇风，势亦尚易。然正非空言诰诫，遂可见效也。俭必有自，不求所自，俭从何始，必朝廷以俭为天下先，官绅以俭为小民倡，如不贵珍玩之物，不求耳目之好。次则如饮食之数十品裁而十数品也，贱者不准服贵者服也，凡冠婚宴会一切，会典所载，择其易遵者，刊为条目，颁示天下，令官与官相约，绅与绅相约，各勉其亲戚，各戒其子弟，各抑其僮仆，俾知俭为美德，不俭则贫，且为犯分，于法有惩，则奢侈可息，风俗可正。如通商之事，始于以异国之物为可珍，遂纵其往来而无所禁，皆侈之害致之也。失于既往，尚可补于将来，则奢侈之宜严禁也。

　　一、边情宜深悉也。语云知己知彼，百战百胜。必知我之可以胜彼者何在，不及彼者何在，与彼之所可恃者何在，所不可恃者何在，按症发药，病乃可愈。不悉其情，徒震其势，气先自馁，势难振作。今力主通商者，忽忽相安，但求无事，而不思一制之之术，一旦有事，不知其何恃而不恐也，不知其何恃而可永保无事也。然力阻通商者，其意虽可嘉，而未计得万全，急欲轻于一试，亦不知其何所见，而一切皆可无虑也。此皆不识敌情之过。主和议者，但以敌人为可畏耳，不知当事者欲计万全，因觉彼有可畏，在百姓则无一畏彼也，且彼亦何尝不甚畏我，如无所畏，要求必不止此。又谓机器难及耳。然见彼国所著各书，电学是其创发，其余大抵以水火相激之气，运以机轮耳。如中国所用器物，彼尝取以为证，谓之东来法，惜中国人习而不察，且用之微细之物，未尝扩而大之耳。公输偃师之巧，古多传人，祇以技艺之微，无关大道，人乃不习。设以功名求之，富利诱之，精巧何难胜彼。见有同文馆之学习矣，有出洋之学习矣，闻疆臣久有洋学特科之议，深谋远虑，原欲多得善为机器之人，然官招之学，不如兼令民自为学；请敕通商衙门，将彼所著之书，刊布各省，令民间易于购买，即易于学习，有能制造有用机器者，准其呈试录用，俾天下人知其机器并非绝学，免多羡惧。夫人情惧之则不敢与争，羡之则易于求学，此亦慑服敌情振作人心之一端也。且所以暂羁縻者，亦虑患伏肘腋耳。前此发逆之乱，亦曾近犯天津，兵民合剿，卒亦就灭。今请视如发逆，有不可片刻与立之势，抉疵攻瑕，制非无术。况咸丰年间，其由天津得犯京师者，藉数百内奸导之前驱，时骤未及防，事起仓卒，因议和款，并非力与血战，势诚有不敌也。若概以患伏咫尺为虑，设使患不生于远人，如嘉庆间林清之事，防之岂胜其防？我朝上承天眷，下顺人心，是以定台湾、平回疆暨金川等处，武功煌煌，前代莫比，信乎确有万年不拔之基者。今日之势，较之吴逆时为何如，是在不安于弱，首恃天威，有以慑之，而后除之自易耳。彼见人心之不可强，又见天怒之不可犯，气即自馁，强极则弱，势所必至。且我之所虑于彼者固多，而我之所以胜之者尤非一事。彼人多为贸易而来，其习中事者，屈指可数，非若我国之欲灭之者众也。以人心论，则我众彼寡，彼从数万里来，有海国风波之险，有急难求援之虑。非若我之有险即守，随募皆兵也。以地势论，则彼劳我逸，彼之于我，语言不通，风土不宜，道路不习，非有内奸，势莫敢动。以情势论，则彼客我主，且彼所恃者铁甲船与火器耳，一登陆岸，既不及我马军之驰骋，又不及我步军之轻利。以营阵论，则彼拙我智，未有智不可以敌拙，主不可以先客，逸不可以待劳，众不可以击寡者。不此之求，气何能壮。至其传教，原不足患，所最可患者，倘其习知我国体制之尊崇，礼乐百官之美富，名教纲常之正大，生觊觎莫测之心，即以中国之教，买服中国人心，然后蚕食争据，患何可言。幸其以教胁人，而人不服，又幸其志仅通商，和可了事；然久处中国，再数年不能必其不出于此。且恐奸民有以教之，更或挟之为乱，如五代时事可鉴。则今日所最要者，仍莫如沿海各处，添设专阃大员，特立防军，收聚沿海贫民，厚其月饷，免为彼用，又可鉴别其中人才，其熟识海防情势者，破格超擢，留为他日破敌之用。才无两立，不为我用，即为彼用，一为彼用，则贫者贪彼之利，为彼致命。有才者受彼笼络，攻我之瑕，外来之患，古多似此。今请事事求一自强之术，时时存一和约难恃之心，于敌人情势，纤微求悉，见事明乃能作事勇，无过疑忌，无过游移，廓清海宇，正非难事。如不熟悉其情，徒惊其势，则患伏因循，振作无自，积弱日深，久后何堪设想，所谓边情之宜深悉者此也。

　　臣不揣至愚，谨陈管见，是否有当，伏祈圣鉴。

　　筹议罗应旒条陈疏（光绪五年）沈葆桢

　　头品顶带两江总督臣沈葆桢跪奏，为遵旨筹议密陈事。

　　窃臣承准军机大臣字寄，光绪五年六月初七日奉上谕，都察院代递贵州候补道罗应旒敬呈管见一折，所陈各条，有无可采，着李鸿章、沈葆桢体察情形，妥筹具奏等因。钦此。仰见我皇上博采兼谘，迩言必察，循诵再四，钦佩难名。查该道所陈各条，大旨在力求自强，而亦不无窒碍难行之处。谨逐条悉心筹议，为我皇上陈之。原奏整学校以新吏治一节，查经世书院之名，至美也，而收效则纡。前福建巡抚王凯泰设致用堂，议者或以为迂，然久之必有颖异之才，出乎其中，栽者培之，非一朝一夕之故也。八比代圣贤立言，今虽渐失初意，然国家所以统天下之智愚贤不肖，不敢弃圣经贤传如弁髦者，未尝不赖乎此。而士民亲上死长之义，亦隐隐藉以护持。惟诗赋实非经世急需，似宜节豪杰有用之精神，使专于所向。京师之同文馆，及闽沪两局，皆西学权舆，然在中国所延洋师，以教语言文字则有余，欲究其事理根源则不足。取法乎上，终必引而置之庄岳之间，但能于出洋局面，加意提撕，其学成而归者奖进之，优异之，后来之秀无待他求矣。今之仕途有四，曰科甲、曰军功、曰吏员、曰捐纳。因材器使，何地无贤，偏重一途，或有时不能自坚其说。臣以为自古无久而不敝之政，随时补救，则视乎其人，为部堂为疆吏者，诚能仰体朝廷所宝惟贤之意，不执成见，但严别其人之贤否，可者用之，不可者去之，泾渭分则人知自励，观感兴起，岂有甘以不肖终者哉！原奏练武技以自强一节，欲以勇营承绿营之乏，意则善矣，而事不可行。原勇营之始皆身经百战者也，本来面目，久则渐忘，全赖统率者随时申警之、训练之，使日习于劳，无自长其骄惰之情，疲苶之气。江南如捕蝗、工程、水利、缉私各事，何者不责诸防营，闻召即行，如响斯应。惜限于饷力不敷征发，若再按照汛地零星分布，流弊滋多，散处则调集需时，孤立则操演必懈，久之而入绿营习气之中；至练习乡团，每由民间自愿，官岂能强之于无事之时。民风惟苦其不醇，民气惟患其不静，导之烦扰，则陵弱暴寡之念生，且方驱之归农，岂容多其期会，使更无暇日哉？武科为国家定制，而弓箭刀石，在今日不适于用，诚有如该道所言者。弓箭之优劣，骑射已得其大端，似步箭可改为洋枪；膂力之强弱，硬弓已得其大端，似刀石可改为洋炮；量予变通，使所习即所用，在干断参酌施行耳。原奏精机器以利用一节，查铁路以便转输，电线以通文报，均非不适于用。然创举必视民情。台湾则可行，以其为民情所安也。他处则难行，以其为民情所骇也。官为之倡，尚恐股分未易招集，民间各顾私利，谁能起而独任其难。闽局造轮船，沪局造枪炮，津局造子药，幸各着成效，但能宽筹经费，不见异而思迁，自有由专得精之一日。时未至，学未成，虽破格招之无益也。原奏参法例以谋远一节。查西律与中国不同，而有可采用者，中国军流徒各犯，豢养有费，递送有费，然朝至则夕逃，其待赦而归者十不二三。又以食用不敷，往往骚扰闾阎，民苦之，官亦苦之。如参用西法，按其年限，勒做苦工，课其勤怠而赏罚之，徐磨其桀骜之气，而阴化其游惰之心，疾去业成，或有因而改行者矣。吾民之谋食外洋者，不可以数计，同是天朝赤子，各使臣自当仰体德意，力为保护，而遍设领事，力殊难给。所称身价税足抵薪费者，耳食之谈，胡璇泽其已事也，华民之至外国者，工居十之九，谋食之不暇，欲其操习武技为百万可恃之师，非其实矣。华民甘纳身价税者，寄身异城，劫其威耳。若内地行之，有不众怨沸腾变态百出者耶？取诸人以为善，要在择而从之。凡有伤政体者，宜概屏勿道。原奏握利权以储费一节。查矿务专派大臣，恐弊多而利少，似不如责成督抚，就已开之矿着有成效者，实力开采，然后移所赢之资以办他处，斯循序渐进，而人不劳，数道并举，万无此经费；而畚锸甫集，又闻他处之利十倍、百倍于是，辄思舍己芸人，终之一无所得而已矣。换约列作专条，自是先事豫防之意，第彼未尝明言之也。如我先启其端，转似授之以柄。谓禁种罂粟徒然益彼之利，不知服洋烟者，华土洋土各自为瘾，从前罂粟遍地，洋土并不为之减价，淮北一带，比户藏土，几如家酿。至妇孺亦沾染之，习以为常。无赖少年，偶阙不时之需，即出而行劫，盗案山积，职此之由。往往所得不及数金，而罪干大辟。官书夜烛，能勿痛心。自饬禁以来，虽盗案未能尽绝根株，而犯者渐少。盖非其土之所自出，则价必贵；价贵则食之者寡，非迫于万不得已，亦不肯轻性命若鸿毛也。且任其见利而趋，不幸天灾流行，饥馑再见，膏腴弥望，尽成石田，抱珠玉而填沟壑者，比比皆是。晋豫其前车之鉴矣。洋药厘税并征，业已大费唇舌，而谓逢关增税皆能以我之智，成彼之愚，言之尽足快心，第税出于洋商，恐未能尽如吾意耳。丝茶贸易愈幻愈险，华商有拥数十万之产一掷倾家者，狡狯如洋商，时亦不免亏折。欲责华商自运以试于数万里外，空无依傍之境，难矣。以上各节，谨就愚虑所及，恭折密陈，以备刍荛一得，伏乞圣鉴训示施行。

　　会筹海防购船疏（光绪六年）奕欣等

　　和硕恭亲王臣奕欣等跪奏，为会筹海防购船事宜，恭折密陈，伏祈圣鉴事。

　　窃臣衙门前因南洋海防经费，所储无多，请由出使经费项下，于两年内拨银四十万两，接济南洋购船之用。嗣因李鸿章奏遵议海防购船各节，复经臣衙门请将广东、福建、浙江、山东各省应购船只，敕下李鸿章一手经理，代为订办各等因。均于光绪五年十一月间，先后奏奉谕旨，遵照办理在案。查北洋海防，经李鸿章办理有年，规模粗具，南洋海口较多，日本擅废琉球，意存窥伺，防务尤为吃重。前次王大臣等会议筹备边防一折，亦以南北洋海防，应分别预为布置水陆各军，以期有恃无恐。臣等查陆军可辅水师之不足，而水师购买铁甲，经费既属不敷，祇可先行置备蚊船，分布各要口，以联声势而资调遣。就大局而论，拟于北洋各口，分拨蚊船四只、碰船两只；南洋各口，亦须照北洋蚊船、碰船之数，扼要驻守。福建台湾，密迩东洋，另拟筹备蚊船四只、碰船二只，以壮声威。其余山东、广东、浙江等省，自行筹购各船，不在此列。北洋于上年业经购到蚊船四只，由李鸿章验收，并议购新式兼碰快船两只，已属总税务司赫德订办。南洋亦有先购之龙骧等四船，见复据署南洋大臣吴元炳奏报，已函商李鸿章，照样代购新式兼碰快船二号，惟龙骧等四船，闻须分别修理等语，奉旨着即赶紧办理等因。钦此。该大臣等当自钦遵妥办。福建应购船只，前据何璟等奏称，业经密饬司道，于应办海防各工程内，实力撙节，筹备蚊船两号之费等因。此外尚应添购蚊船两只、碰船两只，约共需银九十万两之数，前次王大臣会议折内，停后山之役，每年计可节省数十万两，惟经费虽有可筹，而凑集尚需时日，定购船只，又不可稍缓须臾。拟由户部查照王大臣会议所奏，于提存四成洋税项下，酌拨三十万两，交由李鸿章先行定购蚊船两只，以备分布闽省海口。其余六十万两，应请敕下福建督抚，陆续筹解李鸿章分期付给，至所购船只，来华尚早，管驾操练诸法，中国水师将弁，未能娴习，亟应筹划。上年七月间，赫德在臣衙门条陈试办海防章程，意在参用西人。臣等当经函商南北洋大臣，因沈葆桢以中外人员，共事不易，且以赫德揽权为虑，遂未定议。此次洗马张之洞片奏内称，天津虽购有外洋战舰，闻水手运用，犹未娴习，临战不足恃，教练海战，实是西人所长，赫德愿觅西士，助我教练海防，其说未尝不可酌采。但须权操自我等语。拟请敕下李鸿章即与赫德商定，将各省应购船只，迅由电报转寄外洋定购，应如何分起兑价验收，均由李鸿章妥速筹议。其管驾教练，如何兼用西人，并请敕下南洋大臣、福建督抚与李鸿章先事妥筹。缘防务刻不容缓，经费更非易筹，李鸿章熟悉情形，自必力任艰巨。将来各船购到，无事时合操分守，有事时策应调援，自应由该大臣会商南洋大臣及各督抚，随时酌量办理；总期缓急足恃，战守兼资，庶经费不致虚糜，而外侮或可抵御。所有臣等会筹海防购船各缘由，是否有当，伏乞圣鉴。

　　详议筹边之策疏（光绪六年）世铎等

　　和硕礼亲王臣世铎等跪奏，为详议筹边之策，恭折覆陈，仰祈圣鉴事。

　　窃臣等遵议俄国约章一事，已于本年正月初三日会奏，并声明筹备边防事宜，再行详细妥议，另折具奏等因在案。今者于十七日，臣等复行公同集议，将诸臣节次条陈各折片，详加核阅，折衷群言，兼综博采，谨将边防筹饷储才三大端，分别八条，恭候圣裁。

　　一、西路边防宜筹也。左宗棠久膺边寄，自能独当一面，筹划周详。惟刘锦棠一军，为西师纲领，扼扎前敌，似宜重其事权，敕令帮办左宗棠军务。金顺所部，兵力尚厚，惟锡纶现驻塔城，与俄人偪处，兵力太单，应令就地选募边人，招徕番属，以壮声威。拟请敕下左宗棠，申戒将士，先为不可胜，以待敌之可胜；务使我直彼曲，我主彼客，方能常操胜算。至于练生军以防师老，足粮食以计久长，联兵势以完后路，均为目前要着，应令亟行经画，益固远图。

　　一、北路边防宜筹也。乌里雅苏台、科多布、库伦，皆与俄境毗连，虽系次冲，亦宜防范。拟请特派知兵大臣，简调精锐，分驻其地。绥远城、张家口均属近边，见宜调集北地精兵，分屯两处。查曾国荃所部刘连捷一军，见无所事，宜令移扎绥远城。李鸿章所部淮军，其见扎山东张秋镇者，人数尚多，宜令分扎张家口。将来如敌势趋重北路，乌科库等城，再为增设重兵，即将绥远城、张家口两军，调赴前敌。事缓时，仍调回近边屯扎，免致聚兵漠北转运艰难。赛尔乌苏为乌、库两城总路，再能专驻一军，尤可相机策应。惟漠北荒凉飞挽不易，自宜讲求屯垦、畜牧诸法，以为持久之计，应饬各该大臣认真督办，内外蒙古，沿边屏蔽，拟请简派亲信威重之王大臣，设法联络整顿。其应如何择要练兵，核给饷需军械之处，即饬会同各汗、各札萨克筹议奏明，赶紧办理。蒙古近甚贫弱，虽不能恃以御敌，犹可固结其心，藉壮声势，与官军相资为用。

　　一、东路边防宜筹也。吉林、黑龙江，两面与俄接壤，俄人近年在海参崴地方，悉力经营，已成重镇。其意存窥伺可知。是东三省之亟宜规画，固不徒为今日设防计也。三省中吉林、黑龙江，人材物力，均可就地取资，应责成各该将军，选将练兵，本地猎户人等，素称勇健，亦可募用。其招集打牲、索伦诸部落，及办理金匪、垦荒、榷税各事宜，一并饬令详为经画。惟各该将军任大责重，文武兼资之才，不可多得，应请特简练达公正大员，周历三省，访查见在情形，妥筹办理。或应派知兵重望武员，帮同训练，或应调明干耐劳文职，经理地方，以期择人分任，事无不举，至奉天一省，就陆路论则为腹地，而沿海口岸，亦不可不防。况国家根本之地，尤应格外慎重。拟请酌调中原宿将，统带旧部二、三千人，前往择要屯扎，以为陪都拱卫，兼可教练制兵。松花江久为俄人窥伺，应如何制造战船，添练水师之处，并请敕下该将军等察看情形，速筹举办。

　　一、北洋海防宜筹也。天津海防，李鸿章办理有年，见在建筑炮台，购备战船守具，粗有规模，就大局而论，亟应整顿水师，备齐战舰。在山东奉天对岸之烟台、大连湾等处，择要扼扎，以固北洋门户。奉天营口，本属北洋所辖，所有该处海防，并归李鸿章统筹兼顾，庶几呼应较灵。至见在水师不足，仍宜注重陆师，以期有恃无恐。李鸿章所部淮军，久经战阵，亦宜有威望宿将统之，应否奏调刘铭传赴津，以资倚任之处，并请敕下李鸿章迅速奏明办理。

　　一、南洋海防宜筹也。目前防俄之策，陆路重于海道，夫人知之。惟上年倭人擅废琉球，意在藉端生衅，窥我台湾。俄倭之交，最为诡秘。此时俄事未定，难保不嗾倭滋事，多方扰我。南洋海面辽远，虽不能处处设防，而福建之台湾、厦门等处，江苏之吴淞、长江等口，尤为吃重之区，应请敕下各该督抚，各就地方情形豫为布置，仍简练陆师，以辅水师之不足。

　　一、饷需宜综核也。西征本有专饷，津防水陆各军，亦有奏定北洋海防经费，及淮军专饷，应分饬全数解足。其东三省练饷协饷，近年未能解足者，亦应勒限清解。若如此次所议，开办东西两路边防，需费甚觉浩繁，应由户部过盘筹划，先尽丁漕盐关，实力整顿，并将厘金洋药税等项，责成各督抚，力除中饱滥支诸弊，务令涓滴归公。惟边防亟宜举办，需饷正殷，应先由户部于提存四成洋税项下，酌拨巨款，以应急需。一面按年指拨各省有着的饷，俾无缺误。

　　一、筹饷宜节流也。各省防营，除直隶陕甘等省须办边防，暨云贵广西边瘠省分，营勇本少，均毋庸议减外，其余各省，水路防勇尚多，应由各该督抚酌量情形，实力裁撤。此为节流之一。沿海各省，向有额设外海水师，原为平日绥靖海疆之用，自轮船驶入中国，此项战船，全无所用。自宜变通旧制，分别裁汰。此为节流之二。军兴以来，各省每办一事，动设一局，薪水口粮，糜费滋甚；在当时或亦不得不然，事平以后，相沿成习，徒有局务之虚名，并无应办之实事。其厘金、海运、督销等局，甚至有官绅并不在事，安坐而得薪水者。若各省破除情面，痛予裁除，所省实不可以数计。此为节流之三。前因日本图扰台湾，遂有开辟后山之议，数年以来，未有成效，而每年耗饷至数十万两，何如停止后山之役，移作海防之用。请敕下闽省督抚，权衡时势，拟议奏明办理。此为节流之四。大抵理财之道，开源不可不慎，而节流不得不严。是在各督抚之实事求是矣。

　　一、人才宜广储也。见既整理边防，沿边各督抚将军都统，才略素优者，固不乏人。其中间有但习吏事，未谙兵机者，应请旨随时考核，与腹地对调，以收人地相宜之效。务令各边重镇，均系缓急可用之人。此外群策群力，亦须博搜文武将佐，供目前驱策之材，备异日干城之选。应请敕下大学士六部都察院堂官，各省督抚将军，暨勋绩素着之大臣，如彭玉麟、杨岳斌等，各举所知，或才略过人，或骁勇善战，或熟悉洋情，通晓外国语言文字，或善制炮械，精通算学，无论文武士人，一体列荐，不得以无人可保塞责，候朝廷选择录用，发往各边练习。其在籍宿将，应请酌量宣召来京，随宜任使。

　　以上各条，臣等悉心筹议，意见相同，仰恳圣明裁夺，严饬中外实力举行。夫立国之道，不患敌强，而患我不自强，无论有无外患，但期边圉日固，自能操纵裕如。若永保和局，固不必轻启兵端，即衅自彼开，亦不至全无战备，内外一心，共维大局，固不仅为目前防俄起见也。所有臣等会议筹备边防缘由，谨合词恭折覆奏，伏乞圣鉴。

　　遵覆查明及筹办情形疏（光绪六年）刘坤一

　　头品顶戴两江总督臣刘坤一跪奏，为遵旨分别查明，及见在筹办情形，密折覆陈，仰祈圣鉴事。

　　窃臣于光绪六年七月十七日承准军机大臣密寄，十一日奉上谕，詹事府右庶子张之洞奏陈，应防要地事宜等因。钦此。跪诵之下，仰见我皇上洞烛几先，绸缪未雨，感佩难名。当经恭录密速咨行去后，旋接彭玉麟来函，谓以时往来吴淞、狼福山、江阴、焦山上下，何处有警，则随宜策应，以赴事机，业经专折覆奏。彭玉麟督办江防多年，情形极为熟悉。臣愚亦谓吴淞口及长江口，地段太宽，扼守非易。如为万全之计，莫如守吴淞之黄浦江口，以保苏松。再守长江之江阴两岸，及圌山、焦山等处，以固上游各省门户。彭玉麟所议，实洞括全局之谕。臣抵任后，覆陈防务情形，谓与彭玉麟筹商，务以江阴、镇江等处为长江锁钥者，即此意也。惟从前议造沿江炮台，以圌山关附近焦山，而焦山耸峙江中，视圌山关尤为天设之险。时以经费支绌，不得不先焦山，而后圌山。见经接续兴修炮台，似此重关迭隘，敌船益无从蹈瑕抵隙而来矣。江南兵轮无多，彭玉麟见需出洋分巡之兵轮一号，必不可少。届时自当酌派应用，此臣接彭玉麟函商，及见筹扼要设防之实在情形也。又据江海关道刘瑞芬禀复：俄人并无在上海购买大宗煤斤情事，惟闻在日本长崎买煤甚多。查上海向非产煤处所，中外轮船所用，均由东西洋转运而来。俄船由海道来华，路经日本，该处产煤既旺，价值复廉，似无须转而求诸上海。闻近来各新闻纸，有俄国兵船所需煤斤，在新加坡采办，及俄人在长崎议买煤银五十万圆，运往珲春，长崎有洋行承办煤一万吨，运存珲春对岸之海带角地方各等语。刘瑞芬所禀，尚与相符。惟俄人诡谲异常，难保不广收中国见有之煤，使我兵轮、商轮、船政、机器局，日用所必须者，均为所窘。臣已咨商闽浙总督臣何璟，派员赴台湾煤矿，查见存数目，分致南北洋及各省解款购办，即运储江海各口，以备不时之需。另饬招商局多购洋煤，万一官船缺煤，亦多移借。复由江海关道密饬上海华人各煤行，不得将多煤售与俄人，亦不得代其转买。虽上海洋人经手买卖煤斤者，未能一体禁止，然似此多方防范，彼族当无从竭泽而渔；即办理亦尚不着形迹。此查明俄人并未在上海购定大宗煤斤，及豫行设法牵制之实在情形也。日本助俄，事所或有，第揆之理势，似不尽然。日本北与俄邻，桦太千岛之互换，非其心之所愿，屈于势不敢争耳。其防俄甚于防中国。臣前在都门，与日本使臣晤谈两次，彼屡以唇齿相依为言，即使言语不尽由中，而利害实系如是。臣愚以为中俄万一有事，日本必照英国公法，自处局外，似未肯与之合谋，徒使俄益日强，以结怨于中国。该国商务，见查南洋各口所报，并无可允未允之案，仅有光绪五年日本领事在江海关请免烟酒两税，稍有辩论。嗣议定进口烟以三四十斤，酒以一二百斤为度。准其免税，多则照征；后亦并未再有所请。臣仍当密饬各关道，此后与彼国交涉商务，均按条约一律持平，毋得稍涉偏枯，俾免俄人藉得施其勾结之计。防海新论一书，臣于未奉谕旨之前，已饬上海制造局印送百部，见据全数解到，以六十部分给江南各营，以四十部咨送总理衙门，转发东三省，并饬该制造局另刷多部，呈送沿海各省，务使人人阅习，即其立法而师其用心，庶几变通尽利，上副朝廷慎重海防、造就将才之至意。所有分别查明，及见在筹办情形，谨恭折密陈，是否有当，伏乞圣鉴。

　　沥陈球案倭约疏（光绪六年）陈宝琛

　　日讲起居注官右春坊右庶子臣陈宝琛跪奏，为俄事垂定，球案不宜遽结，倭约不宜轻许，勿堕狡谋而开流弊，恭折沥陈，仰祈圣鉴事。

　　臣闻日本使臣，近因俄约未定，乘间请结琉球一案，啖我以南岛，而不许存中山之祀，复欲改约二条，总署惑于联倭防俄之说，办理已有成议。臣闻之，且疑且愕，以为分琉球，一误也。因分琉球而改旧约，又一误也。分岛之误，近于商于六里之诳，因分岛而改约之误，近于从井救人之愚，中国受其实害，而琉球并不能有其虚名。五尺童子，犹不肯堕其术中，堂堂大朝，奈何出此？窃谓俄倭沓至，总署当持以镇定，朝廷当示以权衡；俄强国也，倭弱国也；驭俄人宜刚柔互用，而倭则可刚不可柔。处俄事已不能过缓，而倭则宜缓不宜急。敢抉其利弊，权其情势，为我皇太后、皇上缕析陈之。日本既与我立约通商，无故擅灭琉球，虏其王，县其地，中国屡与讲论，则创为两属之说，横相抵制，彼即以沃腴归我，而中国意在兴灭继绝，尚未可义始而利终。况所割南岛，皆不毛之地，置为瓯脱，则归如不归，若用以分封尚氏苗裔，则贫不能存，险无可守，他日必仍为倭人所吞并。此分割琉球之说断不可从者也。琉球中北诸岛，日本既全据之，若为持平之论，日本应听我择有利于中无损于东之事，加入约内，以相偿抵。而今所改之约，则大不然。道路传闻，谓止改约两条。一曰利益均沾，一曰旧约与加约有碍，照加约行。其居心叵测，无非欲与欧洲诸国，深入内地，蝇聚蚋嘬，以竭中国脂膏。况此外又有管辖商民，酌加税则，俟与他国定议后，再与中国定议等语。则是二条之外，又增二条。且故为简括含混之词，留一了而不了之局，以为他日刁难地步。此酌改条约之说，断不可从者也。论者谓速结琉球之案，即可联倭以拒俄。臣愚殊不谓然。夫中国所虑于日本者，接济俄船煤米耳。以长崎借俄屯兵耳。然倭人畏俄如虎，中国之力，终不能禁日本之通俄，日本之亲我与否，亦视我之强弱而已。中国而强于俄，则日本不招而自来。中国而弱于俄，虽甘言厚赂，与立互相保护之约，一旦中俄有衅，日本之势，必折而入于俄。万一中国为俄所挫，倭人见隙可乘，又必背盟而趋利便，皆势之所必至也。夫利害所关，形势所迫，虽信义之国，不能保其必守盟约，而况贪狡龌龊如日本者乎？使日本而能守约，则昔岁无台湾之师，近年无琉球之役矣。何也？此二事皆显背条约者也。然则琉球一案，与日本之和不和何涉；日本之和不和，又与俄事之轻重利害何涉。而目论之士，动谓结琉案即以联倭交，联倭交即以分俄势，可谓懵于事理者矣。况极其流弊，琉球案结，则祸延于朝鲜。日本改约，则势蔓于巴西诸国。何以言之？俄人遣海部、派师船，麕集于长崎，蚁屯于海参崴，成师而出，必不虚归。若我为弦高阻秦之举，则俄必为孟明灭滑之谋。朝鲜之永兴湾，久为俄人所垂涎。犹冀中俄盟成，朝鲜为我属国，彼时可令与各国立约通商，藉以解纷排难，而俄亦鉴于中国力庇琉球，贪谋或戢。昔布以宗人王罗马，首败巴黎期约，各国置若罔闻。于是俄始问津黑海，英人责之，俄反诘英，何以恕布仇俄，英人语塞。今我若轻结琉球之案，则俄人有例可援，中国无词可措，以俄兵取高丽，如汤沃雪，而其势与关东日偪，非徒唇齿之患，实为腹心之忧。祸延于朝鲜，而中国之边事更亟矣。自道咸以来，中国为西人所侮，屡为城下之盟，所定条约，挟制欺陵，大都出地球公法之外。惟日本、巴西等国，定约在无事之时，亦值中国稍明外事，曾国藩主之于前，李鸿章争之于后，始将均沾一条驳去，既藉此以为嚆矢，未尝不思乘机伺便，由弱国以及强国，潜移默转于无形也。今日本首决藩篱，巴西诸国必且圜视而起，中国将何以应之，势蔓于巴西诸国，而中国之财力更竭矣。就日本近事而论，政府萨长二党不和，民党又倡国会之议，以与政府相抗。广张匿名揭帖，欲伺外衅而动。其君臣惴惴，朝不谋夕，内事之乱如此；通国经制之兵，纔数万人，分布六镇，数益单薄，以之弹压乱萌，尚且不足，兵力之绌如此。比年借民债三千余万圆，借英债二千余万圆，近又以关税铁路抵借洋债三百万圆，不能骤得，财力之匮又如此。结之不足以助我御俄，绝之亦不足以助俄攻我。若我中国大势，内政清明，将相辑睦，与倭霄壤，固不待言。即论兵力、财力，以之拒俄，或当全力支拄，以之拒倭，实为恢恢有余。见因俄事筹防，南北洋征军调将，所费不赀。既欲与俄乘便转圜，即可留以为防倭之用。是我失诸俄而犹得诸倭也。虽目下铁舰冲船，尚未购齐，水师未成，沙线未习，犹未能张皇六师，以规复琉球，为取威定霸之举。而我不能往，寇亦不敢来，莫如暂用羁縻推宕之法。彼去年以此法待我矣，今我不急与议，彼又何辞。而我则专意俄事，俟定约后，拥未撤之防兵，待将成之战舰，先声后实，与倭相持，如倭人度德量力，愿复琉球，守旧约，是不战而屈人也。如其不应，则闭关绝市以困之。倭商以海鲜为大宗，专售中国，岁食其利，若中国禁其互市，势必坐困。华商在东亦停贸易，则彼榷税顿绌，纸钞不销，且虑华商蜂聚煽变，内顾不暇，必急求成。如此犹不应，则仗义进讨以创之，三五年后，我兵益精，我器益备，以恢复琉球为名，宣示中外，沿海各镇，分路并进，抵隙攻瑕，师数出而倭必举。此中国自强之权舆，而洋务转捩之关键也。不然，案一结则琉球之宗社斩矣。约一改则中国之堤防溃矣。俄以一伊犁饵吾改约，日本又以一荒岛饵吾改约，是我结倭驩以防俄，而重受其绐；倭乘俄衅以挟我，而坐享其利也。一月之内，既辱于北，复蹙于东，国势何以支，国威何以振？臣所由拊膺扼腕，而不能不痛切上陈者也。伏祈一面敕下总理衙门，与日本使臣暂缓定议，一面将臣疏，密寄李鸿章、左宗棠等详议以闻。是否有当，伏乞圣鉴。

　　日本议结球案牵涉改约暂宜缓允疏（附请调岑毓英督办台湾片）

　　（光绪六年）李鸿章

　　钦差大臣、大学士、直隶总督、一等肃毅伯臣李鸿章跪奏，为日本议结球案，牵涉改约，暂宜缓允，遵旨切实妥筹，恭折仰祈圣鉴事。

　　窃臣承准军机大臣密寄十月初四日奉上谕，前据总理各国事务衙门奏，议结琉球一案，又据右庶子陈宝琛奏，球案不宜遽结，旧约不宜轻改，当经惇亲王等酌议，宜照总理衙门所奏办理等因。钦此。仰见圣主审于驭远虚衷采纳，不厌精详，曷胜钦服。从前中国与英、法两国立约，皆先兵戎而后玉帛。被其迫胁，兼受朦蔽，所定条款，吃亏过巨，往往有出地球公法之外者。厥后美、德诸国及荷兰、比利时诸小国，相继来华立约。斯时中国于外务利弊，未甚讲求，率以利益均沾一条，列入约内。一国所得，诸国安坐而享之，一国所求，诸国群起而助之，遂使协以谋我，有固结不解之势。同治十年日本遣使来求立约，曾国藩建议宜将均沾一条删去。及臣与该使臣伊达宗城往复商订，并载明两国商民不准入内地贩运货物，限制稍严。嗣后该国屡欲翻悔，均经驳斥。自是秘鲁、巴西立约亦稍异于前。诚以内治与约章相为表里，苟动为外人所牵制，则中国永无自强之日。近闻各国驻京公使，每有事会商，日本独不得与。其尚未联为一气者，未始不因立约之稍异也。至内地通商，西人以置买丝茶为大宗，赀本较富，稍顾体面。日本密迩东隅，文字语言略同，其人贫窘，贪利无耻，一闻此例，势必纷至沓来，与吾民争利，或更包揽商税，为作奸犯科之事。明代倭寇之兴，即由失业商人，勾结内地奸民，不可不防其渐。此议改旧约尚宜酌度之情形也。琉球原部三十六岛，北部九岛，中部十一岛，南部虽有十六岛，而周回不及三百里，北部中有八岛，早被日本占去，仅存一岛。去年日本废灭琉球，经中国屡次理论，又有美前统领格兰忒从中排解，始有割岛分隶之说。臣与总理衙门函商，谓中国若分球地，不便收管，祇可还之球人，即代为日本计算，舍此别无结局之法。此时尚未知南岛之枯瘠也。本年二月间，日本人竹添进一来津谒见，称其政府之意，拟以北岛、中岛归日本，南岛归中国。又添出改约一节。臣以其将球事与约章混作一案，显系有挟而求，严词斥之不稍假借。曾有笔谈问答略节两件，钞寄总理衙门在案。旋闻日本公使宍户玑，屡在总理衙门催结球案，明知中俄之约未定，意在乘此机会，图占便宜。臣愚以为琉球初废之时，中国以体统攸关，不能不亟与理论。今则俄事方殷，中国之力暂难兼顾，且日人多所要求，允之则大受其损，拒之则多树一敌。惟有用延宕之一法，最为相宜。盖此系彼曲我直之事，彼断不能以中国暂不诘问，而转来寻衅。俟俄事既结，再理球案，则力专而势自张。近接总理衙门函述，日本所议，臣因传询在津之琉球官向德宏，始知中岛物产较多，南岛贫瘠僻隘，不能自立，而球王及其世子，日本又不肯释还，遂即函商总理衙门，此事可缓则缓，冀免后悔。此议结球案尚宜酌度之情形也。臣接奉寄谕，始知已成之局，未便更动，而陈宝琛、张之洞等又各有陈奏，正筹思善全之策，适接出使大臣何如璋来书，并钞所寄总理衙门两函，力陈利益均沾及内地通商之弊，语多切实。复称询访球王，谓如宫古、八重山小岛另立王子，不止王家不愿，阖国臣民亦断断不服。南岛地瘠产微，向隶中山，政令由其土人自主，今欲举以畀球，而球人反不敢受，我之办法亦穷等语。臣思中国以存琉球宗社为重，本非利其土地，今得南岛以封球，而球人不愿，势不能不派员管理，既蹈义始利终之嫌，不免为日人分谤，且以有用之兵饷，守此瓯脱不毛之土，劳费正自无穷，而道里遥远，音问隔绝，实觉孤危可虑。若惮其劳费，而弃之不守，适堕日人狡谋，且恐西人踞之，经营垦辟，扼我太平洋咽喉，亦非中国之利。是即使不议改约，而仅分我以南岛，犹恐进退两难，致贻后悔。今彼乃议改前约，倘能竟释球王，畀以中南两岛，复为一国，其利害尚足相抵，或可勉强应许。如其不然，则彼享其利，而我受其害，且并失我内地之利，臣窃有所不取也。谨绎总理衙门及王大臣之意，原虑日本与俄要结，不得不揆时度势，联络邦交，洵属老成持重之见。然日本助俄之说，多出于香港日报，及东人哃喝之语，议者不察，遂欲联日以拒俄，或欲暂许以商务，皆于事理未甚切当。查陈宝琛折内所指日本兵单饷绌，债项累累，党人争权，自顾不暇，倭人畏俄如虎，性又贪狡，中国即结以甘言厚赂，一旦中俄有衅，彼必背盟而趋利，均在意计之中。何如璋节次来书，亦屡称日本外强中干，内变将作让之不能助我，不让亦不能难我，洵系确论。盖日本近日之势，仅能以长崎借俄屯兵船购给煤米，彼盖贪俄之利，畏俄之强，似非中国力所能禁也。岂惟日本一国，即英、德诸邦，及日斯巴尼亚、葡萄牙各国，皆将伺俄人有事，调派兵船，名为保护商人，实未尝不思借机渔利。是俄事之能了与否，实关全局，俄事了则日本与各国皆戢其戎心，俄事未了则日本与各国将萌其诡计，与其多让于倭而倭不能助我以拒俄，则我既失之于倭而又将失之于俄，何如稍让于俄而我因得借俄以慑倭。夫俄与日本强弱之势相去百倍，若论理之曲直，则日本侮我尤甚矣，而议者之谋，若有相反者。臣之所未喻也。至若江苏之上海、浙江之宁波、福建之福州、厦门，均系各国通商口岸，日本即欲来扰既无此兵力饷力，必不敢开罪于西人。惟台湾孤悬海外，地险产饶，久为外人所窥伺，苟经理得宜，亦足以控蔽东南，应请庙谟加意区画渐收成效。中国自强之图，无论俄事能否速了，均不容一日稍懈，诚以洋务愈多而难办，外侮迭至而不穷，不可不因时振作。臣前奏明南北洋须合购铁甲船四号，其数断难再减，所有请拨淮商捐项一百万两，仅准户部议拨四十万，不敷尚多，应请旨敕令全数拨济各省关额拨海防经费，前经奏明严定处分章程，仍未如额筹解，倘再延玩，尚拟请旨严催。水师、电报各学堂，亦已陆续兴办，数年之后，船械齐集，水师练成，声威既壮，纵不必跨海远征，而未始无其具。日本嚣张之气，当为之稍平，即各国轻侮之端，或亦可渐弭。又总理衙门虑及日本于内地运货，蓄意已久，转瞬修约，届期彼必力请均沾之益，或祇论修约，不提球案，恐并此南岛而失之。臣愚以为南岛得失，无关利害，两国修约，须彼此互商，断无一国能独行其志者。日本必欲得均沾之益，倘彼亦有大益于中国者以相抵，未尝不可允行。若有施无报，一意贪求，此又当内外合力坚持勿允者也。臣再三筹度，除管理商民、更改税则两条，尚未订定，应俟后日酌议外，其球案条约及加约曾声明，由御笔批准，于三个月限内互换，窃谓限满之时，准不准之权仍在朝廷。此时宜用支展之法，专听俄事消息，以分缓急。俟三月限满，倘俄议未成，而和局可以豫定，彼来催问换约，或与商展限，或再交廷议，若俄事于三个月内即已议结，拟请旨明指其不能批准之由，宣示该使。即如微臣之执奏，言路谏诤，与彼之不能释放球王，有乖中国本意，皆可正言告之者。臣料倭人未必遽敢决裂，即欲决裂，亦尚无大患。明诏既责臣以统筹全局，切实指陈，臣不敢因朝廷议准在先，曲为回护，亦不敢务为过高之论，致碍施行。若照以上办法，总理衙门似无甚为难之处，所有遵旨妥筹缘由，恭折由驿五百里密陈，是否有当，伏乞圣鉴。

　　再，台湾一岛，孤悬海外，形势雄远，物产丰饶，内则屏蔽闽、粤、江、浙诸省，外则控扼日本、琉球、吕宋诸岛，即泰西兵商各船，由西南洋来者，必经台湾、厦门之间。故论中国海防者，当以台湾为第一重门户。自同治十三年，日本遣兵侵偪台湾生番，前督臣沈葆桢始议开辟后山番地，并奏明巡抚渡台督办。前抚臣丁日昌复详陈经画台湾事宜，措注颇有远略，乃自丁日昌病去，而台事渐少讲求。自改为督抚轮驻，而两年以来，未闻有渡台之举，绸缪未豫，何以弭外患而伐敌谋。臣尝谓东洋有事，台、澎实当要冲。该省督抚，内必得知兵有威望之重臣，随时亲临其地，相机筹布；何璟勒、方锜皆廉慎有余，才略不足。查贵州抚臣岑毓英，勋绩夙着，不避艰险，坚忍耐苦，足智多谋，倘蒙朝廷以海防为重，量移福建，假以事权，令其督办台湾防务，仍循春夏驻省、秋冬驻台之例，就地设法，筹饷练兵，久之必有成效。该抚于洋务虽少阅历，近来意气渐平，自滇案为英人所忌，亦知事关大局，不可孟浪。圣主时示以刚柔缓急之宜，当能虚心体会，练成边才。勒方锜条理精密，似于贵州地方善后为宜。臣因日本狡谋难测，台防关系紧要，不敢不献其愚，是否有当，谨附片密陈，伏乞圣鉴。

　　覆陈球案倭约疏（光绪六年）张树声、裕宽

　　两广总督臣张树声、广东巡抚臣裕宽跪奏，为球案不必急议，倭约未便牵连，宜缓允以求无弊，遵旨切实覆陈，仰祈圣鉴事。

　　窃臣等光绪六年十一月初七日，承准军机大臣密寄，光绪六年十月十六日奉上谕，前据总理各国事务衙门奏议结琉球一案，又据右庶子陈宝琛，奏球案不宜遽结，当经惇亲王等酌议，宜照总理衙门所奏办理等因。钦此。仰见宸谟柔远，不辞刍荛之询，务出万全之策，钦服曷胜。窃惟日本贪狡无赖，虐球畏俄，其力不足以助寇，其性不可以恩结，李鸿章、陈宝琛诸臣，言之详计之审矣。至割岛以结球案，结案而涉改约，则理势明而利害见，皇太后、皇上可端拱而决策者也。琉球自明初尚巴志灭山南山北，并有中山，服事中国维谨，一姓相承，至今无改。宫古、八重山，皆南夷荒岛，亦于洪武间始属中山，不过岁修贡职，与三省属府之近隶宇下，衣租食税者不同。今中山残灭，别援尚氏之后，置之两岛之间，与土人则枝指骈拇，不相附丽。言立国则甲兵赋税，无可经营。倭伺其旁，颠危可待。其君既为中国所树，仍中国不了之事，目前暂图收束，后患正自无穷。夫日本无故灭球，中国以大义与之争论，彼曲我直，我不与彼决裂，彼难与我启衅。争论虽无就绪，终存光复之基。割岛不能自存，即斩中山之祀。此仅割两岛议结球案之非计，其理易明也。日本通商章程第三十二款，两国见定章程，嗣后若彼此皆愿重修，应自互换之年起，至十年为限，可先行知照，会商酌改。今已将届十年，原可知照商改，但我以利益与彼，彼亦当以利益偿我。若一国欲专其利，即与修约之义相违矣。况琉球一案，与中日通商，如风马牛之不相及。彼既虏球君，县球土，因中国责言，始以无足重轻之两小岛来相搪塞。中国何负于倭，倭何德于中国，顾欲责备于中国之改约耶？彼则鲸吞蚕食之不已，复欲乘我之危机，我则兴灭断绝之未能，转又予彼以利益。五洲万国，盖不经见。此球案改约二事，断不能牵连并议；其理又易明也。从前洋务初起，与各国订立和约，其时在事臣工，多未谙外事，重以承平日久，武备空虚，所定条款，皆由欺诳挟制而成。盖多非理所有，而束缚于势者，自时厥后，中国讲求交涉利弊，造船筑台，练兵简器，所以力求自强者，非一朝夕矣，度德量力，虽不能争雄于欧土，亦何至受制于倭奴。且俄以伊犁饵吾立约，犹曰代中国收已失之地，今举而还之中国，不可无报称之谊也。倭以球案要吾改约，将何说之辞，无说而从之，恐不免短中国之气逐，生西人之心。此即舍理言势，而割岛改约之不可曲从，尤易明也。自古列国相交，往往以机智诈力相胜，恒视乎所以应之。倭人灭球已涉两年，屡与力争，迁延不决，今当俄事未定之秋，亟相催促，窥其隐私，未尝不虑中国或与俄修好，可乘备俄之力，问罪于倭，是其借端以逞大欲，或亦时急而后相求。如曰姑徇所请，联络邦交，虑适中其狡计，究其流弊，必有如陈宝琛所言，祸延于朝鲜，势蔓于巴西诸国。张之洞所言，环海万国，接踵效尤者。当时李鸿章与日本订立修好条规，于一体均沾之条，力持未允，诚如王大臣等所云，办理颇费苦心。此次巴西立约，亦多中国力占地步之处。此后各国修约，辩论有据，未尝非返弱为强之本。区区日本，乃欲一旦抉而去之，从此耽耽逐逐，相偪而来。外国尽争利便，中国无不吃亏，民安得不穷，国安得不困；日日自强而不足，一事自弱而有余。此利害枢机，不可不深长思也。总理衙门及王大臣等量敌审时，持重应变，诚老成谋国之经。臣等忝领疆圻，亦不敢卤莽灭裂，特念俄、倭强弱，相去悬殊，俄约转圜，中国亦当有自处之道。苟其一意孤行，诛求无厌，恐亦难必以玉帛而不以干戈。今倭之议结球案也，揆理度势，中国均无自处之道，熟权利害，似有未可迁就者。总之，日本视俄事为转移，俄局果变，倭必不因球案既结，而顾惜信义，俄衅不开，倭亦未必因球案不结，而遂起戎心。倘有万一之虞，或竟狡焉思逞，以北洋之力制之，固当恢恢游刃，粤省海口，虽以经费支绌，防备多虚，然以之御俄，则诚略无把握，以之御倭，必当勉与支持。见在俄约尚在未定，与倭人用支展之法，无可疑者，伏愿圣主审俄事之机宜，以为球案之操纵。其见定球案条约，及加约各款，限满虽当互换，批准权在朝廷，或届时未能斥绝，再集众思于廷议，博采舆论于疆臣，均无不可。英国戊辰新约，因商会议阻，至今未经交换；烟台条约，议定已越四年，亦尚有未经批准之条。事有成案，执此无可致诘，拒之不患无词也。至于中国筹防，自兹以往，不可一日复弛，惟望圣谟广运，统筹全局，中外一心，务令边海岩疆，裕其度支，宽其余力，责以简练营伍，造就人材，整齐船械，皆有屹然不摇之势，则所以复球者在此，所以服倭者在此，即所以驾驭泰西各国者亦无不在此。所有臣等遵旨妥议缘由，谨恭折由驿密陈，是否有当，伏乞圣鉴。

　　海防水师宜变通核实疏（光绪七年）刘坤一

　　头品顶戴南洋通商大臣、两江总督臣刘坤一跪奏，为海防紧要，所有水师事宜，务在因时变通，尤须核实办理，遵旨妥议，恭折密陈，仰祈圣鉴事。

　　窃臣承准军机大臣字寄，光绪六年十一月初二日，奉上谕，梅启照奏请整顿水师，拟定各条，开单呈览等因。钦此。仰见圣主廑怀时局，博采周谘，曷胜钦佩。臣维中国自有法度，本不同于外洋，然以沿海七省，绵延五千数百里之遥，当此外洋各国通商，动辄以兵船挟制，则中国沿海水师，若不认真整顿，其将何以自立。论者谓中国有海防而无海战，不思汉唐以来，已有楼船及伏波横海等号。国朝嘉庆年间，剿捕海寇，亦极霆惊颷发之奇，而况今日之有外洋乎？细核梅启照所陈各条，惟第二条请令江南机器局仿造铁甲轮船，查该局见在制造枪炮药弹，业必专而始精，不必再造铁甲船，致糜工费。第五条请设海运总督，查海运于防务无涉，且已办有定章，诸臻妥善，无庸另设总督，以滋烦扰。第十条请添长江水师中号轮船，查长江水师，系在内地，长龙舢板，未始不能得力，前兵部侍郎臣彭玉麟，决计不用轮船，未始无见。此三条均可作为罢论。其余各条，洵属切中时务，防患未然。如第一条请饬船政局仿造铁甲船，国家不惜巨款，设立船政，每届从优保奖，鼓励在工人员，原期精益求精，以与外洋齐驱并驾。铁甲船既为海防利器，则该船政不此之务而谁务乎？且中国见经购买铁甲船，将来岁久自须修理，讵可驶赴外洋，该船政若不豫先讲求，临事必致束手。船政大臣黎兆棠，素有远略，血性过人，曾对臣言，自愿多办数年，俾得竭力整饬，而于铁甲船尤为加意。请旨饬令黎兆棠查明局内工匠器具，能否制造铁甲船，以及一船需费若干？需时若干？自行分晰具奏。臣前在粤督任内，以洋银九万圆，购买英国所设黄埔船■〈土粤〉，于修铁甲船甚为合用，似可于广东设立船政分局，庶易集事。惟船政经费，见极支绌，即先定造之快船四只，专望南洋所拨粤海关税接济，已有停待之虞。然则仿造此项铁甲船，又将从何罗掘，应由黎兆棠逐细勾稽，通盘筹划。如果力有未逮，亦即据实陈明，徐设方略。第三条俟俄事定妥，仍速购铁甲船。盖尚未知李鸿章已购铁甲船四号也。去春俄事初起，各款待用方殷，而购铁甲船必须期之数年，深恐缓不济急，故李鸿章与臣论及，臣意颇不谓然。顾外洋各国，方以铁甲船称雄，岂以中国之大，而独少此。不敢谓无铁甲船不办海防，亦不敢谓有铁甲船无益海防，既经购办四船，足资分布，将来到华之后，派在南北两洋，辅以碰快各船，可以各成一队。至于原拨海防经费，不独各省厘金项下，本年南洋仅收湖北二万两，江西以新饷抵经费银十一万两，而粤海关以征存之项，竟欠解至数结之多；兑拨船政六万余两，亦仅报解三万两；余皆任催罔应，尤所不解。当此海防吃紧，赖此的款为购制枪炮船只之资，请旨饬该监督迅将前欠如数解清，以后毋再挪移，致有贻误。第四条请推广招商局船，往东西两洋贸易，不独可分外洋之利，亦可周知各国形势，联络各岛华人。臣前在粤督任内，于招商局和众轮船前往檀香山，本应由南北洋主政，而臣以事属可行，时不可缓，遂径许之。盖将以此为权舆也。该局嗣派轮船往旧金山，亦是推行之渐，东西洋自可由此进步，正不必指定何船。臣所虑者，该局总办道员唐廷枢、徐润，人颇老成，而气局尚小，且提还公款后，赀本亦薄，未必更能扩充。夫理财本不易言，刘晏为唐名臣，而以转输着绩，况远涉重洋，而操奇赢之术乎？臣愚以为宜得一大力者驻局主持，唐廷枢、徐润与之左右，仍以巨帑资之，俾得展布；用财如用兵，分数明则多多益善；每年盈余所入，官商照章均分，于中国之需，不无小补，庶餍众心而杜群喙，所以提挈之；亦所以安全之也。泰西各国，以商而臻富强，若贸迁所获，无与公家，自必别有剥取之法。否则富强何自而来？处此时势事事欲步武泰西，不得独于招商局务，而尚天子不言有无，诸侯不权多寡之高论也。第六条请裁改海疆各种笨船。第八条请设外海水师提督。第九条请令海疆提镇练习水师。此三者相为表里。臣查军兴以后，沿海各省，笨船已不甚多，就臣服官省分而言，广东之阳江、碣石、琼州、南澳四镇，或有拖艇两三号，或一二号，甚至并无一号。其有拖艇者，弁兵祇食额饷，别无薪粮。臣在广东每镇拨给轮船一号，所有拖艇等船，虽未尽撤，亦不准添。

　　江南之崇明、狼、福三镇，经前督臣曾国藩奏准各给艇船四号、轮船一号，臣抵任后，屡议裁撤艇船，该镇等力请暂留，为浅水捕盗之用。而臣以该艇船无风不动，即捕盗亦属不宜。第因未经给予轮船，则艇船尚可承乏，拟俟制备轮船后，即行裁撤艇船。如谓浅水难驶轮船，则各带划船数只，亦足以资追缉。请旨饬令广东、浙、闽，查明见存各项笨船，斟酌办理。沿海水师提督，本有巡缉外洋之责，如另设一外海水师提督，节制沿海各省水师，恐有警时各守疆域，仍属呼应不灵，徒拥虚位而已。臣愚以为沿海水师，宜仍其旧，各归本管提镇，一俟南洋两号铁甲轮船购到，遴派勇略素优深谙驾驶之提镇大员统带，配以碰快等船，驻扎澎湖，假以便宜，保障台湾以为中枢，而南控闽、粤，北顾江、浙，亦可收形格势禁之益。盖南洋惟台湾孤悬巨浸，四面受敌，非若各省尚属有险可扼，得此两号铁甲轮船，方足以备缓急。惟该处风浪奇险，向难停船，必于对面澎湖下碇，不但近可捍卫台湾，即使敌攻闽、粤、江、浙，亦虑澎湖之铁甲船追袭其后，而闽、粤、江、浙水师，知有铁甲船为之外援，则胆气益壮矣。且铁甲吃水甚深，断不能进泊沿海各省口内，与其置之浩渺之区，曷若常驻澎湖，守台湾之门户，作四省之应援，更为稳便，实亦两得之道。此项铁甲等船，如作为经制水师，应否于沿海提镇量移两缺，临时再行熟议。至海疆提镇水师，有外海内洋之分，内洋水师舢板等船，虽不足以敌轮船，然洋人如入内洋，必用划船登岸，则舢板等船亦可击之。如练外海水师，非用轮船不可。江南提督李朝斌，见统轮船五号、蚊船四号，又经彭玉麟奏添兵轮十号。为江阴以下防海之用，一俟筹出项款，陆续造成，三镇亦各换给轮船，则江南外海水师，兵力不为不厚，似尚可以一战。广东大小轮船二十余号，皆为沿海捕盗而设，而能角胜外洋者，竟无一二。福建则较胜于广东，浙江则尚不及广东，应由该三省督抚臣各就沿海情形，会督水师提督，认真练习；而臣更有请者，江南水师新定营制，万余名改为二千余名，有兵即有炮船，并无无炮船之水师，故李朝斌所统轮船，不得不另行募勇。臣在广东，查悉额设水师，裁存尚一万有奇，大都无船无炮。其有船炮者，系另募之勇，而非额设之兵。当经汇案奏明，无论外海内洋，轮拖扒巡各船勇丁，一律改补水师兵额，而令原营水师，开除老弱三千余名，岁省饷六万余两。然此外水师兵丁之无船炮者，尚数千人，未知闽、浙两省水师，是否与粤省相类。臣愚以为此项水师，不同陆营，既无船炮，便成无用之物，似可并官尽数裁汰，省出此项俸饷，制造轮船，另募劲旅，定为外海轮船经制水师，亦是斩截办法，可以变无用为有用。此项向无船炮水师，非久经战阵之勇可比，裁汰之后，亦无虑其滋生事端。倘另募水师勇丁，而置旧时水师兵丁于不问，听其坐食糜饷，无此政体；并请饬广东、福建、浙江各督抚臣查明酌办。臣于江南亦即会同水师提镇察酌施行。第七条请严防东洋，臣查东洋夜郎自大，狡焉思启，始则犯我台湾，继则灭琉球，而窥朝鲜；其渐诚不可长。然以日本手掌之地，而又土瘠民贫，如欲与中国为难，多见其不知量矣。见在中国南北洋防务均有规模，倭人即欲跳梁，何能为厉？况沿海为各国通商口岸，彼亦未必轻肆披猖；然毋恃敌之不来，恃我有以待敌。传有之曰：一夫不可狃，况国乎？臣惟有督饬沿江水陆诸军，绸缪未雨，以期有备无患，仰慰宵旰忧勤。至防日本与防俄不同，东三省自无他虑，第高丽与我唇齿，难免日本觊觎；宜劝该国结好西洋，尚可互相维制。一整面军经武，亟图自强。中国之济其困而扶其危，固惟力是视矣。夫以中国沿海筹防，越六七年之久，尚未能一律整严，确有把握者，固由苟且偷安，未能振作。或系敷衍塞责，无济艰难。正不独水师为然。此臣与沿海疆臣，所宜痛除积习者也。臣谨就梅启照所陈整顿水师各条，敬摅管见，恭折密奏，伏乞圣鉴。  
　 
道咸同光四朝奏议选辑中

　　敬陈时务疏（光绪七年）

　　宜及时自强疏（光绪七年）

　　购器开矿疏通运道疏（光绪七年）

　　请特简人才疏（光绪七年）

　　熟审边情疏（光绪七年）

　　保小捍边当谋自强疏（光绪八年）

　　通筹边备疏（附法人窥取越南北边片）（光绪八年）

　　遵旨会议疏（光绪八年）

　　筹拟海防六条疏（光绪八年）

　　豫筹越南边防事宜疏（光绪九年）

　　边情已亟宜定宸谋疏（附剖晰附陈片）（光绪九年）

　　海防紧要疏（光绪九年）

　　敬陈越事应行筹办事宜疏（光绪九年）

　　筹办闽省海防情形疏（光绪九年）

　　筹办闽防续募勇营疏（光绪九年）

　　议复许景澄条陈目前事宜疏（光绪九年）

　　筹办台防疏（光绪十年）

　　密陈越事情形疏（光绪十年）

　　请破格重用刘永福疏（光绪十年）

　　敬陈战守机宜疏（光绪十年）

　　密陈防守兴化拔赴前敌疏（光绪十年）

　　筹划防务疏（光绪十年）

　　会议和局敬陈管见疏（光绪十年）

　　慎持和议并筹战守疏（光绪十年）

　　请早决进剿之计疏（光绪十年）

　　派营进扎前敌要隘疏（光绪十年）

　　边事宜持定见任宿将疏（光绪十年）

　　恳催后军及筹划饷械疏（光绪十年）

　　边事方殷宜筹良策疏（光绪十年）

　　覆陈密抒愚悃疏（光绪十年）

　　论和局难恃宜备战事疏（光绪十年）

　　遵议和局再陈管见疏（光绪十年）

　　请慎重和议条约疏（光绪十年）

　　奏陈敌情并设防烟台疏（附妥筹御备情形片）（光绪十年）

　　论法事应慎订和约疏（附陈法越情形另画三策片、又法越条约中怀叵测请详晰辨论片）（光绪十年）

　　请及时振作疏（光绪十年）

　　请力筹战守疏（光绪十年）

　　敬陈管见疏（光绪十年）

　　敬陈时务疏（光绪七年）黎培敬

　　头品顶戴漕运总督臣黎培敬跪奏，为敬陈时务，仰祈圣鉴施行，以培国本事。

　　窃臣受恩深重，每念时事多艰，外患凭陵，至废寝食，前曾不揣愚昧，妄献刍荛，目下事势幸有转机，宜急图自强之策，所有京城宜练重兵以固根本，前已奏陈清听，可无赘词。谨就目前要务，约举六条，敬为皇太后、皇上缕陈之。

　　一、日本宜严防也。自道光中海疆多故，英、法诸邦阑入内地，其志止在贸易，大体尚觉相安，随后俄人乘虚窃踞伊犁，藉端要索，使臣庸谬，贻误非轻，幸圣主赫然震怒，能用直言，命将征兵，毅然决战，彼知洞喝难行，情见势屈，款议旋定。论中外大局，已有转机，俄主近为部下所刺杀，尤见天心助顺不助逆之明征，固不可因此遂存轻敌之心，开生事之渐。然而自强之策，正宜因势而利导之；总在坚其志以定其谋而已。近闻俄议已定，日本犹怀狡谋，既并琉球，仍有窥伺台湾之说。查该国切近中国，其土地不及中国两省之大，其额兵止三万二千有奇，战兵只五万有奇，赋额岁收楮币三千五百五十二万三千有奇，于民已十取其七。其国债则借英洋二千余万元，借民债三千余万元，中外所共知也。倭人自前明中叶，入寇苏、浙，经戚继光等讨平之后，不通朝贡已三百年。近则尽弃其学，以学英人，士民不乐从也。同治九年，来求通商，朝廷许之，旋有窥我台湾之役，藉称生番杀其国人，图取其地。幸内慑于军威，外迫于公论，遂帖然就款。然其觊觎之心，未尝一日忘也。琉球世奉朝贡，竟为所灭，肆行藐视，情所难容。从此朝鲜势皆岌岌。查该国箱馆岛之北，有小长岛，与俄界毘连，俄之垂涎久矣。安知非俄人阴嗾之，使与中国生端，既藉以尝试中国而快其观隙之心，又或欲阴敝倭人，而冀收渔人之利。该国距登莱及吴淞口，均不过二千里，非英法诸邦之远隔重洋者比也。以一小国尚敢于横恣，诸国皆将群起而效尤矣。窃谓此事为全局所关，宜预先决计，丝毫不可牵就，分寸不容假借。有事即以防俄之兵力与之决战，我不先启兵端，专以应敌，师以曲直为壮老，胜之必矣。并闻该国使臣宍户玑，回国后并未见国王，亦未授别职，举朝皆目笑之，以其在中国时于球案未能妥结。是该国亦似有悔祸之心。况彼敢深入，则我以轮舟由登莱、吴淞、台湾，分三路直捣其巢，该国无险可扼，所恃惟海。自轮船往来，天险久失；惟神户岛进口有两炮台，见多废坏。横滨至其东京，陆路仅八十里，水路则轮舟可径达品川，距外城约三十余里，知己知彼，彼亦何恃而不恐乎？此举得手，则诸国皆当敛戢。此后诸国有于条约外稍事要挟者，一概严拒之。譬诸民间富室，为地痞所欺，环而与之讦讼，彼富人者奋然自立，一讼胜则余皆敛手退矣。此机势之不可失者。伏祈密饬在事文武，严加准备，蓄全力以待之，当可一劳永逸耳。

　　一、台湾宜设备也。台地从古不通中国，明末荷兰入居其地，郑成功逐而踞之。国初平海，始立郡县。地本沃饶，一岁三熟，闽浙、两广皆资其米，不特日本涎之，各国皆涎之久矣。特莫敢为戎首，姑嗾日人先发以相尝试耳。倘日人得志，诸国又必不容也。前督臣沈葆桢治军台湾，开辟一府三县、移置一厅，奏称生番地可加辟；又奏准令闽抚每年以六个月分驻台湾；因其为海南重镇也；乃迄今未闻再辟，有无窒碍，难以悬揣。今日本既露狡谋，尤宜以全力设备，请敕福建抚臣驻扎其地，不拘六个月为期，并移福建水师提督一体驻扎，与巡怃轮流更换。其福建所造之轮船炮械，酌拨运台，交抚提二标认真操练。台湾为全闽门户，御贼于堂奥，不如御贼于藩篱，此定理也。至生番地面，仍请责成抚提体察情形，添建郡县，使外人知我以全力注台，自可杜其窥伺之计。

　　一、盛京宜练兵也。我朝龙兴辽左，东三省实为根本。其地北接俄罗斯，康熙中曾经定界。今俄人越界，已抵珲春，则吉林、黑龙江、宁古塔、三姓、打牲、伯都讷、墨尔根、齐齐哈尔、阿勒楚喀等处，皆当严密堤防。查东三省夙称劲旅，国初武功超越千古，承平已久，恐不如前然。军兴以来，如将军都兴阿、多隆阿等，均以索伦马步队建立奇功，为时名将，可见兵随将转，得人以统帅之则壁垒一新，旌旗立为变色，应请旨责成盛京总督、吉林、黑龙江将军各副都统，挑选精锐，简拔将才，实力训练，以成节制之师。其旧有边墙，宜分地修筑，毘连俄界之地，尤宜相择险要，多筑堡寨，务令固若金汤。至旅顺、牛庄诸海口，直达外洋，距朝鲜至近，距日本亦不远；上年俄人要挟，声言欲封海口，虽系虚谈，究应严加防范；请仍照乌鲁木齐设立提督，巴里坤、伊犁各设总兵之例，特设盛京水陆提督各一员，增立标营，与各将军都统，相为辅翼，仍拨福建、上海所造轮船归其兼管，选练水军，驾驶周巡，往来于登莱、天津等处，以期熟练。查奉天所属宁海县，西南海中，有皮岛、广鹿岛，明总兵毛文龙尝开镇于此，所谓双岛者也。水军提督宜建行署，轮船常泊于此，一以防卫盛京，一以牵制日本，而诸商舶之往来辽海者，我水军亦得以稽察之。至陆军则湖南提督鲍超所部，素称敢战，见驻乐亭，纪律较前更肃。臣愚谓宜即以鲍超调补新设之缺。盖其声威久着，足以慑服外人，而所部号称健战，尤足使三省健儿共获观摩之益。盛京为国家根本重地，北防俄部，南制日本，即有时策应天津，水陆调拨皆易。就目下情形论之，添立提标，似属因势利导之急务也。

　　一、钞法宜酌行也。咸丰初尝议行钞矣，然行钞而失钞之本意，无怪其与大钱官票同一不行也。古人行钞，但准银而不发银，从前误议发银，此乃必穷之道。今请仿古钱币遗意，用缎质不用纸质，敕部精造黄缎朱文钞银二千万两，分五两、十两、五十两凡三等，即以二千万两为定额，不许议增，增多必贱，且必壅滞。惟十年一换，换法止就发出时将敝烂者兑销，以昭简便，自奉旨行钞之日起，凡发款收款概搭二成，应收钱粮税课，一律搭解，无钞者不收。如此则钞法行矣。或谓无银之票，无田之券，无盐无茶之引，谁其信之？不知钞本古法，与银钱并行，今解款准搭二成，即与见银无异，且利轻赍，其势尤便。今富商所出之店票，尚有数十年不来取银，信其可用故也。岂朝廷之权力反不如商贾乎？宋用交子、会子，仍令执以发钱，正坐前弊。元明用钞，皆准银而不发银，着有成效者也。西洋人最精于谋利，英国见用票钞，起金洋五枚，至千百万，名曰班克比拉。日本租税，亦概收楮币。岂外国能行，中国独不可行乎？今不许滥增，但以二千万为定额，得此二千万周转于上下之间，其力纾矣。较之他项收税，所得孰多，不待智者而决也。

　　一、吏治宜讲求也。从来御外必先治内，胜敌莫若自强；而求自强必自整顿吏治始。盖未有民心失而国势能强，亦未有吏治污而民心不失者也。各省督抚简自圣衷者，先宜至公至慎。盖督抚得人，而后司道得人。司道得人，而后守令得人。大法小廉，莫不有震动恪恭之意。此自强之根本也。况外国环伺，耳目甚长，用得其人，则足以大服其心，而潜消其轻侮之气；用非其人，则口訾腹诽，适启其轻量朝廷之心。故用人在今日，尤宜加慎也。至道府牧令佐贰杂流，劳绩捐输，每省候补者不下千余人，事少人繁，饔飧莫继。即用知县，有二十年未补缺者。不得已而定委署一年之章程。凡署事满年，即行撤换。地方利弊，甫有端倪，瓜期忽已届矣。既存五日京兆之心，谁复以兴利除害为念。吏治之坏，半由于此。惟各局差如厘金、保甲、督销等局，委员委绅，有十数年未换者。苦乐亦觉不均。今讲求吏治，应请敕下各省督抚，凡候补人员，认真考试，不必尽列等也。细意甄别，不必尽奏留也；使才能出众，资格在前者，酌委与轮委并用；凡实缺到省，必令赴任，或调署他缺，以试其才具如何；不职者罢之。委署人员，果能尽心民事，访查得实，不必拘定一年；如其卓著勤廉，舆情爱戴，准该藩司详请督抚，遇有缺出，专折奏明特旨补授，不循成例，破格擢用，庶人心为之鼓舞，仕途可免抑塞，于澄叙官方之中，仍寓慎重人才之意。至各局差委，酌定一年，系为调剂候补起见，藉资练习，亦宜通饬遵行。

　　一、鸦片宜禁绝也。害人之物多矣，从古至今，未有毒于鸦片者，耗财而弱兵，犹浅言之也。恣其毒势，不至尽天下之人类不止。盖始则愚昧者嗜之，今则聪慧者皆嗜之；始则富贵者嗜之，今则贫贱者亦嗜之。中国传染殆遍，再阅二三十年，将与之俱化矣。故论今日之天下，不禁鸦片，则纪纲法度，概无所施；礼乐政刑，皆有难问；非过激也。念自列圣以来，鸦片久悬禁令，道光中，治吸鸦片者以死罪，亦既深恶而痛绝之矣；乃彼时疆吏误国，引寇入门，挟我以不得不弛禁之势。近且收其税银，三家之市，必有烟馆及包煮公膏广南土栈之招牌。向之科以大辟者，今且毫不为怪矣。推原其故，良以贩烟者英人也；彼既不遵，势遂难禁。今天诱其衷，英人早愿禁止。盖自知本为祸首，又中土多种罂粟，不能独专其利，故为此以市美名也。臣前具折时，英人尚无此议，今既有此机会，应请旨饬令总理衙门，照会英国，限自某月日起，不准英商贩运洋烟入口，并严饬各海关税口监督及各道实力稽查，毋使丝毫偷入关口。然后通饬各直省督抚，一律严禁栽种罂粟，停止各省洋药税厘，不准抽收。至禁吸食，宜先从内外各大臣，以次递及文武大小各员弁，并兵丁书吏生监平民，一体禁绝。大张告示，家喻户晓。盖外洋既无入口，内地复不准栽种，严立限期，定其赏罚，上行下效，不介自孚。总之，流毒既深，根株宜拔，欲禁吸食，非禁栽种不可。欲禁栽种，非禁外洋入口不可。或谓洋药税可济国用，禁之则绌，不思军兴以来，开捐助饷，其数已百倍于洋药税矣。乃蒙宸断，鉴其流弊，决计停捐，中外欢呼，群仰郅治。近年度支亦未大绌，况鸦片之害，较捐弊过之何止倍蓰！独可利其税而纵弛之乎？是在干纲独断，法期必行，则我国家元气之培，与停捐同为第一善政矣。

　　以上六条，不敢为高远难行之事，亦不敢作虚憍激烈之谈，但就目前情形，因势利导，脚踏实地，急图自强，为内修外攘之计。然总以臣前奏练兵以固京城一条为根本。由此推而行之，抑或同时并举，愚昧之见，未审是否有当高深，伏乞圣鉴。

　　宜及时自强疏（光绪七年）黄元善

　　稽查丰益仓四品衔掌陕西道监察御史臣黄元善跪奏，为边衅暂弭，正宜及时自强，恭折沥陈，仰祈圣鉴事。

　　窃臣前因俄约未定，曾于上年九月间，会同御史臣李振南等，奏请坚持定见，嘉峪关内、西安、汉中各处，万勿准其通商，等因在案。见闻使臣曾纪泽，禀承指授机宜，另与该国定议，此皆皇太后、皇上庙谟镇定所致，薄海臣民，同深庆幸。惟是俄情狡诈，和局不可深恃。目前闲暇之时，正上下交儆之时，溯自庚申换约以来，外国虚声哃喝，其以兵力相挟制者，奚止一次。然临事则张皇无策，事过则苟且因循。后之视今，倘再如今之视昔，殊可寒心。臣区区愚忱，不容自已，谨就管见所及，酌拟数条，伏乞圣明采择。

　　一、官制宜略事变通也。在昔中俄虽系毗连，然俄界实在外兴安岭以外，距吉林、黑龙江尚数千里，外藩各蒙古，又皆富强，足以御侮，是以奉天、吉林、黑龙江设立三将军，不相统辖，画疆而守，可以高枕无忧。今俄屯兵于库页岛、海参崴等处，陆路与吉林、黑龙江，击柝相闻，海道又与日本狼狈为奸。日本西岸，与高丽对马岛相距仅百余里。若不于奉天设立重镇，联东三省为一气，高丽毫无应援，俄必肆无忌惮，将来东北一带，隐忧何堪设想。臣愚拟请将奉天将军兼总督一缺，改为奉天总督，管理东三省一切地方军务事宜，仿照腹地各总督制度，不拘满汉，惟材是使，所有吉林、黑龙江两将军，以及盛京、金州、兴京、吉林、宁古塔、伯都讷、三姓、阿勒楚喀、齐齐哈尔、墨尔根城各副都统，均请统归奉天总督考察节制。此东三省官制，亟宜酌改也。直隶提督向驻古北口。查古北口外有热河都统，内有密云副都统，均属重镇。且地方绥靖，不必提督驻扎，自可安堵无恐。山海关濒临辽海，直达京师，不可不严加防备。拟请将直隶提督改驻山海关，与天津各水师彼此互相策应，而山海关防务可期周妥。此直隶官制宜量加酌改也。日本蕞尔小邦，近颇狡焉思逞，闽、浙海防，亟宜认真筹办，而台防尤为紧要。同治十三年，倭犯台湾之役，前大臣沈葆桢曾有闽抚驻台之请，迄未遵行。福建有兵轮多只，近闻复购铁甲，水师自可成军。然非督抚驻台，认真操练，遇有事变，呼应既多不灵，指挥岂能即定。拟请择素昔知兵者，为福建巡抚、闽浙总督，令其更番驻台，一年一换，仿照直隶总督半年驻津、半年驻省之例，一切衙署办公章程，均可仍旧无改。此福建督抚驻扎地方宜量加酌改也。以上三端，均于边防极有关系，乃利弊捷于影响者，此外更有宜改两端。中外各员，皆有职掌，惟翰林编检诸臣，除文学侍从外，一无事事，自留馆后，早或十年，迟或二十年，方能内膺卿贰，外放道府。夫以至优之选，少壮时投闲置散，俟其垂老衰颓，始加倚任，另取杂流各班，令其练习吏治洋务，是何异扃粟菽于仓廪，进秕糠为珍羞也。溯查嘉、道年间，本有编检轮班带引、简放知府、并发往河工学习故事，拟请自今以后，或每年特旨令掌院学士将在京编检诸臣，按资俸出具考语，详注籍贯年貌，开单进呈一次，请皇太后、皇上圈出十之三四，签分沿江沿海各直省，交各该督抚量材器使，畀以局务，随时随事，考以吏治、军务、洋务，俟练习三年，由督抚遴选十之五六，奏留各省，以知府即补，遇有请旨缺出，并准开单候简。其未经奏留之先，仍叙资俸照常升转，至三年不与奏留之员，即由督抚给咨回京供职。至进士、拔贡出身分部已经奏留未经得缺人员，见亦极形拥挤，拟请一并令各该堂官出具考语，开列清单进呈，候旨圈出，分发各省，与编检一律办理，庶于作养人材之道有裨，即于吏治洋务有裨矣。

　　一、兵制宜变通整顿也。窃闻利于水者不利于陆，洋人久住轮船，波涛掀簸之中，两脚撑立，久之踝力强直，履险如夷。若使舍舟就陆，即令洋人自揣，未必遂操必胜之权。庚申天津之役，皆系雇募潮勇，是其明证。今惟有将陆路额兵，急图整顿，除河南、甘肃、福建等省，已经裁兵加饷，无庸再议更张外，其余拟请一律照办。至海防紧要，亦应极力振刷，约举其要，厥有五焉。曰营制宜整，曰粮饷宜加，曰防勇宜裁，曰海险宜扼，曰水师宜精。国初修文偃武，欲销兵于无形，故营制宜散，举绿营六十余万之额，分而置之千四百余州县之内，既无畸轻畸重之患，又无骄纵跋扈之虞，而其弊也，充行伍者皆肩挑贸易之小民，平日以操演为儿戏，一旦征调，视为畏途，有兵与无兵等。今请改散为整，令各该督抚提镇，查明该省额兵若干，裁去十分之三，所余七成，以二成留充该营各差，其余五成，按照见在各省防勇章程，择该省冲繁险要之区，分布三四处，饬令各总兵官领带驻扎。如湘勇、淮勇之有营官者，专事操练，不准兼有外务，专驻营盘，不准偷回私宅。盖兵分则心多不齐，兵合则力必争奋；此营制宜整之说也。绿营兵饷，定数本微，近复减成发放，所得益细。平日衣食不敷，临阵责以效命，能乎不能？查湘、淮勇制，每勇一名，每月正饷约银三两六钱，营哨各官，皆有公费薪水，每营皆有长夫，是以平时一心操练，生计无待另谋，有事则奉调即行，不向地方骚扰。今请绿营饷章，除留充该营各差之二成无庸加饷外，其聚集险要五成之兵，即加以所裁三成额兵之饷，改仿湘、淮勇章，每名每月三两六钱，一律办理，士马饱腾，自旌旗增色，庶一兵得一兵之用，不至有名无实；此粮饷宜加之说也。节制之师，不在乎多，查见在东西防兵两大枝，以及新调新募沿海防勇，不下二十万，若使久留防所，每年约需饷二千万，安得筹此大宗款项。今如俄事既定，拟请陆续裁去四成，咨回本省，由该省督抚择其可用者，藉补绿营所裁空额，其余六成，除西北各勇仍照旧留防外，所有天津各勇，自应酌留大枝，捍卫京师。其余或分布奉天等处，或分布福建海口，以为高丽、台湾掎角之势。盖兵多则饷必不济，饷足则兵无不前，此防勇宜裁之说也。中国沿海万余里，各省海口，皆有险隘，尚非他人意所专注。惟台湾孤悬海外，彼族觊觎已久，除于官制条内请设立知兵督抚驻扎外，所有北洋一带，天津则以大沽为门户，而大沽则以烟台为咽喉；拟请将天津海口所购铁甲各船，派员管带，移驻烟台。该处与奉天所属旅顺两岛对峙，海面至此，为之一束，且其中有大钦、小钦及南隍城、北隍城诸岛，可以屯兵养船。若于此处哨守相联，不惟与大沽相应援，即营口一带，亦可保障无虞。倘彼有船来津，俟其登岸，则以陆军军其前，水军军其后，洋人一意用兵，见我分屯要隘，其平日桀骛之气，未必不稍有所戢。此海险宜扼之说也。外国用兵，以船炮为先，洋人所制船炮，较中国为坚利，论兵者佥议购求，自系为钤制洋人起见。然坚与坚持，利与利较，此其制胜之权，不操乎坚利，而操乎运用之一心。诚于沿海一带，访求习于风涛身强胆壮者，优其禄秩，日与讲明而训练之，久之熟极生巧，纵不能突过洋人，亦可与之相埒。若徒购备船只，而驾驶不得其人，复将炮准沙线，一切俱委之洋人，恐终不免以千万购求之物，转致借寇赍盗之虞。此水师宜精之说也。说者谓一省额兵，半聚于该省险要各处，其余各州县，所留无多，凡分汛、护饷、捕盗等事，恐有不敷；不知名省外州县，多有同城营汛，遇有捕盗、护饷等差，汛弁不过照例会衔，汛兵不过照例点卯，各牧令仍须自募民壮，以应差务。今将绿营化散为整，仍留二成额兵，充当该营各差，必无贻误。若偶有事变，催调各镇分领聚集之兵，风驰电掣，以副其急，亦必得手。说者又谓裁减兵额，以一二十万素食钱粮之兵，一旦置之闲散，无粮可吃，无差可当，恐滋事变。不知各省兵籍，本多缺额，但得督抚提镇，密为考核，自可得其确数，更汰其老弱游荡技艺生疏者，无许混补，一年之中，自可十去二三，陆续裁减，约二三年便得其半。所余空额，或即以该省防勇借补，或即以东西撤防各勇借补，则各省无容另设防勇，其节省每年经费，即不下千余万，以经制之饷，练经制之兵，饷需既足，额兵必转弱为强，将来有事调遣，皆足杀敌致果矣。至裁勇、扼险、练师各件，其为今日急务，尤属毫无疑义者。

　　一、财用宜多方筹划也。光绪六年春，户部奏筹饷事宜十条，于开源节流之道，指陈颇确，风闻直隶交代，恪遵办理。上年该省藩库，即多积银数十万两，各省大吏，果皆不避嫌怨，积习何患不返，库款何患不充？应请再行严敕认真办理，且以后直省各藩司，如有升调离任一切事故，所有本任内各州县应解钱粮，由该督抚勒限，饬令催完清楚，方准起程。如州县或有拖延，准由该藩司详参勒追，不准移交后任，以杜诿卸。倘限内未能截清，显系催征不力，即由该督抚据实参奏。开垦一节，地粮为维正之供，江苏等省，兵燹后半就荒芜，是以钱粮多不足额。近已肃清垂二十年，而田亩仍多未垦，显有奸胥包庇分肥等弊。上年浙抚谭锺麟认真稽查，弊端立见。此外各省，自应一律照办。厘金一项，仍宜设法整顿，奸商私买洋人护票，闯关漏税，为蠹甚巨，并非必不可办之事，应由各督抚饬令各关道认真查禁。又洋药曾议加厘，至今迄未举行，虽系中外交涉之件，不宜操之过急，亦应与洋人切实辨论，以符初议。至节财用之道，在去无名之冗费；方今冗费以兵饷为大宗，所有减裁绿营兵额，及各省防勇名数，已于兵制条内详细言之。至船政机器一节，查俄事见已就绪，西北防务亦即稍松，其各局应解各营器械，似可即行截止。至海防所须船炮，见向外洋购觅，此后机器船政各局，何者应行接办？何者应行暂停？每年应须经费若干？不得漫无限制，拟请敕下南北洋大臣，实力撙节，所有动用数目，务于年终详细开单，报部查核。又轮船水脚一节，据海运章程，沙船运津水脚，每石给银四钱余，原为体恤商人起见。嗣户部因轮船初次开办，奏称分成搭运，支领水脚，令其稍遂补苴等语。查轮船系官船官用，不过酌给薪水，使其涉险加奋，与沙船雇自民间者有别。且轮船每月载运民间货物，及往来行人脚价，其数尚旺，加以分运漕粮，许与沙船一律搭运货物，体恤不为不周，见在逐年所得水脚银两，为数颇巨。若再令其与沙船一律支领，难免不尽归中饱，拟请敕下南北洋大臣，认真核减，另定章程，以后轮船分成搭运，酌给舵工水手人等薪工及修艌银两。其水脚一项，一概提出解部，以裕帑需。且京外各冗费何可胜数，如户部每年开支不下八百万，其中可裁者不少，部员不能确指也。各直省留支之费，不下二三千万，其中可裁者不少，藩司不能确指也。是皆相沿日久，奉行故事，未能逐一推敲耳；应请密谕各直省督抚藩司，令其将每年出入各款，无分巨细，缕晰开具清单，限一月专折奏报，并谕以所开之单，与平日题咨达部数目，如有不符，不加诘责；设开单稍有欺蒙，一经另查得实，则必重治其罪，俟各省奏报齐全，即专派军机大臣悉心体察，择其可省者一律停支，并请敕下户工两部及三库大臣，令将上三年札库开放各款，无分巨细，详细开单具奏，亦派军机大臣详核，择其可省者停支，约计中外每年节省之款，其数必巨，于军饷不无裨益。

　　一、用人宜实力讲求也。求之之法，曰择大吏，曰储边材，曰清流品。何谓择大吏？督抚者，司道之表率也。一省得贤督抚，则一省治；天下得贤督抚，则天下治。然果何由知其贤哉？拟请枢臣平日不必待臣工条奏，但于各省紧要重大事件，随时拣择若干条，面请谕旨寄询各该督抚，令其将如何布置？如何整顿？详细覆奏。俟其覆奏到日，如多系张皇粉饰之词，即系庸懦阘冗之辈。其有切实敷陈，洞中窾要者，存置无发，俟升调更替，再令后任覆按。推之理财用人，系藩司专政；缉捕邮传，系臬司专政；洋务系关道专政；水利系河道专政；不妨偶示不测，特旨密询，令其各摅所见，或自行具奏，或交本管上司代奏，集思既足广益，因言亦可见人。至司道之衰庸恋栈者，尤宜严加厘剔，稂莠未除，则嘉禾不长，沙砾淘汰，则珠玉自光；即如臬司张铣、运司王溥、何兆瀛，先后罢秩，论者快之。此外如铣、溥、兆瀛者，谅复不少，应请密谕各该督抚，于年终密考属吏时，所出考语，不准炼成四字八字，必须将各该员平日办理某事，如何勤干情形，以及身体若何？年岁若干？据实详细胪列。再饬枢臣覆按，有年岁较迈，及办事平常者，概加屏退。此日之司道无幸位，即他日之督抚得真才。何谓储边材？军兴以来，谋臣猛将，接踵而出。然昔也一命未膺，顶踵有所不惜，今也黄金横带，载驱又谁与谋。臣以为与其求才于宦成之后，不如求才于伏处之日。查曾国藩、胡林翼所荐，如江忠源、罗泽南、彭玉麟等，爵位皆非素显，试以盘错，俱有成效。拟请密敕各该省督抚悉心访求，择其品行卓绝，练达古今者，酌保一二人，不得奉行故事，亦不得滥引私人，送部引见，量予职衔，发往沿边一带，听候差遣。俟其着有劳绩，不次升迁，何谓清流品？自捐输之例既开，各省人员拥挤，或请停分发，或请限数分发，而于甄别一节，置焉不讲。试问各省督抚，于试用人员，有一不奏留者否？夫贤否本有不齐，即去取不能一致；拟请自今伊始，凡各省期满甄别人员，无容一员一奏，亦无容出具应汰应留字样，令积有十员，分别出具切实考语，判为三等。一等二等，至多各三员，不得踰越。其余列入三等，开单具奏，恭候批定，或留省候补，或回籍候咨，庶仕途立见清肃，而人才渐出，吏治与洋务，自蒸蒸日上矣。

　　以上四条，官制为因时制宜，练兵为自强根本，拟请旨敕下南北洋大臣分别议覆，再由部臣酌核。筹饷一节，关乎边防要需，拟请敕下部臣核议，至用人一节，尤为驭下枢纽，可否请旨立予施行。臣为思艰图易起见，不揣冒昧，是否有当，伏乞圣鉴。

　　购器开矿疏通运道疏（光绪七年）李鸿章

　　钦差大臣大学士、直隶总督、一等肃毅伯臣李鸿章跪奏，为直境招商购器，仿用洋法开办矿务，疏通运道，渐有成效，恭折仰祈圣鉴事。

　　窃维天地自然之利，乃民生日用之资。泰西各国，以矿学为要图，故能争雄竞胜。英之立国在海中三岛，物产非甚丰盈，而岁出煤、铁甚旺，富强遂甲天下。中国金、银、煤、铁各矿，胜于西洋诸国，祇以风气未开，精华閟而不发。利源之涸，日甚一日。复岁出巨款，购用他国煤铁，实为漏卮之大宗。从前之广西、平乐及山西、湖南等省，皆以土法开采煤、铁等矿，工力甚繁，而所得较微，无裨大局。近来如台湾之基隆，湖北之荆门，安徽之池州，经营煤矿，渐用洋法。然或因创办伊始，或因经费未敷，尚难骤得大效。臣于光绪元年四月间，奉寄谕，先在磁州试办，派员妥为经理。旋经屡次委员往查，磁州煤铁，运道艰远，又订购英商镕铁机器不全，未能奏效，因而中止。旋闻滦州所属之开平镇，煤、铁矿产颇旺，臣饬招商局员候选道唐廷枢驰往察勘，携回煤块、铁石，分寄英国化学师，镕化试验，成色虽高低不齐，可与该国上中等矿产相仿，采办稍有把握。三年八月，臣檄派前任天津道丁寿昌、津海关道黎兆棠，会同唐廷枢熟筹妥办。旋据酌拟设局招商章程十二条，批令刊刻施行。迨丁寿昌、黎兆棠先后离津，见任海关道郑藻如复会办局务。查初定章程，拟招商股银八十万两，开采煤、铁，建厂就近镕化。嗣因招股骤难足额，镕铁炉厂，成本过巨，非精于铁工者，不能位置合宜，遂先专力煤矿。采煤既有成效，则炼铁必可续筹也。唐廷枢奉檄设局后，勘得滦州所属，距开平西南八十里唐山之南，旧煤穴甚多，土人开井百余口，祇取浮面之煤，因无从泄水而止。光绪四年，钻地探试六十丈，得有高烟煤六层；第一层厚十八寸，第二层二尺，第三层七尺，第四层三尺，第五层六尺，第六层八尺；其六层之下，尚有一、二层。但计所得之煤，已足供六十年之用。因是不复深探。旋于五年购办机器，按西法开二井。一提煤，一贯风抽水。提煤井开深六十丈，贯风抽水井开三十丈。地下开横径三道；一在提煤井二十丈开洞门，作旋风之用；一在三十丈；一在五十六丈；两道系取煤之用。所有地下横径直道，均与两井相通。第一层煤质略松，煤层过薄，豫备不用。第二层、三层煤，两层相隔祇有一尺，其质坚色亮，燃烧耐久，性烈而蒸气易腾，烧烬之灰亦少，就目下二十丈深之煤论之，可与东洋头号烟煤相较。将来愈深愈美，大胜东洋。惟煤产出海，销路较广。由唐山至天津，必经芦台，陆路转运维艰。若夏秋山水涨发，节节阻滞，车马亦不足供用。因于六年九月，议定兴修水利，由芦台镇东起，至胥各庄止，挑河一道，约计七十里，为运煤之路。又由河头接筑马路十五里，直抵矿所，共需银十数万两，统归矿局筹捐。非但他日运送煤铁，诸臻便利，且洼地水有所归，无虞积涝，而本地所出盐货，可以畅销。是一举而商旅农民皆受其益。所占地亩，均照民价购买。本年二月兴工挑挖，五六月可以一律告蒇。从此中国兵商轮及机器制造各局用煤，不致远购于外洋。一旦有事，庶不为敌人所把持，亦可免利源之外泄，富强之基，此为嚆矢。据总办开平矿务局员唐廷枢，将大略情形具禀前来，臣查唐廷枢熟精洋学，于开采机宜，商情市价，详稽博考，胸有成竹，经理数年，规模粗备。当夫筹办之始，臣因事端宏大，难遽就绪，未经具奏。今则成效确有可观，转瞬运煤销售，实足与轮船招商，机器制造各局，相为表里。开煤既旺，则炼铁可以渐图。开平局务振兴，则他省人才，亦必闻风而起，似于大局关系非浅。所有直境招商购器，开办矿务，疏通运道缘由，理合恭折具陈，伏乞圣鉴。

　　请特简人才疏（光绪七年）周德润

　　日讲起居注官、四品衔、詹事府右春坊、右庶子臣周德润跪奏，为和议虽成，隐忧方大，请特简人才，以求自强而弭外患，恭折仰祈圣鉴事。

　　窃维圣人安不忘危，虽处无患之时，常有防患之心，而防患以自强为先，自强以用人为急，自昔傅岩入梦，而三年之绩，威震鬼方。元老壮猷，而六月之师，功成玁狁。暨乎西羌畏汉，恃赵充国之老谋，回纥尊唐，服郭子仪之宿望，得人之效，千古同符，不知用人而别求御侮之方，无怪其顾此失彼也。同治间特命天下督抚，力图自强，十载以来，自强者安在？前年崇厚违旨，几酿衅端。今幸俄人就我范围，议者谓撤防之事，自今日始。臣窃谓设防之心，在今日为更急。盖俄之和不可恃，凡泰西诸国，其和亦未可恃也。然沿边沿海，防不胜防，皇太后、皇上宵旰焦劳，日与枢臣筹划于内，安能逐事而理之耶？自用则劳，用人则逸，有断然者。臣窃统筹全局，以为宜用人者有四。一、北洋之防，以山东为冲要，因登莱为天津之门户也。查登、莱二郡，凸出海滨，与天津遥相掎角。敌航黄海而瞰大沽，则登莱之师蹑其后；敌渡辽海而寇津口，则登莱之旅截其前。门户密而后堂奥安。倘无登莱，是无直沽也。况河漕海运，皆取道于山东，设有不虞，阻南北之咽喉，粮饷其能无匮乎？守险难而练兵亦不易，必得智勇兼优者，俾之措置于宽间，始能指麾于仓卒。不然，敌且欺我之易与而攻其不备矣。则山东宜及时用人也。一、南洋之防，以福建为切近。因台湾为日本所必争也。考前明倭奴入寇，其扰苏浙较近，其扰闽广较远。今则吞并琉球，取道福州之五虎门，路仅四十余更，其径最捷，则其守愈难。今试问漳之铜山，泉之浯屿，兴化之南日，福州之小埕，福宁之锋火门，沿海险要，守御俱严乎？必曰未能也。至孤悬海外之台湾，为腹地数省屏蔽，昔朱一贵、林爽文之乱自内起，治台者仅防之于山。今日本之患自外来，守台者必扼之于海。又试问澎湖一隅，金厦两岛，鸡笼屿之崎岖，鹿耳门之胶浅，凡保护全台者，果无患乎？必曰未能也。是岂以无事为幸哉！亦规画不得其人。防犹不防耳。则福建宜及时用人也。一新疆南回北准，多汉唐未辟之版图，见拟改省设官，实国朝未有之创局。

　　姑撮其大端论之。如屯田给与屯丁，驻防留为旗户，所以禁纷更也。如人则损中益西，财则损西益中，所以谋富庶也。有守其常者，如联络哈萨克、布鲁特，以固我之外藩，羁縻爱乌罕、安集延，以翦俄之羽翼是也。有通其变者，如官俸兵糈则从厚，铜务关税则从严，当量入以为出，北路可以制南路，南路不可制北路，当居重以驭轻是也。其余因时制宜，头绪纷繁，尤非凡庸所能臆度，如刘锦棠之雄略，张曜之老成，实胜任而愉快。惟事属创始，岂一二人智虑所能周？古来艰难共济，未有不资乎众谋者。臣拟请皇上多简贤员，以备新疆之选，俾相助为理，以成久大之规，惩其失于前，善其谋于后，则西北宜及时用人也。一、东北接壤强邻，其亚古德斯科之众，偪处黑龙江之南，而乌苏里河以东，及珲春地面，俄且聚族而居。倘渐次蔓延，则宁古塔、吉林，势难画疆而守，风闻该处边防，毫无把握，虽吴大澄办事认真，惟与铭安意见不合，擘画恐无成功。至奉天北邻沙漠，南枕沧溟，京师之屏翰也。以边防而论，如兴京、盛京、铁岭、辽阳等处，皆应有分守之兵，当驻重镇于开原以联其势。以海防而论，如旅顺而西，扼兵金州以控之；三岔河而东，扼兵广宁、山海关、三岔关以控之；凡通盘合筹之处，必详察形势，据险要以固根本；非有济变之才，不足膺兹艰巨也。况纪纲渐弛，积弊日深，值此时而不整顿，后更无挽救之术，则东北宜及时用人也。夫宇内承平之际，或以廉静坐镇封圻，四夷窥伺之秋，贵以雄才经营边事。臣统观全局，除西北已有知兵大臣，尚待举贤以备襄赞外，其余山东、福建暨东三省，非无朴诚勤慎之员，惟思患豫防，自强为急，似宜因地以择人。当此国家闲暇，圣天子未雨绸缪，其简拔必有出于至精至当者，于以固边防而弭外患，要皆自得人始也。臣谨就管见所及，披沥直陈，以待采择，是否有当，伏乞圣鉴。

　　熟审边情疏（光绪七年）刘长佑

　　云贵总督臣刘长佑跪奏，为熟审边情，敬陈管见，恭折仰祈圣鉴事。

　　臣闻智者见事于未形，贤者防患于未萌，至于患之已萌、形之已见，而犹长虑却顾，冀幸无事，则将来之变，不可胜穷，其用力愈劳，其受害愈大，不如乘其始萌，挫其锋而伐其谋，用力少而收效远也。臣以为边省者中国之门户，外藩者中国之藩篱，树藩篱所以卫门户，卫门户所以固堂室，藩篱陷则门户危，门户危则堂室震，伊古以来，聪明神武之君，及汉唐雄略之主，力可以囊括宇内，而犹存要荒之君长，列边境之变虫夷者，凡以设藩屏以御殊族，树股肱而奠神州也。故我圣祖皇帝，亲征漠北，世宗扬威青海，高宗戡定金川，荡平回准，辟地二万余里，而犹存近海诸国，西自缅甸，东至朝鲜，不欲芟夷而郡县之者，所以屏蔽山海，捍卫神京也。诸国修贡奉职，府无虚岁，传世嗣位，皆俟宠灵，正朔所加，爵命所及，世为不侵不叛之臣，其间亲莫如朝鲜，顺莫如琉球，恭莫如越南。朝鲜为盛京之门户，越南更与滇、粤为唇齿，视琉球之远在南海，形势更重。泰西诸国，自于印度及新嘉坡、槟榔屿设立埠头以后，法国之垂涎越南者已久，开市西贡，据其要害。同治十一年，复通贼将黄崇英，规取越南之东京，聚兵合谋，思渡洪江以侵谅山诸处。又欲割越南广西边界六百里，为伊驻兵之所。臣时在广西巡抚任内，虽兵疲饷绌，余盗未平，即遣将弁出关往援，法人不悦，诘告通商衙门，谓臣包藏祸心，有意败盟，赖毅皇帝圣明洞照，谅臣愚忠，乃得出师助剿，内外夹击，越南招用贼渠刘永福，以折法将沙酋之锋。广西援兵，分为两路；左路提督刘玉成一军，趋太原北宁，以次进剿；右路则道员赵沃一军，由兴化、宣光等处，分击贼党，直抵安边河阳，破崇英等巢穴，尽歼渠魁。奉国威灵，将士用命，幸得保其东境，故法人寝谋，不敢遽吞交趾者，将逮一纪。然臣每询诸边境商民，知法人志在必得越南，以窥滇、粤之郊，而通楚、蜀之路。夙夜惴惴，惧其狡焉思启，所恃条约已定，国威日崇，开埠之外，当无异志；乃昨八月二十九日，接到两广督臣张树声来函云：法国海军卿，请于其主，增加水师经费，又中寄横滨书，报称于七月初九日，见英伦公历七月二十三日，我六月二十八日，发来电报云：法国下议院议准筹借二百五十万法郎，为越南东京海湾水师经费；军饷既储，师行在迩。十四日复见横滨巴得利法文报云：法海军卿格罗爱，见在逐日筹划东京用兵之事，所派统兵将军，本报馆已知其名，俟突尼斯案一结，即可起程。臣逖听之下，不胜惶骇。窃叹法人果蓄志而逆谋，嗜利而背约也。又闻造此谋者，乃法人伯朗手般，在越南西贡为巡检司，开埠之后，招徕土夷客民，众至百万，民情相洽，物产日增。柬埔寨所招商民，亦二百万，运米出洋，岁百万石，所征赋税，入西贡库藏者岁计法郎二百五十万。枚埔本荒薮，开成通衢，车路方轨，沟渠备浚。越南素奴视柬埔人，今柬人感法恩德，愿以六百万口，献地归附。故伯朗手般以越南可取情形，告其总统。今富良江一带，法人已驶船开市，议溯上流，以达澜沧江，通中国之货，结楢方诸夷，以窥滇、粤边境，筑西贡至柬埔寨铁路，以避海道之迂绕。越南四境，皆有法人之迹，政治不修，兵赋不足，势已危如累卵。今复兴兵吞噬，加以柬埔之叛民，势必摧败，不可支拄。臣案同治十三年，法提督仅鸣炮示威，西三省已入于法；越南国王，许于红江通舟，地险已失，所立条约，惟不肯予以东京；国势岌岌，恃此为掎角。今复夺其东京，即不穷极兵力，图灭富春，已如赘疣，不能自立；而况豺狼之性，有不可测者乎？臣以为法人此举，志在陷取越南全境无疑；既得之后，或请立领事于蒙自等处，以攘金玉石锡之利；或取道川、粤以通江汉，据泰西诸国通商口岸之上游，计狡志邪，未有涯涘。况滇中自同治以来，平定逆回，或歼或降，其余党之桀黠者，类多潜窜越南，啸聚山谷；或南奔洋埠，为法人役使，不免告以军情虚实，边地情形；故时有夷人，阑入滇境，以觇形势。倘法人遂覆越南，则逆党必借凶焰，导之内寇，以逞其反噬之志。今云南地瘠民贫，铜政未复，疆宇孔棘，兵饷维艰，闻警忧惶，罔知所措。或以为西人唯利是营，唯通商是亟，则吐蕃求互市，而戎马践于汧渭之郊，先零盗牛马，而烽火遍于河湟之上，不能徇其一时之风声习俗，而以为不我寇掠也。我国家惠养黎元，覆帱无外，边关四启，荒裔来庭，虽德扩列圣之仁，而运承百王之敝，订盟海上，给以金钱，假以租地，而夷性荒忽，不知礼义，日在照临之中而不知感，已擅中土之利而不知餍，狃犾睢盱，寖以骄悖。法人之恶罪不胜诛。然臣以为此非法人之罪，而东夷日本之罪也。何者？春秋之法，罪必诛其首恶，书繻葛之战，所以诛郑伯之首犯王灵也。书齐侯之灭纪，所以诛桓公之首败王略也。下至友邦之国，六国御秦，先败纵约者则伐之，日本以嵚崟小岛，孤悬海中，名微俗陋，曾厕朝贡之列，自西人通商，乃顑颔蹙颐，以从诸国之后，设公司于沪上，本非有英、法之富，意、德之强，朝廷宽以待之，冀其安静帖服，联诸夷之盟好，乃鸱义不悛，首败盟约。同治之末，弄兵台湾，与生番造衅，以耀武西夷，尝试中国。毅皇帝贷而不诛。光绪二年，遂灭琉球，夷其宗社。夫中山王世受天朝职命，为我属国，见灭外夷，义在必讨。同为与国，恣其暴虐，即以西人所立万国公法而论，亦罪有必问；而英法各国，相视不发，无起而问其故者，则以蛮夷之性，本无仁义，见中土沃饶之利，久生戎心，惟以国威尚震，莫敢先动；有为戎首者，则视其祸福安危以为进退。国家既释倭人而不诛，则有以知中国之好安而恶战。国家既不问灭琉球之罪，则必不问灭越南之罪。故法人遂■〈忄间〉然自肆，翦我藩篱，窥我门户。臣知法人此举，皇上闻之，亦必赫然震怒，恭行天罚。然即出援师，禁侵暴，所向克捷，而法人犹得藉日本为辞，无以摄其骄悍之气，不若及法师未出，东京未灭之时，先讨日本之复琉球，则时雨之师，足以下俘囚之涕。九伐之法，足以慑逆夷之心。是不战而存越南也。其或怙过不改出师问罪，亦名正而罪当。臣极知皇上以息兵养民为心，不欲劳师涉远，而诸国桀骜如此，尤而效之，日引月长，藩篱尽去，亦终不能弭兵而省费，所用之兵赋，将有什伯于今日者。故臣愿皇上奋其天断，亟正倭人之罪，而杜诸夷之奸也。夫两利相权则取其重，两害相权则取其轻，日本赖中国通商以为国计，今其财力已自虚耗，峻法黩武，民怨其上，数戕官吏，已有乱萌，及此时而不日本之讨，坐待越南之亡，则美国久訹朝鲜，必起而掠之；英人已通缅甸，必劫而持之；暹罗与缅人构衅，法国将诱而服之。倭人以为莫我讨，则将求台湾而牧之；俄国与新疆交界，其壤未定，又将窥我之瑕而侵越之。因利乘便，同时并举，则不惟滇、粤之忧，而欲求如今日之但谋东征，亦不可得也。遑言安坐而无事哉！故臣以为寝兵而祸大，不如急征而患小也。顷者琉球遣臣，潜来中国，畏倭人之势，不敢控告。匿名敛迹，泣于天津，而日本使臣，乃敢以犷气强词，于通商衙门，譊譊置辩，无礼已甚。臣远在边隅，不胜愤懑，逮闻俄国和约已成，私心庆幸，以为北边既安，可以移防北之师，出而东讨；旋闻有旨裁撤防军，知皇上深仁涵育，已赦倭罪而不问。臣愚即思以夷情入告，求伸天讨，犹冀他国之不相顾而起，则息兵亦所以怀远；不谓俄防始撤之时，即为法兵伺隙之始；不正日本之罪，何以折法国之谋？不止法国之奸，何以肃诸国之志？伏乞皇上先暴日本之罪恶于天下，布告西人，绝海上通商之东使，倭人已可坐困。简大臣宿将有威望者，起东三省之兵，出朝鲜以扼其西；选明习韬略，娴熟水师之将，由宁波、定海率舟师趋长崎以攻其南；倭人离贰已久，必当自溃，即负嵎抗拒，而我朝师武臣力，必无挠败之虞；或虑来扰海滨，则东南沿海，久设练军，亦自有防御之具。琉球臣民，喜复疆土，必将有助顺之师，凭庙算之长，海外有捷，则天戈远震，四夷戢兵。朝鲜、暹罗、缅甸诸国，可免蚕食，不独越南也。若虑兵端一开，挑衅诸国，则倭人、法人，背万国之公法，即聚西人于海上而议之，亦不能巧为解说。党恶而崇寇，以中国全力，诛一日本何患不济。春秋传曰：师直为壮，曲为老。国家以睦邻之道，兴问罪之师，诸国闻风，无敢置喙；或有惩元世祖日本之役，及明嘉靖倭寇之患者，以为东夷伉劲，势不可撄；则不知元世祖好勤远略，所用者骄兵，非义兵也。明倭寇之杀掠江浙，衅始妖僧罗海，为乱者汉奸，非今日逆夷也。以顺讨逆罔不克，以义攻骄无不破，臣愿皇上熟计而审行之也，且用同治以来，讲求洋务，设立海防，习水师，修炮台，购铁船，造枪炮，费帑藏以百万计，而曾不得一日之用，亦安知兵力之果精与否？彼四夷之环坐而观听者，又乌知朝廷宽大之德，而不以为怀安之计耶？况自南海议和以来，三十余年矣，未闻守其前议，不进而要求。口岸之设，岁进而日加，诸国之衅，循生而迭起，其虚立公法，不能自守明矣。即欲长保和约，亦必有以固其藩篱，示以武略，而后不为外夷之所轻，甘于从我之约束。昔汉有阎盘伊吾之胜，而后匈奴无焉耆之使。唐有李晟西川之捷，而后南诏有点苍之盟；能战而后能守，能守而后能和，本末先后，古今一体。若复隐忍自安，匿罪不讨，顿兵竭饷，岁月若流，宿将凋谢，诸夷日骄；拒之则敌益众，听之则病益深；兵食愈繁，祸乱愈甚，则何如先发而弭未来之患，惩一而戢诸国之谋耶？臣以菲材，受国厚恩，老病之余，精力衰耗，先后引疾，皆蒙圣旨慰留，尝憾旷职边疆，无以报三朝之殊遇，而遐陬僻处，闻见每迟，见在倭人曾否悔惧，或朝廷已有成算，皆弗克知，区区愚忱，方怀远虑，适闻外患近在南藩，何敢缄默不告？所有熟审边情，敬陈管见缘由，谨具折密奏，是否有当，伏乞圣鉴。

　　保小捍边当谋自强疏（光绪八年）张佩纶

　　署日讲起居注官、翰林院侍讲臣张佩纶跪奏，为保小捍边，当谋自强之计，恭折沥陈，仰祈圣鉴事。

　　窃臣伏处田间，侧闻朝廷以俄人要盟，遣使改约，勒兵备边，相持一年，仅而无事。妄意自今伊始，国家稍得敌情，于驭外之规，筹边之要，必将有改弦更张，可久可大者。奈何其犹阒然也。日本既废琉球，更乘俄约未定，为分岛拓商之请，使怒而去，我初未有责言，外洋量中国谋一矣。法兰西越境而图越南，使者嗫嚅，不能责以侵小之罪；越南私与法盟，思假滇中以通商道，我亦未遑诘问。外洋量中国谋二矣。互市四十年，而水师多中舰，少西舰，沿海数千里，而各营有防兵，无战兵。外洋量中国力三矣。内者量吾之谋不过一和，外者量吾之力不过一守，宜倭、法之披猖，而诸国之窃睨其旁也。夫环地球各国，俄最大，英最富，德暴兴，兵最精，彼若协以谋我，斯为大敌。今俄内乱而新与我平，英畏俄、德猜法、美自雄一洲，夙亲中国，仅不戢将焚之倭，收合余烬之法，妄思席卷小邦，蚕食属国，譬诸徐偃王、宋襄公之求霸耳。此殆天之所以资中国也。乌可纵敌贻患，长寇启戎也哉？况日本之于琉球，法兰西之于越南，谋之豫而发之也锐，此必非口舌所能争也。争以口舌，虽仪、奏在前，贾、何在后，不能得之。谋日本者，且曰吾防吾海耳，然日本安然而得琉球，愿已足矣。我苟无存邢、封卫之心，彼庸有得陇、望蜀之想。徒防示怯，何足以复琉球哉？然则驭倭之策，虽无伐之之力，当有伐之之心，虽无伐之之心，当有伐之之势；欲集其势，则莫如大设水师。论者谓水师当以北洋为一军，江、浙为一军，闽、粤为一军。臣以为北洋三口，可自为一军，江南可自为一军，浙与闽可合为一军，而粤似宜异军特起者也。何以言之？论形势者，当视都城为轻重，天津东连旅顺，南控登州，庙岛林立，扃钥深固，所以拱卫京国，萦带陪都，诚隩区也。雍正间，设都统等官驻新城，肄水师，乾隆间裁缺，嘉庆之季，复设总兵。今营汛又多改并，宜参用前制，设北海水师提督一员，以直隶天津、通永、山东登莱、奉天金州为四镇，属之提督，师船当分驻旅顺、烟台、大连湾，以控天险。李鸿章昔尝亲历烟台，七年冬，又复履勘旅顺，知之必审也。庚申之役，病在弃登州、旅顺不守，故敌得征粮登州，取水庙岛，屯煤米大孤山，以逼天津，而无内顾之忧。今自沽塘迤逦以及旅顺，炮台建制，渐精渐密，而烟台仅通伸冈，炮台为丁宝桢所筑，历任抚臣，不复过问。大孤山、小平岛、水深泉美，沙性融和，无有蕴孽，于铁甲船最宜，洋人颇垂涎之，自非作军谋帅，集资造舟，起而据外海外岛，不足以联三省为一。都城重则天津重，天津重则连湾各岛重，不可忽也。曾国藩既下金陵，长江水师，定为经制，而沿海水师，颇仍其旧，舟敝师羸，与各省水师，同不可用。夫自鄂规吴，则当习舟师于长江，以收建瓴之效；居中制外，则当习水战于外海，以张挞伐之威。上海为洋商窟穴，南北喉衿，一隅实系天下之重。故论今日江南形势，当先海而后江，乃长江于提督之上，又简大臣巡阅，则节制五省水师之权已分，而江流入海，脉络钩连，门堂夹锁，狼山一镇，虽隶长江，崇明福山，沿海水师，仍归江南提督统辖，新创轮船水师，亦奏归江南提督统带，是节制一省水师之权亦不能合。李朝斌本以水师建节，近亦深居简出，巡海不过至畲山而止。且于上海造提镇行馆，尤非水师所宜。防俄之役，吴元炳请彭玉麟兼筦江海，抑朝斌也。然玉麟以七十之年，巡江有暇，复令操海，非所以体恤劳臣。此特一时权宜，岂经久至计乎？宜改长江水师提督为江海水师提督，驻上海吴淞口外，狼山、福山、崇明三镇均隶之，专领兵轮出洋聚操，淮扬水师与瓜州镇，亦宜改用西式江船，演习棉药水电，以为后拒。责大臣以巡江，兼顾五省；责提督以巡海，专顾一省；移江南提督治淮徐，辖陆路，以为裁汰漕标之地。如此则大臣之体制益尊，而水陆两提督，责成亦各有所属矣。以长江水师，善平粤逆之后，以外海水师，开制洋人之先。左宗棠、彭玉麟老成硕望，久于兵事，如敕令集议，必能审其缓急，舍旧而新是谋，固非微臣所敢隃度耳。浙江定海，为洋人始事之地，与瓯海皆毗连闽中。闽、浙又同一总督辖境也，故以浙隶江，不如以浙隶闽。蔡牵之乱，浙、闽分而李长庚以殉。浙、闽合而邱良功、王得禄以封，斯其证矣。闽省兵额，满汉共六万余；台湾一镇，水步且一万五千余，其饷几百万两，其船几三百艘，汰无用归有用，谁谓闽之独瘠哉？宜改福建水师提督为闽、浙水师提督，割浙江之定海、海门两镇隶之。浙江提督，仍治宁波，专辖陆路，三军立而南北两洋之势振矣。军制既定，乃议战船，红单拖罟各式，敝者去之，新者亦第以供储粮运军火之用，就所购铁甲两艘，冲船两艘，■〈蠢，民代春〉船十艘，闽厂轮船廿余艘，先聚而搜练之，并敕户部及南北洋大臣，速集巨款，以备增设战船之费，或购自英、德各厂，或造自闽、沪各局，审材必坚，取式必巧。此则计臣疆臣，当同心协力以赴事机者也。船制定乃申军律，各省水师提督及所属，悉以舟为营，不得居陆，不得携家，不得寄椗口内。其升擢拔补，自提督以至船夫水手，有事则以战功，无事则以精算法、熟海道、取炮准为考验。风涛之日，一军聚操，春秋之暇，三军与粤省水师会哨，复以时分巡日本、琉球、新嘉坡、西贡各处，测海线、审敌情，厚其饷糈、严其诛罚；死壮士于锋镝，而不使夺于声色货财；狎铁舰于波涛，而不使蚀于海电水草；此则疆臣及统兵大员，当作事谋始以规久远者也。诚断然行之，十年大效，三年小效，倭犹不悛，则我之军实已充，我之庙谟自壮，然后绝使闭关，或袭琉球，或捣长崎，晋三驾以服郑，吴三师以敝楚，未可知也。兵固有先声而后实者，我主伐则倭必主守；废琉球之利，不敌防中国之费，木柹随流而下，彼或惧而改图，未可知也。若其狡焉思逞，先发制人，则张吾三军，辅以陆勇，首尾相应，掎角相依，蔑不济矣。夫西洋举机巧火器，毕萃于水师，用以腾踔重波，雄视诸国，我采西法以敌西人，师彼之长，究难尽羿之道。故尝论中西战事，所恃主客劳逸，可兼练陆军以胜之，不敢专主水师也。至于日本讲求西法，曾未数年，变易水师，仅于形似。此则二人学弈，专致者必胜；两虎争食，瘠小者必伤耳。辛巳之春，其铁甲扶桑舰，以久泊恶水中，为海虫水气所蠹，比叡、清辉、春日、迅鲸、苍龙、日进、筑波，皆其国第二等战船，并以损伤入厂修治，沿海筑垒增船，为自守计，支左诎右，一日数惊，使其时中国有得力水师，坚速战舰，则震駴东瀛，扼吭据脊，岂止雪台湾之耻、正冲绳之疆而已？故以中国全力图之，彼小我大，彼贫我富，我能四面图彼，彼仅能一面犯我，何为举东隅疲弱之邦，任其鼾睡榻旁，夜郎自大，处之与泰西一例哉！如臣所言，费固当在五百万以上，较伊犁偿款亦仅相埒。然藉琉球为名，以罢日本藉日本为名，以固海防；我有楼船横海经制之师，可以靖边，亦可以及远。泰西各国，庶存忌惮，亦绸缪牖户之谋，声东击西之策也。我诚早急琉球，则法且缓窥越南。今法既成谋，虽养由之矢，岂能引虚弦而下之哉！但法取南圻有年，于西贡修船坞立商岸，未尝稍侵中国边界，是眈眈者第在越南全境。谓其遽谋滇中，故未暇也。并越南之后，陆海皆与我接，战争方始耳。然则我之驭法者，殆不当后于日本也。云贵总督刘长佑、两广总督张树声，皆以军旅起家，长佑老矣，粤督治广州，去镇南迥远，而云南抚臣、广西抚臣，皆文吏不习边事。窃以为两抚臣当以知兵大员代之，责粤督治水师为奇兵，而广西、云南治陆师为正兵也。自云南入越有三道，而以蒙自趋右陇关为坦途。自广西入越亦有三道，而以镇南关为熟径。应敕两省各练精兵万人，扼险屯札，以伺利便。安襄郧荆道徐延旭，久守梧州，屡出关治群盗，得交人心，滇中有事，必资蜀饷。四川司道中建昌道唐炯，名知兵，可巨。若以徐延旭领粤西一军，唐炯领滇南一军，则交人乐附，滇饷有资，所益必大。刘永福者，尝于太原败法师而歼其酋，越南授为提督，阮氏尚文，永福心尝鞅鞅。李扬材就禽，而陆之平党众，犹啸聚山泽间，似皆可罗致为用，以得越南阨塞险易，法诚窥越，滇军循洮江右岸以攻其背。粤军长驱越富良江，以取河内诸省。越君劫于法威，越民困于法赋，中国有德于越，兵以义动，争致箪壶，三圻可断而有也。夫我不取越，越终折而入于法，不如暂取而还封之。戍越裳即以固吾圉，知非贪边功而勤远略者比矣。至水师之下交址，马援以来即行之，故地志以出钦州为制交一奇，别道由广西、龙州、博淰溪河，至越之■〈拖，氵代扌〉海江，仅半日程，则明洪武间责交址输粮及乾隆间黎氏来奔所经。钦州道阻修，龙州水潆冱，今但当径琼州以指富春、撼西贡耳。盖法所取南圻嘉定，即越故都农耐，兼火舍水爪哇高蛮诸国地，非交址旧封，故形势亦异也。琼去西贡，轮舟仅两日程，以西贡、新嘉坡、香港、澳门各口环峙，委一粤当各国之冲，而沿海水师，亦颇仍其旧。此臣所未喻者也。法以水师名天下，其在西贡，则海拨仅与我威远诸船埒，而河江欚十余艘，亦仅与我根钵诸船埒，其遗越南战舰，可以驶行富良江中，则河江欚之属，南圻港■〈氵义〉纷歧，彼俗有「出门三里即是江程」之语。而富良江各处土人，皆行平底水舟，故法之水师，仅仅如此。我若以水师大船，坐镇珠崖，而以快船水雷船，出入其神投海口，与越之民团相联络，以遥为两陆军声援，则法不敢以全力注越都。我胜足以批亢捣虚，退足以东西牵制；或者法人不疾战，而阮宗可幸存乎？或谓粤之改兵轮水师有难者二：一曰兵骄，一曰饷绌。粤兵习悍而惰，各营汛互为党援，持博场通海盗，而营伍额缺，如各省书吏额缺，富家据缺为利，募人充伍而食其息，往往富庇兵，兵庇盗，蒋益澧欲理董之，旋以劾去。张树声等重其事，未遽发也。然外逼强敌，内有骄兵，安可不亟思变计乎？至于购船建军之费，司库不足，臣以为可借资于粤海关也。粤海之赢，昔大学士左宗棠及故编修吴观礼，先后陈之，事格不行，臣亦何敢再议？唯闻刘坤一，署监督仅百余日，曾捐输银十五万两，而各监督之任满还京者，捐洋枪数千杆，且得超擢，是诸监督之入优而出吝也。今以刘坤一为例，则一年任满，固可捐五十万有奇，历三年则一百五十万有奇，以充购船之费，粤之战船，固屹如矣。三任以后，就所捐之数，酌中定额，以充赡军之费，粤之兵饷，又裕如矣。应请旨将粤海关监督，令督抚臣各递署一年，倡捐巨款，为后监督准则。督抚名位既崇，禄秩既厚，而张树声、裕宽亦皆志在匡时，必能尽举所余，以应公家之急，并敕妥议章程，凡内府要需，一切如例办理，即略有不便，停内府两年之使，建粤省百世之基，仰托圣明，必当俯允。如此则三省皆有见兵，可战可守，疆臣乃能临几审变，操纵自如，彼法特乘俄乱未平，德人失助，始敢逞志于南交。若见我锐意出援，则法且狼顾狐疑，谋或可以中戢。倘我以同室相斗，而例为乡邻，同舟遇风，而执为胡越，在今日坐观成败，岂不节用息民，转瞬之间，越南效秦庭之哭，我将何以应之？法人为邕管之寇，我又将何以应之？必事事冀焦头烂额之功，成亡羊补牢之憾，不已晚乎？夫因日本而筹南北之海防，因越南而筹滇、粤之边防，度朝廷密虑深谋，必已见及。奚待臣之烦言，惟臣所鳃鳃过计者，恐谋国者自居贫弱，而视敌为富强，颇有苟安之心，惮为远大之举。是故言和则唯，言战则否；言偿款则有，言军饷则无；言调兵分防，则勉为补苴；言增兵大举，则相顾色骇；充此数弊，事机坐失，劳费转增。窃恐各国环伺，且继日本、法兰西而起，琉球不顾，必及朝鲜；越南不顾，必亡缅甸，诚可危也。方今梯航四通，中外已成列国兵争之局，我自强则乘欧洲争轧，可全亚洲而王之；我不自强，则譬诸投骨于地，而待群犬之相牙，骨不尽不止。栾书曰：不可以当吾世而失诸侯。子罕曰：天生五材，谁能去兵。伏愿我皇太后、皇上，博采汉唐驭远之宏规，深鉴北宋厌兵之流弊，敬览祖宗以来，征朝鲜、平准回诸方略，命枢臣定谋，疆臣治军，部臣筹款，赫然有整军经武之心，为远交近攻之计，无使他族渐逼，属国渐墟，以贻无穷之悔。臣一介迂儒，岂敢危事易言，轻招边衅，唯念时艰日亟，断非安坐所能图存，亦非主和所能弭患；中外大势，始则弱肉强食，继则唇亡齿寒；狧糠及米，其端已见。老于事者，辄谓蛮夷相攻，无烦过问。于日本则曰临时施宜，彼不足忌。此孙权之论鲁肃，所谓内不能办，外为大言也。于法兰西则曰：俟其得越南后，力竭兵罢，然后争之，此项羽之诟宋义，所谓赵举而秦强，何敝之承也。然则深筹熟计，终非出于一战，不足以息外敌之焰而使中国百年无事，及今海内安谧，以皇太后、皇上之敬天勤民，名臣文武犹有存者。若日讨国人而训之，上下一心，师出以律，其势可以一战；倭、法残人之宗，夷人之祀，虐用其民，我以仁义之道，行壮直之师，兴灭继绝；其理亦可以一战。东洋非西洋比，法在西洋，又非英、德诸国比；与强国战，或有诸葛街亭之失，与骄国战，必成典午淝水之功；量敌虑胜，初非孤注。若犹存兵凶战危之见，迟回观望，恐谋万全者无一全也。况即不与倭战，不与法战，而有善战之将，有能战之兵，即中山之社终屋，我犹可设险以自全。交址之籍遂沦，我犹可画关而自守。如其以和好为永图，以战伐为过举，今日琉球之废，张皇集议，终于听之而已。他日越南之亡，再张皇集议，亦终于听之而已。彼阳和好而日肆吞并，我狃和好而日归穷蹙，驯至人才愈乏，边防愈弛，外侮愈深，彼时不特不能战，且不能守，且不能和；强弱安危，断在今日，不可不深思，不可不长虑也。臣重践朝列，学业寖疏，见闻或异，所言未必尽当，仰恳朝廷采群谋、伸果断，早定大计，天下幸甚。冒昧直陈，伏乞圣鉴。

　　通筹边备疏（附法人窥取越南北边片）（光绪八年）张树声

　　署直隶总督兼办理通商事务大臣、两广总督臣张树声跪奏，为遵旨通筹边备，妥议覆陈，仰祈圣鉴事。

　　臣窃顷抵天津，接准李鸿章咨，承准军机大臣密寄，光绪八年三月二十五日，奉上谕，总理各国事务衙门奏，法越兵端已起，亟宜通筹边备，以弭后患一折。等因。钦此。伏查法人窥伺越南北境，造端于通商红江，狡谋既深，蓄志已久。自去冬以后，渐露兵机。臣在粤东迭接探报，均经随时函达总理衙门查核。窃以越南之孱弱，当法人之阴悍，南圻久经委去，北圻岂易图存。而法犹迟回审顾，未敢遽出并吞者，固由北圻地方险瘠，其力或难骤及，亦未尝不虑兴戎，中国必议其后。故使越南束缚驰骤于通商条约之中，乘间抵隙，坐以违约，挟以修约，即可阴收得地之实，阳谢灭国之名。彼无来犯中国之势，我无先与寻衅之理。此法谋之狡，而中国之谋越，愈不可缓也。总理衙门王大臣，念越南法患日深，而计及添兵救援之未逮，藩篱全撤之可忧，度势审机，虑周思远。臣惟该国北圻各省，仅而尚存，为越南宗社所式凭，实滇、粤边疆之屏蔽，频年越副提督刘永福据守保胜一带，抽厘养勇，越之所深恃，即法之所归罪，而黄旗各股匪，闻法人之设计招致，以与永福为难，北圻大局势殊岌岌。二月中法兵攻破东京，事机日迫。嗣法人又将东京城池，交还南官，诡谲多变，意未可量；诚恐复用占据南圻六省故智，修改新约，收北圻于掌握，迫越南以必从。事果至此，因应愈难。今日中国备边之策，惟有令滇粤防军，守于域外，仍以剿办土匪为名，藉图进步，既为我军驻守之地，或免法人蚕食之虞。至于相机部勒，设法经营，以求可久，是在专任之人，体察情形，设施方略，未可遥为裁断者矣。广西边防记名提督黄桂兰，所统各营，已据禀报，派队进扎北宁，业与东京密迩，臣已严饬加意训练，妥为备御，并经商请广西抚臣，抽调关内勇营，层递进扎，以顾后路而厚兵力。至广东兵轮，近年以来，臣常饬令乘巡洋缉捕之便，驶过廉、琼，游弋越南洋面，仍当函致署督臣裕宽，挑选较大之船，嗣后不时前往驶巡，如果事势紧急，再行奏请拨调闽厂兵轮，以赴戎机。滇省近亦于边内调集兵勇，未知能否出驻越境，扼三宣之要隘，联粤军之声威，相距窵远，未能隃度。总之红江为法所注意，北圻尤我所必争，守在四境，备在事前，越南难望其自谋，中国必不可自误。仰惟宵旰南顾，务巩边藩，区区管蠡，无当庙算，不胜悚惶之至，所有遵议边备缘由，谨缮折密陈，伏乞圣鉴。

　　再密陈者，法人通商红江，规取越南北境，命意所在，尤注滇南。诚如谕旨，云南保胜一带，防务尤为紧要，一旦法逞其志，尽占北圻，西南半壁，处处与内地为邻，势必有欲闭关自守而不能者。及今相持未下，能多守越南尺寸之土，即多增中国尺寸之卫，而阮藩凭借皇灵，或可不至遽夷宗社。惟滇粤边界东西绵亘地虽辽远，势等辅车至越南北圻各省，包络山泽，群匪如毛，民困水火，经营其地，事体繁重，非有文武威略熟悉情形重臣，委任责成，仅恃滇、粤两省二、三将领，各不相谋，必不足以济事。臣比抵天津，适军机大臣署户部尚书王文韶，亦以奉命宣谕至津，仰蒙传谕垂询，示以筹办越事，重在得人，当与李鸿章会晤熟商。惟有福建抚臣岑毓英，壮猷远略，英武冠时，昔在云南，赤手治兵，荡平全省，滇中将吏兵民，至今犹畏威怀德。该抚臣籍隶广西西林县，于沿边要害，越南形势，皆见闻所素悉，且服习水土，无瘴疠之患，经营越南北圻，似舍岑毓英莫与属者，论者或疑岑毓英办理台湾事宜，未能更易。然臣闻李鸿章，言见任台湾道刘璈，有独当一面之才。若能查照昔年姚莹任台湾道时故事，略重事权，责以成效，则刘璈得展其才。台事亦可期就理。如蒙圣明采纳，将岑毓英量移重镇，驻扎滇边，居上流之重，收建瓴之势，并令粤省关外各厅，听其调度，则滇中将士，既皆乐为尽力，与广西亦联为一气，较之远调客军，人地不习，繁费徒增得失之分，无待蓍蔡。岑毓英智略足以理盘错，威望足以慑殊方，驾熟就轻，必能因地因人，次第规画，宏济艰难，以仰副圣主固圉保藩之至意。谨附片密陈，伏乞圣鉴。

　　遵旨会议疏（光绪八年）左宗棠、彭玉麟、何璟、岑毓英、卫荣光

　　太子太保大学士南洋通商大臣两江总督二等恪靖侯臣左宗棠、太子少保巡阅长江水师前兵部右侍郎臣彭玉麟、闽浙总督臣何璟、太子少保福建巡抚署云贵总督臣岑毓英、头品顶戴江苏巡抚臣卫荣光跪奏，为遵旨会议，恭折密陈，仰祈圣鉴事。

　　窃臣等承准军机大臣密寄，光绪八年正月初十日奉上谕，翰林院侍讲张佩纶奏，沥陈保小捍边，当谋自强之计一折等因。钦此。仰见朝廷博采兼谘，慎重海防之至意，钦佩难名。臣宗棠钦奉后，恭录咨商筹划。查原折称江南形势，当先海而后江，于是乎有改设提督之议，所陈正自有见。臣玉麟谓就江海大势论之，若由吴淞南岸进口，系入黄浦江，为苏松扼要门户，与长江无涉，其北即崇明县岛，若由外海入江，但由崇明北绕白茅沙，便可直抵狼福山，径趋长江而入江阴，是则江海毗连，非经营海防，无以固江防之门户，而非经营江防，则江先不靖，何有于海，有并重之势。斯不可无分任之人。江南提督可统水师，凡三大支：曰内洋，曰外海，曰里河。原议水师章程，拟造兵轮四号，分拨提督及苏淞、狼山、福山三镇，为专巡外海内洋之用，以无船可拨，至今阙焉。然三镇互率巡洋之师艇，更番迭出，自有常期，提督亦时出会巡，常至浙省、东省之界而止。本省之洋面，盖无弗至者焉。李朝斌自督操兵轮以来，出洋是其专责，而从前限于经费，成轮无多，尚须兼顾解饷应差各事，欲其络绎洋面，壹意操巡，则非续造多艘，不足以壮海师之帜。旧奏长江提督，以半年驻下江太平府，以半年驻上江岳州府，诚以长江水师，管辖江面，上自荆州、岳州、洞庭，中逮江西，进湖口、吴城、饶州、鄱阳湖，下及安徽沿江，直达江苏江阴为止。水程近六千余里，合两岸而计之，路逾万里，仅以六百二十一哨分布其间，恐其照料难周，乃为此按年轮驻之计，而本署有应办之公事，巡阅有递及之地段，臣玉麟每岁与李成谋，实迭为上下，犹赖长江诸镇，星罗棋布，节节钤束。盖兼顾若斯之难也。今若以长江提督驻吴淞口外，而以江南提督移驻淮徐，徒于淮徐两镇之外，益一专辖陆路之提督，是偏重也。臣玉麟自奉命巡阅，无日不以江防之利害，引为身图，而平时联络诸镇，申儆军实，使将士无敢即安者，实惟李成谋是赖。长年仆仆，非臣玉麟之所敢辞，万一海上有意外之波澜，江防岂有独安之风鹤，遥遥天堑，到处戒严，臣玉麟相其缓急赴之可也。若移李成谋远在外洋，断难回顾，别遴指臂之助，恐以未习而不灵，独任手足之劳，或因奔命而滋困，顾此失彼，其势显然。臣等窃以为事不辞难，而谋宜素定，海防江防，宜因端推广，就势变通，斯为两得之道。江南提督，责在海防者也。尚宜多畀以得力之兵轮，使海上一军，卓然有以自立，委任而责成功焉。目下先就见有之兵轮，无事率之出洋，操巡并重，有事则以战以守，咸取资焉。其有平时督率不力，临事退缩不前者，惟该提督是问，是为推广之说，防海乃能防江也。长江提督，责在江防者也，仍由臣玉麟每年督同巡阅，而以分驻岳州府之半年，改驻吴淞口外，俾与李朝斌就近会操兵轮，以通江海之气脉，有事仍专力江防，使防海者无后顾之虑；是为变通之说，防海亦须防江也。似此则海防、江防，两有所属矣。又原奏内称，浙江定海与瓯海，皆毗连闽中，闽、浙又同一总督辖境，故以浙隶江，不如以浙隶闽，宜改福建水师提督为闽、浙水师提督，割浙江之定海、海门两镇隶之；浙江提督，仍驻宁波，专辖陆路各等语。臣何璟、臣岑毓英，查以福建水师提督，请改闽、浙水师提督，自系为闽、浙沿海水师事权归一起见。当咨商福建水师提督彭楚汉，复称以闽、浙洋面，合之台湾，相距约三千余里，无事尚难兼顾，有事则重洋往复，风汛靡常，呼应恐难便捷等语。臣等悉心查核，自裁兵加饷以后，闽省水师各营，实存兵六千九百余名，陆路各营，实存兵一万六千二百余名；台澎各营，实存兵四千五百余名；福州驻防八旗营兵二千名，水师旗营兵三百四十名，统计存兵祗三万有余；是台内满汉兵数，并无六万余及一万五千余之多也。闽省内地水师各营，原设拖罾战船，除裁减外，仅存二十七船，并新设小号龙艚快艇，共四十船。台澎各营，见存战船四号，小哨二号，船政先后造成轮船二十三号，除损坏二号及拨配各省外，实仅留闽十船，另有购存轮船三号，蚊子铁甲船二号；是闽中师船各船，亦实无三百艘之多也。论闽、浙两省，前明迭被倭患时，以两省事权无所统属，乃从巡按杨九泽言，设浙江巡抚，兼制福、兴、漳、泉、建宁五府军事。嗣后添设总督，专主征调，而闽、浙沿海营卫，一循其旧。大抵海防之道，不外战守二端。战则宜厚集兵力，非通力合作，联南洋五省为一气，不足以备征调而资应援；守则因势设险，各就形势所在，及财力所能为者，密为部署，其势又非分疆别界，无以专责成而期缜密，似提督之改设与否。皆于至计无关也。但前明之倭，形同盗贼，今之倭则学步泰西，俨为勍敌，势固强弱不同，前明防闽浙多在近岸，故戚继光得义乌练卒三千，而所向克捷。今则门户远在台澎，自非水陆兼营，何能声气联络；事之难易，正复悬殊。见在琉球既废，敌情叵测，闽省首当其冲，台湾尤为彼族垂涎。牖户绸缪，奚容稍缓。臣何璟历年筹办海防，臣岑毓英两次渡台，布置各节，已节经奏报有案。张佩纶谓中西战事，所恃主客劳逸，可兼练陆军以胜之，不敢专主水师，诚为确论。闽省水陆各军，前经奏明变通旧章，挑立练营，数年来行有成效。见复会商各提镇，酌筹推广，认真训练，务期精益求精，悉成劲旅。至闽、浙水师，应如何期会联络，声息相通，并将散处各轮船，随时酌调操防，用固疆圉而规久远，并当与浙江抚臣、船政大臣分别妥筹办理，期纾朝廷南顾之忧。臣等遵旨通盘筹划，如有应行改弦易辙之处，断不敢存畏难苟安之心，而再四熟商，体际情势，实有未敢轻议更张者。谨各竭其一得之愚，上备圣明采择，除海防应添造轮船，由臣宗棠会商臣玉麟另折具奏外，所有遵旨会议缘由，谨合词恭折密陈，伏乞圣鉴。

　　筹拟海防六条疏（光绪八年）陈启泰

　　山西道监察御史臣陈启泰跪奏，为筹拟海防六条，以制岛邦而张国势，恭折仰祈圣鉴事。

　　窃惟勤远略者不务苟安，举大事者不惜小费。泰西各国互市，既已据我心腹，吸我脂膏，挟制要求，有加无已。日本逼处东土，近更骄横，怙恃西人，凭陵中国，则海防要务，决宜加意讲求，亟为未雨之绸缪，方免临事之迟误，自不得以纷纷异论，挠我局中定见也。夫有备可以无患，先发乃能制人，当事诸臣，审慎迟回，意在重开边衅，不知国威愈损，即敌势愈张，在我苟存得过且过之心，在彼必穷得步进步之想，与其委蛇从事，俯仰一听诸人，何如发愤自雄，操纵得专于己。北洋近设水师，已有端绪，然沿海措置，尚待扩充。谨就管见拟上六条，伏候采纳。

　　一、添制船械。西洋各国，横行海上，无非恃其铁甲之多，火器之利，东洋蕞尔岛邦，亦颇振作有为，仿效西法，节次添造战舰，狡焉思逞。中国相形见绌，屡为所侮，耻莫大焉。同治十三年，沈葆桢议购铁甲两艘，是为中国兵轮之始，近年李鸿章陆续添造，其坚利可涉重洋，足资战守者，不过数船，沿海万余里，实不足敷分布。臣愚以为创建海军，最为当务之急。然规模太小，适为他族所轻；就中国目前之势论之，铁甲战船，头等七号，断不可少，二等宜备十四号，三等宜备二十八号，其余木质兵船，亦需三十余号，分驻各省海口，并抽派数船，南至越南，北至朝鲜，往来梭巡，以资保护。但自行制造，竣事需时，自当分派熟悉廉干委员，则往英、法、美、德、丹诸国船厂定造。各处使臣，谅皆探讨有素；木质之坚窳，铁甲之厚薄，机器之新旧，马力之多寡，价值之贵贱，行驶之灵笨，应所熟谙，似可责成会办；并令随时监视工作，务令精坚，免受欺蒙，致滋弊误期。以五载，当可一律造齐，闽、沪等厂所制各船，谅已敷运送测量等用，以后当精益求精，专造铁甲，分别等第，逐渐增加，遇有朽败，应时更换，各厂亦宜量加开拓，庶不至始终仰给外洋。至火器为行军要需，各国制造，日益精巧，中国机器局，仿得新式鎗炮、药弹、水雷等项，颇能加意探讨，师仿其制，然仅步趋成法，即令精巧相埒，亦不能驾乎其上。华人智虑，未必逊谢西人，倘出厚赀以偿其工本，悬重赏以奖厥成劳，谅不乏独出新意之人，别创利用之器，今惟有增置厂务，广募异能，或师其长技，以收矛盾之功，或自运精思，以穷船轮之妙；船械既多，兵威斯振；肘腋之患，自可无虞。

　　一、广采煤铁。各厂添办船械，煤铁需用尤多，专恃购自外洋，殊不足备缓急，臣前次条陈扩充矿务，实见中国漏卮难塞，财力日疲，不能不为开源之计。且西洋各国，莫不由此以致富强，窥伺凭陵，殆无虚日。东洋小岛，近亦风气渐开；地大物博之中国，反因牵玩顾虑，未得畅行，几何不为外邦所轻视。近年鸡笼、开平等处，试办业有成效，各省自应遍为开采，以资利用。论者每以聚众滋事为虞；不知委任得人，办理得法，原不至有流弊。安得因噎废食，遂坐视弃此地之货，不一措意耶！臣愚以为金、银、铜、锡、丹砂等矿，即暂未能议开，煤、铁两项，有裨军实，似应先其所急，沿海滨江一带，不妨推广行之。招雇矿师，于各省近水诸山，前往探觅，得有矿苗，察其质之高下，计其利之厚薄，即可购置机器，分别开办。距水较远之区，如果苗脉极旺，出产充盈，尽可创修铁路火车，源源运送，以省肩负之劳。官为倡之，商民和之，不独大益军储，即地方亦臻殷实，似不必存拘墟之见，辄以前明弊政为口实也。

　　一、扩充电线。洋面既派兵轮分驻，即不可不设电线以通消息。然议者必以不急之务，虚糜巨款为疑；不知非常之原，断非省啬所能集事，即以目前而论，越南情形，每藉外国新闻纸以为耳目，今年朝鲜之变，非由日本发来电信，中国尚不得知。军情紧急，旦夕万状，邮传迂缓，既恐有误机宜，藉助外人，事体更多窒碍。自不如招雇洋匠，自行安设之为愈。中国电报局，似宜推广各省海口，凡兵船寄椗之处，一体开办。广东琼州之线，径达越南；奉天、旅顺之线，径达朝鲜；或陆或水，各视地势之难易，与价值之贵贱为准。总期脉络联贯，呼吸灵通，遇有警报，瞬息可至。斯调度布置，不虞迟误。惟线单易断，修整辄需时日，若安设双线，则绝续之交，可免中梗，稍费亦不宜过惜。一切仍可概归招商局经管，以专责成。

　　一、厘定章程。互市之局，一日不了，则沿海之防，一日难松。水师创练有成，费逾数千百万，洵属保邦之至计，别无御侮之良图。自应定为经制之常，以垂久远；腹地防营缺额过半，几于徒拥虚名，首当除此大弊，长江水师，垂二十载，成法粲然，似可略师其意。各省设统帅一缺，练兵千名，驻头等兵船，副帅两缺，练兵各五百名，驻二等兵船，分统四缺，练兵各三百名，驻三等兵船，每省各辅以木兵轮四五艘，以资运济测量之用，掌驾炮军百长十长，均须定为额缺，随时考核，无任滥竽。简派一勋望素着，中外慑服之大员，授为经略以节制之，事权方能专一；否则或分四枝，或分三洋，或分两洋，畛域各存，即不能联为一气，总理衙门宜特简大员，专理海军事务以泯外重内轻之患。其简补员缺，指拨饷项，分派制造，概归综核，即无须分隶吏户兵工各部，以省纷歧。统副各缺，不必拘定武员，一命以上，娴于戎机，习于海事者，均可选充此任。将领弁兵俸饷，须较陆地勇粮加倍优给，身家粗赡，心志始专；驻口之船，停泊不宜过久，或以三两月为期，轮番更替，庶各口情形，人人谙习。斯调集无虑生疏，务在驾驶得人，操练得法，以期一船可收一船之用，一兵可得一兵之力；各船尤不可专用洋人，以防掣肘。攻守堪资，历久不懈；鉴防练等军之虚饰，矫旗绿各营之疲羸；武备修明，海邦绥靖；讵犹邻氛构煽之足虑哉！

　　一，储养人材。通商以来，中国万不能闭关自治，即周、孔复生，亦不至鄙夷洋务，置而不讲，一孔之儒，逞其目论，断断以糜费帑金为惜，效法外洋为嫌，交涉利害情形，茫然不晓，推原其故，皆由平居肆习，率皆不切之务，宜其于朝章国政，势等隔膜。此而冀有济时通变之材出乎其间，必无是理。臣愚以为列朝圣训方略，洋务始末，宜颁发各直省各学书院，刊刻以广流传，俾士子咸知，总理衙门所刊各国条约，及翻绎各国书籍；有关兵法制造者，直省均可刊发各学，以资观省。仰列圣庙谟之远，习知道咸间庸臣误国之深。迩来各国要挟欺凌为害之烈，必能激其敌忾同仇之志，以求共济乎时艰；否则闭拒太深，讲求无自，又何怪有乏才之叹哉。目今学额太滥，士习日卑，变通科举之制，既有所难，可否特设一科，专取博通掌故、练达时务之士，无论举贡生监，皆准赴考，试以有用之学，由督抚考定优等，咨送总理衙门，题请朝考，引见发往沿海各省委用。自较孝廉方正，暨优贡、拔贡等项为有实济。武试亦可别设水师一科，凡有能造战舰炮台火器，及熟悉风涛沙线驾驶测量，兼用鎗炮有准的者，由各省考取，咨送总理衙门验试。如有成效，即以擢补海防各职，多方奖激，自然争自濯磨。各省会垣，当仿京师之同文馆，上海之中西书院，广东之实学馆，苏州之西塾，创立公所，招集聪颖子弟，延聘西人，课以新学，以广乐育。学徒出洋，本为良法，但从前皆挑选幼童，往往先入为主，徒染习气，反弃本根。若不拘定年岁，凡有志之士，曾习经传，通知大义，自愿阅历洋情，考究西法者，概令前往，似较有益。近奉特旨保荐人才，洋务需人尤亟，栽培不广，成就无由。上以诚求，恐仍不免下以虚应。是在讲求实际，稍变成规，宽假岁时，俟其自至耳。

　　一，筹备饷项。海上用兵，需帑最巨，缔造伊始，擘画更难。国家岁入各款，统计六千六百余万两，较从前增至三分之一，不为不多；而岁需则在七千万两上下，以入抵出，犹有不敷；制造纷纷，从何挹注！臣前次条陈各件，开源之举，既难畅行，加意节流，似尚易于为力；制兵无裨实用，常年兵饷俸工，耗至二千二百万；防军多不核实，统领营官，坐食空名之饷，耗至二千五、六百万；以有用金钱，供若辈挥霍，殊为可惜。两项能酌裁一半；岁可省二千四百万，即半中之半，亦可省一千二百万；行之三年，购造船械之费，即已有赢无绌。是在朝廷特伸干断，各省督抚，暨统兵大员，激发天良，毅然行之耳。此外酌提四川官盐运本，岁拨官运赢余，议加淮商票捐，责成川商包认两淮缺引厘课，整顿关税厘金，为数计当不少，以充岁需经费，或不虑其不敷。洋货税则太轻，环球各国，无此办法，各国进口抽税，或十之四五，或十之二三，且并有远过其值者。天朝绥柔惠渥。原不屑为此无艺之诛求，然保护民生，关键最为紧要。我国自强之计，次第举行，税权当可自主。嗣后各关征税，除洋药毒害之物，加等从重，以外有妨中国生计者，抽收均可倍于常例，余亦酌量议加，什一之制，自古为然，每百征十，实不为过。船钞四月一轮，未免失于宽纵，不妨概归核议，日本近与西洋各国，有每百加抽三十之约，闻已定议允行。矧在中朝，沾溉已久，反复开导，彼洋人当情见势绌，不能不曲意相从。岁入倍增，诸务更自不形掣肘矣。

　　以上六条，皆近今之要务，吝惜断难于奏效，迂缓非所以图功，应请敕议施行，又安海圉，边防既固，战守均确有把握。倭人屡经犯顺，当可照会各国，特伸天讨矣。该四岛毗连，不及中国行省之四，加以赋重民愁，势难终日，国债积至五千余万，通行楮币，穷蹙可知。然犹敢藐玩中朝，奋其螳臂。前此台湾之役，琉球之师，我皇上曲予包容，置不与校。今乃朵颐朝鲜矣，朝鲜国小民贫，揭竿之变，实因该夷所激而致。朝廷命将出师，假赀贴费，无非为字小睦邻起见，闻其兵船，不时来往朝鲜洋面，绘山川形势，测量汉江口一带，暨杨花港水势深浅，拟设对马岛至釜山浦电线，中藏叵测，意将撤我东藩。若非怵以兵威，难免不意图吞噬。该夷迭经逞志，近修国史，闻且讪及中华，迹其矢口称雄，不过夜郎自大。然外邦传播，未必不存轻量之心，种种行为，殊堪发指，应如何处心积虑，誓翦凶顽，将来有隙可乘，其曲在彼，自应兴师东渡，问罪虾夷，存琉球于已亡，维朝鲜之大局，兵以义动，何敌不摧，蕞尔岛邦，自能慑服。次第经营西贡，以固滇、粤之藩篱，索回库页岛，以存满洲之捍蔽。南洋各埔华民，经商者不下数十万人，师船亦可游弋往来，联其声气，逐渐筹设领事，以系其不忘中土之心。从此职贡万方，远通声教，不独小邦效顺，即欧洲各国，亦莫不戴我威灵矣。是否有当，伏乞圣鉴。 

　　豫筹越南边防事宜疏（光绪九年）李鸿章

　　前大学士、署北洋通商大臣、一等肃毅伯臣李鸿章跪奏，为钦奉谕旨，豫筹越南边防事宜，恭折密陈，仰祈圣鉴事。

　　窃臣到籍后营葬甫毕，接奉三月十五日寄谕，着不必拘定假满，即回署任等因。钦此。旋准三月二十五日军机大臣密寄，奉上谕，见闻法人在越，势更披猖。该国列在藩封，不能不为保护。且滇、粤各省，壤地相接，倘藩篱一撤，后患何可胜言。迭经谕令曾国荃等妥筹备御。惟此事操纵缓急，必须相机因应，亟须有威望素着，通达事变之大臣，前往筹办，三省防军进止，亦得有所禀承。着派李鸿章前往广东，督办越南事宜，所有广东、广西、云南防军，均归节制，应调何路兵勇前往，着妥筹具奏等因。钦此。伏读之下，仰见圣明睠怀南服，倚任优隆，指示精切，感悚曷任。臣维用兵之道，贵先知彼知己；驭外之要，尤须慎始图终；越南地形情实，与法人交涉始末，臣素有访询，请得而详陈之。越之北圻沿边诸省，地本最瘠，万山丛杂，险阻易守，云南藩司唐炯，曾出边亲历其境，去冬奏称该处道路崎岖，水毒风恶，烟瘴终年不解，法人岂肯冒此危险，必非臆度之词。即越南陪臣范慎遹等在津面呈节略，内称北圻之山西、北宁、清化、义安诸省，地险可恃。至河内、海阳、南定、宁平诸省，或沿海滨，或近江道，防守颇难。江道未能与彼争长，而陆路则彼亦难于得志等语。诚以法兵非轮船不行，而轮船至三江口以上，水浅难进。臣前在沪，与洋兵共事日久，审知彼族用兵，素极稳慎，断不敢大队离船，冒险深入。若以零队入山鵰剿，则刘永福所部及滇、粤防军，尚可设法困之。近来法人攻陷河内、南定两城，皆由沿江轮船可至。其滇、粤各营扎堵之处，距江较远，虽兵力不甚精悍，而熟习道路情形，人自为守，似尚无虞窜越。致撤藩篱，曾纪泽电称闻边兵纪律不严，恐露弱象，转足召侮。又称法廷谓遣兵二千驻越，分据要隘，华越均无能为，皆西人夸诞之言，奚足深信。见奉旨饬滇、粤各挑选劲旅，扼要进扎，该督自必遵办。岑毓英等正月间，奏称滇省兵力有余；倪文蔚亦屡称前敌各营，同仇思奋。盖用本省之兵将，出境设防，情形较熟，呼应较灵，运费较省，似不必征调远省客军，致涉张皇烦费也。至法人之责言于越者，因甲戌订约，由红江通商云南，越南刘永福部众在红江上游阻扰，显违原约。故以进剿刘团为辞，而越人则谓法国商船之不能往，由于上游江道滩石险阻，轮船不能通行，并非刘永福阻之。两国各执一词，非中国所能排解。去冬宝海过津，请在保胜设关通商，亦欲中国为之设法疏通，而滇、粤各省，既不谓然，法国复自翻前议，度其添兵攻取南定，查封越粮，又遣新使赴越，勒订新约，无非胁越以逼从，非志在全吞越境也。甲戌之约，语多悖谬，当日越王既未请示，此时中国实难代为反悔，似只有听越之自为而已。谕旨派臣前往广东，督办越南事宜，臣受恩至深，久已以身许国，如果于事有济，虽赴汤蹈火，所不敢辞。惟查广东并未派陆兵出防，仅吴全美所带轮船数艘，驻泊廉琼一带，遥作声势。其船只单薄，断不能与法国著名水师相敌。曾国荃等自能相机调度，臣即前往，势等赘疣。至广东距粤西边境数千里，粤西距云南边境又数千里，其间非驿站正道，文报往返，动须数月，声气隔绝，消息难通。若徒受节制之虚名，转以贻推诿之口实，诚恐误事不浅，应请朝廷仍责成滇粤各督抚自行钤束，妥为调度，随时商办，较有实济。谕旨令应调何路兵勇，妥筹具奏。臣查御外敌与防土匪情事不同，以防土匪之军，制御外敌，鲜能制胜。目今各路兵勇，自以南北洋军实较强，然仅足支海防要地。臣起家兵间，向用淮勇，乃廉颇用赵之意，迭经裁遣，所剩无多，分布直隶、江苏各处，方虞地广兵单，更难抽调大队。且淮勇籍隶北省，于越南水土恶劣卑湿瘴疠之区，甚不相宜。往年唐定奎所部，调防台湾，为瘴所侵，死亡过半，其明证也。淮将黄桂兰，见防粤边，所募皆系粤人，而非淮勇；又况数千里外调营，粮饷军火转运之难，百倍寻常。迨三数月而后到防，形势尚生，事机又变。若与法人开衅，彼此分遣兵船、扰我沿海各口，顾彼失此，尤与根本大局有妨。若无亲军随行，臣孑身前往，转失威重，而亵国体，亦非所以威敌致远矣。臣忧患余生，恨不能糜顶踵以图报君父，既承严命，拟即料理束装，克日起程，过金陵时，与左宗棠筹商，有无可以远拨之队。再至上海暂驻，就电报之迅速，察酌南北军情，再取进止，随时奏请圣裁。所有豫筹越南边防实在情形，谨由驿密陈，伏乞圣鉴

　　边情已亟宜定宸谋疏（附剖晰附陈片）（光绪九年）张佩纶

　　署都察院左副都御史、翰林院侍讲学士臣张佩纶跪奏，为边情已亟，宜定宸谋，恭折仰祈圣鉴事。

　　臣惟法越之衅，论地势则偪于俄之争伊犁；论敌情则横于日之袭琉球；论海氛则等于西洋之驻澳门，英人之索香港；论边患则同于洪逆之起粤西，回匪之扰云南；此诚朝廷所宜长虑却顾熟思审处者也。顾河内之破，已逾一年，南定之扰，又且三月，问使臣则临事言病，问疆臣则临敌言和，问任人则枢臣曰才难，问筹饷则计臣曰财匮；中外扰扰，迄无成谋。瓮漏釜燋，熟视不救。微臣窃以为虞。方今法军新挫，法使复来，进退不能，殆将变计。我若善为箝制，法中悔而改盟，未可知也。朝廷于此，何以应之？夫制敌之方，驭军之略，未有谋不定于内，而能成功于外者。愿圣明垂意焉。

　　一、彼己宜并权也。论中国情势，新疆甫平，西饷告匮，海防初设，洋饷又告匮，重以大灾洊于西北，伏莽蕴于东南，略内政而务外攘，似非本计。且勋臣如左宗棠、李鸿章等，年皆垂老，所部精锐，亦渐销亡，必有以船炮不及泰西，越南究非近服，为息兵保境之请者，然法自为德所熸，其力困于国债，贫乏殊不自支，君为虚器，政出多门，良将无人，邪士坐议。其图越也，主谋者特西贡之将臣，供饷者特巴黎之商户，胜不相让，败不相救，见小欲速，初无坚心。德之毕士麻睨其后，越之刘永福当其前，我滇、粤三省水陆各军首尾衔应，法大举则饷竭，孤立则援穷，势殆难久也。要之中国诚贫，法亦不富，中国诚弱，法亦不强，而地则主客异势，远近殊形，此而怯懦自居，游移不断，使属藩翦灭，列国生心，实为铸一大错耳。

　　一、和战当熟计。臣非讳言和也，和而存越固和，和而不通滇商亦和，即亡越通滇，而能使法人得越之后，不与越西争界，通商之后，不在滇南驻兵，则亦和。臣不知主和者能之乎？且疆臣亦但知和之易，不知和之难也。和则必偿法之兵费，中国偿之，耻也。使越南偿之，越南不听命；将若何？则必代逐刘永福；刘永福又不听命；将若何？臣窃谓我欲和则法必战，我能战则法自和耳。法人虽有增船增兵之说，而铁船不能入港，陆兵多不过三千，或居舟，或登岸，或守城，或出队；其势已分，越胜而法退，则惧我之纵军合击也。法胜则深入越境，则虑我之断其归路也。我屯军以养重，彼千里而馈粮，遣使求成，将在法国。奈何敝敝焉望脱利古颜色，而卑辞下气以求之乎？伏愿朝廷以款使交邻，责成总署；以防边存小，责成疆臣。和战两端，各有专属，庶疆臣不得以言和塞责，而诸军不致以言和弛防。

　　一、赏罚宜参用也。军无赏罚，则将不能用其卒，国无赏罚，则君不能驭其臣。自庚申以后，朝廷慎重洋务，如总署章京之保举，出洋使臣之官阶，海防将弁之饷项，赏皆从重，而事机贻误，罚则从轻，宜诸臣之乐于言和而惮于言兵也。今日之事，欲励戎行，作士气，宜自明赏罚始。曾国荃坐镇广东，一无布置，虽有前功，应请明诏开其署缺，并停伯俸。提督吴全美撤兵回境，畏缩不前，应请旨将该提督革职，遣戍军台。其它大臣疆吏徘徊观望者，重则革留以责后效，轻则申饬以示薄惩，然后特诏中外，凡在事诸臣，奋勉图功，则加以不赀之赏，玩泄从事，则予以不测之威，庶三省之疆臣，前敌之将士，无不感激用命矣。

　　一、水陆宜合防也。自广东以无船为解，而南北洋各守其封，兵船不愿通假，于是言兵者略不及琼廉。臣愚以为滇粤两军，终当以水师辅之也。夫中国水师，出海搏战，诚不如法之精捷，而扼守珠崖，以镇粤海，潜度顺化，以护越都；或捣锡根之虚，或断巴辣之尾；但粤督有人，皆可随时制变。若无水师，则广东西路，门户洞开，设有万分之一，法直以兵艘守之，又将奈何，于战为略，亦于守为疏，非十全之算也。见在滇、粤已议增兵，应将北洋之冲船，酌拨一艘，闽洋之兵船，酌拨三四艘，选良将统之，游驶琼廉以伺利便，神而明之，存乎其人矣。

　　一、兵食宜交足也。法越之事，非如台湾之可以忽起忽止也，亦非如朝鲜之可以苟安无事也。将常为西南边患矣，故筹边当以经久为要策。如臣之计，就地募兵，无取远调也。就兵筹饷，无许过糜也。使兵可久戍，饷可久支，始足集事耳。顾筹饷更有难于筹兵者，滇富在铜，而利源未开，粤富在商，而弊端难绝，屯见在之兵，以待无着之饷，宜疆臣借口于绌饷，而计臣蹙额于用兵也。夫竭内帑以供边饷，诚为弊政，然借洋债以偿兵费，不益之辱乎？今宜以滇饷委之四川，以粤饷委之粤海，部臣前议拨川盐局二十万与滇，近又拨饷八万与粤，使不搜军实，则已多矣，实修边防，臣恐不足，应请敕丁宝桢议月协唐炯一军若干万，敕粤海关监督借拨粤西军饷三十万，并命三省疆臣于滇铜粤盐，浔梧厘税，兴利剔弊，以裕饷源，庶临敌不忧乏食，而事后不议裁兵矣。

　　一、大小宜协谋也。中国断不言战，法亦断不轻与中国战。彼此相持，以观法越之成败，久之则越终为法困耳。何以知其然也？刘永福之军，不患无人而患无饷，法在河内，则保胜一带，商旅不前，榷税必减，一可虑也。又不患无饷，而患无火器。各国枪炮，远莫能致，二可虑也。夫永福一战杀安业，再战杀利瓦伊业等，不独为越屏藩，亦足为我羽翼。唐炯前议谓器械暗资永福，足以制法，其言已有明征，应请密敕滇、粤两省疆吏，妥为料理。至法人所忌者，终在德之君相，毕士麻饶有雄略，岂尝须臾忘法哉。法得越南，如英有印度，非中国之利，亦非德国之利也。中国若真与德约从连盟，则德迫于欧洲公法，必不许我，但中国隐固其交，自今增战船，购枪炮，皆于德国征取，藉商务以笃邻谊，事远交以便近攻，毕士麻为德深谋，必且倾心相助。但使法人狼顾，越事自可转圜，吏部主事唐景崧远适异域，倍极艰劳，驻德使臣李凤苞，熟悉洋情，颇知窾要，若一则假以升阶，俾充越使，一则申以密敕，俾结德欢，于军事必有裨益。夫伐谋用间，军志所言，于越有晋戎掎角之形，于德有楚汉重轻之势，争雄斗智，岂尚迂谈；固非臣喜为纵横家言也。语曰猛虎之犹豫，不知蜂虿之致螫；骐骥之局躅，不如驽马之安步。诚以疑者事之害，知者决之断也。历观古今战事，利害无定形，成败亦无常势，大要皆成于果毅，败于依违，巨鹿之役，宋义救赵，欲乘秦敝，项羽反之，一战而霸；乌林之役，张昭劝孙权迎降，周瑜持之，一战而强。伐吴之役，贾充不同，而谋决于张华；苏峻之难，陶侃不同，而谋成于温峤。使当其两相持议，群疑互起，未有不以宋义、张昭、贾充、陶侃为老成慎重之见者，而卒之料敌之明、决几之果，乃不如少年大言，书生坐论，一三思反惑，一有志竟成也。彼越南孱王，永福故盗，其谋一定，犹能凭险负嵎，出奇制胜，遂已歼法之将，破法之军，越即终亡，此亦宋之黄天荡，金之大昌原也。况以堂堂中国，勋旧具存，文武备列，而无一人焉敢于持国体而张国威，至于倔强新造之邦，蓝缕数奔之国，犹复望而生畏，莫敢枝梧，不为欧洲所轻，亦为越南所笑。臣在言路，心窃耻之，心窃忧之，仰恳早定宸谋，以折敌焰，天下幸甚。冒渎再三，不胜惴惴，伏祈圣鉴。

　　再，自各国互市，沿海增防，士大夫以洋务为仕宦快捷方式，争为诞妄之辞，惭成衺僻之学，阴蓄一畏事怯敌之念，而托于顾全大局，亦若持之有故，言之成理。丁日昌、郭嵩焘傅以古义，诡幻谬悠，至今弥甚。法越之事，臣以风闻之涂说，测电报之余音，颇有似是而非足以荧惑众论者，不辞而辟之，是堕敌人术中也。论者或谓法将运饷五百万法郎，调兵一万二千，以两铁船载之来越，群情甚为皇皇。查法之法郎，更少于俄之卢布，洋钱一元，在中国为银七钱，在法为五法郎，五百万法郎则洋钱一百万元，法国征兵一名，月饷十二元，散兵远出，食征兵之饷，兵一万二千名，月饷当费洋钱十四万四千元，益以将官之俸钱，兵船之煤米，临敌之枪炮子药，不三月而饷且竭。一船受兵，不过五百人，船少兵多，其为浮言明甚。或又谓刘永福今虽胜法，终不足恃。若许以云南通商，仍守宝海原约，似于越南有益，而于中国无损者，不知越事之误，正误于入宝海之甘言，疏沿边之虞备，幸而约中变耳。否则歃血而越已沼矣。夫宝海之言曰，我保北圻，法保南圻似也。其曰以红江为界，则谬说也。法已全有南圻，北圻十七省，十一省在红江之南，六省在红江之北，画江为界，则越之名都大邑，皆归于法。我仅得北圻三分之一耳。至于今日，法诚愤越南耶，不去刘永福，兵不止也。法不足制永福耶，则我奚为弃越南，而又益之以滇矿也。或又谓独力不能存越，若令各国与越通商。分法之利，树越之援，此我存朝鲜之胜算也。臣以为朝鲜之存不存，且未可知，而施之越南，则益迂且谬矣。夫俄、英各国，与法亲乎？与我亲乎？越南属法，无害于各国之通商也，而顾受我之愚以仇法耶？或又谓今浙江金满未禽，湖广教匪滋事，专务远略，恐伏近忧。其言亦似老成，然魏武不以刘表在近而罢攻袁绍，桓温不以石虎在近，而罢攻李势，朝廷诚能任良将以弭边患，则亦能得循吏以清盗源；如政务因循，治存缘饰，则边师撤戍，伏莽生心，祸变殆将踵起。又岂可以内辑山越为名，而作外罢珠崖之请乎？或又谓事回疆、事台湾、事朝鲜、又事越南，如饷绌何，然法得越南，则广东防海、广西防边，云南防江又防陆，饷且十倍于今日，筹国者安可靳小费而无远谋哉？或又谓乾隆盛时，且不能取黎京，况于今日，安事边功。不知昔之安南，亭观也，可有可无；今之越南，墙垣也，一属之人，且侵予室矣。彼孙士毅惟不知兵，故贻后患。李鸿章战功夙着，壮志犹存，若纵敌以为君父之忧，谅非重臣所忍出也。至或谓怨全中国助越，且将以锐师直薄天津；夫法则安敢以师船薄天津。船至天津，其必经香港，越上海，屯军粮火药于登莱之间，犯数险而来，留西贡之瑕以资我，法诚然，国之福也。且夫天津萦带三口，横亘重涉，李鸿章坐镇十四年，费饷数百万，而谓法人深入长驱，一无畏忌，其无乃轻中国而藐李鸿章也太甚。故臣决为敌之诈言，不足为信，臣既陈愚虑，恐启疑端，剖晰附陈，庶坚宸断。

　　海防紧要疏（光绪九年）奕欣等

　　和硕恭亲王臣奕欣等跪奏，为海防紧要，宜毖近患而豫远谋，恭折仰祈圣鉴事。

　　窃法越之事，与球案、俄约不同，无论为和为战，为利为钝，必且常为西南边患；外侮既亟，海防不可稍疏；交、广水陆毗连，见已增兵严备，仍应俟彭玉麟、张树声等随时奏报军情，相机酌办。惟纵观沿海形势，北洋分守沽塘，略顾旅顺，而登莱之防尚虚；南洋兼筹江海，重扼江阴，而苏大之防稍阙。彼若舍坚攻瑕，我且支左诎右，似宜绸缪牖户，豫防未然。登莱之防，丁宝桢前奏宜趋重登州、烟台、威海三处，然该升抚亦仅在通伸冈等处筑立炮台，余则有志未逮，教练水勇八百名，经李鸿章檄调北洋，配入超勇、扬威两船，所购洋枪，均是旧式。嗣吴长庆到防未久，亦不能有所经营。见在东省水灾泛滥，度其兵力饷力，止能张皇补苴，断难布置周密。臣衙门反复代筹，登州本有镇将，不必增兵；威海本属隩区，犹堪扼险；惟烟台水阔沙平，商舶经行，久为洋人测伺，必宜添设重兵弹压。若吴大澄分扎滦乐，吴长庆远驻朝鲜，未可遽行撤调，应请敕下北洋大臣选定将领为简阅之师，少则四营，多则六营，扼扎烟台，与沽塘、旅顺掎角。左宗棠之防江，以白茅沙为扼要。查白茅港在昭文县东七十里，为苏常诸水出海要道，明代防倭，常设白茅烽堠，港外浮沙横阔绵亘，轮船扼守，地险而势亦稍孤矣。然海口可通江苏省城者，如刘河、如大钱泾、如徐六泾等处，皆距省百数十里，实亦防不胜防；而崇明尤孤峙海外，仅恃镇标，兵力单薄，一旦有警征调，难赴事机，必须豫筹备御。南省近设渔团，用以杜汉奸引水之弊，而收海滨制敌之奇，用意诚善。但渔船均系教民，临事实难倚仗；为苏省计，若择要增防，饷项必形竭蹶。若劝捐设练，民情更易惊疑，可否请旨敕下江苏抚臣卫荣光，以冬防为名，檄令沿海六七州县挑选民壮，约以一县三百人为率，筹拨洋枪子药教练，历冬春三五月，必能技艺熟娴，一律严整，无事则缉捕盐枭，有事则巡缉海口，各县唇齿接壤，联络易周，慎选廉能牧令，久任而责成功，饷不虚糜，民不致扰，或行之似有裨益。至太湖一带，盐枭枪匪，出没为害，虽海防无涉，亦必先事遏禁乱萌，临敌始无后顾，应严饬该抚招募枪船。查缉匪徒，化枭为良，以靖闾阎而谧湖海。至闽省远连粤海，近蔽浙洋，尤宜镇辖得人，以杜日本乘间窥伺。若疆吏徒以安静为治，而防务不甚讲求，恐海波偶扬，台、澎、厦、澳，尤不足恃。伏望朝廷垂念闽疆，或别简贤臣，或起用宿将，俾资镇抚。浙省则定海岛屿孤悬，乍浦口门深阔，并应与宁波、镇海设法严防，使苏、浙首尾衔接，以期巩固。前曾奉旨通敕，谅刘秉璋曾经战事，或能扼要妥筹，用纾宸廑。抑更有请者，海防之说，创自十年以前，中外纷如聚讼矣。然购船购炮，所费不下数千万，而临事仍无甚把握。防倭、防俄，所费亦不下千余万，而沿海仍无甚规模。疆臣以部臣惜费为解，部臣以疆臣浪费为辞，终之迁就因循，则臣衙门实执其咎，即众论不归咎于臣衙门，而臣等与于筹海之责，问心实难自安。窃谓臣衙门执事，以商防为两端，防务不能日强，商务必且日困，拟自今伊始，亟图海防，以规久远，为今日防法之虚声，即为他日防海之实用。经此次奏奉谕旨后，臣随时随事，切实讲求。查核沿海要隘，博考外洋船式，一面与户部议经费，与兵部议营制，与疆吏议将材，虽遽难立可大可久之规，亦当使成能战能和之局，庶几建威销萌，有备无患乎！是否有当？伏乞圣鉴。

　　敬陈越事应行筹办事宜疏（光绪九年）陈启泰

　　掌河南道监察御史臣陈启泰跪奏，为越事已有啧言，敬陈应行筹办事宜，恭折仰祈圣鉴事。

　　窃维法人威偪越南，蔑视中国，顺化新约，直谓该国非我主权，业将北圻蚕食殆尽，夷氛渐偪华疆，皇太后、皇上轸念藩封，廑怀边圉，闻已诘责该国，敕令关外防军，严整以待，并谕沿海各省，一律筹防，国威孔张，不独越事易于转圜，即海外诸邦，亦莫不闻风震慑，圣谟深远，钦服莫名。但夷狡诈性成，既有违言，未必即甘帖服。或径驶轮艘，闯我海口；或增兵河内，扰我沿边：皆意中事。我国攻守之策，自应计出万全，固不宜苟且以失机，尤不可虚憍而偾事。谨竭愚虑，条上十事以闻，冀有万一之助焉。

　　一、滇南置帅以创水师。唐炯前在蜀中，屡误军事，援黔之役，负气旋师，以致克复州县，相继沦亡，数十万生灵，陷于死地，彼时已幸免军法，年来忽被殊恩，骤膺疆寄，不惟不知感奋，转益长其偷肆藐玩之心。此次擅撤防兵，大负委任，朝廷仅予薄谴，仍令担当疆务，一误再误，大局何堪？岑毓英自请出关，亦虑唐炯短于兵事，第督臣既经离省，后路亦资筹划，势难兼顾，自不如另简重臣，畀以督办之任。杨岳斌勋望素着，年尚未衰，今赴戎机，胜唐炯奚止百倍。但唐炯身罹重咎，若任逍遥事外，反遂其畏难巧卸之私，似宜革去滇抚之任，令以偏裨自效，戴罪立功。即归杨岳斌差遣，庶各路统帅疆臣，咸慑于朝廷斧钺之威，不敢蹈其故辙。且红江上游，本应筹设水师，越南轧船，早着创夷之效。刘永福围攻河内，不能得手，良由无水师协助所致；杨岳斌乃水师最着之将，若令携带工匠水手，驰往察看情形，或仿越南轧船，或造长江杉板，购材配炮，练勇分防，水师可以立成，即制夷不难奏效矣。

　　一、粤西增兵以备战事。滇军将及两万，徐延旭则人数甚单，饷力亦绌，无事之时，营垒尚能自固，脱令事势所迫，不得已而出于一战，则或防或剿，调度究有不敷。左宗棠奏派王德榜募勇出关，颇壮声势。闻彭玉麟又拟调往东粤，边军单薄，制敌无由，似应酌量加添，以充军实。左宗棠旧部尚不乏人，若令挑选一谋勇兼赅尽心国事者，前赴湖南永、宝一带，招足五千人，训练成军，出关应敌，斯兵力较厚，胜算可操。曾国荃业已到京，若谕令其保荐旧部一人亦可，饷项即由湖南盐厘两局拨解，或就湖南防军中酌调数营，缩省饷需，并可化无用为有用，抵防以后，檄令会合黑旗与滇南水陆之师互相策应，匪特北圻未失境土，可保无虞，即河内海防，均可冀克期规复矣。

　　一、联络邦交同盟各国。英与德皆法世仇，日、美、西、葡交相嫉忌，奥、意新有构衅，怨毒尤深，虽不能冀其显违公法，出力暗助，然必彼此无间，始可专注越事。前此英人犯顺，粤民突攻夷馆，误伤美国数人，于是退有违言，率酿后来合从之祸。秋间罗根之案，查照澳夷晏些嚧成例，自应拟绞抵偿。今议以监禁七年，宜乎粤民至今气愤。然方有事于越，断不可失好邻封。闻彭玉麟此番莅粤，即拟张贴格杀勿论之示，窃恐过于孟浪，横惹祸端，应请敕下该尚书晓谕粤民，督饬地方官妥为约束，勿任别生枝节，致多棘手之虞。球案业已久悬，近闻该国又有人前赴礼部总署递呈，越事方殷，亦不宜问罪虾夷，又启东方之衅，并请谕令各该衙门善为遣之，从缓再议，不必凑办一时，反滋掣肘。

　　一、保固津海。天津密迩京师，实为咽喉重地，夷船内犯，必然扰及畿疆。李鸿章久驻津沽，精求船械，练兵守口，自堪倚若长城。淮军宿将隶其部下者，今已无多；杨鼎勋、郭松林相继殂亡，张树声、刘秉璋、潘鼎新又各膺疆寄；仓皇有事，或忧襄助之无人；刘铭传才略尚优，素为该督所倚重，似可谕令来津帮办防务，且淮军休息过久，从前精锐，大半销磨，得刘铭传搜讨而振刷之，自不难复成劲旅。但军威虽壮，奸宄宜防，自有洋务以来，招商、机器各局，其趋承奔走者，与洋人皆有往来，保无良莠之不齐，即虑机情之偶泄。从前僧忠亲王且为沙秃子所误，至今尚有遗恨，不可不鉴其前车，应请敕谕该督遇事防闲，以臻慎密。军声既振，内患不生，北洋可无他虑矣。

　　一、调湘营以助南洋之防。两江财赋之区，饷源所系，脱有疏失，全局为之掣动。左宗棠硕辅元勋，坐镇江南，自可不烦宸虑。然年逾七十，服人之威望，固觉有余，治事之精神，或虞不给。近闻病请开缺，给假慰留，似宜予以臂助之人，俾该督得以安静养疴，于防务又益加慎重。刻下新疆界务，覆勘已将蒇事，设官置戍，亦均办有规模。刘锦棠所部老湘营，精悍绝伦，所向克捷，该侍郎又勇略过人，不如调回两江，以资守御。湘营本食金陵之饷，并不必加费饷需；原驻湘淮各军，吴长庆远戍朝鲜，余则大半此时麕聚粤省，亦应添军填扎，方可保固江防。至关外督办，即无妨改派金顺、张曜诸人，均可胜任。刘锦棠壮志勃勃，倘得提劲旅以西来，不仅江左藉壮声威，即各路有警，均可资其策应，是不可不豫为筹虑也。

　　一、惩汉奸以除广东之患。法人不逞于越，必犯广东。秋间本有恫喝之声，尤不能不豫为之备。彭玉麟督办海防，可期得力，但须于南北洋拨调兵轮，暨■〈蠢，民代春〉子船数只，俾资应用。再于沿海州县分练民团，庶门户更形稳固。惟该省民情多诈，奸宄堪虞，从前琦善卖弄于鲍鹏，叶名琛铸错于李善，一则输银割地，贻祸至今，一则辱国丧身，追恨无及。惟林则徐奏派道员驻澳，查访汉奸，耳目最为真切，故办一韩肇庆而奸贪绝迹，办一保安泰而邪慝不生。近闻该省绅士陈桂士诸人，交结外夷，把持公事，与督臣张树声甚昵。澳门、香港闱姓番摊各公司，亦粤绅最多，大都不法之辈，万一海氛告警，难免不勾串洋人，暗通消息，应请密谕彭玉麟分遣干员，前赴澳门、香港两处，不动声色，就地访拏，以弭隐患。又该省客军甚多，方耀、郑绍忠等营，熟悉本地情形，似皆可用。闻张树声拟添募广西之勇，舆论哗然，并请敕下该督勿过张皇，以免交讧，致生内变。

　　一、重浙、闽之疆寄。两省水陆制兵，数逾十万，加以防军练勇，不啻十二三万，以资堵御，讵有不敷。何以曩者夷寇浙，则定海沦胥，寇闽则厦门倾陷；维时张朝发、江继芸诸将，以颇有声称，而卒至于莫展寸筹，一败涂地者，乌尔恭额暨颜伯焘等，调度乖方有以致之也。目今局势，浙省尚非最要，刘秉璋曾在戎行，甚谙军务，似不至有他虑。惟闽省台湾，偪近日本。该国眈眈虎视，历有岁年，我国有事南交，难免不观衅而动，即法人内犯，该省船厂矿务，防护亦不可稍疏。水陆提督彭楚汉、孙开华，曾着战功，在闽又久，似皆可任之将；而督臣抚臣均不知兵，可以听其优容于闲暇之时，断不能资其运筹于有事之日，以臣愚见，何璟在闽，毫无振作，惟事袒庇同乡，议者颇谓兵事若亟，失律决在意中，似不如敕令回籍，督办沿海团防，而以张树声承乏其后。粤督即令彭玉麟兼摄，以一事权。张兆栋之才，以战不足，以守有余，专令坐镇省城，或不虑其贻误，是在朝廷一转移之耳。

　　一、扼登莱之门户。洋船进窥津海，必经烟台，我守烟台，则保障屹然，断不能长驱闯突。纵或驶轮蓦越，米煤甜水，无可接济，后路亦有反顾之忧。该处空虚，彼将反客为主，津防必为之失势。己未、庚申洋艘忽往忽来，如入无人之境，良以重门洞开，中道绝无梗阻之故。刻下东省水灾迭告，抚臣筹工办赈，竭蹶不遑，再顾海防，实非陈士杰才力所逮。吴大澄一军，驻津无益，似宜调守烟台，多备水器火雷，俾资布置。宋庆一军，亦宜调驻旅顺，与吴军相为掎角，联络贯通，登莱多一屏藩，斯北洋益形巩固矣。

　　一、宽筹饷项。度支出入有常，军兴以来，耗财甚巨，自海津禁弛，内地元气，益复亏伤；计惟挟桑孔之智，与贾胡竞锥刀，或可保利权而臻富盛。此在当事统筹全局。岁核洋关出入总数，弹竭血诚，设法兴办，非可骤期其效于旦暮也。目下各省设防，空言无补，自应豫筹数百万金之饷，以应急需，频年水旱偏灾，几遍各行省，而灾区之广，被灾之久，莫重于山东，议赈议蠲，屡廑宸虑。我皇太后慈仁下逮，至将内府所需节赏，颁赈东黎，库帑空虚，概可想见。今若再筹巨款，捐输则流弊甚大，洋债则盘剥难堪，惟有于腹地防军月饷，暂照六七成折发，缓支招商局海运水脚，酌减南河岁修暨江浙海塘经费，议加各省关税盈余，捐足两淮旧商票本，变通闽、粤、东、浙等省盐务，或改办官运，或新签票商，是皆无损民生，可裨国用。若虑一时难于凑集，则请于四成洋税项下暂提，将来即由川省官运嬴余陆续归款，似亦移缓就急之一法。

　　一、议更越约。法人横行越境，初料中国不复过问，及见关外防军林立，始偪取顺化新约，据以箝中国之口，不知该国久列外藩，国王未受天朝敕封，擅许之款，原不可执为左券。今既奉有照会，其迫而一战未可知，悔而寻盟亦未可知。夫战则成败非所逆知，不可因小挫而遽摇定见；和则利害必当熟计，不可徇目前而贻悔将来。闻曾纪泽与法员会商，有法人认越南为中国属国，中国方准顺化新约之语。臣窃虑其过于胶执，以后转不易挽回。盖顺化之约，无一可从，中国属有越南，并不以法人之认否为定。倘竟迁就新约，则越南全境，仍不过等诸法人之郡县，中国又何赖此虚名，而值用此全力耶？至于索多金以偿费，得刘义而甘心，尤当坚忍持之，万万不可轻许。一切统俟册封以后，简派大臣驻越商定新条，将原约作为废纸，奏奉谕旨，以信将来，庶中法不必失和，而南服小邦，亦不至兴嗟旄葛矣。

　　以上十条，关外则以创设水师为要，陆路增兵次之；内地之防，则首重天津，次及两江，再次粤闽，又次东浙；而辑和与国，尤为今日要图。至若裕饷以备于事先，议约以持于事后，亦应次第筹及，胸有成竹，斯临事不至周章；乃者粤案未息浮言，球人又闻呼吁，滇、粤军事，尚复因仍，南北洋防，未闻征调；粤东已简督办，而闽省之废弛依然；浙江纵可缓图，而东省之空虚如故，饷需甚急，的款毫无；法约难从，使臣犹泥；皇太后、皇上宸谟默运，固已筹算无遗，而区区愚忱，殊难自已，倘荷圣明垂察，采及刍荛，得于大局稍裨，臣无任激切屏营之至。伏乞圣鉴。

　　筹办闽省海防情形疏（光绪九年）穆图善、何璟、张兆栋

　　福州将军臣穆图善、闽浙总督臣何璟、福建巡怃臣张兆栋跪奏，为遵旨筹办闽省海防情形，恭折会陈，仰祈圣鉴事。

　　窃臣等前奉寄谕，法越构兵一事，久未定局，着将沿海防务实力筹办，认真布置，不可虚应故事等因。钦此。钦遵在案。伏查闽省为南洋门户，而台湾又为全闽省门户、口岸林立，防不胜防，察度形势所在，如省垣、台湾、厦门等处，尤扼要吃重之区。前以防倭防俄，经营布置，福州之长门、闽安、员山，厦门之白石头、与仔尾，台北之基隆、台湾之安平、旗后等口，已分别建筑炮台，购配洋炮，复制造军火，挑练水师，以为守御之备。惟沪尾炮台改筑，未据报竣。厦门炮台，尚须另添巨炮，业经分饬赶办添购矣。顾以滨海瘠区，饷需奇绌，前者俄约甫成，内地即撤勇营。台地以大营改为小营，计减勇数一千六百余名，见在内地仅存防勇一十二营，除上下游择要分扎巡防外，计福州口仅驻粤勇二营，楚勇二营，厦门口仅驻楚勇二营，台地防勇见存六千七百余名，南北两路及前后山分段派扎，兵力均形单薄。前次复奏兵部饬裁防勇，确核兵额折内，声明俟秋间酌裁二三营以节饷需，因值筹办防务，不敢遽裁，亦不敢遽议添募。经饬沿海地方在事文武，各就所留兵勇，认真训练，密为豫防；并以省台民气，素称强固，大义深明，每值地方有事，均能共结乡团，助顺效力，以辅官兵之不逮。历稽往昔，成效炳存。当饬福州府督同官绅，将附省南台一带举办联团，并饬台湾镇道将台属水陆民团，妥速察办，期于众志成城，有备无患。嗣准大学士两江督臣左宗棠咨会，八月二十二日奉上谕，法使脱利古有以大队兵船至广东寻衅之说，防务均关紧要，亟须实力筹办南洋海防，着责成左宗棠悉心规画，妥慎办理等因。钦此。恭录密咨到闽。窃维闽省密迩粤东，如法军先与粤省作难，闽省固居次要。然敌情狡诈，难保不声东击西。且闻有倭人在越南托词观战，暗助法军情事，若果倭人从中勾串，则必注意台湾。臣等审时度势，勉力筹防，不得不酌添营勇，见饬候补道方勋驰赴广东潮州，招募得力弁勇两营，由汕头航海来闽，与旧存各营，在五虎门以内节节扼扎，俾固省垣门户；再简集沿海乡民精熟风涛沙线者，编为水勇，可断敌人引水之奸，并以备临战伏水之用。其船厂设于中歧。与闽安相为掎角。闻总理船政臣何如璋航海来闽，不日可抵工次，即当商请就近督防。至台湾防勇，已檄饬该镇道酌量添募四营，并抽调后山各营，移缓就急，分别布置。台湾道刘璈，前在军营历练有年，抵任以来，汰换营勇，不辞劳瘁。此时另派统领赴台，既恐事权不一，亦复难得其人。所有台地防务，应即责成该道相机妥筹，随时报明办理。台北有新授福宁镇总兵曹志忠楚军三营，尚称得力。厦门有水师提督彭楚汉，老于军事，足当一面，并经咨令酌募勇丁两营，以资厚集。此外海坛、湄洲、金门、铜山、南澳等口岸，亦责令各营镇将简练水师，一律防范，握要以图，力仅止此。战舰一项，前准部拨银三十万两，闽省筹集银八十万两，由德国定购铁甲轮船，专备台防调拨。见在船尚未来，亦未定留南、留北。闽厂所成各轮船，除分拨各省外，留于福州海口者，仅扬武一兵轮，见须修理。余如派拨台南之万年清、伏波，福宁之宁新，海坛之福星，厦门之搌威、长胜等船，或历年已久，或马力甚小。又台北之永保、琛航，均属商轮，祇能供转运、递文报，以之折冲御侮，皆非所宜。计惟有坚筑营垒，固守炮台，以逸待劳，出奇制胜，彼亦未必遽能逞志。臣等悉心规画，未便过事张皇，亦何敢稍涉推诿。惟查同治四年间围攻粤匪，江苏曾派提督郭松林统兵十六营来闽助剿，十三年倭人弄兵台南，前两江督臣沈葆桢专顾一隅，所调湘粤练勇几二十营，又调淮军十三营，部署始臻周密。见在粤省筹防，已蒙钦派彭玉麟酌带所部将弁，并募勇前往会办。仰见圣谟广运，慎固海疆，闽、粤唇齿相依，而台湾尤为吃紧。两江督臣左宗棠尝为南洋砥柱，素顾大局，其旧部将勇，与台湾道刘璈相知有素，可无龃龉之嫌。合无仰恳天恩，俯准敕下左宗棠，酌拨练勇数营，派员管带渡台，归刘璈调度，与闽省各营合力防守，以保台湾者保障南洋，洵于全局大有裨益。臣等谨将筹办防务缘由，恭折具陈，伏乞圣鉴。

　　筹办闽防续募勇营疏（光绪九年）何璟、穆图善、张兆栋

　　闽浙总督臣何璟、福州将军臣穆图善、福建巡抚臣张兆栋跪奏，为遵旨筹防续募营勇布置情形，恭折仰祈圣鉴事。

　　窃照闽省筹办海防，酌添台内营勇，择要布置缘由，经臣等于十月二十八日，恭折由驿驰奏，并援案吁恳敕下两江督臣酌拨练勇数营，渡台协防在案。旋于十一月初十日承准军机大臣密寄，十月二十一日奉上谕：福建各海口，为轮船往来熟径，恐其乘虚窥伺，着将应如何修筑炮台，储备军械，慎选将领，调拨兵勇之处，逐一详细筹划，迅速办理，务期缓急足恃，静以待动，免致张皇等因。钦此。仰见圣明远瞩，训示周详，下怀曷胜钦佩。窃维法人构兵，经历险远，彼所恃者船坚炮利耳。若离船深入陆地，巨炮亦失其利。况我直彼曲，我逸彼劳，静以待动，彼岂遽能逞志。刘团之屡败法军，其明验也。闽省十余年来，防倭防俄，成规具在，此次惟有慎益加慎，精益求精，决不敢稍涉疏懈。臣等督同司道，亲历履勘，福州之长门、闽安炮台，甫经修改，安配巨炮，均称适用。闽安之过屿炮台，及南北岸沿山炮洞，深得地势。近因沙线变迁，炮门针向未能取准，尚须量为修改。又金牌与长门对峙，为敌船所必经，地最扼要，因开拓费巨，尚未将旧炮台修筑，亟应派员凿山开地，鸠工添筑，与长门势成掎角，以资扼守。厦门炮台，据水师提督彭楚汉晋省面称，均属坚固，应添巨炮，前电致出使法国臣李凤苞采购，复信须一十五月方能运厦，缓不济急，已商由船政取拨后膛钢炮一万运往配用。其台北、沪尾改筑炮台，已据报兴办，不日即可竣工。至闽省旧存勇营，有分驻漳、泉等处者，皆海疆要郡，又在厦门后路，概难抽调。省垣为根本重地，且系船政衙门所在，非厚集兵力，不足以备不虞；虽添潮勇两营，实形单薄。近闻法人将进图北宁，必有战事；闽、粤、海口，时有兵船来往；其寻衅牵掣，亦非事所必无。刻下粤东戒备已严，闽中自宜慎选统将，添设劲旅，以杜乘虚窥伺。查有建宁镇总兵张得胜，久经战阵，谋勇兼优，见经调省，委办防务，添招陆勇六营，水师一营，配松板龙艚二十一只，并于旧有防勇内调集四营，归其统领，用固省防。福宁与省垣水路毗连，亦关紧要，拟俟张得胜募勇成军，即调潮勇两营前往驻守，以臻周密。其台地防务，据台湾道刘璈筹议详复，拟分为五路，统领台湾镇吴光亮亦有此议。前山自恒春至凤山，及台湾县之曾文溪为南路，统军五千名，曾文溪至嘉义、至彰化之大甲溪为中路，统军三千名，此两路归镇道分统。自大甲溪至新竹溪水及宜兰之苏澳为北路，统军四千名。归新授福宁镇总兵曹志忠领之。后山自花莲港卑南至凤山界为后路，统军一千五百名，归副将张兆连领之。澎湖为前路，统军三千名，归澎湖协副将苏吉良领之。各路所统之军，分半扼守，余作游巡，临时自为战守，并救应他路。是路与军虽分，而势力仍合；所筹尚可照办，仍责成该道统筹调度，计各路所需防勇，除旧存练兵营勇先行分布外，经刘璈拟请援案咨商两江督臣左宗棠，调拨提督陶定升统带湘军六营来台协防；核与臣等前奏相符；当经据情咨会，听候左宗棠核复办理。其不敷防勇，即由台酌量添募，并严定守援条规，通饬遵办。澎湖为台内往来咽喉之地，旧有金龟山、新城两处炮台，见经镇道议在西岸之西屿、东岸之蛇头，进口要隘，各建炮台，藉资守御；已饬令妥速办理。臣等受恩深重，目击时艰，何敢不殚竭愚诚，绸缪未雨。惟闽省系滨海瘠区，本年税厘短绌，协拨频增，见在添募筑台购炮等项，经费浩繁，力难设措。饷需为办防第一要务，尤宜豫为筹应，经司道议请由闽海关按月量为添拨。查关征洋税，均系按款拨用，有绌无盈。惟际此筹防吃紧，待饷孔殷，可否仰恳天恩，俯准由闽海关暂行酌量，移缓就急，先应要需，其余准就藩盐两库随时拨用。此外举办联团以绝引带，广备器械以实军储，及一切应办事宜，自当随时悉心筹办，免致临事张皇，以仰副圣主慎固海疆之至意。据福建藩司沈保靖会同善后局司道具详前来，臣等谨合词恭折具奏，伏乞圣鉴。

　　议复许景澄条陈目前事宜疏（光绪九年）奕欣等

　　和硕恭亲王臣奕欣等跪奏，为遵旨议奏事。

　　光绪九年十一月二十日，臣衙门准军机处交片内阁本日军机大臣面奉谕旨，升用翰林院侍讲许景澄，奏敌情叵测，筹备宜严，条陈目前事宜一折。着该衙门议奏。钦此。钦遵。将原折钞交前来。查许景澄所陈筹备事宜，一曰重台防。台湾孤悬海外，为南洋门户，迭经奉旨敕该将军督抚设法备御，并特派杨岳斌驰赴闽省，妥筹防范，布置已较周匝。惟所称增设海线，接通福州以联声息等语，见在英之大东公司，已与中国电报公司，订立合同，在福州设立海线，应如何联至台湾之处，请敕下该省与北洋大臣筹商办理。一曰策越师。查越南惟刘永福一军为法所忌，军火粮饷，半由滇粤接济，并派兵为援应，近又特派岑毓英、徐延旭出关与为掎角；山西被陷，北宁被攻，迭经谕令粤东源源备解军火，并添募策应之师各等因。钦遵在案。该侍讲陈奏在先，而目下军情又变，所请应毋庸议。一曰慎购洋枪。查西洋长技，专在火器，惟其名式，日新月异，未便动辄改换，练习未精，亦难得力。臣等前已函商北洋大臣筹拨款项，订购各种洋枪，并购克虏伯大小炮位，如德美各厂尚能通融交易，俟解到后，酌量分拨各营，以资战守。一曰习练战舰。查前年北洋制成穹面钢甲快碰船时，请派员带水师往外洋驾驶回华，见在德国所造铁甲两艘，似可仿造办理，虽值法越之衅，洋面恐不免阻梗，然预为练习以待事机，正无不可。拟由臣衙门函知李鸿章设法筹办。一曰审战例。查公法两国交战，或禁止通商，或夺取商货，或保护局外商民，其例不一，要视乎各国力量之所及。至虑士民积愤，误累他国，业经迭奉谕旨钦遵在案。如果法人扰及各口，各督抚应即申明此意。晓谕地方人民恪遵办理。一曰筹洋款。查见在部款未充，各省藩库亦俱支绌，一旦军兴，饷项诚不易筹，惟订借洋款，息耗过多，剜肉补疮，实非计之得者，应请敕下户部权衡缓急，宽为筹备，以裕饷需，似不必筹借洋款，以致累上加累。一曰缓练广东水师。查海防以水师为要图，水师以船械为先务，法越之事，如我有得力师船，则护顺化、撼西贡，即牵制法师；惟粤省兵船，多系朽败，是以陆军孤进无功，张树声筹款添备，业经奉旨允准，见在闻已订购，虽一时若缓不济急，而谋国者宜规久远，实难责令停办。至原折称中国驭夷，当虑之至密，而持之至坚等语。正与近日办法吻合，诚如该侍讲所言不得巳而始出于战也。所有臣等遵议许景澄条陈事宜缘由，理合恭折具陈，伏乞圣鉴。

　　筹办台防疏（光绪十年）穆图善、何璟、张兆栋

　　福州将军臣穆图善、闽浙总督臣何璟、福建巡抚臣张兆栋跪奏，为法信日紧，遵旨筹备台防，恭折覆陈，仰祈圣鉴事。

　　窃臣等续募营勇，布置闽省海防情形，于十二月初二日会折奏报在案，旋于初七日钦奉光绪九年十一月十八日、十九日，寄谕二道，以台湾防务紧要，重贻宵旰忧劳。跪诵之余，莫名惭悚。伏念台地孤悬巨浸，物产丰饶，久为外人觊觎，近接探报，法人自攻陷桑台后，势焰渐张，敌情诡谲异常，防务自宜倍加严密。奉旨垂询镇将是否得力，兵勇是否足恃等因。臣等查兵事全赖镇道得人，见在台湾镇总兵吴光亮，系久经战阵之员，于同治十三年，经前督办台防臣沈葆桢。奏调来台，旋补是缺。臣璟曾接沈葆桢复函，称为赤嵌一柱，见任台湾道刘璈，曾在两江督臣左宗棠行营多年，亦老于军事。迩来设法筹防，尚属妥协。兵勇一项，除旧存各营外，经左宗棠遵旨着派总兵杨在元等带勇四营渡台，计日可到。复查见署福建陆路提督孙开华，前曾办理台防，熟悉情形，勤劳卓著，巳令其统率所部擢胜三营，由厦门径渡台北，与新授福宁镇总兵曹志忠所统三营，扼要驻防，可期得力。澎湖为台内来往咽喉，用兵必争之地，该管副将苏吉良见经调省，据吴光亮禀称副将周善初才识兼优，足当一面，即委其代理澎湖协副将篆务，并饬刘璈照原议筹拨兵勇三千人，归周善初统带扼防。台南则有镇道驻扎，就近经理，防勇不敷，已饬刘璈赶紧酌募，仍照原议五路分防，互相策应，以一万六千人为准，各口炮台炮勇，并饬严整以待。惟台地口岸林立，港■〈氵义〉纷歧，势难处处设备。幸民气素称强固，由镇道督饬地方文武，妥定章程，认真举办乡团渔团，以辅兵力之不逮。此台澎设防分别布置之实在情形也。北宁战事如何，尚无确音，万一有警，臣璟当审敌所向，出省调度，或照防倭成案，驻扎泉厦，与省台联络，相机决策。臣穆图善拟往来福州海口，与总理船政臣何如璋督率严防；臣兆栋与副都统臣多銮布，督同司道，慎固省防，并筹济军火粮饷，总期可战可守，力保疆宇，冀纾朝廷南顾之忧。所有臣筹备防务缘由，谨合词恭折覆陈，伏乞圣鉴。

　　密陈越事情形疏（光绪十年）徐延旭

　　广西巡抚臣徐延旭跪奏，为布置北宁各路防军，严加扼守，督饬刘团迅图恢复，恳请饬下滇军，先行会规山西，并东师仍攻海阳各情形，恭折据实密陈，仰祈圣鉴事。

　　窃臣于光绪九年十一月二十八日，谨将调拨勇营，驰赴前敌，法人攻踞越南山西省城，北宁严密扼防，分别添募添调，恳请饬下广东、滇、闽合图扫荡各情形，恭折由驿密陈在案。拜折后，即于十二月初一日，奉到批回十月十二日臣折，并承准军机大臣密寄，光绪九年十一月初五日，奉上谕，徐延旭奏请饬倪文蔚多留数月，并见筹关外办法各一折，览奏均悉等因。钦此。又于十二月初十日，准督臣张树声咨开准总理衙门密电内开奉上谕，据李鸿章、曾纪泽电报法已破山西等因。钦此。密咨到臣承准此。查臣自得山西警报，并准督臣函示总署电寄法人行险侥幸之语，节经加致左右两路统领提督黄桂兰、道员赵沃督率加意严防，随时警备。旋据覆称芹驿、慈山、涌球，皆要隘之地，业派副将党敏宣督带八营扼守芹驿关三江口，总兵陈德朝督带四营扼守慈山前路，副将周炳林督带四营扼守慈山后路，提督陈朝纲督带四营扼守涌球，而以两营守北宁，以两营守谅江，以精锐先锋三营为游击之师，分等挑选奋勇，以备迎仗，并加增木石填塞月德江口，遏敌轮船来路。又经赵沃自至各扎营处所，周历察看，饬挖濠立营，安放地雷，并沿河添筑炮台，备轰轮舶。臣复催令赶紧备御完固，又虑涌球、谅江兵力尚单，复催添调募各营迅速出关，驰赴前敌，协助分守，并有南官张登■〈忄亶〉，自任顺城、锦江、多福县之防，刻下均能稳守，北宁后路，当可无虞。山西之战，法人驱教民当先，继以西贡、巴衣、马打及真正法人，约八九千人，虽得踞山城，而为刘团及滇、粤各军所毙者，实不下三千余人。中有洋官二十余人，凡战亡尸多以船装回河内，黑人向法索葬费不允，乞以船送回国又不允，于十一月二十八日哄焚火药库，毙黑白种二百余人，各项炮子，亦炸裂不少。两路统领，转据原派内应及南官所报皆同。臣以彼既内讧，机正可乘，复切嘱前敌用间密探，以守为攻。刘永福退扎兴化后，经臣迭次委解枪炮子药偪码饷银，为其整顿部曲之用。本月初二日，刘永福遣其营官韩再勋率数百人转战而至北宁，请领饷械，因金英、屯鹤一带，均有教民阻截，路不疏通，皆不敢多携。适云南抚臣唐炯函告，业由新安起程，暂驻保胜，臣因覆请唐炯，先为刘团就近接济军火饷项，俾得及时图功。旋接主事唐景崧函称，见有总兵丁槐所部滇军五营来到兴化，因商请先固第二重门户。又据黄桂兰、赵沃函报，黑旗营官黄守忠带勇千余，于初二三等日扑攻山城，毙敌甚多，南策府义民于前月中旬及二十八日两次击退法人轮船，南官谢见、督南定义民于本月初三日战胜法人，擒其总理各等情。经臣查访属实，复饬唐景崧加意激劝刘永福，赶紧整齐旧部，迅图恢复山西，并分饬各路联络义旗，互为援应。云贵督臣岑毓英勇于任事，既蒙圣慈俯如所请，必能闻命即行。臣尤不胜钦幸。惟臣于初四日接准督臣张树声函示有越都戡乱之役，至初八日复准来咨，已奉旨改派岑毓英前往。臣查越都之事，一谓嗣王因法人日逼，欲治议和诸臣之罪，因而乘宴施鸩，矫太妃之命，立前王三子，年十四岁。一谓嗣王私迎洋人入城，各臣请其太妃废之，而立前王三子名膺登者，年十七岁。嗣王因而仰药自尽。臣前以此皆出自传述，其说纷歧，故未敢据以入奏。接准前因，复切致两路统领密查，南官张登■〈忄亶〉仍前两说，并云清化道梗，尚无明文，该国世守藩封，自应遵旨查办。惟查由越南兴化赴其国都，必取道山西、河内、宁平各省，即遶道而行，亦不出此。数省所属皆为后路，见又皆为法人所踞，实不能不通盘筹划。臣窃惟越南数月之闲，两易其主，或亦该国气运使然。况其嗣王犹未奉天朝册对，揆以春秋大义，尚在未成君之列。法人之以越南改立嗣王，及山西之战急登电报者，无非欲以夸示中外，惊骇听闻。督抚为中国重臣，值此强敌四踞藩京受制之时，岂宜轻入越都，忽置后路于不顾。巨谨恭读迭次电旨，饬岑毓英随时相机，务臻妥慎，而又蒙谕张树声派得力将领带劲旅以实南关后路，因知圣虑备极周详。见在滇军已有数营进扎兴化，岑毓英大队，并将继至，南关一面，臣亦布置粗周，楚军仍从此进。惟东路颇觉空虚若东省之师由钦灵一带出攻海阳，会合滇粤楚军，约期并举，彼必不能兼顾。但得下其山西、海阳一二城，河内、宁平，自易收复。河内既复，法人将不击自走。彼时仍由正路直达越都，问罪正名，择贤嗣位，越之陪贰，敢不听从！臣本庸材，无能报效，而愚虑所及，不敢不据实直陈。合无仰恳天恩，饬下岑毓英先行合图规复山西，并仍乞谕张树声檄饬派出将领勇营，改道东出，以示朝廷声罪致讨，先其所急至意。臣尤无任激切屏营之至。所有布置北宁各路防军，严加扼守，督饬刘团迅图恢复，恳请敕下滇军先行合规山西，并东师仍攻海阳各情形，理合恭折密奏，由驿六百里驰递，伏乞圣鉴。

　　请破格重用刘永福疏（光绪十年）黄体芳

　　江苏学政臣黄体芳跪奏，为北圻防务主客势殊，当泯将帅之嫌、惩弁兵之玩，破格重任刘永福，以蒇边功，恭折仰祈圣鉴事。

　　自古四郊多垒之际，最患无援兵则力单，而有时转患多援兵者，其故何也。兵多则统兵之将必多，将多则心不一，权不一，令不一，于是主客之形判，而水陆之势成矣。臣闻华军越军之于刘团，不甚联络。窃为之长虑而却顾也。刘永福以匹夫倡举义旗，虽有智勇，非能驾中朝宿将而上之也。所以得行其志者，上不请兵于越主，下不借力于南官，内无所怵心，外无所掣肘。其士卒皆肝胆相示，指臂相倚，故所向有功。去夏一战于怀德府，而渠魁授首。再战于丹凤县，而贼舰潜踪。去秋之大战于祉桥，而水陆皆捷，此黑旗独战之明效也。自援师集而刘为主兵，余皆客兵，桑台之败，有谓华兵及越弁，与黑旗不洽，华兵早退，致刘军动摇不支者，虽胜败常事不足怪，传闻异词不足凭，然唐陆贽有云：群帅异心，嫌衅遂起，良以彼此观望，伏则为连鸡之栖，动且酿斗虎之怒，势所必至，不可不防。昔段纪明讨诸羌，而郭闳挠其计，李景略挫回纥，而李说妒其名。此大将之为祸首也。楼船会荀彘，而失在争功，强弩迎李陵，而羞为后距。此两军之不相能也。况刘永福起家寒微，窜身荒徼，奋迹之骤，华人轻之，河内陷贼，东京胁和，犹仗孤军，屏蔽数郡，发难之很，法人仇之，移之于宣光不受，许以广安福宁府世袭太守亦不受，矢志之坚，越人愤之，重以越帅黄佐炎惜费忮功，节节索制，就中又有媒糱之者，其区区延颈内向之意，无由自达于圣主，居常怏怏，虽有留防之唐景崧，善言慰解，然而较资地者傲睨自若。分畛域者，肥瘠无关，越弁参商，令先不肃，华兵龃龉，事更难言，所望谅山、粤防山西、滇防诸大帅，遥为声应，密为调停，不惑于越帅先入之言。则犹中外之幸耳。否则踵陈汤之覆车，激而为先轸之免冑。永福一身不足惜，其关系边务之安危，岂细故哉！臣愚以为黑旗军需，已蒙内地协济，自桑台失陷，蓄聚一空，为今之计，多助兵仍不如厚助饷，兵众则诸多阻挠，有利即有害，饷足则听自招募，能守即能攻，轻重较然巳。伏祈敕唐炯、徐延旭等，开晓黄佐炎以戢疑忌之私，激劝刘永福以伸忠义之气，严檄华越各军之援刘团者，惟敌是求，惟命是听。其有与黑旗兵私忿交讧者，及早撤回，若临阵退缩，惶乱军心，即许刘永福以军法从事。盖专责黑旗以力卫北圻，有数便焉。跳荡佽飞，人地相习，一也。发纵指示，号令自由，二也。中国与法，容有修好之时，刘永福与法，断无降心之日，既荷朝廷重寄，其锐气不惟百倍于法兵，且将百倍于华兵，三也。自来卤莽之将，不可独任，刘永福沈鸷善谋，苟诸军协心，必不至以轻敌偾事，四也。上年冬月，黄桂兰师老失利，徐鸷旭亦病未能军，粤防新挫之余，计必相时后动，而刘永福义无坐视，自当奋翼黾池，五也。比来疆臣镇将，或远驻越境，或列守海壖，雷动云屯，陆詟水栗，虽汉之四将军，联船会讨，唐之九节度，分道出师，何以及此，且闻河内有内应献城之说。安江、河僊二省，有起意驱虏之谋，尤宜谕令水陆各营，驰檄南定、河内、东京、西贡等处，示以天兵即至，先声以夺之，多方以误之，即用彼索赔兵费之计，还以责偿，而视彼恫喝我国之言，倍为名正；彼兵少于我，愈增而愈杂；饷巨于我，愈括而愈罄；一闻警报，众必惊惶。但使法廷之备分，则越人之气壮，滇粤之势固，即南北洋各海口缮守之力益舒，而北圻寇兵，知中国大举，必惴惴于腹背受敌。刘永福以虎踞之师，临乌合之众，蔑不济矣。方今寇伺北宁，众议必谓厚集援师，徐图进取，其任非刘永福所能胜，中朝岂曰乏才。何至倚若辈为长城寄！而臣谓宜重任者，非左刘团而右华军也。就地用人，主优于客，既资先导，宜一事权，语云谋定后任。又云师克在和，各自为谋则不定，各自成师则不和，不定不和，则虽猛将如云，雄兵如雨，不如谋专而断、师简而精之为得也。臣伏愿皇太后、皇上俯念越南保障，终以刘永福为首功，可否量予奖拔，壮其声威，速其报效，出自逾格天恩。俟北圻，次第肃清，或应用水师之处，非其专长，再归诸大帅部勒，未为晚耳。臣为主客情异，责任须专起见，迫切之虑，是否有当，伏祈圣鉴。

　　敬陈战守机宜疏（光绪十年）吴大澄

　　督办宁古塔等处事宜通政使司通政使臣吴大澄跪奏，为滇、桂边防紧要，敬陈战守机宜，拟请敕调臣军前往广西筹办后路，会同进剿，以资得力而助军威，恭折仰祈圣鉴事。

　　窃闻古之用兵，守法而不泥于法，事当求实用而已。明将戚继光言备边要务，有士卒不练之失六，虽练无益之弊四，论今日之营制军械，日新月异，与古不同，与二十年前剿办发捻各匪之时又不相同，而同归于求实用则一也。自火器之用繁，而弓矢失其利，刀矛失其长，火器之至精者，以快为贵，以及远为贵，以不虚发为贵。或谓泰西各国之利器，未必可恃，当别求制胜之法，以攻彼之所短。此自欺之说，其失也不明，或又谓泰西各国之利器，万不可及，更无制胜之法，以敌彼之所长；此自馁之说，其失也在不学。中国购置外洋后膛枪炮，惟直隶督臣李鸿章所部淮军得风气之先，历年购储精利之器，最为充裕。臣则仿而行之，撙节饷需，陆续筹购后膛枪炮，督率弁兵，认真操演，逐事逐物，考究详明，渐有门径，恍然知器械不备，不可以言战，有精利之军火，而用之不精，亦不可以战也。越南自失山西，滇桂官兵，已与法人开仗，正当力图战守机宜，以振国威而维藩服。据广西提督黄桂兰军营探报，所遇法兵进攻山西之时，带炮二百尊，枪子炮弹共有数百车，每车六箱，轮船所载军火尚不在内。其筹备军械充足有余，已可概见。见在广西官军驻守北宁，能否坚持不退，尚未可知。若到规复山西，进攻河内，一无挟持之具，何所恃以资战守。此臣所以鳃鳃过虑，不能不统筹全局，为我皇太后、皇上陈之。夫广西云南之兵，非不勇战也，非不知训练也。戚继光所谓虽练无益之弊，约有数端。中原宿将，狃于刀矛制敌之成见，辄谓枪火炮火不能敌我冲突，茫然不知火器之利钝，其弊一。同一开花炮弹，有前膛后膛之别，同一后门快枪，有上等下等之分，徒务虚名，不求实际，得其中下之品，仍不能命中致远，其弊二。边省饷绌，不能多购利器，如得后门枪一千杆，分拨十数营，兵多器少，仍难得力，其弊三。后门快枪精练之技，目力能及一里，练之不精，虽近不准，临阵仓皇，徒糜子药，即有利器，与无利器同，其弊四。后膛钢炮，有开花弹，有钢铁炸弹，用药多寡不同，起码高下不同，考究不精，时有出入，其弊五。天津机器局自制火药，已不如洋药之精，广西云南未闻有仿照洋药制造之法，购炮而不购药，或以土药代之，药力不足，则子路不壹，其弊六。购枪必多带子，购炮必多带弹，子既备临敌之用，又须备操演之需，子弹不充，购运不及，费用稍多，后难为继，其弊七。有此七弊，则火器之利，不能得其实用，虽颇牧之将无所用其谋，贲育之勇无所施其力，偶获胜仗，不足为凭，小挫敌锋，不足为喜。此非疆臣之不知兵，亦非将士之不用命。风气未开，则见闻不广，既乏精心考校之学，亦无专司教习之人，因陋就简，职是之故。以臣之愚见，临渴而掘井，犹愈于不掘者之终不得泉也。病亟而蓄艾，犹胜于不蓄者之终不得药也。臣于后膛枪炮练习一二年，近于淮军将领讲求三四月，零星机括，必亲自研求，施放准头，必细加试验。就中国统兵大员而论，熟知外洋军火之得失，唯湖南提督周盛传与臣意见相同，选将练兵，简器教操，亦大略相等。周盛传所统盛军，为李鸿章部下最为得力之师，畿疆门户，赖以拱卫。其势不能调赴广西。臣所统率吉林防军三千余人，及添募之一千三百余人，大半淮军淮勇，本系奉命来津听候征调之军，跋涉劳苦，皆分所应为。惟愿朝廷俯念广西边防紧要，责成微臣统兵前往广西，筹办后路军火转运事宜，与广西抚臣徐延旭并力而图，除臣所带哈乞开斯后门步枪二千五百杆，呍■〈口比〉得立灭得后门马枪五百杆，克鹿卜后膛陆路轻炮十六尊，克鹿卜后膛过山炮八尊，金陵机器局所制两磅后膛钢炮十二尊，尚须另筹巨款，添购后膛钢炮一百余尊，后门快枪一万余杆，分发广西前敌各军。由臣会同徐延旭督率诸将，尽心操演，三五月以后，必有成效可观，约计各项军火筹备转运齐备，至速亦须八九月。训练详明，布置周密，俾前敌各军有恃而无恐，庶我军用炮用枪，事事足与法人相抵，乃可力图进取。本年六七月以前，但能固守北宁，无意外之虞。至秋末冬初瘴气收敛之日，方可会各军分头兜剿，为规复山西、进攻河内之计。此兵家谋定后战之法。臣所谓临渴而掘井，病亟而蓄艾，不掘则不能救渴，不蓄则终无由疗病也。议者谓北洋海防，为京师屏蔽，不宜稍涉疏懈。法人狡焉思逞，声东击西，亦意中之事。大沽北塘，兵力尚嫌单薄，东路滦州、乐亭各处，尚属空虚。臣于上年十二月查阅海口，拟俟春融移师驻扎滦乐一带，分段防守，曾经奏明在案。第思法人既得山西，必以全力围攻北宁。该处水陆要隘，均须添派驻守，如果北宁厚集兵力，相持不下，臣料法兵自顾不遑，安有余力分扰他处。惟恐空言恫喝，在所不免。南北洋及闽、浙海防，本当竭力筹备，未可稍松。至臣军调赴广西以后，京东沿海各防，应派何军填扎之处，拟请敕下李鸿章妥筹调度，严密防维。淮军尚多得力之将领，似尚不致为难。臣为广西边防紧要，统筹全局，力求实用，以效愚忠，谨缮折由驿驰奏，是否有当，伏乞圣鉴。

　　密陈防守兴化拔赴前敌疏（光绪十年）岑毓英

　　太子少保云贵总督臣岑毓英跪奏，为密陈官军防守兴化情形暨微臣拔赴前敌日期，恭折仰祈圣鉴事。

　　窃臣于光绪九年十二月二十四日，曾将遵旨密筹防御各情，恭折具奏在案。嗣于二十五六等日，迭据记名总兵丁槐禀称，十八日带同各营员，往兴化东南面沿江一带，踏勘地势，修筑营垒。据探报法人驶轮船数艘，来至屯鹤关湾泊。该总兵即带队往沱江口查探敌情，到彼时已戌初，于江边遥见对岸火光烛天，人声鼎沸，遣人前往窥探，据土人声称，法人因冬晴水浅，轮船难于上驶，由沿江各村聚集小船竹筏数百只，欲由沱江过渡，来攻兴化等语。该总兵即星夜回营，豫备迎敌，并挑派队伍，于江边埋伏以待。十九日又据探报法人绕由眉支关下面过渡，焚烧村寨。该处系南将刘永福部下黄守忠驻防，当即知会刘永福，派队往援，贼已退去。二十日又有法人教匪约数千人，复由沱江口驾小船竹筏过渡，直犯兴化，经丁槐督饬各营埋伏枪炮各队，乘其半渡击之，毙匪颇多，我军亦阵亡一名，带伤二名，匪等见江边有备，不能抢渡，退回对岸。于二十一二三等日分踞富有村、无赖社等处，搬运大炮，仍欲过江攻扑，已传知各营严加防备。此上年十二月十八日至二十三日防守兴化之实在情形也。臣查法人用兵，以轮船大炮为其长技，今彼轮船既难上驶，复狡焉思逞，正好诱其深入，痛加惩创。臣所调总兵马柱、雷应山，副将王用梅、李朝有、王茂林，参将赛春、马维骐，游击段发科、桂尚华，都司牟见璋等各营，均已次第来到；保胜军火军装，亦经解到。因船太少，只能陆续进发。臣定于正月初八日，约同主事唐景崧，自保胜开拔，驰往兴化附近地方，择要驻扎，督同各营将领暨南将刘永福等，相机防剿，并疏通由兴化，往宣光、太原、北宁之路，联络粤军，共图补救。惟越南北圻各省，十数年来遭土匪吴阿终、黄崇因、李扬才、陆之平等迭次蹂躏，村舍邱墟，荆棘满道，军士裹粮而行，披荆斩棘，跋涉不易。臣前派记名提督吴永安分带六营，由开化出白马关往守宣化。据该提督禀报，巳于上年十二月十七日自开化启行，而由开化府城至宣光，尚有陆路一千三百十余里，约在本月初间，方能到防。臣所部虽共计万人，分为两路，每路不过数千人，而以当方张之寇，必须联为一气，奇正相生，庶免单弱。臣已饬该提督俟到防后，即挑带三营，由间道拔来兴化会合，以厚兵力。至保胜、蒙自一带，为官军后路，所有廷寄夹板、奏折夹板及各处公文，均由此路台站递送，又省中解来粮饷军装，亦由此路转运，在在均关紧要。臣见檄饬办理营务道员汤聘珍留驻保胜，帮办营务道员陈席珍留驻蒙自，责成分认筹办以昭慎重，合并陈明。所有官军防守兴化情形，暨微臣拔赴前敌日期，谨恭折由驿驰陈，伏乞圣鉴。

　　筹划防务疏（光绪十年）崔国因

　　詹事府右春坊右中允臣崔国因跪奏，为安危呼吸，筹划须详，恭折仰祈圣鉴事。

　　窃以中法因越南之事，至于龃龉，法国包藏祸心，不特有意侵吞越南，亦必寻仇中国以逞其欲，无以备之，则割地偿费，必有无厌之求。臣静验当时，综稽前事，而知向日之所以失算者，其弊有三。今日之所当亟筹者，其要有三。请一一陈之，恭候采择。自道光二十年以来，洋人窥伺内地，浅试深尝，我之所以屡次失算者，其弊在粉饰，在恇怯，在无备。何谓粉饰？道光二十年夷人扰天津，自津回至山东，山东抚臣托浑布奏，夷船过山东内洋，接见时甚为恭顺，声称伊等志在乞恩。二十一年夷船犯粤，杨芳与粤抚奏各国贸易之夷人，实未随同滋事，既而许以六百万款，夷人始退出四方炮台，而将军乃以痛剿大挫其锋，义律穷蹙乞抚入奏。夷船犯厦门，饱掠而去，督臣颜伯焘以收复奏闻。继而又扰浙省，破宁波，破镇海，掳掠而去，奕经奏大兵进攻宁波，逆夷畏逼窜退，遂乘机暗袭镇海，极意铺张。夫夷人之猖獗如彼，而当事之奏报如此。事前而玩愒，事至必致仓皇，皆粉饰之言误之也。何谓恇怯？道光二十一年，伊里布奉朝命剿贼，乃与夷目义律分庭抗礼，遣家人赴海上犒师，琦善至粤，先存一不敢战之心，夷船攻靖远炮台，提镇请援，琦善恐壤和议，不敢发兵，至提臣亡而炮尽与敌，遂至割香港之地以言和。二十二年，杨芳到粤，亦议羁縻，夷人淫掠，致干众怒，粤民围之，义律几不能免，当事恐败和议，亟为排解。犯浙之役，提督余步云请遣人赴夷船暂示羁縻，将军奕经赴浙援剿，乃托言兵力太单，遣人招勇，留苏三月，未向浙东。迨夷人攻大宝山，奕经巳先时率护军逃走，参赞文蔚移营退守，前军无继皆陷，文蔚遂奔曹江，夷船犯苏宝山，督臣牛鉴见之失措，以藤牌八百自护，并弃冠履杂军校中而逃。东西炮台遂陷。台湾之战，将士俘获夷人，当事不准正法，欲以市德于夷。至咸丰十年，泰西各国内侵，大学士瑞麟带京兵一万，胜保、绵勋又共带八旗禁兵万人，赴通州防剿；夷入通州，诸军皆溃。嗣攻海淀，禁兵不战而溃。此将士恇怯之情形也。何谓无备？道光二十年，夷人侦浙之舟山无备，遂入舟山，琦善在粤，以抚议已定，请撤沿海防卫，官艘舵工水勇散遣殆尽，夷人见虎门空虚。遣人挑战，遂夺虎门、大角等处炮台。二十一年，又犯厦门，厦门水师以粤已议抚，散遣水勇，当洋船连樯而进，将士皆游涌而逃，继又犯浙，浙省亦以抚议已成，裁撤官兵，致临时失措。二十二年，又犯圌山，绅士请于两岸设防，常镇道周顼曰，铤而走险，彼必不来，夷船遂抵镇江。至江宁，时寿春镇兵巳到，将弁请战，督臣牛鉴曰：虎须未可捋也！请闭城登陴，则曰是令寇疑我；钟山遂为所据。是年安徽抚臣程楙采闻警，铸铁锁横东西二梁，报销银十万两，议抚之后，弃置江干，遂为废铁。咸丰七年，英、法、俄、美犯粤，以致书督臣叶名琛，语多狂悖。叶名琛置之不答，亦不为备，至于被掳。九年又至天津，虽有截港铁链，港口铁枪，防守无人，尽为所毁，遂陷炮台。当夷船来时，皆当炮口，而炮不能中的，虽有若无。十年夷船过大沽之沙洪，胶浅不能动，而莫敢乘间，塞港有船，无人管理，遂令长驱直入。此皆无备之情形也。夫前事之不忘，后事之师也。兵法善攻其瑕，则坚者亦瑕。善持则瑕者亦坚，知其瑕而先事图之，即转危为安之道也。然则今日所当亟筹者可得而言矣。一则京师根本之地，宜选将、选兵也。查咸丰十年，泰西各国内侵，其众不过万人，且多潮人乌合之众，京兵数十万，并无一矢加遗，后穆腾阿带禁兵往剿枭匪，屡遭败衄，然则京兵之无用，不待言矣。昔胡林翼论用兵，言城市之人，不如乡镇，乡镇之人，不如山野，谓油滑者难于驾驭，朴实者可共死生也。今以根本重地，而托诸必不可用之兵，不待智者而知其失策矣。应请饬知兵之督抚，择从前久历行阵之将，练兵万人，实之京师，以固根本之地，方为万全；否则临时必致张皇失措，势可危矣。一则畿辅平原之地，宜扼要掘濠也。客兵之来，利于速战。若使所向无前，不特锐气莫当，亦恐设防不及。查泰西各国鏖战，近日每尚开沟。盖以火枪之势，所向莫当，开花炮弹炸裂，则四面皆伤毙。惟开沟而人伏沟中，则我之枪可以及彼，彼之枪不能及我。开花炮弹落于沟上，则不伤一人，即炸于沟中，亦易趋避。纵避不及，只伤左右二人而已。且彼炮车之笨重，辎重之随行，遇有沟濠，则不能继。彼行走多滞，则侦者易于设防。彼搬运多劳，则勇者易于击惰。拟请于自津至京必由之路，饬该地方官谕集民夫，当冲要之道，每隔二三十里，递掘深沟，藉资防剿。或谓濠可以掘，亦可以填。不知掘者人多，而填者人少。难易迥殊。掘于先时，而填于临时，劳逸亦异。或又谓填濠而过，则有濠如无濠。不知填濠而过，前复有濠。彼且行且填，则行甚苦而迟，战必不力。我军伏濠中以遮其前，既可以逸待劳，而于彼已过之濠，我复掘之，又伏濠中以断其后，可以锐击归。彼军入我腹地者，四面皆阱，既有进退维谷之形，而后之援者，亦有不能接续之势。匹马只轮，必无返矣。或又谓掘濠之举。似涉张皇。不知谋不可以不豫，机不可以不密。如海口无事，则静镇以从容。如兵锋既交，则成算须迅速。在当事审其缓急而行之耳。或又谓御贼者势当御于门外，宜拒之于海口，不必防之于近畿。不知藩篱之防。固宜严密，腹心之地，尤惧空虚。英人以岛为国，水师雄视欧洲，而伦敦都城练兵尚数十万，焉敢以海口有防，而近畿遂可无备哉。一则乡镇要之区，宜合众团练也。查军兴以来，直省均行团练，其得力者惟安徽之金波圩，浙江之包村，湖南、广东之绅士，均着战功，其它则未闻焉。盖实用之与虚文有别也。其平时无训练，其统率无将材，其临阵无纪律，虽名团练，而实不能一战也。然湘、淮各军，其始所招之勇，即乡镇之民，及其成军，则屹然可恃者，由其训练有方，统率有将，纪律严明也。直隶、宣化、大名等处，本有练军，已历年所，诚饬该镇移此军于扼要之区，再集民间新练，以旧练之军训练而统率之，必缓急可恃也。且团练之益，尚有胜于兵，村野之民，能耐劳苦；一也。人自为战，不需筹饷；二也。保卫乡里，奸宄不生；三也。如教之有方，行之得力，则畿辅内隐隐有数十万雄师，亦保固根本之一道也。至于各口海防，该督抚经营累年，自必确有把握。惟闻闽省军容非壮，器械未精，炮台之位置不尽冲要，当此时事孔亟，岂容稍有疏虞。且该省船局，历年建置，费用甚巨，尤宜加意保护，应请饬该省督抚悉心措置，庶乎有恃无恐。臣一得之见，愿献刍荛，非敢越分忘言，鳃鳃过计也。伏见数十年中外交涉，有难弥之衅隙，有无厌之诛求。其咎总因失算于先，以致棘手于后。日本以蕞尔小国，觊觎台湾，当事者惮于用兵，轻言致犒，旋师未几，又灭琉球，谋之不臧，无怪法国之蔑视矣。臣所以追维往事，不胜愤惋之填胸也。且法国之在欧洲，其势亦不振矣。一挫于俄，再挫于英，继灭于德，近又顿兵于马达加斯加之小国而不能取。越南蕞尔一隅，与之相持，且一年余，其间杀伤相当，法之兵力非强也，但恐我为积威所劫。兵未交而先慑，战方剧而言和，则为江河日下之势矣。当乾隆年间，美国本为英属，以征税无度而自立，英以全力征之，美国首领华盛顿力与抗拒，转战频年，英人师老饷竭，美国遂为自主之邦。迄今将届百年，其国民安物阜，无敢与寻仇者。盖不惮其劳而后能逸，不安于弱而后能强也。泰西之轻视中邦，至今日而已极。今既处不得不战之势，不出于战，断断不能挽回。但须有先事之谋，有坚忍之力，事未至而不可弛，事既至而不必惊，胜负兵家之常，不以小胜而骄，亦不以小挫而馁。和字誓不复言，兵费誓不肯偿，彼越国鄙远者，万万不能持久，师老变生，我得以乘其敝，而向之仇敌，皆起而与之为难，此必然之势也。书曰：若药不瞑眩，厥疾不瘳。战胜而后我乃可以为所欲为，向之失便宜者，即乘势而更张之。亦无往不复之理也。安危之机，实决于此，伏愿监于前之覆辙而慎重筹之。臣为保固根本重地起见，是否有当，不胜激切待命之至，伏乞圣鉴。

　　会议和局敬陈管见疏（光绪十年）李端棻、治麟、潘衍桐

　　署国子监祭酒臣李端棻、国子监司业臣治麟、国子监司业臣潘衍桐跪奏，为遵旨会议，敬陈管见，恭折仰祈圣鉴事。

　　窃维法人凶焰方张，战固可危，而和亦难恃。据李鸿章奏称德璀琳禀陈福禄诺居中讲解等因。在李鸿章之心，特恐失此事机，后将无及，岂知求和愈急，成局愈难。朝廷延访臣工，虑及流弊，诚达观利变之说也。顾臣愚以为弊有在日后者，有在目前者，转圜太易，则彼愈轻我，而得步进步，要挟益多。况各国觊觎，已非一日。倘因法人得志，群起而效之，数年而后，若高丽、台湾、伊犁、库伦等处，均非我有矣。此日后之弊也。德璀琳不过外国一细民，为中国司理税务，其言何足深信。福禄诺虽属彼国总兵，究非奉其君命而来，安知彼非因人疲饷乏之后，忽见我罢枢臣、诛懦将，不知我意所存。因阴遣此二人以尝试我耶！我若堕其术中，遽与预定和款，则我先自丧其威，而彼犹未餍其欲，于是遣使要盟，更端以进，无厌之求，何以应之。此目前之弊也。越人反颜事仇，诚不足惜，所可惜者国体耳。为今之计，亟宜开诚布公，明白宣示，谓彼自与越构难，我自防守边界，与彼未尝失和。但必令彼国特派使臣，专办此事。然后与之定议，庶不至目前则滋其反复，日后则恣其诛求。曾纪泽乃中朝简任大员，今以德璀琳一言而撤矣。我国使臣，彼能胁之使去，彼国使臣，我独不能致之使来乎？又蒙明谕垂询边圉应如何扼守，饷糈应如何筹办，法人应如何辩难折服。夫固守边圉，疆吏责也。豫筹饷糈，计臣事也。法人之狡黠，又非可以口舌争也。我果能于滇、粤两军，递筹接应，前有劲旅，后有援兵，严阵以扼其冲，静镇以观其变，则我之士气稍壮，而彼之兵力渐疲，一俟法使遄来，徐与商议，此则终无以易臣衍桐前奏能战而后能和之说也。李鸿章综理边务，十有余年，切切焉以大局之决裂为忧，而又鳃鳃焉以众口之指摘为惧。窃谓此次和议，果如原折所云不损国体，不贻后患，既能力求实践，亦复何恤人言。伏乞特旨责成该督臣洞察敌情，力持镇定，勿为虚声所震，勿为甘言所欺，以保国威，以全令誉，皆在今日。臣等忝与廷议，固不敢作难行之论，亦不敢为附和之谈，谨披沥上陈，伏冀圣鉴。

　　慎持和议并筹战守疏（光绪十年）张人骏

　　掌广西道监察御史臣张人骏跪奏，为议和当持国体，请敕战守兼筹，以免贻误，恭折仰祈圣鉴事。

　　窃本月初八日遵旨会议，伏读明谕，以法人愿保和局，许其讲解，期于不损国体，不贻后患。臣维法人逼处越南，水陆均与我接，后患盖不待言。然患既在后，则所以防患者，犹属善后之事，而今日所当争者，尤以国体为先。我保属邦，而议及兵费，则失体；我固藩服，而让出边界，则失体。李鸿章谓不损国体，约略其词，似无实在把握，而以前事证之，与宝海议，则该大臣云法不肯遵约，与德理固议，则该大臣云不能遽就范围。彼时胜负未分，法且狡谲如此。况在今日败挫之后哉？窃恐李鸿章虽有不损国体之心，而断无不损国体之事也。即使法人悔祸求成，出于真意，当此战胜攻取之时，其望必奢，其谋叵测，势必多所要挟。我若冀其速和，必至迁就，幸而得当，恐亦不过存越南封贡之虚名，割越南荒瘠之边地；即谓存我体统矣，况揆之事势，且恐未必然耶？该大臣谓滇省通商，于国于民，决无大损，可于各海口通商验之；而不知海口通商，国计民生，受其剥削者多矣。滇粤画界分守，当能永久相安，可于中俄接壤验之；而不知中俄接壤，部落边境，被其蚕食者多矣。方今越境日蹙，而我之提封无恙也。边军虽败，而我之宿将犹众也。诚以讲解为缓兵之计，而特诏沿海疆臣，实力选将练兵，讲求战守方略，一面由李鸿章迎机利导，并示以兵费断不能偿，刘永福断不能去。分界不得尽失越险，通商不得阑入滇中。法能如约，则姑予转圜，不能如约，则仍予坚拒，庶在我有可战可守之备，不致狃于言和，转为法人所绐。法人素诈，动以甘言济其诡术，甚或中国所谓大损国体之事，而彼且以为有益于中国，有利于中国，于国体丝毫无损，诐辞谬论，易受其欺。故臣于不损国体一语，不能不辨之于早，以免后悔难追，并请敕下李鸿章，令将如何维持国体之处，胪款上陈，仰候宸断，庶几措置合宜，彼知敛戢，自不至过肆要求，即和亦较为得体耳。臣固非必欲一战以骋愤兵也，愚昧之见，是否有当，伏乞圣鉴。

　　请早决进剿之计疏（光绪十年）黄自元

　　四品衔河南道监察御史臣黄自元跪奏，为滇、粤边防吃重，请早决进剿之计，明正致讨之名，妥筹布置，以一心志，而固边圉，仰祈圣鉴事。

　　臣闻举棋不定，不胜其偶；又曰名不正则言不顺，言不顺则事不成；自古迄今，未有依违两可，徘徊观望，而可侥幸以底于成者。况兵凶战危，欲与阴贼险很之法人为难乎？臣窃谓我之于法，今日实无可止之势，而有可乘之机，初不必过怀疑虑之见，敢为我皇太后、皇上陈之。当法越交兵之始，刘永福屡挫法夷，朝廷不欲与法失和，故但拨兵馈饷，暗助刘军，成则我收鹬蚌相持之利，败则我无背盟弃好之名。所以为息事安人计者，意固善矣。但此助刘之计，法人岂不知之，乃绝不出一言，以相诮让者，彼盖欲并力越南。俟攘有全土，乃与我寻衅耳。此其阴贼险很之谋，非果形同聋聩也。前与法约，谓北宁乃我兵驻守，若进攻北宁，必致开仗。今则仗已开矣，北宁陷矣！两国之失和，不可复讳，言战固动糜帑金，言和亦勒偿兵费，而且彼焰方张，未必与吾修好，我感未震，亦难遽与求成。况法人狡诈，一面议和，懈我军心，一面进兵，蹈我瑕隙，狼贪豕突，何可不虞。夫越南与法定约十有余年，约定而仍复构兵，则和局之不足凭，已可概见。倘此次苟相隐忍，将贪得无厌，益启觊觎，且使各国纷纷效尤，安所底止，是创法人即以威各国，保越境即以固中邦，全局攸关，初非黩武。臣所谓无可止之势者此也。自庚申之变，似英法诸国，万不可与争锋，乃刘永福地祇弹丸，众纔一旅，犹再三克捷，歼厥渠魁。倘得厚集兵力，安和不恢复越南。是用兵无论中西，祇当较量勇怯。况法人势虽强盛，国实空虚，其集费征兵，有加无已者。不过塞井夷灶之计，背城借一之谋，外强中干，焉能持久。迨至师劳力竭，势将不戢自焚。臣所谓有可乘之机者此也。南北两洋海口，固觉防不胜防，然皆各国通商口岸，牵掣必多，且越南未定，遽行分兵，则彼军志既纷，即兵力亦虞单薄，狡若法人，安肯出此。故其阑入粤境，尚属意中。若思东寇广闽，必在越南松劲以后。我滇粤之师，如锋锐莫当，彼将顾越南不暇，遑恤其它。至沿海各口，但须将领得人，认真训练，不必急于增兵，中彼多方误我之计。臣所谓不必过怀疑虑者此也。夫既无可止之势，有可乘之机，而又无庸过虑于其际，则进剿之计可决矣。发捻等逆，凶焰滔天，然我兵且败且战，且战且胜，而卒就荡平者，以内地之寇，势不两立，有战法，无和法耳。若西洋则人人意中皆有和之一法。故今日苟且议战，明日又隐忍议和，廿年来筹办海防，铁甲洋枪，徒供粉饰，犁靬善眩，忘是仇雠，敌固贪惏，而军无斗志。昔踵旋战旋和之误，今成不和不战之兵，欲抵御而我为敌乘，欲调停而敌不我许，游移两可，进退失据，兵家大忌，莫此为尤。果能上下一心，誓师痛剿，虽胜弗喜，虽败弗摧，譬之剿办发捻，有战无和，志定而山岳不摇，气固而风霆不变。法人虽悍，定可缨縻。臣故谓进剿之计，不可不决也。计决则名不可不正，朝廷冀法人悔祸，故前此无声罪致讨之师，虽擅退如唐炯，亦获包荒，得力刘永福，仅许赀助，究之刑赏过轻，则德威不立；德威不立，则惩劝无由；御小敌不可，况强敌乎？今则衅隙已开，似应大张挞伐，再与各国照会，明正法人侵越权力之罪。并布告天下，使人怀同仇敌忾之心，刘永福、黄守忠等，宜宣布朝廷德意，招为统将，俾效前驱。渠等亡命边儌，又值越南上下，均有贰心，譬如飞鸟投林，无枝栖托，一旦得归天朝、膺懋赏，必能感激自效，一意图功。吏部主事唐景崧，激励刘军，俾知大义。又不避艰险，竭力维持，似宜破格擢任，使监刘军；一以示刘永福归命之有由，一以辅刘永福智虑所不及。若徐延旭庸懦无能，特见朝廷宽大，不罪唐炯，竟敢任情懈弛，致挫士气，应请严加惩处，以儆效尤。唐炯亦当追论失机之咎，量予重惩。黄桂兰、赵沃弃城溃走，伤亡无数，亟宜按军法从事，以昭炯戒而振军威。如此则人人思奋，转战无前，即越南亦将昵而就我，而法不足畏矣。臣故谓致讨之名，不可不正也。计决名正，而妥筹布置之法，莫要于得人。岑毓英虽习知兵事，闻自办马加利一案后亦复稍存迁就，应请诰诫及之，庶终始一心，别无瞻顾。滇粤情形，虽同吃重而云南地较险远，广则逼近寇氛，又当入关孔道，且餫饷接济兴化，皆取道镇南关。若谅山一带不守，则餫饷梗塞，兴化危矣。应请旨令岑毓英移驻镇南关前，以资控制而重饷糈。唐炯轻率任性，若令独任滇防，必致逡巡贻误。是滇抚亟须易置，不独粤抚宜议更张。臣尝论国家用人，当以公正忠纯为上，而廉明肫笃者，亦尚能殚竭血诚。若貌似有才，心实巧滑，如今世所谓人才者，往往无事则熟惯营私，有事则多方卸过，转相汲引，势必至无一实心任事之人，贻害何可胜道。至见在实任提镇，沾染官场及绿营积习，亦复巧滑者多，居高阃而拥厚赀，岂肯更出死力。惟于副参游以下，身经百战之员，择其朴诚勇敢者，使为将领营官，必能奋志功名，不惜顶踵。如在事出力，胥得贤员，则饷糈不至虚糜，军火皆归实济，而行军之道，可期动合机宜。我惟矢志不移，彼将废然思返，俟其输服，乃与莅盟，数十年洋务转机，在此一举，愿勿以饷绌之言自阻，勿为器窳之说所摇。惟独断于宸衷，使操纵之在我，将见海邦詟服。我国家亦长享承平之福矣。臣愚昧之见，是否有当，伏乞圣鉴。

　　派营进扎前敌要隘疏（光绪十年）彭玉麟

　　钦差办理广东防务太子少保、兵部尚书臣彭玉麟跪奏，为派营进扎虎门外沙角、大角东西两要隘，以固前敌门户，恭折仰祈圣鉴事。

　　窃臣到防后，会筹布置情形，业经奏报口口口见委总兵娄云庆添募五营，加紧训练。拟扎虎门前敌，以厚兵力而扼要冲各在案。其时但就见有之兵力炮位，先行布置，故止议专守虎门。昨庆字五营，业巳成军。臣督同娄云庆等，迭勘营地，勘得虎门以外十余里，东有沙角，西有大角，两山对峙，宝虎门外之第一要隘。沙角、大角，两嘴拱扼，旧有炮台，急须修复。此处严防，则虎门可守。虎门守则粤省可以无虞。与其以重兵守后路，似不若进扎前路要隘。正所以兼守虎门也。上年冬臣到防布置时，该沙角、大角二处，有台无炮，见今所购之炮，巳从外洋运到省城，可以分给十余尊，安上此二处炮台。臣军仰荷鸿慈，敕部指拨的饷，可收饱腾之效。见巳派令娄云庆五营，进扎沙角，抽调上年冬添扎乌村。提督王永章所部振字一营，及总兵刘树元之亲军一营，又水师提臣方耀所部，亦拨出一营，计共三营，分扎大角，与方耀见守上下横档，及威远炮台之军，势成掎角，互相援应。又商督臣张树声、抚臣倪文蔚，饬赤溪协副将吴迪文所办渔团内，雇红单船二十只，配齐炮位，给以口粮薪水，即着吴迪文管带，名为靖海水师营，给与关防，以资要束训练而专责任。该营分泊沙角、大角，以便水陆相依，为保固省城门户之计。其余长洲、大黄■〈氵窖〉、沙路、鱼株、乌村等隘，除奏明抽调道员王之春统带四营，别防要郡外，余均照前议办理。所有派营进扎沙角、大角、虎门前敌要隘缘由，谨会同两广督臣张树声、广东抚臣倪文蔚，恭折驰陈，伏乞圣鉴。

　　边事宜持定见任宿将疏（光绪十年）吴峋

　　四品衔江南道监察御史臣吴峋跪奏，为边事屡败，宜持定见，并请简任宿将，以求实效，仰祈圣鉴事。

　　窃闻山西失陷以后，连失北宁、太原，法兵屡胜，我军夺气。然臣谓此国家艰危之会，乃将士磨砺之秋也。忆自咸丰三年，粤逆倡乱，所至披靡，即曾国藩、胡林翼亦曾屡战屡败，仰蒙我文宗显皇帝指授方略，激励训饬，卒使官军声威大震，芟灭凶顽。此往事之可鉴者也。夫兵法千古不易，以粤匪与法人较，法所长兵精饷足，船坚炮利，至短兵相接，殊无伎俩。且其治西贡，脧削无已，民不聊生。若论凶悍狡诈，铤而走险，粤匪亦过之。从前曾国藩诸人，深沈坚定，故卒扫鲸鲵。今法兵炮械虽利，若我军斗智用谋，未必不能制其死命。祇在朝廷坚持是见，任用得人，事固无疑，其用兵在避其所长，使其所短。刘永福尚获大捷，何况大军云集也。今将才则莫如鲍超、刘铭传为最。该二员骁勇立功，曾膺爵赏，特性情傲岸，或为人所短，军营习气，诚不免卤莽太过，以臣计之，当霆军得力之时，李鸿章尚充曾国藩军营委员，铭营为淮军劲旅，非潘鼎新等所可比。当其立功，则张树声尚以知州带勇，今潘鼎新、张树声累任督抚，而鲍超、刘铭传赋闲既久，此后带勇之人，又无声名卓著，出乎其右者，则鲍超、刘铭传抚膺慨叹，亦人情也。臣所惜者，鲍超、刘铭传不当以武职起家耳。设当初报捐佐贰，以功递保，即今十余年之前，早已荣膺疆寄。今或不免听张树声、潘鼎新之进退，此少有志节者弗愿。况其为雄伟奇特之士哉！臣惟军营用人，祇期克敌，使贪使诈，着论兵书，招降纳叛，尚能奏效。若鲍超、刘铭传虽有可訾议，要为中国名将。倘蒙天恩，加以巡抚衔，使鲍超招集旧部，由川入滇；刘铭传统见有淮军，由轮船至广东，陆行出关；所用军火，霆营由南洋，铭营由北洋，分拨接济。臣以为与其以累千百万，偿款于洋人，何如任用宿将之为愈。如蒙俞允，更恳温旨拊循，俾知朝延起用之意，务责实效，既不为苛绳，亦不为曲宥，使且感且惧，自当激发天良，必有以仰酬高厚，亦有以自保勋名，则军事有济矣。愚昧之见，是否有当，伏乞圣鉴。

　　恳催后军及筹划饷械疏（光绪十年）潘鼎新

　　头品顶戴、署理广西巡抚臣潘鼎新跪奏，为途次接据谅山军报，并恳敕催后军继进，及筹划饷械各情形，恭折密陈，仰祈圣鉴事。

　　窃臣于三月十三日自长沙省城起程，二十日抵衡州，下月初间，可抵桂林，计至龙州关外，当在四月下旬。兹于衡州途次，接据谅山防营前福建藩司王德榜禀称，自二月十五日夜北宁失守，该司于二十二日到镇南关，严防溃勇入内滋扰，次日单骑驰往谅山，禀明徐延旭，察看地势，布置四营驻扎处所，周历谅山附近二三十里内外之地。该省西北靠小河，东南靠大山，即通朝阳山、半陇山。若往长庆、北宁，两山系必由之路。城之西北，过小河，即是驱驴墟。倘法人占踞东南小岭俯击，城中竟无立足之地。若以一股渡河扰劫驱驴，则城中粮援俱绝。守谅山必须守要隘，该司即派提督张春发，率正前营分扎朝阳山、半陇山。山之左右，安设地雷，派提督何秀清之正左营，副将吴春魁之正右营，吴镇楚之正后营，分扎驱驴后山，以通粮道。谅山原有粤勇五营，亦派两营出扎城之东南山岭，以三营守城。此地非产粮之区，向来靠北宁接济。今北宁失守，谅山粮源已绝，龙州太平，亦山多田少，向来亦仰食南宁，我军将来进兵，必由内地南宁一带采粮运往，所虑者粤西五十余营，自北宁败后；有妇女者，四处逃散，全不归伍；无妇女者，只归得十余营；黄桂兰退守长庆，因该处无粮可办，兵勇四出，掠取民食。赵沃一军，不知败往何处。刘永福闻其来援北宁，见粤西各军，不战自退，亦收回兴化。此次法人进攻北宁，不过遥遥相击，并未偪攻城池。该军兵勇，有室家者居半，吸食洋烟者居半，闻警先携妇女逃走，致使军械饷银，概以资敌。顷接探报，太原又于二十一日失守等情。据此臣查王德榜久历戎行，忠勇练达，所报军事，自是实情。粤西大枝防军，专恃黄、赵两将，今既溃散至此，是粤军仅存驻守谅山之五营、王德榜之八营，其余均不可恃。兵力愈单，边氛益炽。外有强敌，内有溃兵。安攘交谋，诚为万分棘手。臣心急如焚，不能奋飞，见仍先携随带湖南抚标之小队五百六十人，星速赴关。此后续调永州苏元春二千四百余人。臣过衡州时，该营将备，犹有以地方防务为念者。其实臣署湘抚八阅月，从未闻一土匪滋事。臣已面饬苏元春克期拔队前往，当不致稽延贻误。至提督杨玉科、方友升等新募各营，成军到防，亦恐在四五月之后。况所调湘勇三千余人，以后月饷，能否仍由湘省拨解，所募新军四千人，粤饷能否匀分接济，皆非臣所能豫定。惟李鸿章筹拨军械，闻已解赴梧州，听臣到西时提取应用，但求饷械不至缺乏。目前幸无战事，俟新军毕集，布置粗定，一切战守事宜，或可稍有把握，合无仰恳天恩敕下湖广督臣、湖南抚臣，就近严催苏元春、杨玉科、方友升分别先后，迅速驰赴广西，以备调遣而资捍御。值此时事多艰，外侮迭至，凡在臣子，无不敌忾同仇，腹地则筹饷筹兵，边臣则议守议战，同心合作，内外一心，庶可纾此巨患。臣前蒙圣训，敕于抵防所后，与岑毓英和衷商搉；臣惟张树声与臣接交最久，岑毓英相契亦深，谊属寅僚，而情同手足，矧边疆有事，同在行间，尤当针芥相投，患难与共，断不敢稍存意见，致负平生。所有谅山军情及催调后军，并筹划饷械各缘由，理合密陈，伏乞圣鉴。

　　边事方殷宜筹良策疏（光绪十年）洪良品

　　兵科给事中臣洪良品跪奏，为边事方殷，宜筹良策，敬摅管见，恭折仰祈圣鉴事。

　　臣窃闻古来御边之道，无事则宜防，有事则宜战。法人自夺踞越南以来，日肆鸱张，势将偪我疆界，和局已坏，而边警日闻，所以凌夷至此者，知所以防，而不知所以战，有事而视为无事故也。夫法人越数万里而灭我属国，狡焉思启，此其意岂仅在越南哉！在彼本无中止之势，在我宜有虑远之图。臣请就目前要务，择其最急者，敬为皇太后、皇上筹之。

　　一、用兵宜以全力专注一路也。法人越国鄙远，前为刘义所败，力几不支，乃复添募兵船，侥幸一战，复虑中国之救，声言欲犯广东，侵轶琼州、台湾等处，声东击西，意在分我兵力，使多方顾虑。彼乃得萃力越南，以至有北宁之失。夫备多则势分，兵分则力弱，缓急虚实，贵有权衡。今除天津为京畿门户，宜宿重兵外，其余各海口岸，应令督抚提镇各自设防，所有精兵良将，正宜归并一处，命一威望知兵重臣，如左宗棠、彭玉麟者，归其节制，统往越南，以收泰山压卵之效。即彼犯我沿海诸郡，我以得胜之师，随机策应，势亦无难。如此而先发制人，不至为人所制矣。

　　一、大事宜虚衷以集众议也。夫国家行政，固归君相主持，而成败所关，亦宜博采旁谘，以期允协。近年夷务方兴，往往海外周知，而近侍诸臣，转若讳莫如深，而惟恐有泄露者。夫机事尚密，局外者不可使知，至股肱耳目之臣，均有献替之责，何难盈廷萃议，使之各摅己见，以备折衷。昔大舜之圣，其智在好问察言；诸葛之贤，其功在集思广益，由斯道也。

　　一、用人宜器使以收边材也。夫两军相敌，得人者强，自来祸乱所生，人材即由此出。是故粤有发匪，而湘士以兴，豫有捻匪，而淮军以起。今海疆有事，其沿边材勇非常之士，伏处者当不乏人，请令统兵大臣，留心延揽，或仿古人翘材馆故事，募有能洞悉敌情、制御火器、精通兵法者，罗而致之幕下，俟着有成效，始加保荐。至官军所到，有能团练一军，与相掎角，克奏肤功者，亦予破格擢用。然知人不易，要非器识闳远，体用兼备之大臣，亦不足以语此。此又在朝廷委任之得人也。

　　一、筹饷宜变通以裕财用也。用兵之道，军饷为先。饷所从出有三，曰钱粮，曰厘金，曰关税。其济三者之穷，曰捐输。我朝于钱粮，则不加赋；于厘金，则近多裁并；于捐输，则新议停止；皆属善政，未可更张。所未经整顿，而可资挹注者，唯关税耳。关税有赢无绌，中外共知，乃纷纷以征不足额为辞，藉端如出一口，虽以浙海、江汉为华洋最旺之关，犹可以不敷结报者，其它可知也。然管关之员，无不坐拥厚赀，充盈私橐，即以粤海一关言之，刘坤一署监督百余日，已可捐银十五万两，使充其数而涓滴归公，军饷何患不足，乃诸臣屡以为言，朝廷但令其和盘托出，彼亦徒应以空文。臣以为关税之归监督者，令督抚递署，实核其入款之多寡，以定章程，关税之归巡道者，宜派大臣清查，严稽其报数之盈虚，以惩侵蚀。考雍正、乾隆两朝，武功不废而库帑仍充。盖由利归于国而无一切中饱之故。不此之务，而徒张皇补苴，欲国之富强，不可得也。

　　凡此数端，皆今日筹边之要，臣学术庸浅，不足仰赞高深，诚见边圉有传烽之警，黼座廑宵旰之忧，爰是俯竭愚虑，冀裨万一，统俟采择施行。

　　覆陈密抒愚悃疏（光绪十年）李鸿章

　　前大学士、署直隶总督兼署北洋通商大臣、一等伯臣李鸿章跪奏，为遵旨覆陈密抒愚悃，恭折仰祈圣鉴事。

　　窃臣承准军机大臣密寄，三月二十五日奉上谕，中国自与法国通商以来，讲信修睦，历有年所，惟期永固邦交，嗣法国与越南构兵，当以越南为我朝藩服，不得不为保护。且越境土匪滋扰，尤恐窜入中国边疆，是以派兵驻扎北圻地方，以资防堵，仍一面照会法国使臣，以免彼此猜疑，乃越南昧于趋向，首鼠两端，致使该国教民，抗我颜行。此皆越南君臣，不识事机所致。朝廷与法国，并不愿伤睦谊也。本日据总理各国事务衙门接到李鸿章电报，兴化已被法人据守，粤税司德璀琳密称若早讲解，可请本国止兵等语。自系为保全和局起见。着李鸿章通般筹划，酌定办理之法，即行具奏。李鸿章筹办交涉事件，责任綦重，迭经被人参奏，畏葸因循，不能振作。朝廷格外优容，未加谴责。两年来法越构衅，任事诸臣，一再延误，挽救已迟。若李鸿章再如前在上海之迁延观望，坐失事机，自问当得何罪。此次务当竭诚筹办，总期中法邦交，从此益固，法越之事，由此而定，既不别贻后患，仍不稍失国体，是为至要。如办理不善，不特该大臣罪无可宽，即前此总理各国事务衙门王大臣，亦不能当此重咎也。等因。钦此。仰见圣虑精详，洞烛时势，训勉周至，曲示矜全，曷胜惶悚。窃惟中外大局，关系綦重。若不综其始终本末，则事理不能显著，而筹划恐有难周。臣敢披沥肝胆，谨为圣主密陈之。盖法人之经营越南，实在二十年前，始取西贡六省，为其属地，继复攻夺河内、海防等处，旋踞旋退，偪胁越南与立条约，认为法国保护。斯时中国尚有内寇，未暇诘问，法人以中国向不务远略，误谓铁案已定，遂谋渐占越南矣。光绪六七年间，法人筹兵筹饷，端倪大露，中国始悉其隐谋，议者遂佥陈保护越南，经营北圻之策，所以维体统而绥边圉，其为谋固忠也。无如法人蓄锐积虑，已非一日，竟成骑虎之势，攻城夺地，不留余步，中国争之以口舌而不应，争之以函牍而不应，不得巳而派兵分驻越境，其事虽自朝廷主之，臣之愚见，亦谓借防边为名，隐掣法军之势，不难乘机讲解，使彼此可以收场。八年十月，适法国前使宝海过津，有分界保护之议，臣知相持既久，必致决裂，因与酌订办法三条，以期渐有结束，乃外而疆臣，内而言路，皆不以臣言为然，均谓越地必不可分，通商必不可允，而法之政府，亦不肯遵约，竟撤宝海回国，于是越南之患，愈变而愈棘矣。自昔艰难之世，议论愈多，则是非愈淆，而任事者亦愈无把握。迄于今日，西洋各国，纷至沓来，尤为千古未有之奇局，其中得失利病，非阅历有素者，骤难得其要领，即如滇境通商，他日果得人妥办，于国于民，决无大损，可于各海口通商之事验之。法人即得越南，形隔势阻，岂能遽入滇粤。但使妥订约章，画界分守，当能永久相安，可于中俄接壤之事验之。至于藩邦见削，外侮交乘，中国宜奋兵自强，式遏敌焰，乃为正理。惟是用兵必先训练，西洋各邦，皆以数千年之战国，研究兵理，讲求利器，精益求精。中国风气初开，强弱不齐，未必各省皆有劲旅。用兵必先裕饷，西洋赋税繁重，往往什取三四，一遇战事，富商集饷，动逾千万。中国兵燹水旱之余，闾阎困苦，财力殚竭，未必商民能输巨饷。况有乾隆五十四年成案，孙士毅进图安南，既得复失，高宗纯皇帝撤兵引咎之谕旨，载在方册，前事可鉴。既审势而量力，不能不持重以待时。去岁广西抚臣徐延旭，慷慨谈兵，尝称欲尽歼法众，克复西贡，乃未几而一蹶不振。臣未尝不壮其志，而又深悯其不知彼已，不达时宜也。臣于去夏奉命赴粤，当时起自田里，骤无可携之军，暂驻上海，筹调兵饷茫无着落，适法使德理固来议越事，毫未就绪。曾胪陈和战大局一疏，奉旨饬催回津，筹备海防。秋间德理固复来会议，该使气焰颇盛，要挟较多，不能遽就范围，实亦无如之何。盖法人之欲得越南，始终不稍发劲。倘允其将驻越诸军，退扎边界，非惟众口必哗，亦与庙谟不合。且我军无端自退，与力屈而退，同一弃越，固不如暂与磋磨，徐待其变。故臣于山西不守之后，尚主坚守北宁之议。此臣前后筹办越事，未敢迁延观望，亦非敢畏葸因循也。兹奉特旨。责臣以竭诚筹办。今日事势至此，恐不能如前岁与宝海所订三条之妥，然诚能速与议结，犹可比之遇险而自退，见风而收帆，凡事虑敌之要挟，不如行之于敌未要挟之前，谓其意之自我出也。凡事畏敌之决裂，不如先示以我无决裂之心，俾其计之无所施也。详译税务司德璀琳与法总兵福禄诺函意，似尚不无转机，果其措注得手，则不贻后患，不失国体两层，或尚可以办到。中国诚能先结此案，以其闲暇，选将练兵，通商裕饷，造船简器，内外同心，切实经理，何尝不可争雄于各国。惟是事平之后，我君臣上下，当共卧薪尝胆，讲求实事，不宜复尚空谈，互相牵制，乃有蒸蒸日上之机。至目下法越一事，总当竭臣棉力，以期仰副圣怀。然不能不鳃鳃过虑者，约有两端。大抵国势随兵势为转移，法既连占越地，日肆鸱张，即与讲解，岂能尽如人意。将来越地分界，必有以分界太少为言者。滇境通商，必有以通商宜拒为言者。其它条目不少，指摘必多。臣既膺重寄，固当顺受其责，而不敢有辞，力当其冲，而不敢畏避。但恐意见益歧，则谋议难定，枝节横生。此一端也。法为欧洲强国，而议院各党，持论每有异同。今揆其本计，虽非必欲失和，亦难保无倾邪喜事之徒，别创新议，或要我以必不能行之事，则羁縻之中，仍当竭力迎距，恐难克期成议。此又一端也。夫天下事本难逆料，若办内政，则谋定事举，可以操券而成。惟议立和约，必俟两国俱允，方能定局。其遇事机紧迫之秋，往往一言不合，则玉帛变为干戈，一人阻挠，则风波起于呼吸。苟非众志悉协，时会已到，决难强为撮合。臣前所以屡与法使会议，而无成功者，职是故也。为今之计，挽救不宜再迟，苟彼降心相从，臣必因势利导，赶为设法。万一彼所要求，有必不能从之事，臣当尽力驳拒，不稍迁就，仍复加意笼络，徐图机会。尤愿宸衷豫为审定，何者可行，何者难允，先具大略规模，庶几国是衷于一定，不致为众论所摇，而臣亦有所遵循矣。抑臣更有请者，交涉大事，独任则难于操纵，合办则易臻周密，将来法使若奉其国命来商，应请旨于军机处总理衙门才望卓著之大臣，简派一员，驰赴天津，统筹斯事。臣虽驽钝，必当殚竭智虑，和衷会商，务臻妥洽。如蒙圣明俞允，俾臣届时遵办，大局幸甚，微臣幸甚。所有遵旨据实覆奏缘由，恭折密陈，伏乞圣鉴。

　　论和局难恃宜备战事疏（光绪十年）屠仁守

　　江南道监察御史臣屠仁守跪奏，为遵旨覆奏事。

　　窃本月初八日，微臣得与会议之列，恭读谕旨，并阅各章疏函件，敌强我弱，不禁愤恨涕零。国家内有文臣，外有武将，令事势一至于此，臣工不职，无所逃罪，特贻误在前，顷已时迫势险，即施谴责诛罚，于事无益。北洋大臣李鸿章，淮军之战，势既毫无把握，幸而得一介绍言和者，遂不得不为此苟且目前之计。朝廷平昔恃该大臣为安危，当兹急难之时，该大臣别无奇谋胜算，方以练兵、裕饷、简器、造船为始事。试问十余年来，所一意讲求者，非此数事乎？抑此数事，朝廷曾掣其肘乎？该大臣尚思自诿，其余复何责焉？皇太后、皇上见其如此，而时势又不遑他图，自不得不许其议和，即大小臣工，又安敢付国事于一掷，轻阻其议和。然观该大臣所奏，虑及议和之难，似不容言者更从置喙。然则分界、通商、偿费等类，言者苟有异议，皆可加以阻挠之名，与古人尽群议广忠益之道，未免刺谬。况法人倘或如该大臣所虑，要我以必不能行之事，虽曰竭力迎拒，固难克成议。是和之一字，亦无把握。且安知彼非以和款我，以和尝我，而实将肆其狡计，逞其贪谋也。自来驭戎之方，战则振国势而固人心，和则中敌谋而招外侮。至于迫不得已，出此下策，虽欲不贻后患，不损国体，其势万万不能。夫彼既胁我以和，肆意要求，何所不至。徒恃空言拒却，终不免多方迁就，俯首曲从，贻患何待于将来，损威即在于今日，即如福禄诺密信中语，狂悖横逆，凡为臣子者，实皆耳不忍闻。李鸿章则以为外人夸语之常，不足为怪，使天下臣民悉同此见，无复廉耻义愤，生于其心，设遇危急，淟涊偷生，何堪设想。揆李鸿章之意，不知如何乃为贻后患，如何乃为损国体，况所谓决无大损，可验之海口通商；永久相安，可验之中俄接壤，任意欺饰，与事实正为相反。此中无穷隐祸，该大臣顾曾未置思耶！臣窃谓为今之计，欲全大局，必先杜要挟；欲杜要挟，必当集重兵；外以和示羁縻，不妨于周旋委曲；内以战固根本，要在于惨淡经营。李鸿章始终不以主战为然。此时纵责令整顿防守事宜，徒托空言，非其本志。惟宸衷独断，仍召鲍超、刘铭传等，迅速来京，就京师直隶见有之兵，日夕训练，并相度形胜，分驻通州一带，及近畿扼要地方，尤必使天津距都城二百余里闲，重关迭锁，旗纛相望，令有数百千里之势，不可猝犯，外为津海声援，内作京师屏蔽，彼虽狡诈，容或降心，无理要求，庶几稍戢，及此忧勤惕厉之时，定为有备无患之制，和议未成，不涉震惊，和议幸成，勿轻遣撤。此非为一时一事计也。通商十数国，眈眈环伺，类有轻中国之心，今日和议成，明日将有接踵而起者，如俄罗斯、日本，尤近之国，亦思侵地、亦思纳赂其将何以待之？故选将练兵，非直日后之要图，实为目前之急务。显以杜法人之挟制，隐以防他国之觊觎，即福禄诺以和解为言，犹盛称其兵头米律孤拔主战而不主和，以示收发操纵之计，我何可以专事畏缩，谈笑以谢弯弓，或事势稍有变更，至于坐受祸败。其滇粤边防，沿海措置，宜益加严密，断不可恃有讲解，辄行弛备，不惟使已集之兵，已费之帑，顿归无用，且恐一旦卒有他虞，更为调发，缓不及事。曾纪泽奉使数年，忠勤之志，强毅之力，名重海邦，为法人所忌。李鸿章所谓不能为之讳者，乃天下人所欣谈乐道者也。宜亟召回委以重任，俾曾国荃、彭玉麟等相为倚仗，以图事功，总之羁縻以缓目前之势，坚定以图久远之策，不更待闲暇以玩愒时日，不稍弛备御以隳懈人心。如此定计，或可以战而后和，亦或可不战而和。其于见时之要挟，将来之流弊，较易防杜，而朝廷因势利导，保境息民之意，庶其有济矣。伏望圣明谨持操柄，详审几先，勿专恃和以误大计，宗社幸甚，天下幸甚。臣愚昧之见，不敢雷同附和，急迫上陈，伏乞圣鉴。

　　遵议和局再陈管见疏（光绪十年）李端棻

　　署国子监祭酒、翰林院侍读学士臣李端棻跪奏，为再陈管见，仰祈圣鉴事。

　　昨奉谕旨会议一事，业经遵旨具折覆陈；退而自思，尚有未尽愚悃，谨再为皇太后、皇上陈之。臣窃见李鸿章折内，于分界通商二事，辄斤斤以言官阻止为虑。臣愚以为分界若在未失地以前，则广西宜以富良江为界，云南宜以红水江为界，今势既不能，则正不在数之多寡，而在地之险要。李鸿章议分给法国数省外，我得之无可守，犹弗得也。计不如委而弃之。惟自固吾圉，犹易筹防。查云南旧界，在马白关外四十里铅厂山，中有都龙、南丹两金厂，彼得之即为宝山，且距关甚近。今既与议分界，彼必力争，朝廷方以失地之故，罪我疆臣，今讲和而举以予之，谓之不失国体得乎？通商则彼以无益之物，耗我五金之利。云南铜厂，方有起色，若有漏卮，何以足用。又彼国商人初来，必责我保护，滇民强悍，久与为仇，他日将争厂利，图报复，若再有马加理之事，彼近与我邻，祸且难测，谓之不贻后患得乎。此显而易见者。度李鸿章及总理衙门诸臣，必有以处此。恭读谕旨，谓滇粤如何固守。臣案云南入越，以开化府之马白关为正路，而开化、广南尚有小路，广西以太平府之镇南关为正路，而龙州、镇安亦有小路，宜以二关为重镇，于此增垒设戍，屯兵积粟，筑炮台，置器械，小路亦置官兵严守御。开化镇本驻开化府，近闻云南迤南道亦移驻于此，勿庸更置。惟广西镇南关，距省千三百里，恐呼应不灵，宜移提督驻太平府以资守御，广东宜练水师，驻东京湾对岸，以固钦琼门户，和则扼扎以防阴谋，不和则三省分途出扰，使其备多，久将自困。此固守边防之说也。谕旨又谓饷需如何豫筹。臣案见在滇粤各军，自以各省协饷为度支；云南铜厂，自唐炯开办，去岁多解二十万两，又补前年二十万两，成效已着。四川盐务，更有起色，每月酌拨若干，应由该省督臣力筹接济，则滇饷充矣。广西梧州关税，征收甚富，多为该省各大吏陋规，及一切无益耗费。广东粤海关，素称饶裕，尤多中饱，请敕彭玉麟查实，若能涓滴归公，按成指拨，不无所济。此豫筹饷需之说也。谕旨又谓和局有何流弊。臣以为流弊无穷，防不胜防，而以通商之害为最大。且均一通商，而陆路与水路不同。盖水路有一定口岸，无可挪移，若陆路则乘我不觉，潜移界牌之事，往往而有。此俄人之惯技，法人必至效尤。又法国教民，素易生事，倚势行强，种种滋扰情形，断所不免。近边一带，万一有衅，尤虑内变，是宜通商之始，严定限制，教民案件，概归地方官清理，此杜渐防微之说也。谕旨又谓法人狡诈要挟。臣以为徒恃口舌，以折冲樽俎之间，终恐非计，莫如力求自强以为后图。而今之所谓自强者，无过设机器、购轮船，岁费金钱数十百万，一旦有事，仍不足一试。徒曰和之云尔。往者琉球为日本所据，其地悬海外，犹无余患也。越南自秦汉以来，为内地之日恒多，今为法人有，是与我共中夏矣。其势愈逼，其患愈深，循是以推，何所底极。今者和局未定，臣闻刘铭传忠勇有谋，颇以不得文职为觖望，见值海疆多事，正臣子效命之时，如谓有挟而求，该提督断不出此。伏乞特旨敦促就道，令率淮军以居前敌，勿许托故迟延，立功之后，朝廷不防破格迁除，以昭懋赏。李鸿章老成重望，慎持后路，为之声援。北洋声势既壮，三省边防亦密，彼知我不为所挟，和议或易转圜。万一不成，我亦有备无患，不至滋外侮而贻内忧。然则臣所谓辩难折服者，不在空言而在实政也。伏望宸衷独断，敕李鸿章总理衙门诸臣勿过曲徇，以全国体，以杜后患。臣诚梼昧，智虑所及披沥以陈，是否有当，伏乞圣鉴。

　　请慎重和议条约疏（光绪十年）洪良品

　　兵科给事中臣洪良品跪奏，为敌情叵测，宜慎防闲，大局所关，贵审条约，敬摅管见，恭折仰祈圣鉴事。

　　窃臣十六日至内阁，恭读上谕，据总理各国事务衙门，将李鸿章与福禄诺所拟五条呈览，不索兵费，不入滇境，其余各条，均与国体无伤，事可允行，将来详议条目，如别有要求，自无难再予驳正等因。钦此。臣思去年法人攻夺越南，中国理谕再三，悍然不应，今因败我北宁防军，见皇上赫然震怒，罢斥用事枢臣，拏问失机将帅，势将大兴问罪之师。彼方师老力竭，于是惧而求和，其气固已馁矣。素知李鸿章主持洋务，偷懦惮事，于是怵之以大言，媚之以软语，先占地步，诱之就范围，其计可谓狡矣。臣就其所拟五条观之。如第一条云，中国南界，毗连北圻，法国约明无论遇何机会，或有他人侵占，均应保全助护。此正法人隐病，恐目下刘永福之争夺，与后日越南之匡复耳。我纵不能恤患以救邻，岂忍为去顺以助逆。此其不可从者一也。第二条云，中国南界，既经法国予以实在凭据，不虞有侵占绕越之事。无论法人贪狡，后日盟不可恃，即就目前而论，彼既灭我属国，攻我防军，今果悔罪乞和，则宜返侵地，立旧藩，乃为得体，岂徒以空言搪塞，独专其利以自封耶？其不可从者二也。第三条云：情愿不向中国索偿赔费，中国亦宜许以毗连越南之边界，所有法越与内地货物，听凭运销。夫索费本属无名，自难借口，至北圻边界销货一节，不可遽许，宜令其退出所侵各地，始许通商，既称不入滇境，而条约未载明文，恐其牵混入内以启争端。此其不可从者三也。此外详细条款，臣不及悉知，而中国所当再与详议者，亦有三焉。一曰中国与越南交界不准侵犯。如法先启衅，即照公法偿我兵费。一曰退还越南侵地，以富良江为界，听凭中国另立藩封，无得侵夺。一曰云南、贵州等省，永不通商，其毗连广东、云南之地，向属越南者，再不准侵占尺寸。该敌不从，唯有战耳。自强之计，在能战，不在能和。请敕李鸿章速筹北洋战备，勿得敷衍了结，假和局为卸责之地，臣前日阅福禄诺信函，已知其无能为也。昔匈奴匿其壮兵健马，示弱于汉。今法人侈然示强，其弱可知，闻其兵不足二万，半募越南成军，若与中国久战，又恐越南生变，其饷亦从商民凑借而来，冀索诸中国越南，以图偿补。中国但饬诸将严守各口岸，厚集兵力，随其所向，与之苦战，虽有小败，不萌退心，誓勿偿一兵费，彼万里行师，师劳饷绌，势自难支，不一二年而彼必有变，且自覆亡之不暇矣。此持久以坐敝之之一道也。制敌须求方略，和不可恃，方今老成宿将，尚不乏人，朝廷委而用之，非无可寄专阃者。夫军事之兴废，将士之奋怠，全视皇上意旨所向，有以振动而磨厉之。昔金川一役，久难蒇事，赖高宗庙谟独断，责厉诸将，卒收奠定之功，至今赖之，愿皇上以祖宗为法，则天下幸甚。事关重大，猥承清问，既有愚见，敢不尽言，是否有当，请即饬议施行，伏乞圣鉴。

　　奏陈敌情并设防烟台疏（附妥筹御备情形片）（光绪十年）陈士杰

　　山东巡抚臣陈士杰跪奏，为遵旨覆陈，恭折仰祈圣鉴事。

　　窃臣于四月十一日，接到军机大臣密寄，奉上谕，张佩纶奏请饬边海各军，严防备战，以杜要盟等因。仰见朝廷于息事安民之中，仍寓有备无患之意。下怀钦佩，莫可名言。臣才识庸愚，罔知远大，幸际圣明之世，苟有一知半解，自当据实直陈，以备采择。窃维控制外洋，必先审其虚实，然后议战议和，方有把握。查法人所恃者有三，船坚、炮利、军令严肃是也。而其不可恃者有四。法本穷国，今用师越南，众至万六千人，饷项支绌，难以持久，一也。其大臣不和，兴兵结怨，势多疑阻，二也。劳师涉远，国内空虚，人将有乘其隙者，三也。四国订约，不许扰乱通商口岸，该国入踞越南，得不偿失，如欲移师内犯，既恐各国牵制，尤虑华军袭取越南，前功尽弃，四也。以臣揣之，此次法人呈信讲和，必因饷力不支，其兵船先后来华，不过希图恫喝以遂其计，非敢遽行内犯也。我若稍为示弱，彼必要求无已，即令和成以后，隐忧弥大。臣愚窃以为我虽志在息民，当饬南北洋大臣，多备后膛枪炮，资助滇粤将领及刘永福各军，催令规复北宁等处，幸而获胜，则和议较为易成，即使不能取胜，但与相持数月，法军饷糈必愈奇绌，求和必益真切，因与讲解，其欲易偿，和议亦可持久，似亦以进作退之方，即谕旨能战而后能和之意，臣特就所闻申明敌情虚实耳。至于烟台一口，为各国轮船往来必由之地，如法人肆行内犯，烟台粮行，前已查明登注，当即饬令搬徙，断其接济，并晓谕各国居烟官商，使知衅由法开，该官商去留，听其自便。彼亦当无异词。如法船来烟，仅云议和，自当照常通商，未便罢市，致滋借口。惟有将各港渔户，严密稽查，以杜奸细，责成将领多作地营，相机战守，固不敢稍涉张皇，亦不敢偶形松懈，所有驻烟六营，前已奏派兖州镇总兵全祖凯统带，以一事权，将来应否再派统领钤辖，当俟北洋大臣李鸿章电商前来，斟酌办理。所有遵旨敬摅管见，及办理烟台防务情形，谨专折密陈，伏乞圣鉴。

　　再，臣于三月二十九日在工次接奉军机大臣密寄，光绪十年三月二十六日，奉上谕总理各国事务衙门，昨据道员邵友濂电报德国施翻译官云，洋行接厦门电报，法国提督带兵船八支，过厦门向北开驶等语。法人连陷越南北宁等省，其势甚张，彼以兵船来华，恫喝要求，自在意中。沿海各处，亟应妥筹备御等因。钦此。臣查法人既经得志于越，乘胜要求，势所不免，沿海要隘，诚如圣训，当力求守御以备不虞；而备御之法，不外避其所长，击其所短。该国枪炮之精，迥非中国所能及。无论为战为守，总以开挖地沟，先行避其枪炮为要。臣见饬烟、登防守各营，如法办理，与御史赵尔巽所奏，大略相同。至于以散击整，以暗击明，出奇制胜，仍在将领临时相机为之。总之今日战守，万不可狃于从前击粤匪、击捻、击回之成法。臣惟有严饬将领，勤加训练，使技艺渐臻纯熟，庶几缓急稍有足恃耳。所有钦遵谕旨，妥筹备御大概情形，谨据管见覆陈，伏乞圣鉴。

　　论法事应慎订和约疏（附陈法越情形另画三策片、又法越条约中怀叵测请详晰

　　辨论片）（光绪十年）孔宪■〈谷，玉代禾〉等

　　吏科掌印给事中臣孔宪■〈谷，玉代禾〉等跪奏，为法事有可乘之机，和约尤宜详慎，以杜要挟而防后患，恭折仰祈圣鉴事。

　　窃法人倾国之力，图占越南，外强中干，势成羝触，内则议院疑沮，外则兵士愁怨，商货不得流通，炎瘴难于久驻，土匪煽扰，新附未安，水师阑入各洋，兵力又分，其焰甚张，其情则屈。中国此时，或由越界暗行进攻，或由海道明示牵制，沈机观变，制胜不难，即海口兵船，意在恫喝，实亦能暂而不能久，使其约战，我军但坚持不动，以逸待劳，彼粮竭计穷，终必受创以遁；此其可乘之机也。臣等正拟密陈，适奉传赴内阁，恭读谕旨，并钞单二件，始知福禄诺已议定和约五条，由李鸿章奏呈御览，观其词意，要挟较轻，证以前次所投密书，狡猾之情，业已尽露。其急欲求和，巧于自谋，所当深究其隐微而不可忽者也。夫以事势方棘，李鸿章宛转联络，曲意周旋，得此作一结束，固臣等所甚愿，而论法人心腹之隐，舞其黠诈，遂得借风收帆，转博美利不居之名，使我入彼彀中而不觉，实又臣等所难安。但彼既以不欲开衅为词，有当于朝廷保境息民之心，不得不俯如所请，然所关甚大，诚如圣谕所云，此事为各国观瞻所系，若办理稍不合宜，此后洋务更不可问，不得不倍加慎重。仰见宸虑周详，莫名钦悚。臣等识见迂疏，懔承训示，窃以即就和论，尚有必当首议者，有不可轻许者，有不应含混者，有宜早声明者，有要在豫防者，敬为我皇太后、皇上陈之。

　　一、和约之立，境土为重，福禄诺第一款，但云中国南界，毗连北圻，不知北圻竟将谁属。李鸿章视弃地犹弁髦，谓中国所争在体制，不在区区一越南，实为舛谬。争全越不得，必不获已，且当中分越地，画界保护，永远不得侵犯，此亦足以餍法人之欲，而偿其穷兵黩武之劳，似觉平允。

　　一、保胜、宣光等处，其为越守者尚多，该约中曾未议及。中国固不利此土地，然亦断不能取以附益法人，其应如何定议，不宜缓置。

　　一、法人此时所急者，欲我速撤防越之师，但疆界未定，则撤师之后，皆为敌有，难保其不逼我门户。且中国洋面，尚有彼国兵船，岂有我先撤防，使彼得专力一方之理，应俟和议既成，彼船尽退，再行减撤一半。

　　一、约内兵费一节，据称法人情愿让免，系属节外生枝之语，殊于事理不合。盖彼自首祸称兵，何预中国事。若彼之兵费，当取偿于中国，则中国办防等费，先当取偿于彼。李鸿章既明知不应提到此节，何以犹立专条，殊不可解。我既无所用其赔，彼即无所用其让，必应删去此条，以免后来挟为取偿地步。

　　一、属国二字，法国不肯明认，而任其朝贡中国，掩耳盗铃，殊非正大之体；不若申明中国非利其土地，而法国不禁其职贡，各为得理。此亦有何关碍而必依违其词乎？

　　一、越人朝贡，仍循旧制。倘其朝贡愆期，中国自用中国之法，兴师问罪，法人不得干阻。

　　一、在中国保护地面，许法人运销货物，不准驻兵；亦不准藉护商为名，时来时往

　　一、该约第三条，法国情愿不向中国索偿赔费，中国亦宜许以毗连越南北圻之边界，所有法越与内地货物，听凭运销等语。此即图入滇境，垂涎矿利之端，此二语必须驳正，只可许其于中国南界外运销货物，不得入内地互市，尤不准买运铜铁等类，杜渐防微，庶利源不为所夺，而各国眈眈矿利之谋，亦可不戢自靖。

　　一、刘永福归义天朝，效忠本国，劳勚足嘉，决不可负；越疆残破，将无立身之所，当与法人约明，其在越地，法不得与之为仇，其来中国，法不得藉为口实，庶以作天下忠义之气，坚率土敌忾之心。

　　一、见既议和，法国水师兵轮，即应开回本国，不得仍驻中国洋面。若正在义和，而复添船进口，许各海口开炮轰击，有约在先，不得指为中国有意开衅。

　　以上各节，或宜严词拒绝，或宜虚与委蛇。李鸿章习识敌情，必能因势利导，使之就我范围，其愿从者随时奏明，其不从者设法笼络，一面益修战备，严固根基；一面密谕沿海各大臣，使将法人穷蹙之情形，宣示各营，以励士气。万一彼中途翻覆，各省得以踊跃从事，不至中馁。盖法人势成弩末，虽所共知，然困兽犹斗，亦当深虑。且其言甘词下，正恐中藏叵测，古人受降如受敌，况于和议，何可深恃！谕旨谆谆，以整兵备边仍不宜懈为念，是诚战胜庙堂之至计。然使李鸿章果知机会一失，不可复得，仍当议战而不议和，乃不至顾一指而失肩臂，必若专主和议，亦当不讳言战，然后和约可成，和局可久。臣等愚昧之见，是否有当，谨恭折密陈，伏乞圣鉴。

　　再，臣等非不知任事甚难，言事甚易，而顾为是哓哓不已者，诚以辨论不申于今日，则祸变将贻于他年。谨即法越情形，另画为三策，如蒙采择，固期稍于国事有裨，即未施行，亦幸得以敌情上达。在法人此次兴兵，筹饷艰难，早已势成孤注，不索兵费，汲汲欲和，固已情见势绌。我能借口越南两属或两不属之说，姑与往复，迁延时日，俟左宗棠、张之洞、鲍超、刘铭传等来京，从长筹划，在我则谋定后动，防备已周，在彼则瘴疠方兴，师老饷竭，乌合之徒将溃，新附之众必携。刘永福及南圻义旅，均为彼肘腋之患，瓦解土崩，翘足可待。此时以战则克，以和则固，操纵之权，悉在于我；策之上也。否则竟与约和，画定红江为界，江以南归法人保护，江以北归中国保护，各守定界，不相侵扰，彼欲屯兵，我亦屯兵以防之，彼欲通商，我亦通商以制之，内既塞中国之漏卮，外复杜他邦之欲壑，以防边固圉，为兴亡继绝之谋，以敦谊睦邻，为形格势禁之道；策之次也。如仅就此所议各条，为之申明利害，计较毫芒，则见在虽可遵守，而数年之后，仍复借端构衅，越南不复可问，滇省又将被侵；是谓下策。中外喜于和议之成，不复措意，谓其所求不过尔尔，亦何妨取怀予之，不知彼见我厌兵怯战，将复从而生心，不需索于条约之外，必刁难于条约之中，虽欲据理驳正，必更以用兵索费等词，转相恫喝。且法人彼时立脚已定，锐气方新，较之此时，难易天渊；是谓无策。臣等为大局久远起见，不避烦渎，附片具陈，伏乞圣鉴。

　　再，福禄诺所呈和约第二条内，有法越所有已定未定各条约，中国概置不问之语。臣等再四思维，确系中怀叵测，自应先与订明，以期防微杜渐。假如法人逼胁越南立嗣后侵犯滇境，越人即为先导之约，中国能明知而不过问乎？且法越换约后，越人即将各约呈请中国查阅，有何损于法人，而必禁中国之概不过问。是何居心？况法越同治十三年之续约，中国并未向法诘问，乃其驻京公使罗淑亚，曾经备文照会总署，而此时与中国换约，转云概置不问，是其鬼蜮伎俩，矛盾情形，一一呈露矣。应情敕下李鸿章将此层与之详晰辨论，以免堕其术中，致贻后日之悔，谨附片具陈，伏乞圣鉴。

　　请及时振作疏（光绪十年）周德润

　　经筵讲官、内阁学士兼礼部侍郎衔臣周德润跪奏，为和议将成，隐忧方大，请敕及时振作，以除积弱而策中兴，敬陈管见，仰祈圣鉴事。

　　窃维外人不靖，数十年矣。庚申英、法内犯，贻国家之大耻，约定而仍复晏然。己卯俄人要盟，酿西北之隐忧，事平而旋复泄沓。琉球已矣，置之不问。全越陷矣，莫如之何，我之自强安在乎？夫忧患方来，无弭忧患之策；忧患已去，遂忘忧患之心，贫弱相因，不可为国矣。昔周宣奋兴，六月犹征玁狁；高宗崛起，三年遂克鬼方。中兴之业，肇于忧勤。臣谨择疏九条，为我皇太后、皇上敬陈之。

　　一、习勤苦以建雄图也。我太祖高皇帝惜浮雪之沾衣，俭朴而开鸿烈。太宗文皇帝惧铜雀之悦耳，忧勤而造丕基。当时贝勒诸臣，枕戈待旦，不遑喘息，同辟草莱。迄今蒙业而安，敢暇逸乎？况诸国环伺，较九姓来侵，七恨未复，殆有甚焉，伏愿皇太后、皇上安不忘危，念祖宗栉风沐雨之劳，益勤宵旰，怀异日唇亡齿寒之惧，愈懔冰渊。并通谕内外臣二披肝沥血，尝胆卧薪，力除委靡，宏济艰难，务期君与臣交儆，一德一心，如崇尚骄奢，自耽安逸，重惩不贷，修内而后攘外，道固有相因乎。

　　一、责疆吏以警效尤也。各省督抚，克自振拔者，落落数人，余或工于粉饰，或堕于因循，或误于刚愎，二十年来，开船厂，设机局，筑炮台，增勇营，虚糜巨款，以图奏报之铺张，及仓卒有事，兵船不能制敌，军械不能摧锋，炮台徒耗工程，勇丁又须另募，且敢以未有把握之词，藉图诿谢，丧心昧良，莫此为甚。朝廷以各海口有瑕可蹈，迁就许和，岂得已乎？若不从严惩办，转相效尤，伊于胡底。除唐炯、徐延旭已奉旨逮问外，所有前后海疆大吏，及船厂机局各员，请敕枢臣逐一详查，历来侵蚀何人，见在畏葸何人，重者治罪，轻者褫革，庶操纵有权，疆吏皆知振刷矣。

　　一、清内奸以安腹地也。各省奸徒，以会匪游勇教民为最，湖北、贵州会匪倡乱，而哥老各会，且半天下。直隶、山西游勇剽掠，而沿途滋蔓，且遍东南。广西、越南教民内叛，而恃教逞凶，无处不有。三者一日不去，闾阎一日不安。然办理失宜，非操切激变，即姑息养廱，流毒讵有极耶。夫牧令与民最近，宵小潜踪，匪伊朝夕，岂竟漫无觉察；杜渐防微，其道有二。保甲稽查，兵丁缉捕，法律纠绳，使不致滋扰，所以治标。分授荒田，募入水师，雇充工役，使之各有生涯，所以治本。应请命疆臣责成各州县随时密察，就案严惩，悯兹蠢徒，皆吾赤子，并与以恒产恒业，令其改过自新，万不得已，惩一儆百，亦足解散党与，安靖地方，此标本兼治之道也。

　　一、募精锐以实京师也。考宋初收四方劲兵十余万，列营京畿，以备宿卫。前明京兵三十余万，畿内兵二十余万，诸边不克当此。岂必多多益善，亦居重以驭轻耳。然历代之患在藩镇，贵强干以弱枝，今日之患在西洋，必实内以捍外。时异而势同也。查神机营训练精勤，洵足备干城而御外侮，惟京城内地面辽阔，尚虞分布不周，拟仿汉武召募远方以充八校之意，挑选练勇三四千人，精习西洋枪炮，与神机营相辅而行，并派知兵大员，如刘铭传、鲍超等，督饬操练，于近畿一带，更番屯戍。至神机营津贴，较额饷略厚，但等差各别，亦未一概从优，士卒事畜维艰，安能得其死力，似应选尤精悍，酌加口粮，检料军装，添购洋器，使衣食足而忠义生，技艺精而胆力壮。庶一律精良，悉成劲旅。伏思京师为根本重地，计募勇及加饷两项，岁需不过六十万两，可否敕下户部通盘筹划，设法匀拨，不论如何为难，理当先其所急，腹心固则四体皆安，识微者所虑之于早也。

　　一、会办北洋大臣，宜分驻奉天海口也。北洋所辖烟台、登莱、大沽、北塘各口，为近京险要之区，驻津者全力捍之，若兼营辽海，自山海关至鸭绿江一带，实恐鞭长莫及。倘另派员办理，又虑事权不一，可否即敕吴大澄分驻奉天海口，密顾京师后路，以免扼嗯附背之忧。查盖、复、金州、旅顺、宁远等处，南枕沧溟；而牛庄一镇，华洋互市，为辽河入海之口，设一处疏虞，都中必为震撼。明永乐设巡守辽阳佥事参议等官，广宁伯刘江筹辽海边防，凡关二、城七、墩七十、堡四十一，至为精密，诚仿其意而变通之。台堡森严与兵轮相表里，外杜泰西之窥伺，内树畿辅之屏藩，诚今日急务也。

　　一、南北洋宜联络一气也。陆营转徙甚迟，兵船瞬息千里，一海口有警，各海口救之，如分段停泊，畛域划然，譬如一身，手足不捍头目，血脉不贯肢体，麻木不仁，焉能自立。拟请各省就见有之兵船，及催齐已买未到之钢甲铁甲船，赶紧配齐炮位，练习水师，俟驾驶灵熟后，即令遍巡各海口，彼此易地学习，以备互调之用，并饬分年酌提海防经费，陆续购造大小兵船数十只，分布紧要海口，其余零星港口，但令筑堡置碉，概不添设兵舰，以免备多力分。敌寇宁波，则苏船调赴镇海以截应援；敌寇虎门，则闽船调赴香港以断归路。敌寇厦门，则浙船调赴鼓浪屿以便夹攻。敌寇上海，则登莱之船调赴吴淞以供策应。敌寇天津，则奉天之船调赴燕台，以阻粮艘。由此类推，首尾相应，远近互援，散为正，聚为奇，兵家胜算也。但意见参商，贤者不免。如密谕南北洋及闽海大臣，通力合作，共矢公忠，不以专辖自私，不以分防歧视，声援常接，呼应俱灵，征调数千里，不啻咫尺间矣。

　　一、滇粤当筹善后也。法人以保护中国边境为词，意欲借为瓯脱，屯兵观衅耳。凿红江，修铁路，皆在意中，从兹水路失险矣。法欲于通商后即驻以兵，我当于分界前先扼其要。以广西言之，凭祥、思明、龙州等处，由越入粤之要害也，应立重镇，添营汛，以峻防闲。以广东言之，钦州、之天、涯驿、防城各地，陆路之快捷方式也。应创建陆营以严锁钥。廉州之五雷山、冠山、前海各境，海船之通衢也，应密增战舰以遏敌冲。以云南言之，互市之后，开化、临安边境，法必垂涎厂利，非筑炮台，设重戍，不能杜他族之诡谋。开河之后，蒙自、蛮耗一带，外夷估帆云集，非制扒船、练水军，不足防内河之侵扰。此外随时防范，臣言所未及者尚多，总在疆吏相机布置耳。

　　一、云南宜设机器局也。川、闽、沪、津，风气日开，而云南购运不易，煤山铁矿，各省俱产，而云南宝藏为多。闻滇向有设局之议，军书旁午，未克鸠工，请敕该督抚筹款开局，实力举行，鎗则仿林明敦果伦比筛师拨尼一根之式，炼习必精；炮则学巴雷西克虏伯克勒得布置嘎斯之工，取材必富，不特助滇边之捍御，兼可供黔粤之购求，并延请洋人教习，务期技进乎神，量时发子力必计数十百磅，对垒摧坚，算不遗数千百码，细审己所短，以习敌所长，变化敌所长，以攻敌所短，制器精而冲锋利，重镇巩若长城矣。

　　一、杜中饱以裕饷源也。闻黄桂兰、赵沃之勇，每营仅二百余人，楚、淮各营勇数，至多不过六七成，各省及新疆之勇三十余万，虚额将及十万，勇不可裁，而虚额可裁，每年当节饷五百余万两，天下之税课，司会数倍取盈，仅以所余供上，而犹谓为短征；天下之厘金，官吏百端侵蚀，仅以所羡归公，而犹不尽报部。其中饱什之四五，糜费什之二三，如及时整顿，非必涓滴无私，但能去其太甚，税课厘金，每年当增银一千数百万两，合计虚额及厘税两项，共耗蠹银二千余万两。譬之富室，坐叹贫乏，其子弟挥霍，僮仆侵吞，毫不加禁，鲜有不笑其愚者。然疆吏监督，屡经严旨切责，仍复不悛，欲袪痼疾，其道何由。昔汉选遣八使徇行风俗，唐命采访使考课官人，宋遣官分行廉察官吏，我朝乾隆、嘉庆年间，凡天下大吏大弊，随时派员访查。大吏皆警惧而不敢为非。为今之计，莫如钦简公正廉明之大臣，寄以巡海阅看之责，暗中密访，每省每处抽点数营，额虚则科以重罪，人缺则慨勿补充，而捏报之额可裁矣。畀以钩稽榷务之权，俟给票后，过关过卡，抽验舟车，按簿而责其不符，核实以停其苛敛，而隐匿之弊可绝矣。或谓钦差四出，滋扰恐多，不知清廉为本，贵在得人；供给有常，贵在得法；虽遣使何伤乎？九者当务为急，似宜次第举行。凡事皆创于艰屯，而弛于逸豫，成于恐惧，而败于晏安。汉唐中叶，声灵渐替，光武兴而匈奴款塞，肃宗立而回纥输诚，于铄中兴，烂然史册，况我朝一统开基，八方巩固，犹复忧盛危明，战兢惕厉，予以犁庭扫穴，不难矣。臣不揣冒昧，谨陈管见，伏乞圣鉴。

　　请力筹战守疏（光绪十年）邓承修等

　　户科掌印给事中臣邓承修等跪奏，为敌情叵测，请严敕督臣力筹战守，免堕奸谋，恭折仰祈圣鉴事。

　　本月初六日恭奉上谕，近来越事益急，迭谕沿海诸臣，妥筹战守。适据李鸿章电称，法国水师总兵福禄诺，令税务司德璀琳面呈信函，请准从中讲解等因。钦此。朝廷以保境息民，未尝非计，敕令廷臣悉心详议，仰见我皇太后、皇上统筹全局，询及细微。臣等际此时艰，何敢故为高论，上罔宸聪。惟详阅李鸿章折奏，有愚心所未尽喻者。窃维谋国必量事势，制胜贵审敌情，若不辨其为尝试之词，卒然见信，未有不堕彼奸谋，而沮我士气者。夫法人自据山西以来，破北宁，攻太原，旬日之间，战无不克，其桀骜可知，法不和于山西未失之前，而和于北宁既失之后。有是理耶？德璀琳一中国司事耳。福禄诺亦该国水师一偏裨耳。既无国书之重，又非公使之名，其意以为我兵新破，而特为此不根之言，以窥吾虚实。我若允其所请，则又别有邀求，是不折一兵，不糜一饷，坐享其利矣。我若拒之，则彼必以修好为名。臣等闻法兵虽胜，而饷源困竭，十倍于我；又北圻新定，民心未附，安知非惧我增兵大举，而故为要挟之词。且李鸿章果以和为可恃耶？自通商立约以来，邀求恐吓，无岁不有。我强则所约可保，我弱则有约皆虚；即如该督所据德璀琳函称，兵费一节，可以免议，而又虑法为强国，议院各党，持论每有异同，难保无倾邪生事之徒，别新创议，或要我以必不能行之事，是该督臣后前所陈，已毫无把握，他复何所责哉？又所云不损国体，不贻后患，不过巧为缘饰之词。夫越南属我藩封，既二百余年，一但拱手与人，所谓国体者何在？山西北宁，尽归法人，而我不图规复，纵使画疆，无险可扼，滇粤岂能自守？且使英、俄各国，揆吾怯弱，易于要求，必将环伺而起，其狡猾如福禄诺者，何可胜数。若皆以兵船相胁，朝廷将若之何？此乃祸患之殷，臣等不知疆臣又果有何策以善其后也。夫以今日之事势言之，兵疲饷绌，保境息民，朝廷原不难俯如所请。惟历观前古敌国之患，未有不战而和，亦未有不战而能和者。李鸿意治兵二十余年，不以丧师失地为耻，乃云起自田里，托为审势量力，持重待时之言，以文其爱身误国之罪。此臣等所为恨痛而不能已于言也。臣等以为李鸿章身任畿疆，任专责重，当董督诸军，力筹战守，如法人果有悔祸之心，议和修好，亦须体验实情，不得以敌国游移无据之词，上渎宸听。应请特旨密谕李鸿章，就其原折所陈，此次和议条约中，分界通商，何者应行，何者难准，福禄诺、德璀琳所禀，是否该国公议，一一确实覆奏。果如所云不贻后患，不损国体，该督能确有把握，朝廷保境息民，原不必责以战事。若有迁延反复等弊，是该督臣巧为尝试，自问能否当此重咎；并请严敕沿边沿海各督抚，力筹守御，一面留以可和之机，一面示以必战之局，庶不致临事仓皇，进退无据，一误再误，致堕奸谋。所有臣等会议缘由，谨合词另折具陈，伏乞圣鉴。

　　敬陈管见疏（光绪十年）卞宝第

　　署湖广总督、湖南巡抚臣卞宝第跪奏。为敬陈管见，仰祈圣鉴事。

　　窃臣于前月接到天津电信，知与法国复定和约，仰见朝廷培养国脉，爱惜民命之至意。惟自庚申以后，沿海办理防务，二十余年，制船购炮，募勇添营，糜费金钱，以亿万计，何以各省海防，均无把握，竟至不堪一战。北宁一役，望风溃逃，辱国损威，莫此为甚。伏读本年三月十三日皇太后懿旨，嗣后内外臣工，务须痛戒因循，各摅忠悃等因。钦此。凡百在位，自当仰体圣心，力求振作。时事艰难，通商各国，皆有因利乘便之心，暂时修好，未足深恃，勿以与外国既定盟约，遂谓可长治久安也。须以卧薪尝胆之计，为阴雨苞桑之谋，庶可转弱为强，冀收后效。谨就管见所及，条列所陈，以备圣明采择。

　　一曰求才。海疆重地，必须得人。督抚未必尽属知兵，取有胆识者任之，而辅以著名宿将，亦足保固疆圻。前从曾国藩、左宗棠平定粤寇，克复回疆，旧部提镇中，不乏人才。若任以海江水陆防务，洵堪为督抚臂指之助。至于草泽之中，亦宜留意，军兴以来，如罗泽南、江忠源、李续宾、李续宜及今尚书彭玉麟等，多由诸生起家，勋业卓著。天下之大，岂少英贤，无人求之，故湮没不彰耳。应请敕令直省督换学政，不拘一格，悉心访求，如有其人，即行开具事实，荐举以闻，听候召用，或发交各督抚差遣，贤俊以搜罗而出，人材以磨炼而成。且豫求于无事之时，识拔更真，一旦任使，即可收得人之效。其有徇私滥荐者，予以应得之咎。若所举得人，亦请议奖，以昭惩劝。

　　一曰裕饷。洋人用兵，月饷一人有银十两，或八两者，获有胜仗，另加犒赏，以故人人用命，及至战胜，向败者取偿兵费，是藉人之财以用兵，计亦狡矣。中国包容众类，数十年来，受其挟制，凡有血气者，无不欲食其肉。是中国之人心士气，其为可用，百倍外人。设遇战事，即以彼之制我者还而制之。夺船歼敌，许以重赏，赴义者固慷慨争先，怀利者亦奋兴恐后，以之制敌，胜算可操。惟饷需须早为筹备，直省地丁、关税、盐课、厘捐等款，岁入约五千万两，每岁每省酌留八万两，仿照封存旧例，豫为存储。云贵、甘肃，地方瘠苦，难有赢余，可于各海关照数抵拨，以十八省计之，一年存一百四十四万，十年可存一千四百四十万，以备军火赏需，绰有余裕。此项专为制敌之用，不得移作别需。倘有亏挪，责令该督抚藩司赔补，以重要款。

　　一曰船政。洋人战事，海上是其所长，入江则水面较狭，笨大船只，运动不灵，川途又多矶石，遇触即毁。今之购铁甲船，非江防所便也。而购一船所费动辄百数十万两，且须洋人驾驶，操纵之柄，仍在彼族；以为诚心助我中国，其谁信之？倘以百数十万两，临敌备赏，可得数十万人死力，何必购此无用之物，虚耗金钱。江中兵轮，不必过大，年来各厂所造兵船，每只约费银四五十万两，为日既多，需费亦巨，以一船抵御一船，势仅相敌，而彼得用全力贯注我船，犹觉彼长而我短，不若制造十丈内外兵轮，工料不过二万有奇，先此一船之费，可分造二十船，四面环击，炮火丛集，则彼四面抵御，力必不支。此舍大用小，审利钝以制胜之一道也。此项船只，福州、上海，皆可承造，金陵局添备机器马力，亦可制造。江楚采办木植较易，择宽大地面，增厂购料，合之见有各厂，一年可成二十余船。今福州船厂，仍系法人日意格等主持；据闻该洋员来华，曾奉国王面谕，祇准造三样船式，故所造之船，何者为机器舱？何者为火药舱？不能稍有易置；设以御敌，何处要害，彼尽知之。近来中国亦能制造轮船，加意讲求，数年后似可无须洋人提调。至驾驶之人，闽、广、宁波，熟习水性机器者甚多。臣观前海门镇总兵贝锦泉麾下，即颇有可取。令沿海水师提镇，广为物色，以期管驾得人，便可使船如使马也。见时各省机器局学堂，及出洋学习子弟，尚不堪用，即如江南管带靖远等船之陈毓淞等，均未谙练。若遇战事，殊不可恃。应请敕下南北洋大臣、船政大臣，于制造驾驶等事，务令厂局工员，学堂子弟，悉心探讨，以尽其奥。其有谙习驾驶者，即须专意任用，以资历练。闽、沪厂局，历年精华所在，地处海隅，颇形单露，设有警变，事亦可虞。臣查江西省鄱阳湖边，有数大岛，内通南赣汀建，外临大江，上达楚蜀，下逮苏皖，于此设立船厂，则工料易集，气势亦通，而地居内湖，万无意外之虞矣。

　　一曰器械。自设海防以来，购买外国枪炮及子药等项，出洋价银不下千余万两，而所购器械，或系伊国另造新样，将旧样售与中国，或即伊国旧物打磨见新，售与中国。在中国得之，方以为新奇可喜，而在彼则以上等自用，次等与我，新样自用，旧样与我，与之接仗，仍彼利而我钝也。外国前膛炮仅装一子，后膛枪亦然，设遇机关损坏，子药罄尽，枪炮即成废物，不如仍在中国讲求，较有把握。如劈山炮一尊，可装大子二枚，群子百余，开放力猛，子多可毙百余人，以视洋枪为加胜矣。抬枪可击五百步，洋枪仅击三百步；见时各省军装局，多已改造铜帽自来火，不畏阴雨，以远近之势论之，是我能及彼，彼不能及我，以视洋枪又加胜矣。近见金陵机器局，铸造铜铁炮，较购自外洋者为精，即开花炮后膛枪炮，见已均有能手，使精益求精，直可驾洋人而上之。所有工赀物料价值，其流注皆在中国，即有耗费，非比出洋漏卮之甚，似亦可添厂制办。

　　以上四条，其要在求有用之才，节无用之费，用得其人，器亦可精，费亦可节；不得其人，虽有良法，亦无所施。至于中外交涉，务在权衡轻重以求自立。此次新立和约，有为将来利害所关者，尤宜再三斟酌，慎之于始，庶以后办理不至棘手。在我事事尽心，亭事推诚，既有以服其心而伐其谋，而我人才日富，军储日充，布置周密，又能自用其长，而不用彼之短，彼自不敢轻于发难。即或不然，我亦目处于有余，而足以制之矣。愚昧之见，是否有当，谨恭折具陈，伏乞圣鉴。  
　 
道咸同光四朝奏议选辑下

　　法约无利有弊亟宜豫筹补救疏（附披沥自陈片）（光绪十年）

　　竭诚筹办疏（光绪十年）

　　广东防御情形疏（附与法人议款不可许片）（光绪十年）

　　遵旨严防备战疏（光绪十年）

　　滇粤边防紧要请厚兵力疏（光绪十年）

　　亟宜切实整顿海防疏（光绪十年）

　　遵筹战备情形疏（附陈校对法约并无舛讹片）（光绪十年）

　　法人要挟太甚请严行拒绝疏（附陈赫德猝猾不可委办要件片）

　　敬摅管见疏（附密陈管见片）（光绪十年）

　　法人扑犯营迭迎击获胜疏（光绪十年）

　　条陈管见疏（光绪十年）

　　谨备战守沥陈下情疏（光绪十年）

　　赴沪议约请派大员会商疏（光绪十年）

　　查明边关情形疏（光绪十年）

　　宜筹保护福建船政疏（光绪十年）

　　请简知兵大臣接办闽省军务疏（附请饬提督欧阳利见等援闽防浙片、又派得力将帅驻滇接应片）（光绪十年）

　　基隆获胜情形疏（光绪十年）

　　请豫戒边军相机立应疏（光绪十年）

　　请速筹援闽疏（光绪十年）

　　沥陈省防情形疏（光绪十年）

　　请亟调兵协防疏（光绪十年）

　　密陈筹办情形疏（光绪十年）

　　详陈到防布置情形疏（光绪十年）

　　请亟定战守方略疏（光绪十年）

　　请主持战局疏（光绪十年）

　　请早决大计疏（光绪十年）

　　严申军令并沥陈下忱疏（附筹划越南善后片）（光绪十年）

　　战计已决请毋惑浮言疏（光绪十年）

　　宜令重臣统筹南洋全局疏（光绪十年）

　　敌计将穷结局宜善疏（光绪十年）

　　妥筹补救以裨防务疏（光绪十年）

　　请豫筹持久之策疏（光绪十年）

　　请查办大员偾军辱国疏（光绪十年）

　　请查办闽省诸臣讳败捏奏疏（光绪十年）

　　敬陈管见疏（光绪十年）

　　沥陈愚见疏（光绪十年）

　　覆陈台越战计疏（光绪十年）

　　沥陈闽防情形疏（附陈海防紧要宜分驻重兵片）（光绪十年）

　　通筹台湾防务疏（光绪十年）

　　粤东海防大略情形疏（光绪十年）

　　请速调劲旅救台疏（光绪十年）

　　法约无利有弊亟宜豫筹补救疏（附披沥自陈片）（光绪十年）陈宝琛

　　会办南洋事宜内阁学士、江西学政臣陈宝琛跪奏，为法约无利有弊，亟宜豫筹补救，兼杜婪求，敬沥愚忱，仰祈圣鉴事。

　　台臣见上海报传，法人忽于四月十五、十六两日，密电往来，刻期与我立约五条，和局遂定，瞬息变幻，中外疑骇。人谓其前倨后恭之情不可测。臣知其外强中干之势有必然。盖其处处恫喝，种种要求，其实专伺我之勇怯以为进退，幸而庙谟坚定，无名之偿费，决不允行。然越地全捐，藩篱自撤，滇边互市，轇轕无穷，无惑其急急转圜，饱而扬去也。而臣细绎所约五款，则又隐约蒙混，流弊滋深，敬一一为皇太后、皇上陈之。第一款曰：中国南界，毗连北圻。法国约明，无论遇何机会，并或有他人侵犯情事，均应保全助护。此即明言越南全境，皆归其管辖。臣虽不知其所谓机会者为何如事，所谓他人者为何如人，大抵自虑兵饷弗继，部署未周，恐我突出偏师，蹈瑕袭隙，故豫为此禁制之辞。然其词意浑含，不知所保护者，止于越南之北圻，抑兼及中国之南界。弊一。第二款云：中国南界，经法国与以实在凭据，不虞有侵占滋扰之事。中国约明将驻北圻各防营，即行调回边界。查北圻军报，虽传闻异辞，然北宁诸城失后，而防营仍驻北圻，是北圻固未全陷也。我果坚持战志，筹饷济师，安见不可转败为功，既失复得。今执其要约，遽即撤师，是已失之地，既弃之如遗，未陷之城，亦拱手相授。且彼之侵扰与否，顾我之边防疏密何如耳。豺狼之心，何时何事，不可以藉端构衅，虽指天为誓，岂足为征。况刘永福一军，又不言作何安置。将我为彼翦除之耶？抑听其屠灭而不之问耶？弊二。越之全境，既尽委于法，我所争者但虚名耳。今第四款曰：法越将来议改条约，决不插入伤碍中国威望体面字样，并将以前所立各条约，关碍东京者，尽营销废。辞气之间，虽若以虚名相让，然未明言越南之为我属邦。而第二款则又云：中国于法越，所有已定未定各条约，均置不理。是又显然谓越事无与于我也。弊三。调回防营，则曰边界，运销货物，则曰边界。我以毗连滇境之越界为边，法即以毗连北圻之滇界为边，究竟以何者为界限？弊四。第三款又约明日后遣使，议定详细商约税则，务须格外和衷，期于法国极为有益。夫税务各有自主之权，通商必求两利之道。臣不知其必如何始为极益，必如何始为格外，极益于法，不极损于中乎？必格外而后为和衷，不格外则将为背约乎？专欲无厌，其端已兆，堤防不立，溃决何穷。此尤不可不虑也。弊五。臣不谙洋务，又服官僻远，于当局情事，未能了然，何敢以事后游谈，妄参一解。然习见历届立约，彼皆作简括牵混之词，留为后日刁难地步，此次法人声言索费，明知无理取闹，中国断不能从，而故张大其词，藉以乱我军谋，使我屈意而从其请。中国又但顾输币割地之有伤国体，苟能免此，虽授彼利权，留我隐患，有所不计；至于字句之中，包藏叵测，尤未推求。彼之所要于我者，无不郑重分明，我之所得于彼者，无非模糊影响，业经全权押定，佥议允行，盟歃方新，度无可改。管窥所及，忧愤填膺，窃念大纲虽为细目张本，然详细条款，尚在未定，既限三月后会议，诚宜豫集谋策，逐一研求。如第一款之含混其词，第二款第四款之显相矛盾，第三款之漫无界限，似皆不可不力为斡旋，曲为补救，塞其流弊，俾无蔓延。否则既失虚名，复遗实祸，朝三暮四，掩耳盗钟，各国孰不效尤？中国何以自立？关系匪细，幸圣明留意臣言。抑臣更有虑者，法虽新胜，然炎方暑令，不能驻师，且旷日相持，胜负亦无定局。故欲休兵于越徼，耀武于阿洲，观其授船主为全权，定载书于俄顷，多方以误，百出相尝。今又窥我中国见和即许，议战全虚，彼方笑为堕其术中，我犹谓喜出于望外。我俯而彼必愈仰，我弛而彼必益张。三月之后，难保不瞰我空虚，恣其要挟。李鸿章纵欲细参条约，恐亦非笔舌之所能争。伏愿朝廷勿因和局之成，遽罢边备，云南、广西军火饷需，照常接济，沿海各省，加意严防，庶法人不敢以暂和绐我，更肆婪求。而滇、粤开矿制造，训练防军，亦得乘此间隙，布置周详，责效桑榆，为亡羊补牢之计；大局幸甚。至第三款，有曰法国感中国咨商之意，敬李大臣力顾大局之诚，此语实大伤国体。在李鸿章仓猝定约，未暇致详，然名义所关，岂可以风示中外，可否请旨敕下总理衙门，嗣后换约，概不得着此等语气，以尊朝廷而肃观听。恭折具陈，是否有当，伏乞圣鉴。

　　再，臣接奉简命后，恐有寄谕趣行，立将抚州齐集生童，先行遣散，驰回省垣，并交篆抚臣，即赴江宁，与督臣会商一切。顷闻和约已有成议，臣亦并奉寄谕，自应候新任学臣到后，交卸起程，迎折北上，而区区愚虑，实不敢不直陈于君父之前。臣一介书生，素无阅历，猝任艰巨，自知弗胜，所以闻命而不敢辞者，以会办之旨下，于四月十四日和局未定之前，朝廷方建威抗棱，俯加策遣，主忧臣辱，意不敢畏难惜死，上负殊知。今和局已定，成命未收，则微臣同仇敌忾，既未能遽遂初心，而深维古人量而后入之言，又不能不惕然以惧。窃见我中国年年论自强，日日言御侮，而卒无一效者，其病在有名无实，有始无终。二十年来，练兵简器，南北洋大臣，皆以重勋宿望，久镇疆圻，荷累朝委任之专，竭天下兵饷之力，谋夫勇士，云合星罗，然每逢横逆之来，犹不敢轻言一鼓。臣无更事之智，无保身之明，拥会办之虚名，蒙专奏之重责，位望不足以整军和众，权力不足以调饷用人，而欲图实事求是之功，破粉饰因循之习，不独臣之迂闇，不能有所设施；即张佩纶衔命入闽，赤手空拳，亦恐难于为力也。吴大澄本统东师，督防旅顺，新衔重领，旧贯可仍，至南洋福建，新增会办一员，势不能不开幕府，募亲军，置吏曹，建行馆，岁糜帑项数万金。朝廷果因此次和议，含垢求全，奋然以卧薪尝胆之心，为求艾补牢之计，则综名核实。臣虽驽钝无似，敢不勉竭蠡管，从诸臣之后，逐事讲求，任怨任劳，以期有济；所谓苟利社稷，生死以之也。否则海壖江介，徒然增一枝官，疆吏对之而不怡，岛族望之而生玩，既有损于朝廷之威重，即微臣之进退无据，亦何以监幽独而质圣明。臣久离禁中，駪征僻左，神昏思窒，莫由仰测庙谟，夙夜忧惶，废寝忘食，愚诚所积，披沥自陈。伏乞圣慈曲加鉴察，允臣趋谒阙下，跪聆圣训，俾得遵循，轮船往来，兼旬可返，臣不胜屏营待命之至。

　　竭诚筹办疏（光绪十年）张树声、倪文蔚

　　太子少保两广总督臣张树声、广东巡抚臣倪文蔚跪奏，为遵旨筹办，恭折覆陈，仰祈圣鉴事。

　　窃臣等于光绪十年四月十二日，承准军机大臣密寄三月二十六日奉上谕，总理各国事务衙门，昨据道员邵友濂电报，德国施翻译官云：洋行接厦门电报，法国提督带兵船八只，过厦门，向北开驶等语等因。钦此。四月十八日，又承准军机大臣密寄四月初一日奉上谕，前据总理各国事务衙门，接道员邵友濂电报，德国翻译官云：法国提督带兵船八只，过厦门，向北开驶。昨李鸿章电报，据沪局电称：侦知有法铁甲二、快船二、兵轮一，于四月初一二日，可泊吴淞。孤拔所领各舰，继至等语。等因。钦此。仰见朝廷勤求安攘，训戒周详。臣等忝任边寄，无以上纾君父之忧，中夜彷徨，愧悚无地。遵即密饬琼州镇道，督同将领，加意严备。伏查粤东处处濒海，琼州又孤峙大洋，兵单饷绌，防不胜防。自去年秋冬以来，臣等增兵简器，竭力筹备情形，业经节次奏陈天听，虽仓卒布置，守御难周，然扼要以图，日与将士讲求战守，密饬各属联络绅团，激励忠义；万一彼族狡焉来犯，誓不与贼俱生。此臣等所可自矢者。御史赵尔巽所陈战守机宜，重在以散制整，以柔制刚，其多筑土圩之说，即近日西人子堡之法，洵可辅炮台之不足。至地沟一法，则陆军临阵，尤足以藏身制敌，见在本饬各营及各属团防，因地因时，留心筹办。至柔能克刚，尤一定之理。故近日新建炮台，多包筑极厚纯土，而最忌砖石外露。广东省河，中流砥柱，大黄■〈氵窖〉及属虎门之威远、下横档等处炮台，有从前所筑未能合法者。光绪六年，臣树声抵任时，即验有台墙，陷裂之处。其时防事方殷，势难尽行毁去，当于台墙外迭，垒土加培，或因地审势，改修增造，以期变通适用，曾经奏明在案。本年春间，驻守大黄■〈氵窖〉镇、南炮台之湘军统领记名提督陶定升，勘验该处台基东面，旧日地桩，偪近河滨，日久间有霉烂，恐致牵动墙脚，随即补钉修筑完固。此外新筑各台，并无如原奏所称，曾经演放，不胜炮力，几至挫裂之处。原奏又称闽、广民性强悍，习识洋情，用之两粤，较淮军尤为相宜。臣等参用粤军、淮军之意，业已一再陈明，毋庸再渎。昨奉总理各国事务衙门电寄四月十五日谕旨，恭悉法人在天津与李鸿章讲解，已有端倪。嗣接李鸿章电报，知法款已议定画押，伏惟朝廷息事安人，柔远之谋，原非得已。臣等具有天良，仍当恪遵卧薪尝胆之圣训，振刷精神，随时会商彭玉麟，竭诚筹办，务期有备无患，以副宵旰忧勤之至意。所有遵旨筹办缘由，臣等谨合词恭折覆陈，伏乞皇太后、皇上圣鉴。

　　广东防御情形疏（附与法人议款不可许片）（光绪十年）彭玉麟

　　钦差办理广东防务太子少保、兵部尚书臣彭玉麟跪奏，为严密筹办广东守御情形，遵旨覆陈，仰祈圣鉴事。

　　窃臣于四月十七日，接督臣张树声咨，承准军机大臣密寄，光绪十年三月二十六日奉上谕，总理各国事务衙门，昨据道员邵有濂电报，德国施翻译官云：洋行接厦门电报，法国提督带兵船八只，过厦门，向北开驶等因。钦此。臣按法人自陷越国之北宁、太原、兴化等省，其势日张，肆其狡焉思逞之心，自不无窥伺中华之意。粤省三面濒海，而西南陆地，又与越南毗连，故防务紧要，尤以粤东为先。前陈各要害，有已由督臣张树声早经筹防外，臣上年冬抵粤，巡阅各海口，细察情势，自宜以虎门为入省第一要隘，黄埔、沙路、长洲、鱼珠、乌村次之。大黄窖、南石头、海心冈，中流砥柱又次之。臣已于虎门、大角、沙角、海心冈、乌村、大黄窖等处，安置各营，节节防守。前经奏明在案。目下臣时巡视，督饬娄云庆、陶定升、王永章、刘树元及各营哨官等，演习洋枪器械，以期精熟；测量地势远近，以期取远命中；炮台颓坏者修之，不如式者改之；于炮台后开劈山洞土巷，暗通小门，以藏兵勇，使得隐蔽其身，有恃无恐，以便专心攻敌。再觅圩陇山凹以候临事潜伏奇兵，出敌不意，乘间狙击。炮台左右余基，筑绵亘坚厚土墙，前掘深濠，使各炮台勇丁，得在墙内通行，联络声势，另开便门出队，为游击之师，胜则随机策应，不胜则退守墙内，不致为敌所乘。炮台外堆积海沙，高与炮台等，贼将临时，以水淋透，可御开花炮子，此与御史赵尔巽所奏，炮台后宜节节遮拦，陆阵分路狙击，宜散不宜聚之说，不谋而合。此虎门至省城一带防务之情形也。查虎门以西曰西海，如新会香山、顺德等县，所属之横门、斗门、崖门、蕉门、虎跳门、磨刀门、江门等口，四通八达，港■〈氵义〉分歧。大轮铁甲船，虽不能直驶而入，小轮船则随处可以登岸。臣会商督抚臣，札饬地方州县文武官，办理渔团乡团，实力讲求，选择廉干绅耆以董率之，挑选壮丁以训练之，并颁发章程，拨给枪械，平时则缉捕土匪以消内患，有警则据守险要以捍外侵；举办见已数月，若能历久不懈，自可收坚壁清野之效。阳春县知县萧丙堃，招抚海盗梁辉、刘甜、黄六、崔仕等头目三十九名，随带散盗二百余名，其人均剽悍轻趫，习于战斗，而濒瘴雨炎风，出没潮湿，又其性所能耐，臣已商督臣张树声、倪文蔚将该投诚梁辉等，编为靖海营水师，以之防堵海口要隘，自较新募勇丁，尤为得力。借此羁縻不使为盗，兼可作眼线，缉拏平时盗案，以靖地方。至琼州、钦州、廉州，均偪近越南，臣会商督臣为署雷琼道王之春、高廉镇张德禄各添两营，俱经陆续遣赴防次，并饬于该郡县实行团练，互相联络，以壮声威矣。此省城及虎门以外各防务之情形也。臣统筹粤省全局，沿海及各处要区，均已粗有布置，万一法人犯顺，尚堪一战，惟初拟设一二枝游弋之军，以为闻警声援之用，徒以饷项无出，迟迟未办。此时防务日形紧急，应即设法筹募。又臣调来两江合字三营，由淮阳镇章合才，派提督陶定升，统带到粤，臣饬其分扎大黄窖及海心冈炮台，以固省城堂奥。两江督臣左宗棠，以为广东见无军事，两次饬章合才飞牍致陶定升调该三营，附载轮舶，迅回两江。臣方耀招集新军，若更调去此三营，守御必益形虚薄，是则断不可轻动者耳。法国提督赴津，粤中无闻此说，究未详其船只之多寡，与其要求之虚实。今由厦门北上，其必虚声恫喝，要挟无餍，事在意中。伏恳密敕北洋大臣，务须正词拒绝，折彼奸诈，万不可就其狡谋，许以兵费。盖犬羊贪得之心，有何纪极，此次得志而去，将来必益肆其欺陵。我若徒顾目前之苟安，必贻日后之隐患。若夫损国威、糜巨帑，又不待言矣。伏思朝廷神算无遗，洞烛万里，必早有以处此。方今时际艰难，皇上宵旰焦劳，忧深南顾，凡有血气，莫不思敌忾同仇，上纾宸廑。况臣忝窃高位，兼任兵权，虽老病侵寻，而天良未泯，何敢瞬息偷安，以取咎戾。惟竭尽心力，知无不为，与督臣张树声、抚臣倪文蔚和衷共济，遇事熟商，总期臻诸妥善，以弭外患而靖边疆。所有臣于广东竭诚筹防情形，谨遵旨恭折覆奏，伏乞圣鉴。

　　再，臣正封折间，适接督臣张树声函致总署电音，得悉署直隶督臣李鸿章方与法人议款，闻之不胜骇异。伏惟法人犯顺，率土同仇，臣昨奉光绪十年三月二十六日上谕，敕臣等振刷精神，竭诚筹办防务。臣当宣示各军，莫不踊跃欢呼，激昂思奋，乃甫数日而忽有议款之举，得毋阻赴义之心，而褫敌忾之气。况今日法人有断断乎不可款者。臣素愚戆，忘其冒昧，有不容已于言者，请为皇太后、皇上一一陈之。

　　法人无端生衅，残我属国，及我出师保护，又复肆其豕突，挠败我师。迄今并未大加惩创，遽与议和，何以张国威、示天下。不可许者一。法人并未受创，幡然请款，是必中藏诡谲，或怠我师而徐乘其后，或缓我谋而误以多方，其害无穷。不可许者二。既与议款，不索兵费，更为叵测，敌性惟利是视，忽弃日前所索巨万之费不言，但言越境通商，其中不免有诈，必有十倍取偿于后者，瘠中华以奉岛人，饰目前以酿边患，不可许者三。以一外强中干之法人，凭陵我藩服，吞噬我疆土，堂堂中华，不勤远略，不问其罪，转降心相从，以就其和，使此次得志，而效颦法人者，必狺狺然环向而起，是款一法人，而转来无数法人也，群谋日滋，隐忧方大。不可许者四。云南物产富饶，五金之矿，翠玉之璞，艳称于世，久为西人所垂涎，若与议款，必由蒙自以内，许其通商，迨为日既久，形势险隘，彼皆周知，广传邪教以张羽翼，一旦窃发，不仅通商之是求，将何以支。不可许者五。此五不可者，人人知之，倘漫不加察，贸贸焉亟与议和，以为国计万全，臣固未敢信也。

　　法人自通商以来，前于天津教堂一案，即思启端以偿其所大欲，适为普人所窘中止，旋即狡谋越南，为自强之计。栽中华果以全力决战，审用兵筹饷之分量，彼族万难久持。故先为恫喝以速其和，又貌为恭顺以工其术。其实鬼蜮伎俩穷矣，此揣敌情而可战者一也。我朝以神武开基，将帅得人，远轶前古，嗣平发捻之乱，亦忠勇辈出，贾其余勇，似足定边。忆前议防俄之时，奉旨着中外保荐人才，即以将才不易，存者什一为虑，再阅数年，老成凋谢尽矣。虽攘外不必定用安内之才，而有识究须有胆，曷若及时精选宿将，俾讲求以柔克刚，以散敌整之法，以尽其长。此论将才而可战者二也。道光年闲，奏衅初开，广东三元里团练，义声至今犹在，此外各省因事激愤之案，层见迭出，亦见民间不平之气，不可遏抑。越南刘义，亦中华民也，窜伏荒裔，自全不暇，犹能尚义，屡歼法人，各省山陬僻壤，不乏英豪，闻与法战，莫不闻鸡起舞，共发雄心，愿效死力。此察民情而可战者三也。查万国公法，有可节取者，在战分义与不义一节，如与战不义，伤害天理，不独可以理喻，并可以力止等情，深与齐人伐燕之义暗合，亦足征万法之公也。我朝廷一面通敕各督抚臣，大张晓谕，于通商和好各国，极力保护，专与法人绝好，准各义民诛其天主教士，毁其天主洋楼，罢其驻京法使，撤其生意码头，既销萌蘖，不虞支蔓。此采公法而可战者四也。语云：师直为壮，曲为老，今兵端自法人开，穷兵黩战，掠地争城，欺侮太甚，实为万国公法所不容，宜历数法人罪状，布告中外，使咸知理曲在彼，直在我。不得已而用兵伐罪，明有日月，幽有鬼神，共鉴此衷，应蒙默佑。此卜天理可战而决必胜者五也。有此五可，亦人人知之，倘失此机宜，恐我中华永无自强之日，其将天下后世之非议何。伏乞我朝廷干刚独断，严饬沿海各疆吏，及各将领，防务不可一刻稍懈，尤须洗心易虑，卧薪尝胆，各矢天良，修矛偕作，愤切同仇，以与法人从事。臣虽衰朽无似，断不惜此病躯残喘，稍存畏搜，尚当奖率将士，为各军先。

　　惟宜和宜战，大局攸关，圣明洞鉴，自有权衡，原非臣下所敢妄议。微臣老病昏眊。在军言军，谨冒昧将所有不可款而可战缘由，披沥附片具陈，不胜惶悚待罪之至，仰祈圣鉴。

　　遵旨严防备战疏（光绪十年）岑毓英

　　云贵总督臣岑毓英跪奏，为遵旨严防备战情形，并督饬刘团分兵击退猛罗等处窜匪，恭折密陈，仰祈圣鉴事。

　　窃臣于光绪十年四月二十一日，曾经据险设防，力保红江上游各情，恭折奏报在案。兹于五月初一日，承准军机大臣密寄，四月初八日，奉上谕，署都察院左副都御史张佩纶奏请饬边海各军，严防备战等因。钦此。仰见圣谟广运，宸虑周详。臣跪读之下，钦服莫名。伏查云南出关之路有二。一由蒙自县出蛮耗，顺红江下至保胜，即越南归化府。一由开化府出马白关至河阳，即越南永泾县。而三猛十州，在蛮耗、新街、保胜对面之山后，只相隔一红江。该山上联普洱、车里土司地方，中接元江、临安各土司界址，刘永福驻扎保胜，正据红江上游，其部下头目黄守忠分守河阳、宣光，又有小头目分驻三猛各处。臣前据探报，三月内有法人四五百名，航海由南掌国，至越南莱州地方，起盖洋楼，即十州地面，恐其乘虚掩袭。当即饬署临元镇总兵何秀林严加防备，并密饬，刘永福派所部头目刘仁豫、练中和带勇二营，驰往猛罗驻防。昨据禀报，四月初六日，有法人教匪数百名由山西来至猛罗附近之驼洿社地方，经练中和带队迎击，阵斩法人二名，伤毙匪党三十余名，均退去。四月十五日，又有法人教匪数百名，来至大力社，经刘仁豫伏兵截杀，斩获法人首级六颗，生擒小兵头一名，歼毙教匪数十人。生擒兵头，解至半途，伤重毙命，均割取首级，验明禀报前来，业经发给赏犒银两，以示鼓励。又添派生员刘明光带勇前往协同防守。至保胜一路，臣督同办理营务道员汤聘珍，细心查看山川险要，以文盘州为最，大滩次之。此路水土恶劣，烟瘴最盛，滇军难耐烟瘴，病故不少。臣见挑选新旧粤勇二千五百人，交游击张世荣、梁松生等督带，协同刘永福所部吴凤典等二千余人，于文盘、大滩两岸山顶江边，扎地营十余层，安置大炮，埋伏地雷，据险以待，并将滇军患病之勇，遣回休息，挑留精壮，以记名总兵丁槐、马柱、覃修纲等带领，分扎保胜附近，随时策应。其宣光城内外，见有黄守忠等所带一千六百余人防守，臣另接济饷需，以固其心，并以开化镇总兵蔡标所部三营，记名提督吴永安所部各营，暨开化民团，分扎关边内外，豫备接应。臣懔遵圣训，督饬各将领，实力扼守，不敢稍有疏虞。又钦奉谕旨，法人屡为黑旗所败，其蓄志驱除，自在意中等因。钦此。窃维刘团一日不离保胜，法人一日不能到滇。彼所以亟欲驱除者，势所必至也。刘永福为越南提督，守越南地方，理直气壮，中国官军，自守边境门户，亦在情理之中，均可以与之辩论。但彼族势焰正炽，恐非口舌所能争，若勉徇所请，又恐向义者灰心，数月来刘永福与越南、京中声息不通，忧形于色。臣再三开导，告以天恩高厚，必能委曲保全，其心始安。若予以一官，其部下头目，亦量予位置，将来边徼海澨，皆可随时驱策。惟藩篱既撤，终为云南之患。臣尤以为通商之患小，而传教之患大，越南教民，可为殷鉴。大学士署北洋大臣李鸿章，洞悉洋情，顾持大局，当能权其轻重缓急，请旨办理。臣庸愚之见，自知无裨万一，而事关重大，不敢安于缄默。谨恭折密陈，伏乞圣鉴。

　　滇粤边防紧要请厚兵力疏（光绪十年）左宗棠

　　太子太保、大学士、二等恪靖侯臣左宗棠跪奏，为滇粤边防紧要，请旨敕黄少春迅速成军前往，以厚兵力，恭折仰祈圣鉴事。

　　窃臣前于四月十七日，具奏滇粤边防事宜，请旨敕前任浙江提督黄少春，挑选弁兵五营，并选臣旧部之散处本籍者，编为数营，驰赴广西镇南关外，为王德榜策应之师；其饷项月需，不过二万数千金，请于部拨岑毓英的饷一百万两内提拨。四月三十日，峄县行次，接奉批折，军机大臣奉旨，左宗棠所拟令黄少春、罗大春招募勇丁，前已有旨，谕知曾国荃、刘秉璋一并停止矣。左宗棠着即遵旨来京陛见。钦此。其时法人已在天津请和，议立简明条款五条，故滇粤边防，增兵可缓。惟法人素性叵测，反复无常，微臣再四筹思，疑虑莫释。顷统领定边楚军前福建藩司王德榜，五月二十六日所发电禀，法人果又蠢动。据称十八九日连接探报，法人招匪盗六千、越南教匪二三万、法兵数千，分两大股，一股往宣光、保胜，一股由北宁到谅江。又分为两路，一犯观饼桥、长庆、粤西各营，一犯王德榜、谷松之营，各军请战，潘鼎新谕令毋得生衅，敌见我军镇守，离三四十里，徊徘不敢进。如彼来攻，定当远遏凶锋，并称探闻宣光失守等情。是法人请和之不足信，而缓兵之伎俩并露矣。且自天津和议条款一出，天下臣民，莫不共愤，而深痛恨狡虏之欺侮朝廷也。兹又衅自彼开，法人虽狡，无可置辩，惟有请旨敕下滇粤督抚臣严饬防军，稳扎稳打，痛予剿办，并恳谕旨明发，允臣前请，饬黄少春迅速挑选成军前往，并由黄少春募带水师弁丁赴粤，添造水师船只，会同王德榜，札饬刘永福，挑选熟习海战弁丁，为其管带驾驶，以张挞伐而振天威。其进止机宜，一切听臣调度，该军饷项，月需二万余两，仍由拨定滇军的饷一百万两内，随时由两江催提拨解，应由江宁藩司梁肇煌设立滇粤军饷局，按月分报臣与曾国荃稽考，庶事权归一，而饷不外筹，藉免纷纷繁费之患。一面由粱肇煌先提银四万两，解至湖南，交黄少春迅速成军启行，其驻扎江宁城内靖威营亲军，系臣上年六月所募，弁勇精壮，该营管带官头品顶戴升用提督朴勇巴图鲁刘见荣，廉干朴实，勇往有为，应请饬令带所部驰赴湖南，归黄少春节制调遣，以资臂助。谨恭折具陈，伏乞圣鉴。

　　亟宜切实整顿海防疏（光绪十年）刘铭传

　　前直隶提督一等男臣刘铭传跪奏，为时事艰难，亟宜整顿海防，讲求武备，遵旨敬陈管见，以备采择，恭折仰祈圣鉴事。

　　窃自泰西各国，争立码头以来，或为口岸而要挟，或夺藩属以侵凌，遇事生风，无端欺藐，一波甫定，又起一波，每当临事之际，言战言和，纷纷不一，言战者当审兵将是否可战，器械是否可战，炮台是否可战，兵船是否可战，使徒具空谈，无补于事。言和者当思台湾和而琉球旋失，伊犁和而兵费倍偿，天津和而义民受戮，越南和而藩服授人，剜肉补创，何所底止。夫战不如人而欲图强，犹井中求火也。器不如人而不知变，犹当暑着貂也。今日中国，诚所谓战不如人，器不如人，若不改图，何以自立？见在内外臣工，各陈所见，以抒忠愤。朝廷虚怀下问，询及刍荛，仰见圣主廑念防维，力图振作，无任钦佩。惟办极大极难之事，必须存愈久愈坚之心，往事之失，前车可鉴，如外承严旨，内托空言，或畏难而苟安，或始勤而终怠，或狃于成见，从旁阻挠，或昧于知兵，故为狡辩，甚或以为和约既定，永无兵端，不为防患之计，反谓激烈之鸣，种种因循积习，久在圣明洞鉴之中。此后惟望上下一心，始终不懈，卧薪尝胆，奋发图成，整顿海防，以济因时之急，讲求武备，以开自强之基。若为国家富强久安之计，尤非铁路不可。其中利益，已经臣于光绪六年具奏，并由李鸿章详细覆陈，无庸再渎。除将所拟炮台图式，送呈军机处外，谨将应行整顿海防，讲求武备缘由，敬陈十条，开单恭候采择。伏乞圣鉴。

　　谨呈见在应行整顿海防，讲求武备各事宜，敬陈十条。

　　一、各海口设防，宜分轻重缓急，以期握要。泰西各国，远涉重洋数万里，若与我开衅，势必批亢捣虚，为专注之计，中国七省各海口，惟广东可由香港拖带民船，装兵上岸，如其向闽浙北趋，万不能拖带民船。惟有以兵轮尝试，无论兵轮多少，我中国海口纷歧，万无处处设防之理。用兵之道，宜合不宜分，守御之策，惟在扼要以守险。查各国以通商口岸为要区，轮船以煤炭为性命。如将各通商口岸，并产煤之处，布置周密，守御得法，各国商贾财货，皆在我掌握之中。一国起衅，各国皆非所愿。其兵轮久在海中，即无煤炭接济，又无淡水可食，即窥得我沿海一州一邑不甚吃紧之地，亦属无补于事，可以不战自困；且外洋群居环视，全以强弱为重轻，即寻常无事之时，彼族耳目所及，见我致力于通商口岸防务，皆有可深恃，亦可永杜轻藐之渐。此通商各口设防，宜重宜急也。

　　一、各海口炮台亟宜改建，以重防守。外洋见造炮位，大者重至数百墩，城营之守御，万不能用墙垣为障蔽，见查各口所筑炮台，虽形势不一，然细究之，皆不得法。彼族已有窃议其后者，臣见制炮台图式，赉带来京，恭呈采择。惟台坚尤赖炮利，兵不可守，与无兵等，见计各口驻防之师，至重之地，如两面设守，兵数以六营为率，已足敷用。其次二三营皆可。但必须全用炮队，兼操水雷。盖兵多无益，徒縻饷项，倘敌人另带轮船，装载陆兵，冀由他口上岸，袭攻瑕之故智，则后路须另派接济之师，专备游击，以免重战轻防之失。然非有铁路不能灵快也。

　　一、洋面水师兵船，宜次第筹办，以固海疆。海防以师船为第一亟务，无师船则无海防，各国皆然，我中国万不能视为缓图，见以沿海七省全局综计，须有兵船百只，方敷战守。但目前急于购办，既恐经费无出，又恐管驾无人，水师将领，尤为难得。自设海防之后，惟李鸿章尚肯留心讲求选将造器，水师稍为可观，然管驾之人，或系福建学生，未经阅历，或系陆营将弁，不谙测量。朝廷既廑念海防为急务，似宜另设海部衙门，专力讲求水师；于南北洋以及广东，各设水师学堂一处，延访教习，先教管驾之才，次练水手，必使习业精纯，技艺娴熟，而后谓之成效。将来筹定经费，或按分年递加之法，每年添船数只，大铁甲船价值过昂，见既购有数只，可以少从缓议，似不如以铁甲之财力，先购钢快，计一铁甲船之价，可购钢快五六只，用费既不过巨，而师船岁有所增，且暂可就见有兵船，先为整顿，程功较速，缓急可赖，似与购铁甲之旷日集款，稍得济急之效，所有水师军制，以及设立学堂等事，将来责成海部衙门，另立新章，详细核奏，务使精益求精，不蹈流弊。

　　一、长江太湖水师，急宜改制以收实用。军兴以后，曾国藩、彭玉麟创设长江太湖各水师，原备防内寇而设，见在军火精利，轮船电报灵捷，内寇万难猝起，沿江各营水师，散驻各口，日久惭成额设之兵，与绿营无异。且每年额饷，以及造船之费，不下百余万，若改铁皮十丈长小轮船，每只需价不过万余金，每镇酌裁师船五成，即以陆续改添小轮船数只，较之长龙舢板等船，得力奚啻倍蓰。且长江声势立壮，亦可用御外侮，既节饷需，又收实效；将来以管驾小轮船有效之将弁，酌升外海兵船头领，亦可为广储将才地步。其余如江西、广东、浙、闽；皆可仿照以行。

　　一、福建船政局、上海机器局，宜加整顿，以求实济。自沈葆桢创设福建船政，原欲开拓风气，以图远大。惟一铁一木，皆取材于外洋，每造一船，计值实昂于外购。查近来商船多用铁壳价既不昂，且能经久，其船内修造，尽可搭用中国木料，为价尤廉。近来船厂承办监工之人，多力持必用外洋油木之议，查从前美国造船，不如英国船价之廉，美商多赴英厂购造，美国执政者，严定限制，简明价值，仍令由本国造船，惟恐制船之学中绝，其用意甚远，正与我中国今日之势相合，应请旨敕下船政大臣，开台湾之铁矿，采坚实之木料，考工匠之技能，以定赏罚，较船价之廉昂，以为推广。某船宜行某处，某船宜用某炮，详细考核，刊定章程，泐为成法，不独专造兵船，即商人亦可群来取购，并以广制船之学，日进有功，不至半途中辍。其上海机器局，每年需费五六十万，自开局以来，承辨监造者每不得人，至今所造枪炮，率多不适于用。南北洋互相推诿，不肯严自厘剔，以致敷衍成风，匪特虚糜经费，且为外洋所诮，应请旨敕下南北洋大臣会议，认真整顿，或照福建船政章程，特派大员督办，以专责成而期尽善，庶几可睹实效。

　　一、请筹购大批枪炮，以节经费而免欺蒙。中国自开制造局以来，枪炮固未精利，计值转倍于外洋，各省每当临事，辄仓皇分购价值骤昂于平时，加之轻手中饱，委员侵蚀，所费增倍，而所购绝无良器。查英法各国官厂，向来不自制枪，皆取购于民厂，送由官厂验收，其不能中式者，尽数剔还。此等弃枪，外国不能出售，皆运至中国求销。各省采办，徒慕其名，未考其实，莫辨优劣，甘受欺蒙，一省之浪费无多，总计则为数甚巨，应请旨敕下总理衙门，会同北洋大臣李鸿章，筹款四五百万两，专派熟悉洋务精通枪炮之员，赴西洋各厂，订购后门枪十万杆，一尺径口以外大炮数十尊，一尺径口以内炮，并拖炮数百尊，枪炮分三年解清，价值亦分三年清给，一面分敕各省，分年筹措款项，缴价领用，外洋枪炮，零购则昂，趸购则廉。如新到黎意枪，零购每杆需银十四两，多购可减至七折，炮亦如之。是枪炮价值总计至四五百万两，趸买已省银一百余万，且可在该厂逐细验收，不致受其弃枪，既轻经费，又得利器，亦可稍振声势，实为目前之急务。

　　一、稽查军械，整顿矿务，宜特设军器局，切实经理，以专责成。查各省历购枪炮，为数已多，前门后门，新旧不一，日久半成废器，除沿海各省外，其余风气未开，习用刀矛者，仍指不胜屈。查外洋于简器一事，一国所用之军械，皆系饬归一律，以示专一而便训练，必遇有应行更换之时，亦必举国商谋，全行改易。故其用器也精而不杂，今购器既亟，简器尤不可缓，应请旨于天津或金陵、上海特设军器局，敕下各省督抚，将历年所购枪炮数目，开单呈明，并咨报军器局，见存多少，朽坏多少，以后即以此项旧枪，专备操练。新购之枪，由军器局另设军械所收储，以备有事领用。惟洋枪最忌雨水霉湿，不善收检，一经上锈，即为弃物。凡存军械之处，房屋必须高敞，分门别类，某枪用某子，某炮用某弹，某项水雷，某项火药，分存某处，编立号籍，秩然不紊，遇有支发，取之不乱，即新枪每年须查看两次，拆机擦油，以免上锈。至制造为自强之基，矿务又为制造之基，近来各商集股开矿，半为市侩所累，非矿之累商，而实人之误矿也。以后应由军器局延访著名矿师，切实讲求，或先筹公款，试开一二处以为之倡，俟有把握，再令集股，仍归商人办理。盖官办每难于持久，不能不归之于商，商办每难于图始，不能不因势而导。外洋时以煤尽为忧，中国到处皆煤，五金尤多，不为采取。弃此自有之良材，诚为可惜。

　　一、新募勇队宜加裁并，参用练军，以节饷需。查各省每当临事，纷纷募勇，此辈乌合之众，未经训练，剿内寇且未敢恃，焉能用御强敌？其沿海见有之防军，训练精纯者固亦有之，其余或得其皮毛，或不知训练，仍用刀矛，拘执旧法，牢不可破，亟须严限时日，务使饷项器械兵衣操练口令，皆归一律，刊立军制，发行各省，新募之勇，一俟越事定后，渐可酌量裁并，久练之军，亦须整顿。勇以十年为期，连环具保，不准私逃，计每勇每月饷银三两六钱，每月扣存一两，十年可积存银一百二十两，以为遣撤之资，庶不致流而为匪，且逃去一勇，即失去一枪，若携利器结伴为盗，更为地方之害，设使归有所蓄，亦见朝廷爱惜士卒之至意。绿营本为无用之兵，见各省皆有练军，章程与勇无异，即可推广办理，试以一省绿营而论，多者多练，少者少练，度饷项之盈虚，定兵数之多寡，务期五年全数练齐，更迭互换，周而复始，无论战马守兵；凡调练者，除坐饷外，酌加口粮，与勇饷相等，其未入练者，照旧去留无患。自古有强将无弱兵，故外洋有撤兵养将之法；如临事募勇，旋募旋撤，始入募者半系有业农民，入营之后，渐习懒惰，一旦遣散，势不能复事耕作，不为盗贼，即为游民。是以议者每有改勇为兵之策，其实绿营之弊，由于习气太深，但能严裁烟病老弱之徒，认真训练，多一可用之兵，即少一外募之勇，数年之后，无用皆归有用，惟在统将得人耳。

　　一、严定赏罚，以求将材。兵可以百年不战，不可以一日无备。防营久无战事，叙保格于成例，将领无登进之路，人材何由而出，如沿海沿边，似须酌量变通。查地方州县，尚有三年考绩，暨特疏密保之例，海运河工，亦邀奖励，沿海水路，将升兵勇，以及边省驻防，冒风涛而受烟瘴，违律之罚，既不能不重，若不明定赏格，何以拔人材而励士气，惟军营习气，一邀朝廷宽大之恩，即有滥保越保之弊，亦不能不示慎重，似宜严定章程，沿海沿边，某省勇队若干，练军若干，自统将至于弁兵，以及帮办文员，何年成军，何年到营，令分别详细造册，送部备案。所有此项常川驻防，以及游击之师，平时操练口令阵法，惟以打枪靶准头定赏罚，一年内本军统领考较两次，如中五枪四伧三枪者，皆由统领注册，先考营哨，次考兵勇，期以三年请保一次，择其纪律技艺宿优者列保，按每营酌保八十人，其在腹地驻防之军，操练有效，祇许保四十人，如有督操认真，口令明白，熟悉洋务，约束严明之将领，准由该管督抚专折奏保其营哨官，或由该统将声明咨请越保一级，其余皆不许越级请保。如有不在册内，一概不准列入，以杜冒滥。如将领兵弁有更换者，亦应随时由该统将咨请督抚，于年终汇案咨部查核，如有嗜好多端，操练不力之将领，亦随时参革。

　　一、请设局译刻泰西各书，引掖后进，以广人材。自海上多事以来，朝廷屡下征才之诏，每有熟悉洋务而昧于军务，或有熟于军务而不娴于洋务，二者不能兼得，甚有迂拘之士，不肯留心时事，鄙洋务为不屑论，是皆少见多怪，尚未知西学之所以然也。查外洋于中国有用诸书，半皆取而译行海外，其西国兵农食货格致制造测量诸书，日新月异，凡有关于今日之用者甚多，我中国尚未译有成书，间或有翻刻一二种，亦皆取择不精，夫御侮贵在得情，而致用尤期博览，不究其治军交邻之要政，何以致其情；不研其造器习术之本原，何以致于用。伏见康熙年间，我圣祖仁皇帝于算学一事，因钦天监官与西人互相辨论，特垂圣制，合中西之法，泐为成书，一时群材蔚起，象数之学，超越前古；仰见圣人有作，万世利赖，应请旨敕下总理衙门，并北洋大臣李鸿章，或在京师，或于天津，延访中外精于西学者，将所有外洋书籍有关实用者，先行译刻，分散各省，务得人人讲求考究，家喻户晓，庶人材可以辈出，以后或于乡会场中，列入策论，使为进身之阶，则人思奋兴，学者多，斯疑阻自少，非祇力开风气，实可广造人材。

　　以上十条，谨就臣闻见所及，据实敬陈，伏候裁择。

　　遵筹战备情形疏（附陈校对法约并无舛讹片）（光绪十年）李鸿章

　　前大学士、署直隶总督兼署北洋通商大臣、一等肃毅伯臣李鸿章跪奏，为遵旨力筹战备，详陈防务情形，仰祈圣鉴事。

　　窃准军机大臣密寄，闰五月初九日奉上谕，天津山海关一带，沿海地段绵长，豫备当已严密，炮台共若干处，着查明详确情形等因。钦此。仰见圣明思患豫防，绸缪牖户，指示详切，感悚莫名。伏查天津至山海关一带，沿海地段绵长，港■〈氵义〉纷歧，断无处处设防之理，惟当于敌舟可以深入登岸处所，扼要守险，以杜窜越，守口之营兵，数不必甚多，但以坚守炮台为主，并分布水雷旱雷，制其冲突，其后路接应之师，须有大队以备游击，庶临事声援稍壮，而前敌军心益固。臣历年布置防务，率本此意以为设施。直境敌舟可以深入者，曰大沽口、北塘口为最要。大沽口南岸大炮台四座，周围小炮台四十座，记名提督大沽协副将罗荣光，统协标练兵一千八百人守之，亲兵炮队一营为接应；北岸大炮台二座，平炮台六座，记名总兵刘祺，统直字两营守之，副将史济源带保定练军一营为接应；另有水雷营，专管布设水雷电线等事，并令提督丁汝昌，调派镇中、镇东、镇西、镇北四炮船，收入海口，与炮台相依护。又令前敌营务处记名提督吴殿元驻沽，联络将领，妥筹战守。月前檄饬提督周盛传，督所部挑筑长墙重濠十八里，由该营直达大沽，以便有警星驰速援。北塘口南岸炮台二座，平台七座，北岸炮台一座，平台三座，署广西提督唐仁廉统仁字义胜各一营，通永练军三营，分驻扼守；另募专管水雷哨队，并调镇南镇边两炮船，收入海口，与炮台相依护。直隶提督李长乐，统武毅马步四营，提标练军马步二营，驻芦台为后应。由北塘东北至滦州、乐亭、昌黎一带，曰清河口，曰老米沟，曰甜水沟，曰蒲河口，皆有淤沙数十里拦港，潮长不过数尺，潮涸仅通民舟，轮船断不得近，吴大澄分拨所部亲军炮队一营，步队一营，驻乐亭之黑坨，副将刘超佩统巩字三营，驻乐亭甘草坨一带，往来巡哨，以防乘小舟登岸。昌黎之东曰洋河口，水势较深，轮船可泊十余里外，吴大澄派候补直隶州戴宗骞，统绥字马步四营，分驻扼守。又东则山海关最为险要，臣先已派正定镇总兵叶志超，统正定练军马步四营，在宁海城老龙头，坚筑炮台。惟该处老水贴岸，兵轮可泊近处，虑难受巨炮丛击，兵力尤单，前派前甘肃提督曹克忠，驰往查勘，必须添队合扎。该提督愿告奋勇，统带津胜六营，前往分屯关内外威远城、崔家台、大湾、马家店、青石沟等处，与叶志超互相掎角应援，该提镇老于戎事，训练调度，均甚周详，缓急可恃。至大沽后路所筑新城，则有大名镇总兵徐道奎，统大名练军二营，炮队两哨，与葛沽营守备张曙德练军一营驻守，北塘之后路军粮城，则有记名总兵徐邦道马队二营扼守，天津则有记名总兵黄金志统护卫一营，练军四营三哨，都司王得胜带亲兵炮队一营，由臣居中控制；而有专备各路接剿者，则有湖南提督周盛传，统胜军枪队十一营，马队五营，分驻小站马厂一带；记名提督刘盛休，统铭军枪队十营，马队一营，驻扎兴济镇，总视海口何处警急，调赴驰援，专为游击之师。此沿海各处分扎地方，及兵勇营数，布置防务之详细情形也。各军所用枪炮，多系后膛新式，平日督饬将弁，认真操练打靶布阵，原备有事时战守之用，此次法人以兵舰仓卒北来，意图要挟，度不过游历海上，虚张声势，其大船吃水深者，不能进大沽北塘各口。若欲登岸深入内地，决非两三万步队，不能得手，该国远在数万里外，调兵须上下集议，必数月乃能来华，见在越南境内法兵及土兵，闻只一万数千人，势不能全数移调，即使联■〈舟宗〉而至，水陆并进，臣等兵力虽非甚厚，但冀饷需无缺，当可设法鏖战，为京畿捍卫要冲，臣惟随时察酌机宜，明定赏罚，俾将士咸知奋勉，共伸同雠敌忾之忱，以纾宸廑于万一。所有力筹战备情形，谨会同会办北洋事宜通政使臣吴大澄，缮折由驿六百里覆陈，伏乞圣鉴。再奉五月初十日密谕，前因福禄诺临行巡边之言，李鸿章并未奏闻，亦未告知总理衙门，业经降旨申饬，见在法使即以此为口实，并以简明条约，法文与汉文不符，藉词尝试，无理取闹，皆由李鸿章办理含混所致，着责成竭力筹备为自赎之地等因。钦此。伏读之下，惶悚万分，查福禄诺临行时，忽以限期退兵之语相要挟，臣当即正言驳斥。仍飞函密告云贵督臣岑毓英，广西抚臣潘鼎新，相度机宜，酌量进止，随时奏明，请旨办理。缘臣系议约之人，与关外相距过远，军情地势，究以调扎何处为宜，非敢遥度，其时适因所议简约，虽蒙圣明曲谅，而都人士啧有烦言，若闻福酋又请限期退兵，必更哗噪，徒惑众听。臣又明知事难照行，而约款未可遽背，欲令岑毓英、潘鼎新，查照调回边界约文，自行斟酌委办，实具委曲求全之苦衷。因未敢遽以上闻，致干圣怒，亦未立即告知总理衙门，疏忽之咎，诚所难辞。迨潘鼎新以电报请示，臣即飞告总署，属其请旨定夺，昨又将当日面驳情节，详细函达总署，法使即藉为口实，而臣并无允即调回之词，可以互证共质，实无丝毫含混。至谓条约，法文与汉文不符，似系旁观挑衅之论，臣本不识洋文，税务司德璀琳，道员马建忠，素精法文，皆欲成此事，臣原令该员与领事法兰亭等，再三校对，据称并无舛讹，自来各国定约，必声明以洋文为正，非独此次法约为然，而嗣后彼此辨论，又往复以汉文不符，两相龋龁，此总理衙门与臣等所历办而深知者，诚如圣训，无理取闹，不过临时多一辨驳，究其大旨，亦无甚出入也。惟是此次越境观音桥接仗获胜之后，法人藉词要索，所欲甚奢，殊难甘心就范，臣断不敢狃于和议，办防疏懈，而还顾大局，恐竟无收束之法，殷忧弥切，负疚更深，谨附片据实沥陈，伏乞圣鉴。

　　法人要挟太甚请严行拒绝疏（附陈赫德猝猾不可委办要件片）

　　（光绪十年）周德润

　　经筵讲官、内阁学士兼礼部侍郎衔臣周德润跪奏，为法人要挟太甚，请旨严行拒绝，以扬我武而杜狡谋，恭折仰祈圣鉴事。

　　窃法越之事。朝廷隐忍许和，亦欲计出万全，暂屈一时，求伸异日耳。故藩封可弃，犹谓非域中也；边界可分，犹谓非腹地也；商可通而兵可撤，犹谓守约而非背约也。于五款之外，作无厌之要求，仍欲迁就以保和局，何以为国乎？臣谨择紧要八条，为皇太后、为皇上敬陈之。

　　一、赔费断不可偿。法索二百五十兆佛郎，合中银三千五百余万两，唐宋岁币，贻羞史册，有如是之累累乎？此等狂吠，何足与争？然有权宜之说，谓不议赔而议恤，夫赔百而恤十，数且不赀，财者国家养命之源，财匮而国亦危，况我为法辱，诸国将迭起而辱我，何以堪乎？似宜直告之曰：索费即不议约，庶不为法所愚也。

　　一、小挫断不可馁。法人孤军深入，兵家所忌，我逸彼劳，我主彼客，纵有小挫，无关全局。道光舟山之役，咸丰大沽之役，皆师溃而即讲和，坐失机宜，前车可鉴，务期矢志不移，不以小胜喜，不以小败忧，必尽翦群凶而后已，则有志竟成矣。

　　一、下诏书以激忠愤。自文宗显皇帝巡幸木兰，百姓与外人为仇，二十余年矣，虽屡以严法相绳，而杀外人焚教堂者，络绎不绝，其不共戴天之恨，藏之愈久，则发之愈毒，惜未奉君父一言以泄其愤耳。今将法人之罪，明谕寰中，则忠臣义士，不烦号召，必群起与法为难矣。

　　一、悬重赏以励人心。闽、广之民，犷悍成风，械斗则争赴敌，顶凶则视死如归，况应募为兵者乎？计法人入寇，多不过三千人，重赏之下，必有勇夫。今下一令曰，焚一兵轮者赏万金，擒一酋虏者千金，斩一法兵者五百金，出赏赀三十万金，法人无遗种矣。夫法人入华，势不能闭关不出，无论军民皆以法兵为奇货，偶一举足，锋刃随之，有不闻风夜遁耶？

　　一、封海口以杜阴谋。中法见未失和，兵处处可入，忽然开炮，何以御之？势不如封禁海口，沈舟絙筏，下桩迭石，预断入口之途，似觉稍有防范。矧封每口必停商务，各国恐以兵受累，必出为调停。此一举两得者也。

　　一、诱登岸以便邀击。外洋相接，破敌为难，日久相持，负嵎久固。惟由船登岸之初，糗粮未运，军火未齐，炮台未筑，及其不定而攻，事半功倍，至林木丛杂，碉堡纵横，我兵出没无常，尤能因利乘便，法人窜扰平原，惟有处处荆棘耳。

　　一、伏内港以烧敌船。船在海面其势分，难以计破，入港其势合，易于火攻，盖路狭既难于退避，水浅尤阻于前行，火箭喷筒，乘风下手，虽有智勇，亦无所施，所谓以奇为正者也。

　　一、攻北圻以牵敌势。我撤兵守约，法索款背约，法之无礼，诸夷共知，然兵可撤亦可进，粤兵向北宁，则琼州之谋必解，滇兵攻山西，则台湾之患自消。此围魏救韩之策，攻其所必救耳。

　　凡事当权其轻重，谨守五款之中，何必妄思改辙，苛求五款之外，岂能忍辱相从，事处万难决计。臣谨献一得之愚，伏乞圣鉴。

　　再，李鸿章与法立约，于撤兵一款，约内曰调回边界，函内曰仍扎原处，显然两歧。至福禄诺临行所请三事，虽未许允，并不奏闻，竟致横生枝节，贻误自不待言，欲调停此事，终当责成李鸿章一手经理。昨据总税务司赫德电称，法欲江南总督为全权大臣，往沪详议，夫不请李鸿章而请曾国荃，是易人也。不至津而至沪，是易地也。易人易地，则必易约，舍旧图新，岂独索偿要挟，何所不至。且海防吃紧，重臣骤离省会，亦非计出万全，此中操纵之宜，圣心自有权衡，非臣下所敢窃拟。惟前次赫德来署，臣察其人甚狡猾，语多哃喝，断不可委办要件。谨就管见所及，附片具陈，伏乞圣鉴。

　　敬摅管见疏（附密陈管见片）（光绪十年）洪良品

　　兵科给事中臣洪良品跪奏，为敌情叵测，和约尚未定议，防营不可骤撤，敬摅管见，恭折仰祈圣鉴事。

　　窃臣伏读本月二十四日上谕，据李鸿章与福禄诺于四月间，议定简明条约，第五款声明三月后将所定各节详细会议，见在已将届期，所有第二款北圻各防营，调回各边疆一节，应即如约照行，着岑毓英、潘鼎新将保胜谅山各处防营，撤回滇粤各关驻扎，并于一月内全数撤竣，以昭大信。钦此。臣维交邻之道，固宜先示以信，而审敌之机，亦宜慎防其诈。四月间法人既递照会求和，议约有期矣，乃忽有攻逼谅山之举，赖我军力战，始得退走，可知彼特阳假乞和之名，阴收夺地之利，我军一撤，彼必夺踞谅山各处，俟议约时再肆邀求，我若不从，而前所踞守之地，已不可复得矣。是法人力所能取者，既以兵攻之，力所不能取者，又以计赚之，此乃秦人之所以愚六国者，奈何堕其狡谋哉。今巽命已申，势难反汗，唯有密饬岑毓英、潘鼎新托以道远信迟，阴缓其期，专俟和局之成否，以定行止。一面速催李鸿章集与议诸臣，传该国早定和约，如和不成，尚可议战。不至为其所欺。况闻其所议新约，意存蒙混，不知李鸿章何以率意议行。如有一条云：中国南界越南北圻，法人为之保护，不许他国侵占，彼既欲与中国连和，理应指一实在地方退出，为中国封贡地步，乃犹觑此一隅，名为保护，实图专踞，则所称不失中国脸面者，乃纸上空文，曷贵有此和局哉？又一条云：不议兵费，准法国在云南境外通商，夫兵费无名，何以出口，不过藉此为求通商计耳。通商何必在云南境外，为将来求分矿利计耳。况所称云南境外者，为云南全省境外乎？抑在云南府一府境外乎？含混其词，殊未分析。昔燕云之役，宋金以地界不明，卒启边衅，可为前鉴，而臣更有请者，彼议和约必首以刘义为辞，彼与刘义战不胜，招降刘义又不从，既夺越南，恐刘义之谋匡复，乃乞和中国，思假其力以制之，盖惧刘义与中国互相掎角，而力不能支也。我正宜预筹一安置刘义之法，或割越南北圻之地，或就刘义屯踞之地，即用刘义镇守，为我藩篱，以杜后日边患。彼既托讲和之名，曰保护，曰通商，曰封贡，岂区区者而不令中国为政，又曷贵有此和局哉？以上数端，谅皆会议诸臣所虑及，乃李鸿章只图迁就于目前，不顾贻忧于后日，议和未就，遽请撤兵，设兵撤而和约有不可从，谅山为所谋踞，李鸿章将何以仰对朝廷，万一该国必以先撤兵后讲约为词，请将臣所虑数条，敕下李鸿章暨会议诸臣，先与该国预为剖析，俟其就我范围，再为撤兵不迟。昔唐德宗之和吐蕃，戒将士盟所撤备，卒致梨树之变，为千古笑。自古敌情诡诈，往往如是，不可不防也。臣备位兵垣，职司谏诤，当此大局利害攸关，管见所及，不敢不以入告，是否有当，请即敕议施行，伏乞圣鉴。

　　再，臣前阅福禄诺信函，诡谋妄语，臣以为有识处此，必如宋臣范仲淹焚元昊书辞之例矣。乃李鸿章徒信其空言哃喝，而未及揣其乞和本心，臣就管见所及，敬为皇太后、皇上陈之。法国万里行师，其兵饷由借国债而来，若与我久战，则力不能支，帑无所出，必生内变之忧。其不能不与我和者一也。法人夺踞越南，越人之心未服，又有刘义与之力持，屡为所败，今中国苟合力同仇，法人一战不胜，越人必乘机而起，彼则三面受敌，何以图终，其不能不与我和者二也。彼所挟以恐喝者，扰我各省海疆及天津耳。海疆皆各国通商口岸，法人苟扰其贸易，必触众怒，索偿资本，闻前争红海，已与他国构怨，则势孤力弱制之何难，天津久宿重兵，讲求洋战，不比道光时之不习火器，咸丰时之尚有内忧，彼欲孤军深入，亦有戒心，其不能不与我和者三也。有此三端，乃乘新胜之后，投畏事之臣，怵以大言，骋其诡计，是彼真一纸贤于十万师矣。夫制夷之道，在审夷情以定和战，方不为其所欺，请敕会议诸臣力筹，万勿稍迁就，以致启侮他国，贻患将来，臣愚昧之见，未识当否，为此附片密陈，伏乞圣鉴。

　　法人扑犯营迭迎击获胜疏（光绪十年）潘鼎新

　　头品顶戴广西巡抚臣潘鼎新跪奏，为法人违约逞强，扑犯营垒，经官军连日迎击获胜，恭折密陈，仰祈圣鉴事。

　　窃臣前于浔州行次，接准两广督臣张树声电开四月十五日奉旨，法人在天津讲解，已有端倪，云南、广西防务，着岑毓英、潘鼎新督饬扼扎原处，进止机宜，悉候谕旨。钦此。即分别密饬，一体钦遵。臣到谅山后，迭据探报，北宁添来法兵数百人，时以火船二三艘，驶至谅山，船头各处，往来窥伺。旋又驶大火船五艘至商江，即近谅山之旧府，载法兵及麻邪约五六千号，驱教民数千人，被以法人衣冠，令为前导，蔓延郎甲屯牙一带。臣严饬各军谨守营地，加意防范，固不可藐敌玩视，亦不可生事幸功，不意法人役越南民夫数千人，由郎甲一带，修砌大路，并沿途盖造房屋，愈逼愈近。臣犹以稳扎稳守，传示各军，及至五月杪正与各统领筹商机宜，适接准督臣电信，五月二十五日奉旨，据李鸿章照录潘鼎新电报，法兵来至屯梅谷松以外，防守戒严等语。着潘鼎新严饬各营，仍扎原处，不准稍退示弱，亦不必先机接仗。倘法兵竟来扑犯，则衅自彼开，惟速与决战，力遏凶锋。钦此。跪诵之下，仰见圣明于宽示柔怀之中，仍遇不可干犯之意。臣与诸将领得所禀承，不胜欣幸。当即恭录转行各营，无不人思自奋。闰五月初一日，法以大股匪党越青花江，直犯观音桥营边，声言越南是彼地界，见往巡视谅山，请大官面议，已革提督万春暄，即出与理论，责以款议既成，何得复生枝节。法直答以和与不和，三日内定要谅山，语毕即开炮扑营，我军先已倚桥横筑长城，至是乃凭墙迎击，勇气百倍。臣于闻警后，即由文渊州督饬方友生二营，前往接应，王德榜、方长华亦各派弁相地，安设地雷炸炮，并拨勇员送子药米粮，以壮士气。法人连扑数次，皆被我勇击回，至晚收队，互有伤亡。初二日，法人复分路来攻，我军新派正新副新左奋勇副四营，分路接战，军中左军中右军中三营，于扼守长城之外，各派五队，分路围攻。左军、左营及绥南各营，各挑奋勇，绕小路接杀，俟法队攻扑前进，枪炮对施，各勇即分路绕出，奋勇直前。又以大队冲杀其后，敌势不支，拚命奔溃，炮毙一画、二画、三画、四画头目各一名，并匪党千余，夺获军械骡马无数。我军亦于申刻收队，查点伤亡共三百余人，法人扬言，将以四路袭扑谅山，谲诈之性，剽悍之行，实难保其不分道图犯。臣见饬各军昼夜警备，切不可稍涉松懈，致为所乘。桂军将士，深以北宁之役为耻，此次经万春暄、黄玉贤、王洪顺亲冒矢石，统将身临前敌，各勇自能并力用命，见法兵退至屯牙一带，距我营三十余里，惟时方盛暑，水土恶劣，瘴气甚重，有全队病而不举火者，有一营仅食一粥者，屯梅谷松，皆在谅山百数十里以外，其地偏僻荒凉，大军久驻，米粮早已无可采买，艽封、凭祥各处，亦所购无多，专恃龙州后路，节节运送，而道路遥远，舟车不通，人力转输，难资接济。枪炮子药笨重之物，运解尤觉维艰，迭据各统将禀报前来，边务艰难，士卒甘苦。臣不敢不据实上闻。先事固不尚铺张，临事断不存畏葸，惟有督饬各将领委员，殚竭驽钝，勉力经营，以遏凶锋而作士气；所有法兵扑犯营垒，经官军击退，迭获大胜各缘由，理合恭折由驿密陈，伏乞圣鉴。

　　条陈管见疏（光绪十年）秦锺简

　　刑科掌印给事中臣秦锺简跪奏，为事机紧迫，圣志尤宜坚定，谨条陈管见，恭折仰祈圣鉴事。

　　窃闻法船多聚福建五虎门，并无守御，敌船直泊马尾，不允偿款，立将船局轰毁，诚恐众情惊骇，众论纷歧，即圣意亦不能不有所摇夺。故将敌之不足畏，与我之急当备者，为皇太后、皇上陈之。

　　一曰审敌情。法人犯边，非据地，即分攻。臣以为皆属虚声，而非彼所能也。即以马尾言之，彼以巨炮轰船局，我固有损，彼亦无益。据此残破之片土，有何意味？我若以兵船塞五虎门，彼能入，不能出。当今其只船不返，即我之兵力弗逮，彼亦将自退。何也？马尾仅一穷山孤屿，无所得食故也。臣料其必以一轰为惊我之地。不为所动，自当废然返耳。其余沿海诸境，如上海，如粤东，如烟台，如大沽，或久为泰西通商，或我有重兵固守，虽欲据之，乌得而据之。其并非口岸者，如琼州则水土恶劣，出产甚少；如舟山定海，则弹丸之地，并非要害，又何损于我？惟台湾地颇膏腴，而南有鹿耳门之胶浅，彼不易入，北之基隆，登岸虽易，而陆战非其所长。且舍舟登陆，深入重地，而兵船不能相应，彼必不为。故臣曰据地非其所能也。然则分攻之策，可多方以误我，最为得计。顾法人与倭寇异。昔之倭寇，志在掳掠，随在登岸，皆可获利。今之法人，志在要盟，非得我至重之地，即不足以要我。彼若分攻散地，直是虚张声势，若分攻重地，彼又无此兵力。故臣曰分攻亦非彼所能也。不特此也，法人最贫，其用兵全恃国债，而肯借债者，皆求重息，我惟以不偿二字，始终握定，则听其分攻，听其据地，总之不予一钱，则彼终无利，无利则虽肯借债，不及一年，情见势绌，必将稽颡求成矣。若我国早已设防，经费业有定数，不战亦所减无几，战亦所增无几，则固已操胜算矣。

　　一曰辟邪论。自来言和而为众所诋斥者，莫如秦桧。如秦桧无处不有，无时不有，而且十人之中必居六七，误在高宗信之耳。请举一二事以明之。譬如唐时蔡州之役，众论纷呶，任一裴度而蔡州平；回纥之役，众论纷呶，任一李德裕而回纥平。彼纷呶者，皆秦桧也。夫蔡州片土，回纥残寇，而众论犹如彼，况当强敌乎？今之所当，亦固强敌，兵衅未开，业已群怀疑惑，特因畏罪，未敢肆其邪说耳。兵衅一开，或地方有所残毁，若辈欣欣得计，必且抚手而笑曰：如何，我固知其必败矣。此辈丧心无耻之徒，若使聚于要地，臣料其必以法人之要挟我者为要挟，必以法人之哃喝我者为哃喝，至尔时兵事危疑，恐皇太后、皇上偶为所动。谓其群情如此，屈意俯从，则事机失矣。定大疑，决大计，全在危险之际，惟有奋扬天威，灭此朝食，则邪论终不敢进，即进亦断然不听，而惟求如裴度之谋，国势可由此而振矣。如小有挫失，复仓皇议款，则后事不堪设想。臣实忧之。

　　一曰严备御。臣前条陈时务，谓何璟、张兆栋当立予罢斥，谓庆裕宜即更换，谓福建、奉天之防，甚为可虑。当由陈说太繁，不能逐条详悉，是以未蒙采择，不料何璟等果形同木偶，毫无施设，马尾等处，毫无准备。今宜严饬何璟等，如自马尾以上，再纵敌进攻，无论福州能守与否，皆立行正法。盖自马尾至福州，地虽险而至近，若令踰险，则福州必不能守也。至于奉天，臣始终虑之，今请仍申前说，查由牛庄至盛京，不过二百里，浑河水涨，轮舟可直抵城外，即不遇水涨，如登岸亦属可危。何也？我所恃以援辽河者，旅顺、大沽之船也。顾辽河之重，不及天津，法人如犯北洋，则宋庆、吴大澄诸军，必一意专顾沽口。旅顺数船，自顾不暇，必不敢轻动，而辽河空虚，即彼不牵制我，而自然牵制矣。牛庄一路，谁为抵御，乘虚而入，岂不可危？且奉天地方，最为可骇可叹可恶者，莫如匪人从教，法人若来，必相勾结，请敕庆裕分别办理，如未开衅，则勒令出教；如已开衅，则骈首诛之；至于备御之方，尤宜敕令严密布置，此龙兴重地，甚非福州比也。

　　以上各条，臣因骤闻传说，仓卒定稿，未能详尽，如有一得之愚，伏望采纳，臣不胜屏营悚惶之至。

　　谨备战守沥陈下情疏（光绪十年）曾国荃

　　太子少保、署两江总督、一等威毅伯臣曾国荃跪奏，为钦遵谕旨，严申军令，谨备战守，二十七日续闻电音，理合沥陈下情，恭折由驿密奏，仰祈圣鉴事。

　　窃臣光绪十年闰五月二十六早，接北洋大臣李鸿章转电，总理衙门电报，二十四日奉上谕，法国巴使逗留上海，不即来津议约，并据各处电报，孤拔有集兵船他驶，占据中国地方为质，索赔兵费之说等因。钦此。仰见圣朝明烛几先；威震遐迩，莫名钦佩。臣当即宣示谕旨，严饬水陆各将领，准备战事，三军士卒闻之，莫不沁入肝脾，欢腾袍泽，齐声三祝，感颂皇仁。臣因兵轮不敷分布，无一船出巡闽海，即守长江海口，船力亦单，而送兵赴粤之四船，至今未回。查吴淞口内外，法船已有数舰，安泊炮台上下，情形十分紧亟。臣派陈湜、章合才率陆师八营，前往江阴为接应吴淞之计，业于二十五夜亥刻驰奏在案。两三月来，微臣所办，皆系为登岸力战地步，即于各统领矢志报国，亦祇知有战守而未遑计其它。二十七日阅上海天津电报，称奉总署电信，二十四日总税务司赫德电称，法巴使拟请中国于七月十五日以前撤兵，又请即电咨江督，本月二十七日抵沪与巴使会商等语。二十四日已奉撤兵之谕。此节勿庸再议。惟念七日为期太促，赶办不及，嘱关道面见巴使，如定议在沪会商，即定六月初四以前，由译署奏明，派江督赴沪与巴使会商条约等语。臣阅信之余，弥深惕励，立刻覆电总署云：国荃祇知守土，应尽死守封疆之职，万万不敢与闻和议。赫德所请江督至沪于巴使会商一层，臣性情戆直，深恐决裂事机，从未经手交涉事件，而尤不善议约。窃维圣朝因材器使，亦必不允外人所请指派战将，与之定约，矧臣介冑出身，不过粗知军旅，讵识中外因应之宜，即赫德巴使电请指派赴约会议，臣万不敢自违战守疆场之初心，而误折冲樽俎之大局；良以决裂甚易，转圜甚难。臣素安愚拙，钝于言词，衰年肝火极旺，每见无礼于国家者，辄欲效鹰鹯之逐鸟雀。岂可更闻狂悖之语？会商议约，实非微臣所长。再四思维，惟有吁恳天恩，俯准愚臣毋庸与议，以全匹夫不可夺之志。臣仍当整旅以守疆土，不敢陨越贻羞，无任感激悚惕之至。除电呈总署，恳请代奏外，所有二十七日续奉电音，并沥陈下情各缘由，理合恭折由驿密陈，伏乞圣鉴。　

　　赴沪议约请派大员会商疏（光绪十年）曾国荃

　　太子少保、署两江总督、一等威毅伯臣曾国荃跪奏，为遵旨赴沪议约，吁恳天恩，添派总理衙门熟悉议约及在津之大员，迅速至沪会商同议，以昭慎重，恭折由驿密陈，仰祈圣鉴事。

　　窃臣于光绪十年闰五月二十七日，接上海电信，称赫德电请总署，奏派江督赴沪，臣因愚拙不善议约，沥陈下情，是夜亥刻驰奏在案，乃于二十八日巳刻，即接上海转电总理衙门电报。本日奉上谕，署两江总督曾国荃，著作为全权大臣，驰赴上海，与法国使臣办理详细条约事务。钦此。臣跪聆之余，惊惶失措。伏念臣以一介书生，仅娴军旅，此次谬摄通商篆务，忽荷逾格恩纶，畀以全权重任，闻命自天，悚惭无地。查议约必须明白交涉事件，尤贵有通权达变之才，如臣素性庸愚，毫无知识，曷克膺兹重寄，今乃电掣风驰，遂已钦奉谕旨，臣何敢再陈异议。惟有不辞劳瘁，不避艰辛，遵旨赴沪，与法国巴使会议，据彼每次言词呈电，请旨办理。窃维详细条约，关系重大，臣于中外交涉事件，向未究心学习。若竟贸然而行，实属茫无把握。如或独持己见，更恐贻误滋多。惟有吁恳天恩，钦派总理衙门熟悉议约之大员，随带司员，抱定成案，相与会商办理，方可以免疏虞。如重臣难以远行，或即派在津与北洋大臣会商详约之三员，早日赴沪，并留会办南洋事官陈宝琛，久驻上海，俾臣得与该四员面商一切，然后向巴使会议，臣等仍随时电奏，请旨定夺，庶几有所遵循。顷已电请总署代奏请旨，恭候电覆到日，臣即轮舟赴沪。如初二日接奉电旨，臣即于初三日启行。如初五六日奉到电旨，臣于初七八日启行，断不敢稍涉迟延。至于署内日行公事，循例札委江宁藩司代拆代行，凡遇紧要事件，及洋务军务，仍包封送至沪上，由臣一手经理，除电致上海道邵友濂，径告赫德知照外，所有臣遵旨赴沪，吁恳天恩，添派总理衙门熟悉议约，及在津之大员，早日到沪，并留会办南洋事宜陈宝琛，久驻上海，相与面商会议条约，以昭慎重各缘由，理合恭折由驿密陈，伏乞圣鉴。

　　查明边关情形疏（光绪十年）岑毓英

　　降二级留任云贵总督臣岑毓英跪奏，为遵旨查明边关形势，并探闻敌情，添兵防备，恭折密陈，仰祈圣鉴事。

　　窃臣于光绪十年五月二十二日，曾将督饬各营，择要驻扎操练，暨查明刘团人数，酌拟安置各情，恭折具奏在案。闰五月初三日承准军机大臣字寄五月初八日奉上谕，周德润奏滇粤当筹善后，法人以保护中国边境为词，意欲借为瓯脱，屯兵观衅，请于分界前，先扼其要等因。钦此。臣正钦遵筹办间，接准钦差办理广东防务兵部尚书臣彭玉麟钞寄香港探禀，并接广西抚臣潘鼎新钞寄广东电报，均云法人又募兵六千，连原在越南之法兵，共合四万人，定于闰五月六月来攻保胜，必欲得刘永福而甘心。又据驻防文盘州大滩游击张世荣，及越南提督刘永福，禀称法人探闻于四月下旬，往攻宣光，经黄守忠击败，生擒法人二名。嗣因法人使兵轮八艘，直抵宣光城外，黄守忠因城内受敌，恐难抵御，于五月初八日退扎距城六十里之山龙地方驻守，见在法人愈聚愈众，声言将以浅水轮船直上大滩，攻取保胜，与广东香港探报相符。臣查保胜为滇越咽喉，刘永福占据多年，抽收货厘，坐拥重资，心存恋栈。永福一日不离保胜，法人一日不能通商，所以必欲去之。今法人既在天津讲解画押，若请朝廷将刘永福善为安置，自可不动干戈，及又兴兵四万，大举深入，其居心叵测，难逃圣明洞鉴。至刘团军饷，臣钦遵谕旨，仍按月发给银五千两，前月据刘永福面禀。蒙恩赏由广西拨给之项，尚未领获银六万数千两，道阻难领，请酌量垫发。臣又垫发银三千两，所需枪炮军火，皆随时分发接济。惟刘永福人虽骁勇，而智虑短浅，且赋性悭吝，刻薄寡恩，所部颇有怨望，即如黄守忠一股，共一千六百余人，原归其部下，自三月以来，即未分给饷银。臣恐其散而为匪，又另发银二千两，藉资羁縻，而永福尚怀妒忌。其器小不能容众，已可概见。当此大敌，恐难久支，臣前留游击张世荣等，带粤勇二千五百人，协同防守文盘、大滩等处，见在和议已成，若官军明与对垒开仗，又恐有碍和局，只好改装黑旗，仍在文盘州、大滩暗中相助。臣见已移扎马白关，其保胜以下，均系越南地，刘团为主，而官军为客，若刘团不守，法人乘势追逐，难保不蔓入滇疆。若刘团窜入内地，则彼族借口寻衅，于大局更有窒碍。臣再三筹划，惟有调集兵船，将边界层层严加防备，并密饬刘永福，务须悬以重赏，激励军心，竭力抵御。如力不能支，只准退往三猛十洲，不许逃入内地。查云南边界，一由开化府属之八寨、古林箐、南溪，至河口汛，隔一南溪小河，即是越南保胜，一出开化府属马白关，中分三路，一通保胜。下面之陇鲁，一通陇鲁。下面之文盘州，一通文盘州下面之馆司关；又由开化府属麻粟坡一路，直通河阳、宣光。又由蒙自县属之蛮耗一路，新街一路，均顺红江，直达保胜；要隘甚多，防不胜防。臣前奏留练军七千五百人，系连粤勇二千五百人在内，兵分力弱，以当四万之寇，众寡悬殊。窃念军情变动无常，缓则宜裁兵节饷，急则当添兵御侮，贵乎随机应变，不可过于拘泥。臣已函商抚臣张凯嵩，将前调中正各勇营，仍催调前来，并抽调各绿营战兵，及挑派附近开化、广南、临安三府团练，拟共凑集三四万人，由臣督饬开化镇总兵蔡标，署临元镇总兵何秀林，记名提督吴永安、邹复胜，记名总兵丁槐、马柱、覃修纲等，分别统带，驻扎各路隘口，严密防堵。无论刘团、法人，均不准窜入滇境；如法人按兵不动，决意通商，应如何开关互市之处，拟请钦派熟习洋务大臣，来滇筹办，以臻妥协。倘彼族狡焉思逞，侵犯滇疆，臣职司守土，责无旁贷，定奖率三军，竭力堵剿，死生以之，不敢稍有疏忽。再见添兵勇，系因防务紧急起见，防务稍松，即行遣撤，所需饷银，拟商请抚臣张凯嵩，由提存铜本项下，暂行借支，俟续拨协饷解到，仍提出归款，合并陈明；所有遵旨查明边关形势。并探闻敌情，添兵防备各缘由，谨恭折由驿密陈，伏乞圣鉴。

　　宜筹保护福建船政疏（光绪十年）万培因

　　巡视北城吏科给事中臣万培因跪奏，为敌情叵测，福建船政紧要，理宜速筹保护，恭折仰祈圣鉴事。

　　窃自越南构衅以来，法酋议和，屡次渝约，朝廷重开边衅，曲与包荒，见在外间传议，谓其要求无厌，势非决战不可，机务秘密，非微臣所敢妄测。臣籍隶闽省，风闻法兵轮船二艘，业已驶入马尾船政港内，别有铁舰二艘，停泊口外，战局未定，势难禁阻。臣维彼族劳师袭远，仅以四船进逼福州，其为哃喝虚声，毫无疑义。但船政为海防根本重地，敌船近在肘腋，而炮台防营，转在其外，一旦决裂，占据堪虞。查船政大臣额设水队亲兵七十名，水师龙舵十只，载勇百余名，此外仅有福靖后营，向虽防船厂，仍归省中调遣，兵力既单，事权不一；苟有疏虞，全局瓦解，拟请敕令督抚，将前由江南调往之霆庆两营，或别枝得力劲旅，拨归船政大臣何如璋调遣，益以各船水勇，庶中权得力，首尾皆能策应，内可树省门之保障，外防彼旅之觊觎。至口门以内，大号铁舰，吃水过深者，自难驶入，若夫临敌之顷，沈木沙船以截敌舟，密布水雷以张疑阵，严查奸民以绝带港，专攻附泊敌舟小船，以断煤米接济。是在当事诸臣先期豫筹，庶免临事仓皇，有措手不及之患。臣为全局起见，事机已迫，是否有当，伏乞圣鉴。

　　请简知兵大臣接办闽省军务疏（附请饬提督欧阳利见等援闽防浙片、又派得力

　　将帅驻滇接应片）（光绪十年）徐树铭

　　太常寺卿臣徐树铭跪奏，为闽事孔亟，疆臣未能得力，请旨特简知兵大臣前往接办军务，以维大局而靖海疆，恭折奏闻，仰祈圣鉴事。

　　窃维沿海地方，如天津、江苏、浙江、广东各省，兵力将才，尚堪敷用，惟福建马尾，业经敌船盘踞，马尾之外，近又续添兵轮，闽省人心纷扰，岌岌可危。见在和议未成，是非决战不止，而敌船犯顺，必先闽境。闽省总督何璟、巡抚张兆栋娴于吏治，而用兵皆非所长，如或迁就因循，必致贻误匪鲜。拟请特派知兵大臣前往接办闽省军务，俾资得力之处，恭候宸断施行。愚昧之见，是否有当，谨缮折具陈，伏乞圣鉴。

　　再，台湾地方，久为法人所垂涎，刘铭传封禁鸡笼山煤窑，尚为得力。若移缓就急，调入闽省，诚恐顾此失彼，转难收拾。查浙江提督欧阳利见，忠勇朴诚，深谙兵律。若由所驻宁波，督带劲部援闽，尚为近捷；至于宁波海口，亦须骁勇善战之将，接充防军，以资保卫。查衢州镇总兵喻俊明，夙着战功，勇果沈毅，堪以接充防军，可否请旨敕令遵行，以绥闽境，以固浙防之处，恭候宸断施行。谨附片密陈，伏乞圣鉴。

　　再，见在中法议和未决，法人必将侵占残虐，以为要挟取偿之计。惟有夺其所恃，兴师整旅，直薄南交，我军批亢捣虚，以为攻魏救韩之策，即孤拔、巴德讷，不能不回帆转辙，为舍闽援越之谋，则马尾之急难可纾，而福州之人心亦定。如果关外各军，逐渐得手，则越南全境可复，其次亦中分红江，以北圻为我国之屏藩，不至以滇、粤为法商之唇齿。将来防边诸事，较易办理，庶几目前之议围速解，即将来之和局易成矣。查勋旧大臣，非留镇京师，即见扼要地，不揣冒昧，拟就臣所深信者，敬为我皇太后、皇上陈之。一见任漕运总督杨昌浚，向隶左宗棠部下，剿贼立功，能谋善战，谙练兵略，年力正强，体用兼备；一见任正红旗汉军都统善庆，忠朴诚实，勇敢善战，办事勤能，不辞劳瘁；可否请旨简派一员，前往云南、广西交界地方，督同王德榜、刘永福及滇、粤各军，相机进止，以寒贼胆而却戎氛。至岑毓英前以孤军无援，退驻馆司，兵胆已落，亦难复振，应请敕令岑毓英，加意训练整饬，以作士气，仍另请简派得力将帅，专驻滇省，以壮声威而资接应之处，统候宸断施行，谨附片密陈，伏乞圣鉴。　

　　基隆获胜情形疏（光绪十年）刘铭传

　　福建巡抚臣刘铭传跪奏，为基隆炮台，为敌攻陷，我军复踏毁敌营，大获胜仗情形，恭折仰祈圣鉴事。

　　窃臣前将抵台日期，并查看基隆炮台情形，恭折陈报在案。前月二十五日，即有法人兵船一只，湾泊基隆口门，询其前来之故，则答以巡弋海口。臣一面密饬将弁，严行戒备，一面督催赶将海口社寮炮台，兴工修筑。惟购运各料，不得轮船运载，诸务束手，当即飞函商告闽省，请将永保、深航两官船，匀拨前来应用，而闽台两处，音信隔绝，已近一月，前由上海装运赴台炮械，又因久无轮船，迟迟不到。自本月初一二等日，法人时有兵船一只，到基隆巡探，停泊一半日，即行开去。而前次所到之法船一只，则仍不动。当以和战之局，尚在未定，不便自我开衅，适其时伏波兵船，由台南装载新调提督章高元所部之武毅军头批勇丁五百人，甫到基隆。闽省复将伏波调装澎湖潮普军两营，台兵益单，轮船全无，当饬章高元督带所部，驻扎基隆炮台左近，以资辅助，并派提督苏得胜帮同照料。其在上海运解炮械委员游学诗，因中国各轮船，皆惮于南下，于初九日设法商雇德商万利轮船前来，甫于十二日抵沪尾海口。其时臣正在沪尾，督令孙开华所部，兴筑炮台，见军装运到，即令将基隆应用之炮位水雷等件，仍由万利船运基隆布置。该船驶到基隆，法船兵酋，坚阻不令卸载，而德商轮船不能久耽时日，仍即由原船装回沪尾。臣回至淡水接信，正拟设法改船装运，忽于十四日续来法兵船四只，驶近基隆，旋有该船兵酋李士卑斯，专通事告知曹志忠、苏得胜，据称中法和议不成，限期已届，次日各口皆要开仗，随带来战书告示各一纸，语多狂悖，声言定于次日八点钟攻打炮台。该提督一面督勇严守，一面飞报。臣于十五日黎明，接到来信，当以该处炮台，本不足恃，曾于前折奏明，当即飞速亲往督率战守，行至半途，即闻炮声，知系接仗，赶速趱行而至。法人于辰刻开炮攻台，营官姜鸿胜，督勇还炮相应，祇有洋炮五尊，土炮无用。炮台祇守当门一面，敌人由旁攻击，炮即不能旁应。章高元、苏得胜各带队百余人，伏于炮台墙外沟中，该船巨炮猛攻不息，自辰至午，两时之久，连放排炮，将炮台前墙，全行打碎。火药房亦同时轰倒。章高元、苏得胜密令姜鸿胜率勇退出，计伤亡弁勇六十余人，半多压伤；炮台我不能守，法亦未踞。其时臣亦至，当以法人一意逞强，固有轻我之心，非诱其陆战，不足以挫其凶焰，即刻将海边不能守御各营，饬移山后，以避敌炮。曹志忠正营并中营，离海虽近，中隔小山，仍令照常设守，一面激励士卒，豫备恶战。十六日卯刻，果有法兵四五百人，以一半在曹志忠营北山头站队筑营，以二百余人，直薄曹志忠之垒，仍用轮船炸炮照攻，自卯至午，连环枪炮不息。曹志忠一面守营，亲督王三星等，率队二百余人，出营迎击。臣派令章高元、苏得胜率队百余人，由东路抄击，复派已革游击邓长安，率亲兵小队六十人，由西路绕击。曹志忠见两路兵至，士气益壮，奋勇直前，法兵见我军齐进，速放大炮排枪，鏖战一时许，我勇所持后膛枪，皆能命中，击倒该军山上持旗兵酋二名，山下法兵头一名，敌军一齐溃败，我军乘胜追上山头，当将敌营踏毁，夺获洋枪数十杆，账房十余架，并获其坐纛旗二面，此外洋行军最耻之事，斩馘首级一颗，法兵伤亡，闻不下百余人，直追至船边，始行收队。我勇伤亡者仅数人。此十五六两日，法兵犯我基隆，登岸接仗获胜之情形也。伏思基隆炮台不坚，炮位不多，彼族久有窃议，今突以五船相犯，实窥我无炮无船，早有藐视之心，妄思占踞，今幸仰托圣主威福，将士用命，有此血战，稍挫凶锋，实足以抒众愤。惟当追奔到船之际，海口若有兵轮数只，首尾夹攻，敌船皆为我有，失此机会，殊为可惜。法人自入中国以来，未有如此挫败，势不甘心，若再加兵增船来犯，臣兵单器乏，何以应敌，合无仰恳天恩，俯令海外孤军，事机万紧，敕下南北洋大臣，并闽省督抚，迅即选拨能战兵轮十只，择将统带前来助战，以期驱敌出境，布置方能措手，无蹈各守各境，坐失机宜之辙，曷任急切待命之至。所有此次尤为出力之统领霆庆等军，记名提督福建福宁镇总兵曹志忠，亲率士卒，奋勇接战，且于基隆炮台攻倒之后，该营紧靠海边，复能鼓励兵士，大获胜捷，其功实非寻常可比，可否吁恳天恩。赏穿黄马袿，以示优奖。统领武毅军记名提督章高元、记名提督苏得胜，皆能奋不顾身，助守炮台，得使守台弁勇，全行退出，未大损伤，平时操练认真，拟恳天恩，遇有海疆总兵缺出，即行简放，并请赏换清字勇号。总兵衔尽先副将王三星，拟请以总兵记名简放，并请赏给清字勇号。已革游击邓长安，拟请开复原官，用示鼓励。其余立功将士，出力文武员弁，可否准由臣择尤汇请奖励之处，出自逾格鸿慈。所有基隆炮台，为敌攻陷，我军复踏毁敌营，大获胜仗各缘由，谨恭折由驿驰陈，伏乞圣鉴。

　　请豫戒边军相机立应疏（光绪十年）邓承修

　　内阁侍读学士臣邓承修跪奏，为敌情狡诈，请旨豫戒边军相机立应，以重军谋而维大局事。

　　窃以法人贪狡，藉词背约，恭读闰五月二十四日撤兵明诏，朝廷俯就而曲全之者，可谓至矣；乃忽言兵费，忽言恤款，忽而七日，忽限十日，虚词恫喝，凡在臣工，无不痛心疾首，赖我皇太后、皇上烛彼奸谋，坚持定见，臣料法人亦当知难而退矣；乃狡谋未遂，观望徘徊。朝廷未闻别有处置，臣恐决机不早，后患方殷。谨竭愚忱，少助万一。臣闻良医之治病也，必先审观病原，知其所以受病之处，而后可得而治。法自为普所败，政出多门，民贫财匮，北圻之役，听信流痞浮言，内奸怂恿，师徒丧败，本有悔心，及我坐观成败，刘永福以孤军见挫，山西不守，北宁溃散，始有轻量中国之心，乃天威震怒，失律见诛，遣将调兵，军心稍振。法又惧吾大举，遂以和饵我，朝廷误听李鸿章之言，欲以含糊了局而遽许之。彼益窥我无能，上下怯懦矣。然尚虑边兵未散，牵掣于西，未遑于东，于是有谅山一役，藉词背约，而马建忠、李凤苞、赫德诸奸人，输情献媚，潜结勾通，以挟制朝廷，恐吓总署，遽下撤兵之诏，使法人无西顾之忧，遂敢悉其精锐，尽力于东，为索偿兵费之举。夫自山西失守，该虏即扬言攻琼州，据台岛，实未尝以一旅相加。岂非自揣其力之不足，而恐我兵之蹙其后哉？然则法人之利，在诱我和，中国之患，在讳言战，强弱虚实，情势了然矣。臣愚以为今之计，惟有豫敕边军，用以攻为守之策，则我可以得志，而沿海之祸可纾。盖法人据有西贡，悉力经营，近则蚕食北圻，毗连我国，骎骎乎有反客为主之势矣。法人措置，处处踏实，有守无失，是其所长；而处处分兵，顾此失彼，是其所短。查其战舰东来，大如巴夏尔，小及三板根舶等，综计各口岸，不过三十余船，大者可载三百人，小者或数十人，或十余人，率皆枵然无实，所以镇越者在此，所以扰我者亦在此。今若电谕张树声，统率淮军，由东路进逼海防，别令何雄辉招募客人为奇兵，由钦、廉小路进，王德榜率湘军，由中路进攻北宁，令唐景崧率所部为前锋，岑毓英率刘永福出保胜为西路，刘永福即乞朝廷特畀以提督之任，令统率所部，厚其兵食，规复山西，布置已定，仍候朝廷指挥，一旦决裂，即谕令疾驰出关，法人兵舰，半在中国洋面，迷禄帅越，夙失军心，我以三路进兵，乘虚蹈瑕，则北圻必震动，孤拔、利士卑等，所部祇有此数，欲征国兵，则缓不济急，欲招募土勇，则将不习兵，欲遂弃越取闽，则闽已有备，进无所得，退无所归，势必转柁回颿，保全成局。即谓我无水军，不足以制其死命。臣料红江以北，必非法人有矣。所谓批亢捣虚，攻其必救者此也。或谓法人据有越南，守备甚密，孤拔师船，近在马尾，指顾之间，即开兵衅，进兵越南，岂能牵掣；不知五虎口、沙涛甚恶，闽中虽战船不备，张佩纶素有胆略，非法人虚声所能恐吓者，就令海疆稍有挫失，而我但能出兵杀敌，掠地攻城，所得可偿所失，不犹愈于坐以待困乎？臣亦知兵凶战危，何敢以一得之愚，妄谈边事，冀邀天之福，就我范围，大局幸甚，微臣幸甚。或豺狼无厌，终出于战，岂可茫无措置以误军谋，臣是以不揣冒昧，披沥愚衷，伏乞采择施行。

　　请速筹援闽疏（光绪十年）万培因

　　巡视北城吏科给事中臣万培因跪奏，为闽防紧要，关系全局，亟宜厚集邻援，迅办乡团，并力策应，以固民心，恭折仰祈圣鉴事。

　　窃臣闻上海议和，法人未能如约，兵舰来华，要求无厌，福州、海口，已有敌船多只，驶入口内，朝廷统筹全局，断不因边省一隅，动摇成算。惟臣籍隶福建，略悉情形，闽中军火战舰，均不足用，卒闻敌至，手足无措，民情惶骇，邻省中惟广东派拨兵船赴闽，南北洋或云未拨兵船，或云由陆路赴援，道路传闻，纷纷不一。闽省守弱兵单，乞援日久，战舰未集，小民怀疑，迁徙窜避，日数百家，官不能禁，甚且有以揣测无据之词，摇惑民心者。我朝帡幪罔外，藩属有急，犹不惜劳师糜饷，勤为保卫。矧福建为沿海要区，与东南各省唇齿相依，有一摇百动之势，各疆臣敌忾同仇，决不致或分畛域。臣查福州海口，以芭蕉门为第一门户，进则壶江、金牌、长门一带，均有炮台。又进则南北岸闽安以达船政局，船政局在马尾地方，其地距海口将二百里，此次法船入闽，直驶马尾，引港船只，即系内地渔船，防范不严，实不能为之辞咎，逮法船既入口内，于是议论纷纷，至有谓船政局为可弃，而退守福州者。臣惟船政局离省城仅四十余里，船政局不守，则彼军飞炮，直逼省城。且其地在长门以内，不守船政局，则长门等处炮台，必为敌人所据，反客为主，扼险置炮，以断我军船只往来之路，省城之危，可翘足而待。况该处工匠繁多，机器充积，经营十余年，帑项千余万，兵刃未交，委而去之，殊为可惜。臣愚以为船政局决不可弃，弃船政即弃福州，弃福州则不特厦门、台湾，势成孤立，情形岌岌，即滨海各省，亦不能片刻安枕。臣所谓闽防紧要，关系全局者此也。法人用兵越南，师老饷竭，此次来华，意在以虚声恫喝，强索兵费，以偿国债。其国中精壮，除留守越南外，来华兵船，即以二十艘计，每艘数百人，合计亦不过数千人，多系各路见募充数，并闻其兵船亦有向日本借来者，兵法千里馈粮，士有饥色，法国距华且数万里，粮米煤炭，所费不赀。其势决难持久。故散布谣言，如和议不成，即取福州为质，其实顾恋赔费，故屡次展限，不敢轻举。为今之计，惟有由南北洋、广东、浙江、江西等省，多派援军，星夜赴闽，水陆并进，彼见兵舰云集，欲进攻福州，则前有坚城，后有援兵，腹背受敌，将有所顾忌而莫敢先发。若鼓轮他适，图犯别口，我军以各路兵舰，尾随其后，互相策应，亦不至顾此失彼。彼军旷日持久，其势将自出于和，而不敢坚执要挟之说。总之以一省之兵力船只，防一省则不足，合数省之兵力船只，助一省则有余，见在福州告急，若不迅速救援，或仅派一二兵船赴闽，兵力不厚，福州必危。万一口岸要隘，为其所据，彼将分派战舰，捣厦门，窥台湾，即沿海各口，胥受其扰矣。抑更有虑者，福州、海口、尚干、狼尾等乡，民俗顽悍，日以械斗劫掳为事，且素习水性，易为彼族煽惑，又自通商以来，其桀黠者，多能学习外洋语言文字。若法人入闽之后，勾引此种莠民，诱以重利，用为乡导，其为中国之害，将有不可胜言，防患贵于未萌，机宜不容坐失。今法人既以全力注闽，警报迭至，望救良殷，乞敕下南北洋大臣，及广东、浙江、江西各省督抚，多派兵舰，迅速援闽，并另派精兵，陆路前进，由建宁等府，顺流而下，直达省城，兵贵神速，迟恐无及。至闽省团练，业经该督抚访举公正绅士，分赴滨海各乡募办，惟苦于经费无出，未能克日成军，可否仰恳天恩，敕下该督抚先行筹拨库款若干，作为民团经费，再行传谕绅富，酌量劝捐，毋得互相推诿。其募成各军，沿乡屯戍，责令该处绅士，稽查奸宄，并严督各港渔船，移泊他所，无令接济外人。如此则内变不生，外援踵至，众志成城，不至势成坐困矣。臣情殷桑梓，一得之愚，不忍自默，是否有当，伏乞圣鉴。

　　沥陈省防情形疏（光绪十年）张佩纶

　　会办福建海疆事宜三品卿衔翰林院侍讲学士臣张佩纶跪奏，为微臣出省防护船局，并沥陈省防情形，仰祈圣鉴事。

　　窃微臣到闽日期，前已具折奏报，本月十六日，臣偕穆图善等至五虎口一带，察看形势，沿途考究炮台，简阅器械，调集各将领，责令认真操练。十八日，复偕同何如璋至壶江，十九日回省，与穆图善会商一切，本拟二十四日渡台，巡视澎厦等处，统筹全省海防，而连日海警频闻，法人注意福州，臣惟有驻省会筹，以作士气。二十一日，法船一艘进口，臣恐民心惊讶，复与穆图善同至南北岸炮台一巡，法船旋搁浅受伤，军民尚称安堵。惟二十四日法船又至，孤拔亦潜来法领事处，闻其大小铁舰，尚欲陆续窥闽，或包藏祸心，或虚声恫喝，皆未可知，虽穆图善等，巳遵旨照会该国领事，阻止多船入口，而法果成谋，断非笔舌所能阻止。微臣塞河之议，众意不敢辄行，惟有仰承谕旨，随时严备。查闽省原炮台，以长门、金牌两处为头敌，南北岸两垒次之，闽安暨田赢湾又次之，至马尾则惟水陆三营，为保护船局之兵，无事之日，商兵各轮泊处，逼近船局，局以下船为便，商以泊舶为便，粤之黄埔，津之紫竹林也。而粤、津则船岸与商廛相依附，各国犹有所牵制，闽则洋商多居南台，洋船则泊马尾，似船局颇岌岌孤悬矣。

　　臣到闽甫旬日，全省形胜，尚未瞭如，即商确省防，亦难动中窾要。惟查督臣何璟，初莅闽时，本奏以南茭、壶江，为闽省第一重门户，惜饷绌未遑经营也。然防闽则必自防南茭、壶江始；南茭者，俗所谓芭蕉口；南为梅花港，北为五虎口。又北为连江口，连江、梅花口狭水浅，即五虎亦洋舶不行。其径行者必自南茭。茭门与壶江对峙，实天然锁钥也。臣既与督臣原议同，因议咨船政局，急备壶江嘴一台，移长门两克虏伯炮守之。然台工犹未猝成也。长门等处，原有张得胜十营，均系新募之军，道员方勋，为广东提督方耀之弟，于洋务尚称熟悉，所部五营，分防三处，臣与督臣筹议，拟均调扎省城海口，化散为整，以备援应，然散军未能猝集也。至军火仅长门有德国巨炮五尊，金牌次炮二尊，余皆英土各种旧炮，洋枪惟林明敦数千杆，余皆前膛。他若水雷棉药，亦略有储备，较北洋则相形见绌矣。臣惟兵家之言，鼌错所论，审地形，士服习，器械利三端，实得今古中西论兵之极。今士系新募，器乃旧储，犹恃闽海自南茭至马尾，山峦迤逦，有险可凭，虽失之于南茭、壶江，犹可得之于长门金牌。顾言战则彼未失和，言和则彼在取质。条约箝制，议论游移，彼可行诈，我难争先，使敌船得以麕集马尾，拊背扼吭，而闽之地形失险矣。马尾前去长门七十里，闽安三十里，后去南台四十五里，彼船猝攻船局，长门、金牌之炮，无船不能回援，南台闽安之军，无船不能径渡，是我首尾隔绝也。彼若外以数船，登壶江，以瞰长门，而内船径据马尾，以击闽安各营，是我腹背受敌也。假使有大船大炮，为水上游击之师，则断双龟河路，水陆交攻，亦足制彼死命。此岂敢望诸不教而战之新军、小信未孚之诸将哉！然则熟审彼己利钝之势，不在敌强而我弱，实在敌狡而我迂，既让以要害，复让以先机，彼处处攻心，我种种掣肘。兵机止争呼吸，臣固非畏其船炮之坚利，而实惜我防备之略，谋断之歧也。但臣职在筹防，断不惮难，断不怯敌，初与穆图善约，一有战事，同赴前行，今局势趋重马尾，该将军拟进驻长门，臣意炮台不可不守，而船局不可不防，见调扬武及两炮船，驻马尾牵敌，复抽调记名提督黄超群福靖两营，进扎马尾左近。臣即于二十八日出省，专顾船局，力为其艰，我备不懈，彼或狼顾狐疑，未敢遽发。省城民情浮动，臣力劝督臣何璟，当与抚臣张兆栋，坐镇会城，毋使宵小煽乱，为敌先驱。要之闽实可战可守之地，所恨事关全局，不能专顾一隅，为先发制人之计，使敌有深入之利，而无深入之害。此则微臣所抚膺愤懑者耳。所有微臣出省办防情形，理合恭折驰陈，伏乞圣鉴。

　　请亟调兵协防疏（光绪十年）何如璋

　　二品顶戴督办船政詹事府少詹事臣何如璋跪奏，为法船聚泊马江，敌情叵测，应亟调各省兵船协防，恭折驰陈，仰祈圣鉴事。

　　窃法人此次派员来议越事，乃一面令该海军提督孤拔，率领舰队，驶泊马江，以图要挟。闰五月二十二日，法舰安菩黎入口，行至半屿，搁浅船坏，于二十六日开往香港。二十四日，又到嚣卢茶法船一号。二十五日，又到益士弼法船一号。二十六日，又到都杰、端腊士法船二号，共驻泊马江者，大小四艘。孤拔皆在其中，而我之扬武、福星两兵船，并福胜、建胜两炮船，即与之衔尾停泊，饬令各管驾，严密豫备，以为互相牵制之计。但法船仍有一号停泊芭蕉口外，间尚有陆续至者。彼众我寡，非飞调各省兵船应援，则我船形势孤危，攻守均无把握。臣先经函商福州将军臣穆图善等，电请调船赴援。如各省兵轮，能迅速来闽，则我势稍强，彼谋自戢，不特船局可保，即法人索赔之愿，亦不致过奢。倘法船移向别口，而我船跟踪前驶，于各省防务，决不致稍有疏虞。至陆路防营，则填扎海口要隘，及护防各炮台外，其驻防马江者新旧两营，见又由会办大臣张佩纶，亲率一营，来江屯扎。陆兵尚不过单，惟彼以兵船大炮相攻，救护颇难措手。又彼此兵船，衔尾相距，万一决裂，先发制人，后发即为人制，以法人横肆性成，临事必图狡逞，使各船静以待变，深恐为敌所乘。若各船不扼其冲，则船局尤为难保。此事如何措置，臣谨当与张佩纶等悉心筹度，随时相机因应。至船厂制造，臣自应督率员绅，分饬各匠徒，照常工作，以安人心，断不敢稍涉张皇，致误大局。所有法船聚泊马江各原由，谨缮折由轮船驰陈，伏乞圣鉴。

　　密陈筹办情形疏（光绪十年）岑毓英

　　降二级留任云贵总督臣岑毓英跪奏，为钦奉电寄谕旨，谨将筹办情形，恭折密陈，仰祈圣鉴事。

　　窃臣于光绪十年闰五月十三日，曾将查明边关形势并探闻敌人举动，添兵防备各情，恭折密奏在案。兹于闰五月十七日，接广西抚臣潘鼎新密函，钞寄总理各国事务衙门五月二十五日发来电开，奉旨本日据李鸿章照录潘鼎新电信，法兵来至屯梅谷松以外，桂军防守戒严等因。钦此。仰蒙圣训周详，曷胜钦感。伏查法人居心叵测，臣前准大学士署北洋大臣李鸿章钞折密咨，法人在天津讲解，已经画押，所议简明条约，第二款内开，中国约明将所驻北圻各防营，即行调回边界等语。臣虑法人反复无常，密饬驻扎文盘州、大滩、河阳各防营，加意严守，不敢烟懈。惟滇勇不耐烟瘴，入夏以来，先后瘴故将弁百余员，勇丁千余名，除患病未计，内只有粤勇二千五百名，尚能耐烟瘴。臣曾经奏明，专以粤勇二千五百名，协同刘团，防守文盘州、大滩，其余滇勇，移驻马白关附近，稍为平和之处，并募补名额，驻扎操练。该粤勇等旗帜服色，均与刘团相同，已谆谆告诫，若法人侵犯，务须并力低敌，不准稍分彼此。臣于本月初间，连接广东电报并据前敌探禀，法人又募兵六千，新旧共合四万人，将大举来攻保胜。臣恐众寡不敌，复奏明添调各路兵勇乡团，共三四万人，上自河口、新街、蛮耗，下自猛康、南角、都龙、河阳、马白关，严加扼守。所有新调各营，大约六月内，先后可到，若法人侵犯大滩、文盘州，刘团与粤勇，能与抵敌。彼族自知难而退。倘刘团不支，臣即督饬将领带队，由马白关间道，冲出文盘州、大滩以下馆司关，断彼后路，并饬河内、新街各防营，力扼敌冲与奇兵约会，腹背夹击。如能聚而歼旃，亦可稍纾积愤。臣受思深重，得效命行间，惟有懔遵圣训，竭尽驽骀，以期仰答高厚于万一。刘团所需饷银军火，臣均源源接济，并不短少。今奉旨敕臣传谕刘永福，率部来归，仰见圣恩宽大，有加无已。臣查刘永福，未经蓄发，仍用中华衣冠顶戴，似乎情殷内向，前经臣奏明在案。当此和战未定，彼心怀疑惧，首鼠两端，且与法人仇怨已深，若法人不先请朝廷代为安置，而遽许其率众来归，恐法人借口寻衅，索取刘永福，与之则阻向义之心，不与则兵连祸结，此臣所以日夜忧思而不敢代为请命也。吏部主事唐景崧，与刘永福共事最久，深知其为人，屡与臣言其视财太重，待下寡恩，毫无纪律，恐致覆事。臣初未遽信，迨相处数月，始知其言不谬。上年怀德之战，法将李威利，人少轻敌，以致败亡，而刘永福部下最得力头目如杨着恩等，均已战死，小头目亦亡伤不少，其后法人添兵报复，刘永福一败而失丹凤，再败而失山西，嗣援救北宁，又不能力战，徒拥虚名，辜负天恩。臣目击时艰，亟欲搜罗将才，共图报效，而既知其人不可靠，不敢缄默欺隐，谨据实缕陈，应如何安置之处，出自圣裁。所有钦奉电寄谕旨，见拟筹办情形，谨恭折密陈，伏乞圣鉴。

　　详陈到防布置情形疏（光绪十年）张佩纶

　　会办福建海疆事宜三品卿衔翰林院侍讲学士臣张佩纶跪奏，为详陈臣军到防布置情形，仰祈圣鉴事。

　　窃臣于本月二十五日，以法船日增，注意船局，奏请进军马尾，力遏敌冲，饬记名提督黄超群，引军由陆潜进。二十七日，复得北洋大臣李鸿章电称法领事林椿，有二十八日期满，即攻马尾船局之说。臣恐敌衅即在目前，于是夜冒雨遄发，侵晓驶至船局，与船政大臣何如璋晤商一切。两营队伍选锋亦至。臣令沿途多张旗帜，列队河干疑敌。先是臣军未至，与何如璋密商，以水师游击张成率扬武兵船一艘，暨两小■〈蠢，民代春〉船，与敌船首尾衔接相泊，备敌猝发，即与击撞并碎，为死战孤注计，敌人恶之。三日以来，赖以牵制。晨光熹微，法水师提督孤拔，骤见臣军旗鼓，则就师船诘问，疑我欲战。臣令张成答以中国堂堂正正，战必约期，不尚诡道，属该提督无用疑惧。该提督即邀张成相见，词气和平，言中国待我有礼，闻百姓惊疑，我船亦拟先退两艘等语。视二十七日法领事白藻泰照会之辞顿异。臣仍饬水步各军严备，并亲率黄超群等周历中歧山，以望敌师船，则大小五艘，错落罗星塔，距船厂仅半里许，连日茶市颇停，民情汹惧。盖敌取福州之说，腾播于两月以前，即洋商亦皆疑之，深叹何如璋之镇定、张成之胆勇也。船局前无屏蔽，后有水陆两道可登，甚不易守。局之左阜有张升楷两营，营高受炮，火药库僻在后山，孤深不露，当令拨兵防范，布置较周，即日宣言掘濠塞河，多埋地雷水雷备战，顾臣军实无一雷也。而敌船施放电灯，终夜戒备，如严大敌，其时潮退，不能下驶，防我违约劫船。二十九日晨，两大船先退至壶江左近之马祖山，闻明日尚拟开一艘至双龟屿外，意若趋重长门者。然敌来往自如，增益不已，出则联口外之三艘以骇长门，入则联口内之两艘以疑船局，而闽中仅有此三船，孤危撑拒，彼可退可进，可战可和，而南北兵船，迄无一至者。臣又何敢以敌退解严也。虽适奉署电，谓小挫可图再振，然果臣军一败，资仗都尽，无兵无饷，又谁与图再振乎？当臣出次时，省城民无固志，风鹤皆兵，颇有欲援彭玉麟不赴琼防之例留臣者。臣自念新进小臣，非老成比，必令马尾不战，而先遂其质地索偿之请，而臣且在省静俟，与此土一并赎还，其腼然何以为人，故不敢自安，以免为皇太后、皇上知人之玷。初非谓此军即可制胜也。及亲至前敌，则颇觉各营之侦探，各路之电传，皆为法人虚声恫喝，而臣前请先发制人之算，实确有把握。何以言之？我许法退兵，其计已遂，此举特为偿款地。第一船阁浅损伤，其气少挫，其期亦可纡。此船稍集，而我师船已至。比限甫满，而臣陆军又至。敌已志得意满，不值死战，而恐我以死战持之。此孤拔所以生疑之故也。法三船在口外，内船仅多于我两艘，全队登岸，则我水军牵之，半以登岸，则我以二千人敌其数百人，彼未必遂胜，深入且百里，我处处可以截后，而连日潮汐小汛，敌船可出入者，不过一二时，皆犯军家之忌。此又臣军欲战之故也。然其所以仍徘徊不退者，既逆料中国之必不先失和，而孤拔以一水师提督，挟盛气而来，谓闽官必降心相从，船局固唾手可得，我既不与之先讲，复与之先战，若遽尔退师，亦恐见诮他邦，取讥士卒，夫是以游驶壶江，以掩其退避之迹，而仍为挟制之端，计亦狡矣。臣逆计该提督，必已密电巴特纳，非云欲犯他口，即云须遣人赴沪论解，曾于昨日电达李鸿章，属其断勿赴沪，再蹈烟台英约之辙。当此主忧臣辱，臣既有军旅之寄，不能一战以建威抑敌，尚复大言不惭，岂非丧心无耻。惟念敌情当以力争，难于理喻，今法船在闽，其势稍转，必有一二自命能办洋务之人，攘臂以居辨难调处之功，没将士死守之孤忱，为无赖希荣之快捷方式，长敌焰而损国体，无逾于此。是以将前敌实情，委曲敷陈，以达圣聪，即廷议急于转圜，法事终于铸错，犹冀惩前而毖后也。电音简略，是以复缕言之，至法船一日未去，海防即一日未解，臣惟当与何如璋同心固守，以冀支此危局。若我援竟断，法舰纷来，恐彼萃攻前敌，据占我上游，我军终于不敌，然臣所将水步两军，决不退缩以为朝廷羞也。所有臣等军出屯马尾布置情形，理合缮折驰陈，伏乞圣鉴。

　　请亟定战守方略疏（光绪十年）李端棻、治麟、潘衍桐

　　署国子监祭酒臣李端棻、国子监司业臣治麟、国子监司业臣潘衍桐跪奏，为敌氛孔棘，宜亟定战守方略，遵旨敬陈管见事。

　　窃惟法人狡计，蓄之已久，前与李鸿章议定五款之时，臣等早料其终必背约，已于四月初十日，联名具陈矣。今果藉端寻衅，需索巨款，迭经总署照会美国调停，反复开导，彼置弗恤，径驶兵船，夺我鸡笼口岸，贪悖无道，罪不容诛。我朝廷所以长虑却顾，不肯遽出于战者，实欲保全和局耳。今则两军业已交绥，显开战衅，我纵曲意迁就，彼必极力要求，今日占口岸，明日夺炮台，一让再让，何所底止，应请明降谕旨，布告中外，声罪致讨，俾天下咸知圣意所在，庶将帅无所瞻顾，军士皆切同仇。否则一面言战，一面恋和，勇者寒心，懦者借口。臣睹其害，未见其利，谨就会奏疏中所已及者而申其说，复就所未及者而发其端，约有四焉。

　　一曰密边防。南洋所重，首在闽台。查福建海道，由省城至连浦三十里，至罗星塔七十里，连浦以内，前经督臣吴棠以石船沈塞海道，三板浅舶，仅可通行，连浦以外，水势渐宽，轮船可渡，然每月亦祇上下弦两夕，水满沙平，始能往来无碍。诚天险也。今法船已进罗星塔口，计惟略仿故法，于连浦以下，仍用石船沈塞，拓至二十里为度，使敌船不能通，炮不能及，我以陆兵踞隘伺击，藉攻为守，此防闽之一策也。台湾鹿耳门内外，鲲身日高，六七月间，风浪尤恶，敌船断难泊近。台北最为吃重，全台精华，实萃于此，为敌所垂涎久矣。刘铭传智勇为诸将冠。独惜渡台太迟，带兵太少，仅恃章营两队，殊形单弱，计惟激本地之人心，藉本地之财力，选择绅富，倡立台团，土人狎于波涛，乐于战斗，与官兵联为一气，必能师出有功，不日援军继至，尤资得力。但电线未及渡台，惟恃万年清一船，互通消息，必须添设轮船，络绎侦探，庶军情不至隔阂，此防台之一策也。北洋如天津、烟台，皆有重兵镇守，惟旅顺口及滦乐、北塘一带，地皆濒海，敌若乘虚而入，实为京畿门户之忧。该处炮台，虽有李长乐、宋庆等驻扎，而兵稀地广，在在堪虞，仍宜选将增兵，择隘扼守，划分地段，以专责成。如敌人来犯，必须固守半月，以待援军，能力守者，爵以首功；不及期者，律以军法；庶庚申北塘之变不至复见于今日。此防直东之一策也。

　　一曰分敌势。法船之来亚洲者，总计不过三十余艘，大者如巴夏尔，可容六百人，小者仅百数十人，谅山败后，大半驶赴中国洋面，藉为恫喝，留守越南者，惟迷禄一军耳。迷禄庸暴，久失士心。尼柏礼偏裨之才，不足以当大敌。南交暑热，尤为欧人所不堪，宜迅令滇桂各军出关攻剿北宁山西，以次进取，直规顺化，令彼有狼顾之虞，不得专力于中土。但必须联络刘团，始易得手。盖刘永福素为法人所惮，其部下皆骁桀之徒，且与水土相习，不畏炎瘴，倘能恢复，裂地而封之，不犹愈于予敌乎。刘军得所藉手，如黄佐炎辈必当荷戈卷旆，如水知归，一面仍用何雄辉招纳客民之计，伺间而动，法人北顾河内，南顾西贡，面面皆敌，处处须防，釜底抽薪之计，莫逾于此。

　　一曰清内匪。沿海各省，拟请钦派大臣督办团练，与官军互为声援，以济兵力之不及，内则编保甲以防伏莽，外则严关卡以杜勾通，外患一开，土匪窃发，乘其羽翼未成，豫为翦灭，所以弭后患于无形也。惟民团民练，首在得人，尤须有谙习军事声威素着之武职大员，协力同心，方足以广号召而资镇慑，以臣所闻，如粤之见署水师提督方耀，闽之前任浙江温州镇总兵吴鸿源，一籍潮州，一籍厦门，皆以军功起家，身经百战，平日居乡，义声豪举，最惬众心，悍卒莠民，闻名詟服，可否特旨命方耀筹办广东惠、潮一带团练事宜，命吴鸿源筹办福建漳、泉一带团练事宜，或为文职大臣帮办，或归该省督抚节制，必能严缉匪徒，练成劲旅。近以为省城之策应，远以为台岛之声援，他如浙江直东沿海各省，举贤任能，一律兴办，于大局实有裨益。

　　一曰全外交。通商口岸，为各国洋人聚处，与法失和后，必有匪徒蜂起，辄假义愤之名，以为攘夺之计，不问何国，概目为敌，从而焚毁掳掠致启葛藤，多树仇敌，不可不虑。如去年广东沙基一案，其前鉴也。亟宜预告各国，战局既成，暂停贸易，其各国商人住房，皆具门牌，用汉字大书某国字样，俾免鱼池之祸。凡商船货物，悉令移徙自行保护，否则一有损失，我国决不认赔，即各国设有兵船，自行护卫，亦宜先与约定，不得接济法国，以符公法。至各省教民，当严稽察，若查有勾通形迹，即以中国之法，治我中国之民，我既与法失和，不得任彼袒庇，其入英籍服英教者，应照会该国公使，通谕各口领事，转饬各教堂之教师，严加约束。如有勾通接济等情，惟该教师是问，仍由中国地方官移咨惩办，但恐法教冒充英教，应如何区别之处，由地方大吏，商之该国公使，必得其确实证据，以凭辨识而免混淆，庶于严密之中，仍寓保全之意。

　　以上四条，恭候采择，战事一开，军情百变，以后凡有见闻，必当广集众思，折衷求是，以效万一之献，谨缮折缕陈，伏乞圣鉴。

　　请主持战局疏（光绪十年）梁耀枢

　　翰林院修撰臣梁耀枢跪奏，为遵旨会议，再抒管见，恭折沥陈，仰祈圣鉴事。

　　本月二十二日，在内阁会议，恭读上谕，仰见我皇上主持大局，延访周详，为持久万全之策，至深切矣。臣到时奏稿已定，随同画诺，而区区愚悃，尚有须从长计议者，在朝廷宽大慈祥，深虑兵端一开，既失中外之和好，而念及地方涂炭，生民蹂躏，更觉恻然难忍。若法人回心转意，不索赔款，自可允其和议，以期息事安民。但法人此次借端挑衅，志在邀求巨款，若不稍遂其欲，而谓法人俯首允和，此必无之事也。然以我理直气壮，遽出巨赀以款敌，其弊不可胜言，则惟有整军挞伐，惩创示威而已。顷因法人攻占鸡笼，经刘铭传接仗获胜，我军初战即捷，势方大振。臣揆诸事势，其可战者六，不能不战者四，而筹饷策应，改漕防海诸说，胥寓其中。敢为我皇上敬陈之。自古用兵，先明地势，沿海万里，似乎防不胜防，而按之万国公法，战争必在口岸，惟暗礁浅沙，兵轮亦难停泊，故沿海地方，与孤立洋面之岛屿，敌船可泊，洋炮可及者，彼所利也。山林险阻，碎岛枝河，可以伏兵藏炮者，我所利也。如交战大洋之中，即有铁甲轮船，是以坚斗坚，未见其可。今法国来扰闽洋，东踞鸡笼，西泊马尾；鸡笼以内，山径小河，我军所利，台南有鹿耳，澎湖潮沙难泊，后山则野番荒险，彼所不窥。惟当调度精锐，出奇制胜，诱敌登陆，迭战歼除，则敌船空虚，因以水师攻毁，似无不利。福州马尾，迫近省城，闻张佩纶已有将敌船逼出海口之说，即敌船不退，战局既开，先发制人，何至束手以待。且由马尾至省城七十里，内河山径，亦我所利。是就地形而论，沿海虽阔，处处可守，法兵登岸，我军先占地利，避其所长，击其所短，主容之势既分，险要之宜亦得。此可战者一也。用兵必先筹饷，糜饷不如节兵。司马法曰：战惟节，诚以兵多饷繁，又土客易争，军情不一，胜则争功，败则各散，不如精兵土勇，以少胜多，粮饷易足。然目下筹饷之法，惟有拨洋税关税以助之，劝捐加厘以益之，更谨司出纳，严惩浮冒以节之，如果事出万难，则酌减西北屯防，以其协饷为海防军饷，仍照成例，定其处分。且我朝地丁钱粮，比前代极为轻减，凡在黎庶，久沐鸿慈，均有同仇敌忾之意，虽按亩捐租，论丁出钱，亦必输将踊跃，如家有十亩以上，人捐百钱，或银一钱，自可应时凑聚。臣见广东红匪之乱，乡绅办团，恃此而给，则筹饷亦有实着，惟在布置得人，饷足则兵强，兵强则持久。此可战者二也。然用兵于沿海，恐扰地方，不若行计于外邦，更形神速，法国欲行背约，先定越南，谅山撤兵，彼始来扰。臣知其顾虑越南，深畏刘永福矣。设使仍谕岑毓英资刘永福以军装饷项，任其便宜，直攻山西北宁，法国闻之，必返救越南，首尾不能兼顾矣。或谓前奉上谕，宣昭大信，此策非宜。臣闻战阵之机，惟力是视，所谓天下事论理而亦论势也。况法人先行失信，反复阴狡，我仍固执常理。窃恐为彼所愚。臣读唐臣刘贶武指曰：礼让信义，所以交君子，非以接小人。况于禽兽之戎狄乎？自洋务以来，何事不以信义交邻；数年而借端又扰，彼既狡险无信，我亦兵不厌诈。此可战者三也。说者谓兵连祸结，海道不通，漕运阻断，诚有如谕所云，贻误仓储者。臣查运河涸塞，惟济宁州上下五百余里耳。若用火军铁路以求捷运，时恐不及，见有商局售出之价，莫若用以疏浚涸塞，实力奉行，若疏浚不及，则暂仿前明递运之法，移漕督驻札济宁，官置大车百辆，沿途接运，又设立大厂停宿，按期接续，严禁偷短，是海运可改漕河，河有难浚，接以递运，自可舟车递用，接济不穷。至于商贾运货，不由海道，必由内河，固无所损。但海运日久，委员武弁，恃为保举之途，一旦改作，谣言阻散，在所必有。然国家大计，不能每人而悦，惟在坚持战局无虑仓储。此可战者四也。福州前以乌石山教堂一案，民愤犹存，昔宋臣张悫，请以两河民之怨敌，效唐时潞泽步兵遗意，募民联以什伍，官给器械，寓兵于农，立为巡社，当时以为劲旅。苏轼言契丹久和，边兵疲不可用，惟沿边弓箭社，练习自卫，犹号精锐，是时与契丹相持者垂四十年。臣见道光时英国攻粤，肆扰村乡，举人何玉成，一夜传集南海、番禺两县各村团勇，陆续来战，尽歼洋人生擒其兵头义律，至今洋人畏忌，诚能沿海团防，仿照旧法，而各处大口岸，仍镇重兵，既可省客兵之调度，又可免防此失彼之虞。此可战者五也。至各省调拨兵勇，自当通盘筹划，互为策应。台湾兵力尚单，刻须先其所急，彭玉麟坐镇粤地，未奏厥长，虽不能抽调二万，尚可率其精锐数千，径赴台湾，较为得力。粤东尚有总兵郑绍忠，暨水陆各营可恃，人心不至摇动，此时闽省用兵，法人若胜，必不遽罢，败必沿边窥伺，循海北上。如得威望重臣，居粤闽之间，以遥制首尾，法人自生疑惧，可事歼除。此可战者六也。然臣以为可战不战而和仍无患也。臣窃虑将来更有不能不战者，云贵川广各省，入天主教之民，不下数万。地方官以事关中外，每遇案件，左袒教民，民恨日深。但为官制，况传教者皆法人也。越南之战，教民内应，刘永福至费全力，倘仍传染日深，一旦民不胜愤，起而相杀，官不能治，各省响应，祸乱滋蔓，不可胜言。今当申明挞伐，以示国家并非畏于彼族，教民气焰自戢，民愤亦平。此不能不战者一也。不特内患可虞也，各国明离暗合，彼此播弄，最易堕其术中，此时接仗既捷，仍输巨款，是敌船一至，胜负皆利，东有日本，西邻诸国，其效尤恐在目前。此不能不战者二也。近日中国虚实，外国纤悉毕知，言和固多，自战亦屡，每每事败垂成，法人以中国不过如是，夫以和战大局，尽为敌人所测，臣窃虑之，故此次仍输巨款，是不出法人所料，直以为我之制造器械，备而无用，我之调兵筹策，多而少成，且将迭出此计，以劳弊中华，何可忍也。此不能不战者三也。且无论教民相争之害也，今日民心愤敌者多，为敌者亦不少，臣闻上海、香港，法国教士诱人入彼国籍贯，谓官狱与之料理，贫穷为之营谋，无知小民，及奸猾之辈，归彼者已有千数，此事无足深虑，但民情无定，惟利是趋，和议日久，此辈始慕其利，继且为之出力，将来既得我利，又役我民，邀结人心，阴谋叵测，诚宜屡败其锐，使知法人不可附，外利不可趋，收拾人心，俾明大义，惟在乎战。此不能不战者四也。凡此数条，既据可战之势，又迫以不能不战之故，臣伏愿宸衷独断，主持战局，则既以惩凶暴于今日，隐以弭祸患于将来矣。臣愚昧之见，是否有当，伏乞圣鉴。

　　请早决大计疏（光绪十年）邓承修

　　内阁侍读学士臣邓承修跪奏，为法人首败盟约，宜早决大计，速谕疆臣进兵，以杜奸谋而伸义愤，恭折另陈，仰祈圣鉴事。

　　伏读本月二十二日上谕，以法人借口争衅，坚索巨款，本月十五日，攻占台湾鸡笼口岸，已令刘铭传督率防军，迅将鸡笼攻克。昨据陈宝琛电报，请乞下枢臣统筹全局等因。钦此。臣以为诸臣受国厚恩，敌忾同仇，议战议和，自当衷诸一是，乃游移两可，议论纷歧。臣虽愚戆，不识事机，岂敢以苟且雷同，昧心误国。臣闻自古有天下者，安边御敌，未尝不欲计出万全，而实未有万全之策势不能也。然圣君贤相，卒能转败为功，百战百胜者，在知己知彼而已。以臣观之，敌谋虽狡敌情已见，臣窃为三策以决大计，伏候圣明俯赐采择。夫法之长在水战，我之长在陆战。今法人攻据鸡笼，舍舟而登陆，弃其所长，而用其所短，欲进则为我军所挫，欲退则为各国所轻，兵少则不足以守所占，兵多而势又不能分扰各口。且惧我闽浙战舰援兵大集，进退徘徊，观其照会，惟恐福州之开衅而不得议和，彼亦自知其力之有所不足矣。且彼所恃者，惟西贡东京之援耳。我若以三路之师，急攻越南，彼将自顾不暇。又安得有如许之兵，以阻吾漕运哉。臣料法人为台兵所迫，情逼势见，不出旬日之间，必将求成于我。然后我以重兵屯越南，使彼内有所忌，而我沿海之祸可纾，即沿海之防可减，此策之上也。其次分兵为守，敌来则战，敌退则不进，然备多力分，彼以数千之卒，缀吾十万之军，旷日持久，师老财费，利害与吾共之。此中策也。若夫以饷绌运阻为虞，不敢言战，使敌人得窥此意，以战胁我，以和饵我，使我坐输八十兆之巨款，彼得藉以经营越南，蚕食滇界，所谓养虎遗患，其祸可胜言哉。且一国得利，各国垂涎，英俄日普，又将环视而起，偿之无力，拒之不能，索偿不已，势必割地，割地不已，则其祸更有不忍言者。彼时虽欲食议者之肉，而噬脐何及，是谓下策。是谓无策。臣伏见朝廷未及指挥滇粤进兵，而闽浙之师船，又不敢阻其进口，任听法舰往来，而不敢问，是战已不能，守亦不可，今鸡笼已失，事已决裂，凡在臣民，无不痛心疾首，思得一战以报朝廷，而诸臣廷议，未闻发一谋，决一策，惟啧啧以饷竭运阻为忧。苟一时之暂安，昧无涯之后患，夫欧洲去中国数万里，法人不以饷竭为虞，中国之视法人，有主客劳逸之殊，而反为所制，谋国之无人可知矣。臣以疏逖孤踪，不应妄持异议，但以国家安危所系，事机一失，后患无穷，用敢不避狂渎之诛，伏乞皇太后、皇上俯察臣言，早决大计，速谕疆臣进兵，以杜奸谋而伸义愤，臣不胜悚惶待命之至。

　　严申军令并沥陈下忱疏（附筹划越南善后片）（光绪十年）彭玉麟

　　钦差办理广东防务太子少保、兵部尚书臣彭玉麟跪奏，为迭次钦奉谕旨，严申军令，恭折覆陈，并将今昔情形不同，时移事异，言易行难，沥陈下忱，仰祈圣鉴事。

　　窃臣前奉军机大臣密寄，光绪十年闰五月初七日奉上谕，本日阅张树声递到潘鼎新电报，法兵攻扑观音桥营盘，我兵枪炮互击，于本月初三日获胜，杀毙法人千余，生擒多名。此次衅自彼开，原非中国违约，惟洋人狡狠，若为滇粤各军所扼，不能得志，必将四出滋扰。广东与越南切近，首当其冲，见在张树声行将交卸，张之洞甫经到任，诸事生疏，该处一切防务，彭玉麟务当妥筹兼顾，以期严密。至该尚书密陈一节，仍遵初四日密谕，不动声色，豫为布置，一俟奉有电旨，即可应机办理。惟此事关系重大，须慎密图维，勿稍孟浪。将此由六百里密谕知之。钦此。闰五月十六日，又接总署转电，本日奉旨，彭玉麟在粤办防，忠勇奋发，布置周密，见在法国虽仍来讲解，和议尚未大定，防守更关紧要，该尚书仍令督饬各军，实力备御，勿稍松懈，钦此。伏读之余，莫名感奋。臣值此时艰，备防岭峤，与疆臣悉力筹划，虽濒海各要隘，粗有布置，何敢言尽臻周密，猥荷恩纶，怀惭何似，惟有实心实力，黾勉图维，以期无负皇上委任之至意。署督臣张之洞履任后，与臣熟议海防诸务，意见悉合。臣随与张之洞、张树声、倪文蔚乘坐小轮船，巡阅各海口数日，悉心商酌，察其险要兵单之处，添募勇营填扎，以为各炮台游击策应之用。沙角、大角，在虎门之外，为省城第一重门户，最关紧要，饬记名提督娄云庆添置两营；大角与沙角，对峙海中，情形吃重，原驻两营太单，饬记名提督王永章亦添两营；鱼珠为入省城陆路总要，与常洲沙路，唇齿相依，饬署广州副将记名总兵邓安邦亦添两营。又于虎门内署水师提督方耀所守威远炮台后山，亦添三营，以为威远防军接应。至省城河南，向本空虚，饬署陆路提督郑绍忠新添两营，随机策应。查虎门西，有崖门、横门、蕉门、虎跳、磨刀等门，其水虽浅，而小轮船可直达佛山镇，以拊省城之背。张之洞商之方耀，派员雇募拖船二十号，配足水勇，分守陈头、五斗口一带河面，以顾省垣后路。又调集各差遣小轮船十号，红单船十号，驻泊横档左右，以为沙角、虎门各炮台应援。又派小轮船十号，并红单船四号，驻泊黄埔一带，以为常洲、沙路、鱼珠各炮台应援。如此节节水陆设防，较前稍为严密，万一有警，尚可无虞。闰五月二十五日，接北洋大臣转寄总署电音，二十四日奉旨，法国巴使逗遛上海，不来天津议约，并据各处电报，孤拔有集兵船他驶，占据中国地方为质，以为索赔兵费之地。无理要求，万难迁就。海疆防务吃紧，着沿海各省将军督抚统兵大臣等，密饬各军，严防以待。如果扑犯我营，或登岸肆扰，务须并力迎击，并设法断其接济，期于有战必胜，如退缩不前者，立即军前正法。钦此。本日奉懿旨，各营士卒奋勇有功者，除破格施恩外，并发给内帑奖赏，将士炎暑从军，已先赏给江南、福建、广东各营平安丹各十五匣，其余各省，以次给赏，即传知各军知悉。钦此。仰见圣明洞烛万里，妙协机宜，莫名钦服，粤东地处炎方，军士荷戟长征，时值疠疫流行，十常四五，颇多死亡，仰荷圣慈，许将士以破格之恩施，轸将士暑雨之疾苦。臣当即宣示各军，莫不踊跃欢呼，感戴懿德，回生起死，感激涕零。至沿海一带，巳严饬设法断其接济，倘法人称兵犯顺，务必奋战直前，不容稍有退缩。若彼按兵不动，臣亦断不敢轻举，以起他衅。六月十五日，接总署电音，十四日奉旨，见在闽防日紧，沿海防务，亦均吃重，彭玉麟素有远略，着于广东应留防军外，豫备二万人，听候调遣，或就原统之营整练，或招募壮勇足数，悉由该尚书酌办。钦此。六月十九日，接到总署电音，十八日奉旨彭玉麟等派营援闽，力顾大局，殊堪嘉尚。见在沪议未就，法情叵测，万一决裂，必宜出奇制胜，潘鼎新、岑毓英，务将见驻关内各军，切实训练，听候调遣。彼此联络声势，庶足迅赴戎机，牵制敌势，广东能否别出奇兵，由钦廉小路前进，着彭玉麟等豫为筹划，或别有制胜之策，均着电奏覆旨，并着潘鼎新迅即知照岑毓英，一体遵办。钦此。臣闻命自天，悚惶无地，钦奉之下，除督臣张之洞、前督臣张树声、抚臣倪文蔚会同臣由电音覆奏外，而微臣区区愚忱，尚有不容已于缕陈者。自关外各军奉闰五月二十二日上谕，尽行撒退入关后，该法人无复后顾之虑，肆行猖獗，以致横行东南洋面，探琼州、驶上海、窥福州，欲逞其志，昨接两江督臣曾国荃电报，该敌复夺据鸡笼炮台，恣睢凭陵，要挟巨款。凡有血气，莫不愤切同仇，咸思一战以翦此凶顽。蒙圣训必宜出奇制胜，仰见庙谟广运，宵旰忧勤，钦服无量。臣伏思今昔事势，既大不同，军情亦因之而异。若谅山、兴化各军，未退入关以前，可密行诡道，表里夹击，臣率全部十四营，由钦、廉度十万大山，过五峒，出越南，密约岑毓英、潘鼎新，会刘永福分三路前进，再以海外兵船，载二万人，暗驶大洋，水陆两面夹攻，奇兵四合，可期一股扫荡，收复山西北宁，直捣西贡，倾其老巢，制法死命。无如此时滇、桂各军，尽行撤回内地，全越皆归法有，彼必布置周密，即刘永福素称善战，胆略自雄，计此时进退无据，亦栗栗自危。我纵冒险出奇，由钦、廉小路，间关入越，越中已无我军一骑，岑毓英、潘鼎新，东西悬隔数千里，声势梗塞，援应无从，孤军深入，自蹈危地，兵法所忌，是我所谋以制人者，转为敌谋以制我矣。此理甚明，人人知之。臣非敢苟且偷安，取巧推诿，自干罪戾。盖今昔情形迥异，势不能也。非不为也。至奉旨豫筹二万人，听候调遣。臣于粤中人地生疏，一时营哨官拣择不易，且军装饷项，一无所出，曾密商督抚臣张之洞、倪文蔚，亦苦无力接济。时势急迫，不能迅速为计，焦灼万分。臣愚戆成性，诚实自矢，不敢为欺，屡蒙显皇帝温旨嘉奖，自顾愚劣，抱愧五中，今则辜负天恩，实属罪戾滋重，咎无可辞。为今之计，惟有谨遵闰五月初七日上谕，事体关系重大，总须谨慎，不敢稍涉孟浪，致偾大事，并仰遵屡次上谕，会合督抚臣并张树声，密饬各军，严防以待，倘法兵前来扑犯，躬亲前敌，督率各营将士，并力迎击，务期有战必胜，不敢畏葸以取愆尤。谨将迭奉谕旨，并今昔情形迥异，所谋言易行难各情由，恭折披沥具奏，不胜惶恐待罪之至，伏乞圣鉴。

　　再，密陈正封折间，适道员郑官应自暹罗返粤，据称到彼晤该国君臣，相待甚恭，在彼华民，亦欢跃相从，慨许密备相助。惟彼国素不准豫蓄军械，枪炮须购于英法，而秘谋辗转，必延至五六月之久，方能成军，约计口粮经费所需，不过数十万两。该道正与彼国亲王参赞军机大臣及领事陈金钟等，密为筹办，倏闻谅山、保胜，我华军尽撤入关，全越皆为法有。彼都人士，皆为短气，咸谓此举可作罢论。缘彼国兵出，须假道金边国，始达越境，越国以袭人，本为险事，我若以重兵向越，彼倚我声威，自可出偏师相助。今见滇、桂各军，一律调回内地，谓我已无保护越南之意，安能为彼声援。倘轻率举事，兵单势孤，不惟立见败衄，而国且危矣。因悉劝该道速归，毋致召祸。查道员郑官应，此次孑身冒暑，远涉重洋，奔波七十余日，往返一万余里，出入于惊涛骇浪、蛮烟毒瘴之中，可云不避艰险，勤奋从公，乃事竟无成，惜哉。窃维越南，为我朝二百余年之藩服，屏蔽炎荒，尚称恭顺，今以岛族凭陵，一旦弃同化外，似非所以字小之道。臣再四图维，欲求补救之策，似莫如仿照朝鲜近事，藉通商以资御侮。查越南榖米丰穰，土产饶裕，欧洲诸国，素所垂涎，徒以越南闭关谢客，向不与诸国往来，是以未通互市。同治庚午、辛未间，普法交战，普人已蓄意于西贡，将取之为东道主，无如法已捷足先登，西贡遂为所独占。今复力索谅山、保胜，势已尽吞越南，以窥中华。然法果尽得越南，实欧洲诸国所大忌也。为今之计，欲杜法人之吞噬，似宜仿照朝鲜章程，使越南尽与泰西诸国通商。盖欧洲诸国，素以不灭人国为美谈，越诚与各国通商，则法人举动，有大悖乎公法者，诸国必起而议之，投鼠忌器，法终不能噬越南矣。此时和战未决，豫为之计，倘终归款议，可否求敕下总理衙门，照会各国公使，告以法越构兵，兵连祸结，初止为通商而起，一国通商，不若合诸国通商之公而且溥。除俄国向不在南洋贸易外，若英国、美国、瑞国、德国、丹国、日国、荷兰国、比国、义国、奥国、日本国，均约同赴越之西贡北圻，各立本埠，一律通商，越境仍归该国王自理，则法必有顾忌，而越或可与图存矣。盖越为我属国，义当为之解纷，即以泰西之事论之，英国以并境而争比利时，以印度而争阿富汗。即揆诸万国公法，势亦不能坐视也。昔年美国攻日本，索通商埠头，当时仅美利坚一国耳，而日本则谓当与泰西诸国，一概通商，不必以一国为限，而美遂不能独擅其利。英人之始来中国也，诸国继之，英人颇有德色，而我国家一视同仁，来者不拒，卒至互相牵制，受我范围，合之朝鲜近事，皆其明效大验也。诸国志在贸易，未必皆以法人为然。又不免互相忌嫉，一闻此议，或当踊跃奉行，即或不能全至，但有数国肯来，法之狡谋，亦当不能逞矣。臣为越南筹划善后，隐相维持起见，谨附片具陈，是否有当，伏乞圣鉴。

　　战计已决请毋惑浮言疏（光绪十年）黄体芳

　　江苏学政臣黄体芳跪奏，为战计已决，勿惑浮言，万一议和，撤防赔费两端，永不可许，并请迅先戮奸旌义，以申国典而寒敌心，恭折沥陈，仰祈圣鉴事。

　　自来主和之道，未办和先办战，和乃可成，主战之道，未算胜先算败，战乃必胜；其沾沾于中外利钝之成说者，不足与语今日之大势也。臣伏读闰五月二十四日上谕，所有第二款北圻各防营回边疆一节，应即如约照行。着岑毓英、潘鼎新将保胜、谅山各处防营，撤回滇粤关内驻扎，并于月内全数撤竣，以昭大信。钦此。仰见圣朝大度如天，贷负嵎之诛，示避舍之义，寰海内外，谁不怀仁；顾臣窃有虑焉。自古戎狄无信，然未有如今日法人之甚者。越南非我属藩，信乎？我卒无辞以夺之。谅山非彼首祸，信乎？我又无术以折之。节节欺陵，种种横逆，噬越几尽，贪残不悛，胁我退兵，乘机豕突，幸其太骤，我犹及防。自奉此谕以后，彼得弛东京之备，起倾国之兵，分扰我要害之处，如各处一无所获，安保不回兵北圻，敬关肆恶，我若力与之抗，彼将以贸然授兵，奔诘译署，自知失信已极，穷无复之，遂悍然以中国之大信为无信，而数百兆马克之说，又安保其不恫喝如前。是撤防无以箝黩货之口，讲信转以启反唇之稽也。豺犬之不如，而尚可以理喻乎？臣愚以为中国曩日情形，理赢而势绌，近则有备无患，理势兼长，闻使臣曾纪泽电致总署，备言法国饟绌兵单，怨咨交作，议院拟集巨资，无有应者。旋阅侦探续报，述及法兵死于水毒，死于苗兵毒箭，计北宁、旧府、山西三处，存者仅千余人，强驱乡民以充兵数，军饟久悬，官民震骇，乘此机会，必复北宁云云。足见天夺其魄，不戢自焚，即议和期，随限随展，至再至三，岂非进退维谷之明证。为今之计，不与论是非，但与论利害，直暴其议院穷蹙之情，谅江败亡之状，并示以我朝足兵足食，措置裕如。彼激则战，顺则和，和约可商，战备必不能弛，更祈严饬滇省督抚臣、粤西抚臣及王德榜等，磨厉以须，观衅而动，不必牵制于大信之成言，务使滇军粤军，人人存跃跃欲试之心，庶与江防海防，在在有遥遥相应之势，非但为御法计，亦藉以震慑其余也。臣又闻曾国荃、陈宝琛等，为擅许法国抚恤银，奉旨申饬，仰见日月之明，雷霆之威遐迩之互相播传者，无不激昂踊跃。窃谓赔费原属不经，然持之亦必有故，理亏者以费补理，犹可说也。势亏者以费赎势，亦犹可说也。两无所居，乃美其名曰抚恤。自欺乎？欺敌人乎？上年直隶、山东百万生灵，填委沟壑，我苍赤也，圣人抚之恤之，有加无已，此尧舜之仁也。彼蠢蠢者抗拒大兵，暴骨于山西、北宁等处，我苍赤乎哉？我仇雠也，分抚恤苍赤之资，以抚恤仇雠，使之重整船械，续招?么，复伺隙以攻我，无论或和或战，谁胜谁败，犒师之成例具存，复挟故态以讹我，是直以我为外府，辗转无虚日，然则建是议者，岂惟盗钟掩耳。毋乃借刀自戕乎！至如泰西各国，缓之则自相图，急之则并力，名为不与战事，法若失利，岂无孤兔之伤，越属中国，万国闻知，既不以公法绳之，鸡笼肇衅，亦岂公法所许，而犹刺刺焉代请兵费者。为法计，实自为计。

　　日后效尤，法必就中调停，称是以报，犬吠尧而蚁慕舜，中国以后，何堪此无厌之求。臣窃谓他议或可婉商，此款必须坚却。国体为重，惜费乃其末耳。由前两说，不撤防，不赔费，固蓄欲战之心矣，犹为就和之地也。若宣旨决战，则必有以海防难持之说，致劳圣虑者。臣窃有辞矣。夫中国师船，半多取法海外，谓无坚瑕之判，其谁信之，炮台虽据要地，高下左右，岂尽合宜，又大炮无多，其力不能尽及贼船，或及之而不中，或中之而未坏船身，似未若彼之船固炮巨，推算较精，此或法人差胜之处。然而水师与岸上合击可破也。炮台被轰无害也。两国师船，亦必互有损伤，彼非独胜也。胜不登陆，旷日糜饟，彼将何为，诱之陆战，而厚集劲旅以兜剿之，彼兵数有限，地势又疏，不亡何待。鸡笼一役，已小试其端矣。总之中外开仗，彼无必胜之道。我有取胜之方，败勿内怯，胜勿中阻，而今日之要务，尤在于痛除内线，优奖孤臣。方今粤东防务，经张之洞、彭玉麟和衷筹划，可保万全，闽省武备久弛，以刘铭传之威略，张佩纶之胆识，分道而振作之，必有明效。江阴为长江第一重门户，淮军统领张景春，屯扎有年，智勇两全，精神百倍，近得长江提督李成谋，驻军北关外，上自金山一带，下自白茆沙以至吴淞，时往巡阅，布置完善。臣与此两人，不时会晤，深服其忠义之气，不愧圣代干城。北洋大臣李鸿章，筹办洋务最久，似最得力，而公论皆诋其外向，且谓其信用候补道员马建忠，诸事受蒙，四月所定条约五款，多出其意。查马建忠系法国学院中考取文词秀才，感恩异族，鬼蜮交并，认英使威妥玛为干爹，大辱衣冠，万口唾骂，拟请颁下严旨，械系来京，穷治其含糊定约之罪，立寘重典。此内线之宜痛除者也。刘永福保障越南，壮心未已，臣前折中已详述之，闻有劾其党羽众多，后必滋乱。此必法人授意于马建忠，马建忠授意于言者，灼然无疑。刘永福亦何负于天朝哉？倘以谗臣一语，致堕狂寇之计，灰义士之心，臣仰揣圣明，必不出此。拟请量予虚衔，假之勇号，仍令其为越复雠，即以彼敢死之党，树敌于法人，断不至贻患于吾圉。恩命一下，报效随之矣。此孤臣之宜优奖者也。二事非徇私者所乐闻，所关甚巨，诛一马建忠，为轻言汉奸者杜其门，则将吏之心益固。赏一刘永福，为规复越土者张其帜，则虏庭之焰益衰。此实驭下大权，制敌之先着，所当迅速行之。而无复迟疑瞻顾者也。臣才绌无补于时艰，祇此一片血诚，不能自閟，所有关系和战大局，谨披沥陈之，伏乞圣鉴。 

　　宜令重臣统筹南洋全局疏（光绪十年）龙湛霖

　　日讲起居注官翰林院侍读臣龙湛霖跪奏，为重臣奉命视师，宜令统筹南洋全局，并恳豫养人材，以备任使，恭折密陈，仰祈圣鉴事。

　　窃臣于本月十九日伏读上谕，大学士左宗棠着授为钦差大臣，督办福建军务。钦此。仰见皇太后、皇上慎重海防，简贤任能之至意。莫名钦佩。然臣犹不无过虑者，历观古今来兵家致败之故，多由于事权不一，号令不专，心志不齐。唐时安史之乱，九节度之师，溃于相州，虽以郭李名将在中，莫能救止，其明征也。南洋沿海数千里，使省省各自为战，各自为守，势必败不相救，胜不相闻，纯在各直省畛域不分，左提右挈，当接济者接济，当应援者应援，方能万众一心，同仇敌忾，乃前此马尾之警，张佩纶向南洋调取师船，即以不敷分布辞覆。刻下福州军火乏缺，亦未闻各省有解往者，虽曰自顾不遑，然于缓急轻重之间，究未免此疆彼界之见。良由各督抚及督办会办诸臣，皆位均力敌，彼此有莫能相下之心，兼恐其中有意见龃龉，心怀猜忌者，虽屡蒙谕旨，勖以和衷共济，难保不阳奉阴违。见在左宗棠既奉命视师，虽督办闽疆，原未能身临前敌，曷若即令于江、浙、闽、广适中之地，择要驻扎，俾统筹南洋全局，联络沿海各省以为一气，庶足揽群策而专责成。论者或见左宗棠年过七十，精力已疲，似难胜此艰巨。臣意该大臣督兵三十年，转战十余省，应变将略，本其所长，膂力虽衰，规模未改，至其忠诚笃棐，办事实心，惟圣明洞鉴之。不惟外廷莫知，即枢廷亦莫知，无怪乎人言之未能满意也。抑臣更有请者，天下不患无材，而养之要不可不豫。况军旅之事，非可不学而能，忠勇固出自性生，谋略则资乎阅历，虽以曾国藩为中兴诸将之冠，犹一败于靖港，再败于岳州，三败于田家镇，乃能沈几观变，磨练以成其材，见在朝廷所倚为干城者，惟李、左数大臣，然皆值垂暮之年，后起诸贤，尚未有谙于兵事者，方今敌氛未靖，天讨方稽，可百年不用兵，不可一日而忘战。臣愚拟请乘此军兴之际，于京卿中拣其年力富强，留心时事者，不拘员数，敕赴左宗棠军营，为之参赞，在诸臣于识力未定之日，得左宗棠益增所未能，在左宗棠于耳目不及之中，得诸臣亦匡其不逮，目前既资其臂助，异日既可视为爪牙。其为益殆非浅鲜也。臣愚昧之见，是否有当，伏乞圣鉴。

　　敌计将穷结局宜善疏（光绪十年）志锐

　　翰林院侍读臣志锐跪奏，为敌计将穷，结局宜善，杜外侮而绝后患，恭折仰祈圣鉴事。

　　窃臣前于六月二十四日，由翰林院代奏一折，内言法人此次举动，彼国皆不以为然。但能严防海口，与之相持，数月之后，必致大窘等语。绝非臣臆度之词，实为情理必有之事。近闻该国与马大加斯岛构衅，大为该岛所败，复闻埃及兵事，亦将与英人有隙，候中法和战事竣，再与法人较论之语。二事并集，敌计将穷。于中国则势成骑虎，于各岛则患近切肤。顾此失彼，大有首尾不能相顾之势。臣揣度法人谋国权衡，二者之间，必有舍一并一之策，而缓急之情，远近之势，则必舍中土而并力该岛也。其舍去之辞，则必寻前约五条，不索兵费了事也。迩时当事诸臣，必以为莫大之幸而许之，不待其辞之毕矣。虽皇太后、皇上明见万里之外，必不以诸臣浅计，轻于结局，至堕法人猾谋，受外侮而滋后患，而臣献曝之忱，窥管之见，不能不熟筹审计，为我皇太后、皇上豫陈之。臣义则满洲世仆，官则新进少年，不在闻政之列，法越事定，乃得睹条约五款，反复观之，其措辞支蔓，用意骫骳，见轻外人，永诎税务，为之发指，未尝不痛恨马建忠之奸猾，与李鸿章之轻信，一则显然汉奸，一则过尔畏葸，二者明合，贻误国家。其一款曰：中国南界，毘连北圻。法国约明无论遇何机会，并或有他人侵犯情事，均应保全护助等语。未尝言及刘永福，而实则责我制永福也。永福一日不死，法商一日不安，试问能终年悬师以代其制永福乎。就曰能之，又忍出于此乎？若听其蛮触相争，不过而问，法国必执约来嬲，将何词以应之。此其贻误一也。第二款与第四款曰：中国南界，既经法国与以实在凭据，不虞有侵占滋扰之事。约明将所驻北圻各防营，即行调回边界，并于法越所有已定未定各条约，均置不理。法国约将来与越南议改条约之内，绝不插入伤碍中国威望体面字样等语。未尝言及越南归法，而实则越南归法也。夫外国之所以凭强，由于事事踏实，中国之所以积弱，由于事事务虚。然犹未直发其覆，公言于世，今越南实则暗以归法，而但要其不插入伤碍体面字样，一掌讵能遮日，掩耳而为盗铃，无裨事实，益形见轻，戏侮朝廷，莫此为甚。此其贻误二也。第三款曰：法国既感中国咨商之意，并敬李大臣力顾大局之诚，情愿不索赔兵费。中国亦宜许以毘连南北圻之边界，所有法越与内地货物，听其运销，并约明后日遣使来议条约税则，务须格外和衷，期于法国商务，极为有益等语，未尝言及通商云南。所谓内地，非云南而何？名言不索赔费，而实则甚于赔费万万也。越南为我属国，各国皆知，法人逞其饕餮之性，肆其犬羊之威，蹂躏其土地、糜烂其人民殆及二载，何理何名，而索偿兵费。故臣细观其税则极为有益等语。是殆欲以此为减轻税则地步也。一国若减，势必各国因之税之所轻，货之所集，将来洋货洋药，必萃于滇省口岸销行，各处海关，必大减色，暗耗既多，利源日少。此其贻误三也。且约内言中国字样，原指朝廷而言，乃与李大臣并列，显见此为马建忠之言，外输诚于法人，内献谀于权相，目无君父，罪在不赦。传曰：人臣无将，将则必诛。此之谓也。第五款曰：此约既经彼此签押，两国即派全权大臣，限三月后，悉照以上各节，会议详细条款等语。所谓详细条款，指上四款所包蕴者而言，凡四款之弊，臣已详陈于上，法人前者若无败盟之事，业已无可如何。臣惟有听之当事诸臣而已。今彼既已败盟矣，我皇太后、皇上又赫然震怒以拒之矣，又适值其有切近之灾，必将舍我而去，敌人谲计，深知前约五条，大可细绎引伸，势必含胡，求以前约了事，而以详细条款，俟之后日再议；内患既弭，然后与我引伸为难，迩时欲和则负痛而难忍，欲战则兵散而难聚，扼腕兴嗟，噬脐莫及。臣愚昧之见，法人若果出此，是彼之情急而我可故缓之，彼急于去而我可故留之。趁此彼衅方多，我兵厚集之时，毁去前之五款，再立适中恰好之约，此为上着，即不出此，亦宜要彼。即于此时将详细条约，勒限议定，税则万不可稍轻，越南万不可与彼，否则此机一失，虽有智者，无能为力矣。前者琉球见灭于日本，朝廷以地隔重洋，未声义旅，切近者惟朝鲜、越南耳。今越南又为法所全有，则朝鲜必生外向之心，藩篱尽撤，既非立国之道。窃恐此日藩臣，变而为将来之盟主，则此羞何可忍也。臣见敌计将穷，为杜外侮绝后患起见，是否有当，伏乞圣鉴。 

　　妥筹补救以裨防务疏（光绪十年）陈宝琛

　　会办南洋事宜内阁学士臣陈宝琛跪奏，为遵旨认真稽察，妥筹补救，拟招募勇营，勤加操练，以裨防务，披沥驰陈，仰祈圣鉴事。

　　窃臣望轻才薄，祇以愚戆，见察朝廷，过辱殊知，迭加任使，自恨不能折冲撙俎，又不能筹策援闽，致臣乡二十年船厂，三千水军，一旦灰烬。微臣待罪南洋，不敢不引为重疚，而自顾手无寸柄，虽有可赴之机，辄无自致之力，每念庙堂旰食之劳，将卒死事之惨，彷徨中夜，眦裂心摧，未尝不思执殳前驱，以复此仇而赎此咎也。臣自奉旨回宁办防以来，沿途巡视兵轮、炮台情形，均经竭诚告知曾国荃，冀备采用，旬日中或面商，或函白，虽不能有所裨补，而不敢不罄其千虑之愚。曾国荃宿望隆勋，际此时艰，臣方欲倚之以为重，其不愿各怀意见，歧出事故，此固大江南北将吏之所共知，而亦我皇太后、皇上之所可信者也。然臣窃见江南防务，最重吴淞、长江二口。吴淞炮台，但击一面，惟藉塞以遏敌船，长江襟带七省，门户尤重，淮军扼守江阴，操炮较熟，然亦不讲炮尺句股之法，中靶绝少。轮船管驾由行伍充者，不谙船械之机牙，由水手升者，不识西阵之行列；学生中又惟蒋超英干略沈毅，为时所推。提臣李成谋忠勇勃发，臣爱之重之，而虑其统领兵轮，犹狃于水师故步也。至陆军之良惟数章合才一军，见存四营屯守上海，刘连捷物望腾于陈湜，所募之营见经曾国荃调防江宁，兼顾福山，此皆成局，不易更动。臣未历兵事，初莅江南，虽奉认真稽查妥筹补救之谕，而一知半解，不敢自信。又何以求信于人。况曾国荃方以战守自任，凡所论奏措施，皆事后以一公牍相闻。臣稽察既托空言，补救更成虚语，若遂委蛇藏拙，束手旁观，则何以副朝廷委任之隆，且亦非微臣自请致身之初志。臣之愚妄，不自忖量。窃念咸丰之初，粤寇披猖，绿营苶敝，曾国藩等乃以书生倡练义师，千磨百折，卒平巨憝。今湘淮之勇差胜于绿营，敌技之长，十倍于粤寇，北洋防务一手经营，尚称精密。南洋疆臣屡易，布置频殊，曾国荃履任未久，仓卒筹战，亦知炮台轮船之不足恃，恪靖各营复迭经征，调南洋地段辽阔隘口如林，目下陆军尚未募足，夫闽省轮沈厂毁门户洞开，固误于外省无赴援之旅，亦由于本地无后劲之师，遂致一蹶不可复振。今江防虽视闽为周，而地险则较闽难守，岂可蹈其覆辙，再累宸廑耶！臣展转思维，迟之又久，窃以事以共济而有成，理以参观而益善，炮台、兵轮，防务所重，然亦恃有策应之陆军，而陆军制胜之方，则以参用西法教操为第一要义。无已，拟吁请天恩准，臣别募五六营，遴员管带，参合中西之法，教练成军。法人声言犯江，而为此旷日持久之谋，似乎缓不济急。然李鸿章电催周盛波速募十营赴津，有准备明春大战之语。臣愚逆揣法人无赖性成，暋不畏死，困兽之势，将来靡所底止。是战事方兴未艾，不宜祇计目前，及事则多一别队以相应援，不及事亦得一偏师以为继起。昔曾国藩治水师于衡州，当时未尝不迂视之。臣愿南洋诸将领勿恃己长，渐捐故技，而欲以迂者开其先也。如蒙俞允，则人才饷需军械，缺一不可，募兵不难，难于选将。知己知彼，军谋始成。查有同文馆学生荫昌，天津水师学堂教习严宗光、萨镇冰，皆秉资明毅，洞晓泰西战法，可任以督率教练，应请旨敕下各该衙门，速遣各该员来宁，交臣差委。至军械固宜一律精良，月饷尤须应时接济。臣会办南洋，本无筹饷之责，更无拨饷之权，应请旨敕下曾国荃，自臣军开招之日为始，所需粮饷军械，分派各司道局库，无论如何为难，总当源源接济，勿令缺乏。曾国荃素顾大局，臣与之近托同舟，必能急臣所急，相与有成。至臣既奏立此军，即应性命以之，若阅时已久，成效毫无，应恳圣慈，将臣从重治罪，以为冒昧建议粉饰从事者戒。臣亦知增一兵即增一饷，且训练有教习之薪录，操演有军火之杂耗，所费诚非一端。惟以臣将略不足，威望未孚，积重之局，既不能轻议更张，分驻之军又未便意为抽调，舍此别无所藉手，以分曾国荃战守之劳，而副圣主所以磨练微臣之意。臣素性迂谨，非敢立异喜功，但思实事求是，愚愤所缴，昧死上陈，是否有当，伏乞圣鉴。

　　请豫筹持久之策疏（光绪十年）陈宝琛

　　会办南洋事宜内阁学士臣陈宝琛跪奏，为法氛未易遽平，请敕中外臣工，豫筹持久之策，并条陈管见四事，仰祈圣鉴事。

　　窃臣伏读光绪十年七月初六日谕旨，仰见我皇太后、皇上仁至义尽，不得已而用兵，普天率土，读者感奋。数月以来，电报沓至，或谓法廷增兵大举，或谓法船赴港缮修，其声言袭台、扰粤、窥江、犯津，诡谋闪烁，不可究诘。以臣臆揣，彼非全力并攻台澎，据我腴壤以责偿，即潜师分扰海疆，挫我水师以泄忿，虽利钝不可逆睹，胜负亦无常形，然衅结兵连，需时旷日，我必自立不败，始能与彼相持。夫中国积习，往往因循于平时，支绌于临事。铁甲已成而不至，水师屦议而未行，彼以十数船之偏师，声东击西，可以越重溟而蹈隙；我以南北洋之重镇，此疆彼界，不能分一旅以救邻。主客易形，劳逸反势。事至今日，若不通筹全局，综计初终，必至忽战忽和，包羞贻患。臣仰承赫怒，矢志同仇，谨就管窥，缕陈四事。曰筹饷。曰选将。曰练兵。曰简器。缮片条陈，伏候采择。兹事体大，臣之迂闇，不足尽知，伏愿敕下廷臣疆臣，悉心筹划，各抒救时之策，务为持久之图。但令军饷常供，利器无缺，将材辈出，兵气日扬，则穷寇必有乞成之时，而天朝可绝无厌之请，盛衰强弱之机，实在斯举。此微臣所以腐心切齿，亟望朝廷合群策群力，以宏此远谟者也。恭折驰陈，是否有当，伏乞圣鉴训示施行。

　　谨将管见四事，条列于后。

　　一、筹饷。饷源除正课外，以洋税厘金为大宗。今海上有事，饷项增而税厘减，非筹挹注，莫应度支，厚敛既恐病民，鬻官又开幸进，至于开源节流诸法，更非急切所能图功，计惟有加盐厘，借民债二事，有裨军政，无损民生，似可试办，以裕饷源。盐厘一节，言官时时论及之，近曾国荃又有川盐加厘之请，应由部通核，推广议行，至从前西征需饷，协解不敷，全资洋债，近日粤防经费，亦贷诸洋商，原属一时权宜之举。惟权以子母，虚耗实多，今于举债之中，仍寓藏富之意，则莫如称贷于民，仿洋债之法，海关出票，发息还本，一律仿照洋债办理，官国毫无刁难需索，以期取信于民，或由银行出票，祇准售之民间，不准洋人购买，官出利银，仍为民得，吾民既得尽先公后私之义，朝廷仍自操损上益下之权，是有洋债之益而无其害也。

　　一选将。军中必听将令，为将宜审敌情，发捻之乱，一切宿将，无所用勇。湘淮将士，出而平之。令西洋战事，又与发捻迥殊，湘淮各军，师其所长，未尽娴练，仓卒驱战，以卒与敌，可为寒心。目下事急机危，岂能尽拘常格，计非以我驭彼，以敌攻敌不可。查各省学堂，教练将才，原以备制敌之用，以臣所闻，北洋之方伯谦、严宗光、萨镇冰，南洋之蒋超英、福建之张成，皆深明西人战法，勇于赴义。此次扬武被炮且沈，而张成犹炮毙数人，促开满轮，触敌酋之舟，手燃药舱，冀与同烬功，虽不成，而各国观战者，咸啧啧称之。拟请于南北洋学生出身之水陆官兵中，各遵一二人，酌任水陆总统分统。此外广募洋员，襄司兵事，以收番将客卿之用。查英国守戍印度，水陆兵官，人浮于事，年力尚壮而家居者，不一而足。但月给俸二三百金，即可招之使来，彼若愿入华籍，本国不得而禁之。此通例也。我之统领既谙西法，自能驾驭得宜，不至有尾大不掉之患。

　　一练兵。有筑垒之兵，有守台之兵，有游击之兵，福州海口，险甲七省，祗以纵敌深入。炮台势失，台破兵歼，乏人策应，遂至积年巨炮，悉被打轰，重门洞开，出入莫禁。查安炮守口之地，本分台垒二种。台必经年累月而成，垒则旦夕可就，似宜预练筑垒之兵，万一炮台偶有疏虞，即筑土垒以弥其阙。再接再厉，敌必受摧。洋炮制作甚精，装放皆有成法，欲击敌舟，则先以勾股推其远近，再以炮尺较准高低，故常十中八九，而我守台弁兵，操之不熟，甚或尽弃勾股炮尺之法，但以星斗为凭，击靶辄难命中，惟有多派深谙炮学之员，督率台兵，勤加操练，以收实用。至游击之兵，则有飞轮船队，有开花炮队，有糯等飞排炮队，有马梯尼枪队，有哈乞开司枪队，五者均极器械之良。然必齐其步伐，练其手目，方能临敌裕如，不至忙乱。

　　一简器。海上用兵，专资利器。彼挟坚船巨炮精枪而来，微论断非土炮土枪及旧日师船所能敌。但使同一轮舶，而船身之大小坚脆，轮机之良楛迟速有或殊，同一洋枪洋炮，而炮位之巨细，枪机之灵钝，种式之新旧，药子之精粗有或异，则两船相遇，不足以冲突迎蹑，两炮相当，两枪相对，不足以摧坚及远，较准而争先，胜负之数，不待交绥而见矣。今我既购铁甲，犹不能驶远，则仓卒求增坚船，势必不得而枪炮子药，则直与戎事相终始。若不及时求精，长此杂至纷陈，恐无复收其实用之一日，基隆、长门之役，惟以无堪穿击铁甲之巨炮，故敌船虽受创而不深。江南诸台，巨炮亦少，此后各省添购军火，似宜专用三十五吨及二百四十磅子，一百八十磅子之克虏伯后膛炮，糯等飞之排炮，嘉得诺之快炮，马梯尼及哈乞开司之洋枪，期其一律渐归于精良，辰下法衅既开，英、德诸国，虽咸守局外之通例，而我苟设法由商潜购，未尝不可饵以重例也。凡枪炮子药之属，各省机器局能自制者，宜悉令鸠工庀材，广制以储，其不能自造，必待取资外洋者，应请敕下南北洋，恪遵前旨，妥速通筹、集款定购，而由粤省就近酌派一二兵轮常泊香港，以时接载，相机运回，庶应用不穷而所向得力，此亦持久之急务也。

　　请查办大员偾军辱国疏（光绪十年）潘炳年等

　　翰杯院编修臣潘炳年等跪奏，为玩寇弃师，偾军辱国，朋谋罔上，怯战潜逃，请旨查办，以伸国法以服人心，恭折仰祈圣鉴事。

　　窃臣等于马江败后，迭接闽信，具言张佩纶、何如璋闻警逃窜。窃以挫败情形，众目昭著，朝廷明见万里，谅诸臣不敢再有捏饰，是以未敢率行上闻。兹恭读八月初一日谕旨，方审该大臣等前后奏报，种种虚捏，功罪颠倒，乖谬支离，与臣等所得闽信，判然歧异，不得不为我皇太后、皇上披沥陈之。初一日法人递战书于扬武管驾张成，张成达之何如璋。何如璋秘不发。初二各国领事商人均下船，众知必战，入请亟备，张佩纶斥之出，军火靳不发。嗣洋教习法人迈达告学生魏瀚，明日开仗。魏瀚畏张佩纶之暴不敢白。初三之辰，见法船生火起椗，始驰告，而法人已照会未刻开仗。张佩纶怖，遣魏瀚向孤拔乞以诘朝为请。比登敌舟，而炮已发，我船犹未起椗装药，敌发巨炮七，福星、振威、福胜、建胜殊死战，船相继碎，余船放火自焚。是役毁轮船九，龙艚师船十余，小船无数，伏波、艺新二艘逃回，自凿沈林浦，陆勇尽溃，而法人仅沈鱼雷船一。此初三大败之情形也。张佩纶、何如璋甫闻炮声，即从船局后山潜逃。是日大雷雨，张佩纶跣而奔，途仆，亲兵曳之行，抵鼓山麓，乡人拒不纳，匿禅寺之下院，距船厂二十余里。次日奔鼓山后麓之彭田乡，适有延寄到，督抚觅佩纶不得，遣弁四探，报者赏钱二千，遂得之。何如璋奔快安乡施氏祠，乡人焚祠逐之，夤夜投洋行宿，晨入城栖两广会馆，市人又逐之，复踉跄出；就张佩纶于彭田。张佩纶恐众踪迹及之，绐何如璋回厂，自驻彭田累日，侦知敌出攻长门，将谋窜出，始回此张佩纶、何如璋狼狈出走之情形也。何璟、张兆栋，平日狃于和议，防务毫无布置，藩司沈保靖，尤以战事为非，凡属防饷，辄抗不发款，兵无主帅，饷无专责，议者固知闽事之必败，所恃为长城无恐者，以张佩纶平日侈谈兵事，际此中外战局伊始，身膺特简临事必有把握，及阅闽信，陈其种种乖谬情形，则丧师辱国之罪，张佩纶实为魁首，而何如璋次之，何以言之？朝廷以督抚不知兵，简张佩纶，偕刘铭传往。刘铭传渡台，则封煤厂，撵法人，张佩纶出都，即闻其意颇怏怏，到闽后一味骄倨，督抚畏其气焰，事之惟谨，排日上谒，直如衙参，竟未筹及防务。至法船驶至马尾，仓卒乃以入告张得胜缉引港奸民请办，张佩纶竟置不理，众益骇然，而张佩纶尚侈然自大，漫不经心。水陆各军，纷纭号召，迨各将弁请战，又以中旨禁勿先发为词。臣等不知各口要击之谕何日，不应初三以前，尚未到闽，即使未到，而谕旨戒其先发，非并轮船起椗管驾请军火而亦禁之也。一概不允，众有以知张佩纶之心矣。身为将帅，足未尝登轮船，聚十一艘于马江，环以自卫，各管驾迭陈连舰之非，张佩纶斥之，入白开战之信，张佩纶又斥之。事急而乞缓师于敌，如国体何？闻炮而先狂窜，如军令何？中岐即马尾，彭田系鼓山后麓，张佩纶自讳其走，欲混为一，如地势迥隔何？敌再攻马江，张佩纶于是日始窜至彭田，而冒称力守船厂，如不能掩闽人耳目何？何如璋实匿战书，张佩纶与之同处，知耶不知耶？乃陷水师全军于死地，将以仇闽人耶？抑以媚敌国耶？臣等不能为张佩纶解也。臣闻张佩纶逃匿彭田，以请旨逮治为词，实则置身事外，证以外间风闻，张佩纶所恃为奥援之人。私电函致，有闽船可烬，闽厂可毁，丰润学士必不可死之语。是则张佩纶早存一必不死之心，无怪乎调度乖谬于先，闻战脱逃于后，敢于肆忌惮至此也。何如璋督办船政，旦夕谋遁，弃厂擅走，已有罪矣。而谋匿战书，意尤叵测，复于六月初一日，将船政存银二十六万两，藉名采办，私行兑澳，不告支应所员绅，而私交旗昌、汇丰各洋行，群议其谋盗国帑，言非无因。张佩纶素以搏击为名，何如璋荒谬至此，事后并无一疏之劾，谓非狼狈相依，朋谋罔上，臣等所不敢信。臣维法事之起，督抚始终并未带兵出城，该大臣既统兵权，相持一月余，不得谓筹备不及；战书既移，学生继白，不得谓事发仓卒。轮船十一，水雷百二十，辅以师船陆勇，不得谓无兵无船无械。谁生厉阶，乃一败不可收拾，非张佩纶、何如璋之罪而谁罪乎？若不严予惩办，何以谢死绥之三千余人？何以儆沿海七省之将帅？何以服唐炯、徐延旭之心？何以塞泰西各国揶揄之口？臣等既有所闻，理合据实公揭，吁恳密派公正不阿之大臣，如彭玉麟等，驰往查办，按照各节，澈底根究，福州绅民，船政员绅工匠，必能言之历历，应请敕下钦派大臣，逐一传问，自可得其罪状。臣等疏逖征员，何敢冒渎，第以闽事糜烂至此，父老子弟哀痛迫切之情，不得不据以上陈，伏乞圣鉴。

　　请查办闽省诸臣讳败捏奏疏（光绪十年）万培因

　　吏科给事中臣万培因跪奏，为闽省诸臣，讳败捏奏，滥保徇私，仰恳收回成命，并请迅派大员，驰往查办，按照军律，亟寘重典，以伸公愤而谢死绥，恭折仰祈圣鉴事。

　　窃臣近日迭接闽省来信，具言七月初三日马尾之败，主将先逃，死事甚惨，并诸臣种种罪状。闽籍京员，公拟联衔疏揭，臣以职司纠劾，拟即另折密陈，正缮折间，恭读八月初一日上谕，仰见朝廷严明赏罚之至意，钦感莫名。顾臣窃有不能已于言者，则以闽信所述，证以风闻，诸臣等多有捏报欺罔之处，不敢不据实上陈。初三之战，以臣所闻，何如璋有隐匿战书之事，张佩纶有不发军火之事，又有遣魏瀚往缓师期之事，皆在照会以前，其可疑一也。水陆各营之师，以臣所闻，轮船惟福星等四船死战属实，艺新船小逸去，伏波自凿，扬武并未开炮，余船皆纵火自焚。陆军则方勋所部潮勇先溃，而黄超群一军，乘乱入学堂广储所机器房等处，抢掠殆尽。其可疑二也。敌船被毁之数，以臣所闻，敌以八船入马江，仅用三船来攻，开巨炮七，我船已相继沈。惟福星曾击坏其鱼雷船一。其可疑三也。方勋、黄超群拒敌之事，以臣所闻，敌攻马尾后，次日复击船厂，轰坏拉铁厂烟筒半折，船槽微损，即下船出攻长门，是时方勋不知何往，黄超群已于初三日退入后山，但窜而未溃耳。其可疑四也。闽安、馆头等处之战，以臣所闻，炮台各军闻炮即鸟兽散，敌遂上岸，用强水裂炮，掷火药以燔民居，苟不上岸，炮何由裂？其可疑五也。何如璋之回省，以臣所闻，何如璋豫雇舆夫为逃计，六月初二日，法人演炮，何如璋短衣出大堂呼舆，众白空炮乃返。初三，闻炮即从后山遁，是夜奔快安，复奔南台洋行，晨始入城，以便服戴顶帽坐竹兜中，所到众噪逐之，乃四出狂窜，其可疑六也。张佩纶之驻厂，以臣所闻，初三日张佩纶徒跣走雷雨中，夜奔鼓山下院宿，以苇荐席地坐，迟明奔山后彭田乡，遣弁向城内巨绅家假絮被，匿累日不出。初四，敌攻船厂时，张佩纶方由鼓山入彭田，何守厂之有？其可疑七也。以上各端臣疑之久矣，惟穆图善、张得胜于法船入口，即出驻长门，身先士卒，竭力抵御，至敌退始一回省，马尾败后，长门电线被铰，督抚坚闲不出，张佩纶、何如璋四处逃匿，消息断绝，一时容或未得确情。今事隔十余日，始行奏陈情形，苟稍有天良，自应据实请罪，以瞑死者之目，而奏报捏饰至此，臣所以不能无言也。溯自法事之起，督抚绝不筹防，藩司复坚不拨饷，一切交涉事务，惟道员陈维汉、盛世丰、方勋之言是听。该道员惟洋人之言是听。他勿具论，初三向晚，该督抚尚据陈维汉等所报，谓我军大胜，移书绅士言之。是夜溃勇踰城入，而覆军之报始至。此一端，其荒谬情形，概可想见。且即以马江之役言之，轮船十一，非无船也；扬武等船，非无炮也；水师陆军各营林立，非无兵也；相持一月余，非仓卒无备也；战书照会迭次而至，非敌人猝发也；臣闻洋人之论，谓法兵之闯马江，驶入绝地，有必败之道三。地本内港，祇须以船摧船，法舰必全沈，此上策也。以四号炮船，护以夹岸陆军，法兵尽为炮的，敌不能上岸，此中策也。尽驱兵船以驻上流，祇以本地小船装置火药等物，顺流蔽江而下，加以陆军火礶火箭，夹岸抛射，法当大窘，此下策也。该大臣等计不出此，阳主战以排和，阴实望和而怯战，试问开门揖盗者谁？聚轮待歼者谁？闻战先遁者又谁？煌煌谕旨，所谓统率兵船屦请先发之张佩纶也，且以张佩纶素负重名，屦陈洋务，方其甫莅闽防，孰不谓其必能保障海疆，力持战局，祇以未更兵事，调度乖方，该督抚与之同城，岂能毫无闻见，而规避取巧，恇怯畏敌，举统兵之责，拱手以退听于张佩纶，卒至丧师辱国，以贻敌人之讥。臣不禁为时事痛哭也。夫迈达一洋教习耳，以曾在学堂故，尚以战期告，该大臣等乃秘不示众，必欲陷全军于死地耶？陈英一轮船管驾耳，寄书其家，言积年薪水，所得几及万金，受国豢养，苟战必以死报，该大臣等亦曾闻其诀别家人之语耶？彼穆图善者，独非大臣耶，孤军无援，坚当敌冲，家有八十余龄之老母，而不敢回顾，徒以受恩深重，目睹数十万生灵，不忍其尽遭涂炭，而慷慨誓死耳。诸臣等尚复忌其成功，日夕媒蘖其短，趣之以入城，诬之以牵掣，煽惑污蔑，无所不至。圣明洞见万里，敢以鬼蜮伎俩尝试耶？犹不止此也，敌未毁船厂，而扬言为克复；方勋、黄超群一律逃窜，而捏报其击退法军。试问自初三败后以至初九，何璟、张兆栋始终未出城，张佩纶、何如璋方各处逃匿，何自而见各军之接仗？又何自而各军之获胜耶？何如璋于何日入城，张佩纶于何时守厂，有无督战，有无先遁，耳日昭彰，公论具在，而敢于变乱黑白，颠倒功罪至此，忠义之士，皆为寒心。以上诸臣，情罪轻重，谅难逃圣明洞鉴，臣惟丧师失律，始终贻误，实以该督抚为祸首，仅予褫革严议，不足蔽辜，拟请旨将该督抚交部治罪，一面密简公正大员，驰往查办，将此次溃败情形，澈底根究，按照军法，奏请严惩，以警将来，并请收回成命，将方勋、黄超群保案，先行撤销，听候查办。其余所保各员，亦应查明有无冒滥，臣为统兵诸臣情罪重大，奏报欺蒙，谨据实密陈，伏乞圣鉴。 

　　敬陈管见疏（光绪十年）周家楣

　　顺天府府尹臣周家楣跪奏，为敬陈管见，仰祈圣鉴事。

　　窃臣九月初十日，赴内阁敬谨阅看谕旨及电报奏折等件，仰见皇太后、皇上兼听并观，集思广益，务期有济之至意。查法人肆毒，扰及海疆，见在防务军需，逐件筹办，苦于外洋水师未立、兵船未备，如台湾正亟于战御，兵饷军火，接济难通，而各省海疆，见在未有战事之处，添兵饷、备军火，竭蹶筹防，已成坐困。如是一二年，即无他失，局势将不易支，此在我之实情也。法人贫乏固甚于我，而即以此十数船游弋各口，探视何处防守稍疏，即抵其隙，在彼数年之费，不过中国一年，而各国之号居局外者，仍不免自顾族类，多所偏袒，甚且暗为接济。无论法人凶狡性成，未必贴然退让，攻台湾可虑，舍台湾而他向，叵测必有甚焉，尤为可虑即使真心悔罪，而公会之国，众论难齐，彼欲罢兵回国，亦无以塞公论之口，则进退两风，亦在彼之实情也。目下台湾固获胜仗，而与内地仍不能联络一气，所筹援救之策，或无济于事，或有策而势不能行。越南进兵得手，而得一地留一师，亦恐分兵致弱，惟法人究有后顾之虞，见时亦为乘胜之机。若于此得有转圜，或免兵连祸结，所有德璀琳、林椿之议，尚为发之自彼，核之自我，并非由我议和，综核各条，德璀琳所陈四条，其注意在占踞鸡笼，万难应允。林椿与盛宣怀所议七条，较胜于彼，似已力避赔偿之议，知中国必不肯为，而以中国本欲借款之利，移以予法，使彼族可以敛手。其难处在退出鸡笼，其要处在急保全台，用心已苦。若谓在我之不吃亏，无后患，则诚未能。所谓两利相形取其重，两害相形取其轻也。至于就今日情形，欲为自强之计，则非此时姑作收束，使在德国已购之兵船可到，外洋水师可以实力整办，而徒待其来而后战，备其来而不能不防，用力愈多，将来自强愈难。是以中国果欲谋法，则此时不得不另具深谋，欲擒先纵，中国实能自强，则各国自无非理之侵，将来兵力可战，转无所用其战，方为长治久安之计。此则大局之实在枢纽也。臣臆见所及，天良所激，谨就各情形沥陈，上备采择。至于臣权佐度支，职在筹饷，官居府尹，责在守土，在官言官，断不敢苟安畏难，冀和局之可成，得去难而就易，向来府尹无兵权，无钱粮，而不敢谓无责任。臣蒙皇太后、皇上召见，谕以出奇制胜，敢不勉竭心力，以济艰难，即使无兵饷，此二十四属百姓，皆臣七年以来所性命相依者，惟有激之忠义，共效血诚，此则有战而已，无他策也，敬具折密陈，伏乞圣鉴。

　　沥陈愚见疏（光绪十年）徐致祥

　　署礼部左侍郎、内阁学士臣徐致祥跪奏，为沥陈愚见，仰祈圣鉴事。

　　窃臣本月初十日，在内阁恭阅历次谕旨，并各省奏报电信等件，及法人要约四条，盛宣怀与法领事林椿私议七条，臣谨就所见者陈之。夫法人与我接仗，我军虽间获胜，而于法实未尝大挫衄也。忽焉而又要盟，是仍本年二三月间之故智矣。非仅缓我师也，直要我以必不可行之事，而以兵临之，其说之果出于彼，抑系中国之人，腼颜而求其出于此者，臣不得而悬揣矣。法人占据基隆，台北岌岌可危，其意专注于台，已无疑义。煤矿关税，归伊管理，愚不肖皆知其不可。至中国借伊款二千万，每年出利若干，分四十年归还，其利已数千万，无论竭中国之力，不足以应，而以彼之款专开铁路，并监工匠头等，俱用伊国之人，则千万之资，耗于中国，而铁路之利，收自洋人，造成后断不能禁彼之不行也。臣另折所谓敌之蓄念十余年者，正适以遂其计，且法国如此，他国相率效尤，其害尚可胜言耶！以大势而论，越远而台近，越僻而台冲，越贫而台富；台郡倘有疏虞，沿海各省不得高枕而卧。广西巡抚潘鼎新与王德榜不和，台湾督办刘铭传与刘璈不和，将帅参商，患非浅鲜。而沿海各省督抚，仅图自全，莫肯救恤。臣前次折内，屦屦言之。为今之计，势惟有严敕广东、江苏两省督抚，速速拨兵援台，接济粮械，倘仍前玩泄推诿，即以军法罪之，并急招募善水者毁其船只，敌既登岸，船必空虚，乘虚击之，彼登岸之兵，势必反顾。我以陆路大军追剿，是亦制胜之一策。秋高气爽，滇、粤两军，正可及时进兵，伐魏救赵，计无逾此。总之不战何以能胜，不胜何以能和，必使和出于人，而权操于我，则我之师出为有名，而饷需非妄费，可以保中夏稍靖，可以儆各国效尤。若如前项所议，费十倍于赔偿，祸更烈于败衄，愚众人之耳目，不能欺九重之圣明。夫兵非得已而用，饷亦不易于筹。倘法人果悔罪求成，退出基隆，返我越地，则息事安人，固天下臣民所共幸，臣又何必为此迂阔之论乎？愚昧之见，是否有当，伏乞圣鉴。  

　　覆陈台越战计疏（光绪十年）周德润

　　经筵讲官、内阁学士兼礼部侍郎衔臣周德润跪奏，为遵旨覆陈台越战计，仰祈圣鉴事。

　　窃臣于本月初十日，恭阅谕旨等件，仰见指授机宜，洞烛万里，调兵筹饷，备极宵旰之焦劳。前二十年误于和者，今一旦而决于战，转瞬天威震慑，敌情穷蹙，自不妨示以包荒，乃法人犹未大创，即以和请，臣亦知朝廷不为所惑。然私衷惶惧，寤寐难安。先就德璀琳所拟第四条言之。法欲在淡水、基隆暂管煤矿、海关若干年，是直欲据我台湾也。夫掘煤、榷税，则濒海必有兵船，要隘必设炮台，城市必开教堂，十余年中，始而盘踞台北，继而蔓廷台南，阳托收矿关之利，阴肆吞台境之谋，令堕其术中而不觉；又故作婉商，藉词调处，其诡谲岂待言哉！再以盛宣怀所拟第五六七条言之，为害有八。洋人借银，息祇三四厘，闻此番意欲多索，即以七厘核之，计二千万本银，分四十年归清，除还本外，共给息银三千四百四十四万两，名不索赔偿，实甚于倍偿。其害一。中国准以一千万两，购法之兵船枪炮铁件机器，此即估价作抵之说，物之良窳不得知，价之廉昂不得议，必有值一取三者，且有值二取十者。其害二。法以一千万两见银，听中国自造铁路，雇法工匠，是铁路之外，不得用此项银两，工匠之中，不得用别国之人，既开铁路于中国，以便其私图，复收银回本国，以坐享厚利，明言通融，暗实攘夺。其害三。据洋匠言，由广州、潮州、长沙、岳州、汉口，沿大江东折南京，北而淮扬，取道临清、天津，以达京师，为铁路一道，需银七千万两。夫以二千万两，尚不敷一道之用，又分半以购船炮，势不能停工待费，必向法人请益，而负累愈深。况中国地舆广远，法修一道以开端，英、美、俄各国，必争修数道以弁利，拒之伤和，允之贻患。其害四。西洋尝谓中国之地，崎岖盘曲，不足以骋炮车，今修铁路以平山川之险，则陆路战守，亦无把握，且火车铁辙，皆法国工匠所造，难保不照式多备，将来法人构衅，飞行绝迹，何所拦阻，我即抽一段，法仍填一段，是入无人之境也。其害五。昔土尔其造铁路，借英、法银，无力归还，致为强邻所逼。英国借银与俾鲁芝国修造铁路，负债太重，竟索铁路为质。外国尝借此驭人，使我归其操纵。其害六。洋人铁路股分，仅得四厘，中国借银，须六七厘，岂能获利于四厘之外，亏短自不待言。矧铁路开而舟车担负，纷纷失业，小民愈穷，是病国又病民也。其害七。山河险阻，不独御外人，兼以防内寇。今铁路俨然坦途，倘盗贼于僻静之区，恃众夺车，而胁司火者以驰之，袭邑攻城，克期即至，捍之亦恐不及。其害八。是二人所拟和约，隐患无穷，有更危于战者。臣窃维自古御外之策，终以和为收束，必于战多一分收效，斯于和少一分弊端。今兴师数月，台越卒未得手者，赏厚而罚薄，诸臣无所畏惧也。夫保台于无事之先，救越于未失之前，事半而功倍，有何璟、张兆栋之因循而台危，有唐炯、徐延旭之畏葸而越亡；前车可鉴，惟有信赏必罚，以行威令而已。臣思救台之策有三。一曰以台保台。近闻法人有封口之说，议者遂虑其援绝，不知台湾有不待外助者。从来滨海枭徒，漳泉雄杰，类多窜迹台境，黄梧、施琅，其前车也。激以忠义，奖以功名，何患无将。昔蔡牵、朱一贵之乱，台之乡兵，曾经破贼，近今大户林维源等，每家必募勇数百及数十人不等，鸠散者而聚之，谙地利，耐烟瘴，保家室，何患无兵。台北产煤之地，多出硝磺，台南制有机器，能造枪炮。且俗好械斗，村居多有鸟枪，从权运用，何患无军火。台湾土膏坟盈，一岁三熟，富户自数百万金至数十万者，不可胜计，竭力劝捐，何患无粮饷。南北两路，相距千余里，声援不接，应招募土著万人，驻扎诸罗，以扼南北之中。道员刘璈刚愎自用，嗜好甚深，防务恐不得力，其应否更易，如何驾驭之处，请敕刘铭传悉心查察，毋稍迁就。一曰以闽救台。由泉州虹江口至彰化之鹿港，仅四百里，由澎湖至台湾之鹿耳门，仅二百里；如值风顺，均半日可达。杨昌浚、杨岳斌等责无旁贷，当飞饬水师旧部，相度机宜，或潜进虹江，或暗驻澎湖，入冬后北风甚利，但得师船及商舶十余艘，月夜扬帆，天明即可入口。查鹿港有浅水三十里，鹿耳门沙浅胶舟，皆洋人兵轮之所忌，乘风宵渡，船小为宜。一曰以广东南洋援台。除天津密迩畿辅，无庸拨船外，广东、南洋，均可相助。查台湾前山著名正口，法船停泊甚密，惟后山东面一带，大海汪洋，人迹罕到。前次日本扰台，曾由此路泊舟，如探访问确，或雇洋船保险或以华轮载兵，绕赴后山，相机入港，登岸后由生番各社而入，援师自可无阻。此外如南路之打鼓港、东港、大港、喜树仔，北路之笨港、五条港、大甲、后陇，以及私僻小港，洋人岂能周历。如出其不意，亦可酌量趱行。此三者皆所以救台，而诸臣屦催罔应，拟请严敕刘铭传、左宗棠、杨岳斌、杨昌浚、张之洞、曾国荃等，协力保台。如再迁延贻误，及暗分畛域，定将该大臣等重惩不贷。再复越之策有三。一曰固结人心。越社已墟，其臣民睠怀故主，岂无仗义而兴者。法以教民为前驱，此辈亦为饥寒所迫，可否明降谕旨，告以恢复藩封之意。如越之忠臣义民，愿来归附，或用为乡导，或编入大营，总期安置得所，俟乱定册封后，优加爵赏。其安分良民，我军不准侵犯秋毫，教民为法服役，困苦堪怜，如擒斩敌酋，来营报功，赏银若干两，其自拔来归，饬令就近屯垦，俾有生涯。并命滇、粤诸军，传宣圣德，遍贴安南晓示，则顺逆分明，归我日众，而法之党孤矣。一曰乘间用奇。虹江轮船较小，我军地处上游，又冬令顺风，闻黄守忠长于水战，陈嘉善于袭营，密饬该弁等募泅水死士数百人乘夜登舟，或伏水底塞轮，或施火具焚舰，使彼失其所长，并以陆军夹击，则节节溃退势，如破竹矣。一曰严惩骄将。藩司王德榜，到粤以后，未建寸功，两次奉旨署广西提督，该藩司再三抗违，始终不肯拜命，崛强藐玩，岂臣子所应然。此次潘鼎新驻军谅山，苏元春屦战皆捷，各统领正宜乘此声威，协力攻取，讵王德榜藉病逗遛，迁延不进，屦经严旨饬催，尚未驰赴前敌，究竟行抵何处，是否听潘鼎新调遣，应由该抚查明严参，以肃军律；使周寿昌、方友升等知所儆惧，不敢效尤。此三者皆有关于复越，而南征有日，尚未能牵制法人，拟请申谕岑毓英、潘鼎新，督率刘永福、苏元春等，迅速规取山西、北宁，以图河内。如越事无功，则台防愈紧，设有疏虞，惟该督抚是问。总之赏罚明而后战功着，战功着而后和局成，苟非操纵由我，则流弊不可胜防。谨就管见所及，据实具陈，伏乞圣鉴。

　　沥陈闽防情形疏（附陈海防紧要宜分驻重兵片）（光绪十年）穆图善

　　帮办福建军务福州将军臣穆图善跪奏，为沥陈闽防情形，恭折仰祈圣鉴事。

　　窃查闽港自口外至省垣二百余里，层峦复嶂，暗礁跑沙，有山皆石，天险著名。省城平衍滨河，东流数十里为林浦，北商山，南旷野，以水浅沙跑为一结束，已沈石船堵塞；下即马尾，水深宽十余里，名马尾湖；北岸船厂后，山小，三面环水，无险可扼。下流转入员山汛旧炮台一束，南北高山，峡流十余里，最为险要。员山寨、田螺湾、闽安镇、南岸、北岸、过屿、六炮台，列峙水边，过此北为屯头村，南为梅花港，通外洋，水宽浅，见在港中广石地方，沈石堵塞。再下北岸馆头街，水深阔，地平衍，又下流，北长门、南金牌对峙，宽不及里，为入港第一要口，各设炮台，口前紧速，水中浮两小坡如龟，名南北龟。长门左连划鳅港，为前督臣林则徐筑炮台旧址。再左十余里，为乌猪港，与五虎门外之定海港通。至东岱山汇入连江，踞县城祇二十里，浅轮乘潮，可至城脚，岸皆平衍；连山为入省通衢，坦途百二十里，自定海、乌猪至省，向未设防；连江、馆头中一山拗，路仅六里，为长门腹项最要。若敌趋连江就陆，长门必溃，省垣震动。前马江之役，敌留两大船馆头，同时发炮，攻凯中营，图我腹项，幸伏拒未得登岸，长门外湖江、芭蕉、苍石、熨斗，毗连五虎，皆巨浸中，无可扼守。苍石外即马祖澳，敌船所驻，西南白犬山，外为大洋，茫无山岸，此闽港实在形势也。闽省瘠苦，炮极少，能御敌船者祇十数炮，从前筑台费绌工薄，疆臣无法，向未经敌，亦不知台能御敌否？迭奉严旨，不得不以筹布已密，上慰宵旰垂廑，敌乘议款入马江，已失天险，闽中以福胜、建胜两蚊船炮至巨，能洞铁甲，向泊长门南北龟护台，后调马江。臣出守长门，无船炮护台，便击内外，原议以五铁链悬水雷层阻长门，不果。炮台门皆外向，不能返击，尽为轰圮。闽安、六台与金牌、大小洋土炮，皆为敌用药水裂坏，绝少完好。惟长门经臣督军伏沟眠塍四昼夜，蛇行馌饷苦战，敌未登台，炮幸完存，虽炮架弹损其一，见已修好，然能御敌船者，祇二十一生一炮，十七生四炮，余皆土铸弹小无用。惟台圮修固，须时与费，暂设明台难恃，两蚊船巨炮弹四百磅沈马江，捞起一炮安马尾，请拨长门未果，此闽防炮台炮位实在情形也。夫战必先慎，兵事非可侈言，今御敌，昔剿匪，营制炮械弹阵回殊。临机应变，谈何容易。臣见陋识疏，口笔庸拙，从军二十余年，惟谋事不敢自用，临敌不敢爱身，以兹自矢，冀补愚昧。今闽防至此，惨自痛心，咎戾万状。臣督凯军九营扼驻长门、馆头、连江，力顾水陆险要门户，虽兵少，一气贯注，毙敌获械，颇资得力。张佩纶以长门重要兵单，再四商迫，令凯军长门五营退扎，分调金牌、广石、散驻，以方勋五营填扎长门。敌来是否足恃，尚未可必。长门溜大，无从堵塞，铁练悬雷，亦未举办。惟有急盼杨昌浚到，会商办理，度日如年，甚于望岁。所有闽防实在情形，理合披沥恭折由驿上陈，伏乞圣鉴。

　　再，法人无理寻衅，普天共愤，非战不能为国，异口同声。我练兵简器，制舰筑台，筹备积年。今闽事如此，譬七年之病，已蓄十年艾，病未亟，艾未试，迨试之，艾少不适用，未晓灸法，徒损肌肤而病愈亟，必复求艾与灸。又譬人家后园狐貉材木甚丰，层门闭置，敌于冰雪寒冽中，重裘持梃而来，我无裘梃，必亟外闭层门，返取狐貉为裘，制梃以应。中国煤铁各矿及民庶，甲于环球，即狐貉材木也。敌恃坚舰利炮，即重裘持梃也。战为火炮，即艾也。命中及远有专书，即灸法也。书系洋文，未译布教练，临渴掘井，固知其非，然渴不掘井，更将何待，恃忠愤以血肉争奚补，我狃积习，未洞外国情形，不战不知，为损伤目前计宜款，为国体将来计宜战，古今来非蹶不振。昔法拏破仑第一霸欧洲，倾国攻俄，时俄与今我等。退避入内，法踞俄都，俄绕出海口毁其船，法军数千万尽覆。今时地较俄异，固难似彼，然历闻英、美、普、法、俄、土战，均以队众械足胜，我队众矣。所缺者械，教练易，备械难，倘我偾迫振兴，亟创江湖浅轮，通东北西铁路，使血脉贯通，调拨迅速，到处开厂制器，分遣本籍才望为使臣，练民兵，兴矿务，判决连兵三五年，不特可胜法人，必将雄长列国。倘因挫伤气馁，必将自强无日。今之议者，非夸敌船炮莫御，即谓敌外强中干，不能大举。此妄测敌情，侈言影响，衒惑闻听，不思自奋，最误时局。泰西民少气聚，政与民共，百姓各以国为己国，昔普法战赔款，环球之人，皆计法非三十年不偿，讵料其数年偿完，鸱张如故。夫战非得已，我即一战胜齐，犹当远筹意外，况环球列国眈眈，不止法人。今日万不得已，用兵，血气尊亲，无不枕戈待旦，我臣民宜如何卧薪尝胆，振奋备敌。若犹得过且过，何以为国，窃计法人大举，费原不易，当在来春，今商务已碍，冬间各国必出，调停不了，来年春夏，各国必以力压息。然权在中法，非各国能主其事。观俄、土战，各国压息不得，英竭力暗助罔济，泰西例守局外，助我之言，图购器得财耳。刻下闽、台紧急，若我分路重注越南，迅复河内海防，声攻西贡，敌必返顾。我沿海七省，虽防不胜防，而台防尤急，琼州尤备单，港多水浅，敌越南平底轮，多易进，且与廉州之北海，皆迩越南海防，尤应厚备。山海关内昌乐、杨河口，最关紧要，似宜驻宿将重兵，登莱及大连湾，亦宜筹备；粤之钦州，与越之广安、芒街接壤；陆通海防，宜出奇兵，募高、廉勇进捣，则北宁、河内自溃；海防可复。臣梼昧，兵事何敢妄言，惟世受国家豢养，圣明矜鉴，素有所闻，未知是否，积迫于中，不敢自安缄默，用等刍荛，上渎天听，伏乞圣鉴。

　　通筹台湾防务疏（光绪十年）万培因

　　吏科给事中臣万培因跪奏，为通筹台防敬陈管见，恭折仰祈圣鉴事。

　　窃臣前因交议事件，公疏条奏，九月十六日，复以台防紧要，专折渎陈，计邀圣明洞鉴。兹臣复接厦门转信，及日内风闻，妄拟三端，用备采择。

　　一、湘军淮军宜互调也。风闻左宗棠疏请，由南洋拨船五艘，北洋拨船四艘，迎接杨岳斌新募八营赴台。见在杨岳斌所统之营，能否克期应援，固难悬揣。第念发捻平定以来，湘、淮两军，各树一帜，见在刘璈所募湘勇，不下万人，而刘铭传奏报情形，若除铭武一军，他无足恃，是不独湘、淮各存意见。盖腹心指臂之用，非所素习，亦实有难于调驭者。且杨岳斌与刘铭传势难相下，不莅台则统带无人，莅台则事权不一。彼此牵掣，虽多奚为？向特患南北洋不拨船救援军，今既有九艘可以济师，则与其载缓不济急之湘军，不若将原拨援台折回之淮勇二营，及见驻江阴张景春所带之淮勇六营，移载赴台，而以杨岳斌所募之湘军八营，次第由江轮载至江南，填补淮军之缺。即令杨岳斌驻扎上海，以便调度接应。如此则以湘军归曾国荃，以淮军归刘铭传，稍一转移，不独台援迅集，亦各收廉颇用赵之效。

　　一、客兵土勇宜并重也。臣接厦门信云，台北淮军，不习水土，受瘴故者甚多。刘铭传以亲军过单，志在固守待救，土人疑其退怯，汹汹不平，官绅积疑，久恐激变等语。臣惟台人强悍性成，缓急可用，刘铭传历台未久，人情风尚，犹未尽知。故不能就地取材。因势利导。臣谓与其上下猜愤，将同室以操戈，不若兵团相资，化阋墙为御侮。盖土勇之胜客军，其利有五。无瘴故之患，利一。习山蹊之险，利二。伤亡即补，无转载之艰，利三。各卫身家，其战必力，利四。游手无业者，悉编伍籍，敌人无从诱胁，利五。第非假以重权，则责成不专，易致观望。查林维源本有三品卿衔，陈霞林系候补知府，可否破格鼓励，宠以虚衔，特授督办团练大臣字样，谕以刘铭传孤军无援，兼须统顾大局，该绅等籍隶淡水，食毛践土二百余年，理宜敌忾同仇，以彰义愤。所有基隆地方，为法人所侵占者，责令该绅等督率乡团和衷共筹，力图克复。至所用饷糈，即着该绅就地筹捐，俟事平之日，准其开单移奖，天语宠褒，该绅等具有天良，必能毁家纾难。一面请谕寄刘铭传，务须设法联络，以固人心，无得专恃客军，致成孤立。

　　一、保护法商，宜有限制也。前奉谕旨，法商一体保护，我朝如天之仁，原冀其悔而就范，乃数月以来，猖獗愈甚，要求愈贪。当事诸臣，曾未规昼全局。夫各国之利于言和者，为通商耳。若一面决战，一面可以通商，则外人与我，遂有不必求和之势，故法商不停，不独败不可恃，即我百战百胜，法人敛兵归国，不言战亦不言和。彼但岁岁为入寇之谋，我遂处处无撤防之日，相恃既久，于彼之商务，略无所损，而我之饷力，固已不支。从来劳师袭远者，利在速战，今转我急而彼暇者，职是故耳。见在法人既据基隆，复欲封我海口，怙恶欺陵，普天同愤，应请明降谕旨，将法人不知悛悔，不能一体保护情形，再行宣布中外，所有各省通商口岸，法国坐商，及往来法国商船，勒令限期，一概与之绝市。一面敕南洋大臣，将法使巴德诺即行驱逐，不得任令留沪，潜通消息，并敕总理各国事务大臣，照会俄使，不得借口保护。此议果行，则法之商人，度必以罢战为急。盖外国之饷，取之于商，战未得利，商人先受其害，孰肯弃有着之利，供无穷之饷耶！且各口停商之后，即使基隆煤矿，万一不守，而煤矿得利之商，未必即各口停利之商。我但坚持，彼必内哄，此理势之必然者也。故不停商务，我虽胜而害无穷，能停商务，我虽败而势可胁，利害之间，相去霄壤。或谓法商在中国者无多，恐非所重，不知法有租界码头，坐商虽少，而轮船运载之利甚多。观此次所拟条约，一则欲购其船械，再则欲办铁路工程，未尝不以商务为转旋，是其明证。且我以畏法要劫，押招商局于美国，是彼能阻我之商，而我尚欲护彼之市，有是理哉！夫迫而言战，原朝廷不得已之苦心，不顾国体，而一意求和，其罪固不容诛，但知主战，而不思制敌之策，则虽一日幸胜，终无跨海声讨之日，是无论为和为战，权皆自彼操之，将以何策为收束地哉！臣故谓闭关绝市之谋，不可缓也。

　　臣为筹防制敌起见，是否有当，伏乞圣鉴。

　　粤东海防大略情形疏（光绪十年）张之洞

　　两广总督臣张之洞跪奏，为敬陈粤东海防大略情形，仰祈圣鉴事。

　　臣到任之初，即闻法人渝盟，警报狎至。揆其贪狡情形，深知宸谟明决，万难迁就，汲汲以筹备战守为事。谘之同官，访之将吏，综核军实，计划饷需，按考舆图，劝督团练，于是巡历外海内河各炮台，省城外陆军各营垒，时已迭奉纶音筹防筹战。未几而闻敌犯鸡笼，未几而闻敌攻马尾，旋又闻有窥粤之信，事机日迫，举凡设险创台，造船购械，必须经年累月而后成者，势皆不能兴作，仅得就力之所能及，时之所能为者，竭力措置。查粤省带海为疆，势难处处设防，而大端有四处。曰省防，曰琼防，曰廉防，曰潮防。省防最重，而最难。虎门海口，浩渺宏深，相距千二百丈，两岸炮力，不能相接，旧建各炮台，疏谬无法，背山平水，留烟收弹，一时猝难改造，即能改造，而寥寥数炮，亦何能遮绝重洋。沙角尤为辽阔，炮台竣工尚早。一也。内河深广，兵船可抵城下，城垣庳薄，户宇阗塞，城外无紫营之地，城上无及远之炮。二也。虎门之西，又有海口五。曰五门，而澳门不与焉。横门、磨刀门、崖门，可进大兵轮，蕉门、虎跳门可行中小轮，口内港■〈氵义〉交通，皆达省垣。三也。香港敌可停船，澳门敌可登岸，英葡皆素与法亲，助械济粮，情同卭駏。彼有顿舍之所，我无禁制之方。四也。洋人居粤已久，瘾民役洋人以为利，教民资洋人以为庇，地形营制，官吏举动，纤悉备知，无从防察。五也。粤垣游民，多逾十万，斗争攘夺，几于无日无之，省外交兵，则此辈将乘机而起，既御外侮，兼防内讧。六也。河道如此纷歧，必有战船，庶可扼守，粤省兵船两艘，已毁于援闽之役，此外中小轮船，皆缉私捕盗之物，并非战舰，仅有洋制蚊子船一艘，恐无大用。七也。饷绌各省通患，而粤省库储常如悬磬，专恃借款办防，增营购械，繁费无等，加以协滇协桂，援闽援台，实已无从罗掘。八也。南洋海面，以粤为冲，中国之有洋务以粤为始，探洋情买洋械，以粤为便，二十年来，逐渐经营，早应备御完密，乃历来治粤者，习常蹈故，达虑蔑闻。自去年秋冬以来，彭玉麟、张树声经营防务，渐有规模。彭玉麟忠壮勤苦，足以感发军民，张树声于泰西炮械，素能讲求，次第筹备，新造炮台，略仿西式，始改旧规。惟是事体繁重，经费艰难，且动为各国洋人所牵制，而将吏习为疲惰，大率狃于积习谬见，隐存徼幸无事之心。又多未见外洋战阵，备御之方，罕有成画。臣与诸臣三令五申，考校督趣，夜以继日，舌敝唇焦，三月以来，部署略定。前路曰虎门，距省百二十里；虎门内东山麓一台，曰威远台，海心两台，曰上横档，下横档，署水师提督方耀任之。虎门外东曰沙角，西曰大角，曰蒲洲，彭玉麟始议于此三处新建炮台；沙角，湘将提督娄云庆任之；大角、蒲洲，淮将提督王永章任之。是为前两路。中路曰黄埔。距省六十里，内海水势东西流，中分为二，以连于省。黄埔之尾曰长洲，居南北两支之中，淮将提督吴宏洛任之，张树声行营驻焉。南支之南岸曰沙路，淮将总兵王孝祺、提督蔡金章任之；北支之北岸曰鱼珠，署广州协副将总兵邓安邦任之。鱼珠以内，去省十里，曰中流沙，水心有台，游击黄增胜任之。是为中三路。西南路距省十里，曰南石头，为五门诸河达省之总道。湘将提督陶定升任之；彭玉麟行营驻焉。再西南距省四十里两河口，东曰石壁村，西曰五斗口，为五门西来兼通佛山镇之要道，副将利辉任之，分驻艇船二十，陆勇一营，筑土台于岸，是为西南内外两路。长洲之南北两河，沈船载石，择要拦塞，每一河内外，拦塞两道。以上皆海防也。陆防东路，自鱼珠登岸，可以抵省，为曩年洋人登陆之熟路，除邓安邦各营外；提督杨安典所部炮队助之。鱼珠岸上北亘大山，曰吉山，自吉山以西，南及猎德滨，北抵燕塘山麓，迤逦至省城东门，陆军可行大队，此为最冲，署陆路提督郑绍忠所部东七营任之。陆防西路，自城西北八里之增步，可以登岸，军火机器局在焉；郑绍忠所部西二营任之；副都统尚昌懋、锺泰所部旗兵洋枪抬枪队四营助之。郑绍忠营于城东北白云山前，居中策应，东西何路有警，即亲率大军赴之，是为陆防东西两路。至沙角威远有警，则佐以濂溪、竹溪二社团练；沙路有警，则佐以沙湾、茭塘二司团练；鱼珠有警，则佐以鹿步司及东莞、新安两县团练；白云山各营有警，则佐以慕德里等社团练；增步有警，则佐以三元等里、恩洲十四乡、大沥四堡团练；五斗口有警，则佐以五斗司、佛山镇等处团练。若见有轮船，止可为济运巡探之用，艇船扒船，舟钝械缺，止可分泊里港，藉作疑兵。其统率内河各船，相机扰乱，则总兵黄廷彪任之。于长洲左右，屯雷勇洋划三十只，以护水雷，于新塘尾、鱼珠、沙路、猎德、海珠等处，各置渡船二十只，以备调兵往来策应之用。至南海、番禺、香山、顺德、新会、东莞、新安各县，分口支河，防不胜防，惟有责成各该营县，激励民团，挑选练兵，雇募沙艇，号召鱼拖，于河道较窄处，设法拦截，建筑土台，购觅民炮，择要而守，相机而战，以沮敌人旁抄分扰之谋。此省防之大略也。琼州孤悬海中，水土毒恶，物产瘠薄，米粮仰给海北，去省二千余里，文报艰难，孤危已甚。经署琼州镇总兵吴全美、署雷琼道王之春，竭力经营，尚不疏懈。该府之西，正对越南之海防口，地有铜矿，久为西人垂涎。自六月以来，法船屡往窥探量水，近译西电，屦言法人攻台后，即将图琼，设该处被兵，惟恃力守，外援无从飞渡。复为之增营增械，筹饷筹粮，见在琼州有勇十四营，粤省之力，止于如此。惟海口较浅，大兵船须止于十五里之外，尚可设险力战。其文昌属铺前司，口门颇深，而一月两潮，船入不便，陆行至府，路径迂曲，惟儋州、崖州两口最深，地穷水毒，不特省城鞭长莫及，即琼郡亦难兼顾，人力所穷。此琼防之大略也。廉州北海一口，去越甚近，自海防来之法船，半日可到，所属钦州，与越之海宁府毗连。一名芒街，而此中越交错数百里之中，教民素多，皆系客匪，又为九头山海盗出没之区；廉州则高州镇总兵张得禄与奏办团练之总兵李起高任之，营于神开港；钦州则参将莫善喜与奏办团练之前广西提督冯子材任之，营于东兴街。七月底突来教民数百，屯聚北海，调团练往，始行散去。又有法船五艘，由越境岳山港登岸至芒街，号召教民，散给衣械。法酋复径逼我军营垒，熟窥而去。法船半月始行，或欲沿海以扰东境，或欲踰山以抄西军，俱未可定。惟有饬购旧炮，酌增勇营，联络峒团抚用海盗，以为固圉御寇之计。查廉、钦一带，水陆兼防，法船顷刻即可来，教匪窟穴不能去。且距省僻远，多河少骑，文报难达，何况援应？以后边患，未有已时。此廉防之大略也。潮州汕头一口，近年始建有碕碌炮台，台既嫌孤，炮亦未备。自数营旧勇援闽去后，新募尚须训练惟有责成该镇道，联团集饷，就地筹防。由汕头通揭阳一路，河道深广，青屿旧台，受敌失势，见饬于青屿以东之钱冈，作水栅栏截，筑两台于入内港二十里之南北岸，再筑一台于距城三十里之双溪嘴，移置旧炮守之。至汕头抵府九十里，河浅沙多，潮民素悍，内河陆路，或非敌意所窥。此潮防之大略也。目前急务，自不能不全力专顾省防，即以省防而论，水陆兼包，已及四五百里，而八面受敌，诸团牵制，台少巨炮，水无坚轮，水雷利用，苦其不多，塞河工巨，难于坚厚。各台之炮，甫演准的，新募之营，未经训练，度支绌而饷需益急，海面扰而厘税日亏，军火搜诸香港而已穷，购于外洋而难到，团练能助势而不能搏击，陆兵能拒守而不能还攻。然且欲兼顾广属六门，远驭琼廉两郡，救邻疆之急，供入越之军，种种棘手情形，实为事势时日之所限。臣本迂愚，未更兵事，仓卒受任，设施为难，惟有仰禀圣谟，殚诚竭力，以忠义激士民，以重赏鼓勇士，以和衷联诸将，以广听收群策，每遇防务措置事宜，皆与尚书臣彭玉麟、前督臣张树声、抚臣倪文蔚虚衷商榷，谋定而行。目前在事诸臣，毫无意见之参差，即湘、淮、粤诸军，亦毫无畛域之间隔。各营皆有奋扬之气，小民咸怀敌忾之心。设有敌警，将军臣长善、抚臣倪文蔚分任守城，臣彭玉麟亲督虎门一路，臣张树声亲督黄埔一路，臣亲督鱼珠一路，上仗国威，下凭士气，同心戮力，誓遏凶锋，以保岩疆，而纾宸虑。除紧急事体，俱已随时电奏外，所有粤防各路情形，理合分晰上陈，伏乞圣鉴。

　　请速调劲旅救台疏（光绪十年）刘铭传

　　头品顶戴、督办台湾防务福建巡抚、一等男臣刘铭传跪奏，为台北军情紧急，请旨敕催速调劲旅渡台，以救危迫，恭折仰祈圣鉴事。

　　窃臣于十一月初九日，将台北防剿情形，恭折具陈在案。恭奉十月二十日电寄谕旨，南北洋援台兵轮，克日进发，法人必图抵御，不能专顾封口，正可乘此机会，另雇商轮，运载兵械，伺隙抵台等因。钦此。仰见圣主垂念台沪，无微不至。钦惑莫名。查台湾自六月十五日基隆开仗以来，至今已历半载，仅江阴数次调到淮勇一千三百名，虽经添募土勇五千余名，器械不精，难当大敌。沪尾海口，台北全局所系，极为紧要，共有淮楚七营，土勇三营；基隆一路，仅曹志忠所部六营；其余苏得胜、林朝栋等土勇五营，分扎六堵等处。曹志忠于九月十四日三鼓率队，欲趋狮头岭，袭取九芎坑敌营，山高路险，为敌知觉，该军甫抵山下，敌即开炮，立刻伤亡四十余人，该镇见敌有备，遂收队退回。后经臣饬令稳扎五堵，扼守水陆要隘，不得轻进。用兵之道，最难攻坚，尤难仰攻。基隆山势险峻，道路崎岖，敌营皆依山傍海，兵轮守护，明攻甚难。曹志忠所部，伤病之后，精锐祇千余人，如再伤亡，以后淡水东路，即难支持。且攻坚尤须炮位，见在炮弹枪弹无多，一旦用尽，无以御敌。臣屦于该镇等三令五申，不必图攻轻进。若为基隆一隅之地，而失台北大局，获咎更重。法兵劳师远涉，利在速战，久亦不支，我军惟有固守待援，相机进取。此臣因海岛孤悬，兵单器乏，接济为难，期保危局，不敢盂浪进攻基隆之由来也。左宗棠与督臣杨昌浚先后到闽，臣军饷械当可竭力筹维，祇因海道不通，援兵未曾东渡。左宗棠犹据刘璈之禀，奏催进攻基隆，自系不知台北兵单情形。据法船欧姓通事二十日密报，法兵四千来台，为安南截留，孤拔于十五日亲赴安南调兵，十九日到英商船二只，为之包运伙食到台，似有大队前来。见在基、沪水陆四千余人，兵轮十六只，小轮七只等情，臣前得该通事密报法人添兵，即迭次电请督兵速派劲旅三千，乘台南见无法船，可以登岸。至今尚未接回信，见在迭蒙恩旨，饬令两江、两广督臣拨臣旧部渡台，值此时势万紧之际，惟有仰恳天恩，迅饬两江督臣曾国荃，将江阴未来一营，并厦门淮勇二百余名，速即设法运台，由台南登岸，并请敕两广督臣张之洞，迅将吴宏洛所部五营拨调来台。如吴宏洛不能抽拨，即请敕令左宗棠、杨昌浚迅为筹拨楚军三千，来台归孙开华节制，以资守御。除电请北洋转电总理衙门代奏外，所有台北军情紧急，请调劲旅各缘由，谨恭折驰陈，伏乞圣鉴。