朱子年谱四巻、考异四巻、论学切要语二巻，国朝王懋竑撰。懋竑字予中，寳应人，康熈戊戌进士，授安庆府教授，雍正癸卯特召入直内廷，改翰林院编修。初李方子作朱子年谱三卷，其本不传；明洪武甲戌朱子裔孙境别刋一本，汪仲鲁为之序，巳非方子之旧。正徳丙寅婺源戴铣又刋朱子实纪十二巻，惟主于铺张褒赠，以夸讲学之荣，殊不足道。至嘉靖壬子，建阳李黙重编年谱五巻，自序谓猥冗左谬不合载者，悉以法削之，视旧本存者十七。然黙之学源出姚江，阴主朱陆始异终同之说，多所窜乱，弥失其真。国朝康熈庚辰本，婺源洪氏本，续又有建宁朱氏新本，及武进邹氏正讹本，或详或畧，均未为精确。懋竑于朱子遗书研思最乆，因取李本、洪本互相参考，根据语录、文集订补舛漏，勒为四巻。又备列其去取之故，仿朱子校正韩集之例，为考异四巻；并采掇论学要语，为附录二巻，缀之于末。其大旨在辨别为学次序，以攻姚江晚年定论之说，故于学问特详，于政事颇畧。如淳熈九年劾奏知台州唐仲友事，后人深有异论，乃置之不言；又如编类小学，既据文集定为刘子澄，而编类纲目，乃不着出于赵师渊；楚词集注本为赵汝愚放逐而作，乃不着其名。皆未为周宻。然于朱子平生求端致力之方，订异审同之辨，原原本本，条理分明，于金溪、紫阳之门径，开巻了然。是于年谱体例虽未尽合，以作朱子之学谱，则胜诸家所辑多矣。
例义
自昔辑朱子年谱，为门人果斋李氏，其元本今不可得见。而行世者，明李古冲本多窜易果斋之旧。近有洪去芜本，收载较繁，増损未当。又新闽本，尤疎畧。先生大抵据李洪两本严审而慎采之，恐览者无以悉其源流前后，乃取魏鹤山序果斋元本者冠于首，以存其自而后来。诸序以次附，庶开卷而了然于相沿之得失焉。
李洪两本年谱，按之朱子文集语录，多所不符。先生盖慿文集语录以考正李洪两本，故文集语录收载为详，而文集删取尤多。或不录词者，列其目于下。其义理大要，虽长篇必全载。
朱子行状为门人勉斋黄氏作，最可征信。宋史本传不无舛误。先生考正李洪两本，悉以行状为主，而本传有可采者亦参附之。
延平答问、张南轩集、吕东莱集，朱子师友渊源所系，多有足采者。若陆象山、陈同甫集，亦供附证。他所引据甚繁，兹不悉举。
李洪两本年谱，先生分别注明，仍志年谱之旧。而所载文集、语录、行状、本传，暨凡引证羣书，总缀于各条下，统标之曰朱子年谱。
昔朱子作伊川年谱，自言某尝窃取实录所书、文集内外书所载，与凡他书之可证者，次其后先，以为年谱。既不敢以意形容，又不能保无谬误，故于每事之下各系其所从得者。先生正恪遵朱子作伊川年谱例，而规模不同，意义则一。览者可知其所自来焉。
先生纂订年谱，凡已所辩论，原缀各条末后，恐繁重难以行逺，因摘出别为一书，曰年谱考异，畧仿朱子作韩文考异例。
李本简率，洪本较详，而所増改皆不明其所出，后人无从考证。先生深病之，故悉着其去取之所以然者，见考异中。昔朱子跋方本韩文言，万一考订或有未尽取舎，不无小差，亦得尚存他本别字以待后之君子。先生正遵斯意。
先生友朋讲论，凡有采取，必明其所自。同邑朱止泉着圣学考略，先生改曰正学考，所论屡及之。又武进邹琢其着年谱正讹，间资裁择，云邹本者指此。而自着有朱子文集注，并周易本义九圗论、家礼考，亦附见考异中。朱子论学语散见文集、语录甚伙，年谱有不能具载者，先生复取已丑后最切要语，彚为一编，而亦按年以叙，间附考异于其下。惜未尽脱稿而先生殁，遗言云虽未及成，然大概具矣。附录年谱后，览者其通前书合观焉。
昔朱子题太极圗西铭解后有言，近见儒者多议此两书之失，或乃未尝通其文义，而妄肆诋诃。窃谓后之诋诃朱子者正类是，而为朱子辩者，亦未能尽通朱子文义。先生濳心体验于朱子书，实契渊微，尝以为文义既明，则遗训昭如日月，不容后人多着语也。所附论学切要语，简约分明，览者当以是意求之。
陆学之非，朱子辨之已明。逮王阳明宗陆氏，而其说复炽。所撰晚年定论，祗欲弥缝异同以肆其诬罔。李古冲为阳明之学，率其私意删改旧谱，即晚年定论之计，而更诡出焉。先生有忧之。得洪本稍増多，并有闽本可参校，因订成此书，胠异说之囊槖，辨燕郢之混淆，大启闗键，曲畅旁通。盖亦仿闲辟录、学蔀通辨大指，而发挥统绪，确有据依。宏深着显，直逺出两书之上，海内君子必有先生知心焉。谬陈管窥，惟祈髙明正之。
外孙孙仝辙、仝敞敬书
朱子年谱原序
天生斯民，必有出乎其类者为之君师，以任先觉之责。然而非一人所能自为也，必并生错出，交修互发，然后道章而化成。是故有尧舜则有禹皋陶，有汤文则有伊尹莱朱太公望散宜生，各当其世，观其会通，以尽其所当为之分，然后天衷以位，人极以立，万世之标准以定。虽气数诎信之不齐，而天之爱人阅千古如一日也。自比闾节授之法壊，射饮读法之礼无所于行，君师之枋移于孔子，则又有冉闵颜曾羣弟子左右羽翼之，微言大义，天开日揭，万物咸覩。自孔子没，则诸子已有不能尽得其传者，于是子思孟子又为之阐幽明微，着嫌辩似，而后孔氏之道歴万世而亡敝。呜呼，是不曰天之所命，而谁实为之？秦汉以来诸儒生于籍去书焚、师异指殊之后，不惟孔道晦蚀，孟氏之说亦鲜知之。千数百年间，何可谓无人，则往往孤立寡俦，倡焉莫之和也，絶焉莫之续也。乃至国朝之盛，南自湖湘，北至河洛，西极闗辅，地之相去何翅千有余里，而大儒辈出，声应气求，若合符节，曰极曰诚曰仁曰道曰忠曰恕曰性命曰气质曰天理曰人欲曰阴阳鬼神，若此等类，凡皆圣门讲学之枢要，而千数百年习浮踵陋莫知其说者，至是脱然如沈疴之间、大寐之醒。至于吕谢游杨尹张侯胡诸儒，切磋究之，分别白之，亦几无余藴矣。然而絶之乆而复之难，傅者寡而咻者众也，朱文公先生始以强志博见，凌髙厉空，自受学延平李子，退然如将弗胜，于是敛华就实，反博归约，迨其蓄久而思浑，资深而行熟，则贯精粗、合外内，羣献之精藴，百家之异指，毫分缕析，如视诸掌。张宣公吕成公同心协力，以闲先圣之道，而仅及中身，论述靡竟，惟先生巍然独存。中更学禁，自信益笃，盖自易诗中庸大学论语孟子，悉为之推明演绎，以至三礼孝经，下迨屈韩之文、周程邵张之书、司马氏之史、先正之言行，亦各为之论著，然后帝王经世之规、圣贤新民之学，粲然中兴。学者习其读、惟其义，则知三才一本、道器一致，幽探乎无极太极之妙，而实不离乎匹夫匹妇之所知；大至于位天地、育万物，而实不外乎暗室屋漏之无愧。盖至近而逺、至显而微，非若弃伦絶学者之慕乎髙，而哗世取宠者之安于卑也。猗其盛欤。吾友李公晦方子，尝辑先生之言行，今髙安洪使君友成为之锓木，以寿其传。髙安之弟天成属余识其卷首，呜呼，帝王不作，而洙泗之教兴，微孟子，吾不知大道之与异端果孰为胜负也。圣贤既熄，而闗洛之学兴，微朱子，亦未知圣传之与俗学果孰为显晦也。韩子谓孟子之功不在禹下，余谓朱子之功不在孟子下。余生也后，虽不及事先生，而与公晦及辅汉卿广昔者尝共学焉，故不敢以固陋辞。后学临卭魏了翁序
附
洪武二十七年甲戌秋我文公阙里掌祠事朱境以书告曰文公年谱谋锓诸梓邑贤令佐斯文朋友愿就徽猷敢以序文为请呜呼大贤君子一动一静一语一黙无非教也况吾文公之年谱乎哉刋以传示于人固其宜也然在当时年谱与行状二文并传故年谱所载求师取友注述本末出处进退居官莅政前后次第悉详年月书之而行状则惟以发明求端用力之精义微旨造道成德之渊奥要归所以承先圣道统之传信有在也昔伊川撰明道行状而伊川之年谱行述则有待于文公呜呼大贤君子盛徳形容良不易易也此康节墓志所以惟属之明道而濂溪之行述亦待吾文公而后方为撰述盖惟圣贤能知圣贤故也中庸称仲尼祖述尧舜宪章文武均之为圣人也达而在上则立君道以正万方穷而在下则立师道以教万世尧舜禹汤文武周公达而在上之圣人也立君道以正万方者也仲尼穷而在下之圣人也立师道以教万世者也师道之立君道所由以立也先儒有言孔子集羣圣之大成而朱子则集诸儒之大成是亦所谓立师道以教万世者与今文公之学薄海内外凡有血气者莫不尊亲家有其书人诵其言然经兵燹之余此文或不能尽见也以平日仰慕之心诚得此而寓目焉则其感发兴起若时雨之沾溉自有不能已者诗曰髙山仰止景行行止其是之谓与若邑令佐倡率刋行而前广西护卫知事李文征辞疾家居集议督工力就厥绪均知崇尚斯文以隆治化咸可尚也故不敢辞以复命于掌祠云是岁之九月三日汪仲鲁序
朱子实纪纪朱子之始末与夫今昔尊崇之实也旧名年谱今更曰实纪何也谓之年谱则绍乎前彰乎后者不足以该必曰实纪然后并包而无遗亦犹史家有世表年表总谓之实录也或曰尧舜始末孔子纪于典孔子始末马迁纪于世家濓溪伊川始末朱子纪于事状年谱是编亦拟孔朱而作欤铣避席而对曰不然此果斋李氏之书屡经锓补颇渉淆舛加以事或逸于时文寖増于后未有粹其全者铣于朱子受罔极之恩且为乡后辈与有旷坠之责不自揆窃因其旧而修之厘为十有二巻以致景行之私非敢妄作也夫尧舜周程之事固赖孔朱以传乃若孔子虽无世家而六经之昭于万世者自若朱子虽无实纪亦奚病其书之昭于万世哉书昭于万世即道之昭于万世何赖乎此编也抑朱子尝言伊川年谱不能保无谬误此固夫子自道亦足以见纪述之难大贤且然矧区区小子乎同志君子幸原其僣而加订之使读之者有以覩夫德业之全而兴起焉得有所据以为希贤希圣之阶则其为助似当不小尔正徳丙寅岁十月朔旦后学婺源戴铣谨书
世传李果斋公晦尝着紫阳年谱三卷魏了翁为之序今其序固在但云果斋辑先生言行即不称有年谱及考朱氏今所存谱盖多出于洪武宣景间诸人之笔与朱氏増益所成断非果斋之旧其最谬者先生殁后数十年间所得褒典犹用编年之法甚者尊朱诋陆为私家言非述作体也比侍御元山曽君佩按闽至建阳得其书读之颇疑冗脱将重加刋正而以其事谋于黙黙惟尚友古人必论其世矧先生立言埀训在礼学者所宜立为先师乃其行年素履桑梓后人顾可诿之弗知黙虽不文谊何敢辞窃闻之古昔圣贤道术精纯要以践形尽性为至学也者学此者也论性莫如孔子曰性相近也习相逺也唯上智与下愚不移论学莫如孟子曰学问之道无他求其放心而已大贤而下靡不须学其为道也本除习气以还真性所不能者学与习相为进退量尽而止耳故为果为达为艺为孝为简为鲁为愚所至不同其所以学则一也易称学以聚之所聚何事中庸语博学弗能弗措所博何物盖学举全功行要实德非徒读书穷理空谭为也如此斯可谓之学也已宋自周程以还谈道术者盖多岐矣先生崛起于时早闻父师之训既舎二氏黜百家遂自力于学问思辨之间以求圣贤不传之绪卒于遗编得之折衷羣儒直泝伊洛故其析义最精著书最富与陆氏之学颇相违异此其途辙所从入不同明矣然观先生微言细行具皆笃守圣谟至进退取舎之际与立朝大节尤皭然着明于世惟其以疎逺犯人主触权路见嫉羣邪蒙讥伪学非先生之过流风余韵盖有起千载斯人之慕者岂独传注为世所遵用哉黙也后先生数百年翔泳髙深欲起九原质疑义而不可得而于今谱所述又素乏讨论辄以元山君之意咨于先生裔孙河河指摘谱中舛误者数事与予意合因属之考订一准行状文集语录所载黙不自揆稍为删润其猥冗左谬不合载者悉以法削之视旧本存者十七不以鄙诬累先哲也谱成复取勉斋行状并国史本传为附录以示传信其自宋褒典亦彚附于末与是谱合为五卷云默猥本论次妄原道术问学之实欲使后世尊先生者就而考之然知不免于世讥元山君学古人者也宁无谅于余心乎嘉靖壬子夏六月既望同邑后学李黙谨撰
徽国文公年谱宋李果斋氏所著也益以勉斋黄氏行状先祖生平履歴道学事功始终大致尽矣婺源戴氏因旧本厘正附谥议诗文而总曰实记重于徽也考亭仍婺叶侯重修本并附书院题记总曰年谱行状重于建也盖子孙世守以为家乗凌不敏无闻承先训如恐坠之顷病谢山居嘉靖壬子仲春大巡侍御元山翁曽老先生按闽之暇凌以年末胥见于建溪行台比询家世间出年谱求正公披览一尽叹字迹多漫灭亟欲修订且慨旧本之未尽善也遂敦请于大冢宰古冲翁李老先生重加参定校阅纂辑之勤歴三时焉备载翁所序集矣录既成侍御乃命付诸木嘉惠四方学者凌私心感激其何可喻复谕凌撰序诸后凌叨末裔奚敢厕以文辞顾义不容缄也凌窃闻晦祖受业延平推衍闳大尊信表章实程氏之学也河洛渊源即孔孟正脉也夫子之道万世一日独吾祖之学近稍废而不讲固凌不肖者之罪于今何幸逢乎侍御公之乡多文献景行得师超轶闻见已神会孔门于千百世之上而独崇尚晦祖惓惓思兴起其学冲翁桑梓在念悉力订雠即其用心俱可想也将使晦祖之学行而后孔孟之道可明孔孟之道明而后圣王之治可复兹或二公意也要皆能以斯文鸣国家之盛者凌故阐而扬之大雅君子冀原僣妄惟以可告于宗云嘉靖壬子仲冬既望十一世孙凌顿首谨撰
古今著述之富无有过于朱文公者盖朱子之学集诸儒之大成所著有小学近思录四书章句集注诗集传仪礼经传通解周易本义启蒙太极图说通书西铭解义楚辞集注通鉴纲目名臣言行录诸书而又有文集百余卷门人记录问答之语百四十余卷今家有其书学者无不诵法可谓盛矣然读其书而不考其生平师友渊源出处进退之所经歴与夫文章事业艰危患难之所履蹈将微言大义湮郁而不章孟子所云诵其诗读其书不知其人可乎则是年谱之作恶可以已也考朱子门人李果斋氏尝叙次朱子之言行虽未以年谱称而大端岁月之终始可与稽也明世宗时李古冲从而修之以旧谱为多出于洪宣景间诸人之所改窜是岂果斋之谱不复见于世欤当古冲同修年谱诸公在嘉靖之朝姚江之学方盛其以果斋之谱为多所改窜非旧本者不过如序中所称果斋尝辨朱陆异同从而疑其书之未能尽善而不知果斋亲见朱子辨正象山岂尝有晚年定论之说其亦据实而直书之以俟夫后人之折衷定论不可谓著书立说者之不当出于此也然而古冲之所修其亦有出于果斋之所未逮如大修荒政条奏诸州利病诸书法与陈同甫来注当在其大书之下及毁秦桧祠事皆絶有闗系不可以畧者家兄去芜尝辑两家之谱而参以朱子从学延平及与张敬夫氏中和三变之书而合为一编附以黄氏行状宋史本传与歴代褒典庙记诸文以俟后之君子其书旧刻于金陵因不揣固陋用序述而传之世有能读朱子之全书者得见兹谱亦足以想见朱子之为人为学而诵法步趋如亲炙之焉岂谓无所帮助也哉题曰重刻仍其旧也康熈三十九年岁在庚辰秋八月既望紫阳后学洪璟识

朱子年谱卷一宝应王懋竑撰
髙宗建炎四年庚戌秋九月甲寅先生生
[行状先生讳熹字仲晦父朱氏为婺源着姓以儒名家吏部公擢进士第入官尚书郎兼史事以不附和议去国文章行义为学者师号韦斋先生吏部因仕入闽至先生始寓建之崇安五夫里今居建阳之考亭先生以建炎四年九月十五日午时生南劔尤溪之寓舎年谱先生本歙州人世居婺源之永平乡松岩里宣和末考吏部韦斋公松字乔年为建州政和县尉遭父承事府君丧以贫不能归遂葬其亲于政和县护国寺侧服除调南劔尤溪县尉去官尝侨寓建劔二州是岁馆于尤溪之郑氏而先生生焉]
绍兴元年辛亥二岁
二年壬子三岁
[行状先生幼颖悟庄重甫能言韦斋指天示之曰天也问曰天之上何物韦斋异之]
三年癸丑四岁
四年甲寅五岁始入小学
[年谱韦斋与内弟程复亨书云息妇生男名五二今五岁上学矣〇按先生小名沈郎小字季延此云五二以行称]
五年乙夘六岁
[语录某五六岁时心便烦恼天体是如何外面是何物]
六年丙辰七岁
七年丁已八岁
[行状就传授以孝经一阅通之题其上曰不若是非人也尝从羣儿戏沙上独端坐以指画沙视之八卦也〇谱]
八年戊午九岁
[语录孔子曰仁逺乎哉我欲仁斯仁至矣这个全要人自去做孟子所谓奕秋只是争这些子一个进前要做一个不把当事某年八九岁时读孟子到此未尝不慨然奋发以为为学当如此做工夫当时便有这个意思如此只是未知得是如何做工夫自后更不肯休一向要去做工夫]
九年已未十岁
[行状少长厉志圣贤之学于举子业初不经意年谱时自知力学闻长者言辄不忘语录某十数岁时读孟子至圣人与我同类者喜不可言以为圣人亦易做而今方觉得难]
十年庚申十一岁受学于家庭
[年谱时韦斋为吏部员外郎以不附秦桧和议出知饶州请祠居于家〇初韦斋师事罗豫章与李延平为同门友闻杨龟山所传伊洛之学独得古先圣贤不传之遗意于是益自刻厉痛刮浮华以趋本实日诵大学中庸之书以用力于致知诚意之地自谓卞急害道因取古人佩韦之义名其斋曰韦斋以自警焉文集皇考吏部府君行状云又得浦城萧公顗子庄剑浦罗公从彦仲素而与之游则闻龟山杨氏所传河雒之学〇延平行状云先考吏部府君亦从罗公问学与先生为同门友〇韦斋先生书昆阳赋后云为儿甥读光武纪至昆阳之战熹问何以能若是为道梗概欣然领解故书苏子瞻昆阳赋畀之先生跋云绍兴庚申熹年十一岁先君罢官行朝寓建阳登髙邱氏之居暇日手书此赋以授熹为说古今成败兴亡大致慨然久之]
十一年辛酉十二岁
十二年壬戌十三岁
十三年癸亥十四岁春三月辛亥丁父韦斋先生忧
[文集迁墓记云以十三年三月二十四日辛亥卒于建州城南之寓舎年四十有七]
禀学于刘屏山刘草堂胡籍溪三先生之门
[年谱当韦斋疾革时手自为书以家事属少傅刘公子羽而诀于籍溪胡宪原仲白水刘勉之致中少傅之弟屏山刘子翚彦冲且顾谓先生曰此三人者吾友也学有渊源吾所敬畏吾即死汝往父事之而唯其言之听韦斋殁少傅为筑室于其里第之傍先生遂奉母夫人迁而居焉乃遵遗训禀学于三君子之门三君子抚教如子侄而白水刘公因以其女妻之不数年二刘公相继下世独事籍溪胡公为最久〇文集屏山墓表云先人疾病时尝顾语熹曰籍溪胡原仲白水刘致中屏山刘彦冲此三人者吾友也其学皆有渊源吾所敬畏吾即死汝往父事之而唯其言之聴则吾死不恨矣熹饮泣受言不敢忘既孤则奉以告三君子而禀学焉时先生之兄侍郎公尤以收恤孤穷为已任以故熹独得朝夕于先生之侧而先生亦不鄙其愚穉所以教示期许皆非常人之事〇白水墓表云先君子弃诸孤先生慨然为经理其家事而教诲熹如子侄既又以其息女归之〇籍溪行状云先生所与同志唯白水刘先生既与俱隠又得屏山刘公彦冲先生而与之游更相切磋以就其学熹之先君子亦晚而定交焉既病且没遂因以属其子故熹于三君子之门皆得供洒扫之役而事先生为最乆〇少傅刘公碑云先人晚从公游疾病寓书以家事为寄公恻然怜之收教熹如子侄故熹自幼得侍公左右屏山字词冠而钦名粤惟古制朱氏子熹幼而腾异友朋尚焉请祝以字字以元晦表名之义木晦于根春荣晔敷人晦于身神明内腴昔者曾子称其友曰有若无实若虚不斥厥名而传于书虽百世之逺也揣其气象知颜子如愚迹参并游英驰俊驱岂无他人夫谁敢居自诸子言志回欲无伐一宣于声终身弗越陋巷闇然其光烈烈从事于斯惟参也无惭贯道惟一省身则三夹辅孔门翱翔两骖学的欲正吾知斯之为指南惟先吏部文儒之粹彪炳育珍文华其继来兹讲磨融融憙憙真聪廓开如源之方驶望洋渺弥老我缩气古人不云乎纯亦不已怅友道之衰变切切而唯唯子德不日新则时予之耻勿谓此耳充之益充借曰合矣宜养于蒙言而思毖动而思踬凛乎惴惴惟颜曾是畏]
十四年甲子十五岁葬韦斋先生
[年谱墓在崇安县五夫里西塔山]
十五年乙丑十六岁
[语录某年十五六时读中庸人一已百人十已千一章因见吕与叔解得此段痛快未尝不悚然警厉奋发〇某年十四五时便觉得这物事是好底物事心便爱了某不敢自昧实以铢累寸积而得之]
十六年丙寅十七岁
[语录某自十六七时下工夫读书彼时四旁皆无津涯只自恁地硬着力去做至今日虽不足道但当时也是吃了多少辛苦读书]
十七年丁夘十八岁秋举建州乡贡
[年谱考官蔡兹谓人曰吾取中一后生三篇策皆欲为朝廷措置大事他日必非常人]
十八年戊辰十九岁春登王佐榜进士夏准勅赐同进士出身
[年谱中第五甲第九十人语录某少年时只做得十五六篇举业后来只是如此发举及第人但不可不会作文字及其得也只是如此今人却要求为必得岂有此理〇学者难得都不肯自去着力读书某登科后要读书被人横截直截某只是不管一面自读]
十九年已已二十岁
[语録某从十七八岁读孟子至二十岁只逐句去理会更不通透二十岁以后方知不可恁地读元来许多长段都自首尾相照管脉络相贯串只恁地熟读自见得意思从此看孟子觉得意思极通快〇某自十五六时至二十岁史书都不要看但觉得闲是闲非没要紧不难理会大率才看得此等文字有味毕竟粗心了〇某旧年思量义理未透直是不能睡初看子夏先传后倦一章凡三四夜穷究到明彻夜闻杜鹃声〇某旧读仲氏任只其心塞渊终温且惠淑慎其身先君之思以勖寡人既破我斧又缺我斨周公东征四国是皇哀我人斯亦孔之将伊尹曰先王肇修人纪从谏弗咈先民时若居上克明为下克忠与人不求备检身若不及以至于有万邦兹维艰哉如此等处直为之废卷慨想而不能已觉得朋友间看文字难得这般意思某二十岁前后已看得书大意如此〇某旧时亦要无所不学禅道文章楚辞诗兵法事事要学出入时无数文字事事有两册一日忽思曰且慢我只一个浑身如何兼得许多自此逐时去了大凡人知个用心处自无縁及得外事〇文集跋曽南丰帖云熹年二十许时便喜读南丰先生之文窃慕效之〇跋徐诚叟诗云熹年十八九时得拜徐先生于清湖之上便蒙告以克已归仁知言养气之说时盖未达其言久而后知其为不易之论也]
二十年庚午二十一岁春如婺源展墓
[年谱先是婺源乡丈人俞仲猷尝得先生少年翰墨以示其友董颖相与嗟赏颖有诗云共叹韦斋老有子笔扛鼎时董琦尝侍先生于乡人之坐酒酣坐客以次歌诵先生独歌离骚经一章吐音洪畅坐客竦然〇有帖与内弟程洵曰闻之诸先生皆云作诗须从陶栁门庭中来乃佳不如是无以发萧散冲淡之趣不免于局促尘埃无繇到古人佳处也如选诗及韦苏州诗亦不可不熟观然更湏读语孟以深求其本又帖云三百篇性情之本离骚辞赋之宗学诗而不本之于此是亦浅矣然学者所急亦不在此学者之要务反求诸已而已反求诸已别无要妙语孟二书精之熟之求见圣贤所以用意处佩服而力持之可也〇按虞集作复田记畧云吏部之来闽质其先业百亩以为资同乡张公敦颐教授于剑请为赎之计十年之入可以当其直而后以田归朱氏癸亥吏部没张公以书慰文公于丧次而归田焉庚午公省墓于婺源以其租入充省扫祭祀之用]
二十一年辛未二十二岁春铨试中等授左迪功郎泉州同安县主簿
二十二年壬申二十三岁
二十三年癸酉二十四岁夏始见李先生于延平
[年谱初龟山先生倡道东南从游甚众语其潜思力行任重诣极者罗公仲素一人而已李先生讳侗字愿中受学罗公实得其传同门皆以为不及然乐道不仕人罕知之沙县邓迪天启尝曰愿中如冰壶秋月莹澈无瑕韦斋深以为知言先生少耳熟焉至是将赴同安特往见之语录初师屏山籍溪籍溪学于文定又好佛老以文定之学为论治道则可而道未至然于佛老亦未有见屏山少年能为举业官莆田接墖下一僧能入定数日后乃见了老归家读儒书以为与佛合故作圣传论其后屏山先亡籍溪在某自见于此道未有所得乃见延平〇文集延平行状云初龟山先生倡道东南士之游其门者甚众然语其潜思力行任重诣极如罗公盖一人而已先生既从之学讲诵之余危坐终日以验夫喜怒哀乐未发之前气象为何如而求所谓中者盖久之而知天下之大本真有在乎是也又云其接后学答问穷昼夜不倦随人浅深诱之各不同而要以反身自得而可以入于圣贤之域故其言曰学问之道不在多言但黙坐澄心体认天理若见虽一毫私欲之发亦退听矣久久用力于此庶几渐明讲学始有得力耳又尝曰学者之病在于未有洒然冰解冻释处纵有力持守不过茍免显然尤悔而已若此者恐未足道也又尝曰读书者知其所言莫非吾事而即吾身以求之则凡圣贤所至而吾所未至者皆可勉而至矣若直以文字求之恱其词义以资诵说其不为玩物丧志者几希以故未尝为讲解文书然其辨析精微毫厘毕察尝语问者曰讲学切要深潜缜密然后气味深长蹊径不差若概以一理而不察其分之殊此学者所以流于疑似乱真之说而不自知也其开端示人大要类此]
秋七月至同安
[行状莅职勤敏纎悉必亲郡县长吏事倚以决茍利于民虽劳无惮职兼学事选邑之秀民充弟子员访求名士以为表率日与讲说圣贤修已治人之道年方踰冠闻其风者已知学之有师而尊慕之年谱廨有燕坐之室更名曰髙士轩而以令甲凡簿所当为者大书楣间又职兼学事身率诸生规矩甚严初士子尚循故态食已则去先生为文劝谕之以为学如不及犹恐失之此君子所以孳孳焉爱日不倦而竞尺寸之阴也今闻诸生晨起入学未及日中各已散去岂爱日之意哉盖今日学者舎科举之业则无以为也故苟足以应有司之求则至于怠游而不知返使古人之学止于如此则可以得志于科举斯已矣所以孳孳焉爱日不倦死而后已者果何为哉诸君茍思于科举之外知所以为学则将有欲已不能者矣先生既选邑之秀民充弟子员身加督厉有本县进士徐应中议论纯正王宾操履坚确敦请赴学待以宾客之礼俾诸生有所矜式又有柯君翰者家居教授常百余人行峻不茍遂请为学职众益有所严惮不敢为非先生又以为区区防之于法制之末而理义不足以恱其心则亦无以使之知所趋而兴于行乃增修讲问之法使职事诸生相与渐摩理义有以博其内规矩有以约其外学者翕然从之以至学殿讲座斋舎悉加整葺云语録昔在同安作簿时每点追税必先期晓示只以一幅纸截作三片作小榜徧帖云本厅取几日点追甚乡分税仰人户乡司主人头知委只如此到限日近时纳者纷纷然此只是一个信而已如或违限遭点定断不恕所以人怕〇初任同安主簿县牒委补试唤吏人问例云须榜晓示令其具检颇多即谕以不要如此只用一幅纸写数榜但云县学某月某日补试各请知悉临期吏覆云例当展日又谕以断不展日〇主簿就职内大有事县中许多簿书皆当管某向为同安簿许多赋税出入之簿逐日点对签押以免吏人作弊〇文集答陈明仲书云顷在同安见官户富家吏人市户典买田业不肯受业操有余之势力以坐困破卖家计狼狈之人殊使人扼腕每县中有送来整理者必了于一日之中盖不如此则村民有宿食废业之患而市人富家得以持久困之使不敢伸理此最弊之大者〇文集髙士轩记〇同安县谕学者〇谕诸职事〇补试榜谕〇请徐王二生充学宾申县札子〇举柯翰状]
是月丁酉子塾生
二十四年甲戌二十五岁秋七月子埜生
二十五年乙亥二十六岁春建经史阁
[年谱正月以檄至帅府尽模府中所有之书藏弆阁中又料简故匮治平中所藏书得尚可读者二百余巻悉庋于阁学者得以览观焉文集同安县学官书后记云二十五年春正月熹以檄书白事大都督府言于连帅方公愿橅府中所有书以归俾学者得肄习焉公即日属工官橅以予县凡九百八十五卷〇同安县故书目序云同安学故有官书一匮无籍记文书皆故敝残脱无复次第为之料简其可读者得凡六种一百九十一卷又下书募民间得故所藏弆者复二种三十六巻着之籍记而善藏之加严焉文集经史阁上梁告先圣文]
夏县有盗分守城之西北隅
[文集射圃记云二十五年夏县有警令丞以下部吏士分城以守而予与监盐税曹侯沆分备西北侯与子行所部循勉慰饬谕意吏士士皆感奋为用又相与相城之隅得隙地以为射圃属其徒日射其间其后盗虽溃去而圃因不废间往射如初]
定释奠礼
[年谱初县学释奠旧例止以人吏行事先生至求政和五礼新仪印本于县无之乃取周礼仪礼唐开元礼绍兴祀令更相参考画成礼仪器用衣服等图训释辨明纎悉毕备俾执事学生朝夕观览临事无舛]（洪本）
申请严婚礼
[文集申严婚礼状云窃惟礼律之文婚姻为重所以别男女经夫妇正风俗而防祸乱之原也访闻本县自旧相承无婚姻之礼里巷之民贫不能聘或至奔诱则谓之引伴为妻习以成风其流及于士子富室亦或为之无复忌惮其弊非特乖违礼典渎乱国章而已至于妬媢相形稔成祸衅则或以此杀身而不悔习俗昬愚深可悲悯欲乞检坐见行条法晓谕禁止仍乞备申使州检会政和五礼士庶婚娶仪式行下以慿遵守约束施行]
立故丞相苏公祠于学宫
[年谱苏公名颂字子容同安人相元佑时学术风节为世所称文集苏丞相祠记]
二十六年丙子二十七岁秋七月秩满冬奉檄走旁郡
[年谱时秩满代者不至因送老幼以归语录看文字却是索居独处方精专看得透彻某往年在同安日因差出体究公事处夜寒不能寐因看得子夏论学一段分明后官满在郡中等批书已遣行李无文字看于馆人处借得孟子一册熟读方晓得养气一章语脉当时亦不暇写只逐段以纸签签之云此是如此说签了便看得更分明后来其间虽有修改不过是转换处大意不出当时所见〇某向为同安簿满到泉州候批书在客邸只借得一册孟子将来仔细读方寻得本意见看他初问如此问乃如此答待再问又如此答其文虽若不同自有意脉都见贯穿字字语意都有下落〇少年时在同安夜闻钟鼓声听其一声未絶而此心已自走作因此警惧乃知为学须是专心致志]
二十七年丁丑二十八岁春还同安候代不至罢归
[馆陈氏者数月命友生之嗜学者与居名其室曰畏垒庵陈氏世为医名良杰行状歴四考罢归以奉亲讲学为急年谱冬十月代者卒不至以四考满罢归其去也士思其教民懐其惠相与立祠于学宫]
二十八年戊寅二十九岁春正月见李先生于延平
[赵师夏跋延平答问文公幼孤从屏山刘公学问及壮以父执事延平而已至于论学盖未之契而文公每诵其所闻延平亦莫之许也文公领簿同安反复延平之言若有所得于是尽弃所学而师事焉则此编所录盖同安既归之后也文公先生甞谓师夏曰余之始学亦务为儱侗宏阔之言好同而恶异喜大而耻于小于延平之言则以为何为多事若是心疑而不服同安官余反复思之始知其不我欺矣盖延平之言曰吾儒之学所以异于异端者理一分殊也理不患其不一所难者分殊耳此其要也文集与范直阁书云熹顷至延平见李愿中丈问以一贯忠恕之说与卑意不约而合〇又与范直阁书云熹奉亲屏处山间深僻亦可观书又得胡丈来归朝夕有就正之所穷约之中此亦足乐矣]
冬十一月以养亲请祠十二月差监潭州南岳庙
[年谱先生自同安归弥乐其道其于仕进泊如也文集申建宁府状云同安到任四年省罢归乡偶以亲老食贫不能待次遂乞岳庙差遣行状请奉祠监潭州南岳庙〇延平答问李先生书云某自闻师友之训赖天之灵时时只在心目间虽资质不美世累妨夺处多此心未尝敢忘也于圣贤之言亦时有会心处亦间有识其所以然者但觉见反为理道所缚殊无进歩处今已老矣日益恐惧吾元晦乃不鄙孤陋寡闻逺有质问所疑何媿如之戊寅十一月文集存斋记云许生之学盖有意乎孟氏所谓存其心者于是以存名其斋而告之曰人之所以位天地之中而为万物之灵者心而已矣然心之为体不可以闻见得不可以思虑求谓之有物则不得于言谓之无物则日用之间无适而非是也君子于此亦将何所用其力哉必有事焉而勿正心勿忘勿助长则存之之道也如是而存存而久久而熟心之为体必将了然有见乎参倚之间而无一息之不存矣此予所以名斋之说也]
二十九年已夘三十岁春三月校定谢上蔡先生语録
[文集后序云谢先生名良佐字显道学于程夫子昆弟之门有论语说行于世而此书传者盖鲜焉熹初得括苍吴任写本一篇后得吴中版本一篇二家之书皆温陵曾恬天隠所记最后得胡文定公家写本二篇凡书四篇以相参校胡氏上篇五十五章记文定公问答下篇四十七章与版本吴氏本畧同然时有小异辄因其旧定着为二篇独版本所增多犹百余章然或失本指杂他书其尤者五十余章至诋程氏以助佛学辄放而絶之其余亦颇刋去而得先生遗语三十余章别为一篇凡所定著书三篇已校定可缮写〇后记云往时削去版本五十余章特以理推知其决非先生语初未尝有所左验亦不知其果出于何人也后籍溪胡先生入都于其学者吕祖谦得江民表辨道录一篇读之则尽向所削去五十余章者首尾次第无一字之差然后知其为江公所著而非谢氏之语益以明白因书以示读者使无疑旧传云〇语录某二十年前得上蔡语録观之初用朱笔画出合处及再观则不同矣乃用粉笔三观则又用墨笔数过之后则全与元看时不同矣〇文集谢上蔡语録后序〇谢上蔡语录后记]
秋八月召赴行在辞
[年谱用执政陈康伯荐也先生方控辞会言路有托抑奔竞以沮之者以故不就本传以辅臣荐与徐度吕广问韩元吉同召以疾辞〇文集辞免召命状]
三十年庚辰三十一岁冬见李先生于延平始受学焉
[文集再题达观轩诗序云绍兴庚辰冬予来谒陇西先生退而寓于西林院惟可师之舎以朝夕往来受教焉阅数月而后去年谱退寓舎旁西林院阅数月而后去行状延平李先生学于豫章罗先生豫章罗先生学于龟山杨先生韦斋于延平为同门友先生归自同安不逺数百里徒步往从之延平称之曰乐善好义鲜与伦比又曰颕悟絶人力行可畏其所论难体认切至自是从游累年精思实体而学之所造益深矣年谱延平与其友罗博文书云元晦进学甚力乐善畏义吾党鲜有又云此人极颕悟力行可畏讲学极造其微处渠所论难处皆是操戈入室从源头体认来所以好说话某昔于罗先生得入处后无朋友几放倒了得渠如此极有益渠初从谦开善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此人别无他事一味潜心于此初讲学时颇为道理所缚今渐能融释于日用处一意下工夫若于此渐熟则体用合矣此道理全在日用处熟若静处有而动处无则非矣〇某年十五六时亦尝留心于禅一日在病翁所会一僧与之语其僧只相应和了说也不说是不是却与刘说某也理会得个昭昭灵灵底禅刘后说与某某遂疑此僧更有要妙处在遂去扣问他见他说得也煞好及去赴试时便用他意思去胡说是时文字不似而今细密随人粗说试官为某说动遂得举后赴同安任时年二十四五矣始见李先生与他说李先生只说不是某却倒疑李先生理会此未得再三质问李先生为人简重却是不甚会说只教看圣贤言语某遂将那禅权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头看释氏之说渐渐破绽罅漏百出〇初见李先生说得无限道理李先生云汝恁地悬空理会得许多面前事却理会不得道亦无元妙只在日用间着实做工夫处理会便自见得后来方晓得他说故今日不至无理会耳〇沈元周问尹和靖伊川易传何处是切要尹云体用一源显微无间此是最切要处后举以问李先生先生曰尹说固好然须是看得六十四卦三百八十四爻都有下落方始说得此语若学者未曾仔细理会便与他如此说岂不悮他某闻之悚然始知前日空言无实全不济事自此读书益加详细云〇李先生令去圣经中求义某后刻意经学推见实理始信前日诸人之悮〇延平先生尝言道理须是日中理会夜里却去静处坐地思量方始有得某依此说做去真个是不同〇某向来从师一日间所闻说话夜间如温书一般字字仔细思量过才有疑明日又问]
三十一年辛已三十二岁
[年谱是岁贻黄枢密书]
三十二年壬午三十三岁春迎谒李先生于建安遂与俱归延平
[文集再题达观轩诗序云壬午春复拜李先生于建安而从以来又舎于此者几月〇年谱复寓西林者数月文集延平行状云熹获从先生游每一去而复来则所闻必益超絶盖其上达不已日新如此延平答问李先生书云某幸得早从罗先生游自少年粗闻端绪中年一无佽助为世事淟汨者甚矣所幸比年来得吾元晦相与讲学于頺堕中复此激发恐庶几于晚境也何慰如之七月二十一日]
夏五月祠秩满复请祠
六月髙宗内禅孝宗即位复差监南岳庙
秋八月应诏上封事
[年谱是岁五月祠秩满复以为请会六月孝宗即位诏求直言遂上封事行状祠秩满再请孝宗即位复因其任会有诏求直言因上封事其畧言圣躬虽未有阙失而帝王之学不可以不熟讲朝政虽未有阙遗而修攘之计不可以不早定利害休戚虽不可徧以疏举然本原之地不可以不加意陛下毓徳之初亲御简策不过讽诵文辞吟咏情性比年以来欲求大道之要又颇留意于老子释氏之书记诵词藻非所以探渊源而出治道虚无寂灭非所以贯本末而立大中夫帝王之学必先格物致知以极夫事物之变使义理所存纎悉毕照则自然意诚心正而可以应天下之务次言今日之计不过修政事备边邮然计不时定者讲和之说疑之也今敌于我有不共戴天之雠则不可和也义理明矣知义理之不可为而犹为之以有利而无害也以臣策之所谓和者有百害而无一利何苦而必为之愿畴咨大臣总揽羣策鉴失之之由求应之之术断以义理之公参以利害之实闭闗絶约任贤使能立纪纲厉风俗使吾修政事备边邮之外孑然无一毫可恃以为迁延中已之资而不敢懐顷刻自安之意然后将相军民无不晓然知陛下之志更相激厉以圗事功数年之外志定气饱国富兵强视吾力之强弱观彼衅之浅深徐起而图之中原故地不为吾有而将焉往次言四海利病系斯民之休戚斯民休戚系守令之贤否监司者守令之纲朝廷者监司之本欲斯民之得其所本原之地亦在朝廷而已陛下以为今日之监司奸赃狼籍肆虐以病民者谁则非宰执台谏之亲旧宾客乎其已失势者既按见其交私之状而斥去之尚在势者岂无其人顾陛下无自而知之耳〇文集壬午应诏封事〇文集答许顺之书云所记诸说求之皆似太过若一向如此恐骎骎然遂失正途入于异端之说为害亦不细差之毫厘谬以千里况此非特毫厘之差乎且以二程先生及范尹二公之说为标准反复玩味只于平易悫实之处认取至当之理凡前日所从事一副当髙竒新妙之说并且倚阁久之见实理自然都使不着矣盖为从前相聚时熹亦自有此病所以相渐染成此习尚今日乃成相误惟以自咎耳如子韶之说直截不是正理说得尽髙尽妙处病痛愈深此可以为戒而不可学也]
孝宗隆兴元年癸未三十四岁春三月复召辞有旨趣行冬十月至行在
[文集辞免召命状]
十一月六日奏事埀拱殿
[行状入对其一言大学之道在乎格物以致其知盖有是物必有是理然理无形而难知物有迹而易覩故因是物以求之使是理了然于心目之间而无毫髪之差则应乎事者自无毫髪之谬陛下虽有生知之性髙世之行而未尝随事以观理故天下之理多所未察未尝即理以应事故天下之事多所未明是以举措之间动渉疑贰听纳之际未免蔽欺平治之效所以未着由不讲于大学之道而溺心于浅近虚无之过其二言君父之雠不共戴天乃天之所覆地之所载凡有君臣父子之性者发于至痛不能自已之同情而非专出于一已之私然则今日所当为者非战无以复雠非守无以制胜是皆天理之同然非人欲之私忿也末言古先圣王制御强敌之道其本不在于威强而在于德业其备不在于边境而在于朝廷其具不在于号令而在于纪网今日谏诤之涂尚壅佞幸之势未张爵赏易致而威罚不行民力已殚而国用未节则德业未可谓修朝廷未可谓正纪纲未可谓立凡古先圣王所以强本折冲威制强敌之道皆未可谓备三札所陈不出封事之意而加剀切焉先生以为制治之原莫急于讲学经世之务莫大于复雠至于德业成败则决于君子小人之用舎故于奏对复申言之盖学有定见事有定理而措之于言者如此年谱时朝廷遣王之望使金约和未还宰臣汤思退等皆主和议而近习曾觌龙大渊招权故奏及之先是先生将趋召命问李先生所宜言李先生以为今日三纲不立义利不分故中国之道衰而敌国盛人皆趋利不顾义而主势孤先生用其说以对〇文集癸未埀拱殿奏札一〇奏札二〇奏札三]
十二日除武学博士待次
[年谱替成资阙也拜命遂归行状除武学博士待次文集与魏元履书云熹六日登对初读第一奏论致知格物之道天颜温粹酬酢〇如响次读第二奏论复雠之义第三奏论言路壅塞佞幸鸱张则不复闻圣语矣十二日有旨除此官然阙尚逺恐不能待已具请祠之札辞日投之]
论语要义论语训蒙口义成
[年谱既序次论语要义又以其训诂畧而义理详非唘蒙之要因而删录以成此编文集论语要义序云熹年十三四时受二程先生论语说于先君未通大义而先君弃诸孤中间歴访师友以为未足于是徧求古今诸儒之说合而编之诵习既久益以迷眩晚亲有道窃有所闻乃慨然发愤尽删余说独取二先生〇五及其门人朋友数家之说补缉订正以为一书目之曰论语要义〇论语训蒙口义序云予既叙次论语要义以备览观又以其训诂畧而义理详殆非唘蒙之要因为删录以成此编本之注疏以通其训诂参之释文以正其音读然后会之于诸老先生之说以发其精微一句之义系之本句之下一章之指列之本章之左又以平生所闻于师友而得于心思者间附见一二条焉本末精粗大小详畧无或敢偏废也然本其所以作取便于童子之习而已故名之曰训蒙口义〇文集论语要义目录序〇论语训蒙口义序]
归刘氏田
[年谱按干道中田券跋云初屛山与朱子讲习武夷去家颇逺时于中途建歇马庄买田二百余畆以供诸费实与朱子共之屛山既没忠肃公珙尽以畀朱子资其养母后朱子同安秩满归以田还屏山子玶玶不受谋于忠肃转升南峰寺至今犹存〇文集答汪尚书书云熹于释氏之说盖尝师其人尊其道求之亦切至矣然未能有得其后以先生君子之教校夫先后缓急之序于是暂置其说而从事于吾学其始盖未尝一日不往来于心也以为俟卒究吾说而后求之未为甚晚耳非敢遽绌絶之也而一二年来心独有所自安虽未能即有诸已然欲复求之外学以遂其初心不可得矣]
二年甲申三十五岁春正月如延平哭李先生比葬复往会
[年谱始闽帅汪公应辰延请李先生至帅治坐语未终而卒时癸未十月十五日也先生以十一月归正月即往哭之比葬又往会〇文集祭延平李先生文〇再祭延平李先生文]
秋九月如豫章
[续集答罗参议书云九月廿日至豫章及魏公之舟而哭之云亡之叹岂特吾人共之海内有识之所同也自豫章送之丰城舟中与钦夫得三日之欵其资质甚敏学问甚正若充养不置何可量也]
困学恐闻编成
[年谱先生尝以困学名其燕坐之室因目其杂记之编曰困学恐闻至是岁书成文集困学恐闻编序云予尝以困学名予燕居之室目其杂记之编曰困学恐闻盖取子路有闻未之能行惟恐有闻之意以为困而学者其用力宜如是也〇困学诗云旧喜安心苦觅心捐书絶学费追寻困衡此日安无地始觉从前枉寸阴困学工夫岂易成斯名独恐是虚称旁人莫笑标题误庸行庸言实未能文集答江元适书云熹天资鲁钝自幼记问言语不能及人以先君子之余诲颇知有意于为已之学而未得其处盖出入于释老者十余年近岁以来获亲有道始知所向之大方竟以才质不敏知识未离乎章句之间虽时若有会于心然反而求之殊未有以自信〇答何叔京书云熹少而鲁钝百事不及人独幸稍知有意于古人为已之学而求之不得其要晚亲有道粗得其绪余之一二方幸有所向而为之焉则又未及卒业而遽有山頺梁壊之叹伥伥然如瞽之无目擿埴索途终日而莫知所适也]
干道元年乙酉三十六岁春省札趣就职夏四月至行在复请祠五月复差监南岳庙
[行状干道元年促就职既至以时相方主和议请监南岳庙以归年谱先是省札趣就职既至而执政钱端礼等方主和议不合请祠以归〇文集戊午谠议序〇与陈侍郎书]
二年丙戌三十七岁
[文集与张钦夫书云人自有生即有知识事物交来应接不暇念念迁革以至于死其间初无顷刻停息举世皆然也然圣贤之言则有所谓未发之中寂然不动者夫岂以日用流行者为已发而指夫暂而休息不与事接之际为未发时耶尝试以此求之则泯然无觉之中邪暗郁塞似非虚明应物之体而几微之际一有觉焉则又便为已发而非寂然之谓盖愈求而愈不可见于是退而验之于日用之间则凡感之而通触之而觉盖有浑然全体应物而不穷者是乃天命流行生生不已之机虽一日之间万起万灭而其寂然之本体则未尝不寂然也所谓未发如是而已夫岂别有一物限于一时拘于一处而可以谓之中哉然则天理本真随处发见不少停息者其体用固如是而岂物欲之私所能壅遏而梏亡之哉故虽汨于物欲流荡之中而其良心萌蘖亦未尝不因事而发见学者于是致察而操存之则庶乎可以贯乎大本逺道之全体而复其初矣〇又与张钦夫书云前书所扣正恐未得端的所以求正幸辱诲谕尚有认为两物之弊深所欲闻幸甚幸甚当时乍见此理言之惟恐不亲切分明故有指东画西张皇走作之态自今观之只一念间已具此体用发者方往而未发者方来了无间断隔截处夫岂别有物可指而名之哉然天理无穷而人之所见有逺近深浅之不一不审如此见得又果无差否龟山所谓学者于喜怒哀乐未发之际以心验之则中之体自见亦未为尽善大抵此事浑然无分段时节先后之可言今着一时字际字便是病痛当时只云寂然不动之体又不知如何语录亦尝疑一处说存养于未发之时一句及问者谓当中之时耳目无所见闻而答语殊不痛快不知左右所疑是此处否更望指诲也向见所著中论有云未发之前心妙乎性既发则性行乎心之用矣于此窃有所疑盖性无时不行乎心之用但不妨常有未行乎用之性耳今下一前字亦微有前后隔截气象如何如何熟玩中庸只消着一未字便是活处此岂有一息停住时耶只是来得无穷便常有个未发底耳若无此物则天命有已时生物有尽处气化断絶有古无今久矣此所谓天下之大本若不真的见得亦无揣摸处也〇又与张敬夫书云诲谕曲折数条始皆不能无疑既而思之则或疑或信而不能相通近深思之乃知只是一处不透所以触处窒碍偶却见得所以然者辄具陈之以卜是否大抵目前所见累书所陈者只是儱侗地见得个大本达道底影象便执认以为是了却于致中和一句全不曽入思议所以累蒙教告以求仁之为急而自觉殊无立脚下工夫处盖只见得个直截根源倾湫倒海底气象日间但觉为大化所驱如在洪涛巨浪之中不容少顷停泊盖其所见一向如是以故应事接物处但觉粗厉勇果増倍于前而寛裕雍容之气畧无毫发虽窃病之而不知其所自来也而今而后乃知浩浩大化之中一家自有一个安宅正是自家安身立命主宰知觉处所以立大本行逹道之枢要所谓体用一源显微无间者乃在于此而前此方往方来之说正是手忙足乱无着身处道迩求逺乃至于是亦可笑矣〇又与张敬夫书云前书所禀寂然未发之旨良心发见之端自以为有小异于畴昔偏滞之见比遣书后累日潜玩其于实体似益精明因复取凡圣贤之书及近世诸老先生之遗语读而验之则又无一不合盖平日所疑而未白者今皆不待安排自见洒落处始窃自信以为天下之理其果在是而致知格物居敬精义之功自是其有所施之矣盖通天下只是一个天机活物流行发用无间容息据其已发者而指其未发者则已发者人心而未发者皆其性也亦无一物而不备矣夫岂别有一物拘于一时限于一处而名之哉即夫日用之间浑然全体如川流之不息天运之不穷耳此所以体用精粗动静本末无一毫之间而鸢飞鱼跃触处朗然也存者存此而已养者养此而已必有事焉而勿正心勿忘勿助长也从前是做多少安排没顿着处今觉得如水到船浮解维正拖而沿洄上下惟意所迩矣岂不易哉始信明道所谓未尝致纎毫之力者真不浪语而此一段事程门先达惟上蔡谢公所见透彻无隔碍处其余虽不敢妄有指议然味其言亦可见矣近范伯崇来自邵武相与讲此甚详亦叹以为得未曽有而悟前此用心之左且以为虽先觉发明指示不为不切而私意汨漂不见头绪向非老兄抽辟唘键直发其私不以愚昧而舍置之何以得此其何感幸如之区区笔舌盖不足以为谢也但未知自髙明观之复以为如何尔〇答何叔京书云熹孤陋如昨近得伯崇过此讲论踰月甚觉有益所恨者不得就正于髙明耳李先生教人大抵令于静中体认大本未发时气象分明即处事应物自然中节此乃龟山门下相传指诀然当时亲炙之时贪听讲论又方窃好章句训诂之习不得尽心于此至今若存若亡无一的实见处辜负教育之意每一念此未尝不愧汗沾衣也〇又答何叔京书云体验操存虽不敢废然无脱然自得处但比之旧日则亦有间矣所患絶无朋友之助终日兀然猛省提掇仅免愦愦而已一小懈则复惘然此正天理人欲消长之机不敢不着力不审别来髙明所进复如何向来所疑已冰释否若果见得分明则天性人心未发已发浑然一致更无别物由是而克已居敬以终其业则日用之间亦无适而非此事矣中庸之书要当以是为主而诸君子训义于此鲜无遗恨比来读之亦觉其有可疑者虽子程子之言其门人所记录亦不能不失盖记者之误不可不审所取也〇又答何叔京书云昔闻之师以为当于未发已发之几黙识而心契焉然后文义事理触类可通莫非此理之所出不待区区求之于章句训诂之间也向虽闻此而莫测其所谓由今观之始知其为切要至当之说而竟亦未能一蹴而至其域也伯崇近过建阳相见得两夕之欵所论益精密可喜其进未可量也〇答罗参议书云某块坐穷山絶无师友之助惟时得钦夫书问往来讲究此道近方觉有脱然处潜味之久益觉日前所闻于西林而未之契者皆不我欺矣幸甚幸甚元来此事与禅学十分相似所争毫末耳然此毫末却甚占地歩今学者既不知禅而禅者又不知学互相排击絶不札着痛处亦可笑耳〇又答罗参议书云钦夫尝收安问警益甚多大抵衡山之学只就日用处操存辨察本末一致尤易见功近乃觉知如此非面未易究也〇答许顺之书云秋来心闲无事得一意体验比之旧日渐觉明快方有下工夫处目前真是一盲引众盲耳更有一絶云半畆方塘一鉴开天光云影共徘徊问渠那得清如许为有源头活水来试举似石丈如何]
三年丁亥三十八岁秋七月崇安大水奉府檄行视水灾
[文集答林择之书云熹以崇安水灾被诸司檄来与县官议赈恤事因为之徧走山谷间十日而后返大率今时肉食者漠然无意于民直是难与图事不知此个端绪何故汨没得如此因知若此学不明天下事决无可为之理]
八月访南轩张公敬夫于潭州
[年谱道经昭武谒黄端明中于其家端明端庄静重德容粹然先生先之以书而请见焉〇文集与曹晋叔书云九月八日抵长沙今半月矣荷敬夫爱予甚笃相与讲明其所未闻日有问学之益敬夫学问愈髙所见卓然议论出人意表近读其语说不觉胸中洒然诚可叹服年谱是时范念德侍行尝言二先生论中庸之义三日夜而不能合留长沙再阅月与南轩偕登衡岳至衡州而别]
冬十一月偕南轩张公登南岳衡山
[是月六日庚午自潭城往南岳十日甲戌至十三日登山十六日庚辰下十九日癸未始离南岳二十三日丙戌至槠州次日与敬夫别而偕伯崇择之东归凡二十八日至家十二月二十日也甲戌至庚辰诗名南岳唱酬集敬夫为序丙戌赠答诗文集有南岳游山后记与伯崇择之东归名东归乱藁文集有东归乱藁序南轩集诗送元晦尊兄云君侯起南服豪气盖九州岛顷登文石陛忠言动宸旒坐令声利场缩颈仍包羞朅来卧衡门无愧自日休尽收湖海气仰希洙泗游不逺关山阻为我再月留遗经得紬绎心事两绸缪超然会太极眼底无全牛惟兹断金友出处寜殊谋南山对床语匪为林壑幽白云正在望归袂风飕飗朝来出别语已抱离索忧妙质贵强矫精微更穷搜豪厘有弗察体用岂周流驱车万里道中途可停辀勉哉共无斁邈矣追前修文集答诗云我行二千里访子南山阴不忧天风寒况惮湘水深辞家仲秋旦税驾九月初问此为何时严冬岁云徂劳君歩玉趾送我登南山南山髙不极雪深路漫漫泥行复几程今夕宿槠州明当分背去惆怅不得留诵君赠我诗三叹増绸缪厚意不敢忘为君商声讴〇昔我抱冰炭从君识乾坤始知太极藴要眇难名论谓有宁有迹谓无复何存惟应酬酢处特达见本根万化自此流千圣同兹源旷然逺莫御惕若初不烦云何学力微未胜物欲昬涓涓始欲达已被横流吞岂知一寸胶救此千丈浑勉哉共无斁此语期相敦]
十二月至自潭州
是月除枢密院编修官待次
[年谱用执政陈俊卿刘珙荐替施元之阙本传陈俊卿刘珙荐为枢密院编修官待次]
四年戊子三十九岁夏四月崇安饥请粟于府以赈之
[文集五夫社仓记云干道戊子春夏之交建人大饥知县事诸葛侯廷瑞以书来属予及乡之耆艾刘如愚劝豪民发藏粟下其直以赈之俄而盗发浦城人情大震藏粟亦且竭乃请于府时知府事徐公嚞以粟六百斛来于是籍民口大小仰食者若干人以率受粟民遂得无饥乱以死无不恱喜而浦城之盗亦以无复随和而就禽是冬有年民愿以粟偿官将辇载以归有司而知府事王公淮俾留里中而上其藉于府]
程氏遗书成
[年谱初二程门人各有所录杂出并行间颇为后人窜易至是序次有伦去取精审学者始有定从而程子之道复明于世文集程氏遗书后序云右程氏遗书二十五篇二先生门人记其所见闻答问之书也始诸公各自为书先生殁而其传寖广然散出并行无所统一传者颇以已意私窃窜易歴时既久殆无全编熹家有先人旧藏数篇皆着当时记录主名语意相承首尾通贯盖未更后人之手故其书最为精善后益以类访求得凡二十五篇因稍以所闻岁月先后第为此书篇目皆因其旧而又别为之录如此以见分别次序之所以然者然尝窃闻之伊川先生无恙时门人尹焞得朱光庭所抄先生语奉而质诸先生先生曰某在何必读此书若不得某之心所记者徒彼意耳尹公自是不敢复请夫以二先生倡明道学于孔孟既没千载不传之后可谓盛矣而当时从游之士盖亦莫非天下之英才其于先生之嘉言善行又皆耳闻目见而手记之宜其亲切不差可以行逺而先生之戒犹且丁宁若是岂不以学者未知心传之要而滞于言语之间或者失之毫厘则其谬将有不可胜言者乎又况后此且数十年区区掇拾于残编坠简之余传诵道说玉石不分而谓真足以尽得其精微严密之旨其亦误矣虽然先生之学其大要则可知已读是书者诚能主敬以立其本穷理以进其知使本立而知益明知精而本益固则日用之间且将有以得乎先生之心而于疑信之传可坐判矣此外诸家所抄尚众率皆割裂补缀非复本篇异时得其所自来当复出之以附今录无则亦将去其重复别为外书以待后之君子云尔〇程氏遗书附录后序云右附录一卷明道先生行状之属凡八篇伊川先生祭文一篇奏状一篇皆其本文无可议者独伊川行事本末当时无所论著熹尝窃取实录所书文集内外书所载与凡他书之可证者次其后先以为年谱既不敢以意形容又不能保无谬误故于每事之下各系其所从得者今亦辄取以着于篇合为一卷以附于二十五篇之后呜呼学者察言以求其心考迹以观其用而有以自得之则斯道之传也其庶几乎干道四年岁在着雍困敦夏四月〇文集答程允夫书云去冬走湖湘讲论之益不少然此事须是自做工夫于日用间行住坐卧自有见处然后从此操存以至于极方为已物尔敬夫所作艮斋铭便是做工夫底节次近日相与考证古圣所传门庭建立此个宗旨相与守之〇与曽裘父书云敬夫为元履作斋铭尝见之否谩纳一本其言虽约然大学始终之义具焉恐可寘左右也〇答何叔京书云向来妄论持敬之说亦不记其云何但因其良心发见之微猛省提撕使心不昧则是做工夫底本领本领既立自然下学而上达矣若不察于良心发见处即渺渺茫茫恐无下手处也所喻多识前言往行固君子之所急熹向来所见亦是如此近因反求未得个安稳处却始知此未免支离如所谓因诸公以求程氏因程氏以求圣人是隔几重公案曷若黙会诸心以立其本而其言之得失自不能逃吾之鉴邪钦夫之学所以超脱自在不为言句所桎梏亦为合下入处亲切也〇又答何叔京书云博观之弊诚不自揆若使道可以多闻博观而得则世之知道者为不少矣熹近日因事方有省发处如鸢飞鱼跃明道以为与必有事焉勿正之意同者今乃晓然无疑日用之间观此流行之体初无间断处〇有下工夫处乃知日前自诳诳人之罪不可胜赎也此与守书册泥言语全无交涉幸于日用间察之知此则知仁矣〇答石子重书云熹自去秋之中走长沙阅月而后至留两月而后归在道缭绕又五十余日还家幸老人康健诸况粗适他无足言钦夫见处卓然从游之久反复开益为多但其天姿明敏初从不歴阶级而得之故今日语人亦多失之太髙湘中学子从之游者遂一例学为虚谈其流弊亦将有害比来颇觉此病矣别后当有以捄之然从游之士亦自絶难得朴实头理会者可见此道之难明也胡氏子弟及他门人亦有语此者然皆无实得拈槌竖拂几如说禅矣与文定合下门庭大段相反更无商量处惟钦夫见得表里通彻旧来习见微有所偏今此相见尽觉释去尽好商量也敬字之说深契鄙懐只如大学次序亦须如此看始得非格物致知全不用诚意正心及其诚意正心却都不用致知格物但下学处须是密察见得后便泰然行将去此有始终之异耳其实始终是个敬字但敬中须有体察工夫方能行着习察不然兀然持敬又无进歩处也观夫子答门人为仁之问不同然大要以敬为入门处正要就日用纯熟处识得便无走作非如今之学者前后自为两段行解各不相资也近方见此意思亦患未得打成一片耳大化之中自有安宅此立语固有病然当时之意却是要见自家主宰处所谓大化须就此识得然后鸢飞鱼跃触处洞然若但泛然指天指地说个大化便是安宅安宅便是大化却恐颙顸儱侗非圣门求仁之学也〇答许顺之书云大抵圣门求仁格物之学无一事与释氏同所以寻常议论间偶因记忆自然及之非是特然立意与之争胜负较曲直也想见孟子之辟杨墨亦是如此故曰予岂好辨哉予不得已也〇又答许顺之书云近闻越州洪适欲刋张子韶经解为之忧叹不能去懐若见得孟子正人心承三圣意思方知此心不是茍然也]
五年已丑四十岁春正月戊午朔子在生
夏五月省札再趣就职再辞
[枢密院编修官施元之因磨勘改官别行注授省札催促前来供职先生辞以见患足疾未任起发复以家贫亲老急于禄养陈乞岳庙差遣]
秋七月省札复趣行辞
[年谱时太学录魏掞之以论曽觌去国遂力辞文集与陈丞相书云鄙性惷愚触事妄发窃观近事深恐一旦不能自抑以取罪戾不肖之身非敢自爱诚惧仰负相公手书招徕之意重玷聴言待士之美则其为罪大矣况复老亲行年七十旁无兼侍尤不欲其至于如此旦夕忧烦几废寝食人子之心深所不遑敢再沥悃诚欲乞检会前状特与陶铸岳庙一次实为莫大之幸〇与汪尚书书云前书戒以勿视元履为去就熹固已畧言之矣夫朝有阙政宰执侍从台谏熟视却立不能一言使小臣出位犯分颠沛至此已非圣朝之美事又不能优容奨励顾使之逡巡而去以重失士心又不俟其自请而直谴出之则骇聴甚矣陈公之待天下士乃如此明公又不少加调护而聴其所为则熹亦何恃而敢来哉盖熹非敢视元履为去就乃视诸公所以待天下士者而为进退耳行状五年三趣就职会魏掞之以布衣召为国子录因论曽觌去遂力辞先生尝两进絶和议抑佞幸之戒言既不行虽擢用狎至不敢就出处之义凛然有不可易者〇文集回申催促供职状一〇乞岳庙札子〇回申催促供职状二〇文集已发未发说云中庸未发已发之义前此认得此心流行之体又因程子凡言心者皆指已发之云遂目心为已发而以性为未发之中自以为安矣比观程子文集遗书见其所论多不符合因再思之乃知前日之说虽于心性之实未始有差而未发巳发命名未当且于日用之际欠却本领一段工夫盖所失者不但文义之间而已因条其语而附以已见告于朋友愿相与讲焉据诸说皆以思虑未萌事物未至之时为喜怒哀乐之未发当此之时即是心体流行寂然不动之处而天命之性体段具焉以其无过不及不偏不倚故谓之中然已是就心体流行处见故直谓之性则不可吕博士论此大概得之特以中即是性赤子之心即是未发则大失之故程子正之盖赤子之心动静无常非寂然不动之谓故不可谓之中然无营欲知巧之思故为未逺乎中耳未发之中本体自然不须穷索但当此之时敬以持之使此气象常存而不失则自此而发者其必中节矣此日用之际本领工夫其曰却于已发之处观之者所以察其端倪之动而致扩充之功也一不中则非性之本然而心之道或几于息矣故程子于此毎以敬而无失为言又曰入道莫如敬未有致知而不在敬者又曰涵养须用敬进学则在致知以事言之则有动有静以心言之则周流贯彻其工夫初无间断也但以静为本尔〇自来讲论思索直以心为已发而所论致知格物亦以察识端倪为初下手处以故缺却平日涵养一段工夫其日用意趣常偏于动无复深潜纯一之味而其发之言语事为之问亦常躁迫浮露无古圣贤气象由所见之偏而然尔程子所为凡言心者皆指已发而言此却指心体流行而言非谓事物思虑之交也然与中庸本文不合故以为未当而复正之固不可执其已改之言而尽疑诸说之误又不可遂以为当而不究其所指之殊也周子曰无极而太极程子又曰人生而静以上不容说纔说时便已不是性矣盖圣贤论性无不因心而发若欲专言之则是所谓无极而不容言者亦无体段之可名矣〇中和旧说序云余早年从延平李先生学受中庸之书求喜怒哀乐未发之旨未达而先生没余窃自悼其不敏若穷人之无归闻张钦夫得衡山胡氏学则往从而问焉钦夫告余以所闻予亦未之省也退而沈思殆忘寝食一日喟然叹曰人自婴儿以至老死虽其语黙动静之不同然其大体莫非已发特其未发者为未尝发尔自此不复冇疑以为中庸之旨果不外乎此矣后得胡氏书冇与曽吉父论未发之旨者其论又适与余意合用是益自信虽程子之言有不合者亦直以为少作失传而不之信也然间以语人则未见有能深领会者干道已丑之春为友人蔡季通言之问辨之际予忽自疑斯理也虽吾之所黙识然亦未有不可以告人者今析之如此其纷纠而难明也聴之如此其冥迷而难喻也意者乾坤易简之理人心所同然者殆不如是而程子之言出其门人髙弟之手亦不应一切谬误以至于此然则予之所自信者其无乃反自误乎则复取程氏书虚心平气而徐读之未及数行冻解冰释然后知情性之本然圣贤之微旨其平正明白乃如此而前日读之不详妄生穿穴凡所辛苦而仅得之者适足以自误而已至于推类究极反求诸身则又见其为害之大盖不但名言之失而已也于是又窃自惧亟以书报钦夫及尝同为此论者惟钦夫复书深以为然其余则或信或疑或至于今累年而未定也夫忽近求逺厌常喜〇作新其弊乃至于此可不戒哉暇日料检故书得当时往还书稿一编辄序其所以而题之曰中和书说盖所以深惩前日之病亦使有志于学者读之因予之可戒而知所戒也独恨不得奉而质诸李氏之门然以先生之所已言者推之知其所未言者其或不逺矣壬辰八月〇与湖南诸公论中和第一书云中庸未发已发之义前此认得此心流行之体又因程子凡言心者皆指已发而言遂目心为已发性为未发然观程子之书多所不合因复思之乃知前日之说非惟心性之名命之不当而日用工夫全无本领盖所失者不但文义之间而已按文集遗书诸说似皆以思虑未萌事物未至之时为喜怒哀乐之未发当此之时即是此心寂然不动之体而天命之性全〇作体具焉以其无过不及不偏不倚故谓之中及其感而遂通天下之故则喜怒哀乐之情〇作发焉而心之用可见以其无不中节无所乖戾故谓之和此则人心之正而性情之德然也然未发之前不可寻觅已发〇作之后不容安排但平日庄敬涵养之功至而无人欲之私以乱之则其未发也镜明水止而其发也无不中节矣此是日用本领工夫至于随事省察即物推明亦必以是为本而于已发之际观之则其具于未发之前者固可黙识故程子之答苏季明反复论辨极于详密而卒之不过以敬为言又曰敬而无失即所以中又曰入道莫如敬未有致知而不在敬者又曰涵养须是敬进学则在致知盖为此也向来讲论思索直以心为已发而日用工夫亦止以察识端倪为最初下手处以故阙却平日涵养一段工夫使人胸中扰扰无深潜纯一之味而其发之言语事为之间亦尝急迫浮露无复雍容深厚之风盖所见一差其害乃至于此不可以不审也程子所谓凡言心者皆指已发而言此乃指赤子之心而言而谓凡言心者则其为说之误故又自以为未当而复正之固不可徒执其已改之言而尽疑诸说之误又不可遂以为未当而不究其所指之殊也不审诸君子以为如何〇答张钦夫书云诸说例蒙印可而未发之旨又其枢要既无异论何慰如之然比观旧说却觉无甚纲领因复体察见得此理须以心为主而论之则性情之德中和之妙皆有条而不紊矣然人之一身知觉运用莫非心之所为则心者固所以主于身而无动静语黙之间者也然方其静也事物未至思虑未萌而一性浑然道义全具其所谓中是乃心之所以为体而寂然不动者也及其动也事物交至思虑萌焉则七情迭用各有攸主其所谓和是乃心之所以为用感而遂通者也然性之静也而不能不动情之动也而必有节焉是则心之所以寂然感通周流贯彻而体用未始相离者也然人有是心而或不仁则无以着此心之妙人虽欲仁而或不敬则无以致求仁之功盖心主乎一身而无动静语黙之间是以君子之于敬亦无动静语黙而不用其力焉未发之前是敬也固已立乎存养之实已发之际是敬也又常行于省察之间方其存也思虑未萌而知觉不昧是则静中之动复之所以见天地之心也及其察也事物纷纠而品节不差是则动中之静艮之所以不获其身不见其人也有以主乎静中之动是以寂而未尝不感有以察乎动中之静是以感而未尝不寂寂而常感感而常寂此心之所以周流贯彻而无一息之不仁也然则君子之所以致中和而天地位万物育者在此而已盖主于身而无动静语黙之间者心也仁则心之道而敬则心之贞也此彻上彻下之道圣学之本统明乎此则性情之德中和之妙可一言而尽矣来谕所谓学者先须察识端倪之发然后可加存养之功则熹于此不能无疑盖发处固当察识但人自有未发时此处便合存养岂可必待发而后察察而后存耶且从初不曾存养便欲随事察识窃恐浩浩茫茫无下手处而毫厘之差千里之谬将有不可胜言者且如洒扫应对进退此存养之事也不知学者将先于此而后察之耶抑将先察识而后存养也以此观之则用力之先后判然可观矣来教又谓言静则溺于虚无此固所当深虑然此二字如佛者之论则诚有此患若以天理观之则动之不能无静犹静之不能无动也静之不能无养犹动之不可不察也但见得一动一静互为其根敬义夹持不容间断之意则虽下一静字符非死物至静之中盖有动之端焉是乃所以见天地之心者而先王之所以至日闭闗盖当此之时则安静以养乎此尔固非逺事絶物闭目兀坐而偏于静之谓但未接物时便有敬以主乎其中则事至物来善端昭著而所以察之者益精明尔伊川所谓却于已发之际观之者正谓未发则只有存养而巳发则方有可观也来教又谓熹言以静为本不若遂言以敬为本此固然也然敬字工夫通贯动静而必以静为本故熹向来辄有是语今者遂易为敬虽若完全然却不见敬之所施有先有后则亦未得为谛当也至如来教所谓要须察夫动以见静之所存静以涵动之所本动静相须体用不离而后为无渗漏也此数句卓然意语俱到然上两句次序似未甚安意谓易而置之乃有可行之实不审尊意以为如何〇答林择之书云中庸彻头彻尾说个谨独工夫即所谓敬而无失平日涵养之意乐记却直到好恶无节处方说不能反躬天理灭矣殊不知未感物时若无主宰则亦不能安其静只此便自昬了天性不待交物之引然后差也盖中和二字皆道之体用以人言之则未发巳发之谓但不能慎独则虽事物未至固巳纷纶胶扰无复未发之时既无以致夫所谓中而其发必乖又无以致夫所谓和惟其戒谨恐惧不敢须臾离然后中和可致而大本达道乃在我矣二先生盖屡言之而龟山所谓未发之际能体所谓中已发之际能得所谓和此语为近之然未免有病旧闻李先生论此最详后来所见不同遂不复致思今乃知其为人深切然恨已不能尽记其曲折矣如云人固有无所喜怒哀乐之时然谓之未发则不可言无主也又云致字如致师之致又如先言慎独然后及中和此意亦尝言之但当时既不领畧后来又不深思遂成蹉过孤负此翁耳〇又答林择之书云前日中和之说看得如何数日来玩味此意日用间极觉得力乃知日前所以若有若亡不能得纯熟而气象浮浅易得动摇其病皆在此湖南诸友其病亦似是如此近看南轩文字大抵都无前面一截工夫也大抵心体通有无该动静故工夫亦通有无该动静方无渗漏若必待其发而后察察而后存则工夫之所不至多矣惟涵养于未发之前则其发处自然中节者多不中节者少体察之际亦甚明审易为着力与异时无本可据之说大不同矣〇又答林择之书云古人自幼子常视毋诳以上洒扫应对进退之间便是做涵养底工夫岂待先识端倪而后加涵养哉但从此涵养中渐渐体出这端倪来则一一便为已物又只如平常地涵养将去自然纯熟今曰即日所学便当察此端倪而加涵养之功似非古人为学之序也盖义理人心之固有茍得其养而无物欲之昬则自然发见明着不待别求格物致知亦因其明而明之尔今乃谓不先察识端倪则涵养个甚底不亦太急迫乎敬字通贯动静但未发时则浑然是敬之体非是知其未发方下敬底工夫也既发则随事省察而敬之用行焉然非其体素立则省察之功亦无自而施也故敬义非两截事必有事焉而勿正心勿忘勿助长则此心卓然通贯动静敬立义行无适而非天理之正矣〇答林谦之书云自昔圣贤教人之法莫不使之以孝弟忠信庄敬持养为下学之本而后博观众理近思密察因践履之实以致其知其发端启要又皆简易明白初若无难解者而及其至也则有学者终身思勉而不能至焉盖非思虑揣度之难而躬行黙契之不易故曰夫子之文章可得而闻也夫子之言性与天道不可得而闻也夫圣门之学所以从容积累涵养成就随其浅深无非实学者其以此欤今之学者则不然盖未明一理而已傲然自处以上智生知之流视圣贤平日指示学者入德之门至亲切处例以为钝根小子之学无足留意其平居道说无非子贡所谓不可得而闻者往往务为险怪悬絶之言以相髙甚者至于周行却立瞬目扬眉内以自欺外以惑众此风肆行日以益甚使圣贤至诚善诱之教反为荒幻险薄之资仁义充塞甚可惧也]
九月戊午丁母祝孺人忧
[年谱孺人歙州祝处士确之女卒年七十〇文集外大父祝公遗事]
六年庚寅四十一岁春正月葬祝孺人
[年谱墓在建阳县崇泰里后山天湖之阳名曰寒泉坞自作圹记]
秋七月迁韦斋先生墓
[年谱按迁墓记干道六年七月五日迁于里之白水鹅子峯下及考吏部行状又云庆元某年某月某日迁于寂歴山即今墓是也岂韦斋之墓尝再迁与〇文集先妣孺人祝氏圹志〇皇考吏部府君迁墓记〇文集答吕伯恭书云熹旧读程子之书有年矣而不得其要比因讲究中庸首章之指乃知所谓涵养须用敬进学则在致知者两言虽约其实入德之门无踰于此方窃洗心以事斯语而未有得也不敢自外辄以为献〇答刘子澄书云程夫子曰涵养须用敬进学则在致知此二言者体用本末无不该备试用一日之功当得其趣夫涵养之功非他人所得与在贤者加之意而已若致知之事则正须友朋讲学之助庶有发明〇答陈师德书云程夫子之言曰涵养须是敬进学则在致知此二言者实学者立身进歩之要而二者之功盖未尝不交相发也然夫子教人持敬不过以整衣冠齐容貌为先而所谓致知者又不过读书史应事物之间求其理之所在而已非如近世荒诞怪谲不近人情之说也抑读书之法要当循序而有常致一而不懈从容乎句读文义之间而体验于操存践履之实然后心静理明渐见意味不然则虽广求博取日诵五车亦奚益于学哉语录李先生当时说学已有许多意思只为说敬字不分明所以许多时无捉摸处又云旧失了此物多时今收来尚未便入腔窠但当尽此生之力而后已]
冬十二月召赴行在以丧制未终辞
[年谱工部侍郎胡铨以诗人荐与王庭珪同召]
七年辛夘四十二岁夏五月剏立社仓于五夫里
[文集五夫社仓记云刘侯与余既奉王公教留民所偿官粟贮里中次年夏又请于府曰山谷细民无盖藏之积新陈未接虽乐岁不免出倍称之息贷食豪右而官粟积于无用之地后将红腐不复可食愿自今以来岁一敛散既以纾民之急又得易新以藏俾愿贷者出息什二不欲者勿强岁小饥则弛半息大侵则尽蠲之请着为例既而又请曰粟分贮民家于守视出纳不便请放古法为社仓以储之经始于七年五月而成于八月为仓三亭一门墙守舎无一不具又讲求仓之利病具为条约揭之楣间以视来者于是仓之庶事细大有程可久而不壊矣〇辛丑延和奏札四云臣所居建寜府崇安县开耀乡有社仓一所系昨干道四年乡民艰食本府给到常平米六百石委臣与本乡土居朝奉郎刘如愚同共赈贷至冬收到元米次年夏本府复令依旧贷与人户冬间纳还臣等申府措置每石量收息米二斗自后逐年依此敛散或遇小歉即蠲其息之半大饥即尽蠲之至今十有四年其支息米造成仓厫三间收贮已将元米六百石还纳本府其见存三千一百石并是累年人户纳到息米已申本府照会将来依前敛散更不收息每石只收耗米三升系臣与本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不缺食〇文集建寜府崇安县五夫社仓记〇文集答林择之书云熹哀苦之余无他外诱痛自敛成饬乃知敬字之功亲切要妙如此而前日不知于此用力徒以口耳浪费光阴人欲横流天理几灭今而思之怛然震栗盖不知所以措其躬也〇又答林择之书云比因朋友讲论深究近世学者之病只是合下欠却持敬工夫所以事事灭裂其言敬者又只说能存此心自然中理至于容貌词气往往全不加工设使真能如此存得亦与释老何异又况心虑荒忽未必真能存得耶程子言敬必以整齐严肃正衣冠尊瞻视为先又言未有箕踞而心不慢者如此乃是至论而先圣说克已复礼寻常讲论于礼字毎不快意必训作理字然后已今乃知其精微缜密非常情所及耳]
冬十二月省札趣行以禄不及养辞
[文集辞免召命状一云右熹正月十七日凖建宁府递到干道七年十二月二十六日尚书省札子令熹遵依已降指挥疾速起发赴行在续凖本府再送到元寄纳军资库尚书省札子二道内一道备坐干道六年十二月二十六日三省同奉圣旨召熹赴行在指挥伏念熹才不逮人学无所就累蒙召擢讫无补报近者丧制未终复叨收召之命甫及除禫朝旨又趣其行熹虽至愚仰戴恩遇岂不感激奋励庶以图报万分实以凡庸自知甚审顷希微禄徒以为亲今则祸罚之余荒芜益甚诚不忍虚冐荣宠以遭不洎之悲加以忧患侵凌心志凋弱近于髀里复发痈肿虽幸破溃耗损愈多正使义无可辞筋力亦难勉强惟是迹渉违慢心不自安敢罄微诚仰干洪造伏祈特赐敷奏早与寝罢元降指挥则熹不胜幸甚]
八年壬辰四十三岁春正月论孟精义
[年谱是书后名要义又改名集义文集序云论孟之书学者所以求道之至要古今为之说者盖已百有余家然自秦汉以来儒者类皆不足以与闻斯道之传宋兴百年有二程先生者出然后斯道之传有继其于孔氏孟氏之心盖异世而同符也故其所以发明二书之说言虽近而索之无穷指虽逺而操之有要所以兴起斯文开悟后学可谓至矣间尝搜辑条疏以附本章之次既又取夫学之有同于先生者与其有得于先生者若横渠张氏范氏二吕氏谢氏游氏杨氏侯氏尹氏凡九家之说以附益之名曰论孟精义抑尝论之论语之言无所不包而其所以示人者莫非操存涵养之要七篇之指无所不究而其所以示人者类多体验充扩之端夫圣贤之分其不同固如此然而体用一源也显微无间也是则非夫先生之学之至其孰能知之呜呼此其所以奋乎百世絶学之后而独得夫千载不传之绪也欤若张公之于先生论其所至窃意其犹伯夷伊尹之于孔子而一时及门之士考其言行则又未知其孰可以为孔氏之颜曽也今录其言非敢以为无少异于先生而悉合乎圣贤之意亦曰大者既同则其浅深疎密毫厘之间正学者所宜尽心耳至于近岁以来学于先生之门人者又或出其书焉则意其源逺末分醇醨异味而不敢载矣或曰然则说之行于世而不列于此者皆无取已乎曰不然也汉魏诸儒正音读通训诂考制度辨名物其功博矣学者茍不先渉其说则亦何以用力于此而近世二三名家与夫学于先生之门人者其考证推说亦或时有补于文义之间学者有得于此而后观焉则亦何适而无得哉若夫外自托于程氏而窃其近似之言以文异端之说者则诚不可以入于学者之心然以其荒幻浮夸足以欺世也而流俗颇已乡之矣其为害岂浅浅哉顾其语言气象之间则实有不难辨者学者诚用力于此书而有得焉则于其言虽欲读之亦且有所不暇矣然则是书之作其率尔之诮虽不敢辞至于明圣传之统成众说之长折流俗之谬则窃亦妄意其庶几焉干道壬辰月正元日〇书语孟要义序后云熹顷年编次此书锓版建阳学者传之乆矣后细考之程张诸先生说尚或时有所遗脱既加补塞又得毗陵周氏说四篇有半于建阳陈焞明仲复以附于本章豫章郡文学南康黄某商伯见而恱之既以刻于其学又虑夫读者疑于详畧之不同也属熹书于前序之左且更定其故号精义者曰要义云淳熈庚子冬十一月]
夏四月有旨趣行复辞六月省札再趣行再辞
[文集辞免召命状二〇状三〇状四]
资治通鉴纲目成
[文集序云先正温国司马文正公受诏编集资治通鉴既成又撮其精要之语别为目录三十巻晚病本书太详目録太简更着举要歴八十卷以适厥中而未成也至绍兴初故侍读南阳胡文定公始复因公遗藁修成举要补遗若干卷则其文愈约而事愈备矣然往者得于其家而伏读之犹窃自病记识之弗强不能有以领其要而及其详也故尝过不自料辄与同志因两公四书别为义例増损櫽括以就此编盖表岁以首年而因年以着统大书以提要而分注以备言使夫岁年之久近国统之离合辞事之详畧议论之同异通贯晓析如指诸掌名曰资治通鉴纲目凡若干卷藏之中笥姑以私便检阅自备遗忘而已若两书述作之本意则有非区区所敢及者虽然岁周于上而天道明矣统正于下而人道定矣大纲概举而监戒昭矣众目毕张而几微着矣是则凡为致知格物之学者亦将慨然有感于斯而两公之志或庶几可以黙识矣因述其指意条例如此列于篇端以俟后之君子云干道壬辰夏四月〇与蔡季通书云通鉴节本只名纲目取一纲举众目张之义条例亦已定矣三国竟须以蜀汉为正方得心安耳〇又与书云纲目凡例修改畧定极有条理意义矣到此更商榷之但修书功绪尚广若得数月全似此两月无事则可以小成矣〇又与书云纲目方修改未定旧本太畧不成文字也〇辰与李伯谏书云纲目三国以后草藁之属临行忘记说及今想随行有的便旋付及幸甚〇又与书云通鉴文字近方修得数卷南北朝者伯起不承当已托元善矣度渠必能成之但见修者殊费工夫盖旧看正史不熟仓卒无讨头处计今秋可了〇已又与书云通鉴诸书全不得下功前此却修得晋事粗定条例因事参考亦颇详密但晋事最末两三卷未到故前书奉速宋以后事分属张元善已修得大字数卷来尚未得点勘〇与林择之书云通鉴工夫浩博甚悔始谋之太锐今甚费心力然业已为之不容中辍须来年春夏间近入山僧寺谢絶人事作一两月期毕力了之乃可〇答吕伯恭书云近稍得暇整顿得纲目数卷颇可观欲寄未有别本俟来春持去求是正也〇又答吕伯恭书云纲目草藁畧具俟写校净本毕即且休歇数月〇答刘子澄书云纲目亦修得二十许卷义例益精密上下千有余年乱臣贼子真无所匿其形矣恨相去逺不得少借余力一加订正异时脱藁终当以奉累耳〇又云近看温公论东汉名节处觉得有未尽处但知党锢诸贤趋死不避为光武明章之烈而不知建安以后中州士大夫只知有曹氏不知有汉室却是党锢杀戮之祸有以驱之也且以荀氏一门论之则荀淑正言于梁氏用事之日而其子爽已濡迹于董卓専命之朝及其孙彧则遂为唐衡之壻曹操之臣而不知以为非矣盖刚大直方之气折于凶虐之余而渐图所以全身就事之计故不觉其沦胥而至此耳想其当时父兄师友之间亦自有一种议论文饰盖复使骤而聴之者不觉其为非而真以为是必有深谋竒计可以活国救民于万分有一之中也邪说横流所以甚于洪水猛兽之害孟子岂欺余哉年来读书只觉得此意思分明参前倚衡自不能舎虽知以是为人所恶而终穷以死其心诚甘乐之不自以为悔也〇答张敬夫书云通鉴纲目近再修到汉晋间条例稍举今亦谩录数项上呈但近年衰悴目昬灯下全看小字不得甚欲及早修纂成书而多事分夺无力誊写未知何时可脱藁求教耳〇答吕伯恭书云纲目近亦重修及三之一条例整顿视前加密矣〇答李滨老书云通鉴之书顷尝观考病其于正闰之际名分之实有未安者因尝窃取春秋条例稍加櫽括别为一书而未及就衰眊浸剧草藁如山大惧不能卒业以为终身之恨〇答吕伯恭书云纲目此中正自难得人写亦苦无专一仔细工夫所修未必是当请更须后也答尤延之书云蒙教扬雄荀彧二事按温公旧例凡莽臣皆书死如太师王舜之类独于扬雄匿其所受莽朝官爵而以卒书似涉曲笔不免却按本例书之曰莽大夫扬雄死以为足以警夫畏死失节之流而亦未改温公直笔之正例也荀彧却是汉侍中光禄大夫而参丞相军事其死乃是自杀但据实书之曰某人某官自杀而系于曹操击孙权至濡须之下非故以彧为汉臣也然悉书其官亦见其实汉天子近臣而附贼不忠之罪非与其为汉臣也此等处当时极费区处不审竟得免于后世之公论否胡氏论彧为操谋臣而刼迁九锡二事皆为董昭先发故欲少缓九锡之议以俟他日徐自发之其不遂而自杀乃刘穆之之类而宋齐邱于南唐事亦相似此论窃谓得彧之情〇又答尤延之书云区区鄙意正以其与王舜之徒所以事莽者虽异而其为事莽则同故窃取赵盾止之例而概以莽臣书之所以着万世臣子之戒明虽无臣贼之心但畏死贪生而有其迹则亦不免于诛絶之罪此正春秋谨严之法若温公之变例则不知何所据实有所不敢从也〇答潘恭叔书云通鉴举要详不能备首尾畧不可供检阅此纲目之书所为作也但精力早衰不能卒业恐为千古之恨耳〇壬寅辞免江东提刑奏状三贴黄云臣旧读资治通鉴窃见其间周末诸侯僭称王号而不正其名汉丞相亮出师讨贼而反书入寇此类非一殊不可晓又凡事之首尾详畧一用平文书写虽有目录亦难检寻因窃妄意就其事实别为一书表岁以首年而因年以着统大书以提要而小注以备言至其是非得失之际则又辄用古史书法畧示训戒名曰资治通鉴纲目如蒙圣慈许就闲秩即当缮写首篇草本先次进呈恭候临决语录纲目若成书当亦不下通鉴许多文字但恐精力不逮未必能成耳若度不能成则须焚之纲目今未及修后之君子必有取焉〇行状考论西周以来至于五代取司马公编年之书绳以春秋纪事之法纲举而不烦目张而不紊国家之理乱君臣之得失如指诸掌又云通鉴纲目仅能成编毎以未及修补为恨]
八朝名臣言行録成
[文集序云余读近代文集及纪事之书观其所载国朝名臣言行之迹多有补于世教然以其散出而无统也既莫究其始终表里之全而又汨于虚浮诡诞之说余尝病之于是掇取其要聚为此录以便记览尚恨书籍不备多所遗阙嗣有所得当续书之〇答吕伯恭书云名臣言行录二书亦当时草草为之其间自知尚多谬误编次亦无法初不成文字因看得为订正示及为幸癸巳]
冬十月西铭解义成
[年谱横渠张子学古力行笃志好礼为闗中壬子宗师尝于学堂双牖左书砭愚右书订顽伊川先生曰是唘争端改曰东铭西铭伊川先生尝言西铭明理一而分殊扩前圣所未发与孟子性善养气之论同功自孟子后盖未之见游其门者必令看大学西铭先生至是发明其义〇语录向到云谷自下上山半途大雨通身皆湿得到地头因思着天地之塞吾其体天地之帅吾其性时季通及某人同在那里某因各人解此两句亦自作两句解后来看也自说得着所以迤选便作西铭等解（叶贺孙）〇文集西铭后记〇文集答薛士龙书云熹自少愚钝事事不能及人顾尝侧闻先生君子之余教粗知有志于学而求之不得其术盖舎近求逺处下窥髙驰心空妙之域者二十余年比乃困而自悔始复进而求之于句读文义之间谨之于视聴言动之际而亦未有闻也方将与同志一二友朋井心合力以从事于其间庶几铢积丝累分寸跻攀以幸其粗知理义之实不为小人之归而岁月侵寻齿发遽如许矣〇答汪尚书书云圣门之教下学上达自平易处讲究讨论积虑潜心优柔餍饫久而渐有得焉则日见其髙深逺大而不可穷矣程夫子所谓善学者求言必自近易于近者非知言者也亦谓此耳今曰此事非言语臆度所及必先有见然后有以造夫平易则是欲先上达而后下学譬之是犹先察秋毫而后覩山岳先举万石而后胜匹雏也夫道固有非言语臆度所及者然非颜曾以上几于化者不能与也今日为学用力之初正当学问思辨而力行之乃可以变化气质而入于道顾乃先自禁切不学不思以坐待其无故忽然而有见无乃溺心于无用之地玩岁愒日而卒不见其成功乎就使侥幸于恍惚之间亦与天理人心叙秩命讨之实了无交渉其所自谓有得者适足为自私自利之资而巳此则释氏之祸横流稽天而不可遏者有志之士所以隠忧浩叹而欲火其书也]
九年癸已四十四岁春三月省札复趣行复辞并请祠
[文集辞免召命状五]
夏四月太极圗说解通书解成
[年谱始濂溪周子着太极圗明天理之根源究万物之终始又着通书四十篇发明太极之藴其言约而道大文质而义精得孔孟之本源大有功于学者先生谓二程先生语及性命之际未尝不因其说然周子手授二程本圗附书后传者见其如此遂误以圗为书之卒章不复厘正使先生立象尽意之微指闇而不明而骤读通书者亦不知有所统摄又朱震进易说表谓此图之传自陈抟种放穆修来而五峯胡氏以先生非止为种穆之学者此特其学之一师非其至者也夫以先生之学之妙不出此圗以为得之于人则决非种穆所及以为非其至者则先生之学又何以加于此图哉至是为之传解与西铭解义皆未出以示人也〇文集答胡广仲书云夫太极之旨周子立象于前为说于后互相发明平正洞达絶无毫发可疑而旧传圗说皆有谬误幸其失于此者犹或有存于彼是以向来得以参考互证改而正之凡所更改皆有据依非出于已意之私也程允夫问程子未尝明以此图示人今乃据为之说以传之是岂先生之意耶答曰当日此书未行故可隠今日流布已广若不说破却令后生枉生疑惑故不得已而为之说尔〇文集太极通书后序〇太极图说后记〇再定太极通书后序〇通书后记〇题太极西铭解后]
五月有旨特改左宣教郎主管台州崇道观再辞
[年谱先是有旨再趣行再辞继而四被省札俱辞至是进呈乞岳庙札子宰相梁克家因奏朱某屡召不起宜蒙褒录执政俱称之上曰朱某安贫守道廉退可嘉特与改合入官主管台州崇道观任便居住行状先生以改秩畀祠皆进贤赏功优老报勤之典今无故骤得之求退得进于义未安再辞〇文集辞免改官宫观状一〇状二]
六月程氏外书成
[文集后序云右程氏外书十二篇熹所序次可缮写始熹序次程氏遗书二十五篇皆诸门人当时记録之全书足以正俗本纷更之谬而于二先生之语则不能无所遗也于是取诸集录参伍相除得此十有二篇以为外书夫先生之言非有精粗之异而两书皆非一手所记其浅深工拙又未可以一概论其曰外书云者特以取之之杂或不能审其所自来其视前书尤当精择而审取之耳干道癸已六月]
伊洛渊源录成
[文集答吕伯恭书云欲作渊源录一书尽载周程以来诸君子行实文字正苦未有此及永嘉诸人事迹首末因书士龙告为托其搜访见寄也〇又答书云渊源录许为序引甚善〇又答书云外书渊源二书颇有绪否幸早留意]
冬十一月省札检会已降指挥不合辞免
淳熙元年甲午四十五岁春二月复辞三月有旨不许辞免复辞夏六月始拜命
[行状淳熙元年又再辞上意愈坚始拜命改宣教郎奉祠年谱先是十一月省札检会依已降指挥行下二月再辞三月省札检会不合辞免旨札下又辞五月省札再检会依已降指挥先生以为改官赋禄盖朝廷进贤赏功优老报勤之典乃使小臣终年安坐一日无故而骤得之求退得进于义未安故三具辞免逊避逾年上意愈坚至是始拜命〇文集辞免改官宫观状三〇状四〇申建宁府状〇谢改官宫观奏状]
编次古今家祭礼
[文集跋古今家祭礼云右古今家祭礼熹所纂次凡十有六篇盖人之生无不本乎祖者故报本反始之心凡有血气者之所不能无也古之圣王因其所不能无者制为典礼所以致其精神笃其恩爱有义有数本末详焉遭秦灭学礼最先壤由汉以来诸儒继出稍稍缀缉仅存一二以古今异便风俗不同虽有崇儒重道之君知经好学之士亦不得尽由古礼以复于三代之隆其因时述作随事讨论以为一国一家之制者固未必皆得先王义起之意然其存于今者亦无几矣惜其散脱残落将遂泯没于无闻因窃搜辑叙次合为一篇以便观览庶其可传于后然皆无杂（杂当作别）本可参校往往阙误不可晓知虽通典唐书博士官旧藏版本亦不足据则他固可知已诸家之书如荀氏徐畅孟冯翊周元阳孟诜徐润孙日周（周答郑书作用疑误）等仪有录而未见者尚多有之有能采集附益并得善本通校而广传之庶几见闻有所兴起相与损益折衷共成礼俗于以上助圣朝敦化导民之意岂不美哉淳熙元年五月〇答郑景望书云家祭礼三策并上不知可补入见版本卷中否若可添入即孟诜徐润两家当在贾顼家荐仪之后孟为第七徐为第八而递攒以后篇数至政和五礼为第十一而继以孙日用为第十二乃以杜公四时祭享仪为第十三而递攒以后至范氏祭仪为第十九又于后序中改十有六为十有九仍刚去孟诜徐润孙日用七字（此板别换）须不然即存旧序而别作数语附见其后尤为详实不审尊意以为如何更俟诲谕也但写校须令精审无误然后刻板免致将来更改费力为佳或未刻间且并写定上板真本寄示容与诸生详勘纳上尤便也马端临文献通考古今家祭礼二十巻陈氏曰朱子集通典会要所载以及唐本朝诸家祭礼皆在焉凡二十卷]

朱子年谱巻二宝应王懋竑撰
淳熙二年乙未四十六岁夏四月东莱吕公伯恭来访近思录成
[文集书近思录后云淳熙乙未之夏东莱吕伯恭来自东阳过余寒泉精舎留止旬日相与读周子程子张子之书叹其广大闳博若无津涯而惧夫初学者不知所入也因共掇取其闗于大体而切于日用者以为此编总六百二十二条分十四巻葢凡学者所以求端用力处已治人之要与夫辨异端观圣贤之大畧皆粗见其梗概以为穷乡晚进有志于学而无明师良友以先后之者诚得此而玩心焉亦足以得其门而入矣如此然后求诸四君子之全书沈潜反复优柔厌饫以致其博而反诸约焉则其宗庙之美百官之富庶乎其有以尽得之若惮烦劳安简便以为取足于此而可则非今日所以纂集此书之意也五月五日东莱吕公跋近思录既成或疑首巻阴阳变化性命之说大氐非始学者之事祖谦窃尝与闻次辑之意后出晚进于义理之本原虽未容骤语茍茫然不识其梗概则亦何所底止列之篇端特使之知其名义有所向望而已至于余巻所载讲学之方日用躬行之实具有科级循是而进自卑升髙自近及逺庶几不失纂集之旨若乃厌卑近而骛髙逺躐等陵节流于空虚迄无所依据则岂所谓近思者耶览者宜详之文集答吕伯恭书云近思录近令抄作册子亦自可观但向时嫌其太髙去却数叚如太极及明道今看得似不可无如以颜子论为首章却非専论道体自合入第二卷（一作第二段）又事亲居家事直在第九巻亦似太缓今欲别作一巻令在出处之前乃得其序巻中添却数段草巻附呈不知于尊意如何第五伦事阃范中亦不载不记曾讲及否不知去取之意如何因来告谕及也此书若欲行之须更得老兄数字附于目录之后致丁宁之意为佳千万勿吝也〇又答吕伯恭书云近思数段已补入逐篇之末今以上呈恐有未安却望见教所欲移入第六巻者可否亦望早埀喻也〇答张敬夫书云近思举业三段及横渠语一段并录呈幸付彼中旧官属正之或更得数字说破増添之意尤佳酊答吕伯恭书云钦夫寄得所刻近思录来欲添入说举业数段己写付之不知渠已去彼能了此书否耳〇语录修身大法小学备矣义理精微近思录详之〇近思录好看四子六经之阶梯近思录四子之阶梯〇近思录逐篇纲目一道体二为学大要三格物穷理四存养五改过迁善克己复礼六齐家之道七出处进退辞受之义八治国平天下之道九制度十君子处事之方十一教学之道十二改过及人心疵病十三异端之害十四圣贤气象〇圣贤说得语言平如中庸大学论语孟子皆平易近思录是近来人说话便切又曰且熟看大学了即读语孟近思录又难看〇近思录首巻难看某所以与伯恭商量教他做数语以载于后正谓此也若只读此则道理孤单如顿兵坚城之下却不如语孟只是平铺说去可以游心〇看近思录若于第一巻未晓得且从第二巻第三巻看起久久后看第一巻则渐晓得]
偕东莱吕公至鹅湖复斋陆子寿象山陆子静来会
[年谱东莱归先生送之至信州鹅湖寺江西陆九龄子寿九渊子静及清江刘清之子澄皆来会相与讲其所闻而子寿子静自执所见不合而罢其后子寿颇悔其非而子静终身守其说不变附象山年谱淳熙二年乙未吕伯恭约先生与季兄复斋会朱元晦诸公于信之鹅湖寺复斋诗云云元晦归三年乃和此诗朱亨道云鹅湖讲道诚当今盛事伯恭葢虑朱与陆犹有异同欲令归于一而定其所适从伯恭葢有志于此语自得则未也临川赵守景明邀刘子澄赵景昭景昭在临安与先生相欵亦有意于学又曰鹅湖之会论及教人元晦之意欲令人泛观博览而后归之约二陆之意欲先发明人之本心而后使之博览朱以陆之教人为太简陆以朱之教人为支离此颇不合先生更欲与元晦辨以为尧舜之前何书可读复斋止之赵刘诸公拱听而已象山语录吕伯恭为鹅湖之集先兄复斋谓某曰伯恭约元晦为此集正为学术异同某兄弟先自不同何以望鹅湖之同先兄遂与某议论致辨又令某自说至晚罢先兄云子静之说是次早某请先兄说先兄云某无说夜来思之子静之说极是方得一诗云孩提知爱长知钦古圣相传只此心太抵有基方筑室未闻无址忽成岑留情传注翻榛塞着意精微转陆沈珍重友朋勤琢切须知至乐在于今某云诗甚佳但第二句微有未安先兄云说得恁地又道未安更要如何某云不妨一面起行某沿途却和此诗及至鹅湖伯恭首问先生别后新功先兄举诗才四句元晦顾伯恭曰子寿早已上子静船了也举诗罢遂致辨于先兄某云某途中和得家兄此诗墟墓兴哀宗庙钦斯人千古不磨心涓流积至沧溟水巻石崇成泰华岑易简工夫终久大支离事业竟浮沈举诗至此元晦失色至末二句云欲知自下升髙处真伪先须辨自今元晦大不怿于是各休息翌日二公商量数十折议论来莫不悉破其说继日凡致辨其说随屈伯恭甚有虚心相听之意竟为元晦所尼文集答吕伯恭书云陆子寿闻其名甚久恨未识之子澄云其议论颇宗无垢未知今竟如何也〇答吕子约书云陆子静之贤闻之葢久然似闻有脱畧文字直趋本根之意知其与中庸学问思辨然后笃行之旨又如何耳〇又答吕子约书云近闻陆子静言论风旨之一二全是禅学但变其名号耳竞相祖习恐误后生恨不识之不得深扣其说因献所疑也然想其说方行亦未必肯听此老生常谈徒窃忧叹而已〇东莱集与朱元晦书云抚州士人陆九龄子寿笃实孝友兄弟皆有立旧所学稍偏近过此相聚累日亦甚有问道四方之意〇文集答张敬夫书云子寿兄弟气象甚好其病却是尽废讲学而専务践履却于践履之中要人提撕省察悟得本心此为病之大者要其操持谨质表里不二实有以过人者惜乎其自信太过规摸窄狭不复取人之善将流于异学而不自知耳〇答王子合书云前月末送伯恭至鹅湖陆子寿兄弟来会讲论之间深觉有益此月八日方分手而归也〇东莱集答邢邦用书云祖谦自春末为建宁之行与朱元晦相聚四十余日复同出至鹅湖二陆及子澄诸兄皆集甚有讲论之益前书所论甚当近已尝为子静详言之讲贯诵绎乃百代为学通法学者缘此支离泛滥自是人病非是法病见此而欲尽废之正是因噎废食然学者茍徒能言其非而未能反已就实泛泛汨汨无所底止是又适所以坚彼之自信也〇南轩集答朱元晦书云陆子寿兄弟何如肯相听否〇又答书云临川其说方炽此尤可虑]
秋七月云谷晦庵成
[文集云谷记]
三年丙申四十七岁春三月如婺源
[年谱蔡元定从既至邑宰张汉率诸生请讲书于学辞复请撰藏书阁记许之而以程氏遗书外书文集经说司马氏书仪髙氏送终礼吕氏乡仪乡约等书留学中乡人子弟日执经请问随其资禀诲诱不倦又作茶院朱氏谱序至六月初旬乃归〇尝与滕璘游见水山幽静曰俨余畴昔梦中所见也问其地对曰名绯塘璘业也先塜在此曰故与子有神交者在因命作亭于其上书草堂二字与之〇文集答吕伯恭书云汪丈遽至于此想同此伤叹旦夕归婺源当便道往哭之也〇又答吕伯恭书云昨承逺访数日开警良多熹十二日达婺源更一两日遍走山间坟墓归亦不能久留也]
复逺祖墓
[先生展墓以逺祖制置府君兆域岁久弗修为他人所有乃言于有司而复其旧伐石崇土加修葺焉〇文集祭汪尚书文〇祭告逺祖墓文〇文集答吕伯恭书云道间与季通讲论因悟向来涵养工夫全少而讲说又多疆探必取寻流逐末之弊推类以求众病非一而其源皆在此恍然自失似有顿进之功若保此不懈庶有望于将来然非如近日诸贤所谓顿悟之机也]
夏六月授秘书省秘书郎辞不允秋八月复辞并请祠许之差管武夷山冲佑观
[行状除秘书郎先生以改官之命正以嘉其廉退今乃冐进擢之宠是左右望而罔市利力辞时上谕大臣欲奬用亷退执政因以先生为言故有是命会有言虚名之士不可用者以故再辞即从其请主管武夷山冲佑观年谱时上谕大臣奬用廉退之士以励风俗参政龚茂良以先生操行耿介屡召不起为言遂有此除先生以改官之命正以嘉其廉退之节今乃冐进擢之宠是左右望而罔市利力辞且以手书遗茂良言之时权幸羣小乘间谗毁会有言虚名之士不可用者乃因其再辞即从其请文集辞免秘书郎状一云右熹凖六月二十一日尚书省札子并告命一道授熹秘书郎者熹闻命震惊罔知所措窃以圣祖寤寐俊杰圗起事功片善寸长靡不收用岩穴幽隠亦弗弃遗遂使妄庸有此遭遇恩徳隆重捧戴难胜岂敢饰词逊避以孤奬拔之意然熹窃惟国家间建圗书之府所以储蓄秀异之才选试有程未始轻授郎以奉守为职虽异典校之官然自昔相承或用以处老成者徳之士如熹凡陋岂所克堪今若贪冐宠荣不自量度此必坐取嘲笑以累圣主知人之明又况顷年屡以多病不才恳辞召命己蒙圣慈洞照肺腑葢既怜其爱君忧国粗有畎亩夙夜之诚而又知其衰朽无庸重闵劳以官职之事故凡所以假借褒嘉恵养全活之意虽非愚贱之所当得然天地父母委曲生成之恩则有不可以终辞者此熹所以恳辞逾年而卒拜明命且复具以此意附奏陈谢其所以感恩自誓之诚葢有皦然而不可欺者今乃欲因圣主前日所以假借恵养之资而遂夤缘以冐进擢无涯之宠则是古人所谓登垄断而左右望以罔市利者不惟士夫清议有所不贷而熹之不肖亦窃羞之是以恐惧回皇不敢祗受伏惟钧慈怜察特为敷奏早赐寝罢元降指挥使熹愚分少安不胜幸甚熹除已将省札告命申建宁府送军资库寄纳外谨具状申尚书省伏侯指挥谨状〇辞免秘书郎状二〇答韩尚书书云区区行役前月半闲始得还家忽闻除命出于意望之外自视才能岂称兹选愧惧窘迫不知所为窃妄意此必尚书丈过恩推挽之力既而府中递到六月十五日所赐书传文亦以所得别纸埀示乃知台意所以眷念不忘者果如此私感虽深然非本心平日所望于门下也熹狷介之性矫揉万方而终不能回迂疎之学用力既深而自信愈笃以此自知决不能与时俯仰以就功名以故二十年来自甘退藏以求已志所愿欲者不过修身守道以终余年因其暇日讽诵遗经参考旧闻以求圣贤立言本意之所在既以自乐间亦笔之于书以与学者共之且以待后世之君子而己此外实无亳髪余念也中间恳辞召命反误宠褒初亦不敢奉承既而思之是乃君相灼知无用之实而欲假以闵劳恵养之恩故少进其官益其禄而卒许以投闲似若有可受者以故恳避踰年而终于拜受私窃以为是足以上承朝廷之美意而下得以自絶于名宦之途自是以往其将得以优游卒岁就其所业而无戚迫之虑矣而事乃有大缪不然者熹亦安得默然而亾言哉夫以熹之狷介迂疎不能俯仰世俗固己闻风而疾之矣独赖一时贤公名卿或有误而知之然听于下风考其行事议论之本末则于鄙意所不能无疑者尚多今若不辞而冐受则宾主之间异同之论必有所不能免者无益于治而适所以为羣小嘲笑之资且熹之私愿所欲就者亦将汩没而不得成其或收之桑榆而幸有所就人亦必以为已试不验之书而不之读矣又况今日一出而前日所斟酌辞受而不敢茍然之意亦且黯闇而不能以自明诸公诚知之深爱之厚则曷为不求所以伸其志全其守而必胁驱从臾使至此极也耶且士大夫之辞受出处又非独其身之事而已其所处之得失乃关风俗之盛衰故尤不可以不审也若熹者向既以辞召命而得改官矣今又因其所改之官而有此授熹若受而不辞则是美官要职可以从容辞逊安坐而必致之也近世以来风颓俗靡士大夫倚托欺谩以取爵禄者不可胜数独未有此一流耳而熹适不幸诸公必欲强之使充其数熹虽不肖实不忍以身蒙此辱使天下后世持清议者得以唾骂而嗤鄙之也且熹之言此于门下有年苦言悲恳无所不至而执事者听之藐然方且从容游谈大为引重而其要归成效则不过使之内违素心外贻深诮而后己此熹所不能识且复窃自计其生平言行必有大不相副者而使执事者不信其言以至此也深自悔责无所归咎然亦不敢终默默于门下是以敢复言之伏惟怜而察焉熹前日所报大参书怱怱不及尽此曲折故今僣易有言非独以伸鄙意于明公亦使因是以自达于龚公也必若成命已行不欲追寝则愿因其请免复畀祠官之职其于出令之体似未为失何必待其狂疾之既作然后药之乎瞻望门墙无由趋侍情意迫切言语无伦伏惟髙明埀赐矜察]
冬十一月令人刘氏卒
[年谱草堂刘公女也明年某月葬于建阳县之唐石大林谷名其亭曰宰如而规寿藏于其侧名其庵曰顺宁]
四年丁酉四十八岁夏六月论孟集注或问成
[年谱先生既编次论孟集义又作训蒙口义既而约其精粹妙得本旨者为集注又疏其所以去取之意为或问然恐学者转而趋薄故或问之书未尝出以示人时书肆有窃刋行者亟请于县官追索其板故惟学者私传录之其后集注删改日益精宻而或问则不复厘正故其去取间有不同者然辨析毫厘互有发明亦学者所当熟味也〇又集答何叔京书云孟子集解当悉已过目有差谬处切望痛加刋削警此昏愦幸甚〇答张钦夫书云中庸大学章句缘此略修一过再录上呈然觉其间更有合删处论语亦如此草定一本未暇脱藁孟子则方欲为之而日力未及也〇答吕伯恭书云两月间只看得两篇论语亦自黄直卿先为看过参考同异了方为折中〇答胡季随书云熹于语孟大学中庸一生用功粗有成说然近日读之一二大节目处犹有谬误不住修削有时随手又觉病生此岂易事若恃一时聪明才气畧看一过便谓事了岂不轻脱自误之甚耶〇语录论语集注葢某十年前本为朋友传去乡人遂不告而刋及知觉则己分裂四出而不可收矣其间多所未穏煞误看读〇文集答张元徳书云大学等书近多改定处未暇录寄亦有未及整顿者如论孟二书甚恨其出之早也〇答孙敬甫书云南康语孟是后来所定本然比读之尚有合改定处未及下手大学亦有删定数处未暇录去〇语录程先生经解理在解语内某集注论语只是发明其辞使人玩味经文理皆在经文内〇精义是许多言语而集注能有几何言语一字是一字有一字当百十字底公都把作等闲看了圣人言语本是明白不须解说只为学者看不出所以做出批注与学者省一半力若批注上更看不出却如何看得圣人意出〇前辈解说恐后学难晓故集注尽撮其要已说尽了不须更去注脚外又添一段说话只把这个熟看自然晓得〇语学者曰某语孟集注添一字不得灭一字不得公仔细看又曰不多一个字不少一个字〇论语集注如秤上称来无异不髙些不低些自是学者不肯用功看〇友某于论孟四十余年理会中间逐字称等不教偏些子学者将注处宜仔细看〇某那集注都详备只是要人看无一字闲那个无紧要闲底字越要看自家意里说是闲字那个正是紧要字〇某所解语孟和训诂注在下面要人精粗本末字字为咀嚼过此书某自三十岁便下功夫到而今改犹未了不是草草看者〇道集注于正文之下正解说字训文义与圣经正意如诸家之说有切当明白者即引用而不没其名如学而首章先尹氏而后程子亦只是顺正文解下来非有髙下去取也章末用圏而列诸家之说者或文外之意而于正文有所发明不容畧去或通论一章之意反复其说切要而不可不知也〇集注中解有两说相似而少异者亦要相资有说全别者是未定也〇问集注有两存者何者为长曰使某见得长底时岂复存其短底只为是二说皆通故并存之然必有一说合得圣人之本意但不可知耳又曰大率两说前一说胜〇寿某释经毎下一字直是称等轻重方敢冩出〇方某解书如训诂一二字等处多有不必解处只是解书之法如此亦要教人知道看文字不可忽略〇贺毎常解文字诸先生有多少好说话有时不敢载者葢他本未有这般意思在〇文集答潘端叔书云论语或问此书久无功夫修得只集注屡改不定却与或问前后不相应矣山间无人录得不得奉寄可只用旧本看有不穏处仔细喻及却好评量也〇张元徳问曰语孟或问乃丁酉本不知后来改定如何答曰论孟集注后来改定处多遂与或问不甚相应又无工夫修得或问故不曾传出今莫若且就正经上玩味有未适处参考集注更自思索为佳不可恃此未定之书便以为是也〇丙语录论语或问甚好何故不肯刋行曰便是不必如此文字尽多学者愈不将做事了只看得集注尽得〇友问论语或问曰是五十岁前文字与今说不类当时欲修后来精力衰那个工夫大后掉了]
诗集传成
[文集诗集传序丁酉冬十月〇吕氏家塾读诗记后序壬寅九月〇读吕氏诗记桑中篇〇书临漳所刋诗经后云郑康成说南陔等篇遭秦而亡其义则与众篇之义合编故存至毛公为诂训传乃分众篇之义各置于其篇端愚按郑氏谓三篇之义本与众篇之义合编者是也然遂以为诗与义皆出于先秦诗亾而义犹存至毛公乃分众义各置篇端则失之矣后汉卫宏传明言宏作毛诗序则序岂得为与经并出而分于毛公之手哉然序之本不冠于篇端则因郑氏此说而可见熹尝病今之读诗者知有序而不知有诗也故因其说而更定此本以复于其初犹惧览者之惑也又备论于其后云淳熙庚戌冬十月〇答范伯崇书云十五国风次序恐未必有意故集传中不敢提起欧阳公本末论甚佳亦收在后语中矣〇答吕伯恭书云窃承读诗终篇想多所发明恨未得从容以请熹所集解当时亦甚详备后以意定所余才此耳然为旧说牵制不满意处极多比欲修正又苦别无稽援此事终累人也〇又答吕伯恭书云诗说所欲修改处是何等类因书告畧及之比亦得问刋定大抵小序尽出后人臆度若不脱此窠臼终无缘得正当也去年畧修旧说订正为多尚恨未能尽去得失相半不成完书耳〇又答吕伯恭书云诗说昨已附小雅后二册去矣小序之说未容以一言定更俟来诲却得反复区区之意己是不敢十分放手了前谕未极更须有说话也恐尊意见得不如此处却望仔细一一埀谕更容考究为如何逐旋批示尤幸并得之却难看也〇又答吕伯恭书云向来所喻诗序之说不知后来尊意看得如何雅郑二字雅恐便是大小雅郑恐便是郑风不应概以风为雅又于郑风之外别求郑声也圣人删录取其善者以为法存其恶者以为戒无非教者岂必灭其籍哉看此意思甚觉通达无所滞碍气象亦自公平正大无许多回互费力处不审髙明以为何如也〇又答吕伯恭书云诗不知竟作如何看近来看得前日之说犹是泥里洗土块毕竟心下未安穏清脱便中求所定者节目处一二篇一观恐或有所警发也〇答潘文叔书云诗亦再看旧说多所未安见加删改别作一小书庶几简约易读若详考即自有伯恭之书矣〇答潘恭叔书云近再看二南旧说极有草草处已畧刋订别为一书以趋简约尚末能便就也〇答吕子约书云诗说久已成书无人写得不能奉寄亦见子约専治小序而不读诗故自度其说未易合而不寄耳〇答李公晦书云诗说近修得国风数巻旧本且未须出甚善〇语录诗本易明只被前面序作梗序出于汉儒反乱诗本义且只将四字成句底诗读却自分晓见作诗集传待取诗编排放在前面驱逐序过后面自作一处〇诗序东汉儒林传分明说是卫宏作后来经意不同都是被他壊了某又看得亦不是卫宏一手作多是两三手合成一序愈说愈疎〇向来郑渔仲有诗辨妄力诋诗序其间言语太过以为皆是村野妄人所作始亦疑之后来仔细看一两篇因质之史记国语然后知诗序之果不足信〇贺某向作诗解文字初用小序间为辨破然终是不见诗人本意后来方知只尽去小序便自可通于是尽涤旧说诗意方活〇大续集与叶彦忠书云诗传两本烦为以新本校旧本其不同者依新本改正有纸册副在内恐要帖换也〇年谱诗自毛郑以来皆以小序为主其与经文舛戾则穿凿为说以通之先生独以经文为主而订其序之是非复为一编附寘经后以还其旧]
周易本义成
[文集书临漳所刋易经后云右古文周易经傅十二篇亡友东莱吕祖谦伯恭父之所定而音训一篇则其门人金华王莘叟之所笔受也熹尝以谓易经本为卜筮而作皆因吉凶以示训戒故其言虽约而所包甚广夫子作传亦畧举其一端以见凡例而已然自诸儒分经合传之后学者便文取义往往未及玩心全经而遽执传之一端以为定说于是一卦一爻仅为一事而易之为用反有所局而无以通乎天下之故若是者熹葢病之是以三复伯恭父之书而有发焉非特为其章句之近古而已也音训则妄意其犹或有所遗脱莘叟葢言书甫毕而伯恭父殁是则固宜然亦不敢輙补也为之别见于篇后云淳熙九年夏六月吕氏书古易后汉兴言易者六家独费氏传古文易而不立于学官刘向以中古文易经校施孟梁邱经或脱去旡咎悔亡惟费氏经与古文同然则真孔氏遗书也东京马融郑元皆为费氏学其书始盛行今学官所列王弼易虽宗庄老其书固郑氏书也费氏易在汉诸家中最近古最见排摈千载之后岿然独存岂非天哉自康成辅嗣合彖象文言于经学者遂不见古本近世嵩山晁氏编古周易将以复于其旧而其刋补离合之际览者或以为未安祖谦谨因晁氏书参考传记复定为十二篇篇目巻帙一以古为断其说具于音训云淳熙八年五月晁氏古易跋周易卦爻一彖二象三文言四繋辞五说卦六序卦七杂卦八谨第如上案晋太康初发汲县旧冢得古简编科斗文字散乱不可训知独周易最为明了上下篇与今正同别有阴阳说而旡彖象文言系辞杜预疑于时仲尼造之于鲁尚未播之逺国而汉艺文志易经十二篇施孟梁邱三家颜师古曰上下经及十翼故十二篇是则彖象文言系辞始附卦爻而传于汉欤先儒谓费直専以彖象文言参解易爻以彖象文言入卦中者自费氏始其初费氏不列学官惟行民间至汉末陈元方郑康成之徒皆学费氏古十二篇之易遂亾孔颖达又谓辅嗣之意象本释经宜相附近分爻之象辞各附当爻则费氏初变乱古制时犹若今干卦彖象系卦之未欤古经始变于费氏而卒大乱于王弼惜哉朱子书嵩山古易跋后按晁氏此说与吕氏音训大同小异葢互有得失也先儒虽言费氏以彖象文言参解易爻然初不言其分传以附经也至谓郑康成始合彖象于经则魏志之言甚明而诗疏亦云汉初为传训者皆与经别行三传之文不与经连故石经书公羊传皆无经文而艺文志所载毛诗故训传亦与经别及马融为周礼注乃云欲省学者两读故具载本文而就经经为注马郑相去不逺葢仿其意而为之尔故吕氏于此义为得之而晁氏不能无失至晁氏谓初乱古制时犹若今之干卦彖象并系卦末而卒大乱于王弼则其说原于孔疏而吕氏不取也葢孔疏之言曰夫子所作象辞本在六爻经辞之后以自卑退不敢干乱先圣正经之辞及至辅嗣之意以为象者本释经文宜相附近其义易了故分爻之象辞各附其当爻下言之此其以为夫子所作元在经辞之后为夫子所自定虽未免于有失而谓辅嗣分爻之象以附当爻则为得之故晁氏舍其半而取其半也其实今所定复为十二篇者古经之旧也王弼注本之干卦葢存郑氏所附之例也坤以下六十三卦又弼之所自分也吕氏于跋语虽言康成辅嗣合传于经然于音训乃独归之郑氏而不及王弼则未知其何以为二家之别而于王本经传次第两体之不同亦不知所以为说矣岂非阚哉〇此文集答吕伯恭书云读易之法窃疑卦爻之词本为卜筮者断吉凶而因以训戒至彖象文言之作始因其吉凶训戒之意而推说其义理以明之后人但见孔子所说义理而不复推本文王周公之本意因鄙卜筮为不足言而其所以言易者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隠晦之辞乎故今欲凡读一卦一爻便如占筮所得虚心以求其词义之所指以为吉凶可否之决然后考其象之所已然者求其理之所以然者然后推之于事使上自王公下至民庶所以修身治国皆有可用私窃以为如此求之似得三圣之遗意然方读得上经其间方多有未晓处不敢强通也其可通处极有本甚平易浅近而今传注误为髙深微妙之说者凡此之类不一亦欲私识其说与朋友订之而未能就也〇答虞士朋书云寄示赵仓易说简易精宻恨未得一见面扣其详也但象数乃作易根本卜筮乃其用处之实而诸儒求之不得其要以至苛细缴绕令人厌听今乃一向屏弃阔畧不复留意却恐不见制作纲领语意来厯似未甚便也昨于乾坤二卦畧记所疑之一二今谩录呈幸为详之试因语次以盛意扣之〇与赵提举书云大抵易之书本为卜筮而作旧亦草笔其说今漫录二卦上呈其它文义未莹者多未能卒业姑以俟后世之子云耳近又尝编一小书畧论象数梗概并以为献〇答陈明仲书云读易亦佳但经书难读而此书尤难廷老所传鄙说当时草草抄出未成文字然试畧考之亦可见门戸梗概答〇余正叔书云归家只看得大学与易修改颇多义理无穷心力有限奈何惟须毕力钻研死而后已耳〇答郑仲礼书云示谕读易之说甚善熹葢尝以康节之言求之而得其画卦之次第至于经文亦但以虚心读之间畧晓其一二至有不可晓处则便放下亦尝粗笔其说而未成也至于画卦揲蓍之法则又尝有一书摸印以传名曰启蒙〇答孙季和书云示及易说意甚精宻但近世言易者直弃卜筮而虚谈义理致文义牵强无归宿此弊久矣要须先以卜筮占决之意求经文本义而复以传释之则其命辞之意与其所自来之故皆可渐次而见矣旧读此书尝有私记未定而为人传出摹印近虽收毁而传布已多不知曾见之否其说虽未定然大概可见循此求之庶不为凿空妄说也又尝作启蒙一书亦已板行不知曾见之否今往一通试看如何〇答刘若房书云本义未能成书而为人窃出再行摸印有误观览启蒙自今观之如论河图洛书亦未免有剩语〇答杨伯起书云读易想益有味某之谬说本未成书往时为人窃出印卖更加错误殊不可读不谓流传已到几间更自不足观也〇语录某之易简畧者当时只搭记兼文义伊川及诸儒皆已说过了某只就语脉中畧牵过这意思〇问本义何专以卜筮为主曰且须熟读正文莫看注解葢古易彖象文言各在一处至王弼始合为一后世诸儒遂不敢与移动今难卒说且须熟读正文久当自悟〇雅庚戌五月初见先生于临漳问看易曰易未好看易自难看先儒讲解失圣人意处多又问读诗曰诗固可以兴然亦自难先儒之说亦多失之某枉费许多年工夫近来于诗易畧得圣人之意〇近赵子钦有书来云某说语孟极详易说却太畧譬之此烛笼添得一条骨子则障了一路光明若能尽去其障使之统体光明岂不更好葢着不得详说也〇先生于诗传自以为无复遗恨曰后世若有扬子云必好之矣而意不甚满于易本义葢先生之意只欲作卜筮用而为先儒说道理太多终是翻这窠臼未尽故不能不致遗恨云]
五年戊戌四十九岁秋八月差知南康军辞
[年谱宰相史浩必欲起之或言宜处以外郡于是差权发遣南康军事兼管内劝农事仍借绯本传史浩再相除知南康军降旨便道之任〇文集辞免知南康军状]
冬十月有旨不许辞免复辞请祠
[十月奉旨不许辞免令疾速前去之任侯任满前来奏事即具札子辞乞宫庙差遣〇文集乞宫观札子]
十二月省札趣之任
六年已亥五十岁春正月复请祠二十五日启行候命于铅山
[年谱东莱屡书勉行南轩亦谓须一出为善虽去就出处素有定论然更须斟酌消息勿至已甚茍一向固拒则上之人谓贤者不肻为用于大体却有害也先生至是始有行意二十五日离家行至信州铅山候命寓止崇寿僧舎]
二月复请祠
陆子寿来访
[文集和鹅湖寺子寿韵云徳义风流夙所钦别离三载更闗心偶扶藜杖出寒谷又枉蓝舆度逺岑旧学啇量加邃宻新知培养转深沈只愁说到无言处不信人间有古今语录陆子寿自抚来信访先生于铅山观音寺子寿毎谈事必以论语为证如曰圣人教人居处恭执事敬又曰子所雅言诗书执礼皆雅言也弟子入则孝出则弟谨而信泛爱众而亲仁此等皆教人就实处行何尝髙也先生曰某旧时持论亦好髙近来渐渐移近下渐渐着实也如孟子却是将他巳到底教人如言存心养性知性知天有其说矣是他自知得余人未到他田地如何知得他滋味卒欲行之亦未有入头处若论语却是教人存心养性知性知天实涵养处便见得便行得也〇子寿看先生解莫显乎微云几微细事也因叹美其说之善曰前后说者连莫见乎隠一滚说了更不见切体处今如此分别却是使人有检点处九龄自觉力弱寻常非礼念虑固能常常警策不使萌于心然志力终不免有怠时此殆所谓几微处须检点也先生曰固然〇陆子寿言古者教小子弟自能言能食即有教以至洒扫应对皆有所习故长大则易语今人自小即教做对少大即教作虚诞之文皆壊其性质某尝思欲做一小学规使人自小教之便有法如此亦须有益先生曰只做禅院清规様亦自好〇子寿言孔子答羣弟子所问随其材答之不使闻其不能行之说故所成就多如克已复礼为仁唯以分付与颜子其余弟子不得与闻也今教学者说着便令克已复礼几乎以颜子望之矣今释子接人犹能分上中下三根云我则随其根器接之吾辈却无这个先生曰此说固是如克已之说却缘众人皆有此病须克之乃可进使肯相从却不误他错了路设若教他释子辈来相问吾人使之克已复礼他还相从否子寿云他不从矣曰然则彼所谓根器接人者又如何见得是与不是解后却错了不可知〇文集答吕伯恭书云近两得子寿兄弟书却自讼前日偏见之说不知果如何〇又答吕伯恭书云子寿相见其说如何子静近得书其徒曹立之者来访气质尽佳亦似知其师说之误持得子静答渠书与刘淳叟书却说人须是读书讲论然则自觉其前说之误矣但不肯翻然说破今是昨非之意依旧遮前掩后巧为词说只此气象却似不佳耳〇又答吕伯恭书云子静学生又有兴国万人杰字正淳者亦佳见来此相聚云子静却教人读书讲学亦得江西朋友书亦云然此亦皆济事也〇又答吕伯恭书云子寿兄弟得书子静约秋凉来游庐阜但恐此时已换却主人耳渠兄弟今日岂易得但子静似犹有旧来意思闻其门人说子寿言其虽己转步而未曾移身然其势乆之亦必自转回思鹅湖讲论时是甚气势今何止什去七八耶〇东莱集与朱元晦书云陆子寿前日经过留此二十余日幡然以鹅湖所见为非甚欲着实看书讲论心平气下相识中甚难得也〇文集答曹立之书云录示陆兄书意甚佳近大冶万正淳来访亦能言彼讲论曲折大概比旧有间矣但觉得尚有兼主旧说以为随时立教不得不然之意似此意思却似渐有揜覆不明白处以故包显道辈仍主先入尚以读书讲学为充塞仁义之祸而南轩顷亦云傅梦泉者扬眉瞬目云云恐不若直截剖判便令今是昨非平白分明使学者各洗旧习以进于日新之功不宜尚复疑贰秘藏以滋其惑也〇祭陆子寿教授文云学匪私说惟道是求茍诚心而择善虽异序以同流如我与兄少不并游葢一生而再见遂倾倒以绸缪念昔鹅湖之下实云识面之初兄命驾而鼎来载季氏而与俱出新篇以示我意恳恳而无余厌世学之支离新易简之规模顾予闻之浅陋中独疑而未安始听莹于胸次卒纷缴于谈端徐度兄之不可遽以辨屈又知兄必将返而深观遂逡巡而旋返怅犹豫而盘旋别未几时兄以书来审前说之未定曰子言之可懐逮余辞官而未获停骖道左之僧斋兄乃枉车而来教相与极论而无猜自是以还道合志同何风流而云散乃一西而一东葢旷岁以索居仅尺书之两通期杖履之肯顾或慰满乎余衷属者乃闻兄病在状亟发书而问讯并裹药而携将曾往使之未返何来音之不祥惊失声而陨涕沾予袂以淋浪呜呼哀哉今兹之歳非龙非蛇何独贤人之不淑屡兴吾道之深嗟唯兄徳之尤椊俨申正而无邪至其降心以从善又岂有一毫骄吝之私耶呜呼哀哉兄则已矣此心实存炯然参倚可觉惰昏孰泄予哀一恸寝门缄辞千里侑此一尊〇答吕伯恭书云子寿复为古人可痛可伤不知今年是何气数而吾党不利如此也〇又答吕伯恭书云子寿云亡深可痛惜吾通不振此天也奈何奈何〇答傅子渊书云荆州云亾忽忽岁晚比又得青田教授陆兄之讣吾道不幸乃至于此毎一念之痛恨无穷（俱庚子）]
三月省札复趣行是月晦赴上
[年谱到任首下教三条一以郡土瘠民稀役烦税重求所以寛恤之方俾士人父老僧道民人有能知利病之源者悉具以陈二俾士人乡人父老歳时集会教戒子弟使修其孝弟忠信入以事其父兄出以事其长上笃厚亲族和睦乡邻有无相通患难相恤以成风俗之美三俾郷党父老各推择其子弟之有志于学者遣诣学宫以暇时与教官同共讲说经旨以诱掖之庶长材秀民为时而出〇先生毎四五日一诣学宫为诸生讲说亹亹不倦郡之有贤徳者礼之以为学职士风翕然不变]
立濂溪周先生祠于学宫以二程先生配又立五贤祠
[年谱先是移文教授司戸以为蒙恩假守畀付民社将使宣明教化敦厉风俗非徒责以簿书期会而已其为访寻陶威公侃谢文靖公安陶靖节先生潜前朝孝子司马暠司马延义熊仁赡义门洪氏等遗迹与夫白鹿洞学宫之废址濂溪先生周公西涧先生刘公父子了翁先生陈公祠宇之有无并核其实以告至是乃立周先生祠以二程先生配其陶靖节□刘西涧父子李公择陈了翁则别为堂祀之榜曰五贤堂〇文集知南康榜文〇又牒]
夏五月遣使祭唐孝子熊仁赡之墓
修复刘屯田墓
[壮节亭记始至访求先贤遗迹得故尚书屯田员外郎刘公凝之之墓于城西门外草棘中为作小亭于其前立门墙谨扄钥以限樵牧用欧阳公语名其亭以壮节〇文集告熊孝子墓文〇祭屯田刘居士墓文〇壮节亭记]
请祠不报
作卧龙庵祀诸葛武侯
[年谱庵在庐山之阳五老峯下捐俸钱属西原隠者崔嘉彦董其役绘诸葛武侯像于堂中书武侯制表中语洪毅忠壮忘身忧国鞠躬尽力死而后己一十六字于楣间后又越数百步面龙潭作亭为吏民禜祷之所时岁适旱祲以为龙之渊卧者可以起而天行矣因榜曰起亭〇文集卧龙庵记〇文集答吕伯恭书云四五日一至学中为诸生诵说只此一事犹觉未失故步〇又答吕伯恭书云学中畧为说大学近已终篇今却只是令教官挑覆所授论语诸生说未到处畧为发明亦未尝輙升讲座侵官渎告如来教所虑也但只如文翁常衮之为区区志愿止于如此耳政事固欲简静但今时仕宦之人不务恤民多是故纵吏胥畏惮权豪凡有公事畧加点检无不坐此二病者势不得已须差择一二根治此外则不敢有毫毛之扰财赋适诸县皆不得人弛废殊甚为丞佐所迫亦不免使人吏监禁断遣然思为县者亦岂不欲了办财赋见知州郡何苦如此逋慢想亦是有做不行处毎握笔欲判此等文字未尝不慨然太息也又云修造事学中二祠只是因旧设像无地步可起造其他方作得刘凝之庵亭并门凡此等皆用初到送代者折送香药及逐月供给中不应得者桩管为之不敢破使官钱至如前书所说卧龙庵又自用俸钱亦不敢破此钱矣]
六月奏乞减星子县税钱
[具状奏请本军诸县大抵荒凉而星子尤甚因官吏节次増起税额及和买折帛数目浩瀚人戸尽力供输有所不给乞赐蠲减事下戸部]
请祠不报
秋七月以庶僚不合用札子申省自劾
[行状先生在任尝用札子奏事后因台谏言用札子非旧制遂申乞罢黜]
八月严别籍异财之令
[文集答吕伯恭书云郡事比亦甚简静间以两县破壊不免暂易其人即日词讼便减十七八今或至竟日而无讼者亦缘畧锄去一二乱政生讼者之故戒令劝率民间亦肯相信如举行别籍异财之合父子复合者数家初恐未必从令不意其能尔也〇文集晓喻兄弟争财产事]
冬十月复建白鹿洞书院
[书院乃唐隠士李渤所居当时学者多从之游遂立黉舎五代时李氏为建官师给田赡养徒众甚盛太平兴国中尝蒙诏赐九经而官其洞主咸平中有勅重修其后沦壊日久莽为邱墟乃为访求遗址属教授杨大法星子令王仲杰重建书院于其地明年三月讫功率宾佐合师生修释莱之礼以告于先圣先师又奏乞赐书院勅额及太上皇帝御书石经板本九经注疏并徧求江西诸郡文字藏之又置田以瞻学者毎休沐輙一至诸生质疑问难诲诱不倦退则相与徜徉泉石间竟日乃反文集白鹿洞书院学规〇父子有亲君臣有义夫妇有别长幼有序朋友有信右五教之目尧舜使契为司徒敬敷五教即此足也学者学此而己而其所以学之之序亦有五焉其别如左博学之审问之慎思之明辨之笃行之右为学之序学问思辨四者所以穷理也若夫笃行之事则自修身以至于处事接物亦各有要其别如左言忠信行笃敬惩忿窒欲迁善改过右修身之要正其谊不谋其利明其道不计其功右处事之要已所不欲勿施于人行有不得反求诸己右接物之要熹窃观古昔圣贤所以教人为学之意莫非使之讲明义理以修其身然后推以及人非徒欲其务记览为词章以钓声名取利禄而已也今人之为学者则既反是矣然圣贤所以教人之法具存于经有志之士固当熟读深思而问辨之苟知其理之当然而责其身以必然则夫规矩禁防之具岂待他人而后有所持循哉近世于学有规其待学者为已浅矣而其为学又未必古人之意也故今不复以施于此堂而特取凡圣贤所以为学之大端条列如右而揭之楣间诸君其相与讲明遵守而责之于身焉则夫思虑云为之际其所以戒谨而恐惧者必有严于彼者矣其有不然而或出于此言之所弃则彼所谓规者必将取之故不得而畧也诸君其亦念之哉东莱吕公白鹿洞书院记淳熙六年南康军秋雨不时髙卬之田告病郡守新安朱侯熹行眠陂塘并庐山而东得白鹿洞书院废址慨然顾其僚曰是葢唐李渤之隠居而太宗皇帝驿送九经俾生徒肄业之地也书院剏于南唐其事至鲜浅太宗于汛扫区宇日不暇给之际奬劝封殖如恐弗及规摹逺矣中兴五十年释老之宫圮于冦戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声于方来乎乃属军学教授杨君大法星子县令王君仲杰董其事又以书命祖谦记其成祖谦窃闻之诸公长者国初斯民新脱五季锋镝之厄学者尚寡渐而向平文风日起儒先往往依山林即闲旷以讲授大师多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩锡之扁榜所以宠绥之者甚备当是时士皆上质实下新奇敦行义而不偷守训诂而不凿虽学问之渊源统纪或未深究然甘受和白受采既有进徳之地矣庆厯嘉佑之间豪杰并出讲治益精至于河南程氏横渠张氏相与倡明正学然后三代孔孟之教始终条理于是乎可考熙宁初明道先生在朝建白学制教养考察宾兴之法纲条甚悉不幸王氏之学方兴其议遂格有志之士未尝不叹息于斯也建炎再造典刑文宪浸还旧观闗洛绪言稍出于黜弃剪灭之余晚进小生骤闻其语不知亲师取友以讲求用力之实躐等陵节忽近慕逺未能窥程张之门庭而先有王氏髙自圣贤之病如是洞之所传习道之者或鲜矣然则书院之复岂茍云哉此邦之士盍相与揖先儒淳固悫实之余风而遵守离经辨志之始教由博而约自下而髙以答杨熙陵开迪乐育之大徳则于贤侯之劝学斯无负矣至于考方志纪人物亦有土者所当谨若李浚之之遗迹固不得而畧也侯于是役重民之劳赋功已狭率捐其旧十七八力不足而意则有余矣兴废始末具于当途执事所记者皆不书〇文集白鹿洞赋〇白鹿洞牒〇白鹿洞成告先圣文]
是月申省自劾
[申省状言属县今秋有旱伤处不惟失于检放而催理旧欠过于严急遂致人戸流移乞特与敷奏早赐罢黜以为逺近牧守之戒十二月又以未蒙处分复申省自劾]
申请赐晋太尉陶威公庙额
[申转运使状云据都昌县税户等言公始家鄱阳后徙浔阳见有遗迹在本军都昌县界及本军城内都昌县有庙二所水旱祷禳皆有感应乞加封号又据本县激到江南刘羲仲所撰公赞抚州呉澥所著辩论所以发明公之心迹尤为明白有补名教理宜褒显而公位登三事爵冠五等当时所以品节尊名者已称其行事之实今据士民陈请欲乞朝廷详酌采其行事特赐庙额以表忠义更不别赐爵号]
七年庚子五十一岁春正月请祠不报
二月复奏乞免星子县税钱
[去岁六月奏事下戸部戸部下之漕司责以上供对补乃复上奏州郡公私匮乏不能相救是以有此奏请今乃限以对补势无从出不过剜肉医疮以欺天罔人非惟无益而反有害欲望圣慈直赐蠲放施行计其所捐不过紬绢一千五十余匹钱二千九百余贯而可以少寛斯人使得安其生业〇文集乞蠲减星子县税钱第二状]
南轩张公计至罢宴哭之
[文集祭张敬夫殿撰文云呜呼敬夫遽弃余而死也耶我昔求道未获其友蔽莫予开吝莫予剖葢自从公而观于大业之规模察彼羣言之纷紏于是相与切磋以究之而又相厉以死守也丙戌之冬风雪南山解袂槠州今十五作年公试畿辅公翔禁省公牧于南我遯岩岭显晦殊迹心莫与同书疏恳恻鬼神可通公尹江陵我官庐岳驿骑相望音问逾数去腊之穷有来自西告我公疾手书在携我观于时神理或僭是疾虽微已足深念函遗问讯阅月而归叩函发书叹咤歔欷时友曾子实同我忧挥涕请行谊不忍留曾行未几公讣果至张侯适来相向反袂呜呼敬夫竟弃予而死也耶惟公家传忠孝学造精微外为军民之所属望内为学者之所依归治民以寛事君以敬正大光明表里辉映自我观之非惟十驾之弗及葢未必终日言而可尽也矧闻公丧痛彻心膂缄词寄哀不遑他语顾闻公之临絶手遗疏以纳忠召宾佐而与诀委符节而告终盖所谓正而毙者又凛乎其有史鱼之风此犹足以为吾道而増气抑又可以上悟于宸聪又闻公于此时属其弟以语予用斯文以为寄意恳恳而无余顾何徳以堪之然敢不竭其庸虚并矢词以为报尚精爽其鉴兹呜呼哀哉〇又祭张敬夫殿撰文云维淳熈七年岁次庚子六月癸未朔六日丁亥具位朱熹闻故友敬夫张兄右文修撰大葬有期谨遣清酌时羞奠于柩前南望拜哭起而言曰呜呼自孔孟之云逺圣学絶而莫继得周翁与程子道乃抗而不坠然微言之辍响今未及乎百岁士各私其所闻已不胜其垂异嗟惟我之与兄脗志同而心契或面讲而未穷又书传而不置盖有我之所是而兄以为非亦有兄之所然而我之所议又有始所共乡而终悟其偏亦有早所同哜而晩得其味盖缴纷徃反者几十余年末乃同归而一致由是上而天道之微逺而圣贤之秘近则进修之方大则行藏之义以兄之明固已洞照而无遗若我之愚亦幸窃窥其一二然兄乔木之故家而我衡茅之贱士兄髙明而宏博我狷狭而迂滞故我尝谓兄宜以是而行之当时兄亦谓我盍以是而传之来裔盖虽隠显之或殊实则交湏而共济不惟相知之甚审抑亦自靖而无媿呜呼孰谓乃使兄终在外以违其心予亦见縻于斯而所愿将不遂也政使得间以就其书是亦任左肱而失右臂也伤哉吾道之穷予复何心于此世也惟修身补过以毕余年庶有以见兄于下地也闻兄之葬而不得临独南望长号以寄此酬也惟兄怜而鉴之尚阴有以辅予之志也呜呼哀哉〇神道碑云公之教人必使之先有以察乎义利之间而后明理居敬以造其极其剖析开明倾倒切至必竭两端而后巳盖其常言有曰学莫先义利之辨而义也者本心之所当为而不能自巳非有所为而为之者也一有所为而后为之则皆人欲之私而非天理之所存矣呜呼至哉言也其亦可谓扩前圣之所未发而同于性善飬气之功者欤年谱南轩卒于江陵府治疾革时弟定叟求教南轩曰朝廷官职莫爱他底一友在左右扶掖求教南轩曰蝉蜕人欲之私春融天理之妙语讫而逝〇文集答吕伯恭书云钦夫竟不起疾极可痛伤熹前月初遣人请祠未还今又専人再恳势必可得只俟命下便自此便道一过长沙哭之也〇又答吕伯恭书云荆州之讣前书想巳奉闻两月来每一念及之輙为之泫然朋旧书来无不相吊吾道之衰乃至于此为将奈何〇又答吕伯恭书云钦夫之逝忽忽半载每一念之未尝不酸噎同志书来亦无不相吊者益使人慨叹盖不惟吾道之衰于当世亦大有利害也今日方再遣人徃致葬奠临风哽怆殆不自胜计海内独尊兄为同此怀也祭文一篇谨录呈盖钦夫向尝有书来云见熹诸经说乃知闲中得就此业殆天意也因此畧述向来讲学与所以相期之意而叹吾道之孤且穷于钦夫则不能有所发明也〇张敬夫文集序云孟子没而义利之说不明于天下中间董相仲舒诸葛武侯两程先生屡发明之而世之学者莫之能信是以其所以自为者鲜不溺于人欲之私而其所以谋人之国家则亦曰功利焉而巳尔爰自国家南渡以来乃有丞相魏国张忠献公倡明大义以断国论侍读南阳胡文定公诵说遗经以开圣学其托于空言见于行事虽若不同而于孟子之言董葛程氏之意则皆有所谓千载而一辙者若近故荆州牧张侯敬夫者则又忠献公之嗣子而胡公季子五峯先生之门人也自其幼壮不出家庭而固已得夫忠孝之传既又讲于五峯之门以会其归则其所以黙契于心者人有所不得而知也独其见于论说则义利之间毫厘之辨盖有出于前哲之所欲言而未及究者措诸事业则凡宏纲大用巨细显微莫不洞然于胸次而无一毫功利之杂是以论道于家而四方学者争乡往之入侍经帷出临藩屏则天子亦味其言嘉其绩且将寄以大用而敬夫不幸死矣敬夫既没其弟定叟裒其故藁得四巨编以授予曰先兄不幸早世而其同志之友亦少存者今欲次其文以行于世非子之属而谁可予受书愀然开巻亟读不能尽数篇为之废书太息流涕而言曰世复有斯人也耶无是人而有是书犹或可以少见其志然吾友平生之言盖不止此也因复益为求访得诸四方学者所传凡数十篇又发吾箧出其徃还书疏读之亦多有可传者方将为之定着缮写归之张氏则或者已用别本摹印而流传广矣遽取观之盖多向所讲焉而未定之论而凡近岁以来谈经论事发明道要之精语反不与焉予因慨念敬夫天资甚髙闻道甚蚤其学之所就既足以名于一世然察其心盖未尝一日以是而自足也比年以来方且穷经会友日反诸心而验诸行事之实盖有所谓不知年数之不足者是以其学日新而无穷其见于言语文字之间始皆极于髙逺而卒反就于平实此其浅深疏宻之际后之君子其必有以处之矣顾以序次之不时使其说之出于前而弃于后者犹得以杂乎篇帙之间而读者或不能无疑信异同之惑是则予之罪也已夫于是乃复亟取前所搜辑参伍相校断以敬夫晩岁之意定其书为四十巻呜呼使敬夫而不死则其学之所至又岂予之所得而知哉敬夫所为诸经训义唯论语说晚尝更定今已别行其它往往未脱藁时学者私所传录敬夫盖不善也以故皆不着其立朝论事及在州郡条奏民间利病则上意多乡纳之亦有颇施行者以故亦不着独取其经筵口义一章附于表奏之后使敬夫所以尧舜吾君而不愧其父师之传者读者有以识其端云淳熈甲辰十有二月辛酉〇答何叔京书云钦夫之学所以超脱自在见得分明不为言句所桎梏只为合下入处亲切今日说话虽未能絶无渗漏终是本领是当非吾軰所及也〇答石子重书云钦夫见处卓然不可及从游之久反复开益为多但其天资明敏初从不歴阶级而得之故今日语人亦多失之太髙湘中学子从之游者遂一例学为虚谈其流弊亦将有害比来颇觉此病矣〇答范伯崇书云钦夫日前议论伤快无涵养本原工夫终觉应事匆匆熹亦近方觉此病不是小事也〇答吕伯恭书云长沙三两月不得书邵武有孟子说不知所疑云何预以见告湏得本考之也然此等文字流传太早为害不细昨见人抄得节目一两条巳颇有可疑处不知全书复如何若洙泗言仁则固多未合当时亦不当便令尽板行也〇又答吕伯恭书云钦夫近得书寄语解数叚亦颇有未合处然比之向来收敛悫实则已多矣〇与刘子澄书云荆州论语甚改得好比旧大本不干事若不死更长进深可痛惜伯恭详审穏当有余却不及此公之俊伟明快也〇答吕士瞻书云南轩辨吕与叔中庸其间病多后本已为删去矣但程先生云涵养于未发之前则可求中于未发之前则不可此语切当不可移易则钦夫之说亦未为非但其意一切要于闹处承当更无程子涵养之意又自为大病耳渠后来此意亦改晚年说话尽不干事也〇语录钦夫见识极髙却不耐事伯恭学耐事却有病〇南轩伯恭之学皆疏畧南轩疏畧从髙处去伯恭疏畧从卑处去〇南轩论语初成书时先见后十篇一切写去与他说后见前十篇又写去后得书来谓说得是都改了孟子说不曽商量]
三月请祠不允
修学申乞以泗水侯从祀
[申省状云昨因修葺军学见从祀神位名号差舛具状申尚书礼部准本部降到见行从祀神位名号已奉安讫而泗水侯孔鲤独未得在从祀之列欲望朝廷特赐详酌将泗水侯列于从祀位在七十子之后沂水侯孔伋之前庶几孔门之贤悉登祀典〇文集乞以泗水侯从祀先圣状]
申乞颁降礼书
[申礼部状云今州县春秋释奠祈报社稷及祀风雨雷师坛壝噐服之度升降跪起之节无所据依循习茍简而臣民之家冠昏丧祭亦无颁降礼文可以遵守欲乞特赐申明检会政和五礼新仪内州县臣民合行礼制镂板行下诸路州军其坛壝噐服制度亦乞彩画图本详着大小髙低广狭浅深尺寸行下以凭遵守又乞増修礼书状云礼部符下政和五礼祭祀仪式窃尝参考颇未详备又近者礼部奏请编类州县臣民礼仪镂板颁降窃虑其间未详备处将来奉行或致抵牾今具如后如有可采乞赐施行〇文集乞颁降礼书状〇乞増修礼书状]
夏四月申减属县木炭钱
[本军木炭钱元系交纳本色绍兴年间改折纳钱以税绢纽折比之紬绢计增一倍比之本色计增三倍重困民力到任之初即申提点坑冶司乞与裁减又具状申省准省札下泉司指定至是泉司奏下凡三属县岁减二千缗〇文集论木炭钱利害札子一〇札子二〇札子三]
应诏上封事
[行状诏监司郡守条具民间利病遂上疏言天下之大务莫大于恤民恤民之本又在人君正心术以立纪纲今日民间特以税重为苦正缘二税之入朝廷尽取以供军而州县无复赢余则不免于二税之外别作名色巧取于民今民贫赋重若不讨理军实去其浮冗则民力决不可寛唯有选将吏核兵籍可以节军赀开广屯田可以实军储练习民兵可以益邉备今日将帅之选率皆膏粱子弟厮役凡流所得差遣为费已是不赀到军之日唯望裒敛刻剥以偿债负总馈饷之任者亦皆倚负幽阴交通货赂其所驱催东南数十州之脂膏骨髓名为供军而辇载以输权幸之门者不可以数计然则欲讨军实以纾民力必尽反前之所为然后乃可革也授将印委利权一出于朝廷之公议则可以絶苞苴请托之私而刻剥之风可革务求忠勇沈毅实经行阵之人则可以革轻授非才之弊而军士畏爱搜阅以时窜名冗食者不得容于其间又择老成忠实通晓兵农之务者使领屯田之事付以重权责以久任则可以渐省列屯坐食之兵稍损州县供军之数军节既核屯田既成兵民既练州县事力既纾然后可以禁其苛敛责其寛恤庶几穷困之民得保生业无复流移漂荡之患矣所谓其本在于正心术以立纪纲者盖天下之纪纲不能以自立必人主之心术公平正大无偏党反侧之私然后纪纲有所系而立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅宾友谏诤之臣皆失其职而陛下所与亲宻谋议者不过一二近习之臣此一二小人者上则蛊惑陛下之心志使陛下不信先王之大道而说于功利之卑说不乐庄士之谠言而安于私暬之鄙态下则招集士大夫之嗜利无耻
者文武彚分各入其门所喜则阴为引援擢置清显所恶则宻行訾毁公肆挤排交通货赂则所盗者皆陛下之财命卿置相则所窃者皆陛下之柄陛下所谓宰相师傅宾友諌诤之臣或反出入其门墙承望其风旨其幸能自立者亦不过龌龊自守而未尝敢一言以斥之其甚畏公论者乃畧能警逐其徒党之一二既不能深有所伤而终亦不敢明言以捣其囊槖窟穴之所在势成威立中外靡然向之使陛下之号令黜陟不复出于朝廷而出于此一二人之门名为陛下之独断而实此一二人者阴执其柄盖其所壊非独坏陛下之纪纲乃并与陛下所以立纪纲者而坏之则民又安可得而恤财又安可得而理军政何自而修土宇何自而复宗庙之雠耻又何时而可雪耶〇文集答吕伯恭书云前日妄发本期宻赞圣聪昨日乃闻降付后省不宻失身从是始矣然业已致身事主生死祸福唯其所制非己所得专也此间只有三五担行李及儿甥一两人去住亦不费力但屏息以俟雷霆之威耳前日如自明诸人文字及近习者皆不降出此乃付外又不可晓区区愚忠犹不能无兾幸于万一耳〇与江东陈帅云熹疏贱狂瞽之言意谓必触雷霆之怒今闻已降付后省矣是明主固优容之但此章宣露贱迹自是愈孤危矣〇与周参政札子云蒙谕谬妄所陈圣旨乃有假借纳用之意自惟疏贱不宜得此悚戴之私殆未易以言语既也然前事不闻有所施行后事更被诘问反若以迟滞之罪罪之者惜乎圣主虚心受言之美未有以见于行事之实也文集庚子应诏封事]
请祠不报
秋七月再奏南康军旱灾
大修荒政
[年谱是夏大旱盛暑中祷祠山川却盖暴露蔬食踰月恐惧忧劳无顷刻暇至秋计苗失收七分以上乃竭力措置为荒政备首谕小民安分着业以待赈恤毋得轻有流移令主户各存恤其客户有余米平价出粜以济乡闾其有措借出放亦许自依乡例将来填还不足官司为责偿如有违令闭籴者当根究施治其贫民妄行需索鼓众作闹定当重作行遣又计度本军别无储积常平米斛甚少乃兑借上供官钱二万四千余贯籴米一万一千余石以备赈粜又以赏格劝谕富室得米一万九千石赈给饥民又奏乞留六年未起米及本年检放外余米尽行拨赐又乞令转运常平两司将所管常平义仓通融支拨应副军粮又乞许依分数放免外其今年夏税未纳钱帛权行倚阁俟来年蚕麦成熟却随新税带纳本年苖米四万六千五百余石检放三万七千四百余石又奉旨三等以下人户零欠夏税并与倚阁放数既寛以故民无流移凡荒政涉冬皆已有绪〇语录先生因说赈济曰平居湏是修陂塘始得到得旱了赈济委无良策然下手得早亦得便宜在南康时才见旱便刬刷钱物库中得三万来贯凖拟籴米添支官兵却去上供钱内借三万贯籴米赈粜早时籴得却粜钱还官中解发是以不阙事旧来截住客船籴三分米至于客船不来某见官中及上户自有米遂出榜放客船米自便不籴客船米又且米价不甚贵〇行状至郡恳恻爱民如已隠忧兴利除害惟恐不及属邑星子土瘠税重乞从蠲减章凡五六上岁值不两讲求荒政凡请于朝言无不尽官物之检放倚阁蠲减除豁带纳如秋苗夏税木炭月椿经总制钱之属各视其色目为之条奏或至三四不得请不已并奏请截留纲运乞转运常平两司拨钱米充军粮备赈济申严邻路断港遏籴之禁选官吏授以方畧俾视境内具知荒歉分数户口多寡蓄积虚实通啇劝分多所全活其施设次第人争传录以为法讫事奏乞依格推赏纳粟人者凡数四先生视民如伤至奸豪侵扰细民挠法害政者惩之不少贷由是豪强敛戢闾里安靖〇文集奏南康军旱伤状〇再奏南康军旱伤状〇乞放免租税及拨钱米充军粮赈济状〇乞截留米纲充军粮赈济状〇奏推广御笔指挥二事状〇奏借兑上供官钱籴米并乞权行倚阁夏税钱帛状〇乞拨赐检放外合纳苗米充军粮状〇奏劝谕到赈济人戸状〇申南康旱伤乞放租税及应副军粮状〇申南康旱伤乞倚阁夏税状〇乞聴从民便纳钱绢札子〇乞禁保甲擅开集札子〇报经总制钱数目札子〇乞减移用钱额札子〇乞行遣栏米官吏札子〇乞申明闭籴指挥札子〇乞拨两年苗税札子〇与星子诸县议荒政〇劝谕救荒〇与江东陈帅画一札子〇与江东王漕札子〇与漕司画一札子〇乞除豁经总制钱及月桩钱状]
九月申请修筑沿江石堤
[札子云本军边临大江旧有石砌堤寨堰住西湾水汊藏泊舟船每岁钱粮纲运并啇榷舟船俱于寨内注泊虽值风涛亦免沈溺公私两便自绍兴以来不暇开修逐年风浪砌石损动寨内沙土填塞重载舟船不免于石寨外江心排泊每有大风震作漂溺人船不容拯救抛失官私钱物不可胜计今缘本军旱伤细民缺食凖绍兴年令灾伤州县可以募人兴工者预行检计工料奏闻本军巳委官检计合用工料具申转运使衙取拨窠名钱米雇募人工修葺使饥民就役不致缺食而公私舟船得免沉溺之患〇文集乞支钱米修筑石堤札子〇乞催修石堤札子]
八年辛丑五十二岁春正月开场济粜
[年谱先是预戒三县每邑市乡村四十里则置一场以待赈粜合为三十五场乃选见任寄居指使添差监押酒税监庙等大小使臣三十五员各监一场以辖赈粜而分委县官廵察之以戢减克乞觅之弊至是人户赴场就粜其鳏寡孤独则用常平米依令赈济又虑农事将起民间乏钱则凡合籴者皆济半月大人一斗五升小儿七升五合皆一顿与之都昌无米则自郡运而往千里之内莫不周浃闰三月望以二麦秀茂食新不逺粜济结局凡活饥民大人一十二万七千六百七口小儿九万二百七十六口其施设次第人争传录以为法时孝宗临御久垂意恤民凡所奏请无不画可至拨借上供钱物籴米赈粜复求旱余苖米亦尽得之以故得行其志民无流移捐瘠之患]
二月陆子静来访
[年谱子静来访请书其兄教授墓志铭先生率僚友诸生与俱至白鹿洞书院请升讲席子静以君子小人喻义利章发论先生以为切中学者隐微深痼之病请书于简以谂同志〇文集跋陆子静白鹿洞书堂讲义云淳熈辛丑春二月陆兄子静来自金溪其徒朱克家陆麟之周清叟熊鉴路谦亨胥训实从十日丁亥熹率僚友诸生与俱至于白鹿洞书堂请得一言以警学者子静既不鄙而惠许之至其所以发明敷畅则又恳到明白而皆有以切中学者隠微深痼之病盖聴者莫不竦然动心焉熹犹惧其久而或忘之也复请子静笔之于简而受藏之凡我同志于此反身而深察之则庶乎其可以不迷于入徳之方矣附陆子静讲义九渊虽少服父兄师友之训不敢自弃而顽钝疏拙学不加进每懐愧愓恐卒负其初心方将求针砭镌磨于四方师友冀获开发以免罪戾比来得从郡侯秘书先生至白鹿书堂羣贤毕集瞻覩盛观窃自庆幸秘书先生教授先生不察其愚令登讲席以吐所闻顾惟庸虚何敢当此辞避再三不得所请取论语中一章陈平昔之所感以应嘉命亦幸有以教之子曰君子喻于义小人喻于利此章以义利判君子小人辞旨晓白然读之者茍不切已观省亦恐未能有益也九渊平日读此不无所感窃谓学者于此当辨其志人之所喻由其所习所习由其所志志乎义则所习者必在于义所习在义斯喻于义矣志乎利则所习者必在于利所习在利斯喻于利矣故学者之志不可不辨也科举取士久矣名儒巨公皆由此出今为士者固不免于此然场屋之得失顾其技与有司好恶何如耳非所以为君子小人之辨也而今世以此相尚使汨没于此而不能自拔则终日从事者虽曰圣贤之书而要其志之所向则有与圣贤相背而驰者矣推而上之则又唯官资崇卑禄廪厚薄是计岂能悉心力于国家民隠以无负于任使之者哉从事其间更歴之多讲习之熟安得不有所喻顾恐不在于义耳诚能深思是身不可使之为小人之归其于利欲之习怛然为之疾心痛首专志乎义而日勉焉博学审问慎思明辨而笃行之由是而进于场屋其文必皆道其平日之学胷中之藴而不诡于圣人由是而仕必皆共其职勤其事心乎国心乎民而不为身计其得不谓之君子乎秘书先生起废以新斯堂其意笃矣凡至斯堂者必不殊志愿与诸君子勉之以毋负其意文集答吕伯恭书云子静到此数日所作子寿埋铭已见之叙述发明此极有功卒章微婉尤见用意深处叹服叹服子静近日讲论比旧亦不同但终有未尽合处幸其却好商量亦彼此有益也〇又答吕伯恭书云子静旧日规模终在其论为学之弊病多说如此即只是意见如此即只是议论如此即只是定本熹因与说既是思索即不容无意见既是讲学即不容无议论统论为学规模亦岂容无定本但随人材质病痛而救药之即不可有定本耳渠却云正为多是邪意见闲议论故为学者之病熹云如此却是自家呵叱亦过分了湏着邪字闲字方始分明不教人作禅会耳又教人恐湏先立定本却就上面整顿方始说得无定本底道理今如此一概挥斥其不为禅学者几希矣渠虽唯唯终亦未竟穷也子静之病恐未必是看人不看理自是渠合下有些禅底意思又自主张太过湏说我不是禅而诸生错会了故其流至此如所喻陈正已亦其所诃以为溺于禅者熹未识之未知其果然否也大抵两头三绪东出西没无提撮处从上圣贤无此様辙方拟湖南欲归途过之再与仔细啇订偶复蹉跌未知久逺竟何如也然其好处自不可掩覆可敬服也他时或约与俱诣见相与剧论无佳俟寄书扣之或是来春始可动也〇语录谓杨道夫曰曽见子静义利之说否曰未也曰这是他来南康某请他说书他却说这义利分明是说得好如云今人只读书便是为利如取解后又要得官得官后又要改官自少至老自顶至踵无非为利说得来痛快至有流涕者今人初生稍有知识此心便恁亹亹地去了干名逐利浸浸不已其去圣贤日以益逺岂不深可痛惜〇道子静只是抝伊川云唯其深喻是以笃好子静必要云好后方喻看来人之于义利喻而后好也多若全不晓又安能好然好之则喻矣毕竟伊川说占得多〇某向与子静说话子静以为意见某曰邪意见不可有正意见不可无子静说此是闲议论某曰闲议论不可议论合议论不可不议论又曰大学不曽说无意而说诚意若无意见将何物去择乎中庸将何物去察迩言论语无意只是无私意若是正意则不可无又曰他之无意见只是不理会理只是胡撞将去若无意见成甚么人在这里〇文集答林择之书云此中见有朋友数人讲学其间亦难得朴实头负荷得者因思日前讲论只是口说不曽实体于身故在已在人都不得力今方欲与朋友说日用之间常切检点气习偏处意欲萌处与平日所讲相似与不相似就此痛着工夫庶几有益陆子寿兄弟近日议论却肯向讲学上理会其门人有相访者气象皆好但其间亦有旧病此间学者却是与渠相反初谓只如此讲学渐涵自能入德不谓末流之弊只成说话至于人伦日用最切近处亦都不得毫毛气力此不可不深惩而痛警也〇与呉茂实书云近来自觉向时工夫止是讲论文义以为积集义理久当自有得力处却于日用工夫全少点检诸朋友往往亦只如此做工夫所以多不得力今方深省而痛惩之亦愿与诸同志勉焉幸老兄徧以告之也陆子寿兄弟近日议论与前大不同却方要理会讲学其徒有曹立之万正淳者来相见气象皆尽好却是先于性情持守上用力此意自好但不合自主张太过又要得省发觉悟故流于怪异耳若去其所短集其所长自不害为入德之门也然其徒亦多有主先入不肯舍弃者万曹二君却无此病也答符复仲书云所喻义利之间诚有难择者但意所疑以为近利者即便舍去可也向后见得亲切却看旧事只有见未尽舍未尽者不解有过当也见陆文回书其言明当且就此持守自见功效不湏多疑多问却转迷惑也〇附陆子静与符复仲书常俗汨没于贫富贵贱利害得丧声色嗜欲之间丧失其良心不顾义理极为可哀今学者但能专意一志于道理事事要都是不肯狥情纵欲识见虽未通明行事虽未中节亦不失为善人正士之徒更得师友讲磨何患不进未亲师友亦只得随分自理会但不陷于邪恶亦自可贵若妄意强说道理又无益也文集答项平父书云示谕曲折及陆国正语三复爽然所警于昏惰者为厚矣大抵子思以来教人之法惟以尊徳性道问学两事为用力之要今子静所说专是尊德性事而熹平日所论却是道问学上多了所以为彼学者多持守可观而看得义理全不仔细又别说一种杜撰道理遮盖不肯放下而熹自觉虽于义理不敢乱说却于紧要为已为人上多不得力今当反身用力去短集长庶几不堕一邉耳〇答陈肤仲书云陆学固有似禅处然鄙意近觉婺州朋友专事见闻而于自已身心全无工夫所以毎劝学者兼取其善要得身心稍稍端静方于义理知所决择非欲其兀然无作以冀于一旦豁然大悟也吾道之衰正坐学者各守已偏不能兼取众善所以终有不明不行之弊非是细事]
三月除提举江南西路常平茶盐公事待次
[年谱初到南康有任满奏事之旨将满庙堂议遣使蜀上意不欲其逺去遂除此职然犹待次先生爱君之诚深愿见上以罄生平之藴既不获前乃奏本职四事一请勿拘对补之说特旨蠲减星子县税二请照赏格补授诸出粟人使民间早得为善之利三请凡被灾之郡尽今年毋得理积年旧欠而去年倚阁夏税乞与蠲放其上二等人户亦有出粟减价赈粜而不及赏格者亦请许其多作料数带补去年夏税残欠四请降勅赐白鹿洞书院额及颁赐太上皇帝御书九经注疏印本等书〇文集缴纳南康军任满合奏禀事件状]
闰三月二十七日去郡东归
[年谱先生治郡视民如伤至奸豪侵暴细民挠法害政者亦必绳治不少贷尤以厚人伦美教化为急务风俗丕变文学行义之士彬彬出焉〇语录先生曰某南康临罢有跃马于市者踏一小儿将死某讯而禁之次日杖之谯楼下偶一相识云此是人家子弟何苦辱之某曰人命所系岂可寛弛若云子弟得跃马踏人则后日将有甚于此者矣况州郡乃朝廷行法之地保佑善良抑挫豪横乃其职也纵而不问其可得耶后某罢诸公相饯于白鹿某为极口说西铭民吾同胞物吾与也一叚今人为秀才者便主张秀才为武官者便主张武官为子弟者便主张子弟其陷溺一至于此道]
夏四月过江州拜濂溪先生书堂遗像
[年谱刘子澄请为诸生说太极图义濓溪曽孙正卿彦卿元孙涛为设食于光风霁月之亭渡湖口而归是月壬戊还家〇文集答吕伯恭书云閠三月二十七日方得合符而归替后只走山南山北旬日拜谒濂溪书堂以四月十九日至家]
秋七月除直秘阁三辞
[年谱以修举荒政民无流殍故除先生以前所劝出粟人未推赏辞九月告下复辞不允又辞行状除直秘阁凡三辞皆以前所奏纳粟人未推赏难以先被恩命〇文集辞免直秘阁状一〇状二〇状三]
八月东莱吕公讣至为位哭之
[文集祭吕伯恭著作文云呜呼哀哉天降割于斯文何其酷耶往岁巳夺吾敬夫今者伯恭胡为又至于不淑耶道学将谁使之振君徳将谁使之复后生将谁使之诲斯民将谁使之福耶经说将谁使之继事记将谁使之续耶若我之愚则病将孰为之箴而过将谁为之督耶然则伯恭之亡曷为不使我失声而惊呼号天而恸哭耶呜呼伯恭有蓍龟之智而处之若愚有河汉之辩而守之若纳胸有云梦之富而不以自多词有黼黻之华而不易其出此固今之所难而未足以议兄之彷佛也若乃孝友絶人而勉励如弗及恬淡寡欲而持守不少懈尽言以纳忠而羞为讦秉义以饬躬而耻为介是则古之君子尚或难之而吾伯恭犹欿然而未肯以自大也盖其徳宇寛洪识量闳廓既海纳而川渟岂澄清而挠浊矧涵濡于先训绍文献于厥家又隆师而亲友极探讨之幽遐所以禀之既厚而飬之深取之既博而成之粹宜所立之甚髙亦无求而不备故其讲道于家则时雨之化进位于朝则鸿羽之仪造辟陈谟则宣公独御之对承诏奏篇则右尹祈招之诗上方虚心而聴纳众亦注目其敷施何遭时之不遂遽萦疾而言归慨一卧以三年尚左图而右书闻逍遥以曵杖恍沂上之风雩众咸喜其有瘳冀卒摅其素藴不惟传道以著书抑亦后来之程凖何此望之难必奄一夕而长终増有邦之殄瘁极吾党之哀恫呜呼哀哉我实无似兄辱与游讲摩深切情义绸缪粤前日之枉书尚粲然其手笔始言沈痼之难除犹幸死期之未即中语简编之次第卒夸草树之深幽谓昔腾笺而有约盍今命驾以来游欣此旨之可懐懔讣车而偕至考日月之几何不旦暮之三四呜呼伯恭而遽死也耶吾道之衰乃至此耶既为位以泄哀复缄辞以寓奠冀嗣岁之有间尚前言之可践呜呼哀哉尚飨年谱先生称伯恭旧时性极褊因病中读论语躬自厚而薄责于人有省遂如此好又曰读书如伯恭方可为变化气质至是东莱与南轩相继下世深痛斯文之不幸既为位而哭又遣奠于其家〇吕公定周易为十二篇以复古经之旧先生深喜而从之又谓大事记自成一家之言有补学者故祭文中有事记将谁使续之语盖叹其难继也〇文集与刘子澄书云伯恭逝去令人悲痛不可言计报中必已见之伤悼之怀相与同之也去年方哭敬夫今伯恭又如许吾道之衰一至于此不知天意如何吾人不可不自勉未死以前协力支撑也〇又与刘子澄书云目前为学缓于反已追思凡百多可悔者前时犹得敬夫伯恭时惠规益得以警省二友云亡耳中絶不闻此等语因循偷惰安得不至于此今乃深有望于吾子澄也〇答詹帅书云伯恭大事记甚精宻古今盖未有此书若能续而成之岂非美事但恐其所谓经世之意者未离乎功利术数之间则非笔削之本意耳浙中近年怪论百出骇人闻聴壊人心术强者唱弱者和滛衍四出而颇亦自附于伯恭常为深叹息也〇仪之语录伯恭说义理太多伤巧未免杜撰看大事记曰此书甚好考订得仔细大胜诗记文集吕氏家塾读诗记后序〇跋〇吕伯恭书说附东来集与朱元晦书云详观来谕激扬振厉颇乏广大温润气象若立敌较胜负者颇似未宏不可不省察也〇又与书云大凡人之为学最当于矫揉气质上做工夫如懦者当强急者当缓视其偏而用力焉以吾丈英伟明峻之资恐当以颜子为様辙回擒纵低昻之用为持养敛藏之功斯文之幸也〇又与书云张五十丈祭文读之泫然不惟痛逝者之不可作又窃以窥任道之心屹然益坚幸甚愿益勉之使宏太平粹则见诸行事埀诸方册皆可以为后世模辙吾道之幸也大抵禀赋偏处便使消磨得九分触事遇物此一分依前张旺要湏融化得尽方可耳〇文集答张敬夫书云伤急不容耐之病固亦自知其然深以为苦而未能革若得伯恭朝夕相处当得减省但地逺不能数见为恨耳]
是月改除提举两浙东路常平茶盐公事
[年谱时浙东荐饥宰相王淮荐先生提举浙东常平茶盐公事先生以上轸宸虑遂拜命不敢辞即日单车就道复以南康纳粟人未推赏辞职名仍乞奏事十月堂帖报南康纳粟赏行遂受职名〇文集除浙东提举乞奏事状]
冬十一月己亥奏事延和殿
[年谱先生去国二十年既得见上极陈灾异之由与夫修徳任人之说上为动容竦聴因条陈救荒之策并南康两事共七札上之〇行状入对其一言陛下临御二十年间水旱盗贼畧无宁岁意者徳之崇未至于天与业之广未及于地与政之大者有未举而小者无所系与刑之逺者或不当而近者或幸免与君子有未用而小人有未去与大臣失其职而贱者窃其柄与直谅之言罕闻而謟谀者众与徳义之风未着而污贱者骋与货赂或上流而恩泽不下究与责人或已详而反躬有未至与夫必有是数者然后足以召灾而致异其二言陛下即政之初盖将选建英豪任以政事不幸其间不能尽得其人是以不复广求贤哲而姑取软熟易制之人以充其位于是左右私亵使令之贱始得以奉燕闲备驱使而宰相之权日轻又虑其势有所偏而因重以壅已也则时聴外廷之论将以阴察此辈之负犯而操切之陛下既未能循天理公圣心以正朝廷之大体则固已失其本矣而又欲兼聴士大夫之公言以为驾驭之术则士大夫之进见有时而近习之从容无间士大夫之礼貌既庄而难亲其议论又苦而难入近习便嬖侧媚之态既足以蛊心志其胥史狡狯之术又足以眩聪明此其生熟甘苦既有所分恐陛下未及施其驾驭之术而先堕其数中矣是以虽欲微抑此辈而此辈之势日重虽欲兼采公论而士大夫之势日轻重者既挟其重以窃陛下之权轻者又借力于所重以为窃位固宠之计中外相应更济其私日徃月来浸滛耗蚀使陛下之徳业日隳纲纪日坏邪佞充塞货赂公行兵愁民怨盗贼间作灾异数见饥馑荐臻羣小相挺人人皆得满其所欲惟有陛下了无所得而国家顾乃独受其弊其三言捄荒利害如州县旱伤早行检放从实蠲减劝谕人户赈粜务得其平纳粟之人早行推赏所纳米数乃减其半乞拨丰储仓米三千余万石以备济粜州县新旧官物并且住催绍兴丁身等钱预行蠲放及免米商力胜税钱量立赏格官吏违慢者奏劾昏病者别与差遣仍差选得替待阙宫庙持服官员时暂管干其四言水旱三分以上第五等户免检并放五分以上第四等户依此施行乞行着令及请颁行社仓条约于诸路其五言绍兴和买乞议革其弊其六言南康尝乞蠲减星子租税有司拒以对补吝细鄙狭不达大体其七言白鹿书院请赐书额先生所对奏札凡七其一二皆自书以防宣泄又以南康所上封事缮冩成册用袋重封于阁门投进后五札亦有非一时捄荒之急者当倥偬不暇给之际而忧深虑逺从容整暇盖急于捄民罄竭忠悃不敢有所隠也先生所居之乡毎岁春秋之交豪户闭粜牟利细民发廪强夺动相贼杀几至挺变先生尝帅乡人置社仓以赈贷之米价不登人得安业至是乞催行之白鹿书院事本不暇及前期执政使人谕以且宜勿言先生因念主上未必有鄙薄儒生之意而大臣先为此言不可及对卒言之上委曲访问悉从其请〇文集辛丑延和奏札一奏札二奏札三奏札四奏札五奏札六奏札七]
十二月六日视事于西兴
[行状先生初拜命即移书他郡募米商蠲其征及至客舟之米已辐辏复以入奏荒政数事推广条上情词恳恻条目详宻日与僚属寓公钩访民隠至废寝食]
奏劾贾佑之不抄札饥民
[奏状言绍兴府兵马都监贾佑之并无抄札委是不职乞重赐黜责以为官吏奉行赈济不虔之戒]
诏行社仓法于诸郡
[年谱初奏事延和殿请推行崇安社仓法于诸郡十二月二十四日奉旨颁行]

朱子年谱巻三宝应王懋竑撰
淳熙九年壬寅五十三岁春正月巡历绍兴府属县婺州衢州
[行状分画既定按行所部穷山长谷靡所不到拊问存恤所活不可胜计每出皆乗单车屛徒从所历虽广而人不知郡县官吏惮其风采仓皇惊惧常若使者压其境至有自引去者由是所部肃然而尤以戢盗捕蝗兴水利为急大抵措画悉如南康时而用心尤苦语录自古救荒只有两说第一是感召和气以致丰穰其次只有储蓄之计若待他饥时理会更有何策东边遣使去赈济西边遣使去赈济只讨得逐州几个紫绫册子来某处己如何措置某处已如何经画元无实惠及民绍兴时去得迟已无擘画只依常行先差一通判抄札城下两县饥民其人不留意只抄得四万人来外县却抄得多却托石天民重抄得八万人是时已迟天民云甚易只闗集大保长尽在一寺令供出人之贫者大保长无有不知数日便办却分作数等赈济赈粜其初令画地图量道里逺近就僧寺及庄宇置粜米所于门首置木牕闗防再入之人可学云浙东民户歌先生之德先生曰向时到部州县有措置亦赖朝廷应副得以効力己自有名无实者多因曰大抵今时做事在州郡己难监司尤难以地阔逺动成文具惟县令于民亲行之为易]
奏劾宻克勤偷盗官米
[奏状言蒙圣恩拨下米斛赈济绍兴府差指使宻克勤往平江府请取米分上虞新昌嵊县交卸赈济今臣巡歴到嵊县点检其所押米一万三千石内折欠升合拌和糠泥之数计缺米四千一百六十石情理重害不可容恕除已牒本府交量发下赈济仍拘管宻克勤送狱根勘外欲望圣慈先将本人重作施行仍令绍兴府监追所盗米斛送纳赈济]
奏劾上户朱熙绩不伏赈粜
[奏状言臣巡歴到婺州金华县孝顺乡第十二都米场无人在彼粜米据人户众状告诉本县分拨上户朱熙绩就近在本场粜米其朱熙绩辄敢欺凌县道不复发米前去及臣巡历到彼乃诈出文榜称就十四都出粜致一场人户无从得食其在家所粜又皆减克升斗虚批历头所散粥日以一二斗米多用水浆煮成粥饮就食者反为所悞狼狈而归凡其所为无非奸狡切害之事若使人皆如此荒政何由可办欲望圣慈重赐黜责以为豪右奸猾不恤乡邻之戒]
哭东莱吕公墓
[文集题伯恭所抹荆公日录云淳熙壬寅正月十七日来哭伯恭之墓而叔度出此编示予感叹之余为书其左]
奏劾衢州守李峄
[奏状言自去岁大水之后知州事李峄専务掩蔽不以实闻及转运司访闻得实反为李峄执称无水而其亲戚方在政路曲为主张至今未竟及既遭旱峄又妄申诸司民不缺食未至流移检放诸县都不尽实如常山一县被灾最甚通计七八分而峄只作一分六厘减放开化县被灾不减常山又仅及一厘一毫而己臣今行视两县水痕尚存山谷之民羸瘦萎黄非复人貌死亡已多而峄恬然畧不加恤但知一概差人下县督责财赋急如星火加以病昏不能视履百度废弛不成州郡不但检放不实荒政不修而己敢昧万死按劾以闻]
奏劾张大声孙孜检放不实
[奏状言衢州元差监酒库张大声龙逰县丞孙孜前去检视核实却乃观望本州岛守臣意指辄敢欺罔灭裂将七八分以上灾伤作一厘一毫八丝六忽检放以致被灾人户流移四出而贫下之民死亡甚众望特降睿旨将张大声孙孜并行重赐黜责以为日后附下罔上慢法害民之戒]
永康陈同甫来访
[同甫名亮永康人吕东莱特重之至是来访于衢婺间旬日而别]
二月回绍兴乞赐镌削
[奏状云臣以职事横被中伤伏蒙圣明特赐临照谨已遵禀复还绍兴府界窃见诸暨县灾伤至重疾疫大作民之羸瘠死亡者己不胜数臣前日闻命之际震恐猝廹轻去职守有失照管其罪已在不赦之域顾以救荒事亟未敢乞罢只乞圣慈且将臣见在官职先赐镌削候救荒结局日别行窜责庶允公议]
夏六月旱上修德政以弭天变状
[行状先生以前后奏请多见抑却幸而从者又率稽缓后时无益于事蝗旱相仍不胜忧愤复奏言为今之计独有断自圣心沛然发号责躬求言然后君臣相戒痛自省改其次惟有尽出内库之钱以供大礼之费为収籴之本诏户部无得催理旧欠诏诸路漕臣遵依条限检放租税诏宰臣沙汰被灾路分州军监司守臣之无状者遴选贤能责以荒政庶几犹足以下结人心消其乗时作乱之意不然臣恐所忧者不止于饿殍而在于盗贼蒙其害者不止于官吏而上及于国家也复上时宰书云朝廷爱民之心不如惜费之甚是以不肯为极力救民之事明公忧国之念不如爱身之切是以但务为阿臾顺旨之计然民之与财孰轻孰重身之与国孰大孰小财散犹可复聚民心一失则不可复収身危犹可复安国势一倾则不可复正至于民散国危而措身无所则其所聚有不为大盗积者耶]
条奏诸州利病
[行状初奏绍兴和买之弊至是乞先与痛减岁额然后用贯头科纽惟恐下户受其弊则请参用高下等第均敷及减免下户丁钱以优之又乞免台州丁钱至于差役利害亦尝条其数千言申省义役之法则乞令均出义田罢去役首免排役次官差保正副长轮収义田仍令上户兼充户长又乞取会福建下四州见行产盐法行于本路沿海四州又乞依处州见行之法改诸郡酒坊为万户于捄荒之余犹悉及他事以为经乆之计年谱又言台州丁绢钱有抑纳倍输之患乞每丁纳半钱半绢本传有短熹者谓其疏于为政上谓王淮曰朱熹政事却有可观]
秋七月奏蝗虫伤稼
[奏状言闻绍兴府会稽县蝗虫颇多遣人走探已据回报即亲往看视委是为灾有害苗稼绍兴府先已支钱募人打扑赴官埋瘗本司亦支钱添贴収买臣与帅臣王希吕一面询究祈祷打扑焚瘗外须至奏闻者]
奉御笔回奏
[奏状言绍兴府会稽县蝗虫已同本府发钱収买焚埋续奉御扎令臣分诣祈禳更行支赏召人収捕令速殄灭臣恭禀圣训夙夜不遑即同帅臣就府治设醮祈禳又于先支钱外加倍増贴召人収捕今据申到并己収买焚埋尚有一分以上未至尽絶为此先具奏闻]
巡历绍兴府属县入台州界
申知江山县王执中不职
[申省状言熹昨巡历至江山县见得知县王执中庸谬山野不堪治剧及据士民词诉又伏覩臣僚所奏本县饥民事其知县王执中委是弛慢不职之甚难以容令在任伏乞敷奏将王执中特赐罢黜已先行下衢州将本官对移闲慢职事听候朝廷指挥]
奏劾知宁海县王辟纲不职
[奏状言臣昨亲见宁海县人户流移自到本州岛即行询究见本县流移人户已千有余口其知县王辟纲恬然不恤亦无申报委是不职欲望圣慈特赐罢黜]
申乞许令佐自陈岳庙
[申省状言诸州连岁灾伤全藉知县佐官协力措置以救民命窃虑其间或有老病庸懦不能任事之人欲加按劾则无显过欲置不问则为民害欲望敷奏特降指挥如有似此之人许令自陈岳庙差遣仍严责己差下人疾速赴上其未到间乞委自本司差人权摄庶几数月之间逐县得人不至悞事]
奏乞留婺州通判赵善坚措置赈济
[奏状言婺州去岁灾伤本州岛通判赵善坚措置济粜委有劳効本官虽将任满本州岛今岁又遭旱伤全要知得措置首尾官员差委干办欲望特降睿旨许令善坚在任同本州岛守钱佃协力措置灾伤庶免悞事]
奏劾前知台州唐仲友不法
[年谱知台州唐仲友与丞相王淮为姻家吏部尚书郑丙侍御史张大经交荐之迁江西提刑未行七月先生巡所部将趋温州渉台州境民诉太守新除江西提刑唐仲友不法者纷纷急趋台城则诉者益众至不可胜穷因尽得其促限催税违法扰民贪污淫虐蓄养亡命偷盗官钱伪造官会等事节次劾之仍送绍兴司理院鞫实章三上王淮匿不以闻先生论愈力仲友亦自辨淮乃以先生章进呈上令宰属看详都司陈庸等乞令浙西提刑司委清强官体究仍令先生速往旱伤州郡相视先生时留台未行既奉诏益上章论前后六上淮不得已夺仲友江西新命初王淮营救甚至而绍兴狱具情得按章至六上淮度其势益炽乃取首章语未甚深者及仲友自辨疏同上曲说开陈故他无镌削止罢新任台州乆旱雨遂大霪是岁谷重熟]
八月留台州乞赐罢黜
[奏状云臣之所以乆留台州只縁忧虑仲友逞憾报复残虐吏民今新知本州岛史弥正已到俟其交割州印臣即便恭禀圣旨日下起发不敢稽留外再臣虽孤贱叨被使令今者所按巨奸未蒙朝廷凖依常法畧赐施行则自是以往复有贪残不法肆毒害民如仲友者未审在臣合与不合按劾如臣愚闇实有疑焉然以臣之私计而言则惟有收迹朝市逺避权豪可以少遂初心克全素守臣谨上奏乞赐罢免十八日离台州至二十二日入处州缙云县界又以未蒙处分再乞黜责]
毁秦桧祠
[年谱永嘉学有秦桧祠移文毁之曰窃见故相秦桧归自金庭乆尃国柄内忍事雠之耻外张震主之威以恣睢戮善良销沮人心忠义刚直之气以喜怒为进退崇奬天下谄臾偷惰之风究其设心何止误国岳侯既死于棘寺魏公复窜于岭隅连逮赵汾之狱盖将掩众正而尽诛徘徊汉鼎之旁已闻图九锡而来献天不诛桧谁其弱秦今中外之有识犹皆愤惋而不平而朝廷于其家亦且摈絶而不用况永嘉号礼义之地学校实风化之源尚使有祠无乃未讲虽捐田以示濡沫恐出市恩然设像以厕英贤何以为训]
除直徽猷阁再辞
[年谱奬赈济之劳也先生以为徒费大农数十万缗之积而无以全活一道饥馑流殍之民躐等疏荣惧非所以示劝惩况前按知台州唐仲友反被论诉虽蒙圣断已罢本人新任而体究指挥尚未结絶方藉藁以俟斧诛岂容遽窃恩荣以紊赏刑之典〇文集辞免进职奏状一奏状二]
改除江南西路提点刑狱公事辞
[年谱盖夺唐仲友新任也先生初闻江西新命即日解职东还具奏言臣自早岁即甘退藏妄意讨论遗经以待后之学者今蒙恩许解贱职正愚臣得遂夙心之时而所除官又系填唐仲友阙蹊田夺牛之诮虽三尺童子亦知其不可臣愚何敢自安愿得归耕故垄毕志旧闻文集辞免江西提刑奏状]
九月十二日去任归
[文集奏绍兴府都监贾佑之不抄札饥民状〇乞借拨官会给降度牒及推赏献助人状〇奏捄荒事宜状〇奏绍兴府指使宻克勤偷盗官米状〇奏巡历合奏闻陈乞事件状乞再赐官会三十万贯速行旧岁之赏痛减度牒之价其作捺湖埂亦新年农事利害之大者并乞再赐米斛〇奏上户朱熙绩不伏赈粜状〇奏巡历婺衢捄荒事件状一于所赐钱内取拨台州处州义仓米钱五万贯应副婺州籴米粜济一于许拨义仓米五万石内将一万石尃充衢州赈济〇奏衢州守臣李峄不留意荒政状〇奏请画一事件状〇奏张大声孙孜检放旱伤不实状〇乞赐镌削状〇乞给降官会等事状其一乞推去年献助之赏其二乞减度牒米数其三再乞赐钱会三十万贯又乞将山阴等县下户夏税秋苗钱并行住催〇乞将山阴等县下户夏税和买役钱展限起催状〇乞住催被灾州县积年旧欠状〇乞推赏献助人状婺州金华县进士陈夔献米二千五百石合补迪功郎婺州浦江县进士郑良裔献米二千石合补上州文学婺州东阳县进士贾大圭献米二千石合补上州文学处州缙云县进士詹玠献米二千五百石合补迪功郎〇奏衢州官吏擅支常平义仓米状〇乞修德政以弭天变状〇奏蝗虫伤稼状〇御笔回奏状〇再奏衢州官吏擅借支常平义仓米状〇奏捄荒画一事件状一被灾州郡督理夏税特与寛限其绍兴府去年住催夏税人户先期输纳者理折今年夏税一乞诏州郡依条受理旱帐及早差官检放一请开许印给度牒官会早赐给降其度牒减价每道止卖五百贯一闻村落间已有强借刼夺之患乞早拨上项钱数宣布存恤自可以销厌祸乱之萌然后诏安抚提刑两司察其敢有作过倡乱之人及早擒捕致之宪典庶几奸民知畏不至生事一献纳减半赏格止于绍兴一府今乞于浙东一路通行一兴修农田水利既济饥民又成永乆之利一七州粜济用人甚广乞许将得替待阙丁忧致仕之人权行差使庶可集事〇乞留婺州通判赵善坚措置赈济状〇乞将合该蠲阁夏税人户前期输纳者理折今年新税状〇奏巡历沿路灾伤事理状一蝗虫伤稼催促差官检视及支钱收捕埋瘗一乞赐指挥令州县不得刷具旧欠催督税赋一乞将嵊县上虞余姚三县新旧租税特与倚阁俟见秋苗合放分数别赐处分一至新昌县连得大雨中晚之禾间有可望而秋序己深恐难结实荒熟之形切宜子细分别一已损田段不堪收割皆欲耕犂布种荞麦二麦之属乞特降指挥催促检放庶几民间及早耕种其有缺少种粮更令官司量行应副〇奏知宁海县王辟纲不职状〇奏救荒事宜画一状一已蒙给降三十万贯更乞拨钱凑作二百万贯及早分给诸州广行运籴一减半赏格已许于浙东一路通行乞删去今来指挥所增委曲关防之语庶几人争先应募一乞将本路被灾县分人户夏税权行住催俟检放秋苗分数定日将夏税亦依分数蠲减至台州五等县五等人户今年丁绢乞特与蠲放一乞许于赐给钱内量拨什三于合修水利去处审实应副一乞被灾州县人户苗米五斗以下不候检踏先赐蠲放一被灾州县人户往外兴贩籴粜者不得邀阻抽税其粜米讫所买回货并不得辄收分文税钱〇奏明州乞给降官会及本司乞再给官会度牒状〇奏台州免纳丁绢状〇再奏乞给降钱物及减放住催水利等状〇乞降旨令婺州拨还所借常平米状〇奏巡历至台州奉行事件状一奉旨给降度牒三百道官会五十万缗实时分拨应副诸州仍询访土居官员士人诚实练事者一县数人与州县官公共措置募船前往收籴米斛仍请上户说谕或出米谷或出钱物添助赈粜又立式选差都正乡官家至户到抄札饥民取见的确数目俟将来阙食就行粜济一巴谕州县官吏常切体访不拘早晚但觉民间阙食便行赈粜收钱运籴循环接济无损于官有益于民一兴俢黄岩水利支钱一万贯付本县及土居官林鼐蔡镐公共措置其本县知县范直兴不甚晓事难以倚仗乞特与岳庙别选清强官权摄县事庶几兴役救荒不至阙误〇奏均减绍兴府和买状〇奏盐酒课及差役利害状〇奏义役利害状〇按知台州唐仲友第一状第二状第三状第四状第五状第六状〇申乞禁止遏粜状〇申乞赈粜赈济合行五事状〇申乞将衢州义仓米粜济状〇申捄荒事宜画一状〇申乞许令佐自陈岳庙状〇申知江山县王执中不职状]
诏与江东梁总两易其任辞诏免回避复辞
[年谱诏与江东梁总两易之又辞言臣区区诚恳己具前奏既蒙改命曲遂其私其在微臣固己深幸但臣前所奏尚有未蒙圣察者欲望曲赐哀怜追寝误恩改畀祠禄使其得遂夙心免罹非祸且臣祖乡正隶江东见有坟墓宗族些小田产合该回避诏特免回避又辞以为今来所除仍司按察若复奉公守法则恐如前所为或至重伤朝廷事体若但观势徇私又恐下负夙心上辜眷使乞特与祠使得卒其旧业退避仇怨时辞职名不允之命下又辞以为前按唐仲友更不差官体究其绍兴府见勘己招人蒋辉等亦闻已得圣旨尽行释放窃恐臣所按劾不公不实别有合得罪名难以例沾恩赏诏并不许〇文集辞免江东提刑奏状一奏状二]
冬十一月始受职名仍辞新任并请祠
[年谱始受职名仍辞新任且乞奉祠极言昨来所按赃吏党与众多棊布星罗并当要路自其事发以来大者宰制干旋于上小者驰骛经营于下所以蔽日月之明而损雷霆之威者臣不敢论若其加害于臣不遗余力则逺至于师友渊源之所自亦复无故横肆抵排向非圣明洞见底藴则不惟不肖之身反为鱼肉而其变乱黑白诖误圣朝又有不可胜言者为臣之计惟有乞身就闲庶可少纾患害时郑丙上疏诋程氏之学以沮先生王淮又擢大府寺丞陈贾为监察御史贾面对首论近日荐绅有所谓道学者大率假名以济伪愿考察其人摈弃勿用盖指先生也故先生奏言及之〇文集辞免江东提刑奏状三]
十年癸卯五十四岁春正月差主管台州崇道观
[年谱上览奏知不可强起诏以累乞奉祠可差主管台州崇道观行状先生守南康使淅东始得行其所学已试之效卓然而卒不果用退而奉崇道云台鸿庆之祠者五年自是海内学者尊信益众年谱先生守南康使浙东始有以身殉国之意及是知道之难行退而奉祠杜门不出海内学者尊信益众然忧世之意未尝忘也作感春赋以见意]
夏四月武夷精舍成
[年谱结庐于武夷之五曲正月经始至四月落成始来居之四方士友来者甚众为〇文集武夷精舍杂咏〇武夷擢歌十首]
冬十月如泉州
[傅安道自得与先生有先人之旧是歳八月卒往吊之十二月归]
十一年甲辰五十五岁是岁辨浙学
[年谱先生还自浙东见其士习驰骛于外每语学者且观孟子道性善求放心两章务收敛凝定以致克已求仁之功而深斥其所学之误以为舍六经论孟而尊史迁舍穷理尽性而谈世变舍治心修身而喜事功大为学者心术之害力为吕祖俭潘景愈孙应时辈言之文集答吕子约书云大抵此学以尊德性求放心为本而讲于圣贤亲切之训以开明之此为要切之务若通古今考世变则亦随力所至推广増益以为补助耳不当以彼为重而反轻凝定收敛之实少圣贤亲切之训也若如此说则是学问之道不在于已而在于书不在于经而在于史为子思孟子则孤陋狭劣而不足观必为司马迁班固范晔陈寿之徒然后可以造于高明正大简易明白之域也夫学者既学圣人则当以圣人之教为主今六经语孟中庸大学之书具在彼以了悟为高者既病其障碍而以为不可读此以记览为重者又病其狭小而以为不足观如是则是圣人所以立言垂训者徒足以误人而不足以开人孔子不贤于尧舜而达磨迁固贤于仲尼矣毋乃悖之甚耶〇又答吕子约书云顷来议论一变如山移河决使学者震荡回挠不问愚智人人皆有趋时徇势驰骛功名之心令人忧惧故不得不极言之汉唐本体只是智力就中有暗合处故能长乆如此言之却无过当但若讲得圣门学问分明则此固无足言者而正道正理未尝一日而可无者亦不待引此然后为有征也设若接引下根亦只须畧与说破仍是便须救抜得他跳出功利窠窟方是圣贤立教本指今乃深入其中做造活计不惟不能救得他人乃并自已陷入其中而不能出岂不误哉〇又答吕子约书云世路险窄已无可言吾人之学圣贤者又将流而入于功利变诈之习其势不过一傅再传天下必有受其祸者而吾道益以不振此非细事也〇又答吕子约书云孟子一生忍穷受饿费尽心力只破得枉尺直寻四字今日诸贤苦心劳力费尽言语只成就枉尺直寻四字不知淆讹在甚么处此话无告诉处只得仰屋浩叹也〇答路德章书云又谓傥遇汉祖唐宗亦须有争不得且放过处亦是旧时意思尚在方寸之地只有一毫此等见识便是枉尺直寻底根株直须见得正当道理分明不容些儿走作即自然无复此等意思虽欲宛转回护亦有所不可得矣古之圣贤以枉尺直寻为大病今日议论乃以枉尺直寻为根本若果如此即孟子果然迂阔而公孙衍张仪真可谓大丈夫矣〇答沈叔晦书云前日务为学而不观书此固一偏之论然近日又有一般学问废经而治史畧王道而尊霸术极论古今兴亡之变而不察此心存亡之端若只如此读书又不若不读之为愈也〇又答沈叔晦书云子约为人固无可疑但其门庭近日少有变异而流传已逺大为学者心术之害故不得不苦口耳近日一派流入江西蹴踏董仲舒而推尊管仲王猛又闻有非陆贽而是德宗者尤可骇异〇卯与刘子澄书云伯恭无恙时爱说史学身后为后生辈胡涂说出一般恶口小家议论贱王尊霸谋利计功更不可听子约立脚不住亦曰吾兄盖尝言之云尔中间不免极力排之今幸少定然其强不可令者犹未肯竖降旛也〇又答刘子澄书云婺州自伯恭死后百怪都出至如子约别说一般差异底话全然不是孔孟规模却做管商见识令人骇叹然亦是伯恭自有些拖泥带水致得如此又令人追恨也〇答孙叔和书云子约汉唐之论在渠非有私心然亦未免程子所谓乃邪心者却是教壊后生此甚不便近年以来彼中学者未会理会读书修已便先懐取一副当功利之心未会出门踏着正路便先做取落草由径之计相引去私语宻传以为奇特直是不成模様故不得不痛排斥之不知子约还知外面气象如此否耳〇答潘叔昌书云六国表议论乃是衰世一种卑陋之说吾辈平日讲诵圣贤何为却取此等议论以为标的殊不可晓此恐是日前于根本上不曽大叚用功而便于讨论世变处着力太深所以不免此弊向答子约一书亦极言之正恐赤帜已立未必以为然耳熹老矣不复有意于此世区区鄙懐犹欲勉率同志之士熟讲勤行以趋圣贤之域不谓近年议论蠭起高者溺于虚无下者沦于卑陋各执已见不合不公使人忧叹不知所以为计而今而后亦不复敢以此望于今世之人姑抱遗经以待后之学者而已〇答耿直之书云顷岁入浙从士大夫游数月之间凡所闻者无非枉尺直寻苟容偷合之论心窃骇之〇答潘端叔书云子约所守固无可疑但其论甚怪教得学者相率而舍道义之涂以趋功利之域充塞仁义率兽食人不是小病故不免极力陈之以其所守之言固有过当若据其议论则亦不得不说到此地位也〇答黄直卿书云婺州近日一种议论愈可恶大抵名宗吕氏而实主同父深可忧叹亦是伯恭有以启之]
十二年乙已五十六岁春二月祠秩满复请祠夏四月差主管华州云台观
辨陆学之非
[文集曹立之墓表云立之名建幼颖悟长即自刻厉学古今文皆可观一日得河南程氏书读之始知圣贤之学为有在也则慨然尽弃其所为者而大覃思于诸经闻张敬夫讲道湖湘欲往见之不能致有吿以沙随程氏学古行高者即往从之得其指归既又闻陆氏兄弟独以心之所得者为学其说有非文字言语之所及者则又往受其学乆而若有得焉子寿盖深许之而立之未敢以自足也则又寓书以讲于张氏然敬夫寻没立之竟不得见后尽得其遗文考其为学始终之致于是乃有定论不疑其告朋友书有曰学必贵于知道而道非一闻可悟一超可入也循下学之则加穷理之功由浅而深由近而逺则庶乎其可矣今必先期于一悟而遂至于弃百事以趋之则吾恐未悟之间狼狈己甚又况忽下趋高未有幸而得之者耶此其晚岁用力之标的程度也胡子有言学欲博不欲杂守欲约不欲陋信哉如立之者博而不杂约而不陋使天假之年以尽其力则斯道之传其庶几乎〇答刘晦伯书云立之墓表己为作矣而为陆学者以为病已颇不能平鄙意则初无适莫但据实直书耳〇与陆子静书云立之墓表今往一通显道甚不以为然不知尊意以为何如〇辰答刘子澄书云子静寄得对语来语意圆转浑浩无凝滞处亦是渠所得效验但不免些禅底意思昨答书戏之云这些子恐是葱岭带来渠定不伏然实是如此讳不得也近日建昌说得动地撑眉努眼百怪俱出甚可忧惧渠亦本是好意但不合只以私意为主更不讲学涵养直做得如此狂妄世俗滔滔无话可说有志于学者又为此说引去真吾道之不幸也〇答陆子静书云子渊去冬相见气质刚毅极不易得但其偏处亦甚害事虽尝苦口恐未必以为然今想到部必已相见亦尝痛与砭□否道理虽极精微然初不在耳目见闻之外是非黑白即在面前此而不察乃欲别求元妙于意虑之表亦已误矣熹衰病日侵去年灾患亦不少此数日来病躯方似畧可支吾然精神耗减日甚一日恐终非能乆于世者所幸迩来日用工夫颇觉有力无复向来支离之病甚恨未得从容面论未知异时相见尚复有异同否耳〇答诸葛诚之书云示谕竞辨之端三复惘然愚意比来深欲劝同志者兼取两家之长不可轻相诋訾就有未合亦且置勿论而姑勉力于吾之所急不谓乃以曹表之故反有所激如来谕之云也不敏之故深以自咎然吾人所学吃紧着力处止在天理人欲二者相去之间耳如今所论则彼之因激而起者于二者之间果何处也子静平日所以自任正欲身率学者一于天理而不以一毫人欲杂于其间恐决不至如贤者之所疑也义理天下之公而人之所见有未能尽同者正当虚心平气相与熟讲而徐究之以归于是乃是吾党之责而向来讲论之际见诸贤往往皆有立我自是之意厉色忿词如对仇敌无复长少之节礼逊之容盖常窃笑以为正使真是仇敌亦何至此但观诸贤之气方盛未可遽以片辞取信因黙不言至今常不满也〇又答诸葛诚之书云所喻子静不至深讳者不知所讳何事又云消融其隙者不知隙从何生愚意讲论义理只是大家商量寻个是处初无彼此之间不容更似世俗遮掩回护爱惜人情纔有异同便生嫌隙也〇答程正思书云所论皆正当确实而卫道之意又甚严深慰懐抱祝汀州见责之意敢不敬承盖縁旧日曽学禅宗故于彼说虽知其非而不免有私嗜之意亦是被渠说得遮前掩后未尽见其底藴譬如杨墨但知其为我兼爱而不知其至于无父无君亦不知其便是禽兽也去冬因其徒来此狂妄凶狠手足尽露自此乃始显然鸣鼓攻之不复为前日之唯阿矣〇答赵几道书云所论时学之弊甚善但所谓冷淡生活者亦恐反迟而祸大耳孟子所以舍申商而距杨墨者正为此也向来正以吾党孤弱不欲于中自相矛盾亦厌缴纷竞辨若可羞者故一切容忍不能极论近乃深觉其弊全然不会畧见天理彷佛一味只将私意东作西捺做出许多诐淫邪遁之说又且空腹高心妄自尊大俯视圣贤蔑弃礼法只此一节尤为学者心术之害故不免直截与之说破渠辈家计已成决不肯舍然此说既明庶几后来者免堕邪见坑中亦是一事耳〇答陆子静书云税驾已乆诸况想益佳学徒四来所以及人者在此而不在彼矣区区所忧一种轻为高论妄生内外精粗之别以良心日用分为两截谓圣贤之言不必尽信而容貌词气之间不必深察者此其为说乖戾狠悖将有大为吾道之害者不待他时末流之弊矣此事不比寻常小小文义异同恨相去逺无由面论徒増耿耿耳〇答赵子钦书云子静后来得书愈甚于前大抵其学于心地工夫不为无所见但便欲恃此陵跨古今更不下穷理细宻工夫卒并与其所得者而失之人欲横流不自知览而高谈大论以为天理尽在是也则其所谓心地工夫者又安在哉〇答刘公度书云临川近说愈肆荆舒祠记曽见之否此等议论皆学问偏枯见识昬昧之故而私意又从而激之若公度之说行则此等事都无人管恣意横流矣试思之如何〇与黄直卿书云伯起说去年见陆子静说游夏之徒自是一家学问不能尽弃其说以从夫子之教唯有琴张曾晳牧皮乃是真有得于夫子者其言怪僻乃至于此更如何与商量讨是处也可叹可叹〇答项平父书云告子之病盖不知心之慊处即是义之所安其不慊处即是不合于义故直以义为外而不求今人因孟子之言却有见得此意而识义之在内者然又不知心之慊与不慊亦必有待讲学省察而后能察其精微者故于学聚问辨之所得皆指为外而以为非义之所在遂一切弃置而不为此与告子之言虽若小异然其实则百步五十步之间耳以此相笑是同浴而讥祼裎也由其所见之偏如此故于义理之精微气质之偏蔽皆所不察而其发之暴悍狂率无所不至其所慨然自任以为义之所在者或未必不出于人欲之私也〇答吴伯丰书云异端之学以性自私固为大病然又不察气质物欲之偏而率意妄行便谓无非至理此尤害事近世儒者之论亦有近似之者不可不察也故所见愈高则所发愈暴〇答方宾王书云所论近世识心之弊则深中其失古人之学所贵于存心者盖将推此以穷天下之理今之所谓识心者乃欲恃此而外天下之理是以古人知益崇而礼益卑今人则论愈高而其狂妄恣睢也愈甚得失亦可见矣〇答邵叔义书云子静书来殊无义理毎为闭匿不敢广以示人不谓渠乃自暴扬如此然此事理甚明识者自当知之当时若便不答却不得也大率渠有文字多即传播四出惟恐人不知此其常态亦不足深怪吾人所学却且要自家识见分明持守正当深当以此等气象举止为戒耳〇答程正思书云临川之辨当时似少商量徒然合闹无益于事也其书近日方答之所说不过如所示者而稍加详耳此亦不获已而答恐后学不知为惑耳渠则必然不肯回也〇又答程正思书云答子静书无人写得闻其已誊本四出乆矣此正不欲暴其短渠乃自如此可叹可叹然得渠如此亦甚省力且得四方学者畧知前贤立言本旨不为无益不必深辨之云似未知圣贤任道之心也〇答陆子美书一书二〇与陆子静书五〇十书六〇附陆象山两书语录陆子静之学千般万般病只在不知有气禀之杂把许多粗恶底气都把做心之妙理合当恁地自然做将去向在铅山得他书云看见佛之所以与儒异者止是他底全在利吾儒止是全在义某答他云公亦只见得第二着看他意只说儒者絶断得许多利欲便是千了百当一向任意做出都不妨不知初自受得这气禀不好今纔任意发出许多不好底也只都做好商量了只道这是胸中流出自然天理不知气有不好底夹杂在里一齐滚将去道害事不害事看子静书只见他许多粗暴底意思可畏其徒都是这様纔说得几句便无大无小无父无兄只我胸中流出底是天理全不着得些工夫看来这错处只在不知有气禀之性〇贺陆子静之学只管说一个心本来是好底物事上面着不得一个字只是人被私欲遮了若识得一个心了万法流出更都无许多事他却是实见得个道理恁地所以不怕天不怕地一向胡呌胡喊又曰如东莱便是如何云云不似他见得恁地直拔俊伟下梢东莱学者一人自执一说更无一人守其师说亦不知其师紧要处是在那里都只恁地衰塌不起了其害小他学者是见得个物事便都恁底胡呌胡说实是卒动他不得一齐恁地无大无小便是天上天下惟我独尊若我见得我父不得见便是父不似我兄不得见便是兄不似我更无大小其害甚大不待后世即今便是〇有江西士人问为学曰公们都被陆子静误教莫要读书误公一生使公到今己老此心伥伥然如村愚聋盲无知之人撞墙撞壁无所知识使得这心飞扬跳踯渺渺茫茫都无所主若涉大水浩无津涯少间便会失心去傅子渊便是如此岂有学圣人之道临了却反有失心者是甚道理吁误人误人可悲可痛分明是被他涂其耳目至今犹不觉悟〇陆氏之学只是禅初间犹自以吾儒之说盖覆如今一向说得炽不复遮护了渠自说有见于理到得做处一向任私意做去全不睹是人同之则喜异之则怒至任喜怒胡乱便打人骂人后生纔登其门便学得不逊无礼出来极可畏世道衰微千变百怪如此可畏可畏〇陆子静之学自是胸中无奈许多禅何看是甚文字不遇假借以说其胸中所见者耳据其所见本不须圣人文字得他却须要以圣人文字说者此正如贩盐者上面须得数片鮝鱼遮盖方过得关津不被人捉了耳〇陆子静说克已复礼云不是克去已私利欲之类别自有个克处又却不肯说破某常代之下语云不过是要言语道断心行路絶耳因言此是陷溺人之深坑学者切不可不戒〇或说象山说克已复礼不但只是欲克去那利欲忿懥之私只是有一念要做圣贤便不可曰此等议论却如小儿观剧一般只管要高去圣门何尝有这般说话人要去学圣贤此是好底念虑有何不可若以为不得则尧舜之兢兢业业周公之思兼三王孔子之好古敏求颜子之有为若是孟子之愿学孔子之念皆当克去矣看他意思只是禅志公云不起纎毫修学心无相光中常自在他只是要如此然岂有此理只如孔子答颜子克已复礼为仁据他说时只这一句已多了又况有下头一落索只是颜子才问仁便与打出方是及至恁地说他他又却讳某尝谓人要学禅时不如分明去学他禅和一棒一喝便了今乃以圣贤之言夹杂了说道是龙又无角道是蛇又有足子静旧年也不如此后来弄得直恁地差异如今都教壊了后生个个不肯去读书一味颠蹷没理会处可惜可惜正如荀子不睹是逞快胡骂教得个李斯出来遂至焚书坑儒若使荀卿不死见斯所为如此必须自悔使子静今犹在见后生辈如此颠蹷亦须自悔其前日之非又曰子静说话常是两头明中间暗或问暗是如何曰他是那不说破处他所以不说破便是禅所谓鸳鸯绣出从君看莫把金针度与人他禅家自爱如此〇问陆象山道当下便是曰看圣贤教人会有此等语无圣人教人皆从平实地上做去所谓克已复礼天下归仁须是先克去已私方得孟子虽云人皆可以为尧舜也须是服尧之服言尧之言行尧之行方得圣人告颜子以克已复礼告仲弓以出门如见大宾使民如承大祭告樊迟以居处恭执事敬与人忠告子张以言忠信行笃敬这个是说甚底话又平时告弟子也须道是学而时习行有余力则以学文又岂曽说个当下便是底语〇因看金溪与胡季随书中说颜子克已处曰看此两行议论其宗旨是禅尤分晓此乃捉着真赃正贼惜方见之不及与之痛辨其说以忿欲等皆未是己私而思索讲习却是大病乃所当克治者如禅家说干屎橛等语其上更无意义又不得别思义理将此心都禁遏定乆乆忽自有明快处方谓之得此之谓失其本心故下梢忿欲纷起恣意猖獗如刘淳叟辈所为皆彼自谓不妨者也又曰金溪学问真正是禅钦夫伯恭縁不曽看佛书所以看他不破只某便识得他试将楞严圆觉之类一观亦可粗见大意〇必人心知此义理行之得宜固自内发人性质有不同或有鲁钝一时见未到得别人说出来反之于心见得为是而行之是亦内也人心所见不同圣人方见得尽今陆氏只是要自渠心里见得底方谓之内若别人说底一句也不是纔自别人说出便指为义外如此乃是告子之说如生而知之与学而知之困而知之安而行之与利而行之勉强而行之及其知之行之则一也岂可一一须待自我心而出方谓之内所以指文义而求之者皆不为内故自家纔见得如此便一向执着将圣贤言语便亦不信更不去讲贯只是我底是其病痛只在此只是専主生知安行而学知以下一切皆废〇一便如一条索那贯底物事便如许多散钱须是积得这许多散钱了却将那一条索来一串穿这便是一贯若陆氏之学只是要寻这一条索却不知道都无可得穿且其为说吃紧是不肯教人读书只恁地摸索悟处譬如前面有一个关纔跳得过这一个关便是了此煞壊学者某老矣日月无多方待不说破来又恐后人错以某之学亦与他相似今不奈何苦口说破某道他断然是异端断然是曲学断然非圣人之道但学者稍肯低心向平实处下工夫那病痛亦不难见〇文集答詹元善书云子静旅榇经由闻甚周旋之此殊可伤见其平日大拍头胡呌唤岂谓遽至此哉然其说颇行于江湖间损贤者之志而益愚者之过不知此祸又何时而已耳〇答赵然道书云荆门之讣闻之惨怛故旧凋落自为可伤不计平日议论之同异也来喻谓恨未及见其与熹论辨有所底止此尤可笑盖老拙之学虽极浅近然求之甚艰而察之甚审视世之道听涂说于佛老之余而遽自谓有得者盖尝笑其陋而讥其僣岂今垂老而肯以其千金易人之敝帚者哉〇答孙敬甫书云陆氏之学在近年一种浮浅颇僻议论中固自卓然非其俦匹其徒传习亦有能修其身能治其家以施之政事之间者但其宗指本自禅学中来不可掩讳当时若只如晁文元陈忠肃诸人分明招认着实受用亦自有得力处不必如此隐讳遮藏改名换姓欲以欺人而人不可欺徒以自欺而自陷于不诚之域也然在吾辈须但知其如此而勿为所惑若于吾学果有所见则彼之言钉钉胶粘一切假合处自然解拆破散收拾不来矣切勿与辨以启其纷挐不逊之端而反为卞庄子所乗也少时喜读禅学文字见杲老与张侍郎书云左右既得此欛柄入手便可改头换面却用儒家语说向士大夫接引后来学者后见张公经解文字一用此策但其遮藏不宻漏露处多故读之者一见便知其所自来难以纯自托于儒者若近年则其为术益精为说浸巧抛闪出没顷刻万变而几不可辨矣然自明者观之亦见其徒尔自劳而卒不足以欺人也]
辨陈学之非
[年谱同父以文雄浙中自负王霸之畧任侠豪举先生与书箴其义利双行王霸并用且谓汉唐行事非三纲五常之正以风切之同父有书辨难先生累与书极力开谕同父虽不能改未尝不心服焉每逢先生生辰虽居千里外必遣人问遗岁以为常〇文集与陈同父书三书四书六书七书八书十〇附陈同父甲辰答书乙已三书语录说同父因谓吕伯恭乌得为无罪恁地横论却不与他剖说打教破却和他都自被包裹在里今来伯恭门人却亦有为同父之说者二家打成一片可怪君举只道某不合与说只是他见不破天下事不是是便是非直截两边去如何恁地含糊鹘突某向来与说许多岂是要眼前好看青天白日在这里而今人虽不见信后世也须有人看得此说也须回转得几人〇同父才高气粗故文字不明莹要之自是心地不清和也〇道同父在利欲胶漆盆中〇因言陈同父读书譬如人看刼盗公案看了须要断得他罪及防备禁制他教做不得它却不要断得他罪及防备禁制他只要理会得许多做刼盗底道理待学他做〇陈同父学己行到江西浙人信向己多家家谈王霸不说萧何张良只说王猛不说孔孟只说文中子可畏可畏〇学或问同父口说皇帝王霸之畧而一身不能自保先生曰这只是见不破只说个是与不是便了若做不是恁地依阿苟免以保其身此何足道若做得是便是委命杀身也是合当做底事〇年谱先生尝曰海内学术之弊不过两说江西顿悟永康事功若不极力争辨此道无由得明]
十三年丙午五十七岁春三月易学启蒙成
[年谱六经遭秦煨烬惟易以卜筮得全迄汉魏流为谶纬之学王弼始刋落象数释以清谈诸儒因之至伊川程子始发明孔氏之微言而卦爻之本则未及焉康节邵子传伏羲先天图盖得其本而亦未及于卜筮也先生既推羲文之意作周易本义又惧学者未明厥旨乃作启蒙四篇以为言易不本象数既支离散漫而无所根着其本象数者又不知法象之自然未免牵合附会故其篇目以本图书原卦画明蓍策考变占为次凡挂揲及变爻又皆尽破古今诸儒之失而易始复其旧〇文集序云圣人观象以画卦揲蓍以命爻使天下后世之人皆有以决嫌疑定犹豫而不迷于吉凶悔吝之途其功可谓盛矣然其为卦也自本而干自干而支其势若有所廹而自不能己其为蓍也分合进退纵横顺逆亦无往而不相值焉是岂圣人心思智虑之所得为也哉特气数之自然形于法象见于图书者有以启于其心而假手焉耳近世学者类喜谈易而不察于此其専于文义者既支离散漫而无所根着其涉于象数者又皆牵合傅会而或以为出于圣人心思智虑之所为也若是者予窃病焉因与同志颇辑旧闻为书四篇以示初学使无疑于其说云淳熙丙午暮春既望〇易五赞〇原象太乙肇判阴降阳升阳一以施阴两而承惟黄昊羲仰观俯察竒耦既陈两仪斯设既干乃支一各生两阴阳交错以立四象竒加以竒曰阳之阳竒而加耦阳阴以章耦而加竒阴内阳外耦复加耦阴与阴会两一既分一复生两三才在目八卦指掌竒竒而竒初一曰干竒竒而耦兑次二焉竒耦而竒次三曰离竒耦而耦四震以随耦竒而竒巽居次五耦竒而耦坎六斯睹耦耦而竒艮居次七耦耦而耦入坤以毕初画为仪中画为象上画卦成人文斯朗因而重之一贞八悔六十四卦由内达外交易为体往此来彼变易为用时静而动降帝而王传夏历商有占无文民用弗彰文王系彖周公系爻视此八卦二纯六交乃干斯父乃坤斯母震坎艮男巽离兑女离南坎北震东兑西乾坤艮巽位以四维建官立师命曰周易孔圣传之是为十翼遭秦弗烬及宋而明邵传羲画程演周经象陈数列言尽理得弥亿万年永着例程〇述旨昔在上古世质民淳是非莫别利害不分风气既开乃生圣人聪明睿智出类超羣仰观俯察始画竒耦教之卜筮以断可否作为君师开凿户牖民用不迷以有常守降及中古世变风移淳浇质丧民伪日滋穆穆文王身蒙大难安土乐天惟世之患乃本卦义系此彖辞爰及周公六爻是资因事设教丁宁详宻必中必正乃亨乃吉语子惟孝语臣则忠钩深阐微如日之中暨乎末流淫于术数偻句成欺黄裳亦误大哉孔子晚好是书韦编旣絶八索以袪乃作彖象十翼之篇専用义理发挥经言居省象辞动察变占存亡进退陟降飞潜曰毫曰厘匪差匪谬加我数年庶无大咎恭惟三古四圣一心埀象炳明千载是临惟是学者不本其初文辞象数或肆或拘嗟予小子既微且陋钻仰没身奚测奚究匪警滋荒匪识滋漏维用存疑敢曰埀后〇明筮倚数之元参天两地衍而极之五十乃备是曰大衍虚一无为其为用者四十九蓍信手平分置右于几取右一蓍挂左小指乃以右手揲左之策四四之余归之于扐初扐左手无名指间右策左揲将指是安再扐之竒通挂之算不五则九是谓一变置此挂扐再用存策分挂揲归复凖前式三亦如之竒皆四八三变既备数斯可察数之可察其辨伊何四五为少八九为多三少为九是曰老阳三多为六老阴是当一少两多少阳之七孰八少阴少两多一既得初爻复合前蓍四十有九如前之为三变一爻通十八变六爻发挥卦体可见老极而变少守其常六爻皆守彖辞是当变视其爻两兼首尾变及三爻占两卦体或四或五视彼所存四二五一二分一専皆变而他新成旧毁消息盈虚舍此视彼干占用九坤占用六泰愕匪人姤喜来复〇稽类八卦之象说卦详焉考之于经其用弗専彖以情言象以象告惟是之求斯得其要干健天行坤顺地从震动为雷巽入木风坎险水泉亦云亦雨离丽文明电日而火艮止为山兑说为泽以是举之其要斯得凡卦六虚竒耦殊位竒阳耦阴各以其类得位为正二五为中二臣五君初始上终贞悔体分爻以位应阴阳相求乃得其正凡阳斯淑君子居之凡阴斯慝小人是为常可类求变非例测非常曷变谨此为则〇警学读易之法先正其心肃容端席有翼其临于卦于爻如筮斯得假彼象辞为我仪则字从其训句逆其情事因其理意适其平曰否曰臧如目斯见曰止曰行如足斯践毋寛以畧毋宻以穷毋固而可毋必而通平易从容自表而里及其贯之万事一理理定既实事来尚虚用应始有体该本无稽实待虚存体应用执古御今由静制动洁静精微是之谓易体之在我动有常吉在昔程氏继周绍孔奥旨宏纲星陈极拱惟斯未启以俟后人小子狂简敢述而申〇答陆子美书云近尝作一小卜筮书盖縁近世说易者于象数全然阔畧其不然者又太拘滞支离不可究诘故推本圣人经传中说象数者只此数条以意推之以为是足以上究圣人作易之本指下济生人观变玩占之实用学易者决不可以不知而凡观象数之过乎此者皆可以束之高阁而不必问矣不审尊意以为如何〇答方宾王书云熹向来作启蒙正为见人说得支离因窃以谓易中所说象数圣人所己言者不过如此今学易者但晓得此数条则于易畧通大体而象数亦皆有用此外纷纷皆不须理会矣其第二篇论太极两仪四象之属尤精诚得其说则知圣人画卦不假纤毫思虑计度而所谓画前有易者信非虚语也语録启蒙初间只因看欧阳公集内或问易大衍遂将来考算得以此知诸公文集虽各自成一家文字中间自有好处縁是这道理人人同得看如何也自有人见得到底〇文集答袁机仲书云此非熹之说乃康节之说非康节之说乃希夷之说非希夷之说乃孔子之说但当日诸儒既失其传而方外之流阴相付受以为丹灶之术至于希夷康节乃反之于易而后其说始得复明于世然与见今周易次第行列多不同者故闻者创见多不能晓而不之信只据目今见行周易縁文生义穿凿破碎有不胜其杜撰者此启蒙之书所为作也若其习闻易晓人人皆能领畧则又何必更着此书以为屋下之屋床上之床哉更愿高明毋以为熹之说而忽之姑且虚心逊志以求其通晓未可好高立异而轻索其瑕疵也玩之乆熟浃洽于心则天地变化之神阴阳消长之妙自将瞭于心目之间而其可惊可喜可笑可乐必有不知其然而然者矣言之不尽偶得小诗云忽然半夜一声雷万户千门次第开若识无心涵有象许君亲见伏羲来狂妄僭率幸勿鄙诮也]
秋八月孝经刋误成
[文集后记云熹旧见衡山胡侍郎论语说疑孝经引诗非经本文初甚骇焉徐而察之始悟胡公之言为信而孝经之可疑者不但此也因以书质之沙随程可乆文程答书曰顷见玉山汪端明亦以为此书多出后人附会于是乃知前辈读书精审其论固已及此又窃自幸有所因述而免于凿空妄言之罪也因欲掇取他书之言可发此经之旨者别为外传顾未敢耳淳熙丙午八月十二日记]
十四年丁未五十八岁春正月如莆中吊陈福公
[年谱以三纪游从晚岁知已且为中兴贤辅故千里赴吊并为文祭之〇文集祭陈福公文〇陈正献公行状]
三月小学书成
[文集题小学书云古者小学教人以洒扫应对进退之节爱亲敬长隆师亲友之道皆所以为修身齐家治国平天下之本而必使之讲而习之于幼稚之时欲其习与智长化与心成而无扞格不胜之患也今其全书虽不可见而杂出于传记者亦多读者往往直以古今异宜而莫之行殊不知其无古今之异者固未始不可行也今颇搜辑以为此书授之童蒙资其讲习庶几有补于风化之万一云尔淳熙丁未三月朔旦晦庵题年谱先生既发挥大学以开悟学者又惧其失序无本而不能以有进也乃辑此书以训蒙士使培其根以达其支内篇四曰立教曰明伦曰敬身曰稽古外篇二曰嘉言曰善行虽己进乎大学者亦得以兼补之于后修身之事此畧备焉]
差主管南京鸿庆宫
[年谱以三月除至夏四月拜命〇别集答刘子澄书云云台将满方欲俟批书毕遣人宛转致恳复求旧秩忽尤延之送勅来乃蒙朝廷检举直差虽似小小行遣闻新揆却甚以为恩〇又书云昨日拜鸿庆勅偶得一絶云旧京原庙乆烟尘白发祠官感慨新北望千门空引藉不知何日去朝真年衰易感不知涕泗之横集也]
秋七月除江南西路提点刑狱公事待次辞不允
[年谱时上谕宰执杨万里封事荐朱某乆闲可与监司周必大相议除转运副使或谓钱谷非其所长故有是命以疾辞不许〇告词云勅宣教郎直徽猷阁主管南京鸿庆宫朱熹尔好古道据正不回利物爱人用志弥笃拥州麾分使节先德后刑民从其化而救荒之政所全活者尤众乆从家食念之不忘江右持平往哉惟允行尔尽心之学广我好生之仁可依前官差提点江南西路刑狱公事淳熙十四年七月某日陈居仁行词行状十四年除提点江西刑狱待次以疾辞不许遂拜命本传十四年周必大相除熹提点江西刑狱公事〇文集辞免江西提刑状一]
十五年戊申五十九岁春正月有旨趣奏事之任复以疾辞不允三月十八日启行在道再辞并请祠夏五月复趣入对
[文集辞免江西提刑札子一札子二札子三]
六月壬申奏事延和殿
[语录六月四日周揆令人谕意云上问朱某到已数日何不请对遂诣合门通进榜子有旨初七日后殿班引及对上慰劳甚渥自陈昨任浙东提举日荷圣恩保全上曰浙东救荒煞究心又言蒙除江西提刑衰朽多疾不任使令上曰知卿刚正只留卿在这里待与清要差遣再三辞谢方出奏札上曰正所欲闻口奏第一札意言犯恶逆者近来多奏裁减死上曰似如此人只贷命有伤风教不可不理会第四札言科罚上曰闻多是罗织富民第五札读至制将之权旁出阉寺上曰这个事却不然尽是采之公论如何由他对曰彼虽不敢公荐然皆托于士大夫之公论而实出于此曹之私意且如监司守臣荐属吏盖有受宰相台諌风旨者况此曹奸伪百出何所不可臣往蒙赐对亦尝以此为说圣谕谓为不然臣恐疏逺所闻不审退而得之士大夫与夫防夫走卒莫不谓然独陛下未之知耳至去者未逺而复还问上曰陛下知此人否上曰固是但漏泄文书乃是他子弟之罪对曰岂有子弟有过而父兄无罪然此特一事耳此人挟势为奸所以为盛德之累者多矣上曰高宗以其有才荐过来对曰小人无才尚可小人有才鲜不为恶上因举马苏论才德之辨云云至当言责者懐其私以缄黙奏曰陛下以曽任知县人为六院察官阙则取以充之虽曰亲擢然其涂辙一定宰相得以先布私恩于合入之人及当言责往往懐其私恩岂肯言其过失上曰然近日之事可见矣至知其为贤而用之则用之惟恐其不速聚之惟恐其不多知其为不肖而退之则退之惟恐其不早去之惟恐其不尽奏曰岂有虑君子太多须留几个小人在里人之治身亦然岂有虑善太多须留些恶在里至军政不修士卒愁怨曰主将刻剥士卒以为苞苴升转阶级皆有成价上曰却不闻此果有此岂可不理会卿可仔细采探却来说末后辞云照对江西系是盗贼刑狱浩繁去处乆阙正官臣今迤逦前去之任不知有何处分上曰卿自详练不在多嘱〇行状十五年促奏事又以疾辞不许遂行又以疾请奉祠者再淮罢相遂力疾入奏是行也有要之于路以正心诚意为上所厌闻戒以勿言者先生曰吾生平所学只有此四字岂可回互而欺吾君乎及奏上未尝不称善曰乆不见卿浙东之事朕自知之今当处卿清要不复劳卿州县本传时曽觌己死王忭亦遂独内侍甘升尚在熹力以为言上曰升乃德寿所荐为其有才耳熹曰小人无才安能动人主〇文集戊申延和奏札一奏札二奏札三奏札四奏札五]
癸酉除兵部郎官以足疾在告请祠乙亥诏依旧职名江西提刑
[文集辞免江西提刑状二云特蒙圣恩除熹兵部郎官熹以未能即日拜命供职即具申朝廷给假将理是晚忽有吏人抱印前来令熹交割熹以未曽供职不敢收领尝具公状札子回申本部俟病愈赴部供职而次日传闻长贰己有劾章熹不敢自辨即具状请祠回避复蒙圣慈曲赐全护使得仍旧持节江西本传翼日除兵部郎官以足疾丐祠本部侍郎林栗尝与熹论易西铭不合劾熹本无学术徒窃程颐张载绪余谓之道学所至辄携门生数十人妄希孔孟历聘之风邀索高价不肯供职其伪不可掩上曰林栗言似过周必大言熹上殿之日足疾未瘳勉强登对上曰朕亦见其跛曳左补阙薛叔似亦奏援熹乃令依旧职江西提刑行状除兵部郎官以足疾丐祠未供职本部侍郎林栗前数日与先生论易西铭不合至是遣部吏抱印迫以供职先生以疾告遂疏先生欺慢时上意方向先生欲易以他部郎时相竟请授以前江西之命仍旧职名又令吏部给还改官以后不曽陈乞磨勘盖先生改职既出特恩其后累任祠官无绩可考以故不曽乞磨勘者十有四年]
在道辞免新任有旨趣之任秋七月复以足疾辞并请祠磨勘转朝奉郎除直寳文阁主管西京嵩山崇福宫八月辞转官辞职名皆不允遂拜命
[年谱先生行且辞曰论者谓臣事君无礼为人臣子有此名罪当诛戮岂可复任外台耳目之寄上览之谕宰执曰林栗章初未降出何得外廷喧播或对以栗在漏舍宣言章疏人人知之上不悦太常博士叶适上疏与栗辨谓其言无一实者谓之道学一语无实尤甚往日王淮表里台谏阴废正人盖用此术诏朱熹力疾入对奏札皆论新任职事朕亦谅其诚复从所请可疾速之任先生固辞足疾不任起发复请祠会胡晋臣除侍御史首论栗执拗不通狠愎自用党同伐异之论乃起于论思献纳之臣无事而指学者为党最人之所恶闻所谓天下本无事庸人自扰之耳乃出栗知泉州而先生亦除直寳文阁主管西京嵩山崇福宫时庙堂知上眷厚惮先生复入故为两罢之策焉〇告词云朕惟廉节不立风俗未淳思得难进易退之士表而用之庶几幡然变其旧习尔之学术逺有渊源其为操行养之乆矣志在忧时曽未得一日立于朝比以部刺史入奏便殿朕嘉其谠论留置郎曹盖将进诸清要之地遽以疾谂祈反初服既勉从于素志复更请于真祠夫指麾何意于去来仕止不形于喜愠此古之清达之士也朕察尔诚是用升职二等听食优闲之禄身虽在外亦有补于风化淳熙十五年八月某日中书舍人郑侨行词〇文集辞免江西提刑状二状三〇辞免磨勘转官状〇辞免直寳文阁状]
九月复召辞
[行状未踰月再召时庙堂知上眷厚惮先生复入故为两罢之策上悟复召先生受职名辞召命以为迁官进职皆为许其闲退方窃难进易退之褒复为弹冠结绶之计则其为世观笑不但往来屑屑之讥]
冬十月趣入对十一月复辞遂上封事
[行状又促召初先生入奏事迫于疾作尝面奏以为口陈之说有所未尽乞具封事以闻至是再辞遂并具封事投匦以进文集戊申封事云十一月一日朝奉郎直寳文阁主管西京嵩山崇福宫臣朱熹谨斋沐具疏昩死再拜献于皇帝陛下臣猥以庸陋蒙被圣知有年于此矣而两岁以来受恩稠迭有加于前顾视辈流无与为比其为感激之深固有言所不能谕者然窃惟念狂妄之言抵触忌讳虽蒙听纳不以为罪而伏俟数月未见其有畧施行者臣诚不自知求所以堪陛下非常之恩者而未知所出也以是惭惧乆不自安不意陛下又欲召而见之臣愚于此仰窥圣意尤不识其果何谓也以为欲听其计策则言已陈而不可用以为欲加之恩意则宠既厚而无以加二者之间未有所当此臣之所以徘徊前却恳扣辞避而不能已也然而陛下犹未之许则臣又重思之前日进对之时口陈之说迫于疾作而犹有未尽言者盖尝请以封事上闻而乆未敢进岂非陛下偶垂记忆而欲卒闻之乎抑其别有以乎臣不得而知也然君父之命至于再下而为臣子者坚卧于家则臣于此实有所未安者其所深虑独恐进见之后所言终不可用而又徒窃误宠如前之为则臣之辞受将有所甚难处而终得罪者是以辄因前请而悉其所言以献以为虽使得至陛下之前所言不过如此伏惟圣慈幸赐观省若以其言为是而次第行之则臣之志愿千万满足退伏岩穴死无所憾万一圣意必欲其来则臣亦不过求一望见清光而后恳请以归而已若见其言果无可取则是臣所学之陋他无所有政使冒进陛下亦将何所用之不若因其恳请而许其归休犹足以两有所全也又况陛下之庭侍从之列方有造为飞语以中害善良唱为横议以胁持上下其巧谋阴计又有甚于前日之不思而妄发者陛下无为使臣轻犯其锋而复蹈己覆之辙也盖臣窃观今日天下之势如人之有重病内自心腹外达四肢盖无一毛一发不受病者虽于起居饮食未至有妨然其危迫之证深于医者固己望之而走矣是必得如卢扁华佗之辈授以神丹妙剂为之湔肠涤胃以去病根然后可以幸于安全如其不然则病日益深而病者不觉其可寒心殆非俗医常药之所能及也故臣前日之奏辄引药不瞑眩厥疾不瘳之语意盖为此而其言有未尽也然天下之事所当言者不胜其众顾其序有未及者臣不暇言且独以天下之大本与今日之急务深为陛下言之盖天下之大本者陛下之心也今日之急务则辅翼太子选任大臣振举纲维变化风俗爱养民力修明军政六者是也臣请昧死而悉陈之惟陛下之留听焉臣之辄以陛下之心为天下之大本者何也天下之事千变万化其端无穷而无一不本于人主之心者此自然之理也故人主之心正则天下之事无一不出于正人主之心不正则天下之事无一得由于正盖不惟其赏之所劝刑之所威各随所向势有不能已者而其观感之间风动神速又有甚焉是以人主以眇然之身居深宫之中其心之邪正若不可得而窥者而其符验之着于外者常若十目所视十手所指而不可掩此大舜所以有惟精惟一之戒孔子所以有克已复礼之云皆所以正吾此心而为天下万事之本也此心既正则视明听聪周旋中礼而身无不正是以所行无过不及而能执其中虽以天下之大而无一人不归吾之仁者然邪正之验着于外者莫先于家人而次及于左右然后有以达于朝廷而及于天下焉若宫闱之内端庄齐肃后妃有闗雎之德后宫无盛色之讥贯鱼顺序而无一人敢恃恩私以乱典常纳贿赂而行请谒此则家之正也退朝之后从容燕息贵戚近臣携仆奄尹陪侍左右各恭其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫发私邪之间然后发号施令羣听不疑进贤退奸众志咸服纪纲得以振而无侵挠之患政事得以修而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉是以古先圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷未尝敢有须臾之怠然犹恐其隐微之间或有差失而不自知也是以建师保之官以自开明列谏诤之职以自规正而凡其饮食酒浆衣服次舍器用财贿与夫宦官宫妾之政无一不领于冢宰之官使其左右前后一动一静无不制以有司之法而无纤芥之隙瞬息之顷得以隐其毫发之私盖虽以一人之尊深居九重之邃而懔然常若立乎宗庙之中朝廷之上此先王之治所以由内及外自微至着精粹纯白无少瑕翳而其遗风余烈犹可以为后世法程也陛下试以是而思之吾之所以精一克复而持守其心者果尝有如此之功乎所以修身齐家而正其左右者果尝有如此之效乎宫省事禁臣固有不得而知者然不见其形而视其影不覩其内而占其外则爵赏之滥货赂之流闾巷窃言乆已不胜其籍籍矣臣窃以是窥之则陛下之所以修之家者恐其未有以及古之圣王也至于左右便嬖之私恩遇过当往者渊觌说抃之徒势熖熏灼倾动一时今已无可言矣独有前日臣所面奏者虽蒙圣慈委曲开譬然臣之愚终窃以为此辈但当使之守门传命供扫除之役不当假借崇长使得逞邪媚作淫巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎且如向来主管丧事钦奉几筵之命逺近传闻无不窃笑臣不知国史书之野史记之播于外国传于后世且以陛下为何如主也纵有曲折如前日所以谕臣者陛下亦安能家置一喙而人晓之耶刑余小丑不比人类顾乃荧惑圣心亏损圣德以至此极而公卿大臣拱手熟视无一言以救其失臣之痛心始者惟在于此比至都城则又知此曹之用事者非独此人而侍从之臣盖己有出其门者至其纳财之涂则又不于士大夫而专于将帅臣于前日亦尝辄以面奏而陛下谕臣以为诚当深察而痛惩之矣退而始闻陛下比于环列之尹已尝有所易置乃知陛下固已深察其弊而无所待于人言然犹未能明正其罪而反宠以崇资巨镇使即便安此曹无知何所忌惮况中外将帅其不为此者无几陛下亦未能推其类而悉去之也非陛下竭生灵之膏血以奉军旅之费本非得已而为军士者顾乃未尝得一温饱甚者采薪织屦掇拾粪壤以度朝夕其又甚者至使妻女盛涂泽倚市门以求食也怨詈谤讟悖逆絶理至有不可闻者一有缓急不知陛下何所倚仗是皆为将帅者巧为名色头会箕敛阴夺取其粮赐以自封殖而行货赂于近习以图进用彼此既厌足矣然后时以薄少号为羡余阴奉燕私之费以嫁士卒怨怒之毒于陛下且幸陛下一受其献则后日虽知其罪而不得复有所问也出入禁闼腹心之臣外交将帅共为欺蔽以至于此岂有一毫爱戴陛下之心哉而陛下不悟反宠昵之以是为我之私人至使宰相不得议其制置之得失给谏不得论其除授之是非以此而观则陛下所以正其左右未能及古之圣王又明矣且私之得名何为也哉据己分之所独有而不得以通乎其外之称也故自匹夫而言则以一家为私而不得以通乎其乡自乡人而言则以一乡为私而不得以通乎其国自诸侯而言则以一国为私而不得以通乎天下至于天子则际天之所覆极地之所载莫非已分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之弊莫不由此而出是岂不可惜也哉若以时势之利害言之则天下之势合则强分则弱故诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其策不过如此可谓深知时务之要而暗合乎先王之法矣夫以蜀之小而于其中又以公私自分彼此如两国然则是将以梁益之半图吴魏之全又且内小人而外君子废法令而保奸回使内之所出者自有以贼乎外公之所立者常不足以胜乎私则是此两国者又自相攻而其内之私者常胜外之公者常负也外有邻敌之虞内有阴邪之寇日夜来攻而不置为国家者亦己危矣夫以义理言之既如彼以利害言之又如此则今日之事如不蚤正臣恐陛下之心虽劳于求贤而一有所妨乎此则贤人必不得用而所用者皆庸缪憸巧之人虽勤于立政而一有所碍乎此则善政必不得立而所行者皆阿私苟且之政日往月来养成祸本而贻燕之谋未逺辅相之职不修纪纲壊于上风俗壊于下民愁兵怨国势日卑一旦猝有不虞臣窃寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉至于辅翼太子之说则臣前日所谓数世之仁者盖以微发其端而未敢索言之也夫太子天下之本其辅翼之不可不谨见于保傅传者详矣陛下圣学高明洞贯古今宜不待臣言而喻然臣尝窃怪陛下所以调护东宫者何其疎畧之甚也由前所论而观之岂非所以自治者犹未免于疎畧因是亦以是为当然而不之虑耶夫自王十朋陈良翰之后宫寮之选号为得人而能称其职者盖己鲜矣而又时使邪佞儇薄阘冗庸妄之辈或得参错于其间所谓讲读闻亦姑以应文备数而未闻其有箴规之效至于从容朝夕陪侍游燕者又不过使臣宦者数辈而己皇太子睿性夙成阅理乆熟虽若无待于辅导然人心难保气习易污习于正则正习于邪则邪此古之圣王教世子者所以必选端方正直道术博闻之士与之居处而又使之逐去邪人不使见恶行盖常谨之于微不待其有过而后规也今三代之制虽不可考且以唐之六典论之东宫之官师傅宾客既职辅导而詹事府两春坊实拟天子之三省故以詹事庶子领之其选甚重今则师傅宾客既不复置而詹事庶子有名无实其左右春坊遂直以使臣掌之何其轻且亵之甚耶夫立太子而不置师傅宾客则无以发其隆师亲友尊德乐义之心独使春坊使臣得侍左右则无以防其戏慢媟狎竒衺杂进之害此已非细事矣至于皇孙德性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅宾客之官使与朝夕游处罢去春坊使臣而使詹事庶子各复其职宫中之事一言之入一令之出必由于此而后通焉又置赞善大夫拟谏官以箴阙失王府则宜稍放六典亲王之制置宾友咨议以司训导置长史司马以总众职妙选耆德不杂他材皆置正员不为兼职明其职掌以责功效则其官属已略备矣陛下又当以时召之使侍燕游从容启迪凡古先圣王正心修身平治天下之要陛下之所服行而已有效与其勉慕而未能及愧悔而未能免者倾倒罗列悉以告之则圣子神孙皆将有以得乎陛下心传之妙而宗社之安统业之固可以埀于永乆而无穷矣此今日急务之一也至于选任大臣之说则臣前所谓劳于求贤而贤人不得用者盖已发其端矣夫以陛下之聪明岂不知天下之事必得刚明公正之人而后可任也哉其所以常不得如此之人而反容鄙夫之窃位者非有他也直以一念之间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等置之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而其物色先定姓名未显而中外己逆知其决非天下之第一流矣故以陛下之英明刚断畧不世出而所取以自辅者未尝有如汲黯魏征之比顾尝反得如秦桧晚年之执政台谏者而用之彼以人臣窃国柄而畏忠言之悟主以发其奸也故专取此流以塞贤路蔽主心乃其势之不得已者陛下尊居宸极威福自已亦何赖于此辈而乃与之共天下之政以自蔽其聪明自壊其纲纪而使天下受其弊哉夫其所以取之者如此故其选之不得而精选之不精故任之不得而重任之不重则彼之所以自任者亦轻夫以至庸之材当至轻之任则虽名为大臣而其实不过供给唯诺奉行文书以求不失其窠坐资级如吏卒之为而已求其有以辅圣德修朝政而振纪纲不待智者而知其必不能也下此一等则惟有作奸欺植党与纳货赂以浊乱陛下之朝廷耳其尤甚者乃至十有余年而后败露以去然其列布于后以希次补者又已不过此等人矣盖自其为台谏为侍从而其选已如此其后又择其尤碌碌者而登用之则亦无怪乎陛下常不得天下之贤材而属任之也然方用之之初亦曰姑欲其无所害于吾之私而己夫岂知其所以害夫天下之公者乃至于此哉陛下试反是心以求之则庶几乎得之矣盖不求其可喜而求其可畏不求其能适吾意而求其能辅吾德不忧其自任之不重而常恐吾所以任之者之未重不为燕私近习一时之计而为宗社生灵万世无穷之计陛下诚以此取之以此任之而犹曰不得其人则臣不信也此今日急务之二也至于振肃纪纲变化风俗之说则臣前所谓勤于立政而善政卒不得立者亦己发其端矣夫以陛下之心忧勤愿治不为不至岂不欲夫纲维之振风俗之美哉但以一念之间未能去其私邪之蔽是以朝廷之上忠邪杂进刑赏不分士夫之间志趣卑污廉耻废壊顾犹以为事理之当然而不思有以振厉矫革之也盖明于内然后有以齐乎外无之已而后可以非诸人今宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以熏蒸销铄使陛下好善之心不着疾恶之意不深其害已有不可胜言者矣及其作奸犯法则陛下又未能深割私爱而付诸外廷之议论以有司之法是以纪纲不能无所挠败而所以施诸外者亦因是而不欲深究切之且如顷年方伯连帅尝有以赃污不法闻者矣鞫治未竟而已有与郡之命及台臣有言则遂与之祠禄而理为自陈至于其所藏匿作过之人则又不复逮捕付狱名为降官而实以解散其事此虽宰相曲庛乡党以欺陛下然臣窃意陛下非全然不悟其欺者意必以为人情各有所私我既欲遂我之私则彼亦欲遂彼之私君臣之间颜情稔熟则其势不得不少容之且以为虽或如此亦未至甚害于事而不知其败壊纲纪使中外闻之腹非巷议皆有轻侮朝廷之心奸赃之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以凌郡守亦不问其曲直而两皆与祠宰相植党营私孤负任使则曲加保全而使之去台谏懐其私恩阴拱不言而陛下亦不之问也其有初自小官擢为台谏三四年间趋和承意不能建明一事则年除岁迁至极其选一日论及一二武臣罪恶则便斥为郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者晏然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加削而继以进用从班之中贤否尤杂至有终岁缄黙不闻一言以禆圣听者顾亦堕羣逐队排连攒补其桀黠者乃敢造飞语立横议如臣前所陈者而宰相畏其凶焰反挠公议而从之台谏亦不敢以闻于陛下而请其罪陛下视此纲纪为如何可不反求诸身而亟有以振肃之耶纲纪不振于上是以风俗颓弊于下盖其为患之日乆矣而浙中为尤甚大率习为软美之态依阿之言而以不分是非不辨曲直为得计下之事上固不敢少忤其意上之御下亦不敢稍咈其情惟其私意之所在则千涂万辙经营计较必得而后已甚者以金珠为脯醢以契劵为诗文宰相可啖则啖宰相近习可通则通近习惟得之求无复亷耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其说一有刚毅正直守道循理之士出乎其间则羣讥众排指为道学之人而加以矫激之罪上惑圣聪下鼓流俗盖自朝廷之上以及闾里之间十数年来以此二字禁锢天下之贤人君子复如崇宣之间所谓元佑学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以为陛下尝谓今日天下幸无变故虽有仗节死义之士亦何所用此言一播大为识者之忧而臣有以知其必非陛下之言也夫仗节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗美于下足以逆折奸萌潜消祸本自然不至真有仗节死义之事非谓必知后日当有变故而预蓄此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以为不务矫激而尊宠之是以纲纪日壊风俗日偷非常之祸伏于冥冥之中而一旦发于意虑之所不及平日所用之人交臂降叛而无一人可同患难然后前日摈弃留落之人始复不幸而着其忠义之节以天寳之乱观之其将相贵戚近幸之臣皆已顿颡贼庭而起兵讨贼卒至于杀身湛族而不悔如巡逺杲卿之流则逺方下邑人主不识其面目之人也使明皇早得巡等而用之岂不能销患于未萌巡等早见用于明皇又何至真为仗节死义之举哉商鉴不逺在夏后之世此识者所以深忧于或者之言也虽以臣知陛下圣学高明识虑深逺决然不至有此议论然每念小人敢托圣训以盖其奸而其为害至于足以深沮天下忠臣义士之气则亦未尝不痛心疾首而不敢以识者之虑为过计之忧也陛下视此风俗为如何可不反求诸身而亟有以变革之耶此今日急务之三四也至于爱养民力修明军政之说则民力之未裕生于私心之未克而宰相台谏失职也军政之未修生于私心之未克而近习得以谋帅也是数说者臣皆已极陈于前矣今请即民力之未裕而推言之臣闻虞允文之为相也尽取版曹岁入窠名之必可指拟者号为岁终羡余之数而输之内帑顾以其有名无实积累挂欠空载簿籍不可催理者拨还版曹其为说曰内帑之积将以备他日用兵进取不时之须而版曹目今经费已自不失岁入之数听其言诚甘且美矣然自是以来二十余年内帑岁入不知几何而认为私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其几何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之不复问其政教设施之得失而一以其能剥民奉上者为贤于是中外承风竞为苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月桩之属尚未论也其次则陛下所用之宰相不能择中外大吏而惟徇私情之厚薄所用之台谏不能公行纠劾而惟快已意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令未尝择人则乂其法之有未善者然其本正则此等不难区处其本未正则虽或举此臣恐未见其益而反有害也又尝即夫军政之不修而推之则臣闻日者诸将之求进也必先掊克士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具为奏牍而言之陛下之前陛下但见其等级推先案牍具备则诚以为公荐而可以得人矣而岂知其论价输钱已若晚唐之债帅哉只此一事有耳者无不闻有口者无不道然以其门户幽深踪迹诡秘故无路得以窥其交通之实状是以虽或言之而陛下终不信也夫将者三军之司命而其选置之方乖剌如此则彼智勇材畧之人其孰肯抑心下首于宦官宫妾之门而陛下之所得以为将帅者皆庸夫走卒固不知兵谋师律之为何事而惟克剥之是先交结之是图矣陛下不知其然而犹望其修明军政激劝士卒以强国势岂不悞哉然将帅之不得人非独兵卒之受其弊也推其为害之极则又有以及乎民者盖将帅得人则尺籍严而储蓄羡屯田立而漕运省今为将帅者如此则固无望其肯核军实而丰储蓄矣至于屯田则彼自营者尤所不愿故朝廷不免为之别置使者以典治之而兵屯之众资其拨遣则又不免使参其务然闻其占护军人不肯募其愿耕者以行而强其不能者以往至屯则偃蹇不耕而反为民田之害使者文吏其力盖有所不能制者是以陛下欲为之切而乆不得成也屯田不立漕运烦费诸州苗米至或尽数起发而无以供州兵之食则加耗斛面之弊纷纷而起而民益困矣又凡和买折帛科罚月桩之类往往亦为供军之故而不可除若屯田立而所资于诸路者减则此属庶乎其皆可禁矣今乃不然则是置将之不善而害足以及民也凡此数者根株深固枝条广阔若不可以朝变而夕除者然究其本则亦在乎陛下之反诸身耳圣心诚无不正则必能出私帑以归版曹矣版曹不至甚阙必能复破分之法除殿最之科以寛州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以选将属宰相矣宰相诚得其人则必能为陛下择将帅以作士气计军实广屯田以省漕运矣上自朝廷下达州县治民典军之官既皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之高下而籍其姓名使以次补最剧之县果有治绩则优而进之不胜其任则绌而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣至于屯田之利则以臣愚见当使大将募军士使者招游民各自为屯不相牵制其给授课督赏罚政令各从本司自为区处军中自有将校可使不须别置官吏使者则听其辟置官属三五人指使一二十人以备使令又择从官通知兵农之务兼得军民之情者一员为屯田使总治两司之政而通其奏请趣其应副又以岁时按行察其勤惰之实以行诛赏如此则两屯心竞各务其功田事可成漕运可省而诸路无名非理之供横敛巧取之政前日有所不获己而未可尽去者今亦可以悉禁民力庶乎其益裕矣此今日急务之五六也凡此六事皆不可缓而其本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣故所谓天下之大本者又急务之最急而尤不可以少缓者惟陛下深留圣意而亟图之使大本诚正急务诚修而治效不进国势不强中原不复仇敌不灭则臣请伏鈇钺之诛以谢陛下陛下虽欲赦之臣亦不敢承也然又窃闻之今日士夫之论其与臣不同者非一及究其实则皆所谓似是而非者也盖其乐因循之无事者则曰陛下之年寖高而天下亦幸无事年寖高则血气不能不衰天下无事则不宜更为庸人所扰其欲奋厉而有为者则又曰祖宗之积愤不可以不摅中原之故疆不可以不复以此为务则圣心不待劝勉而自强舍此不图则虽欲策厉以有为而无所向望以为标凖亦卒归于委靡而已凡此二说亦皆有理而臣辄皆以为非者盖乐因循者知圣人之血气有时而衰而不知圣人之志气无时而衰也知天下之有事不可以苟安而不知天下无事之尤不可以少怠也况今日之天下又未得为无事乎且以卫武公言之其年九十有五矣犹箴儆于国以求规谏而作抑戒之诗以自警使人朝夕诵之不离于侧此其年岂不甚高而其戒谨恐惧之心岂以是而少衰乎况陛下视武公之年三分未及其二而责任之重地位之高又有十百千万于武公者臣虽不肖又安敢先处陛下于武公之下而直谓其不能乎且天下之事非艰难多事之可忧而宴安酖毒之可畏政使功成治定无一事之可为尚当朝兢夕惕居安虑危而不可以少怠况今天下虽若未有目前之急然民贫财匮兵惰将骄外有强暴之寇仇内有愁怨之军民其它难言之患隐于耳目之所不加思虑之所不接者近在堂奥之间而逺在数千里之外何可胜数追计其前既有未可见之效却顾于后又未有可守之规亦安得遽谓无事而遂以逸豫处之乎其思奋厉者又徒知恢复之不可忘颓堕之不可乆然不知不世之大功易立而至微之本心难保中原之戎宼易逐而一己之私意难除也诚能先其所难则其易者将不言而自办不先其难而徒然侥幸于其易则虽朝夕谈之不絶于口是亦徒为虚言以快天下之意而已又况此事之失己在隆兴之初不合遽然罢兵讲和遂使晏安酖毒之害日滋日长而坐薪尝胆之志日逺日忘是以数年以来纲维解弛衅孽萌生区区东南事犹有不胜虑者何恢复之可图乎故臣不敢随例迎合苟为大言以欺陛下而所望者则惟欲陛下先以东南之未治为忧而正心克己以正朝廷修政事庶几真实功效可以驯致而不至于别生患害以妨逺图盖所谓善易者不言易而真有志于恢复者果不在于抚剑扺掌之间也论者又或以为陛下深于老佛之学而得其识心见性之妙于古先圣王之道盖有不约而自合者是以不悦于世儒之常谈死法而于当世之务则宁以管商一切功利之说为可取今乃以其所厌饫鄙薄者陈之于前亦见其言愈多而愈不合也臣以为此亦似是而非之论非所以进盛德于日新也彼老子浮屠之说固有疑于圣贤者矣然其实不同者则此以性命为真实而彼以性命为空虚也此以为实故所谓寂然不动者万理粲然于其中而民彛物则无一之不具所谓感而遂通天下之故则必顺其事必循其法而无一事之或差彼以为空则徒知寂灭为乐而不知其为实理之原徒知应物见形而不知其有真妄之别也是以自吾之说而修之则体用一原显微无间而治心修身齐家治国无一事之非理由彼之说则其本末横分中外断絶虽有所谓朗彻灵通虚静明妙者而无所救于灭理乱伦之罪颠倒运用之失也故自古为其学者其初无不似有可喜考其终则诐淫邪遁之见鲜有不作而害于政事者是以程颢常辟之曰自谓穷神知化而不足以开物成务言为无不周徧而实外于伦理穷深极微而不可以入尧舜之道天下之学自非浅陋固滞则必入于此是谓正路之榛芜圣门之蔽塞辟之而后可与入道呜呼此真可谓理到之言惜乎其未有以闻于陛下者使陛下过听髠徒诳妄之说而以为真有合于圣人之道至分治心治身治人以为三术而以儒者之学为最下则臣窃为陛下忧此心之害于政事而惜此说之布于来今也如或未以臣言为然则圣质不为不高学之不为不乆而所以正心修身以及天下者其效果安在也是岂可不思其所以然者而亟反之哉若夫管商功利之说则又陋矣陛下所以取之者则以既斥儒者之道为常谈死法而天下之务日至于前彼浮屠之学又不足以应之是以有味乎彼之言而冀其富国强兵或有近效耳然自行其说至今几年而国日益贫兵日益弱所谓近效者亦未之见而圣贤所传生财之道理财之义文武之怒道德之威则固所以为富强之大而反未有讲之者也岂不误哉今议者徒见老佛之高管商之便而圣贤所传明善诚身齐家治国平天下者初无新奇可喜之说遂以为常谈死法而不足学夫岂知其常谈之中自有妙理死法之中自有活法固非老佛管商之陋所能彷佛其万分也哉伏惟陛下察臣之言以究四说之同异而明辨之则知臣之所言非臣所为之说乃古先圣贤之说非圣贤所为之说乃天经地义自然之理虽以尧舜禹汤文武周孔之圣颜曾伋轲之贤而有所不能违也则于臣之言与夫论者之说其为取舍从违不终日而决矣抑臣于此又窃有感而自悲焉盖臣之得事陛下于今二十有七年矣而于其间得见陛下数不过三自其始见于隆兴之初固尝辄以近习为言矣辛丑再见又尝论之今岁三见而其所言又不过此臣遐方下土田野之人岂有积怨深怒于此曹而固欲攻之以快已私也哉其所以至于屡进不合而不敢悔者区区之意独为国家之计而不敢自为身谋其愚亦可见矣然自顷以来岁月逾迈如川之流一往而不复反不惟臣之苍颜白发已迫迟暮而窃仰天颜亦觉非昔时矣臣之鄙滞固不能别有忠言奇谋以裨圣听而陛下日新之盛德亦未能有以使臣释然而忘其夙昔之忧也则臣于此安得不深有感而重自悲乎身伏衡茅心驰魏阙窃不胜其爱君忧国之诚敢冒万死刳沥肺肝以效野人食芹炙背之献且以自乞其不肖之身焉伏惟陛下哀怜财赦而择其中则非独愚臣之幸实宗社生灵之幸臣熹诚惶诚恐昧死再拜谨言〇行状疏入夜漏下七刻上己就寝亟起秉烛读之终篇年谱杨复曰先生当孝宗初政囊封陛对皆陈复雠之义力辨和议之非其后乃置而不论何哉窃观戊申封事有曰此事之失己在隆兴之初不合遽然罢兵讲和遂使宴安酖毒之志日滋日长卧薪尝胆之志日逺日忘是以数年以来纲维懈弛衅孽萌生区区东南事犹有不胜虑者何恢复之可图乎此所以惓惓独以天下之大本天下之急务为言也又曰大本诚正急务诚修而治效不进国势不强中原不复雠敌不灭臣请伏鈇钺之诛以此言观之先生曷尝忘复雠之义哉但以事不可幸成政必先于自治能如是则复中原灭雠敌之规模己在其中矣]
除主管西太乙宫兼崇政殿说书辞
[行状时上巳有倦勤之意盖将以为燕翼之谋先生尝草奏疏言讲学以正心修身以齐家逺便嬖以敬忠直抑私恩以抗公道明义理以絶神奸择师傅以辅皇储精选任以明体统振纲纪以厉风俗节财用以固邦本修政事以攘夷狄凡十事欲以为新政之助会执政有指道学为邪气者力辞新命除袐阁修撰仍奉外祠遂不果上先生当孝宗朝陛对者三上封事者三其初固以讲学穷理为出治之大原其后则直指天理人欲之分精一克复之义其初固以当世急务一二为言其后封事之上则心术宫禁时政风俗披肝沥胆极其忠鲠盖所望于君父者愈深而其言愈切故于封事之未有曰日月逾迈如川之流一往而不复反不独臣之苍颜白发已迫迟暮而窃仰天颜亦觉非昔时矣忠诚恳恻至今读者犹为之涕下先生进疏虽切孝宗亦开懐容纳武博编摩秘省郎曹之除皆将引以自近守南康持浙东江西之节又知其不可强留而授之至是复有经帷之命先生之尽忠孝宗之受尽言亦不为不遇也然先生进言皆痛诋大臣近习孝宗之眷愈厚而嫉者愈深是以不能一日安其身于朝廷之上而孝宗内禅矣〇文集辞免召命状〇辞免召命奏状〇辞免崇政殿说书奏状]
是岁二月始出太极图说西铭解义以授学者
[文集题太极西铭解后云始余作太极西铭二解未尝敢出以示人也近见儒者多议两书之失或乃未尝通其文义而妄肆诋诃予窃悼焉因出此解以示学徒使广其传庶几读者由辞以得意而知其未可以轻议也淳熙戊申二月已已晦翁题〇文集答吕士瞻书云程先生云涵养于未发之前则可求中于未发之前则不可此语切当不可移易李先生当日用功未知于此两句为如何后学未敢轻议但今当只以程先生之语为正〇答方宾王书云延平行状中语乃是当时所闻其用功之次第今以圣贤之言进修之实验之恐亦自是其一时入处未免更有商量也〇语录道夫言罗先生教学者静坐中看喜怒哀乐未发谓之中未发作何气象李先生以为此意不惟于进学有力兼亦是养心之要而遗书有云既思则是己发昔尝疑其与前所举有碍细思亦甚紧要不可以不考直卿曰此问亦甚切但程先生剖析毫厘体用明白罗先生探索本原洞见道体二者皆有大功于世善观之则亦并行而不相背矣况罗先生于静坐时观之乃其思虑未萌虚灵不昧自有以见其气象则初未害于未发苏季明以求字为问则求非思虑不可伊川所以力辨其差也先生曰虽是如此分解罗先生说终恐做病如明道亦说静坐可以为学谢上蔡亦言多着静不妨此说终是小偏才偏便做病道理自有动时自有静时学者只是敬以直内义以方外见得世间无处不是道理虽至微至小处亦有道理便以道理处之不可专要去静处求所以伊川说只用敬不用静便说得平也是他经厯多故见得恁地正而不偏若以世之大段纷扰人观之若会静得固好若讲学则不可有毫发之偏也如天雄附子冷底人吃也好如要通天下吃便不可〇问先生所作李先生行状云终日危坐以验夫喜怒哀乐之前气象为如何而求所谓中者与伊川之说若不相似曰这处是旧日下得语太重今以伊川语格之则其下工夫处亦是有些子偏只是被李先生静得极了便自见得是有个觉处不似别人今终日危坐只是且收敛在此胜如奔驰若一向如此便似坐禅入定〇问延平欲于未发之前观其气象此与杨氏体验于未发之前者异同如何曰这个亦有些病那体验字是有个思量了便是己发若观时恁着意看便也是己发〇或问延平先生何故验于喜怒哀乐未发之前而求所谓中曰只是要见气象陈后之曰持定良乆亦可见未发气象曰延平即是此意若一向这里又差从释氏去〇或问近见廖子晦言今年见先生问延平先生静坐之说先生颇不以为然不知如何曰这事难说静坐理会道理自不妨只是讨要静坐则不可理会得道理明透自然是静今人都是讨静坐以省事则不可〇问择之云先生作延平行状言黙坐澄心观四者未发以前气象此语如何曰先生亦自说有病后复以问先生云学者不须如此]
十六年已酉六十岁春正月除秘阁修撰依旧主管西京嵩山崇福宫辞职名
[年谱拜祠命辞职名文集辞免秘阁修撰状一]
二月孝宗内禅光宗即位
甲子序大学章句三月戊申序中庸章句
[年谱二书定着已乆犹时加窜改不辍至是以稳洽于心而始序之又各着或问中庸又有辑畧先生微言大义具见二书序中尤学者所当尽心也〇语録大学是为学纲目先通大学立定纲领其它经皆杂说在里许通得大学了去看他经方见得此是格物致知事此是正心诚意事此是修身事此是齐家治国平天下事〇看大学且逐章理会须先读本文念得次将章句来解本文又将或问来参章句须逐一令记得反复寻究待他浃洽既逐段晓得将来统看温寻过这方始是须是靠他这心若一向靠冩的如何得〇 问大学或问曰且从头逐句理会到不通处却看章句或问乃注脚之注脚亦不必深理会〇学者且去熟读大学正文了又仔细看章句或问未要看俟有疑处方可去看〇或问朱敬之有异闻乎曰平常只是在外面听朋友问答或时里面亦只说某病痛处得一日教看大学曰我平生精力尽在此书先须通此方可读书〇说大学启蒙毕因言某一生只看得这两件文字透见得前贤所未到处若使天假之年庶几将许多书逐件看得恁地煞有工夫〇问赵书记欲以先生中庸解锓木如何先生曰公归时烦说与切不可某为人迟钝旋见得旋改一年之内改了数遍不可知又自笑云那得个人如此著述〇解文字下字最难某解书所以未定常常更改者只为无那恰好底字把来看又见不稳当又着改几字所以横渠说命辞为难〇伊川旧日教人先看大学那时未有解说想也看得鹘突而今看批注觉大段分晓了只在仔细去看〇人只说某说大学等不略说使人自致思此大不然人之为学只争个肯与不肯耳他若不肯向这里略亦不解致思他若肯向这一边自然有味愈详愈有味〇文集答许顺之书云大学之说近日多所更定旧说极陋处不少大抵本领不是只管妄作自误误人深为可惧耳〇答吕伯恭书云中庸章句一本上纳〇更有详说一书字多未暇余俟后便寄去有未安者一一条示为幸大学章句并往亦有详说后便寄也〇与张敬夫书云大学中庸章句缘此畧修一过再録上呈然觉其间更有合删处〇答詹帅书云中庸大学旧本己领二书所改尤多中庸序中推本尧舜传授来历添入一段甚详大学格物章中改定用功程度甚明删去辨论冗说极多旧本直是见得未真也]
夏四月复辞职名许之依旧直寳文阁降诏奬谕
[文集辞免状云右熹四月凖尚书省札子以熹辞免秘阁修撰恩命奉圣旨不许辞免仍凖吏部降到告命一道授熹前件职名者误宠横加乃超三级所有告命不敢祗受年谱诏辞云以为宠卿以爵秩不若全卿名节之为尤美也乃上表谢〇文集辞免秘阁修撰状二〇谢依所乞仍旧直寳文阁及赐诏书奬谕表]
闰五月更化覃恩转朝散郎赐绯衣银鱼
秋八月除江南东路转运副使辞
[年谱诏疾速之任任满前来奏事先生以江东漕置司建康奄竖守行宫循习至与监司帅守迭为宾主故不敢受以祖乡田产隶部内辞]
冬十月诏免回避疾速之任复辞
[文集辞免江东运使状一状二]
十一月改知漳州再辞不允始拜命
[行状改知漳州又再以疾辞不许时光宗初政再被除命遂以绍熙元年之任〇文集辞免知漳州状〇辞免知漳州札子]

朱子年谱巻四宝应王懋竑撰
光宗绍熙元年庚戌六十一岁夏四月二十四日到郡首颁礼教
[年谱临漳素号道远比年风俗寖薄先生以民未知礼至有居父母丧而不服衰绖者首下教述古今礼律以开喻之又采古丧葬嫁娶之仪掲以示之命父老解说以训子弟其俗尤崇尚释氏之教男女聚僧庐为传经会女不嫁者私为庵舍以居悉禁之俗为大变时诣学校训诌诸生如南康时其至郡斋请业问难者接之不倦又择士之有行义知廉耻者使列学职为诸生倡语录郡中元自出公牒延郡士黄知录施允寿石洪庆李唐咨林易简杨士训及淳于永嘉徐寓八人入学而张教授与旧职事沮格至是先生下学僚属又有乞留旧有官学正有司只得守法言者不止先生变色厉词曰郡守以承守宣化为职不以簿书财计狱讼为事某初到此未知人物贤否风俗厚薄今己九月矣方知得学校底衰遂欲留意学校所以采访乡评物论延请黄知录以其有恬退之节欲得表率诸生又延请前辈士人同为之表率欲使邦人士子识些向背稍知为善之方与一邦之人共趋士君子之域以体朝廷教养作成之意不谓作之无应弄得来没合杀教授受朝廷之命分教一邦其责任不为不重合当自行规矩而今却容许多无行之人争讼职事人在学枉请官钱都不成学校士人先要识个廉退之节礼义廉耻是谓四维若寡廉鲜耻虽能文要何用某虽不肖深为诸君耻之〇先生熟闻知录赵师虙之为人试之政事又得其实遂首举之其词曰履行深醇持心明恕闻者莫不心服〇道某在漳州初到时教习诸军弓射等事皆无一人能之后分许多军作三番每日轮番入校场挽弓及等者有赏其不及者留在只管挽射及等则止终不及则罢之两月之间翕然都会射及上等者亦多后多留刺以填阙额其有老弱不能者并退罢之〇某为守一日词诉一日着到合是第九日亦词讼某却罢了此日词讼明日是休日今日便刷起一旬之内有未了者一齐都要了大抵做官须是自家常闲吏胥常忙方得若自家被文字来丛了讨头不见吏胥便来作弊做官须是立纲纪纲纪既立都自无事]
奏除属县上供罢科茶钱及蠲减本州岛无额经总制钱凡万余缗
[奏状云将诸州县所认折茶钱罢科荔枝龙眼干钱抱认丰国监铸不足铅本钱七千六十四贯及近年所增经总制无额钱四千七百五十四贯尽与蠲减行状奏除属县无名之赋七百万减经总制钱四百万〇文集乞蠲减漳州上供经总制额等钱状]
条画经界事宜申诸司
[年谱初先生为同安簿己知经界不行之害及改命临漳会臣僚有奏请行于泉漳汀三州者诏监司条具利害以闻监司下其事于州先生既至适与初意合即加访问讲求纤悉毕究以至弓量算造之法尽得其说乃具申诸司以经界行否之利害一经界详畧之利害一又得其必可行之术三将不得行之虑一葢谓田税均则为公私之利否则为害行之详则足为一定之法行之畧则适滋他日之弊故差官置局打量步亩攅造图帐三者皆必可行而三者又各为条画其便宜使之无扰而办但此法之行贫民下户虽所深喜而豪民猾吏皆所不乐喜之者皆困苦单弱无能之人故虽有恳诚而不能以言自达不乐者皆才力辨智有余之人故其所懐虽实私意而善为说辞以惑羣聴恐胁上下务以必济其私而贤士大夫之喜安静厌纷扰者又或不能深察其情而望风沮怯例为不可行之说以助其势此则诚不能无将不得行之势也]
诏相度漳州先行经界秋八月上条奏经界状
[奏状云准省札今臣相度漳州先行经界事须至条画奏闻一推行经界最急之务在于推择官吏欲乞朝廷先令监司一员主其事使择一郡守臣汰其昏缪疲软力不任事者而使郡守察其属县令或不能则择于其任又不能则择于它官一州不足则取于一路见任不足则取于得替待缺之中皆委守臣踏逐申差只以措置经界为名使之审思熟虑于其始而委任责成于其终事毕之后量加旌赏一经界之法打量一事最费功力而纽折算计之法又人所难晓本州岛已差人于邻近州县己行经界去处取会到绍兴年中施行事目及募本州岛旧来有曽经奉行谙晓算法之人选择官吏将来可委者日逐讲究聴候指挥但绍熙年中户部行下打量攒算格式印本未见全文乞照户部根检誊录点对行下一图帐之法始于一保凡山川道路人户田宅顷亩之阔狭水土之髙低当众共定各得其实其十保合为一都诸都合为一县则其图帐但取大界总数而已不必更为诸保诸都之别也今只令役户作草图草帐而官为置纸顾工以造正图正帐専委守倅及所差官会计费用若干具申漕宪于本州岛上供钱内截拨应副则大利可成而民亦不至于烦费矣一绍兴经界打量既毕随亩均产而其产钱不许过郷今恐逐乡产钱祖额本来已有轻重虽一番打量攒算而未足以革其本来轻重不均之弊欲乞特许产钱过乡通县均纽庶几百里之内轻重齐同实为利便一本州岛民间田有产田有官田有职田有学田有常平租课田名色不一而其所纳税租轻重亦各不同奸民猾吏并缘为奸为今之计尽去此等名字只将见在田土打量步亩一概均产每田一亩随九等髙下定计产钱几文而总计一州诸色租税钱米之数却以产钱为母别定等则一例均敷毎产一文纳钱若干米只一仓受纳钱亦一库交收却以到官之数照元分数分隶逐旋拨入诸色仓库除逐年二税造簿之外遇辰戌丑未年逐县令诸乡各造一簿开具本郷所管田数四至步亩等第各注某人管业有典卖则云元系某人管业某年典卖某人见今管业却于后项通结逐一开具某人田若干产钱若干使其首尾相照又造合县都簿一扇类聚诸簿通结逐户田若干亩产钱若干文其有田业散在诸乡者则并就烟爨地分开排总结并随秋料税簿送州印押下县知佐通行収掌人户遇有交易即将契书及两家砧基照乡县簿对行批凿则版图一定而民业有经矣一本州岛更有荒废寺院田产颇多目今并无僧行住持田土为人侵占失陷税赋不少乞特降指挥许命本州岛召人实封请买不惟一时田业有归亦免向后官司税赋因循失陷而又合于韩愈所谓人其人庐其居之意文集与留丞相札子云恭奉圣旨相度经界利病皆是一郡永久利害而经界尤利害之大者所以不避僭率极意尽言不敢少有顾望前郄首鼠两端之意退而讲究巨细本末不敢不尽规摹措画葢已什八九成矣鄙意无他葢以本州岛田税不均隠漏官物动以万计公私田土皆为豪宗大姓诡名冒占而细民产去税存或更受俵寄之租困苦狼狈无所从出州县既失经常之入则遂多方擘画取其所不应取之财以足岁计如诸县之科罚州郡之卖盐是也上下不法莫能相正穷民受害有使人不忍闻者熹自到官葢尝反复讨论欲救其弊而隠实郡计入不支出乃知若不经界实无措手之地所以前此申奏欲得及此秋冬之交早赐行下窃闻庙堂有意施行亦有阳为两可而阴实力沮之者只今己近冬至更五十日即是新春设使便蒙施行亦无日子可以办集矣语录经界即行也安得尽无弊只是十分弊也须革去得九分半所余者一分半分而已今人却情愿受这十分重弊压在头上都不管及至纔有一人理会起便去搜剔那一分半分底弊来瑕疵之以为决不可行如被人少却百贯千贯却不管及被人少却百钱千钱便反到要与理会今人都是这般见识而今分明是有个天下国家无一人肯把做自家物事看〇文集经界申诸司状〇再申诸司状〇条奏经界状]
九月奏劾黄岌罪状
[奏状言县官黄岌怠慢不职専务营私不以国家养兵捕盗为念其土军月粮不为及时交纳致令一寨土兵饥饿狼狈实非细事委是难以存留在任本州岛遂将黄岌与龙岩县主簿对移己申尚书省并诸司照会讫欲望圣断将黄岌重赐施行以为官吏慢令废职不恤军民之戒〇文集按黄岌状]
冬十月以地震及足疾不能赴锡宴自劾仍请祠不允
[行状会朝论欲行泉漳汀三州经界先生初任同安已知经界不行之害至是访事宜择人物以至弓量之法洞见本末遂疏其事上之葢经界法行息争止讼大为民利而占田隠税侵渔贫弱者所不便及具宣徳意榜之通衢则邦人鼓舞而寓公豪石果为异议以沮之遂因地震及足疾不赴锡宴自劾文集与留丞相札子云九月中州境屡有地震之异未及自劾以闻而旧疾发动遍传两足痛楚呻吟不可堪忍以至满散锡宴之日不得少伸臣子归美报上之诚〇又所请罢科茶钱无额经总制钱之属久不蒙开允经界闻亦有阳为两可而阴力沮之者至于按劾弛慢不虔之吏诸司又不主张甚有已行取勘而无故自引罢者如此使熹宁复更有颜面可临吏民已具奏牒乞从罢黜而并以此私布腹心于下执事伏惟少赐矜怜复得奉祠则又千万之幸也]
刋四经四子书于郡
[年谱壬辰奉以告诸先圣各为说系于后以晓世之学者文集书临漳所刋四经后易诗书世传孔安国尚书序言伏生口传书二十八篇尧典皋陶谟禹贡甘誓汤誓盘庚髙宗肜日西伯戡黎微子牧誓洪范金縢大诰康诰酒诰梓材召诰洛诰多士无逸君奭多方立政顾命吕刑文侯之命费誓秦誓孔子壁中书増多二十五篇大禹谟五子之歌胤征仲虺之诰汤诰伊训太甲上太甲中太甲下咸有一徳说命上说命中说命下泰誓上泰誓中泰誓下武臣旅獒微子之命蔡仲之命周官君陈毕命君牙问命分伏生书中四篇为九篇又増多五篇舜典益稷盘庚中盘庚下康王之诰并序一篇合之凡五十九篇及安国作传遂引序以冠其篇首而定为五十八篇今世所行公私版本是也然汉儒以伏生之书为今文而谓安国之书为古文以今考之则今文多艰涩而古文反平易或者以为今文自伏生女子口授晁错时失之则先秦古书所引之文皆己如此或者以为纪录之实语难工而润色之雅词易好则暗诵者不应偏得所难而考文者反専得其所易是皆有不可知者至诸序之文或颇与经不合如康诰酒诰梓材之类而安国之序又絶不类西京文字亦皆可疑独诸序之本不先经则赖安国之序而可见故今别定此本一以诸篇本文为经而复合序篇于后使览者得见圣经之旧而不乱乎诸儒之说又论其所以不可知者如此使读者姑务沉潜反复乎其所易而不必穿凿傅会于其所难者云绍熙庚戌十月〇春秋熹之先君子好左氏书毎夕读之必尽一巻乃就寝故熹自幼未受学时己耳熟焉及长稍从诸先生长者问春秋义例时亦窥其一二大者而终不能有以自信于其心以故未尝敢辄措一词于其间而独于其君臣父子大伦大法之际为有感也近刻易诗书于郡帑易用吕氏本古经传十二篇而绌诗书之序置之经后以晓当世使得复见古书之旧而不锢于后世诸儒之说顾三礼体大未能绪正独念春秋大训圣笔所刋不敢废塞而河南卲氏皇极经世学又以易诗书春秋为皇帝王覇之书尤不可以不备乃复出左氏经文别为一书以踵三经之后其公榖二经所以异者类多人名地名而非大义之所系故不能悉具异时有能放吕公之法而为三经之音训者尚有以成吾之志也哉书临漳所刋四子后圣人作经以诏后世将使读者诵其文思其义有以知事理之当然见道义之全体而身力行之以入圣贤之域也其言虽约而天下之故幽明巨细靡不该焉欲求道以入徳者舍此为无所用其心矣然去圣既逺讲诵失传自其象数名物训诂凡例之间老师宿儒尚有不能知者况于新学小生骤而读之是亦安能遽有以得其大指要归也哉故河南程夫子之教人必先使之用力乎大学论语中庸孟子之言然后及乎六经葢其难易逺近大小之序固如此而不可乱也故今刻四古经而遂及乎此四书者以先后之且考旧闻为之音训以便观者又悉着凡程子之言及于此者附于其后以见读之之法学者得以览焉抑尝妄为中庸虽七篇之所自出然读者不先于孟子而遽及之则亦非所以为入道之渐也因窃并记于此云绍熙改元腊月〇文集刋四经成告先圣文〇年谱按语录云某如今方见得圣人一言一字不吾欺只今六十一岁方理会得恁地又云熹觉得今年方无疑〇某当初讲学也岂意到这里幸而天假之年许多道理在这里今年颇觉胜似去年去年胜似前年〇先生教人以大学语孟中庸为入道之序而后及诸经以为不先乎大学则无以提纲挈领而尽语孟之精微不参之语孟则无以融会贯通而极中庸之旨趣然不会其极于中庸则又何以建立大本经纶大经而读天下之书论天下之事哉其于读书也必使之辨其音释正其章句玩其辞求其善研精覃思以究其所难知平心易气以验其所自得然为已务实辨别义利毋自欺谨其独之戒未尝不三致意焉]
列上释奠礼仪
[年谱先是南康淮礼部符下政和五礼祭祀仪式其中未有详备又朝廷编类臣民礼仪镂板颁降亦恐有未详备处乞更増修事未施行至是乃复列上释奠礼仪数事且移书礼官乃得颇为讨究则淳熙所镂之板己不复存后乃得于老吏之家又以议论不一越再岁始能定议得请施行而主其事者适徙他官遂格不下〇别集申礼部检状]
十一月诏先将漳州经界措置施行
[申状云尚书省十二月二日札子福建转运提刑提举司奏相度到泉漳汀三州经界十一月二十六日降指挥先将漳州措置施行行状冬有旨先行漳州经界南方春早事己无及明年属有嗣子之丧再请奉祠其后经界竟报罢语录问欲行经界本末曰本一官员姓唐上殿论及此寻行下漳泉二州相度本州岛以为可行而泉州颜尚书操两可之说致庙堂疑贰却是因黄伯耆再论上如其请实时付出三省宰执奏请又止且行于漳州]
二年辛亥六十二岁春正月申转运司经界乞候冬季打量
[申状云正月九日准省札十一月降指挥先将漳州经界措置施行熹自去年累次申请欲于秋成之后即便打量东作之前次第了毕目今虽是正月中句然闽南地暖纔及冬春之交民间己是耕犂若于此时施行不惟有妨农务而春月雨水常多原野泥泞恐亦难得应期了毕欲望使司详酌其宜特赐敷奏许俟七月一日方行差十月一日然后打量文集与留丞相札子云经界已被漕檄闻命之日己是正初农事方兴不容措手己申漕司乞候十月一日打量矣其合预行措置事件则目今不住施行讲究令益精审以俟及期而行但此事之行虽细民之所愿欲而豪家右族倚势并兼者恶其害己莫不阴谋诡计思有以动揺未知此八九月之间事体又复何如更愿丞相深察其情而以天下至公之理栽之有以终恵此邦之人而不随于腾口间说之计则如熹等辈尚得以効奔走而徼幸于有成如其不然则当以微罪自劾而归不敢游丞相陶钧之内矣年谱宰相留正泉人也其里党多以为不可行先生与书再三切言之有旨先行漳州经界而己是春初事己无及二月先生以子丧乞祠去郡冬十月漳州进士吴禹圭讼其扰人诏寝其事而三州经界讫不行]
奏请褒东溪髙公登直节
[年谱髙东溪先生名登漳浦人为古县令以直言忤秦桧削官徙容州死旧有祠郡学中先生为之记至是奏请于朝昭雪褒赠以旌其直节〇文集与留丞相书云髙古县特蒙主张得被仁圣漏泉之泽九原忠愤一旦获伸丞相所以褒显忠直摈抑奸谀之意不但施之今日周行之间所劝多矣〇文集乞褒录髙登状]
二月以嗣子丧请祠
[年谱正月癸酉长子塾卒于婺州报至即以继体服斩衰丐祠归治丧葬]
奏荐知龙溪县翁徳广
[奏状言徳广天资刚直才气老成不为赫赫可喜之名而有恳恳爱民之实察其施为庶几乎古之循吏者欲望圣慈特与升擢差遣以为官吏勤事爱民之劝文集与留丞相书云龙溪亦蒙収召之恩始望葢不及此〇文集荐知龙溪县翁徳广状]
三月复除秘阁修撰主管南京鸿庆宫
[行状属有嗣子之丧再请奉嗣除秘阁修撰主管南京鸿庆宫语录先生以丧嫡子丐祠甚坚当路者又以经界一奏先生持之力虽已报行而终以不便己为病幸其有是请也亟启从之]
夏四月二十九日去郡辞职名
[年谱先生去郡即辞免职名葢上初政尝申孝宗是命力辞得请己降褒诏难以复受故再辞焉〇先生在临漳仅及一期以南陬敝陋之俗骤承道徳正大之化始虽有欣然慕而亦有愕然疑哗然毁者越半年后人心方肃然以定僚属厉志节而不敢恣所欲仕族奉绳检而不敢干以私胥徒易虑而不敢行奸豪猾敛踪而不敢冒法平时习浮屠为传经礼塔朝岳之会者在在皆为之屏息平时附鬼为妖迎游于街衢而抄掠于闾巷亦皆相视敛戢不敢辄举良家子女从空门者各闭精庐或复人道之常四境狗盗之民亦望风奔遁改复生业至是及期正尔安息先生之化而先生行矣岂不深可恨哉〇文集辞免秘阁修撰状一]
五月归次建阳寓同繇桥
[文集与留丞相书云以四月二十六日解罢郡事越三日发临漳五月二十四日遂扺建阳〇答吴伯丰书云此间寓居近市人事应接倍于山问今不复成归五夫见就此谋卜居己买得人旧屋明年可移目今且架一小书楼更旬月可毕工也]
秋七月复辞职名不允乃拜命
[文集辞免秘阁修撰状二]
九月除荆湖南路转运副使辞不允冬十二月复辞以经界不行自劾
[文集辞免湖南运使状一状二〇文集与留丞相书云蒙埀谕深以士大夫之朋党为患此古今之通病诚上之人所当疾也然熹尝谓朋党之祸止于缙绅而古之恶朋党而欲去之者往往至于亡人之国葢不察其贤否忠邪而惟党之务去则彼小人之巧于自谋者必将有以自葢其迹而君子持其公心直道无所回互往往反为所挤而目以为党汉唐绍圣之巳事今未逺也熹虽至愚伏读丞相所赐之书知丞相爱君忧国之心无一言一字不出于至诚恻怛此天下之贤人君子所以相率而愿附于下风也而未能不以朋党为虑熹恐丞相或未深以天下之贤否忠邪为己任是以上之所以告于君者未能使之判然不疑于君子小人之分下之所以行于进退予夺者未能有以服天下之心慰天下之望而阴邪谗贼常若反有侵凌干犯之势也夫杜门自守孤立无朋者此一介之行也延纳贤能黜退奸险合天下之人以济天下之事者宰相之职也奚必以无党者为是而有党者为非耶夫以丞相今日之所处无党则无党矣而使小人之道日长君子之道日消天下之虑将有不可胜言者则丞相安得辞其责哉熹不胜愚者之虑愿丞相先以分别贤否忠邪为己任其果贤且忠耶则显然进之惟恐其党之不众而无与共图天下之事也其果奸且邪耶则显然黜之惟恐其去之不尽而有以害吾用贤之功也不惟不疾君子之为党而不惮以身为之党不惟不惮以身为之党是又将引其君以为党而不惮也如此则天下之事其庻几乎前年逐二諌官去年逐一御史近闻又逐一諌官矣上下不交而天下将至于无邦丞相不此之虑而虑士大夫之为党其亦误矣〇又与留丞相书云抑又闻之天下事势有消长宾主之不同以易而言方其复而长也一阳为主于下而五阴莫之能遏及其姤而消也五龙天矫于上而不足以当一阴羸豕蹢躅之孚甚可畏也丞相观于今日之势孰为主而方长乎孰为客而方消乎孰能制人而孰为制于人者乎于是焉而汲汲乎以求天下之贤以自助使之更进迭入日陈安危治乱之明戒以开上心排抑阴邪无使主势小倾而陷入其党尚恐后时而无及于事不精而未免有失亦何遽至预忧其分别太甚而为异日之患乎〇又与留丞相书云愿丞相深观大易阴阳消长否泰往来之变谨察君子小人之分而公进退之毋为调停之说所误使忠言日闻圣徳日新而天下之人真享富寿康宁之福朝廷之上真见平平荡荡之风则衰病之躯老死邱壑无所憾矣如于忠邪之分察之有未明消长之戒信之有未笃而又以一身利害之私参错乎其间则今所谓持平者是乃所以深助小人之势以为君子之病将见彼党日甚此势日孤天下之事将有不可为者丞相虽欲奉身而退穷胜事而乐清时亦不得辞后世良史之责矣熹不胜感徳之至辄复冒昧言之伏惟恕其狂妄而采其千虑之一得焉]
是岁与永嘉陈君举论学
[年谱先生往岁闻永嘉陈傅良君举尝有诗说以书问之至是遣书来报云来征诗说年来或与士友言之未尝落笔愚见欲以雅颂之音箫勺羣慝训诂章句付之诸生又谓二十年间闻见异同无从就正问欲以书叩之念长者前有长乐之争后有临川之辨至如永康往还动数千言更相切磋未见其益而学者转相夸毗浸失本旨葢刻划太精颇伤简易矜持已甚反涉吝骄以此益觉书不能宣要须请见究此衷曲耳先生答云尝谓人之为学若从平实地工循序加功则其目前虽未见日计之益而积累工夫渐见端绪自然不假用意装点不待用力支撑而圣贤之心义理之实必皆有以见其确然而不可易者至于讲论之际心即是口口即是心岂容别生计较依违迁就以为谐俗自便之计耶今人为学既己过髙而伤巧是以其说常至于依违迁就而无所分别葢其胸中未能无纤芥之疑有以致然非独以避咎之故而后诡于词也若熹之愚自信己笃向来之辨虽至于遭谗取辱然至于今日此心耿耿犹恨其言之未尽不足以畅彼此之懐合异同之趣而不敢以为悔也不识髙明何以教之惟尽言无隠使得反复其说千万幸甚老病幽忧死亡无日念此大事非一人私说一朝浅计而终无面写之期是以冒致愚悃向风引领不胜驰情文集又与陈君举书云前书所扣未蒙开示然愚悃之未能尽发于言者亦多毎恨无由得遂倾倒以求镌切近曹器之来访乃得为道曲折计其复趋函丈必以布露敢丐髙明少埀采释其未然者痛掊击之庶有以得其真是之归上不失列圣传授之统下使天下之为道术者得定于一非细事也惟执事图之语录君举得书云更望以雅颂之音消铄羣慝首章训诂付之诸生问他如何是雅颂之音今只有雅颂之词在更没理会又去那里讨雅颂之音便都只是瞒人又谓某前番不合与林黄中陆子静诸人辨以为相与诘难竟无深益葢刻划太精颇伤易简矜持己甚反渉吝骄不知更何如方是深益若孟子之辟杨墨也只得恁地辟他说刻划太精便只是某不合说得太分晓不似他只恁地含糊他是理会不得被众人拥从又不肯道我不识又不得不说说又不识所以不肯索性开口道只个是甚物事又只恁鹘突了又曰他那得似子静子静却是见得个道理却成一部禅他和禅也识不得〇今永嘉又自说一种学问更没头没尾又不及金溪大抵都说一载〇话终不说破是个甚么然皆以道义先觉自处以此传授君举到湘中一妆妆尽南轩门人胡季随亦从之问学某向见季随固知其不能自立其胸中自空空无主人所以谗闻他人之说便动〇文集答叶正则书云向来相见之日甚浅而荷相与之意甚深中间寓舍并坐移晷观左右之意若欲有所言者而竟嗫嚅不能出口前书疏往来虽复少见锋颖而亦未能彼此倾倒以求实是之归但见士子传诵所著书及答问书尺类多笼罩包藏之语不惟他人所不解意者左右亦自未能晓然于心而无所疑也世哀道微以学为讳上下相狥识见议论日益卑下彼既不足言矣而吾党之为学者又皆草率茍简未曽畧识道义规模工夫次第便以己见抟量凑合撰出一般说话髙自标置下视古人及考其实则全是含糊影响之言不敢分明道着实处窃料其心岂无所凝只是已作如此声势不可复谓有所不知遂不免一向自瞒强作撑柱只要如此鹘突将去究竟成就得何事业未论后世只今日旁观便须有人识破未论他人只自家方寸如何得安穏耶如来书所谓在荆州无事看佛书乃知世外瓌竒之说本不能与治道相乱所以参杂辨争亦是读者不深考尔此殊可骇不谓正则乃作如此语话也中间得君举书亦深以讲究辨切为不然此葢无他只是自家不曽见得亲切端的不容有毫厘之差处故作此见耳欲得会面相与剧谈庶几彼此尽情吐露寻一个是处大家讲究到底大开眼看觑大开口说话分明去取直截剖判不须得如此遮前掩后似说不说做三日新妇子模様不亦快哉孟子自许虽行覇王之事而不动其心究其根原乃只在识破诐淫邪遁四种病处今之学者不惟不能识此而其所做家计窠窟乃反在此四种病中便欲将此见识判断古今议论圣贤岂不误哉相望千里死亡无日因书聊复一言不识明者以为何如然勿示人恐又起闹无益而有损也〇答项平父书云中间得叶正则书亦方似此依违笼罩而自处甚髙不自知其浅陋殊可怜悯以书告之久不得报恐未必能堪此苦口也〇语録陆子静分明是禅但却成一个行户尚有个据处如叶正则说则只是教人都晓不得尝得一书来言世间有一般魁伟底道理自不乱于三纲五常既说不乱三纲五常又说别是个魁伟底道理却是个甚么物事也是乱道他不说破笼统恁地说以谩人及人理会得来都无效验时他又说你是未晓到这里他自也不晓得他之说最误人世间呆人被他瞒不自知〇叶正则说话只是杜撰看他进巻可知大畧〇叶正则作文论事全不知些着实利害只虚论]
三年壬子六十三岁春二月有旨趣之任复辞并请补祠秩许之
[年谱诏漳州经界议行己久湖南使节事不相关可疾速之任先生犹以补祠秩为请遂许之〇文集辞免湖南运使状二]
始筑室于建阳之考亭
[年谱先是韦斋尝过其地爱之书日记曰考亭溪山清邃可以卜居至是卒成韦斋之志迁焉以六月落成而居之〇文集告家庙文云熹罪及不天幼失所怙祇奉遗训往依诸刘卜葬卜居亦既累岁时移事改存没未安乃眷此郷实亦皇考所尝爱赏而欲卜居之地今既定宅敢伸虔告以妥祖考之灵]
冬十二月除知静江府广南西路经界安抚使辞
[文集与留丞相札子云春间蒙恩获安祠馆感戴葢不胜言今者曽未逾年又叨除目付以一路军民之寄此葢某官爱惜人材不忍使其终身弃于无用之地故以及此而熹衰病益侵精神益耗自度实难冒受以误使令之意已具状辞免欲望钧慈特与将工令熹终满今任祠禄之后别聴指挥〇文集辞免知静江府状一]
是岁孟子要畧成
[语录敬之问看要畧见先生所说孟子皆归之仁义如说信反以后诸处皆然曰是他见得这道理通透见得里面本来都无别物事只有个仁义到得说将出都离这个不得不是要安排如此〇因整要畧谓孟子发明许多道理都尽自此外更无别法思维这个先从性看看得这个物事破了然后看入里面去终不甚费力要知虽有此数十条是古人己说过不得不与他理会到得做工夫时却不用得许多难得勇猛底人直截便做将去〇敬之问要指不取杞柳一章曰此章自分晓无可玩索不用人亦可却是生之谓性一叚难晓说得来反恐鹘突故不编入〇问孟子首章先剖判个天理人欲令人晓得其托始之意甚明先生所编要畧却是要从源头说来所以不同曰某向时编此书今看来亦不必只孟子便直恁分晓示人自是好了]
四年癸丑六十四岁春正月有旨趣之任复辞
[辞免状二云右熹正月二十三日凖正月七日尚书省札子以熹辞免知静江府恩命正月六日奉圣旨不许辞免依己降指挥疾速之任熹前状所陈委曲详尽不谓未蒙照察申命益严是敢昧死复有陈述伏惟朝廷再为开陈收回误恩复还旧秩不胜祈恳激切之至〇文集辞免知静江府状二]
二月差主管南京鸿庆宫
冬十二月除知潭州荆湖南路安抚使辞
[年谱或传是冬使人自金国回敌问南朝朱先生安在答以见己擢用归白庙堂遂有是除先生以辞逺就近不为无嫌力辞〇告辞云十国为连师帅是寄矧长沙据湖湘上游赐履甚广视邦选侯尤难其人以尔学古粹深风节峻特可以为世之师仁心仁闻威惠孚洽可以为世之帅兼是二者往临藩方声望所加列城耸服儒先相望士气方振尔其为朕教之楚俗虽安尚有凋瘵尔其为朕抚之典刑所存奚事多训时绍熙四年十二月某日中书舍人楼钥行词文集与留丞相书云熹迂阔鄙儒多致龃龉相公曽未识其面目乃于秉钧之初首加拔用到官一年有请必遂如褒赠漳浦髙公减免经总制钱之属皆前日守臣屡请而不得者是相公于熹知之不为不深而于漳之士民爱之不为不厚矣至于经界一事乃独屡上而不报至其甚不得己而阳许之则又多为疑贰之言以来谗贼之口曽不一年而卒罢之则熹于是始疑相公所以知熹者不若其于乡里小儿之深所以爱夫漳之士民者不如其于琐琐姻娅之厚而匹夫之志因以慨然自知其决不可以复入相公之门矣是以湖南广西再命再辞葢不惟以粗伸己志亦庶几阴以解谢临漳千里狼狈失业之民也今相公郊居累月一日来归复首以不肖之姓名言于上前付以湖南一路之寄圣主以相公之言为重即使出命君相之恩隆厚若此自当黾勉拜命以称所蒙而熹之私心反复思之终以前事有未能忘者夫宰相以得士为功下士为难而士之所守乃以不自失为贵今相公之得士如此下士如此己为盛美若又能容熹使不自失其所守则是古人所谓人有其宝者亦何必使之回面污行而为终身之羞哉抑今日之势天意虽若暂回而恐未固祸机虽若暂息而恐未除事会之来乃有大于漳州之经界者矣愿相公深以前事为戒公其心逺其虑毋使天下之士贤于熹者复有所激而不肯出于门墙则熹今日之言犹未为无以报徳也语录过甲寅年见先生闻朋辈说昨岁金人问使人云南朝朱先生出处如何归白庙堂所以得帅长沙之命〇文集辞免知潭州状一]
五年甲寅六十五岁春正月复辞二月有旨趣之任
[年谱黄裳为嘉王府翊善自以学不及先生乞召为宫僚王府直讲彭龟年亦为大臣言之留正曰正非不知某但其性刚到此不合反为累耳先生方再辞有旨长沙巨屏得贤为重往祇成命毋执谦让可依己降指挥疾速之任会洞獠侵扰属郡恐其滋炽遂拜命四月启行〇文集辞免知潭州状二]
夏五月五日至镇
[年谱在途所次老穉携扶来观夹道填拥几不可行长沙士子夙知向学及邻郡数百里间学子云集先生诲诱不倦坐席至不能容溢于户外士俗欢动]
洞獠侵扰属郡遣使谕降之
[年谱猺人蒲来矢出省地作过或荐军校田升可用先生召问之以为可招期以某日不俘以来将斩汝升即以数十辈驰往取文书粗若告身者数通自随谕以祸福来矢喜聴命遂并其妻子俘以至官给衣冠引赦不诛]
奏劾将官陆景任
[奏状言潭州东南第八将从事郎陆景任病患尫羸不能行立兵官职事难以倚仗欲乞改与宫观差遣别选材武前来充职庶几军务不致废弛〇文集奏劾陆景任状]
祭南轩张公祠
[文集祭张敬夫城南祠文〇祭南轩墓文]
修复岳麓书院
[委教授牒云本州岛州学之外复置岳麓书院本为有志之士求师取友以为优游肄业之地故前帅忠肃刘公特因旧基复创新馆延请故侍讲张公先生往来其间使四方来学之士得以传道授业解惑焉而比年以来师道凌夷讲论废息士气不振议者惜之当职叨冒假守到官两月困于簿书未及一往除己请到醴陵黎君贡士充讲书职事与学录郑贡士同行措置外今议别置额外学生十员以处四方游学之士其廪给依州学则例更不补试聴候当职考察搜访径行拨入凡使为学者知所当务不専在于区区课试之间实非小补牒教授及帖书院照会施行年谱先生穷日之力治郡事甚劳夜则与诸生讲论随问而答畧无倦色多训以切已务实毋厌卑近而慕髙逺恳恻至到闻者感动〇文集委教授措置岳麓书院牒]
申请飞虎军隶本州岛节制从之
[年谱申教令严武偹以飞虎军人为百姓害郡不能禁且本路别无军马惟頼飞虎军以壮声势而乃遥隶襄阳不便遂有是请〇文集乞拨飞虎军隶湖南安抚司札子]
六月申乞放归田里
[年谱时孝宗升遐先生哀恸不能自胜又闻光宗以疾不能执丧中外汹汹益忧惧遂申省乞放归田里言天下国家所以长久安宁惟赖朝廷三纲五常之教有以建立修明于上然后守藩述职之臣有以禀承宣布于下所以内外相维小大顺序虽有强猾奸宄之人无所逞其志而为乱不然则以一介书生强而置诸数千百里军民之上彼亦何所凭恃而能服其众哉熹虽至愚自知甚审而亦粗尝窃窥古今治乱安危存亡之变矣诚恐朽钝之余不堪今日方面之寄兼以近奉大行寿皇圣帝遗诰攀号不逮迷闷陨絶自觉精力亦难支吾欲望朝廷特赐敷奏放归田里行状又草封事极言父子天性不应以小嫌废彛伦言颇切直会今上即位不果上〇文集乞放归田里状]
秋七月光宗内禅宁宗即位召赴行在奏事辞
[宋史宁宗本纪云七月庚午召秘阁修撰知潭州朱熹诣行在年谱宁宗即位赵汝愚首荐先生及陈傅良有旨赴行在奏事先生行且辞先是蜀人黄裳为嘉邸翊善善讲说开导上学顿进一日光宗宣谕云嘉王进学皆卿之力裳谢因进曰若欲进徳修业追踪古先哲王则须寻天下第一人乃可光宗问为谁对曰朱某彭龟年继为宫僚因讲鲁庄公不能制其母云母不可制当制其侍御仆从上问此谁之说曰朱某之说自后毎讲必问朱某之说云何葢倾心已久故履位之初首加召用〇行状上在潜邸闻先生名每恨不得先生为本宫讲官至是首召奏事〇文集辞免召命状]
立忠节庙
[年谱东晋王敦之乱湘州刺史谯闵王司马承起兵讨贼不克而死绍兴初金人犯顺通判潭州事孟彦卿赵民彦督兵迎战临阵遇害城陷之日将军刘玠兵官赵聿之巷战骂贼不屈而死五人皆以忠节殁于王事而从前未有庙貌乃牒本州岛于城隍庙内创立祠堂象五人者又考谯王本传并象其参谋数人立侍左右各立位版记其官职姓名奉祀如法后赴阙奏事特请于朝赐庙额曰忠节〇文集乞潭州谯王等庙额状]
考正释奠礼仪行于郡
[年谱先是漳州任内列上释奠礼仪己条奏得请施行而复格不下至是前太常博士詹元善还为太常少卿始复取往年所被勅命下之本郡吏文重复繁冗几不可读且曰属有大典礼未遑徧下诸州先生以召还奏事行有日矣又苦目病乃力疾躬为钩校删剔猥杂定为数条以附州案俾移学宫府属县且关帅司并下廵内诸州仅毕而行未几元善补外而奉常亦不复下其书他州矣〇文集书释奠申明指挥后]
八月赴行在
[年谱先生行至宜春门人刘黻遮道请见曰先生此行上虚心以待敢问其道何先先生曰今日之事非大更改不足以悦天意服人心必有恶衣服菲饮食卑宫室之志而不敢以天子之位为乐然后庶几积诚尽孝黙通潜格天人和同方可有为其事大其体重以言乎辅赞之功则非吾之所任以言乎启沃之道则非吾之敢当然天下无不可为之时人主无不可进之善以天子之命召藩臣当不俟驾而往吾知竭吾诚尽吾力耳外此非吾所能预计也]
除焕章阁待制兼侍讲再辞不允仍趣前来供职
[宋史寜宗本纪云八月癸已以朱熹为焕章阁待制兼侍讲年谱先生辞奏事之命两旬不报遂东归道中忽被除命以为超躐不次之除难以祗受乞以旧官奉祠辞者至再且云陛下嗣位之初方将一新庶政所宜爱惜名器不可轻以假人若使侥幸之门一开岂可复塞至于博延儒臣专意讲学葢将求所以深得亲欢者为建极导民之本思所以大振朝纲者为防微虑逺之图顾问之臣实资辅养用人或谬所系非轻葢先生在道闻南内朝礼尚阙近习己有用事者故预有是言〇告词云朕初承大统未暇他图首辟经帷详延学士眷儒宗之在外颁召节以趣归径登从班以重吾道具位朱熹发六经之藴穷百氏之源其在两朝未为不用至今四海犹谓多竒擢之次对之班处以迩英之列若程颐之在元佑若尹焞之于绍兴副吾尊徳乐义之诚究尔正心诚意之说岂惟慰满于士论且将増益于朕躬非不知政化方行师垣有頼试望之于冯翊不如寘之本朝召贾傅于长沙自当接以前席慰兹渇想望尔遄驱时绍熙五年八月某日黄繇行词文集奏状二云臣昨辞召命己被疾速前来供职指挥今兹祈免诏除又奉不允之诏不敢更有留滞见已一面起离信州前路聴候处分〇答蔡季通书云至临江忽被改除之命超越非常不敢当也始者犹欲且归里中未决今既如此又得朝士书皆云召旨乃出上意亲批且屡问及不可不来又云主上虚心好学增置讲员广立程课深有愿治之意果如此实国家万万无疆之休义不可不往遂自临川改趋信上以俟辞免之报〇文集辞免焕章阁待制侍讲奏状一奏状二]
九月奏乞带元官职奏事
[奏状云次对异恩无故超授在臣私分实难自安是以彷徨未敢实受今来复凖前项圣旨己即日起发前去外欲乞到日许臣且依七月十一日己降指挥带元官职诣阙奏事所有新除却俟面奏辞免别聴处分〇文集辞免焕章阁待制侍讲乞且带元官职诣阙奏状二]
晦丁亥至自潭州次于郊外
[年谱先是先生行至上饶闻以内批逐首相有忧色学者问其故先生曰大臣进退亦当存其体貌岂宜如此或谓此葢庙堂之意先生曰何不风其请去而后许之上新立岂可导之使轻逐大臣耶及至六和塔永嘉诸贤俱集各陈所欲施行之策纷然不决先生曰彼方为几我方为肉何暇议及此哉葢是时近习用事御笔指挥皆己有端故先生忧之]
冬十月已丑入国门申省乞带元官职奏事
[文集申省状]
辛卯奏事行宫便殿
[年谱首言乃者天运艰难国有大咎天变为之见于上地变为之作于下人情为之哀恫怫鬰而皆有离叛散乱之心此所谓天下之大变而不可以常理处焉者也太皇太后躬定大策皇帝陛下寅绍丕图不越须臾之顷而乡之危者安离者合天下之势翕然而大定亦可谓处之以权而不失其正矣然自顷至今亦既三月而天变未尽消地变未尽弭君亲之心未尽欢学士大夫羣黎百姓或反不能无疑于逆顺名实之际至于祸乱之本又已伏于冥冥之中特待时而动耳臣虽至愚亦知窃为陛下忧之然犹有可可诿者亦曰陛下之心前日未尝有求位之计今日未尝忘思亲之懐而己尔此则所谓道心微妙之全体天理发用之本然而所以行权而不失其正之根本也诚即是心以充之则孔子所谓求仁得仁而无怨孟子所谓终身欣然乐而忘天下者有以知陛下之不难矣借曰天命神器不可以无传宗庙社稷不可以无奉则转祸为福易危为安亦岂可以舍此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦可正大本可立矣陛下诚能动心忍性深自抑陨所以自处常如前日未尝有位之时内自宫掖燕私之奉服食器用之须不敢一毫有加于潜邸之旧外至百辟多仪之享恩泽匪颁之式不敢一日而全享乎万乗之尊专务积其诚意期以格乎亲心然后浚发徳音痛自克责严饬羽卫益勤问安视膳之行十日一至而不得见则继以五日五日一至而不得见则继以三日三日而不得见则二日而一至以至于无一日而不一至焉俯伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之疑不涣然而氷释则臣不信也若夫灾异之变祸乱之机有未尽去则又在陛下凝神恭黙深监古先日与大臣讲求政理可否相济唯是之从必使发号施令无一不出乎朝廷进退人材无一不合乎公论不为徧聴以启私门则圣徳日新圣治日起而天人之应不得违衅孽之萌不得作矣今日之计莫大于此惟深留圣意而亟图之次言为学之道莫先于穷理穷理之要必在于读书读书之法莫贵于循序而致精而致精之本则又在于居敬而持志此不易之理也夫天下之事莫不有理为君臣者有君臣之理为父子者有父子之理为夫妇为兄弟为朋友以至于出入起居应事接物之际亦莫不各有理焉有以穷之则自君臣之大以至事物之微莫不知其所以然与其所当然而亡纤芥之疑善则从之恶则去之而无毫髪之累此为学所以莫先于穷理也至论天下之理则要妙精微各有攸当亘古亘今不可移易唯古之圣人为能尽之而其所行所言无不可为天下后世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其粲然之迹必然之效葢莫不具于经训史册之中欲穷天下之理而不即是以求之则是正墙面而立尔此穷理所以必在乎读书也若夫读书则其不好之者固怠忽间断而无所成矣其好之者又不免乎贪多而务广往往未启其端而遽已欲探具终未究乎此而忽己志在乎彼是以虽复终日勤劳不得休息而意绪忽忽常若有所奔趋廹逐而无从容涵泳之乐是又安能深信自得常久不厌以异于彼之怠忽间断而无所成者哉孔子所谓欲速则不达孟子所谓进鋭者退速正谓此也诚能鉴此而有以反之则心潜于一久而不移而所读之书文意接连血脉贯通自然渐渍浃洽心与理会而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞扬以徇物欲于躯殻之外则一身无主万事无纲虽其俯仰顾盻之间葢己不自觉其身之所在而况能反复圣言参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严恭寅畏常存此心使其终日俨然不为物欲之所侵乱则以之读书以之观理将无所往而不通以之应事以之接物将无所处而不当矣此居敬持志所以为读书之本也此数语者皆愚臣平生为学艰难辛苦己试之效窃意圣贤复生所以教人不过如此不独布衣韦带之士所当从事葢虽帝王之学殆亦无以易之伏惟圣明深赐省览试以其说验之于身蚤寤晨兴无忘今日之志而自强不息以缉熙于光明于以着明人主讲学之效卓然为万世帝王之标凖则臣虽退伏田野与世长辞有余荣矣又言湖南岁计入少出多官吏往往茍逭目前多方趣办尚且入不支出公私俱困若更差到诸班换授归正杂流补官之人复有増加愈见逼迫无以为计欲望圣慈特诏本路帅臣监司诸郡并行均节痛加退减指定奏闻庶几州得以恤其县县得以寛其民而有不奉诏者亦无以逃其罪矣又言湖南州郡从前边防全无措置因令州守臣条画到移置寨栅増拨戍兵利害数条己经具奏欲望明诏大臣早赐处分俾所司公共相度从长区处庶为一分永久之利又言潭州城壁剥落摧圮乞行下计度修筑以为永久不虞之备]
面辞待制侍讲不允
[文集甲寅行宫便殿奏札一奏札二奏札三奏札四奏札五〇辞免待制侍讲面奏札子]
壬辰申省辞待制职名乞改作说书差遣
[申省言昨具札子面奏辞免新除奉旨不允熹已仰体圣意不敢力辞讲筵职事第以未得进说先受厚恩万一异时未有报効而疾病发作不可支吾遂窃侍从职名而去则熹之愚死有余罪欲望朝廷特为开陈与免待制职名改作说书差遣容熹即日拜命供职不敢数具奏状上劳圣览谨具状申尚书省文集辞免待制改作说书状]
丁酉奉御笔不允乃拜命系御供职
[行状既对面辞待制侍讲不许翌日又辞待制职名改作说书差遣上手札卿经术渊源正资劝讲次对之职勿复牢辞以副朕崇儒重道之意遂拜命文集谢御笔以次对系衔供职奏状云右臣十月初十日凖御前降到御笔一封付臣令臣勿复牢辞次对之职臣昨以新除恩命超躐异常累具辞免日望开允岂意仰勤圣主亲御翰墨俯赐褒谕令勿牢辞踈贱小臣分不当得拜受伏读不胜恐惧谨已仰遵圣训系衔供职外谨具奏闻伏乞睿照]
上孝宗山陵议状
[行状赵彦逾按视孝宗山陵以为土肉浅薄掘深五尺下有水石旋改新穴比旧仅髙尺余孙逢吉覆按亦乞少寛月日别求吉兆有旨集议台史惮之议遂中寝先生竟上议状言寿皇圣徳神功宜得吉土以奉衣冠之藏当广求术士博访名山不宜偏信台史罔上误国之言固执绍兴坐南向北之说委之水泉砂砾之中残破浮浅之地不报〇文集山陵议状]
辛丑受诏进讲太学
[年谱庚子内引辛丑进讲故事讲筵每遇只日早晚进讲及至当日或值假故即行权罢又大寒大暑亦系罢讲月分先生奏乞除朔望旬休及过宫日外不以寒暑双只月日诸色假故并令逐日早晚进讲从之〇先生每讲务积诚意以感悟上心以平日所论著者敷陈开析坦然明白可举而行讲毕有可以开益上徳者罄竭无隠上亦虚心嘉纳焉〇文集乞不以假故逐日进讲札子]
差兼实录院同修撰再辞不允
[文集辞免兼实录院同修撰奏状一奏状二]
更化覃恩授朝请郎甲辰赐紫金鱼袋
[年谱告词云学先王之道而明于当世之务三仕三己义不苟合天下髙之葢累朝之所嘉叹而不忘也长沙谋帅强为时起肆予初政式遄其归于以劝讲朕将虗已纳焉爰因大赉序进厥秩虽曰旧章亦冀乐告时绍熙五年十月十七日中书舍人陈傅良行词]
奏乞令后省看详封事
[年谱时以雷雨之异下诏求言因奏登极之初已下明诏献言者众未闻一有施行令曰求言殆成虚语乞令后省官看详择其善者条上取旨以次施行则求言之诏不为其文庶闻者知劝直言日闻十七日奉旨差沈有开刘光祖限十日内看详闻奏宁宗本纪云甲辰以朱熹言趣后省看详应诏封事〇文集乞差官看详封事札子〇乞令看详封事官面奏札子]
奏乞讨论嫡孙承重之服
[札子云礼经勅令子为父嫡孙承重为祖父皆斩衰三年葢嫡子当为父后而不能袭位以执丧则嫡孙继统以代之执丧义当然也然自汉文短丧之后厯世因之天子遂无三年之丧为父且然则嫡孙承重从可知己至尊寿圣皇帝至性自天孝诚内发易月之外犹执通丧朝衣朝冠皆以大布超越千古甚盛徳也间者遗诰初颁太上皇帝偶违康豫不能躬就丧次陛下实以世嫡之重仰承大统则所谓承重之服着在礼律所宜一遵寿皇己行之法易月之外且以布衣布冠视朝聴政以代太上皇帝躬执三年之丧而一时仓卒不及详议遂用漆纱浅黄之服不惟上违礼律且使寿皇己行之礼举而复坠臣窃痛之然既往之失不及追改惟有将来启殡发引礼当复用初丧之服则其变除之节尚有可议欲望陛下仰稽寿皇圣孝成法明诏礼官稽考礼律预行指定其官吏军民男女方丧之礼亦宜稍为之制勿使过为华靡庶有以着于君臣之义实天下万世之幸宋史宁宗本纪云十一月辛亥诏行孝宗三年丧制命礼官条具典礼以闻〇礼志云初髙宗之丧孝宗为三年服及孝宗之丧有司请于易月之外用漆纱浅黄之制葢循绍兴以前之旧朱熹初至不以为然奏言已往之失不及追改唯有将来启攒发引礼当复用初丧之服则其变除之节尚有可议望明诏礼官稽考礼律豫行指定其官吏军民方丧之服亦宜稍为之制勿使肆为华靡其后诏中外百官皆以凉衫视事葢用此也年谱奏上诏礼官讨论后不果行〇文集乞讨论丧服札子]
瑞庆节奏乞却贺表并乞三年内贺表并免
[年谱瑞庆圣节前一日百官诣行宫便殿称贺先生欲不出不可乃草札子立班投进乞权免称贺表亦不收接三年之内凡有称贺事并依此例有旨却贺表不受宋史宁宗本纪云丙午以朱熹奏请却瑞庆节贺表〇文集乞瑞庆节不受贺札子]
乙已晚讲
庚戌讲筵留身面奏四事
[年谱时论者以为上未还大内则名体不正而疑议生金使且来或有窥伺有旨修葺旧东宫为屋三数百间欲徙居之而諌臣黄度将论近习遽以特批逐之先生不胜忧虑乃具奏四事言臣之所言其最大者则劝陛下凡百自奉深务抑损自宫閳之私居处服用且如潜邸之旧以至外庭礼数仆御恩泽亦未可遽然全享万乗之尊庶几有以感格亲心早遂晨昏定省之愿以为陛下必垂开纳而数日来乃闻有旨修葺旧曰东宫为屋三数百间外议皆谓陛下意欲速成早遂移跸以为便安之计不惟未能抑损乃是过有増加臣不知此果出于陛下之心大臣之议军民之愿耶抑亦左右近习倡为此说以误陛下而欲因以遂其奸心也臣恐不惟上帝震怒灾异数出正当恐惧修省之时不当兴此大役以咈谴告警动之意亦恐畿甸百姓饥饿流离阽于死亡之际忽见朝廷正用此时大兴土木修造宫室但以适已自奉为事而无矜恻悯怜之心或能怨望忿切以生他变不惟无以感格太上皇帝之心以致未有进见之期亦恐寿皇在殡因山未卜几筵之奉不容少弛太皇太后皇太后皆以尊老之年茕然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心必又将有扼腕而不平者矣前鉴未逺甚可惧也至于一离尊亲之侧轻去倚庐之次深宫永巷园囿池台耳目之娱杂然而进臣又窃恐陛下之心未易当此纷华盛丽之荧惑感移虽欲日亲儒士讲求经训以正厥事而进徳修业亦将有所不暇矣此又臣之所大惧也至于寿康定省之礼则臣尝言之矣而其意有未尽也今闻迩日一再过宫亦未得见而不亟为之虑如臣所谓下诏自责频日继往者顾乃逶迤舒缓无异寻常之时泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之说此又虑之过者殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民姑以待己之劳而非敢遽享至尊之奉则父子之间上怨怒而下忧惧将何时而已乎父子天伦三纲所系不惟陛下之深心所未安而四方观聴殊不为美久而不图亦将有借其名以造谤生事者此又臣之所大惧也至于朝廷纪纲尢所当严上自人主以下至于百执事各有职业不可相侵葢君虽以制命为职然必谋之大臣参之给舍使之熟识以求公议之所在然后扬于王庭明出命令而公行之是以朝廷尊严命令详审虽有不当天下亦皆晓然知其谬之出于某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台谏甚者方骤进而忽退之皆出于陛下之独断而大臣不与谋给舍不及议正使实出于陛下之独断而其事悉当于理亦非为治之体以启将来之弊况中外传闻无不疑惑皆谓左右或窃其柄而其所行又未能尽允于公议乎此弊不革臣恐名为独断而主威不免于下移欲以求治而反不免于致乱葢自隆兴以来已有此失臣尝再三深为寿皇论之非独今日之忧也尚赖寿皇圣性聪明更练世事故于此辈虽以驱使之故稍有假借实亦阴有以制之未至全堕其计然积习成风贻患于后其害己有不可胜言者如陈源袁佐之流皆陛下所亲见也奈何又欲袭其迹而蹈之乎且陛下自视聪明刚断孰与寿皇更练通达孰与寿皇寿皇尚不能制之于前而陛下乃欲制之于后臣恐其为患之益深非但前日而己此又臣之所大惧也至于攒宫之卜偏聴台史胶固谬妄之言堕其交结眩惑之计而不复广询述人以求吉地但欲于佑思诸陵之傍攒那迁就苛且了当既不为寿皇体魄安寜之虑又不为宗社血食久逺之图则自宰执侍从以至军民皆知其非而不敢力争夫以寿皇之丰功盛烈百世不忘而所以葬之如此其草草也此岂不又大咈天人之心以致变异之频仍而贻患于无穷乎此又臣之所大惧也凡此四惧皆非小故臣愿陛下深察愚言而反之于心明诏大臣首罢修葺东宫之役而以其工料回就慈福重华之间草创寝殿一二十间使粗可居又于宫门之外草创供奉宿卫之庐数十间勿使其有偪仄暴露之苦如是则上有以感格太上皇帝之心而速南内进见之期又有以致寿皇几筵之奉而尽两宫晨昏之礼下有以塞羣下窥观眩惑之奸而慰斯民饥饿流离之叹此一事也若夫过宫之计则臣又愿陛下下诏自责减省舆卫入宫之后暂变服色如唐肃宗之改服紫袍执控马前者预诏近属尊行之贤使之先入首白太上皇后以臣前所陈宛转方便之说然后随之而入望见太上皇帝即当流涕伏地抱膝吮乳以伸负罪引慝之诚而太上皇后宗戚贵臣左右环拥更进譬谕解释之词则太上皇帝虽有忿怒之情亦且霍然云消雾散而欢意浃洽矣此二事也若夫朝廷之纪纲则臣又愿陛下深诏左右勿预朝政但使朝廷尊严纪网振肃而国家有泰山之安则此等自然不失富贵长久之计其实有勲庸而所得褒赏未惬众论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反复较量勿徇已见酌取公论奏而行之批旨宣行不须奏覆但未令尚书省施行先送后省审覆有不当者限以当日便行缴驳如更有疑则诏大臣与缴驳之官当晚入朝面议于前互相论难择其善者称制临决则不惟近习不得干预朝权大臣不得专任已私而陛下亦得以益明习天下之事而无所疑于得失之算矣此三事也若夫山陵之卜则臣前日尝以议状进呈近日又与同列连名具奏今更不敢频烦圣聴亦望特宣大臣使详臣等前后所论而决其可否于立谈之间先寛七月之期次黜台史之说别求草泽以营新宫使寿皇之遗体得安于内则宗社生灵皆蒙福于外矣此四事也凡此四事皆今日最急之务切乞留神反复思虑断而行之以答天变以慰人心上以彰圣主用人求谏之实下以申小臣爱君爱国之忠则臣不胜千万大幸上为之感动然卒无所施行〇文集讲筵留身面陈四事札子]
闰十月戊午朔晚讲次日编次讲章以进
[年谱是日讲至盘铭日新因论汤有盘铭武王有丹书皆人主忧勤警戒之意先生讲求数次复编次成帙取旨以入上喜且令点句以来他日请问上曰宫中尝读之其要在求放心耳先生顿首谢先生知上有意于学因复以札子勉上进徳其畧言愿陛下日用之间语黙动静必求放心以为之本而于玩经观史亲近儒学己用力处益用力焉数召大臣切劘治道俾陈今日要急之务畧如仁祖开天章阁故事至如羣臣进对亦赐温颜反复询访以求政事之得失民情之休戚而又因以察其人材之邪正短长庶于天下之事各得其理经厯详尽浃洽贯通聪明日开志气日强徳声日闻治效日着则尧舜汤武之盛不过如是不宜妄自菲薄而不复以古之圣贤自期也先生退谓门人曰上可与为善愿常得贤者辅导天下有望矣]
庚申早讲辛酉晚讲
上谕灾异札子
[札子云今月五日夜漏方下五六刻间都城之内忽有黒烟四塞草气袭人咫尺之间不辨人物着于面目皆为沙土此为阴聚包阳不和而散之象臣窃见焉葢尝闻之商之中宗髙宗遇灾而惧修徳正事故能变灾为祥伏愿陛下视以为法克已自新早夜思省举心动念出言行事之际常若皇天上帝临之在上宗社生灵守之在旁懔懔然不敢复使一毫私意萌于其间以烦谴告而又申敕中外大小之臣同寅恊恭日夕谋议以求天意之所在而交修焉则庶乎灾害日去而福禄日来矣〇文集论灾异札子]
甲子上庙祧议是日在告乙丑直日准告封婺源县开国男食邑三百户丁卯宣引入对
[年谱孝宗将祔庙礼官孙逢吉许及之曾三复等初请祧宣祖而祔孝宗继复有请并祧僖宣二祖而奉太祖居第一室祫享则正东乡之位乞议祧主所归者时宰相赵汝愚素主此说诸儒给舍楼钥陈傅良軰皆附和之癸亥当集议先生度难以口舌争乃辞疾不赴而入议状宰相不聴台諌因乞且依礼官初议楼钥独乞主并祧之说丙寅得旨来日内引丁卯入对赐食上问外事人才毕请宣引之旨上于榻后取文书一巻曰此卿所奏庙议也可细陈其说初先生既被旨恐上必问及乃取所论画为图本贴说详尽至是出以奏陈久之上再三称善且曰僖祖乃国家始祖自不当祧髙宗即位时不曽祧寿皇即位时亦不曽祧太上即位时亦不曾祧今日岂可容易可于榻前撰数语俟径批出施行先生方惩内批之弊因乞降出札子再令臣僚集议上亦然之既退即以上意喻庙堂则闻己毁撤僖宣庙而更创别庙以祀僖顺翼宣四祖矣自太祖皇帝首尊四祖之庙治平间议者以世数寖逺请迁僖祖于夹室后王安石等奏僖祖有庙与稷契无异请复其旧赵汝遇既以王安石之论为非侍从之臣多附和其说吏部尚书郑侨欲且祧宣祖而祔孝宗先生谓神宗复奉僖祖以为始祖己为得礼之正而合于人心所谓有其举之莫敢废之者乎异议之徒忌其轧己借以求胜事竟不行天下至今恨之〇行状会孝宗祔庙议宗庙迭毁之次有请并祧僖宣二祖奉太祖居第一室祫祭则正东向之位有旨集议僖顺翼宣四祖祧主宜有所归自太祖皇帝首尊四祖之庙以僖祖为四祖之首治平间议者以世数寖逺请迁僖祖于夹室未及数年王安石等奏僖祖有庙与稷契无异请复其旧诏从之时相雅不以熙宁复祀僖祖为是先生度难以口舌争遂移疾上议状既上庙堂持之不以闻即毁撤僖宣庙堂更创别庙以奉四祖宰相既有所偏主楼钥陈傅良又复牵合装缀以附其说先生所议颇达上聴忽有旨召赴内殿奏事因节畧状文为札子画图以进上然之且曰僖祖国家始祖髙宗孝宗太上皇帝不曾迁今日岂敢轻议欲令先生于榻前撰数语以御批直罢其事先生方惩内批之弊因言乞降出札子再令臣僚集议既退复以上意喻庙堂而事竟不行经生学士知礼者皆是先生一时异议之徒忌其轧己权奸遂从而乗之〇文集祧庙议状并图〇面奏祧庙札子并图〇议祧庙札子〇进议诏意]
戊辰入史院
[语録实录院畧无统记修撰官三员检讨官四员各欲着撰不相统摄所修前后往往不相应先生尝与众议欲以事目分之譬之六部吏部专编差除礼部専编典礼刑部専编刑法须依次序编排各具首末然后类聚为书方有条理又如一事而记载不同者须置簿抄出与众会议然后去取庶几存得总底在唯叶正则不从今当于史院置六房吏各専掌本房之事如周礼官属下所谓史几人者即是此类如吏房有某注差刑房有某刑狱户房有某财赋皆各有册系日月而书其吏房有事涉刑狱则闗过刑房刑房有事涉财赋则闗过户房逐月接续为书吏官一阅则条目具列可以依据又以合立传之人立其姓名于转运司令下诸州索逐人之行状事实墓志等文字专委一官掌之逐月送付史院如此然后有可下笔处及异日史成之后五房书亦各存之以备漏落]
庚午面对乙亥直日
丙子晚讲是日御批除宫观戊寅付下附奏谢申省乞放谢辞遂行
[年谱丙子晚讲留身申言前所奏四事疏乞赐施行既退即降御批朕悯卿耆艾方此隆冬恐难立讲已除卿宫观可知悉宰相赵汝愚留御札固谏上不省汝愚因求罢政不许越二日戊寅韩侂胄遣内侍王徳谦封内批付下先生即附奏谢仍申省乞放谢辞得旨免谢出灵芝寺遂行中书舍人陈傅良起居郎刘光祖起居舍人邓驿御史吴猎吏部侍郎孙逢吉登闻鼓院游仲鸿给事中楼钥交章留之皆不报〇他日工部侍郎黄艾因对问所以逐朱某之骤上曰初除某经筵尔今乃事事欲与闻吏部侍郎孙逢吉亦因讲权舆之诗反复以讽上曰朱某所言多不可用宋史寜宗本纪云戊寅侍讲朱熹以上疏忤韩侂胄罢〇文集谢御笔与宫观奏状〇乞放谢辞状]
壬午除宝文阁待制与州郡差遣辞寻除知江陵府荆湖北路安抚使辞并乞追还待制职名
[行状除宝文阁待制与州郡差遣力辞寻除知江陵府又力辞仍乞追还新旧职名年谱有旨除宝文阁待制与州郡差遣力辞遂除知江陵府辞并辞新旧职名不允〇文集辞免宝文阁待制与郡状〇辞免两次除授待制职名及知江陵府奏状〇年谱初上之立也宰相赵汝愚求能通意于长信宫者知阁门事韩侂胄自诡于太皇太后亲属也请効力遣入白不许出遇内侍闗礼于门告之故礼请独入泣涕固请太皇太后许之乃命复呼侂冑入使喻意庙堂其论遂定侂胄自谓有定策功且依托肺腑出入宫掖居中用事先生离长沙已闻之即惕然以为忧因辞免职名已微寓其意及进见再三面陈之又约吏部彭龟年请对白发其奸龟年出护使客侂胄益得志时丞相方收召四方之士聚于本朝海内引领以观新政而事已多从中出先生既屡言于上又数以手书遣生徒密白丞相当以厚赏酬其劳勿使得预朝政且有分界恨立纪纲防微杜渐谨不可忽之语丞相方谓其易制所倚以为腹心谋事之人又皆持禄茍安无复逺虑先生独懐忠愤因讲毕奏疏极言之侂冑大怒阴与其党谋先去其为首者则其余去之易耳乃于禁中为优戏以荧惑上聴会先生急于致君知无不言言无不切颇见严惮而一时争名之流亦潜有惎间之心由是侂胄之计遂行及讲筵留身再乞施行前疏则内批径下先生既去国彭龟年遂攻侘冑因奏曰政縁陛下近日逐得朱某太暴故亦欲陛下逐去此小人既而省札直批龟年与郡侂冑由此声势益张羣憸附和并疑及丞相视正士如深仇衣冠之祸葢始此云]
十一月戊戌至玉山讲学于县庠
[年谱邑宰司马迈请为诸生讲说先生辞不获乃就县庠宾位因学者所请问而发明道要闻者兴起迈刻讲义一篇以传于世此乃先生晚年亲切之训读者其深味之]
丁未还考亭
十二月诏依旧焕章阁待制提举南京鸿庆宫辞
[先生拜祠命仍辞待制职名〇文集乞追还焕章阁待制奏状一奏状二]
竹林精舍成
[年谱先生既归学者益众至是精舍落成率诸生行释菜之礼于先圣先师以告成事后精舍更名曰沧州〇文集沧州精舍告先圣文]
庆元元年乙卯六十六岁春三月复辞旧职名并以议庙祧自劾
[三月三日准省札以乞追还焕章阁待制职名奉圣旨不允因复力辞并以前辄议庙祧不合乞收还误恩是月二十八日奉旨次对之职除授已久与庙议初不相关可依已降指挥不得再有陈请〇文集乞追还待制职名奏状三]
磨勘转朝奉大夫
[年谱先是吏部取会磨勘至是转朝奉大夫〇奏状贴黄云蒙吏部降到告命磨勘转官即已谢恩祇受年谱告词云勅登崇俊良固欲符于众望丕视功载自难废于彛章虽吾法从之英亦用叙迁之典具位受才宏逺造道精醇举明主于三代之隆夙懐此志以六经为诸儒之倡务淑斯人爵每见于辞荣节素髙于难进载稽吏考爰陟文阶积久以致官恐未免如昔人之议举贤不待次当有以徇天下之公其体朕心勿忘犹告时庆元元年三月某日中书舍人邓驿行词]
夏五月复辞职名并乞致仕
[年谱初韩侂冑即欲并逐赵相而难其词及是诬以不轨窜永州中外震骇大权一归侂冑矣侂冑本武人志在招权纳贿士大夫嗜利无耻或素为清议所摈者乃教以除去异已者然后可以肆志而莫予违阴疏名授之俾以次斥逐或更道学之名曰伪学葢谓贪黩放肆乃人真情其亷洁好修者皆伪也于是羣小附和以攻伪干进者蠭起而太府寺丞吕祖俭以论救丞相贬韶州先生自以蒙累朝知遇之恩且尚带从臣职名义不容黙乃草封事数万言极陈奸邪蔽主之祸因以明丞相之寃子弟诸生更进迭谏以为必且贾祸先生不聴蔡元定入谏请以蓍决之遇遯之家人先生黙然退取奏槀焚之更号遯翁遂以疾丐休致云别集答刘徳修书云病中痊发狂疾欲舒愤懑一诉穹苍既复自疑因以易筮之得遯之家人为遯尾好遯之占遂亟焚槁齰舌然胸中犹勃勃不能已也余千数日前得书处之甚适亦甚不易只去岁忙乱中得其书字画言语皆晏然如平日固己服其有定力矣某挂冠之请人尚未还而小报己不允势须再请但得冷撰旧秩亦可以已矣不敢其必悉从也残暑未衰万万以时自重〇文集申建宁府乞保明致仕状〇乞追还待制职名及守本官致仕奏状四]
秋七月复以议永阜攒陵自劾
[奏状言臣累具奏辞免职名并乞致仕奉圣旨辞职谢事非朕优贤之意不得再有陈请臣己恭禀圣训未敢再溷宸聪所辞职名亦不敢再祈避免然伏念向尝妄议永阜攒宫今小大之臣曽议此者皆已次第降黜而臣以所入文字不曽付外是致漏纲岂可隠匿不言冒窃宠荣伏望圣明付之司败以肃邦刑有旨朱熹无罪可待余依已降指挥〇文集乞追还待制职名并自劾不合妄议永阜攒陵事奏状五]
冬十一月复辞职名
[奏状言臣本意止为己罢讲官不敢复带侍从职名而于其间三次奏状乃因它事忘其前语今始觉前日之谬不敢再有它说伏望照臣去年申省及第一次第二次辞免奏状早赐施行使臣得以本官仍奉香火屏伏田亩以终余年贴黄言去岁初除之日己冒疏封锡服之宠封赠荫补之泽及用检举磨勘转官皆为己受从臣恩数并乞赐处分讨论改正〇文集乞追还待制职名奏状六]
十二月诏依旧秘阁修撰提举南京鸿庆宫
[年谱告词云从欲者圣人之仁尚谦者君子之行眷我执经之老辞夫次对之荣既谅忱诚其颁茂命以尔心躭坟典性乐邱樊被累朝之特招称疾屡矣于十连而趣召肯起幡然既陪东学之游兼侍西清之邃见卿几晚方善桓荣之说书髙论未闻遽若贡生之懐土仍夫华职秩以真祠葢彰优老之风且示隆儒之意逮兹累岁始复有陈前受之是今受之非谁能无惑大逊如慢小逊如伪夫岂其然顾而务徇于名髙在我岂轻于爵驭俾解禁严之直复居论著之聨虽雅志之勉从在至懐而良咈噫厌承明劳侍从既违持槖之班归乡里受生徒往究専门之业其祇子训用蹈于中可依旧秘阁修撰宫观差遣庆元元年十二月某日中书舍人傅伯寿行词]
二年丙辰六十七岁春二月申乞改正已受从官恩数
[申省言元奏贴黄内称疏封锡服封赠荫补磨勘转官皆为己受从官恩数乞赐改正未奉进士欲乞朝廷特为敷奏检照条例逐一讨论悉行改正庶安愚分〇文集乞改正己受过从官恩数状]
冬十二月落职罢祠
[年谱先是台臣击伪学既榜朝堂未几张贵模指论太极图说之非省闱闻之知举叶倪刘等奏论文弊复言伪学之魁以匹夫窃人主之柄鼓动天下故文风未能丕变乞将语录之类并行除毁是科取士稍涉义理者悉见黜落六经语孟大学中庸之书为世大禁士子避时所忌文气日卑台谏汹汹争欲以先生为竒货门人杨道夫闻乡曲射利者多撰造事迹以投合言者之意亟以书告先生报曰死生祸福久已置之度外不烦过虑久之奸人相顾不敢发独胡纮单疏将上会迁去不果沈继祖以追论伊川得为察官纮以藁授之继祖鋭于进取谓立可致富贵遂奏乞禠职罢祠从之〇蔡元定隠居不仕亦特编管道州善类重足以立〇宋史胡纮传云纮未达时尝竭朱熹于建安熹待学子惟脱粟饭遇纮不能异也纮不悦语人曰此非人情只鸡尊酒山中未为乏也遂亡去及是为监察御史遂劾赵汝愚且诋其引用朱熹为伪学罪首汝愚逐谪永州汝愚初扺罪去国搢绅大夫与夫学校之士皆愤悒不平疏论甚众侂胄患之以汝愚之门及朱熹之徒多知名士不便于已欲尽去之谓不可一一诬以罪则设为伪学之目以摈之用何澹刘徳秀为言官专击伪学然未有诵言攻熹者独纮草疏将上会改太常少卿不果沈继祖以追论程颐得为察官纮遂以疏授之继祖论熹皆纮笔也行状自先生去国侂胄势益张鄙夫憸人迎合其意以学为伪谓贪黩放肆乃人真情亷洁好礼者皆伪也科举取士稍涉经训者悉见排黜文章议论根于理义者并行除毁六经语孟悉为世之大禁猾胥贱隶顽钝无耻之徒往往引用以至卿相绳趋尺步稍以儒名者无所容其身从游之士特立不顾者屏伏邱壑依阿巽懦者更名他师过门不入甚至变易衣冠狎游市肆以自别其非党先生日与诸生讲学竹林精舍有劝以谢遣生徒者笑而不答本传自熹去国侂胄势益张何澹为中司首论専门之学文诈沽名乞辨真伪刘徳秀仕长沙不为张栻之徒所礼及为谏官首论留正引伪学之罪伪学之称葢自此始太常少卿胡纮言比年伪学猖獗图为不轨望宣谕大臣权住进拟遂召陈贾为兵部侍郎未几熹有夺职之命刘三杰以前御史论熹汝愚刘光祖徐谊之徒前日之伪党至此又变而为逆党即日除三杰右正言右谏议大夫姚愈论道学权臣结为死党窥伺神器乃命直学士院髙文虎草诏谕天下于是攻伪学日急选人余嚞至上书乞斩熹语録有一朋友微讽先生云先生有天生徳于予底意思却无微服过宋之意先生曰某又不曽上书自辨又不曽作诗谤讪只是与朋友讲习古书说这道理更不教做却做何事因曰论语首章言人不知而不愠不亦君子乎断章言不知命无以为君子今人开口亦解说一饮一啄自有定分及遇小小利害便生趋避计较之心古人刀锯在前鼎镢在后视之如无物者葢縁只见得这个道理都不见那刀锯鼎镢耳又曰死生有命如合在水里死须是溺杀此犹不是深奥底事难晓底话如今朋友都信不及觉见此道日孤令人意思不佳〇或劝先生散了学徒闭户省事以避祸者先生曰祸福之来命也〇如某辈皆不能保只是做将去事到则尽付之人欲避祸终不能避徳今为避祸之说者固出于相爱然得某壁立万仭岂不益为吾道之光闳其黙足以容只是不去击鼓讼寃便是黙不成屋下合说底话亦不敢说也]
是岁始修礼书
[年谱名曰仪礼经传通解其书大要以仪礼为本分章附疏而以小戴诸义各缀其后其见于他篇及他书可相发明者或附于经或附于义其外如弟子职保传传之属又自别为篇以附其类其目有家礼乡礼学礼邦国礼王朝礼丧礼祭礼大传外传其大体己具者葢十七八先是具奏欲乞修三礼曰臣闻六经之道同归而礼乐之用为急遭秦灭学礼乐先壤汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠仪等篇乃其义说耳前此犹有三礼通礼学究诸科礼虽不行而士犹得以诵习而知其说熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生人不过诵其虚大以供应举至于其间亦有因仪法度数之实而立文者则咸幽冥而莫知其源一有大仪率用耳学臆断而己若乃乐之为教则又絶无师受律尺短长声音淸浊学士大夫莫有知其说者而不知其为阙也故臣顷在山林尝与一二学者考订其说欲以仪礼为经而取礼记及诸经史杂书所载有及于礼者皆以附于本经之丅具列注疏诸儒之说畧有端绪而私家无书检阅无人抄写久之未成会蒙除用学徒分散遂不能就而锺律之制则士友间亦有得其遗意者窃欲更加参考别为一书以补六艺之阙而亦未能具也欲望圣明特诏有司许臣就秘书省太常寺闗借礼乐诸书自行招致旧日学徒数十人踏逐空闲官屋数间与之居处令其编类可以兴起废坠埀之永久使士知实学异时可为圣朝制作之助则斯文幸甚会去国不及上文集答应仁仲书云前贤常患仪礼难读以今观之只是经不分章记不随经而注疏各为一书故使读者不能遽晓今定此本尽去此诸弊恨不得令韩文公见之也先生李子在跋仪礼经觧通觧目录先君所著家礼五巻乡礼三巻学礼十一巻邦国礼四巻王朝礼十四巻其曰经传通解者凡二十三巻葢先君晚岁之所新定是为絶笔之书唯书数一篇缺而未补而大射礼聘礼公侯大夫礼诸候相朝礼八篇则犹未脱藁也其曰集传集注者此书之旧名也凡十四巻为王朝礼而下卜筮篇亦缺余则先君所草定而未暇删改也至于丧祭二礼则尝以规模次第属之门人黄干俾之类次他日书成亦当相从于此庶几此书本末具备]
三年丁已六十八岁春正月拜命谢表
[年谱前数日之夕先生方与诸生讲论有以落职之命来告者先生畧起视之复坐讲论如初翌日诸生方知其有指挥也寻具表谢〇文集落职罢宫观谢表〇落秘阁修撰依前官谢表午〇语录季通被罪台评及先生先生饭罢楼下起西序行数回即中位打坐贺孙退归精舍告诸友汉卿筮之得小过公弋取彼在穴曰先生无虞蔡所遭必伤即至楼下先生坐睡甚酣因诸生偶语而觉诸生问所闻蔡丈事如何曰州县捕索甚急不晓何以得罪因与正淳说早上所问孟子所通处甚详继闻蔡己遵路防卫颇严诸友急往中途见别先生舟往不及闻蔡留邑中皆詹元善调护之先生初亦欲与经营包显道因言祸福己定徒尔劳扰先生嘉之且曰显道说得自好未知当局如何是夜诸生坐楼下围炉讲问而退闻蔡编管道州乃沈继祖文字主意诋先生也贺]
饯别蔡季通于凈安寺
[宋史蔡元定传云沈继祖刘三杰为言官连疏诋熹及元定未几谪道州州县捕元定甚急元定闻之不辞家即就道熹与从游者数百人饯别萧寺中坐客兴叹有泣下者熹微视元定不异平时因喟然曰朋友相爱之情季通不挫之志可谓两得之矣续集答储行之书云季通之行浩然无几微不适意邱子服独为之涕泣流涟而不能己处事变恤穷交亦两得其理也语录先生往净安寺候蔡蔡自府乗舟就贬过净安先生出寺门接之坐方丈寒暄外无嗟劳语以连日所读参同契所疑扣之蔡应答洒然少迟诸人醵酒至饮皆醉先生闲行列坐寺前桥上饮回寺又饮先生醉睡方坐桥上詹元善即退去先生曰此人富贵气〇贺年谱明日独与季通会宿寒泉相与订正参同契终夕不寐次年季通卒于舂陵先生为之哀恸季通从先生游最久精识博闻同辈皆不能及义理大原固己心通意解尢长于天文地理乐律厯数兵阵之说凡古书盘错肯棨学者读之不能以句元定爬梳剖析细入秋毫莫不畅达先生论易推本河图洛书皇极经世书先天图往往多因与元定往复而有发焉故其贬也恨无与晤语者其殁也祭之以为精诣之识卓絶之才不可屈之志不可穷之辨不复可见并游之好同志之乐已矣葢深致其哀云〇续集与蔡季通书云自奉别后惘惘至今不能忘于怀某幸无它诸生既来遣之不去亦姑任之若有祸害亦非此可免也但极难得人议究文字义理深处便无人可告语殊愦愦益怀仰耳〇又与蔡季通书云素患难行乎患难吾人平日讲之熟矣今日正要得力想为日既久处之愈安不以彼此迟速惑其心也贱迹复挂弹文继此须更有行遣只得静以俟之若得在湖岭之间庶得声闻易通亦一幸也]
韩文考异成
[文集书韩文考异前云此集今世本多不同惟近歳南安军所刋方氏校定本号为精善别有举正十巻论其所以去取之意又他本之所无也然其去取多以祥符杭本嘉佑蜀本及李谢所据馆阁本为定而尤尊馆阁本虽有缪误往往曲从他本虽善亦弃不录至于举正则又例多而辞寡览者或颇不能晓知故今輙因其书更为校定悉考众本之同异而一以文势义理及他书之可验者决之茍是矣则虽民间近出小本不敢违有所未安则虽官本古本石本不敢信又各详着其所以然者以为考异十巻庶钱去取之未善者览者得以参伍而笔削焉]
四年戊午六十九岁集书传
[文集按大全集二典禹谟金縢召诰洛诰武成诸说数篇及亲稿百余段具在其它悉口授蔡沈俾足成之]
冬十二月引年乞休
[年谱先生以明年年及七十初疑犹在罪籍不敢有请继以尚带阶官义当纳禄具申建宁府乞保明申奏致仕是歳答李季章书云亲旧凋零如蔡季通吕子约皆死贬所令人痛心益无生意所以惜此余日止为所编礼书已畧见端绪而未能就若更得年余间未死日与了却亦可瞑目矣〇文集申建宁府乞保明致仕状]
五年已未七十歳春三月楚辞集注后语辨证成
[文集楚辞集注序云右楚辞集注八巻今所校定其第録如上葢自屈原赋离骚而南国宗之名章继作通号楚辞大扺皆祖原意而离骚深逺矣窃尝论之原之为人其志行虽或过于中庸而不可以为法然皆出于忠君爱国之诚心原之为书其辞旨虽或流于跌宕怪神怨怼激发而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故醇儒庄士或羞称之然使世之放臣屏子怨妻去妇扙涙讴唫于下而所天者幸而聴之则于彼此之间天性民彛之善岂不足以交有所发而增夫三纲五典之重此余之所以每有味于其言而不敢直以词人之赋视之也然自原著此词至汉未久而说者已失其趣如太史公葢未能免而刘安班固贾逵之书世复不传及隋唐间为训解者尚五六家又有僧道骞者能为楚声之读今亦漫不复存无以验其说之得失而独东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未尝沈潜反复嗟叹咏歌以寻其文词指意之所出而遽欲取喻立说旁引曲证以强附于其事之已然是以或以迂滞而逺于性情或以迫切而害于义理使原之所为抑郁而不得伸于当年者又晦昧而不见白于后世余于是益有感焉疾病呻吟之暇聊据旧编粗加櫽括定为集注八巻庶几读者得以见古人于千载之上而死者可作又足以知千载之下有知我者而不恨于来者之不闻也呜呼悕矣是岂易与俗人言哉]
夏四月有旨令守朝奉大夫致仕拜命谢表
[文集乞致仕状〇致仕谢表]
始用野服见客
[年谱坐位榜畧云荥阳吕公尝言京洛致仕官与人相接皆以闲居野服为礼而叹外郡或不能然其指深矣夬上衣下裳大带方履比之凉衫自不为简其所便者但取束带足以为礼解带足以燕居而已且使穷乡下邑得见祖宗盛时京都旧俗其美如此亦补助风教之一端也]
六年庚申七十一歳春正月作聚星亭赞
[年谱考亭陈氏故有离榭名曰聚星亭至是作新之先生为本原茍陈事画着屏上而为之赞末云彧乃附曹羣亦忘汉嗣守之难古今所叹又曰髙山景行好徳所同课忠责孝独概余衷百尔窥临镜考毋怠开国承家永奉明戒先生之意深矣〇文集聚星亭赞]
三月辛酉改大学诚意章
[三月初先生病已甚犹修书不辍夜为诸生讲论多至夜分且曰为学之要惟在事事审求其是决去其非积累久之心与理一自然所发皆无私曲圣人应万事天地生万物直而已矣是日改大学诚意章午后暴下不能兴随入室堂自此不复能出楼下]
甲子先生卒
[年谱前夕癸亥精舍诸生入问疾先生起坐曰误诸君逺来然道理亦止是如此但相倡率下坚苦工夫牢固着足方有进步处诸生退先生乃作三书一与子在令早归收拾遗文一与黄干令收礼书底本补缉而成之其书界行开具逐项合修条目且封一巻往为之式一与范念徳托写礼书甲子即命移寝中堂黎明诸生复入问疾因请曰先生之疾革矣万一不讳当用书仪乎曰疎畧然则当用仪礼乎乃颔之良久恬然而逝午初刻也享年七十有一送终诸礼皆遵遗训焉是日大风拻木鸿水崩山哲人之萎岂小变哉〇黎明诸生复入问疾因请曰先生之疾革矣万一不讳当用书仪乎先生摇首然则当用仪礼乎亦摇首然则以仪礼书仪参用之乎乃颔之〇行状先生疾且革手为书嘱其子在与门人范念徳黄干尤拳拳以勉学及修正遗书为言翌旦门人侍疾者请教先生曰坚苦问温公丧礼曰疎畧问仪礼颔之巳而正坐整冠衣就枕而逝门人治丧者既一以仪礼从事而讣告所至从游之士与夫闻风慕义者莫不相与为位而聚哭焉禁锢虽严有所不避也蔡沈梦奠记庆元庚申三月初二日丁已先生简附叶味道来约沈下考亭当晚即与味道至先生侍下是夜先生看沈书集传说数十条及时事甚悉精舍诸生皆在四更方退只沈宿楼下书院初三日戊午先生在楼下改书传两章又贴修稽古录一段是夜说书数十条初四日已未先生在楼下商量起小亭于门前洲上先生自至溪岸相视陈履道载酒饮于新筑亭基时溪东山闻有兽声甚异里人在坐者云前后如此乡里輙有丧祸然声未尝有此雄也是夜说书至太极圆初五日庚申先生在楼下脏腑微利邑宰张揆来见有馈先生却之谓知县若寛一分百姓得一分之惠揆藉时相之势凶熖可畏百姓苦之是夜说西铭又言为学之要惟事事审求其是决去其非积累日久心与理一自然所发皆无私曲圣人应万事天地生万物直而已矣初六日辛酉改大学诚意章令詹淳縢写又改数字又修楚辞一段午后大泻随入宅室自是不复能出楼下书院矣初七日壬戌先生脏腑甚脱文之埜自五夫归初八日癸亥精舍诸生来问病先生起坐曰误诸生逺来然道理只是恁地但大家倡率做些坚苦工夫须牢固着脚力方有进歩处时在坐者林子武夔孙陈器之埴叶味道贺孙徐居父宇方伯起刘择之成道赵惟夫范益之元裕及沈先生顾沈曰某与先丈病势一般决不能起沈答曰先人病两月余先生方苦脏腑然老人体气易虚不可不急治之葢先生病实与先人相似上极热挥扇不辍下极冷泄泻不止先人亦初因痁结服神功九致动脏腑舂陵病革时尝作先生书及此故也诸生退先生作范伯崇念徳书托写礼书且为冡孙择配又作黄直卿干书令收礼书底本补葺成之又作敬之在书令早归收拾文字且叹息言许多年父子乃不及相见也夜分令沈检巢氏病源刘择之云待制脉絶已三日矣只是精神定把得如此分晓初九日甲子五更令沈至卧内先生坐床上沈侍立先生以手挽沈衣令坐若有所欲言而不言者久之医士诸葛徳裕来令无语用治命移寝中堂平明精舍诸生复来问病味道云先生万一不讳礼数用书仪何如先生摇首益之云用仪礼何如先生复摇首沈曰仪礼书仪参用何如先生首肯之然不能言意欲笔写示左右以手版托纸进先生执笔如平时然力不能运少顷置笔就枕手误触巾目沈正之诸生退沈坐首边益之坐足边先生上下其视瞳犹烱然徐徐开合气息渐微而逝午初刻也是日大风破屋左右梧桐等大木皆拔未几洪水山皆崩陷其所谓山颓木坏者欤呜呼痛哉先生频年脚气自入春来尤甚以足弱气痁步履既艰刺痛更作服药不效先生谓沈曰脚气发作异于常年精神顿坏自觉不能长久闰二月俞倅梦达闻中自邵武至延平过考亭荐医士张修之张至云须畧攻治法去其壅滞方得气脉流通先生初难之以问刘择之择之葢素主不可攻治者叩其用药择之曰治粗人病尔此岂所宜张执甚力择之不能屈先生亦念此病恐前后医者只养得住遂用其药初制黄蓍莺粟殻等服之小效继用巴豆三棱莪术等药觉气快足轻向时遇食多不下膈之病皆去既而大腑又秘结先生再服温白九数粒脏腑通而泄泻不止矣黄芽歳丹作大剂投之皆不效遂至大故呜呼痛哉先君殁舂陵时谓沈曰先生老矣汝归终事之未逾年先生亦殁数竒命薄学未有闻而父师俱往抱无涯之悲饮终天之恨几何不窘苦而遂死也呜呼痛哉武夷蔡沈书记文集与黄直卿书云三月八日熹启人还得书知已至三山一行安乐又知授学次第人益信向所示告文规约皆佳深以为慰今想愈成伦理凡百更宜加勉力吾道之托在此者吾无憾矣衰病本自畧有安意为俞梦达荐一张医来用硇砂巴豆等攻之病遂大变此两日愈甚将恐不可支吾泰儿又逺在千里外诸事无分付处极以为挠然凡百己定只得安之耳异时诸子诸孙切望直卿一一推诚力赐教诲使不大为门户之羞至祝至祝不礼书今为用之履之不来亦不济事无人商量可使报之可且就直卿处折哀如向来丧礼详畧皆己得中矣臣礼一篇兼旧本今先附案一面整理其它并望参考条例以次修成就诸处借来可校作两様本行道大小并附去并纸各干番可收也谦之公庶各烦致意不意遂成永诀各希珍重仁卿未行亦为致意病昏且倦作宇不成所怀千万徒切凄黯不具〇年谱先生闲居未明而起深衣幅中方履拜于家庙以及先圣退坐书室几案必正书籍器用必整其饮食也羮食行列有定位匙箸举措有定所倦而休也瞑目端坐休而起也整步徐行中夜而寝既寝而寤则拥衾而坐或至达旦其色庄其言厉其行舒而恭其坐端而直威仪容止之则自少至老祁寒盛暑造次颠沛未尝有须臾之离也平居惓惓无一念不在于国闻国政之阙失则戚然有不豫之色语及国势之未振则感慨以至泣下然自少时即以兴起斯文为己任俛焉孜孜不知老之将至若不屑于斯世者及其出而事君则竭忠尽诚不顾其身推以临民则除其疾苦而正其风俗未尝不欲其道之行也虽遇知于人主而不容于邪枉故自筮仕以至属纩五十年间厯事四朝仕于外者仅九考立于朝者四十日而已岂非天将以先生绍往圣之统觉来世之迷故啬之于彼而厚之于此欤〇行状先生平居惓惓无一念不在于国闻时政之阙失则戚然有不豫之色语及国势之未振则感慨以至泣下然谨难进之礼则一官之拜必杭章而力辞厉易退之节则一语不合必奉身而亟去其事君也不贬道以求售其爱民也不徇俗以茍安故其于世动輙龃龉自筮仕以至属纩五十年间厯事四朝仕于外者仅九考立于朝者四十日道之难行也如此然绍道统立人极为万世宗师则不以用舍为加损也]
冬十一月壬申葬于建阳县唐石里之大林谷
[年谱会葬者几千人既殁将葬言者谓四方伪徒期会送伪师之葬会聚之间非妄谈时人短长则谬议时政得失望令守臣约束从之〇勉斋先生作行状云自韦斋先生得中原文献之传闻河洛之学推明圣贤遗意日诵大学中庸以用力于致知诚意之地先生早歳已知其说而心好之韦斋病且革属曰籍溪胡原仲白水刘致中屏山刘彦冲三人吾友也学有渊源吾所敬畏吾即死汝往事之而惟其言之聴则吾死不恨矣先生既弧则奉以告三君子而禀学焉时年十有四慨然有求道之志博求之经传徧交当世有识之士虽释老之学亦必究其归趣订其是非延平李先生学于豫章罗先生罗先生学于傝山杨先生延平于韦斋为同门友先生归自同安不逺数百里徒步往从之延平称之曰乐善好义鲜与伦比又曰颖悟絶人力行可畏其所论难体认切至自是从游累年精思实体而学之所造者益深矣其为学也穷理以致其知反躬以践其实居敬者所以成始成终也谓致知不以敬则昏惑纷扰无以察义理之归躬行不以敬则怠隋放肆无以致义理之实持敬之方莫先主一既为之箴以自警又笔之书以为小学大学皆本于此俨然端坐一室讨论训典未尝少辍自吾一心一身以至万事万物莫不有理存此心于斋庄静一之中穷此理于学问思辨之际皆有以见其所当然而不容己与其所以然而不可易然充其知而见于行者未尝不反之于身也不睹不闻之前所以戒惧者愈严愈敬隐微幽独之际所以省察者愈精愈密思虑未萌而知觉不昧事物既接而品节不差无所容乎人欲之私而有以全乎天理之正不安于偏见不急于小成而道之正统在是矣其为道也有太极而阴阳分有阴阳而五行具禀阴阳五行之气以生则太极之理各具于其中天所赋为命人所受为性感于物为情统情性为心根于性则为仁义理智之徳发于情则为恻隠羞恶辞逊是非之端形于身则为手足耳目口鼻之用见于事则为君臣父子夫妇兄弟朋友之常求诸人则人之理不异于己参诸物则物之理不异于人贯彻古今充塞宇宙无一息之间断无一毫之空阙莫不析之极其精而不乱然后合之尽其大而无余先生之于道可谓建诸天地而不悖质诸圣贤而无疑矣故其得于己而为徳也以一心而尽造化之原尽性情之妙达圣贤之藴以一身而体天地之运备事物之理任纲常之责明足以察其微刚足以任其重弘足以致其广毅足以极其常其存之也虚而静其发之也果而确其用之也应事接物而不穷其守之也厯变履险而不易本末精粗不见其或遗表里始终不见其或异至其养深积厚矜持者纯熟严厉者和平心不待操而存义不待索而精犹以为义理无穷岁月有限常歉然有不足之意葢有日新又新不能自己者而非后学之所可拟议也其可见之行则修诸身者其色庄其言厉其行舒而恭其坐端而直其闲居也未明而起深衣幅巾方履拜于家庙以及先圣退坐书室几案必正书藉器用必整其饮食也羮食行列有定位七箸举措有定所倦而休也瞑目端坐休而起也整步徐行中夜而寝既寝而寤则拥衾而坐或至达旦威仪容止之间则自少至老祁寒盛暑造次颠沛未常有须臾之离也行于家者奉亲极其孝抚下极其慈闺庭之间内外斩斩恩义之笃怡怡如也其祭祀也事无织巨必诚必敬小不如仪则终日不乐已祭无连礼则油然而喜死丧之际哀戚备至饮食衰绖各称其情宾客往来无不延遇称家有无常尽其欢于亲故虽疎逺必致其爱于乡闾虽微贱必致其恭吉凶庆吊礼无所遗赒恤问遗恩无所缺其自奉则衣取蔽体食取充腹居止取足以障风雨人不能堪而处之裕如也若其措诸事业则州县之设施立朝之言论经纶规画正大宏伟亦可概见虽达而行道不能施之一时然退而明道足以传之万代谓圣贤道统之传散在方册圣经之旨不明则道统之传始晦于是竭其精力以研穷圣贤之经训于大学中庸则补其阙遗别其次第纲领条目粲然复明于论语孟子则深原其当时问答之意使读而味之者如亲见圣贤而面命之于易与诗则求其本义攻其末失深得古人遗意于数千载之上凡数经者见之传注其闗于天命之微人心之奥入徳之门造道之域者既己极深研几探赜索隠发其旨趣而无所遗矣至于一字未安一词未备亦必沈潜反复或达旦不寐或累日不倦必求至当而后已故章旨字义至微至细莫不理明词顺易知易行于书则疑今文之艰涩反不若古文之平易于春秋则疑圣心之正大决不类传注之穿凿于礼则病王安石废罢仪礼而传记独存于乐则悯后世律尺既亡而清浊无据是数经者亦尝讨论本末虽未能着为成书然其大旨固已独得之矣若厯代史记则又考论西周以来至于五代取司马编年之书绳以春秋纪事之法纲举而不繁目张而不紊国家之理乱君臣之得失如指诸掌周程张卲之书所以继孔孟道统之传厯时未乆微言大义鬰而不章先生为之裒集发明而后得以盛行于世太极先天二图精微广博不可涯涘为之解剥条画而后天地本原圣贤藴奥不至于冺没程张门人祖述其学所得有浅深所见有疎密先生既为之区别以悉取其所长至或识见小偏流于异端者亦必硏穷剖析而不没其所短南轩张公东莱吕公同出其时先生以其志同道合乐与之友至或识见少异亦必讲磨辨难以一其归至若求道而过者病传注诵习之烦以为不立文字可以识心见性不假修为可以造道入徳守虚灵之识而昧天理之真借儒者之言以文老佛之说学者利其简便诋訾圣贤捐弃经典猖狂呌呶侧僻固陋自以为悟立论愈下者则又崇奨汉唐比附三代以便其计功谋利之私二说并立髙者陷于空无下者溺于卑陋其害岂浅浅哉先生力排之俾不至乱吾道以惑天下于是学者靡然向之先生教人以大学语孟中庸为入道之序而后及诸经以为不先乎大学则无以提纲絜领而尽论孟之精微不参之论孟则无以融会贯通而极中庸之旨趣然不会其极于中庸则又何以建立大本经纶大经而读天下之书论天下之事哉其于读书也必使之辨其音释正其章句玩其辞求其义研精覃思以究其所难知平心易气以聴其所自得然为己务实辨别义利毋自欺谨其独之戒未尝不三致意焉葢亦欲学者穷理
反身而持之以敬也从游之士迭诵所习以质其疑意有未喻则委曲告之而未尝倦问有未切则反复戒之而未尝隠务学笃则喜见于言进道难则忧形于色讲论经典商畧古今率至夜半虽疾病支离至诸生问辨则脱然沈疴之去体一日不讲学则惕然常以为忧枢永而来逺自川蜀文词之传流及海外至于夷狄亦知慕其道窃问其起居穷乡晚出家蓄其书私淑诸人者不可胜数先生既没学者传其书信其道者益众亦足以见理义之感于人者深矣继往圣将微之绪启前贤未发之机辨诸儒之得失辟异端之讹谬明天理正人心事业之大又孰有加于此者至若天文地志律厯兵机亦皆洞究渊微文词字画骚人才士疲精竭神常病其难至先生未尝用意而亦皆动中规绳可为世法是非资禀之异学行之笃安能事事物物各当其理各造其极哉学修而道立徳成而行尊见之事业者又如此秦汉以来迂儒曲学既不足以望其藩墙而近代诸儒有志乎孔孟周程之学者亦岂能以造其阃域哉呜呼是殆天所以相斯文笃生哲人以大斯道之传也窃闻道之正统待人而后传自周以来任传道之责得统之正者不过数人而能使斯道章章较著者一二人而止耳由孔子而后曽子子思继其微至孟子而始着由孟子而后周程张子继其絶至先生而始着葢千有余年之间孔孟之徒所以推明是道者既己煨烬残阙离析穿凿而微言几絶矣周程张子崛起于斯文湮塞之余人心蠧坏之后扶持植立厥功伟然未及百年踳驳尢甚先生出而自周以来相传之道一旦豁然如日月中天昭晰呈露则摭其言行又可畧欤而又私窃其道统之著者终之以俟知徳者考焉〇果斋李氏曰先生之道之至原其所以臻斯阈者无无他焉亦曰主敬以立其本穷理以致其知反躬以践其实而敬者又贯通乎三者之间所以成始而成终者也故其立敬也一其内以制乎外齐其外以养其内内则无二无适寂然不动以为酬酢万变之主外则俨然肃然终日若对神明而有以保固其中心之所存及其久也静虚动直中一外融而人不见其持守之力则笃敬之验也其穷理也虚其心平其气字求其训句索其旨未得乎前则不敢求乎后未通乎此则不敢志乎彼使之意定理明而无躁易凌躐之患心専虑一而无贪多欲速之蔽始以熟读使其言皆若出于吾之口继以精思使其意皆若出于吾之心自表而究里自流而遡源索其精微若别黑白辨其节目若数一二而又反复以涵泳之切已以体察之必若先儒所谓沛然若河海之浸膏泽之润涣然永释怡然理顺而后为有得焉若乃立论以驱率圣言凿说以妄求新意或援引以相紏纷或假借以相溷惑麤心浮气意象匆匆常若有所迫逐而未尝徘徊顾恋如不忍去以待其浃洽贯通之功深以为学者之大病不痛絶乎此则终无入徳之期葢自孔孟以降千五百年间读书者众矣未有穷理若此其精者也其反躬也不睹不闻之前所以戒惧者愈严愈敬隠微幽独之际所以省察者愈精愈密思虑未萌而知觉不昧事物既接而品节不差视聴言动非礼不为意必固我与迹俱冺无所容乎人欲之私而有以全乎天理之正葢语黙云为之际周旋出入之顷无往而非斯道之流行矣合是三者而一以贯之其惟敬乎先生天姿英迈视世之所屑者不啻如草芥翛然独与道俱卓然独与道立固己逈出庶物之表及夫理明义精养深积盛充而为徳行发而为事业人之视之但见其浑灏磅礴不可涯涘而莫知为之者虽门人弟子亲炙之久固亦莫得而形容也姑以蠡测管窥者言之则备诸身者其色庄其言厉其行舒而恭其坐端而直其闲居也未明而起幅巾大带方履拜于家庙以及先圣退坐几案必正书籍器用必整其饮食也羮食行列有定位匕箸举措有定所倦而休也瞑目端坐休而起也整步徐行中夜而寝既寝而寤则拥衾而坐或至达旦威仪容止之则自少至老祁寒盛暑造次颠沛未尝有须臾之离也行于家者奉亲极其孝抚下极其慈闺庭之间内外斩斩恩谊之笃怡怡如也其祭祀也事无纎巨必诚必敬小不如仪则终日不乐已祭无违礼则油然而安死丧之际哀戚备至饮食衰绖各称其情宾客往来无不延遇称家有无常尽其欢于亲故虽疎逺必致其爱于乡闾虽微贱必致其恭吉凶庆吊礼无所遗赒恤问遗恩无所阙其自奉则衣取蔽体食取充腹居止取足以障风雨人不能堪而处之裕如也至于入以事君则必思尧舜其君出以治民则必欲尧舜其民言论风旨之所传政教条令之所布固皆可为世法而其考诸先圣而不缪建诸天地而不悖百世以俟圣人而不惑者则以订正羣书立为准则使学者有所据依循守以入于尧舜之道此其勲烈之尤彰明盛大者语孟二书世所诵习为之说者亦多而析理未精释言未备大学中庸至程子始表章之然大学次序不伦阙遗未补中庸虽为完篇而章句浑沦读者亦莫知其条理之粲然也先生搜辑先儒之说而断以已意彚别区分文从字顺妙得圣人之本旨昭示斯道之标的又使学者先读大学以立其规模次及语孟以尽其藴奥而后会其归于中庸尺度权衡之既定由是以穷诸经订羣史以及百世之书则将无理之不可精无事之不可处矣又尝集小学使学者得以先正其操履集近思录使学者得以先识其门庭羽翼四子以相左右葢此六书者学者之饮食裘葛凖绳规矩不可以须臾离也圣人复起不易斯言矣其于易也推卦画之本体辨三圣之旨归专主筮占而实该万变以还洁静精微之旧其于诗也深玩辞气而得诗人之本意尽削小序以破后儒之臆说妄言美刺悉就芟夷以复温柔敦厚之教其于礼也则以仪礼为经而取礼记及诸经史书所载有及于礼者皆以附于本经之下具例注疏诸儒之说补其阙遗而析其疑晦虽书不克就而宏刚大要固己举矣谓书之出于口授者多艰涩得于壁藏者反平易学者当沈潜反复于其易而不必穿凿附会于其难谓春秋正义明道尊王贱覇尊君抑臣内夏外夷乃其大义而以爵氏名字日月土地为褒贬之例若法家之深刻乃传者之凿说谓周官徧布周密周公运用天理熟烂之书学者既通四子又读一经而遂学焉则所以治国平天下者思过半矣谓通鉴编年之体近古因就绳以策牍之法以纲提其要以目纪其详纲仿春秋而兼采羣史之长目仿左氏而稽合诸儒之粹褒贬大义凛乎烈日秋霜而繁简相发又足为史家之矩范谓诸子百家其言多诡于圣人独韩子论性专指五常最为得之因为之考订其集之同异以传于世而屈原忠愤千古莫白亦颇为发明其旨乐律久亡清浊无据亦尝讨论本末探测幽眇虽未及着为成书而其大旨固己独得之矣若夫析世学之缪辨异教之非捣其巢穴砭其隠微使学者由于大中至正之则而不踬于荆棘擭穽之涂摧陷肃清之功固非近世诸儒所能髣髴其万一也自夫子设教洙泗以博文约礼授学者颜曾思孟相与守之未尝失坠其后正学失传士各以意为学其骛于该洽者既以闻见积累自矜而流于泛滥驳杂之归其溺于径约也又谓不立文字可以识心见性而陷于旷荡空虚之域学者则知所传矣亦或悦于持敬之约而惮于观理之烦先生身任道统而广览载籍先秦古书既加考索厯代史记国朝典章以及古今儒生学士之作靡不徧观取其所同而削其不合稽其实用而剪其烦芜参伍辨证以扶经训而诘其舛差秋毫不得遁焉数千年间世道学术议论文词之变皆若身亲厯于其间而耳接目覩焉者大本大根固已上达直遂柯叶散殊亦皆随其所至究其所穷条分派别经纬万端本末巨细包罗囊括无所遗漏故所释诸书悉有依据不为臆度料想之说外至文章字画亦皆髙絶一世葢其包涵停蓄溥博渊泉故其出之者自若是其无穷也学者据经辨疑随问随析固皆极其精要暇而辨难古今其应如响愈扣愈深亹亹不絶及详味而细察之则方融贯于一理而已矣尝有言曰学者望道未见固必即书以穷理茍有见焉亦当考诸书有所证验而后实有所裨助而后安不然则徳孤而与枯槁寂灭者无以异矣潜心大业何有哉矧自周衰教失礼乐养徳之具一切尽废所以维持此心者惟有书耳谓可轥轹经传遽指为糟粕而不观乎要在以心体之以身践之而勿以空言视之而已矣以是存心以是克己仁岂逺乎哉至于晚歳徳尊言立犹以义理无穷歳月有限慊然有不足之意洙泗以还博文约理两极其至者先生一人而已先生教人规模广大而科级甚严循循有序不容躐等凌节而进至于切已务实别义利母自欺谨其独之戒未尝不丁宁恳到提耳而极言之每诵南轩张公无所为而然之语必三叹焉学者即其所诵而质其疑意有未谕则委曲告之而末尝倦问有未切则反复戒之而未尝隠务学笃则喜见于言进道难则忧形于色讲论商畧率至夜半虽疾病支离至诸生问辨则脱然沈疴之去体一日不讲学则惕然常以为忧晚见诸生缴绕于文义之间深虑斯道之无传始颇指示本体使深思而自得之其望于学者益切矣呜呼道之在天下未尝亡也而统之相传茍非其人则不得而与自孟子没千有余年而后周程张子出焉厯时未久寖失其真及先生出而后合濓洛之正传绍邹鲁之坠绪前圣后贤之道该徧全备其亦可谓盛矣葢昔者易更三古而溷于八索诗书烦乱礼乐散亡而莫克成也夫子从而赞之定之删之正之又作春秋六经始备以为万世道徳之宗主秦火之余六经既已烂脱诸儒各以己见妄穿凿为说未尝有知道者也周程张子其道明矣然于经言未暇厘正一时从游之士或昧其旨遁而入于异端者有矣先生于是考订讹谬探索深微总裁大典勒成一家之言仰包粹古之载籍下采近世之文献集其大成以定万世之法然后斯道大明如日中天有目者皆可睹也夫子之经得先生而正夫子之道得先生而明起斯文于将坠觉来裔于无穷虽与天壤俱弊可也

朱子年谱考异卷一宝应王懋竑撰
[洪本年谱云朱子讳熹字符晦一字仲晦〇传徽州婺源人〇生于南劔尤溪之寓舍〇始居崇安五夫里牓所居之听事堂曰紫阳书堂〇徽州有紫阳山韦斋先生尝以刻其印章用之牓于听事识故乡也〇又剏草堂于天湖寒泉坞曰寒泉精舍〇又剏草堂于建阳芦峯之云谷牓曰晦庵自称云谷老人亦曰晦翁又结庐于武夷五曲曰武夷精舍晚卜筑于建阳之考亭作沧洲精舍自号沧洲病叟后又更号遯翁〇卒年七十有一仕至朝奉大夫〇阁赠寳谟阁直学士通议大夫谥曰文追封徽国公从祀孔子庙廷〇本按年谱始于李果斋先生而洪本载此条于年谱之首洪本皆称先生而此条独称朱子又追封徽国公在绍定庚寅従祀孔庙在淳佑辛丑距朱子殁四十年矣果斋必不及见也其为后人所増入无疑今从李本削去而附载于此其有讹误俱据文集行状改正闽本亦载此条于后而又有不同今皆畧之不复一一置辨也〇按行状云字仲晦本传云字符晦一字仲晦考屏山先生所作字辞本云元晦朱子跋屏山遗帖熹字符晦亦先生所命不云改字仲晦惟性理大全载字辞注云后以元为四徳之首不敢当改字仲晦此于文集语录皆无所考不知其何所据而云也延平答问及张吕陆陈诸集其称元晦无云仲晦者而朱子文集于题跋自署皆云仲晦无称元晦者是为参错疑大全注语亦有自来行状据朱子自称本传则兼考他书故两存之洪谱止据行状而不及其同异之故甚为疎畧故附记于此又按闽本亦云后以元为四徳之首不敢当改字仲晦疑年谱元本有之此大全所本然闽本新出或反以大全注而増入亦未可知其载字辞较大全则多十余语又似别有所本非自大全采入者也]
髙宗建炎四年庚戌秋九月甲寅先生生
[按年谱李本称朱子洪本称先生年谱朱子门人果齐李公晦方子所辑自合称先生李葢以意改也定从洪本〇按迁墓记云府君以同上舍出身授迪功郎建州政和县尉承事公卒贫不能归因葬其邑年谱云以方腊乱不能归方腊之乱在庚子辛丑承事之卒在乙巳则方腊之平乆矣年谱误也又吏部行状云授建州政和县尉丁外艰服除调南劔州尤溪县尉以乙巳计之除服当在丁未而四月靖康之变吏部已在尤溪是吏部以丁未三四月间除服即调尤溪矣又考吏部与祝公书已酉十二月在建州权职官庚戌正月弃所摄携家寓政和五月初又携家下南劔入尤溪是在尤溪约二年即去官但未详何时以尝作政和尤溪两县尉故往来其间而假馆焉闽本云任尤溪秩满假馆郑氏之义斋而生文公非其实也今定从李洪本改以方腊乱句而补调尤溪县尉于尝侨寓句之上庶为得其实云又考闽本所载南溪精舍记郑氏号义斋非寓舍名也闽本假馆郑氏之义斋亦误〇闽本年谱云婺源南街故宅有古井绍圣四年井中白气如虹是日韦斋公生文公尝曰闻先君生时井中有气如白虹经日不散因名虹井韦斋公尝作井铭遂名韦斋井是岁井中紫气如云三日而文公生〇畧按建炎四年正干戈扰攘之时尤溪距婺源甚逺即故宅井有紫气焉得知之且曰三日而文公生其为附会无疑也今従李本删去闽本又云文公面右有七黒子时并称异李洪本不载今附见于此]
四年甲寅五岁
[韦斋行状是年召试馆职除秘书省正字寻丁内艰服除除秘书省校书郎迁著作佐郎尚书度支员外郎兼史馆校勘厯司勲吏部员外郎按丁内艰当即在四年服除则六年也至十年则出知饶州乞祠还家矣〇闽本年谱云文公名沈郎小字季延皆志其地也尤溪原名沈溪后因避王审知讳改尤溪尤溪隶延平行五十二]
五年乙夘六岁
[黄义刚录与行状天之上何物语畧同而小异故并载之]
七年丁已八岁
[洪本年谱云又尝指日问于韦斋曰日何所附曰附于天又问天何所附韦齐竒之〇本按此与行状所载本一事而所记不同今従李本删去]
十年庚申十一岁
[年谱所载本之两行状而缺萧公顗今并载吏部行状]
十三年癸亥十四岁春三月辛亥丁父韦斋先生忧
[二十四日四字据吏部行状补城南年谱作水南误]
禀学于刘屏山刘草堂胡籍溪三先生之门
[按韦斋遗命禀学三君子而朱子师事屏山为举业于白水籍溪葢以父执事之白水妻以女不详何时未几而卒事籍溪最乆然皆称胡丈不称先生至为三君子墓表行状则皆自称门人葢以韦斋之命也〇年谱云按先生所为草堂墓表与籍溪行状俱称二公受学涪陵谯天授尽闻伊雒之学其渊源大畧本此至于师门谊笃则屏山为最其为屏山墓表有云先生病时熹以童子侍疾一日请问平昔入道次第先生欣然告曰吾于易得入徳之门焉所谓不逺复者乃吾之三字符也汝尚勉之又命字祝辞有云木晦于根春容晔敷人晦于身神明内膄又云子徳不日新则时予之耻言而思毖动而思踬凛乎惴惴惟颜曽是畏其期望之意如此先生晚岁犹书门符曰佩韦遵考训晦木谨师传葢识父师之诲也〇按草堂墓表云闻涪陵谯公天授尝従程夫子逰兼邃易学即往叩焉尽得其学之本未籍溪行状云既又学易于涪陵处士谯公天授初未尝言谯公尽得伊雒之学也屏山学佛以为佛与吾圣人合故作圣传论墓表明载之矣晚岁晦木师传之云独指字辞而言耳年谱所云恐皆未确今删去而载屏山白水两墓表籍溪行状及少傅刘公碑于后又以此条李洪本皆同或元本所有故附见于此而并论之〇字辞闽本较性理大全増多十余语今据闽本]
十四年甲子十五岁葬韦斋先生
[按吏部行状以卒之明年葬崇安五夫里之西塔山迁墓记云初府君将殁欲葬崇安之五夫卒之明年遂窆其里灵梵院侧与吏部行状不同年谱从行状今姑仍之洪本并及改葬今删去]
二十年庚午二十一岁春如婺源展墓
[年谱先是婺源以下从洪本李本畧与内弟程洵前一帖李本不载后帖亦有删削止云有帖与内弟程洵论诗且曰学者所急云云按朱子此时颇事诗文而卒归重语孟与反求诸已则大本已立矣李本以意删削非元本也今从洪本〇按与程允夫二帖今文集缺〇虞集复田记此后人所増入于文集语录其事皆无所考不知虞何所据也李本尚存其真洪本删其首按虞集作复田记句则似元本所有后人遂无従考证矣今姑仍李本而附论之]
二十三年癸酉二十四岁夏始见李先生于延平
[李洪本皆作始受学于延平李先生之门今改正〇按年谱言癸酉受学延平先生而行状言归自同安不逺数百里徒步往従之游以赵师夏跋考之当从行状但自同安归后戊寅往见庚辰又往见而行状不指其年以今考之戊寅与范直阁书称李愿中丈不称先生延平答问载戊寅间语不似受学有云不审尊意以为何如至再题西林达观轩诗序庚辰始称先生往来受教则受学当在庚辰也今据行状文集改正〇延平戊寅冬答书云得吾元晦不鄙孤陋寡闻逺有质问此非従学语也壬午书云所幸比年以来得吾元晦相与讲学壬午距庚辰三年故云比年若以癸酉计则已十年即戊寅亦已五年不得云比年也以此二书证之则庚寅受学无疑矣〇续集与罗宗约书云目前所闻于西林而未之契者皆不我欺矣庚辰朱子见延平寓西林院此亦庚辰受学之一证也〇洪本年谱云初先生学无常师出入于经传泛滥于释老者几十年年二十四见延平洞明道要顿悟异学之非尽能掊击其失由是専精致诚剖微穷深昼夜不懈至忘寝食而道统之传始有所归矣按此条必元本所有非后人所増入李为阳明之学以道统之传始有所归语为太重故删之非有所据也今按朱子尽弃异学在庚辰而年谱属之二十四岁时非是故改従行状而年谱则仍附见于此非敢效李氏之妄删也]
二十五年乙亥二十六岁
[邹本年谱春建经史阁后有晤吕伯恭于福州一条注云时伯恭父仓部公官福州朱子以檄书白事大都督府与伯恭交始此按东莱年谱云是年春仓部为福建提刑司干官公随侍于福唐丙子应福建转运司举丁丑春试礼部不中六月归福州十月仓部秩满随侍归婺州据此则东莱乙亥丙子丁丑皆在福州其与朱子相见必在此数年间但两家文集皆无所考白事大都督府似用同安官书记中语据记春正月以檄书白事大都督府而东莱年谱是年春仓部官福州则正月未至任也此未详其所据又邹本于癸未有晤张敬夫于临安一条按包扬录云上初召魏公先召南轩某时赴召至行在语南轩云云则邹所据也然包录亦不言其初相见今俱附见于此邹本考订较旧谱为详其有讹误亦不悉辨也]
夏县有盗分守城之西北隅
[李洪本无今従邹本补]
定释奠礼
[李洪本皆附注建经史阁下闽本另立一条今従闽本]
申请严婚礼
[李洪本无邹本有之而不详今载申严婚礼状又此状与苏丞相祠记皆无岁月可考今附于同安任之末]
二十七年丁丑二十八岁春还同安候代不至罢归
[李本馆于陈北溪洪本馆于北溪陈淳俱误〇按北溪漳州人朱子庚戌至漳州始来受学年谱之误甚明今据畏垒庵记改正]
二十八年戊寅二十九岁春正月见李先生于延平
[按李本不载此条而续通鉴载之续通鉴必本之年谱此李氏自以意删之耳戊寅与范直阁书云顷在延平见李愿中丈此为确证李葢据西林诗序以庚辰谒李先生故删戊寅而未考之文集也于庚辰又书再见其意以为癸酉受学此为再见凡李氏之率意删改类如此今従洪本闽本同]
二十九年已夘三十岁〇秋八月召赴行在辞
[年谱云用执政陈俊卿荐也〇按是年陈俊卿未为执政疑当作陈康伯康伯以二十八年九月参知政事〇陈康伯于绍兴为名臣其荐朱子当在诸公之先自行状畧不载但云召赴行在本传云以辅臣荐亦不载其名年谱必以实书后来者祗知陈俊卿之荐朱子而不知有康伯遂以意改之不知俊卿方为殿中侍御史未为执政也孟子或问论武王不泄迩不忘逺而曰近读陈鲁公集有论此者与鄙意合是固徳人之言也其于康伯不薄矣不知修谱者何意改之顷见陈鲁公家集其裔孙所刻伪撰朱子序及书自署门生此甚可笑然于此可见年谱旧本必云康伯荐故后人因之而伪撰也陈俊卿三字今改作陈康伯〇年谱云是岁籍溪胡公以正字召先生送行诗有曰祖饯衣冠满道周此行谁与话端由心知不足功名计祗为苍生未敢休执我仇仇讵我知漫将行止验天机猿啼鹤怨浑闲事只恐先生袖手归其后又寄诗曰先生去上芸香阁阁老新峩獬豸冠留取幽人卧空谷一川风月要人看瓮牖前头翠作屏晚求相对静仪刑浮云一任闲舒巻万古青山只么青五峯胡公宏曰此诗有体而无用因赓之曰幽人偏爱青山好为是青山青不老山中云出雨太虚一洗尘埃山更好似为籍溪解嘲云〇按李洪两本皆载此条是时籍溪家居召为大理司直未行改秘书省正字籍溪年已七十余矣耳又重听〇门人子弟皆疑其行朱子四诗皆有讽焉但不知年谱载此亦复何意岂以为朱子不赴召之证耶五峯诗见朱子题跋中为籍溪解嘲于朱子年谱亦无所当且籍溪赴召在庚辰载是岁亦误今删去以其两本俱载或元本有之故附之于此]
三十年庚辰三十一岁冬见李先生于延平始受学焉
[年谱作再见李先生于延平今据达观轩诗序改正〇洪本年谱云汪端明应辰云先生师事延平乆益不懈尝言每一去而复来则所闻必益超絶葢其上达不已日新如此〇按端明前辈不当称先生李本称朱子亦是以例改毎一去而复来以下延平行状中语上达不已日新指延平言与首二句语意不合李本亦以意删非有所据也今以延平行状语系之壬午俱归延平下而此条则削去〇按年谱道统之传始有所归语必果斋元本所有然不如行状所叙之为得也自龟山先生受学程子以传之豫章罗先生延平李先生以及朱子其的绪相承如此然朱子之学受之延平而发明盛大有不尽于延平所传者大学章句序叙道统直接二程龟山以下皆在私淑之列其大指亦可见矣延平行状言求中未发甚悉而反而求之未得所安于是往问之南轩而胡氏之学与延平不合其后朱子自悟心为已发性为未发而又以已所悟合之延平所传其云已发未发之机黙识而心契焉则与体认未发气象亦小不同而与胡氏先察识后涵养之论反相近及至潭州与南轩共讲之南轩葢深以延平黙坐澄心体认天理为不然又力辨吕氏求中之说而朱子卒従南轩受胡氏之学以艮斋铭为宗指则与延平异矣故戊子诸书不及延平迄已丑又悟其非更定已发未发之分以胡氏先察识后涵养为不然而于未发仍守延平之说其云以静为本又云従静中渐渐养出端倪来则犹体认未发气象之论也庚寅始拈出程子涵养须用敬进学则在致知二语学问大指定于此而壬辰作中和旧说序谓不得奉而质诸李氏之门于所已言者而未言者可推则已不専主延平之说癸已以后往来讲论亦不及延平至甲辰与吕士瞻书戊申与方宾王书明言程子之说不可移易延平自是一时入处未免合有商量晚年语录杨道夫叶味道陈安卿廖子晦所记尤详中庸或问力辨吕氏求中之非而谓龟山亦未免吕氏之失龟山之说则延平之所自出也此其前后异同之故亦大畧可考矣故今従行状而年谱所载则附论于此未知后之君子以为何如也〇按朱子少即有志为已之学其学禅正是従心地着工夫而于语孟经史及周程张诸家之说考订讲贯葢无一日不用其功内外两进自幼已然此所谓生知安行无积累之渐者也同安归后再见延平尽弃异学而于求中未发之旨未达于南轩讲论逾四五年迄巳丑始定其说至庚寅拈出程子涵养二语生平学问大指定于此其早年进学之序于答江元适书汪尚书书薛士龙书陈正已书及中和旧说序自叙极为分明今日可据以为说至庚寅以后所谓独觉其进而人不及知者葢非后来之所能拟议矣孔子自言吾十有五以至七十其节次可考而程子言圣人未必然特为学者立法朱子亦言因其近似自名不敢輙为之说也明道谓谢显道曰贤见某如此某煞用工夫以显道之髙明又亲炙之久于明道尚有不及知者后之人何敢妄下一语耶若以一已所见而取文集彷佛之语以为依据又杂取诸家语录厖乱之说而断之曰某年至某地位又某年至某地位未免于以管窥天以蠡测海恐识者之有以议其后矣语录有云只今六十一岁方理会得恁地又曰某觉得今年始无疑又曰自觉得无甚长进于上面犹隔一膜此圣贤日新不已望道未见之心若遂据以为证是又痴人前不得说梦也文集语录中多谦已诲人之辞大率因人说法应病与药又间或有为而发不可泥看孔子尝言何有于我又言我无能焉孔子岂真何有无能者哉此又读文集语录者所当知也故因年谱语而附论之世之君子望有以订其是非焉]
三十一年辛已三十二岁
[年谱云是岁贻书黄枢宻论恢复按文集与黄枢宻书言敌退后当先为自治之计其于恢复葢慎言之末以起用旧人为要策而恐敌之复来未尝専言恢复也年谱元本出于果斋不应舛误若此疑此三字或后人増入今删去]
三十二年壬午三十三岁〇六月髙宗内禅孝宗即位复差监南岳庙
[年谱云五月祠秩满复以为请六月孝宗即位诏求直言八月应诏上封事不报是月予祠行状云祠秩满再请孝宗即位复因其任会有诏求直言遂上封事据年谱则予祠在上封事之后据行状则得祠在上封事之前按封事首言左迪功郎监潭州南岳庙则固已得祠矣今従行状]
孝宗隆兴元年癸未三十四岁〇十一月六日奏事埀拱殿〇十二日除武学博士待次
[洪本年谱云冬十月辛已入对埀拱殿十一月戊辰除武学博士〇戊今改正〇按孝宗本纪隆兴元年十月戊午朔辛已为二十四日十一月不得有戊辰且辛已距戊辰四十七日不应授官如是之迟也据文集与魏元履书六日登对十二日除武学博士则年谱之误无疑今依邹本改正邹又据与李先生书九月二十六日尚在铅山到临安后答吕伯恭书有云区区已审察一二日当得对以程途时日计之登对当在十一月非十月也今亦従之〇除武学博士年谱云替成资阙也拜命遂归行状云除武学博士待次考宋官制除见阙曰填某人阙其待次者曰替某人阙朱子南康任满状云已系成资而丁未辞江西提刑状云替马大同成资阙则成资为阙满之名成资上当有姓名如替马大同成资例而年谱缺不载今无可考姑仍之〇年谱又云是岁有与陈漕书论盐法与汪尚书书论龟山语录〇按论盐法可不载其目与汪尚书书为多不当独载此今削去]
归刘氏田
[按屏山卒于绍兴十七年丁夘则田劵不当在干道中还田在隆兴亦不在干道中也岂以干道还田而年谱误载耶忠肃称谥则在忠肃殁后忠肃卒于淳熈五年戊戌则亦非干道中所跋矣且云至今犹存则并在朱子殁后其去朱子时已乆矣不知何时何人所跋也此于文集语录皆无所考然李必据旧本如虞集复田记之类但不知何人増入洪本去按干道中田劵跋云八字则似元本所有后人无所考正矣今仍李本]
二年甲申三十五岁〇困学恐闻编成
[按朱子以困学名其燕居之室必在同安既归之后困学诗之作则在恐闻成编之前葢戊寅己夘间也困学恐闻编序不着其年而文集次于论语训蒙口义之后年谱序于甲申必有所据又延平答问之录自丁丑至癸未其成编必在甲申后但无序文可考耳年谱亦缺附记于此〇按朱子少禀学于刘胡三先生之门而出入于老释者十余年自庚辰受学延平后断然知老释之非矣答江元适书以先君子之余诲而不及刘胡者以三先生皆为佛学也获亲有道自指延平先生此书叙次最为分明更以何叔京书参考之尤为可据其云近岁以来获亲有道又云晚亲有道则亦受学在庚辰而非癸酉之确证也〇或疑江书不及延平之卒当在癸未朱子以十一月拜武学博士命归即闻延平先生之卒矣江书及埀拱奏札自在归后非必癸未也其或在叔京书后岁月已逺偶未之及耳]
干道元年乙酉三十六岁春省札趣就职夏四月至行在复请祠五月复差监南岳庙
[按行状本传皆云既至则朱子四月间至行在矣因执政复主和议故不就职而请祠以归耳年谱亦云既至所书未明今依行状改正〇按本传既至而洪适为相复主和议不合归与年谱不合考宋史洪适是年八月参知政事十二月为尚书省仆射同平章事四月间未为相也本传误钱端礼以甲申十一月签书枢宻院事十二月除参知政事次年八月方罢是岁二月陈康伯罢时未置相端礼为首参则年谱是也〇年谱载戊午谠议序曰戊午之议发言盈廷云云戊午之议据序文当作癸未之议李洪本皆妄改按戊午髙宗绍兴八年癸未孝宗隆兴元年戊午初议和癸未再议和元履所叙次者戊午之议而朱子序中所极论者癸未之议也年谱不考全文畧载数语又妄改癸未为戊午尽失其意今削去而别载序文于后]
二年丙戌三十七岁
[按与张钦夫两书朱子自注甚明其别卷答张敬夫两书与前两书意同而在前两书之后其无注者或朱子所自删而后人又收入之然中和旧说序云得当时往还书稿一编则必不止两书也前第二书注云自有辨说甚详今未见之岂指已发未发说及中和旧说序耶姑记于此〇朱子文集三十巻与张钦夫书三十一巻答张敬夫书大概以年叙三十二卷所载则不以年叙且多未定之论故疑为朱子所自删而后人复入之者然未敢定也〇按朱子受延平求中未发之说未达而延平殁求其说而不得甲申晤南轩于豫章舟中自是书问往来皆讲论未发之旨也南轩集无所考而朱子两书自注甚明别巻两书无注然详其文义实皆一时语也向以中和旧说序云闻张钦夫得衡山胡氏之学则往従而问焉为至潭州时故以四书在戊子今以答罗宗约书考之自指书问往来而非至潭州时也答何叔京书未发已发浑然一致与此四书意相合又言程门记录之误与中和旧说序所云以为少作失传而不之信亦正相合而何书自在丙戌〇彼此参考四书之在丙戌而非戊子确然矣其以心为已发性为未发更不分时节此朱子所自悟非受之南轩而南轩従胡氏之学先察识后涵养不言未发与朱子所见畧同南轩前书尚有认为两物之疑朱子再与书反复发明于此葢无异论也至潭州后讲论之语无所考南轩赠行诗云超然会太极眼厎无全牛朱子别诗云始知太极藴要妙难名论谓有寜有迹谓无复何存惟应酬酢处特达见本根皆以未发为太极即以心为已发性为未发之旨与四书同一意至已丑始悟其非亟以书报钦夫及当日同为此论者则潭州之所讲论与朱子所见皆同而胡氏之学先察识后涵养虽若小不同而实无异指此中和旧说序于潭州之行畧而不言也故今断以四书皆在丙戌而以答叔京三书答宗约二书系之叔京书言体认未发气象为龟山门下相传指诀而有愧汗沾衣之语此求中而未达之时当在丙戌之春其言未发已发浑然一致则在既悟性为未发之后又言延平谓学者当于未发已发之几黙识而心契焉则以已所悟合之延平所传与龟山门下指诀亦似少异此在丙戌之冬〇若宗约书宗约逺在西蜀又卒于戊子之四月二书必不在往潭州后其言钦夫书问往来近方觉有脱然处自指丙戌之悟又言所闻于西林者皆不我欺与叔京书亦相合又言衡山之学尤易见功近乃觉知如此则与中和旧说序所云钦夫告予以所闻亦未有省后得胡氏与曽吉父书乃益自信亦正相合则此书或丙戌之冬丁亥之春夏未可知也李本年谱既一切不载洪本杂叙与钦夫诸书于往访潭州时其意未明通辨亦不之及而闲辟录反以末卷与张敬夫两书为朱子尊徳性之证尤为大误正学考已觉其误而以四书载于戊子叙说虽多其意终未明了故于此特详论之以俟后之君子考订其是非焉〇朱子自注二书文集编次于论程集改字之前时刘共甫在潭州乃乙酉丙戌间至丁亥则召还矣此亦四书在丙戌而不在戊子之明证也]
三年丁亥三十八岁秋七月崇安大水奉府檄行视水灾
[按此条李洪本皆载于戊子是年五夫有秋与水灾不合向疑其有误及考续集与蔡季通书云邑中水祸至此极可伤悯此中幸亦无他两日后方闻之耳是此水所及不逺而五夫独不及也李洪两本皆无注而文集与林择之书言此最详崇安大饥之后重遭此水灾书中畧不言及与何叔京书言早稻己熟可无他虞正是七月亦不言崇安之有水灾而戊子春夏之交建人大饥必因上年水灾之故以此参考则行视水灾之在丁亥无疑也〇与择之书极言州县官漠然无意于民难于图事而朱子八月即往潭州葢避之而不欲与其事也是时知建寜府者徐嚞嚞乃秦桧之党朱子自不肯为之用至次年崇安大饥及于五夫应县官之委则不得不与其事而以请于府嚞方以桧党不自安而朱子已为枢宻院编修官陈应求刘共甫皆执政故所请即従而其实未尝相合也嚞以戊子秋奉祠去而社仓之米实始于嚞社仓记亦不欲没其名反复参校水灾自在丁亥今为改正而附着其说如此后之人得以考焉]
八月访南轩张公敬夫于潭州
[按朱子以九月八日至潭州留两月讲论之语于文集语录皆无所考李本极畧洪本所増为多而不无谬误今仅载李本数语而洪本则别见于此而附论之〇洪本年谱云留长沙两月讲论之语无所考见南轩赠行之诗曰遗经得紬绎心事两绸缪超然会太极眼厎无全牛先生答诗云昔我抱氷炭従君识乾坤始知太极藴要妙难名论谓有寜有迹谓无复何存惟兹酬酢处特达见本根万化従此流千里同兹源旷然逺莫御愓若初不烦以二诗观之则其往复深相契者太极之旨也又中和旧说序云余早従延平李先生学受中庸之书求喜怒哀乐未发之旨未逹而先生殁闻张敬夫得衡山胡氏学则徃従而问焉是时范念徳侍行尝言二先生论中庸之义三日夜而不能合其后先生卒更定其说然则未发之旨葢未相契也又云考先生与敬夫论中和几十年而始定初与敬夫书以为人自有生即有知识云云又曰通天下只是一个天机活物云云后答敬夫书又以浩浩大化之中云云最后与敬夫书曰近复体察见得此理须以心为主而论之则性情之徳中和之妙皆有条而不紊云云及与湖南诸公论中和书皆是此意了按洪本所云深契太极之旨此以赠行诗与答诗臆度之耳朱子自甲申后与南轩往复皆讲未发之旨而以心为已发性为未发葢以未发为太极诗所云太极则指未发而言也専言太极则不识其意矣心为已发性为未发两先生于此无异论至潭州当必共讲之中和旧说序云亟以书报钦夫及当日同为此论者则至潭州与南轩同为此论灼然可证而谓未发之旨未相契者真妄说也范念徳言两先生论中庸之义三日夜而不能合此语絶无所据洪本云其后先生卒更定其说则指已丑已发未发说而言故以为厯十年而后定中和之指与南轩讲论在乙酉丙戌至已丑即悟其非以书报钦夫钦夫以为然不过四五年间惟先察识后涵养之说钦夫执之尚坚后卒従朱子说虽不详其时大约不乆而论定矣以为十年而后定者亦妄说也其叙丙戌三书为初未定之论则是然不载中和旧说序所云则指意不分明又载已丑论心学一书以为定论此书在已丑初悟已发未发之分时尚多未定之论如以静中知觉不昧为复寂而常感感而常寂以静为本诸论皆后来所不言即如仁中为静义正为动与太极图解正相反岂可据以为定论耶祭南轩文云葢缴纷往反者几十有余年末乃同归而一致此统言之如论语说仁说之类非指中和说而言洪谱葢误认此语也凡此皆非果斋之旧李为阳明之学自主中和旧说故于此多所删削畧而不言而洪本则不胜其可疑也姑附其说于此〇亦是时范念徳侍行尝言两先生论中庸之义三日夜而不能合李洪两本皆载之此或元本所有非后人増入也然于文集语录皆无所考而洪本以为未发之旨未相契者非是窃尝考之朱子従延平之学南轩従衡山之学各有师承延平没而问之南轩南轩以所闻告之亦未有省已而朱子自悟性为未发而合之延平所传〇京南轩则専主衡山而以延平黙坐澄心体认天理为不然又力辨吕氏求中之非自与延平不合意其所云不合者或在于此其后朱子卒従南轩受衡山之学其与以艮斋铭为宗指相与守之曾先察识后涵养则与延平异矣与林择之书后来所见不同不复致思葢指此时而戊子诸书絶不及延平亦自可证至已丑始悟以性为未发之非未发已发各有时节而于未发仍守延平之说又深以先察识为非其先后异同大概如此窃以意拟之而未敢定也今仍李本存此二语以俟考焉]
冬十一月偕南轩张公登南岳衡山
[李本无此条今従洪本〇按南轩南岳唱酬集序朱子游山后记东归乱稿序其叙次时日道里极为详悉李本畧载南岳唱酬东归乱稿于往潭州至自长沙两条下洪本别立此条而注语最为舛误今依两家文集考正而洪本注语直削去之亦不复一一置辨也〇又按朱子往访南轩与林择之俱行南轩序亦止言三人范伯崇至已夘始别其羣従昆弟而来同登山又与朱子择之同归然年谱言范念徳侍行疑本与伯崇择之同行伯崇有羣従兄弟在湖湘间别往视之至已夘而后来然未有考也南轩序谓已夘胡实广仲范念徳至同登山朱子后记谓伯崇来始闻水帘之胜欲一往观以雨不果而后醇叟胡广仲伯逄季立甘可大来饯云峯寺酒五行剧论所疑而别洪本叙次断续不明而以自岳宫至槠州为南岳唱酬集尤为舛谬今尽削去]
是月除枢宻院编修官待次
[李洪本皆阙官字误考宋制编修官检讨官皆有官字今补正〇已丑省札施元之因磨勘改官别行注授疾速前来供职则此除替施元之阙也施元之官期未满故待次于家]
四年戊子三十九岁夏四月崇安饥请粟于府以赈之
[年谱本社仓记而不及县官之委甚为缺畧今载社仓记]
程氏遗书成
[按程子涵养须用敬二语庚寅始特拈出而戊子遗书序已云主敬以立其本穷理以进其知即此二语之指也续集答蔡季通书云近看遗书目录序时有先后以下一节说道理不出欲更之云先生之学其大要则可知已读是书者诚能主敬以立其本穷理以进其知两者交相为用而不已焉则日用之间且将有以黙契乎先生之心而疑信之传可坐判矣则是序文后有更改蔡书不详何时岂在庚寅以后耶时有先后之云亦不见于遗书序中则其所更改者又不止此也〇按自潭州归后以艮斋铭为宗指其见于与程允夫曽裘父书甚明艮斋铭以知止为始而格物致知専以察识端倪为下手工夫与学聚问辨之指不类其云天心粹然道义俱全是曰至善万化之源与至善事理当然之极注又不合与何叔京书因其良心发见之微猛省提撕使心不昧黙会诸心以立其本是皆艮斋铭之指也石子重书非格物致知不用正心诚意及其正心诚意却不用致知格物其语自是但以审察见得为格物致知以泰然行将去为正心诚意亦仍是艮斋铭之指也大抵以心为已发以性为未发要従已发处识得未发故曰惟应酬酢处特达见本根凡戊子诸书皆是一意平湖谓答叔京书易为异学所借尚似有所未察正学考不载与允夫书则未见其宗指而于讲论多所反复似皆未得其要领也故附论之]
五年已丑四十岁〇夏五月省札再趣就职再辞〇秋七月省札复趣行辞
[按枢宻院编修官系替施元之阙是岁施元之磨勘改官别行注授省札催促前来供职年谱载于戊子年之末误也魏掞之以四年十二月除太学录五年六月罢归正省札趣行时朱子所以因是力辞也朱子魏元履墓志南轩魏元履墓表年月俱可考年谱误载而续通鉴因之今改正〇行状云五年三促就职据文集回申催促供职状五月内两次准尚书省札子催促供职今又准前件指挥年谱八月复趣行即第三次也以戊子末一条移于今年五月则明白无疑矣〇按已发未发说与湖南诸公论中和第一书皆在已丑之春葢乍易旧说犹多有未定之论如凡言心者皆指已发而言程子自以为未当而已发未发说则以为指心体流行而言非指事物思虑之交与湖南书又以为指赤子之心而言但不当言凡言心者此皆有所未安吕博士说中庸或问力辨其失而此以为大概得之又谓涵养之功至则其发也无不中节又似删却已发工夫皆早年未定之论也中和旧说序在壬辰距已丑又三年不及前诸说则其所见已不同矣中和旧说序云亟以书报钦夫及当时同为此论者今其书不见于与钦夫答问中岂即与湖南诸公书耶既云第一书则尚有第二书第三书矣此书序年当在前而编次于六十四卷之末与答或人为类此皆编次之失恨不得起勉斋诸公而一质问之也〇与张钦夫诸说例蒙印可一书当在与湖南诸公书之后亦已丑答也其中亦多未定之论如以心为主即心体流行之见又云仁者心之道而敬者心之贞也后来都无此语又云静中之动动中之静动静自是两时不必互说又云寂而常感感而常寂感者已发也寂者未发也今若曰已发而常未发未发而常已发可乎又云以静为本亦以偏于静已发未发说小注巳自明言之而篇未二语亦自平说凡此恐皆未定之论如以静中知觉为复后来改之而太极解以仁中为静义正为动与今解相反岂可据此书以为定论也整庵罗氏引此书与阳明辨平湖陆氏亦以此书为定论恐皆有所未察也〇答林择之三书皆辨先察识后涵养之非而于涵养特重于巳发工夫未免少畧如云従涵养中渐渐体出这端倪来〇又云茍得其养而无物欲之昏自然发见昭著不待别求〇是皆早年未定之论而后来所不取也罗整庵尝言后人创为异说者乃拾前人之所弃以自珍正谓是尔]
六年庚寅四十一岁春正月葬祝孺人
[年谱云先生居丧尽礼既葬日居墓侧朔望则归奠几筵〇按李洪闽三本皆云日居墓侧而不言何所寒泉精舍当与墓相近然以精舍名则是讲论之地而非守墓之所也朱子庚寅与范伯崇书云比携二子过寒泉招蔡季通来相聚亦有一二友朋初不废讲论则朱子固尝至寒泉与友朋讲论而谓日居墓侧朔望方归奠几筵恐未然也今削去而附见于此〇按书仪始虞犹朝夕哭不奠小祥止朝夕哭惟朔朢馈食会哭则朔望馈食小祥前当亦然也朱子居丧自用书仪故或朔望归奠几筵考文集答陆子寿书力言撤几筵之不可而于朝夕馈食则未明言答李继善问谓朝夕馈食不害其为厚而又无嫌于僭且当従之其答叶味道书则据左氏特祀于寝与国语日祀之文谓主复于寝三年内皆日上食此后来所讲定与书仪亦有不同者矣〇按礼记朝奠日出夕奠逮日注疏说皆不分明开元礼朝奠至彻夕奠夕奠至彻朝奠开元距孔贾不逺其或有所传也郑注既夕记云馈朝夕食也孝子不忍死其亲事之如生存时进彻之时如其顷据此则殡宫朝夕之奠与下室之馈絶不同卒哭后罢朝夕奠而下室之馈自仍行于正寝但经文不具尔仪礼犹朝夕哭不奠不奠者但谓不行丧奠之礼书仪即以不奠为不馈食考之或有未详也〇年谱有家礼成一条今削去〇洪本年谱云先生居丧尽礼既葬日居墓侧朔望则归奠几筵自始死至祥禅参酌古今咸尽其变因成丧祭礼又推之于冠昏共为一编命曰家礼既成未尝为学者道易箦之后其书始出于人家其间有与先生晚岁之论不合者黄干直卿云家礼世多用之然其后亦多损益未暇更定览者详择焉〇本家礼附录李氏方子曰干道五年九月先生丁母祝令人忧居丧尽礼参酌古今因成丧葬祭礼又推之于冠昏共为一编命曰家礼〇黄氏<田>曰先生既成家礼为一行童窃以逃先生易箦之书始出今行于世然其间有与先生晚岁之语不合者故未尝为学者道也陈氏淳曰嘉定辛未岁过温陵先生季子敬之倅郡出示家礼一编云此往年僧寺所亡本也有士人录得会先生葬日携来因得之〇文集答汪尚书书云尝因程氏之说草具祭寝之仪将以行于私家而连年遭丧未及尽试答吕伯恭书云祭礼畧已成书欲俟之一两年徐于其间察所未至今又遭此朞丧势须卒哭后乃可权冝行礼考其实而修之续奉寄求订正也又答吕伯恭书云祭礼已冩纳汪丈处托以转寄然其间有节次修改处俟旦夕别录呈求订正也答张钦夫书云祭礼修定处甚多大抵多本程氏而参以诸家故特取二先生说今所承用者为祭说一篇而祭仪祝文又各为一篇比之昨本稍复精宻与蔡季通书云祭礼只是于温公书仪内少増损之正欲商订须俟开春稍暇乃可为也程氏冬至立春二祭昔尝为之或者颇以僭上为疑亦不为无理并俟详议也〇跋三家礼范云尝欲因司马氏之书参考诸家之说裁订増损举纲张目以附其后使览之者得提其要以及其详而不惮其难行之者虽贫且贱亦得以具其大节畧其繁文而不失其本意也顾以病衰不能及已呜呼后之君子其尚有以成吾之志也〇语录云某之祭礼不成书只是将司马公书减却几处某尝修祭礼只就温公仪中间行礼处分作五六段甚简易晓后被人窃去亡之矣〇按年谱及家礼附录则家礼为朱子之书无疑考之文集语录则有祭礼祭说而无云家礼者所云被人窃去亡之者亦祭礼而非家礼也唯与蔡季通书有已取家礼四卷并附疏者一巻纳一哥之语此丁已后书所云家礼乃经传通解中之家礼亦非今之家礼也〇年谱家礼成于庚寅正居母丧时而序絶不及居忧一语所谓因丧祭而推于冠昏序中亦无此意勉斋行状及家礼后序但言其后多损益未暇更定既不言其居丧时所辑亦不言其亡而复得是皆有所不可晓者姑类集诸录及文集语录诸说于此以俟后之人考而订焉〇明邱氏浚曰武林应氏作家礼辨谓文公先生于绍熈甲寅八月跋三家礼范云某尝欲因司马公之书参考诸家之说裁订损益举纲张目以附其后顾以哀病不能及已勉斋先生家礼后序云文公以先儒之书本末详畧犹有可疑斟酌损益更为家礼迨其晚年讨论家乡侯国王朝之礼未及脱藁而先生没此百世之遗恨也今且以其书之出不同置之姑以年月考之宋光宗绍熈甲寅文公已于三家礼范自言顾以衰病不能及岂于孝宗干道已丑巳有此书况勉斋先生亦云未及脱藁而文公没则是书非文公所编不待辨而明矣文公集中有与门人言及家礼已成四卷并家礼序文此门人编入以为张本耳按应氏此言谓家礼为未成之书虽成而未尽用可也乃并以为无此书可乎既无此书则胡为而有此序且序文决非朱子不能作而谓门人编入以为张本决不然也况其所引勉斋跋语所谓未及脱藁者指经传通解也非谓家礼也三家礼范序所云是亦未及参考诸家裁订増损使无遗恨尔非谓无是书也黄陈李杨诸子皆出自朱门亲授指教皆不以为疑而应氏生元至正间一旦乃肆意辨论以为非朱子所编断断乎出于门人附会无疑且谓其妄意増损三家礼范之文殊乖礼经又谓附注穿凿尤甚噫应氏之为此言其亦浅妄之甚矣〇按邱氏辨应氏之说详矣然以愚考之则应氏所疑不为无见但所据勉斋跋语则非其旨所引已成家礼四卷亦考之不详至邱氏谓序文决非朱子不能作然序文自与年谱不合勉斋行状及跋语不言成于居忧时又不言其亡而复得与年谱家礼附录皆不合凡此俱畧而不言其所解三家礼范跋语则其失正与应氏同也应氏之辨今不可见因邱氏之语而得之故并附着于此以见前人已有疑于此者以俟后之君子考而质焉〇勉斋行状序朱子所编次有古今家祭礼而家礼与通解皆以其未成书别叙于后至宋史本传则以家礼入于所编次之中删去古今家祭礼故后之人但知有家礼而古今家祭礼遂失其传甚可惜也古今家祭礼成于淳熈甲午跋语可考其后増三卷见于与郑景望书后又増一卷共二十卷马氏通考载之年谱厯叙诸书而独削古今家祭礼不载其意以为有家礼而古今家祭礼之书可废宋史之误葢亦由此此朱子所云不待七十子丧而大义已乖者于后之人又何责哉〇附家礼考家礼非朱子之书也家礼载于行状其序载于文集其成书之岁月载于年谱其书亡而复得之由载于家礼附录自宋以来遵而用之其为朱子之书几无可疑者乃今反复考之而知决非朱子之书也李公晦叙年谱家礼成于庚寅居祝孺人丧时文集序不纪年月而序中絶不及居丧事家礼附录陈安卿述朱敬之语以为此往年僧寺所亡本有士人录得会先生葬日携来因得之其录得携来不言其何人亦不言其得之何所也黄勉斋作行状但云所辑家礼世所遵用其后多有损益未及更定既不言成于居母丧时亦不言其亡而复得其书家礼后亦然敬之朱子季子公晦勉斋安卿皆朱子髙第弟子而其言参错不可考据如此按文集朱子答汪尚书书与张敬夫书吕伯恭书其论祭仪祭说往复甚详汪吕书在壬辰癸已张书不详其年计亦其前后也壬辰癸已距庚寅仅二三年家礼既有成书何为絶不之及而仅以祭仪祭说为言耶陈安卿录云向作祭礼甚简而易晓今已亡之矣则是所亡者乃祭礼而非家礼也明矣文集语录自家礼序外无一语及家礼者惟答蔡季通书有已取家礼四卷纳一哥之语〇此仪礼经传通解中家礼六卷之四而非今所传之家礼也甲寅八月跋三家礼范后云尝欲因司马氏之书参考诸家裁订増损举纲张目以附其后顾以衰病不能及已后之君子必有以成吾志也甲寅距庚寅二十年庚寅已有成书朱子虽耄老岂尽忘之至是而乃为是语耶窃尝推求其故此必有因三家礼范跋语而依仿以成之者葢自附于后之君子而传者遂以托之朱子所自作其序文亦依仿礼范跋语而于家礼反有不合家礼重宗法此程张司马氏所未及而序中絶不言之以跋语所未有也其年谱所云居母丧时所作则或者以意附益之尔敬之但据所传不加深考此如司马季思刻温公书之比公晦従游在戊申后其于早年固所不详祗叙所闻以为谱而勉斋行状之作在朱子殁后二十余年其时家礼巳盛行又为敬之所传录故不欲公言其非但其辞畧而不尽其书家礼后谓经传通解未成为百世之遗恨则其微意亦可见矣后之人以朱子家季子所传又见行状年谱所载廖子晦陈安卿皆为刋刻三山杨氏上饶周氏复为之考订尊而用之不敢少致其疑然虽云尊用其书实未有能行者故于其中谬误亦不及察徒口相传以为文公家礼云尔惟元应氏作家礼辨其文亦不传仅见于明邱仲深所刻家礼仪节中其辨専据三家礼范跋语辞多疎畧未有以解世人之惑仲深亦不然之故余今徧考年谱行状及朱子文集语录所载俱附于后而一一详注之其应氏邱氏语亦并附焉他所摘谬误亦数十条庶来者有以知家礼决非朱子之书而余亦得免于凿空妄言之罪焉尔〇误又按朱子跋古今家祭礼在淳熈元年甲午距庚寅五年不言其有家礼其云有能采集附益通校而广传之相与损益折衷共成礼俗与跋三家礼范虽前后絶逺而其意大概相同也家礼之非朱子书此亦一证]
秋七月迁韦斋先生墓
[文集迁墓记云初府君将殁欲葬崇安之五夫卒之明年遂窆其里灵梵院侧熹幼未更事卜地不详既惧体魄之不获其安乃以干道六年七月五日迁于里之白水鹅子峯下吏部行状云卒之明年熹奉其柩葬于建寜府崇安县五夫里之西塔山而硕人别葬建阳县崇泰里之后山铺东寒泉坞然公所藏地势卑湿惧非乆计乃卜以庆元某年某月某日奉而迁于武夷乡上梅里寂厯山中峯僧舍之北〇按迁墓记言以韦斋卒之明年窆其里灵梵院则至干道六年迁于白水鹅子峯下祝孺人圹记言距府君白水之兆百里而逺是韦斋之墓迁于白水无疑矣乃行状止云以明年葬于崇安县五夫里之西塔山而不言迁墓岂西塔山即白水鹅子峯耶灵梵院侧鹅子峯皆在五夫里相距不逺故统言之乎然不得云明年也灵梵之窆云卜地不详而行状之地势卑湿自指白水之兆而不言再迁此不可晓果斋作谱时尚可询问而今谱但为疑词不知即果斋之旧否也迁墓记与行状互有异同编次者亦畧不为考订何耶姑记所疑于此〇按自庚寅与吕东莱刘子澄书拈出程子两语生平学问大指葢定于此即中庸尊徳性道问学易大传之敬以直内义以方外従古圣贤所传若合符节至甲寅与孙敬甫书云程夫子之言曰涵养须用敬进学则在致知此两言者如车两轮如鸟两翼未有废其一而可行可飞者也尤为直截分明葢相距二十五年矣而其言无毫髪异也自庚寅已后书问往来虽因人说法间有所独重而其大指不出此两语晚年为鄂州稽古阁记福州经史阁记正以此两语相对发明其指意尤晓然矣通辨正学考皆不载此二书今据文集补入陈师徳书不详何时师徳卒于甲午此书当去庚寅不逺故附载之]
七年辛夘四十二岁〇冬十二月省札趣行以录不及养辞
[按六年十二月召赴行在是年五月陈俊卿出知福州虞允文独相闰五月梁克家参知政事此召虽以胡铨之荐亦或允文克家之意也朱子以丧制未终辞其状不见于文集疑其在丧中不复具状但以省札回纳建寜府军资库而巳至七年十二月丧制既满尚书省依六年元降指挥摧促起发朱子于八年二月具辞免召命状以禄不逮养辞四月三省同奉圣旨令疾速起发行状七年既免丧复召以禄不及养辞免丧在七年而复召则在八年四月行状统言之不复详叙本传亦同其七年十二月省札乃依六年元降指挥而非即有复召之命也八年二月克家为相与允文并本传九年克家相再申前命九年当作八年自召赴行在屡趣起发疑皆出克家之意而允文特听之耳允文以八年八月去位九年特与改秩宫观则允文之去位乆矣然朱子于允文克家皆无书岂以申省状已屡言之而素无交往故不便有书耶抑或文集之脱漏也陈丞相龚参政周丞相留丞相皆再三与书即赵雄王淮亦屡与书是在南康浙东事有相闗不得不尔而文集乃讳言之亦不识朱子之意矣行状云四年之间辞者六此指六年召赴行在八年召赴行在七年省札趣行八年省札再趣行九年省札又趣行辞免召命状凡五而丧制未终无辞状元甚分明李本止载六年八年两召命九年省札趣行为太畧洪本为得之而以七年十二月趣行为八年二月趣行则亦失之今考正其始末而附论之如此]
八年壬辰四十三岁春正月论孟精义成
[按癸未编次论语要义论语训蒙口义两书皆不传而存其序至壬辰编次论孟精义庚子刻于南康改名要义葢其名偶同而非即前论语要义之本也年谱误认以此书先名要义后改精义又改名集义以书语孟要义序后考之非是今改正〇又按癸未要义序独取二先生及其门人朋友数家之说补辑订正以为一书则亦与精义略同但其书草畧故后来编次精义不复及之而别为之序自非癸未之本也南康之刻葢取旧名以精义二字太重而诸家之解亦有未尽当者后定名集义亦以此年谱之云葢未辨此意也]
夏四月有旨趣行复辞六月省札再趣行再辞
[按辞免召命状以去冬十二月省札趣行二月具状辞免洪本以趣行叙于二月误也夏四月有旨疾速起发至五月六月省札又两次趣行洪本止载六月省札催亦非是今俱改正]
资治通鉴纲目成
[按纲目序于壬辰据季通伯諌择之伯恭诸书则癸已甲午至乙未方冩校浄本乃成编也又据敬夫伯恭李滨老书则重修于丙申丁酉至庚子方可冩据延之恭叔书则丙午以后欲重修而未及行状所云毎以未及修补为恨也余大雅录在戊戌后当是重修时而语意不类恐记者之误若陈淳录则自分明矣年谱纲目成于壬辰以序文而言耳〇凡例刻于王鲁斋柏勉斋诸公皆未之及或以后出为疑今考蔡书云条例亦以定矣又云纲目凡例修立畧定极有条理意义则元有凡例当以蔡书为据也〇又按纲目于通鉴改正甚多而犹有未及改者故曰恐为千古之恨今载与刘子澄尤延之书以见其概朱子于壬寅年以纲目为孝宗言之葢欲仿温公之例而孝宗顾置之则反不如神宗逺矣而朱子居家五年竟亦未能再修此所以常以为恨也]
八朝名臣言行录成
[按东莱集与汪尚书书云近建寜刻一书名五朝名臣言行录又云是朱元晦所编其间当考订处颇多近亦往问元晦未报不知曽过目否是书书吕许公事切直故东莱不乐之而朱子后来亦未修改此早年之书与论孟或问同也]
冬十月西铭解义成
[按年谱据西铭解后跋然考之作解当在壬辰前跋云熹既为此解后得尹氏书则非壬辰明矣又考叶味道语录自在云谷作天地之塞两句解后来迤逦作西铭等解云谷记以庚寅得云谷则西铭解作于庚寅辛夘间据吕东莱书太极西铭两解皆成于壬辰前也]
九年癸已四十四岁〇夏四月太极图说解通书解成
[按年谱壬辰十月西铭解成癸已四月太极图解通书解成此据两后记岁月言之而通书则附见焉考之吕张两集则太极图解成于戊子西铭解成于庚寅辛夘东莱书壬辰有改定太极图说解之云则必不至于癸已而后成矣〇又按已丑巳亥皆订正太极通书不云有解也丁未作通书后记戊申始出太极西铭两解以示学者年谱以通书解附焉东莱与朱子书云太极图解近方得本玩味浅陋不足窥见精藴多未晓处已疏于别纸其书在戊子又云太极所疑重蒙一一镌诲则在已丑又云示下太极图西铭解当朝夕玩绎若稍有所未达当一一请教亦不敢以示人也又云向承示以改定太极图论解比前本益觉精宻西铭发昔人所未发处益多又云太极图解昨与张丈商量未定而匆匆分散少暇当理前说此三书当在辛夘朱子与南轩书云太极解后来所改不多别纸上呈则书在戊子已丑间南轩书云伯恭昨日得书犹疑太极说中体用先后之论则在辛夘后据此诸书则太极图解成于戊子已丑西铭解成于庚寅辛夘两书后跋各以其跋之岁月言非成书之岁月也又戊申跋未敢出以示人乃为学者言之张吕二公则未尝不共商确象山云考订注释似亦见图解矣通书后记作于丁未此如已酉序大学中庸章句之比章句非至已酉始成通书解亦非丁未始成也年谱叙于癸已疑亦因太极图解附及之而李微之序亦云太极通书解义成于癸已岂别有所据乎窃意亦成于壬辰以前至丁未始作后记以授学者戊申二月则出两解非并出通书也梭山诋太极图西铭林黄中诋易西铭而通书尚未有议者故未之及焉今姑依年谱所叙而考订其岁月先后如此〇李微之性传语录序序成书岁月大概同年谱而易本义以为成于乙已丙午之间与年谱不同则非尽同年谱也戊申出太极西铭两解以示学者明言两解不及通书而李洪两本于戊申皆以通书附焉今据邹本删之前说亦以意度未尽然也]
五月有旨特改左宣教郎主管台州崇道观再辞
[洪本进呈乞岳庙札子下有是年梁克家相申前命又辞十一字误用本传语重复不可晓而李本并无进呈乞岳庙札子句则克家之奏为无所因矣今従洪本而是年以下十一字则删去]
淳熈元年甲午四十五岁春二月复辞三月有旨不许辞免复辞夏六月始拜命
[按文集辞免改秩宫观状凡四行状云九年再辞元年又再辞李本止云省札凡三下趣依已降指挥大畧洪本得之而仅统叙于拜命之下亦非是今依行状文集改正〇行状辞者四则据辞免状年谱云三具辞免则以第一状辞改官第二状辞告命实一事也此则非误]
编次古今家祭礼
[朱子自为之跋甚详而不载其目其答郑景望书言増孟诜徐润孙日用三卷为十九卷以书考之则贾顼家祭仪第六孟诜第七徐润第八政和五礼第十一孙日用第十二杜公祭享仪第十三范氏祭仪第十九其确然可考者七卷而已马氏文献通考陈氏曰朱子集通典会要所载以及唐本朝诸家祭礼皆在焉凡二十卷则又増一卷矣凡十三卷葢莫可考以通考所载计之有江都集礼有开元礼开寳礼有胡氏吉凶书仪唐郑正则祠享礼唐范傅式寝堂时享礼刘岳书仪陈致雍新定寝祀礼又有韩氏古今家祭式横渠张氏祭礼伊川程氏祭礼吕氏家祭礼温公书仪凡十三篇正合二十卷之数或即是耶此朱子手自编次之书而家礼则后人伪作勉斋以古今家祭礼同为编次而家礼则别出至宋史以家礼入于编次诸书之内而删古今家祭礼故后人但知有家礼而古今家祭礼遂以不传于世甚可惜也然藏书之家或当有存者有志之士多方访求庶朱子之书复见于世寜非大幸乎]

朱子年谱考异卷二宝应王懋竑撰
淳熙二年乙未四十六岁夏四月东莱吕公伯恭来访
[李洪本俱作夏五月今改正〇按文集书近思録后云乙未夏访予于寒泉精舍留止旬日而末署云五月五日则来访在四月明矣东莱年谱亦云四月可证]
近思録成
[洪本年谱云其后先生守漳州日乆添入数条刻于学宫按文集与张吕书则添入数条在丙申丁酉间不知洪本何据李本无之今删去〇按勉斋集复李公晦书云真丈所刋近思小学皆已得之后语亦得拜读先近思而后四子却不见朱先生有此语陈安卿所谓近思四子之阶梯亦不知何所据而云据此则近思录四子之阶梯或非朱子语亦与叶录不合程子云若不得某之心所记者徒彼意耳此又读语録者所当知也]
偕东莱吕公至鹅湖复斋陆子寿象山陆子静来会
[李洪本皆作梭山陆公子寿按梭山子寿兄子美号也子寿号复斋谱葢因象山辨太极书屡言梭山而误今改正〇按鹅湖之会年谱不详语录无及此者象山年谱语录所载为最悉朱陆异同皆见于此故附着之至其辞气之悖览者当自晓然无庸辨也朱子和诗在已亥春三月子寿访朱子于铅山追和鹅湖诗韵以赠子寿象山年谱谓归后三年乃和此诗葢因别离三载而言其实非也然可证年谱俱载鹅湖会之误〇学蔀通辨云朱子年谱谓其后子寿颇悔其非而子静终身守其说不变今年谱无此语此必李本所删而洪本亦不能是正也今依通辨补入而其它语则不可考矣又如诸公各执所见于朱陆并言之亦必李氏所改也〇据与王子合书则在鹅湖与二陆讲论几旬日矣年谱语录皆无可考象山语录所云数十折议论者不知是何议论可惜也按鹅湖之会朱陆异同是作谱大闗键果斋元本不可得见李为阳明后人于此皆讳而不言故载文集诸书并张吕书俾后人有考焉]
秋七月云谷晦庵成
[按云谷记干道庚寅始得其地即作草堂榜曰晦庵则晦庵之成在庚寅至乙未已六年矣葢至是亭台始具而又并得山北姚氏地故作记以识其成年谱云秋七月晦庵成葢以晦庵统名其地非指草堂三间也今姑仍之]
三年丙申四十七岁春三月如婺源
[邹考云三月望后起行年谱俱作二月误今改正洪本有先生与乡人子弟讲学于汪氏之敬斋而附敬斋箴按敬斋箴前题云读南轩主一箴缀其遗意作敬斋箴以自警南轩卒于庚子当是庚子后作此为附会无疑也今删去〇按与滕璘游一条见李本洪本不载考滕璘通书在丙申前此或元本所有姑存之〇按茶院朱氏谱序今文集缺答吕伯恭书此在婺源所寄余文集注有说〇附文集注此书有顿进之功语距已丑八年矣仰窥古人精进刻刻用力所谓上逹不已日新者固不可执已丑一悟以为定也〇又按九月答吕伯恭书云前月至昭武见端明黄丈旬日而归黄丈端庄浑厚老而不衰议论不为诡激而指意恳切亦自难及见之不觉使人心服据此则朱子自婺源归再见黄端明矣年谱俱缺今附见于此]
夏六月授秘书省秘书郎辞不允秋八月复辞并请祠许之差主管武夷山冲佑观
[按本传以手书遗茂良今考龚书其辞不详其与韩旡咎尚书书最为详尽年谱与汪尚书书汪字误即与韩书也仅删取其前数十语而意不明今全载]
冬十一月令人刘氏卒
[按年谱明年二月葬于建阳县之唐石大林谷唐石里名也后朱子葬唐石里大林谷可证闽本葬嘉禾里之唐石大林谷嘉禾里三字衍文宰如闽本作崒如疑当作睪如侧闽本作左语录云某葬亡室时只存东畔一位是同穴而在左非另规寿藏也名其庵曰顺寜岂墓旁有庵以守墓乎是墓旁有亭又有庵矣凡此皆従李洪本〇闽本二月别立一条或依旧本而别出之或家有所传亦未可定〇邹考云按朱子与吕伯恭书有云雨多卜葬至今未定更旬日间且出谢亲知并看一两处若可用即就近卜日此丁酉二月书也是年秋伯恭来书葬地已有定卜安厝莫须有期则令人之葬大约在丁酉秋冬矣邹考葢据両书而改二月为是岁于丁酉终然当仍闽本而注所疑于下不当遽改也今仍従李洪本附注于令人卒之下而二月两字则改为某月以记疑〇李洪本附录行状令人卒以干道丁酉小注辨其误今考勉斋集行状云卒以淳熙丙申未尝有误此附録刻本之讹舛而辨者未及考之本书耳]
四年丁酉四十八岁夏六月论孟集注或问成
[年谱従洪本李本太畧其谓或问恐转而趋薄似用南轩书中语与朱子意不合也或是果斋元本所有姑仍之〇南轩戊戌与朱子书云论语章句简确精严足以诏后学或问之书大抵固不可易之论但某意谓此书却未须出葢极力与辨说亦不能得尽只使之诵味章句节节有得则去取之意与诸家之偏自能见之不然却恐使之轻易趋薄耳按朱子之不肯刋行或问以未及修改而南轩所云又是一意今附见于此〇与许顺之书有云大学之说近日多所更定其书在丙戌丁亥间据此则大学章句与论语训蒙口义同时所作但不知即以章句名否耳南轩书论语章句论语或当作大学也答吕伯恭书有云大学中庸皆有详说此即或问稿洪本云又作训蒙口义即详说也误李本无即详说也四字今従李本删去〇又己亥与吕伯恭书云两月间只看得两篇论语亦自黄直卿先为看过参考同异了方为折中据此则论孟集注丁酉尚未成书也后书又云盛意欲得语解定本此亦欲有修改处今且纳二册余却续寄则己酉已成书此更修改耳〇杨道夫录在己酉后此集注乃初本后来改订极多年谱集注或问成于丁酉止据初本言之此云十年前正指初本也〇丙辰答孙敬甫云南康语孟是后来所定本然比读之尚有合改定处未及下手按集注成于丁酉在南康时己亥庚子距丁酉二三年耳后来所定本必在其后而刋于南康非在南康时也此书丙辰距丁酉二十年矣尚云合有改定而诸家问语所举集注往往与今本不同考其年则在乙夘丙辰后是其修改直至没身而后已也〇朱在过庭所闻是敬之有此书矣今语类无考]
诗集传成
[按年谱据集传序而朱子明注云集传旧序则后来集传不用此序也集传葢有纲领而无序文集注辨此颇明今附载〇附文集注按朱子明诗传遗说集传序乃旧序此时仍用小序后来改定遂除此序不用今考序言自邶而下国之治乱人之贤否有是非邪正之不齐又云善者师之而恶者改焉则亦不纯用小序但不斥言小序之非而雅郑之辨亦畧而未及以读诗记后序及读桑中篇考之其为旧序无疑编文集者既不注明而大全遂冠此序于纲领之前坊刻并除纲领而止载旧序其失朱子之意益逺矣今考遗说而附正之〇按乙未与吕伯恭书朱子年四十六矣又二年丁酉作诗传序则必有改正然读诗记皆载朱子旧说而丁酉旧序亦后来所不用至壬寅书读诗记后乃致其疑甲辰作桑中后记则尽斥小序之非是今本葢自甲辰之后所修也壬寅朱子年五十三甲辰年五十五语类李辉录云某自二十岁时读诗便觉小序无意义后到三十岁断然知小序之出于汉儒所作以文集考之其为记者之误无疑也〇小又按庚子与吕伯恭书已力辨小序之非书读诗记后及记桑中篇皆本于此而以答潘文叔潘恭叔书考之则今本必修于甲辰后而丁未与吕子约书言诗说乆已成书则其成在丁未以前也又考与李公晦书则甲寅以后更有修改而叶彦忠书又有新本旧本之异此书不详其时然当在甲寅后也马氏文献通考云南康本出胡泳伯量家更定几十之一不知即此新本否今所更定不同处皆不可得而见诗传中亦间有一二可疑处亦无従考矣〇按果斋李氏云其于诗也深玩辞气而得诗人之本意尽削小序以破后儒之臆说妄言美刺悉就斐夷以复温柔敦厚之教与年谱语畧同则此疑出果斋元本也但未考丁酉所序诗集传之为旧本此为舛误然不载诗集传序则可知序非集传所有矣李微之序亦言诗集传成于淳熈丁酉葢本年谱之误]
周易本义成
[按年谱诗传成据传序成于丁酉十月易本义则不知所据也李微之序言成于乙巳丙午之间当以李序为正又马氏文献通考易传十一卷本义十二卷陈氏曰晦庵初为易传用王弼本复以吕氏古易为本义其大指畧同而加详焉首列九图末列揲法今考之文集语录皆未尝言有易传本义之异后来纂辑诸书亦未有言及此者不知陈氏何据而云然也前列九图末列揲法则诸书所同然实非朱子之旧通考说葢朱可信今姑载于此而俟考焉〇按文集答孙敬甫书云易传初以未成书故不敢出近觉衰耄不能复有所进颇欲传之于人而私居无人冩得只有一本不敢逺寄其书在丙辰后则易本义乆已刋行不当云不敢出又书名本义不名易传且其语与程子答张闳中语畧同以别集答孙季和杨伯起书考之殊不相类今不载〇按古易经二篇传十篇后为王辅嗣郑康成所乱至宋晁吕始正其失朱子本义従吕氏其见于论说者详矣乃朱子殁未几而门人节斋蔡氏已变其例至度宗咸淳时天台董氏乃合程传本义为一书元文宗天厯时鄱阳董氏従其说而小有不同至明永乐大全依两董氏例而又一以程传为主反以本义附焉坊刻则去程传而改本义従程传本于是朱子已正之古易遂淆乱而不复可见矣果斋作谱时节斋本亦未出后来改订至永乐大全而极若坊刻之妄亦不足置辨也〇又按朱子自不满于易本义以答孙季和刘君房杨伯起诸书考之则沈庄仲所録是也但自以其未及修补改订如章句集注之精当耳谓其说道理太多翻却窠臼不尽则亦恐未然〇周易会通载朱子辨吕氏晁氏语不知所従出朱子明文公易说第十九巻论古易今刻前阙二板当是书临漳所刋易后及此篇而巳不可考按会通载书临漳所刋易附后朱子明吕氏音训跋云嵩山古易跋语先公尝折衷晁吕之说于其后据此则此篇乃书嵩山古易跋后而文集竟无之则文集之遗逸亦多矣〇易本义所附九图筮仪皆非朱子之作乃后人误増入者如程子易序上下篇义不见于程子文集考其辞意断断非程子作而天台董氏则附上下篇义于程传鄱阳董氏又并以易序附焉皆据所传而不考其真伪其附九图筮仪于本义亦其类也尝有辨说极详今系于后〇附周易本义九图论：易本义九图非朱子之作也，后之人以启蒙依放为之，又杂以已意，而尽失其本指者也。朱子于易有本义有启蒙，其见于文集语録讲论者甚详，而此九图未尝有一语及之。九图之不合于本义、启蒙者多矣。门人岂不见此九图者，何以絶不致疑也？朱子于本义，叙画卦约畧大传之文，故云自下而上、再倍而三、以成八卦；三画已具，八卦已成，则又三倍其画以成六画，而于八卦之上各加八卦，以成六十四卦，而不敢参以邵子之说。至启蒙则一本邵子，而邵子所传止有先天图。其伏羲八卦图、文王八卦图，则以经世演易图推而得之。同州王氏、汉上朱氏易皆载伏羲八卦图、文王八卦图，启蒙因之，至朱子所自作横图六，则注大传语及邵子语于下，而不敢题云伏羲六十四卦图，葢其慎重如此。今乃直云伏羲八卦次序图、伏羲六十四卦次序图、伏羲八卦方位图、伏羲六十四卦方位图，是孰受之而孰传之耶？又云伏羲四图其说皆出邵氏，按邵氏止有先天一图，其八卦图后来所推六横图，朱子所作，而以为皆出邵氏，是诬邵氏矣。又云邵氏得之李之才挺之，挺之得之穆修伯长，伯长得之希夷先生陈抟图南，此明道叙康节学问源流如此，汉上朱氏以先天图属之，已无所据，今乃以移之四图，若希夷已有此四图者，是并诬希夷矣。文王八卦说卦明言之，本义以为未详，启蒙别为之说，而不以入于本义。至于干天也故称乎父一节，本义以为揲蓍以求爻，启蒙以为干求于坤、坤求于干，与干为首、干为马两节，皆文王观于已成之卦，而推其未明之象，与本义不同，葢两存之。今乃以为文王八卦次序图，又孰受之而孰传之耶？自周子太极图，以黒白分阴阳，后多因以为说，龟山先生于詹季鲁问易，以一图示之，而墨涂其半，曰此即易也，是皆以意为之。朱子答袁机仲书所云黒白之位，当亦类此。今此图乃推明伏羲画卦之次序，其必以竒偶之画，而不可以黒白之位代之，彰彰明矣。为问伏羲之画以竒偶乎，以黒白乎，则以黒白之位为伏羲之画，虽甚愚知其不可也。今直题为伏羲八卦次序、伏羲六十四卦次序，而皆以黒白之位，又孰受之而孰传之耶？答袁书，止有八卦黒白之位，而无六十四卦，又云三白三黒、一黒二白、一白二黒等语，与今图亦有不同；此书云黒白之位，亦非古法，今欲易晓，故为此图以寓之；后书云：仆之前书，已自谓非是古有此图，只是今日以意为之，冩出竒偶相生次序，令人易晓矣。则又明指六横图而言，非黒白之位，故窃疑袁书此一节乃后人剿入之，以为九图张本，而非本文。又其后云：此乃易中至浅至近而易见者，黒白之位非易中所有。考其文义，都不相属。答袁书凡十一论，黒白仅见于此，而他书皆以竒偶论，其为有所増损改易而非本文，无疑也。卦变图启蒙详之，葢一卦可变为六十四卦，彖传变卦偶举十九卦以为说尔，今图卦变皆自复姤临遯等十二辟卦而来，以本义考之，惟讼晋二卦为合，余十七卦则皆不合，其为谬妄尤为显然，必非朱子之旧明矣。故尝反复参考，九图断断非朱子之作，而数百年以来未有觉其误者。葢自朱子既没，诸儒多以其意改易，本义流传既乆，有所簒入亦不复辩焉。端临文献通考载陈氏说，本义前列九图，后着揲法，学者遂以九图揲法为本义元本所有，后之言本义者莫不据此，而不知本义之未尝有九图揲法也。明永乐大全出，以本义改附易传，而九图筮仪遂为朱子不刋之书矣。今详筮仪之文，絶不类朱子语，其注有云筮者北面见仪礼，按仪礼：士冠礼特牲馈食礼少牢馈食礼筮者，皆西面，惟士丧礼筮宅以不在庿筮者北面，今直云筮者北面见仪礼，此等瞽说，不知何来。推求其故，则学易者但见汉上易丛说有引仪礼筮宅者北面之文，而并未尝考之仪礼也，朱子岂不见仪礼者，而疎谬若是耶？由是以言，筮仪亦断非朱子之作，而通考所云前列九图、后着揲法者，皆为相传之误，而不可以据信矣。余故曰易九图非朱子之作也。后之人以启蒙依放为之，又杂以已意，而尽失其本指者也。今考其大畧如此。其碎义璅说有相发明者，别附于后。世之君子得以览观而审择其是非焉]
五年戊戌四十九岁秋八月差知南康军辞
[按八月差知南康军即具状辞十月奉旨不许辞免令疾速前去之任又具札子辞乞宫庙差遣据与吕伯恭书十月后又有三札托袁机仲为投而未之投至十二月堂帖又趋行亦见与吕伯恭书故次年正月复具状请祠至二月在铅山候命又具乞宫观状三月省札又趣行三月三十日赴任李本太畧今従洪本〇行状云差发遣南康军事辞者四始之任此谓八月辞免十月请祠正月请祠二月请祠辞者凡四也本传再辞不许误]
六年己亥五十岁春正月复请祠二十五日启行候命于铅山
[按东莱屡书勉行今东莱集可考而南轩语则南轩集无之或脱漏也今以年谱为据〇按南轩集与朱子书云出处之计如何莫须一出否此与年谱所载意畧同然此书自在丙申以秘书郎之除而言非己亥也南轩以戊戌五月移知江陵朱子八月方除南康而此书所言皆静江事又赵若海与詹仪之两易其任当在丁酉而书中言漕司赵若海其在丙申无疑若己亥南轩自别有书而集轶弗载耳或以此书为年谱之证非也]
陆子寿来访
[李本附载候命铅山下。洪本另立一条，今従洪本〇按和鹅湖寺子寿韵，年谱系于鹅湖寺两陆诗之后，非是。象山年谱谓归后三年乃和此诗，此因别离三载而云，然考其实亦非也。诗云别离三载，葢鹅湖之会在乙未，铅山之访在己亥，中间隔丙申、丁酉、戊戌三年，故曰三载。偶扶藜杖出寒谷，则自指候命于铅山；又枉蓝舆度逺岑，则谓子寿之来，承鹅湖言，故曰又枉，若在鹅湖，则又字下不得也。旧学商量四句，正祭子寿文所云志同道合、极论旡猜、降心従善者，若在鹅湖，则方各执所见乖异不合，又安得作此语耶？故断以此诗为在铅山追和前韵以赠子寿者，今改正。按答东莱第一书戊戌，则鹅湖会后三年也。子寿葢颇自悔其前说之误，故铅山来访时，其论与朱子多合，祭文所云志同道合极论无猜降心従善者也。朱子此时，于子静更有深望焉。庚子五书，皆有招徕引诱之意，其惓惓之心可想见矣。癸夘以后，子寿既卒，而子静之溃决益甚，朱子于是知其不可以挽回也。至乙已丙午，乃诵言攻之，以示学者，俾不惑于其说。此其前后苦心，学者不可以不之考也〇按象山语录：子寿与子静学问元有不同，及将会鹅湖，子静再三辨论，而子寿乃以子静之言为是，遂作孩提知爱一诗，子静以为然。故鹅湖之会，子寿举诗四句，朱子曰：子寿早已上了子静船也。其时二陆与朱子辨论皆不合。后三年，子寿过访东莱，乃幡然以鹅湖所见为非，而东莱称之，有着实看书讲论、心平气下之语。故铅山之访亦不与子静俱，而卒従朱子之说。祭文所云，葢纪其实也。是子寿与子静之学，始终本不相同。子寿早卒，复斋集不传于世，后之人但据鹅湖之会同称二陆，而子寿之生平遂为子静所掩，迄今未有发明之者，甚可惜也。今尽载语录文集及祭文，并附以卒后三书，以见其概，俾后之人有考焉。祭文叙述最为详明，而与吕伯恭、傅子渊书皆以为吾道之衰，其痛悼几与南轩同矣。东莱亦以子寿之亡，于后学大有闗系。而子寿乃不大见称于世，岂亦有幸有不幸耶]
三月省札复趣行是月晦赴上
三月省札复趣行此于文集无考与吕伯恭书欲某赴官须更得朝旨乃可去葢已报本军官吏以尝请祠也则三月晦赴任必更有省札趋行矣今従李洪本]
夏五月遣使祭唐孝子熊仁赡之墓〇修复刘屯田墓
[李洪本无此两条今从邹本増入]
请祠不报
[按与吕伯恭书云已走介请祠其书在四五月间六月以疾请祠亦见与吕书及自劾状而其状则皆阙行状以疾请祠者五文集止载其三其己亥两请皆阙不载故无所考今据吕书补入]
作卧龙庵祀诸葛武侯
[按作庵在己亥五六月间见与吕伯恭书及南轩卧龙庵诗最明年谱载之庚子冬此因卧龙庵记在庚子十一月而误也今改正〇庵成即祀武侯而起亭又在其后年谱未明今据记文改正]
六月奏乞减星子县税钱
[李洪本注皆不明其以不合用札子自劾又是一事李洪本皆附于其下非也今従邹本改正〇按邹本増乞听従民便送纳钱绢又乞减移用钱额得以轻减商税两条已载其目于庚子其与王漕师愈札子乞将淳熈三年四年五年未起零钱之数悉従蠲免又与颜提举师鲁札子言本军米斛旧赴建康交纳近一年改拨入都乞仍令赴建康交纳俱见文集而其事之行否则未有考李洪本皆不载今仍之而存其大畧于此]
冬十月复建白鹿洞书院
[李本太畧洪本为详然亦多未合今考文集行状补正〇洪本云请赐勅额及赐御书石经监本九经以镇之诏皆从焉〇考曹立之墓表云赐额得旨事当在壬寅乃辛丑延和奏札之后年谱未明白鹿洞学规李本仅载一两语洪本所载亦不全今全录并录东莱白鹿洞书院记是东莱之文而实本朱子之意也白鹿洞赋李洪两本语焉不详今止载其目云〇是役始于冬十月次年三月告成李洪本附于其下是也而概云累数月其辞不明今改正〇告成率寮属诸生释采于先圣先师以落之则是行事时旋立主未尝议像设也此乃去郡后事可不载今删去〇朱子是时屡请祠故与时宰书有复洞主废官使得备员与学徒讲道其间假之稍廪畧如祠官之入等诗然亦偶言之尔朱子若罢郡亦未必能乆留南康也其事又迄不行今亦删去]
申请赐晋太尉陶威公庙额
[乞赐陶威公庙额文集作乞加封陶威公状误也〇李洪本皆不载按状所称发明公之忠义有补名教而乞赐庙额不更别赐爵号尤可为后法今従邹本补入]
七年庚子五十一岁〇二月复奏免星子县税钱
[李洪本无今从邹本补]
南轩张公讣至罢宴哭之
[洪本疾革时以下语李本无今按神道碑有疾病埀死而口不絶吟于天理人欲之间语则必旧本所有而李氏删之耳洪本畧载两祭文李删后祭文洪又载与吕伯恭书李亦删去今従洪本而两祭文则全载与吕书洪本太畧文义不明今増入〇按朱子文集与南轩书三十卷三十一卷皆以年叙三十二卷则不以年叙而其年亦可考南轩集与朱子书二十巻至二十四卷颇有错互然其年亦尚可考今以两家文集参校其问答不甚分明对值朱子文集自丁酉后无书而诸书所举南轩语多不见于南轩集中即如太极图解跋明言敬夫以书来其书亦不载南轩于丁酉后尚有十余书率多论事之辞而发明道要之精语皆不在焉此甚不可晓岂朱子集多所遗而南轩集今刻本非朱子所定本耶〇中和旧说序及南轩祭文文集序其前后同异之迹较然分明而考之文集反不得其所据今录何叔京石子重范伯崇诸书其早年论议之异同与祭文文集序无不相合而至丁酉以后所谓同归一致者则絶无所考矣语类以南轩入胡氏门人中其所载语甚畧葢南轩早卒语录多在后故及之者少而黄子洪辈又非足以知南轩者固不足据也〇文集与方宾王云敬夫未发之云乃其初年议论后觉其误即已改之但旧说已传学者又不之察便加模刻为害不细往日曽别为编次正为此耳然误本先行此本后出遂不复售甚可恨也朱子所编次四十四卷见于文集序而定叟所贻四巨帙无卷数文集序亦言已用别本摸印而流传广与方书合马氏通考南轩集三十卷奏议十卷与朱子所编次不合疑即定叟四巨帙而摸印先行者是马氏固不见朱子所编四十四卷而于文集序亦未之考也今南轩集刻于梁溪华氏凡四十四巻止载朱子序文而不言所自来又无他序可证其中颇有参错故尝疑之又考黄氏日抄其编次与今刻畧同与朱子书七十三首今本其数亦合但末多武侯传及语录黄氏既不载卷数又不言此朱子所定本而武侯传语录文集序所未及则黄氏所见其为朱子之本定叟之本未可知也黄氏在度宗咸淳后马氏相去不逺不应黄氏见朱子本而马氏独朱之见此皆有未可晓者姑记于此以俟质焉]
三月请祠不允
[按正月请祠三月请祠两乞宫观状甚明洪本以三月为二月误也今従李本]
申乞颁降礼书
[按乞颁降礼书一州县祭祀仪式一臣民以下冠昬丧祭之礼元有两项其冠昬丧祭之礼鄂州见有印本只乞行下取索精加校勘不须别行镂板〇小故礼部符下止政和五礼祭祀仪式其云未详备而欲申审者祭祀仪式而已至礼部请编类州县臣民礼仪镂板颁降则兼有两项而其书未成后状只以前所欲申审者言之庶编类成书之后免致疑惑复有更改而冠昬丧祭之礼则皆有所未及也年谱本之两状而所叙未明故附论之〇又按増修礼书状在淳熈七年三月则乞颁降礼书当在其前矣洪本叙于三月修学之下今依邹本别立一条而统叙其事不更分析也]
夏四月申减属县木炭钱
[按论木炭札子云己申使司未蒙行下不免具申朝廷今准省札已送使司指定则是已尝具状申省而其状则阙今据文集补入朱子到任之初即具申泉司至庚子四月方奉文蠲减年谱此必有据其云岁减二千缗见与王漕札子与吕伯恭书今従李洪本]
应诏上封事
[本传夏大旱诏监司郡守条具民间利病遂上疏言云云且曰莫大之祸必至之忧近在朝夕而陛下独未之知上读之大怒曰是以我为亡也熹以疾请祠不报陈俊卿以旧相守金陵过阙荐熹甚力宰相赵雄言于上曰士之好名陛下疾之愈甚则人之誉之愈众无乃适所以髙之不若因其长而用之彼渐当事任则能否自见矣上以为然乃除熹提举江西常平茶盐公事〇宋史赵雄传朱熹累召不出雄请出以外郡命知南康军熹极论时事上怒谕雄令分析雄奏熹狂生辞穷理短罪之适成其名若天涵地育置而不问可也会周必大亦力言之乃止〇李本年谱时诏监司郡守条具民间利病遂上疏言云云上读之大怒令其分析赵雄诡词救解乃已〇续通鉴六年夏大旱诏求直言知南康军朱熹上疏上读之大怒曰是以我为亡也熹以疾请祠不报谕赵雄令分析雄言于帝曰士之好名至能否自见矣帝以为然姑置不问熹仍旧职候旨〇按行状止载疏语其云上读之大怒曰是以我为亡也则见于本传而令其分析雄诡辞救解则见赵雄传中年谱兼采两传语似是后人窜入未必果斋元本也陈丞相判建康入见在淳熈五年其荐朱子见于陈行状〇至八年罢判建康荐本道守令五人其荐朱子见于与陈师中书相距已三年而本传以过阙之荐属之除江西常平之上误也赵雄士之好名等语亦在知南康时雄传请出以外郡正指此而本传并以属之除江西常平之上皆误也朱子此疏降付后省是时赵雄为丞相周必大为参知政事故皆言之而雄辞过甚似非其实雄与南轩不合其为此言亦以迎合上意而朱子声望已髙上意亦颇向之雄不应诮诋如此或出家传増改未可知也〇其令监司条具民间利病乃可议臣之奏封事所载甚明而本传误増大旱二字续通鉴并以移之六年且云诏求直言又以雄好名等语为救解之辞愈不相合又云姑置不问某仍旧职候旨絶不成语讹以益讹可为一笑大抵宋史本传赵雄传已为淆杂而年谱本之至续通鉴舛误益甚今定従行状而其它一切削去〇东莱集与朱子书云降付后省之说必是虚传此间却不闻也寻常条陈利害文字乃送后省看详若深于此者有时或宣付宰执畧看却复进入少有外付者似闻揆及新参皆常于榻前调护以近例观之縦使无人调护亦不至有他甚不相谅者不过以为好名耳〇朱子书云既有调护者即是尝有谴怒之意幸宻以见告也东莱后书云奏疏出于忠愤恳切固不可遏上容纳谠言亦不以为忤按降付后省朱子以为得之邸吏其与江东陈帅书亦云尔非虚传也东莱偶未闻耳前书云似闻揆及新参皆常调护揆赵雄时为丞相新参周必大初参知政事似闻者传闻不确之语后书云上容纳谠言不以为忤此必得之周子充乃审其实朱子与周参政札子亦云埀谕圣主有假借纳用之意则宋史两传所云当未必然而行状元非有所避而不言也或云宋史所载当因年谱今考李本言赵雄诡辞救解而不着其语雄传则有之洪本又増入本传以我为亡语至周必大为言则两本皆不之及明是年谱之用宋史而非宋史之袭年谱也今附载朱子与吕伯恭与江东陈师与周参政三书以证年谱之误〇文集与陈师中书云试郡无状幸及终更复叨除命传闻尝污丞相荐墨是以有此意者偶因臧否支郡及之比归见刘平父乃知所以假借称道者过实殊甚使人愧惧悚愓不知所言按师中福公子南康于建康为支郡故云尔南康之除本传以为出于史浩亦以陈相过阙力荐之故江西提举之除行状以为上意不欲其逺去以书言之则亦以陈相之荐也本传叙次亦未为误而以过阙之荐与罢判建康之荐混而不分则非是又朱子至南康以疾请祠者五诸书所云极明而本传以属之上疏言事之下尤非是今并附论于此云]
请祠不报
[李洪本无按南康最后乞宫观状言祷雨备灾则当在六月后而未详其月闽本载于上封事后今従闽本]
大修荒政
[李本畧洪本详而大概则同今据洪本而以文集补正其已见行状者则删去推广御笔指挥二事则不専以南康言今亦删去修筑沿江石堤邹本别立一条今従邹本〇按荒政行状亦举其畧而节目则未之详今据行状而以文集奏状申请具列其目于后所谓设施次第人争传录以为法者必考于文集而可知也]
八年辛丑五十二岁〇二月陆子静来访
[按陆氏之学与朱子合下不同故朱子于未相识时即断其为禅学鹅湖之会议论不合然察其操持谨质表里不二实有为已之功又精神气魄感动得人可为吾道之助故虽不合而常有招徕劝诱之意葢于陆氏兄弟惓惓有深望焉其后子寿従朱子之说而子静卒不变〇年南康来访或子寿之意而请书墓志疑亦子寿之遗命子静白鹿洞讲义力言义利之辨而终之以博学审问慎思明辨笃行其于朱子之论殆无以异而平日所言絶不之及其前后叙辞极为谦下故朱子跋语亦亟称之壬寅子静入为国子正癸夘迁勅令所删定官名位畧与朱子侔矣至甲辰因曹立之表遂与朱子忤然轮对五札朱子与书明谓其自葱岭带来子静复书虽有不乐而亦未肆其辨迨丙午既归讲学象山声名益甚徒党益众戊申遂有无极太极之辨诋訾不遗余力判然与朱子为敌矣朱子诵言攻之亦在乙巳丙午之后知其必不可以合也子寿而在子静末年未必猖狂至此然子静自信甚笃自待甚髙亦非子寿之所能挽回假使子静先卒则其说不至盛行后来可无异同之论矣此天实为之亦吾道之不幸也东莱亦以为子寿之亡于后学大有闗系葢先见之矣程氏闲辟录陈氏学蔀通辨皆辨朱陆异同之说为有功于吾道者程氏说得其大槩而间有误处陈氏说极为详尽而始同终异中年疑信相半之说则亦有未然者今不暇悉论也〇又按子寿以己亥三月来访朱子于铅山遂从朱子之说庚子子静约来逰庐阜而子寿言子静已转步而未曽移身则子静所见亦非曩时矣子寿既卒朱子以文祭之明言鹅湖所见之非子静于此亦无异论明年自来乞书墓铭其为白鹿书堂讲义几与朱子之说无以异其年祭吕东莱文追惟曩昔粗心浮气徒致参原岂足酬义葢亦自言鹅湖之非矣而朱子于南康日谓其旧日规模终在三头两绪东出西没无提撮处葢于来访时巳逆料其不能尽舍旧习矣而犹以望于子寿者望之故亟称其讲义而于其与符复仲者亦有取焉癸夘与项平父书有去短集长之言丁未与子静书又言所幸迩来日用工夫颇觉有力无复向来支离之病其所以招徕劝诱之者至矣而子静后来声望益髙徒党益盛恣其旧说日以横肆朱子不得巳而始诵言攻之凡子静前后之异同又有若此者前之所论尚未尽其曲折也〇答林择之吴茂实书庚子是时子寿尚在也答符复仲书庚子后癸夘与项平父书乙已答陈肤仲书俱有舍短集长之言一以戒厉学者而于陆学亦未尝不取其善可以见圣贤公平正大之心而惓惓引诱之意亦具见于此矣故皆附载于篇]
三月除提举江南西路常平茶盐公事待次
[此条従洪本而第三事以李本删数语末云多见施行两本皆同按延和奏札则星子税钱未减纳粟人尚未推赏乞赐白鹿书院勅额及书亦未施行则所云多见施行乃虚语耳今亦删去至洪本所载执政谕且勿言诸语则在延和奏对时行状述此至明洪本最为舛误今亦删去]
夏四月过江州拜濓溪先生书堂遗像
[李本附注于去郡下洪本另立一条今従洪本按文集山北纪行诗叙次最为详悉年谱刘子澄来谒请为诸生说太极图义为濓溪曽孙元孙等设食于光风霁月之亭语俱舛误今改正〇洪本附太极说按太极说非朱子作也说中止言阴阳动静无一语及太极又与太极图说解絶不相应朱子文集语类无及此者南轩有太极说尝刋于髙安朱子与书谓其未安须且收藏以俟考订岂此南轩作而误入朱子集耶浙本以南轩仁说为朱子仁说此或其类今従李本删去]
八月东莱吕公讣至为位哭之
[李本年谱云吕公定周易为十二篇朱子深喜而従之又谓大事记自成一家之言有补学者〇又载昨见竒卿敬扣以比日讲授次第一书末云其切磨之意如此按年谱李洪两本详畧不同而无大异独此条乃大相反李本于东莱若有讥焉洪本改之亦未知孰是果斋元本也李序谓旧本之猥冗左谬不合法者悉以法削之存者十之七而不言其有所改窜据此则非特以意删削也洪本当有所自来非妄改者今定従洪本而李本则附见于此〇朱子文集三十三巻三十四卷与东莱书皆以年叙三十五卷则不以年叙颇有淆乱李本所载昨见竒卿一书在三十五卷之末当是东莱居明招山教授时其年在戊子己丑三十三巻戊子己丑有书言向见与诸生论说左氏之书遣辞命意亦颇伤巧葢指博议而言无但令诸生读左氏及诸贤奏疏而不读诸经论孟之说窃疑此书在三十五卷之末明是后来续入或有所増损改易未可知也且此书在早年而李本系于东莱卒之下若欲以此蔽其生平者不特诬东莱并诬朱子矣此不可不辨也东莱祭文及与刘子澄书其伤悼之情与南轩无以异而李本颇失其旨朱子与东莱书三卷具于文集此不复载今掇取东莱与朱子三书及朱子与南轩一书以见其槩俟后之学者考焉〇朱子尝自言气质之偏多有奋发直前之弊故东莱每以此为规与南轩语相同也东莱充养温厚多所包含朱子所以箴之者尤力南轩书云近来伯恭讲论详细如此朋友真不易得但凡事似于果断有所不足又云伯恭却有会容耐处又云气禀与家学之说诚然不能矫革亦是刚明不足耳此皆与朱子意相同至如功利之说自是后来浙学流传之弊然东莱之学多于博杂处用功故追原其始有拖泥带水之叹朱子尝论湘中学子之弊亦谓钦夫说有太快处遂启流传之弊与此畧同固非尽以为东莱之过也〇又别集与刘子澄书言直卿来春同为金华之行今既闻伯恭讣决当如约某当与俱往哭伯恭亦不爽前约也是岁六月间朱子与东莱有约而七月东莱己卒十二月朱子之任浙东明年正月往哭东莱墓是所谓不爽前约者生死交情如此独哭东莱墓文集无祭文岂偶轶之耶抑以祭南轩墓乃遣奠故有祭文而东莱墓亲往则无之也此不可考姑记于此〇东莱以七月二十九日卒闻讣当在八月年谱系之七月误也文集与东莱书在七月望后东莱文集有答书在卒前三四日东莱日记二十七日修定诗记公刘章而卒以二十九日葢乆病而暴亡也]
是月改除提举两浙东路常平茶盐公事
[按朱子上宰相书云去岁诸路之饥浙东为甚浙东之饥绍兴为甚熹于是时惫卧田间而明公实推挽之使得与使令趋走之末此壬寅年书王淮以辛丑八月为右丞相此宰相则王淮也文集编次者讳言之耳浙东之除王淮所荐而本传云王淮改除熹提举浙东常平茶盐公事则非矣洪本年谱承本传之误续通鉴云王淮荐熹为得之今従续通鉴改正]
冬十一月己亥奏事延和殿
[洪本年谱云先生去国二十年既得见上极陈灾异之由与夫修徳任人之说凡两札大畧谓陛下临御二十年间云云上为动容竦听因条陈救荒之策首札画为七事次陈二说次言绍兴和买均敷之重详见延和奏札按李本最畧第一札用本传极陈灾异之由两语以该之而第二札则不之及其意以任人一语即可该第二札也因条陈救荒之策画为七事则第三札而四札以下则皆不及此李本之疎也本传独叙第二札葢举其重者而末云所奏凡七事意自分明但改奏札七为七事则非是李本葢用本传而又失之洪本前两札另叙其下乃及条陈救荒之策首札画为七事此第三札非首札也次陈二说则第四札次言绍兴和买则第五札而后两札亦不及其所増入奏札多依行状而间有不同不知所据何本也今従李本存其畧其误处畧为补正载行状于后而洪本则删去]
诏行社仓法于诸郡
[按诏行社仓法在八年十二月二十四日文集所载勅命及跋语最明年谱载之九年夏此因劝立社仓榜在九年六月而误也今改正台婺有应时行之者亦沿九年六月榜文今削去]

朱子年谱考异卷三宝应王懋竑撰
淳熙九年壬寅五十三岁
[李本有正月条奏救荒事冝一条注云并乞借拨官会给降度牒推赏献助人等又请将山阴等县下戸夏税秋苗丁钱并行住摧按此复回绍兴官次所奏在二月非正月也救荒事冝条奏甚多非止此奏仅载其一亦为太畧洪本系于辛丑视事西兴之下今亦不取]
奏劾衢州守李峄
[按奏状言其亲戚方在政路此谢廓然也廓然以辛丑八月同知枢宻院事壬寅六月罢正月间正在政路或疑指王淮朱子上时宰书□言按劾不行反遭中伤而明公意在左右又自晓然详其语意则非王淮也洪本后云先生在浙东陈贾谢廓然赵彦仲首攻之此语必有所据疑为廓然所攻而朱子去官以俟朝命自劾状云谨已遵禀复还绍兴府界又状云臣自衢婺州复回绍兴府界葢婺衢为还闽之路由此去官以还家也行状年谱皆不及劾李峄事故不可详考而輙以意拟之如此〇己亥在南康答吕伯恭书云李峄之事颜漕已烛其妄或与此同名抑此误也文集目录作李□当更考〇朱子初奏衢州守倅皆已逼替其后守沈崈一已于二月二十二日赴任则李峄自以任满解罢非别有处分也按救荒事冝全在得人而号令州郡又在按劾官吏畏惧不尔则百方措置皆为具文矣朱子于浙东多所按劾而于李峄事未蒙施行屡以为言行状叙救荒太略而于按劾皆不之及年谱视事西兴注大概本之行状増入贾佑之朱熙绩而其它亦未及今依文集悉载于谱而并及留赵善坚乞许令佐自陈岳庙两条以见救荒之所重至于措置事冝科条详宻有不可以或遗者乃备载其目于后云]
永康陈同甫来访
[李洪本皆系于壬子今据两家文集改正〇按朱子于壬寅二月十三日入婺州界同父来见朱子则在巡婺州时也壬寅通书即在其后朱子与同父第一书可考同父壬寅书亦言之壬寅归后有见顾之约丙午亦有来春命驾之语其至否则无可考若壬子之来访则两家文集俱不之及同父以癸丑第朱子有书与之亦不言壬子之来也年谱葢误以壬寅为壬子而未详考其实耳〇龙川集与朱子书凡八自壬寅至丙午岁月皆可考其通书在壬寅相见后以考朱子文集次第俱可见但同父毎岁遣使丙午以后不应无答书疑其皆通问语故不载文集耳朱子文集与同父凡十三书其丙午以后丁未癸丑两书皆答同父不知龙川集何以缺之也又有戊申两书见二十八巻辛亥一书见续集较龙川集为详而壬子来访则俱无所见年谱之误葢无疑也]
夏六月旱上修徳政以弭天变状
[蝗灾在七月修徳政状在其前故状言旱而不言蝗行状蝗旱相仍葢概言之文集编次小误年谱有诏捕蝗复上疏言事误也今改正]
条奏诸州利病
[年谱本之行状而删去差役一条中亦间有不同今従行状〇行状云奏免台州丁钱年谱据奏台州许纳半丁钱半绢与奏免丁钱不合故并存之又考救荒状有许将台州等五县第五等人户今年丁绢特与蠲放行状亦或指此然半丁钱半绢为永乆之利而蠲放丁绢仅五等以下人戸又止一年其利小行状所载未明似当従年谱年谱又云其奏免台州丁钱至今台州小民言及先生无不以手加额焉此必元本年谱所有而所指亦未明也〇又按行状总叙五状所言之事年谱因之而李本首言及言云云则似是一状非其实矣洪本更増与帅守同上首言云云次言云云考绍兴和买状与本府同上其它四状皆自言之其云首言次言尤非是今并削去]
秋七月奏蝗虫伤稼
[会稽县蝗虫伤稼其灾为小而回奏御笔则其事重矣其打扑焚埋亦皆可为后法故不可以不书]
奏劾前知台州唐仲友不法
[年谱送绍兴鞫实无司理院三字据文集补入乞令浙西无碍官体究据文集本传作提刑司委清强官体究〇按年谱本之行状兼用本传补之行状所载章十上十字当作六刻本误也行状又云事下绍兴府鞫之与文集不合本传都司陈庸乞令浙西提刑司委清强官体究文集劾唐仲友第六状云九月回准省札唐仲友罢新任已蒙朝廷委别路监司体究即其事也而十一月十日辞免进职状云并不差官体究其绍兴府见勘已招官会人蒋辉等巳得明旨尽行释放是并未尝下绍兴府鞫之也行状葢小误其云绍兴府已勘云云则提举司送司理院根勘非浙西提刑司下绍兴府也]
毁秦桧祠
[秦桧祠在温州永嘉县学朱子巡厯未尝至温州此移文毁之未详其时年谱载于直徽猷阁之前亦无所据今姑仍之李本不载移文今従洪本]
九月十二日去任归
[按本纪淳熈八年十二月癸夘出南库钱三十万缗付新浙东提举常平朱某备赈粜九年七月辛已出南库钱三十万贯付浙东提举朱某备赈粜此两条各三十万缗俱见朱子奏状〇续通鉴止载九年而八年则缺葢疑其重出删之此通鉴之误也又朱子巡厯至台州奏奉行事件状云七月十五日凖尚书省札子恭奉圣旨给降度牒三百道官会十五万贯此则九年七月所出南库钱而前状所云已蒙圣慈支降三十万贯者也度牒一道价钱五百文□三百道合之得十五万贯并官会十五万贯合之共三十万贯此非别有支降而奏状所云凑成二百万贯者朱子以劾唐仲友去任不知后来应副如何本纪无考〇邹本年谱云正月四日出巡所部奏巡厯合奏闻陈乞事件七日至嵊县劾奏宻克勤十三日入婺州界十四日劾朱熈续十七日哭吕东莱墓由兰溪入衢州劾李峄及张大声孙孜奏巡歴婺衢救荒事件二月复回绍兴官次自劾五月劾沈崈一六月奏修徳政疏七月奏蝗虫回奏御笔奏救荒画一事件十五日出巡所部十八日至嵊县十九日至新昌县劾唐仲友奏巡厯沿路灾伤事冝二十一日入台州天台县界劾王辟纲奏救荒事冝画一状二十三日到台州续劾唐仲友八月十八日离台州入处州界具奏台州奏行事件奏处州差役利害九月四日准省札进职徽猷阁辞九月十二日在衢州常山县界凖省札八月十八日除江西提点刑狱即日解罢职事仍具状辞免新任还家候命十月九日凖省札令与江东梁总两易其任辞十一月七日凖省札不许辞免并免回避辞是日降到直徽猷阁告命复辞十二月十四日凖省札不许辞免即日拜受职名仍辞江东提刑新任按此依文集诸状序次日月最为详悉然于体例不合故附着于此]
十年癸夘五十四岁春正月差主管台州崇道观
[行状年谱畧同而小异故并载之]
冬十月如泉州
[李洪本无今据邹本补入]
十一年甲辰五十五岁是岁辨浙学
[李洪本同李本载答吕子约刘子澄两书洪本増答潘恭叔一书〇今按此条语虽本之答吕子约诸书，而意有所徧重，不知是果斋元本否也。浙学指子约应时徳章辈，而推其由来，于东莱有不满焉。年谱竟似以浙学为东莱矣。今杂采诸论浙学语而附辨之〇洪本附大纪论此不可晓今削去〇辨浙学始于癸夘甲辰，而乙已丙午以后，凡辨浙学者悉附焉，葢以年分则散，而不可以纪，故类聚于此。后辨陆学陈学皆仿此例〇朱子早年与东莱先生切劘甚至，见于两家文集，葢不后于南轩先生。其没后深为悼痛，而叹吾道之衰，葢亦与南轩先生同也。勉斋行状云：南轩张公，东莱吕公，同出其时，先生以其志同道合，乐与之友。至或识见少异，亦必讲磨辨难以一其归。至若求道而过者，病传注诵习之烦，以为不立文字可以识心见性，不假修为可以逹道入徳，守虚灵之识而昧天理之真，借儒者之言以文老佛之说。立论愈下者，则又祟奬汉唐，比附三代，以便其计功谋利之思。二说并立，髙者陷于空无，下者溺于卑陋，其害岂浅浅哉。先生力排之，俾不至乱吾道以惑天下。是以南轩东莱并称，而陆陈则斥言之，其大指分明可按也。至果斋则谓士各以意为学，其骛于该洽者，既以闻见积累自矜，而流于泛滥博杂之归；其溺于径约也，又谓不立文字可以识心见性，而陷于旷荡空虚之域。学者则知所传矣，亦或悦乎持敬之约，而惮于观理之烦。溺于径约，自指金溪；骛于该洽，则似指东莱；学者知所传，则又不知何指。而同父则不一。及与勉斋所云殊以别矣，魏鹤山作年谱序，言张宣公吕成公同心协力以闲先圣之道而仅及中身著述靡竟，葢同勉斋之说，而大全集编次问答以往张刘吕为一类，陆陈为一类，界画判然。独黄子洪语类，以南轩入胡氏门人中，而东莱自为卷，与陈叶一卷正陆氏一巻同，则近于果斋之言矣。今李本年谱于甲辰特书力辨浙学之非，于鹅湖之会则载三诗，而云各持所见不合而罢；于太极通书解下略叙诸书往复，不加一辞；于同父来访略载数语，并不言辨陆陈之学，而于其末载朱子语：江西顿悟、永康事功，若不极力辨论，此道无由得明。则元本当有辨陆陈之学等语，而为李氏所删矣。然果斋语不及同父，岂元本止有辨浙学陆学，而不及同父欤？未可知也。朱子之辨浙学，専为吕子约潘叔昌孙季和辈言之，而推其所始，不无遗议于东莱者。又云名为伯恭，而实主同父，故辨浙学与辨同父同，而非以东莱与同父同类而并议之也。如湖湘学者胡季随辈，后来尽从君举之学，朱子亦言钦夫言自有弊，又岂可以上及于南轩耶？李本之谬，葢大失朱子之意。洪本后出，其叙浙学陆陈大略皆同，惟于闻东莱讣其下则有大异。洪本于李本时有所増删改易，似见李氏未删改前之本，而于此不能推类悉正其误，甚为可惜。然洪氏所见之本，亦未必是果斋元本也]
十二年乙巳五十六岁〇辨陆学之非
[象山年谱朱元晦书云立之墓表今作一通显道甚不以为然不知尊意以为如何象山答书云立之墓表亦好但叙履歴亦有未得实处九渊往时与立之一书叙述立之生平甚详自谓真实录未知尊兄及见否按朱子此书不载于文集于陆谱见之其书疑甚长谱记其略耳所言勅局轮对及王谦仲袁禨仲语颇悉末始及立之墓表象山答书虽不以墓表为然而于来书语一一酬答未尝有激怒之意也其谓因曹表而有所激或诸葛诚之揣度之辞耳未必其尽然也〇论象山轮对五札象山答书云奏札独蒙长者褒扬奬誉之厚惧无以当之深渐疎愚不能回互藏匿肺肝悉以书冩而兄尚有向上一路未曾拨转之疑岂待之太重望之太过未免以金注之昏耶按此书象山文集亦不载载于年谱亦其略也洪谱亦载朱子与书而少略其自葱岭带来句则削去此固为陆学者所深讳也〇又按朱子乙巳七月与刘子澄书言象山轮对奏札及建昌傅子渊语甚详而不及诚之书则诚之书自在乙巳七月后也闲辟録学蔀通辨皆以为癸夘非是又续集答刘晦伯有为陆学者以为病已颇不能平则指显道闲辟録以颇不能平为指象山亦非是至诚之书所云竞辨之端则正指子静言而学蔀通辨又以为指门人皆非是答项平父第四书以答诚之书寄之项书在丁未则诚之书自在丙午大约乙巳七月后也〇按曹表在癸夘五月论轮对奏札在乙巳七月傅子渊之来见在乙已冬朱子与象山书力攻子渊在丙午诚之见象山不知何时必在乙巳七月后也〇陆象山之激怒或因葱岭带来之云或因力攻子渊之故皆未可知但以曹表为辞其实距此已四年矣丙午攻子渊书象山文集无答书至丁未朱子再与书始答论子渊事辞气颇慢至有势力不能相敌之语此其激怒可知至戊申遂有无极太极之辨焉与象山书朱子文集不尽载今兼以陆谱文集考之而附其说如此后之君子当有以考而正之也〇语録云象山卒先生率门人往寺中哭之既罢良乆曰可惜死了告子〇按象山卒于壬子十二月二十四日其闻赴当在癸丑正二月间也汤泳录乙夘固不值其时窦文卿従周录在丙午以后此事不见于従周录恐传闻之误闲辟録云哭之者故旧之私情讥之者斯文之公议此语固然然谓其学同于告子而辨之则可谓可惜死了告子则语太轻必非朱子语矣年谱不载今録于此而附论之]
辨陈学之非
[按李洪两本同父以壬子来访而年谱云云系于其下今考两家文集同父以壬寅见朱子于婺州而壬子则无其事故于壬寅补同父来见而壬子来访则削之其年谱云云则移于此年谱有往岁二字末又有至是来访四字今削去洪本以风切之下略载与同父第六书今亦删去〇按年谱先生尝曰海内学术之弊一条不见于文集语类此自公晦先生所记载于年谱者以此推之则年谱当有辨陆学辨陈学两条而辨陆学则为李古冲所删耳亦其辨陈学不知何以亦竞删去岂若刘元诚所谓子产立良止之义耶抑竟以浙学当之耶永康事功自明指同父浙学则为吕子约孙季和辈言之虽云名宗吕氏而实主同父亦略有不同而或遂以归之东莱愈非其实此洪本皆不能有所是正也勉斋行状叙此最明正本朱子语朱子文集以汪张吕刘问答为一类陆陈辨为一类亦自较然分明独黄子洪语类颇有异说而果斋叙次朱子书实与行状亦有不合岂以浙学为吕学自果斋已失之乎今其元本不可得见姑记所疑于此]
十三年丙午五十七岁春三月易学启蒙成
[李洪本同而洪本有易自文王以前至未行于世四十字李本删去为当今从李本〇易五赞元附启蒙后见而编集者多遗之今录以附于启蒙序之后子蓍卦考误辨郭子和之失行状本传皆以列于本义启蒙之后而未详何年所著年谱皆缺邹本附注于启蒙成之下而曰郭雍卒于丁未其成书当在丁未后此亦未然今存其目于此]
十四年丁未五十八岁〇三月小学书成
[按癸夘与刘子澄书小学葢托子澄为之编类其中有云文章尤不可泛如离骚一篇已自多了叙古蒙求亦太多兼奥涩难读非启蒙之具却是古乐府及杜子美诗意思好可取者多令其易讽咏易入心最为有益也至乙已又与书云小学见此修改凡定着六篇则如今本所定已删去文章一类矣凡此可见其次辑之意又厯丙午丁未而后成也又按语类陈淳录云或问小学实明伦篇何以无朋友一条曰当时是众编类来偶缺此尔又黄义刚录云安卿问曲礼外言不入于捆内言不出于捆一条甚切何以不编入小学曰这様处漏落也多又曰小学多说那恭敬处少说那防禁据此则编类或不止子澄一人而于两録又可见古人著书得其大者而于小小处亦不屑屑寻究也今并附载于此]
秋七月除江南路提点刑狱公事待次辞不允
[按本传周必大相除某提点江西刑狱年谱云周必大相议除转运副使皆以为周相之功也续集与黄直卿书云江西除命縁上封事云云上感其言故有是命诸公初欲与郡上命与此〇拆大抵此番尽出上命或者以为不当力辞其说亦是则与本传年谱皆不合行状叙再除江西于周相颇有遗议或本此也据年表丁未二月周必大为右丞相施师点知枢宻院事八月留正参知政事戊申正月施师点罢黄洽知枢宻院事萧燧参知政事五月王淮罢是丁未七月王淮尚在相位然淮已不主此除而书所云似指周不指王也其云縁上封事则与洪本合李本删杨万里封事荐六字只云上谕宰执朱某乆闲可与监司失其实矣今従洪本而附与直卿书以记疑焉〇行状除提点江西刑狱公事待次以疾辞不许遂拜命十五年又以疾辞不许遂行本传十四年以疾辞不许遂行此误也据辞免状以十五年三月十八日起行可证年谱十四年十月遂行葢承本传之误今削去〇按壬寅改官宫观告命丙申秘书郎告命辛丑直秘阁告命壬寅直徽猷阁告命此皆见于文集辞免状而年谱皆不载其告辞载之自此年始以后多载而亦有缺者今以其存者悉着于篇]
十五年戊申五十九岁春正月有旨趣奏事之任复以疾辞不允三月十八日启行在道再辞并请祠夏五月复趣入对
[按此条洪本所书为详正月趣奏事之任则见于辞免提刑札子一三月十八日起行在道凡两请祠一见于辞免札子二一见于辞免札子三至五月促入对则辞免状所云行至信州两次遣人复申前请凡厯四旬幸而稍安且有促行之命是其明证也行状王淮罢相遂力疾入奏而不及促行似为阙略今定従年谱而于在道请祠则依文集増再字]
六月壬申奏事延和殿
[年谱用李录而少有不同后殿班引下有力疾奏事上迎谓之曰乆不见卿卿亦老矣十七字而删上慰劳甚渥五字与清要差遣下有不复劳卿州县奬谕甚渥十字不可不理会下有其二言狱官当择其人其三言经总制钱十六字第五札读至洪本作其五乃言陛下即位二十有七年凡三百二十字尽用行状补入李本其五乃言陛下即位二十有七年因循荏苒无尺寸之効可以仰酬圣志因反复以天理人欲为言规讽切至与洪本不同其下又言置将云云皆与李录同末有是行也五十字则又皆用行状语洪本又有时曽觌已死二十二字则又用本传今录李录及行状本传而年谱异同则附载于此]
癸酉除兵部郎官以足疾在告请祠乙亥诏依旧职名江西提刑
[按郎官之除以疾在告未供职次日闻有林栗章疏乃以足疾请祠辞免状二所叙甚明行状但言以足疾请祠似少曲拆洪谱云故事无以侍郎劾本部郎官者满朝皆骇笑之先生初以足疾移告继闻有劾章遂请祠并进呈年谱所叙与辞免状合其云并进呈者葢以申省给假申省请祠并进呈非指林栗章疏也上曰林栗言似过则孝宗自以林疏与宰相言之耳今依奏状洪谱略为改正已载奏状故洪谱亦不重载也〇按延和奏对孝宗褒予甚至而实未能用其言兵部郎官之除亦非所以尽其用者即如封事所云岂一兵部郎官所得言哉朱子之移疾当亦以此而遽有林栗之劾孝宗虽云栗言似过而亦不以为非也周相葢微窥上意而又度朱子之未必就职故依旧提刑江西为两全之策迨后叶适之辨胡晋臣之劾于是孝宗知公议之所在而以前出之之太遽也乃复召封事之上遂有经帷之命然一辞即许而不必其来也详观前后可谓受尽言而不以为忤而实未有向用之意朱子所以徘徊而不敢遂进行状専以归咎于周相似未尽然至于指道学为邪气则自施萧辈所言而周留必无是语矣庙堂之上贤奸杂用如此又岂得君行道大有为之时哉于此见朱子之辞疾亦有所不得已也]
在道辞免新任有旨趣之任秋七月复以足疾辞并请祠磨勘转朝奉郎除直寳文阁主管西京嵩山崇福宫八月辞转官辞职名皆不允遂拜命
[李本止载七月除直寳文阁主管西京崇福宫而其余皆略之其云七月是也洪本七月在道辞免新任八月以足疾请祠除直寳文阁主管西京崇福宫辞磨勘转官及职名皆不许转朝奉郎十月受职名较李本为详而多舛误其在道辞新任非七月再以足疾请祠亦非八月磨勘转官在直寳文阁之前转朝奉郎即转官非两事洪本葢用行状而失之今辨正于后〇按朱子以六月八日除兵部郎官十日依旧江西提刑其启行之日无考大约一两日间耳在道辞免新任此六月非七月也又辞免提刑状三在七月而云归途踏热度岭足疾又颇发动当是七月还家之后其辞免转官状云今月二日凖降到告命今月乃八月则转官自在七月而除直寳文阁主管西京崇福宫亦在七月与周丞相书言崇福请已拜命其书在八月十四日可据宋史林栗以七月出知泉州行状所谓两罢之策是也辞转官职名皆不许其拜受当在九月召赴行在以九月二十六日而辞免状言迁官进职曲赐光宠则固已受职名矣又已酉正月辞免秘阁修撰状云去秋方蒙圣恩直寳文阁恳辞不获祗受无名自顷至今曽未五月以是逆计之则拜受职名当在九月召命之前必不在十月也今俱依文集改正〇按奏事延和殿年谱所叙较行状本传为详皆本之李闳祖录此条注上与周相语则行状本传语录皆无之未详所据疑出元本而叶适上疏以下则具于本传晋而叙次亦不合其诏某入对等语在六月二十六日而胡晋臣之疏林栗之出知泉州在七月朱子之除直寳文阁亦七月故云为两罢之策本传叙次极明宫而年谱倒其次今依本传改正]
冬十月趣入对十一月复辞遂上封事〇除主管西太乙宫兼崇政殿说书辞
[李洪本趣入对在十一月之下文集封事十一月一日则趣入对当在十月非十一月也朱子凖省札九月二十六日召赴行在辞免当在十月不允再辞即与封事并上据续集与黄直卿书乃十一月初七日也今改十一月趣入对为十月而封事之上増十一月字至说书之除以十一月三十日凖省札则具状辞免在十二月至已酉正月十一日又凖省札可依所乞除秘阁修撰仍旧宫祠前后亦自分明宋史十二月壬午除朱某主管西太乙宫兼崇政殿说书与文集不合又行状明云疏入之明日除说书宋史之误葢无疑也〇孝宗天资英毅聪明特出于天下事无不谙悉声色货利无所污染但以惑溺近习不能信用正人卒不能成其大有为之志此为根本之蠧故陈俊卿作相仅二年而一去不复入于汪应辰张拭刘珙陈良翰王十朋诸正人皆不能尽其用龚茂良以首参迄不得相而一与曽觌忤遂至贬死朱子屡辞召命葢亦以此故封事之末有云臣之得事陛下于今二十有七年而于其间得见陛下数不过三自始见于隆兴之初固尝辄以近习为言矣辛丑再见又尝论之今岁三见而所言又不过此臣遐方下士田野之人岂有积怨深怒于此曹而固欲攻之以快已私也哉其所以至于屡进不合而不敢悔者区区之意独为国家之计而不敢自为身谋其愚亦可见矣然自顷以来岁月逾迈如川之流一往而不复反不惟臣之苍颜白髪已迫迟暮而窃仰天颜亦觉非昔时矣臣之鄙滞固不能别有忠言竒谋以禆圣听而陛下日新之盛徳亦未能有以使臣释然而忘其夙昔之忧也则臣于此安得不深有感而重自悲乎葢通篇陈说虽多而其大指归结在此所谓忠诚恳恻至今读者犹为之涕下者行状之所发明详矣而于此全不之及至所举日月逾迈数语则不过年往岁徂之叹而于忠诚恳恻何有哉勉斋朱子髙弟岂有不得朱子之意者而后学愚昧于此有所不能深晓故姑志于此以俟质焉〇李本延和奏事大概用李録与洪本同除兵部郎官以下则比洪本有所删削而大指则不异至戊申封事则朱子所云虽为一时而发实可以传之乆逺而无穷以尧舜禹汤文武周孔之圣颜曽伋轲之贤而有所不能违其重也如是李本删削仅在数语其庸谬无识葢不足论洪本依行状为得之今定依文集全録封事固不更及所附杨复语颇有发明李本删去今仍附入除说书注自先生当孝宗朝至孝宗内禅矣洪本悉载行状语李本亦删去今载行状]
是岁二月始出太极图说西铭解义以授学者
[此在二月后题甚明年谱置于后者以正月三月皆叙趣奏事事各以类叙故系之于后耳増是岁二月四字其义方明〇通书以丁未作后记亦必成于丁未而学者传习亦未必定在丁未以后也戊申二月始出两解则见于后题然重在使广其传且其意亦有为而发非学者前此皆未之见也年谱因之増通书二字未有所据今従邹本删去〇两解题后葢为陆子美林黄中发黄中辨论在戊申六月而其论易西铭寄朱子已在戊申前矣至象山辨论则在戊申冬也〇朱子従学延平受求中未发之旨延平既殁求其说而不得乃自悟夫未发已发浑然一致而于求中之说未有所拟议也后至潭州従南轩胡氏之学先察识后涵养则与延平之说不同己丑悟已发未发之分则又以先察识后涵养为非而仍守延平之说逮庚寅拈出程子涵养须用敬两语已不主延平甲辰与吕士瞻书乃明言延平之说为有偏戊申答方宾王书亦再言之而杨叶陈沈廖诸录皆确然可考自永乐性理大全略载数语混而不明而后来之论无及此者学蔀通辨云朱子初年答何叔京书李先生教人大抵令于静中体认大本未发时气象分明即处事应物自然中节此乃龟山门下相传指诀朱子作延平行状亦深取此说后来乃以为不然又云朱子早年亦主此说以为入道指诀晚年见道分明始以为不然其说颇详虽有未尽其曲折者而其所发明则固昔人之所未及也当表而出之〇答吕士瞻书不详其年其及南轩集后本自在甲辰后与答方宾王书其先后则未可知也方书在戊申今以方书为据载于戊申而语录杨叶陈沈廖诸录皆以类附焉]
十六年已酉六十岁春正月除秘阁修撰依旧主管西京嵩山崇福宫辞职名
[按辞免秘阁修撰状云除秘阁修撰仍旧宫观辞免江东运使状云臣今见任主管西京嵩山崇福宫李本止云除秘阁修撰葢失其实洪本依行状仍奉外祠今据文集补正]
二月甲子序大学章句三月戊申序中庸章句
[按与张吕书则甲午乙未大学中庸已有本矣与詹帅书在乙已尚云所改极多距甲午乙未十余年矣詹帅书已及中庸序则两序作于乙巳前至已酉而后定耳詹帅刻语孟集注于广西而大学中庸章句则未之及不知两书刻于何时度必不至已酉而后刋行也是时门徒各有传录书坊中必有不告而刋者但于文集无所考耳]
夏四月复辞职名许之依旧直寳文阁降诏奬谕
[按奏状四月二十一日吏部降到秘阁修撰告命年谱不载以其力辞不受故删然至辛亥始受秘阁修撰职名亦不云更有告命也]
秋八月除江南东路转运副使辞
[李本删先生以江东漕至不敢受三十一字今従洪本〇按朱子自被召以及歴任本传皆言其由而此除独无之是时留正为右丞相王蔺为枢宻使胡晋臣签书枢宻院事必留王两公荐引之力也传葢失载考其时则可知矣]

朱子年谱考异卷四宝应王懋竑撰
光宗绍熙元年庚戌六十一岁〇奏除属县上供罢科茶钱及蠲减本州岛无额经总制钱凡万余缗
[按行状云钱一千一百万奏状云钱十一千八百一十八贯行状以钱言之奏状以贯言之其实一也故年谱云凡万余缗又按后奏状上供钱七千六十四贯本州岛通融支遣不须更令州县收簇解发亦不当上烦朝廷别行应副其所乞除豁者止经总制钱四千七百余贯而已据此则上供钱元不曽除而本州岛自行解发不更派诸县是在民已除此赋矣行状年谱皆两言之]
条画经界事冝申诸司
[李洪本俱作奏行经界法今依文集改正〇按此条洪本最详而亦有小误其云行于闽中当作行于泉漳汀三州奏言当作申诸司言末疏于朝乆之未报七字亦当删去今俱改正〇按绍兴中推行经界独闽之泉漳汀三州未行界故臣僚奏请専以三州为言朝廷行下诸司诸司行下诸郡在是年二三月间朱子未至任也比四月朱子至任三郡各上议泉汀之言略有异同而朱子建议最力其申诸司当在五六月间后奉旨令朱子相度漳州先行经界八月朱子具奏经界状至十一月二十六日奉旨漳州经界先行措置次年正月九日方被转运司所下省札时巳正月中旬故回申转运司乞候冬初打量此其前后次第确然可考者也李本统叙于奏行经界法之下其语略而不明又谓幸其有是奏亟启従之则不知其所指又前无所承于文义亦有所不通矣〇误今俱削去洪本后别立冬诏先行漳州经界一条为得之而注语则复迭不可解至幸其有是奏则又仍李本之误此皆后人窜改必非果斋元本也]
九月奏劾黄岌罪状
[按劾黄岌状不言其官状内止称县官従事郎县令丞簿尉皆一县之官然劾状不应不指其官此不可晓又与陈宪书则明言漳浦县尉此可据以补此状之阙而状内言已将黄岌与龙岩县主簿陆槐对移以尉而对移主簿乃升迁非罢黜也其状及书内所云官吏弛慢不虔及州郡差使不行等语似非仅为一尉而发凡此皆有不可晓者李洪本皆无此条邹本依文集补入今姑仍之而略记所疑于此]
刻四经四子书于郡
[李本作五经误今従洪本李本无先生教人以下一条〇按语録所云六十一岁方理会得恁地又云觉得今年方无疑此与孔子言五十而知天命六十而耳顺相似圣贤进学之序葢有独觉其进而非人之所能窥测者非是六十岁前错用工夫到此方悔悟也李本只载语录三条而行状先生教人以下则不载葢以发明晚年定论之旨而行状所云则以为非是而削之矣李为阳明后人其删削年谱即道一编晚年定论之计而更诡出之此本既行而元本遂不可见洪刻似见旧本略有异同而亦不能致辨近闽新刻尤为无识无所发明读者不可以不详考也]
列上释奠礼仪
[李本无此条今従洪本〇按南康所申乞颁赐礼书原有州县臣民两项因臣民礼仪鄂州见有印本故礼部符下只祭礼仪式其朝廷以州县祭仪臣民礼仪并行镂版则礼部之请而朱子所欲増修者释奠数事而已当时想以已镂版颁赐故莫之省李本删此条而洪本所叙亦未明了且以同安臣民礼仪杂其中非其实也今以文集参考改正〇按南康有请颁赐礼书状又有増修礼书状见文集漳州有释奠申礼部检状见别集考两状略有不同此所考正则漳州所上也文集书释奠申明指挥后但言列上数事而不条析言之以有指挥在前也申明指挥今无所考故年谱止云数事姑仍之而以漳州一状系于后]
十一月诏先将漳州经界措置施行
[李本无洪本另立此条为得之但注语杂采本传及李谱语复迭不可解其叙经界后事为详今亦删取数语而别系于辛亥回申转运司之后〇按经界一事行状所叙为详其以申诸司语入于奏疏之下葢统言之后云经界竟报罢而不叙吴禹圭葢略之也本传最为谬误吴禹圭上书在辛亥十月而叙于庚戌冬先行漳州经界之前又云诏且需后则无其实今载行状而删其申诸司二语至本传则削去〇按尚书省札子福建转运提刑提举司奏相度到漳泉汀经界奉指挥令福建转运司照相度到事理先将漳州措置施行仍毎县名选材力能干官一员同知县公共措置及委陈某専一提督候打量开具已行事件及打量图本申尚书省据此则转运提刑提举同相度而先行漳州经界则専委转运司其陈某疑即转运司故朱子回申只转运司而不及诸司也光宗本纪绍熙二年三月丙寅诏福建提刑司陈公亮同知漳州朱某措置泉漳汀三州经界按朱子以三月二十七日凖省札除秘阁修撰主管南京鸿庆宫以期计之奉旨当在二月末三月初则三月不得有此旨也且朱子知漳州泉汀非其所属而先行漳州经界省札明言委转运司非提刑宋史之误类多如此不足据也〇又按辛亥七月十日与留丞相书言数日前陈宪按部经回亦有所闻深不自安改送之请殆必为此然周漕相见首问及此云恐朝廷或従陈宪之请即欲略知曲折则是陈宪请改送转运司而前指挥専委陈某监督是陈宪非漕司也朱子之回申转运司则以被受转运司所下省札而提刑则无故不及耳宋史之误亦有自来然亦以意拟之不可详考姑阙疑以俟知者]
二年辛亥六十二岁春正月申转运司经界乞候冬季打量
[李洪本无今依邹本补入李本总叙于奏行经界法之下略而不明洪本另立冬先行漳州经界一条而以明年春早无及语附焉亦复不明故录申司状及与留丞相札子以详正之]
奏请褒东溪髙公登直节
[李本无此条洪本有之而载于庚戌到任之后按状言今幸踰年则在辛亥二三月间非庚戌也今従洪本而改置于此]
奏荐知龙溪县翁徳广
[李洪本无今补入〇李本有二月与赵帅书论招州军募江戍一条洪本附注于与陈君举论学之下今按赵书乃极论招州军募江戍之不可行其行否不可详李洪本所载未明今删去]
三月复除秘阁修撰主管南京鸿庆宫
[陈録最明李洪两年谱俱误今载陈録末即为允之依李洪本作亟启从之]
夏四月二十九日去郡再辞职名
[李本去尝申孝宗是命句今从洪本]
五月归次建阳寓同繇桥
[与留丞相书云五月二十四日抵建阳语录五月二日脱十四二字刻本之脱误多如此读者当参考而互证之不可执一说以为据也]
秋七月复辞职名不允乃拜命
[按朱子在光宗朝与孝宗时不同孝宗之知朱子甚深而朱子之望于孝宗者亦至故往往坚辞以卜上意至光宗元未有召用之意其除命皆由留丞相所荐而朱子亦止于再辞葢以为之兆耳年谱云诏论撰之职以宠名儒乃不敢辞后湖南之除又云长沙巨屏得贤为重似皆以得褒语而后受之虽皆本之行状然揆之朱子之意疑未为合今亦删去〇李洪两本皆于四月去郡下载与留丞相书论党祸且以党正黜邪为讽而不録其书按与留书反复言阴阳消长否泰相乘之几其言甚切不能尽录录四月七月十月三书以见其大指云]
是岁与永嘉陈君举论学
[与君举书年谱在辛亥春按书云老病幽忧死亡无日不似在郡时语叶录在辛亥疑是在建阳非在漳也今作是岁〇按后书所云则前书君举葢未之答后书想亦不答也年谱只载前书而曰后无闻焉葢未之考今并载后书而删此四字〇文集又与黄直卿书云君举门人曹器之来不免极力为言其学之误又生一秦矣后书所云曹器之来访指此君举葢深不以为然故置不答亦前书更相切磋未见其益之意也语录门人问永嘉貌敬甚至及与宫祠乃缴之云朱某素来迂阔臣所不取但陛下进退人材不当如此而行状亦云一时异议之臣忌其轧已权奸遂従而乘之葢指君举而言则君举与朱子固始终不合也〇按黄子洪语类以陈叶为一卷陈谓君举同父叶谓正则也今语类则书陈君举而以同父正则附焉年谱载与陈君举论学而正则则不及同父于壬子书其来访略载辨论之语今据文集语録陆陈各立一条而正则则附于君举之后]
三年壬子六十三岁〇始筑室于建阳之考亭
按文集与吕伯丰书续集与陈同父书辛亥五月已定卜居之计至是年六月始落成而居之耳李本删六月落成句非是今従洪本[]
冬十二月除知静江府广南西路经略安抚使辞
[与留丞相书李洪本皆不载此亦留丞相荐也故附着之]
是岁孟子要略成
[李本无洪本附注除知静江府之下今立一条〇要略又名指要一名要指葢一书也其书今不传故附载语録以见其概]
四年癸丑六十四岁春正月有旨趣之任复辞
[按正月六日奉圣旨七日尚书省札子下二十三日到建寜辞免状叙次最详他状有不详叙者可以类推矣故详録之]
冬十二月除知潭州荆湖南路安抚使辞
[年谱云或传是冬使人自金国回本之语录行状本传俱不载语录亦云闻朋辈说非有所据或传二字葢疑之也闽本删或传二字非是今従李洪本而并载王过録于后〇据与留丞相书则此条留丞相所荐而语录所云未尽确也]
五年甲寅六十五岁春正月复辞二月有旨趣之任
[李本无二月字注自诏长沙巨屏至遂拜命余俱删今従洪本其平列诏语则可仍之]
奏劾将官陆景任
[李洪本无邹本有之而不详今据文集补]
修复岳麓书院
[李本云改建洪本云更建今俱不従〇按岳麓书院创于开寳九年祥符八年赐额南渡后废干道乙酉建安刘共甫知潭州重建悉还旧规南轩为之记朱子至潭牒委教授与黎郑二君同行措置别立员额増廪给而絶未有改建之议也又牒言到官两月未及一往而七月巳有召命八月去郡亦不及有所改建矣语录有至岳麓讲书之云是亦曽一往而亦不言改建年谱李洪两本俱言改建于爽垲之地未详所据今载委教授牒而两年谱语则皆删去〇又按与蔡季通书言岳麓事今在风雩右手背负亭脚面对笔架山乃彦忠所说未定之议而末言代者乃毁道学之人与王枢使书去郡二日即闻移镇王谦仲非毁道学者是又参错不合又与枢使书湘西精舍得赐一言又云湘西匾榜饶宰寄示别集与刘智夫书云饶宰为作湘西精舍已成岳麓乃朝廷勅额即改建不容别为之名又不容别有匾榜岂岳麓未改建而饶宰别为作湘西精舍乎凡此皆不可详考今附载蔡王刘诸书于后以存疑云〇文集答蔡季通云岳麓事前书奉报乃廷老所定后两日彦忠到却说合在风雩右手僧寺菜畦之中背负亭脚面对笔架山面前便有右邉横按掩抱左邉坂亦拱揖势似差胜但地盘直浅而横阔恐须作排厅堂乃可容耳已属廷老更画图来纳去求正而未至俟其来当别遣人但代者乃毁道学之人未知其能不败此否耳与王谦仲云熹以收召去郡曽未两日即闻大纛移镇是邦又云湘西精舍漕台想已禀闻得赐一言俾遂其役千万之幸续集书云湘西匾榜饶宰寄示得以仰观别集与刘智夫云廷老为作湘西精舍已成恐有合求助处幸留念也]
申请飞虎军隶本州岛节制从之
[李洪本俱作奏请误今改正〇洪本申教令严武备以飞虎军人为百姓害郡不能禁此必元本所有李本删去此三句今従洪本]
六月申乞放归田里
[李洪本同而李本末句改作遂有此陈殊不成语洪本乞归田里下有言天下国家所以长乆以下阙文按天下国家所以长乆以下乃乞归田里状中语载在文集而洪亦不能补也洪本较李本为详而于讹误阙漏处亦不能是正李本则率以意删改故今多従洪本而李本异同亦不能尽着也]
秋七月光宗内禅寜宗即位召赴行在奏事辞
[李本无寜宗即位至先生行且辞二十七字今従洪本]
立忠节庙
[从洪本李本删又考谯王本传以下二十九字非是]
考正释奠礼仪行于郡
[李本略今従洪本据申明释奠指挥仅毕而行下仅有则字无阙文也洪本误]
八月赴行在
[李本无必有恶衣服至非吾之敢当七十六字又无以天子之命十四字此皆李氏以意删削故语意不完今从洪本]
除焕章阁待制兼侍讲再辞不允仍趣前来供职
[年谱超躐不次之除恐有冐昧之讥句不分明今据奏状改正作难以祗受]
九月奏乞带元官职奏事
[按此奏乃离长沙在道所上李洪本无邹本有之而不详今据文集补]
晦丁亥至自潭州次于郊外
[按上饶语见语录六和塔语则无所见必年谱元本所有也前条用行状云闻南内朝礼尚阙近习已有用事者故预有是言此又云时近习用事御笔指挥皆巳有端故先生忧之语稍涉重复不知果斋元本何如也]
冬十月已丑入国门申省乞带元官职奏事
[申省状在已丑入国门后年谱系于十月朔误今改正]
辛夘奏事行宫便殿
[李本太略洪本为详而湖南三札全不载亦非是今据洪本而以文集便殿奏札补之其两本异同亦不悉着也]
壬辰申省辞待制职名乞改作说书差遣〇丁酉奉御笔不允乃拜命系衔供职
[按此申省状行状改作臣字则以为奏状矣葢以従便两年谱既云申省又仍作臣字误也今载申省状并行状李洪两本略同俱不载〇文集系衔供职状其叙御笔于经术渊源崇儒重道等语皆略之可知朱子之意矣年谱所云论撰之职以宠名儒乃拜命长沙巨屏得贤为重乃拜命及此手札云云乃拜命虽皆本之行状然恐与朱子之意不合姑志所疑于此（皇）]
上孝宗山陵议状
[李本従行状其意已明洪本据山陵议状増补然当以行状为得今载行状]
更化覃恩转朝请郎甲辰赐紫金鱼袋
[转朝请郎従洪本李本作朝讲郎误赐紫金鱼袋従李本洪本作紫章服]
奏乞令后省看详封事
[按李洪两本皆系于乙已晚讲之下文集元注十七日着沈有开刘光祖看详十七日甲辰则此奏在甲辰前非乙已也宋史亦云甲辰与文集元注合今改正〇又按此事元系面奏后两日入札子面奏当即在辛丑也]
请讨论嫡孙承重之服
[宋史胡纮传寜宗以孝宗嫡孙行三年丧纮言止当服期诏侍従台諌给舍集议释服徙纮为太常少卿草定其礼既而亲飨太庙〇礼志庆元二年六月九日大祥八月十六日禫祭时光宗不能执丧寜宗嗣服欲大祥毕更服两月曰但欲礼制全尽不较此两月于是监察御史胡纮言孙为祖服已过期矣议者欲更持禫两月不知用何典礼若曰适孙承重则太上圣躬亦已康复于宫中自行二十七月之重服而陛下又行之是丧有二孤也自古孙为祖服何尝有此礼诏侍従台諌给舍集议吏部尚书叶翥等言孝宗升遐之初太上圣体违豫就宫中行三年之丧皇帝受禅正冝仿古方丧之服以为服昨来有司失于讨论今胡纮所奏引古据经别嫌明微委为允当欲従所请参以典故六月九日大祥礼毕皇帝及百官并纯吉服七月一日皇帝御正殿飨祖庙将来禫祭令礼官检照累朝礼例施行四月庚戌诏羣臣所议虽合礼经然于朕追慕之意有所未安早来奏知太皇太后面奉圣旨以太上皇帝虽未康愈宫中亦行三年之制冝従所议朕躬奉慈训敢不遵依〇按宋史本纪十一月辛亥诏行孝宗三年丧制命礼官条具曲礼以闻乙夘攅孝宗于永阜陵朱子以闰十月去国而赵汝愚犹在位永阜之攅葢追用朱子之议礼志所云诏中外百官皆以凉衫视事当在此时也礼官条具必有定议不知葬后用孝宗布衣冠视朝之制否次年三月汝愚罢相又不知若何此皆无明文可考胡纮传言止当服期集议释服其语略而不明礼志所载为详叶翥等议従纮所请参以典故以六月九日大祥后皇帝百官皆纯吉服则是大祥以前但不纯用吉服而未尝用孝宗白衣冠之制也其禫祭令礼官检累朝礼制施行则明言不用孝宗之制似小祥大祥仍用孝宗成法然亦皆无灼然可据之文也窃意追用朱子之议必始于汝愚汝愚去位韩侂冑用事羣小汹汹以攻伪学为急如此等处所不暇及因而不改而寜宗亦未必如孝宗实行三年丧特存其名〇至胡纮叶翥等议而释服耳宋史本纪仅一语而不详其典礼礼志止言百官以凉衫视事而不云寜宗何服皆为阙略今姑録奏状本纪礼志以备考而年谱所云与本纪礼志皆不合或元本所有亦录以传疑若胡纮之请叶翥之议则依胡传礼志所载以具事之始末云〇年谱云诏礼官讨论行状初无其事而朱子书奏槀后及文集语录皆未尝言之当以本纪为正其云后不果行以礼志考之亦未尝不存其名也今姑录以传疑若闽本云诏用三年之制中外百官皆以凉衫视事葢用文公言也此后人以续通鉴改入者今削去]
瑞庆节奏乞却贺表并乞三年内贺表并免
[李洪本俱作奏乞三年内贺礼并免今改正〇按宋史丙午以朱某奏请却瑞庆节贺表文集札子便令权免其表亦不收接三年之内凡有合称贺事并依此例又留身奏四事札子贴黄前日贺表虽蒙退出而未降指挥今后合称贺事三年之内并与权免其节序变迁并合进名奉慰是日所请専为却贺表而三年之内以例推言之至四事札子方専以三年之内言年谱合两札子为一非其实也今改正〇按札子云瑞庆节前一日百官拜表称贺臣已前来祗赴立班则上札子在乙已李洪本皆误宋史丙午却贺表以瑞庆节概言之耳今据札子改正]
庚戌讲筵留身面奏四事
[四事奏札行状所载最略李本依行状略有増入惟洪本为详今定従文集补入而前后则依洪本]
闰十月戊午朔晚讲次日编次讲章以进
[李洪本俱无晚讲次日四字今従闽本其注语则従洪本而以进徳疏补入末后数语李本删是日讲至盘铭以下二十八字]
庚申早讲辛酉晚讲
[洪本附注于戊午朔晚讲下今立一条闽本无早讲李本俱阙]
上论灾异札子
[李洪本无据邹本増入注语则以文集补此在闰月五日后不详何日当叙于上庙祧议之前]
甲子上庙祧议是日在告乙丑直日准告封婺源开国男食邑三百户丁夘宣引入对
[年谱庙祧集议在六日癸亥按议状云昨日不及预议则上议当在次日甲子也今补正〇行状云庙堂持之不以闻又曰先生所议颇达上听年谱云宰相不听复奏疏论之及入对上于榻后取文书一卷曰此卿所奏庙议也可细陈其说与行状不合今考面奏札子云已申尚书省不知已未达圣听否乞宣问详赐览观并下此奏付外详议又议祧庙札子云未将臣元奏札子付外施行进拟诏意云庙议札状并图皆以议状与札子并言至辞免待制奏状云蒙恩特赐宣问即以臣所进议状并札子并行降出则尤为明白矣葢议状之上庙堂初不以闻及上有所闻则亦以议状进呈矣〇年谱榻后取文书一巻与李闳祖录文字既上与出所进文字皆指议状非别有奏疏行状语略而不详遂启年谱之疑又因李录文字既上之云因谓更有奏疏奏疏既不见于文集而面奏札子议祧庙札子皆无及此者则年谱之误増无疑也闽本删复奏疏论之五字为是今従闽本删去今并载年谱行状而附论于此李闳祖录亦附于后〇语録先生独建不可祧僖祖之议陈君举力以为不然赵揆亦右陈说文字既上有旨次日引对上出所进文字曰髙宗不敢祧寿皇不敢祧朕安敢祧再三以为不可既退而政府持之益坚竟不行惟谢中丞入文字右先生说乞且従礼官初议为楼大防所激卒祧僖祖云]
戊辰入史院
[洪本有按语录云李本删此四字据洪本则年谱以语录増非本文也今载语录]
庚午面对乙亥直日
[李本无洪本注于除寳文阁下今立一条]
丙子晚讲是日御批除宫观戊寅付下附奏谢申省乞放谢辞遂行
[李洪本皆不载而注于丙戌除寳文阁之下今依文集改正注従洪本而以闽本参补〇汝愚因求罢政不许闽本李洪年谱无越二日韩侂冑径遣内侍亦闽本李洪年谱无申省乞放谢辞得与放谢辞李洪年谱无闽本作申省照会今依文集改正〇中书舍人以下皆用闽本李洪年谱止云楼钥邓驿刘光祖陈傅良皆争留之]
壬午除寳文阁待制与州郡差遣辞寻除知江陵府荆湖北路安抚使辞并乞追还待制职名
[年谱云丙戌除寳文阁待制知江陵府湖北安抚使辞李洪本同按此条合两辞免为一而因以复辞前命仍乞追还新旧职名缀于丁未还考亭之下最为谬误闽本巳正之今悉依文集改〇年谱注亦分为二条有旨除寳文阁待制与州郡差遣遂行道除知江陵府辞朱子以戊寅奉御批巳夘庚寅间已行至壬午乃除寳文阁待制是亦道涂也遂行二字误今删去〇按文集朱子以二十一日壬寅奉御批具状奏谢即申省乞放谢辞奉旨与放谢辞即以起发前路听候指挥是启行当在二十三四间也二十五日壬午除寳文阁待制与州郡差遣又申省辞免奉旨不允仍除知江陵府奏状云旬日之间除书继下则去壬午之除不及十日年谱丙戌当是除知江陵府之日二十九日也李本是日晚讲洪本丙戌晚讲皆误今考文集定従闽本]
十一月戊戌至玉山讲学于县庠
[洪本附于除寳文阁下李本附于还考亭下今另立一条〇李本无此乃先生晚年亲切之训读者冝深味之二句而别云抵家遂力辞新命按末二句未知即果斋元本否果斋有晚年颇指示本体之语与此意合意必果斋元本也按果斋李氏所云晚年指示本体令人深思而自得之葢指玉山讲义答陈器之林徳乆诸书而言以今考之皆发明性善之指说出地头名目如韩子原性人之所以为性者五人之所以为情者七之例非有指示本体令人深思而自得之之意阳明晚年定论之作朱门乆自开之矣朱子所云不待七十子丧而大义已乖者岂不信哉〇力辞新命亦不在抵家后李本亦误]
十二月诏依旧焕章阁待制提举南京鸿庆宫
[辞免焕章阁待制奏状二云今月十一日考其辞意非隔岁也当是十二月十一日]
寜宗庆元元年乙夘六十六岁
[年谱有春正月复乞追还旧职名不允一条李洪本同辞免奏状二言今月十一日葢以为正月也考奏状六言照去年申省及后来第一状第二状辞免奏状早赐施行则第一状第二状同在去年明矣今依文集删去]
夏五月复辞职名并乞致仕
[年谱遇遯之同人行状同按别集答刘徳修书云得遯之家人为遯尾好遯之占若遯之同人则止占遯尾矣行状年谱葢传闻之误今改正〇闽本蔡元定入諌下有亦不従门人朝奉郎刘炳十字不知何据朝奉郎三字尤为无义今删去]
秋七月复以议永阜攒陵自劾
[按此奏状専以议攒陵自劾乞赐处分其待制职名亦云未敢祗受文集题乞追还待制职名以六状例言之耳李本删七月复辞非是洪本注诏辞职谢事非朕优贤之意不许乃批答五月奏状非七月也亦误今俱依文集改正〇洪本又云九月乞镌职名考文集无之今删去李本无九月一条而注则两本同其云先是辞职名不允则五月之奏也又以尝妄议山陵自劾则七月之奏也乞镌职则文集无此语又言已罢讲官不当复带侍従职名则十一月之奏也李本统叙于十二月以屡辞职名诏依旧充秘阁修撰宫祠如故之下洪本九月乞镌职名葢为李注所误其云十一月再辞职名则可正李本之失李本删七月十一日再辞而以屡辞职名包之凡李本之以意删改类如此]
十二月诏依旧秘阁修撰提举南京鸿庆宫
[傅伯寿行辞依旧秘阁修撰宫观差遣庆元元年十二月岁月甚明而年谱俱误载于甲寅十二月诏依旧焕章阁待制条下闽本已改正今従之]
二年丙辰六十七岁〇冬十二月落职罢祠
[李洪本俱作禠职此本沈继祖疏语行状本传俱云落职罢祠今改正〇年谱省闱闻之闻字或是衍文之当作知或之字下另有知字叶翥刘徳秀倪未详何人李本亦作闻之而无叶倪刘以下至并行除毁四十四字又无台諌以下十一字蔡元定以下九字系于従之之下〇按洪本疑是年谱元本李本略删削耳蔡季通之贬以沈继祖疏与朱子落职罢祠之命同下语录可考李本未甚分明宋史蔡传沈继祖刘三杰为言官连疏诋某并及元定未几谪道州亦与语录小异洪本系于丁已别元定寒泉精舍之下非是今従李本〇按行状云沈继祖为监察御史上章诬诋落职罢祠本传云沈继祖为监察御史诬某十罪诏落职罢祠年谱以沈继祖稾为胡纮所授所载为详宋史胡纮传亦明言继祖疏乃纮笔较年谱又加详焉选人余嚞上疏乞斩见于宋史而语录亦有某如今头似粘在颈上之语至沈继祖疏宋史所不载今所传者不知何据疏语大罪有六与宋史十罪不合而续通鉴漫采入之闽本年谱乃据续通鉴以改李本甚为疑误后人今并削去〇闽本先是台臣至文气日卑同李本以下则同续通鉴并载沈继祖疏而改续通鉴大罪有六为论大罪十此皆后人妄有増改非元本之旧今悉删去〇李本止一条洪本増多三条其第二条全用宋史本传今录行状本传此削去第四条载董铢语亦可删惟第三条或元本所有但语多错杂不知所据今存其大略而附辨之〇洪谱云先生在浙东时谢廓然陈贾赵彦仲首攻之后以提刑召入人恐其涉清要唆林栗极论之其后韩侂胄秉政则林采施康年诋为伪学胡纮与沈继祖共诋先生之罪汪义端余嚞又特请斩以絶伪学京镗何澹皆附和之〇按朱子在浙东时诋伪学者郑丙陈贾谢廓然乞无以程颐王安石之说取士其攻朱子则未有考赵彦仲有疏攻洛学亦非直攻朱子也林栗自以与朱子论易西铭不合劾朱子非为人所唆者其叙林采施康年京镗何澹俱与史不合又载林栗友人称朱待制朱子此时未为待制此皆传闻之误今悉不取]
是岁始修礼书
[文献通考载中兴艺文志熹书为家礼五巻乡礼三巻学礼十一卷邦国礼四巻王朝礼十四卷其曰经传通解者凡二十三卷熹晚岁所亲定唯书数一篇缺而未补其曰仪礼集传集注者即此书旧名凡十四卷为王朝礼而卜筮一篇亦缺熹后来未及删改陈氏曰其子在刻于南康一切皆仍其旧〇按通解刻于南康则敬之自有跋语艺文志所云亦本之跋语也但今刻通解本不载跋语不知邹本従何得之岂犹及见旧本耶或余家所有今刻偶脱漏耶今依邹本录入而并载通考于此〇乞修三礼札子以去国不及上行状本传皆不及按文集与应仁仲书云向在长沙临安皆尝有意欲藉官司之力为之亦未及开口而罢据此则年谱所载为是凡年谱所増入有在于行状本传之外者未可以为无据而略之也]
三年丁已六十八岁春正月拜命谢表
[按谢表以正月二十七日准省札则谢表即在正月也李本不载而附注于别蔡元定下今従洪本洪本又云后竟无告命葢掖垣不敢秉笔公论焉可诬也李本无据落秘阁修撰依前官谢表云递到日月告命一道则未尝无告命也今从李本删去表云阅时既乆祗命惟新又云惭玺书之来下恍岁律之还周则告命之下当在戊午正二月间〇闽本于戊午冬别立一条云落秘阁修撰依前官按此即落职罢祠丁已正月奉省札至戊午春方有告命省札落职罢祠告命则兼及依前官故两谢表语有不同非两事也且又不在戊午冬今削去]
饯别蔡季通于净安寺
[李洪闽本皆作别西山蔡元定于寒泉精舍今改正〇按语录朱子别季通于净安寺不言会宿寒泉其时问参同契即在净安寺中宋史蔡本传亦只言饯别萧寺而无会宿寒泉之语寒泉精舍在后山天湖之阳地非孔道季通之行州县防卫甚严未必与朱子共宿寒泉也今据蔡本传语录改正〇年谱自州县逮捕至两得之矣皆用蔡本传而以语录会别净安寺増入之今録蔡本传语録而年谱则删去明日独与季通会宿寒泉仍载之以存疑其次年季通卒于舂陵以下皆从洪本〇按拜命饯别两条李本与洪本大异李本删拜命谢表而以前数日之夕等语系之于别西山蔡元定于寒泉精舍之下李本误也至其后竟无告命则以李本删去为是自时州县逮捕甚急至为之哀恸李洪本同自季通从先生游以下李本止载数语而义理大原以下俱删又一条按与季通书曰素患难行乎患难又一条按季通以沈继祖疏李本悉删去又末一条时党禁益哗则李本与洪本同疑洪本乃元本而李本过有删削然洪本亦系后人増入未必果斋本也其载谢深甫语亦与本传不同今大概从洪本而其繁冗处则一切俱削去〇续通鉴载此皆杂探诸书而不无舛误闽本以补年谱非也今畧不载而附辨之〇按续通鉴本之宋史胡纮传而沈继祖之疏则不知出于何本宋史无有也信州明改为广信府宋时止名信州今疏云广信鹅湖之寺此甚可疑宋史本传论某大罪十此云大罪有六亦与宋史不合又选人余嚞上书见于本传自在沈继祖疏后宋史谢深甫传有余嚞者上疏乞斩朱某以絶伪学且指蔡元定为伪党深甫掷其书语同列曰朱元晦蔡季通不过自相与讲明其学耳果有何罪乎余嚞虮虱小臣乃敢狂妄如此当相与奏之行遣以厉其余续通鉴本此而稍改其文且移之逮捕季通之前以语録考之落职罢祠与窜季通皆以沈继祖疏文集亦可考续通鉴所云多不合闽本大概与李洪本同而采续通鉴语以补之是皆后人改窜并非李洪元本矣今皆削去]
四年戊午六十九岁集书传
[李本有按大全集四字洪本删去今从李本〇按蔡氏书传序云庆元己未冬先生命沈作书传年谱载集书传于戊午意朱子先自为书传未成而后命蔡足成之其二典禹谟据文集乃改订蔡传至金縢召诰洛诰武成诸说皆早年作亲稾百余段则文集无之蔡序言引用师说不复识别亦不言别有亲槀百余段也凡此皆所未详〇按文集答潘子善书论书解甚详而李时可亦有书说亦朱子所命其书不传当是戊午已命门人分为之至已未冬乃専属之仲黙耳]
五年巳未七十岁春三月楚辞集注后语辨证成
[李洪两年谱皆以楚辞集注成于乙卯今改正〇洪本云杨楫跋云庆元乙卯楫侍先生于考亭精舍时朝廷治党人方急丞相赵公谪死于永先生忧时之意屡形于色忽一日出示学者以所释楚辞一篇楫退而思之先生平居教学者首以大学语孟中庸四书次而六经又次而史传至于秦汉以后辞章特余论及之耳乃独为楚辞解释其义何也然先生终不言楫辈亦不敢窃有请焉楫之言婉而深故録之李本云时朝廷治党人方急丞相赵公谪死于永先生忧时之意屡形于色因注楚辞以见志而删杨跋葢节取杨跋也按年谱皆以楚辞集注成于乙夘在韩文考异之前考文集与方伯谟书云今子闻已归韩文外集考异曽带得归否便中幸早寄示正集者巳冩了更得此补足须更送去详定荘仲为点勘已颇详细矣又有楚辞抄得数巻大抵世间文字无不错误可叹也据此则楚辞集注之成在韩文考异之后与年谱不合及考文集韩文考异凡例书韩文考异前楚辞后语序楚辞集注序皆无岁月而文集编次则以韩文居楚辞之前又楚辞辨证前题署云庆元巳未三月集注辨证皆一时之作决非乙夘成集注而已未始作辨证也以此考之则年谱之误无疑矣揖为门人不见于文集语録其言要未可据年谱为楫跋所误耳沈庄仲録在戊午或考异之成于戊午今姑従年谱系于丁巳而楚辞集注则据方书及辨证前题移之已未而年谱所载并皆删去〇楚辞辨证前题署庆元已未三月此其确然可据者楚辞集注序无岁月疑后人以与年谱不合而删之集注或成于戊午而后语辨证当在其后今无所据仍依辨证前题而统系之于此〇李微之语録序谓楚辞集注韩文考异皆成于庆元乙夘以方书考之亦未然也]
六年庚申七十一岁〇三月辛酉改大学诚意章
[洪本大书三月已未说太极图庚申说西铭李本无今従李本削去〇洪本说太极西铭注云已未之夜为诸生说太极图庚申之夜复说西铭甚详二书葢先生奉以终身而至是尤谆谆为学者言之其示人以原始反终之意甚深切着明矣李本无此条而注于改诚意章下云戊午岁与廖徳明书云大学又修得一番简易平实次第可以絶笔是日改诚意章先是已未夜为诸生说太极图庚申夜复说西铭甚详且言为学之要云云〇按蔡仲黙梦奠记丁已看书集传说数十条及时事甚悉戊午改集传两章又贴修稽古録一叚是夜说书数十条己未夜说书至太极图庚申夜说西铭又言为学之要云云辛酉改大学诚意章冩毕又改数字又修楚辞一段午后大泻还至楼下自此不复出矣是朱子辛酉之前毎夜为诸生论说其縦言及于太极西铭葢亦论说之常今洪本乃大书已未说太极图庚申说西铭似朱子前知其将终而以此书为末后传付之秘者又截为学之要数语于改诚意章后明与记文不合勉斋行状之载改大学诚意章为朱子絶笔而于太极西铭等语皆不之及足订年谱之误而世皆朱之辨也]
甲子先生卒
[按治丧大事朱子无遗命而门人于病革时方入请则朱子已不能言矣行状与梦奠记所载不同洪本従行状李本従梦奠记未知孰为元本祝穆父所辨年谱两事其一作书先后以行状为据今两本皆同行状疑后人所改其一是日大风拔木洪水崩山则洪本有之而李本无又李本従梦奠记明与行状不合而穆父之辨略不及此岂洪本乃元本而李本则后来所改与今录洪本而附李本于后并存之以俟考焉〇李本无先生起坐四字有告之二字一与黄干下有令更加勉力且曰吾道之托在此吾无憾矣及十七字补缉二字作踵字当用书仪乎下云朱子揺首无曰疎略三字当用仪礼乎下有亦揺首然则以仪礼书仪参用之乎十四字下接乃颔之又有就枕误触巾目门人使正之挥妇人无得近诸生揖而退二十二字洪本较李本多増入而无删削此条删削为多亦不可晓〇又按周氏复家礼附录曰复按李方子述先生年谱云诸生入问病叶味道请曰先生之疾革矣万一不讳当用书仪乎曰疏略范元裕请曰用仪礼乎先生摇首蔡沈复请曰仪礼书仪参用如何乃颔之据此则年谱元本用梦奠记而疎略二字则用行状今李本大概与元本合而辞语则异洪本则従行状以周氏所述考之则两本皆后人所改而非其真矣然李本为近之而考之祝穆父所辨则又不合凡此异同当悉着之而不敢以质也〇按朱子卒前一日与子在门人范念徳黄干书敬之与伯崇书不载文集惟勉斋书载二十九卷论事书中此编次之误也行状云先生疾且革手书嘱其子在与门人范念徳黄干尤惓惓以勉学及修正遗书为言以此书较之相合梦奠记所记最详而于此书则略李洪两年谱本略同其云令收礼书底本补缉成之其书界行开具逐项合修条目且封一卷往为之式则又较书为详也宋史黄干传云病革以深衣并所著书授干手书与诀曰吾道之托在此吾无憾矣此本之书而寄深衣则书所无有也李本有吾道之托两语与宋史同而洪本无之抑未知孰为元本今录文集书语而附论之如此〇又按朱子临卒与勉斋书有吾道之托在此吾无憾矣之语然止以授学次第而言其于孔门之颜曽未知何如也朱子晚年与人书每言斯道之传不絶如线而论程门诸公未有可当衣钵之传其微意亦可见矣勉斋最后祭文言末年之付嘱将殁之丁寜则戚戚然于微言之絶大义之乖也干独何人而当此期望之厚耶今考此书却无此意续集有与直卿书言古之禅家有虑其学之无传而至于感泣流涕者不意今日乃亲见此境界也其书在戊午己未间祭文葢兼用此意亦只云期望之厚而不敢谓已得其传也葢古人之审慎如此至宋史言以深衣为寄考之一无所据葢暗用禅家衣钵之说其为附会无疑年谱虽未之及而后人必有举是以为证者不可以不辨也]
冬十一月壬申葬于建阳县唐石里之大林谷
[洪本年谱本之宋史本传而正言施康年则又用续通鉴补本传止云言者未尝指其人也李本止云会葬者几千人〇按续通鉴载右正言施康年疏凡数百言宋史止举其略不知续通鉴所载出于何书也康年疏前后皆云会于信上信州今之广信府鹅湖寺在焉葢浙江入闽必由之路也又续通鉴云以是门生故旧不敢送葬惟李燔率一二同志往会葬视封窆不少怵与年谱会葬几千人又不合宋史李燔传某既殁学禁严燔率同门往会葬视封窆不少怵续通鉴所载似本之此而又有増改不知何据也考之行状言讣告所至従游之士与夫闻风慕义者莫不相与为位而聚哭焉禁锢虽严有所不避也而公季子敬之谓家礼乆亡葬之日有士子携来因得之亦可知会葬者固多人矣续通鉴虽本之李燔传然恐非其实当以年谱为正〇果斋李氏语见性理大全洪本作年谱原序李本不载其首言居敬穷理反躬三条后止言居敬穷理而缺反躬一条向毎疑之考新闽本乃知纂大全者所删而洪亦不能补也后两段亦不当删今并据洪本补入]

谨案巻四第八页后二行俟其来当别遣人按文集俟字上有更字附识

朱子论学切要语巻一宝应王懋竑撰
癸已
答杨子直云大抵身心内外初无间隔所谓心者固在于内而凡视听言动语默出处之见于外者亦即此心之用而未尝离也今于其空虚不用之处则操而存之于其流行运用之实则弃而不省此于心之全体虽得其半而失其半矣然其所得之半又必待有所安排布置然后能存故存则有揠苗助长之患否则有舍而不芸之失是其所得之半又将不足以自存而失之孰若一主于敬而此心卓然内外动静之间无一毫之隙一息之停哉[此书以何叔京书参考自在癸已]
答王季和云尝谓道之在人初非外铄而圣贤埀训又皆恳切明白但能虚心熟读深味其旨而反之于身必有以信其在我而不容自已则下学上达自当有所至矣但读书不可贪多今当且以大学为先逐段熟读精思须令了了明白方可改读后段如此庶易见功乆之浃洽通贯则无书不可读矣[此书未详何时疑在癸已后]
答游诚之云穷理涵养要当并进葢非稍有所知无以致涵养之功非深有所存无以尽义理之奥正当交相为用而各致其功耳
答呉徳夫云去人欲存天理且据所见去之存之工夫既深则所谓似天理而实人欲者次第可见今大体未正而便欲察及细微恐有放饭流歠而问无齿决之讥也[癸已后]
答胡寛夫云更须从浅近平易处理会应用切身处体察渐次接续勿令间断乆之自然意味浃洽伦类贯通切不可容易躁急厌常喜新専拣一等难理会无形影底言语暗中想象杜撰穿凿枉用心神空费日力又云大抵自家所看文字及提督学生工夫皆湏立下一定格目格目之内常切存心格目之外不要妄想[如看论语今日看到此叚即専心致意只看此叚后叚虽好且未要看直待此叚分晓说得反复不差仍且尽日玩味明日却看后叚日用凡事皆如此以类推之可见不然虽是好事亦名妄想]此主一之渐也若不如此方寸之间顷刻之际千头万绪卒然便要主一如何按伏得下[癸巳后]
答陈师徳云尝闻之程夫子之言曰涵养须用敬进学则在致知此二言者实学者立身进步之要而二者之功葢未尝不交相发也然夫子教人持敬不过以整衣冠齐容貌为先而所谓致知者又不过读书史应事物之间求其理之所在而已皆非如近世荒诞怪谲不近人情之说也抑读书之法要当循序而有常致一而不懈从容于句读文义之间而体验于操存涵养之实然后心静理明渐见意味不然则虽广求博取日诵五车亦奚益于学哉故程子又曰善学者求言必自近易于近者非知言者也此言殊有味也[癸巳后]
又答陈师徳云示喻格物持敬之方足见向道不忘之意持敬正当从此而入[此必来书举程子语]至于格物则伊川夫子所谓穷经应事尚论古人之属无非用力之地若舍此平易明显之功而必搜索窥伺于无形无迹之境窃恐陷于思而不学之病将必神疲力殆而非所以进于日新矣[壬辰癸已间]
考异
答呉徳夫〇按此书所云工夫既深则指格物致知讲明义理非徒反观内省之谓又答吕子约云李先生之意大抵且要简节踈目先整顿得大体是当然后却就上面仔细检点是亦学不躐等之意与此正同
甲午
答江徳功云格物之说程子之论详矣而其所谓格至也格物而至于物则物理尽者意句俱到不可移易熹之谬说实本其意然亦非茍同之也葢自十五六时读是书而不晓格物之义徃来于心余三十年近岁就实用功处求之而参以他经传记内外本末反复证验乃知此说之的当未易以一朝卒然立说破也夫天生烝民有物有则物者形也则者理也形者所谓形而下者也理者所谓形而上者也人之生也固不能无是物矣而不明其物之理则无以顺性命之正而处事物之当故必即是物以求之知求其理矣而不至夫物之极则物之理有未穷而吾之知亦未尽故必至其极而后已此所谓格物而至于物则物理尽者也物理皆尽则吾之知识廓然贯通无有蔽碍而意无不诚心无不正矣此大学本经之意而程子之说然也其宏纲实用固巳洞然无可疑者而微细之间主宾次第文义训诂详宻精当亦无一毫之不合今不深考而必欲训致知以穷理则于主宾之分有所未安[知者吾心之知理者事物之理以此知彼自有主宾之辨不当以此字训彼字也]训格物以接物则于究极之功有所未明[人莫不与物接但或徒接而不求其理或粗求而不究其极是以虽与物接而不能知其理之所以然与其所当然也今日一与物接而理无不穷则亦太轻易矣葢特出于闻声悟道见色明心之余论而非吾之所谓穷理者固未可同年而语也且考之他书格字亦无训接者]以义理言之则不通以
训诂考之则不合以功用求之则又无可下手之实地窃意圣人之言必不如是之差殊踈畧以病后世之学者也又谓佛老之学乃致知而离于物者此尤非是夫格物可以致知犹食所以为饱也今不格物而自谓有知则其知者妄也不食而自以为饱则其饱者病也若曰佛老之学欲致其知而不知格物所以致其知故所知者不免于蔽隔离穷之失而不足为知则庶乎其可矣[甲午后]
乙未
答王子合云学者工夫则只如易传所说知其不善则速改以从善此是要约处若说须要识得端倪而心体可识则却是添却一事也又云穷理之学只是要识得如何为是如何为非事物之来无所疑惑耳非以此心又识一心然后得为穷理也[乙未后]
丙申
答黄直卿云近日看得后生只是教他依本子认得训诂文义分明为急自此反复不厌日乆月深自然心与理会有得力处今人多是躐等妄作诳误后生辗转相欺其实都晓不得也[丙申后]
考异
按此书与为学要先立本文义一书相发明为学只当教学二字立本文义立字疑有误即所谓依本子认得训诂文义分明也只为为学字立字少涉疑似遂有立本居敬之解细看语意全不如此以此书证之愈见分明矣
丁酉
答程正思云论语旧尝纂订诸说近细考之所当改定者什过五六知近读此书有绪甚欲相与商订耳
又答程正思云论语三篇说甚仔细所订集注中一二字甚善如三事之为三者当即改易也[此书及濂溪祠记按文集濂溪书堂记在丁酉祠记在已亥此云祠记当在巳亥后]
已亥
语録〇圣人言语甚实且即吾身日用常行之间可见惟能审求经义将圣贤言语虚心以观之乆之道理自见不必求之太髙也今如所论却只于渺渺茫茫处想见一物悬空在更无捉摸处将来如何顿放更没收杀如此则与身中日用自然判为二物何縁得有诸已只看论语一书何尝有悬空说底话只为汉儒一向寻求训诂更不看圣贤意思所以二程先生不得不发明道理开示学者使激昂向上求圣贤用心处放得稍髙不期今日学者乃舍近求逺处下窥髙一向悬空说了扛得两脚都不着地其为害反甚于向之未知寻求道理依旧在大路上今之学者即求快捷方式遂至钻山入水[余大雅]
庚子
答曹立之云圣贤之教未尝不有一定之门户以示众人至于逐人分上各随其病痛而箴药之则又自有曲折然亦分明直截无所隠秘回互令人理会不得也随已分修习随已见观书学者只得如此其至不至明道与不明道则在其人功力浅深恐亦不可谓此为虽不中不逺者而别求颜曾明道见古人用心底竒特工夫也
答林择之云此间见有朋友数人讲学其间亦难得朴实头负荷得者因思日前讲论只是口说不曽实体于身故在已在人都不得力今方欲与朋友说日用之间常切检点气习偏处意欲萌处与平日所讲相似与不相似就此痛下工夫庶几有益陆子寿兄弟近日议论却肯向讲学上理会其门人有相访者气象皆好但其间亦有旧病此间学者却是与渠相反初谓只如此讲学渐涵自能入徳不谓末流之弊只成说话至于人伦日用最切近处亦都不得毫毛气力此不可不深惩而痛警也
答包详道云古人为学只是升髙自下步步踏实渐次解剥人欲自去天理自明无似此一般作捺扭揑底工夫必要豁然顿悟然后渐次修行也曽子工夫只是战兢临履是终身事中间一唯葢不期而会偶然得之非是别有一节功夫做得到此而曽子本心蕲向必欲得此然后施下学之功也[庚子后]
答陈超宗云为学虽有阶渐然合下立志亦须略见义理大概规模于自已方寸间若有个惕然愧惧奋然勇决之志然后可以加之讨论玩索之功存养省察之力而期于有得夫子所谓志学所谓发愤政为此也若但悠悠泛泛无个发端下手处而便谓如此可以平做将去则恐所谓荘敬持养必有事焉者亦且若存若亡徒劳把捉而无精明的确亲切至到之效也[庚子后]
壬寅
答项平父云圣人指示为学之方周徧详密不靠一邉故曰敬义立而徳不孤若如今说只恃一个敬字更不做集义工夫其徳亦孤立而易穷矣须是精粗本末随处照管不令工夫少有空阙不到之处乃为善学也此心固是圣贤本领然学未讲理未明亦有错认人欲作天理处不可不察识得记得不知所识所记指何物而言若指此心则识者记者复是何物心有二主自相攫拏圣贤之教恐无此法也持守之要大抵只要此心常自整顿惺惺了了即未发时不昬昧已发时不放纵耳程子云涵养须用敬进学则在致知此两句与从上圣贤相传指诀如合符契但讲学更须寛平其心深沈详细以究义理要归处乃为有补若只草草领畧就名数训诂上着到则不成次第耳
答陈肤仲云且读论孟大学中庸平易明白而味自深逺只要人玩味寻绎目下便可践履也陆学固有似禅处然鄙意近觉婺州朋友専事闻见而于自已身心全无工夫所以毎劝学者兼取其善要得身心稍稍端静方于义理知所决择非欲其兀然无作以冀于一旦豁然大悟也[壬寅后]
又答陈肤仲云所谓涵养工夫非是闭目合眼如土偶人然后谓之涵养也只要应事接物处之不失此心各得其理而已[壬寅后]
又答陈肤仲云承以家务丛委妨于学问为忧此固无可奈何者然亦只此便是用功实地但每事看得道理不令容易放过更于其间得见平日病痛痛加剪除则为学之道何以加此若起一脱去之心生一排遣之念则理事却成两截读书亦无用处矣但得少间隙时不可闲生说话过了时日须偷些小工夫看些小文字穷究圣贤所说道理乃可以培植本原庶几枝叶自然张旺耳[壬寅后]
癸夘
答项平父云所谕曲折及陆国正语三复爽然所警于昬惰者为厚矣大抵子思以来教人之法唯以尊徳性道问学两事为用力之要今子静所说専是尊徳性事而熹平日所论却是道问学上多了所以为彼学者多持守可观而看得义理全不仔细又别说一种杜撰道理遮葢不肯放下而熹自觉虽于义理上不敢乱说却于紧要为已为人上多不得力今当反身用力去短集长庶几不堕一邉耳
答李叔文云求放心不须注解只日用十二时中常切照管不令放出即乆乆自见功效义理自明持守自固不费气力也若添着一求仁字即转见支离无摸索处矣[癸夘后]
答廖子晦云察私心所从起亦不记当时如何说然亦非谓平居无事而伺其所起但操存有功即念虑之萌无不知觉未能如此则此心应物之际不可不审其邪正公私而施克复之功也[癸夘后]
考异
答廖子晦〇按此说似浅却有实下手处表里内外都是一齐用工审其邪正公私即所谓考之事为之著者故居敬穷理原互相发此条虽似浅近然正是初学下手工夫不可忽也
甲辰
答董叔重云示喻日用工夫更于収拾持守之中就思虑萌处察其孰是天理孰是人欲取此舍彼以致敬义夹持之功为佳读书亦是如此先自看大指却究诸说一一就自已分上体当出来庶几得力耳[甲辰后]
又答董叔重云来喻所谓深体大原而涵养之则又不必如此正惟操则自存动静始终不越敬之一字而已近方见得伊洛拈出此字真是圣贤真的要妙工夫学者只于此处着实用工则不患不至圣贤之域矣[甲辰后]
又答董叔重云发见之端则平日省觉提撕处便是只要人就此接续向下推究令其开阔即不曽说等待寻讨将来做此工夫也[甲辰后]
答周舜弼云向时每说居敬穷理二事今日所见亦只是如此但觉得先后缓急之序愈分明亲切直是先要持守上着力方有进步处也孟子说性善及求放心处最宜深玩之[甲辰后]
又答周舜弼云且须虚心涵泳未要生说却且就日用间实下持敬工夫求取放心然后却看自家本性元是善与不善自家与尧舜原是同与不同若信得及意思自然开明持守亦不费力矣[甲辰后]
答程正思云诸书再看义理未安处甚多皆是要切大头项处令人恐惧不可言[甲辰后]
又答程正思云所喻孟子前日因一二朋友看到此疑其说之不明方畧改定正与来喻合[甲辰后]
答王钦之云来书谓穷理不必泥古人言句固是也然亦岂可尽舍古人言句哉程夫子曰穷理亦多端或读书讲明道理或论古今人物别其是非或应事接物求其当否皆穷理也夫讲道明理别是非而察之于应事接物之际以克去已私求夫天理循循而进无迫切陵节之病则亦何患夫与古人背驰也若欲尽舍去古人言句道理之不明是非之不别泛然无所决择虽欲为出处语默之察譬之适越者不知东西南北之殊而仆仆然奔走于途其不北入燕则东入齐西入秦耳[甲辰后]
答路徳章云谓东莱遗言有涉于经济维持者别为一事而异于平日道学之意则恐亦未免有累于东莱也龟山尝讥王氏之学离内外判心迹使道常无用于天下而经世皆私智之凿正谓此耳又谓傥遇汉祖唐宗亦须有争不得且放过处亦是旧时意思尚在方寸之地只有一毫此等见识便是枉尺直寻底根株直须见得正当道理分明不容些儿走作即自然无复此等意思虽欲宛转回护亦有所不可得矣古之圣贤以枉尺直寻为大病今日议论乃以枉尺直寻为根本若果如此即孟子果然迂阔而公孙衍张仪真可谓大丈夫矣[甲辰后]
答黄直卿云所论太极散为万物而万物各具太极见得道不可须臾离之意而与一贯之指川上之叹万物皆备之说相合学者当体此意造次颠沛不可间断此说大概得之但周子之意若只如此则当时只说此一句足矣何用更说许多阴阳五行中正仁义及通书一部种种诸说耶葢既曰各具一太极则此处便又有阴阳五行许多道理须要随处一一尽得如先天之说亦是太极散为六十四卦三百八十四爻而一卦之爻莫不具一太极其各具一太极处又便有许多道理须要随处见得皆不但为块然自守之计而已然此亦只是大概法象若论日用工夫则所守须先有个自家亲切要约处不可必待见图而后逐旋安排其随处运用亦须虚心平气徐观事理不可只就图上想象思维也既先有个立脚处又能由此推考证验则其胸中万理洞然通透活络而其立处自不费力而愈坚牢开阔矣若但寸寸铢铢比量凑合逐旋将来做工夫则亦何由有进步处耶[此书未详何时疑在甲辰后]
考异
答黄直卿〇按此书言太极最详其曰不必待见图而后逐旋安排又曰不可只就图上想象思维又曰若但寸寸铢铢比量凑合何由有进步则大指亦可见矣后之言太极者大率想象思维比量凑合其于朱子此书亦未之深考也
乙已
答刘公度云讲学不厌其详凡天下事物之理方册圣贤之言皆须仔细反复究竟至于持守则无许多事若觉得未稳只有默默加功着力向前耳今闻废书不讲而反以持守之事为讲说之资是乃两失其宜下梢弄得无収杀只成得杜撰揑合而已
答潘端叔云承需论语或问此书乆无工夫修得只集注屡改不定却与或问前后不相应矣山间无人録得不得奉寄可只用旧本看有不稳处仔细喻及却得评量也今年诸书都修得一过大学所改尤多比旧已极详宻但未知将来又看得如何耳义理无穷精神有限又不知当年圣贤如何说得如此稳当精宻无些渗漏也
答胡季随云大抵欲速好径是今日学者大病向来所讲近觉亦未免此以身验之乃知伊洛指出敬字真是学问始终日用亲切之妙近与朋友商量不若只于此处用力而读书穷理以发挥之真到圣贤究竟地位亦不出此坦然平白不须妄意思想顿悟悬絶处徒使人颠狂粗率而于日用常行之处反不得其所安也
答髙应朝云所示讲义发明深切逺方士子得所未闻计必有感动而兴起者然此恐但可为初学一时之计若一向只如此说而不教以日用平常意思涵养玩索工夫即恐学者将家常茶饭做个怪异竒特事看了日逐荒忙陷于欲速助长躁率自欺之病乆之茫然无实可据则又只学得一场大话互相恐吓而终无补于为已之实也[乙已后]
答詹体仁云湘中学者之病诚如来教今时学者大抵亦多如此其言而不行者固失之又有一种只说践履而不务穷理亦非小病钦夫徃时葢为救此一种人故其说有太快处以启流传之弊今日正頼髙明有以教之也为学是分内事纔见髙自标置便是不务实了更说甚底今日正当反躬下学读书则以谨训说为先修身则以循规矩为要除却许多悬空闲说庶几平稳耳[乙已后]
丙午
答潘恭叔云近年读书颇觉平稳不费注解处意味深长修得大学中庸语孟颇胜旧本
答刘子澄云大学近再看过方见得下手用功处路陌径直日前看得诚是不切乱道误人也
又答刘子澄云居官无修业之益若以俗学言之诚是如此若论圣门所谓徳业者却初不在日用之外只押文字便是进徳修业地头不必编缀异同乃为修业也近觉向来为学实有向外浮泛之弊不惟自误而误人亦不少方别寻得一头绪似差简约端的始知文字言语之外真别有用心处恨未得面谕也
答潘恭叔云学问根本在日用间持敬集义工夫真是要得念念省察读书求义乃其间之一事耳旧来虽知此义然于缓急先后之间终是不觉有倒置处误人不少今方自悔耳大抵今日学者之弊苦其说之太髙与太多耳如此只见意绪丛杂都无玩味工夫不唯失却圣贤本意亦分却日用实功不可不戒也
答胡季随云道理无形影惟因事物言语乃可见得是非理会极仔细即道理极精微古人所谓物格知至者不过是就此下工夫近日学者说得太髙了意思都不确实不曽见理会得一书一事彻头彻尾东邉绰得几句西邉绰得几句都不曽贯穿浃洽此是大病有志之士尤不可不以深戒也[丙午后]
考异
答刘子澄〇按此云方别寻得头绪似差简约端的此为子澄言之子澄好编类文字有向外浮泛之弊故以此力箴其失前书所云大学近再看过方见得下手用功处路陌径直即所谓简约端的非另有不言不语工夫也〇按此两书邹谱皆载之而余注语亦附其下但后书截载自近觉向来以下似为朱子自道之语而其意未明今并载居官一叚则向外浮泛指编缀异同而言乃谦已诲人之辞文字语言之外别有用心处即指押文字之类而言而非另有不言不语工夫其意愈明白矣
答潘恭叔〇按此所云读书求义乃其间之一事此为恭叔言欲其向里着实用功所谓因人说法应病与药者非向来先后缓急果有倒置处也其下即云病其说之太髙与太多其意可见也邹谱仅载前叚而合之与子澄书则似朱子至丙午方自悔者正学考以丙申至丙午十二年为一大闗键至此主敬工夫益亲切皆是误认不可不辨也
丁未
答潘恭叔云敬之一字万善根本涵养省察格物致知种种工夫皆从此出方有据依平时讲学非不知此今乃觉看得愈见亲切端的耳
答王子合云大率尊徳性一条章句似已详备更熟玩之自见工夫分别处日用间常切提撕着实下手方见得力处若只解说无有了期不济事也
又答王子合云道即理也以人所共由而言则谓之道以其各有条理而言则谓之理其目则在于君臣父子兄弟夫妇朋友之间而其实无二物也[丁未后]
又答王子合云心犹镜也但无尘垢之蔽则心体自明物来能照今欲自识此心是犹欲以镜自照而见夫镜也既无此理则非别以一心又识一心而何后书所论欲识端倪未免助长者得之矣然犹曰其体不可不识似亦未离窠臼也[丁未后]
考异
答潘恭叔〇朱子早年为学于答江元适汪尚书郑景望陈正已诸书畧可考而已丑之悟则中和旧说序已发未发说其确据也至庚寅帖出程子涵养须用敬两语终身守之不易而敬字亲切之妙于庚寅答林择之书已言之是后言之不一葢所谓独觉其进而人不及知者虽欲拟其近似而不可得而輙敢率尔批判其毋乃轻于立言乎
戊申
答符复仲云所喻义利之间诚有难择者但意所拟以为近利者即便舍去可也向后见得亲切却看旧事只有见未尽舍未尽者不解有过当也
答黄子耕云示谕且看大学俟见大指乃及他书此意甚善但看时湏是更将大段分作小段字字句句不可容易放过常时暗诵黙思反复研究未上口时须教上口未通透时须教通透已通透后更[元本作便误]要纯熟直待[元本作得误]不思索时此意常在心胸之间驱遣不去方是此一段了又换一段看令如此数段之后心安理熟觉得工夫省力时便渐得力也近日看得朋友间病痛尤更亲切都是贪多务广匆遽涉躐所以凡事草率粗浅本欲多知多能下梢一事不知一事不能本欲速成反成虚度岁月但能反此如前所云试用岁月之功当自见其益矣[戊申后]
又答黄子耕云示喻为学之意甚善但恐更须看令简洁明白亲切令下工夫处约而易守乃佳耳别纸两条亦觉繁杂本末始终之说只是要人先其本后其末先其始后其终耳不必如此多说也又云格物致知只是穷理圣贤欲为学者说尽曲折故又立此名字今人反为名字所惑生出重重障碍添枝接叶无有了期要须认取本意而就中看得许多曲折分明便依此实下工夫方见许多名字并皆脱离而其功夫实处却无欠阙耳[戊申后]
答杨志仁云两书所喻存养工夫甚慰但此亦是依本分事正不须把来作竒特想只合趂此心地明凈处大着胸懐将世间道理精粗表里从头至尾理会一番交他真个通透无疑碍处方是向进若只守此些个不敢放开毎看义理亦拣取元妙髙逺无形无象处方肯理会如此则遂成偏枯倒向一邉将为有体无用之学而与老佛无以异矣[戊申后]
答陈抑之云曩亦尝有闻于先生长者矣勤劳半世汨没于章句训诂之间黾勉于规矩准绳之内卒无髙竒深渺之见可以惊世而骇俗者独幸年来于圣贤遗训粗若见其坦易明白之不妄而必可行者私窃以为傥得当世明逹秀颕之士相与讲之抑彼之过强此之不及吾道庶其明且行乎[戊申后]
答汪长孺云大抵明道先生所谓会理此心者盖谓涵养本原以为致知格物之地而已如云圣贤千言万语只要人求其放心自能寻向上去下学而上逹亦此意也未可说得太深亦不是教人止于此而已[戊申后]
答方宾王云示喻为学之意亲切的当而不失其序甚慰鄙懐但以所谓三条观之恐前日讲贯之功犹有未究其极者而今日所讲操存涵养者又未免离却前日所讲别作一段不言不语工夫也大学之序自格物致知以至于诚意正心不是两事但其内外浅深自有次第耳非是以今日之诚意正心为是即悔前日之致知格物为非也不识明者以为如何延平行状中语乃是当日所闻其用功之次第今以圣贤之言进修之实验之恐亦自是其所谓入处未免更有商量也[戊申后]
又答方宾王云存养之功亦不当専在静坐时须于日用动静之间无处不下工夫乃无间断耳[戊申后]
又答方宾王云易传所云虽无邪心而不合正理者实该动静而言如燕居独处之时物有来感理所当应而此心顽然固执不动则虽无邪心而只此无动处便非正理又如应事接物处理当如彼而吾所以应之者乃如此则虽未必出于有意之私然只此亦是不合正理既有不合正理则非邪妄而何恐不可専以庄敬持养此心既存为无邪心而必以未免纷扰敬不得行然后为有妄之邪心也所论近世识心之弊则深中其失古人之学所贵于存心者葢将推此以穷天下之理今之所谓识心者乃欲恃此而外天下之理是以古人则知益崇而礼益卑今人则论愈髙而其狂妄恣睢也愈甚则其得失亦可见矣[戊申后]
又答方宾王云大学次序亦谓学之本末始终无非已事但须实进得一步方有立脚处做得后段工夫真有效验尔非谓前段工夫未到即都不照管后段而听其自尔也[戊申后]
已酉
答陈肤仲云大学近修得益精宻平实恨未有别本可寄去易启蒙太极西铭通书解义学记各一本谩徃
答吴伯丰云论孟中庸尽待大学通贯浃洽无可得看后方看乃佳若奔程走限一向攒了则虽看如不看也近方觉此病痛不是小事元来道学不明不是上面欠却工夫乃是下面元无根脚若信得及脚踏实地如此做去良心自然不放践履自然纯熟非但读书一事也答方宾王云心固不可不识然静而有以存之动而有以察之则其体用亦昭然矣近世之言识心者则异于是葢其静也初无持养之功其动也又无体验之实但于流行发见处认得顷刻间正当意思便以为本心之妙不过如是擎夯作弄做天来大事看不知此只是心之用耳此事一过此用便息岂有只据此顷刻间意思便能使天下事事物物无各不得其当之理耶所以为其学者于其工夫到处亦或小有效验然亦不离此处而其轻肆狂妄不顾义理之弊已有不可胜言者此真不可以不戒[巳酉后]
答李晦叔云持敬读书表里用功切须实下工夫不可徒为空说然表里亦非二事但不可取彼而舍此耳其实互相为用只是一事又云持敬读书只是一事而表里各用力耳若有所偏便疑都不曽做工夫今且逐日着实做将去未须比量难易计较得失徒然纷扰不济事反害事要令日用之间只见本心义理都不见有他物方有得力处耳[巳酉后]
又答李晦叔云操则存此处只是放去收来顷刻间事只一操字已自多了不须如此着意安排也又云不须反之于心只就放去收来时体看只此操时当处便存只要工夫接续不令间断耳又云罢却许多闲安排除却许多闲言语只看操则存一句是如何亦不可重叠更下注脚[已酉后]
答林伯和云为老兄今日之计莫若且以持敬为先而加以讲学省察之助盖人心之病不放纵即昏昧如贤者必无放纵之患但恐不免有昏惰处若日用之间务以整齐严肃自持常加警策即不至昏惰矣讲学莫先于语孟而读语孟者又须逐章熟读切已深思不通然后考诸先儒之说以发明之如二程先生说得亲切处直须看得烂熟与经文一般成诵在心乃可加省察之功葢与讲学互相发明但日用应接思虑隠微之间毎毎加察其善端之发慊乎吾心而合于圣贤之言则勉厉而力行之其邪志之萌愧于吾心而戾于圣贤之训则果决而速去之大抵见善必为闻恶必去不使有顷刻悠悠意态则为学之本立矣异时渐有余力然后以次渐读诸书旁通当世之务葢亦未晚今不须预为过计之忧以失先后之序也[已酉后]
答汪叔耕云所论周程传授次第恐亦有未易言者而以太极图为有单传宻付之三昧则又近世学者背形逐影指妄为真之弊也夫道在目前初无隠敝而众人沉溺胶扰不自知觉是以圣人因其所见道体之实而发之言语文字之间以开悟天下与来世其言丁寜反复明白切至惟恐人之不解了也岂有故为不尽之言以愚天下之耳目必俟其单传宻付而后可以得之哉但患学者未尝虚心静虑优游反复以味其立言之意而妄以已意轻为之说是以不知其味而妄意乎言外之别传耳又云幸且置此而即圣贤之言平易明白之处虚心平气熟玩而躬行之玩之深则理自明行之笃则力自进持之以乆亹亹而上逹焉则道体精微之妙圣贤亲切之传不待单传宻付而已了然于心目之间矣大学章句一本附徃古人为学规模及今日用功次第尽在此矣勿以为老生常谈而忽之也[此书及大学章句在已酉后]
语録〇无许多事古人已自说了言语多则愈支离如昨来所问涵养致知力行三者便是涵养做头致知次之力行又次之不涵养则无主宰如做事须用人纔放下或困睡这事便无人做主都由别人不由自家既涵养又须致知既致知又须力行若致知而不力行与不知同亦须一时并了不是今日涵养明日致知后日力行也要皆以敬为本敬却不是将来做一个事今人多先要安一个敬字在这里如何做得敬只是提起这心莫放教散恁地则心便自明这里便穷理格物见得当如此便是不当如此便不是既是了便行将去今且将大学来读便见为学次第初无许多屈曲[杨道夫巳酉后]
庚戌
答周南仲云熹顽钝之学晚乃自信毎病当世道术分裂上者入于佛老下者流于管商学者既各以其所近便先入者为主而又驱之以其好髙欲速之心是以前者既以自误而遂以自欺后者既为所欺而复以欺人文字愈工辨说愈巧而其为害愈甚不有明者孰能舍其旧而新是谋哉大抵圣贤之言已是明白真实说尽道理读者但能虚心一意循序致详使句内无一字之不通则其道理无一毫之不察矣切不可为人大言相诳如九方皋相马之说者而妄意驰逐于语言之外也答方子实云示喻主敬之说先贤之意葢以学者不知持守身心散漫无縁见得义理分明故欲其先且习为端庄整肃不致放肆怠惰庶几心定而理明耳程子主一无适之云只是持守得定不驰骛走作之意耳持守得定而不驰骛走作即是主一主一即是敬只是展转相解非无适之外别有主一主一之外又别有敬也
答李子能云承喻及为学之意甚善但如此用力头绪太多令人纷扰无进步处故程先生说涵养须是敬进学则在致知只于此用力自然此心常存众理自着日用应接各有条理矣近思録前三四卷専说此事近修定大学解亦说得此次第分明可细考之依此节次做一两年工夫自当见得门路立得根本也
答黄道夫云天地之间有理有气理也者形而上之道也生物之本也气也者形而下之器也生物之具也是以人物之生必禀此理然后有性必禀此气然后有形其性其形虽不外乎一身然其道器之间分际甚明不可乱也若刘康公所谓天地之中所谓命者理也非气也所谓人受以生所谓动作威仪之则者性也非形也礼运之言亦自有分别其曰天地之徳者理也其曰阴阳之交鬼神之会者气也诗曰天生烝民有物有则周子曰无极之真二五之精妙合而凝所谓真者理也所谓精者气也所谓则者性也所谓物者形也上下千百余年之间言者非一人记者非一笔而其说之同如合符契非能牵联记合而强使之齐也此义理之原学者不可不察[庚戌后]
答吴伯丰云学问临事不得力固是静中欠却工夫然欲舍动求静又无此理葢人之身心动静二字循环反复无时不然但常存此心勿令忘失则随动随静无处不是用力处矣且更着实用功不可只于文字上作活计也[庚戌后]
答曽泰之云所喻乡党卒章疑义此等处且当缺之却于分明易晓切于日用治心修已处反复玩味深自省察有不合处即痛加矫革如此方是为已工夫不可只于文字语言上着力也又云论语集注之作只是解说训诂文义免得学者泛观费力然所谓玩味省察工夫却在当人不在文字也[未详何时以编次之例考之当在巳酉庚戌后]
语録〇读书须是虚心方得他圣人说一字是一字自家只平着心去称停他都使不得一毫杜撰某向时也杜撰说得终不济事如今方见得分明方见得圣人一言一字不吾欺只今六十岁方理会得恁地若或去年死也则枉了自今夏来觉得纔是圣人说话也不少一个字也不多一个字恰恰地好都不用一些穿凿庄子云吾与之虚而委蛇既虚了又要随他曲折恁地去今且与之说个様子乆之自见[杨道夫]
某觉得今年始无疑[章伯羽]
道理要见得真须是表裹首尾极其透澈无有不尽真见得是如此决然不可移易始得不可只窥见一班半点便以为是如为人父须真知得是决然止于慈而不可易为人子须真知得是决然止于孝而不可易善须真见得是善方始决然必做恶须真见得是恶方始决然必不肯做[陈淳]
择善而固执之致知格物便是择善正心诚意修身便是固执之淳举南轩谓知与行互相发曰知与行须是齐头做方能互相发程子曰涵养须用敬进学则在致知下须字在字便是要皆齐头着力不可道知得了方始行[陈淳]
看道理须就那大处看便前面开阔不要就壁角里地步窄一步便触无去处了而今且要看天理人欲义利公私分别得明将自家日用厎与他勘验须渐渐有见处前面渐渐开阔那个大坛场不去上面做不去上面行只管在壁角里纵理会得一句只一句透道理小了[陈淳]
天下万事都是合做厎而今也不能煞定合做甚底事圣人教人也不曽教人煞定如何做只自家日用间看甚事来便做工夫今日一様事来明日又一様事来预定不得若指定事亲而又有事长指定事长而又有事君只日用间看甚事来便做工夫[陈淳]
读书理会一件了又理会一件不止是读书如遇一件事且就这事上思量合当如何做处得来当方理会别一件书不可只就皮肤上看事亦不可只就皮肤上理会天下无书不是合读厎无事不是合做厎若一件书不读这里便缺此一书之理一件事不做这里便缺此一事之理大而天地阴阳细而昆虫草木皆当理会一物不理会这里便缺了一物之理[陈淳]
考异
朱子在漳州云南来吾道得一安卿安卿盖知用心于内者故深望之所言多宏阔盖欲其展拓得开也而安卿専用心于内于朱子所言不无错认处如第一段道理要见得真须是表里首末极其透彻无有不尽此即补传穷之以至其极极者至善之谓事理当然之极也语自分明而安卿前所录云如论孝须穷个孝根原来处论慈须穷个慈根原来处凡道理皆从根原来处穷究此恐是转了朱子语脉只是安卿意指也章句于此只云究其精微之藴程子亦曰如何而为奉养之宜如何而为温凊之节初未尝言寻其根原来处孩提之童无不知爱其亲也及其少长无不知敬其兄也此是自然如此何须穷究亲亲仁也敬长义也于此可识仁义为吾性之固有而非外铄耳若于事亲寻其根原来处自性中之仁来于敬长寻其根原来处自性中之义来则是以事亲事长为借径而以识性中之仁义为极则其与杨慈湖所云有时父召急趋前不知不觉入阃奥何以异哉安卿问曰看道理寻根原来处只是就性上看否所录答语却不甚分明于此可见安卿本指而所録朱子语率多杂以已意后来所见亦不出此故终是展拓不开而无以副朱子之望也今所録五段与正学考所録有不同者览者可以参考其得失焉

朱子论学切要语巻二宝应王懋竑撰
辛亥
答曹元可云大学之道虽以诚意正心为本而必以格物致知为先所谓格物致知亦曰穷尽物理使吾之知识无不精切而至到耳夫天下之物莫不有理而其精藴则已具于圣贤之书故必由是以求之然欲其简而易知约而易守则莫若大学论语中庸孟子之篇也是以顷年尝刻四古经于临漳而复刻此四书以先后其说又畧述鄙意以附书后区区于此所以望于当世之友朋者葢已切矣
答曾光祖云大纲且得以敬自守而就其间讲论省察便是致知如得一分便有一分工夫节节进去自见欲罢不能不待刻苦加励而后得也但目下持守讲学却亦不得不刻苦加励不须遽以助长为忧也
又答曾光祖云求其放心乃为学根本田地既能如此向上须更做穷理工夫方见所存之心所具之理不是两事随感即应自然中节方是儒者事业不然却亦与释子坐禅摄念无异矣
答刘公度云此事别无竒妙只是见成说厎便是道理只要虚心熟玩乆之自然见得实处自是不容离叛便是到头若更欲别求见解即是邪说鲜不流于异端矣
又答刘公度云究观圣门教学循循有序无有合下先求顿悟之理但要持守省察渐乆渐熟自然贯通即自有安稳受用处耳千岐万径杂物并出皆足以惑世诬民其信之者既陷于一偏而不可救其不信者又无正定趋向而泛滥于其间是亦何能为有亡耶
答吴伯丰云近世为学不过两种一则径趋简约脱畧过髙一则専务外驰支离繁碎其过髙者固为有害然犹为近本其外驰者诡谲狼狈更不可言吾侪幸稍平正然亦觉欠却涵养本原工夫此不可不自反也所寄疑义盖多得之已畧注其间矣小差处不难见但却欲贤者更于本原处加工也
答陈廉夫云为学工夫不在日用之外检身则动静语黙居家则事亲事长穷理则读书讲义大抵只要分别一个是非而去彼取此耳无他元妙之可言也论其至近至易则即今便可用力论其至急至切则即今便当用力莫更迟疑且随深浅用一日之力便有一日之效别有疑处方好寻人商量则其长进通逹不可量矣若即今全不下手必待他日逺求师友然后用力则目下蹉过却合做厎亲切工夫虚度了难得厎少壮时节正使他日得圣贤而师之亦无积累凭借之资可受钳锤未必能真有益也[辛亥后]
答周舜弼云所谕敬字工夫于应事处用力为难此亦常理但看圣贤说行笃敬执事敬则敬字本不为黙然无为时设须向难处力加持守庶几动静如一耳克已亦别无巧法譬如孤军猝遇强敌只得尽力舍死向前而已尚何问哉[辛亥后]
答郑子上云孟子云学问之道无他求其放心而已岂是此事之外更无他事只是此本不立却无可下手处此本既立即自然寻得路径进进不已耳[辛亥后]
又答郑子上云儒释之异正为吾以心与理为一而彼以心与理为二耳然近世一种学问虽说心与理一而不察乎气禀物欲之私故其发亦不合理却与释氏同病又不可不察又云吾以心与理为一彼以心与理为二亦非固欲如此乃是其所见处不同彼见得心空而无理此见得心虽空而万物咸备也虽说心与理一而不察乎气禀物欲之私亦是见得不真故有此病此大学所以贵格物也[辛亥后]
语録〇蜚卿问致知后须持养方力行曰如是即今日致知明日持养后日力行只持养便是行正心诚意岂不是行但行有逺近治国平天下则行之逺耳[郑可学]
某今日且劝诸公屏去外务趱工夫専一去看这道理某年二十时已做这工夫将谓下梢理会得多少道理今忽然有许多年纪不知老之至此也只理会得这些子岁月易得蹉跎可畏如此[叶贺孙辛亥后]
考异
答吴伯丰〇此云欠却涵养本原工夫此为伯丰言之末云欲贤者更于本原处加工后来据此乃谓朱子晚年始悟涵养工夫岂非梦语〇果斋李氏所论似本此书而末云学者则知所传矣又或悦乎持敬之约而惮于观理之烦与此恰相反亦不知其何所指也
壬子
答胡季随云愿深省察且将大学论语孟子中庸近思等书子细玩味逐句逐字不可放过乆之须见头绪不可为人所诳虚度光阴也
答刘季章云贤者比来为学如何觉得多是不曽寛着心胸细玩义理便要扭揑造作务为切巳所以心意急迫而理未大明空自苦而无所得也
答项平父云大抵为圣贤之学须读圣贤之书既读圣贤之书须看得他所说本文上下意义字字融释无窒碍处方是会得圣贤立言指趣识得如今为学工夫固非可以悬空白撰而得之也
癸丑
答郑仲礼云读书固不可废然亦须以主敬立志为先方可就此田地上推寻义理见诸行事若平居泛然畧无存养之功又无实践之志而但欲晓解文义说得分明则虽尽通诸经不错一字亦何所益况未必能通而不误乎近见朋友读书讲论多不得力其病皆由于此不可不深戒也
答许中应云夫道之体用盈于天地之间古先圣人既深得之而虑后世之不能以逹此于是立言垂教自本至末所以提撕诲饬于后人者无所不备学者正当熟读其书精求其义考之吾心以求其实参之事物以验其归则日用之间讽诵思存应务接物无一事之不切于已矣来谕乃谓读书逐于文义玩索堕于意见而非所以为切已之实则愚有所不知其说也世衰道微异论蠭起近年以来乃有假佛释之似以乱孔孟之实者其法首以读书穷理为大禁常欲学者注其心于茫昧不可知之地以徼幸一旦恍然独见然后为得葢亦有自谓得之者矣而察其容貎辞气之间修己治人之际乃与圣贤之学有大不相似者左右于此无乃亦惑其说而未能忘耶夫读书不求文义玩索都无意见此正近年释氏所谓看话头者世俗书有所谓大慧语录者其说甚详试取一观则其来歴见矣若曰儒释之妙本自一同则凡彼之所以贼恩害义伤风壊教圣贤之所大不安者彼既悟道之后乃益信其为幻妄而处之愈安则亦不待他求而邪正是非已判然于此矣又如所谓寜有人皆得见之过无或有不睹不闻之欺夫中庸之言正谓道体流行初无间断是以无所不致其戒惧非谓独戒惧于隠微而忽畧其显著也若如来谕则人所共见之处间断多矣而曰循是存养不疾不徐吾恐其未免为好髙欲速之尤者也
语录〇汉卿问前年侍坐所闻似与今别前年云近方看得这道理透若以前年死却亦是枉死了今先生忽发叹以为只如此不觉老了还是以前就道理说今就勲业上说曰不如此自是觉得无甚长进于上面犹觉得隔一膜[叶贺孙]
时举自言常苦于粗率无精宻之功不知病根何在曰不要讨甚病根但知到粗率便是病在这上便更加仔细便了今学者亦多来求病根某向他说头痛炙头脚痛灸脚病在这上只治这上便了更别讨甚病根也[潘时举癸丑后]
考异
答许中应云熟读其书精求其义考之吾心以求其实参之事物以验其归则致知处即是力行非有二事也夫读书所以为学未有为学而不自于读书者读书不离于章句训诂之谓朱子晚年与人书其发明此意甚详故曰持敬穷理不是两事葢屡言之勉斋行状云其于读书也必使之辨其音释正其章句玩其辞求其义研精覃思以究其所难知平心易气以听其所自得然为巳务实辨别义理毋自欺谨其独之戒未尝不三致意焉则已说成两截而非朱子之意矣至果斋李氏又谓晚年见诸生缴绕于文义之间始颇指示本体令深思而自得之其失朱子意尤甚后来异论皆自于此也噫此所谓不待七十子丧而大义已乖者于饶胡以下诸公又何责哉〇寜有人皆得见之过无或有不睹不闻之欺此是真实语所谓学全出于异端而犹不失于为已者故朱子但讥其显著处多所间断而不谓其有不睹不闻之欺也若良知家则借此语以遮掩其共见之过而反以不睹不闻欺世其不睹不闻之地真有无所不至者而于陆氏之学逈然其不同矣故良知家虽托于陆氏而实非陆氏之所许也
甲寅
答孙敬甫云程夫子之言曰涵养必以敬而进学则在致知此两言者如车两轮如鸟两翼未有废其一而可行可飞者也敬之与否只在当人一念操舍之间而格物致知莫先于读书讲学之为事至于读书又必循序致一积累渐进而后可以有功也
答胡季随云遗书云先立根本后立趋向即所谓未有致知而不在敬者又云收得放心然后自能寻向上去亦此意也[甲寅后]
答林退思云学者之志固不可不以逺大自期然观孔门之教则其所从言之者至为卑近不过孝弟忠信持守诵习之间而于所谓学问之全体初不察察言之也若其髙第弟子多亦仅得其一体夫以夫子之圣诸子之贤其于道之全体岂不能一言尽之以相授纳而顾为是拘拘者以狭道之传画人之志何哉盖所谓道之全体虽髙且大而其实未尝不贯乎日用细微切近之闻茍悦其髙而忽于近慕于大而畧于细则无渐次经由之实而徒有悬想跂望之劳亦终不能以自逹矣故圣人之教循循有序不过使人反而求之至近至小之中博之以文以开其讲学之端约之以礼以严其践履之实使之得寸则守其寸得尺则守其尺如是乆之日滋月益然后道之全体乃有所向望而渐可识有所循习而渐可能自是而徃俛焉孶孶毙而后已而其所造之浅深所就之广狭亦非可以必诣而预期也故夫子尝以先难后获为仁又以先事后得为崇徳盖于此小差则心失其正虽有钻坚仰髙之志而反为谋利计功之私矣仁何自而得徳何自而崇哉[甲寅后按此书与五十四巻答王季和第二书同]
答余国秀云所谓贴里者但谓不可向外理会不干已事及求知于人之类耳若学问之功则无内外身心之间无粗细隠显之分初时且要大纲持守勿令放逸而常切提撕渐加严宻更读圣贤之书逐句逐字一一理会从头至尾不要拣择如此乆之自当见得分明守得纯熟矣[甲寅后]
答杜仁仲云良仲示喻敬字工夫甚善凡圣贤之言皆贯动静如云求其放心亦不是闭眉合眼死守此心不令放出也只是要识得此心之正如恻隠羞恶之类于动静间都无走失耳[甲寅后]
乙卯
答刘季章云所谕为学之意甚善但觉如此私下创立条贯太多指拟安排之心太重亦是大病子约自有此病贤者从来亦未免此今又相合打成一片恐非所以矫偏补敝而趋于显明正大之涂也圣贤教人自有成法其间又自有至简约极明白处但于本原亲切提撕直便向前着实进步自可平行直逹迤逦向上何必如此迂曲缭绕百种安排反令此心不虚转见昏滞耶
答王晋辅云为学大概且以收拾身心为本更将圣贤之言从头熟读逐字训释逐句消详逐段反复虚心量力且要晓得句下文意未可便肆已见妄起浮论也
答任伯起云熹衰病之躯饮食起居尚未能如旧流窜放殛置之度外诸生逺来无可遣去之理朝廷若欲行遣亦须符到奉行难以遽自匆匆也
答林徳乆云所谕日用工夫甚慰所望但云一着力便觉多事此恐未然此心操舍存亡只在瞬息间本不须大段着力然又不可不着力如此乆之自然见效若如此论窃恐非晚定须别求快捷方式矣穷理亦无他法只日间读书应事处毎事理会便是虽若无大头叚増益然亦只是积累乆后不觉自浃洽贯通正欲速不得也又云如吾儒之言则性之本体便只是仁义礼智之实如老佛之言则先有个虚空厎性后方旋生此四者出来不然亦说性是一个虚空厎物里面包得四者今人却为不曽晓得自家道理只见他说得熟故如此不能无疑又纔见说四者为性之体便疑实有此四块之物磊块其间皆是错看了也须知性之为体不离此四者而四者又非有形象方所可撮可摩也但于浑然一理之中识得个意思情状似有界限而实亦非有墙壁遮栏分别处也然此处极难言故孟子亦只于发处言之如言四端又言乃若其情则可以为善之类是于发处教人识取不是本体中元来有此如何用处发得此物出来但本体无着摸处故只可于用处看便省力耳
答曽景建云读书固吾事之不可已者然观古今圣贤立言垂训亦未始不以孝弟忠信收敛身心为先务然后即吾日用之间参以徃训之指反复推穷以求其理之所在使吾方寸之间虚明洞彻无毫髪之不尽然后意诚心正身修而推以治人无徃而不得其正者若但泛然博观而概论以为如是而无非学如是而无非道则吾恐其无所归宿不得受用而反为彼之指本心讲端绪者所笑矣
又答曽景建云主一穷理此二事知之甚易而为之实难为之甚难[元本作易误]而守之为尤难主一之功固须常切提撕不令间断穷理之事又在细心耐烦将圣贤遗书从头循序就平实明白处玩味不须贪多但要详熟自然见得意绪若骛于髙逺涉猎领解则又不免如向来之清话欲求休歇而反成躁乱也
答赵咏道云天下有正理惟博学审问慎思明辨不先自主于一偏之说而虚心以审众理之是非乃可以自得于一定之说而无疑若得一先入之言而暖暖姝姝自以为足便谓天下之美无易于此则不唯不足以得天下之正理亦归于陋而已矣
答吴伯丰云近日看得读书别无他法只是除却自家私意而逐字逐句只依圣贤所说白直晓会不敢妄乱添一句闲杂言语则乆乆自然有得凡所悟解一一皆是圣贤真实意思如其不然纵使说得寳花乱坠亦只是自家杜撰见识也[乙卯后]
答刘仲升云大抵学问専守文字不[元本作但误]务存养者即不免有支离昏隋之病欲去此病则又不免有妄意躐等悬空杜撰之失而平日不曽仔细玩索义理不识文字血脉别无证佐考验但据一时自已偏见便自主张以为只有此理更无别法只有自已更无他人只有刚猛剖决更无温厚和平一向自以为是更不听人说话此固未论其所说之是非而其粗厉激发已全不似圣贤气象矣季章意思正是如此若只解义有差下字不穏犹未为深害也又云更就自已身心上做工夫凡一念虑一动作便须着实体认此是天理耶是人欲耶仔细辨别勇猛断置勿令差误观书论理亦常如此剖判自然不至似前悠悠度日矣[乙卯后]
答胡季随云不要思想准拟融释洒落厎功效判着且做三五年辛苦不快活厎工夫乆逺须自有得力处所谓先难而后获也洒落两字本是黄太史语后来延平先生拈出亦是且要学者识个深造自得厎气象以自考其自得之浅深不谓不一再传而其弊乃至于此此古之圣贤所以只教人于下学处用力至于此等则未之尝言也[乙卯后]
答余正叔云敬义工夫不可偏废彼専务集义而不知主敬者固有虚骄急迫之病而所谓义者或非其义然専言主敬而不知就日用间念虑起处分别其公私义利之所在而决取舍之几焉恐亦未免于昏愦杂扰而所谓敬者有非其敬也且所谓集义正是要得看破那邉物欲之私却来这下认得天理之正事事物物头头处处无不如此体察触手便作两片则天理日见分明所谓欲物之诱亦不待痛加遏絶而自然破矣若其本领则固当以敬为主但更得集义之功以袪利欲之蔽则于敬益有助盖有不待着意安排而无昏愦杂扰之病上蔡所谓去却不合做厎事则于用敬有功恐其意亦谓此也[乙卯后]
又答余正叔云前者所论未尝欲専求息念但以不可一向専靠书册故稍稍放教虚闲务要亲切自已然其无事之时尤是本根所在不可昏隋杂扰故又欲就此便加持养立个主宰其实只是一个提撕警策通贯动静但是无事时只是一直如此持养有事处便有是非取舍所以有直内方外之别非以动静真为判然二物也[乙卯后]
答陈卫道云释氏所见较之吾儒彼不可谓无所见但却只是从外面见得个影子不曽见得里许真实道理所以见处则尽髙明脱洒而用处七颠八倒无有是处儒者则要见得此心此理元不相离虽毫厘丝忽间不容畧有差舛纔是用处有差便是见得不实非如释氏见处行处打成两截也尝见龟山先生引龎居士说神通妙用运水搬柴话来证孟子徐行后长义窃意其语未免有病何也盖如释氏说则但能搬柴运水即是神通妙用若儒者则须是徐行后长方是若疾行先长即便不是所以格物致知便是要就此等处微细辨别令日用间见得天理流行而其中是非黒白各有条理是者便是顺得此理非者便是逆着此理胸中洞然无纎毫疑碍所以纔能格物致知便能诚意正心而天下国家可得而理亦不是两事也天生蒸民有物有则只生此民时便已是命他以此性了性只是理以其在人所禀故谓之性非有块然一物可命为性而不生不灭也凡古圣贤说性命皆是就实事上说如言尽性便是尽得此君臣父子三纲五常之道而无余言养性便是养得此道而不害至微之理至着之事一以贯之畧无余欠非虚语也
又答陈卫道云欲为儒者之学却在着实向低平处讲究践履日求其所未至所谓乐处却好且拈向一邉乆逺到得真实乐处意又自别不似此动荡搅聒人也性命之理只在日用间零碎去处亦无不是不必着意思想但毎事寻得一个是处即是此理之实不比禅家见处只在儱侗恍惚之间也[乙卯后]
答项平父云熹一病四五十日危死者数矣今幸粗有生意杜门屏息听天所命余无可言所幸一生辛苦读书微细揣摩零碎剖剔及此暮年畧见从上圣贤所以埀世立教之意枝枝相对叶叶相当无一字无下落处若学者能虚心逊志游泳其间自不患不见入徳门户
答孙敬甫云示谕为学之意甚善甚善但敬之一字乃学之纲领须更于此加意[元本作遇误]使有所据依以为致知力行之地乃佳耳大学向来改处无甚紧要[四字亦恐有误]今谩徃一本近看觉得亦多未亲切处乃知义理无穷未易以浅见窥测也
考异
答刘仲升〇按朱子所说两种病痛其支离昬昧者盖多有之若妄意躐等悬空杜撰者则其据地颇髙而人亦不敢轻有訾议所以自信愈笃而其病则与支离昏昧者实无以异此有志之士不可不痛戒于此也
丙辰
答刘季章云细看来书方论董子功利之语而下句所说曽无疑事即依旧是功利之见盖天下只有一理此是即彼非此非即彼是不容并立故古之圣贤心存目见只有义理都不见有利害可计较日用之间应事接物直是判断得直截分明而推以及人吐心吐胆亦只如此更无回互若信得及即相与俱入圣贤之域若信不及即在我亦无为人谋而不尽厎心而此理是非昭著明白今日此人虽信不及向后他人须有信得及厎非但一时之计也若如此所论则在我者未免视人颜色之可否以为语黙只此意思何由能使彼信得及乎然此亦无他只是自家看得道义自不能端的故不能真知是非之辨而为此回枉不是说时病痛乃是见处病痛也试思之
答方宾王云所谕涵养本原之工诚易间断然纔觉得间断便是相续处只要常自提撕分寸积累将去乆之自然接续打成一片耳讲学工夫亦是如此莫论事之大小理之浅深但到目前即与理会到厎乆之自然浃洽贯通也
答张元徳云明道教人静坐盖为是时诸人相从只在学中无甚外事故教之如此今若无事固是只得静坐若特地将静坐做一件功夫则却是释子坐禅矣但只着一敬字通贯动静则于二者之间自无间断处不须如此分别也
答孙敬甫云所谕因胸次隠微之病而知心之不可不存此意甚善要之持敬致知实交相发而敬常为主所居既广则所向坦然无非大路圣贤事业虽未易以一言尽然其大概似恐不出此也年来多病杜门闲中见得此意颇端的故乐以告朋友也
答刘季章云熹今年之病发作虽轻而日月甚乆又气体衰乏精神昏耗大与常年不同亦是年纪催促理应如此不足为怪但恨平生工夫只到此地头前面地步有余而日月有限又不得与朋友之贤者相聚日夕切磋恐此意一旦断絶更为后贤之忧耳
又答刘季章云熹衰病日益沈痼死生常理无足深计但恨为学未副夙心目前文字可以随分发明圣贤遗意埀示后来者笔削未定纂集未成不能不耿耿耳
答周南仲云此心此理元无间断亏欠圣贤遗训具在方册若果有意何用迟疑等待何用准拟安排只从今日为始随处提撕随处收拾随时体究随事讨论但使一日之间整顿得三五次理会得三五事则日积月累自然纯熟自然光明矣若只如此立个题目在面前又却低徊前却不肯果决向前真实下手则悠悠岁月岂肯待人恐不免为自欺自诬之流而终无得力可恃之地也
答孙敬甫云南康语孟是后所定本然比读之尚有合改定处未及下手义理无穷玩之愈乆愈觉有说不到处然又只是目前事人自当面蹉过也大学亦有删定数处未暇录去
答方宾王云病中却于诡伪旧闻看得转觉简约精明非昔时比恨不得相与讲之也又云旧书读之觉得平淡着实中意味愈长
答张元徳云近与学者讲论尤觉横渠成诵之说最为径捷盖未论看得义理如何且是收得此心有归着处不至走作然亦须是専一精研使一书通透烂熟都无记不起处方可别换一书乃为有益若但轮流通念而核之不精则亦未免枉费工夫也湏是都通透后又却如此温习乃为佳耳
又答张元徳云大抵读书湏且虚心静虑依傍文义推句脉看定此句指意是说何事畧用今人言语体贴替换一两字说得古人意思出来先教自家心里分明歴落如与古人对面说话彼此对答无一言一字不相肯可此外都无闲杂说话方是得个入处怕见如此弃却本文肆为浮说说得郎当都忘了从初因甚话头说得到此此最学者之大病也[丙辰后]
答孙仁甫云人无英气固安于卑近而不足以语上其或有之而无以制之则又反为所使而不肯逊志于学此学者之通患也所以古人设教自洒扫应对进退之节礼乐射御书数之文必皆使之抑心下首以从事于其间而不敢忽然后可以消磨其飞扬倔强之气而为入徳之阶今既皆无此矣则唯有读书一事尚可以为摄伏身心之助然不循序而致谨焉则亦未有益也故今为贤者计且当就日用间致其下学之功读书穷理则细立课程耐烦着实而勿求速解操存持守则随时随处省觉收敛而毋计近功如此积累做得三五年工夫庶几心意渐驯根本粗立而有可据之地不然恐徒为此气所使而不得有所就也[丙辰后]
答孙敬甫云所示大学数条皆极精切由是充之使存养讲学之功各尽其极更在勉之而已然大学所言格物致知只是说得个题目若欲从事于其实须更博考经史参稽事变使吾胸中廓然无毫髪之疑方到知止有定地位不然只是想象个无所不通厎意象其实未必通也近日因修礼书见得此意颇分明又见得前贤读书穷理非不精诣而于平常文义却有牵强费力处此犹是心有未虚气有未平而欲速之意胜也可不戒哉可不戒哉[丙辰后]
考异
答刘季章〇按此书剖断直截最为分明但前与刘仲升书云据自已一时偏见便自主张以为只有此理更无别法只有自已更无他人只有刚猛剖决更无温厚和平季章意思正是如此以此参详则此书似非与季章者盖非所以矫其偏而救其弊也或编次者之误未敢自必姑记所疑
丁已
语录〇且自勉做工夫学者最怕因循莫说道一下便要做成今日知得一事亦得行得一事亦得只不要间断积累之乆自解做得彻去若有疑处且须自去思量不要倚靠人道待去问他若无人可问时不成便休也[辅广]
某当初讲学也岂意到这里幸而天假之年许多道理在这里今年颇觉胜似去年去年又胜似前年[林夔孙]
又谕辅广云今讲学如此更湏于主一上做工夫若无主一工夫则所讲厎道理无安着处若有主一工夫则外面许多义理方为我有才主一便觉意思好卓然精明不然更缓散消索了又云固不免有散缓时但纔觉便收敛将来渐渐做去但得收敛时多散缓时少便是长进处故孟子说学问之道无他求其放心而已所谓求放心者非是别求个心来存着只纔觉放心便在此[辅广]
答度周卿云岁月易得义理难明但于日用之间随时随处提撕此心勿令放逸而于其中随事观理讲求思索沈潜反复庶于圣贤之教渐有黙相契处则自然见得天道性命真不外乎此身而吾之所谓学者舍是无有别用力处矣
答杨子顺云夫子乘桴之叹独许子路之能从而子路闻之果以为喜且看此等处圣贤气象是如何世间许多纷纷扰扰如百千蚊蚋鼓发狂闹何尝说得他胸次耶若此等处放不下更说甚克已复礼直是无交涉也答叶仁父云人有此身便有所以为人之理与生俱生乃天之所付而非人力所能为也所以凡为人者只合讲明此理而谨守之不可昏弃若乃身外之事荣悴休戚即当一切听天所为而无容心焉其自至者亦择其可而受之其不至者则无求之之理也此是终身立脚地位不可分寸移易孔孟所说极是分明区区早从师友即幸见得此理故尝以此自勉亦不敢不以此待人答潘子善云所论为学之意善矣然欲専务静坐又恐堕落那一邉去只是虚着此心随动随静无时无处不致其戒谨恐惧之力则自然主宰分明义理昭著矣然着个戒谨恐惧四字已是压得重了要之只是畧绰提撕令自省觉便是工夫也
答吴伯丰云上蔡先生有言富贵利逹今人少见出脱得者非是小事迩来学者何足道能言真如鹦鹉此言深可畏耳伯丰讲学精详议论明决朋游少见其比区区期望之意不浅须更于此加意须是此处立得脚定然后博文约礼之工有所施耳
又答吴伯丰云伯丰明敏有余讲学之际不患所见之不精区区属望之意盖非他人之比但愿更于所闻深体而力行之使俯仰之间无所愧怍而胸中之浩然者真足以配义与道不但为诵说之空言而巳则区区之愿也
戊午
答孙敬甫云所谕纔说存养即是动了此恐未然人之一心本自光明不是死物所谓存养非有安排造作只是不动着他即此知觉烱然不昧但无喜怒哀乐之偏思虑云为之扰耳当此之时何尝不静不可必待冥然都无知觉然后谓之静也去年尝与子约论之渠信未及方此辨论而忽巳为古人深可叹恨今録其语谩徃一观深体味之便自可见也
答刘季章云来谕谓病只在懒惰者亦只消得此一病便是无药可医人之所以懒惰者只縁见此道理不透所以一向提掇不起若见得道理分明自住不得岂容更有懒惰时节耶所谓此外无难除之病者亦信未及况自以为无则其有者将至矣便敢如此断置窃恐所以自省者亦太踈耳又谓海内善类消磨摧落之后所存无几此诚可叹若鄙意则谓纔见消磨得去此等人便不济事若使真有所见实有下工夫处则便有鐡轮顶上转旋亦如何动得他年来顿觉衰惫殊甚死期将至而朋友间未有大可望者令人忧惧不知所以为懐季章千万勉旃乃所深望
答林徳乆云无事静坐有事应酬随时处无非自已身心运用但常自提撕不与俱徃便是工夫事物之来岂以漠然不应为是耶
答林正卿云读书之法湏是从头至尾逐句玩味看上字时如不知有下字看前句时如不知有后句看得都通透了又却从头看此一段令其首尾通贯然方其看此段时亦不知有后段也如此渐进庶几心与理会自然浃洽非唯会得圣贤言语意脉不差且是自巳分上身心义理日见纯熟若只如此匆匆检阅一遍便可随意穿凿排布硬说则不唯错会了经意于已分上亦有何干涉耶
答刘季章云来谕所云书能益人与否只在此心等说此又是病根不曽除得以鄙见观之都无许多闲说只着实依文句玩味意趣自深长不湏如此又只是立说取胜也又云趂此光阴未知晚暮之时做些着实基趾积累将去只将排比章句玩索文理厎工夫换了许多杜撰计较别寻路脉厎心力湏是实有用力处乆之自然心地平夷见理明彻庶几此学有传不至虚负平生也
已未
跋南轩主一箴云敬之一字学者若能实用其力则虽程子两言之训犹为剩语如其不然则言愈多心愈杂而所以病乎敬者益深矣诵敬夫之箴者要当以识此意云
答熊梦兆云静坐而不能遣思虑便是静坐时不曽敬敬则只是敬更寻甚敬之体似此支离病痛愈多更不曽得做工夫只了得安排杜撰也[未详何时以类附此]
语录〇先生语淳曰子思说尊徳性又却说道问学这五句是为学用功精粗全体说尽了如今所说却只偏在尊徳性上去无道问学厎许多工夫恐只是占便宜自了之学出门动步便有碍做一事不得事变日新而无穷安知他日之事非吾辈之责乎若只是自了便待工夫做得二十分到终不足以应变到那时节却怕人说道不能应变也牵强去应应得便只成杜撰便只是人欲又有误认人欲作天理处若应变不合义理则平日许多工夫依旧都是错了吾友僻在逺方无师友讲明又不接四方贤士又不知逺方事情又不知古今人事之变这一邉易得暗昧了一日间事变无穷一身有许多事一家有许多事一国天下事业恁地多都要与他做不成我只管得自家若将此様学问去应变如何通得许多事情做出许多事业[陈淳]
先生语淳曰不是块然守定这物事在一室闗门独坐便可以为圣贤自古无不晓事厎圣贤亦无不通变底圣贤亦无闗门独坐厎圣贤圣贤无所不通无所不能那个事理会不得所以圣贤教要博学湏是博学之审问之慎思之明辨之笃行之子曰我非生而知之者好古敏以求之者也文武之道未坠于地在人贤者识其大者不贤者识其小者夫子焉不学而亦何常师之有圣人虽是生知然也事事理会过无一之不讲这道理不是只就一件事上理会见得便了学时无所不学理会时却是逐件上理会去[陈淳]
先生语淳曰天下万物当然之则便是理所以然底便是原头处但圣人平日也不曽说个天理在那里方教人做去凑只是说眼前事教人平平恁地做工夫去自然到那有见处又曰如吾友所说从原头来却要先见个天理在前面方去做此正是病处吾友合下来说话便有此病是先见有所立卓尔然后博文约礼也若把这天理不放下相似把一个空厎物放这邉也无顿处那邉也无顿处放这邉也恐攧破放那邉也恐攧破这天理说得荡漾似一块水银滚来滚去捉那不着又如水不沿流泝源合下便要寻其源凿来凿去终是凿不得下学上逹自有次第下学中又有次第致知有多少次第力行有多少次第[陈淳]
先生目淳申前说曰若把这些子道理只管守定在这里则相似山林苦行一般便都无事可做了所谓潜心大业何有哉淳曰已知病痛大段欠了下学工夫曰如吾友所说下学也只是拣那尖利厎说粗钝厎都掉了今日下学明日便要上逹如孟子从梁恵王以下都不读只拣告子尽心来说紧要便读闲慢厎便不读精厎便理会粗厎便不理会书自是要读恁地拣择不得如论语二十篇只拣那曽点厎意思来涵泳都要盖了单说个风乎舞雩咏而归只做个四时景致论语何用说许多事而今做工夫只是平常恁地去理会不要把做差异看了粗厎做粗厎理会细厎做细厎理会不消拣择论语孟子恁地拣择了史书及世间粗厎书如何地看得又曰而今且去放下此心平平恁地做把文字来平看不要得髙看来看去便是见得道理有穏处不可纔看一段便就这一段上要思量到极要寻见原头处如天命之谓性初且恁地平看过去便看率性之谓道若只反倒天命之谓性一句便无工夫看率性之谓道了喜怒哀乐未发之谓中亦且平看过去便看发而皆中节谓之和若只反倒这未发之中便又无工夫看中节之和了[陈淳]
淳问向来所呈与点说一段如何曰某平生不爱人说此话论语一部自学而至尧曰都是做工夫处不成只说了与点便将许多都掉了圣贤说事亲要如此事君要如此事长要如此言要如此行要如此都是好用工夫处通贯浃洽自见得在面前若都掉了只管说与点如何如吃馒头只撮个尖处不吃下面饀子许多滋味都不见向来此等无人晓得说出来也好今说得多了都是好笑近来看这様话都是闲说不是真积实见[陈淳]
考异
朱子晚年于陈安卿属望甚至故训语最多所谓倒廪倾囷罗列而进者其云他人未做工夫底亦不敢向他说吾友于已分上已自见得若不说与之又可惜了意可槩见也然安卿自守所见终是展拈不开所録朱子语累百千言语意颇有错杂而所归重在四面凑合将来成一件物事又毎事必寻讨原头处此只是安卿所见于语脉中未免转却朱子意旨也朱子云如吾友所说从原头来又却要先见个天理在前面方去做此正是病处吾友合下来说话便有此病是先见如有所立卓尔然后博文约礼也又曰吾友下学也只是拣那尖利厎说粗钝厎都掉了今日下学明日便要上逹皆切中其病后来与廖子晦书云安卿之病亦正坐此因书晓之无令乆自拘絷盖巳逆料其终故亦未尝望以传付之任也正学考五段失载所言安卿之病而于安卿録有未尽得朱子之意者则未之辨今所録与正学考有不同者而附论之如此以俟后之君子考而择焉〇安卿初意谓先见天理原头而后做工夫朱子已力辟之其后又谓于件件事上寻究本原来处将来四面凑合只成一件物事于前说虽若少异而实无异指其件件讲明者总为寻究本原以为凑合一件之地所重不在件件讲明也朱子与廖子晦书论此最明而曰安卿之病亦正坐此盖指此尔其云不可纔看一段便就此一段上要思量到极要寻见原头处语自分明却又曰致知就这事上便见得这事道理原头处逐事都如此理会便件件知得个原头处与前语正相反安卿又问曰件件知得个原头处凑合来便成一个物事否此可见安卿之意而所録朱子语亦毎有四面凑合将来便只是一様道理之云此自安卿之意而非朱子之指也朱子尝云曽子终身亦只是战兢临履中间一唯乃不期偶然得之非其初祈向到此地位而后施下学之功也如安卿所録乃是祈向到此地位而后施下学之功者恐非朱子语圣门工夫只在下学处上逹盖未可易言徳行如冉闵文学如游夏皆不与一贯之传岂后之人皆在冉闵游夏之上哉安卿所录有得有失今亦未能细辨姑举其槩如此俟后之人订正其是非焉
庚申
答杨子直云熹病日觉沉重而医者咸以为可治但服药殊不见效安坐拱手以听天命耳不知近日更得何异书便中望见告此间却亦读得旧书但鍜炼得愈纯熟亦颇有实用不専是空言也
答廖子晦云详来喻正谓日用之间别有一物光辉闪烁动荡流转是即所谓无极之真所谓谷神不死二语皆来书所引所谓无位真人此释氏语正谷神之酋长也学者合下便要识得此物而后将心想象照管要得常在目前乃为根本功夫至于学问践履零碎凑合则自是下一截事与此粗细逈然不同虽以颜子之初仰髙钻坚瞻前忽后亦是未见此物故不得为实见耳此其意则然矣然若果是如此则圣人设教首先便合痛下言语直指此物教人着紧体察要令实见着紧把捉要常在目前以为直截根原之计而却都无此说但只教人格物致知克己复礼一向就枝叶上零碎处做工夫岂不误人枉费日力耶论孟之言平易明白固无此等元妙之谈虽以子思周子吃紧为人特着中庸太极之书以明道体之极致而其所说用功夫处只说择善固执学问思辨而笃行之只说定之以中正仁义而主静君子修之吉而已未尝使人日用之间必求见此天命之性无极之真而固守之也盖原此理之所自来虽极微妙然其实只是人心之中许多合当做厎道理而已但推其本则见其出于人心而非人力之所能为故曰天命虽万事万化皆自此中流出而实无形象之可指故曰无极耳若论功夫则只择善固执中正仁义便是理会此事处非是别有一段根原功夫又在讲学应事之外也如说求其放心亦只说是日用之间收敛整齐不使心念向外走作庶几其中许多合做厎道理渐次分明可以体察亦未捉取此物藏在胸中然后别分一心出外以应事接物也来书又云事事物物皆有实理如仁义礼智之性视听言动之则皆从天命中来须知颜曽洞见全体即无一不善此说虽似无病然详其语脉究其意指亦是以天命全体者为一物之浑然而仁义礼智之性视听言动之则皆其中零碎查滓之物初不异于前说也至论所以为学则又不在乎事事物物之实理而特以洞见全体为功凡此似亦只是旧病也且曰洞见全体而后事无不善则是未见以前未尝一一穷格以待其贯通而直以意识想象之耳是与程子所诃对塔而说相轮者何以异哉来喻又疑考异中说韩公见道之用而未得其体以为亦若自谓根原学问各有一种功夫者此亦不然前日鄙意正为韩公只于治国平天下处用功而未尝就其身心上讲究持守耳非病其不曽捉得此物藏在懐袖间也此是学问功夫彻上彻下细宻紧切处向使不因来喻之详终亦未觉其病之在是今幸见得不是小事千万详看此说仔细寻绎更推其类尽将平生所认有相闗处一一勘验当自见得如有未契更宜反复不可容易放过也安卿之病正亦坐此向来至此说得既不相合渠便藏了更不说着遂无由与之极论至今以为恨或因与书幸亦以此晓之勿令乆自拘絷也二诗亦未甚晓恐亦只是旧来意思但请只就前说观之恐亦可自见得矣葢性命之理虽微然就博文约礼实事上看亦甚明白正不须向无形象处东捞西摸如捕风繋影用意愈深而去道愈逺也
语録〇廖子晦得书来云有本原有学问某初不晓得后来看得他们都是把本原处是别有一块物事模様圣人教人只是致知格物不成真个是有一个物事如一块水银様走来走去那里这便是禅家说赤肉团上自有一个无位真人模様[黄义刚]
安卿问前日先生与廖子晦书云道不是有个物事闪闪烁烁在那里固是如此但所谓操则存舍则亡毕竟也须有个物事曰操存只是教你收敛教那心莫胡思乱想几曽捉定有个物事在里又问顾諟天之明命毕竟是个甚么曰只是说见得道理在面前不被物事遮障了立则见其参于前在舆则见其倚于衡皆是见得理如此不成有一块物事光辉辉地在那里[黄义刚按此条又见一百十七巻不知何人录]
考异
黄义刚録〇按此两条发明答廖子晦书意尤确故附着之〇据安卿祭文以已未冬暮至建寜未乆辞去与子晦书盖在其后书中有安卿向来至此之语可考也廖书在庚申正二月间此真所谓晚年定论者安卿在建寜时不得预以廖书为问此记者之误义刚录在癸丑以后据録言侍教半年当是癸丑淳录在已未义刚录多与淳録同凡此皆不可考而安卿举廖书为问则其误无疑矣
答或人[一作答刘公度]云所论主敬之说固学者之切务然此亦要得讲学穷理之功见得世间道理厯厯分明方肻如此着力若于圣贤之言有所忽畧不曽逐句逐字仔细理会见得道理都未分明却如何捺生硬做得成如所谓斋心致敬于平旦之顷以求理之所在者亦恐徒劳而无补也古人之学欲其造次颠沛之不离今乃独求之平旦之顷则其它时节是勾当甚事耶
答或人云博文约礼学者之初须作两般理会而各尽其力则乆之见得功效却能交相为助而打成一片若合下便要两相倚靠互相推托则彼此担阁都不成次第矣然所谓博非泛然广览杂记掇拾异闻以读多取胜之谓此又不可不知又云知得如此是病即便不如此是药若更问何由得如此则是骑驴觅驴只成一场闲说话矣又云学者讲论思索以求事物义理圣贤指意则当极其博若论操存舍亡之间则只此毫厘之间便是天理人欲死生存亡之分至简至约无许多比并较量思前筭后也
答或人云近世学者多是向外走作不知此心之妙是为万事根本其知之者又只是撑眉努眼喝骂将去便谓只此便是良心本性无有不善却不知道若不操存践履讲究体念则只此撑眉努眼便是私意人欲自信愈笃则其狂妄愈甚此不可不深察而逺避之也
答姚徕云葢尝闻之人之一身应事接物无非义理之所在人虽不能尽知然其大端宜亦无不闻者要在力行其所已知而勉求其所未至则自近及逺由粗及精循循有序而日有可见之功矣[未详何时]
右朱子论学切要语，先君子手定目次，起巳丑至庚申，为年谱附录。既纂集盈帙，适会有病浸剧，竟至大故。前后凡六年尚缺而未补，而巳定者犹未尽脱稾也。盖先君子絶笔之书，虽有未完，而意指昭揭，脉络联贯，实与年谱汇为大观。今敬因其旧，附刻于年谱后，分两巻。男箴传谨识