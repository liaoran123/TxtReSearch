　　名臣碑传琬琰集 宋 杜大珪编


　　
　　
　　钦定四库全书
　　
　　史部七
　　
　　名臣碑传琬琰集
　　
　　传记类三
　　
　　总録之属
　　
　　提要
　　
　　臣等谨案名臣碑传琬琰集一百七巻宋杜大珪编大珪眉山人其仕履不可考自署称进士而序作于绍熙甲寅则光宗时人矣墓碑最盛于东汉别传则盛于汉魏之间张晏注史记据墓碑知伏生名胜司马贞作史记索隠据班固泗上亭长碑知昭灵夫人姓温裴松之注三国志亦多引别传其遗文佚事往往补正史所不及故讲史学者恒资考证焉由唐及宋撰述弥繁虽其间韩愈载笔不乏谀言李繁摛词亦多诬说而其议论之同异迁转之次序拜罢之岁月则较史家为真故李焘作续通鉴长编李心传作系年要录往往采用葢以此也顾石本不尽拓摹文集又皆散见互考为难大珪乃搜合诸篇共为三集上集凡二十七巻中集凡五十五巻下集凡二十五巻起自建隆干徳讫于建炎绍兴大约随得随编不甚拘时代体制要其梗概则上集神道碑中集志铭行状下集别传为多多采诸家别集而亦间及于实录国史一代巨公之始末亦约畧具是矣中和丁谓王钦若吕惠卿章惇曽布之类皆当时所谓奸邪而并得预于名臣其去取殊为未当然朱子名臣言行录赵汝愚名臣奏议亦滥及于丁谓王安石吕惠卿诸人葢时代既近恩怨犹存其所甄别自不及后世之公此亦事理之恒贤者有所不免固不能独为大珪责矣
　　
　　乾隆四十四年二月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　名臣碑传琬琰之集上巻一
　　
　　（宋）杜大珪 编
　　
　　赵中令公普神道碑　　太宗
　　
　　唐尧在位圣贤谓之叶符虞舜得人天地以之开泰八方理定千载会昌必旌柱石之林以观其壮节盐梅之寄以济其和平是故应运握图明王圣帝受天寳命开国成家无不用忠确间世之臣先辅基业股肱心膂之士共同甘辛万代通规一时遭遇保全令德克荷洪勲者其故真定王普之谓矣王姓赵氏字则平其先颛顼之裔佐禹平水土是谓伯翳帝尧赐姓曰嬴氏造父其后也有功于周穆王受封于赵周德下衰叔带去周适晋六卿取晋遂开国焉今为常山人也王藴人伦之风槩禀山岳之仪形晦而不彰寛而无挠竭其诚志有始有终无善不臧非义勿取顷自我太祖从周世宗南平淮甸水陆兼行龙虎震威号令始发捷如响应契人神是时擒其伪将皇甫晖于滁上王时为郡之参佐断事明敏狱无寃者太祖闻名召见与语深器之洎后太祖仗钺左冯因辟为同州节度推官歴滑台许田睢阳三镇从事其在幕府也恭谨畏慎尽竭赤诚夜思昼行勿矜勿伐可谓龙吟虎啸云起风从如懐万顷之陂遭遇承平之运太祖光宅天下龙跃商丘知有佐时之才早定君臣之契擢为谏议大夫枢宻学士仍颁金紫以荣之是岁上党帅李筠叛太祖将议亲征委之留守调发军实王以为圣上躬擐甲胄臣子宜效驱驰乃陈恳上言乞扈从鸾辂洎中涂进策曰陛下初登寳位应天顺人将制骁雄光耀神武兵机贵速不尚巧迟若倍道兼行掩其仓卒所谓自天而下可一战而成擒也太祖深纳其言举兵速进未至髙平李筠果拥众出战于时灵旗指冦勇士齐心叛帅自焚余党就僇旋又维扬帅李重进包藏祸心阻抗王命太祖便殿召对问攻取之策王筹其擅修孤垒倚恃长淮而士卒离心资粮乏絶以顺讨逆动必成功太祖深然之乃亲御六师长驱淮楚不踰数月果致荡平驾回酬其功赏阶级授金紫加太保充枢宻使仍赐功臣之号爰自累代以来朝廷多故诸侯专制兵甲乱常加以僭伪未平师旅未备余风未殄思有以革之王以庶务草创深惟逺图利害靡不言纎微靡不达忠尽其力言如转规启心不疑振举风俗故得遐迩悦服政令惟新皆其功也干徳中拜门下侍郎同中书门下平章事因之大用出于流品矣我太祖观其才智凡事责成既升近宻之权可观立功之效英声为之间出文物为之复兴戮力同心如石投水固以萧张让德姚宋推功鱼水之欢未足为比惟诚惟信少是少非涉歴艰难上副弼谐之任明哲兼济聿臻命世之才忠顺其言纯诚克着恢张出之于人表翊戴以助于康平徇公灭私不忘片善用心合道逆耳求知开寳六年太祖以王始佐创业克致升平伐罪吊民开拓疆土下西蜀平南越擒吴会来北戎威德绥懐无逺不至云龙际会大道合符十有余年矣知无不为甚烦神用务均劳逸以优荩臣寻授太傅佩相印持节河阳洎朕嗣守丕图勤修庶政腹心之寄中外攸同特授太尉使相如故乃睠并汾民坠涂炭戎车一驾逆垒宵降既静妖氛爰覃爵赏改太子太保増加井赋北连朔峤东尽海嵎禹穴唐郊尽为王土朕尝念往年之旧德褒赏辅弼之殊勲帷幄之谋明于果断思置之左右前后任之以耳目股肱粤自藩垣入居廊庙乆竭弼谐之道更资调燮之能遂征授守司徒兼侍中昭文馆大学士三阶已正百度惟贞忧国忘家直亮在意尝诫诸弟诸子以为受宠逾分富贵逼身一领名藩再登上相以身许国私家之事吾弗预焉尝念顷自宥宻升于宰辅出入三十余年未尝为亲属而求恩泽尔等各宜砥砺无尚吾过故自始至末亲党无居清显者昔春秋美晋大夫羊舌肸谋而鲜过惠训不倦王复有焉八年以襄邓之俗狱讼攸烦惠彼疲民寄之元老下车布政乡闾阜安事有未便于民者削而去之利于民者举而行之豪猾畏威鳏寡懐惠暨改辕襄汉民之去思如失父母时已得病于南阳经年未差就移汉水重镇便藩常思报主之诚每懐忧国之志乃心王室时有箴规上表引唐姚元崇十事陈古今治乱之由极人臣献纳之意兴懐慷慨词甚激切揣摩时事居安虑危此又其忠荩也朕以歴代籍田其礼乆废劝农务本其可忽诸乃命有司举行旧典改元布庆帝载惟熈造膝沃心惠我耆德而王乆违宸扆思拜阙庭既累进于直言宜再践于寝庙复授守太保兼侍中昭文馆大学士登云霄之上位擢列辟之崇资烛幽明而无怠无荒报恩荣而可大可乆刑政之务知无不为功绩播于谋猷群庶谓之明哲献替之职理事皆通不惮劬劳夙夜匪懈可以传闻清世书于简编而连岁之间风疹频发愿避贤良之路乞归闲散之官朕以勲旧之臣方深倚注命驾临问涕泣兴言齿髪虽衰疴瘵未退荷天之宠力所不任特授太保兼中书令洛阳留守又经岁疾势转深上表坚乞退避以禳灾眚勉强诲谕志不可夺乃册拜守太师进封魏国公就便頥养太医中使不絶于路颙望有瘳别加殊渥岂期美疢遽至弥留以淳化二年七月十四日薨于洛阳之私第享年七十有一朕览表惊嗟悲恸累日不待巫祝桃茢亲临其丧缞服举哀辍视朝五日遣右谏议大夫范果持节策赠尚书令追封真定王特赐谥曰忠献吊祭赗赠之数并令加等以尽君臣之礼焉二年二月命有司备卤簿塟于洛阳北邙之原而合祔焉呜呼梁木斯壊哲人云萎若济巨川予将安寄王性本俊迈幼不好学及至晚岁酷爱读书经史百家常存几案强记黙识经目谙心硕学老儒宛有不及既博达于今古尤雅善于谈谐马伏波词辨分明杜征南手不释巻见事而敏抱器自然壮志无穷日新其德许国常存于懐抱令誉以至于宏彰其为子也孝养于亲动不违礼友爱于昆弟严慈于子孙其仕于公也奢俭酌中贞纯许国名器能守谦卑益光茂德崇勲辉映朝列宠遇之盛今古罕闻自再入庙堂时陈规谏负荷重寄常懐启沃之心竭力输忠以待公家之事有万石之周慎孔光之谨宻管葛之智略房杜之经纶举而兼之斯为全德朕于早岁常与周旋而节操有恒始终无玷荷台铉之任握辅弼之权既集大勲荐膺典册纪其功烈宜在旗常昔唐虞之得皋夔夏商之任虺益有周以闳散佐佑炎汉以萧曹弼谐用能寅亮帝谟缉熈庶绩俦庸比德今其胜哉天不憗遗予何自律是乃迹其景行铭之鼎彝昭巨范于将来庶令名之不朽铭曰
　　
　　应运开国股肱任贤委以心腹操执弥坚实犹令德王佐周旋禆赞明圣厥位名传信之得人方言柱础鱼水同心君臣盛美夜寐夙兴有终有始进思尽忠见义从矣退思补过器识安闲攀龙附凤备歴艰难纵横志大接对温颜官崇荐陟善恶之间近宻公朝与夺非类禀性懐柔区别利害践扬贵职绰有竒才经纶宏异学识通该赫赫皇猷恭恭近侍任以机权宠彰名器启沃王命业茂勲崇南征北伐平荡奸雄日侍冕旒情伪明察假仗元威好生恶杀若闻諠骇事不忸怩堪为国重制断临时性直如绳酌中如砥孝弟于家简编信史惟公之徳间代英灵非义不理庶务乃馨积善夤縁敦厚必显文教潜敷声闻自逺殊勲表信追思念功素推臣节泽被无穷竒士挺生民安俗阜允洽克从礼譲规矩悲风飒飒夜杳冥冥咨嗟永隔精魄长扃丧此贞纯曷终暮景魂影已沈去路斯永庙堂师傅丘垄幽泉勒铭翠琰不胜潸然
　　
　　两朝顾命定策元勲之碑　　神宗
　　
　　熈宁八年六月甲寅定策元勲之臣永兴军节度使守司徒兼侍中魏国公判相州韩琦薨讣来京师朕尽然追恸若不胜诏辍视朝三日赠尚书令配享英宗庙庭七月癸酉成服于苑中哭之恸又勑入内都知利州观察使张茂则往护丧事于是其孤忠彦上公勲德之状于有司已而集议尚书省皆以谓谥公忠献无以易朕念既塟而墓隧之碑未立尝考大雅蒸民之诗虽美宣王之德而实大山甫之功肇其所生兴其所施及乎进止威仪衣服车马之盛莫不与民咏歌之以慰山甫之心可谓至矣盖臣之致功者大则君之享福也隆然则可无述今观公之大节所以始所以终宜有金石刻之以着信于后世而锡训于子孙非朕其谁为之惟韩氏逺有世叙始武子事晋得封于韩遂以为氏韩亡其子孙散之地国望出博陆推其族世名爵而谱犹存其三世塟安阳公安阳人字稚圭生而有异禀少好学夙智早成天圣五年公甫冠擢进士甲科授将作监丞同判淄州召试学士院除直集贤院再迁太常丞监左藏库歴开封府推官三司度支判官改左司谏时天异数见宰相以疾五日一奉朝请执政者徳轻不足与论天下事公连疏中书所行乖失乆不报又请下御史台集百官决是非于是同日诏罢执政者四人公为谏官凡中外职有预责茍有所知者未尝不言其启迪上心则又每以明得失正纲纪亲忠直逺邪佞为急初玉曽为宰相谓公曰今言者太激无补上德如公言可谓切而不迂矣是时曽望方崇当时士人罕见奬与公得其言益以自信俄诏同丁度定雅乐公以阮逸胡瑗尺律之法出于私见皆诏罢之且请用王朴旧乐迁起居舎人知谏院知制诏知审刑院益利岁大荒为剑南三路安抚使活饥民百余万减冗役数百人奏除诸郡收市上供绮绣不急之物以便民赵元昊反以兵围延州又为陜西安抚使驰往抚边至则贼引去矣方大将刘平遇贼于百口以军败被执监军黄徳和惧罪诬言上平实降朝廷乃勑收其子命御史台置狱于河中府公力为陈之平子既蒙释又得推恩及其家夏竦为陜西经略安抚招讨使公以枢宻直学士副之公持攻守二策以决于上仁宗欲取攻策执政者难之公曰元昊以区区数州之地其众可知也顾非举国不能以内冦汉拘贼法城邑之守未尝出境谋此贼所以猖獗而屡胜也今彼志气骄惰我倘并兵从一道出粮充械利鼓行而前宜无坚敌矣曷不用攻策公言虽恳激然朝廷终以为不可俄还泾原闻元昊遽求盟公曰无约而请和者谋也下令诸将日夜戒严方召兵瓦亭贼已冦山外公指图授任福曰此地有险可保彼虽众不足畏也宜坚壁待之无得轻出军乆则势自归且随蹑其后击之可有功既而又以檄戒福曰违节度虽有功亦斩福庸将也卒为致敌而死之夏竦使人收散兵得公所与檄于福衣带间乃言失军之罪不在公朝廷犹夺一官得知秦州数月复其官如故会分陜西为四路改秦凤经略安抚使明年诏易陜西四帅皆为观察使如范仲淹龎籍二公亦辞公独不辞曰上方忧边甚臣子忍择官乎顷之复为枢宻直学士谏议大夫又为陜西经略安抚招讨使公在边乆积养士气日益振又欲用策取横山以复河南故地会元昊求称臣而未遂公与范仲淹素善天下称韩范仁宗亦知此二人者遂同除枢宻副使而相与复陈其策上前元昊已臣矣其谋卒不得用前此郑戬代公为四路帅遣刘扈童士亷即降羌所献地筑永洛城城役方作会戬罢泾原帅尹洙以为非便止之扈等犹城不已洙乃械送于狱且将斩而戬力争于朝公亦以为永洛可罢而扈等犯令之罪不可贷朝廷命廷臣往视利害既成而士亷等诣阙讼其事是时公同进用者已悉罢去公因自请补外诏以资政殿学士知扬州又徙郓州徙成德军分河北为四路就移定州安抚使知定州更本殿大学士尚书礼部侍郎以观文殿大学士留再任拜武昌军节度河东经略安抚使知并州契丹侵我天池公使裨将苏安静谕之曰尔尝求我修池上神庙今曷见侵也敌不服安静指外横山鬼山之麓与之为约不敢踰衍塞下多闲田先是国初潘美为帅时敌频出冦钞并边之民甚苦之美乃令内徙空其田以为禁地公曰以敌日加侵茍失不耕是将遗敌也乃募弓箭手四千户垦田九千六百顷公数罹霜露之疾愿上武康节罢边东还诏听以节知相州且疾间授三司使工部尚书寻除枢宻使自国朝刬革僭暴所积机要文书皆散乱湮郁不可考究诸房比例前后检用未尝同吏每探之下以市赂乃命官条悉册留而论次之奸縁以止其得祖宗御笔所裁则悉上秘府以为世主宪总千余秩后至中书亦行之以本官同平章事进刑部尚书昭文馆大学士监修国史封仪国公仁宗方倚左右大臣以经略太平之务公因得选勅羣司百吏使奉法循理各安其职而天下晏然无事百姓遂安刑罚衰止衣食滋殖守成之业茂矣仁宗在位四十二年皇嗣未立而天下共以为忧大臣顾避退缩莫敢为上言公乘间进曰皇嗣者天下安危之所系自古祸乱之起由策不早定也今陛下春秋髙未有建立何不择宗室之贤者而定之以为宗庙社稷之计乎他日又进而言曰昔汉成帝在位二十五年议立孝元帝孙定陶王为子成帝非髙才主且能之以陛下之聪明睿智奈何乆不决也始以英宗判宗正寺英宗称畏辞未受命仁宗以问公公曰名分之未定去就之所难也臣切忧之帝悟遂诏立皇子公复稽首曰事定矣臣复何忧时诏虽下英宗辞益坚仁宗欣然用其策英宗既为皇子遂入居于庆宁宫嘉佑八年三月壬申以仁宗顾命奉皇子即皇帝位于时天气温晏宫廷内外罔不肃然自畿中市井犹有未知者加门下侍郎兼兵部尚书平章事进封卫国公为仁宗山陵使初英宗暴得疾皇太后埀帘权听军国事及皇躬康复公乃请乘舆具素仗出祈雨都人犹未识新天子至是瞻仰天日之表乃相与言君貌类祖宗真英主也皇太后闻之喜即下令还政进左仆射兼枢宻院事提举修仁宗实録昭陵复土上大丞相印绶英宗亲制手诏赐之语甚眷公乃起不敢辞辞兼枢宻院事许之其年南郊大礼进封魏国公以陜西戍兵多军常不足欲籍下民为义勇方议上谏官司马光言公曰往者常籍籍为民兵遂涅之为官军父母妻子莫不环顾以泣也臣愿以一身救数万之命英宗曰河北河东亦有义勇何陜西为不可公于是督使者疾驰往籍之得十四万人光犹上前论其事英宗曰已籍之矣何独未知也夏贼冦大顺城公即欲停岁赐絶和以问罪于其主谅祚大臣或有以保元康定之间四方用兵王师伤败之事諌于上前阴挠其谋者公曰此但胶往迹何不较今日彼我乎且谅祚狂童非有元昊智计而朝廷边备乃大过昔日诚诘之心必服时众虽屈公然心不善之也英宗既用公策遂遣使赍诏往问罪而谅祚惧以表谢于朝廷会英宗已寝疾辅臣入起居于便殿公叩榻问谅祚所上表云何英宗曰亦如前日所料耳于是向之异议者媿服公之谋且善英宗之听也未几即卧内承诏以朕为皇太子治平四年正月庚戌被顾命奉朕即皇帝位拜司空兼侍中为英宗山陵使既还又引故事愿罢相不听固请乃以镇安武胜军节度使兼侍中判相州仍虚上宰位待之赐兴道坊第一区公因以国朝故事领两镇者未尝有辞不拜改淮南节度使种谔取绥州宥州贡不至既勑备于陜西又改陜西经略安抚使判永兴军或以绥州孤逺难于馈饷请弃与贼者朝廷信之命公废焉公以谓其城扼贼冲横据山界井视不平不可毁留诏抗议以便宜檄边固守之乃得存迄今为延州东北形势之障公既常有灭贼志因是乃大掲榜塞上具陈向背祸福招来横山之羌为进讨之计会关中频岁不登边廪无余粟朝廷虽多公策而时不相之故其功卒不就河北衍地数震又改河北安抚使判大名府兼北京留守公名动外夷每汉使至契丹必问公安否熈宁初公子忠彦使北燕于戎帐其主顾问其常使汉者曰忠彦之儿肖其父乎曰然遽命工图之而去故例辽使过北都与留守通书皆不名明年来贺同天节副使成尧锡谓接伴曰今以韩丞相故特书名后人虽欲其名而不得也以永兴军节度留再任公虽留辞所加命复判相州居二年乃言臣老矣恐不足任事愿乞骸骨以归复以向所加命授之公虽在外朕常玺书访以机事使还具言公形殆非复在执政日朕方念公深遂不能起可胜恸哉公天资忠孝嶷然如山立至论大事决大疑而辞气雍容不见其有忧喜之容也方天下以为忧公独能蹈危机进沈断上以尊强宗庙社稷下以慰安元元之心功髙而不矜位大而不骄禄富而不侈自宋兴以来功臣未能逺过也公为宰相十年盖进人多矣然未尝以官职私所亲例得恩泽先推与其旁支逮朝廷録遗其子犹有未命者公薨前夕有大星殒于廏中枥马皆鸣其年十一月庚申发两河卒以一品卤簿塟公相州安阳县农安村之原享年六十八岁曽祖璆广晋府永济县令祖构太子中允父国华谏议大夫皆赠太师中书令兼尚书令追封齐燕魏三国公男六人忠彦太常丞直龙图阁端彦右赞善大夫纯彦粹彦嘉彦皆大理评事其一人早卒孙男六人维公奉诏立皇子为皇太子被顾命立英宗为皇帝立朕以承祖宗之绪可谓定策元勲之臣矣或以公安社稷方周勃政事比姚崇其言不几乎朕既述公以文遂篆其首曰两朝顾命定策元勲之碑夫岂特慰公之知亦将为天下臣子之劝铭曰
　　
　　岳祇嶫峨黙降灵气匪申匪甫而相予治赤精传图继生仁宗谁适作相有来魏公烈文魏公匪卜于枚天实赉予魏公有来公治万事靡猷不经进退赏罚惟时权衡晦明风雨罔拂厥序男女洁诚以田以缕万物琷琷四夷舞歌虽本帝力公陈亦多皇有大器谁嗣谁尸公陈与予天命不迷功成辞隆视天盈亏旗常之载勤劳终初乘马路车衮衣赤舄其谁公如将相出入公行不归公死是悼尚想公仪泪落苑草永懐英宗公则配食我徂于宫孝思罔极洁粢硕牲钟鼓管弦从公享之何千万年
　　
　　名臣碑传琬琰之集上巻一
　　
　　●钦定四库全书
　　
　　名臣碑传琬琰之集上巻二
　　
　　（宋）杜大珪 编
　　
　　冦忠愍公准旌忠之碑　　孙抃
　　
　　上祀合宫之明年夏四月召两府臣谕之曰故太子太傅莱国公冦准方严鲠亮有文武伟才在太宗真宗朝建大功立大节输谋纳忠诚贯白日不幸以谴终朕甚叹嘉之其勅史氏譔扬勲烈具志于石用埀示来世遂以命臣抃翌日又下诏赐旌忠之额且亲篆以贲宠焉臣承命恐悸谨拜手稽首书其事公讳准字平仲其先出上谷昌平盖春秋时司冦蘓公有劳于王室因官以命氏后世率多闻人若东汉恂子翼漕河内破蘓茂画像云台为中兴勲臣曽孙侍中荣以辨絜亡匿宗党潜散他土故谱牒亡传又数世有徙居冯翊者籍于三峰下遂为华州下邽人曽祖宾祖廷良以唐末乱不仕父湘博古嗜学有文章名晋开运中登甲科冠多士后应辟为魏王记室终焉知人者惜之以公贵封燕陈晋三国公赠官至太师尚书令曽祖母白氏祖母郑氏母赵氏封许陈曹三国太夫人准始生风骨峻爽与常童不类及从师入学校趋隅占对毅然有成人风采既冠读左氏公羊谷梁传不俟讲说不循注疏三家异同之说辄援笔剖析以辨明之辞严理正沛若大手先儒老生曰是真所谓宿习者年十九一举擢进士第解褐受大理评事知归州巴东县时太平兴国五年也后三岁补大名府成安宰三迁殿中丞调兵食于西夏还差通判郓州得召见称旨遂给札试禁中授右正言分直东观中谢日赐绯袍银鱼汶上之命充三司度支推官俄转盐铁蠲司判官公事会诏百官言边事准极疏利病天子器之擢署尚书虞部郎中充枢宻直学士赐金紫判吏部东铨未几丁曹国太夫人忧有诏权夺不得已起视事淳化改元授左谏议大夫充枢宻副使寻改同知枢宻院事封上谷县开国男是年十月领青州明年九月召赴阙守本官叅知政事进上谷郡开国侯至道二年闰七月知邓州真宗皇帝嗣位迁尚书工部侍郎咸平元年五月移河阳军二年八月改同州三年夏朝京师行次阌乡授凤翔府五年五月诏诣行在转刑曹权知开封府六年六月迁兵部充三司使进封开国公时始复盐铁度支户部为一使景徳元年特授守本官同中书门下平章事集贤殿大学士二年十一月加中书侍郎兼工部尚书三年二月罢相进刑部尚书知陜州府祥符初扈从东封回迁户部尚书知天雄军四年四月改兵部尚书车驾幸亳权东京留守六月迁检校太尉同中书门下平章事充枢宻使八年四月罢机务授同中书门下平章事持节邓州诸军事行邓州刺史充武胜军节度邓州管内观察处置使知河南府兼西京留守司移判永兴军天禧元年二月换节襄州三年四月诏赴京六月特授行中书侍郎兼吏部尚书同中书门下平章事充景灵宫使集贤殿大学士十二月改尚书右仆射四年六月罢相授太子太傅进封莱国公九月降授太常卿知相州八月移守安州途次枣阳贬道州司马干兴元年二月再贬雷州司户叅军准疎通博裕果敢沈毅能断大务不循细检喜风干善议论与人无城府接物无崖岸顾大义可为者必奋励翔跃以身先之其勇若贲获至于外险中艰斩然涯垠亦坦坦无退衂意闻一善荐道推挽不进用不已附离茍合者疾之如仇雠初补吏治二邑推至信部中期会赋役止计乡里姓名谕寺门民赴之无毫髪稽迟者本道论荐至有以鲁恭卓茂为比尝奏事真宗言切直上怒起准以手攀帝衣复御坐持议益劲神色了然事既决乃退上曰此真将相才吾得之若唐文皇倚魏郑公尔岁大旱上问政阙失准对曰在洪范天人之际若影响是固刑有所不平尔祖吉王维皆陛下朝臣顷曲法受财各以万计吉伏诛家具籍没维止校于私室仍领濠之定逺簿盖叅知政事沔同母弟也陛下重轻如是亢暵之咎殆天所诫告上嗟悟者乆之咸平景德中契丹频岁犯塞多纵游骑剽略小不利即引去伪徜徉无斗意准曰是狃我也愿朝廷练师徒简骁鋭分据要害地以备之是冬果大举举国来冦越瓦桥攻髙陵直抵于澶魏将饮马河濡真宗忧之召群臣议或曰冦深矣宜戒严京城益重兵守卫或有西南之幸准止之曰浅议浅议方今圣徳明备上合天心将臣协和叅讲师律若帝驭顺动而北彼党类自当遁走设未然则出兵以挠其谋坚守以老其众顾主客劳逸之状我得胜筭必矣上悦于是大驾北征至澶南城中外献言愿驻跸以观形势准曰不过河则人心未宁敌气未慑非所以取威决胜也且王超领劲兵屯中山以扼其吭李继隆石保吉以大兵扼其左右肘四方征镇赴援日至何虑而不进固争之连顿首于上前意气词语愤然感慨是日幸北寨御北楼观视营壁抚劳部伍军民欢呼自近及逺声振于数郡敌相视怖骇不能成列俄而劲弓伏发殄其元帅因宻奉书以请盟朝廷始遣曹利用往成之御史阙准取沈毅敢言士塞诏同列者不悦屡白吏持例文进准曰宰相所以器百官今用例则所谓进贤退不肖乃虚语耳命去之故士擢用在准持衡时得人为多先帝倦庶政丁谓曲奸迎合结权幸以用事准请间便殿数其姓名曰某与某皆壬人异时不可辅少主愿更择方亮大臣为羽翼矧皇太子睿徳天纵英声日茂延师傅议经史黙识古今成败事见臣寮决机务周知天下安危计虽周之成汉之昭殆难以拟议陛下胡不恊天人之系望讲宗社之正谋引登大明敷照重霄固祖宗万世之基本言讫俯伏呜咽议未下明日党人以急变闻飞语宻中准准坐此得罪既行过零陵踰大陂护兵从骑前后不相属溪夷乘间抄掠而去已而酋长召告之曰闻冦准在道若等奈何窃贤相行槖神明其佑若乎趣遣种人持所掠还准伏道左引罪且拜公慰遣之至南海晨旦朝谒从事如常时谓其子曰守法奉正士人常操以穷通成败易之者非吾意先是署东偏屋瓦数楹陋不蔽风雨准完基访材掲为层楼置几榻其间经史老庄及天竺书环列前后暇或看诵之宾至则慿髙瞰虚笑语燕燕若初无廊庙之贵者峤南山水峻絶其道路往往斩崖濒涧曲折髙下马不能平进郡县官有伐竹为轻舆以迓准者谢曰吾罪人骑马足矣冐炎溽扪险阻日行百里左右为之泣下准昻然无陨获容色其度量过人如此及雷阳吏以图献阅视之首载郡东南门抵海岸凡十里准恍然悟曰吾少时有到海祗十里过山应万重之句乃今日应尔人生得丧岂偶然耶自是色空梦幻深谙谛法危坐终日寂无他营天圣元年闰九月移授银青光禄大夫检校国子祭酒行衡州司马是月七日以疾终于贬所年六十三呜呼非常之功遇非常之器业然后成不世之节待不世之忠贤然后立且准初繇计府入辅属三圣绍统四隅晏和上方讲稽儒术尊右文教以盛太平之形容敌人睢盱出我不意众号百万北方骚然文绅武绥策虑倒置准抗难犯之色建不拔之议天威燀扬霆激而电掣大惠铺迪春熈而日融民焉息肩士也巻甲憬彼氛祲凝为至和逮今三纪矣而羽书不驰烽燧不举义信惇结古无与邻准之功马伏波郭尚父之功矣洎自秦川再相时闱阃亲政猾险当路汹汹中外靡遑底宁准宻图本元深遏萌渐毅然一吐形于明谟排邪斥疑濵死不顾闻准之风者心魄骇禠而后知大正不可干大奸不可肆大名不可取大器不可窥佞夫忠懦夫有立志及真皇弃天下幸党敛手畏伏忠义两宫坐朝庶政平一辅翊慈惠卒隆寳图准之节霍子孟狄梁公之节矣准笃志于学而晋公亡岁时祠祀感激泪泫然若孺慕者终其身不易在成安兄弟以卜塟为请准曰未也父为士子为大夫塟则士祭则大夫吾先人以文学中髙第卒事王藩若追赠未逮则陪臣矣吾岂忍以士礼塟既通显乃护二丧还成安太子遣中贵人勉谕赙恤恩礼数踰等大为搢绅荣初丁谓贰政以谖冒自任又能阳为戚施伺人颜色宻图忌间之渐一日会食政事堂羮沥准须谓起以袖徐拂之准正色曰公忝国大臣乃曲躬为官长拂须耶谓大愧其后邪正寖戾甚于冰炭簧言营营日肆媒孽准简固醇挺未始一疑于心故及南迁之难至于天下皆寃之无几何谓败得窜道繇海康准从者有欲释憾谋不利于谓准知之陈大席一庑间设戏具悉召坐且命之博奕因隠几观焉谓行乃罢平生著述于章疏尤工国政民事无巨细钩校利害为上悉陈之其旨粹其言简故多所开益余藁即焚灭弃去虽至戚不得见好为诗警策清悟有刘梦得元微之风格其气焰竒拔则又过之准起诸生两朝内外更委几四十载其间校评铨选摠决浩穰主财利之烦膺居留之重助敷宻画参告大猷剖符十藩持节二镇一践枢弼再登宰辅小则纠逖逋隠刷除弊欺严之以关防正之以绳墨差立定格牢不可踰大则鼓动贤业弥纶帝载朝家系之休戚政教关之治乱表正四海断焉一德凡累封户万三百真二千七百爵上公阶勲极品功臣始赐推忠佐理加推诚保徳崇仁忠亮翊戴人臣之遇其亦至矣然而不置私第不营田园所得俸赐皆分给宗党故旧去之日家无余资及朝廷许塟洛师护还之费仅能完给乆之诏复旧官爵赐谥曰忠愍公前娶许氏故给事中仲宣之女不及准贵而亡再娶宋氏故左卫上将军邢公延渥之女封晋国夫人准无子以弟之子随为后随劲介有履行终于殿中丞女四人长适枢宻使尚书吏部侍郎同中书门下平章事王曙次适太府卿毕庆长次又为毕氏继室次适司封贠外郎直史馆张子毕孙四人长諲赞善大夫次诵諴并大理评事次谕未仕君子谓公虑已也轻以约谋国也勇而固谊在则死不足畏义亡则生不足惜势无以移其操利无以疚其心出处始终孚合大正昔之埀勲名载简编者有几宜乎没世三十年而天子思之生民懐之搢绅景行之古风穆然炳炳如在诗云乐只君子邦家之基准之谓也铭曰
　　
　　太宗膺图章圣御极丕昭武经诞布文德准起孤童遂阶贵籍歴事两朝荐厘庶职刚严俊明笃厚且直非义不蹈非忠不迪开补治具桓桓智力指陈机宜侃侃容色辽人猖狂入犯王域蚁结魏南狼跳燕北准抗一言群类惕息天嗣继照阃慈参翊猜萌构险佞间投隙准矢一谋奸人踧踖晏晏万务愉愉四国如石之坚我社我稷如山之安我疆我埸亮节髙峙谗言众惑劳既不图咎从而得风涛暮涉瘴岭晨陟气陵飞云诚贯白日至于陨世曽靡忧戚道无乆否帝用近惜申诏在庭俾书其实海田变更陵谷迁易准之大名时万时亿
　　
　　王文正公旦全德元老之碑　　欧阳修
　　
　　至和二年七月乙未枢宻直学士右谏议大夫王素奏事殿中已而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考真宗叶徳一心克终厥位有始有卒其可谓全德元老矣汝素以是刻于碑素拜稽首泣而出明日有诏史馆修撰欧阳修曰王旦墓碑未立汝可以铭臣修谨按故推诚保顺同徳守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公谥曰文正王公讳旦字子明大名莘人也皇曽祖讳言滑州黎阳令追封许国公皇祖讳彻左拾遗追封鲁国公皇考讳佑尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人边氏秦国夫人公之皇考以文章自显周汉之际逮事太祖太宗为名臣尝谕杜重威使无反汉拒卢多逊言赵普之谋以百口明符彦卿无罪故世多称王氏有阴德公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银场再迁著作佐郎与编文苑英华迁中丞通判郑濠二州王禹偁荐其材任转运使驿召至京师辞不受献其所为文章得试直史馆迁右正言知制诰知淳化三年礼部贡举迁虞部贠外郎同判吏部流内铨知考课院右谏议大夫赵昌言叅知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫乆之迁兵部郎中居职真宗即位拜中书舍人数日召为翰林学士知审官院通进银台封驳事公为人严重能任大事避权逺势不可干以私由是真宗益知其贤钱若水名能知人常称公曰真宰相器也若水为枢宻副使罢召对苑中问谁可大用者若水言公可用真宗曰吾固已知之矣咸平三年又知礼部贡举居数日拜给事中知枢宻院事明年以工部侍郎叅知政事再迁刑部侍郎景德元年契丹犯边真宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监修国史是时契丹初请盟赵德明亦纳誓约愿守河西故地二边兵罢不用真宗遂欲以无事治天下公以谓宋兴三世祖宗之法具在故其为相务行故事慎所改作进退能否赏罚必当真宗乆而益信之所言无不听虽他宰相大臣有所请必曰王某以谓如何事无大小非公所言不决公在相位十余年外无边圉之虞兵革不用海内富实群公百司各得其职故天下至今称为贤宰相公于用人不以名誉必求其实茍贤且材矣必乆其官而众以为宜某职然后迁其所荐引人未尝知冦准为枢宻使当罢使人私公求为使相公大惊曰将相之任岂可求耶且吾不受私请准深恨之已而制出除准武胜军节度使同中书门下平章事准入见泣涕曰非陛下知臣何以至此真宗具道公所以荐者准始愧叹以为不可及故叅知政事李穆子行简有贤行以将作监丞居于家真宗召见慰劳之迁太子中允初遣使者召见之不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前群臣异同公徐一言以定今上为皇太子太子谕德见公称太子学书有法公曰谕德之职止于是邪赵德明言民饥求粮百万斛大臣皆曰徳明新纳誓而敢违请以诏书责之真宗以问公公请勑有司具粟百万于京师诏德明来取真宗大喜德明得诏惭且拜曰朝廷有人大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺公独以为不可后数日蝗飞蔽天真宗顾公曰使百官方贺而蝗如此岂不为天下笑耶宦者刘承规以忠得幸病且死求为节度使真宗以语公曰承规待此以瞑目公执以为不可曰他日将有求为枢宻使者奈何至今内臣不过留后公任乆人有谤公于上者公辄引咎未尝自辨至人有过失虽人主盛怒可辨者辨之必得而后已荣王宫火延前殿有言非天菑请置狱劾火事当坐死者百余人公独请见曰始失火时陛下以罪已诏天下而臣等皆上章待罪今反归咎于人何以示信且火虽有迹宁知非天谴耶由是当坐者皆免日者上书言宫禁事坐诛籍其家得朝士所与往还占问吉凶之说真宗怒欲付御史问状公曰此人之常情且语不及朝廷不足罪真宗怒不解公因自取尝所占问之书进曰臣少贱时不免为此必以为非愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿疾如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌策二人而已然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入叅决公益恐因卧不起以疾恳辞册拜太尉玉清昭应宫使自公病使者存问日常三四真宗手自和药赐之疾亟遽幸其第赐以白金五千两辞不受天禧元年九月癸酉薨于家享年六十有一真宗临哭辍视朝三日发哀于苑中其子弟门人故吏皆被恩泽即以其年十一月庚申塟公于开封府开封县新里乡大边村公娶赵氏封荥国夫人后公若干年卒子男三人长曰司封郎中雍次曰赞善大夫冲次素女四人长适太子太傅韩亿次适兵部贠外郎直集贤院苏耆次适右正言范令孙次适龙图阁直学士兵部郎中吕公弼公事寡嫂谨与其弟旭相友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽有文集二十巻干兴元年诏配享真宗庙廷臣修曰景徳祥符之际盛矣观公之所以相而先帝之所以用公者可谓至哉是以君明臣贤德显名尊而俱享其荣没而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之德也臣谨考国史实録至于搢绅故老之传得公始终之节而録其可纪者輙声为铭诗昭示后世以彰先帝之明以称圣恩褒显王氏流泽子孙与宋无极之意铭曰
　　
　　烈烈魏公相我真宗真庙翼翼魏公配食公相真宗不言以躬时有大事事有大疑匪卜匪筮公为蓍龟公在相位终日如黙问其边事包裹兵革问其卿士百工以职问其庶民耕织衣食相有赏罚功当罪明相所黜陟惟否惟能执其权衡万物之平孰不事君胡能必信孰不为相胡能有终公薨于位太尉之崇天子孝思来荐清庙佑我圣考惟时元老天子念功报公之隆春秋从享万祀无穷作为歌诗以谂庙工
　　
　　名臣碑传琬琰之集上巻二
　　
　　●钦定四库全书
　　
　　名臣碑传琬琰之集上巻三
　　
　　（宋）杜大珪 编
　　
　　晏元献公殊旧学之碑　　欧阳修
　　
　　至和元年六月观文殿大学士行兵部尚书西京留守临淄公以疾归于京师八月疾少间入见天子曰噫予旧学之臣也乃留侍讲迩英阁诏五日一朝前殿明年正月疾作不能朝饬太医朝夕往视有司除道将幸其家公叹曰吾无状乃以疾病忧吾君即驰奏曰臣疾少间行愈矣乃止其月丁亥以公薨闻天子震悼亟临其丧以不即视公为恨赠公司空兼侍中谥曰元献有司请辍视朝一日诏特辍二日以其年三月癸酉塟公于许州阳翟县麦秀乡之北原既塟赐其墓隧之碑首曰旧学之碑既又勑史臣修考次公事具书于碑下臣修伏读国史见真宗皇帝时天下无事天子方推譲功徳祠祀天地山川讲礼乐以文颂声而儒学文章俊贤伟异之人出公世家江西之临川年始十四一日起田里进见天子时方亲阅天下贡士会廷中者千余人与夫宫臣卫官拥列圜视公不动声气操笔为文辞立成以献天子嘉赏赐同进士出身遂登馆合掌书命以文章为天下所宗逮陛下养德东宫先帝选用臣属即以公遗陛下由王官宫臣卒登宰相凡所以辅导圣徳忧勤国家有旧有劳自始至卒五十余年公既薨而先帝之名臣与陛下东宫之旧人皆无在者宜其褒宠优异比公甘盘臣修幸得执笔史官奉明诏谨昩死上临淄公事曰公讳殊字同叔姓晏氏其世次晦显徙迁不常自其髙祖讳墉唐咸通中举进士卒官江西始着籍于髙安其后三世不显曽祖讳延昌又徙其籍于临川祖讳郜追封英国公考讳固追封秦国公自曽祖以下皆用公贵累赠开府仪同三司太师中书令兼尚书令曽祖妣张氏陈国太夫人祖妣傅氏许国太夫人妣吴氏唐国太夫人公生七岁知学问为文章乡里号为神童故丞相张文节公安抚江西得公以闻真宗召见既赐出身后二日又召试诗赋论公徐启曰臣尝私习此赋不敢隠真宗益嗟异之因试以他题以为秘书省正字置之秘合使之悉读秘书命故仆射陈文僖公视其学明年献其所为文召试中书迁太常寺奉礼郎封祀泰山推恩迁光禄寺丞数日充集贤校理明年迁著作佐郎丁父忧去官巳而真宗思之即其家起复命淮南发运使具舟送之京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室叅军再迁左正言直史馆今天子为皇太子以户部贠外郎充太子舎人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗毎所谘访多以方寸小纸细书问之由是叅与机宻凡所对必以其藁进示不泄其后悉阅真宗合中遗书得公所进藁类为八十巻藏之禁中人莫之见也初真宗遗诏章献明肃太后权听军国事宰相丁谓枢宻使曹利用各欲独见奏事无敢决其议者公建言羣臣奏事太后者埀帘听之皆毋得见议遂定干兴元年拜右谏议大夫兼侍读学士迁给事中景灵副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上疏论张耆不可为枢宻使由是忤太后旨坐以笏击其仆误折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡院明年为三司使复为枢宻副使未拜改叅知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆歴三年三月遂以刑部尚书居相位充集贤殿大学士兼枢宻使自公复召用而赵元昊反师出陜西天下弊于兵公数建利害请罢监军无以阵图授诸将使得应敌为攻守及制财用为出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门及为相益务进贤材当公居相府时范仲淹韩琦富弼皆进用至于台合多一时之贤天子既厌西兵闵天下困弊奋然有意遂欲因羣材以更治数诏大臣条天下事方施行而小人权幸皆不便明年秋会公以事罢而仲淹等相次亦皆去事遂已公既罢以工部尚书知颍州徙知陈州又徙许州三迁户部尚书拜观文殿大学士知永兴军充一路都部署安抚使徙知河南府兼西京留守累进阶至开府仪同三司勲上柱爵临淄公食邑万二千户实封三千七百户公享年六十有五自少笃学至其病亟犹手不释巻有文集二百四十巻尝奉勅修士训及真宗实録又集类古今文章为集选二百巻其为政敏而务以简便其民其于家严子弟之见有时事寡姊孝谨未尝为子弟求恩泽其在陈上问宰相曰晏某居外未尝有所请其亦有所欲邪宰相以告公公自为表问起居而已殆其薨也天子尤哀悼之赐予加等以其子承裕为崇文院检讨孙及甥之未官者九人皆命以官公初娶李氏工部侍郎虚已之女次孟氏屯田贠外郎虚舟之女封巨鹿郡夫人次王氏太师尚书令超之女封荥国夫人子八人长曰居厚大理评事早卒次承裕尚书屯田贠外郎宣礼赞善大夫崇譲著作佐郎明逺祇德皆大理评事几道传正皆太常寺太祝女六人长适户部侍郎同中书门下平章事富弼次适礼部侍郎三司使杨察其四尚幼孙十有二人公既乐善而称为知人士之显于朝者多公所荐达至择其女之所从又得二人者如此可谓贤也已铭曰
　　
　　有姜之裔齐为晏氏齐在春秋晏显诸侯传载桓子婴称于丘其后无闻不亡仅存有炜自公厥声以振公之显声实相天子天子曰噫予考真宗唯多名臣以臻盛隆汝初事我王官东宫以暨相予始卒一躬辅我以徳有劳于邦公疾在外来归自洛天子曰留汝予旧学凡今在廷莫如汝旧孰以畀予惟予圣考今既逝矣孰为予老何以赠之司空侍中礼则有加予思何穷有篆其文在其碑首天子之褒史臣有诏铭以述之永昭厥后
　　
　　丁文简公度崇儒之碑　　孙抃
　　
　　皇佑五年正月庚戌观文殿学士翰林侍读学士行尚书右丞丁公薨于京师翌日乘舆临吊赐赠物有加禭以天官尚书章绂一不御埀拱朝太常准功行谥曰文简越三月辛酉克塟于郑州新郑县旌贤乡之原眀年诏台臣某识其事以信来世谨按牒公讳度字公雅开封祥符人先世家姑苏徙清河又迁冀大王父嵓始壮会梁晋怙乱岁岁扼河相持避不仕以公贵赠太保大父颛清泰末与仲弟入契丹及还乃占今籍性好学捃橐中金尽以置经史得八千余巻筑大室保藏之时名儒若冦莱公冯魏公并游其门诗书以卒业晚应三史举不中第终焉赠太师考逢吉有节行章圣在藩邸与张耆杨崇勲皆给事左右増家书至万巻东朝图记盖有补助既而张杨以攀附寖贵独引退辞老授将作监丞致仕赠中书令曽王妣张氏王妣刘氏妣贺氏追封卫韩鲁三国太夫人中书令五子公最少生八日目始开年十一颖悟端硕与并时诸生不类因大启书室使之纵观公取数帙指篇目问义安在的的如成人言及长能属文雅好谟诰遂拟为书命数篇不错不砻词气酋然由是名闻公卿间祀汾阴之岁应服勤词学科擢上第释褐大理评事通判静海郡稍迁太子中允直集贤院上践祚改太常丞是时大明继临纯健丕迪四海面内仰观功德公献书墀下愽延经臣以敷讲道义増署谏列以切劘治体籍荒田垦辟之数为令佐课效使流庸自占限宗属亲疎之别立补荫名格使妄冒不作其言典且正天子始器之进太常博士加绯鱼守吴兴民有诉讼者公问状拳然坐合中丽傅曲直按升事下吏十无二三者郡俗大服牢圄无系寻为西京转运使内官督役河阴暴不循法叛卒亡命山林凡数百公选强辩军校晓谕招还之止坐首谋太史奏昌陵有异气非吉祥须増筑始可厌公入对陵寝所以宁先神不时缮修非经义乃止又徙长葛治单镇许人宜之岁中授祠部贠外郎代还以本官知制诰锡服三品大河东北占劲兵处景德前骑兵战讨有功其后寖死不补无以厌重边公首讲马射之法以全其籍再迁刑部郎中召入翰林充学士元昊反朝廷议夺官爵公曰昔尉佗自帝汉文亦祗移书责之矧夏人萌僭窃心岁且乆削之必不能止叛计但自损威灵耳属献谋者言颇异议遂格已而贼果赍余书置境上时边遽相属大臣奏事或日旰诏无给休澣假公引东晋区区符坚拥百万众入冦谢安命驾游适人心以宁今丑类跳梁持柄者过为劳勚适足使四疆窥浅深非良筭愿一切如旧叶清臣议制铜兽符给诸路帅领调发期会并沿古制公言今昔殊尚文质异宜符若一施伪将百出成败所系可不慎重卒罢之寻兼侍读学士改中书舍人为学士承旨诏狱常用中人充制使公援唐时大狱皆三司杂治况申理寃滞宪台之职可更委御史中书制事本枢宻颛兵谋公称古之治天下者其号令本于一今二府离军民之筭机会措置猝有同异则人心得以疑惑非国体上然之凡兵戎重务始许通议故事诸部监司及藩镇牧守被命赴职陛辞日皆召见赐对至是罢之公曰臣子领外权以生齿为寄其畀付固甚重陛下宜临遣惇谕朂之条教奈何徳音咫尺耳阸阸不得闻非圣人忧元元与贤者共治之本意俄兼端明殿大学士西师未解上问用人以资与才孰先公对平时较殿最第资考俾进用有渐所以循古法而谨常道若夫厘大务扞大患判大疑则擢才为急上顾公在翰林乆矣乃不自为之地真确厚长者居无何谏官或言公请间求用上曰度侍从十五年未尝一语及私若安得是说因召执政申谕之庆歴五年遂用为工部侍郎枢宻副使叅知政事禁卫窃发大臣有素善杨懐敏者议遣官留鞫禁中公曰肘腋之变事切宗社当付外廷穷索证逮荡锄凶丑以正国家典刑乃欲依违贷罪党邪固争之声色俱厉及晡然后已数月恳请解职授紫宸殿学士翰林侍读学士复改观文殿学士歴刑兵二部侍郎合宫均庆陟尚书右丞近时政府罢免例从外职独公入观中讲还即阖门静居宠辱进退若不在已素康宁一日以疾闻上亟遣中贵人挟太医诊脉药未再剂晏然谢去享年六十四悲夫公坦易疏达清通敏亮不喜外饰率由天诚读书止究大义章句解诂脱略不记与士人交初若无崖岸无畛域及游从论议或一言一事小戾正道则辞意劲讦无毫厘假借之色性忠赤朝家事典关治乱安危者多宻疏抗辩大抵浑浑直致发于胷中稽摩隠微既乆乃验人问之则避让不自名往往答以他语间属奸险惎忮横启诬诅虽众谈错出未尝少回以合时尚初章献皇太后辅政公铺道前世縁舅家致败乱之迹撰王凤论以献明白委曲无所讳忌岭南欧希范平公白交州虽外臣自克占城势颇张又溪洞诸小种土域环接疑有附险连势阴持两端广邕钦梧雷五州之境所控尤要害请饬守臣严戍逻结声援踵唐五筦之法以备侵轶未再岁广源蛮大扰南方如公言国马数绌公因启苑监古法非不孳衍但寓之之令未能经逺若听天下郡县牧养之家不登为产力则四方多矣夫君民犹一体民马既足国何患乎不足在中书日寃人叩待漏院理诉公缕缕问或告曰丞相亡所诘已独然非自安之计公黙不应素知兵书熟本朝典故前后画便宜率疆埸间事语西北尤切至于军校进补士伍番戍堡障废置营部髙下叅综次序一本祖宗旧制号称详平侍经筵读史传据歴代本末极陈繇邪正致盛衰之说以感悟主意每经终及岁时赐予輙恳恳辞避且云臣与韩琦俱尝在两府琦护塞尽瘁臣侍颜从容岂宜蒙赉益以重过上嘉叹者乆之生平亷畏自奉泊如所得俸稍计伏腊外均赋宗戚贫甚者嫁娶送塟仰公而成虽疎属如一晚岁通性理纷华玩好抑絶不视处一室左右几案惟经史子集而已室之外架二栏植修竹日吟诵其间宾自逺方至坐未既则访以所过郡邑岁之丰凶吏之良否民之苦乐闻岁丰吏良民乐则衎然如不能胜其克已忧人如是朝廷既大享召群子弟语曰昔文正公宰天下仅十五年及薨子孙有未齿宦簿者吾爱之慕之自今不复有请矣若等姑自策厉因着慎言赋以示戒朂洛中营小园心念念告老去章既具草未上而终士论深所追惜公之践歴若吏部南曹尚书刑部登闻检院权发遣三司公事纠察在京刑狱管勾详源观提举在京诸司库务皆一领焉秘合秘书省省刑院吏部流内铨审官院三司磨勘司通进银台司权发遣开封府事南郊卤簿使皆再领焉太常礼院尚书都省皆三领焉又为羣牧使河东宣抚副使契丹生辰使南郊礼仪使功臣曰推忠推诚佐理保德阶至光禄大夫勲为上柱国爵封济阳郡开国公赋邑二千六百户真食六百户所著诗论制诰奏议碑颂等离为七十巻藏于家致道雅正文辞纯致较汉唐名贤不少减又譔録迩英圣览十巻龟鉴精义三巻庆歴兵録五巻庆歴缮边録一巻国朝具员一巻编年摠録八巻大唐史略一百巻管子要略五篇备边要览十篇寰海后图刋定武经摠要五十巻唐书纪十巻志四十巻集韵十巻褒贬义例得太史公之遗法美哉凢三合姓始娶陈氏颍川郡夫人故蔚州刺史赞之孙再娶吕氏东平郡夫人故宰相蒙正之女三娶张氏清河郡夫人故叅知政事洎之孙并先公而没輤车之西皆举以祔焉礼也子男二人讽太子中允集贤校理諲光禄寺丞笃学有行检人以世济待之女二人长适大理寺丞方安人早亡次适国子监直讲杨忱孙男二人羲叟唐叟俱为太常寺太祝女孙三人长适大理评事范宗贤二尚幼呜呼有后哉君子谓公约以处已恕以接人诚以事君劳焉不自能美焉不自售孜孜辅道始终一节易所谓立不易方者公得之矣铭曰
　　
　　君子履用以纯诚先哲人事业推直道难二者参立兹为本原有美文简奉之周旋心坦以毅行方而坚章圣在宥汾睢告虔巍设科等大宠俊贤公试墀下擢居众前帝始御极龙飞于天健顺丕斡清明浃宣公践朝闼亨途始焉灏灏书府峩峩掖垣或紬史法或代王言公复古谊其文炳然玉署详择金华博延时视诏草日陪威颜公讲事本经谋实繁乃赞万枢乃叅庶绩推以治体济之勤力内重国论翊夫柱石外探兵钤绥固疆埸生也鲠亮动兮斋栗不将不迎不矫不激不求利权不取名迹人其谓何我则惟一寖蹈晚节解还前职纷乎世华淡若虚室里襮胥照初终罔易凝神粹和匽首归没士伍追范朝家慨惜诏俾刋録庸传行实呜呼公兮古之遗直
　　
　　名臣碑传琬琰之集上巻三
　　
　　●钦定四库全书
　　
　　名臣碑传琬琰之集上巻四
　　
　　（宋）杜大珪 编
　　
　　程文简公琳旌劳之碑　　欧阳修
　　
　　惟文简公旣塟之二年其子嗣隆泣而言于朝曰先臣幸得备位将相官阶品皆第一爵勲皆第二请得立碑如令于是天子曰噫惟尔父琳有劳于我国家予其可忘乃大书曰旌劳之碑遣中贵人即赐其家曰以此铭尔碑又诏史臣修曰汝为之铭臣修与文简公故往来知其人又尝志其墓又尝述其世德于冀公太师之碑得其世次官封功行最详乃不敢辞惟公字天球姓程氏曽祖讳新赠太师曽祖妣吴国夫人齐氏祖讳赞明赠太师中书令祖妣秦国夫人吴氏考讳元白袁州宜春令赠太师中书令兼尚书令冀国公妣晋国夫人楚氏公举大中祥符四年服勤词学髙第试秘书省校书郎泰宁军节度推官改著作佐郎知并州寿阳县秘书丞监左藏库天禧中诏选文学履行召试直集贤院今天子即位迁太常博士三司户部判官会修真宗实録而起居注阙命公追修大中祥符八年已后书成遂修起居注迁祠部贠外郎提举诸司库务以本官知制诰同判吏部流内铨契丹尝遣使贺天圣五年干元节天子思公前尝折其使乃以公为馆伴使使者果言契丹见中国使者坐殿上位次髙而中国见契丹使者位下当迁议者以为小故可许虽天子亦将许之公争以谓契丹所以与中国好者守先帝约也一切宜用故事若许其小将启其大天子是之乃止岁中迁谏议大夫权御史中丞明年拜枢宻直学士知益州公性方重寡言笑凢所处画常先虑谨备所以条目巨细甚悉至临事简严吏莫能窥其际甞夜张灯午门大集州民而城中火起吏如公教不以白而随即救止终宴民去始稍知火监军得告者言军谋变惧而入白公笑曰岂有是哉监军惶惑不敢去公曰军中动静吾自知之茍有谋者不能隠也巳而卒无事其它多类此蜀妖人自言李冰神子署官属吏卒以恐蜀人公捕斩之而谤者言公妄杀人蜀且乱天子遣人驰视之使者还言蜀人便公政方安乐而诛妖人所以止乱由是天子益知公贤召为给事中知开封府前为府者苦其治剧或不满岁罢不然被谤讥或以事去独公居数岁乆而治益精明盗讼稀少狱屡空诏书数下褒美迁工部侍郎龙图阁学士守御史中丞丞相张文节公少所称许而最知公方除中丞文节尝执笔喜曰不辱吾笔矣乆之天子思其治召为翰林学士复知开封府明年为三司使不悦茍利不贪近功时议者患民税多目吏得为奸欲除其名而合为一公以谓合而没其名一时之便复有兴利之臣必复増之是重困民也议者莫能夺其于出入尤谨禁中时有所取未尝肯与宦官怒言陛下虽有欲物在程琳何可得公曰臣所以为陛下惜尔天子以为然累迁吏部侍郎景佑四年以本官叅知政事公益自信不疑宰相有所欲私輙众折之其语至今士大夫能道也初范仲淹以言事忤大臣贬饶州已而上悔悟欲复用之稍徙知润州而恶仲淹者遂诬以事语入上怒亟命置之岭南自仲淹贬而朋党之论起朝士牵连及仲淹者皆指为党人公独为上开说上意解而后已是时元昊叛河西朝廷多故公在政事补益尤多而小人侥幸皆不便遂以事中之坐贬为光禄卿知颍州已而徙知青州又徙大名府居一岁中迁戸部吏部二侍郎尚书左丞资政殿学士北京建遂以为留守宦者皇甫继明方用事主治行宫务广制度以市恩公为裁抑之与继明交章上天子遣一御史往视之还直公天子为罢继明独委公以建都事公自知政事以议论不私见嫉被贬斥已而稍复见用遂与继明争曲直由是益不妄合于世虽不复天用而契丹方遣使数有所求兵诛元昊未克西北宿重兵公于是时天子尝委以河北陜西之重留守北京凢四年迁工部尚书资政殿大学士河北安抚使庆歴六年拜武昌军节度使陜西安抚使知永兴军府事明年加宣徽北院使鄜延路经畧使马步军都部署判延州仍兼陜西安抚使皇佑元年加同中书门下平章事留守北京其于二方威惠信着尤知夷狄情伪山川险易行师制敌之要其在延州夏人数百驱畜产至界上请降言契丹兵至衙头矣国且乱愿自归公曰契丹兵至元昊帐下当举国取之岂容有来降者吾闻夏人方捕叛族此其是乎不然诱我也拒而不受已而夏人果以兵数万临界上公戒诸堡寨无得輙出兵夏人以为有备引去自此不复窥边公于河北最乆民爱之为立生祠明年改武胜军节度使犹在北京又改镇安军节度使在镇四年犹上书言镇安一郡尔不足以自効愿复守边未报得疾以至和三年闰三月某日薨于陈州之正寝享年六十有九天子辍视朝二日赠中书令谥曰文简明年享祫太庙推恩加赠公太师中书令公累阶至开府仪同三司勲上柱国开国广平郡爵公封户七千四百而实封二千一百赐号推诚保德守正翊戴功臣娶陈氏封卫国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人皆适良族谨按程氏之先出自重黎至休父为周司马于程其后子孙遂以为氏自秦汉以来世有其人程氏必显而各以其所居着姓后世因之至唐尤盛号称中山程氏者皆祖魏安乡侯昱公中山博野人也世有积德至公始大显闻臣修以谓古者功德之臣进受国宠退而铭于器物非独私其后世所以不忘君命示国有人而诗人又播其事声于咏歌以扬无穷今去古逺为制不同而犹有幽堂之石隧道之碑得以纪德昭烈而又幸蒙天子书而名之其所以照临程氏恩厚宠荣出古逺甚而臣又得刻铭其下铭臣职也惧不能称铭曰
　　
　　程以国氏世逺支分因居着姓各以其人公世中山在昔有闻克大自公厥声以振乃秉国钧乃授将钺出入其勤夷险一节帝曰噫与予有劳臣何以旌之有烂其文惟此劳臣实予同德忧国在心匪劳以力二方有事诸将无功俾我旧老不遑居中间息近藩庶休厥躬有请未报奄云其终殁而后已兹可谓忠惟帝之褒其言甚简铭以述之万世丕显
　　
　　张文懿公士逊旧德之碑　　宋祁
　　
　　惟宋四叶天以端命付皇帝既社南邦乃建元储始御资善堂叅听天下事真庙委成羣臣道审训奉上国寳皇帝即位丛光合华道益大兴天焘地持罔有不承惟其佐曰清和张公由戸部吏部二郎中直昭文馆为寿春友升府咨议叅军以右谏议大夫歴太子左右庶子进枢宻直学士为宾客以枢宻副使给事中领詹事出入两宫实辅实维逮潜而飞神摅景发首羾天极上之六年制诏有司先帝遗朕寳臣曰士逊毗亮厥初勤劳我家外经内干声烈嘉饪罔徳不酬朕庶几焉尔惟相且类台德前此公已三迁为尚书左丞乃以礼部尚书中书门下平章事分执政事笔于时纲纪文章张设修明公与二三臣协恭济虔风力锐甚因其故而奉行之本其宜而财相之所以镇浮扼动便安元元之道甚备翕然号称职相故枢宻使曹利用素贵强宗子留乡里使酒不轨既具狱或谓利用并坐上疑以问执政众噤嘿相顾望公徐曰利用大臣宜不知状独不肖子为之时间语先入利用得罪公以议不合罢为刑部尚书知江宁府宰相文正王曽亦为上别白曹事终曹氏复爵土还所籍产官其子孙居二岁朝京师以检校太傅领定国军节度知许州踰年用旧官复入相进中书侍郎兼兵部尚书明年上专揽万务除门下侍郎仍前官遂摠魁柄未几以左仆射保留西雒时杨崇勲亦罢枢宻使以帅节兼台司同谢殿中班在公右帝怃然悟明日授公检校太师山南东道节度以宰相秩复守许昌公不以汉相尊废事事为政有体不曲折烦苛时时方略纵舍有足观者赋订在民类先与期故所到皆有惠利仁爱筑大堤环城以障瀿潦癐积燥完户免垫愁许人蒙休镵碧颂功移判河南府乆之上推雅故复进公为上宰尽还前在丞相府之领俄封郢国公戎落叛命披属国羌以动西陲屯逻忕安责战无素公建遣近臣出护诸将切勅持重折贼锐冲长缨四络以须其溃公去位五年贼终纳款公既以年髙位隆万或一悔有不胜任之责乃七表上还印绶面陈又十数虽上之所以拒而留者亦不胜记公执不回遂册拜太傅进封邓国公听谢特诏朝朔望大朝会并缀中书门下班出入施伞与一子五品绯赐近城园一区月给实奉国朝自中书得老者以公为初辞朔望惟朝会一再至至必上眷瞩加等或遣中侍者劳问尝御书飞白千岁二字赐公难老公因铺叙前后所锡书九百函为歌一篇赞成盛德皇佑元年正月已未薨于第享年八十有六翌日问闻上骇叹趣外办车驾或言日直陛下元命不可往上曰股肱实亏日于何避遂行哭之恸赐银三千两布帛胶米副之以太师中书令贲其柩进姓宗党官若职者十有六人呜呼公字顺之淳化中与乡进士试禁中占对鸿彻太宗异之擢乙科调郧乡主簿射洪令以异政闻改襄阳令外忧自免还除秘书著作佐郎知邵武县转本省丞虢略杨亿在翰林髙持风鍳少所器可荐公才堪御史因授监察御史顷江南转运使阙中书进拟輙却真宗不次用公执政贺上得人换广南东路三迁至兵部贠外郎代还授河北转运使改工部郎中河囓棣州有诏徙阳信官见粮多不可以迁公视濒河数州方歉食即计余以贷民年如约输入新郡振乏权嬴众赖以纾真宗最公治状欲遂寘左右会王府开面命公曰枚选于众无易而才公拜稽首遂用调护公身七尺进退安重中隐正外文明笃于孝友根于仁爱尉易士大夫歆艶成就出门下者皆一时巨人施予姻旧廪稍略足不问在否几何任枢省凢八年后三至台辅去位又十年所遇不同而事皆可纪方上谅闇冢司持衡排抵时望阴席权宠公居其间防检百为身侔长城虑先元龟妖脂谗具无所投污然而卒定大事盖干兴时善公之谋章献佐治轩陛重严公事二圣外谋必闻里言不宣孝承慈右鸿名双济及干纲独奋有弗厌者一切罢免而公见留宰相文惠陈尧佐门下生窃出上书妄言变事又有讥谏官立党者公还奏上前质其诬蔑于是告者结三岁刑谏官事寝不下故明道间见公之忠耆德复用上方厉精听断公朝夕进见一力匪懈登畯吁良缉兴化条大和嘉生烝薄渗漉举天下全盛视公所以致君至不至邪大抵相创业者先功相守成者先德经纶之业易言而镇靖之绩难知公可谓治世之杰辅皇极之全懿者已故寳元已来着公之劳公之引年人间事一不慨意阅黄老旁行书粗以应外精以治内乘和日化与相颓靡再过乡上冢召故人长者散金为寿野服巾车不自贵其贵百祉蕃并化为康宁偃然牖下如蜕一委当此时搢绅大夫之观又善公终圣上所以恻怛悼痛举哀外次三不视朝有司谥为文懿匪公孰宜凡附官见职者审官审刑二院史馆会灵观判官以近臣兼之契丹国信使在藩房时帝所特选祥源观使以宥宻领之集贤殿昭文馆二学士监国子南郊大礼使献懿二太后园陵使以执政莅之邑戸万五千七百勲阶极品功臣出处更二十六号公于书史多所泛览为辞章深纯典正尤嗜诗所得皆自然经竒无有雕劂故礼部尚书清河张咏许为第一流生平编次成十集既诏索遗藁家丞録五集以献遂秘禁中信乎有德而又有言者与公之先盖汉阳王柬之苗裔系牒湮落世数失传至曽大父讳育从唐本道帅赵凝府钩校用度奏为大理评事凝破避兵沂汉止均州郧乡道塟焉配曰郭氏大父讳裕试金吾卫长史主阴城盐铁院配曰胡氏父廷朗隐约违世配曰赵氏二龎氏李氏三世皆深究浮屠法取和于天遣累于人公为祖系诗颇言其详汉阳为谗所轧叙报不永委胙在下必还其初故公能推恩以开府仪同三司太师中书令尚书令郕楚韩三国公上追先烈以燕晋魏韩鲁越国自妣而上五族为太夫人公即魏国所生七日而母夫人丧属公于姑顾复劳苦至于成立公请于朝封姑为南阳县太君其丧也如母而不缞姑子全氏赠太子左赞善大夫公娶姓三蒋黄氏追封晋陵英国二夫人冯氏封舒国夫人叶庀宗事茝熏苹洁宜其为令妻也四男子曰友直刑部贠外郎直史馆曰友偁殿中丞曰友正将作监丞曰友谊奉礼郎独早世上恤其孤故友直为史馆修撰友偁任亲民官友正迁大理寺丞淬孝砺忠叅持门阀宜其为才子也四女子孟归安氏积为工部郎中仲归李氏昭遘为刑部贠外郎集贤校理叔归吕氏公孺为太常博士季归王氏素为刑部郎中柔则顺义钿服委它宜其得贤婿也薨之年夏四月癸酉克塟公于河南府登封县天中乡之原英舒二夫人祔焉诸子以叙公之业有故吏状节公之惠有容官议册愍于朝志埋诸幽奏终藏事无不如志惟繂石岿存可刻以磨若又着庸其上显摅无穷谁不谓然乃请而命史臣某系以词曰
　　
　　惟天兴雨有云歊蒸惟辟抚期有贤挺生贤者谓谁英英令君朅来于朝对我圣真帝启南社实护且毗既在东宫陟降不违帝受冒珍瑞福纷纶负日当天四海复晨内经鸿枢帝心以嘉三陟宰司并秉将牙公之在朝施设有方百工仪仪莫匪畯良自狄而戎畴敢不王公之出藩人以阜安黍稷炽丰靡厉靡患牢圄岁空吏不传爰老还第家为国传臣班视台铉宠光益振陶天之和用克永年未始疾忧委化而蟺帝叹憗遗行不便时殓以衮章殁轸余思凢公猷为一代宗臣有勋在史有德在民昔周之奭佐成以功叶振权纲王道郅隆在唐之说辅明以嗣拥全威灵大猷讫济公视二臣孰为后先着辞表阡风烈永传
　　
　　名臣碑传琬琰之集上巻四
　　
　　●钦定四库全书
　　
　　名臣碑传琬琰之集上巻五
　　
　　（宋）杜大珪 编
　　
　　富郑公弼显忠尚德之碑　　蘓轼
　　
　　宋兴百三十年四方无虞人物岁滋盖自秦汉以来未有若此之盛者虽所以致之非一道而其要在于兵不用用不乆常使智者谋之而仁者守之虽至于无穷可也契丹自晋天福以来践有幽蓟北鄙之警略无寜岁凡六十有九年至景德元年举国来冦攻定武围髙阳不克遂陷德清以犯天雄真宗皇帝用宰相冦凖计决册亲征既次澶渊诸道兵大会行在敌既震动兵始接射杀其骁将顺国王达兰敌惧遂请和时诸将皆请以兵会界河上邀其归徐以精甲蹑其后殱之敌惧求哀于上上曰契丹幽蓟皆吾民也何多以杀为遂诏诸将按兵勿伐纵契丹归国敌自是通好守约不复盗边者三十有九年及赵元昊叛西方转战连年兵乆不决契丹之臣有贪而喜功者以我为怯且厌兵遂教其主设词以动我欲得晋髙祖所与关南十县庆歴二年聚重兵境上遣其臣萧英刘六符来聘兵既压境而使来非时中外忿之仁宗皇帝曰契丹吾兄弟之国未可弃也其有以大镇抚之命宰相择报聘者时敌情不可测羣臣皆莫敢行宰相举右正言知制诰富公公即入对便殿叩头曰主忧臣辱臣不敢爱其死上为动色乃以公为接伴英等入境上遣中使劳之英托足疾不拜公曰吾尝使北病卧车中闻命輙起拜今中使至而公不起此何礼也英矍然起拜公开懐与语不以疎逺待之英等见公倾盖亦不复隠其情遂去左右密以其主所欲得者告公且曰可从从之不可从更以一事塞之公具以闻上命御史中丞贾昌朝馆伴不许割地而许増岁币且命公报聘旣至六符馆之往反十数皆论割地必不可状及见辽主问故辽主曰南朝违约塞鴈门増塘水治城隍藉民兵此何意也羣臣请举兵而南寡人以谓不若遣使求地求而不获举兵未晚也公曰北朝忘章圣皇帝之大德乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也辽主惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽掠获金币充归诸臣之家而壮士健马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰胜负未可知就使其胜所亡士马羣臣当之欤抑人主当之欤若通好不絶歳币尽归人主臣下所得止奉使者岁一二人耳羣臣何利焉辽主大悟首肯者乆之公又曰塞鴈门者以备元昊也塘水始于何承矩事在通好前地卑水聚势不得不增城隍皆修旧民兵亦旧籍特补其缺耳非违约也晋髙祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以地故多杀两朝赤子故屈已增币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉辽大感悟遂欲求婚公曰婚姻易以生隙人命修短不可知不若岁币之坚乆也本朝长公主出降赍送不过十万缗岂若岁币无穷之获哉辽主曰卿且归矣再来当择一授之卿其遂以誓书来公归复命再聘受书及口传之词于政府旣行次乐寿谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行旣至辽不复求婚专欲増币曰南朝遗我书当曰献否则曰纳公争不可辽主曰南朝旣惧我矣何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名为惧哉若不得已而至于用兵则南北敌国当以曲直为胜负非使臣之所忧也辽主曰卿勿固执古亦有之公曰自古惟唐髙祖借兵于突厥故臣事之当时所遗或称献纳则不可知其后颉利为太宗所擒岂复有此礼哉公声色俱厉敌知不可夺曰吾当自遣人议之于是留所许増币誓书复使耶律仁先及六符以其国誓书来且求为献纳公奏曰臣旣以死拒之敌气折矣可勿复许敌无能为也上从之増币二十万而契丹平北方无事盖又四十八年矣契丹君臣至今诵其语守其约不忍败者以其心晓然知通好用兵利害之所在也故臣尝窃论之百余年间兵不大用者真宗仁宗之德而冦凖与公之功也公讳弼字彦国河南人曽大父内黄令讳处谦大父商州马步使讳令荀考尚书都官贠外郎讳言皆以公贵赠太师中书令尚书令封邓韩秦三国公曽祖母刘氏祖母赵氏母韩氏封鲁韩秦三国太夫人公幼笃学有大度范仲淹见而识之曰此王佐才也懐其文以示王曽晏殊殊即以女妻之仁宗复制科仲淹谓公曰子当以是进天圣八年公以茂材异等中第授将作监丞知河南府长水县用李廸辟签书河阳节度判官事丁秦国公忧服除会郭后废范仲淹争之贬知睦州公上言朝廷一举而获二过纵不能复后即还仲淹以来忠言通判绛州景佑四年召试馆职迁太子中允直集贤院从王曽辟通判郓州寳元初赵元昊反公上疏陈八事且言元昊遣使求割地邀金币使者部从仪物如契丹而词甚倨此必元昊腹心谋臣自请行者宜出其不意斩之都市又言夏守赟庸人也平时犹不当用而况艰难之际可为枢宻乎议者以为有宰相器召还为开封府推官擢知谏院康定元年日食正旦公言请罢燕彻乐虽北使在馆亦宜就赐饮食而已执政以为不可公曰万一北朝行之为朝廷羞后使北还者云敌中罢燕如公言仁宗深悔之初宰相恶闻忠言下令禁越职言事公因论日食以谓应天变莫若通下情遂除其禁元昊冦鄜延杀二万人破金明擒李士斌延帅范雍钤辖卢守懃闭门不救中贵人黄德和引兵先走刘平石元孙战死而雍守懃归罪于通判计用章都监李康伯皆窜岭南德和诬奏平降贼诏以兵围守其家公言平自环庆引兵来援以奸臣不救故败竟骂贼不食而死宜恤其家守懃德和皆中官怙势诬人兾以自免宜竟其狱枢宻院奏方用兵狱不可遂公言大臣附下罔上狱不可不竟时守懃男昭序为御药公奏乞罢之德和竟坐腰斩延州民二十人诣阙告急上召问具得诸将败亡状执政恶之命边郡禁民擅赴阙者公言此非陛下意宰相恶上知四方有败耳民有急不得诉之朝则西走元昊北走契丹矣夏守赟为陜西都总管又以入内都知王守忠为都钤辖公言用守赟既为天下笑而守忠钤辖乃与唐中官监军无异将吏必怨惧卢守懃黄德和覆车之辙可复蹈乎诏罢守忠时又用观察使魏昭昞为同州郑守忠为殿前都指挥使髙化为步军都指挥使公言昭昞乳臭儿必败事守忠与化故亲事官皆奴才小人不可用诏遣侍御史陈洎往陜西督修城且城潼关公言天子守在四夷今城潼关自关以西为弃之耶语皆侵执政自用兵以来吏民上书者甚众初不省用公言知制诰本中书属官可选二人置局中书考其所言可用用之宰相以付学士公言以宰相偷安欲以天下是非尽付他人乞与廷辨又言边事系国安危不当专委枢宻院周宰相魏仁浦兼枢宻使国初范质王溥亦以宰相叅知枢宻院事今兵兴宜使宰相以故事兼领仁宗曰军国之务当尽归中书枢宻非古官然未欲遽废内降令中书同议枢宻院事且书其检宰相以内降纳上前曰恐枢宻院谓臣夺权公曰此宰相避事耳非畏夺权也时西夏首领吹丹且实吹丹且来各称伪将相来降补借奉职羁置荆湖公言二人之降其家巳族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知耶更极论之上从公言以宰相兼枢宻使除盐铁判官迁太常丞史馆修撰奉使契丹二年改右正言知制诰纠察在京刑狱时有用伪牒为僧者事觉乃堂吏为之开封按余人而不及吏公白执政请以吏付狱执政指其坐曰公即居此无为近名公正色不受其言曰必得吏乃止执政滋不悦故荐公使契丹欲因事罪之欧阳修上书引颜真卿使希烈事留公不报使还除吏部郎中枢宻直学士恳辞不受始闻命闻一女卒再受命闻一男生皆不顾而行得家书不发而焚之曰徒乱人意寻迁翰林学士公见上力辞曰増岁币非臣本志也特以朝廷方讨元昊未暇与敌角故不敢以死争其敢受赏乎庆歴三年三月遂命公为枢宻副使辞之愈力改授资政殿学士兼翰林侍读学士七月复除枢宻副使公言敌既通好议者便谓无事邉备渐弛敌万一败盟臣死且有罪非独臣不敢受亦愿陛下思契丹轻侮中原之耻坐薪尝胆不忘修政因以告纳上前而罢逾月复除前命时元昊使辞羣臣班紫宸殿门上俟公缀枢宻院班乃坐且使宰相章德象谕公曰此朝廷特用非以使北故也公不得已乃受时晏殊为相范仲淹为叅知政事杜衍为枢宻使韩琦与公副之欧阳修余靖王素蔡襄为谏官皆天下之望鲁人石介作庆歴圣德诗歴颂羣臣皆得其实曰维仲淹弼一夔一契天下不以为过公既以社稷自任而仁宗责成于公与仲淹望太平于期月之间数以手诏督公等条具其事又开天章阁召公等坐且给笔札使书其所欲为者遣中使二人更往督之且命仲淹主西事公主北事公遂与仲淹各上当世之务十余条又自上河北安边十三策大畧以进贤退不肖止侥幸去宿弊为本欲渐易诸路监司之不才者使澄汰所部吏于是小人始不悦矣元昊遣使以书来称男而不臣公言契丹臣元昊而我不臣则契丹为无敌于天下不可许乃却其使卒臣之四年七月契丹来告举兵讨元昊十二月诏册元昊为夏国主使将行而止之以俟辽使公曰若辽使未至而行则事自我出旣至则恩归契丹矣从之是岁契丹受礼云中且发兵会元昊伐呆儿族于河东为近上问公曰辽得无与元昊袭我乎公曰辽自得幽蓟不复由河东入冦者以河北平易富饶而河东崄瘠且虞我出镇定捣幽蓟之虚也今兵出无名契丹大国决不为此就使妄动当出我不意不应先言受礼云中也元昊本与契丹约相左右以困中国今契丹背约结好于我独获重币元昊有怨言故辽筑威塞州以备之呆儿屡杀威塞人虏疑元昊使之故为是役安能合而冦我哉或谓调发为备公曰辽虽不来犹欲以虚声困我若调发正堕其计臣请任之辽若入冦臣为罔上且误国上乃止辽卒不动公谓契丹异日作难必于河朔既上十三策又请守一郡行其事小人怨公不已而大臣亦有以飞语谗公者上虽不信公惧因保州贼平求为河北宣抚使以避之使将还除资政殿学士知郓州兼京东西路安抚使谗者不已罢安抚使岁余谗不验加给事中移知靑州兼京东路安抚使河朔大水民流京东公择所部丰稔者五州劝民出粟得十五万斛益以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河海之利有可取以为生者听流民取之其主不得禁官吏皆书其劳约为奏请使他日得以次受赏于朝率五日輙遣人以酒肉糗饭劳之出于至诚人人为尽力流民死者为大冢塟之谓之丛冢自为文祭之明年麦大熟流民各以逺近受粮而归凢活五十余万人募而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煮粥食之饥民聚为疾疫及相蹈藉死或待次数日不食得粥皆僵仆名为救之而实杀之自公立法简便周至天下传以为法至于今不知所活者几千万人矣王则据贝州叛齐州禁兵马达张青与奸民张握等得劔印于妖师欲以其众叛将屠城以应则握之壻杨俊诣公告之齐非公所部恐事泄变生待中贵人张从训衔命至青公度从训可使即以事付从训使驰至郡发吏卒取之无得脱者且自劾擅遣中使罪仁宗嘉之再除礼部侍郎公又恳辞不受迁资政殿大学士以明堂恩除礼部侍郎徙知郑州又徙蔡州加观文殿学士知河阳迁户部侍郎除宣徽南院使判并州兼河东经略安抚使至和二年召拜同中书门下平章事集贤殿大学士与文彦博并命宣制之日士大夫相庆于朝仁宗宻觇知之欧阳修奏事殿上上具以语修且曰古之求相者或得于梦卜今朕用二相人情如此岂不贤于梦卜也哉修顿首称贺仁宗弗豫大臣不得见中外忧恐文彦博与公等直入问疾内侍止之不可因以监视禳祷为名乞留宿内殿事皆关白而后行禁中肃然嘉佑三年加礼部尚书昭文馆大学士监修国史公之为相守格法行故事而附以公议无心于其间故百官任职天下无事以所在民力困弊赋役不均遣使分道相视裁减谓之寛恤民力又弛茶禁以通商贾省刑罚天下便之六年丁秦国太夫人忧诏为罢春燕故事执政遇丧皆起复公以谓金革变礼不可用于平世仁宗待公而为政五遣使起之卒不从命天下称焉英宗即位拜枢宻使同中书门下平章事迁戸部尚书逾年以足疾求觧机务章二十上拜镇海军节度使同中书门下平章事判河阳封祁国公公五上章辞使相且言真宗以前不轻以此授人仁宗即位之初执政欲自为地故开此比终仁宗之世宰相枢宻使罢者皆除使相至不称职有罪者亦然天下非之今陛下初即位愿立法自臣始不从神宗即位改镇武寜军进封郑国公公又乞罢使相乃以为尚书左仆射观文殿大学士集禧观使召赴阙公以足疾固辞复判河阳熈寜元年移汝州且诏入觐以公足疾许肩舆至殿门上特为御内东门小殿见之令男绍隆入扶且命无拜坐语从容至日昃赐绍隆五品服再对上欲留公为集禧观使力辞赴郡明年二月除司空兼侍中昭文馆大学士赐甲第一区皆辞不受复拜左仆射门下侍郎同中书门下平章事公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为者去乱亡无几矣此必奸臣欲进邪说故先导上以无所畏使辅拂谏诤之臣无所复施其力此治乱之机也吾不可以不速救即上书数千言杂引春秋洪范及古今传记人情物理以明其决不然者羣臣请上尊号及作乐上以久旱未许羣臣固请作乐公又言故事有灾变皆彻乐恐上以同天节北使当上寿故未断其请臣以为此盛德事正当以示逺人乞并罢上寿从之即日而雨公又上疏愿益畏天戒逺奸佞近忠良上亲书答诏曰议忠言亲理正文直茍非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也公既上疏谢复申戒不已愿陛下待羣臣不以同异为喜怒不以喜怒为用舍公始见上上问边事公曰陛下即位之始当布德行惠愿二十年口不言兵因以九事为戒八月以疾辞位拜武宁军节度使同中书门下平章事判河南复以公请改亳州时方行青苗息钱法公以谓法行则财聚于上人散于下且富民不愿请愿请者皆贫民后不可复得故持之不行而提举常平仓赵济劾公以大臣格新法法行当自贵近者始若置而不问无以令天下乃除左仆射判汝州公言新法臣所不晓不可以复治郡愿归洛养疾许之寻请老拜司空复武宁节及平章事进封韩国公致仕公虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熈河诸郡皆不足守而河东地界决不可许元丰三年官制行改授开府仪同三司是岁故叅知政事王尧臣之子同老上言至和三年仁宗弗豫其父尧臣尝与文彦博刘沆及公同决大策乞立储嗣仁宗许之会翊日有瘳故缓其事人无复知者以其父尧臣所撰诏草上之上以问彦博彦博言与同老合上嘉公等勲绩如此而终不自言下诏以公为司徒且以其子绍宗为合门祗候六年闰六月丙申薨于洛阳私第之正寝享年八十手封遗表使其子上之世莫知其所言者上闻讣震悼为辍视朝内出祭文遣使致奠所以赙恤其家者甚厚赠太尉谥曰文忠十一月庚申塟于河南府河南县金谷乡南张里公之配曰周国夫人晏氏后公四年卒子男三人曰绍庭朝奉郎曰绍宗供备库副使后公一月卒曰绍隆光禄寺丞早卒女四人长适保宁军节度使北京留守冯京卒又以其次继室封安化郡夫人次适承议郎范大琮次适宣德郎范大珪孙男三人定方承事郎直清承奉郎直亮假承务郎公性至孝恭俭好礼与人言虽幼贱必尽敬气色穆然终身不见喜愠然以单车入不测之虏廷诘其君臣折其口而服其心无一语少屈所谓大勇者乎其好善疾恶盖出于天资常言君子小人如冰炭决不可以同器若兼収并用则小人必胜熏莸杂处终必为臭其为宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退乐道无闷小人不胜则交结构扇千岐万辙必胜而后已小人复胜必遂肆毒于善良无所不为求天下不乱不可得也其为文章辩而不华质而不俚有文集八十巻天圣应诏集十一巻谏垣集三巻制草五巻奏议十三巻表章三十巻河北安边策一巻奉使録四巻青州赈济策三巻平生所荐甚众尤知名者十余人如王质与其弟素余靖张瓌石介孙复吴奎韩维陈襄王鼎张昷之杜杞陈希亮之流皆有闻于世世以为知人元佑元年六月有诏以公配享神宗皇帝庙庭明年以明堂恩加赠太师绍庭请于朝曰先臣墓碑未立愿有以宠绥之上为亲篆其首曰显忠尚德之碑且命臣轼撰次其事谨拜手稽首而献言曰世未尝无贤也自尧舜三代以至于今有是君则有是臣故仁宗英宗至于神考咸有一德克享天心则天畀以人光明伟杰有如公者观公之行事而味其平生则三宗之盛德可不问而知也古之人臣功髙则身危名重则谤生故命世之士罕能以功名始终者臣观三宗所以待公全其功名而保其终始盖可谓至矣方契丹求割地上命宰相歴问近臣孰能为朕使敌者皆以事辞免公独慨然请行使事既毕上欲用公公逡廵退避不敢居而向之辞免者自耻其不行则惟公之怨比而谗公无所不至及石介为庆歴圣德诗天下传诵则大臣疾公如仇构以飞语必欲致之死地仁宗徐而察之尽辨其诬卒以公为相及英宗神宗之世公已老矣勲在史官德在生民天子虚已听公西戎北狄视公进退以为中国轻重然一赵济敢摇之惟神宗日月之明知公愈深公虽请老有大政事必手诏访问又追论定策之勲以告天下宠及其子孙然后小人不敢复议雍容进退卒为宗臣古人有言曰为君难为臣不易岂不然哉公既配食清庙宜有颂诗以昭示来世其词曰
　　
　　五代八姓十有二君四十四年如丝之棼以人为嬉以杀为儇兵交两河腥闻于天上帝憎之命我祖宗畀尔炉椎往销其锋孰谓民逺我闻其呻宁尔小忍无残我民六圣受命维一其心敕其后人帝命是承勿劓刵人矧敢好兵百三十年讳兵与刑惟彼北戎谓帝我骄帝闻其言折其萌芽笃生莱公尺棰笞之既服既驯则扰绥之堂堂韩公与莱相望再聘于燕北方以宁景徳元禩始盟契丹公生是岁天命则然公之在母秦国寤惊旌旗鹤鴈降充其庭云有天赦已而生公天欲赦民公启其衷北至燕然南至于河亿万维生公手抚摩水潦荐饥散流而东五十万人仰哺于公公之在内自泉流濒其在四方自叶流根百官维人百度惟正相我三宗重华恊明帝谓公来陨星其堂有坟其丘公岂是藏维岳降神今归不留臣轼作颂以配崧髙
　　
　　名臣碑传琬琰之集上巻五
　　
　　●钦定四库全书
　　
　　名臣碑传琬琰之集上巻六
　　
　　（宋）杜大珪 编
　　
　　司马文正公光忠清粹德之碑　　蘓轼
　　
　　上即位之三年朝廷清明百揆时叙民安其生风俗一变异时薄夫鄙人皆洗心易德务为忠厚人人自重耻言人过中国无事四夷稽首请命惟西羌夏人叛服不常懐毒自疑数入为冦上命诸将按兵不战示以形势不数月生致大首领果庄青伊结阙下夏人十数万冦泾原至镇戎城下五日无所得一夕遁去而西羌乌尔戬星率其族万人来降黄河始决曹村既筑灵平复决小吴横流五年朔方骚然而今岁之秋积雨弥月河不大溢及冬水入地益深有北流赴海复禹旧迹之势凢上所欲不求而获而其所恶不麾而去天下晓然知天意与上合庶几复见至治之成家给人足刑措不用如咸平景德间也或以问臣轼上与太皇太后安所施设而及此臣轼对曰在易大有上九自天佑之吉无不利孔子曰天之所助者顺也人之所助者信也履信思乎顺又以尚贤也是以自天佑之吉无不利今二圣躬信顺以先天下而用司马公以致天下士应是三德矣且以臣观之公仁人也天相之矣何以知其然也曰公以文章名于世而以忠义自结人主朝廷知之可也四方之人何自知之士大夫知之可也农商走卒何自知之中国知之可也九夷八蛮何自知之方其退居于洛眇然如颜子之在陋巷累然如屈原之在陂泽其与民相忘也乆矣而名震天下如雷霆如河汉如家至而日见之闻其名者虽愚无知如妇人孺子勇悍难化如军伍骑卒以至于奸邪小人虽恶其害已仇而嫉之者莫不敛袵变色咨嗟太息或至于流涕也元丰之末臣自登州入朝过八州以至京师民知其与公善也所在数千人聚而号呼于马首曰寄谢司马丞相慎毋去朝廷厚自爱以活百姓如是者盖千余里不絶至京师闻士大夫言公初入朝民拥其马至不得行卫士见公擎跽流涕者不可胜数公惧而归洛辽人夏人遣使入朝与吾使至敌中者敌必问公起居而辽人勅其边吏曰中国相司马矣慎毋生事开边隙其后公薨京师之民罢市而往吊粥衣以致奠巷哭以过车者盖以千万数上命戸部侍郎赵瞻内侍省押班冯宗道护其丧归塟瞻等既还皆言民哭公哀甚如哭其私亲四方来会塟者盖数万人而岭南封州父老相率致祭且作佛事以荐公者其词尤哀然香于手顶以送公塟者凡百余人而画像以祠公者天下皆是也此岂人力也哉天相之也匹夫而能动天亦必有道矣非至诚一德其孰能使之记曰惟天下之至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育矣书曰惟尹躬暨汤咸有一德克享天心又曰德惟一动罔不吉徳二三动罔不凶或以千金予人而人不喜或以一言使人而人死之者诚与不诚故也稽天之潦不能终朝而一线之溜可以达石者一与不一故也诚而一古之圣人不能加毫末于此矣而况公乎故臣论公之徳至于感人心动天地巍巍如此而蔽之以一言曰诚曰一公讳光字君实其先河内人晋安平献王孚之后王之裔孙征东大将军阳始塟今陜州夏县涑水乡子孙因家焉曽祖讳政以五代衰乱不仕赠太子太保祖讳炫举进士试秘书省校书郎终于耀州富平县令赠太子太傅考讳池寳元庆歴间名臣终于兵部郎中天章阁待制赠太师温国公曽祖妣薛氏祖妣皇甫氏妣聂氏皆封温国太夫人公始以进士甲科事仁宗皇帝至天章阁待制知谏院始发大议乞立宗子为后以安宗庙宰相韩琦等因其言遂定大计事英宗皇帝为谏议大夫龙图阁直学士论陜西刺义勇为民患及内侍任守忠奸蠧乞斩以谢天下守忠竟以谴死又论濮安懿王当凖先朝封赠期亲尊属故事天下义之事神宗皇帝为翰林学士御史中丞西戎部将威明山欲以横山之众降公极论其不可纳后必为边患已而果然劝帝不受尊号遂为万世法及王安石为相始行青苗助役农田水利谓之新法公首言其害以身争之当时士大夫不附安石言新法不便者皆倚公为重帝以公为枢宻副使公以言不行不受命乃以为端明殿学士出知永兴军遂以留司御史台及提举崇福宫退居于洛十有五年及上即位太皇太后摄政起公为门下侍郎迁正议大夫遂拜左仆射公首更诏书以开言路分别邪正进退其甚者十余人旋罢保甲保马市易及诸道新行盐铁茶法最后遂罢助役靑苗方议取士择守令监司以养民期于富而教之凛凛向至治矣而公卧病以元佑元年九月丙辰朔薨于位享年六十八太皇太后闻之恸上亦感涕不巳时方祀明堂礼成不贺二圣皆临其丧哭之哀甚辍视朝赠太师温国公禭以一品礼服谥曰文正官其亲属十人公娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植相皆承奉郎以元佑二年正月辛酉塟于陜之夏县涑水南原之晁村上以御篆表其墓道曰忠清粹德之碑而其文以命臣轼臣盖尝为公行状而端明殿学士范镇取以志其墓矣故其详不复再见而独论其大方议者徒见上与太皇太后进公之速用公之尽而不知神宗皇帝知公之深也自士庶人至于卿大夫相与为宾师朋友道足以相信而权不足以相休戚然犹同已则亲之异已则疎之未有闻过而喜受诲而不怒者也而况于君臣之间乎方熈宁中朝廷政事与公所言无一不相违者书数十上皆尽言不讳盖自敌以下所不能堪而先帝安受之非特不怒而已乃欲以为左右辅弼之臣至为叙其所著书读之于迩英合不深知公而能如是乎二圣之知公也知之于旣同而先帝之知公也知之于方异故臣以先帝为难昔齐神武皇帝寝疾告其子世宗曰侯景专制河南十四年矣诸将皆莫能敌惟慕容绍宗可以制之我故不贵留以遗汝而唐太宗亦谓髙宗汝于李绩无恩我今责出之汝当授以仆射乃出绩为迭州都督夫齐神武唐太宗虽未足以比隆先帝而绍宗与绩亦非公之流然古之人君所以为其子孙长计逺虑者类皆如此宁其身不受知人之名而使其子专享得贤之利先帝知公如此而卒不尽用安知其意不出于此乎臣既书其事乃拜手稽首而作诗曰
　　
　　于皇上帝子惠我民孰堪顾天惟圣与仁圣子受命如尧之初神母诏之匪亟匪徐圣神无心孰左右之民自择相我兴授之其相惟何太师温公公来自西一马二童万人环之如渇赴泉孰不见公莫如我先二圣忘巳惟公是式公亦无我惟民是度民曰乐哉既相司马尔贾于途我耕于野士曰时哉旣用君实我后子先时不可失公如麟凤不鸷不搏羽毛毕朝雄狡率服为政一年疾病半之功则多矣百年之思知公于异识公于微匪公之思神考是懐天子万年四夷来同荐于清庙神考之功
　　
　　贾文元公昌朝神道碑　　王安石
　　
　　公讳某字子明姓贾氏皇秘书省著作佐郎赠太师中书令尚书令晋国公讳某之子皇太子左赞善大夫赠太师中书令尚书令齐国讳某之孙晋中书舍人史馆修撰皇赠太师中书令讳某之曽孙其先南皮中人徙获鹿令塟开封而为其县人者自公皇考始公少则庄重谨宻治经章解句达老师宿学举叹以为贤巳天禧元年献文章召试赐同进士出身除常州晋陵县主簿国子监说书又以江州徳化县令兼颍川郡王伴读当是时孙宣公领国子一见听语待以公相数举公学问当在人主左右大臣有以亲嫌者故乆弗用以知常州宜兴开封东明两县监在京广济永济两仓又召置国子监说书景佑元年积官至尚书都官贠外郎乃始置崇政殿说书而以公为之公于传注训诂不为曲释至先王治心守身经理天下之意指物譬事析毫解缕言则感心自仁宗即位大臣或操法令断天下事稽古不至秦汉以上以儒术为疏阔然上尝独意乡尧舜三代得公以经开说则慨然皆以为善而公由此显矣于是上所质问多道徳之要公请悉记録岁终归太史诏以章献太后故为彭城郡王讳其名公言母之讳礼不得以出于宫太平兴国寺灾公以易春秋进戒因言近岁屡灾观寺天意盖有所在今此独可勿缮治以称陛下畏天威爱人力之意西域僧以佛骨铜像来献公请加赐遣还无以所献示外上皆从之以直集贤院天章阁侍讲史馆修撰判尚书礼部判太府寺天章置侍讲自公始故事亲祠郊庙燕游慢戏之物皆在仪卫公奏除之未几遂以知制诰龙图阁直学士权知通进银台司兼门下封驳事权判吏部流内铨权知开封府又以右谏议大夫权御史中丞兼判国子监而侍讲如初公之为铨也河北虫旱以公安抚公举能诎奸于利害多所兴除异时县令俸钱蒲万二千乃举令公以为法如此则小县终不得善治乃请槩举令而与其俸如大县其在御史刘平为赵元昊所得边吏以降敌告议収其族公言汉杀李陵母妻子陵不归而汉悔真宗抚王继忠家后赖其力且平事固未可知乃不果収侍讲林瑀者言天子即位当步其日占所得卦以知吉凶公奏瑀所言不经不可用上即为公罢瑀又奏劾驸马都尉柴恭僖公夺其州人以为宜初元昊反公言兵事起财不赡宜及今度经费罢减诸不急至是诏与三司合议一岁所省率缗钱百万庆歴二年契丹来求地请婚公主其使责以信义告之利害客绌服不能发口执政议使契丹攻元昊公曰契丹许我而有功则必骄以弱我而责报无穷已不且以我市于元昊矣且唐中极衰时听吐蕃击朱泚陆贽尚以为不可后乃知吐蕃阴与泚合而阳言助国今独安知契丹计不出此乃言所以待契丹者凡六事上皆行其策三年遂以本官叅知政事四年以尚书工部侍郎检校太傅为枢宻使五年以集贤殿大学士同中书门下平章事兼枢宻使居两月拜昭文馆大学士监修国史议祔章惠太后太庙公言其非礼及祔献懿二后宻敕迁文武位一等赐外内诸军特支优给公又独奏罢之既而敕两府公又不从乃已元昊归石元孙议赐死公争言自古将帅被执归多不死元孙以不死七年上以旱避正殿贬食自责公因稽首逊位章六七入乃除武胜军节度使检校太傅同中书门下平章事判大名府兼北京留守河北安抚使妖人王则谋举大名府反河南北使其党挟书妄言冀得近公公疑为奸考问具服则惶急不及会独婴贝州以反公即使部将王信孟元郝质驰兵操攻具往且请自出搏贼不许终贼所以擒灭功居多移镇山南东道检校太师赐号安国公公因请寛诸吏民为则所胁者而捕河南北妖人治杀之无所漏河决商胡方暑公暴堤上躬亲指画出仓廪与被水百姓舍其流弃接以医药所活九十余万口契丹诱亡卒号为南军以战夏人而边法卒亡自归者死公变其法有归者故擢超其任于是归者众因以知契丹国事契丹亦因以拒亡卒黜南军不用边人以地外质公请重禁絶主不时赎则听人得赎而有之地尽归边以不争皇佑元年判郑州从公求也至见留为祥源观使既而以尚书右仆射观文殿大学士判尚书都省朝会班宰相视其仪物岁中又求任外除山南东道节度使右仆射检校太师兼侍中判郑州固辞仆射侍中乃改同中书门下平章事又欲迁公四子各一官亦以公辞而止二年母燕国太夫人薨命以故官不起赐书宠慰从之公事燕国以孝闻上尝赐银饰肩舆士大夫以为荣及薨自郑归塟扶舁苍然肩足皆胝行路瞻望悲哀叹息四年除故官侍中居顷出治许州将行矣仁宗问易之干卦公既讲解又作书以献以亢龙为戒手诏褒答以公所献藏太史五年又莅大名安抚河北中书议塞商胡决以公异论故使建言者专其事公犹争不已河果不可塞建言者得罪而澶魏信棣德博德水死公乃请使抚廵振救人用归息嘉佑元年进封许国公又兼侍中方避未听而以枢宻使召卒罢侍中而以中书门下平章事为枢宻使二年以镇安军节右仆射检校太师兼侍中充景灵宫使出许州七年以保平军节陜州大都督府长史移大名兼安抚公凡三至魏及许郑皆以寛惠为治人安乐之它将相赐公使钱多使牟利公度所赐为用故在所尤不扰今皇帝即位改节度凤翔加左仆射凤翔尹进封魏国公治平元年求还使侍中守许州凡六七终不许二年乃授许州入见又辞所辞不许使使抚谕须秋乃发六月告疾中人将太医问视相属又力求解将相乃以左仆射观文殿大学士判尚书都省七月戊寅薨于第上亲临哭发涕为不视朝二日赐龙脑水银以敛制服出司宾祭吊别赐黄金给塟赠司空兼侍中谥曰文元以九月甲申开封汴阳里晋公之墓兆公年六十八散官开府仪同三司勲上柱国号推诚保徳崇仁守正忠亮佐运翊戴功臣邑戸万五千戸实封五千六百戸公所著书有羣经音辩十巻通纪八十巻本朝时令十二巻又奏议文集合二十巻元配王氏尚书兵部郎中集贤殿修撰轸之女追封莒国夫人继配陈氏武信军节度使康肃公尧咨之女封魏国夫人六男子章太常博士集贤校理早卒圭尚书比部贠外郎田尚书驾部贠外郎青尚书司门贠外郎齐大理寺丞炎未仕三女子国子博士程嗣弼大理寺丞宋惠国太常博士龎元英公婿也其后天子以炎守将作监丞又官公内外族亲凡若干贾氏自谊及耽傅王相帝皆以儒学至公又以经术致将相出入文武有谋有功当中国治安四夷集附宠禄光大始终安荣君臣相遭于是为盛铭曰
　　
　　于皇仁宗时宋之隆奠此中国四夷来同孰夹孰承有宰魏公帝曰询尔羣公卿士朕欲考古以求乱治有博六艺使熈朕志魏公乃来锡帝之求筵于殿中登阐治幽乃尹开封治民不絿乃丞御史督制庶尤膏泽在下薫蒸在上叅国政事遂都将相帝廵大涂公帝之车帝御广宫之屏之墉文条武鬯具献肤功终徂在天公则随迈廷丧元老隐加问赉有铭太史有谥太常次诗不诬斵石墓傍
　　
　　名臣碑传琬琰之集上巻六
　　
　　●钦定四库全书
　　
　　名臣碑传琬琰之集上巻七
　　
　　（宋）杜大珪 编
　　
　　宋元宪公庠忠规德范之碑　　王珪
　　
　　治平三年四月辛丑司空致仕郑国公薨于京师时天子方以烖异避殿有司误奏毋临丧乃作挽辞三章以哀之为废朝二日赠公太尉兼侍中谥曰元宪五月丙寅天子成服于苑中百官慰殿门下其年十月已酉塟公许州阳翟县之三封原是日又废朝既塟御篆其碑曰忠规徳范之碑既又诏太史臣珪以铭其碑臣珪方修仁宗皇帝实録自契丹再盟陜西亦罢兵其后天子益乡文学兴礼乐之事当是之时观公一用经术以相仁宗而天下俗吏之务不至于朝廷顾其功岂不茂哉夫创业之相名易章守成之相迹难见在汉丙魏尝有声于孝宣之世然推其术不过能以故事而奉行之亦未有卓絶见施在民者维公始终之行事实迈前人而又得天子所褒如此不刻之金石则无以显大于后世臣幸得执史笔奉明诏其敢以孤学自辞谨按公讳庠字公序开封雍丘人自其髙祖绅尝为唐御史中丞其后三世仕不显曽祖骈为汉兖州干封县令祖耀为周寿州霍丘县令父玘端拱二年以经明及第治狱有阴德终荆南节度推官自公显曽祖而下皆赠开府仪同三司太师中书令兼尚书令封齐楚秦三国公曽祖妣王氏继丁氏祖妣贾氏妣王氏继髙氏王氏锺氏朱氏封齐魏楚梁汉晋秦燕八国太夫人公实锺夫人所生少笃学遭父丧寓其家安州夏竦为州一见公所为文大器之仁宗在亮阴诏礼部贡举公与其弟祁皆奏名廷中已而擢公为第一亦置祁甲科于是天下学者以宋氏兄弟为师法天圣二年释褐为大理评事通判襄州召删定本朝令遂试学士院除太子中允直史馆判登闻鼓院为三司戸部判官丁母忧服除迁太常丞判戸部勾院同修起居注迁左正言会郭皇后废以谏官伏阁争不可得坐罚金寻同知礼部贡举天下士至私相庆而材者皆自以为有得已而拔収髦隽比异时为多乃知制诰判登闻检院又考试贤良方正科公言朝廷取异士当令有司设幕供以饮馔不可与武科同试皆从其言知审刑院会知蕲州王蒙正诬知蕲水县林宗言辠殊死公曰蒙正本富人子且倚后家所为多不法可使其志得逞乎更请御史详其狱而道逢蒙正遣人赍寳赂入京师御史并収按之返使坐法废去又宻州富民王澥者私酿酒其家邻父率其子发之澥绐奴以为盗使尽杀其父子州以死论奴公曰其使杀人者澥也况奴为所绐乎时宰相亦欲出澥死公力争之澥乃死他日烖异数见宰相唯能开观寺为民祈福公以谓烖异之来所以戒政事今设乐于庭又使民纵观优慢之戏恐未足以致嘉应也奏罢之权判吏部流内铨歴太常寺鸿胪寺国子监昭文馆进尚书吏部贠外郎其在鸿胪言四夷朝贡请图其人物衣冠问其道路逺近与夫风俗好恶之异藏之有司明年除同知枢宻院事宰相以故事知制诰未有除二府者即召入翰林为学士又明年遂拜右谏议大夫叅知政事先是赵元昊反刘平石元孙皆以轾敌失军因诏中书兼筦枢宻院机事时縁边诸帅官重者互领陜西四路以故号令颇不一又兵多分屯堡障公言五大不在边五细不在廷宜使大帅収重兵内地他帅自当一道缓急有警则举兵四攻之其议乆不决后卒如公计方朝廷多故其下诏令及答蕃书皆须公所裁公自以材术得进用天下事有未便者数论上前于是为宰相所忌会同榜郑戬为枢宻副使叶清臣权三司使或以为不可并据要职者遂俱罢公得知扬州踰年为资政殿学士知郓州兼京东西路安抚使进给事中先是盗起京东迹所连逮者捕繋满狱公使一切纵去后往往得敌区处以告于是募里诸生数十人自疏赏格示之或曰诸生且安用也公不听卒慰遣之凡捕诛百余人盗乃息诸生皆以赏得官遂大兴郡学礼师儒又作诗以风厉之郡人刻其诗学舍下庆歴五年复拜叅知政事后帝召二府天章阁观书出诏具问天下利病事宰相仓猝莫敢对公独进曰臣等皆待罪二府固已总万事而共谋之不当下同诸生对策必欲答清意所问愿至中书同上对公旣退草数千言立奏之皆施用其言八年以检校太傅尚书工部侍郎为枢宻使皇佑元年拜兵部侍郎同中书门下平章事集贤殿大学士明年诏有司上明堂图又博考声律更定天地五方神州日月宗庙百神祭享所用乐其秋遂祠明堂以公为礼仪使礼成加工部尚书初公言比有近幸之人多縁内降得横恩宜因大祀之后斥絶以新圣政于是帝别为手诏与赦书同降又言顷诏文武三品以上官得立家庙而有司不能明谕上意乆之未立非所以美化也愿诏礼官更议其制帝欲用三司使张尧佐为使相公执以为不可既而数上章愿罢帝遂欲用公为使相公固辞之乃以刑部尚书观文殿大学士出知河南府兼西亰留守司特定大学士杂奉又诏进见皆如宰相仪以戸部尚书徙许州兵部尚书徙河阳过朝京师方帝病少间臣下希闻徳音及公来延坐劳问者乆之嘉佑三年拜检校太尉同平章事复为枢宻使兼羣牧制置使祫飨太庙为仪仗使其年封莒国公间言祖宗収方镇之权尝欲畿甸蓄禁兵四十万今所蓄不精且多外补戍更非强本之埶又武臣用恩幸者多得任边要而孤寒者常在东南至老无恩泽公乃作科条均其所入官而恩幸者滋不悦五年公数求去位不许公固请之除河阳三城节度使检校太尉同平章事判郑州明年徙相州即言臣年六十七矣不可以重禄处闲地愿乞骸骨以归乃召公还以老蠲其拜舞公请不已英宗即位以为武宁军节度使徐州大都督府长史加检校太师徙封郑国公既又以为景灵宫使公尝有肺疾及奉仁宗讳一恸輙呕血不止昭陵祔庙复愿上印绶英宗毎见公不以名且谕以初临天下未可遽休大臣治平元年出判亳州居数月公请终不已听以司空致仕享年七十一累阶开府仪同三司勲上柱国功臣至更二十四号食邑一万二千六百户食实封四千六百户其为人端厚清畏进止有法度即上有所问必据经以对退而未尝与人言间或荐引士大夫唯恐其闻之不敢掠上恩其接宾客亹亹论文章不自休世皆尊名徳而小人亦自逺门下尝曰残人矜才逆诈恃明吾终身不为也公初名郊在翰林时有指公姓名传以他说者仁宗以语公公因请更之所著书有掖垣丛志三巻尊号録一巻国语补音三巻纪年通谱十二巻又文集合四十巻夫人胡氏赠中丞铣之女封陈国夫人子男五人充国尚书都官郎中均国国子博士其三人蚤卒女一人封寿安县君嫁太子右赞善大夫龎元中孙八人公与其弟祁尤相爱友公出入将相乆而祁亦终学士承旨宋兴弟兄以文学一时显者未有如公家铭曰
　　
　　于皇仁宗受天宜君相孰有人郑公之文帝曰来汝予欲考古公则有承不逺尧禹其施维何声容被民公有经术毗予一人谁不出处公位将相不显郑公士夫之望始其告休公年未至卒莫我违以聴就第乃保宏父一品之章间有咨询据经弗忘公奄不存隠加皇席大章烂然以昭公迹既又锡公篆于碑首维碑峩峩在许之右史臣次之矢诗不多以视后人遂以永歌
　　
　　宋景文公祁神道碑　　范镇
　　
　　嘉佑五年秋常山宋公自郑州移疾还京师明年夏四月疾益侵召门弟子蜀郡范镇而谓之曰疾病者既死毋受赠典毋丐子孙恩毋请谥毋立碑我虽戒诸子恐其弱不能闻于朝子其为我达之某退而白于中书中书诸公相顾戚然粤五月丁酉公薨天子辍视朝朝廷用故事赠公刑部尚书顷之仁皇帝问公之后事特官其子两禁尝僚又谓公事业暴于世不可以无谥列请于朝乃谥曰景文皆非公志也后二十年公之诸子来求文以表于墓道呜呼其受言于卧内者其可违乎虽然一时之言与扬公后世之美以慰其子孙孰愈哉于是铭之而不辞也公讳祁字子京其先周武王封微子于宋因以为氏望于广平至公之髙祖绅唐昭宗时为御史中丞以言得罪遂家于开封之雍丘生四子以伯仲叔季列东南西北四院公之系实出西院曽祖骈汉兖州干封令祖耀周寿州霍丘令父玘终荆南节度使推官初四院之子孙仕者数十人或以荫或以明经或以明法或举进士皆有才名然不甚显至公之兄弟遂大显自曽祖而下并赠开府仪同三司太师中书令兼尚书令开齐楚秦三国为公曽祖妣王氏丁氏祖妣贾氏妣王氏髙氏王氏锺氏朱氏疏齐魏楚梁汉晋秦燕八国为太夫人自唐季以来歴五代文物扫地尽矣天圣初宋兴六十余年寖明寖昌而赋诗取士特卑弱不振仁皇帝在谅闇公兄弟试礼部糊名籍奏公第一兄元宪公第三章献太后曰弟不先兄遂擢元宪第一降公为第十人调复州军事推官代还改大理寺丞国子监直讲直史馆再迁太常博士知礼院兼判吏部南曹修广乐记成擢尚书工部贠外郎先是李翰林宗谔燕龙图肃相继言太常乐比燕乐为髙李照乃以纵黍累尺律下五声钟磬才下两声与其律不相应公上言照之乐降黄钟为太蔟君实寄于臣管不可以事天地宗庙会韩魏公为谏官亦言照乐无法乃诏详定而罢之寻修起居注权三司度支判官是时陜西用兵国用日广公言今大有三冗小有三费州县之地不加广而官五倍且以十二加之迁代罪谪足以无乏若节其入流计贠补吏则一冗去矣僧尼道士已受具戒者且如旧其徒弟子一切还为民可得耕夫织妇五十万人则二冗去矣厢军不任兵而任役每役则更调农人罢招厢军又得数十万人则三冗去矣道场斋醮寺观置官设徒卒使相非边任而享公给者罢之则三费节矣三费节三冗去使国用饶虽兴师讨罪戎酋可玩于掌股间耳宁与今日课盐搉茗为戚戚计同年而语哉判盐铁句院次当知制诰会元宪公叅知政事乃为天章阁待制判太常礼院国子监俄改太常寺兼礼仪事元宪罢亦出知寿州徙陈州还知制诰判吏部流内铨以龙图阁直学士知杭州未行为翰林学士知审刑院兼提举诸司库务判史馆兼侍读学士元昊之败契丹也二国交献捷公为契丹馆伴使耶律褒等妄自夸大欲求军费者公语以西人亦尝献俘皇帝不之受因道所俘姓氏官爵褒等相顾愕眙终其去不敢妄出一语仁皇帝闻之欲大用公遂会元宪公自天平复叅政事解堂职兼龙图阁学士史馆修撰累迁右谏议大夫充羣牧使元宪为枢宻复翰林学士张美人为贵妃公当制乃先进告或言公以告代册者落二职以本官知许州未几为翰林侍读学士乆之召还再为史馆修撰判太常寺秘阁秘书省大享明堂迁给事中复兼龙图阁学士集贤殿修撰出知亳州岁余以礼部侍郎知成德军充本路安抚使兼马步军都摠管河北骑军虽多而马常少公请复駞幕之制及弛河东陜西马禁聴民间买卖养马者不升戸等益募步卒弩居十之五弓十之三枪刀十之二轘车为阵掘堑为营强弩射人大刀斫马如此则骑军马多而士精步人众而弩强敌畏居三月徙定州言天下根本在河北河北根本在镇定论兵不得不先河北谋河北舍镇与定无足议者请合镇定为一路夫耻怯尚勇好论事甘得而忘死河北之人殆天性然若少厉之不忧不战欲兵之强莫如多谷与财欲士之训练莫如善择将欲人乐斗莫如赏重而罚严欲敌顾望不敢前则合镇定是矣乃积谷百余万斛増大团敌楼十二棚橹营会弓弩刀枪凡战之具莫不更新之曰恃吾有以待之也公前后论事多施行者或不施行亦降诏褒答之又上御敌论七篇凡敌之山川道路国俗嗜好与其君臣向背兄弟之不相能及后相残覆视其事若合符节然加端明殿学士寻拜吏部侍郎知成都府始至葺文翁学自为记刻西南学者奔走请业公循循指教莫不中其所偏代还道除三司使元宪公居西府加龙图以三学士知郑州唐书成进尚书左丞移疾自郑还也判尚书都省序迁工部尚书复领羣牧使翰林学士承旨听一子入侍病且亟犹自力以五事切谏其一言东宫虚位也又自为右志左铭记爵里姓名而已初公修礼书乐记详定庆歴编勑改定科场条制核实提点刑狱考课知公者谓公为全能不知公者以为礼乐刑政皆出公手用是毁公公亦用是多出入藩镇不大用矣呜呼其命矣夫士大夫所以嗟伤之不已也享年六十四治平三年五月已酉祔元宪公塟于颍昌府阳翟县三封乡之先原娶刘氏彭城郡君先公十七年以亡子男十五人定国进士及第终太常博士次不及名靖国彦国国子博士惠国尚书虞部贠外郎辅国奉国祚国太子右赞善大夫顺国大理寺丞佑国终秘书省正字亮国保国大理评事嗣国俊国广国太常寺太祝嗣国早亡孙十人松年延年光禄寺丞儋年进士及第试秘书省校书郎羲年试将作监主簿昌年未仕姚年太庙斋郎頥年大理评事余尚幼公性明果所至以严肃称其言事謇謇无所回避而于论兵若素习然其为文章乃天资也所著唐书列传一百五十巻行于世文集一百五十巻藏于其家太学篆隶石经礼部韵畧集韵皆公倡之也铭曰
　　
　　宋姓之始肇自微子后之苗裔以国为氏望于广平世济其英至唐中丞有直其声谪居雍丘处躬裕休积善储庆为后昆谋序列四院以表以劝公西院出兄弟赫烜一门文章为国之光黼黻河汉帝图用黄曰礼曰乐自性而学曰刑曰兵适时而程息偃翰藩非猛非寛文绥安安武厉桓桓回翔台阁有猷有作炳焉彬彬昌焉谔谔呜呼上天德备才全曷不大用又啬其年泉深地厚大夜不昼子孙众多必侈于后
　　
　　名臣碑传琬琰之集上巻七
　　
　　●钦定四库全书
　　
　　名臣碑传琬琰之集上巻八
　　
　　（宋）杜大珪 编
　　
　　赵清献公抃爱直之碑　苏轼
　　
　　故太子少师清献赵公既薨之三年其子■〈山几〉除丧来告于朝曰先臣既塟而墓隧之碑无名与文无以昭示来世敢以请天子曰嘻兹予先正以惠术扰民如郑子产以忠言摩上如晋叔向乃以爱直名其碑而又命臣轼为之文臣轼逮事仁宗皇帝盖尝窃观天地之盛德而窥日月之末光矣未尝行也而万事莫不毕举未尝视也而万物莫不毕见非有他术也善于用人而已惟清献公擢自御史是时将用谏官御史必取天下第一流非学术才行备具为一世所髙者不与用之至重故言行计从有不十年而为近臣者言不当有不旋踵而黜者是非明辨而赏罚必信故士居其官者少妄而天子穆然无为坐视其成功奸宄消亡而忠良全安此则清献公与其僚之功也公讳抃字阅道其先京兆奉天人唐德宗世植为岭南节度使植生隠为中书侍郎隠生光逢光裔并掌内外制皆为唐闻人五代之乱徙家于越公则植之十世从孙也曽祖讳昙深州司戸叅军祖讳湘庐州庐江尉始家于衢遂为西安人考讳亚才广州南海主簿公既贵赠曽祖太子太保妣陈氏安国太夫人祖司徒妣袁氏崇国太夫人俞氏光国太夫人考开府仪同三司封荥国公妣徐氏魏国太夫人徐氏越国太夫人公少孤且贫刻意力学中景佑元年进士乙科为武安军节度推官民有伪造印者吏皆以为当死公独曰造在赦前而用在赦后赦前不用赦后不造法皆不死遂以疑谳之卒免死一府皆服阅岁举监潭之粮料岁满改著作佐郎知建州崇安县徙通判宜州卒有杀人当死者方系狱病痈未溃公使医疗之得不瘐死会赦以免公爱人之周类如此未几以越国丧庐于墓三年不宿于家县榜其所居里为孝弟处士孙处为作孝子传终丧起知秦州海陵复知蜀州江原还通判泗州泗守昏不事事监司欲罢遣之公独左右其政而晦其所以然使若权不已出者守得以善去濠守以廪赐不如法士卒谋欲为变或以告守恐怖日未昃輙闭门不出转运使徙公治濠公至从容如平日濠以无事曽公亮为翰林学士未识公而以台官荐召为殿中侍御史弹劾不避权幸京师号公铁面御史其言常欲朝廷别白君子小人以谓小人虽小过当力排而絶之后乃无患君子不幸而有诖误当保持爱惜以成就其德故言事虽切而人不厌温成皇后方塟始命叅知政事刘沆监护其役及沆为相而领事如故公论其当罢以全国体复言宰相陈执中不学无术且多过失章十二上执中卒罢去王拱辰奉使契丹还为宣徽使公言拱辰平生所为及奉使不如法事命遂寝复言枢宻使王徳用翰林学士李淑不称职皆罢去是时邵必为开封推官以前任常州失入徒罪自举遇赦而犹罢监邵武酒税吴充鞠真卿发礼院吏代书事吏以赎论而充真卿皆出知军吕景初马遵吴中复弹奏梁适适以罢相而景初等随亦被逐冯京言吴充鞠真卿刁约不当以无罪黜而京亦夺修起居注公皆力言其非是必以复职知军充真卿约景初遵皆召还京中复皆许补故阙先是吕溱出守徐蔡襄守泉吴奎守寿韩绛守河阳已而欧阳修乞蔡贾黯乞荆南公即上言近日正人贤士纷纷引去忧国之士为之寒心侍从之贤如修辈无几今皆欲请郡者以正色立朝不能谄事权要伤之者众耳修等由此不去一时名臣赖之以安仁宗晚岁不豫而太子未定中外汹惧及上既康复公请择宗室贤子弟教育于宫中封建任使以示天下大本已而求郡得睦睦岁为杭市羊公为移文却之民籍有茶税而无茶地公为奏蠲之民至今称焉移充梓州路转运使未几移益两蜀地逺而民弱吏恣为不法州郡以酒食相馈饷衙前治厨传破家相属也公身帅以俭不从者请以违制坐之蜀风为之一变穷城小邑民或生而不识使者公行部无所不至父老惊喜相慰奸吏亦竦以右司谏召论事不折如前入内副都知邓保信引退兵董吉以烧炼出入禁中公言汉文成五利唐普思静能李训郑注多依宦官以结主假药术以市奸者也其渐不可启宋庠为枢宻使选用武臣多不如旧法至有诉于上前者公陈其不可陈升之除枢宻副使公与唐介吕诲范师道同言升之交结宦官进不以道章二十余上不省即居家待罪诏强起之乃乞补外二人皆相次去位公与言者亦罢公得虔州地逺而民好讼人谓公不乐公欣然过家上冢而去既至遇吏民简易严而不苛悉召诸县令告之为令当自任事勿以事诱郡茍事办而民悦吾一无所问令皆喜争尽力虔事为少狱以屡空改修盐法疎凿灨石民赖其利虔当二广之冲行者常自此易舟而北公间取余材造舟得百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道朝廷闻公治有余力召知御史杂事不阅月为度支副使英宗即位奉使契丹还未至除天章阁待制河北都转运使时贾昌朝以使相判大名府公欲按视府库昌朝遣其属来告曰前此监司未有按视吾事者公虽欲举职恐事有不应法奈何公曰舎大名则列郡不服矣即往视之昌朝初不悦也前此有诏募义勇过期不足者徒二年州郡不时办官吏当坐者八百余人公被旨督其事奏言河朔频岁丰熟故募不如数请寛其罪以俟农隙从之坐者得免而募亦随足昌朝乃愧服曰名不虚得矣旋除龙图阁直学士知成都公以寛治蜀蜀人安之初公为转运使言蜀人有以妖祀聚众为不法者其首既死其为从者宜特黥配及为成都适有此狱其人皆惧意公必尽用法公察其无他曰是特坐樽酒至此耳刑其为首者余皆释去蜀人愈爱之会荣諲除转运使陛辞上面谕曰赵某为成都中和之政也神宗即位召知谏院故事近臣自成都还将大用必更省府不为谏官大臣为言上曰用赵某为谏官赖其言耳茍欲用之何伤及谢上谓公闻卿匹马入蜀以一琴一鹤自随为政简易亦称是耶公知上意将用其言即上疏论吕诲傅尧俞范纯仁吕大防赵瞻赵鼎马黙皆骨鲠敢言乆谴不复无以慰缙绅之望上纳其说郭达除签书枢宻院事公议不允公力言之即罢居三月擢右諌议大夫叅知政事感激思奋面议政事有不尽者輙宻启闻上手诏嘉之公与富弼曽公亮唐介同心辅政率以公议为主会王安石用事议论不恊既而司马光辞枢宻副使台谏侍从多以言事求去公言朝廷事有轻重体有大小财利于事为轻而民心得失为重青苗使者于体为小而禁近耳目之臣用舎为大今不罢财利而轻失民心不罢青苗使者而轻弃禁近耳目去重而取轻失大而得小非宗庙社稷之福臣恐天下自此不安矣言入即求去四上章不许熈宁三年四月复五上章除资政殿学士知杭州公素号寛厚杭之无赖子弟以此逆公皆骈聚为恶公知其意择重犯者率黥配他州恶党相帅遁去未几徙青州因其俗朴厚临以清浄时山东旱蝗青独多麦蝗自淄齐来及境遇风退飞堕水而尽五年成都以戍卒为忧朝廷择遣大臣为蜀人所爱信者皆莫如公遂以大学士知成都然意公必辞及见上曰近岁无自政府复往者卿能为我行乎公曰陛下有言即法也岂顾有例哉上大喜公乞以便宜行事即日辞去至蜀黙为经略而燕劳闲暇如他日兵民晏然一日坐堂上有卒长在堂下公好谕之曰吾与汝年相若也吾以一身入蜀为天子抚一方汝亦宜清慎畏戢以帅众比戍还得余资持归为室家计可也人知公有善意转相告语莫敢复为非者劔州民李孝忠集众二百余人私造符牒度人为僧或以谋逆吿狱具公不畀法吏以意决之处孝忠以私造度牒余皆得不死喧传京师谓公脱逆党朝廷取具狱阅之卒无以易也茂州蕃部鹿明王等蠭聚境上肆为剽掠公亟遣部将帅兵讨之夷人惊溃乞降愿杀婢以盟公使谕之曰人不可用用三牲可也使至已絷婢引弓将射心取血闻公命讙呼以听事讫不杀一人居二岁乞守东南为归老计得越州吴越大饥民死者过半公尽所以救荒之术发廪劝分而以家赀先之民乐从焉生者得食病者得药死者得藏下令修城使民食其力故越人虽饥而不怨复徙治杭杭旱与越等其民尤病既而朝廷议欲筑其城公曰民未可劳也罢之钱氏纳国未及百年而坟庙堙圮杭人哀之公奏因其所在岁度僧道士各一人収其田租为岁时献享营缮之费从之且改妙因院为表忠观公年未七十告老于朝不许请之不已元丰二年二月加太子少保致仕时年七十二矣退居于衢有溪石松竹之胜东南髙士多从之游朝廷有事郊庙再起公侍祠不至■〈山几〉通判温州从公游天台鴈荡吴越间荣之■〈山几〉代还得见上顾问公甚厚以■〈山几〉提举浙东西常平以便其养■〈山几〉复侍公游杭始公自杭致仕杭人留公不得行公曰六年当复来至是适六岁矣杭人德公逆者如见父母以疾还衢有大星陨焉二日而公薨实七年八月癸巳也讣闻天子辍视朝一日赠太子少师十二月乙酉塟于西安莲华山谥曰清献公娶徐氏东头供奉官度之女封东平郡夫人先公十年卒子二人长曰岏终杭州于潜县令次即■〈山几〉也今为尚书考功贠外郎公平生不治产业嫁兄弟之女以十数皆如已女在官为人嫁孤女二十余人居乡塟暴骨及贫无以敛且塟者施棺给薪不知其数少育于长兄振振既没思报其德将迁侍御史乞不迁以赠振大理评事公为人和易温厚周旋曲宻谨绳墨蹈规矩与人言如恐伤之平生不畜声伎晚岁习为养气安心之术翛然有髙举意将薨晨起如平时■〈山几〉侍侧公与之诀词色不乱安坐而终不知者以为无意于世也然至论朝廷事分别邪正慨然不可夺宰相韩琦尝称赵公真世人标表盖以为不可及也公为吏诚心爱人所至崇学校礼师儒民有可与与之狱有可出出之治虔与成都尤为世所称道神宗凡拟二郡守必曰昔赵某治此最得其术冯京相继守成都事循其旧亦曰赵公所为不可改也要之以惠利为本然至于治杭诛锄强恶奸民屏迹不敢犯盖其学道清心遇物而应有过人者矣铭曰
　　
　　萧望之为太傅近古社稷臣其为冯翊民未有闻黄霸为颍川治行第一其为丞相名不迨昔孰如清献公无适不宜邦之司直民之父师其在官守不专于寛时出猛政严而不残其在言责不专于直为国爱人掩其疵疾盖东郭顺子之清孟献子之贤郑子产之政晋叔向之言公兼而有之不几于全乎
　　
　　王文恭公珪神道碑　　李清臣
　　
　　元丰八年四月丞相王公珪感疾诏国医诊视遣尚宫数就问赐以御膳珍药五月已酉薨于位讣闻两宫震悼特辍视朝五日谕三省悉裒故事恤用优典赙金帛五千赐寿昌坊大第处其孤加赠太师锡符陵录婆律香俾佐敛具贵臣护丧恩礼视魏国韩忠献公勑使督将作穿土斵石治圹卜开封东明县清陵乡之原曰广阜在旁小顿大起五音地学于商家吉将以九月辛酉襄事有诏尚书右丞李清臣其为太师珪铭臣清臣顿首曰臣浅陋大惧晦太师显行天子有命踧踖弗敢辞臣窃观熈宁以来先皇帝忧劳天下内孝养两宫友睦宗姓外经纬文武训兵足食敛为训言陈为法度皆天子神智然太师陪辅十有五年其赞策纳议为最多及先皇帝厌万几托国事寳慈宫建立皇太子以定大统未几今圣践祚太皇太后同听断所以安慰人心肃宁宫禁流泽兆庶懐服戎貊至于天下卒无事原其功德实自寳慈宫开佐圣孙为宗庙计而太师一时元臣与其列请命福宁阁以及双日朝延和谋谟陟降癯瘁滋力克终大事有勲烈焉谨推考世次公五世祖及暨髙祖景图成都华阳人曽祖永为西畿令从蜀王昶归朝授右补阙迁起居舎人祖贽歴侍御史三司判官九为转运使更领十州所至有能名考讳准以辞学擢秘阁校理终盐铁判官自公贵三世赠太师中书令兼尚书令而曽祖封公于荥国母尹氏封太夫人于燕国祖封魏国考封汉国祖母丘氏妣薛氏封太夫人各从其国由荥国以下塟河南始徙籍于舒公字禹玉幼警悟力学日诵数千言识者竒之十二能文辞二十四举进士名在第二授大理评事通判扬州召试优等迁太子中允直集贤院对便殿赐五品服同修起居注为太常丞博士试中书以右正言知制诰加三品服拜翰林侍读学士入翰林为学士丁内艰丧除复职兼史馆修撰又兼端明殿学士进承旨自起居舎人四迁为给事中修仁宗实録成进尚书礼部侍郎熈宁三年叅知政事九年拜同中书门下平章事集贤殿大学士元丰三年朝廷用阶官寄禄超授银青光禄大夫兼门下侍郎监修国史五年四月复三省官为尚书右仆射兼门下侍郎上日御史中丞率百官班贺仁宗英宗加徽号为仁宗册寳使礼成封郇国公上即位恩加金紫光禄大夫改岐国公初任扬州既还朝遂极文章之选自是不复更外无事任要重靡不歴试尝为三司盐铁判官又判句院国子监纠察刑狱修三司条例判礼部刑部知吏部流内铨审官审刑院提举集禧观判昭文馆权发遣开封府接伴契丹使奉使契丹提举诸司库务权尚书都省同议茶法考转运使提点刑狱课绩判太常寺者再知贡举者四英宗南郊先帝两祀明堂及原庙成奉安神御于天元殿公歴为顿递礼仪大礼使又为慈圣光献皇后大行皇帝山陵使公临官不茍务于称办恶诡激惨核者曰讦上厉下吾不为也自初服政已若宿练其在扬州摄行太守事大校以公年少藐视不虔立命捽首付狱王伦大掠淮海将及境州将恐惧公奋厉其众欲要击之贼闻乃由他道去公平居言色安徐猝应事物初若不用意而敏捷精尽虽素虑者无以加也其迎辽使至北都使者欲轻裘便面过阙公折以旧例必朝服乃绐对服在后乘公使驰取授之敌人惭服庆歴中契丹数邀求生事刘六符者号才黠公出使六符来会食声言将有所议驰请公以动之且观其举措公怡然往六符大为公屈卒无所言旧待辽使应办疲扰公建为三顿请分供帐食饮器后先迭用以周其阙尤明典章善论事其语洁齐易听故多施行尝言贡举诸科滞于记诵已立法使兼通本经大义将有造浮说以揺前令者愿确守之法卒不废又论伎术官荫子孙宜各以其类若医官使奏医学教坊使补色长不独使专其业且以杜入官之滥至今行之皇佑中三圣并配于郊又温成皇后立庙荐献略比太庙礼官列奏以为当改而大臣犹不从公曰并配以致孝也而渎乎帝后庙以广恩也而僣乎亲皆违经背礼岂可以示后世乎遂定配太祖而改温成庙为祠殿荐以常馔宫臣执事自此正焉尝作明堂乐章因言升歌阙柷敔无终始之节而节鼓非雅音乃诏増柷敔搏拊而黜节鼓公为仁宗谥议奏谓贱不诔贵故臣下称天以诔天子读谥南郊受之天也今词臣草谥议即降诏命有司初不预闻殆非礼意宜合百官读谥圜丘上可其议仁宗既祔庙以考位配明堂而真宗当罢御史请分太宗之大雩以配真宗讲官和之公议曰严公配仁宗得礼之正而欲逓迁分祀以茍厌神灵之意臣恐祖宗弗飨也知礼者以其言为是及论丧毕禘祫神主祔庙已尝吉祭不当于禫毕复行馈食之礼以折礼官众论遂定治平中大议追尊濮王公于两制为议首执用封期亲尊属故事执政以为不然公持之卒不夺其后谏官御史争论乆不决帝以手诏裁定多如其初熈宁元年当郊上疑于谅闇公与两制合奏王制三年不祭唯天地社稷越绋而行事不以卑废尊也自汉文帝以来即位而谒庙至唐德宗以后踰年而不行郊真宗居明德太后丧明年亦祀圜丘享太庙今宜如故事其冕服车辂仪物音乐縁神事者皆不可废其年遂行大礼朝廷将复入阁仪公曰唐紫宸为正衙不御则唤仗由合门入则入阁非盛礼也此不足复公泛通六经深于诗书善史学其为文豪赡有气闳侈瓌丽而不失义正自成一家掌文诰二十年每一篇出四方传诵之帝数语大臣王珪诰有体他学士不逮逺矣朝廷有大述作虽已秉政犹特命为之修仁宗英宗实録及正史多所刋定意足而无长语拟藁上先帝手诏以比班马英宗为皇子中书召公草诏公对曰天下属望立嗣子乆矣然必出自陛下意则后莫能揺一有揺动所以阶祸乱也帝谕以决自朕意乃进藁欧阳文忠公以为得学士体公草仁宗遗制先帝为太子册庆寿宫还政书皆宣叙明鬯人以谓恊济大事有翰墨之功焉又记寳文阁奉诏为髙卫王康王碑发明天子所以崇事圣母之意天子嘉之公荣遇最乆诸臣无以为比而谦俭慎黙未尝有过有毁者率弗验其后眷待愈隆御史欲诬其子仲端以事公固请穷治已而不挂一毫言者服罪英宗尝召对蘂珠殿设紫花墩命坐翊日赐盘龙金盆以示恩意先帝拓熈河赐之玉带前后加勲至极品元丰二年増授功臣号率同列辞上曰功臣自唐中叶以宠从行军士非古也因诏罢功臣公自奉甚约而厚于昆弟然于亲属终不敢私援荐不知者至或怨之子仲修以学登进士第今为秘书省著作佐郎仲端承事郎籍田令仲薿承奉郎仲琓仲煜承事郎女长适郓州教授李格非早卒次适前权太常博士闾丘吁次许嫁前进士郑居中并封蓬莱县君次尚幼孙男三人昭承奉郎次晏次晟公享年六十七文集一百巻夫人郑氏奉国军节度使戬之女今举以祔铭曰
　　
　　自公五世居蜀成都髙祖逮祖食吏躬儒维考汉公始徙家舒至于太师幼奋乡闾发为文章玑贝琼琚翰林是职相府是居事业煌煌何其伟与公意愉夷公貌虚徐蹈勤履艰勇则有余文武圣皋造设新书学以教士士众龟鱼法以练卒卒劲虎貙拓洮披夏声动穹庐赞赞厥功公吁帝俞圣母神孙并照天衢雺褰雾収六合开除公于斯时载持载扶有岩岱华视我丕图公卧在疾锡问■〈走瞿〉■〈走瞿〉公终考年泽贲幽墟呜呼太师显孰公如
　　
　　名臣碑传琬琰之集上巻八
　　
　　
　　●钦定四库全书
　　
　　名臣碑传琬琰之集上巻九
　　
　　（宋）杜大珪 编
　　
　　髙卫王琼决册定难显忠基庆之碑　　王珪
　　
　　惟髙氏始得姓于齐太公之后歴秦汉以来世固多徙而北者王之先蓟门人方五代扰攘李景盗据江南数通使契丹王之皇祖宻国公者与其子适将虏命至而李景阴欲构患中原潜使人害宻国公声言为汴人所杀迁其子濠梁积厚报隆乃有兹冀国冀国公知人事之变举其族内属占数于亳之蒙城王即冀国之中子也讳琼字寳臣少起田里沈勇有大略太宗尹京邑闻其材武召置帐下太宗尝燕罢禁中太祖命同升辇至讲武殿出苑东门太祖亲扶上马时王与戴兴王超李赋桑赞等五人皆从太宗醉不能穿马镫王左手控辔右手代镫既出太祖顾谓王继恩曰此数人者皆将帅之器也特以控鹤官带及束帛赐之太宗即位补御马直指挥使迁御龙弓箭直都虞候太平兴国四年从征太原押弓弩两班合围攻城太原平太宗引兵自幽州还闻敌兵盛至留王夜作引龙直乐于御营迟明王度车驾已逺乃谓众曰今敌在肘腋若力拒之尚可驰溃围中不尔则不得脱于是众从王转战至行在而六班率不至及见王数加劳存之太宗欲诛六班王曰陛下晨夕兼行令不蚤下主将之罪也今卫士皆以材勇选从下太原有功未赏尽诛之可乎帝怒遂释擢天武军都指挥使西州刺史又为神卫左厢都指挥使西州团练使再幸大名为京新城内巡检会卢多逊遣吏私通秦王邸坐失徼循降许州马步军都指挥使适有亡命卒聚盗于界中伺知州臧丙出将刼库兵以为乱王微得之即白丙选从卒数十人袭贼至榆林里贼穷保民舎王挺身登墙贼酋号青脚狼者将注矢射王王引弓一发应弦而踣尽擒其余党丙上其事稍迁御前忠佐马步军都军头蓟州刺史会将北伐以为楼船战棹都指挥使部船千艘趋雄州城易州歴天武左右厢都指挥使蓟富二州团练使端拱元年与范廷召王超孔守正同时落权王出单州防御使徙贝州兵马总管不数月廷召等复进补军职王颇忽忽内思所不及驸马都尉王承衍镇贝州公主间入见上颇知顾王厚承衍屡慰勉之明年遂制授侍卫亲军步军都指挥使归义军节度使廷召等皆列其下王自单州不一年蒙擢至此而数为殿前都指挥使戴兴所呰太宗谓兴曰朕自幽州还便欲除琼此命盖已迟十年矣及为并代马步军都总管时潘美亦为节度使同在太原旧制领军职者班其上王以美数战有功乃自陈愿班其次而许之以保大军节度使为镇州行营都总管又以彰信军节度使为太宗山陵都总管复之并代咸平中契丹内冦阏氏车帐至狼山大夏口王方遣偏将王万海等七人择兵异道与虏确而自据要设伏以邀击之俄杨允恭持诏至趣王出土门与石保吉傅潜合军镇定以拒敌会潜拥重兵畏不出战既得罪乃以王代潜屯冀州敌寻解去明年召还授殿前都指挥使上鞭箭阵图真宗赐对便殿时言者以髙阳之战范廷召等所领兵颇闻有不用命者今释不诛后何以责死力真宗以问王对曰前日圣恩已释之今其众分隶诸将一日闻召而欲诛之方疆埸多虞倘众惧而变生臣窃为国家忧真宗遽曰微卿几至误事王因言殿前诸班捧日天武诸军皆拱卫之兵其数目益耗真宗曰三司以边储不足未暇増补也王曰臣兴国雍熈中为军厢主方是时诸指挥皆满五百人以上若积计所阙军食固当有余三司曷为不足虽以其言为然而未能遽行未几后殿选补诸军班王请于所绌中更选人以益之或曰上意所不欲王固欲之且典握禁兵不惧疑至则身辱乎王曰我以死许国安复以疑自顾也会马军都指挥使权步军司葛霸在告管军独有四厢指挥使刘谦一人王既兼领二司乃言臣老矣如有负薪之忧谁为可任者先朝自殿前而下各置副都指挥使及都虞候常有十人职近事亲易以第进又使士卒预识其威名缓急临戎上下得以附习此军制之大要也于是施用其言景徳元年契丹直抵澶州真宗北幸驻跸于章城大臣有劝上南巡者乃问王行幄王惕然曰且敌之大入去国逺斗势不可以持乆况羽檄召天下兵行且至进则可以决有功今止军不发众情大惑谁为陛下建此者真宗曰将更议于大臣王曰天子亲御六军蒙犯霜露国之安危事在转漏尚何议也遂发韦城次澶州将抵浮桥左右犹踌蹰未进王下马自扶辇拥众渡河既而请帝御北城观兵汉军望黄盖皆仰呼万岁而敌人亦大呼声闻数十里其种酋皆骇视失色有顷劲弩伏发射契丹贵将览死遂奉书请盟师还赐燕于行宫而李继隆石保吉魏咸信酒酣争功王曰天子神武一举而折敌公等何功之与也继隆等愧甚已而赐黄金三百两他日卫士有白廪粟陈腐者王曰边防战守之兵暴露寒苦而所食之粟与豉同色若等日既食太官月所给又先进様于上前岂特诸军比也有一言以动吾军者斩于是众莫敢有言其后王被疾乆不出輙有遗陈粒于殿下者中贵人得以闻人赐精米一斛王叹曰安有是邪遂以疾辞典军章数上拜忠武军节度使王素为宰相宼准所知方澶州之行劝上南巡者王钦若也准尝叱钦若退而心甚恨三年准罢相钦若知枢宻院王疾甚真宗趣驾欲临问钦若乃言天子问疾所以宠勲臣今琼无破敌之功不可往帝勉为止其年十二月四日王薨建宁里第享年七十二赠侍中有司请辍视朝一日终以王有旧勲特辍二日官给襄事明年正月二十九日塟开封府开封县吹台乡建邑里王仪状英伟不学古兵法而临变中机竒宻如神典禁兵之日乆顾裨佐不足与计事特以材自任方其代傅潜提三路之兵以数十万出入进止其听号令若一人敌故惮王终岁不敢近塞下王善骑射与士卒同饮食赐予輙分其戱下家亡所余真宗尝问卿子几人曰臣子十有四人臣诚愚不肖然未尝不教以知书于是赐诸经史于其家每戒诸子毋曲事要势以蕲进身自吾奋节行间至秉旄钺岂因人力哉又尝论前后与吾同在宿卫者孰最有闻诸子以其所闻者对之王曰与蔚昭敏李斌孰愈诸子曰此众之所非也王曰吾常与此二人者言其忠质一心无铢髪敢欺朝廷众之所非吾是以取也王少时尝醉卧田中父夜往见有神人擐金甲侍王之侧父窃竒而爱之父没王负父骨十余年故其后子孙莫不以忠孝承家嘉佑八年王之曽孙女进册为皇后以故累赠至太师尚书令兼中书令秦国公治平四年为皇太后遂赠至卫王王薨七十一年矣其塟也弗及请谥于有司熈宁九年天子笃寳慈之养而念王之功乃亲考六家之书以安民有功曰烈折冲御侮曰武特赐谥曰烈武又以王墓有窆碑而文未刻乃诏臣珪述王遗休而刻之既又赐之篆曰决策定难显忠基庆之碑呜呼何其盛与臣珪伏思太宗之发燕南真宗之渡澶北当是之时王智有足过人者一旦济国家之难以休兵靖民显名于后世顾所施岂不闳哉与夫自昔将帅搴旗斩馘之事异矣泽流子孙与宋无极殆神理之有相乎曽祖冕赠中书令祖霸赠尚书令宻国公父干赠尚书令冀国公王娶李氏追封魏国夫人继亦李氏追封楚国夫人子长曰继勲建雄军节度使赠康王次曰继忠四方馆使荣州团练使次曰继和崇仪副使次曰继伦西头供奉官次曰继宻内殿承制合门祇候次曰继宣天武捧日四厢都指挥使眉州防御使次曰继隆引进使陵州团练使次曰继元东上合门使嘉州刺史次曰继荀右侍禁次曰继芳供备库使忠州刺史次曰继颙左侍禁次曰继丰供备库使昌州刺史次曰继敏内殿承制次曰继昌西头供奉官皆已卒女十二人孙西京左藏库副使遵度等六十三人曽孙左班殿直士先等一百四十五人四世孙东头供奉官公庠等七十一人来孙右班殿直世祚等十三人铭曰
　　
　　绍恢皇图于赫神宗憺我常武繄王之雄威威繄王出入金革外动四夷其武孔硕王从北征翼帝之舆六龙安御天旋日舒建事真宗决策于河敌骇枝披奉书请和王长六师阚如暴虎烝徒啴啴畴予敢侮谁谓人遐尚有遗烈至今受祉亦莫我遏思齐曽孙寳有慈极天子仁孝化及万国上方念王幽州之功澶州之画其利亡穷乃诔王行乃铭王劳作碑磪峞在浚之郊陟彼髙冈望王之茔千载而下其凛如生
　　
　　髙康王继勲克勤敏功锺庆之碑　　王珪
　　
　　熈宁九年秋七月壬申臣珪奏事殿上皇帝曰朕奉承圣序方以天下致养于皇太后而外家赏赐官爵未尝輙有所加朕每兴言禁中太后数不许尝考国史实録见髙氏之世次惟烈武王有子十四人其长康王于太后为大父歴事三朝出征入卫有夙夜之劳王塟有年矣而谥未告其第碑未刻其阡朕甚悼之今特赐之谥曰穆武其为朕作康穆武王之碑庸称所以推崇太后祖考之意臣珪谨按王讳继勲字绍先自冀国公去濠适亳三世为蒙城人王生亳之谷阳少学兵法好将帅之节雍熈三年以父任为右班殿直迁西头供奉官王仪状动人太宗召问其家世擢寄班祇候再迁内殿崇班为西京陜孟懐虢路都巡检使时有羣盗作聚山川吏乆不能捕王使勇士衷甲饰辎重诱之轘辕道中贼皆就擒由是知名咸平三年王均据益州反以崇仪副使为益州兵马都监提举诸州军巡检事招安使雷有终以卒五百人授王攻东郭二门未下引兵与贼战弥牟寨其众大溃追击至嘉州界生擒贼百余人获伪造黄伞金涂枪而还有终益以精卒复攻二门下之贼退保子城王大建麾帜城上诸将知已拔城于是有终进薄天长门贼更出拒战时会莫王谓有终曰贼军乡罢急击之可有功王乃从数骑往驰贼陈身被数创血渍甲缕马中矢死复更马以战入内都知秦翰以兵来援贼知不可拒还走入城王开围纵之均遂夜遁翼日王率有终抚循城中封府库勑所部秋毫无所犯均既诛天子赐书褒谕于是以定蜀功进崇仪使方王拔城适有中使宻传诏曰今贼婴城自守而乆未下外暴官军内敝百姓顾其策安决若纵之使跳去彼乌合之众安能乆伏林莽虖及均败正如圣略所出居亡何贼党杨承海谢才晟复收余众保岩谷中数招贷之不出又以为绵汉劔门路都巡检使王乃募里中恶少年輙伺知贼动静一日徒步领轻兵驰歴阻险径贼所匿处贼不谓王之至此也方解衣自如莫知计所出王手格杀数人余麾众尽缚之蜀为之无盗王在蜀有威名号神将徙峡路兵马钤辖还朝陈用兵出入竒正之要真宗以为能改洛苑使并代路钤辖景德元年契丹犯河北分兵犯河东王至岢岚军遇敌五万众陈于草城川王与知军贾宗登山上裴回望敌军谓宗曰敌虽众而鼓噪不成列将无人也我领骑兵三千虽不足与战候敌南去当临隘出竒以要击之彼前不得战退不得还子可悉众左右乘之必大乱已而王果得所欲追杀至寒光岭斩首及自相腾轹以死者万余人焚车帐获马牛槖駞器械盖数万计天子复赐书褒谕迁弓箭库使荣州刺史是岁朝廷与契丹约和烈武王大有功于澶渊明年为麟符路钤辖河外环列亭障而宿兵多转饟给军为虏所钞王移军巴特玛川以断敌窥而军食滋不乏会契丹新遣使朝京师以知瀛州王虽以武功进而天资达于政事始至州凡所设施严而不烦老吏缩手不敢肆属岁大饥谷价翔起即召诸里富人谓曰今半境之人将转而入之沟壑若等家固多积粟能发而济振之若将济州将之命于是皆争出粟王亦以其直予之蒙活者万余人明年岁物丰美有甘棠连理者四本郡人相与诣阙上其图诵王德政求刻石王奏止之歴内藏库使宫苑使奉使契丹其国人见王为人英伟且知故烈武王之子莫不加惮之至不敢仰视还知定州徙延州冀州又徙贝州干兴元年复知瀛州徙雄州是岁契丹坐冬燕京大纵猎涿易之野忽候骑报敌将大入縁边皆饬为备王独示之以无事徐曰敌岁赖汉金缯当内计利害无敢轻出兵已而果渤海之畔敌者羣剽两界中传言相惊恐王因戒边吏毋得輙往捕第驱之令逺去故终王所临塞下无生事又歴东西上阁门使昭陇二州团练使遂除捧日天武四厢都指挥使连州防御使又知瀛州于是吏民无幼艾皆鼓舞王之旌下曰不意三见我公之临也徙渭州在渭三年客有献计者曰河南之人思汉乆以王之善用兵千载之功可就也王曰我特守方隅幸而亡犬吠之警乃敢为边生患耶輙谢遣之更步军马军殿前都虞候拜步军都指挥使邕州观察使入宿卫踰年愿复守边为镇定路马步军都总管威武军节度观察使入天圣十年制授马军副都指挥使保顺军节度使明年移节昭信军为章献明肃太后山陵章懿太后园陵都总管又明年以老上章乞骸骨不许他日召见便殿给一子扶俾勿拜自陈少起兵间未尝以身自爱今年老被病敢茍生以顾禄乎愿陛下哀怜之于是听罢典军以建雄军节度使知滑州王虽老犹遇事精明方河怒啮堤王一夕坐堤上调揵薪兴筑而河怒为止滑人每过其堤而思之王年七十六是岁景佑三年以七月二十七日薨州之正寝仁宗恫悼之为辍视朝一日赠太尉驰使护丧西还其年十月二日塟开封府开封县吹台乡建邑之原王忠谨有知略临机不轻发尤善御军得士卒死力故以少击众未尝不有功其治民期尽人情之曲折而略于用刑今犹爱思之初典禁兵捧制书泣下谓诸子曰尔祖有大功朝廷典此职几二十年未始有过失我何功之有尔曹念所以报国唯有忠孝一节尔家故宗族蕃王则推心爱睦之其赒宦婚丧祭无不及曽祖霸赠尚书令密国公祖干赠尚书令冀国公父琼赠太师尚书令兼中书令卫王烈武其谥也母李氏魏国夫人元配康氏唐国夫人继室郭氏陈国夫人王氏周国夫人子男六人长遵度故西京左藏库副使次遵范故右侍禁合门祇候次遵甫故北作坊副使赠太师尚书令兼中书令武功郡王皇太后之父也次遵约故文思副使次遵宪故供备库副使次遵揖故左班殿直女三人孙右班殿直士先等十六人曽孙右侍禁公景等二十四人四世孙右班殿直世祚等六人臣珪既述王碑而工未就乃八月庚戌皇太后勑中使趣其文蚤上且闻天子有诏赐碑名曰克勤敏功锺庆之碑臣珪曰髙氏之兴自烈武王有幽澶之功至王西定蜀北战寒光岭为国捍患亦未尝妄杀惟阴施之及人者深故天发有来右我圣后保翼天子以母临天下则其所以追念王之前劳而褒大之岂与夫两京外家恩泽富贵之儗哉王之子孙维孝维忠蝉聨蔓衍而不可穷今之为世家言者髙氏盛矣铭曰
　　
　　蒙城之髙世则崛起衔训自王奋岂不伟薅蜀燹胡禾黍被野四方既平泽及牛马豹尾神旗以长六军歴临八州有惠在民岂无虎臣为国爪牙嶷嶷维王能世其家王发多祥聿及神保神罔不懐使王寿考诞锺圣孙以母天下思媚周姜京室以化后未胜衣顾王犹在身履至尊终念王爱帝亲母家一门三王子孙祁祁申锡无疆谁言恩腴莫匪外戚人孰望王世载乃绩述宣王碑天子有命万祀犹新用宏兹庆
　　
　　名臣碑传琬琰之集上卷九
　　
　　●钦定四库全书
　　
　　名臣碑传琬琰之集上巻十
　　
　　（宋）杜大珪 编
　　
　　韩献肃公绛忠弼之碑　　李清臣
　　
　　元佑三年三月赠太傅韩献肃公之柩至京师厝于颍昌长社县嘉禾乡先兆之次六月十九日甲午塟灵井村既事将勒石隧道有诏资政殿学士李清臣其撰次献肃公绛事而赐额以为忠弼之碑臣观于书诗昔之贤臣茍有以忠服国事盖弗恤厥家在商有若伊尹暨陟在周有若召公奭暨虎后人思念咏歌于报亦罔不笃惟献肃公嗣世徳有烈在天下或坠厥实昩弗着见载笔之士是忱有责矧孝子孝孙懐大戚今献肃公既中书舎人攽状其事太常考功御史与在廷之臣谥其行右仆射纯仁以志铭昭其幽堂是于忠弼大慰吁诏又以属陋臣惟献肃公昔不以不肖视陋臣是敢重受命推原帝意丕扬公之忠用乆于天下公字子华曽祖讳处均祖讳保枢真定灵寿人考讳亿叅知仁宗朝政事谥忠宪及公与仲季相继大用繇是三世皆赠太师开府仪同三司曽祖追封周国公祖陈国考冀国曽祖妣李氏祖妣郭氏周氏妣蒲氏王氏各封太夫人于夫之国忠宪公始塟陈公于长社遂筑第颍昌以便岁时奉帚荐豆合其属以居公又以德义劝教子孙孝友儒学吏能士大夫皆称韩氏公少以荫补太庙斋郎累迁大理评事试进士唱名第三文章惊动一时以太子中允通判陈州忠宪公忧除召擢太常丞直集贤院同知太常礼院言神主在太室而将祀习仪朝廷不敬自是徙就尚书省迁开封府推官医家子冷清自谓母娠宫中生民间欲以惑众既就狱止羁置蔡州公奏请乃敢大造谖诈宜弃都市仁宗问所以然公复详言其状清遂伏诛改戸部判官南方饥体量安抚江南所寛减财力振捄全活十数事创为五则以均衙前役斥陂湖利夺其锢者予贫民罢信州民运盐趣发运司以时输送宣州守奸贿不法收以付狱州人欢贺使还称旨擢右正言时大臣左右朝政务循故事公入对曰陛下宜用神断他日纳疏言陛下春秋髙愿早建太子仁宗曰卿忠论及此然几事也毋着文墨公懐疏以归焚于室故在仁宗英宗朝虽所亲亦莫知公尝论此者入内都知王守忠判内省事公谓不可假此名罢之道士赵清贶出入宰相家以贿败开封府杖之死于道民间讙言为宰相灭口公请究治宰相与所指者皆谪去未乆稍迁公复固争奏寝弗下公遂屏处自劾上遣使慰劳起之转礼部贠外郎罢谏职纠察在京刑狱同判太常寺兼礼仪事同修起居注试知制诰押班武继隆迁官公封还词头陈其罪出继隆为郓州钤辖乆之求补外迁吏部贠外郎以职知河阳辞迁官不拜数月召判吏部流内铨李仲昌塞六塔河不成濒河诸郡大水出为河北安抚使时宰相佑仲昌莫敢斥其罪公独劾奏仲昌首事败河费国垫民窜废南方遂以龙图阁直学士为河北都转运使亲嫌徙知瀛州从官列奏公宜在朝廷留知谏院自以言数不用不敢污言职辞改知审官院宣祖神御温成后园皆寓奉先寺仁宗将幸奉先或谓因欲临后园公预以所闻諌旦日饬驾使谕公曰朕欲酌神御非诣后园也权同知贡举召拜翰林学士兼羣牧使仁宗遣使祈嗣茅山公当草祝辞因言祈嗣顾祷祠何益夫女御闭于深宫者众宦人养子絶人之世者多非所以顺天地致螽斯之福于上也书奏御仁宗即日出宫人数百且令裁定宦人养子令歴吏部贠外郎右諌议大夫权御史中丞时近臣守真定已去从官聫章请贳其罪公曰法自贵者始更相援救则公道废矣遂并劾之宫人或纳请降度牒紫方袍者公具以闻上亟逐典掌刘氏等公在台论大臣縁私请荐举人不称者罢十数凡朝燕在列无敢有讙哗徙倚不端者张孜母乳悼献太子孜以襁负从宫中其后壮长寖贵领亲军以挂嫌议出为外官至是复召还公奏弹宰相引嫌人典宿卫及数言时政阙失中书故寝不报章未下公自陈论塞骫职事不敢复造台谏官指趣或与公异乃诋公为擅去官守罢知蔡州数月加翰林侍读学士知庆州熟羌宻矩族刼狱囚杀追呼吏据堡不用命公发兵夷宻矩族朝廷惊问举兵状未报闻贼平壮公策决赐诏嘉奨自此熟羌不敢輙叛嘉佑八年正月进端明殿学士知成都府出贷仓谷循瘗医药塟客死士与贫不能瘗禁边州伐木夷界以弭兵争闭絶蚕崖关使夷人贸卖来往亡内觇初张尚书咏给券粜盐米惠贫戸岁乆皆转入富人公废旧券别以券予贫民因奏凡三岁视贫富輙改易券故内侍使蜀给酒场吏主贸卖聴使掊取以资费公奏请加禁约英宗使内侍省严着令每行必申饬焉迁给事中改尚书礼部侍郎以羣牧使召未至加戸部权知开封府视事未几权三司使乃奏均两川职分田差剧易为厚薄罢合同凭由司凡宫费悉关三司中旨横恩一切固执弗下公即奏小人不足徇即有飞语愿核实英宗曰朕在藩邸颇闻有司以国事为人情卿所守固善其毋惮谗京师大雨水天子缮治供帐皆办真拜使作永厚陵裁浮费甚众神宗拜公枢密副使枢密府选用西班升朝官吏挟势重有低昻人莫敢以劳者自直公奏置审官西院厘正选用法付之禁兵岁减汰数或十耗五六而将校营垒犹如故建请并省以实军费兼领制置三司条例司改叅知政事熈宁二年九月夏羌大入庆州境围七寨杀略数千边将髙敏战死榆林以公为陜西宣抚使赐空名宣告即军中赏功诏许除补所部官自受命至陛辞三日而行赐金缯及织文袍纔至边悉分予将吏公初行环庆劳飨蕃汉士伤痍者赐帛裹疮治兵鄜延使偏将种谔出青涧城趋银州界破抚宁开光诸帐屯守娄公欲自髙奴通道河东诏兼河东宣抚使就拜同中书门下平章事昭文馆大学士公遣将出麟府兵径虏中凡九日会娄下又破贼马戸川斩馘数千获绣旗木符领卢印公初至边裂诸路兵置七将间其无备亟出捣之至是深入破敌者十七战皆捷招降数万人居以旷土方筑据夺其要害而庆将失抚御兵有叛亡者时内外多与公异意争归咎宣抚司边事摇矣公一不辨以身任其责罢相知邓州其后既収兵羌人亦巻庐帐驱畜产遁去客食河外饥死者众数年终不能复而使大酋数叩保安军求通使并塞皆空无敌火上于是知公为有功明堂礼成进观文殿学士公乃奏臣尝私誓年六十归奉先臣丘墓今落罪籍乃敢言愿如臣所誓章十上神宗遣使五返敦谕切至除知许州使近田里公乃不敢辞阅岁加大学士徙知大名府且使过阙入朝谕之曰西边之宁卿之力也告辞坐前因奏有司奉行诏令不称旨颇为苛急以疲吏民愿寛期会简节目神宗可之明年复拜同中书门下平章事监修国史既在任请置局中书钩考财用以制出入之节已而与同列弗合时三司使发市易官罪而同列佑之欲弗责方创贾人免行钱孙尚书永议有异而同列欲论永罔上故不实上书人郑侠绞切下狱而执政冯公京尝赒侠同列欲以党侠为重坐公辨帝前谓不得直数罢上为逐市易官稍寛二臣者而他相至欲复留故贾人刘佐任市易公固言不可论上前未决公再拜曰臣言不用辱相位请从此辞上愕曰兹小事何尔耶公奏曰小事弗伸况大事乎上为罢佐遣使持手扎谕公使就位公乃起后数月固称疾乃拜观文殿大学士礼部尚书知许州徙知太原府授建雄军节度使知定州以年七十告老不许复知颍昌府辞以为西太一宫使请纳节上谕以使相领宫使有近比辞不已遂许收建雄军节度拜金紫光禄大夫观文殿大学士为宫使召陪祠南郊还旧节知河南府夏伊洛大涨漂城中拯护垫溺给其食处以官舎讹言惊众者刑黥之募工料材完仓库营垒直平而工作利筑堤障城东南明年水复至与堤平人赖以免颂其功刻于石会行保马法主者促期増数保户迫蹙马价暴贵公为修奏止之如初令裕陵役兴公选才者分责以事凡所应办皆前期为区处陵成而下不扰今上登极恩改镇江军节度封康国公自神宗更定官制以开府仪同三司判大名府北京留守赐觐见公数陈避诏勉行倚以镇抚河北公不得请就道都水使者欲凿渠郭南引大河东趋金堤调工费甚急公上言故道在澶渊而傍府横引河功必不就徒耗财力骇恐魏人使流徙非计也三奏遂罢役后复条列故道便利上之既而公屡请老上遣使劳抚不从公请不已除集禧观使又请凡十余上上知不可夺乃拜司空检校太尉致仕还京师既而许还颍昌敕有司供具入辞赐对给一子扶掖命宰臣宴饯都亭驿公以乆雪上方忧劳辞宴未行感疾太医诊治元佑三年九月三日薨于寝享年七十七两宫临奠数厚赐天子成服苑中辍视朝两日公自少气节嶷然闻其言见其貌皆知其必位将相刚正浑厚而于交亲仁以尽至朝廷事不可屈挠以私据理道论是非不辨正不已推贤引能急于家事以诚待人无所疑而知人常不误司马温公方与执政忤而公言温公代已为枢密副使至于宰相又荐之神宗亦可之曰卿度光来乎朕当亟召力引吴正宪公忠谅可任大事宣抚陜西首荐今左右丞相为判官常举布衣王安国能辞章程頥有经行士大夫出其门多知名天下初进士科擢速公言偶程文占上选未见才实劳最躐众人指期为卿辅殆亡所谓自是始议间年一贡士而杀其恩嘉佑中与陈秀公议茶法官不失常课刑辟岁省数千人又言差役病民最甚宜畀上农及官户单丁女户簿率钱募衙前吏凡不可募者存乡户则上户免服役而游手之民得以应募有业矣英宗未果行至熈宁初申讲前议及温公建言一用差法诏访利害公曰臣初议谓衙前可募其后乃并及他役所募既广遂率钱及下户且多取羡数以今所宜第除羡数免下户钱惠泽周矣因条六事异温公议公皆参取焉公前此于温公疎外中援其贤及议朝廷事自守不夺所见乃如此又建言官制错谬如近臣乃兼判中书门下省细务多关决二府慁大政祖宗方耘锄天下袭唐季未及更宜早论定其后神宗改官制约用六典多如公所陈者将殁尤上书恳恻言天下事所临六州皆生立祠闻讣有巷哭者公抚养孤贫虽旁宗疎属皆仰嫁娶衣食赒门生故吏之不能自存者俸禄无所余娶范鲁公质之曽孙女先公而亡追封韩国夫人子宗师今为朝散大夫女适进士范绅早卒以恩追封仙居县君孙男二人瑜承事郎璧假承事郎有文集八十卷奏议四十五巻内外制宣抚经制録治平会録总二十二巻藏于家呜呼如公斯可谓大臣矣铭曰
　　
　　韩出姬姓同源异谱支裔绵延髙曽北土及陈公丧始南塟许烈考忠宪仁宗作辅美成之宫肖像左庑公于四朝忠孝文武内长臣工外奋师旅为民作防为国除蛊他人之为芬葩绮组公一乃心忠信是与匪家惟邦匪身惟主公于夸强弗偻弗俯公于竒穷弗震弗侮义愆公违义合公处正邪暌乖其犹寒暑卒遂其守以戴尧禹凡公德功辨莫能数刻铭斯碑诒示来古
　　
　　名臣碑传琬琰之集上巻十
　　
　　●钦定四库全书
　　
　　名臣碑传琬琰之集上巻十一
　　
　　（宋）杜大珪编
　　
　　全巻原阙
　　
　　名臣碑传琬琰之集上巻十一
　　
　　●钦定四库全书
　　
　　名臣碑传琬琰之集上巻十二
　　
　　（宋）杜大珪 编
　　
　　吴武安公功绩记　　明庭杰
　　
　　庭杰与显谟冯康国元通大学同舍最久前此元通自东南还蜀庭杰偶相际集盘礴浃旬出圣上亲笔付元通诏吴侯云朕以卿提大军独当一面道路辽逺奏报难尽曲折昨遣范直方至卿祈计议终恐迹疎不能详悉冯康国每在朕前屡陈卿忠义体国卿亦素知康国之为人因其之官遣与卿相见应闗陜事宜规画措置财用匮乏量度节省及讲究屯田以便籴买之类已丁宁康国与卿面议想卿必能体朕至意每有所处可一一开具奏来付吴玠庭杰伏读再四方知圣天子灼见元通吴侯果相知之深也迩者元通扺少城摠茶马吴侯已薨元通邀予相聚累日语及吴侯云亡因出其在宣司日记吴侯功绩甚详令庭杰为之记谨拜手而书曰吴玠字晋卿世居德顺之陇干曾祖谦太子太保祖遂太子太傅父扆少保三世皆以义烈闻侯少沈毅尚气节长于骑射晓兵法读书能通大义未冠以良家子隶泾原军政和中夏人犯边縁鏖战立功补进义副尉权队将讨浙西贼方腊破其众擒酋长一人又破河北贼累功转忠训郎权泾原第十一正将夏人攻怀德军以百余骑突击追北斩首百四十有六转秉义郎擢本路第十二副将建炎三年金人内侵已三载矣春渡河出大庆关洛索残长安鼓行而西跨凤翔汧陇不浃旬降秦州垂头熙河陇右大震熙帅张深遣偏将军刘惟辅摠鋭兵三千御敌金人前军逾巩州惟辅留军熟羊城以精骑千八百人夜逾新店敌恃胜不虞黎明军堕伏中惟辅舞矟刺其帅黑风大王洞胷屠马足下罗索失势遁走深更遣陇右都护张严以兵继进严趋凤翔战五马坡下兵败死之惟辅自凤翔石鼻寨遁归熙州经制司统领刘彦希弃凤翔归曲端端斩以徇端与侯大兵屯北原坚壁不动金人谋趋泾州端拒守麻务镇遣侯以前军御敌侯进据青溪岭逆击大破之转武义郎泾原路兵马都监知怀德军冬以本道兵复华州城破命将士无杀掠民皆安堵转武功大夫忠州刺史剧贼史斌冦兴凤据长安谋不轨侯进兵夜袭其城出战斩其首转右武大夫四年春擢熙河路马步军副总管金人谋取环庆大将罗索以众数万攻麻亭侯逆战于彭店士殊死斗杀伤过当而曲端劾侯违节制降武显大夫论者不直未几复故官改秦凤路马步军副总管知凤翔兼权知永兴军路经畧安抚使司公事进复长安转右武大夫忠州防御使先是侯与曲端起兵泾原招流民溃卒捍御金兵所过人供粮秸道不拾遗猛士如林甲兵蔽野每战必先占高原必胜之地未尝败衂敌稍北退守河东不敢逾河饮马时朝廷遣枢密张和公董帅川陜许以便宜不从中覆枢密移檄诸路将臣与敌大战召端与侯问筹策端云平原易野敌便于冲突而我军未皆习战须敎士十年然后可以大举侯云髙山峻谷我师便于驻队敌虽骁果甲马厚重终不能驰突我据嵯峨之险占关辅之势彼虽强悍不能据我尺寸地宣幕僚佐一以为迂缓一以为怯懦置其言而不用弃其人而弗亲秋九月师次富平都统制会诸将议战侯又曰兵以利动今地势不利将何以战宜徙据高阜制敌马冲突诸将皆谓不然云我师数倍又前临苇泽非铁骑所宜都不听既而敌骤至囊土逾泽以薄吾营王师大溃五路悉陷巴蜀大震侯独整众保散关之东曰和尚原积粟缮兵列栅其上或谓侯宜进屯汉中以守巴蜀候曰敌不破我讵敢轻进吾坚壁重兵下瞰雍甸彼惧吾袭其虚蹑其后保蜀良策也越明年改元绍兴春三月金国皇侄摩哩郎君率锐兵犯原上期必取而后进侯击败之真拜忠州防御使夏五月摩哩及呼纽郎君马五太师耿太师复会列将乌噜贝勒使二将由阶成出大散关先至侯与战三日连胜而没立方攻箭筈关侯遣麾下击退不使与二将合分兵掩袭两皆溃去转明州观察使诰词云朕以经理二陜付之枢臣奉将天威式遏乱畧非有熊罴之士不二心之臣相与戮力尽忠内抚外御则戡定之期未可岁月冀肤功来奏懋赏是宜忠州防御使秦凤路经略安抚使马步军都总管吴玠材气不羣忠勇自奋策足功名之会腾声关陇之间比者擢帅泾原尽护诸将岐下之战尤为隽功获其酋豪丑类折北是用酬其多捷陟以廉军夫雄职美官朕所以待功能之士也益奋尔烈朕无爱焉可特授前件官未几丁母刘氏嘉国夫人忧起复寻兼陜西诸路都统制诰词云孝移于忠者圣人之格言国尔忘家者人臣之彝宪而况分阃外之寄统诸路之师淬励以须枕戈待旦其可以亲丧废乎观察使吴玠比以功伐寖阶显荣却敌有沈果之机驭军适威爱之济战多由率懋赏既行遽深风木之悲方治金革之事矧临敌忌于易将而军制庸于旧情其安厥常无旷尔职茍能扬名于世以显父母则忠孝之道两得矣尔其勉哉可特授陜西诸路都统制金兵自破契丹以来狃于常胜至是与侯战輙北不胜其愤冬十月其元帅四太子会诸道兵及正甲女真数万人造浮梁跨渭水自寳鸡连三十里迭石为城与侯拒战侯指授诸将选劲弓强弩期以必死畨休迭射敌稍却则以竒兵乘险据隘横攻夹击如是三日度其必困且走侯遣麾下伏神坌峪待其归敌果遁走伏发敌溃俘其都将扬阿克贝勒及酋领三百余人甲士八百六十人尸填坑谷者二十余里获铠甲数万计乘夜并兵刼敌大寨四太子全军陷没剿杀殆尽几获四太子拜镇西军节度使御前差中使任充赍诏就赐云兵势无前用兼必胜之将王灵克布允繄敌忾之威眷我虎臣时献戎捷受尽护诸将之任当兼摠两帅之雄控临要冲遏制侵轶永念雍州之域乆罹荐食之菑属敌势之方张励兵锋而益倍阴设竒伏躬率启行俘当户之众酋殄引弓之羣丑威声遐畅凯奏上闻班劳策勲敢后酬庸之典建牙拥节益隆制阃之权肆衍户租仍加真食并颁徽数式示眷懐于戏迪果毅于戎昭盍申威于武备乘战胜之勇气用恢复于故疆伫卒爪牙之功行赐山河之誓勉恭乃事图报异恩可特授镇西军节度使陜西诸路都统制武功县开国子食邑五百户食实封二百户绍兴二年兼宣抚使司都统制节度兴文龙州贼乆窥蜀必欲以竒取之皇弟萨里罕与四太子惩前日之败不敢窥和尚原绍兴三年春裒其兵三十万又尽发诸路签军声言东归太原反自商于出汉阴捣梁洋金州失守侯亟率麾下骑兵倍道疾驰昼夜数百里急调兵利阆径趋金洋先以黄柑数百枚犒贼帅曰大军逺来聊奉止渇今日决战各忠所事萨里罕以杖击地大惊曰吴侯尔来何速耶不敢遽进盘桓累日侯得以其暇治饶风岭寨栅方据要险而敌已麾中军急上遂大战饶风岭上凡六昼夜敌皆败衂萨里罕大怒斩其千户贝勒十数人以死犯关又潜军间道踰蝉溪岭出官军后断侯归路侯按兵乘夜径趋西县或曰蜀危矣侯曰敌扫地而来去国逺斗而死伤大半吾以全军扼其吭蜀可无忧侯遂为清野之谋分屯诸将示以捣虚之势敌便旋中梁山浃月一夕潜遁萨里罕归乃服侯善用兵势不能破则密遣通书百端间诱言金国威德之盛知勇之竒甲兵之强公宜相时而动侯复书云玠谨白金国都统足下逺蒙示书具审雅懐士各有主不容缄嘿彼已之情不通空自猜贰无复平定时也輙摅冩悃愊用答雅贶惟足下谅之夫中外异域君臣异分此天下大义古今常理顺之则治逆之则乱披观传记数千百年以来凡窃名号与夫叛臣贼子称兵犯上率不旋踵夷灭无遗类者以其悖大义反常理神人愤疾天地不容也我太祖皇帝挺生五季遭时昏乱坚守臣节委质柴氏仗顺讨逆功塞宇宙属世宗弃代歴数有归百万之众欢呼拥戴不得已而君之不杀一士不堕一城此与尧舜何异哉深仁厚徳布濩涵养行三百年民至老死不识干戈上下狃习武备不修士器不备盗贼乘之郡县瓦解至今五六年而未定此盖太平日乆持盈守成失其道也而谓金国威徳之盛甲兵之强能至是乎且金国行师战胜得志亦有由也陷城破邑纵士剽掠恣其所取卒徒贪得鼓勇争奋胜则胜矣而杀伤残贼变动和气亦已甚矣以此用士利尽则士不可使以此决战财殚则战不可必足下视今之天下何如遭焚烧者十不存一二耕农失业商贾流亡饿死者相枕藉所谓财利何有哉窃忧足下之士自是不可以使足下之战自是不可以必足下亦可以少休哉乃复聚青徐之壤掖扶斗筲之子俾半拥虚器彼刘豫者尝北面本朝备位台察负上皇拔擢之恩临难畏懦不能以死报国而乘便抵间侥幸非望三尺童子皆知鄙弃而唾骂之其尚何颜面以视听于天地之间望天下归之耶然金国既剪我宗社又挑豫贼以臣反君顾天下大义古今常理金国尽扫除之矣而欲以靖乱不知适所以召乱也主上聪明孝友慈仁恭俭闻于天下始奉使金国不能留暨京师变故适从兵藩阃讴歌攸属嗣位应天实太祖兴王之地天意昭昭可见矣维扬之役大兵奄至仓皇无备中外失色然大驾南下横冲风涛几数千里如行衽席厮役之卒无一不备而金国之士流离沈溺者过半此足以见天之不弃赵氏卒欲安全之也今干象清明星纬顺行隆冬届寒日星温晏阳盛阴剥此中国之福民心日以固士气日以振太平可指日而俟以金国之众自称多材岂无深明天道而不知审择取舎安定天下尚为前之纷纷果何为耶往者契丹与中国约为兄弟骍■〈马毛〉相要天日是誓价使往来络绎于道两朝赤子实便安之而我内邪人之谋忽弃载书坠失大信故上天薄罚降此菑戾然核其祸端穷其乱源鼓作交斗金国与有力焉今闻契丹仇怨金国深入骨髓渤海奚霫从而和之将会召豪英纠集族类借援中朝南北通欢复循旧盟并力合势以逞憾于金国金国之兵暴露战斗淹阅岁时力疲气衰腹背受敌足下能保必胜乎闇机会殒威名隳成功蔓后患资天下万世口舌之士诋薄姗笑金国独何取也玠世为宋臣食赵氏之禄孕子育孙于中原之地倘有二心天地鬼神实诛之乃辱贻说使相时而动足下度玠岂茍得忘耻见利忘义者耶一言之失驷马莫及窃为足下惜之春律方初万彚熈泰逖去坟墓羁游万里之逺军中倥偬颇复乐否更冀加谨眠食养以新春和平之福玠白萨里罕得书大不平日与诸将熟议攻玠朝廷加侯检校少保充利州阶成凤制置使绍兴四年春二月贼复大入萨里罕四太子蓄忿日乆纠合兵数十万转三河之粟鱼贯蚁附决意取蜀自元帅以下皆尽室以来又以刘豫腹心为招抚使召诸路签军列屯寳鸡绵亘数百里进攻铁山凿崖开道于仙人关髙岭上立大栅下瞰侯营循岭东下直攻侯军侯自以万人当其前侯弟总管吴璘由七方关不待会合率轻兵倍道入援其兄四太子闻之与皇弟郎君分领万户酋长拥兵急攻又往攻杀金平野柴对垒札连珠硬砦数十座又来侯营前立炮数十座击我营侯令营中并发神臂弓飞大炮毙敌无数统制官田晟摠兵深入追敌敌又发生兵万余击营左侯分兵力战却之敌不住又添生兵拥洞子云梯直前搭城身侯兵向前用炮打洞子碎用撞竿撞云梯倒敌怒缚虚棚战楼别遣大贝勒拥锐卒万余一发乘城侯令统制官杨政领长枪陌刀手深入刺打隔断敌又遣二贝勒摠正甲金人二万夹攻栅两肋吴璘左右遮护血战杀敌皆引去萨里罕驻马四顾良乆云吾得之矣翌日号令诸军并力只攻侯营兊方一楼子自寅至午危甚姚仲马统领只在楼上酣斗楼已倾侧仲以绢为绳拽使复正敌以火焚楼柱仲以酒壶击灭火敌布神臂弓东岭下侯亦发神臂弓五百只与之对射敌去即遣王万年刘钤辖浚水王武宣赞分紫白旗入敌敌奔溃抵夜侯别遣五将分更刼寨昼夜数十合金人困惫死伤以万计即敛兵宵遁杀死千户万户甲军万余得傍牌衮枪金鼓旗帜数千件左军统制张彦夜刼敌横川砦斩首千级生擒将领二十人侯又遣统制官王俊设伏河池扼贼归路生擒百余人斩首千级得马旗帜无数侯悉兵尾袭直过和尚原去上闻之嘉叹赐以亲札云史谓赵充国沈勇有大畧其用兵以全师保胜为策乃汉中兴良将也朕尝思其人以济大业及见宣抚司奏金人拥大兵而来有呑噬四川之心卿能保关克敌挫彼虎狼之锐而壮朕兴复之威非谋以济勇能若是耶朕之所思今乃见之但恨阻逺不得抚卿背而慰朕心也更在不骄其志益厉军情则所谓济朕莫大之业者非卿而谁已降亲笔除卿宣抚使及继以朕所御战袍器甲等物赐卿想已必达今朝廷见议赏典先飞此数字聊冩朕懐金人乆不得志则还据凤翔授甲屯田为乆留计自是不敢轻动侯以熈河经略司关师古自洮泯领选锋统制李进前军统制王师古后军统制戴越打粮河州袭大潭县掩骨谷镇敌慕洧拔寨去师古由杀马谷攻焦山务焚田家村园子谷深入敌境至石要岭忽遇金敌大兵一战败绩师古旋师大潭内懐惭惧悉还兵宣司只身往降金侯爱此军忠义无一人一骑从师古叛者抚存劳徕捐其家财厚资给之两军既合中外一心失一匹夫于师古得万貔貅于行阵侯由此兵精甚四月徙镇定国除川陜宣抚副使秋七月朝廷録仙人关功进检校少师奉宁保静军节度使五年春侯向天水出竒兵下秦州六年兼营田大使徙镇保平静难军侯与金兵对垒交战踰十年熟其军垒曲折知其部领坚脆常以一当百惟患逺饷劳民屡汰冗员官节浮费岁屯田至十万斛又调戍兵命梁洋守将治褒城废堰广溉民田复业数万朝廷嘉之玺书褒赏七年冬敌废刘豫召诸道兵声言入蜀侯独谓不然策其将去已而果然和议成上以侯功髙赐亲札进开府仪同三司四川宣抚使而侯已病自以赏过功固辞优诏不许九年春三月侯以疾革乞解事天子恻然忧之命成都守胡世将访蜀善医者治其疾又驰国医往视未至而侯以六月已已薨于军享年四十七已亥遗表闻上震悼辍视朝特赠少师九月丙申其弟璘奉丧塟于徳顺军水洛城十一月戊申上念功不已赐钱三十万擢璘龙虎卫四厢都指挥使以慰恤其家侯能抚士卒同其甘苦至军政则斩刈不一贷故人人効死如建炎二年曲端屯麻务镇督战侯遣列校三百七十余人于大谷比较岭迎战矢石未交望风奔溃伏匿山谷四年侯招兵秦凤前三百七十余人出赴招安侯问讯再三捜索非是者五六人斥遣之余三百七十人悉斩于逺亭下去秦州十里士卒股栗自是出战人皆効死至第功赏则断以公论无请托之私性乐善每观史传有可师者必书之坐右日诵七书其用兵本孙吴而能穷其变化虽功髙贵显而居常极俭约至推以予士则略无少吝其殁也家无余赀至无宅以居三子拱右武郎扶撝皆为文官承奉郎以经史自娱庭杰尝试论之曰汉皇甫规张奂皆生长山西应贤良中髙选规以诗易传授门弟子三百余人奂着尚书难疑三十余万言以埀世设教二公尚弃文就武俱任度辽将军破强敌以千万计观规自布衣时以西羌深入上书愿假近边无用坐食之兵五千使规为将上可以除患下可以纳降奂每言大丈夫处世当为国家诛灭强敌嘻此皆前辈豪俊语迩者天子知元通与吴侯相知之深想吴侯诸子必皆稔闻今元通功髙言重若他日会晤吴侯家二朝奉当语之曰山西出将二公家世边人将门出将二公奕世将种大丈夫当用长枪大劔定天下安用从文官学弄笔墨耶元通曰然俊民论议极有补于世当并为我书于吴侯传末云宣抚司荐士明庭杰记
　　
　　名臣碑传琬琰之集上巻十二
　　
　　●钦定四库全书
　　
　　名臣碑传琬琰之集上巻十三
　　
　　（宋）杜大珪 编
　　
　　韩忠武王世忠中兴佐命定国元勲之碑　　赵雄
　　
　　上纉祚之十五年威行德孚丕冐海隅出日罔不畏服罔不愿为臣妾上益励精行健冀大有为闻鼓鼙而思勲臣于昕夕不忘乃二月甲午制曰韩世忠感会风云功冠诸将可特赐谥忠武盖太师韩蕲王之薨之塟至是已二十有六年而褒崇益光遂与汉丞相亮唐汾阳王子仪同谥宸奎内出不由有司中外伟之时王子彦古方居蕲国夫人忧闻诏感泣继血即拜疏谢又拜疏请曰草土臣彦古谨昩死言臣之先臣世忠发身戎行逮事徽宗钦宗皆着显效暨委质太上皇帝自大元帅霸府洪济于中兴始终实备大任仰慿宗社威灵与太上皇帝庙谟神筭摧勍敌如拉朽芟剧盗如刈菅大战数十小战数百丰功盛烈光照古今不幸早弃明时亦既积年陛下悯念勲劳固尝爵以真王锡之美谥独墓道之石无名与文惟陛下哀矜究此光宠岂独诸孤显耀抑先臣有知犹当效结草之忠天子曰呜呼惟乃父世忠自建炎中兴实资佐命式定王国时惟元勲予其可忘乃亲御翰墨大书曰中兴佐命定国元勲之碑翌日朝诸将于凌虚阁特诏彦古戎服入见面赐御书俾冠于碑首顾谓诸将曰世忠有大功于帝室今彦古亦克有志世其家予惟宠嘉之是用锡此丰碑诸卿勉哉诸将感激奋跃益知国家之不负臣下也忠孝之不可以不尽也功名之不可以不力也皆趋下再拜彦古亦再拜泣而出既又诏礼部尚书臣雄曰汝其铭世忠之碑臣雄以谓圣主褒崇元臣兹事体大顾末学弗称且祖讳与王名谥适同寻上书恳辞上遽批出畧曰君前臣名临文不讳不许辞免臣雄于是惶恐奉诏谨拜手稽首上故太师蕲忠武王遗事曰王讳世忠字良臣姓韩氏韩氏本古列国后为秦所并子孙自韩原渡河散居延安以国为姓故王世为延安人曽祖讳则居乡以义侠闻家故饶财赈贫药病多所全活既没有异人指其所塟地曰代代当生公侯后以王贵赠太师楚国公曽祖妣郝氏吴国夫人祖讳广考讳庆皆赠太师秦陈二国公祖妣髙氏妣贺氏冀楚二国夫人楚国生五丈夫子王其季也始娠之夕有光芒出屋间乡邻以为火各具绠缶驰救至则闻王生皆异焉就襁褓輙流瞬瞬则目光如电楚国洊惊而心竒之少长风骨伟岸尚气节能屈西边诸豪里中恶少年皆俛首不敢出气则争为之服役或负责不偿者王輙为偿负者后闻亟持所偿愧谢里俗为之一变有寃抑不以谒郡县而谒诸王咸得其平由是名闻关陜尝过米脂寨姻家会饮日已夕而关闭王怒以臂拉门关键应手而断旦视之其木盖两拱余关吏骇服年未冠以敢勇应募乡州挽强弓一百斤尝乘悍马手舞铁槊奔驰二郎山峭壁间观者胆裂同列无一人敢继者军府校艺独用铁胎弓所向虽金石皆洞贯其骑射絶人类此时崇宁四年也属四方多事王每闻边逓至輙上马或不俟鞍而奋喜与交游痛饮资用通有无或不持一钱相从谒酒肆贳酒期于战获鬻级以偿王出必多获由是同列皆饶给银州之役将从党万以行父母素钟爱不许王固请于陈公曰大丈夫当建功业取公侯岂宜龊龊自守陈公竒其志乃听去军甫至而城闭王直排扉入斩主将掷首陴外三军乘之大克继而夏人以重兵来冦次蒿平岭王与党万悉精锐鏖战贼解去而突骑忽出间道捣我营将士惊愕王独部敢死士殊死斗贼少却王为殿见一骑士甚武挥枪而前王问俘者为谁曰十军监军驸马郎君乌叶也王跃马从之斩其首贼遂大溃由是西边益服王威名经略司图上其事且乞优赏会童贯专制边事疑敢勇皆势家子有所増饰止许补一资众哗不平而王恬不芥蔕当时识者知王器量宏逺矣从刘延庆筑天降山寨敌据有之延庆令王守北门王夜缒城而上斩二级割护城毡以献继逢敌于佛口寨斩首数级始补守阙进义副尉至臧底河又斩三级转进武副尉会妖人方腊起桐庐自号圣公杀掠吏民自浙河东西至于江南毒流盖千余里南方素无兵备诏调西师讨之王部敢勇五十人随王禀以往遇别将王渊于杭之北关堰桥会大潦道不通贼掩至渊惶怖不知所出王造渊说曰今贼据险争利我不以智胜而以力拒可乎渊怒曰何人敢尔王益辨论不少屈渊曰汝虽能言愿闻必胜之说王为调一二且请以所部邀击渊命取军令状以去明日会战贼势张甚王选敢勇二十余人伏堰桥傍须臾伏发贼众大乱王追至渊舟前斩首数级师遂大克渊乃叹服曰真万人敌尽以所随白金器赏焉与渊定交自此始至今杭人呼堰桥为得胜桥云时天下忘战日乆盗起仓卒天子宵旰南顾诏能得渠魁者授两镇节钺王单骑穷追至睦之清溪洞贼根据岩屋为三窟诸将继至莫知所从入王潜行溪谷间问野妇得其洞口即挺身仗戈而前榛棘嵚﨑越险数里捣其巢穴缚伪八大王格杀数人腊遂就擒并俘以出辛兴宗后至领兵截洞口掠王俘以为已功故王不受上赏别帅杨维忠还阙少伸其事但超转承节郎朝廷议复燕山调诸军以行至则皆溃王往见刘延庆抵滹沱河独与苏格等五骑俱逢敌骑二千余从者失色王遣五骑列于髙冈戒勿动值燕山溃卒来会然皆重伤者王即命舣舟河岸约曰敌奔即鼓噪助声势王乃独跃马薄敌回折自如敌疑之分为二队据坡以视王出其不意突刺二执旗者因纵击格等五骑应于后舟中溃卒亦鼓噪如约敌疑我伏发遂大溃追斩甚众是时山东河北盗贼蜂起王从王渊讨捕所在摧锋于大名境中杀水贼几尽又破汤村强盗累竒功转秉义郎以偏将从梁方平经略东事贼杨天王透手滑聚众数千冦尉氏一战擒其渠帅余党悉平临沂贼武胡众数万战于韩王店又平之沂州贼徐进众五万而官军不满五千王止以衙兵五十余薄贼诛馘悉尽又青社贼张先水鼓山贼刘大郎望仙山贼髙托山集路山贼贾进莒贼徐大郎众皆不下万人大者或跨州兼邑王每身先诸将次第擒灭又杀获东海贼张夔等由济南振旅而归于是山东诸盗悉平转武节郎钦宗即位之初王方从梁方平防河浚州金人大军已压浚境方平漫不顾以为他盗王说曰今之来者金兵耳愿公速整行阵为护河计河一失守宗社阽危公可忽乎王忠愤由中词气激烈方平怒俾王以三十骑当敌名曰硬探实欲致王死地王遇敌輙战以实归报方平犹以为红巾贼不设备及敌进迫屯子桥则方平脱身遁矣王师既失主帅数万之众皆溃敌骑大至陷数十重围中意气弥壮挺枪奋跃而前所向披靡敌叹异小却即溃围出殿诸军焚桥而归至京师钦宗闻王勇冠军召对便殿且询方平失律之状王条奏甚悉转武节大夫俄召诸路勤王兵入卫王隶京城四壁为统领属金人许割三镇而还王渊为河北总管辟王为先锋统制有胜捷军统制张师正者战败转徙大名留守宣抚使李纲斩之以徇师正所部本童贯牙兵初贯创胜捷军极诸军之选每禁军一指挥所选止一二人或四三人皆人物魁梧武骑超絶者纔得五千余人后隶师正师正死此军懐反侧遂相约为乱鼓行而东刼掠淄青间影附胁从者四五万号二十万所过亡复噍类山东复扰王以戍将寓大名雅为纲所器重遂檄王以所部五百人讨之至淄河以军分为四队布铁蒺藜窒归路令曰前则有功退则死有怯走者许后队杀以为功于是士皆效死莫敢回顾至夜半纵兵袭贼砦贼既惊扰旦而接战大破之斩其魁李复余悉奔溃王穷追不已贼伏溃卒数千出我不意王不及介胄上马趋之矢石雨下臂指吻鼻中四鎌王怒折笴披弓拔刃径前杀为首者六人贼众又奔追至宿迁其众尚万余谓已逺王不能及方拥所掠子女椎牛纵酒王单骑疾驰夜造其营呼曰大军来矣速束戈巻甲吾能保全汝等以共功名贼自淄河破胆皆跽请命曰愿吾父贷死因进牛炙斗酒王下马饮啖輙尽众莫敢动悉束手降黎明见王所部止此始悔之而业已解甲莫不相顾失色迁左武大夫果州团练使将所降朝京师钦宗再锡对慰奨甚渥赐衣甲枪牌除正任单州团练使就命将所部屯滹沱河真定失守王知滹沱形势巳蹙去之赵赵守盖王渊云渊得王恃以自固敌再入攻赵知王在焉攻益急粟单援絶孤城更数日殆破王一夕潜将三百人捣其营敌大惊乱翌日遁去后有自敌来者始知大酋二都统是日被枪以毙众遂不能支除嘉州防御使将所部还大名总管赵野辟为前军统制光尧寿圣宪天体道性仁诚德经武纬文太上皇帝时以天下兵马大元帅驻济阳王领所部劝进复自济阳次南京敌纵兵逼城人心凶惧王据西王台力战敌稍却翌日再至而酋帅白马三郎以众数万薄城王时所将近千人与贼遇即单骑突之斩酋帅以还部兵乘胜鏖斗敌众遂溃南京围解郡守帅父老迎谒居民炷香夹道多感涕者于是还诣济阳劝进遂扈跸如南京太上即位授光州观察使带御器械王请移跸长安下兵收两河朝议不从始建御营以王为左军统制诏平济州山口贼解大刀李昱等所向剿除升定国军承宣使依前带御器械制曰解赵城之围威镇河朔却朔马之牧效着睢阳皆纪实也车驾幸维扬王以所部扈从甫至贼有张遇者号一窝蜂既破仪真自金山以众来降抵城而不解甲扈从者危惧王单骑造其垒晓以逆顺祸福叱使速降众遂解甲听命李民拥众十万亦既来降比至维扬复狼顾整厉器械诏王渊处置渊以属王王往谕只诛梗议者刘彦驱李民以出缚小校二十九人送渊戮之以民隶王军分其众属大将张俊等事遂定授王京西等路捉杀内外贼盗时敌再犯河雒王率敢死士战于孝义桥所杀已数千人而别将以后军先退敌众乘我王身被镞如棘卒力战以免后至汴诘先退一军皆斩左右趾以徇威令大振自是军不复败矣召还行在授鄜延路副总管加平冦将军承节带御营统制如故未几诏王领所部如山东王闻车驾幸钱塘遂由海道趋行在时建炎三年也未至有裨校段恩者亡至都下诡言王兵溃陷敌物情震骇殿前统制苗传刘正彦素蓄异心闻王陷没无复忌惮遂勒兵反杀签书枢密院事王渊及内侍数十人奉太上居别宫凶焰炽甚神武中军统制官吴湛又阴与同恶王在海上闻变望阙恸哭举酒酹神曰誓与此贼不共戴天舟中士卒亦皆恸哭思奋时礼部侍郎张浚在平江方议讨乱与诸将环坐计未有所出闻王且至更相庆曰韩公之来此事必办王至见浚相与号泣曰何犹豫为即日与浚定复辟之议乃先诸将启行时道路哗言传正彦谋挟乘舆以出中外汹惧王曰贼素知畏我我至彼敢尔耶寻命偏将张世庆捜絶诸路邮置使伪命不行至嘉禾造攻具甚急傅正彦矫制止王且除节钺王不受命会江淮两浙制置使吕颐浩亦来王迎谒于郊颐浩问曰贼计无他虞乎王曰彼怙势慿众胁取铁券自谓不死安有他虞又问可必胜乎王曰以顺讨逆何为不胜頥浩曰知彼知已可以战矣时杨国夫人及二子质传军防守甚严王略无顾念会隆佑太后宣见杨国杨国诣传绐曰太尉作如许事公来矣于太尉何如传乃屈膝拜曰愿奉兄嫂礼谨具鞍马烦夫人好为言是日入见隆佑宣问周悉执杨国手埀泣曰国家艰危至此太尉首来救驾可令速清岩陛杨国奉诏驰出都城遇传弟翊于途告之故翊色动手自捽耳杨国觉翊意非善愈疾驰一日夜会王于嘉禾王见之惊曰汝辈在耶俄而明受诏至王曰吾知有建炎官家安知有明受耶斩其使焚其诏进兵益急传等大惧遣将领张永载谢罪且出御札曰知卿已到秀州逺来不易朕居此极安宁苗传刘正彦本为宗社终始可嘉卿宜知此意徧谕诸将务为恊和以安国家王知胁求诏旨非太上本意谕永载曰天子即复位事乃可缓不然吾今以死决之贼得语知不可解即日复太上明辟王晨夜兼行承宣使张浚遣兵三千助王王顾所部或非素所拊循乃悉收家属诣军及合战临平舣家属舟岸下由是师徒登岸击贼无一不用命者贼将苗翊马柔舌以重兵负山阻河为阵且于中流植木为鹿角以梗行舟岸间涂淖不可驰王乃下马挥戈令军中曰今日当以死报国若面不带数箭者皆斩士殊死斗转至剪刀山下贼以乘神臂弓数千持满而待王瞋目大呼挺刃径前贼辟易矢不及发连战皆大克直造北关门传正彦自授江东制置使副提禁旅数万以遁朝廷虑其遂逸去诏能生擒传正彦者有官人转承宣使无官人授正任观察使其余获逆党赏各有差王入朝行宫拜且泣曰逆贼不道主辱臣死臣愿受命缚此二逆因奏曰逆贼拥精兵数万去瓯闽甚迩万一寖成巢穴愈难扑灭臣请速除之未审圣意欲生致之耶抑函首以献也太上曰能杀之足矣王曰臣誓生致之显戮都市为宗社刷耻不然则臣为欺天殿前虎贲有宋金刚张小眼者号膂力王乞以从欲俾获俘来王时所部纔数千人请止以所部行太上壮之酌巨觥以饯因握手语王曰统制吴湛佐二叛为逆卿知之乎王曰此易与耳时湛已不自安严兵为卫王诣湛与语手折其中指遂擒以出门下兵卫惊扰王按剑叱之无敢动又亲擒湛党王世修同日伏诛王遂行诏除武胜军节度使御前左军都统制王兼程追袭贼方围三衢闻王师来即解去将趋上饶王恐其或滋蔓闽广也径自浦城捷出迎之至渔梁驿与贼遇夜半勒兵距浦城十里贼跨溪据险设伏正彦屯溪北传屯溪南相约为应俄而接战部将李忠信赵竭节恃勇陷阵马彦溥驰救死之王挺枪径前贼望见咋曰此韩将军也乃溃擒传正彦及传弟翊遣所乞二虎贲护俘献行宫斩于建康市师还至蒋山太上遣中贵人赐金合茶药并御书忠勇二字表王旗帜诏曰余杭之难卿首奋忠勇已破凶逆朕之复辟惟卿之功除检校少保武胜昭庆军节度使御前左军都统制杨国自硕人超封国夫人制曰智略之优无愧前史给内中俸以示报焉功臣妻给俸自杨国始改除武胜定国军节度使依前检校少师御前诸军都统制乌珠入冦车驾复幸临安命杜充以尚书右仆射守建康王守镇江兼制海道王方治舟秀之青龙无何充以建康叛降于乌珠乌珠遂自建康取宣城直至广德径趋临安车驾又幸四明王闻之亟以舟师赴难未发乌珠闻王在京口遽勒三十万骑北还王即奏愿留江上剿除使絶南牧之患遂提兵截大江以邀之先降其将铁爪鹰李选太上赐札曰比在会稽吕颐浩献议欲会兵京口邀截归路遽览来奏及图上方畧实契朕懐惟卿忠愤之诚谋虑之审千里之外不谋而同载观规图深所嘉叹今以获敌资财物帛尽与将士并降空名诰札二百道用资激赏乌珠遣使通问王亦遣使臣石皋报之约日会战战数十百合敌终不得渡复使致词愿还所掠假道不听请益以名马又不听敌乃益兵仪真势接建康乌珠军于南达兰军于北王提海舰中流南北接战相持黄天荡四十有八日乌珠窘甚求打话王酬答如响时于佩金凤瓶传酒纵饮示之敌见王整暇色益沮乃祈假道甚哀王曰是不难但迎还两宫复旧疆土归报明主足相全也乌珠语塞又数日求登岸会语王以二人从见之复伸前恳而言不顺王怒且骂引弓将射之亟驰去敌自知力惫粮竭乆或生变而王舟师中流鼓枻飘忽若神凡古渡津口又皆以八面控扼生路垂絶乃一夕潜凿小河三十里自建康城外属之江以通漕渠刑白马剔妇人心乌珠自割其额祭天幸风涛少休窃载而逃王谍知其谋悉舟师督战会风弱帆缓敌得以轻舸渡去土人称为畨人河其后秦桧主和更名新开河云先是王治兵镇江尝曰是间形势无如金山龙王庙者敌必登此观我虚实乃遣偏将苏徳以二百人伏庙中又遣二百人伏岸下约曰闻鼓声岸兵先出庙兵继出数日敌至果有五骑趋入庙庙中之伏喜先鼓而出五骑振策以驰仅得其二有一人红袍白马既坠复跳驰而脱诘二人者云即乌珠也是举也乌珠仅以身免俘获杀伤者不可胜计所遗辎重山积所掠男女获免者不知数又获龙虎大王舟千余艘捷闻太上赐札曰卿比统帅舟师邀击强敌忠勇之节逺近所闻相拒大江殆弥两月杀伤莫计俘获良多所有已立功人早以功状来上当优与推恩又札曰朔马饮江大肆残虐卿感激思奋慷慨自期独提全军往邀归路将士用命水陆齐攻捷音遽闻杀获甚众言念忠劳不忘嘉叹未几除检校少师武成感德军节度使神武左军都统制时剧盗数起闽中荆湖震扰朝廷为出禁旅遣辛金宗讨之师老不能平福帅程迈监司侯悫等力请改命将帅章四十三上太上乃除王福建江西荆湖南北路宣抚副叅政孟庾以行贼范汝为据建安众踰十万至僭造黄红伞等王曰建居闽岭上流使贼沿流而下则七郡皆血肉矣于是选轻锐航海径趋福唐拥众而上福帅迎谒且言贼方锐宜少休以俟元夕王笑曰吾以元夕凯旋见公矣因酌酒以别师次延平剑潭湍险贼焚桥以拒我师王策马先浮以济师遂济士气益倍距建宁百里许贼尽塞途路埋巨木为鹿角散布竹签铁蒺■〈艹梨〉陷马坑凡可以抗拒王师者无不用其至王即命诸军偃旗仆鼓舍正路俾各择便利沿山堑溪披践榛棘遂达郡之凤凰山绕出贼背下瞰城邑如在井底火楼巨石天梯云梯百道齐攻汝为震怖以谓从天而下五日城陷汝为窜身自焚回源洞中又有陆必强叶铁骨陆必先张弓手熊致逺等皆号贼骁将分兵四刼而叶谅者别以一军再冦邵武王悉擒斩之凡杀贼众三万余人生擒魁首张熊等五百余人士人之附贼如施逵谢向陆棠等皆械送行在所乃令军人悉驻城上毋得下植旗于城之三隅令士民自相别农者给牛谷使耕商贾者弛征禁为贼者使民得甘心胁从者贷遣建安之民自以为蒙更生家立生祠共刻其事于石至今奉香火惟谨太上赐札曰省奏范汝为已就灭亡遂释朕南顾之忧其余畸零贼党并叶谅等想已招捉惟务随宜处置勿留后患又札曰卿比执讯获丑安靖一方非特秋毫无犯给耕夫之牛使不失时虽古名将何以加诸朕始闻此喜而不寐是惟威爱兼得体我至仁加惠斯民者也卿之劳苦实永朕懐王遂条奏江西湖南羣冦要须以时平定乘胜扑灭势若破竹诏从之王旋师永嘉若将就休息者已而道括苍上饶径至豫章江滨连营数十里贼不虞王之猝至以为神大惊于是曹成马友李宏等次第来降王悉分配诸军即日移师长沙山东贼白毡笠刘忠有众数万尝与乌珠转战颉颃而南据祁阳之白绵山自黥其额号花面兽山险重复营栅相望凡一年莫敢撄其锋者王始至即欲急击之曰少延岁月湖南生灵无种矣庾不可曰功幸已成而师劳若更趋白绵有如不捷前功尽废王曰兵家利害世忠策之审矣非叅政所知请期半月当驰捷以献庾不能夺王即将所部与贼对垒乃奕棋饮酒按兵不动者累日众莫窥其际一夕独与亲信苏格便服聨小骑直穿贼营警夜者呵问王曰我也盖王已谍知贼中约以我字为号故所向不疑遂周覧营而出喜曰此天赐也即下令明日破贼会食遂命诸军拔栅前行先遣鋭卒二千衔枚夜进伏于白绵山上戒曰贼必空垒来战若疾驰入夺中军望楼驻麾张盖既而贼以三万人拒战兵交自寅至已贼精兵迭出胜负未分俄而所遣鋭卒二千植旗盖于贼之望楼传呼如雷贼回顾惊愕进退无所据遂溃乱王乃传麾令上下夹击将士争奋大破之追斩忠于小舟传首阙下下令敢掠子女者斩湖南遂平战克之日与庾所期如合符契诏除太尉余如故又赐札曰出师今将期岁以尔劳苦繄我忧冲比又李宏壊植刘忠败绩益张吾武震挠凶徒朕甚嘉之且以防秋戒期狄怨是念卿其振旅来归竭尽智力以图大功而后喜可知也王授钺以出扫清三方太上伟其功诏枢宻院以功状颁示内外诸将各务奋励共举中兴以光史册师还建康乃置背嵬亲随军皆勇鸷絶伦者除开府仪同三司节制依旧充淮南东路宣抚使泗州置司明年以建康镇江淮东宣抚使驻镇江是岁乌珠与帅塔布伊尔合三路兵入冦骑兵自泗取扬步兵自楚取髙邮尘覆飞鸟太上赐札曰览卿平楚之奏良用骇叹今敌气正锐又皆小舟轻捷可以横江径渡想卿谋画已定可保无虞更宜率励将士戮力剿除此亦卿前日之所论奏也浙西趋行朝无数舍之逺朕甚忧之卿忠愤忧国朕所素知恊济艰难正在今日切更多算以决万全又札曰朕以逆臣刘豫外挟强虏驱率吾民遣兵东向观其措意必欲图危社稷人神所共嫉覆载所不容卿为国大臣乃心王室忠愤之气想实同之今敌犯真滁已逼江上而建康诸渡旧为敌冲万一透漏存亡所系卿宜戮力一心以赴国家之急先饬守备徐图进取无失事机以堕贼计朕虽不德无以君国子民而祖宗德泽犹在人心所宜深念累世涵养之恩永埀千载忠义之烈兴言及此当体至懐王受诏感泣曰至尊忧勤如此臣子何以生为遂自镇江济师以前军统制解元守髙邮候彼步兵而王亲提骑队往大仪以当淮泗之冦伐木为栅自断归路大会将佐曰金人马步分道并进车驾方在江南有如不胜必为社稷忧诸君奋忠义以报国此其时矣吾平昔恨无死所以拔桥断路示无生还之望遂大飨士俟战士皆感奋气自百倍会朝廷遣魏良臣使敌至维扬王置酒送别杯一再行流星庚牌沓至良臣问故王曰有诏移屯守江乃撤炊爨班师良臣窃自喜疾驰去王度良臣已出境乃上马令军中曰视吾鞭所向于是六军大集北行至大仪勒精兵为五阵设伏二十余处戒闻严鼓之节则次第起击良臣至敌敌果问我师动息悉如所见以对乌珠号知兵闻大军仓卒南还喜甚与群酋厉兵秣马直趋江口至大仪五里所王纵彼骑过吾军之东直北传小麾鼓一鸣伏者四发吾军旗与彼杂出敌军乱我师伍伍迭进步队各持长斧斫马足敌全装陷涂淖弓刀无所施王东西麾劲骑四面蹂之敌大半乞降余皆奔溃追杀数十里乌珠乘千里马以遁积尸如丘垤擒其骁将塔布伊尔女真千户长五百余人获战马五百余匹器械辎重与平山堂齐军势大振乌珠还泗上召良臣诘责其卖已将斩之良臣好词以免解元至髙邮亦遇敌兵设水军夹河而阵我师皆愿效死敌整队迭出一日之间合战十三士力稍罢相拒未决王遣成闵将劲骑往援之闵与元军合复大战俘生女真及千戸长等敌败去俄而王至穷追于淮敌复大战败溃奔走相蹈藉没溺死者不可胜计捷书沓至群臣入贺太上曰世忠忠勇朕知其必能成功赐札曰闻卿独抗大敌剿杀敌人数以万计攘逐过淮全师而还甚慰朕望乌珠举国来冦慿陵边圉非卿智勇冠世忠义徇国岂能冒犯矢石率先士卒以寡胜众俊伟如此朕深念卿躬擐甲胄之劳将士摧锋力战之苦夙宵震恻痛切在躬得卿来报顿释朕懐初敌既倾国内侮朝廷过计有劝太上他幸者于是降旨议散百司物论哗然独宰相赵鼎与王议合曰战而不捷去未晚也至是敌既溃败王自淮上振旅凯旋江左遂安故论者以此举为中兴第一除少保武成感德军节度使淮南东路宣抚使镇江置司王在镇江一日方会诸将置酒敌帅达兰耻前败覆以书币来约战王即席遣伶人张轸王愈之持橘茗为报报书畧曰元帅军事良苦下谕约战敢不疾治行李以奉承指挥也达兰谋屈卒不来未几全军遁去然诸将徘徊顾望无敢渡江者王独请移军穷边经理中原太上赐札曰昨因敌近议者以经理淮甸为言人多惮行卿独慨然请以身任其责朕用嘉之又曰今闻全师渡江威声遐畅卿妻子同行否乍到医药饮食或恐未备有所须一一奏来也改除武宁安化军节度使依前少保充京东淮东路宣抚处置使兼营田大使楚州置司兼节制镇江时楚累经残掠邑屋皆丘墟榛棘王至则抚集流亡通商惠工创新营垒民心安固军气日益振厉于是曩时煨烬瓦砾之场化为雄都会府隠然为国长城矣刘豫间遣兵入冦每为王所攻却生擒伪知镇淮军王拱及食粮军数百献于朝是年敌又犯涟水王迎击杀其将孙统领追至金城时豫之鋭卒尽屯宿迁圣女墩王以轻兵破之转战至徐之驾口军既单弱而敌援兵额哩页索吉舎人踵至遂以背嵬轻骑五百冲之为敌所围王突围拔众以出复乘锐掩击过落马湖五十余里杀伤不可计攻淮扬旦暮且下会诏班师王亟还道遇伪齐师刘猊率金国三路都统太一贝勒凿山水晶相会青州五路都统东平府总管及乌珠举兵自河间与诸道会王结阵向敌遣小校郝彦雄造其军大呼曰锦袍毡笠骢马立阵前者韩相公也众咎王王曰不如是不足以致敌及敌骑至王先以数骑挑之杀其引战者二人诸将乘之大破敌众暴尸三十里捷闻太上赐札曰卿诚存报国义独奋身长驱济淮力战破敌俘获彼军抚辑遗黎眷言忠劳实所嘉叹然王师之出本以吊民上将之威尤宜持重军旅之外毋爽节宣深体至懐副朕倚注特授横海武宁安化军节度使赐扬武翊运功臣依前少保充京东淮南东路宣抚处置使兼营田大使王以承楚单弱正当冦冲冦至无以守乃増大其城身自督役役不劳而城固民恃以无恐家立生祠以报先是移■〈山坙〉阳与敌接境王乃多遣间结山东豪俊俾缓急为应东人及太行羣盗多愿奉约束者金人废刘豫中原军溃盗起王以为机不可失奏乞全师北讨招纳叛亡为恢复计恳请诚切太上赐札曰览卿来奏备见忠义许国之意深用嘉叹今疆埸之事以安静为先变故在彼不必干预当敦信约卿其明逺斥堠谨固封疆以备不虞称朕意焉既而秦桧议和诸帅已屯建康及武昌诏王徙屯京口王上奏极论敌情叵测其将以计缓我师乞独留此军蔽遮江淮太上赐札曰览奏欲依旧留屯淮甸誓与敌人决于一战已悉朕迫于强敌越在海隅毎慨然有恢复中原之志顾以频年事力未振姑郁郁于此自去冬敌人深入卿首剉其锋鼓我六师人百其勇既至彼潜师引遁而卿复率先移屯淮甸进取之计恃此为基朕甚嘉之前日恐老小或有未便委卿相度今得其所奏益见忠诚虽古名将亦何以过使朕竦然兴叹以谓有臣如此祸难不足平也古人有言阃外之事将军制之今既营屯安便控制得宜卿当施置自便勿复拘执至于军饷等事已令三省施行初国朝军政日修敌师屡衂于是阴谋沮挠吾事秦桧还自沙漠力劝太上屈已和戎销兵罢将朝廷遣使交割河南境土敌亦遣使来议而使名不逊时桧主议甚力自大臣宿将万口阿附王独慷慨章上以十数为太上开陈和议不可之状大畧以谓敌情诡诈且陜西诸路出兵产马用武之地岂肯真实交割又曰但恐以还地为名先要山东河北等路军民及北人之归附者出此声势摇动人情我若太加卑屈深虑人心离散士卒凋沮又曰今当主辱臣死之际臣愿效死节激昻士卒率先迎敌期于必战以决成败若其不克陛下委曲听从事亦未晚又曰如王伦蓝公佐交割河南地界别无符合诳赚朝廷虽以王爵处之未为过当欲乞令供具委无反复文状于朝以为后证如臣言虚妄日后事成虚文亦乞重寘典宪其言深切恳到出于忠诚且请单骑赴阙面奏太上率优诏褒答其略曰卿勇冠世独当一面国威既震和议渐谐南北兵民可冀休息究其所自卿力居多卿其保护来使无致疎虞所乞入朝奏事俟有机会当即召卿众方懐疑疆埸事大正倚卿为重未可暂离军中也其后敌果负约如王所言桧甚恐即上疏曰臣闻徳无常师主善为师善无常主恊于克一此伊尹相汤咸有一德之言也臣昨见金国达兰有讲和割地之议故赞陛下取河南故疆既而乌珠戕其叔达兰蓝公佐之归和议已变故劝陛下定吊民伐罪之计又曰如臣言不可行即乞行罢免以明孔圣陈力就列不能者止之义其词反复无据由是天下服王精识而尤桧益深焉乌珠既再陷三京又犯涟水太上赐札曰金人复占据已割之地卿素藴忠义相深愤激凡对境事宜可以结纳招徕等事可极意便宜措置若事体稍重即具奏来王遂率背嵬军由加口破敌直入伪守赵荣以宿州降李世辅以亳州降诏除少师余官悉加恩慰劳敌都统周太师者以大军入冦水陆并进未及渡淮王与敌接战于淮上又败之因取刘泠庄设伏掩击遂至沂水彼溺水不知其数又遣偏将王胜攻下海州取懐仁诸县破千秋胡陵大寨擒彼帅郭太师依前功臣三镇节钺淮东宣抚处置使兼河南北诸路招讨使营田大使封英国公是年敌犯淮西殿帅杨存中合宣抚使张浚之师与战于锺离弗克诏王赴援敌别军数万屯定逺王遣成闵以轻骑击破之转战数日乌珠中克敌弓以走其众大溃遂夺锺离捷闻太上赐札曰闻卿亲率将士与敌接战追逼直至城下敌马一发奔溃过淮卿已复据州卿忠义之气身先士卒亲遏大敌嘉叹何已况卿前后所料敌情一一必中今日善后之策更为深加思虑措置以闻也王因上章极言爵赏之滥乞自今非破敌复境土不畀崇资以塞幸门时和议复成秦桧权力益盛异已者祸如发矢王复危言苦谏以谓中原士民迫不得已沦于颠危其间豪杰莫不延颈以俟吊伐若自此与和日月侵寻人情销弱国势委靡谁复振之太上复赐札嘉奬又乞与北使面议优诏不许寻再上章力陈秦桧误国词意剀切桧由是深怨于王已而尽撤边备召诸大将还阙王及张浚岳飞除枢宻使副王上表乞觧枢务避宠丐闲时论髙之时绍兴十一年也又上表乞骸骨不许除太傅依前三镇节钺充醴泉观使进封福国公赐第都城奉朝请其秋显仁皇后鳯驾来归王朝谒于临平后以北方独闻王名特召至帘前曰此为韩相公耶慰问良乆其后赐饷无虚月明年进封潭国公十三年进封咸安郡王十七年以郊恩改镇南武安宁国之节太上数召王同家人燕于苑中眷礼深笃数赐名马寳劔其它赐予劳问相踵然王老矣二十一年秋王病不能朝乃上表谢事策拜太师问疾之使肩摩毂击于道于是悉召故人列侯勉以忠义大节焚逋券百万亲视含襚曰吾以布衣百战致位公王可以无憾矣以是年八月四日薨于私第之正寝享年六十有三疾方革累诏宣医诊视讣闻太上尽然为辍视朝赠通义郡王赙以内帑金帛各三千疋两锡尚方名騄龙脑香以敛襚服用一品所以慰恤其家甚至遣勑使徐伸护塟事以是年十月庚子大塟于平江府吴县胥台乡灵嵓山之原有诏命中贵■〈拔，车代扌〉祭于家又诏奉常贰卿軷祭于都门外子孙次第进秩娶白氏秦国夫人梁氏杨国夫人茒氏秦国夫人周氏蕲国夫人子男四人长曰彦直尝任户部尚书今为大中大夫延水县开国伯食邑八百戸次曰彦朴奉议郎直显谟阁蚤世次曰彦质朝奉大夫直徽猷阁知黄州次曰彦古起复朝奉大夫充敷文阁待制知平江府兼节制水军今家居终蕲国之制女八人长适故朝散郎通判饶州曹沾次适宣教郎冯用休次适宣教郎知宣州宁国县王万修次适从政郎刘莒次适宣教郎宗正寺主簿胡南逢次适承议郎充集英殿修撰主管佑神观张子仁二人为黄冠孙男十七人曰梴奉议郎太社令曰杕奉议郎直秘阁曰格宣教郎曰枢承务郎曰松通仕郎曰相承事郎曰椿承务郎曰楷承奉郎曰林将仕郎曰森曰休曰楫曰杰曰本曰梓曰樟孙女八人一适将仕郎王大昌余未行今天子干道纪元之四年有诏特追封蕲王又八年乃赐谥始王鼎贵尝戒戏下及其家人曰忠者臣子不可一日忘不惟所当常行抑亦所当常言吾虽名世忠汝曹无得以忠字为讳若讳而不言是忘忠也吾生不取死不飨也至是得谥忠武彦古禀述先教不敢辞君子以为通于孝云呜呼王起西陲布衣仗劔从戎不十数年功名与日月争光何其盛耶为平冦将军为都统制为宣抚使为常置使为营田大使为招讨使为枢宻使所践无非达官要职而能益彰平全闽夷江西剪湖湘殱苗刘摧乌珠鏖大仪拓东海扞扬楚震淮阳所当无非勍冦剧贼而功益俊伟不可及及和议初定北使稍不恭顺王则忿其无礼于吾君诵言诛之且下令所部州无得少屈北使为之沮戢性不喜便佞事关庙社必伛偻玉陛上流涕极言之虽不加文饰而诚意真切理致详尽人主知其出于忠实不以为忤也秦桧用事遣中原人亲属还北中有恋国恩不忍去必械絷以送至谋遣赵荣王力争曰荣不忘本朝以归父母妻子悉遭屠灭相公尚忍遣之无复中原望耶弗听岳飞之狱王不平以问桧桧曰飞子云与张宪书虽不明其事体莫须有王艴然变色曰相公莫须有三字何以服天下于时举朝惮桧权力皆附离为自全计独王于班列一揖之外不复与亲每建大议谠言家人危惧或乘间劝止王曰今明知其误国乃畏祸茍同异时众目岂可于太祖官家殿下吃铁棒耶言虽质而旨深士君子至今传之受人恩则生平不去心签枢王渊识王于微时待遇絶等苗刘之乱渊首遇害王为请地厚塟经纪其家不遗余力初渊轻财嗜义家无宿储或劝以治生渊曰国家官人以爵使禄足代其耕也若切切事锥刀我何爱爵禄不为大贾富商耶王敬服其言故握兵三十年未尝为干没贸迁之私上所锡赉悉分将士将士故乐为之用太上髙其义察其亷特赐江东永丰圩田以给其子孙王复上书租赋愿与编户同为势家倡太上欲成其美从之优诏奬谕虽厚抚将士千金有所不爱至一官一级则靳惜如肌肉尝谓将佐曰为国立功人臣常分吾所以使汝辈功浮于赏者乃所以遗尔子孙也天日昭昭爵禄虚受终必为祸他日为国爪牙尤当戒此旧制战胜第赏必以首级军人贪得至杀平人以希赏王始建议不许以首级计功然诸帅保奏将士武功左右各有队伍惟王所部须实有功乃奏终不以毫髪假人是以淮东一军功最多而崇资者少城楚州与士同力役黄天荡之战杨国在行间亲执桴鼓家楚州织薄为屋将士有临敌怯懦者王遗以巾帼设乐大燕会俾为妇人妆以耻之其人往往感发自奋后多得其死力其制兵器凡今跳涧以习骑洞贯以习射狻猊之鍪连锁之甲斧之有掠阵弓之有克敌皆王遗法太上以其制下兵部及颁降诸将者是也尝中毒矢洞骨则以强弩拔之十指仅全四不能动身被金疮如刻画晚以公王奉朝请尤能以道巻舒絶口不言功名盖自罢政居都城髙卧十年杖屦幅巾放意林泉壶觞间若未尝有权位者而偏裨部曲往往致身通显节钺相望岁时造门类皆谢遣群工列辟想闻风采而不可见则相约于朝班望王眉宇而慰喜焉至于外夷逺人幽闺妇女皆知有所谓韩郡王者岁时輙相从诇王年几安否以为天下重轻云而王终日澹然独好浮图法自号清凉居士故虽权臣孔炽王最为所忌嫉而能雍容始终盖诗所谓明哲保身者属纩之际神爽益清冠佩修然合掌而逝有诏择日临奠桧遣中书吏韩城以危语胁诸孤令必辞诸孤亦縁王遗意不敢屈勤君父上表恳免至再太上黾勉从之其始终恩遇如此臣雄曰自起翦以来山西出将尚矣呼吸雷风动摇山岳战胜攻克卓然以勇略闻者班班不絶于承册书至于达之以智谋本之以忠义如古之所谓名将者山西盖亡几也秦汉而下可以言智谋忠义如古名将者若诸葛亮郭子仪其庻几乎王本山西之豪与起翦相望而其智谋忠义有过前修无不及焉方逆传滔天王闻变恸哭士卒皆哭莫能仰视遂自海道径还吕颐浩方以贼为忧王谓贼既取铁券必无他虑颐浩又虑贼难胜王则深言逆顺之理知其必胜于是颐浩计乃决传卒成擒至如中兴之初倡议西都长安乘建瓴之势东向以图中原朝议不从识者以为深恨及维扬危急六飞南渡诸帅咸欲西趋岳鄂径往长沙王独以谓今已失河北山东惟有淮浙号称富实若又弃之更有何地太上嘉纳江左立国之谋于是乎始定臣雄尝待罪太史氏获覩日歴所纪太上皇帝圣语甚详最后论战论和章数十上皆筭无遗策盖所谓定大事决大疑忠义禀于天资智谋出于人表视山西以勇略称者不可同年语矣是以太上洊赐诏曰虽古名将何以加诸而皇上特以忠武易名盖以王为亮子仪之流惟二圣日月之明知臣莫若君徳音铿鍧天下传诵世忠得此嘉奬其亦可谓死而不朽也耶臣观宣王中兴如采芑江汉之诗所述蛮荆来威王国庻定等事虽以褒大方叔召虎之功然其任贤使能致此巍巍则宣王盛德之形容光明伟杰不可掩也臣愿颇采周雅声为铭诗以彰元勲以歌尧父舜子知人之明以称明指显耀韩氏以昭示于亿万世其词曰
　　
　　昔在宣靖崇极而倾敌人不恭神州尽惊天地重开真人龙翔德业巍巍周宣汉光凡此中兴谁实佐命繄时元勲王国以定元勲谓何维师蕲王王奋山西起翦之乡铁胎之弓悍马长槊方在童年气震山岳逮事徽皇至于钦宗天下兵动外阻内讧王先戎行是磔是剪浙西山东绩用丕显霸府肇新来乘风云扫清南都大驾时巡淮海之间剧盗猬起解甲束戈如父诏子帝幸余杭王征徐方逆臣乘虚反易天常贼虐枢臣都城喋血凶焰孔炽震惊宸阙王在海上闻变号呼凡尔众士今当麋躯吾与羣凶不共戴天山川鬼神实临此言舟师鼓行雷动电击挠彼凶徒裂胆裭魄天位反正干清坤夷生擒渠魁枭首大逵有狡汝为盗据富沙流毒全闽血人于牙大江之西重湖之南蜂屯蚁结虎猛狼贪三方百城地数千里夺攘矫虔声势相倚当宁谋帅宜莫如王授以斧钺往摏其吭覆其穴巢锄其根萌阅岁未周三方悉平奔旗奔师捷书相望贷遣胁从旌别善良尔商尔财我弛尔征尔农尔田我资尔耕仁义之兵吊伐是尚帝有恩言卿古名将朔马饮江充叛以降金陵不支洊窥上邦王整虎旅邀截归路维敌虽强望风震怖海舰如云江之中流北剉援兵南衂归舟水战陆攻摧枯拉脆杀伤莫数俘获万计酋帅小黠仅脱其身敌势寖销皇威益信敌犹不悛纔数年期倾国南侵步骑分驰厥党成林尘暗穹苍九重制诏罪已如汤王曰吁嗟君父旰食臣何生为矢死报国部分将佐直趋淮壖亲窒归途示无生还妙筭既定竒计先施声言守江已驻大仪众寡虽殊我整彼乱铁骑纷呶马足俱断四面鏖击若降若屠积骸为丘洒血成渠折馘献俘千里相踵骁将数百岂计辎重偏裨在楚亦以捷闻王来穷追敌师大奔振旅凯歌天子曰都世忠忠勇敌不足诛江左人心恃此宁谧中兴以来武功第一淮阳锺离莫非俊伟生平战多竹帛莫纪王屯极边志清中原和议既谐弛强铄坚王之论和忠愤激烈利害皎然黑白区别圣主俞之权臣雠之明哲令终天实休之孰不为将孰不建功动摇丘山呼吸雷风惟王天资与勇将异达以智谋本以忠义大疑大事决于片词较彼起翦王其过之王起寒素饭糗衣纻出际盛时蛟龙云雨解衣推食言听计行任用不疑天子之明三镇节旄三事典策报功惟优天子之德惟圣天子使臣以礼哀荣死生福禄终始重华神武志大有为眷言勲劳恨不同时真王启封贵穷人爵忠武之谥如葛如郭八言衮褒更瞻云章谁克有勲上不汝忘丰碑嵓嵓亿载有耀凡百臣子其思忠孝
　　
　　名臣碑传琬琰之集上巻十三
　　
　　●钦定四库全书
　　
　　名臣碑传琬琰之集上巻十四
　　
　　（宋）杜大珪 编
　　
　　吴武顺王璘安民保蜀定功同徳之碑　　王曮
　　
　　干道八年春侍卫典歩军臣吴挺一日奏事殿上泣且言曰臣之先臣璘奋身边部自太上光尧皇帝朝都车之事率先请行肆我陛下即位一心事君匪躬宣力积劳西南洊被褒厚而臣无似不能显大先臣逺业乃墓碑至今无辞以勒后世将泯而无闻惟陛下矜念假宠于吴氏而锡之无穷天子曰呜呼惟汝父璘勤劳王家积四十年英风义声燀耀显明九命二伯淑旗绥章髙其名器崇其物采矣尔挺其以是勒于阡君锡之名曰安民保蜀定功同徳之碑挺拜稽首悲感若无所容异日诏翰墨之臣王曮曰尔其为之铭曮承诏辞不获命乃论次而书之谨按故太师奉国军节度使新安郡王追封信王谥武顺吴璘字唐卿徳顺陇千人也曽大父谦追封魏国公大父遂追封楚国公考扆追封鲁国公皆累赠太师曽祖母李氏祖妣齐氏妣刘氏封魏楚鲁三国夫人王在娠甫七月而生意象异常儿鲁国公竒之曰是必大吾门少长负气节善骑射年十八以良家子从泾原军战西边宣和三年从统制杨可世入燕道河北宿逆旅梦妇人告曰妾家被刼于路露胔水濵幸相公哀之移封髙原寤以语其徒视之信然因感而葬之战歙蒲口行而饥甚老人有饷食者王食已视之则不见闻者异之靖康初力战破夏人补官既而败金人于下邽战三原斩千户乌哩页从兄武安公玠复华州破贼史斌咸以有功迁秩充永兴军路书冩机宜文字移辟秦凤路兼统领五军军马名贼号王札手者胁溃卒冦暴鄠杜间连破官军执永兴假守张公辅妄立名字势张甚武安公檄王讨之王先以书系箭上徧射贼中曰明日破贼立旗为表先降旗下者除其罪贼卒得之心动时王所部不满千人贼几万众骑数千夜半进师遟明相遇贼将战阵动奔降旗下者果无数乘势搏之贼据髙阜王遣骁将敛旗鼓轻兵斮其后贼遂大溃斩王札手以报俘其党千人迁武翼郎阁门宣赞舍人时金人乘富平之胜尽陷陜右蜀甚危武安公与王招散亡数千人保散关之东曰和尚原练兵积粟以扼敌冲绍兴元年我孤军栖于原上朝廷音问隔絶兵单食匮将士家往往陷敌人无固志有谋刼王兄弟北去者幕府陈逺猷夜入告武安公与王遽召诸将励以忠义歃血而誓诸将感泣御敌益力遂败敌将摩哩于原下摩哩遣二将乌噜扎哈自阶成出散关又趋和尚原没立身自犯箭筈关期将夹攻必破我王击退二将生获首领温普斩千户布察呼乌噜扎哈再合兵直抵原下王奋击之斩其将乌噜敌败走乘势进击二将皆遁摩哩亦败竟不得相合时武安公以弱卒抗坚敌军政尚严卒伍逃散往往有全队诛之者王则厚抚摩之如家人亲爱以辅成武安公之志故士卒不敢犯武安公之法而乐王之恩战无不克丁鲁国夫人忧乞终丧不许以破乌噜等功超迁武徳大夫康州团练使赐带擢秦鳯路兵马都钤辖统制和尚原军马敌愤其连败也乌珠合诸道兵十余万期必取原而后入蜀自宝鸡而南列栅三十里武安公严兵待之王率师拒战数日率以劲弓强弩扼其冲以竒兵邀其傍间絶其粮道彼不得休伺夜敌将饭然火营中复选精兵更射其火处彼不得食迭石城以自保复瞰其城射之彼度必败遂以死决乌珠亲拥战王亦身督将士敌分为三十余阵以拒我迭以次出战王独当其冲随輙破之敌虽困而犹整至神岔道狭伏发遂大乱王手杀数十百人俘万户英格贝勒及首领三百余人甲士八百六十人乌珠身中流矢二获铠仗万计再以竒功除康州团练使升权秦凤路马歩军副緫管时陇州移治方山原二年敌围之且陷败之于百查岭力战解围五战皆捷迁官二等权知凤翔府兼安抚事三年金必欲以竒取蜀乃捣金洋战饶风犯汉中王时驻兵和尚原敌惧掎其后也乃阳以兵趣蜀而反自襃谷入凤州犯保安程甘合凤翔诸路军欲道和尚原下王先以兵迎击保安程军复身督诸军拒凤翔军于百家村以正兵合以竒兵捣其腹心皆败而走迁荣州防御使升权副都緫管知秦州节制阶文时买马路久未通王首开之贸以茶彩抚以恩信招致小部族首领四十二国马通行至今赖焉武安公与王度敌既屡败不得志必大举以与我力争乃预设垒仙人关旁曰杀金平四年春二月乌珠萨里罕等果极其兵力十余万众正告由仙人关进取蜀列栅三十里弥亘不断王前在武阶以书抵武安公以杀金平之地去原上逺前阵散漫谓须第二阵作隘牢其限隔期必死战则可取胜至是王驰驲会原上金人已与我对垒武安公如王策益治第二隘多列炮积石如山王乃令诸将曰金人倾国而来吾軰报国正其时也因慷慨以刀画地申令曰死则此死敢退者斩诸将股栗遂与敌战分为东西以搏我东则四太子等西则韩将军等军也敌极其狡猂东西相望遥相犄角以持久必死困我王左右援翼唯急是应迨暮敌杀伤强半而气犹锐我军苦战久遂敛第二隘以致敌时军中颇有异议欲别择形胜守者王奋曰方交而退是不战而却也且吾度此敌走不久矣请扵武安公夜布火鼓易旗帜迨晓军阵精采一变乐声震山谷于是人自励有死志洎敌再搏我第二隘财人被两铠铁勾相连鱼贯而上攻具变化若神王督士死战且射其两腋随殪随上几百余战而敌攻垒兵殆尽遂走入壁阳为备战而宵遁前后斩首俘获不可胜计敌自是不复窥蜀矣第功迁定国军承宣使升熈河兰廓路经略安抚使知熈州统制关外军马仍节制阶文五年春围秦州下之六年创军名行营右护军为行营右护军统制军马七年升陜西诸路都统制九年春改行营右护军都统制节制阶岷文龙州金人巳废刘豫归我河南地幕府拟表称贺王读之愀然曰在朝廷休兵息民诚天下庆璘等叨窃不能宣国威灵亦可愧矣何贺之有但当待罪称谢则可幕府谢不及秋七月除秦凤路经略安抚使马歩军都緫管知秦州是年武安公薨除龙神卫四厢都指挥使朝廷遣签书枢密院事楼照出使陜西会诸将议移诸军分屯陜右王不可曰敌反复难信惧有他变今我移军陜右蜀口空虚敌若自南山捣蜀要我陜右军则我不战自屈矣当且依山为屯控敌要害遟敌情见力疲渐可进据遂但以牙校三队赴秦州且饬阶州等山寨以备之十年乌珠杀达兰金人再冦河南复以王为行营右护军都统制同节制陜西诸路军马其夏萨里罕果直趋凤翔入石壁寨以要我陜右军陜右皆陷而王独全师驻蜀口扼敌川陜宣抚使胡公世将仓卒召诸将计事皆曰敌掩我无备而我分屯之师未集宜退守青野原少避其锋王后至惊曰谁为此者可斩也敌人所以轻犯我者闻先兄之薨且谓我无备今若少退堕其计中矣璘请以身任责胡壮之遂与公檄彼责其弃信轻举率师即日出鳯翔分遣诸将姚仲等败扎哈于石壁李永琪向起等破呼雅克张太师于扶风敌余兵保扶风城又攻破之连战皆捷扎哈仅以身免驻大军大虫岭阵次有法歩骑相叅气象雄壮萨里罕自上西平原觇曰善战者立于不败之地此安可角于是萨里罕舍蜀口而北向矣秋九月制授镇西军节度使充侍卫亲军歩军都虞候十一年朝廷出师渡淮宣抚司亦被旨乘机进讨乃以攻取之事属王王受命出秦陇往别宣抚使胡公胡问方略安出王曰璘当以三阵破敌人皆莫测所谓盖王袭敌之策已素定而诸军莫有知者攻秦州州将武谊以众降时金人统军和珍希卜蘓合军五万营丁刘圏和珍善战希卜蘓善谋二人皆敌之老于兵者且据险自固前临峻岭后控腊家城必谓我军不敢轻犯王揣知其情因直告曰明日请战敌闻之笑是夜王率诸军衔枚渉渭令曰近敌营方得举火未至里所万炬齐发出敌不意敌震骇仓卒备战我军巳成列有闻敌酋以马挝敲镫曰吾事败矣王犹策希卜蘓有谋必谓我趣战欲速不肯径出和珍恃其勇宜可挑取乃遣轻兵尝之和珍果勒兵与我军鏖击数十更休迭战适及我三阵战急大将有请曰敌居髙临下我战地不利宜少就平旷以致其师可胜王叱曰如此则我走而敌乘我矣敌今溃毋自怯王轻裘驻马阵前麾军殊死战三阵而敌力果惫卒如王言时陜右久隔王化王一战而声振关中三秦父老企望官军不日东下往往擒敌溃兵缚致之王亦经略且将大举进围腊家城将破陜右州郡亦以次纳书降而讲和之诏下遂班师胡闻王之捷喜曰真能践言矣十二年上赐褒诏召王赴在所拜检校少师改充阶成岷凤经略使还镇十四年始析利州路为东西改利州西路安抚使以阶成岷凤兴文龙七州隶焉十七年移节奉国军改行营右护军为御前诸军都统制依旧安抚使知兴州时和议方坚王独严备日为敌至之虞当是时西路兵为天下最二十一年太上皇帝亲御宸翰赐王以守边安静加拜太尉二十六年拜开府仪同三司升领御前诸军都统制职事判兴州二十九年册拜少保王策敌将叛整备益严三十一年敌果败盟就拜四川宣抚使秋九月敌主亮渡淮巨酋噶珠号西元帅以兵扼散关逰骑犯黄牛堡羽檄交至王方病在告适拜宣抚使即肩舆就道止以牙校自随驻青野原既而游骑退王曰敌自守之兵不足虑也益调内郡兵分道而进面授诸将方略所至皆捷克秦州擒伪守萧济及其属来王即呼前置食宣上徳意谕无忧死皆感泣列城未下者闻之争欲归附破陇州复洮州兰州获伪兰州守安逺大将军温都乌页及州戍将明威将军完颜宗臣等八人加拜陜西河东路招讨使王之子挺与敌连战治平寨破其众万余人馘千户二十一月敌主亮被戕十二月明堂礼成进封成国公三十二年春复取散关及和尚原赐敕书褒谕册拜少傅王遣都统制姚仲与挺率东西两路之军攻徳顺金人左都监自熈河以兵由张义堡驻摧沙会平凉之师来援挺率兵战于瓦亭大破之敌畏我军号曰天兵别将复原州环州三月诸将攻徳顺久未下王知士有惰志且敌将尽发西兵内外合以拒我即单骑自秦州昼夜疾驰视师身拥数十骑驰逹四城传呼南北之人服王威名思识颜面以快先覩一闻相公之来士气自倍登埤咨嗟不忍发一矢城中敌已不战而气索矣于是按行营垒别栅要害且治夹河战地以预处我师于便而致敌于不便虽随军负贩奴隶莫不区别有地暨战先以数百骑尝敌敌一鸣鼓锐士跃出驰突我军遂空壁与我合我军得先治战地骑士无不一当十凡回旋曲折相搏于髙下之间者以百数王初若无所指顾逮苦战久忽传呼某将战不力其人即殊死闘时降帅有觇者曰自吾从敌百战未尝见如此吴公可谓神矣翌日我再出兵敌坚壁不战既又天大风雨雪敌幸休止而力实巳穷是夕遂遁去复徳顺军市不易肆王入城父老迎拜拥马首几不能行时朝廷遣兵部尚书虞公允文宣谕川陜赍诏劳王且议军事夏五月遣兵攻破熈州获伪都緫管刘嗣初副统石列继破巩州王之复三路也惟巩最坚守王遣挺率诸将破之斩万户一获两千户六月皇帝受内禅赐亲札曰昔在旧邸每共定省侧闻太上皇帝圣训谓今日元勋旧徳同国休戚无如卿者且曰偏师之出曽不淹时三路土疆悉归版籍朕闻此事欣赞慕用葢非一日王捧诏感泪曰臣无横草功已蒙太上皇帝不凡之遇今皇帝所以待臣者益宠臣何敢爱死复遣中使赐御府细铠弓矢秋八月除兼陜西河东路宣抚招讨使王策敌必再争徳顺乃亟驰赴城下徳顺之东曰东山北曰北岭东山小而可守下瞰城中北岭形势延接实控扼之地王至则连营北岭掘重壕筑垒开战道益为不可犯之计以待敌且指视诸将以敌他日所营巳而敌果大至合元颜实哷等兵十余万正营王所指之地有酋先自变量千骑轻出视东山去巢穴稍逺击之狼狈趋营既乃大开壁出师苦战自旦及晡敌败先退入壁自是遂坚守不动悍酋和和万戸复领精兵自凤翔来援初我一军当北岭下傅城下寨敌骑可以驰突王至是下令夜移入城将士不知所谓颇有口语既旦敌果合兵大出直至其处已无所得则数万骑讙噪城下意甚自得王命偃旗卧鼓士无敢哗诸将请战不应迨日昃敌气已惰令诸军忽鸣鼓若将趣其营敌大骇复亟走壁遣诸将追袭败之当时非王徙城下之营则敌几得志时敌既坚守不轻出挺请以轻兵挑敌战而以竒兵捣其虚王采其言令列阵城下调敌敌闭营王则就以其阵移上东山筑堡以守时雨雪天大寒地冻不可入则烧土而掘之连夜堡成甫筑毕而敌兵大至极力争之杀伤几半而不可得诸将益叹王之多筭不可及也敌自是失三路形胜粮运迂险虽噶珠亲提河南陜右兵而连败亡失益众尺寸不能进我斩馘筑为京观者弥望而又东山横其冲北岭窣其后三路粮食皆我有我出兵要敌粮道敌遂艰食失东山堡时猾酋有终夕怅恨者王策敌虽众无能为矣冬十月调王彦诸军将益出兵至秦州因会宣谕使虞公虞公抗章以王之勋劳绩效闻上赐亲札曰览虞允文奏知卿智勇兼济力抗强敌卿厯世忠劳国家是赖王降拜曰臣何足以当此敌既技穷度不可与我争则濳军水洛开道陇山以示我出竒实亦自便归计王乃部置诸将分屯要害且益出蜀口之师分徳顺兵整阵内外相合以蹙敌时敌中亦相惊曰东南天兵至矣十一月上遣带御器械梁珂赐御札并玉带十二月合门宣赞舍人郭升赐宸翰并宣旨问疾隆兴元年拜少师有旨恩礼视枢密使利州防御使李邦杰来劳就以告赐继有诏退师矣是时议者遥度形势以谓兵久在外虽得三路恐去川口逺声援辽絶共以其语言之执政执政力言于上乞下诏旋军捍蜀诏至王即驰檄诸军谕以朝廷欲重根本之意俾择利而退继上表待罪曰蜀门虽固三路难保归师死战不无损伤闻者惜之未几上复诏出兵与张丞相浚淮上之师相掎角赐王亲札曰前日徳顺回师道逺不知卿筹划朝廷过虑致失机会以此知退师本非上意也初得是旨幕府请覆奏曰茍利社稷専之可也此举所系甚重兵不可遽退王愀然曰璘岂不知此且三路士马所出粮食所聚吾旧兵已老非假三路兵未易与敌角今新附之众几十余万仰给三路圭勺不取外府而西民乐输此诚恢复之基也议者忧敌捣蜀口之虗璘百战从军岂不知敌情且敌持重必顾虑而后进方和尚原时我内外至危急敌以璘兄弟扼其后终不敢轻向蜀况今逆亮死敌内讧未久合喜尽西兵顿徳顺城下犹不能抗我岂暇他谋但主上即位之初璘握重兵在逺朝廷俾以诏书从事璘敢违诏耶幕府语塞隆兴二年冬十月敌人犯天水侵岷州王病未愈径趋成州分麾下击之敌小郄列营茅城谷王力疾亲提兵至祁山敌闻之退师三十里据黄家街深沟髙垒以守王曰敌深渉吾地而乃坚壁自固且黄家街背巩州去巢穴近敌必遁未几果使来告曰我国中已与大朝讲和矣继被诏命即抗章请朝干道元年上以亲札报可即以族行未半道奏疏乞解宣抚使优诏不允乞致仕复不许四月到阙上遣中使郑邦美劳问赐赉加等即召对便殿上慰谕隆渥面得旨许朝徳寿宫太上见王慨念畴昔谕王曰朕与卿老君臣也自今可数入见王顿首谢两宫存劳之使相踵御府异馔赐无虚日初隆兴元年许立家庙祭五室及是就颁祭器有旨许皇子复谒示异礼也观者叹息以为前此未有五月册拜太傅进封新安郡王三上章恳辞遣中使诏谕不允后数日制诏仍领宣抚使改判兴元府诸子侍王入见皆蒙异数恩礼赫奕宠絶一时六月诏还镇两宫燕饯礼均家人王入辞徳寿宫奏曰臣年近七十衰病日侵违离阙庭且万里恐不复再瞻天日因泣下太上亦为埀涕亲解所佩刀赐王曰异时思朕视此可矣王之行也两宫别赐珍器玉带甚宠秋八月至汉中时息兵巳踰年王専留意民事问民所疾苦汉中先是夏秋籴以供军储吏多取于民而啬出以规赢民甚病之褒城诸县各有古堰分水溉田岁料民田以多寡赋竹木増修吏沿为奸又光道渠久废水不下溉利废而赋仍在王以次厘革籴则使民自槩督诸军复渠宣淤筑坏开田数千顷民甚利之惩奸吏核健讼以防其病民外台以治状闻上降诏嘉奬踰年改镇武兴三年夏复移汉中开府未几得疾遂请老先旬日有大星殒以五月十七日薨于位春秋六十有六军民号哭失声至于罢市请老之奏闻以太师致仕遗表上封信王上震悼辍视朝二日赙银两绢匹各千钱五百万太上赐银千两王之未病也呼其幕客曰为我草遗表客曰郡王安宁如此何遽出不祥语王曰死生之机黙存吾胸中人安得知君第为之止直书其事且曰愿陛下无弃四州无轻出兵又先数日封遗事付其家令毋启之薨之数日启封则家庙等数事语不及他呜呼可谓死不忘君孝于其亲者矣王雄姿正志刚毅静深喜大节略苛细不严于刑而人自畏之读史传晓大义幕府文书轻重之间亦时自窜定其爱君忧国之诚得之于天虽造次不能忘也其在阙下诸子有授美官者王曰上以我故加汝等以官我日念无功可报上汝若不廉勤以自效吾虽死地下亦不汝佑故其在官皆兢畏自力其治军如其治家而恩威兼之爱将犯法泣涕而斩之厚抚其孤不敢以私狥法士卒有过必再三语之不戒而后罚改过则释然无芥蔕心待僚佐以寛不忍言人过往往为覆护之而亦潜分优劣士之耿介虽干犯其意久而敬之便辟侧媚中心薄其为人知人之明尤为当世所重四川制置使王刚中尝谈刘锜之美王曰信叔有雅量而无英槩今天下雷同誉之恐不能当逆亮璘窃忧之刚中未领其语既而锜果以忧愤卒刚中始叹服选诸将多以功或告以荐才者王曰兵官非尝试难知其才今以小善进之则侥幸者将得志而边人宿将之心怠矣以故其用王彦姚仲李师颜向起皆以功显为时名将平居军旅之外家事一不问舍俸入不营一钱镇武兴二十年民安之如一日暨至汉中凡前政与民搉易争利者悉除去蠲逋欠无虑百万缗尝自着兵法二篇上篇兵要下篇阵圗大略以谓虏有四长我有四短当反我之短制彼之长敌之四长曰骑兵曰坚忍曰甲重曰弓矢力集畨汉所长兼收而并用之制其骑则有分阵分队之法制其坚忍则有更休迭战之法制其甲曰劲兵强弩制其弓矢曰以逺克近以强胜弱其说甚备其法循环用之可至于无穷阵有圗无书王毎出师指麾诸将风采凛然不敢仰视士宁死敌无敢犯令故用兵未尝败尤长于持胜方金人之归河南议移屯陜右王独乞留兵不出且益修阶州等山寨其后息兵二十余年未尝一日弛兵备徳顺班师首筑皂郊等堡多掘地网祁山之战赖焉娶王氏封吴国夫人先八年卒男十二人曰援曰掖曰扩曰揔曰挺曰拭曰拯曰掞曰抦曰扬曰揆曰撙孙男九人暕旰暐■〈日义〉晦其五尚幼子孙凡二十余人持麾典兵出入禁闼克绍前修是以似之近者言盛者鲜俪也臣既书其事輙申之言曰蜀之为国岩僻而固有天下者所必争也汉髙祖起南郑举兵而东收三秦如破竹不数年间遂成帝业而以蜀汉之地为关辅心腹不以封建葢其敛迹垂翅有以窥天下之变间中州之有事因河渭之上流裹粮巻甲起而乘之足以得志兹太上皇帝选将励兵之夙心而皇上宅中圗大之本指也故王之在蜀上实诏之曰异时扫清中原勒功帝籍以埀光亿世又诏之曰宜即提锐旅直出汉中吊秦晋之遗民抚唐虞之都会又诏之曰关陇之事一以付卿三路士多材勇不患无人惟卿驾驭激使之耳呜呼圣天子以保蜀之事属于王其注意如此王能任之是以蜀安之后定秦定陇洮兰熈巩十有六州束手来归委命下吏敌失形胜势恧技穷詟我威灵乡风慕义于是退师通好之令行矣一日皇上拥干休正坤仪指咸阳而会龙首作上都而观万国则王之余勇遗烈凛凛生气尚可想而知也然则保蜀之功其可既乎吾天子其知之矣谨为之铭曰
　　
　　井络坤隅时惟蜀都蚕丛鱼鳬开国有初岷峨为望犍■〈牜羊〉为障峻塍巨防天下孰尚重险积货是猍臬鲵有伟将臣于时保之将臣伊谁惟武顺王喋血转战莫我敢当因山据原和尚是名昼斮其栅夜披其营束马缒车攀天蹈空原不可得蜀不可攻敌以愤来合兵作威扼冲发覆倐其纷披敌以竒来指陵趣谷择利鼓儳捣其心腹其来以正椎锋直进束隘设险以死申令来以多方有东西军左顾右跽察其嚬呻烈烈惟王洪棱无前如飞如翰如冲如援奋其虎貔厉其熊罴敌曰罢矣蜀不可窥蜀不可窥厥惟安哉一夫当关万夫莫开婪婪大酋去不复留三阵定谋一言必酬乃窥咸秦于山于川乃归三路我陵我泉有所失平将顺指令挈戸率舆争还国经皇帝曰嗟岩岩蜀土六十二州以固吾圉同徳之碑保蜀为正民其以安功其以定倬彼云章尚福吴氏申锡恩腴昌大而炽翼子肥家孝能扬名千载而下于昭厥声
　　
　　名臣碑传琬琰之集上巻十四
　　
　　●钦定四库全书
　　
　　名臣碑传琬琰之集上巻十五
　　
　　（宋）杜大珪 编
　　
　　吕文穆公蒙正神道碑　　富弼
　　
　　东平吕公相我太宗真宗埀二十年咸平六年夏以疾罢归第大中祥符四年四月十九日遂不起年六十六五年十月二十七日葬于河南府洛阳县金石乡奉先里后五十七年其子居简始议琢碑于墓次请文于里人富某某义不得辞輙用纂其世次徳业之实以告诸神曰吕氏其先出于炎帝姜姓虞夏之际始封于吕其后遂以所封为氏周初太公望以功国于齐穆王时有吕侯为周司冦王命作吕刑以训至西汉其裔孙有居东平者即吕侯之后也本大支茂厯世有人以文武勋徳显名于当时者伟然相望唐末徙籍太原国初迁居洛今遂为洛阳人也公讳蒙正字圣功太宗太平兴国三年春首拔进士第初命将作监丞通判升州四年代还会帝征太原刘氏朝于行在道受著作郎直史馆旋加右拾遗服银绯五年转左补阙知制诰服金紫八年迁都官郎中召入翰林充学士是冬擢为左諌议大夫参知政事俄升给事中端拱元年拜中书侍郎兼戸部尚书同中书门下平章事监修国史未几代赵普为上相淳化二年罢为吏部尚书奉朝请四年复为上相至道元年除授左仆射判河南府兼西京留守真宗绍位就加左仆射咸平三年诏归四年复为上相益以昭文馆大学士五年册拜司空兼门下侍郎明年感疾凡七上章求解政事改太子太师仍封莱国公以告成泰山进封徐国祠后土又进封许国及薨天子震怛哭甚悲不能视朝者三日遣使吊祭赙赐特厚赠中书令谥文穆公以诸子位于朝累赠太师兼尚书令秦国公始公少时考妣以口舌偶相戾遂以异处然情义内笃交誓不复嫁娶考后连佐边幕妣居洛中并留公侍焉公毎感叹愤懑絶迹于龙门山躬事薪汲力奉慈养而且痛自刻责以为业昼夜漏相接未始少懈尝泣泪满所读书而怳怳日若无以为生者如是数年学益富文益竒声动天下士友益附太祖开寳末公侍母氏赴举东都时太宗以晋王尹开封闻公名召见复索其所著文大称之期以公辅之器是秋府荐甲于乡书明年即上第自此七年参预国政总十二年凡七迁遂作宰相领万务必本于仁义教化而不専尚条约钧酌衡量咸适其宜中外静明翕然称治精于选任憸庸者不得进久之知蔡州金部贠外郎张绅以赃败或谗于帝曰绅亦洛人家甚富昔吕某方就学苦贫恨绅不能如意资其用今挟权讽下诬以贿免耳是岂好货者也帝骤信立还绅官而以他事罢公相公退就常参位怡然一不自明踰年帝得绅赃实始悟遽黜绅为绛州副使翊日复以相命公慰劳优笃遂及绅事而公亦不谢帝既爱其能守法度而复重其沈毅不挠俄欲遣人使朔方谕中书选才而可责以事者闻公退以名上帝不许他日又问公以前所选对帝亦不许他日又问益急公终不肯易其人帝盛怒投其奏书于地曰吕蒙正何太执耶必为我易之公徐对曰臣非执葢陛下未谅耳因固称其人可使余不及臣不欲用媚道妄随人主意以害国事同府皆惕息不敢动公插笏俛而拾其书徐懐之而下帝退谓亲信曰是公气量我不如既而卒用公所选复命大称旨帝于是益知能任人而加有不可夺之志上元观灯一夕帝宴近臣于端拱楼乐车马之艺左右顾曰五代都邑凋丧闾巷无几人今其全盛如此可喜可喜公避席曰乘舆所在士庶皆走集故盛臣常见都外不数里饥寒而死者甚众不必尽然愿陛下视近以及逺苍生之幸也帝頳颜不语王禹偁名謇谔时亦在列闻其对为之汗下而公侃然复位无惧色帝以西北二敌弗服忿之常议讨伐公切諌兵者伤人匮财不可屡动汉武郡国万里外可谓快其志矣然天下已困终悔之唐文皇亲征辽碣手运土木卒无功而还亦悔是二主者旷百代无比而用兵皆不免于悔为后世非笑陛下及其未有以悔也惟早慎之直宜以道徳恩信横于中而澹乎外则夷狄自宾与夫命死官举凶器校其所不足与校于无用之地而又幸胜于万一者岂不逺哉帝倾听褒纳自是伐议遂寝但用应兵而已本朝故事宰相子起家为水部贠外郎公长子从简当得之公以延荫太宠非所以慎官赏励寒畯也恳辞不拜秪受将作监丞因以为着例于今不易在河南会熈陵役作公念辅政既久恩宠特殊羸然曵缞谒灵舆于境上伏地哭几絶屡哭屡几絶行路皆哭皇皇焉不忍去不得已乃出私钱三百万助复土之费而还其在疾告也降医走使不絶于道公以尽瘁积疾猝未有瘳累表乞骸骨优诏不允既而姑愿归洛将行聴肩舆至殿门俾二子掖而登坐而访问日昃方罢二子咸面推以恩公晚筑园宅于洛至则以琴觞雅宴自肆于其间间与樵钓野叟骈席而语不以轩冕累其欢旷如也公浑厚渊博忠亮寛懿无烦语不妄顾与人无亲踈无髙下阶级而一归于至正其为谏诤为侍从为执政凡嘉猷伟画皆不作巳出而密归之于上惟上自行之故人无知者其有不能秘须论议别白而后方从者遂传焉则天下称道耸伏想望其人邈如神明自始仕至再罢相惟在升与河南为外委余并处内不出未甞一日逺于朝廷至于河南之行尚非太皇雅意盖强出之将以遗嗣君以结公心故章圣初亟复在位三入相皆首之所以専其任也丁内外艰皆夺情而起不容终制不欲使他人代也赐第东都以安其居俾无外徙之请也移疾归乡党积十年卒不许还政第诏令休息頥养而密常使人候其安否章圣谒陵寝祀汾阴再驾西都皆幸其第又亲视其疾思复用也非公谋谟设施潜运黙化人虽罕得见其迹而功自被于四海致时升平则畴能感夫两朝眷遇絶比如此其至者乎公策名冠天下士而位登元宰官至三公阶勲爵邑咸第一勤畏翼翼乃心王家周旋始终毫髪无玷以老疾恳请而退天子慊然犹欲起其废而用之呜呼盛矣哉可谓圣世令徳巨人者矣曽王父讳韬皇主莫州莫县簿赠太保曽王母太原王氏封许国太夫人王父讳梦竒皇户部侍郎赠太保王母颍川郡君陈氏封邓国太夫人父讳龟圗皇起居郎赠尚书令母彭城刘氏封徐国太夫人公掌诰时会令君朝京师公跪而泣于令君徐国且告曰大人母氏皆老矣不肖子不忍见兹睽忤不偶愿复故好敢以死请语讫又伏于前泣下不止令君徐国不得已怜而从之然终异堂而处公晨暮交走咸尽色养人于是始知公之纯孝大行于其家也初娶宋氏封广平县君再娶薛氏封谯国夫人皆殁于公之先男十人从简驾部贠外知简大理寺丞惟简库部郎中承简虞部郎中行简比部郎中次未名次易简奉礼部务简光禄少卿居简龙圗阁直学士尚书兵部侍郎师简司农少卿公退居于里常召诸子立庭下诲之曰吾观旧史见唐中叶后至周末乱离相继不絶卿相往往不得其死而无归全之所吾幸生盛时硕茂尊显今又奉身至此知夫免矣矧若曹皆得为王官其无为世胄子弟之为者以自蹈不淑且重污吾而将以累吾家由是诸子夙夜相警励不忘诏教持身谨勑咸称善人惟龙圗公最为肖公沉识懿行动有规法力以词业自登名于英俊之域入践台阁出更藩服蔼着嘉绩稔于舆论异日必能蹋公之武于廊庙之上而増大乎门构矣今自海南移典郑州余九人者先后公皆卒孙二十五人曽孙三十一人并传公之所诲于其父祖罔敢不率人于是又知公之义训大施于其后孙皆有官而曽孙亦有出仕者女六人长嫁光禄寺丞直集贤院孙暨次嫁刑部侍郎参知政事赵安仁次嫁太常博士周渐次嫁观文殿学士尚书右丞丁度次早夭次嫁永州推官杨巽文集二十巻行于时铭曰
　　
　　天之生贤而不世出出不逢时亡位而没生而无成不若勿生主辰而成惟公奠京初隐而学四方闻声举以魁众四方益惊岁始踰七遂为相臣相我二宗太皇粤真三相必首不令后人善不有已造宁密陈事茍咈郁众皆逡廵公勇而前悉心以论帝怒斯震公颜益温居若柔弱语焉不闻及以议诤骨鲠必伸公久不渝一心劬劬帝知忠端始贰终孚帝嗟乎公我有不如百职具举万方以胥成我太平匪公曷圗公处厥位天子是依谗免疾去天下以思进则以道勤劳饬之退必以礼燕乐适之曰子芸芸曰孙羣羣厥有肖子又絶其伦天其意者斯为报与文石于墓无穷之所告与
　　
　　陈文惠公尧佐神道碑　　欧阳修
　　
　　颍川公既葬于新郑其子尚书主客郎中述古等七人具公之行事及太常之状祁伯之铭以来告曰惟陈氏世有显人我先正文惠公厯事太宗真宗而相今天子其出处始终之大节可考不诬如此故敢请以墓隧之碑余为考其世次得其所以基于初盛于中有于终而大施于其后者曰信哉陈氏载徳晦显以时其蓄厚来逺故能发大而流长自公五世以上为博州人皇髙祖翔当五代时为王建掌书记建欲帝蜀以逆顺祸福譬之不聴弃官家于阆州之西水遂为西水人皇曽祖齐国公讳诩皇祖楚国公讳昭汶皇考秦国公讳省华皆开府仪同三司太师尚书令兼中书令自翔以下三世不显于蜀至秦公始事圣朝为左諌议大夫其配曰燕国太夫人冯氏公其次子也讳尧佐字希元举进士及第累迁太常丞知开封府录事参军用理狱有能绩迁府推官以言事切直贬通判潮州自潮还献诗数百篇而大臣亦荐其文学得直史馆知寿庐二州提点府界诸县公事丁秦公忧服除判三司三勾院两浙转运使徙京西河东河北三路纠察在京刑狱天禧三年编次御试进士坐误差其第贬监鄂州茶场未至丁燕国太夫人忧明年河决滑州天子念非公不可塞乃起公知滑州干兴元年作永定陵徙公京西转运使以办其事入为三司户部副使徙副度支拜知制诰兼史馆修撰同知天圣二年贡举知通进银台司迁龙圗阁直学士知河南府徙并州知审官院开封府拜翰林学士兼龙图阁学士七年拜枢密副使其年八月参知政事居三岁间凡三请罢明道二年罢知永兴军行过郑州为狂人所诬御史中丞范讽辨公无罪徙知庐州又徙同州复徙永兴又徙郑州累官至戸部侍郎景佑四年四月召拜同中书门下平章事公为人刚毅笃实好古博学居官无大小所至必闻潮州恶溪鳄鱼食人不可近公命捕得鸣鼓于市以文告而戮之鳄患屏息潮人叹曰昔韩公谕鳄而聴今公戮鳄而惧所为虽异其能使异物丑类革化而利人一也吾潮间三百年而得二公幸矣在潮修孔子庙韩公祠率其州民之秀者就一学知寿州遭岁大饥公自出米为糜以食饿者吏民以公故皆争出米其活数万人公曰吾岂以是为私惠耶葢以令率人不若身先而使其从之乐也钱塘江堤以竹笼石而潮啮之不数岁輙坏而复理公叹曰堤以捍患而反病民乃议易以薪土而害公政者言于朝以为非便是时丁晋公参知政事主言者以黜公公争不已乃徙公京西而笼石为堤数岁功不就民力大困卒用公议堤乃成河东地寒而民贫奏除石炭税减官冶铁课岁数十万以便民曰转运征利之官也利有本末下有余则上足吾岂为俗吏哉太行山当河北河东两路之界公以谓晋自前世为险国常先叛而后服者恃此也其在河东凿泽州路后徙河北凿怀州路而太行之险通行者徳公以为利公曰吾岂为今日利哉河决坏滑州水力悍甚每埽下湍激并人以没不见踪迹者不可胜数公躬自暴露昼夜督促剏为木龙以巨木骈齿浮水上下杀其暴堤乃成又为长堤以护其外滑人得复其居相戒曰不可使后人忘我陈公因号其堤为陈公堤开封府治京师公以谓治烦之术任威以击强尽察以防奸譬于激水而欲其澄也故公为政一以诚信毎岁正月夜放灯则悉籍恶少年禁锢之公召少年谕曰尹以恶人待汝汝安得为善吾以善人待汝汝其为恶耶因尽纵之凡五夜无一人犯法者太常博士陈诂知祥符县县吏恶其明察欲中以事而诂公廉事不可得乃欲以竒动京师自录事已下空一县皆逃去京师果諠言诂政苛暴是时章献明肃太后犹聴政怒诂欲加以罪公为枢密副使争之以谓罪诂则奸人得计而沮能吏诂由是获免公十典大州六为转运使常以方严肃下使人知畏而重犯法至其过失则多保佑之故未甞按黜一下吏公贬潮州其所言事盖人臣所难言者其平生奏疏尤多悉焚其藁其它文章有文集三十巻又有野庐编潮阳编愚丘集多慕韩愈为文与修真宗实录又修国史故事知制诰者常先试其文辞天子以公文学天下所知不复命试自国朝以来不试而知制诰者惟杨亿及公二人而已公居官不妄进取为太常者十一年不迁为起居郎者七年不迁自议钱塘堤为丁晋公所黜后晋公益用事専威福故人子弟以公久于外多勉以进取公曰惟久然后见吾守如是十五年今天子即位晋公事败投海外公乃见召用公初作相以唐刘蕡所对策进曰天下治乱自朝廷始朝廷赏罚自近始凡蕡之所就言者皆当今之弊此臣所欲言而陛下之所宜行且臣等之职也天子嘉纳之公在相位不久其年冬雷地震星象数变公言王随位在臣上而病不任事程琳等位皆在下乃引汉故事以灾异自责求罢章凡四上明年三月拜淮康军节度使检校太傅同中书门下平章事判郑州康定元年五月以太子太师致仕诏大朝会立宰相班遂居于郑其起居饮食康宁如少者后四年年八十有二以疾卒于家公居家以俭约为法虽已贵常使其子弟亲执贱事曰孔子固多能鄙事作为善箴以戒子孙临卒口占数十言自志其墓公前娶曰杞国夫人宋氏后娶曰沂国夫人王氏子男十人长曰述古次曰比部贠外郎求古主客贠外郎学古虞部贠外郎道古大理评事馆阁校勘徳古殿中丞修古秘书省正字履古光禄寺丞游古大理寺丞袭古太常寺太祝象古秦公三子长曰尧叟为枢密使同中书门下平章事季曰尧咨为武信军节度使皆举进士第一人及第三子已贵秦公尚无恙毎宾客至其家公及伯季侍立左右坐客■〈⻊戚〉蹜不安求去秦公笑曰此儿子軰尔故天下皆以秦公教子为法而以陈氏世家为荣公之孙四十人曽孙二人合伯季之后若子共孙若曽孙六十有八人女若孙曽五十有四人而仕于朝者多以材称于时呜呼可谓盛矣铭曰
　　
　　陈世髙节在污全洁閟徳潜光有俟而发其发惟时自公启之英英伯季踵武皆来相车崇崇武节之雄髙幢巨毂四世六公惟世有封秦楚及齐尚书中书仪同太师祖考在前孙曽盈后公居于中伯季左右惟勤其始以享其终惟能其约以有其丰休庸显问播美家邦有逺其贻有大其继刻诗埀声以质来裔
　　
　　名臣碑传琬琰之集上卷十五
　　
　　●钦定四库全书
　　
　　名臣碑传琬琰之集上巻十六
　　
　　（宋）杜大珪 编
　　
　　张忠定公咏神道碑　　韩琦
　　
　　故枢密直学士礼部尚书赠左仆射张公以魁竒豪杰之才逢时自奋智略神出勋业赫赫震暴当世诚一世伟人也琦向守大名其孙尧夫主簿元城一日具书来告曰尧夫之曽祖昔事太宗真宗朝勤劳内外有大名于天下而自葬距今厯年多矣墓碑之刻阙然未立请书其实以表神道固烈祖之益光也琦常总领史局观所载公之文武大节颇亦详矣然其絶异之政与夫遗爱之迹较然着于人聴者犹未究悉今得与巨贤论次而发扬之以昭示于后世诚所愿也公讳咏字复之世本邺人后徙居于澶之临黄及公葬其先于鄄城故为邺之鄄城人曽祖讳立祖讳铎遭唐末与五代之乱皆潜养徳业退处无闷父讳景以徳行自富乡里称之公登朝授大理评事累赠太常卿公少倜傥有大志尚气节然其为学必本仁义不喜浮靡太平兴国四年秋与忠愍冦公同赴大名举府议将首荐公公以同郡张覃素有文行既率冦公上书请以覃为冠一府钦叹遂如公言士论多之明年春擢进士第授大理评事知鄂州崇阳县事六年遇郊恩改将作监丞雍熈初迁著作佐郎岁满权太子中允通判麟州事端拱籍田恩转秘书丞代归通判相州事公以亲老辞得监濮州税俄迁知开封府赐五品服时公与文靖吕公故枢密使宋公湜连荐其才擢荆湖北路转运使淳化初就改太常博士制置使称其能诏褒美之太宗素知公可用召还拜虞部郎中赐三品服未逾旬擢为枢密直学士知通进银台司兼门下封驳事勾当三班院时张永徳为并代帅小校犯法杖之而死有诏按罪公封还诏书曰永徳方被边若杀一小校遂摧辱之臣恐帅体轻而小人慢上矣不纳既而果有营卒胁诉其大校者上始悟公言而加慰劳四年冬东南两川旱民饥吏失救恤冦大起五年正月贼首李顺陷成都府诏遣宣徽使王继恩充招安使率兵讨之复命知成都府五月继恩破贼收成都上留公至秋始遣行时关中率民负粮以饷川师道路不絶公至府问城中所屯兵尚二万余人而无半月之食公访知盐价素髙而有余积乃下其估使民得以米易盐于是民争趋之未踰月得米数十万斛军中呼曰前所给米者皆杂糠士不可食今一一精好此公真善干国事者也公闻而喜曰吾令可行矣时虽收复诸郡余盗尚充斥继恩恃功骄恣日以娱乐为事军不戢往往剽夺民财物于是悉擒招安司素用事吏至庭面数其过将遂斩之皆股栗求活公曰汝帅聚兵玩冦不肯出皆汝軰为之今能亟白乃帅分其兵尚可免死吏呼曰惟公所命兵不分愿就戮公释之继恩即日分兵邻州当还京师者悉遣之不数日减城中兵半既而诸军请食马刍粟公命以钱给之继恩诟曰马不食钱给钱何也公闻之召继恩谓曰今贼余党所在尚多民不敢出招安使顿兵城中不出讨刍粟民所输今城内皆冦也何由得之继恩惧实时出城讨贼公计军食有二岁偹乃奏罢陜西运粮上喜曰向益州日以乏粮为请咏至方逾月已有二岁备此人何事不能了朕无忧矣公以顺党始以良民一旦为贼胁从复其间有疲弱偶挂盗籍者当示以恩信许其自新即揭榜谕之已而首者相踵公皆释其罪使归田里一日继恩械贼数十人请公行法公询之悉前所许自首者复纵之继恩恚而问公公曰前日李顺胁民为贼今日化贼为民不亦可乎公度继恩日横不能改亟以状闻愿选忠实与继恩共事上命入内内侍省押班卫绍钦充同招安使自是继恩凶势为屈未几二人皆召归就以剑门总管上官正为招安使顺之余党公抚安于内正擒讨于外再阅月而两川平至道二年改兵部郎中继丁父与母新昌县太夫人忧皆起复三年秋西川都廵检使韩景佑为所部广武卒刘旰所逐遂率众掠懐安军破汉州公方与僚属会大慈寺报至饮宴如故举城忧之贼又掠卭蜀将趋益适会客报者愈急公复不问其夕始召上官正谓曰贼始发不三四日破数郡势力方锐不可击今人得所掠气骄敢逼吾城乃送死耳请出兵比至方井当遇贼破之必矣正即受教及行公为出送于郊激其尽力正至方井果遇贼一战斩旰余党尽平众益服公料敌制胜人所不及真宗即位迁左諌议大夫咸平初就拜给事中充户部使改御史中丞承天节大臣主斋会被酒不如礼公弹纠之无所惮二年与温公仲舒同知贡举俄以工部侍郎知杭州军事时岁饥民冒禁贩盐捕获者数百人公悉寛其罚官属抗言不可公曰钱塘十万家饿殍如此若盐禁益严则聚而为盗患益甚矣俟秋成敢尔当痛以法绳之境内卒以无扰岁将满杭人诣阙请留有诏褒其善政五年冬改知永兴军事初公之自蜀还也诏以谏议大夫牛冕代公公闻之曰冕非抚御才其能绥辑乎始踰年果致神卫大校王均之乱逐冕据益州后虽讨平之而民尚未宁会益守马公知节守延安上以公前治蜀长于安集威惠在人复以公为枢密直学士知益州事迁刑部侍郎蜀民闻之皆鼓舞相庆如赤子久失父母而知复来鞠我也公知民信已易严以易凡一令之下人情无不慰惬蜀始复大治转运使黄观以政迹闻赐诏嘉奨就改吏部侍郎时命谢涛铸景徳大钱于嘉卭州一当小铁钱十铜钱一于今便之景徳三年召还复掌三班院兼判登闻鼓院中岁疡生于头不能巾栉求知颍州上以公名存有人望两守益部政无及者不当屈于小郡以真定府青州皆大镇也聴公自择公皆不就上曰升州可乎公即拜命大中祥符元年东封恩转尚书左丞时金陵多火灾居者不安公廉知奸人所为潜捕得之乃命先折其胫斩之以狥火患遂絶中使祠茅山还言城中有黄雀蔽日而坠空中闻水声上视占书主民劳谓辅臣曰但守臣得人此固无患今咏在彼又何虞也三年春秩满升民请留迁工部尚书再任以江东旱兼升宣等十州安抚使祀汾阴兼礼部尚书以疡疾甚上章求分司东西京上闻之即令代还不能诣恳请便郡遂知陈州事终于八年八月一日年七十上尝言公有将相器以疾未及用至是大痛惜之命优赠以官仁宗朝追谥忠定公天性正直济以刚果始终挺然无所屈挠自力学筮仕则有泽及天下之心而以富贵为薄逸人傅霖髙蹈之士与公善公尝与夜会剧谈时诸邻多病疟前一夕顿愈逮登第与傅诗有巢由莫相笑心不为轻肥之句此见公之权也甞访三峯陈搏一见公厚遇之顾谓弟子曰此人于名利澹然无情逹必为公卿不逹为帝王师其为髙人推重如此早学击剑遂精其术两河间人无敌者平生勇于为义遇人急难茍情有可哀必极力以济无所顾惜当官凡所施设动有逺识始时人或不察其后卒有大利民感无穷至自奉养逮于服玩之具则寡薄俭陋虽寒士之不若也公退辟静室焚香燕坐聚书万巻往往手自校正旁无声色之好临事明决出入意外凡断罪以辞者人皆集录于今传之在余杭有富民病将死子方三岁乃命壻主其赀而与壻遗书曰他日欲分财即以十之三与子而以七与壻子时长立果以财为讼以其遗书诣府请如元约公阅之以酒酹地曰汝之妇翁明智人也时以子幼故以此属汝不然子死汝手矣乃命其财三与壻而子与其七皆泣谢而去服公明断前后治蜀爱利之政不可悉纪举其大者则公尝以蜀地素狭游手者众事宁之后生齿日繁稍遇水旱则民必艰食时米斗直钱三十六乃按诸田税使如其价岁折米六万斛至春籍城中细民计口给券使输元估籴之奏为永制逮今七十余年虽有灾馑米甚贵而益民无馁色者公之赐也蜀之风尚侈好游乐公从其俗凡一岁之内游观之所与夫饮馔之品皆着为常法后人谨而从之则治违之则人情不安輙以累罢去甞冩其真自号乖崖子复自为赞曰乖则违众崖则违物乖崖之名聊以表徳及公之亡也蜀人闻之皆罢市号恸得公遗像置天庆观建大斋会事之如生至今不解昔召公之分陜而治民爱而思之甞聴讼于棠下戒勿翦勿伐羊公在襄阳立碑岘首民戴道徳过碑輙堕泪后厯千余岁能继其风凛然如存公一人而已公有清望善臧否人物公凡所荐辟方廉恬退之士尝曰彼好奔竞者将自得之何假告举益不贡士者几二十年公察郡人张及李田张逵者皆有学行乡里所服遂延奨如礼敦勉就举后三人悉登科歴美官于是两川学者知劝文风益振由公之诱掖也文章雄杰有气骨称其为人尝为声赋梁公周翰览而叹曰二百年不知此作矣有文集十巻以天禧四年八月二十九日葬于陈州之宛丘县村夫人唐氏先公而亡继王氏封太原夫人天禧六年终于陈之私第子从质卫尉寺丞公亡未踰月哀毁而卒一女适翰林王公禹偁孙四人约奉礼郎综驾部郎中绰卫尉寺丞绅建州石鼓县令曽孙二人尧夫大理寺丞尧民邢州童岗县令铭曰
　　
　　太行峙朔洪河泻天河山之间实生大贤贤不徒出惟圣偶然发为事业文武之全两治巴蜀荐绥南夏易地以宁节荒而化夫惟管萧尚足王伯如公之才不宰天下而俾惠泽止濡一方锡民父母为国栋梁有炜公绩日星之光何假斯文始传其芳
　　
　　曽谏议大夫致尧神道碑　　欧阳修
　　
　　公讳致尧字某抚州南丰人也少知名江南当李氏时不就乡里之举李氏亡太平兴国八年举进士及第为符离主簿累迁光禄寺丞监越州酒税数上书言事献文章太宗竒之召拜著作佐郎直史馆使行视汴河漕运称旨迁秘书丞为两浙转运使谏议大夫魏庠知苏州恃旧恩多不法吏莫敢近公劾其状以闻太宗惊曰是敢治魏庠可畏也卒为公罢庠洛苑使杨允恭以言事见幸无不聴事有下公常厝不行允恭以诉太宗遣使者问公公具言其不可公既绳其大而人所难者至其小易则务为寛简岁终其课为最徙知寿州寿近京师诸豪大商交结权贵号为难治公居岁余诸豪敛手莫敢犯公法人亦莫见其以何术而然也公于寿尤有惠爱既去寿人遮留数日以一骑从二卒逃去过他州寿人犹有追之者再迁主客贠外郎判三司盐铁勾院是时李继捧以银夏五州归朝廷其弟继迁亡入碛中为冦太宗遽遣继捧往招之至则诱其兄以阴合卒复圗而囚之自陜以西既苦兵矣真宗初即位益欲来以恩徳许还其地使聴约束公独以谓继迁反复不可予继迁已得五州后二年果叛围灵武议者又欲与之公益争为不可言虽不从真宗知其材将召以知制诰而大臣有不可者乃巳出为西京转运使王均伏诛奉使安抚西川误留诏书于家其副潘惟岳教公上言渡吉柏江舟破亡之以自解公曰为臣而欺其君吾不能为也乃上书自劾释不问其后惟岳入见禁中道蜀事具言公所自劾者真宗嗟叹久之继迁兵既久不解丞相张齐贤经畧环庆以西署公判官以从公曰西兵十万皆属王超超材既不可専任而兵多势重非易可指麾若不得节度诸将事必不集真宗难其言为诏陜西聴经略使自发兵而已公度言终不合乃辞行会召赐金紫公谢曰臣尝言丞相某事未效不敢受赐由是贬黄州团练副使公已贬而王超兵败继迁破清逺军朝廷卒亦弃灵州公贬逾年复为戸部贠外郎知秦州丁母忧服除拜吏部员外郎知泉州徙知苏州又徙知扬州上疏论事语斥大臣尤切当时皆不悦又徙知鄂州坐知扬州误入添支俸多一月虽尝自言犹贬监江宁府酒税用封禅恩累迁戸部郎中大中祥符五年五月某日卒于官享年六十有六遗戒无以佛污我家人如其言公之曽祖讳某某官曽祖妣某氏某县君祖讳某某官祖妣某氏某县君考讳某某官妣某氏某县君子男七人曰某女若干人用其子易占恩再迁右諌议大夫初葬南丰之东园水坏其墓某年月日改葬竜池乡之源头庆厯六年夏其孙巩称其父命以来请曰愿有述遂为之述曰维曽氏始出于鄫鄫为姒姓之国微不知其始封春秋之际灭鄫而子孙散亡其在鲁者自别为曽氏葢自鄫逺出于禹厯商周千有余岁常微不显及为曽氏而蒧参元西始有闻于后世而其后又晦复千有余岁而至于公夫晦显常相反复而世徳之积者久则其发也宜非一二世而止矧公之有不得尽施而有以遗其后世乎是固不宜无铭者矣公当太宗真宗时言事屡见聴用自言西事不合而出遂以卒于外然在近所言如在朝廷而任言责者至其难言则人有所不敢言者余于其论议既不能尽载而亦有所不得载也取其初不见用久而益可思者特详焉所以见公之志也铭曰
　　
　　公于事明由学而知先知逆决有若蓍龟告而不欺不顾从违初虽不信后必如之公所论议敢人之难古称君子有徳有言徳蓄不施言有可闻铭而不朽公也长存
　　
　　名臣碑传琬琰之集上巻十六
　　
　　●钦定四库全书
　　
　　名臣碑传琬琰之集上巻十七
　　
　　（宋）杜大珪 编
　　
　　冯勤威公守信神道碑　　王安石
　　
　　冯氏有家于滑州之白马者莫知其所以从至鲁公而尝以公开国于始平日其本出于汉杜陵楚相唐之后也公讳守信字中孚自为儿童状貌嶷然慷慨有大志人固巳竒之矣既冠从其乡人受学以三礼举于乡会太平兴国初取兵民间公出应选有司以公儒者欲免之公曰吾以子弟免而父兄任其劳此儒者所不为遂行以才武给宿卫太宗征河东公奋身冐兵数取俘馘以献于行在太宗壮而劳之以功数迁至弓箭直副指挥使真宗两驾河北皆命公帅其所领先驱以御契丹而所斩敌最诸将迁大武军都指挥使封州刺史充御前忠佐马歩军都军头公虽在军旅数以孝经论语为人讲说人尝以儒者目之至是真宗召问出孝经使讲天子一章因言自天子至于士不可以无学学不必博孝经论语皆圣人之诲学者言行之要臣愚不足以尽识然所以事陛下不敢一日而忘此真宗叹息者久之由封州数迁捧日天武四厢都指挥使英州防御使知瀛州兼髙阳关都部署由瀛州召还领歩军司公事当此时河决滑州天子以为忧问谁可使者公自言少长河上能知河利害诏以公为侍御亲军歩军副都指挥使容州观察使知滑州兼修河都部署河怒动堤堤且陷公坐其上自若也遂号其部人以一日塞之天子赐手书奨谕诏还领歩军如初已而迁威塞军节度是岁天禧五年也公年六十七以八月二日薨于位天子悼恸为之罢朝三日赠太尉赐钱三百万勑宣庆使蒋州团练使韩守英礼部郎中直集贤院石中立给护其丧事遂以其年九月二十四日葬开封之祥符县黄沟乡大里之原公曾祖讳伦祖讳筠皆不仕考讳藴赠官至左屯卫大将军先夫人刘氏王城县君后夫人张氏清河郡夫人子男十三人于是文懿左侍禁文吉文掘文徳文庆文显文质文贵文锐并右班殿直文灿文俊并右侍禁文郁文雅皆早卒公孝谨忠笃遇人以恩祖母夫人疾病公不释带以侍輙数月常患世医不足赖以为养力学方药遂通其术公弟常欲上其子为公子以取髙荫公对之慨然曰吾自行伍蒙主上拔擢至此予欲弃躯以报久矣顾未有所奈何欺之晚岁并公子无所荫曰以明吾心于弟非有爱也韦城董方廉直为公所友其卒有二女无以嫁公为选士办装嫁之若巳子公将兵治民寛简有法故人人便爱之而无敢犯所居有迹贤士大夫多称之者公葬之三十二年而以其子故累赠至中书令兼尚书令追封鲁国公又二年始请谥于天子赐之谥曰勤威又五年文显为西京左藏库副使提点开封府界诸县镇公事始作碑以表公墓而以铭来请予问诔于太史问诸故老以考公子之所吿而得公之所为如此于是为铭曰
　　
　　允显真宗俊艺在工相协于武有来冯公冯公頟頟奋节金革有声中邦外动夷狄自公在野手不去经率其所学以抚戎兵公之所抚貔貅豹虎指挥进退妥若儿女武失以虣文罢于柔维时冯公两取其优孰施其文有壤千里孰致其武宿卫天子帝咨冯公尔往视河河决已塞滑人来歌帝闻而嘉劳以手敕公拜稽首匪臣之力帝曰来尔予厘尔勤授之麾节留掌我军方朝吿薨有诏罢视吊赠赙葬哀荣终始追拜为令尚书中书赐爵国公胙以鲁墟士生显荣没则多巳维时冯公至今受祉有周方虎咸有褒诗至汉充国雄为之辞谁能诗公传亦无止刻碑墓门公实有子
　　
　　康刺史延泽神道碑　　王禹偁
　　
　　立功名之谓贤齐得失之谓道悟死生之谓逹三者有一则可以为闻人矣况兼之乎其谁则然吾见于康公矣公讳延泽字润之代北人也其先盖夏后氏之苗裔曰淳维世有北土自立君长其别处康居者即始祖也西汉时康居国王纳质于大单于其后单于内附遂有云中以国为姓曽祖嗣皇任蔚州蕃汉都知兵马使累赠太子太师祖讳公政皇任代州都知兵马使累赠太傅考讳某皇任河中节度使检校太尉兼侍中赠太师谥曰武安公有世禄世功载在武安碑此不复书公即太师之次子母卫国夫人髙氏晋天福中起家补东头供奉官歴汉逮周埀二十载艰难险阻靡不备尝以功转染院副使我太祖神徳皇帝之开国也以荆襄未下诏宣徽南院使李处耘襄帅慕容延钊出偏师南讨而公实从焉时江陵髙保融死朝议以其子继冲权领军府因命公赍玺书乘驲骑以吊抚焉且观便宜二帅留襄阳以待之公宣谕而回尽得机事前导师旅长驱而南平定荆湘易于拾芥寻转染院使监护荆南军赏功也干徳中受代归朝会国家有平蜀之役诏公为北路前军都监至固镇主将王全斌请公领前军先入以张万友佐焉寻击白水阁子二寨破之勒兵会干渠渡下蜀人恃险出万仞寨以待王师以公与万友选死士百人先登水西寨以兵继之纵火燔烧栅木俱尽遂取之明日全斌中军方至乃合逼置口走之遂下兴州与夔峡兵合进击西县三泉生获伪兴元节度使韩保贞公皆有力焉由是乘胜讨逐越大小漫天累战皆获赴利州夜半拔之蜀人由桔栢江以遁乃烧浮桥剑门恃天险也诸将方议进击会有蜀卒来降自言知山川道路且告曰自益光江东有路曰来苏直抵剑门南二十里蜀人设寨以扼之此快捷方式也于是全斌欲自来苏路入诸将莫有言者公曰来苏小路无烦主帅可使偏禆以副大将亲扣剑门剑门精兵所聚也且蜀人闻来苏兵入必分兵以御我此必克之势也乃命公与史延徳往焉公曰书称徯我后后来其苏今路名来苏天启吊伐之义也遂舍车马披榛梗而蜀帅王昭逺赵崇韬果留小将守剑门引军于青强店下由是全斌克剑南获赵王二帅席巻而西矣时蜀世子玄喆统锐兵守绵州闻剑门不守乃弃城而去蜀主遂令伊审征奉表归顺全斌因请公以一百骑先入成都安抚军民且伺必降之意是时蜀国余兵尚有七万公往也人情危之公既至以二十骑自卫入见蜀主谕以祸福示以恩信蜀之君臣舞蹈感悦留三日尽封府库赍鱼钥而还全斌等遂平蜀国遣蜀王归于京师诏公为成都府兵马都监而蜀军复乱且以全师雄为首所在杀知州通判以应普州刘泽遂州王可寮果州宋徳并授师雄伪署朝廷以公为普州刺史公诣全斌请卫兵赴理所与公四十人公发成都至简州招败亡之士得刀手一千人取器甲以给之乃教战阵立部伍拥之而去至郡境有贼申雕领众五千来犯公一战败之擒七百人授伪命者立斩一百軰余皆释之乃悬榜示人谕以逆顺招集团练得刀手三千人败刘泽三万人自是贼势稍沮公虽至普州廨宇尽为煨烬乃依山设屋权驻师徒而兵乱之余无食可守公披攘羣盗且战且行直至遂州辇运储蓄以至成城畚锸靡不具焉既至而王可寮等数郡贼兵合势来战公又败之遂至合州赴江溺死者不可胜纪未半年普遂资简昌合六州飞奏以闻优诏褒美且命与曹璨充东川七州招安廵检使仍赐钱帛委公等随军赏给自全师雄乱后东路艰难贼害使臣抄掠琛赆者多矣时师雄虽死贼众尚有万人立谢行本为主以罗七君等佐佑之闻公警廵望风而遁遂以贼众保于金堂非公所部也公乃越境以讨之贼众又遁因驻师以待焉卒平狂冦先是金堂新都洛县等民为贼逼胁皆饷馈资给之公则出令招诱许以自新约旬不来无少长皆杀民归者万余户咸得安堵输税县官故民心有懐贼党自溃加以全斌等同心经略两川悉平及奉诏班师主将获罪皆以杀降兵受蜀赂故也黜公为唐州教练使天下人为公惋叹公处之自若不出怨言惟筑室垦田聚书训子而巳十年间辟草莱植桑柘居泌水之上遂为富家家到于今赖之开寳末太祖幸西洛祀南郊始起公为供奉官留监左藏库今上即位就除左藏库副使兼水北皇城大内廵检又召公为东京畿内都廵检使俄而公之犹子六人皆恣用家财不事生产公以礼义勖之反生怨怼乃挝登闻鼓愿析祖业以自给诏公以理处割事未定会灵昌河决公受诏塞之诸子复诉公违诏遂罢使职退居洛阳不数年向之犹子已饥寒于道路上躬耕之岁公会恩例当起权河南尹许仲宣颇相劝激公曰三代为将道家所忌吾自蔚州太师而下世传将帅今幸功名以继祖祢年享寿考运逢理平使子孙去櫜鞬袭缝掖熈熈自乐以终天年吾愿足矣吾尝读李广传见其兵败削为庶人幸匈奴犯边被召而起及军吏簿责自刎帐下欲望灞陵猎其可得乎古人成败取则不逺以老疾为辞而奏其子焉淳化三年公七十六矣一旦谓其子懐珪曰吾衰耄若此死在朝夕茍以先太师之灵得保首领以没于地吾无恨然吾有平蜀微功思预刻吾墓其谁能之吾闻商山王副使旧直紫微有文称于代又尝任长洲宰时汝为姑苏从事亦同僚也试为我请焉懐珪曰预凶事非礼也且心所不忍公曰此人子之大情名教之旧制也吾则不然且古之逹者以生为寄以死为归今吾官歴二千石年踰七十六吾不死而安归乎吾欲生前自视其文知辞无愧而功不诬也懐珪不得已命其子赍书而来某据事状次而书之大率平蜀之功公居第一离而辩之其功有五若先入蜀境击白水阁子二寨开王师破竹之势其功一也径赴来苏分蜀人青强之力使剑门势解其功二也以二十骑入见蜀主其功三也以四十人定普州其功四也越所部擒罗七君其功五也至于谟议机权赏罚威戮所不尽者有公之自着平蜀实录在焉初全师雄之乱也诸将议杀降兵二万七千人恐为内应公独请择老幼疾病者七千人释之然后起二万人以十为率皆反接之若连鸡贯鱼桴江而下以兵卫之比贼众知之可二百里矣若冦来刼夺杀之于江如此则杀有名矣虽不见用可谓仁乎国家议罪果以杀降为名有先见之明不免于戾者命矣夫公形貌魁杰智谋宏逺刚而有变勇而能仁负将材喜兵法虽为王公之子耻以恩泽封侯故能立功于当年齐得失以知命悟生死而无惧虽古之名将世之逹人何以过此与夫伏剑而悔降兵仰药而罪地脉者不亦贤乎公始娶安氏别驾某之女也先公而亡男五懐玉进士不第早亡次懐珪前平江军节度推官试大理司直次懐理以侍亲干家未聴入仕次懐璟懐琏并补三班奉职孙二人赞华举进士赞臣尚幼公再娶李氏封陇西县君秦王俨之第七女也以某年某月某日终于西京私第某年某月某日葬于某乡某里礼也铭曰
　　
　　神徳皇帝驾驭英雄始即南面乃平西戎孰为前搜时维我公白水寨碎来苏路通剑门天险一旦憧憧蜀既送欵众尚七万其谁先之公膺是选拥骑二十扬鞭入见谕以祸福蜀民舞抃事讫而还王师席巻全蜀虽定羣凶未收帝命我公驱攘懐柔刺举一郡警廵七州盗死原野人服田畴定功议赏理当封侯孰为■〈犭毚〉狡唁唁吠叫谪去泌阳前勲弗较三月不仕古人相吊矧惟我公十年不调不调维何熈熈而笑太祖起之厥官尚微我后増秩暮年有辉徼廵西洛按察东畿竟坐家事终成罢归君子知命逹人息机先人弊庐可庇风雨知止知足何思何虑庆见曽孙名扬先祖谓死为归预铭厥墓不朽之功永光垄树
　　
　　名臣碑传琬琰之集上巻十七
　　

　　●钦定四库全书
　　
　　名臣碑传琬琰之集上巻十八
　　
　　（宋）杜大珪 编
　　
　　张刺史纶神道碑　范仲淹
　　
　　舜天下知其徳也惟歴试诸难禹天下知其功也惟尽力沟洫圣人率天下以勤故能成务逮夫王道鈌离坐饰话言六代之风亡实而落君子弗观也我朝用舜禹之道平成万邦风化天下于诸侯莫敢不劳而有清河张公之最焉大贻厥心则明则粹拳拳四方老于王盬为舜禹之臣至矣公讳纶字昌言其先因职命氏源流盖逺孝友之基自仲而大五世食韩并为正卿厥生帝师首造天汉唐失公谨文皇以恸暨安史乱华衣冠丧绪降及五代不可以禄幽芳宻照需于逺郊今为汝阴人也皇考讳震王考讳元皆含仁竦义映于一乡考讳煦累赠尚书都官郎中太夫人翟氏累赠髙平太君都官端修有大识谓时否之倾家可起也与夫人谆谆早暮笃子以文公刻景锻志铿然有就既而慷慨与人语方略郡国异之以造秀再送于春官所向弗合退居于易时太祖既定大业太宗乃辑羣瑞经营天下使旌交路复署士三班以走命于四方公曰抱关蹶张昔贤或为之部以名闻首充其选自兹周旋至于光大其进秩也四命至东头供奉官阁门祗候歴崇班承制于内殿改礼宾六宅副使迁文思使昭州刺史荐拜西上东上阁门使除干州刺史其更任也淳化中主搉酤于大名之属邑及王均乱蜀方行天讨公使于军中贼平监庆州兵马西戎方豪我摧其锋迁益简路廵检使真宗皇帝思清天下之刑命公按荆湖诸州狱还乃刺举畿赤制权右振纲目也俄以边略典辰溪郡又平凉镇戎二城西陲之机键公歴専之南夷再乱持节安抚辰鼎澧三州溪洞事定朝廷以东南诸路盐铁馈运命使孔艰及公而谐六年有大绩迁领天水郡实提重兵以压诸羌葢西诸侯之长焉及朝廷有均劳之议徙横海军又徙瀛州充髙阳关兵马钤辖重北门也岁余请老不获命复莅清池郡而露章至于再三今上念功不废诏以本郡宠之爵命如故时景佑纪号之二载也明年孟春庚寅启手足于正寝享年七十有五上闻而悼之举延世之典命二子进级即以仲月某日葬于汝阴县之懐音乡公初娶富春孙氏再娶彭城刘氏生子曰孝杰与夫人皆亡今夫人江夏黄氏出大夫之宗能循法度封本邑君生子曰孝标孝孙皆早世曰绍宗今为侍禁曰绍先为殿直并幼公位二千石权甞亚大总管阶至光禄爵为郡公考终于乡邦国荣之君子谓不充其器初蜀师之役中军雷侯辟公以行如左右手平定坤维公有力焉时降冦八百人叛据嵓险中军督公追斩戒无遗类公往视之曰此穷冦也急之生患乃谕其向背冦莫不诚聴束手归公以见中军而全活焉诗云正直是与神之聴之而况于不杀乎公再至益简属冦戎之后民求息肩新军复骄且敢肆暴公曰兵犹火也将不可向迩磔数軰麾下其众乃戢蜀人赖之诗云民亦劳止汔可小休式遏冦虐无俾民忧公之典辰溪也彼夷人中彭姓一族称其强黠溪洞数州置兄弟以为守国家因其请焉后乃骄叛边鄙既袭城邑朝廷患之公至筑蓬山馆理新兴栅以要其夷道且省戍兵条举十事不及四五而有平凉之行夷又侵我帝复召公曰佥谓彼可歼焉朕惟弗忍汝往圗之公再拜稽首曰恶草虽微天地不絶其类先王驱之无猾夏耳帝曰俞惟康厥民居公驰传以临谓彼夷者不威不惩不见利不劝乃以谋夫骇其族曰大家使且至方檄兵四道焚若山林毁若巢穴弗灭弗已夷乃大惧请命公曰纳尔爵秩归我老孺天子圣且仁吾为君请夷如其教乃疾置以闻诏原之复其命数贡赐如平日生齿之还者对以刀布作石柱刻夷人之誓掲于疆首自兹威懐迄今将二十年蔑复为患诗云式固尔猷淮夷卒获翩彼飞鹗集于泮林食我桑黮懐我好音谓夷如恶禽亦感而化然公之使东南也鹾利方剥议者咸欲深文重禁以笼其民公曰天与之我取之又可戕乎奏通泰楚三州亭民除其宿逋佑以熬波之具货入于县官而増与之直民力遂振复创杭秀海三郡盐亭自是盐筭大充于诸路信乎百姓足君孰与不足时江东大水民胥艰食公请治五渠以泄于海议者谓泽国下流江海与平波潮者通夜不息沙从而塞欲道焉而何极公曰不然江海善下故能为百谷王彼日之潮有损与盈三分其时损居二焉众川乘其损而趋之曽莫御哉彼沙者岁月而积辟以农隙岂安于灾而恡于力佥从我谋而苏秀蒙其利又淮南漕河界湖之东偏岁时决溢汨我农亩涸我粮道公请増长堤二百里旁锢巨石为十闼以疏其横流舎役伍于堤上不力一民而日广月髙复树以羙木今山阳郡东歴髙邮抵广陵涂无畏日南北人歌焉诗云蔽芾甘棠勿翦勿伐召伯所茇谓思其人爱其树也又海陵郡有古堰亘百有五十里厥废旷久秋涛为患公请修复议者难之谓将有蓄潦之忧公曰涛之患岁十而九潦之灾岁十而一获九而亡一不亦可乎且请自为郡而圗焉诏以本使兼领之堰成复逋户二千有六百郡民建生祠以报公于今祠之诗云乐只君子民之父母乐只君子徳音不巳谓利及生民则树无穷之名焉公尝使于夏台时纳款惟初见公之仪知朝廷礼乐始尽其心焉复三使于北疆聴公之言知天子神圣永懐其好焉诗云四国于蕃四方于宣谓夷狄为患则往蕃屏之恩泽弗暨则往宣畅之其公之谓乎逮于贰膳之年圣倚弥重歴雄武河间横海三大镇时天下无事公谨其法制安以清浄如叔子之在襄阳仁信着于疆外公长七尺气勇过人昔在西北歴战十二大弓长甲操擐自若诸将伏其强力公性刚不逺仁故无暴明不深物故无怨孝亲之心皓首如孤时言必涕下感动左右复常好施与宗族同其有亡中外孤藐一养于家虽享禄不薄屡膺蕃庶之赏彻乐之日门中索然旧淮汴间运卒冻殍岁常比比及公为使每冬以俸泉市絮襦千数衣其不自存者且饲而怸之使得卒岁曰此有司之过即使僵仆道涂以累上仁其爱君勤人如此而深也今文武班有考绩之制率当自表公曰国家廉让之风未衰则吾岂敢终身不为言其阶于通显并天子畴其勲异不得而谢焉公祗事三朝几五十年无一铢之罚又景徳而降权寄不絶保任官材仅三百人一无累者其明哲于人如此而愽也公发身如班定逺事边如马伏波修水利如邵南阳议食货如耿大农有一于兹名耸后世公实兼之宜其被金石而不朽矣将终君掾曹沛国朱寀草理命于床下且谓某甞从事于使部仅知所存在甲令五品而上立神道碑如不得已宜为我请孝子致其词某不敢让惟公雄谋伟行布于四方非耳目可涯又多阴徳于人无能名焉敢言其略以显我国家君子之休其铭曰
　　
　　天生张侯维颍之濵星萃于上炳为哲人仪兹圣辰维侯之徳柔文刚武弗侮鳏寡弗有强御犹仲山甫维侯之言乃宣圣谟于彼西北西北有孚邦家之枢维侯之功克显克大攘彼戎冦御彼灾害吾民是赖我生既勤我年斯臻乃懐故园乃谋嘉宾鼓缶而嬉以休厥身帝锡我侯归牧于乡锦裘煌煌鸾衡锵锵故老饮歌吾闾之光我侯为何四方是力诚加于物心竭于国始终一徳侯斯往焉帝用恻然遗烈在人史其舍旃埀千万年
　　
　　李观察士衡神道碑　　范仲淹
　　
　　圣王之教万民也资天地之生以为食藉山海之出以为货食均于上下货通于逺迩则可以通郊庙廪卿士聚兵以征伐振民于灾害然非得絶代能臣持变通之数于天下则孰与成当世之务哉故夷吾作轻重之权以霸齐桑羊行均输之法以助汉近则隋有髙颕唐有刘晏皇朝有左丞陈公恕是皆善天下之计者也尔后朝廷重此任而常难其才天禧二年七月甲戌制曰枢密直学士刑部侍郎士衡可三司使告谢之日天子面褒其能属以大计赐内帑钱二百万缗以助经费复亲制寛财利论以赐之公当职五年间天子有事于南郊又御端门既今上即位并大赉天下至于真宗山陵再塞大河之决其供亿不可胜纪公皆优游以办霈然有余力盖周知天下之利使流而不竭中外服其通焉公字天均陇西成纪人也会祖涣赠尚书屯田郎中祖彻赠左谏议大夫父益赠吏部尚书尚书娶惠氏赠扶风郡太君生子五人公居其仲幼负气节从乡先生即有声于西州太平兴国八年春天子亲策天下士公中第释褐为京兆鄠县主簿府知其才俾权领狱掾咸阳县有民杀人具辞以送府父子五人皆伏加功之坐公告于尹曰甞试辨之葢杀人者一余四人掩其骸耳安可尽辟乎尹覆之卒从公议即谓公曰是四人者非子之明则寃于地下矣子有阴施后当贵乎移知眉州彭山县就除大理评事以父忧去职服除由冦莱公荐领京兆渭桥辇运改司农丞除著作佐郎通判邠州真宗即位迁秘书丞知剑州咸平三年春益州兵乱推王均为首既破汉州急来趋剑欲絶王师之路公吿于众曰贼来方锐孰可与鬬吾城无守具而有刍粮之积使贼能得之非徒肉吾一州必据险以阻大兵则两川诸城无援以守尽下于贼矣不如焚其储蓄拥州民辇库帛退守剑门与剑门之兵合以拒战贼可圗焉众从之既而贼至得吾空垒无资粮险不可据遂大沮其谋公知其穷手署榜以示冦曰尔等得无父母妻子之爱葢胁从而来何不归我复为王人得降卒千有九百乃与剑门钤辖裴臻并兵击贼斩首数千级贼败走保成都公即驰驿入奏自引弃城守关之咎且言平贼利害帝深加奨叹擢拜度支员外郎赐五品服俄而大兵得出剑门两川诸城闻王师来无复摇动均贼遂平如公始谋焉会帅臣言公不当弃城朝廷方任帅不得已谪监虔州关征寻召还判三司盐铁勾院时度支使梁鼎上言陜西旧制许人入粟塞下率髙其估以池盐偿之人得贾于边市今请借民力转粟以备塞复转盐于边官自鬻之岁得缗钱三十万以给西兵朝廷可其奏命鼎为陜西制置使公上言非便复与执政争于帝前曰边路阻险舟车不能通每岁转粟与盐民力可支乎徒能夺农时沮商利异日农商失业财力俱屈后复变法人将安信又官自鬻盐则价重价重则边人市敌中青盐食之敌为利矣臣请通盐商如前使人入粟塞下则农不夺时商不易业外不为敌利茍能寛民力沮敌计虽缗钱不足陛下以诸路之羡助之有何不可帝然之公谢以忠愤而言不觉切直帝曰为臣当如此宜无改焉鼎至陜西果无效而罢卒如公言领荆湖北转运使岁余从陜西进司封贠外郎赐金紫即保任能吏数十分掌搉酤获遗利葢亿计乃奏罢朝廷助边钱帛岁三十万天子朝陵幸西洛进兵粮五十万石京西路乏粟又进三十万石助之入拜祠部郎中度支副使朝廷以两河屯兵之计择使为难辍公以司封郎中领河北转运使建言民之泉货每春取绢直于豪力其息必倍本道岁给诸军帛七十万疋不足则市于民请使民预受其直则公私交济制从之今行于诸道天子东封诏公驻澶州同干供亿事庆成拜右谏议大夫领使如故及祀汾阴又以公提举京西陜西转运司事车驾既行以长安为关辅之要命公镇安之祀事毕召还进给事中朝廷谓坤维之奥宜得巨人拜枢密直学士知益州期月召还有圗任意会河朔阙漕帝曰河朔未可无卿除都转运使恩数廪禄加常制一等公再至两河夙夜共职积榖郡邑率如京坻议者谓所积太广必将腐败朝廷遣使视之公奏曰岂不为九年之意耶帝悟遽命罢其使明年大蝗民多阻饥公悉仓廪以赈之仍辇济京西路君子谓公知政矣大河决于无棣将圯其城时以数州丁力昼夜营护役死者相枕藉而水不降公奏曰是不可以州矣请亟迁以避患朝廷从之后数月水出旧城丈余民不为鱼公之力也就迁工部侍郎相州系囚十四人盗瓜伤其主吏以极法论公曰饿夫何至此皆贷死以闻朝廷阅其奏即下密诏民有岁凶为盗长吏得屈法以全之公两使河朔凡数年天子封太山祀汾阴幸亳社进缗钱缯纩粮刍巨万数又请罢内帑钱岁百万屡诏褒之魏人饥命公知天雄军又东齐大歉盗冦充斥进刑部侍郎知青州盗有聚山林出为郡邑之患者先是系其妻子棘环于通衢公至遽出之戒曰虐尔何赎尔惟从贼所之俟其自新则复尔闾井贼闻之少懈又下教曰贼辈为魁所制尔能伺而枭之吾将以功论旬浃间盗有枭二魁之首献者余皆散亡或来请命公録之如教齐人遂安天子遣中使奨劳及为三司使陜西旧科吏人采木送京师度三门之险破散者太半又毎岁市羊亦遣吏送而羊多毙于道二者吏皆破产以偿西人苦兹五十年矣公请募商旅送木于京师如入粟法售以池盐又请许其吏私市羊以副之免关征筭得补其亡失自是西人鲜复破产视天下之弊如此比者日更月除不可殚书矣迁吏部侍郎以足疾求罢优诏不允而许五日一便殿奏事拜则以通事舍人掖之今上即位拜尚书左丞复求解职朝廷优宠老成遂得请除同州观察使知陈州时大水侵城人有言水入城以诳众者公命立斩之人心始宁乃筑大防以完其州改颍州复莅陈州会曹襄悼公得罪公以亲累授左龙武军大将军分司西京未几进左卫大将军还长安故居后二年遘疾以天圣十年五月二十六日薨享年七十四以其年八月二十七日葬于京兆万年县白鹿乡之原景佑元年其子诣阙理公有劳于国非意左迁天子悯然降制追复同州观察使娶太原王氏封平晋县君早亡又娶冯翊雷氏封延安郡君后公十六年而终男六人丕显不仕丕绩同学究出身并早世丕谅太常博士集贤校理由方略改崇仪使邠宁环庆路兵马钤辖后公十一年而亡丕绪尚书水部郎中丕逺殿中丞丕旦国子博士女三人长适益州郫县主簿宋肩逺次适曹襄悼公利用次适定国军节度观察留后曹琮孙男若干人公性慷慨善辩论明于知人凡保任才吏数百员尝力荐吕文靖公陈文惠公又尝荐太傅张邓公公服官五十二载専尚寛恕政刑之下活人多矣自古能臣言邦国之利鲜不敛怨于下而伤其手者公则疏通利源取而不夺允所谓善天下之计者也铭曰
　　
　　舜歌南风兮阜时之财何以聚人兮易不云哉富国强兵兮孰谓霸才弗富弗强兮王基其摧巍巍先帝兮法道法天大烹之盛兮包罗俊贤拔公之才兮属诸利权公之感遇兮惟力是宣封乎泰山兮祀于汾睢千乘万骑兮云驾波驰公常景从兮朝询夕咨供亿何算兮无一不宜入司邦赋兮帝曰汝通屡行大赉兮如泉不穷太上继明兮遇之愈隆公则请老兮命以观风久于货政兮人将无徒公尝寛之兮民易以趋曾不加赋兮抑有羡余全归故庐兮其乐只且安安而寿兮髙枕以终门阀不圮兮表于关中峩峩之碑兮章章厥功映于国史兮千古不空
　　
　　名臣碑传琬琰之集上巻十八
　　
　　●钦定四库全书
　　
　　名臣碑传琬琰之集上巻十九
　　
　　（宋）杜大珪 编
　　
　　马正惠公知节神道碑　　王安石
　　
　　推忠保顺同徳翊戴功臣彰徳军节度观察留后特进检校太尉使持节相州刺史兼御史大夫上柱国扶风郡开国公食邑六千六百户食实封二千二百户谥曰正惠马公以天禧三年十月戊戌葬开封祥符县某乡某里至嘉佑七年公孙庆崇始来请铭以作公碑序曰马氏故扶风人至公髙祖而徙处云中赠太师讳某者于公为曽祖赠太师中书令讳某者于公为祖竜捷左厢都指挥使江州防御使赠太师中书令尚书令蔡公讳某者于公为父蔡公从太祖定天下力战有功当是时云中已为契丹所得故马氏又徙处浚仪今开封府祥符也公讳知节字子元蔡公之终也年七岁太祖召见禁中有司言例当补殿直诏特授西头供奉官而赐以名开寳五年年十八监彭州兵马以严饰见惮如老将太平兴国三年领兵戍秦州清水奸人李飞雄乘驿称诏捕公及秦陇廵检刘文裕等将系之秦州因盗库兵以反公辨其诈与文裕执飞雄治杀之五年监潭州兵马改东头供奉官雍熈二年又监博州兵马刘延让败于君子驿而契丹归矣公方料丁壮集刍粮缮城治械如冦至吏民初不恱其生事也已而契丹果至度不可攻乃去四年改西京作坊副使将屯于冀州端拱元年移知定逺军时议发河南十三州之民转饟河北公告转运使樊知古此军聚兵少而积粟多簸其腐尚可得十七知古用此得粟五十万斛以罢河南之役事闻朝廷太宗嘉之二年深州新蹂于契丹城郭庐舍多壊而流民众乃移公知深州公至数月则坏者完流者复举州忘其冦戎之故而以公为能抚我会保州不治移往代之淳化二年又移知庆州羌万人以怨程徳元来冦公诱其渠帅谕以威信即皆引去四年迁西京作坊使知梓州五年李顺为乱于蜀之西川以公往讨又以为先锋平剑州召还至三泉而复以公与王继恩讨贼继恩怒公抗直使守彭州尽收其军而与之羸卒三百贼率其众至号十万公力战一日亡其卒太半乃夜独出招救兵复入贼终不能得城而以败去除成都府兵马钤辖迁洛苑使五年除蜀汉九州岛都廵检使巳而又兼成都府兵马钤辖真宗即位改内苑使蜀卒刘旰聚党数千人为乱所攻数州至辄取之公以卒三百追至蜀州与战旰走卭州而招安使上官正召公归成都计事公为正画曰贼破卭州必乘胜刼掠度江薄我既息而战我军虽倍未易敌也不如迎其弊急击破之必矣遂行次方井与正合杀旰等无噍类真宗赐书奨谕赏以锦袍金带咸平元年加登州刺史知秦州诸羌质子有三十年不释者公悉归之诸羌徳公讫去无一人犯塞小泉银坑久不发掌吏尽产以偿岁课而责之不已公奏得释而归其产四年就除西上阁门使知成都府兼本州岛兵马钤辖有告竜骑士谋为变者所引以千数公捕杀其首七人而置其余无所问自干徳后岁漕蜀物以富人为送吏多坐漂失籍其家公奏择三班使臣及三司军大将代之而课其漕事为赏罚至今便之六年移鄜延路驻泊兵马都总管兼知延州蜀人于公去皆环以泣公至延州羌方以兵觑边会上元开门张灯示以无为而羌卒不能为冦又移知镇州兼本州岛兵马都总管景徳元年契丹入边民入保城公与之约盗一钱者死有盗钱二百者公即杀之于是自澶以北城郭皆昼闭诏使过公辄留之而募人间行送诏皆得其报以闻又以便宜使所至受诸漕挽给边之物故契丹欲虏掠无所得车驾澶州大将王超提卒数十万逗留不赴公屡趣之不为动移书谯让乃始出师犹辞以中渡无桥则公先已度材一夕而桥就上闻手诏褒之且知公果可以属大事也一年移知定州又除东上合门使枢密院都承旨三年遂以检校太保签书枢密院事祥符元年东封泰山以为行宫都总管自此行幸必以公为都总管而皆许之専杀公部分明约束审出入肃然而未甞辄戮一人于是边将言契丹近塞大臣议皆请发兵以备公独议使边将移书问状从之契丹解去迁检校太傅四年加宣徽北院使五年除枢密副使当是时契丹已盟中国无为大臣方言符瑞而公每不然之独常从容枢极言天下虽安不可忘战去兵之意及他争议甚众真宗以公言为是七年除颍州防御使知潞州州之税赋常移以输边公为论其害自是所输不过邻州而已天禧元年移知大名府兼驻泊兵马都总管使中贵人劳问赐白金二千两居顷之遂以为宣徽南院使知枢密院事检校太尉有足疾时诏内朝别为一班免其蹈舞二年疾病赐告求去位真宗不许而数使中贵人劳问又幸其第赐白金三千两巳而度公实病不可强以事乃罢以为彰徳军节度观察留后而公固求外镇终不许居久之稍间入谒真宗辄使合门祗候二人伺公至即扶以入因掖其拜起数屏左右问事常聴用三年又求外镇乃以公知具州兼本州岛兵马都总管将行矣召见又将付以政公固辞谢久之乃已而更以公为本镇至五月公疾作诏使公子洵美将太医往视而魏潞二镇之人亦皆奔走来问为公请祷巳而公疾革真宗又使公弟之子成美驰传召公归京师而公以八月壬寅不起矣享年六十五真宗为之震悼罢朝诏赠侍中録其子孙赙赐皆加等公前夫人丁氏某郡君后夫人沈氏某郡夫人子男二人洵美终西京作坊使英州刺史之美终内殿承制合门祗候孙十六人其十四人皆已卒而庆宗今为右班殿直庆崇今为文思使知恩州公少忼慨以武力智谋自喜又能好书宾友儒者所与善必一时豪杰有集二十巻其文长于议论自始仕以至登用遇事謇謇未甞有所顾惮王冀公丁晋公用事每廷议得其不直辄面诋之真宗初或甚忤然终以此知公而天下至今称其正直铭曰
　　
　　在浚西南谁封谁树有宋正惠马公之墓公当太宗真宗之时暨暨谔谔谋行计施以羸击强以少捕众以贱抗贵维公之勇虽贵虽重虽强必克维公之敏亦维公直帝曰直哉汝予良弼见国而已不知家室内朝十年典掌机密暨予一心纲纪庶物元功宗谋莫汝敢匹公曰孤臣敢旷于荣谗说不用是维帝明士或困穷莫知其有既荣以位正或见丑公于可顾两得其尤不讫大耄天为不谋徳歉于年孰云茍老有赉后世公为寿考刻趺篆首作此铭诗陈之隧道永矣其诒
　　
　　王武恭公徳用神道碑　　欧阳修
　　
　　惟王氏之先为常山真定人后世葬河南而密分入于管城遂为郑州管城人其封国仍世于鲁惟鲁武康公事太宗皇帝秉节治戎出征入卫乃受遗诏辅真宗有劳有勤报恤追崇以有兹鲁国是生鲁武恭公少以父任为西头供奉官至道二年遣五将讨李继迁公从武康公出铁门为先锋杀获甚众军至乌白池诸将失期不得进公告其父曰归师过险争必乱乃以兵守隘号其军曰乱行者斩由是士卒无敢先后虽武康公亦为之按辔追兵望其军整不敢近武康公叹曰王氏有子矣后以御前忠佐为军头廵检邢洺男子张洪霸聚盗二州间歴年吏不能捕公以毡车载勇士为妇人服盛饰诱之邯郸道中贼党争前邀刼遂皆就擒由是知名公以将家子宿卫真宗为内殿直殿前左班都虞候捧日左厢都指挥使累迁英州团练使今天子即位改博州团练使知广信军徙知冀州迁康州防御使歴龙神卫捧日天武四厢都指挥使侍卫亲军歩军马军殿前都虞候歩军副都指挥使桂福二州观察使是时章献太后犹临朝有诏补一军吏公曰补吏军政也敢挟诏书以干吾军亟请罢之太后固欲与之公不奉诏乃止及太后上僊有司请卫士坐甲公以为故事无为太后丧坐甲又不奉诏于是天子知公可任大事明道二年拜检校太保签署枢密院事遂为副使明年以奉国军留后同知院事又明年领安徳军节度使又明年加检校太尉宣徽南院使公为将善抚士而识与不识皆喜为之称誉其状貌雄伟动人虽里儿巷妇外至夷狄皆知其名氏御史中丞孔道辅等因事以为言乃罢公枢密拜武宁军节度使言者不巳即以为右千牛卫上将军知随州士皆为之惧公举止言色如平时惟不接宾客而已又之徙知曹州而孔道辅卒客有谓公曰此害公者也公愀然曰孔公以职言事岂害我者可惜朝廷亡一直臣于是言者终身以为媿而士大夫服公为有量庆厯二年起公为保静军留后知青州未行而契丹聚兵幽涿遣使者有所求自河以北皆警乃拜公保静军节度使知澶州契丹使者过澶州见公喜曰闻公名久矣乃得见于此耶公为言已衰老中国多贤士大夫因指坐客歴陈其世家使者竦聴是岁徙真定府定州等路都部署改宣徽南院使判成徳军未行徙判定州兼三路都部署公治其军无挠其私亦不贷其过居顷之士皆可用契丹使人觇其军或劝公执而戮之公曰吾军整而和使觇者得吾实以归是屈人兵以不战也明日大阅于郊公执桴鼓誓师号令简明进退坐作肃然无声乃下令曰具糗粮聴鼓声视吾旗所向契丹闻之震恐复会议和兵解徙知陈州道过京师天子遣中贵人问公欲见否公谢曰备边无功幸得蒙恩徙内地不敢见明年徙河阳不行以宣徽使奉朝请巳而出判相州六年拜同中书门下平章事判澶州明年徙郑州封祁国公又明年乞骸骨不许以为会灵观使巳而复判郑州徙澶州除集庆军节度使徙封翼国公皇佑三年遂以太子太师致仕大朝会许缀中书门下班居一岁天子思之起为河阳三城节度使同中书门下平章事判郑州六年以本官为枢密使徙封鲁国公既而上以富公弼为宰相是岁契丹使者来公与之射使者曰天子以公典枢密而用富公为相得人矣语闻上喜赐公御弓一矢五十公善射至老不衰甞侍上射辞曰幸得备位大臣为天下所视臣老矣恐不能胜弓矢上再三谕之乃手二矢再拜一发中之遂将释复位上固勉之再发又中由是左右皆欢呼赐以袭衣金带自寳元庆厯之间元昊叛河西兵出久无功士大夫争进计策多所改作公笑曰奈何纷纷兵法不如是也使士知畏爱而怯者勇勇者不骄以吾可胜因敌而胜之尔岂多言哉其在枢密亦甞自请临边不许凡大谋议必以谘之其在外则遣中贵人诏问其言多见施用公自致仕复起掌枢密凡三岁以老求去位至六七上为之不得已以为景灵宫使徙忠武军节度使又以为同郡牧制置使五日一朝给扶者以子若孙一人是岁公年七十有八矣明年二月乙未以疾薨于家诏辍视朝二日发哀于苑中赠太尉中书令其遗言曰臣有俸禄足以具死事不敢复累朝廷愿无遣使者护丧无厚赙赠天子恻然哀公志以黄金百两白金三千两赐其家固辞不许以其年五月甲申葬于管城明年有诏史臣刻其墓碑臣愚以谓自国家西定河湟北通契丹罢兵不用几四十年一日元昊叛幽燕不犯约二边骚动而老臣宿将无在者公于是时屹然为中国巨人名将虽未甞躬矢石攻坚摧敌而恩信已足抚士卒名声已足动四夷遂登朝廷典掌机密以老还仕复起于家保有富贵享终寿考虽古之将帅及于是者其几何人至于出入勤劳之节与其进退绸缪君臣之恩意可以褒劝后世如古诗书所载皆应法可书谨按鲁武恭公讳徳用字符辅曽祖讳方追封蒋国公祖讳玄追封邢国公皆赠中书令父讳超建雄军节度使赠尚书令追封鲁国公谥曰武康公娶宋氏武胜军节度使延渥之女初为安定郡夫人追封荣国夫人五男四女男曰咸熈东头供奉官早卒次曰咸融西京左藏库使果州团练使次曰咸庶内殿崇班早卒次曰咸英供备库副使次曰咸康内殿承制铭曰
　　
　　鲁始锡封以褒武康爰暨武恭乃克有邦桓桓武恭其容甚饬韪其名声以动四国公治军旅不寛不烦恩均令齐千万一人公在朝廷出守入卫乃登大臣与国谋议公曰老矣乞臣之身帝曰休哉汝予旧臣亟其强起秉我枢钧礼不筋力老于敢侮公来在庭拜毋蹈舞若子与孙助其兴俯凡百有位谁其敢俦惟时黄耉天子之优富贵之隆亦有能保孰享其终如公寿考公有世徳载勲旗常刻铭有诏俾嗣其芳
　　
　　名臣碑传琬琰之集上巻十九
　　
　　●钦定四库全书
　　
　　名臣碑传琬琰之集上巻二十
　　
　　（宋）杜大珪 编
　　
　　范文正公仲淹神道碑　　欧阳修
　　
　　皇佑四年五月甲子资政殿学士尚书礼部侍郎汝南文正公薨于徐州以其年十有二月壬申葬于河南尹樊里之万安山下公讳仲淹字希文五代之际世家苏州事吴越太宗皇帝时吴越献其地公之皇考从钱俶朝京师后为武宁军掌书记以卒公生二岁而孤母夫人贫无依再适长山朱氏既长知其世家感泣去之南都入学舍扫一室昼夜讲诵其起居饮食人所不堪而公自刻益苦居五年大通六经之旨为文章论说必本于仁义祥符八年举进士礼部选第一遂中乙科为广徳军司理参军始归迎其母以养及公既贵天子赠公会祖苏州粮料判官讳某为太保祖秘书监讳某为太傅考讳某为太师妣谢氏为吴国夫人公少有大节于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其所有为必尽其方曰为之自我者当如是其成与否有不在我者虽圣贤不能必吾岂茍哉天圣中晏丞相荐公文学以大理寺丞为秘阁校理以言事忤章献太后旨通判河中府久之上记其忠召拜右司谏当太后临朝聴政时以至日大会前殿上将率百官为寿有司已具公上疏言天子无北面且开后世弱人主以强母后之渐其事遂已又上书请还政天子不报及太后崩言事者希旨多求太后时事欲深治之公独以谓太后受托先帝保佑圣躬始终十年未见过失宜掩其小故以全大徳初太后有遗命立杨太妃代为太后公谏曰太后母号也自古无代立者由是罢其册命是岁大旱蝗奉使安抚东南使还会郭皇后废率谏官御史伏合争不能得贬知睦州又徙苏州岁余即拜礼部贠外郎天章阁待制召还益论时政阙失而大臣权幸多忌恶之居数月以公知开封府开封素号难治公治有声事日益简暇则益取古今治乱安危为上开说又为百官圗以献曰任人各以其材而百职修尧舜之治不过此也因指其迁进迟速次序曰如此而可以为公可以为私亦不可以不察由是吕丞相怒至交论上前公求对辩语切坐落职知饶州明年吕公亦罢公徙润州又徙越州而赵元昊反河西上复召相吕公乃以公为陜西经略安抚副使迁龙圗阁直学士是时新失大将延州危公请自守鄜延捍贼乃知延州元昊遣人遗书以求和公以谓无事请和难信且书有僭号不可以闻乃自为书告以逆顺成败之说甚辩坐擅复书夺一官知耀州未逾月徙知庆州既而四路置帅以公为环庆路经略安抚招讨使兵马都部署累迁谏议大夫枢密直学士公为将务持重不急近功小利于延州筑清涧城垦营田复承平永平废寨熟羌归业者数万戸于庆州城大顺以据要害又城细腰胡卢于是明珠灭臧等大族皆去贼为中国用自边制久隳至兵与将常不相识公始分延州兵为六将训练齐整诸路皆用以为法公之所在贼不敢犯人或疑公见敌应变为如何至其城大顺也一旦引兵出诸将不知所向军至柔逺始号令告其地处所往筑城至于版筑之用大小毕具而军中初不知贼以骑三万来争公戒诸将战而贼走追勿过河已而贼果走追者不渡而河外果有伏贼失计乃引去于是诸将皆服公为不可及公待将吏必使畏法而爱已所得赐赉皆以上意分赐诸将使自为谢诸蕃质子纵其出入无一人逃者蕃酋来见召之卧内屏人彻卫与语不疑公居三岁士勇边实恩信大洽乃决策谋取横山复灵武而元昊数遣使称臣请和上亦召公归矣初西人籍为乡兵者十数万既而黥以为军惟公所部但刺其手公去兵罢独得复为民其于两路既得熟羌为用使以守边因徙屯兵就食内地而纾西人馈挽之劳其所设施去而人徳之与守其法不敢变者至今尤多自公坐吕公贬羣士大夫各持二公曲直吕公患之凡直公者皆指为党或坐窜逐及吕公复相公亦再起被用于是二公欢然相约戮力平贼天下之士皆以此多二公然朋党之论遂起而不能止上既贤公可大用故卒置羣议而用之庆厯三年春召为枢密副使五让不许乃就道既至数月以为参知政事每进见必以太平责之公叹曰上之用我者至矣然事有先后而革弊于久安非朝夕可也既而上再赐手诏趣使条天下事又开天章阁召见赐坐授以纸笔使疏于前公惶恐避席始退而条列时所宜先者十数事上之其诏天下兴学取士先徳行不専文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜为之佐佑会边奏有警公即请行乃以公为河东陜西宣抚使至则上书愿复守边即拜资政殿学士知邠州兼陜西四路安抚使其知政事纔一岁而罢有司悉奏罢公前所施行而复其故言者遂以危事中之赖上察其忠不聴是时夏人已称臣公因以疾请邓州守邓三岁求知杭州又徙青州公益病又求知颕州肩舁至徐遂不起享年六十有四方公之病上赐药存问既薨辍朝一日以其遗表无所请使就问其家所欲赠以兵部尚书所以哀恤之甚厚公为人外和内刚乐善泛爱丧其母时尚贫终身非宾客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田野之人外至四裔莫不知其名字而乐道其事者甚众及其世次官爵志于墓谱于家藏于有司者皆不论著着其系天下国家之大者亦公之志也欤铭曰
　　
　　范于吴越世实陪臣俶纳山川及其士民范始来此中间几息公奋自躬与时偕逢事有罪功言有违从岂公必能天子用公其艰其劳一其初终夏童跳边乘吏怠安帝命公往问彼骄顽有不聴顺锄其穴根公居三年怯勇隳完儿怜兽扰率俾来臣夏人在廷其事方议帝趣公来以就予治公拜稽首兹惟难哉初匪其难在其终之羣言营营卒坏于成匪恶其成惟公是倾不倾不危天子之明存有显荣殁有赠谥藏其子孙宠及后世惟百有位可劝无怠
　　
　　赵康靖公槩神道碑　　苏轼
　　
　　宋有天下百二十有五年六圣相师専用一道曰仁不杂他术刑以不杀为能兵以不用为功财以不聚为富人以不作聪明为贤虽有絶人之材而徳不至终不大用六圣一心守之不移故自建隆以来至于今卿相大臣号多长者记人之功忘人之过含垢匿瑕犯而不校以为常徳是以四方又安兵革不试民之戴宋有死无二自汉以来未有如今日之盛者此六圣之徳而众长者之助也易曰师正丈人吉诗曰虽无老成人尚有典刑书曰如有一介臣断断猗无他技其心休休焉其如有容人之有技若巳有之人之彦圣其心好之不啻若自其口出是能容之以保我子孙黎民故太子少师赵公服事三帝四十余年其徳合于易之所谓丈人诗之所谓老成书之所谓一介臣者公讳槩字叔平其先河朔人也徙于宋之虞城七世矣曾祖着后唐国子毛诗博士赠太师中书令妣刘氏楚国太夫人祖惠宋州楚丘令赠太师中书令兼尚书令韩国公妣李氏燕国太夫人父干尚书驾部贠外郎赠太师中书令兼尚书令鲁国公妣张氏鲁国太夫人髙氏唐国太夫人公七岁而孤笃学自力年十七举进士当时闻人刘筠戚纶黄宗旦皆称其文辞必显于时而其器识宏逺则皆自以为不及当赴礼部试楚守胡令仪醵黄金以赠之公不受天圣五年擢进士第三人授将作监丞通判海州归见父老故人幅巾徒歩人人至其家召试学士院除著作郎集贤校理出知涟水军公为进士时邓余庆守涟水馆公于官舍以教其子余庆所为多不法公谢去数月余庆以赃败及公为守将至或榜其所馆曰豹隐堂赋者三十余人岁饥公劝诱富民得米万石所活不可胜数涟水有鱼池利入公帑岁杀鱼十余万公始罢之作放生碑池上移守通州入为开封府推官奏事殿中赐五品服且欲以为直集贤院宰相以例不可出知洪州属吏有郑陶饶奭者挟持郡事肆为不法前守莫能制州有归化兵皆故盗贼配流已而选充者奭与郡人胡顺之共造飞语以动公曰归化兵得廪米陈恶有怨言不更给善米且有变公笑不答会归化卒有自容州戍所逃还犯夜者公即斩以徇收陶下狱得其奸赃且奏徙奭歙州一郡股栗城西南隅当大江之冲水岁为民患公建为石堤髙丈五尺长二百丈用石九千段取之有方民不以为劳明年夏堤成而水大至度与城平恃堤以全至于今赖之迁刑部贠外郎同知宗正寺出知青州改直集贤院赋税未入中限敕县不得辄催科是岁夏税先一月办坐失举张诰夺官罢归起监密州酒徙楚州粮料院以郊赦还官职知滁州山东大贼李小二过境上告人曰我东人也公甞为青州东人爱之如父母我不忍犯遂冦庐寿犬牙不入境召修起居注朝廷欲同修玉牒久之除欧阳修起居注朝廷欲骤用修而难于躐公公闻之乃请郡自便以为天章合待制赐三品服糺察在京刑狱迁兵部贠外郎遂知制诰勾当三班院会郊礼当进阶封且任一子京官乞以母封郡太君宰相谓公学士拟封不久矣公曰母年八十二朝夕不可期愿及今以为荣许之后遂以为例改知审官院判秘阁与髙若讷同判流内铨若讷言往甞知贡举闻母病不得出几不能生公矍然即请郡以便亲宰相谓公曰旦夕为学士可少待也公不聴遂除苏州明年丁母忧服除召入翰林为学士知贡举馆伴契丹泛使遂报聘焉会猎于兴云山之西请公赋诗诗成契丹主亲酌玉杯以劝公且以素扇授其近臣刘六符冩公诗置之怀袖使还加侍读学士歴右司郎中中书舍人提举在京诸司库务奸人冷清诈称皇子迁之江南公曰清言不妄不可迁若诈亦不可不诛诏公与包拯杂治之得其实乃诛清李参为河北转运使职事办治进秩二等且官其一子郭申锡为諌官争之曰参职事所当办无功不可赏上怒欲罪申锡公言陛下始面谕申锡毋面从吾过今黜之何以示天下乃止以龙圗阁学士礼部侍郎知郓州徙南京留守拜御史中丞中官邓保吉引剰贠烧银禁中公力言其不可遂出之又言张茂实不宜典兵卫未行会公拜枢密副使复言之乃出茂实知曹州拜参知政事方是时皇嗣未立天下以为忧仁宗命英宗领宗正公言宗正未足为重遂与执政建言宜立为皇太子从之英宗即位迁戸部侍郎又迁吏部熈宁初迁左丞公年七十矣求去位不许章数上乃以为观文殿学士吏部尚书知徐州遂请老不已以太子少师致仕居睢阳十五年犹以读书着文忧国爱君为事集古今谏争事为谏林一百一十巻奏之上甚喜赐诏曰士大夫请老而去者皆以声问不至朝廷为髙得卿所奏书知有志爱君之士虽退休山林未甞一日忘也当置左右以时省阅上祠南郊明堂率甞召公陪祀毎辞以老疾间甞一至都下亦以足疾辞不入见诏中贵人抚问二府就所馆宴劳之累阶至特进勲上柱国封天水郡开国公赐号推忠保徳翊戴功臣元丰初省功臣号三年官制改解特进六年正月十五日薨于永安坊里第享年八十八辍视朝一日赠太师谥康靖前作遗范以戒子孙纎悉必具以某年月日葬于宋城县天廵乡地与日皆公所自卜也娶李氏封汝阴郡夫人先公二十五年卒于郓州子荣绪殿中丞敦绪将作监主簿皆早亡元绪宣徳郎公绪校书郎女二人长适光禄寺丞王力臣幼适朝奉大夫程嗣恭孙男四人嗣徽通直郎嗣真宣义郎嗣贤试校书郎嗣光未命曽孙男六人韡太庙斋郎余未名公为人乐易深中恢然伟人也平生与人实无所怨怒非特不形于色而已専务掩恶扬善以徳报怨出于至诚非勉强者天下称之庶几汉刘寛唐娄师徳之徒云始欧阳修躐公为知制诰人意公不能平及修坐累对诏狱人莫敢为言公独抗章言修无罪为仇人所中伤陛下不可以天下法为人报仇上感悟修以故得全公既老修亦退在汝南公自睢阳往从之游乐饮旬日苏舜钦为进奏院以羣饮得罪公言与会者皆一时名人若举而弃之失士大夫望非朝廷福张诰以脏败窜海上公坐贬累年而怜诰终不衰间使人至海上劳问馈给之代冯浩为郓州吏举按浩侵用公使钱三十万当以浩职田租偿官公曰浩吾同年也且知其贫不可以已俸偿之公所为大略如此至于敦尚契旧葬死养孤葢不可胜数余于公为里人少相善也退而老于乡日从公游盖知之详矣元绪以墓碑为请义不可以辞铭曰
　　
　　维古任人仁义是圗仁近于弱义近于迂课其功利岁计有余在汉孝文发政之初欲以利口登进啬夫有臣释之实矢厥谟世谓长者绛侯相如皆讷于言有口若无岂效此子喋喋巧谀帝用感悟老成是亲清浄无为鍳于暴秦歴祀四百世载其仁赫赫我宋以圣继神于穆仁宗如岁之春招延朴忠屏逺佞人岂独左右刑于庶民维时赵公含徳不发如圭如璧如金如锡置之不愠用之不怿帝识其心长者之杰遂授以政歴佐三叶济于艰难不■〈士冖田疋〉不跋公在朝廷靖恭寡言不忮不求孰知其贤望其容貌有耻而悛薄夫以敦鄙夫以寛今其亡矣吾谁与存作此铭诗以诏后昆
　　
　　名臣碑传琬琰之集上卷二十
　　
　　●钦定四库全书
　　
　　名臣碑传琬琰之集上巻二十一
　　
　　（宋）杜大珪 编
　　
　　周安惠公起神道碑　　王安石
　　
　　公讳某字某姓周氏为人俶傥有大节敏于文学逹于政事真宗初即位以进士甲科除将作监丞通判齐州即有能名召还为著作郎直史馆提点开封府诸县镇公事歴三司戸部度支判官又皆有能名遂以右正言知制诰判吏部流内铨数进见奏事真宗以为材其后置登闻鼓院纠察在京刑狱及考进士以糊名誊録法真宗皆自选主者而辄以属公居纠察未几遂以枢密直学士知开封府聴断明审无留事真宗滋以为材至甞幸其府问劳赋诗乐饮然后去以公更外事未久故不即大用而以公知河中府又以知永兴移天雄军所至辄有声绩数赐诏书奨谕于是真宗知公果可付以政即召还除给事中同知枢密副使真宗得疾几不寤丁晋公用事逐去冦莱公而以公为党亦逐去之以尚书戸部侍郎知青州既而又以为太常少卿知光州仁宗即位稍迁秘书监知杭扬二州晋公得罪去还公礼部侍郎留守南京召见之将复用公病矣乃请知颕州自颕徙陈自陈徙汝至汝若干年以某年某月某甲子卒春秋五十九讣闻天子为震悼赠礼部尚书赙赐録其子孙加等谥曰安惠初公奋白衣数年遂知制诰特为真宗所礼禁中事大臣所不得闻者往往为公道之公亦慷慨为上言事无所挠而其言秘世莫得尽闻东封还公卿大夫皆献文章颂功徳公独上书进戒及在枢密进止侃侃不以丁晋公方盛为之诎节故为所逐公好收挽后进士得一善汲汲如世之夸者为已进取未甞问家人生产好读书善为文集二十巻独奏事诸草则公既焚之矣无在者爱其弟越甚笃与越皆以能为世所称每书辄为人取去积时至金紫光禄大夫勲至上柱国爵至汝南郡开国公食邑至四千一百戸食实封至九百戸甞为东京留守判官东封考制度副使亦皆真宗所自选也周氏世为淄州邹平人公曽祖考讳某皆儒者以学行知名山东考讳某任歴御史终尚书都官贠外郎及公贵赠曽祖考某官祖考某官考某官公夫人王氏北海郡夫人先公一年卒于公之卒也公子延荷为大理寺丞延让为太常寺太祝延寿为东头供奉官合门祗候延隽为大理评事以某年某月某甲子葬公郑州新郑县平康乡之北原而以王氏祔其后若干年公子延隽为尚书都官郎中累赠公至某官始追序公世次伐阅行治来请曰先人名位功徳甞显矣而墓碑无刻诸孤独延隽为后死微夫子许我铭无以诒永久嗟乎公之事逺矣盖虽公子有所不及知故所次止于如此然观公所以进而公之材可见视公所以逐而公之行可知懔懔乎一世之名臣矣所次如此不为略也铭曰
　　
　　羣献俣俣御于帝所出入百年将相文武有如周公左右真宗自初筮仕以至谋国晦显险夷考终一徳公去州郡无民不思公来朝廷天子所知发论造功每成无隳谁私党雠用国威福闻上不豫乃谗乃逐既投有罪而以公归退施一州遂陨于腓美矣邦士公之季子铭诗墓门戴以龟趾
　　
　　王待制质神道碑　　欧阳修
　　
　　公讳质字子野其先大名莘人自唐同光初公之皇曽祖鲁公举进士第一显名当时官至右拾遗歴晋汉周而皇祖晋公益以文章有大名逮事太祖太宗官至兵部侍郎当真宗时伯父文正公居中书二十余年天下称为贤宰相今天子庆厯三年公与其弟素皆待制天章阁自同光至庆厯盖百有二十余年王氏更四世世有显人或以文章或以功徳公生累世富贵而操履甚于寒士性笃孝悌厚于朋友乐施与以赒人而妻子常不自给视荣利澹若无意平居苦疾病退然如不自胜及临事介然有仁者之勇君子之刚乐人之善如自已出初范仲淹以言事贬饶州方治党人甚急公独扶病率子弟饯于东门留连数日大臣有以让公曰长者亦为此乎何苦自陷朋党公徐对曰范公天下贤者顾某何敢望之然若得为党人公之赐某厚矣闻者为公缩颈其为待制之明年出守于陜又明年小人连构大狱坐贬废者十余人皆公素所贤者闻之悲愤叹息或终日不食因子剧饮大醉公既素病益以酒遂卒公初以荫补太常寺太祝监都进奏院献其文章召试赐进士及第校勘馆阁书籍遂为集贤校理通判苏州州守黄宗旦负材自喜颇以新进少公议事则曰少年乃与丈人争事公曰受命佐君事有当争职也宗旦虽屡屈折而政常得无失稍徳公助已为之加礼宗旦得盗铸钱者百余人以诧公公曰事发无迹何从得之曰吾以术钩出之公愀然曰仁者之政以术钩人寘之死而又喜乎宗旦惭服悉缓出其狱始大称公曰君子也判尚书刑部吏部南曹知蔡州始至发大奸吏一人去之绳诸豪猾以法与转运使争曲直事有下而不便者皆格不用既去其害政者然后崇学校一以仁恕临下其政知寛猛必使吏畏而民爱其为他州州率大而难治必常有善政皆用此入为开封府推官已而其兄雍为三司判官公曰省府皆要职吾岂可兄弟居之求知寿州赐庐州盗有杀其徒而并其财者获之寘于法大理驳曰法当原公以谓盗杀其徒而自首者原之所以疑坏其党而开其自新若杀而不首既获而亦原则公行为盗而第杀一人既得兼其财又可以赎罪不获则肆为盗获则引以自原如此盗不可止非法意疏三上不能争公叹曰吾不胜法吏矣乃上书自劾请不坐佐吏公坐贬监灵仙宫其后议更定不首之罪卒用公言为是而公贬犹不召资政殿学士叶清臣讼公无罪始起知秦州迁荆湖北路转运使当用兵西方急于财用之时独不进羡余其赋敛近寛平治以常法故他路不胜其弊而荆湖之人自若权知荆南府民有讼婚者诉曰贫无赀故后期问其用几何以俸钱与之使婚获盗窃人衣者曰廹于饥寒而为之公为之哀怜取衣衣之遣去荆人比公为子产召为史馆修撰遂拜天章阁待制判吏部流内铨号为称职而于选法未甞有所更易人或问之公曰选法具备如权衡在执者不欺其轻重尔何必屡更其法是岁天子开天章阁召大臣问天下事以手诏责范公等而议事者争言天下利害务欲更革诸事公独无一言问之则曰吾病未能也公于荣利既薄临祸福不为喜惧其视世事若无一可以动其心者惟以天下善人君子亨否为巳休戚遂以此卒此其为志岂小哉有病而不能者哉公诚素病而任之以事所至必皆有为使其寿且不死而用其必有所为岂其不欲空言而已者哉呜呼公享年四十有五官至度支郎中阶朝奉大夫勲上护军爵平晋男娶周氏某县君生子某曽祖讳某祖讳某皆赠太师尚书中书令考讳某官至兵部郎中有贤行赠戸部尚书公以某年某月某日卒于陜某年某月某日葬于某所先茔之次铭曰
　　
　　士不为利以行其仁处丰自薄而清厥身其仁谁思不在利民其清孰似以遗子孙铭以昭之以告后人
　　
　　名臣碑传琬琰之集上巻二十一
　　
　　●钦定四库全书
　　
　　名臣碑传琬琰之集上卷二十二
　　
　　（宋）杜大珪 编
　　
　　夏文荘公竦神道碑　　王珪
　　
　　皇佑三年秋武宁军节度使检校太师兼侍中判河阳郑国公以疾请归于京师天子方忧思公饬太医驰视又以肩舆往迓之而公疾寖剧矣既就第未几以薨闻乘舆亟临其丧视公形容槁瘁嗟悼者久之赠太师中书令谥曰文荘辍视朝二日五年七月辛酉葬公于许州阳翟县三封乡洪长之原既葬有诏史臣珪论次公之世系与夫行事以刻其墓碑臣珪甞读皇帝以来姓氏之书盖夏出姒氏其后世乃弗显至汉大司徒勤始显于永初之间繇汉渉唐至于五代益复不显公讳竦字子乔姓夏氏其先九江人曽祖昱避世不仕祖奂献书伪唐为晋陵尉仕不得志退居于家考承皓太平兴国初上平晋策太宗召见壮其说补右侍禁隶大名节下一日敌骑突境上夜从间道发兵还与冦遇力战以没赠崇仪使自公之显曽祖而下皆赠太师中书令尚书令封晋齐魏三国公曽祖妣陈氏封周国太夫人祖妣黄氏燕国太夫人妣盛氏越国太夫人初魏公死事朝廷录孤以公为润州丹阳县主簿景徳四年登贤良方正能直言极諌科擢光禄寺丞通判台州迁著作佐郎召还迁秘书丞直集贤院同编修国史判三司都磨勘司迁右正言车驾幸亳为东京留守推官仁宗封庆国公初选文学之士以传道经义宰臣旦屡以公言于真宗遂命劝学资善堂未几同修起居注为玊清昭应宫判官兼领景灵宫会灵观事迁尚书礼部贠外郎知制诰国史成迁戸部贠外郎是时参知政事丁谓请大治城西炮场酾金水作后土祠以儗汾阴睢上三司使林特欲于上林中为复道坏元武门以属玊清江淮发运使李溥又欲致海上巨石于会灵池中为三神山跨合道以几遇神仙之属方羣臣争言符瑞公独抗疏以谓其事阔逺非所以承天意遂皆寖景灵宫成迁礼部郎中天禧初坐闺门之故左迁职方贠外郎知黄州后二年复其礼部郎中徙邓州又徙襄州属岁大饥百姓流亡盗贼相乘公既发公廪又募富人出粟十余万斛以赈救之其全活者四十六万余口廵抚使姜遵上其事赐书褒谕后民思其惠以其所赐诏书作金石刻焉仁宗即位迁戸部郎中又徙寿安洪三州洪之风俗右鬼尚巫所居设坛场陈旗帜依神以下祸福病者辄屏去亲爱其医药饮食如神曰未可即不敢以忤神茍死于饥渴则规罔寡孤维其意所出公索其部中凡得千九百余家妖符怪箓神衣鬼帽锺角刀笏之类以万计悉令燔毁之乃言汉晋张角孙恩之乱不可不察朝廷为下诏更立重法自江淛以南悉禁絶之天圣三年丁越国太夫人忧是时章献太后临朝以公东宫旧僚又复其知制诰欲服丧不许为景灵宫判官判集贤院奉使契丹公以魏国之没虏难又母丧未除义不得行乃抗章力辞之明年以左司郎中召入翰林为学士同勾当三班院寻兼侍读学士知审官院又兼龙圗阁学士遂拜右諌议大夫枢密副使又明年迁给事中右府主进绌武吏而大臣多阔略吏得因縁为奸公乃集考前后赏罚之所当者列为诸房定例而吏不得欺矣朝廷与契丹约和二十余年北地久不习武事公以谓戎狄荒忽不常而边备不可弛乃屡陈所以守御之策又明年拜参知政事祥源观使于是请复六科又请复百官转对置理检使巳而为宰相所忌复以为枢密副使累迁尚书左丞太后上仙两府大臣皆罢公为礼部尚书知襄州未行改颕州景佑元年徙青州明年徙应天府兼南京留守后二年以戸部尚书入为三司使赵元昊反陜西用兵乃拜公奉宁军节度使知永兴军康定元年改忠武军节度使知泾州明年拜宣徽南院使兼陜西四路经略安抚招讨等使还判永兴军又诏进屯鄜州始公西行天子遣使问所以攻讨之策公乃言太平兴国中李继迁以穷蹙之兵屡冦朔方太宗甞命李继隆等五路并出旋亦无功而还真宗不欲罢关中之民唯戒边吏严斥候以备之今元昊略有河外之地贸易华戎顾其势相万于继迁也虽然其欲僭窃名号者不过要市朝廷尔天下久不见兵革一旦遽议深讨臣未知其完计也愿下令诸将虏即入丧亟入收保毋得与战彼既絶中原赐予又丧其縁边和市可坐待其弊也是时议者咸以公言为不然于是罢公节制判河中府庆厯二年徙蔡州始朝廷锐意兴师及刘平葛懐敏继以轻贼失军天子悔不用公言又申思今宰相臣琦使还陜西甞言公所以制边之状于是召为枢密使议者尤以为公怯于用兵今而用之则边将之志堕矣帝为不得已聴罢之镇密诏慰存之甚厚公既厌烦言乃上还节旄愿得益徙闲郡遂以为吏部尚书知亳州明年加资政殿大学士又明年朝廷贷元昊之罪而西边罢兵仁宗终以公言为是复拜宣徽南院使河阳三城节度使判并州又明年拜同中书门下平章事判大名府兼北京留守又明年召公入为宰相制下外廷矣而议者诋公终不已乃复以为枢密使进爵英国公仁宗亲作飞白文行忠信字及乘险字以赐之且言为时谤伤者甚众而朕独知卿也又明年出判河南府兼西京留守皇佑元年加兼侍中赴三城用祀明堂恩改武宁军节度使徐州大都督府长史徙封郑国公明年会夏秋雨不已河水大溢公亲行堤上已而得疾其薨盖九月乙酉也享年六十七公少好学自经史百氏阴阳律歴之书无所不学其学必究古今治乱天人灾变之原其为文章闳衍瓌丽殆非学者之所能至凡朝廷有大典册屡以属之其誉满天下虽出临军旅入干机务未甞辄废书也祥符中郡国多献古鼎钟盘敦之器而其上多科斗文字公乃学为古文竒字至偃卧以指画侵肤其勤若此所治有风迹为民立伍保之法而盗贼不敢发闾里又善遇士卒其疾病饮食自拊视之在陜西甞上十策若通哺厮啰结属羌増弓手练强弩倂小寨絶互市之类皆当时施用之公自以材器髙未甞过许人故士大夫遥生惮疑而少已附者公居亦防畏不敢以贵执自安也臣珪伏思先帝临御之日久其选用材贤可谓至矣公始以文学辅东宫及帝躬亲政事屡倚以为宰臣惜其数离谗呰卒不得从容庙堂与圗太平之功非命也耶始枢密使田况甞从公幕府及公薨以谓公有王佐之藴而不及施信矣夫虽然出入荣华四十余年可谓盛矣所著文集百余巻公娶杨氏封荣国夫人子男一人安期为龙圗阁学士右諌议大夫女二人长封仁寿郡君适尚书驾部贠外郎贾守讷次适光禄寺丞贾延年孙二人长伯孙国子博士次伯卿太常寺太祝铭曰
　　
　　夏出姒氏自帝锡命其后分封以国为姓爰自三代渉汉东京厥绪可考显维一人又千余年旷不世食嶷嶷维公实荒郑国始以孤童朅来京师乃赐之策大放厥辞于皇仁宗英照四方擥收羣豪寤寐弗忘帝曰汝咨东宫旧臣左右予躬道徳循循乃服大僚显允文武岂无嘉谋告于帝所西方用兵战屡不克天子悔之莫如公画位隆隙开公岂不畏卒遭谗言不相虖内凡今在位孰遇如公尚复公嗟靡志之从刻碑髙原万祀无止其谁诗之有臣太史
　　
　　庞荘敏公藉神道碑　　王珪
　　
　　嘉佑八年三月丙午太子太保致仕庞公薨于其家是时先帝方寝疾乘舆不及临奠而震嗟者久之于是其孤以公之功状上于太常而博士李育乃谥公曰荘敏六月壬申葬公于雍丘县之谷林山明年会修仁宗实録其孤又请于史官王珪曰我先公位丞相于朝盖显矣其葬也諌官司马光实为之铭今墓隧之碑未立愿得史官所书以刻之以信其后人余遂考次公之族氏官封与夫行事之始终复为之铭其序曰惟庞氏之先自周文王之子毕公髙之后别食于龎因以为氏近世或家东平又徙成武遂为成武人公讳藉字醇之皇曽祖赠太师中书令讳武皇祖追封秦国公讳文进皇考国子博士追封魏国公讳格皆赠太师中书令兼尚书令曽祖妣越国太夫人何氏祖妣楚国太夫人陈氏妣燕国太夫人邢氏公大中祥符八年举进士及第为黄州司理参军再调江州军事判官知开封府薛田举公为兵曹参军薛奎代田又举公为法曹改大理寺丞知襄邑县与修天圣勑为刑部详覆官歴羣牧判官累迁尚书屯田贠外郎出知秀州入为殿中侍御史初章献太后临朝命有司定其出入仪物着内东门仪制三巻及章献上僊而章惠太后欲踵埀帘故事公亟奏请焚之其后章惠卒不敢出与政事寻为开封府判官尚美人方有宠遣内侍韩从礼下教旨公上言陛下初颛聴断而美人僭恣挠法不亦上累圣徳邪于是仁宗怒杖从礼并濮王偏庙美人迁祠部贠外郎广南东路转运使初龙圗阁学士范讽放纵不拘礼法公为御史时巳甞奏劾之及之官益疏讽过失会讽请辨乃诏置狱于南京已而责授讽鄂州行军司马亦左迁公为太常博士知临江军数月徙福建转运使复其官如故顷之以侍御史入为三司戸部判官仁宗谓执政曰庞某其止是职邪后数日改刑部贠外郎兼侍御史知杂事判大理寺糺察在京刑狱知审官院为天章阁待制陜西体量安抚歴知汝同二州赵元昊反举兵围延州总管刘平遇战于北川口监军黄徳和望敌退走平遂为贼所害徳和惧使人绐言平实降贼朝廷以兵围平之第且收系其子弟诏殿中侍御史文彦博驰往河中府案其狱既又命公并讯之公至具得其状以闻于是朝廷要斩徳和而刘氏子弟咸拔用之除陜西都转运使庆厯元年拜龙圗阁直学士知延州再迁吏部郎中明年改延州观察使辞不拜进左諌议大夫为陜西四路縁边都总管兼经略招讨等使仍知延州是时元昊数冦边公下令诸将毋得轻出兵其欲出兵必问其所以可胜之计然后遣之故其出未甞不有功凡筑十一城以扼其要害又其下多美地荐草募民耕之岁得榖以省大费一日元昊遣亲信李文贵者以其酋领野利■〈日壬〉荣书来愿纳款塞下公曰彼固多诈未可以信也因留不遣会朝廷欲贷元昊之罪而诏公招徕之公以谓元昊屡胜王师今若遽驰介以往恐其气益骄于是召文贵谓曰国家之抚四夷靡有不至也今元昊放命不恭以毒我边民且自视其区区之地乃敢与中国争衡邪若天子赫然大举师西乡而加诛之将安为计哉夫虑不至于久逺而徼一时之利者岂知也欤其归语王熟计之踰月文贵复来然其言未肯去僭号天子既厌西兵复诏公曰元昊若称臣余一切勿拒之公曰假之僭号则安肯复臣邪执以为不可方是时修复泾原恐敌益复入冦久之乃复书曰所陈非边臣所闻明年元昊遣伊州刺史贺从顼者以书来自称男邦面令国乌珠曩霄上书父大宋皇帝公使谓曰天子臣妾四海今不称臣不敢以闻朝廷从顼乃谓公曰大王愿以子事父犹臣事君也使得至京师天子不许归而更议之公乃上言西边用兵以来敌人丧其和市国中愁困今其辞稍屈必有悔过自新之意可遣使与之约也于是诏著作郎邵民佐与其使并往既而元昊果称臣西边罢兵矣公遂入为枢密使八年改参知政事皇佑元年以尚书工部侍郎为枢密使公始召还以谓方用兵时边饟烦苦关中萧然请减縁边之兵还食内地议者以为不可公卒减兵二十余万至是又以天下之力困于养兵况兵众而不可用方其无事请以法加汰之议者又以为不可公卒汰兵八万余人二年加戸部侍郎三年拜同中书门下平章事昭文馆大学士监修国史公为相不敢以毫髪私人端明殿学士程戡除知益州仁宗使公谕之曰善抚逺人还当以二府处之公曰二府惟天子许之臣不敢以言其后遂召戡为参知政事而程卒不知也广源州蛮侬知髙举兵陷邕州又下沿江九郡进围广州数月还据于邕所过多被害而张忠蒋偕等继以轻敌失军仁宗问谁可将者公言枢密副使狄青昔在臣麾下其沈勇有策虑可属以南方事明日青奏事殿中遂以为宣徽使宣抚荆湖南北路经制广南盗贼公事或言青起行伍难使自専其谋当更择文臣以副之公曰乡者偏师之出号令之不一进退之无法以故数不利今命大将若使文臣副之则威令复不得行岂不视前日之败也公复请下诏岭南一皆受青节制青既至斩别将一人之不用命者于是军中皆恐畏未几果破贼而还仁宗欲以青为枢密使同中书门下平章事公曰昔曹彬下江南太祖谓曰西有汾晋之师北有幽蓟之难欲用卿为使相则谁复为朕立功邪今宠青大过后益有胜青功者陛下何以赏之哉于是复以青为枢密副使加检校太尉河中尹入内内侍省都都知王守忠以畏谨得幸求为节度使公曰昔王继恩平两川宰相以其有大功屡欲优拜之太宗怒以为宦者不可使与政事乃召学士钱若水议立宣政使以授之今守忠无功以为节度使后复有求为宣徽使者奈何帝乃为止公在位久而无它宰相故谤言屡以及公会道士赵清贶者公之外亲甞诈为人求官有小吏告之公即捕系开封府既而穷得其奸状初言者指公私于人及流清贶海上又言公纵法行事朝廷虽知公被诬而言者不巳遂罢相出知郓州寻加观文殿大学士前此契丹甞遣使来求御容仁宗顾左右皆嘿然不敢对因曰能断大事孰有如庞某者至和二年除昭徳军节度使知并州明年以灾异诏中外咸言得失公密疏曰太子天下本今陛下春秋顾方盛然太子不豫建使四方无所系心愿择宗室之宜为嗣者早决之羣情既安则天异可塞矣臣歴任将相恐先犬马无以报虽冐万死而不悔也敌盗耕屈野河田朝廷恐益复侵边遣使更定其地既而召敌人不至公遂禁边毋与为和市敌人怨之日夜聚兵境上公又戒毋得辄举师久之敌且去公命通判并州司马光诣麟州与知州武戡计事戡乃请筑二堡于屈野之西使敌不敢耕故地光还公虽许之而堡实未筑也已而敌兵辄复聚管勾麟府兵马郭恩走马承受公事黄道元乃与戡擅率兵至怱里堆欲出其不意以击之会伏发恩道元皆战没而戡仅以身免未几敌送道元归诏御史鞫之乃言与戡等行视堡地因为敌所掩公坐是罢节度使复为观文殿大学士知青州于是司马光上书曰擅议筑堡臣光实陈之今戡等轻出亡师伤国威重罪在臣光公闻亦上奏自咎皆不报徙知定州公在并时年甫七十矣欲谢事于朝而以得罪乃不敢及过京师遂上疏曰臣疲老不足以任边事愿乞骸骨以归诏不许迁尚书左丞辞不拜至定一年复请老召还又数自陈悃愊天子不得已聴以太子太保致仕后三年公薨享年七十六今天子追赠公司空兼侍中公为人明知有余果于临事少好学及老而家居终日穷■〈扌监〉诗书而不知倦也天性精于法令常曰大臣当遵畏天子法其敢自为重轻邪独严于治军其下如有犯必以便宜从事或至于诛磔而无所容然善视其居处饮食故士卒知所畏而乐以出死力其遇僚吏从容使得尽所长其荐于朝皆天下贤士大夫与司马光尤相厚也所著文集五十巻公先娶边氏枢密直学士肃之女封嘉兴县君继刘氏供备库使永崇之女累封彭国夫人子男五人元鲁登进士第为大理寺丞早卒元英太常博士元常大理寺丞元中太子右赞善大夫元直大理寺丞女七人某封安康郡君适冀州支使陈琪某封徳安县君适都官贠外郎宋充国某封仁寿县君适屯田贠外郎程嗣隆某封永康县君继适宋充国某封安徳县君适大理寺丞馆阁校勘赵彦若余未行铭曰
　　
　　庞氏之先实毕公裔为成武人自公三世成武之显公所自发其发伊何文武维烈孰暴其武万兵以西顿甲来归绥如婴儿孰施其文亦既入辅风雨节时乐其众甫逮公去位天异载仍天子曰咨丐言予听公曰大器维承之艰豫建天子万世其安公过京师公曰臣老天子谓公公力尚少其往为予更抚予埸岂无威名以动四国公休于家大事数问公丧未行忽出审训孰不相将会莫如公君臣始终令问何穷隧有丰碑行者下拜史臣作诗以示千载
　　
　　名臣碑传琬琰之集上巻二十二
　　
　　●钦定四库全书
　　
　　名臣碑传琬琰之集上巻二十三
　　
　　（宋）杜大珪 编
　　
　　余襄公靖神道碑　　欧阳修
　　
　　始兴襄公既葬于曲江之明年其子仲荀走于亳以来告曰余氏世为闽人五代之际逃乱于韶自曽髙以来晦迹嘉遁至于博士府君始有禄仕而襄公继之以大曲江僻在岭表自始兴张文献公有声于唐为贤相至公复出为宋名臣盖余氏徙韶歴四世始有显仕而曲江寂寥三百年然后再有闻人惟公位登天台正秩三品遂有爵土开国乡州以继美前哲而为韶人荣至于褒恤赠谥始终之宠盛矣葢褒有诏恤有物赠有告而谥行考功有议有状合而志之以閟诸幽有铭可谓备矣惟是螭首龟趺掲于墓隧以表见于后世而昭示其子孙者宜有辞而阙焉敢以为请谨按余氏韶州曲江人曽祖讳某祖讳某皆不仕父讳某太常博士累赠太常少卿公讳靖字安道官至朝散大夫守工部尚书集贤院学士知广州军州事兼广南东路兵马钤辖经略安抚使柱国始兴郡开国公食邑二千六百戸食实封二百户治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书谥曰襄明年七月某甲子返葬于曲江之龙归乡成山之原公为人质重刚劲而言语恂恂不见喜怒自少博学强记至于歴代史记杂家小说阴阳律厯外暨浮屠老子之书无所不通天圣二年举进士为赣县尉书判拔萃改将作监丞知新建县再迁秘书丞刋校三史充集贤校理天章阁待制范公仲淹以言事触宰相得罪谏官御史不敢言公疏论之坐贬监筠州酒税稍徙泰州已而天子感悟亟复用范公而因之以被斥者皆召还惟公以便亲乞知英州迁太常博士丁母忧服除遂还为集贤校理同判太常礼院景佑庆厯之间天下怠于乆安吏习因循多失职及赵元昊以夏叛师出久无功县官财屈而民重困天子赫然思振颓弊以修百度既已更用二三大臣又増置諌官四员使言天下事公其一人也即改右正言供职公感激奋励遇事辄言无所回避奸谀权幸屏息畏之其补益多矣然亦不胜其怨嫉也庆厯四年元昊纳誓请和将加封册而契丹以兵临境上遣使言为中国讨贼且告师期请止毋与和朝廷患之欲听重絶夏人而兵不得息不听生事北边议未决公独以谓中国厌兵乆矣此契丹之所幸一日使吾息兵养勇非其利也故用此以挠我尔是不可听朝廷虽是公言犹留夏册不遣而假公谏议大夫以报公从十余骑驰出居庸闗见敌于九十九泉从容坐帐中辩折徃复数十卒屈其议取其要领而还朝廷遂发夏册臣元昊西师既解严而北边亦无事是岁以本官知制诰史馆修撰而契丹卒自攻元昊明年使来告捷又以公徃报坐习虏语出知吉州怨家因之中以事左迁将作少监分司南京公怡然还乡里阖门谢宾客絶人事凡六年天子每思之欲用者数矣大臣有不喜者第迁光禄少卿于家又以为某卫将军寿州兵马钤辖辞不拜皇佑二年祀明堂覃恩迁卫尉卿明年知虔州丁父忧去官而蛮贼侬智髙陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子嘉之即诏公经制广东西贼盗乃趋广州而智髙复西走邕州自智髙初起交趾请出兵助讨贼诏不许公以谓智髙交趾叛者宜听出兵毋沮其善意累疏论之不报至是公曰邕州与交趾接境今不纳必忿而反助智髙乃以便宜趣交趾会兵又募侬黄诸姓酋豪皆縻以职与之誓约使听节制或疑其不可用公曰使不与智髙合足矣及智髙入邕州遂无外援既而宣抚使狄青会公兵败贼于归仁智髙走入海邕州平公请服终丧不许诸将班师以智髙尚在请留公广西委以后事迁给事中谏官御史列疏言公功多而赏薄再迁尚书工部侍郎公留广西逾年抚缉完复岭海肃然又遣人入特磨袭取智髙母及其弟一人俘于京师斩之拜集贤院学士乆之徙知潭州又徙青州再迁吏部侍郎嘉佑五年交趾冦邕州杀五廵捡天子以谓恩信着于岭外而为交趾所畏者公也驿召以为广西体量安抚使悉发荆湖兵以从公至州移檄交趾召其臣费嘉佑诘责之嘉佑惶恐对曰种落犯边罪当死愿归取首恶以献即械五人送钦州斩于界上公还邕人遮道留之不得明年以尚书左丞知广州英宗即位拜工部尚书代还道病卒享年六十有五公经制五管前后十年凡治六州所至有恵爱虽在兵间手不释巻有文集二十巻奏议五巻三史刋误四十巻娶林氏封鲁郡夫人子男三人伯庄殿中丞早卒仲荀今为屯田员外郎叔英太常寺太祝女六人皆适仕族孙四人孙女五人铭曰
　　
　　余迁曲江仍世不显奋自襄公有声甚逺始兴开国袭美于前两贤相望三百年间韪欤襄公惟邦之直始登于朝官有言责左右献纳奸谀屏息庆厯之治实多补益逢时有事奔走南北功书史官名在四国出入囏勤险夷一徳小人之谗公废于里一方有警公起于家威行信结岭海幽遐公之在焉帝不南顾胡召其还殒于中路返柩来归韶人负土伐石刻辞立于墓门以贻来世匪止韶人
　　
　　孙威敏公沔神道碑　　毕仲游（代范纯礼作）
　　
　　故观文殿学士行尚书戸部侍郎鄜延路马步军都总管经略安抚使兼知延州赠兵部尚书威敏孙公既塟之十有二年其子之文欲为公墓隧之碑乃抵髙平范纯礼泣血再拜而言曰愿铭我公之碑纯礼曰嘻昔先正太师尝与威敏志其父而吾先文正与威敏乃景佑至和之间出入内外事仁宗皇帝乆同忠义之人也纯礼闻公之事而不敢忘铭其可辞乃序而铭之序曰公讳沔字符规会稽山阴人也少孤随其母家许下以孝闻天禧间举进士得官为赵州司理参军开封府扶沟县主簿保静军节度推官号为能吏改著作佐郎迁秘书丞用韩亿杨偕荐为监察御史里行景佑元年将奉册中宫而明肃太后三年之丧未除请终制而后行从之三司判官许申荐方士能导引行气公上言气行于身隙不在大呼吸之间或纫而为患是诡道也申素无行不知力耕以圗报而援诡道以市恩宠罪在无赦乞斥逺方士置申于理従之会孔道辅先文正公以言事谪去而布衣李安世上书其言皆市井事不实下吏公上言安世诚有罪而欲天下户知之亦难人见道辅范某方以言事谪去而安世复以上书得罪当以重法则安世之罪人不以为讪上而以为纳忠陛下之法人不以为治狂而以为拒谏愿寛安世以慰天下之望乃谪知潭州衡山谪未下公复上书论视朝双日之制曰双日之制行于一岁三百六旬废其半也而诞辰嘉节休日受厘又废三分之一然则一岁之中视朝者纔百余日耳而大臣奏事殿中率漏下数刻而退天下之务岂不旷哉因极言事得失乃复谪监永州酒徙通判潭处楚州召为左正言同知谏院公入谏建言治道之本在家并后之宠渐不可长请立贵近夫人为宫师以肃内政又言内侍迁官不以次非故事可止都知押班旧班阁门引进之下今序于上可复内降之出斜封之弊也可革其年二月豫王薨仁宗皇帝欲厚葬之期以五月公言启土礲山期日迫难就非特此也自元昊盗边三司力屈今一品之塟其饰颇繁而祔葬者复众非五六年计不可是又益一边费也元昊之窥中国乆矣以水旱不调谓得天时以将帅不和谓合人事如因我之役工仓猝之际悉力幸灾以惊边吏则重为陛下之忧岂可不虑愿缓塟期以俟西事之定书凡再上是时上悼豫王甚人莫敢言者公独言之自如也元昊使髙延徳奉书至延州声言请和而犹载所僣位号名而不臣是时先文正公为延州帅以书责而还之闻诸朝执政议不一故曰范某可斩也公言范某有时望士多归之今为边帅得士卒心元昊之所惮故使延徳奉不正之书至塞下欲间范某而去之今执政之议不一如使元昊刺知佯为交结之意而致慢言于朝则范某逐是元昊之计行也居无何元昊果使延徳奉书至阙下有慢言如公所策先文正公纔降一官知耀州西师未解上日夜以为忧乃移永兴军夏竦知鄜州陈执中知泾州各为路分总统以应敌公曰西冦可平矣而北敌不可不偹乃上言陛下劳心于西而隙在北边隅之人见利忘义誓书不可常守也愿移髙经宣守定王果守瀛何九龄守安肃和琳守真定更选良吏居具冀洺益团诸州步骑屯于真定髙阳大名三州则誓书始言可守矣先是京师久阴不雨蒙气蔽日公言传称皇之不极厥咎常阴必有下人谋上者愿陛下严左右察奸谋以消天变未几北人果遣泛使叛盟而禁中卫士窃发捕得伏诛公既见事辄言无所回避上倚用之而权幸侧目乃荐田况欧阳修张方平曽公亮蔡襄王素可任谏官自代遂迁工部员外郎出提点两浙路刑狱公事迁起居舎人陜西转运使就除天章阁待制为都转运使移环庆路经略安抚使知庆州徙知渭州复知庆州当大阅军成列矣公按辔徐行不前遂罢而天大风折木尘雾昼晦人方服公而不之测也会杜祁公冨韩公先文正公相继去徙知陜州移河东路转运使除龙圗阁直学士复知庆州改枢宻直学士知益州丁内艰服除为陜西都转运使知徐州迁右谏议大夫秦凤路经略安抚使知秦州皇佑四年广源蛮侬智髙反陷邕管连陷縁江九郡掠广州官军数败中书不时以闻公适过京师入见仁宗皇帝劳公且曰智髙反吾欲畀卿以南事今南事稍息西州之寄秦为重卿其行也公顿首谢因曰谁告陛下以南事息者臣闻智髙掠邕广收寳聚以亿计日縦酒髙会亡命归之者不絶臣料之南事恐未息也居一日杨畋蒋偕军败闻上谓左右曰孙某固言之矣遂还公以为湖南江西安抚使智髙既掠广州移兵北首欲度岭江湖以南皆惊人心汹汹公闻乃檄江西湖南令极办营宇犒赏大军且至人遂安不摇智髙亦不敢度岭行至鼎州诏以公为广南东西路安抚使而以枢宻副使狄公青为宣抚使自智髙反诸将用兵各以所利进退而无节制故数败公至下令曰出兵而无节制遗贼擒也自今已徃一以节制从事不用节制而胜犹败也狄公青至问公曰事将何如公曰欲知我之胜负则料敌得失可也为智髙之策有三迁兵巢穴伏而不出上策守邕州以老我师中策拣其众进战与我较一日之胜下策然智髙猝起官军数败横行岭外有骄我心战胜而骄轻与我战不难败也狄公青大喜然之军行至归仁智髙果弃邕州出战先是公辞未行请挟骑兵为竒不许既行踰岭使更制大刀长斧杂短兵用之人亦以为非是狄公青来始益骑兵三千及战归仁望智髙军皆翳蛮盾翼两褾置阵甚坚矢石不可动乃先伏骑兵于山间而更用短兵搏战得所制大刀长斧褾盾始破散所伏骑兵亦绕出智髙军后鏖之呼声动山谷蛮人死者过半遂大败智髙率其余众逃入海岭南平公自为御史台官数引大体言事天下称之后去言路外徙稍迁至侍从帅边滋有时望国家有缓急未尝不在选中及平智髙入见仁宗皇帝解所服玉带赐之迁给事中且大用矣而公固请居外治民得杭州至睢阳召还为枢宻副使公既在位益感激任事数为上陈治道及论列它得失每言辄尽有不悦公者会贵妃张氏薨治丧皇仪殿诏葬为园陵礼官谥曰恭徳公言太宗四后皆谥曰徳从庙谥也而郭氏张氏二后不闻有谥今谥妃子曰恭徳虽礼官之罪而实贻讥于陛下因论皇仪治丧诏葬为园陵非是遂改谥温成园陵亦罢已而诏公读温成哀册公奏言章穆皇后丧比葬行事皆两制官而温成追谥反诏二府大臣行事不可翼日执册立前陈故事且曰以臣孙某读册则可以枢宻副使读册则不可置册而退宰相陈执中取而读之遂以资政殿学士出知杭州岁满加大学士知青州麟府将郭恩轻出军败乃以公为观文殿学士尚书礼部侍郎河东路经略安抚使知并州过郑而夏人之使适至州除馆以待之公止其馆未行州将以告公曰彼陪臣也岂吾所当避者不去州改馆以待夏人夏人亦不敢言未至河东是时虏占有麟州故地争不已公至乃徙其众逺去后阴遣间至河东捕得公遗金帛而还之夏人亦畏公不敢近边初公守杭州州人喜浮圗法男女书夜杂会其徒因伏匿为奸遂以成俗公出过市中有塔庙甚丽公命撤之皆重扉复墙得亾逸妇女百数因并捕其徒置于法杭人惩艾俗遂革而其罪人散去徃往造为飞语以中伤公会枢宻使田况病参知政事王尧臣薨上问公所在欲召用而言者果以飞语闻上上不信封其章示公上适小不豫言者乗而益驩遂罢河东知寿州道贬宁国军节度副使乆之以光禄卿分司南京起知杭州公不起而请老遂以礼部侍郎致仕居符离明年英宗皇帝即位侍郎冨文忠在西府荐公材略絶众不畏强御而轻进退今虽老矣犹壮也可用英宗亦雅知公名遂以资政殿学士起公知河中府诏趣上道辞不获入见英宗以官召之而不名也比退日晏改观文殿大学士知庆州徙知延州道得疾闻上上使中贵人挟医视公赐黄金良药公泣曰老臣蒙上知未効犬马而病死目不瞑矣四年甲申薨于鄜州年七十一公为御史谏官有名及平智髙之乱人以古之将帅处之后为枢宻副使争温成事罢去人又以古之辅相期之然公天资警絶敏于事尤能决烦去惑方事至前众持难相倚徘徊未有所定公至出片言遂以无事其为政尚方略耳目人莫能测知缚制强豪一切以理为人所称道在符离时荘献明肃太后共政州守江钧有坠言于坐中为通判者欲上其事州官皆徃谢之至再拜而请不许公独后至不拜通判怒乃曰而与守同耶公曰守令谪去异时之资也公今陷守异时无葬所矣通判悟大恐返谢守而与之欢在庆州时特支绢帛恶军中口语藉藉公闻之大飨士优人以估帛为俳语以进公召谓曰边城无警士衣食县官不见敌数蒙上赏赐未知所以报効而汝敢以上赐为戏可斩也今姑赦汝死窜之军中帖服皇佑五年契丹使来请曰愿观庙乐而归上以问宰相陈执中曰乐非祀享不作请以是告之公时在西府乃曰此可告而未能止也愿使告之曰庙乐之作以祖有功宗有徳而咏歌之也使者能留与吾祭则可观仁宗使人告之使者乃退有中人尝任外官率它武臣上书乞迁仁宗曰法不可得也诉不已仁宗以语公公曰臣请退而问之乃召问曰曩汝在邉某军当给帛汝不时给何耶对曰帛官物也不敢妄以与人又问曰某人战当奏功汝不时奏何耶对曰是幸赏也故不奏公曰而能知此而返自为何耶皆惶惧再拜趋出初至杭州属县令来谒请辞公曰吾欲与令从容余杭令黄世永曰前日县有剽行路钱六十万者请徃捕之公曰无烦令徃也翼日张宴宾客满堂坐未定捕盗者已得盗至矣桐庐遂昌民杨日用以滑居乡里人患苦之令尉至者必与之交而行其私否则持其长短陷之前后所陷令尉甚众令沈绅免官过杭州问其故绅具言为日用所陷公曰此可治也乃使吏受绅辞檄桐庐捕日用属吏其子私与钤辖吏宋升饮酒酒酣出黄金一斤以遗升酒未竟公使人逮捕升至廷问杨日用事汝预也升曰不预然则酒酣遗汝之金以何事也升情得皇恐谢即黥日用并其子流之升亦抵罪杭人以此畏公重足一迹不敢为奸虽穷里空舍皆如公在其旁滕甫杨忱游公门以材自负不信曰是安能皆知之乃相谓曰居明日之湖上游兰若素约而不徃若纵饮而行博公安能知我哉及其徃未坐有呼于门甚急曰公使人遗二客持小奁发之五木也大惊乃服公之筭也故相国王珪尝志其墓凡公之行事与三代封爵赠谥所娶所生之子皆志之矣故今専序公出处进退之本末有畧之者以其见于志也其异于志者子之文今为承议郎管勾杭州洞霄宫幼女适朝散郎司勲郎中荘公岳孙男六人孙女六人孙男长某早亡延寿为豪州司户参军延宾延宏延通延祖未仕孙女之长者适前进士黎礭而子之文集录公之诗文章奏议为集二十巻藏之家铭曰
　　
　　在昔仁祖好是文武文而皋益武也方虎徳名参会熈我王度在时威敏出以类鸣作而有言如金奏廷沄沄谹谹众耳以倾岭蛮睢盱我则铄之夏童陆梁我则斥之以言以功帝用识之识而在位正直是谋有猷有言天子之休公言孔嘉昧者是疑或违或行公守不移奉册而告置册而辞辞而抑抑南国是式惟蠧是抉惟奸是擿擿奸抉蠧人莫予测穷里突奥如公在侧既用而张亦毁而拆毁而誉还如火晔晔今虽逺矣而犹不殁非鼎而名有山之石
　　
　　名臣碑传琬琰之集上巻二十三
　　
　　●钦定四库全书
　　
　　名臣碑传琬琰之集上巻二十四
　　
　　（宋）杜大珪 编
　　
　　欧阳文忠公修神道碑　　苏辙
　　
　　熙宁五年秋七月欧阳文忠公薨于汝阴八年秋九月诸子奉公之丧塟于新郑旌贤乡自葬至崇寜五年凡三十有二年矣公子棐以墓隧之碑来请辙方以罪废于家且病不能执笔辞不获命乃曰病茍不死当如君志既而病已谨按欧阳氏自唐率更令之四世孙琮为吉州刺史后世因家于吉曽祖讳郴南唐武昌令赠太师中书令妣刘氏追封楚国太夫人祖讳偃南唐南京衙院判官赠太师中书令兼尚书令妣李氏追封吴国太夫人考讳观泰州军事推官赠太师中书令兼尚书令封郑国公妣郑氏追封韩国太夫人公讳修字永叔生四岁而孤韩国守节自誓亲教公读书家贫至以荻画地学书公敏悟过人所览辄能诵比成人将举进士为一时偶俪之文已絶出伦辈翰林学士胥公时在汉阳见而竒之曰子必有名于世馆之门下公従之京师两试国子监一试礼部皆第一人遂中甲科补西京留守推官始从尹师鲁游为古文议论当世事迭相师友与梅圣俞游为歌诗相倡和遂以文章名冠天下留守王文康公知其贤还朝荐之景佑初召试迁镇南节度掌书记馆阁校勘时范文正公知开封府每进见辄论时政得失宰相恶之斥守饶州公见諌官髙若讷若讷诋诮范公以为当黜公为书责之坐贬峡州夷陵令明年移干徳令复为武成节度判官康定初范公起为陜西经略招讨安抚使辟公掌书记公笑曰吾论范公岂以为利哉同其退不同其进可也辞不就召还复校勘迁太子中允与修崇文总目庆厯初迁集贤校理同知太常礼院求补外通判滑州事时西师未解契丹初复旧约京东西盗贼蜂起国用不给仁宗知朝臣不任事始登进范公及杜正献公冨文忠公韩忠献公分列二府増谏员取敢言士公首被选以太常丞知谏院赐五品服未几修起居注公每劝上延见诸公访以政事上再出手诏使诸公条天下事又开天章阁召对赐坐给纸笔使具疏于前诸公惶恐退而上时所冝先者十数事于是有诏劝农桑兴学校革磨勘任子等弊中外悚然而小人不便相与腾口谤之公知其必为害常为上分别邪正劝力行诸公之言初范公之贬饶州公与尹师鲁余安道皆以直范公见逐目之党人自是朋党之论起乆而益炽公乃为朋党论以进言君子以同道为朋小人以同利为朋人君但当退小人之伪朋用君子之真朋其言恳恻详尽其后诸公卒以党议不得久留于朝公性疾恶论事无所回避小人视之如仇雠而公愈奋厉不顾上独深知其忠改右正言知制诰赐三品服仍知谏院故事知制诰必试上知公之文有旨不试与近世杨文公陈文恵公比逮公三人而已尝因奏事论及人物上目公曰如欧阳修何处得来盖欲大用而未果也四年大臣有言河东刍粮不足请废麟州徙治合河津或请废其五寨命公徃视利害公曰麟州天险不可废也麟州废则五寨不可守五寨不守则府州遂为孤垒今五寨存故敌在二三百里外若五寨废则夹河皆敌巢穴河内州县皆不安居矣不若分其兵驻并河清塞堡缓急不失应副而平时可省转输由是麟州得不废又言忻代州岢岚火山军并边民田废不得耕号为禁地吾虽不耕而敌常盗耕之若募民计口出丁为兵量入租粟以耕岁可得数百万斛不然它日且尽为敌有议下太原帅臣以为不便持之乆之乃从凡河东赋敛过重民所不堪奏罢者十数事自河东还会保州兵乱又以公为龙圗阁直学士河北都转运使陛辞上面谕无为久留计有所欲言言之公曰諌官得风闻言事外官越职而言罪也上曰第以闻勿以中外为意河北诸军怙乱骄恣小不如意辄胁持州郡公奏乞优假将帅以镇压士心军中乃定初保州乱兵皆招以不死既而悉诛之胁从二千人亦分隶诸州冨公为宣抚使恐后生变与公相遇于黄夜半屏人谋欲使诸州同日诛之公曰祸莫大于杀已降况胁从乎既非朝命州郡有一不従为变不细冨公悟乃止公奏置御河催纲司以督粮饷边州赖之又置磁相州都作院以缮一路戎器河北方小治而二府诸公相继以党议罢去公慨然上书论之用事者益怒会公之外甥女张嫁公族人晟以失行系狱言事者乗此欲并中公遂起诏狱穷治张赀产上使中官监劾之卒辨其诬犹降官知滁州事居二年徙扬州又徙颕州迁礼部郎中复龙圗阁直学士留守南京迁吏部郎中丁韩国太夫人忧至和初服除入见须发尽白上怪之问劳恻然恩意甚厚命判吏部流内铨小人畏公且大用伪为公奏乞澄汰宦官宦官闻之果怒会选人胡宗尧当改官坐尝以官舟假人经赦去官法当循资公引对取旨上特令改官宦官有宻奏者曰宗尧翰林学士宿之子有司右之私也遂出公知同州言者多谓公无罪上悟留刋修唐书俄入翰林为学士自滁州之贬至是十二年矣上临御既久遍阅天下士群臣未有以大称上意上思冨公韩公之贤复召寘二府时庆厯旧人惟二公与公三人皆在朝廷士大夫知上有致治之意翕然相庆公以学士判三班院二年奉使契丹契丹使其贵臣宗愿宗熈萧知足萧孝犮四人押燕曰此非常例以卿名重故尔嘉佑初判太常寺二年权知贡举是时进士为文以诡异相髙文体大壊公患之所取士率以词义近古为贵凡以险怪知名者黜去殆尽榜出怨谤纷然久之乃服然文章自是变而复古三年加龙圗阁学士权知开封府事所代包孝肃公以威严御下名震都邑公简易循理不求赫赫之誉有以包公之政励公者公曰凡人材性不一用其所长事无不举强其所短势必不逮吾亦任吾所长耳闻者称善四年求罢迁给事中充群牧使唐书成拜礼部侍郎俄兼翰林侍读学士公在翰林凡八年知无不言所言多听河决商胡贾魏公留守北京欲开撗垄故道回河使东有李仲昌者欲道商胡入六塔河诏两省台谏集议公故奉使河北知河决根本以为河水重浊理无不淤淤从下流下流既淤上流必决水性避髙决必趋下以近事验之决河非不能力塞故道非不能力复但势不能久必决于上流耳撗垄功大难成虽成必有复决之患六塔狭小不能容受大河以全河注之滨棣徳博必被其害不若因水所趋増治堤防疏其下流浚之入海则河无决溢散漫之忧数十年之利也陈恭公当国主撗垄之议恭公罢去而宰相复以仲昌之言为然行之而败河北被害者凡数千里狄武襄公为枢宻使奋自军伍多战功军中服其威名上不豫诸军讹言籍籍公言武臣掌机宻而得军情不惟于国不便鲜不为身害请出之外藩以保其终始遂罢知陈州公尝因水灾上言陛下临御三十余年而储宫未建此乆阙之典也汉文帝即位群臣请立太子群臣不自疑而敢请文帝亦不疑其臣有二心后唐明宗尤恶人言太子事然汉文帝立太子之后享国长久为汉太宗明宗储嗣不早定而秦王以窥觊陷于大祸后唐遂乱陛下何疑而久不定乎公言事不择剧易类如此五年以本官为枢宻副使明年为参知政事公在兵府与曽鲁公考天下兵数及三路屯戍多少地理逺近更为图籍凡边防乆阙屯戌者必加搜补其在政府凡兵民官吏财利之要中书所当知者集为总目遇事不复求之有司时冨公久以母忧去位公与韩公同心辅政每议事心所未可必力争韩公亦开懐不疑故嘉佑之政世多以为得时东宫犹未定臣僚间有言者然皆不克行最后諌官司马光知江州吕诲言之中书因将二疏以请幸上有可意相与力赞之一日奏事埀拱读二疏未及有言上曰朕有意久矣顾未得其人耳宗室中谁可者韩公对曰宗室不接外人臣等无由知之抑此事非臣下所敢议当自出圣断上乃称英宗旧名曰宫中尝养此人今三十许岁矣惟此人可耳是日君臣定议于殿上将退公奏曰此事至大臣等未敢便行陛下今夕更思之来日取旨明日请之崇政上曰决无疑矣诸公皆曰事当有渐容臣等议所除官时英宗方居濮王忧遂议起复除泰州防御使判宗正寺来日复对上大喜诸公奏曰此事既行不可中止乞陛下断之于心内批付臣等行之可也上曰此岂使妇人知之中书行之足矣时六年十月也及命下英宗力辞上聴候服除七年二月英宗既免丧称疾不出至七月韩公议曰宗正之命既出外人皆知必为皇子矣今不若遂正其名使知愈退而愈进示朝廷不可回之意众称善乃以其累表上之上曰今当如何韩公未对公进曰宗室旧不领职事今有此命天下皆知陛下意矣然诰勑付合门得以不受今若以为皇子诏书一出而事定矣上以为然遂下诏及宫车晏驾皇子嗣位海内泰然有盘石之固然后天下皆咏歌仁宗之圣以及诸公之贤而向之党议消释无余至于小人亦磨灭不见矣英宗即位之初以疾未亲政慈圣光献太后临朝公与诸公徃来二宫弥缝其间卒复明辟枢宻使尝阙人公当次补韩公曽公议将进拟不以告公公觉其意谓二公曰今天子谅阴母后埀帘而二三大臣自相位置何以示天下二公大服而止其后张康节公去位英宗复将用公公又力辞不拜公再辞重位诸公不喻其意而服其难八年迁戸部侍郎治平初特迁吏部神宗即位迁尚书左丞公性刚直平生与人尽言无所隠及在二府士大夫有所干请辄面喻可否虽台谏论事亦必以是非诘之以此得怨而公不恤也朝廷议加濮王典礼诏下礼官与从官定议众欲改封大国称伯父议未下台官意公主此议遂専以诋公言者既以不胜补外而来者持公愈急御史蒋之竒并以飞语污公公杜门求辨其事神宗察其诬连诏诘问辞穷逐去公亦坚求退上知不可夺除观文殿学士知亳州事熈寜初迁兵部尚书知青州事充京东东路安抚使时诸路散青苗钱公乞令民止纳本钱以示不为利罢提举管勾官聴民以愿请不报三年除检校太保宣徽南院使判太原府河东路经略安抚使公辞求知蔡州从之公在亳已六请致仕比至蔡逾年复请四年以观文殿学士太子少师致仕公年未及谢事天下益以髙公公昔守颕上乐其风土因卜居焉及归而居室未完处之怡然不以为意公之在滁也自号醉翁作亭琅琊山以醉翁名之晚年又自号六一居士曰吾集古录一千巻藏书一万巻有琴一张有碁一局而常置酒一壶吾老于其间是为六一自为传刻石亦名其文曰居士集居颍一年而薨享年六十有六赠太子太师谥文忠天下学士闻之皆出涕相吊后以诸子赠太师追封兖国公公之于文天材有余丰约中度雍容俯仰不大声色而义理自胜短章大论施无不可有欲效之不诡则俗不淫则陋终不可及是以独步当世求之古人亦不可多得公于六经长于易诗春秋其所发明多古人所未见尝奉诏撰唐本纪表志撰五代史二书本纪法严而词约多取春秋遗意其表传志考与迁固相上下凡为易童子问三巻诗本义十四巻唐本纪表志七十五巻五代史七十四巻居士集五十巻外集若干巻归荣集一巻外制集三巻内制集八巻奏议集十八巻四六集七巻集古录跋尾十卷杂著述十九巻昔孔子生于衰周而识文武之道其称曰文王既没文不在兹乎虽一时诸侯不能用功业不见于天下而其文卒不可揜孔子既没诸弟子如子贡子夏皆以文名于世数传之后子思孟子荀卿并为诸侯师秦人虽以涂炭遇之不能废也及汉祖以干戈定乱纷纭未已而叔孙通陆贾之徒以诗书礼乐弥缝其阙矣其后贾谊董仲舒相继而起则西汉之文后世莫能髣髴盖孔氏之遗烈其所及者如此自汉以来更魏晋歴南北文弊极矣虽唐正观开元之盛而文气衰弱燕许之流倔强其间卒不能振惟韩退之一变复古阏其颓波东注之海遂复西汉之旧自退之以来五代相承天下不知所以为文祖宗之治礼文法度追迹汉唐而文章之士杨刘而已及公之文行于天下乃复无愧于古于戏自孔子至今千数百年文章废而复兴惟得二人焉夫岂偶然也哉公笃于朋友不以贵贱生死易意尹师鲁石守道孙明复梅圣俞既没皆经理其家或言之朝廷官其子弟尤奨进文士一有所长必极口称道惟恐人不知也公前后歴七郡守其政察而不苛寛而不弛吏民安之滁杨之人至为立生祠郑公尝有遗训戒慎用死刑韩国以语公公终身行之以谓汉法惟杀人者死今法多杂犯死罪故死罪非杀人者多所平反盖郑公意也公初娶胥氏即翰林学士偃之女再娶杨氏集贤院学士大雅之女后娶薛氏资政殿学士简肃公奎之女追封岐国太夫人男八人发故承议郎奕故光禄寺丞棐朝奉大夫辨故承议郎余早亡孙男六人愻故临邑县尉宪通仕郎恕奉议郎愬故宣义郎原懋皆将仕郎孙女七人皆适士族公之在翰林也先君文安先生以布衣隠居乡闾闻天子复用正人喜以书遗公公一见其文曰此荀卿子之书也及公考试礼部亡兄子赡以进士试稠人中公与梅圣俞得其程文以为异人是岁辙亦中下第公亦以谓不忝其家先君不幸捐馆舎亾兄与辙皆流落不偶元佑初会于京师公家以公碑诿子瞻子瞻许焉既又至于大故辙之不敏以父兄故不敢复辞铭曰
　　
　　于穆仁宗有臣文忠自险而夷保其初终惟古君臣终之实难匪不用贤有孽其间公奋自南声被四方允文且忠有炜其光上实开之下实柅之三起三偾谁实使之偾而复全惟天子明克明克忠乃卒有成逮岁嘉佑君臣一徳左右天造民用饮食舜禹相授不改旧臣白发苍颜翼然在廷功成而归维公本心彼亦何知言恐不深颕水之滨甲第朱门新郑之墟茂木髙坟野人指之文忠之遗忠臣不危仁祖之思
　　
　　名臣碑传琬琰之集上卷二十四
　　
　　●钦定四库全书
　　
　　名臣碑传琬琰之集上巻二十五
　　
　　（宋）杜大珪 编
　　
　　狄武襄公青神道碑　　王珪
　　
　　至和三年八月上以枢宻使护国军节度使检校太尉河中尹天水狄公拜同中书门下平章事出判陈州明年三月感疾于州未几以薨闻天子尽然辍视朝二日发哀苑中赠中书令太常诔行谥曰武襄既葬于汾之西河有诏史臣以刻其墓隧之碑臣谨案狄始周成王封少子于狄城因以为氏其后代居天水至梁文恵公乃大显于有唐其子孙或徙汾晋间公实西河人赠太傅曰应之于公为曽王父是生真赠太师太师生普赠中书令其配曰兖国太夫人侯氏公其次子也讳青字汉臣生而风骨竒伟善骑射少好将帅之节里闾侠少多从之初游京师遂补拱圣籍中寳元之初元昊叛河西兵出数无功自散直为延州指使延帅知公敢行故常使当贼锋凡数岁出大里清化榆林归娘岭东女之崖木匮山浑州川白草南安安逺等战大小二十有五中流矢者八斩首捕虏万有余获马牛羊槖駞铠仗符印车辎器物以数万计尝破贼金汤城至于干谷三堆杏林原遂畧宥州之境屠盘黙绥香摩尼桑罗等族燔其积聚数万庐舎数千收其帐二千三百生口五千七百又城桥子谷筑招安丰林新寨大郎堡皆扼贼要害使不得窥边以功亟迁至泰州刺史泾原仪渭兵马部署经畧招讨副使上欲召见公会冦薄平凉因命圗形以进由是天下知公名公提泾原之师威震羌夷既而曩霄复称臣西陲少事矣乃以公为捧日天武四厢都指挥使徙镇定路兵马部署迁侍卫亲军步军马军殿前都虞候歴恵州团练使眉州防御使保大军节度观察留后迁步军马军副都指挥使遂领彰化军节度使知延州一日天子顾将帅之臣无踰公者乃召为枢宻副使加检校司空皇佑四年广源州蛮酋侬智髙僣窃服号以盛夏举兵陷于邕州济舟而东又陷沿江九郡进围广州力屈不能下还据于邕所过吏民多被害江湖之南人心为之萧然公于是抗章请行又因侍上间自言臣结发起行伍顾无以报国今逺夷跳梁不足为陛下忧愿将鋭兵数千覊叛蛮之颈致之阙下上壮其言遂改宣徽南院使宣抚荆湖南北路经置广南盗贼事加捡校司徒上亲饯于埀拱所以临遣之意厚甚先是蒋偕张忠等继以轻敌失军士卒莫有战鬪志明年正月自桂林次宾州会广西钤辖陈曙者以步卒八千溃于昆仑闗公即按陈曙以不应令并殿直袁用等三十一人咸以军法诛之众莫不惴恐既而顿甲军中又下令且调十日之粮或莫能测贼使人觇吾军而还黎明遂合三将之兵以行乃絶昆仑出归仁铺先自为阵贼果失守险遂悉其众逆王师以战前锋孙节搏贼死山下贼气乗鋭确吾军公亲执旗鼓麾骑兵縦左右翼出贼非意时会暮贼前后不胜敌遂大败驰骑追之斩捕二千二百级伪禆将黄师宓侬建忠等五十七人没于阵知髙夜纵火城中而遁明日破贼入城获金贝之物以巨万畜数千悉分其戏下招复老壮七千二百尝为贼所俘胁者皆慰遣以归又敛羣尸筑京观于城之北隅初有衣金龙之衣又金饰神龙于楯仆其傍或言智髙已死乱兵中有欲为公亟作奏者公曰安知其非诈也寜失智髙敢诬朝廷以贪功邪二月班师遂曲赦五岭又布徳音至于江湖之南公还为枢宻副使进位捡校太尉河中尹俄拜枢宻使赐第城南一区子悉优以官公固谢曰赖陛下神灵出师大捷皆诸校力战之功也臣之诸子非有勤劳何敢拜君命上固以宠之在枢宻四年自以遭时奋用乃夙夜一心进圗国事虽权幸不可挠以法上累访以边机尝从容陈所以攻守之计天子深然之晚以盛满为戒思避时柄遽终于陈州享年五十公为人慷慨尚节义有大虑谨宻寡言外刚重静鋭而内寛其计事必审中机会而后发其行师必正部伍营陈明赏罚虽敌猝犯之无一士敢后先者故常以少击众而所乡无不靡与士卒同寒饥劳苦而又分功与人未尝自言安连之战方被创甚闻冦且至即挺身以前众莫不争为用间尝独被发面铜具驰突贼围见者为之辟易今丞相韩公琦故资政殿学士范公仲淹同秉武节经于西边公时为禆将殊为二公见器仲淹又尝以左氏春秋授公以谓为将者不可不知书匹夫之勇无足尚也公于是自春秋战国至于汉以来成败之迹槩而能通公为泾原招讨起居舎人尹洙知渭州与公善洙学通古今尝与公谈用兵之术称曰虽古名将殆无以过其后洙以贬死为周旋其家事唯恐不及其徙真定道过故乡谒县先下车趋至令庭遂燕故老于纛下里中荣之公事亲孝遭中令之丧虽祍金革之事而哀戚过人方秉枢于朝奉兖国太夫人膝下日举觞于堂间又天子赐珍其家极荣养矣征南之日戒内外不以闻惧遗其亲忧始行至邕会瘴雾之气昏郁中人或谓贼流毒水中且士饮者多死忽一夕泉涌于郊汲之甘洌遂济其军此非诚所感邪公薨之初诏卫公柩归殡京师其葬也宠以鼓吹旌辂送于都城之西又勑所过郡治道上共具发材官轻车至于西河卜用嘉佑四年二月甲申之吉是岁以祫飨恩加赠兼尚书令臣尝伏读兵法曰以治待乱以逸待劳此善用兵者也又考前史之载将而持重有谋者其出靡不有功如武襄之西定灵夏南平峤外未尝不择形胜整师徒先计而后战遂摧凶陷敌名动殊俗为国虎臣善夫臣洙以谓有古名将之略岂诬也哉公娶魏氏封定国夫人六男长曰谅三班奉职蚤卒次曰谘西上合门副使次曰咏内殿崇班合门祗候次曰譓内殿崇班次曰说东头供奉官次曰谏内殿崇班说谏早卒二女许嫁而卒孙曰璋左侍禁曰捣尚幼铭曰
　　
　　汾晋之气蒙于崆峒有如其人武襄之雄始来京师感慨从军以节自发孰莫不闻元昊雄奸归节塞下西边用兵露甲在野公出大里至于杏林竒谋縦横以詟戎心上顾将帅威名无如来汝陪予秉国之枢盗起南荒乗边弛防陷邕围广妖雰以猖公于上前愤然请讨贼失昆仑膏血原草还服在廷越兹累年夙夜乃事匪圗弗宣将相出藩年甫五十公不复还天子为泣生莫与荣没莫与哀彛常之载其绩有来有勤其初有大其后书徳于诗以质不朽
　　
　　种院使世衡神道碑　　范仲淹
　　
　　公讳世衡字仲平国之劳臣也不幸云亡其子泣血请铭于予予尝经略陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之冦骄而贪益侵吾疆百姓被其毒君时为大理丞任鄜州从事建言延安东北二百里有故寛州请发其废垒而兴之以当冦冲左可致河东之粟右可固延安之势北可圗银夏之旧有是三利朝廷从之以君董役事君胆勇过人虽俯逼戎落曽不畏惮与民暴露数月且战且城然处险无泉议不可守凿地百有五十尺始至于石工徒拱手自是不可井矣君曰过石而下将无泉耶尔攻其石屑而出之凡一畚偿尔百金工致其力过石数重泉果霈发饮甘而不耗万人欢呼曰神乎虽虏兵重围吾无困渇之患矣用是复作数井兵马牛皆大足自兹西陲保障患无泉者悉仿此大蒙利焉既而朝廷署故寛州为青涧城授君内殿承制知城事复迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给尝自解佩带与其酋豪可语者有得虏中事来告于我君方与客饮即取坐中金器以奨之属羌爱服皆愿效死清涧东北一舎而逺距无定河河之北有虏塞虏常济河为患君使属羌击之徃必破走前后取首级数百牛羊万计未尝劳士卒也故功多而费寡建营田二千顷岁取其利募商贾使通其货或先贷之本速之流转岁时问其息十倍乃建白凡城中刍粮钱币暨军湏城守之具不烦外计自给使一子専视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按廵环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯彩以悦其意又采忠顺者増银带马鞍以旌之然后谕以好恶立约束俾之遵向然悍猾之性久失其驭非智者处之恐复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠榖贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首诺尔阿倔僵自处未尝出见官长闻君之声始来郊迎君戒曰吾诘朝行劳尔族奴讹曰诺是夕大雪三尺左右曰此羌凶诈尝与髙使君继嵩挑战又所处险恶氷雪非可前君曰吾方与诸羌树信其可失诸遂与士众縁险而进奴讹初不之信复会大雪谓君必不来方坦卧帐中君至蹵而起之诺尔阿大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有卾尔族者受夏戎伪署君遣人招之不聴即使慕恩出兵诛之死者半归者半尽以其地暨牛羊赏诸有功其僣受伪署如卾留族者百余帐咸股栗请命纳其所得文劵袍带由是羌属无复敢贰君戒诸族各置烽火夏戎时来抄掠则举烽相告众必介马而待之破贼者数四泾原帅葛懐敏定川之败戎马入縦于渭予领庆州蕃汉兵徃扼邠城又召君分援泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是縁边诸城独环不求増兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠宻臧康诺尔三种居属羌之大素号强梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入虏中以计欵之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作以庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曽祖存启河南寿安令祖仁诩京兆长安令赠太常博士父昭衍登进士第累赠职方贠外郎季父放字明逸初隠于终南山君少孤依之服勤左右以力学称明逸道髙徳纯太宗朝再诏以事亲不起真宗复加聘礼起拜左司諌直昭文馆累迁尚书工部侍郎大中祥符五年君用工部荫得将作监主簿五迁至太子中舎初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁淫祀崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是毫黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙圗阁直学士李公纮雪于朝授卫尉丞主随州搉酤又礼部尚书宋公绶工部侍郎狄公棐皆言君非辜改知虔州赣县君辞得监京兆军资库以同鄜交辟改签着同州判官事又移鄜州因从军延安乃有故寛州之请君少尚气节兄弟有欲析其产者君推资产与之惟取季父圗书而巳莅官能擿恶庇民青涧与环人皆画君之象而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰占文雅纯笃养志不仕有叔祖明逸之风次曰诒试将作监主簿曰咏同州澄城尉曰谘郊社斋郎曰谔三班奉职皆有力人也欣记谊三子尚幼一女适西头供奉官田守政君在边数年聚货殖教弧矢抚养士伍笼羌夷无贤不肖皆称之又出竒以济几事尝遣谍者入虏中凡半岁间而虏诛握兵用事者二三人谍者还其谍得行会君巳殁又天子方懐来故其绩不显铭曰
　　
　　呜呼种公出于贤门吾志必立吾力是陈寜以刚折果由直伸还自瘴海试于塞垣权以从事意其出人悍虏之患乂边之民夙夜乃职星霜厥身生则有涯死宜不泯边俗祀之子子孙孙
　　
　　名臣碑传琬琰之集上卷二十五
　　
　　●钦定四库全书
　　
　　名臣碑传琬琰之集上巻二十六
　　
　　（宋）杜大珪 编
　　
　　吕恵穆公公弼神道碑　　范镇
　　
　　熙寜六年三月辛亥东平吕公薨于管城之第讣闻天子震悼辍视朝二日赠太尉录其子孙有差太常考行遗爱在民曰恵恭明其徳曰穆易其名曰惠穆曽祖殿中丞讳龟祥追封鲁国公祖大理寺丞讳蒙亨追封韩国公父太尉致仕许国公讳夷简追封楚国公皆赠太师中书令兼尚书令曽祖妣李氏祖妣王氏妣马氏追封鲁韩楚三国太夫人国朝吕氏显者十五人而公家与有七人文穆公实相太宗真宗而文靖公相仁宗公又为治平熙宁枢宻使其从父昆弟为学士扈从出藩镇者更进于时于戏其盛矣乎昔之赏延于世不显亦世以言臣下能世其家可以推见当时用人之美其光烈焜耀于其后者盖如此公讳公弼字寳臣初以荫补将作监主簿累至大理寺丞召试禁林赐进士出身厯殿中丞太常博士尚书屯田度支兵部三员外郎同判太府寺尚书祠部通判郑州吏部南曹提点府界诸县镇公事再为三司塩铁判官淮南转运使度支判官纠察在京刑狱直史馆为河北转运使擢工部郎中天章阁待制都转运使自寳元庆厯以来河北宿重兵其后夏人称臣契丹既讲和而屯戍不少损民疲于转饷公始通御河转粟塞下减戍兵使食京东増置壮城军専版筑之役义勇之惰■〈施，弓代方〉不教者以时教之又兴铁冶佐县官之用方是时河决累年泛滥为民患乃修郭固口顺其性而疏道之河遂安流滑州以河涨来谒急且求假楗梢而僚官难之公曰彼急矣尚可以邻路拒之邪随其所湏而应接之滑州得无患前后四年除民之逋负凡数百万省役之不时者又不可胜计故一路财用饶而民乐其生则公之才为可知也入判吏部流内铨加龙圗阁直学士髙阳闗路经略安抚使知瀛州迁兵部知开封府开封自文靖公号称善治而公兄弟三人相继皆有声世以为美谈俄除枢宻直学士知益州辞不拜留充群牧使契丹祭奠使复以枢宻直学士为泾原路经略安抚使知渭州迁右谏议大夫徙鄜延路知延州羌酋异时亡去者輙不究治至公时胡守忠者亡去即檄宥州取之斩于境上终公去无敢亾者复入为群牧使判尚书兵部提举醴泉观进龙圗阁学士知成都成都一都会也得便宜从事列城观望有唐之藩镇流风存焉为政者务威猛为击搏以操切之民有轻犯则移乡甚者或配徙内地终身不复还公阅其籍移乡者即释之配内地者奏而贷还之而一切镇以寛简人心大安岁屡丰榖贱至伤农军食不售公为髙其估榖价适平乃止故农不伤而军食得售人益喜乃相与请图公之像为生祠公拒止之比去至有作蜀父吟以思公者改给事中尚书工部侍郎群牧使权三司使天下奏计及文移填委若不可究者公为之以闲暇一日奏事英宗顾谓曰蔡襄时诉讼不即决事多留卿何以处之裕如也公对襄于事勤未尝有慢失殆言者妄尔帝素知公才由是又知公为长者月余拜枢宻副使是时帝始亲政言事者数见斥公奏谏官御史陛下耳目而大臣为股肱股肱耳目必相为用然后身安而元首尊宜考其言视其所行事而进退之则下情通而聪明无所遗矣又请陈祖宗故事于前而日省览之命迩英进读以代前世之史则切于时而有所规模也今上即位迁刑部侍郎检校太傅充枢宻使武臣子弟多不教三班入流又无法以考视之请试方畧才武然后任以官异时北兵戍岭外者多物故更用东南教阅兵京师禁旅戍河北者冗食公上以京东武卫如陜西土兵之制使更戌四路又分河北义勇为五而以其一最优者课其养马习骑射而复除之公之所陈或初议不合或合而未即行及后施行则皆着以为令者率如此有欲合鄜延环庆为一路者公言东自河西至定边中间列寨凡二千二百里而遥缓急冦至首尾若何而为援乎议者又欲下边臣公曰庙堂之上不处决而以诿边臣不可乃止未几公之弟公着为御史中丞公以为门戸之宠不可多乃上疏请罢免上以至公之意申谕之再三乃起视事如初明年为观文殿学士吏部侍郎河东路经略安抚使知太原府先是夏人数冦边朝廷患之遣大臣宣抚陜西河东以相视利害既而献计者言乗其不意出兵必有功遂取娄城之又筑三寨开荒堆道绥银属之麟州既又檄太原调二万人转饷之且戒以期公曰大兵通行则可粮道偶伏将何以继之永和闗回逺虽违期可无后虞遂出永和闗而神堂援兵道荒堆者伏发不得进事闻手诏褒谕以为有先识其献计者又欲増堡障公言三寨之役民已不支其势又散阔不相维制守之固未易也奈何増堡障以重自困邪虏方懐愤伺隙日夜谋有以报怨宜少持重以制其变已而娄不能守举三寨悉弃之如公言虏亦不敢复动初诏将吏有功者得承制除授而冒恩为多公言诸道兵会娄初无大敌所捕获特老弱牛羊杂畜尔其所得地又举弃之则将吏为无功明矣而赏不次请更下二府裁定遂杀其恩有差转运使以调发烦扰被劾公言事不素虑而起仓猝其势不能不然请薄其责于是遂得薄责俄请知郑州会朝廷有事于洮河乃拜公宣徽南院使判秦州召对面加慰劳既至董毡用旧事贻公以书且称勑公遣谓曰若藩臣安得妄称邪董毡皇恐不敢复妄称边人用是益知畏伏后数月王韶取洮河降附者又以万计乃建熈州而迁公检校太尉公自以为无功固辞不听俄以疾请内徙除判河阳遣内侍将髙医疗治聴归管城第改西太一宫使使便辅养其所以待公者无不至而疾益侵遂不复起呜呼其命矣夫其命矣夫享年六十七其年五月庚申葬于懐忠里先公之茔公资孝友而器宇深博家居未尝妄喜怒暇则读书究观古今治乱之要而不为章句之学故所至有治功其在朝耻言人过及遇事则必争无所回屈处大事虽甚遽常从容若有余而治边尤不憙生事务安静镇重而已所荐士多至百余人徃徃为名臣其间有未之识者自真皇帝题文靖公名于屏风以遗仁皇仁皇帝复题公名于殿柱以遗英皇故其感慨瘁尽谟猷风采有以似之也熈宁初以旱诏求直言公奏人主不可以圣自尊当用晦以接下方今之病在于知人之难务虚文而无实不可不察察之则天应旋至矣前后讽切甚多常恳恳出于忠厚然慎秘人莫得知及枢宻之制下其畧有屡陈忧国之言多发便时之策者然后天下之人知公为有言也娶扈氏赞皇郡夫人再娶王氏清源郡夫人皆先公以亡四子希逸太常寺奉礼郎希彦尚书库部贠外郎希仁大理评事希明太常寺太祝而希逸希仁又先公以亾希明尚幼独希彦好学有吏能为公所器爱女四人长适太常博士秘阁校理韩忠彦次适保州军事判官向纪次继室忠彦次许嫁光禄寺丞赵元绪孙四人淑问大理评事善问渊问并太常寺太祝请问未仕曽孙二人师中试将作监主簿举中未仕公在开封时镇尝从事于府中希彦奉公之状来求铭铭曰
　　
　　姜姓自古得胙于吕太公封齐遂荒东土维申及甫为周卿士崧髙之诗既好且肆宋兴百载愈显益大维公之门国相者再伯祖皇考三朝倚赖民富于内兵偃于外维文靖公实相仁宗缉熈弥缝致平底隆有徳有功有初有终庙享之从见于歌工庆流源源泽被后昆维公之生气直而温规为设施无所不宜匪急而集匪严而威外台将输阜康是圗国裕于用家丰有储方面翰屏慎重镇静有懐者恩必信维令庙论和壹枢机精宻出入始卒周旋如一公讣上报维皇震悼大用未究胡不耆耄神崧之原兮博大且长松栢森成兮林林苍苍附于先公兮永固以藏福流无穷兮子孙其昌
　　
　　范忠献公雍神道碑　　范镇
　　
　　资政殿大学士礼部尚书赠太子太傅忠献范公既没之十九年其子宗贤始以公之行状与故范文正公所为铭文求文于镇以为碑景佑中公将赴洛阳镇适受命为新安主簿一见于京师其后不与公接独得其平生行已大畧于士大夫之传以为公天资忠孝笃善好学通敏有筹略以是起县主簿至枢宻副使歴事二帝皆知其贤而公亦以此屡用公几于先事建言朝廷欲奋厉有所立故常得位志行而卒不克其在延州所以守御应敌者未有遗策而大将刘平右元孙败于外城几不守而公亦坐是左迁故君子以为公之所欲为者甚壮而上亦非不用公遭时不幸故止于此然刘石之败非公延州不守而公之去延州也范文正公承其后得公之事为详及公之没而志其墓则推其功为能全延州以捍闗中者其于不幸之中犹能有立如此此镇所闻于人者而考之于其行状墓铭又得其世次出入始终之详公讳雍字伯纯其先太原人曽祖讳仁恕事后唐为校书郎从孟氏辟于井门卒与俱入蜀遂相之以老授太子太保终于家及公之贵累赠太保祖考讳从龟事蜀为刑部侍郎入朝终于左屯卫大将军累赠太傅考讳徳隆以太傅荫为供奉官累赠太师中书令妣韩氏封安康郡太夫人追封京兆郡生三子公最少十岁而孤夫人质衣为资使公就学公幼而警悟咸平三年举进士释褐补洛阳主簿再调钱塘尉改筠州从事秩满除大理寺丞知建州崇安县迁殿中丞知端州还朝献所著文二十巻进太常博士初公为洛阳主簿张公咏过洛闻其所为贤之书公姓名屏风遇人輙以识否为问至是张公镇淮阳即引公为倅未行会冦莱公出守洛阳奏公为留守通判诏从莱公辟二公于天下士少所推与而争欲得公为僚朝廷以此知公可用寻召判三司开坼司改尚书屯田贠外郎天禧中河决滑台齐鲁皆被其害朝廷发兵万人塞之不给则命调发丁夫邑官荷校督役严甚山东骚然上患之使宰相与三司使择可行者皆以公为能诏除京东转运副使公至以为民愁无聊今急之愈怨作愈不力不如一寛之与民缓期民皆奋曰公长者无敢后先期而河堤成即拜度支贠外郎河北转运使旧制以重估募民入粟于边而县官常苦其费公视徳博间民有余榖乃敛诸州缗钱以平价就籴而官自漕致于边至今以为便是时陜西边食不足农民皆逺输塞上朝廷以为忧徙公转运本路公建议以池盐募民入粟于边而农得以休就迁兵部贠外郎召拜户部副使寻改度支副使未几拜工部郎中天章阁待制充陜西都转运使逾年召还提举京百司会环原州属羌叛冦边遣公安抚公亲见其酋长谕以逆顺利害即皆首服愿守约束如旧还拜右谏议大夫权三司使以奉使契丹还加龙圗阁直学士公为三司使号称职上知其才擢拜枢宻副使岁余丁太夫人忧诏以给事中起复视事籍田礼毕迁礼部侍郎时玉清昭应宫灾宫之西北隅有数小殿存者章献太后有意修复两府亷封太后悲泣久之曰幸有存者公揣知其意即抗言先帝朝以此空府库今一夕为灰烬天意可见如幸其存而复兴民将不堪臣以为存不如亡群公皆助之太后意解曰不复劳人矣上说翼日诏谕中外明道二年以戸部侍郎知陜州逾月改京兆府是岁诸道旱蝗疾疫关中尤甚公自减廪食以为民先富人皆争出财助官贷活数万人躬自抚视至染疾不悔移镇河阳公既屡受任陜西出入边徼知元昊且反而朝廷未有以待者遂自河阳上书陈边事得召见献策六进吏部侍郎资政殿学士出守西京既而元昊果反天子思其言即拜振武军节度使知延州公以为延州西夏咽喉而戍兵寡弱若贼并兵急攻延州不守则闗辅举危非厚集兵以待之不可乃累上章乞师朝廷不甚以为意一旦元昊引兵十余万破李士彬等径至城下会大将石元孙领兵出境上守者纔数百人老幼皆登城公以身先之贼围愈急使召统帅刘平于庆州平领军来援合元孙兵与贼夜战王师不利二帅陷没城中大恐公慨然曰我死国足矣民何罪祷于州南嘉岭山之神会暮大雪贼暴露不能军乃引去城卒以完朝廷闻之封其神灵显公然公卒以是左迁户部侍郎知安州吏民相率守阙讼公无罪天子亦知之故一岁间起公至吏部侍郎知河中府未行改京兆府且许朝觐复资政殿学士兼四路粮草至镇岁余以边食足而民不劳加尚书左丞进大学士复守西京有盗起襄邓间流及汝洛朝廷以属公公命讨且降之尽获是岁许汝大蝗独不入境守洛三年拜礼部尚书庆厯六年正月丁亥以疾薨于位享年六十有八上为废朝赠赙加等以其年三月丙申葬于洛阳金谷乡宣武里之先原公初娶魏氏追封巨鹿郡夫人再娶臧氏始封遂宁郡夫人改封仁寿郡子六人长曰宗杰尚书兵部贠外郎直史馆陜西转运使三路制置解盐使先公一年而亡次曰宗良宗衍并守将作监主簿曰宗古未仕皆早亡曰宗师宗贤并为大理寺丞女七人其三人亡次适眉州防御使髙继宣次适光禄寺丞吴安度次适尚书屯田贠外郎唐諲次适屯田贠外郎韩绎孙八人宗本尚书虞部贠外郎子开国子博士子明尚书虞部贠外郎子仪太子右赞善大夫子谅大理寺丞子竒光禄寺丞子渊大理评事子正未仕公性笃学至老且贵不废有集五十巻其在枢府甞绘尚书四代圗以进所尝荐举者后皆至公卿世以为知人大将狄青初为散直肄麾下坐法当斩公贷之卒为名将平居无事常欲为久逺计尤恶轻作茍止自陜西休兵议者皆以兵宂宜汰而行之不以渐公知人心不厌宻疏以为急而用之缓而弃之后无以复用人乃止及病且革闻朝廷有事于田狩犹拜疏不已凡四任洛阳始为邑佐构亭于县南父老思之名曰范亭云铭曰
　　
　　嗟我范公其先太原从主于蜀﨑岖艰难遭时不祥再世不显集为我公硕大光明初仕于洛有骏厥声时之望人惟冦与张公之所从为彼得丧用公京东东人以纾用公河朔边廪告余公在闗中帝不西顾化盐为粮农不释亩公还京师羌叛于西公出西抚羌拜其马召还三司屡试有成公在枢府亹亹六年自陜徙雍复临河阳羌饱必叛以诏天子公言卒效寄以西鄙二帅殒■〈真真〉城赖公全公斥不诉民为号寃天子知之旋踵用公继守三镇有光于终天锡之报子孙满前以没元身克多歴年呜呼贤哉
　　
　　名臣碑传琬琰之集上巻二十六
　　
　　●钦定四库全书
　　
　　名臣碑传琬琰之集上巻二十七
　　
　　（宋）杜大珪 编
　　
　　周侍郎沆神道碑　　司马光
　　
　　周以国为氏汉魏以来世有显人公之先家于益都曽祖考讳仁贵不仕祖考讳子元举三礼登科为深州司法参军契丹覆深州举室罹祸朝廷哀之赠大理寺丞祖妣田氏追封仙逰县太君考讳圭时适在外得免朝廷赐以官终太子中舎累赠尚书左仆射妣李氏累封常山县太君君讳沆字子真举进士一中上第除胶水县主簿初试吏事精敏如素习上下称其能徙诸城主簿用蔡文忠公荐迁镇海军节度推官知渤海县濵州大吏恃府势筑室鄣民居害其出入民诉县以十数前令莫敢直公立表撤室收吏抵罪豪猾惕息岁余召入改著作佐郎县民诣转运使杜祁公为奏诏许之会公以母老疾求监青州税寻以忧去职服除知嘉兴县赵元昊扰西陲诏近臣举可通判陜西诸州者富丞相时知制诰以公名闻擢通判凤翔府以权发遣盐铁判官召还改江西转运判官公固辞愿得近乡里一官以谋葬乃改知沂州过京师入对言事仁宗善之赐服银绯到官数月召还为开封府推官俄迁判官会湖南蛮唐盘二族杀掠居民官军讨之数不利有诏本路遣人招抚蛮辄杀之乃以公为转运使委之经画辞行仍服金紫公至上言蛮骤胜方骄未易怀服宜须秋冬进兵击之蛮地险气毒其人骁悍善用鋋盾北军不能与之确请选邕宜融三州澄海忠敢知其山川习其伎艺者三千人入捣巢穴余兵络山足出则猎取之俟其势穷力屈然后可招抚也朝廷用其策二族皆除湖南遂平是时军旅暴兴运路险涩公随宜区处资粮丰给而民不疲病召为度支判官行未至复加直史馆知潭州兼荆湖南路安抚使先是北军戍湖南山溪者或朞年或再朞乃代去再朞者多死瘴疠公奏以为不均请皆以朞年为断所生全甚众归朝除河东路转运使自庆厯以来河东行铁钱民多盗铸吏以峻法惩之抵罪者日繁终不能禁公乃命髙估铁价盗铸者无利不禁自息入为度支副使侬智髙冦掠广南既败走诏以公为西路安抚使天子以岭南地恶命公非贼所残州县不必往公曰天子之命至仁也然逺民新罹荼毒尔敢不究宣天子之泽以面慰之乎遂徧行州县虽穷僻无不到者民避贼多弃田里逺去吏以常法满半岁不还者皆聴人占佃公曰是岂与凶年逃租役者同乎奏更延期一年召使复业有已为人占佃者皆夺还之仍免其一年租三年役贫者县官贷以种粮由是岭南民复安集又奉使契丹还加天章阁待制为陜西都转运使未几改河北初河自横陇西徙趋徳博后十余年又自商胡西徙趋恩冀朝廷皆以功大遂不复塞有李仲昌者建议请自商胡口下凿六塔渠引河东注横陇故道用功省而利大诏遣使者与公行视利害公上言国家近议塞商胡计用薪苏千六百四十五万役工五百八十三万今仲昌奏塞六塔计用薪苏三百万计共是一河其塞之工力不容若是之殊盖仲昌故为小计以求兴役殆非事实又即日河水广二百余歩六塔渠广四十余歩必不能容且横陇下流自河徙以来填阏成髙陆其西堤粗完东堤或在或亡前日六塔水微通分大河之水曽不及十分之三濵水之民丧业者已三万余戸就使如仲昌言全河东注必横溃泛滥齐博徳棣濵五州之民皆为鱼鳖食矣今自六塔距海不啻千余里若果欲壅河使东宜先治水所过两堤使皆髙厚仍备置吏兵分守其地多积薪苏以防冲决乃可为也然其劳费甚大恐未易可办以臣度之六塔实不可塞朝廷卒用仲昌议塞之既塞不终朝复决齐博等州果大被水害朝廷乃窜仲昌于岭南诸阿附其议者亦抵罪众始知公议为是公又上言民惟水灾皆结庐堤家粮乏可哀臣欲辄发近仓赈之顾大恩当自上出臣不敢窃取为名愿亟遣使者案视收恤之朝廷从之未几徙河东都转运使踰年迁龙圗阁直学士知庆州兼环庆路经略安抚使边民多阑出塞贩青盐抵重法公请损官盐之价犯者稍衰入判三班院兵部太常寺通进银台司仁宗山陵卤簿使又以遗留物奉使契丹公以二使皆有厚赉不欲専之因托以力不能兼辞使契丹不行士大夫美之英宗初即位契丹遣使贺干元节公为馆伴诏取书入置柩前使者固请见上曰取书非故典也上以方衰绖不许使者执书不肯授合门公曰昔北朝有丧南使至栁河而还朝廷重邻好聴君前至京师逹命于先帝恩礼厚矣奈何更以取书为嫌乎使者立授书是时朝廷未知契丹主之年公从容杂它语以问使者使者出不意遽以实对既而悔之相顾愕眙曰今复应兄事南朝矣顷之迁枢密直学士知成徳军兼真定府路安抚使士俗多弃亲事浮圗公案籍阅其不如法者皆斥还其家凡斥数千人在真定数年以疾辞位治平四年以戸部侍郎致仕其年八月丁未朔薨于家年六十九公为人荘重动止皆有法不妄笑语居家孝友甚至而当官谨严始终如一鉏奸卫良摧强抚弱去嘉兴二十年人有过其县闻民间犹思咏之以为前后无有罢潭州民遮道不得行公谕解不能却乃旋鞚而南曰当与汝归耳众喜奔呼争先道稍开公跃马北去追至境者尚数百人与僚佐议事其言当者立从之不当不面斥其短徐曰某意欲如此为安众亦不能易也所部官属有罪先以好言谕之不变乃案致于法犹为亏除不尽绳也有死于官下其家孤贫不能自归者必为赙敛卫送或无归者则为存处立生业嫁其女诲其子弟视如亲戚故人始望其貌皆懔然畏之久而求其心乃知实仁厚长者也先娶王氏再娶刘氏封彭城郡君皆先公即世三男莘将作监主簿百药大理寺丞常大理评事二女适太常博士荣安道来安令江懋简公薨之岁十月已酉葬于先茔百药暨常欲刻碑临道俾异日乡人皆得瞻公之墓不忘公之徳请馆阁校勘梁君寿状公之功行以授某命为之铭某昔通判并州事事公于河东虽自知无文不敢终辞铭曰
　　
　　古之君子徳盛道尊望之俨然即之也温公正衣冠严不可干施之于政乃仁乃寛吏畏而悛民思不谖款铭埀美以告后昆
　　
　　赵枢密瞻神道碑　　范祖禹
　　
　　元佑三年四月登进辅臣以尚书戸部侍郎赵公为枢密直学士签书枢密院事明年六月拜中大夫同知院事五年三月丙寅薨于位年七十有二讣闻皇帝太皇太后震悼趣驾临奠哭之哀辍视朝二日赙襚加等赠右银青光禄大夫诸孤奉丧归盩厔诏遣使护之其年九月壬午葬孟兆杜先茔中书侍郎傅尧俞诔公行而铭诸墓其孤又以状请于太史氏将刻之碑祖禹窃惟元佑之初太皇太后保佑皇帝功格于天眷求老成经纬万事凡所建置必视祖宗之旧与吾民之所欲是以海内欢欣震动歌咏圣徳如祖宗时岂有他哉由用得其人也当是时公召自沧州不三岁登右府人不以为速既在位天下想闻其风所言于上前者人不得而悉知其所可见者寛厚清静息兵省刑民无劳役四方安枕公既没而人皆叹恨以为未尽其用也然则宜以是铭于碑公讳瞻字大观其先亳州永城人曾祖赠太子太保讳翰曾祖妣昌国夫人王氏祖供备库使赠司徒讳彬祖妣歧国夫人李氏考太子宾客赠太尉讳刚妣庆国夫人张氏自太尉始徙凤翔今为盩厔人公少力学以行义髙乡里登庆厯六年进士第初任为孟州司户参军移河中府万泉令以圭田修学校邻邑之士裹粮而至改秘书省著作佐郎知陜州夏县作八监堂书古贤令长治迹以自为监不烦刑罚而狱讼理父老至今称诵之以秘书丞知彭州永昌县筑六堰均灌溉以絶水讼民以比召杜改太常博士知威州公以威茂杂夷獠险甚而难守不若合之而建郡于汶川因条着其详为西山别録及熈宁中朝廷经略西南就公取其书考焉迁尚书屯田贠外郎英宗治平元年自都官贠外郎除侍御史上疏请揽威柄慎赏罚广聪明更积弊帝嘉纳对埀拱殿称善久之诏遣内侍王昭明等四人使陜西招抚蕃部公言唐用臣者为观军容宣慰等使后世以为至戒宜追还使者责成守臣章三上甚激切会文彦博孙沔经略西鄙又遣冯京安抚诸路公请罢京使専委宿将夏人入冦王官庆帅孙长卿不能御会长卿加集贤院学士公言长卿当黜赏罚倒置京东盗贼数起公请易置曹仆守臣之不才者未报乃入对力言乞追还昭明等不则受显逐帝为改容纳之二年秋京师大水诏百官言事多留内公请悉出章疏付两省官详择以闻帝从之先是六月诏议追尊濮安懿王典礼公首上疏论称亲非是愿与建议之臣对辨以定邪正章七上又与吕诲等合十余疏既而皇太后手书尊濮王为皇三夫人并为后公杜门请罪翌日诏令速赴台公怀侍御史敕告纳帝前乞去职诏还其敕告公又上疏以死争之劾议臣与中人交结惑母后降手书反欲归过至尊自揜其恶其十月假太常少卿接契丹贺正使入对延和殿帝问濮园议公曰陛下为仁宗子而濮王称皇考即二父非典礼帝曰卿尝见朕言欲皇考濮王乎公曰此乃大臣之议陛下未尝自言也帝曰此中书过议朕自数岁先帝养以为子岂敢称濮王为皇考耶公曰臣请退谕中书作诏以晓天下之疑是时连日阴晦帝指天色示公曰天道如此安敢更褒尊濮王乎朕意已决亦无庸宣谕公曰陛下祗畏天戒不以私妨公甚盛徳非臣愚所及帝重违大臣又嘉台官敢直言不决者久之会建议者言于帝以为难与言者并立于是吕诲等皆罢公使还待罪乞与诲等同贬不报合门趣公入对复恳请帝曰卿欲就龙逢比干諌争之名乎孰若学伊尹傅说留以辅朕之不逮公皇恐退上疏曰臣何敢拟伦前贤亦终不敢奉诏使朝廷有同罪异罚之讥章又十一上遂出通判汾州自是公名重天下神宗即位迁尚书司封员外郎知商州就除提点陜西刑狱熈宁三年入为开封府判官奉使契丹因奏事帝问曰卿为监司久当知青苗法便也公曰青苗法唐行之于季世扰攘中掊民财诚便今陛下欲为长久计爱百姓诚不便时用事者以公有人望可藉以为重欲公助已使其徒阴谕公曰当以御史知杂奉待公不应由是不得留京师出为陜西路转运副使同列欲更置运事与公议异除公知泾州后公之言颇与事酬复以公为转运副使改永兴军路转运使以亲老请便郡得知同州七年朝廷患钱重欲置交子以权之命公制置公以谓交子恃本钱法乃可行如多出空劵是罔民也转运使皮公弼议不合章交上朝廷方以事委公弼移公京西南路转运使以亲老不行十年差知陜州未几请还乡里除提举凤翔府太平宫丁太尉忧服除易朝请大夫知沧州今天子嗣位转朝议大夫召为太常少卿拜户部侍郎元佑三年请老优诏不允其四月遂辅政封开国侯因进对言机政所急人才而已今臣选武臣难遽尽知请诏诸路安抚转运使举使臣科别其才第为三等籍之以备选任自元丰中河决小吴北注界河东入于海先帝诏曰东流故道淤髙理不可回其勿复塞乃开大呉以护北都至是水官请还河故道下执政议公曰开河役夫三十万用梢木二千万自河决已八年未有定论而遽兴此大役臣窃忧之今朝廷方遣使相视果以东流未便宜亟从之若以为可回宜为数岁之计以缓民力议者又谓河入界河而北则失中国之险澶渊之役非河为限则敌冦不止公曰王者恃徳不恃险昔尧舜都蒲冀周汉都咸镐皆歴年数百不闻以河障北人澶渊之役葢庙社之灵章圣之徳将相之智勇故敌帅授首岂独河之力哉后使者以东流非便而水官复请塞北流公固争之卒诏罢夫役如公所议洮河诸戎以青唐首领寖弱可制欲倚中国兵威以废之边臣亟请用师公曰不可御敌国以大信为本朝廷既爵命之矣彼虽失众心而无犯王畧之罪何词而伐之若其不克则兵端自此复起矣乃止又乞废渠阳军纾荆湖之力诏谕西夏使归永乐遗民夏人聴命公既属疾犹以邉防为忧及薨太皇太后谕辅臣曰惜哉忠厚君子也公寛仁爱人惟恐伤之色温而气和人望之知其长者也其在朝廷义所当为勇若贲育守之不变事君与人一以至诚表里洞澈如见肺腑故面引廷争而人主益知其忠未尝为同而僚友莫之或怨其诚悫素信于人也娶刘氏尚书驾兵部郎中晃之女贤淑孝敬配徳君子治家有法度先公十六年殁追赠益昌郡夫人子四人孝谌瀛州録事参军献诚知唐城县事某早卒彦诒太康主簿皆强学力行是似是宜孙男六人基郊社斋郎埀假承务郎塈右承务郎壁垦坚未仕孙女五人曾孙男二人戭戡公所著春秋论三十巻史记抵牾论五巻唐春秋五十巻奏议十巻文集二十巻西山别録一巻惟公在仁宗之世为循吏事英宗为争臣神宗朝出处以义二圣从民所望遂大用之而居位未几功业不究然其着见之效已暴于天下炳于后世列于太常藏之史官考公行事所至可纪今掇其大者揭之神道以诏于无穷铭曰
　　
　　挺挺赵公惇徳有容遗我后嗣实自祖宗在仁宗时公始试吏民曰父母来予攸塈简于英宗正色匪躬帝钦良臣曰惟汝忠爰暨神考公心如一言有违从不挠其直二圣曰咨汝惟旧臣亟其就位翊我枢钧元佑之政惟天是若天聴于民惟民是诺公在庙堂四鄙戢兵靡有内外皆吾孩婴天向仁人锡公寿考方终相之不慭一老南山有亏公名永埀过者必式忠厚之碑
　　
名臣碑传琬琰之集上卷二十七


　　●钦定四库全书
　　
　　名臣碑传琬琰之集中巻一
　　
　　（宋）杜大珪 编
　　
　　马忠肃公亮墓志铭　　晏殊
　　
　　巨宋有天下重三后光九围淑清慎柬豪隽宣扬治迹海岳冥助英贤辈出惟仆射扶风忠肃公讳亮字叔明委质三朝勤身四方践履华显保绥吉禄尽瘁克终褒甄有加进退哀荣为儒臣表式公之先本居彭城中徙庐江因而占籍曾祖复王父韬潜颖弗耀里仁多裕烈考泽仕至西头供奉官累赠太师中书令尚书令舒国公五代遘屯隶名戎幕皇朝拓统献策帝阍引籍三阶之涂警寇两河之涘逺图未艾衍庆方隆公即第三子也生有淑灵长而偲杰锺庭闱之意爱乐文史之芳润太平兴国中神宗振策万?来王亲御英彀博延材等公甫踰弱冠绰有神锋一上中进士第得大理评事知太平府益湖县丁外艰朝制抑夺充穷莅事自呉会之平也士人族属不许渡江公髙堂暮年愒日荣养恳乞迎侍优恩赐许改丞大匠入佐著作监群舒榷酤授殿中丞上言诗赋小才不足观士愿先策论以擢优长顷之同判毗陵郡编戸数百积亏算缗家赀已空刑绁未解公面释覊絷谕之借偿如期悉来宿责皆复版籍既阜銗筩实繁精心不疲圜圄无禁采访使罗处约摭其实状飞表以闻受代还朝面赐五品服命知濮州期月政闻部民留借驲骑传召宪台论荐遂充福建路转运使提点刑狱闽蜑荒外部居辽夐公星言夙驾恻隠穷微六姓（阙）衔寃引伏由察视而全活数族田讼积年迁蒙自辨明而决遣外台路奏稔达朝闻就迁太常愽士知福州翰林学士承旨苏公易简举才任治赋促召提点三司未几以聮职匪彛力求外补出知鄱阳扁舟径行仅及都外而伊人受戮识者许其先见邑有豪族怙强専杀依违十载未伏其辜公发擿按问实时论决又表十二戸民积负七百余万鼔铸钱币亡佣至大经常所费物力■〈罒干〉充公奏于池阳分置炉冶供亿既羡课程增倍着在令甲迄今便之寻改殿中侍御史真宗践祚迁刑部员外郎公以圣绪重熙嘉猷罔伏谠言四事奏记槐庭大畧以征税所通杼轴斯窘恩诏屡下官曹废格诛敛弥急疮痍未复愿出宸断大滂和令惟新肆赏施及戍兵贵不踰时式符涣汗邦朝近制屡以宗藩尹京地处猜嫌谓宜革罢引弓裔俗鸣镝犯邉冀讲和戎用康居业囊封上达时论然之咸平初代还以京西河东二路租欠巨万诏徃蠲除又以陇州计籍失言公钱千余万受命按劾至则考文簿详耗登辨朱墨之出入见四三之名实得其舛误罔益毫分疑论氷释吏胥岳抃复命主判三司都磨勘司先是浙右行商许其泛海有自姑苏抵海陵以鬻枯鱼者盐铁使陈恕按籍责其枉道倍诛算金连岁督理家人上诉诏下计庭会议寀寮云集靡敢异辞公独与刘综条附前令请从释放皇明奬纳嗣降曰俞三年春益部挻灾寅车致讨授西川转运副使法坐临遣圣颜弥渥事有利病悉从便宜遄正使名以隆朝任矢石之际输将不前编贸滞鹾力资餫饟迨乎讫役民不告勤逆党既歼虎臣擅命恣行威戮姑快侈心公义感其诚辨回其虐霜锋之下所活千人捷羽既闻玺书埀奨改兵部员外郎赉钱五十万大兵之役斗米直千公出廪轻价遂苏民命明年承诏入奏加直史馆赐白金三百两会送贼中伪署八十余人至者枢臣将尽戮之公入对近墀愿从寛宥亟诏议于上前当轴抗声其词甚确公曰胁从罔理是亦何诛且污染之中此为百一余或鸟惊雉窜倾听德音一闻大刑孰不危惧今兹议者虞其退不悛心臣敢以百口保其无叛且又先朝贼顺之党皆获全生一昨冦攘不闻助乱昌言感悟圣主从之亦既复职励精为治尽削租负力痊疲瘵咸泉之井构白兴利日久味薄课缗独存监司之人笞逮求辨公则察其区处第其耗穰损减堙除皆有条教岁运賨布达于渚宫头会俚民董其舟漕风波悍险士卒侵渔破产毁宗是为常法公则罢其赋役责其兵师闾里获安农穑无扰凢十八州军经馈师者是秋输赋悉奏蠲之诸禁部吏之官榷钱倍息以杜贪猥灌口丛庙一方岁祠啸聚憸人并将戎械跨踰境邑僣乱仪章申令革絶用惩非法董齐噢咻无不至焉五月报政延见便坐雍容启奏上曰自兹已徃朕无西眷之忧矣面赐金紫俄命知潭州都会要冲事机丛悉牢犴空阒丝言贲奬邑有亡卒潜游聚乐敢行凶慝黩乱人伦胁制羣氓为日滋久爰有四辈合谋杀之司败论辜将寘于法公以为亢宗除患理有可矜观过知仁刑之所赦傥循常而冐请必见沮于有司措心得宜获戾无悔命笔専断悉从矜贷削封引咎朝论韪之景德初移知升州途次浔阳岁逢骄旱榖价腾涌道殣相望公曰圣上爱民甚于赤子拯溺者不循矩步救火者不问大人有利国家専之可也于是取荆湘永米数十舰移牒郡守促行赈给因附驿言江界郡国阻饥为甚牧长巽懦不时以闻愿择材臣抚循察视仍罢官籴许行贩粮朝廷尽可其奏立命近臣张知白等五人乗传分路缓刑均贷公既即治所益求人瘼轻扬之俗忿鸷成风失意相雠乗昏纵火申命伺察动无隠漏大歼恶少乃絶震惊僣国遗区藩仪未缉幕庭之会器服不充牙城东北自伪朝德昌宫地后庭铅粉徃在焉公撰曰庀徒依神致祷掘次袤丈得汞二百余斤鬻之获缗百万以备供帐绰然有余岁满入加工部郎中三日擢授右谏议大夫知广州盖宜冦初平思宁逺俗也受元符之岁二月公至番禺澄海役兵有出戍而从乱者宗属二百余人法当配隶皆奏释之濒海盐夫有负课而乏资者妻孥质于豪族岁久未贳悉遣还之招携裔蛮杜絶侵扰期年蕃舶四倍而来琛赆骈凑耆髦骇叹较于旧课百万其赢天子异之命中贵人就颁燕劳逺夷百众陪预下筵是岁升中乔岱公命大食商酋陁婆离蒲含沙等共执方物贡于岳趾中邦耸观大礼増华交州使人道出都府常时贸易多所稽留怠忽条章喧烦里闬公榜揭科禁犯而必行畏威敛迹罔复干迕封祀均庆进左谏议大夫二年有诏方国各营天庆观以昭瑞命公进思替否旁念裕民但葺开元用寛劳费又以秩当讽谕内激忠纯引用邦封逺禆宸听所辞悃愊时论嘉之遄以久处瘴处恳求移莅遂改知虔州五年之民阖境遗爱绘公之像共致生祠南康奥区生齿繁伙公命録孝行图于府门灵鹊缟姿族生庭树幼艾惊异讴谣变风四年汾祀礼成加给事中踰岁徙知洪州在途询利病奏放庐陵临江洎本郡余税诏悉允之溪蛮扰邉朝右咨帅遣三班殿侍赵吉驰驿赍诏命知荆南府兼荆北路兵马都钤辖赐中金五百两嗣降宸旨彰明委注尝闻具狱独疑枉滥榜笞既久不复自明公引造黄堂屏去斋侍苦言感动幽悃乃申为召左证实时纵去曾未数日罪人斯得又有父子同诉失其冢妇公潜讽胥史就询所居知其前后皆有津涉宻选干吏网于水中翼日而获沉尸即辰而辨谋杀荆呉之闵雨也请停市籴轻价以济流庸宫邸之遗烬也首纳圭田率众而资完葺八年春政成入觐面奉宸谕徧朝宫观七月以尚书工部侍郎再守金陵期年就知杭州加领集贤院学士前此大萃戎旅筑修坊堰出没泥潦多为足疹有诏曰江岸兴功盖非获已役人婴疾良用轸怀宜具筹划飞邮来上公至部例谒伍员之庙躬袖诏检示于睟像且曰帝念若此神其鉴之苟无冥应安用严祀诘旦主吏称潮势逺却汇于他境又累夕堤沙横出绵亘数里罢役夫七千有余廛井耆艾用竺干法会僧以感圣图入贡遣中贵人诣水滨为道家醮席投龙壁而报贶钱氏之有国也近邑茶园二十六所歴年滋久枯枿仅存每岁役兵三千责办常课因縁采撷恣挠田闾公悉命芟燔变収庸调地征无失民患不生湖秀荐饥流亡猥集既出京廪赒于困穷复谕豪宗共为敛施四封之内全度居多飞蝗为灾蔽日而至轸忧南亩躬祷呉山羣乌荐食灵雨纷洒苗螟尽毙原穑无伤地本司呉俗营机鬼椎牛击鼔颇紊彝章送徃之仪过为奢纵炫饰华采喧嚣路衢公明设教条一遵礼法巫风顿革品类知方天禧三年入拜御史中丞占对左墄牢让数四上曰卿所至有异政宜当此授因目辅臣称其介直公以纲宪之地表模所属遭时振擢鋭意修明且言近世公私不敦礼教二亲藁殡即议星居利析货财缓营窀穸伤风坏俗莫大于斯请自今未讫迁祔无得分异又桑门之众十万其徒狡狯惰游倚为渊薮岁格之外宜罢削缁较试之辰愿责攸司保任稍婴杂滥勿许甄収山海之滨茗盐为业食周是乐舍鲁是从时有搜获罪同裨贩愿许兹类减其半坐宸聦采纳咸署令焉踰岁拜疏避荣愿守乡郡以兵郎侍郎领集贤院学士知庐州维梓恊恭于藩播咏辍我股肱之寄荣兹父母之邦五年春换印江陵秋八月剖符建业或两然巴烛或三舍召棠不烦更张可以清啸今上纂服进尚书右丞季冬再领肥川之任间一岁卜习长至肇禋紫坛公以为六御飞天大明继照忝备亚卿之列未瞻八采之光夫岂寅恭不遑宁处愿奉计籍入朝王会制曰可天圣二年冬执玉来觐二宫加礼从祠吉土恊赞鸿休歴判尚书都省知审刑院讲法宫之仪矩慎丹笔之详平颀然宿望冠映朝列近制郊祀有日先庚申令闻知而犯戒以不原忉状之民尚干法禁至期论谳多获从寛公以为上无戏言法在必罚况更诞告不可稽诛请饬攸司必正其罪三年加工部尚书知亳州封境积卑潢污败稼请均羡廪假贰疲甿挤壑之备按堵如旧后二载移知江宁军府鹿轓屡及隼斾如归耋耄多存邑居相庆踰岁礼年云及拜疏乞身优答未许明年再表诚请乃授太子少保致仕仍给全俸寻奏诏每有章奏附驿以闻公轻舸南还阖门宴处子孙宻侍邑里明欢丞相东平吕公孺筮仕之初词藻宏茂公识其逺至眷以嘉姻果膺国栋之隆脗合凤鸣之兆至是东平公首赋章什赞扬髙躅三司两掖咸有咏歌投赠德门瑑刋金石中朝南纪均着美谈八年肆类加金紫光禄大夫燕申之中谈诵为乐厯采竺典尤邃华严久之谓所亲曰吾梦想有异大期非逺因絶荤茹殆更弦晦一日奄遘微疹退安丈室凌晨澡颒衣居士服徧召近族朂之治行口占遗疏以别宗姻夜分命易新衣尽袪左右合手诵佛凝然化徃乃九年孟秋之辛酉也享年七十有三上闻讣嗟恻为辍视朝一日褒赠右揆録其孙玘为将作监主簿曾孙永锡试秘书省正字弟之子仲良试秘书省校书郎太常考行举易治之典以仲冬乙夘返真宅于合肥县之先茔从吉卜也公首娶刘氏摄尚书省校书郎诲之女追封彭城郡夫人继室朱氏工部侍郎昻之女封沛国郡君皆以盛族绍恢中馈先公而没咸附隧挺男曰仲宣大理寺丞仲容太常寺奉礼郎仲谋大理寺丞仲甫大理评事钦率忠教足光系绪仲宣以肯构之长用裕承家延世推恩当践闺籍能报冲退让于族人多士清论嘉其令范曰朝哥洎大理评事仲卿三藏奴或殇或天元女英国夫人以左相小君之贵冠内朝命妇之班象服斯煌二宗有耀退见长乐延恩外门先■〈女氏〉彭城之封乃褒优之异等也次曰堂涂数龄而殒次适太平州军事判官戴宏太常愽士永之子次适殿中丞吕居简旧相许文穆公之子次适前进士张士惑司封员外郎希颜之子次适将作监主簿锺离景裕龙图阁待制瑾之子幼适太庙室长张去奢亦希颜之子公之兄曰邕彬不仕弟用终宣州泾原令测终殿中丞俨今为虞部员外郎皆有吏道外分朝寄自颜近属荐绅曳组者二十余人率由公之保荫公策勲疏爵皆极等威赋室三千四百室真食八百戸儒臣清列无不扬践再牧庐荆四临秣陵质于近古罕有其比角犀丰盈神采秀澈髭须美甚盼视晔如愤疾奸回探汤而扼腕尽伤穷困据蒺而疚心谈忠义也或流涕而縁缨誉美善也必盱衡而击节其御下也始若严峻而要存仁恕其听讼也初如疑误而意在平反手着符教训齐官属务敦公共蔑去依阿能断大事不婴小节理有盘错谋成跬步輷然而电霆振騞然而髋髀解兹实过人者已夙重交契不轻然诺急难是拯荣瘁罔踰戴永者公之同年生也出刺邕管道经长沙齿耋家贫忧形于色公许以姻援寛其欝陶曾未数月果闻殂谢公遣迎櫘椟旋塟里闾存恤其家致于有立中人李怀谅本家南海充使而还常命郡寮会其茔域众情瓦合咸议枉车公独介然拒其越礼公之在蜀也军须日急乗驲宵征导骑失途误登废栈径之斗絶马不能旋公自述忠勤祷于上下倒行数百始得平衢既而列砦攻城中宵露坐适与戎校询谋事机俄顷如厕命其李处仅踰数步飞石毙之满秩言旋乗舟下峡长赢仲月水潦方臻俗传兹时不利沿涉公又祈于山川曰傥吾不欺于物有惠于民半月不雨俾予善达洎夫经滟滪歴瞿塘安若枕席俄而大树回盼川路无相继者又虔川赣石亘三百里非遇泛涨不能寸进公赴南昌也久属晴霁稽于戒行既登舳舻潜祝冥佑中夕水势暗长川航尽浮篙工验之深已踰丈未晓而霁送车无及是皆众所传信谓之诚感重慎徽纆训严吏胥晨兴视事首阅缧籍得其曲要然后长居社稷大祠风雨常祭牲牷器服省视必躬陟降献羞耸兢如在精纯所达丰楙随焉至性纯孝加常一等生辰讳日时飨间祠悲涕感慕讫于终夕赴潮沟日以公田米千斛命赐白金数百两获镪百万视之泫然曰禄不及养此将安用持对亲像誓追冥福即致清凉佛寺以助缮修理余杭日有梵僧妙德以舍利遗公实有灵应且曰必兴佛事公复典肥上遇越僧怀谨谋建塔于邦之永昌寺适契前诺为鸠众力仍辍廪俸资其崇构九层之峻数载而成遂瘗灵骨勑以普慈为额赐相轮而宠之某覊贯之年获拜隅坐国士之待颇踰侪伦今也云亡吾将安仰曩接余论备聆懿实思效刋述形于愿言用移挂剑之诚布在披文之作寺丞泣撰风迹邮传上都得竭陋庸兾垂悠永老竜游矣安用法于狂言宣父呜呼犹足志于君子辞则非腆而善其不诬后之人如有传名臣良吏之为者其取证于此也姑系之以铭曰
　　
　　猗夫仆射之德备温恭正直沉毅威克处烦不惑文武该具周行景式猗夫仆射之功佐二朝两宫极虑纳忠班常有融岳镇渊渟妥绥四封二十三政骞翊内外刄解盘结风生要会人之所难我则为最五十二禩更尝险艰兵疠不侵寿康以还帝奬有劳时瞻汝贤鹑首标扬黄锺旅月宰木摧阴飞霜急节辂褒旅塟輤裧成列辕马悲局虞歌惨咽陟彼卬阜南瞻陇阙廞冩敛翼抑车回辙泉帐宵耿松烟暮结刻镂龟础宣扬懿烈
　　
　　名臣碑传琬琰之集中巻一
　　
　　●钦定四库全书
　　
　　名臣碑传琬琰之集中巻二
　　
　　（宋）杜大珪 编
　　
　　田谏议锡墓志铭　　范仲淹
　　
　　公讳锡字表圣世为京兆人唐德之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父成皆隠君子也文而不耀父懿因公之贵累赠尚书左司郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安从昌黎韩丕复居骊山白鹿观数年器志大成拔王府荐有声于京师太宗皇帝新策天下进士擢公第二人时太平兴国三年秋也释褐除将作监丞通判宣城郡召还改著作佐郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人还判登闻鼓院寻以本官知制诰进兵部员外郎充职以直言改戸部郎中出守淮阳以留狱之谤左降海州团练副使起为工部员外郎直集贤院复戸部郎中真宗皇帝即位迁吏部郎中判审官院兼通进银台封驳司赐金紫求出典海陵郡还台兼御史知杂拜右谏议大夫史馆修撰以咸平六年十二月十一日终于私第享年六十四公自白衣已有意于风化上书阙下请复乡饮礼又请修籍田礼及在朝廷知无不言太宗初既取太原范阳未下帝怒不赏平晋之功中外嚣然而莫敢言者独上书论諌理意深切帝感悟玺书褒荅赐内帑钱五十万僚友谓公曰今日之事鲜矣宜少晦以逺谗忌公曰事君之诚惟恐不竭矧天植其性岂一赏之夺耶在河朔暨相州累章论邉事至桐庐郡以呉越之邦归朝廷未久人阻礼教藐如也公下车建孔子庙教之诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆会干明节馆阁多进诗歌帝独喜公之词乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以荅天意公在西掖会京畿大旱祷祀无应遂抗言切于时政故有宛丘之行咸平初出使秦陇回上三章言陜西数十州苦于灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承旨宋公白举公贤良方正以副天下之望一日召对久之且曰陛下以皇王之道为心臣请采经史中切于治体者上资圣览帝深然之乃具草以进手诏荅曰卿能演皇王清浄之风述理乱兴亡之本备观鉴戒朕心涣然所撰三十篇皆隠其目公奉事两朝由补遗歴御史至谏议大夫前后章疏凡五十有二尝谓诸子曰吾每言国家事天子听纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠工部侍郎二子改大理评事持丧中并给月俸哀荣之礼其谓至矣后以二子登朝累赠兵部尚书寳元二年某月某日与夫人合塟于泗州临淮县某乡之某原礼也公娶杨氏再娶奚氏封江陵县君能循法度以配君子二子长曰庆述今为驾部员外郎次曰庆余今为比部郎中并克奉堂构有能政于四方女三人长适王氏次适龎氏季适张氏皆以妇道称公动必以礼言必有法贤不肖咸惮伏之出处二十年未尝趍权贵之门在贬废中乐得其正晏如也着文章成五十巻目之曰咸平集行于世论者曰在大禹时皋陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风不绍至西汉得贾谊董仲舒其言可以追先王之烈而弗克施使后世王者无复起三代之心由汉始也圣宋定天下太宗鋭意太平真宗之初复亲擢俊乂如田公之徒并见奬用惜乎不终其才岂皇天之意特厚于古欤某幼闻髙风未尝游于其门今驾部先君之履业索文于江外某敢约而修之又采旧老之言而作铭云
　　
　　呜呼田公天下之正人也言甚危命甚竒尽心而弗疑终身而无违呜呼贤哉吾不得而见之
　　
　　碑阴
　　
　　某自始学未冠闻故谏议大夫田公当真宗践祚之初求治方急公稽古以监今日有献月有纳以赞成咸平盛隆之治私心慕仰想见其为人熙宁中始识公之曾孙偃师尉衍因就求观公之遗文后十余年衍为武胜军节度推官知沈丘县事以公文集及墓铭相示且命某为神道碑其墓铭乃故叅知政事范公所为也范公大贤其言固无所苟今其铭曰呜呼田公天下之正人也虽复使他人竭其慕仰之心颂公之美累千万言能有过于此乎某于范公无能为役范公恨不得见田公则田公果何如人哉某不惟愚陋不学且不为人作碑铭已久不敢承命然常怪世人论譔其祖祢之德业圹中之铭道旁之碑必使二人为之彼其德业一也铭与碑奚以异曷若刻大贤之言既纳诸圹又植于道其为取信于永久岂不无疑乎愿审思之脱或可从请附刻于碑阴之末
　　
　　滕待制宗谅墓志铭　　范仲淹
　　
　　君讳宗谅字子京大中祥符八年春与予同登进士第始从之游然未笃知其为人及君歴潍连泰三州从事在泰日予为盐官于郡下见君职事外孜孜聚书作文章爱宾客又与予同护海堰之役遇大风至即夕潮上兵民惊逸皆苍惶不能止君独神色不变缓谈其利害众意乃定予始知君必非常之才而心爱焉君去海陵得召试学士院改大理寺丞知太平州当涂县移知邵武军邵武县迁殿中丞还台会禁中灾下御史府穷究君与秘书丞刘越并上疏论灾异明非人之所能为朝廷贷其狱时明肃太后晚年未还政间君又与越尝有鲠议暨明肃厌代朝廷擢当时敢言者越既卒赠右司谏君拜左正言迁左司谏俄以言得罪换祠部员外郎知信州又监鄱阳郡榷酤就九华山以塟先君既而起通判江宁府丁太夫人忧服除知湖州赐五品服西戎犯塞邉牧难其人朝廷进君刑部员外郎直集贤院知泾州就赐金紫及葛怀敏败绩于定州冦兵大入诸郡震骇君以城中乏兵呼农民数千皆戎服登城州人始安又以金缯募敢死之士昼夜探伺知冦逺近及其形势君手操简檄闗白诸郡日二三次诸郡莫不感服予时为环庆路经畧部署闻怀敏之败引藩汉兵为三道以助泾原之虗时定川事后阴翳仅十日士皆沮怯君咸用牛酒迎劳霈然沾足士众莫不增气又泾州土兵多没于定川君悉籍其姓名列于佛寺哭而祭之复抚其妻孥各从其欲无一失所者予自此数事乃知君果非常之才始请君自代朝廷命韩公琦与予充陜西四路马步军都部署经畧安抚招讨使复命君守本官充天章阁待制环庆路经畧安抚招讨使兼知庆州君奏言今既置四路经畧安抚招讨使而诸路经畧亦带招讨之号称呼无别非统制所宜请去招讨二字朝廷以其知体诏从之君去泾之日其战卒妻孥数百口环其亭馆而号送之观者为流涕君至庆处置戎事甚得机要邉人咸称之会御史梁坚奏劾君用度不节至本路费库钱十六万缗及遣中使检察乃君受署之始诸部属羗之长千余人皆来谒见悉遣劳之其费仅三千缗盖故事也坚以诸军月给并而言之诬其数尔予时待罪政府尝力辩之坚既死台谏官执坚之说犹以为言朝廷不得已坐君前守回中日馈遗徃来踰制降一官仍充天章阁待制知虢州又徙知岳州君知命乐职庶务毕葺迁知苏州未踰月人歌其能政俄感疾以某年月日薨于郡之黄堂享年五十七天子加赐赙礼进一子官呜呼予实知君之才而尝荐之于朝及闻其终泣而诔之惜其才有余而命不足不得尽其术于生民诸子奉君之丧以某年月日塟于池州青阳县九华山金龟原而乞铭于予忍复让哉君河南人曾祖裔赠将作少监祖屿不仕父感雅州军事推官累赠尚书屯田郎中母刁氏渤海县太君追封仙游县太君君娶李氏封同安县君子四人希仲以方畧进前渭州军事推官希鲁登进士第希德举进士希雅尚幼并守将作监主簿女二人长适池州军事推官王栩次适进士刘君轲君少孤性至孝居母丧以哀毁屡病庐墓侧踰年手植松柏数万株生平好学为文长于奏议尤工古律诗积书数千巻以遗子孙中外宗族无不尽其欢心其育人之孤急人之难多矣君政尚寛易孜孜风化在玉山霅上回中岳阳四郡并建学校紫微王舍人琪翰林张谏议方平太常尹愽士源弟起居舍人洙次为之记重修岳阳楼刻唐贤今人歌诗于其上予又为之记君乐于善士大夫亦乐于善而愿书之也可不谓之君子乎铭曰
　　
　　嗟嗟子京天植其才精爽高出诚意一开抗职谏曹辩论弗摧主畧邉方智谋横来嗟嗟子京为臣不易名以召毁才以速累江海不还鬼神何意君昔有言爱彼九华书契以降干戈弗加树之松楸蔽干云霞君今已矣复藏于此魂其依欤神其乐只寿夭穷通一归乎至理
　　
　　曾谏议致尧墓志铭　　王安石
　　
　　公讳某字某其先封鄫鄫亡去邑为氏王莽乱都乡侯据弃侯之豫章家之盖豫章之南昌后分为南丰人某为唐沂州刺史再世生某赠尚书水部员外郎公考也李氏有江南上公进士第一不就太平兴国八年乃举进士中第选主符离簿岁除授兴元府司录道迁大理评事迁光禄寺丞监越州酒税召见拜著作佐郎知淮阳军将行天子惜留之直史馆赐绯鱼袋使自汴至建安军行漕诏曰凡三司州军事有不中理者即验之最钩得匿货以五百万计除秘书丞两浙转运副改正使始谏议大夫知苏州魏庠知侍御史知越州王柄不谙于政而喜怒从人庠介旧恩以进柄喜持上公到劾之以闻上惊曰曾某乃敢治魏庠克畏也克畏可畏也语转而然庠炳皆被绌杨允恭督杨子运公每得诏曰使在外便文全已非吾心也辄不果行允恭告上上使问公公以所守言上由此薄允恭不听言苛税二百三十余条罢之移知寿州寿俗富赀自豪陈氏范氏名天下闻公至皆迎自戢公亦尽岁无所罚既代空一城人遮行至夜乃从二卒骑出城去在郡转太常愽士主客员外郎章献嗣位常亲决细务公言之又言民惫甚宜弛利禁是时羌数犯塞大臣议弃银夏以解之公奏曰羌虚欵属我我分地王之非计也今羌席此刼他种以自助不过二三年患必复起矣宜择行人塞下调兵食待其变而已不报二年羌果反围灵州议臣请去灵州勿事公议曰羌以易拒者以灵州缀其后也判三司盐铁勾院天子欲以为知制诰召试矣大臣惑忌之迁戸部员外郎京西转运使请限公卿大夫子官京师陈彭年议遣使行诸部减吏员下其事京西公曰彭年议无贤愚一切置不用耶抑择愚而废之耶择愚而废之人材其可以早暮验耶上令趣追使还数论事上感之还公既而王均诛命公抚蜀所创更百余事李继迁再围清逺灵武以丞相齐贤为邠宁环庆泾原仪渭经畧使丞相引公为判官公奏记曰兵数十万王超既以郡都署之十二丞相徒领一二朝士徃临之超用吾进退乎吾能以谋付与超而有不能自恃乎不并将西无补也超能薄此重事愿更审计丞相乃以公为言诏陜西即经畧使追兵皆以时赴公曰将士在空虚无人之处事薄而后追兵如后何遂辞行上怒未有所发会召赐金紫公曰丞相敏中以非功德进官臣论其不可用尔臣受命事未有効不敢以冐赐固辞由此贬公为黄州团练副使既而超果败清逺灵武踵亡会南郊恩复官知泰州丁母夫人陈氏忧外除授吏部员外郎知泉州公常谓选举旧制非是请得论改之陈省华子尧咨请殿上为奸以弟畀举人败省华尧咨有邪巧材朝廷皆患恶而方幸无敢斥之者公入十余疏辩之移知苏州至五日移知扬州扬州守职田岁常得千斛然遣使督贫民耕民苦之公不使耕天子方崇符瑞兴昭应诸宫且出幸祠公疏言昔周成王既卜世三十卜年七百然观于周礼其经纬国体人事微细无不具则知王者受命必修人事以称天所以命之之意不举属之天以怠人事也终曰陛下始即位以爵禄待君子近年以来以爵禄畜盗贼大臣愈不怿移知鄂州封泰山恩迁礼部郎中始解杨州受添支差多一月公寻自言患公者因复绌公监江宁盐酒西祀恩迁戸部郎中以祥符五年五月二十日疾不起年六十六阶至朝请郎勲至骑都尉遗戒曰毋陷于俗媚佛夷鬼以污我家人行人所著书若干书传于世又长于歌诗云以某年某月日归塟南丰之东园始公娶黄氏生子男七人仕者三人易占为太常愽士以能文称公以愽士故赠谏议大夫公没八年而愽士子巩生生若千年水渍墓改葬公龙池乡之原头某年月日也塟有日巩以愽士命次公生平事使来曰为我志而铭之安石视公犹大父也其少也则得公之详如其孙之云始公自任以当世之重也虽人望公则亦然及遭太宗愈自谓志可行卒之闭于奸邪彼诚有命焉悲夫亦正之难合也虽其难合其可少任合乎未可必也彼诚有命焉虽然其难合也秪所以见士也孔子曰所谓大臣者以道事君不可则止呜呼公之节庶几所谓大臣者欤铭曰
　　
　　既墓而北乃升宅原谁来求铭公子与孙公初哀终惟义之事维才之完而薄施施乃其后人有克厥家天启予公非在兹耶
　　
　　名臣碑传琬琰之集中巻二
　　
　　●钦定四库全书
　　
　　名臣碑传琬琰之集中巻三
　　
　　（宋）杜大珪 编
　　
　　田太傅况墓志铭　　王安石
　　
　　田氏故京兆人后迁信都晋乱公皇祖太傅入于契丹景德初契丹冦澶州畧得数百人以属皇考太师太师哀怜之悉纵去因自脱归中国天子以为廷臣积官至太子率府率府终为人沉悍笃实不苟为笑语生八男子多知名而公为长子公少卓荦有大志好读书书未尝去手无所不读盖亦无所不记其为文章得纸笔立成而闳博辨丽称天下初举进士赐同学究出身不就后数年遂中甲科补江宁府观察推官以母英国太夫人丧罢去除丧补楚州团练判官用举者监转般仓迁秘书省著作佐郎又对贤良方正策为第一迁太常丞通判江宁府数上书言事召还将以为谏官方是时李元昊反夏英公范文正公经畧陜西言臣等才力薄使事恐不能独办请得田某自佐以公为其判官直集贤院叅都摠管军事自真宗弭兵至是且四十年诸老将尽死为吏者不知军兴法师数陷败士民振恐二公随事镇抚其为世所善多公计策将军有欲悉数路兵出击贼者朝廷许之矣公极言其不可乃止又言所以治邉者十四事多听用还为右正言判三司理欠慿由司权修起居注遂知制诰判国子监于是陜西用兵未巳人大困以公副今宰相枢宻副使韩公宣抚自宣抚归判三班院而河北告兵食阙又以公徃视而保州兵士杀通判闭城为乱又以公为龙图阁直学士知成德军真定府定州安抚使徃执杀之论功迁起居舍人又移秦凤路都摠管经畧安抚使知秦州遭太师丧辞起居复者久之上使中贵人手敕趣公公不得已则乞归葬然后起既塟托邉事求见上曰陛下以孝治天下方邉鄙无事朝廷不为无人而区区犬马之心尚不得自从臣即死不知瞑矣因泫然泣数行下上视其貌甚瘠又闻其言悲之乃听终丧盖帅臣得终丧自公始以枢宻直学士为泾原路兵马都总管经畧安抚使知渭州遂自尚书礼部郎中迁右谏议大夫知成都府充蜀梓利蘷路兵马钤辖西南夷侵邉公严兵待之而诱以恩信即皆稽颡蜀自王均李顺再乱遂号为易动徃者得便宜决事而多擅杀以为威至虽小罪犹并妻子迁出之蜀流离颠顿有以故死者公拊循教诲儿女子畜其人至有甚恶然后绳以法蜀人爱公以继张公定而谓公所断治为未甞有误岁大凶寛赋减徭发廪以救之而无饿者事闻赐书奬谕迁给事中以守御史中丞充理检使召焉未至以为枢宻直学士权三司使既而又以为龙图阁学士翰林学士又迁尚书礼部侍郎正其使号自景德会计至公始复钩考财赋尽知其出入于是入多景德矣岁所出乃或多于入公以为厚敛疾费如此不可以持久然欲有所扫除变更兴起法度使百姓得完其蓄积而县官亦以有余在上与执政所为而主计者不能独任也故为皇佑会计録上之论其故冀以悟上上固恃公欲以为大臣居顷之遂以为枢宻副使又以检校太傅充枢宻使公自常选数年遂任事于时及在枢宻为之使又超其匹天下皆以为宜顾尚有恨公得之晚者公行内修于诸弟尤笃为人寛厚长者与人语欵欵若恐不得当其意至其有所守人亦不能移也自江宁归宰相私使人招之公谢不徃及为谏官于小事近功有所不言独甞从容为上言为治大方而已范文正公等皆士大夫所望以为公卿而其位未副公得间辄为上言之故文正公等未几皆见用当是时上数以天下事责大臣慨然欲有所为盖其志多自公发公所设施事趣可功期成因能任善不必已出不为独行异言以峙声名故功利之在人者多而事迹可记者止于如此嘉佑三年十二月暴得疾不能兴上闻悼骇敕中贵人太医问视疾加损辄以闻公即辞谢求去位奏至十四五犹不许而公求之不已乃以为尚书右丞观文殿学士翰林侍读学士提举景灵宫事而公求去位终不已于是遂以太子少傅致仕致仕凡五年疾遂笃以八年二月乙酉薨于第享年五十九号推诚保德功臣阶特进勲上柱国爵开国京兆郡公食邑三千五百戸实封八百戸诏赠公太子太保而赙赐之甚厚公讳况字符均皇曾祖讳佑赠太保皇祖讳行周赠太傅皇考讳延昭赠太师妻富氏封永嘉郡夫人今宰相河南公之女弟也无男子以弟之子至安为主后女子一人尚幼田氏自太师始占其家开封而塟阳翟故今以公从太师塟阳翟之三封乡西呉里于是公弟右赞善大夫洵来曰卜塟公利四月甲午请所以志其圹者盖公自佐江宁以至守蜀在所辄兴学数亲临之以进诸生某少也与公弟游而公所进以为可教者也知公为审铭曰
　　
　　田室于姜卒如龟祥后其孙子旷不世史于宋继显自公攸始奋其华蕤配实之羙乃发帝业深宏炜炜乃兴佐时宰餁凋胹文驯武克内外随施亦有厚仕孰无众毁公独使彼若荣豫已维昔皇考敢于活人传祉在公不集其身公又多誉公宜难老胡此殆疾不终寿考掩诗于幽为告永久
　　
　　蔡文忠公齐墓志铭　　范仲淹
　　
　　寳元二年岁次已夘四月前叅知政事戸部侍郎蔡公薨天子悼之卿大夫忧之国人伤之上命三公举行典礼赠兵部尚书谥曰文忠以康定二年岁次辛巳十一月某日塟于许州阳翟之某山公讳齐字子思其先周之子孙累封于蔡因以着姓秦汉以降代生伟人曾祖绾赠太保洛阳人也甞宰莱之胶水居官九年民爱以深遂家焉祖讳邻赠太傅隠居丘园以贲素为乐考讳梦臣累赠中书令愽通经史善诗笔与宗族居乡党称其孝友娶楚国太夫人张氏而生公教以亲仁宾来如归公幼而神秀眉目广耸见者异之甞依外舅刘氏学于彭城今相国陇西公迪时为监郡得公诗语叹曰渠有大志宜善视之大中祥符八年春真宗皇帝临轩以文考天下之士公中第一及引对文升堂堂英伟进退有法上大悦顾谓冦莱公曰得人矣特下诏俾金吾给七人清道自公始也释褐除将作监丞通守兖海郡移北海郡召还以大着直集贤院主判三司开拆司赐服五品今上即位拜右司谏同修起居注改礼部员外郎兼侍御史知杂事赐金紫厯戸部度支二副使迁起居舍人知制诰同知审官院既而召入翰林为学士转礼部郎中龙图阁学士守西京以便亲求为髙宻郡徙南京入除左谏议大夫权御史中丞改给事中复充龙图阁学士权三司使拜枢宻副使进礼部侍郎叅知政事以戸部侍郎罢终于汝阴郡享年若干楚国在堂君子哀之公之弟秘书丞禀甥著作佐郎冦平干公襄事中山郡夫人刘氏哭泣三年至于疾废二子尚幼曰延庆太常寺太祝曰延嗣秘书省正字长女适试将作监主簿刘庠次女在室而某自布素从公之逰见公出处语黙无一不善门中奉亲日视其亲色诸公昆弟爱之如伤先朝拣拔以辅相器之当遗弓之初公怀哀慕不能食者数日家人视其衾衣涕泗沾湿公病汝阴闻拓拔僭称嘻吁感慨教弟禀言西事甚详盖忠孝之性发之天也公于亲旧间虽死生不易彼有孤遗则必为之备嫁娶又好学无倦未甞不以名教为急孔子之后世袭文宣公而宰曲阜干兴中四十九代孙承佑卒遂废十余年公闻承佑有母弟在杭章请复其嗣有诏从之其立朝也能清其心髙其行未甞取于人明肃太后时用事中贵人董修景德寺时公在翰林诏为之记中人求公善辞许以不次公迟之不进故被诬而出至髙宻会歳饥公请蠲诸州税又力请放海利以救东人于今赖之公两居宪台方严不动百辟畏其风权戚有过则弹劾不隠未甞求其下也明肃之终庄惠复立合门促百僚贺公毅然正色目台吏不得追班前白执政遂罢自是庄惠抑损礼数公有力焉在枢宻院海南奏交址八百余人避本国之虐以归我议者谓不如还之恐生邉患公曰当内之荆湖间活以闲田奈何求生而来委之虎兕蛮亦人也义必不还苟散为民盗从而戮之酷又甚焉争之不能得后果为乱捕之岁余宜桂以西皆警朝廷患之公犹有愧色在政府浩然示至公于中外以进贤为乐以天下为忧见佞色则嫉闻善言必谢孜孜论道以致君尧舜为心与大臣居和而不倚正而不讦无亲疎之间有方大之量朝廷为之重刑赏为之平及其出也未踰岁而天子思之公遽不起呜呼公之生也天有意也公之亡也天有意乎使在位而寿则道德功名非竹帛之可胜也矣铭曰
　　
　　泰山之东齐鲁同风厥生我公我公堂堂观国之光享于真皇真皇上仙陨血涟涟欲报昊天今上圣神乃眷正人叅于国钧纯德坦坦平心浩浩进退惟道恕以待物诚以报国仁人之德天乎天乎岂不有心夺此令人我怀忧深箕山峩峩颍水悠悠山为陂兮川为丘公之名兮与日月留
　　
　　名臣碑传琬琰之集中巻三
　　
　　●钦定四库全书
　　
　　名臣碑传琬琰之集中巻四
　　
　　（宋）杜大珪 编
　　
　　杜祁公衍墓志铭　　欧阳修
　　
　　故太子太师致仕祁国公赠司徒兼侍中杜公讳衍字世昌越州山阴人也其先本出于尧之后厯三代常为诸侯后徙其封于杜而子孙散适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世歧国公佑显于唐又九世而至于祁公其为家有法其吉凶祭祀斋戒日时币祝从事一用其家书自唐灭亡丧其旧礼而一切茍简独杜氏守其家法不迁于世俗葢自春秋诸侯之子孙歴秦汉千有余岁得不絶其世谱而唐之盛时公卿家法存于今者惟杜氏公自髙祖以来以恭俭孝谨称乡里至公为人尤洁廉自刻其为大臣事其上以不欺为忠推于人以行已取信故其动静纤悉谨而有法至考其大节伟如也公享年八十官至尚书告老明年以太子少师致仕累迁太子太保太傅太师封祁国公于其家天子祠明堂遣使者召公陪祀将有所问以疾不至而岁时存问劳赐不絶公少举进士髙第为扬州观察推官知平遥县通判晋州知干州迁河东京西路提点刑狱知扬州河东陜西路转运使入为三司戸部副使拜天章阁待制知荆南府未行以为河北路都转运使遂知天雄军召为御史中丞判流内铨知审官院拜枢宻直学士知永兴军权知开封府康定元年以刑部侍郎同知枢宻院事即拜副使庆厯三年迁吏部侍郎枢宻使明年以本官同中书门下平章事公治吏事如其为人其听狱讼虽明敏而审核愈精故屡决疑狱人以为神其簿书出纳推析毫髪终日无倦色至为条目必使吏不得为奸而巳及其施于民者则简而易行始居平遥尝以吏事适他州而县民争讼者皆不肯决以待公归知干州未满岁安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏縁侵渔调发督迫至民破产不能足徃徃自经投水以死于是时公在永兴语其人曰吾不能免汝然可使汝不劳尔乃为之区处计较量物有无贵贱道里逺近寛其期会使以次输送由是物不踊贵车牛刍秣宿食徃来如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以听断盗讼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰业巳得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐曹听行文书而巳由是吏不得与铨事与夺一出于公居月余翕然声动京师其在审官有以贿求官者吏谢不受曰我公有贤名不久见用去矣姑少待之庆厯之初上厌西兵之久出而民弊亟用今丞相富公枢宻韩公及范文正公而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至惭恨涕泣而去上尝谓谏官欧阳修曰外人知杜某封还内降耶吾居禁中有求恩泽者每以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而鴈门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其议论之际盖如此及三人者将罢去公独以为不可遂亦罢以尚书左丞知兖州岁余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与昆弟之贫者俸禄所入分给宗族赒人急难至其归老无屋以居寓于南京驿舍者久之自少好学工书喜为诗读书虽老不倦推奬后进今世知名士多出其门居家见贫客必问时事闻有善喜若己出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟不足者欤曾祖太子少保讳某赠太师祖鸿胪卿讳某追封吴国公父尚书度支员外郎讳某追封韩国公皆赠太师尚书令兼中书令娶相里氏封晋夫人子男曰诜大理评事欣太常愽士讷将作监主簿诒秘书省正字三子早卒女长适集贤校理蘓舜钦次适秘阁校理李綖次适单州团练推官张遵道公以嘉佑二年某月某日卒于家其子欣以某月某日塟公于应天府宋城县之仁孝原铭曰
　　
　　翼翼祁公率履自躬一其初终惟德之恭公在于位士知贪亷退老于家四方之瞻岂惟士夫天子曰咨尔曲尔直绳之墨之正尔方圆有矩有规人莫之踰公无尔欺予左予右惟公是毗公虽告休受宠不已宫臣国公即命于第奕奕明堂万邦从祀岂无臣工为予报事何以召之惟公旧德公不能来予其徃锡君子岂弟民之父母公虽百龄人以为少不俾黄耉丧予元老宠禄之隆则有止期惟其不已既去而思铭昭于逺万世之贻
　　
　　章丞相得象墓志铭　　宋祁
　　
　　宋有清忠肃艾之相曰章公讳得象其先齐太公裔封于鄣去邑为章氏侨徙不常后为武宁望姓曾祖仁嵩仕李昪为驾部郎中以公故赠太师中书令曾祖妣杜楚国太夫人祖士廉汀州宁化令赠太师中书令祖妣周齐国太夫人考奂志耿介以儒术发闻不乐进取姻友数请强与吏偕试礼部一不中即谢去盘桓家食以天爵自终赠太师尚书令兼中书令宻国公妣张秦国太夫人世烈前光幽而后融委报于公公孩提已自秀挺丱能属文年十二侈袂挟荚与宻公及从兄得一俱称茂才乡人贵之当时夙儒愿与周旋不以文人行自谓咸平五年天下进士贡千数朝廷遴选取纔三十八人公第其中号为得才授大理评事知邵武军归化县以斩衰丧不之官服除用大理丞为信州玉山县会东封泰山大臣引公签署兖州观察判官事以辨治劳剧迁太常博士通判明州以屯田都官二员外歴知台南雄洪三州事会诏近举学优行茂者以名闻时文靖吕丞相谏大夫张师德聨牍言上试学士院以职方员外郎直史馆入三司度支部为判官歴祠部郎中赐五品服改刑部曹纠察在京刑狱赐三品服公自释褐即外迁间闗逺方几二十年搢绅未甚知者及还游诸公间器就德完一口交誉姿表颀茂所至辄倾坐客事上誾如接下侃如中陶然粹外颓然简昭通今古不见崖畛天下遂推为巨人长者以兵部郎中试中书进知制诰明年入翰林为学士公于名命得轻重体要进无盈褒退无溢尤至他诏令皆便时制宜使听受施行者徧晓多至数百千篇即本职改谏议大夫以齐缞丧去官有诏夺服号诉不见听累迁为礼部侍郎又兼龙图阁学士俄拜承旨兼侍读学士擿经验古劝成风德在内外辞禁凡一终星异时与公尝僚或出公下者武相踵为柄臣然愈谦晦无纤芥觖望不为赫赫名自结其澹于进取乃如此视积薪倒行不得辈公厮皂尚敢望其藩哉惟天子以为国器可大任景佑三年乃擢同知枢宻院寻改戸部侍郎毗燮内机底里输尽参和恊恭道益光明帝曰尔遂相寳元元年以本官拜中书门下平章事边鄣绎骚老师留屯上所与阅赤白囊按边吏才不肖调兵食止一二枢近裁可奉行议者谓三公无不统兵独大事有不与知方多故时不容偏任天子向其言始命宰相兼枢宻使仍进公中书侍郎兼工部尚书公授使让还其官在上前论事或日旰别白精审无所回忌时天下承平久器皿未牢兵耗不登公与吕丞相共议阅良家子数十万补完虚籍益市马充车骑为搜教之法付于军谨修缮之令督于官减用度之冗谨其财所以憺威常武纾国庇民者咸见纳用辽人訹利设言邀隙乃叅取饵表阴折敌谋且引阳秋不一足之义权辞约币以一介至其廷卒得要领归报会吕丞相病免复以冬官命公遂为上宰拓跋之叛公谓贼地褊战亟弊当自臣令按甲毋出以饱士气既割刈不克振果叩高奴塞泥首就羁裁赐艺贡礼以荒服终大酋穷愤兵死贺兰鉏其未萌剪其速飞如公之素公既久当国且畏盛满书谂夕咨虑烦必伤乃顿首乞还丞相印诏不许表至十上未得报则还第待罪天子手诏曰须郊祀毕更一年乃听公以敦谕谆切不敢违然志逺名宠每奏事或独留且陈年侵疾癯言诚哀到庆厯五年始得以检校太傅镇安军节度视相秩即判其州七年进卦郇国公明年徙留西雒朝京师遂请老时议以图任耆畯不应以年为解公执益固上度不可留特拜司空致仕赐实俸着令燕见如丞相于是公年七十一去位之六月乙未暴感疾一日薨诏遣太医驰视已不可为讣闻天子即日幸其第既酹哀甚赐银三千两他赗襚称之旧制人臣罢退有物故乘舆不临丧又是日当休法从或出沐而诏跸遽行且使走谕二府以殊礼待公意再不视朝追赠太尉兼侍中进二子一孙官大女疏汤沐邑幼女及孙赐簪■〈釒奠〉服推叙宗娅者六人公无主馈嗣且幼上遣中人省实家赀簿付宗老举不满万金裁俸赐所赢呜呼隠卒褒终宠孤恤私之恩极矣葢公之纳忠也至故报礼也称朝野涕咨谓之荣哀前夫人张氏未及公显故君清河县后夫人杨氏偕公贵故国于郇息男五释之终大理评事约之终光禄寺丞介之终太常寺太祝皆以学自力数射策与诸生确世称其才延之大理寺丞公得谢特赐绯袍银鱼修之大理评事皆俨然在次号瘠如礼约之子元方大理评事以盛德后羡庆委祥且复大不疑云息女五三天于室次适太常寺太祝陇西李上卿封永昌郡君上卿今枢宻直学士给事中昭述之子季尚幼从子隠之公素所爱教实有遗令相二子治丧于是发龟策合内外姻与谋以秋九月某日克塟公于许州阳翟县三封之原以二夫人祔初母夫人捐养京师命不还塟于是作新茔乃今异位同域庶公之志公兴诸生进官于朝其践厯大概着矣至总局如审官审刑太常礼三院尚书都省通进银台群牧使昭文馆会灵观奉使则再充契丹国信特选则知礼部贡举权置则南郊礼仪大礼使常兼则集贤昭文二大学士兼修国史译经润文使皆余功他阀便蕃烜赫至善状尚多不得详勲阶爵并极本品功臣文四十邑食万戸实食三之一公不喜为皦厉行要以天下中庸自居荐宠士大夫惟力所视无有爱惜茍显于时弗啻巳自出与人交久而益亲仕十六官未始有毫髪谴咎虽长喙缓颊不敢加非于公不植私不援党家无言利之老室无徼福之祈在宰府务总纲纪去烦苛临大事从容镇静无遽色急言见于几微士之辨锐自喜者或上谒有所开说公为陈大体皆语塞自引去至上书过呰宰政天子下其章他辅臣欲雠实所言公第置之无所辨监司绳切州县更约束劾发微宻所至纷然公白其非是时急于吏课一切听之未几议不以为便举皆复故辅政八年章程修明其嘉猷纳之上庶绩付之有司功名势地皆一不处故论者但羙公德不能言其所以德彼挈挈可名者果其细耶公之始生宻国梦相者拜于前旁有人曰相而拜台辅也公为省郎杨文公亿属广坐谓公曰希言当为贤宰相闽江南台古传沙合者出相比年遂偾为洲名世赉弼抑天启然善行草书笔法遒婉时人弆牍秘爱论著文章数百篇雅懿沈郁薄天人之极其为章惠太后册上最称善奉诏撰御书梵字后记铺衍宏丽文林韪服噫天与善人旧矣又曰仁者寿挟二必然之理与公之啬和不能亢有定之数使登期颐固所谓不尽信而难谌者哉古之遭时君必终始自托然始未尝不隆而后稍薄也如公迭宠蕃数存无比而殁有加焉易名之日太常谥曰文宪至内外无间言全德哉若人仆辱公知且其嗣有请遂为之铭
　　
　　在宋四世帝功极炽显显有郇实相而济羗酋惛妭弄兵不朝赤子恃餔亢父取骄公为国谋折棰不笞待其瘅饥委命自归鬼方窥罅不情以诈公屈其锋建言一赦朝遣单车徃喻厥廷挠屈不渝卒复尔盟二邮休宁时公之功熏以太和物伙岁丰遂安元元以揉万邦乗车啴啴髙牙言言公有文武之翰之藩既老而传顿首乞身天子有命尔作司空弗职以劳安啬而冲公有阴德大济于时宜永斯年乃不朝颐六飞骎骎厥第是临裨衣丰貂既襚乃廞贲柩荣终谁克之如本公忠劳感会有初降体颍滨大宵无晨孰襄厥事若子而孙下有千载追慕如仁
　　
　　名臣碑传琬琰之集中巻四
　　
　　●钦定四库全书
　　
　　名臣碑传琬琰之集中巻五
　　
　　（宋）杜大珪 编
　　
　　王文正公曾墓志铭　　宋祁
　　
　　景佑二年丞相右府缺上方图任耆俊叅付魁极越二月制诏太原王公曾其上枢宻使印绶还来相予进拜尚书右仆射门下侍郎所以命赐之尤渥公拜稽首让弗遂于是择典训庸以熙百工外怀迩恊以种九德餁味燮和辰阶比平翼戴圣猷溥大光明乃十一月从钦天柴胙沂以为公国他日请间伏青蒲上陈瘁苑婴霜露以踣愿前此纳政避贤人路帝怃然无开可意公执不夺卒改左仆射加资政大学士镇东平戊寅仲冬感疹门子谒急书闻亟命将髙手医跳駈趋视不半道丙午薨上推甲子得三百六十六复所生之辰家丞列治让还鸿胪典塟天子隠遗老之弗憗也再昕置朝廞左貂以襚法赠备厚恩录宗姻僚陪十人容官合文正二言以谨周道公之丧来京师其引也盖殡也邦人官师沱涕相吊明年有司持丁亥诏书到公第仍举中书令宻章以告愍册焜煌再漏下泉本公之绸缪感会宠存贲徃有以致者其如仁欤其司直欤公字孝先由逸民霸飞天汉显基素德支裔屡徙今为青州益都着姓曾祖讳铎祖讳继华皆蹈道沉冥阴储世烈考讳兼甘节难进仕未及膴终著作佐郎深根浚源丛沛来祉公贵推泽并赠开府仪同三司尚书令中书令爵皆为公大王父国于越配国于鲁妣曰张别赠燕夫人曰何为鲁夫人公即何夫人之子轩渠卓异鲁公曰是大吾门八岁终二丧斩焉致毁仲父宗元育之过所生一情以均公亦以所爱事仲父如父甫冠与士乡游泛愽书记不为章句儒诸老先生皆折辈行以交咸平中偕郡上计委符入闗策进士再为天下第一当此时二篇赋学者争传都纸为贵以王佐期之初命将作监丞通治济阳代还试政事堂以大著作直太史服五品判三司户部案转右正言知制诰服三品充史馆修撰入翰林为学士自司计外郎再迁至中兵拜谏议大夫叅议大政加给事中以礼部侍郎守应天大名两府复贰鼎席兼太子宾客由左戸再迁至春官卿以内书侍郎执宰相笔陟东台兼地官遂跻上衮阅五岁琳宫火一昔焚册灾异免以天官为本州岛又易天雄军即拜彰德军节度使检校太尉稍换天平军检校太师俄同中书门下平章事徙判河南府入冠枢极罢幢棨还冡宰他如故公由布衣羾君门誉处时行为龙光景式凡三十七年别任九判大理尚书都省登闻检知审刑审官礼仪院通进银台司门下封驳事莅三班院纠察在京刑狱领使五持金絮遗湟水酋为生辰使辇谒谯祠为考制度使馆?神岳以中台为会灵观使髙真寳符以元辅为玉清昭应宫使再见上帝为南郊大礼使主工部一由集贤殿昭文馆及西清之秘为大学士三监修国史一阶一品勲十二转表功十有四字食虚邑万有二千五百室实五千一百室此践扬隆赫其大较也初契丹盗邉济为寰服最近早符晏檄悉财赋佐军兴公由倅事疏一二便宜数奏蒙可众器其能天僖夜妖自三川相靡而东公守睢阳不逞讙恐里闾昼阖公辟牙门分吏晓捕先倡者鞭梏之妖息不复南筑雒都城周万雉云陴言言宸居以尊复陜路转粟二十万饟得无乏岁旱蝗齐楚周十八以上民曹逃贷囷粟乡县株送结强盗抵死公一切榜遣流瘠更生以千计所至立学宫分租奉助兴作五州镵金石以颂魏人画像事之课治者以公为尤緑图夜（阙）度宫以仪曲宻砻石庀材规创万楹公列五害愿省损制度奉承大中之意先帝弗豫太子巳决事或议长秋临政憸人惎语翕翕公时训护储邸谓后姻幸曰太子长秋谊不独立有如两宫相维社稷安矣后悟由是内外恭顺无违言庄献总军国仪銮峙立佞党投罅廷议放肆公独引东汉故事朝则帝在左太后在右施帘自彰群臣奏事于前诏如公请长乐上徽册供张天安殿中公执不可改御文德差损扆坐志在强王室安外家使无纤芥纳忠者以公为尽大理总天下狱异时为冗帝欲重之公自西台被选评廷讯谳许自辟丞属遂踵为故事法家有违制而情不一公请非亲被以失论会具狱须报公据前比帝曰自是无复有违制邪公曰如陛下言亦无复有失者帝悦更从轻坐语材者器公之果践内外辞禁赞为名命浑灏炳纯傃古同风或选为昌言或永为赓歌则家集合五十六篇详矣上始乡学公采圣君贤臣事绘解为三十篇因以劝成羙德诏镂于椠徧赐迩臣其它纂次尤多尚不録言文者归公之治呜呼惟公偘然正崖然立周宻靖慎乆而无流心在上前开陈处可辩愽有余言国家用至日旰出沐燕私讫不道省中语天资方重每广朝大会盛服玉色郎谒者视进止如有尺寸未尝过缺虽妄庸人嗤厯诋亦不能加半言毁短于公当国七年万物茂宜四夷休宁稼茨于原兵仆于鄙嘉生回薄无有恫怨务大体若丙吉清浄如曹参总领众职如魏相内文明如邓禹于时被公之化察察者敦沾沾者愧建启露门秘禁召惇儒硕老侍擿劝讲复谏署旧员使正辞謇议日兴于朝进贤不植私爱士不谋党退不肖不奸怨奉羣母孝与诸弟友亲族可任言之上不可任厚分之财姻娅进用皆以嫌自退上甞大署忠亮忠厚四字锡之盖实录云天下称为贤公干兴天圣之际时多故矣身荷重任为国休戚虽叅和傅会权定大争豮彼怒牙浣其它肠庇焉如帡幪虑焉如蓍蔡然至闲居独念犹感慨以之是必弥纶之才轧于羣媢而未悉获骋健粹之气有所难屈而弗慊于心烦虑焚如且至大病斯可恸巳先时大星辰落郡寝上左右惊白公曰后一月乃自知之如期而始悟宁傅箕萧昴有冯以始亦有以终邪君子谓为知命公始合姓于蔡实处士光济之女又合姓于李故相文靖公之女卒继室以其妹芳猷淑则迭映中壸后夫人独偕公老故启许国享脂田焉昼哭未期又不幸以褕衣而复母弟曰皥字子融为刑部郎中直集贤院曰闵字孝德终国子愽士子四人曰絪縁縡演絪止光禄寺丞缘夭阏演止将作监丞縡为光禄寺丞縡之幼公取皥子绎以嗣及终又命之故绎即丧序今为大理寺丞秘阁校理三女二早世一适屯田郎中沈维温公之捐馆门下生与宗家计咸曰大墓无穆位不可以塟乃改卜于荥阳惟新郑吉又筮于临洧乡惟梁原吉先是蔡夫人之殁巳祔于姑岁在单阏冬十月乙酉子融与绎等竭诚信举公及二夫人之丧合窆新阡顺也子融虽受公荫然自以材畧奋迨公时巳翔册府操计筹纠都狱藉藉为闻人而孔怀为位之哀连岁摧溃既奔走蒇事且求状于太子中允直集贤院富弼又自裒公行事一篇合前后赞书见授而为之志恭惟令君之德在生人其宪度在台阁其言在谟命其履践在图书其人与不可传者皆士矣今所摭次姑举缙绅所道者着于篇而纳之圹中以慰蓼莪之思以谨髙岸之变噫绎也縡也既収而食矣尚不陨厥问而世其家云铭曰
　　
　　斤斤令君朅来山东利见国光叅偶时龙既奋厥庸遂为宗工订平津之封兮上初纂嗣毋违叅治揭日当天实相以济谗唇不摇王室无惎赖陈平之智兮五藩于宜既仁且贤邦民宜之厥猷茂焉乃建将牙乃示台躔翳吉甫之宪兮郑圃聨圻泉涂启扉刻章美槚终天此依九京千载飡仰余徽惟随武之归兮
　　
　　胡太傅宿墓志铭　　欧阳修
　　
　　太子少师致仕赠太子太傅胡公讳宿字武平其先豫章人也后徙常州之晋陵世有隐德为晋陵着姓公举进士中天圣二年乙科为真州杨子尉县大水漂溺居民令不得救公曰拯溺无职也即率公私舟活数千人岁满调庐州合肥主簿张丞相士逊称其才公学问该愽兼通阴阳五行天人灾异之说南京鸿庆宫灾公以为南京圣宋所以受命建号而大火主于商丘国家乗德而王者也今不领于祠官而比年数灾宜修火祀事下太常岁以长吏奉祠商丘自公始庆歴六年夏河北河东京东同时地震而登莱尤甚公以岁推之曰明年丁亥岁之刑德皆在北宫阴生于子而极于亥然阴犹强而未即伏阳犹微而未即胜此所以震也是谓龙战之会而其位在干今西北二敌中国之阴也宜为之备不然必有内盗起于河朔明年王则以贝州叛公又以为登莱视京师为东北易艮少阳之位也今二州并置金坑多聚民以凿山谷阳气损泄故阴乗而动县官入金岁几何小利而大害可即禁止以宁地道皇佑五年正月会灵宫灾是岁冬至祀天南郊以三圣并配明年大旱公曰五行火礼也去岁火而今又旱其应在礼此殆郊丘并配之失也即建言并配非古宜用造配如初诏其后并州议建军为节镇公以星土考之曰昔髙辛氏之二子不相能也尧迁阏伯于商丘主火而商为宋星迁实沈于台骀主水而参为晋星国家受命始于商丘王以火德又京师当宋之分野而并为晋地参商仇雠之星今欲崇晋非国之利也自宋兴平僣伪并最后服太宗削之不使列于方镇八十年矣谓宜如旧制公在翰林十年多所补益大抵不为苟且而妄随故其言或用或不用或后卒如其言然天子察公之忠欲大用者久矣嘉佑六年八月拜公谏议大夫枢宻副使公既慎静而当大任尤顾惜大体而羣臣方建利害多更张庶事以革弊公独厌之曰变法古人之难不务守祖宗成法而徒纷纷无益于治也又以为契丹与中国通好六十余年自古未有也善御外侮者谨为备而已今三邉武备多弛牧马着虚名于籍可乗而战者百无一二又谓沧州宜分为一路以御敌此今急务也若其界上交侵小故乃城寨主吏之职朝廷宜守祖宗之约不宜争小利而隳大信深戒邉臣生事以为功在位六年其论议类皆如此文行荐诸朝召试学士院为馆阁校勘与修北史改集贤校理通判宣州三迁太常愽士判吏部南曹赐绯衣银鱼知湖州为政有惠爱筑石塘百里捍水患大兴学校学者盛于东南自湖学始公丁母夫人忧去而州人思之名其塘曰胡公塘学者为公立生祠于学中至今祀之公居丧毁瘠过礼三年不居于内服除为三司盐铁判官转尚书祠部员外郎判度支勾院知苏州两浙路转运使召还修起居注以本官知制诰兼勾当三班院已而兼判吏部流内铨入内都都知杨怀敏坐卫士夜盗入禁中惊乗舆斥出为和州都监怀敏用事既久势动中外未几召复故职公封还词头不草制论曰卫士之变踪迹连怀敏得不穷治诛死幸矣岂宜复在左右其命遂止久之拜公翰林侍读学士迁翰林学士兼史馆修撰判馆事兼端明殿学士累迁尚书左司郎中兼知通进银台司审刑院羣牧使提举在京诸司库务醴泉宫判尚书礼部遂判都省再知礼部贡举奉使契丹馆伴北朝人使亦皆再而虏人严惮之公为人清俭谨黙内刚外和羣居笑语諠諽独正容色温温不动声气与人言必思而后对故其莅官临事慎重不辄发发亦不可回止而其趣要归于仁厚朝议在官年七十而不致仕者有司以时按籍举行公以谓养廉耻厚风俗宜有渐而欲一切以吏议从事殆非所以优老劝功之意当少缓其事使人得自言而全其美节朝廷嘉其言是至今行之皇佑新乐成议者多异论有诏新乐用于常祀朝会而郊庙仍用旧乐公言书称同律而今旧乐髙新乐下相去一律难并用而新乐未施于郊庙先用之朝会非先王荐上帝配祖考之意皆不可近制礼部四岁一贡士议者患之请为间岁议已定公独以为不然曰使士子废业而奔走无宁岁不如复用三岁之制也众皆以公言为非行之数年士子果以为不便而卒用三岁之制仁宗久未有皇子羣臣多以皇嗣为言未省公以学士当作青辞祷祀于山川即建言储位久虚非所以居安而虑危愿择宗室之贤者立之以慰天下之心语甚切至英宗即位拜给事中治平三年累上表乞致仕未允久之拜尚书吏部侍郎观文殿学士知杭州为政不畧细故或谓大臣不宜自劳公曰此民事也吾不敢忽以是民尤爱之明年今上即位迁左丞五月公以疾告遂除太子少师致仕命未至而以六月某日薨于正寝享年七十有三即以某年某日塟于某州某县某乡之某原公之曾祖讳持累赠大傅曾祖妣某氏追封某夫人祖某累赠某官祖妣某氏封某郡太夫人父讳某累赠太师兼中书令妣某氏追封某夫人公累阶光禄大夫勲上柱国开国安定爵公食邑二千八百户食实封四百戸赐推诚保德翊戴功臣初娶吴氏追封兰陵郡夫人再娶何氏封南康郡夫人子男五人长曰宗尧今为都官员外郎次曰遵路早卒次曰宗质国子愽士次曰宗炎著作佐郎次曰宗厚早卒女四人皆适士族孙若干人公自为进士知名于时杨文公亿得其诗题于秘阁叹曰吾恨未识此人其举进士也谢阳夏公绛荐公为第一公名以此益彰而谢公亦以此自负少尝善一浮图其人将死谓公曰我有秘术能化瓦石为黄金子其塟我我以此报子公曰尔之后事吾敢不勉秘术非吾欲也浮图叹曰子之志未可量也其笃行自励至于贵显常如布衣时有文集四十一巻铭曰
　　
　　允兮胡公顺外刚中惟初暨终一德之恭公之燕居其气温温举必可法思而后言公在朝廷正色侃侃蔚有嘉话忧深虑逺不迎利趋不畏势反有或不从后或如之多而愈信孰不公思侍从之亲枢机之宻名望三朝清职峻秩恺悌之仁宜国黄耉七十而止孰云多寿惟善在人刻铭不朽
　　
　　王文正公曾碑阴　　宋祁
　　
　　故丞相沂国公既塟十二年仲弟天章阁待制子融请间见上追叹公据正有守得宰相体子融顿首谢且言臣兄曾事章圣皇帝兴诸生不十年参摠大政其后拜玉几下闻顾命大行诏章献皇后权军国大事于时宰相谓（丁谓也）阴开邪谋规刋权文营罔中外众莫敢抗独臣兄毅然不肯移又欲建白天子朝朔朢太后听政附中人通裁可即又引东汉故事请帝太后同视事伪计不行方谓譛逐大臣如冦凖李迪等钩索株连以动众心臣兄中立其间为国督视隠匿廋情卒不得施遂用诈败太后再受徽号欲御天安殿复奏言止御文德殿既忤旨因灾异策免然太后以数救諌不能无念抑畏谦慈勤翊王家大业以安此其事陛下尤彰明较著者上曰乃晜之勲予一人不忘子融再拜曰陛下幸诏臣察勒词隧石诚得天笔篆额敷贲前人死骨不朽劝宠忠门由臣为初制曰可乃署旌贤碑三字赐焉于是天章君即金石刻又欲侈上之褒丐辞序其来仆念已尝志丞相墓且翰林铭功其事大畧着矣独原夫天子念丞相贤而旌之者宁不以临大事不可夺欤损益过举以絶未萌而为之所欤功格于天黙不自名欤仆尝论治乱之机不容髪如令丞相当是时一有假借则纪律约更权迫势陵憸人乗之抵巇投隙意有所肆沦胥淫夷遂蹈后艰凡列爵几何底罚几何而后能定由是观之丞相之勲可以言者其大也夫阴施之所及广则阳德之报蒙显故丞相虽贤待圣人乃明初公于天章敦爱甚而天章奉公也无不至始丞相未贵时娶蔡李二夫人早亡及贵谦不封国天章岁比当迁辄上书还一官为二夫人追封成公志也至是又引甲令建螭首龟趺丞相之名由天章益传春秋之法于善善也长至刻祭彝铭乐栾皆所以行远况珉表之隠然天文之灿然披九幽之濳光奋无穷之休烈后虽千百岁拜余风泣遗直者曰此贤丞相之陇欤呜呼盛哉
　　
　　名臣碑传琬琰之集中巻五
　　
　　●钦定四库全书
　　
　　名臣碑传琬琰之集中巻六
　　
　　（宋）杜大珪 编
　　
　　龎庄敏公籍墓志铭　　司马光
　　
　　公讳籍字醇之其先出于周之毕公因邑命氏近世自郓徙居单之武城曾祖考讳某赠太师中书令妣何氏封越国夫人祖考讳某赠太师中书令兼尚书令妣某氏封秦国太夫人考讳某赠太师兼中书令妣某氏封魏国太夫人自秦公以徃仍世不仕魏公始以通春秋仕至国子愽士公幼敏达工文辞书无不观举进士上第释褐黄州司理叅军秩满居魏公忧服除调江州判官未之官用举者除开封府兵曹叅军诸兄欲分魏公遗产公曰吾幸有禄尽以让二兄一钱不取知府事薛公奎素名威严少许可独具公而器之待遇甚厚谓曰公他日必致公辅余不及也仍举之法曹顷之为大理寺丞知襄邑县召还编天圣敕授刑部详覆官会群牧判官缺是时章献太后临朝用中旨求之者以十数执政患之谋曰得孤寒中有声望才节可以服人者与之则中旨可塞矣乃以公名进太后果从之仍改服银绯久之出知秀州事明道中召入为殿中侍御史章献太后崩章惠太后欲踵之临朝公奏燔合门所掌垂帘仪科以沮其谋当时服其敢言先帝始专万机富于春秋左右欲以其巧自媚后苑珠玉之工颇盛于前日公上言今螽螟为灾民忧转死北有耶律西有拓跋陛下安得不以俭约为师奢靡为戒重惜国用以徇民之急上深纳其言中丞孔公道辅尝谓人曰今之御史多承望要人风旨阴为之用独龎公天子御史耳欲授开封府判官尚美人方有宠遣宦者称教旨免工人市繇公上言祖宗以来未有美人敢称教旨干挠府政者上怒杖宦者切责美人仍诏诸官府自今有传宫中之命者皆无得施行龙图阁学士范讽喜放旷不遵礼法士大夫多慕效之又为奸利事公乃屡劾奏其状不报会除祠部员外郎广南东路转运使将之官复奏言之且曰茍不惩治则败乱风俗将如西晋之季不可不察有诏置狱以核其实狱成讽坐贬鄂州行军司马仍下诏戒天下风俗上欲还公御史而以贬逐大臣之故亦以公为太常愽士知临江军至官未百日复授祠部员外郎福建路转运使景佑三年以侍御史召还执政奏拟戸部判官上曰龎某止可三司判官耶后九日除刑部员外郎兼侍御史知杂事改服金紫寻判大理寺纠察在京刑狱知审官院在台中二年执政奏拟戸部刺史上曰龎某岂得以常涂进之遂擢为天章阁待制拓跋元昊僣乱陜右骚动公奉使体量安抚还未几出知汝州事数月徙知同州事寻授陕右都转运使庆厯元年延安缺帅以公为龙图阁直学士知延州事寻加鄜延路马部军都部署经畧安抚縁邉招讨等使明年除延州观察使五辞不受复迁谏议大夫职任如故延安自五龙川之败戎落民居焚掠几尽距郭无几悉为冦境人心危惧公至补绽茹陋聚用増备抚民以仁驭军以严戍兵近十万未有壁垒多寄止民家无秋毫敢犯民者诸将欲出兵公召问方畧取其所长而诲其所短告以赏罚巳而必行由是诸将莫敢不尽力出輙有功是时元昊数犯邉覆军杀将而独不近鄜延间或小入輙以败去故地为虏所据者公悉逐之筑十一城于险要其腹中可食之田尽募民耕之延安遂为乐土会朝廷益厌兵欲赦元昊之罪以诏书命公招怀之公曰虏骤胜方骄若中国自遣人说之彼益偃蹇不可与言先是元昊用事之臣伊埓旺荣遣其牙校李文贵来公留之于邉至是召之自从公所谕以逆顺祸福遣还文贵寻以旺荣曹偶四人书来用敌国修好之礼公以其不逊未敢复书请于朝朝廷急于息民命公复之书开延而勿拒称旺荣等为太尉且曰元昊果肯称臣虽仍其僣名可也公上言僣名礼不可容臣不敢奉诏太尉天子上公非陪臣所得称今方抑止其僣而称其臣下为公恐虏滋骄不可得臣旺荣等与臣书自称谟宁令谟宁令此虏中之官中国不能知其义可以无嫌臣輙从而称之朝廷善之旺荣等又请用小国事大国之礼公曰此非邉帅所敢知也而主若遣使者奉表以来乃敢遵导致于朝廷耳是时朝廷方修复泾源公恐虏猝犯之败其功乃留连其使数与之讲议虽抑止其僣亦不决然絶也如是踰年元昊乃遣其伊州刺史贺从朂来自称男邦面令国乌珠曩霄上书父大宋皇帝公使谓之曰天子至尊荆王叔父也尤奉表称臣今名体未正不敢以闻从朂曰子事父犹臣事君也使从朂至京师而天子不许请更归议之公上言虏自背叛以来虽屡战得气然丧和市之利民甚愁困今其辞礼稍顺必诚有効事中国之心愿听从朂诣阙更选使者徃至其国以诏旨抑之彼必称臣凡名称礼数及求匄之物当力加裁损必不得已乃少许之若所求不违恐豺狼之心未易盈厌也朝廷皆从其策元昊果称臣册命为夏国主上以西鄙之宁皆公之功乃宻诏谕以两府有阙当补之四年遂入为枢宻副使公在延州治州城及诸寨皆募禁军为之军行出塞则使因粮于敌马刍皆自刈之还畀其直民无飞挽之劳及去民遮道泣曰公用兵数年未尝以一事烦民虽以一子为香焚之犹不足报也追送数驿乃去公居枢府上言陜西用兵以来用度太广请遣使者减省邉费上从之所省逾半八年叅知政事皇佑元年以工部侍郎为枢宻使公以近世养兵之畀在于多而不精故国用困竭与丞相合议大加简阅于是中外言者鼎沸以为必生大变上亦疑焉公曰万一有一夫狂诉臣请以百口偿之卒行其策是岁凡省八万余人三司粮赐皆有余矣三年同中书门下平章事又兼昭文馆大学士公为相専以公忠便家国为事不以官爵养私交取声誉端明殿学士程公戡知益州将行上俾公谕之戡还当处以两府公曰兹事出于上恩臣不敢预闻卒不与程言广源蛮侬智髙反毒徧岭南王师数不利诏以枢宻院副使狄青为宣抚使以讨之言事者以青武人不足专任固请以侍从之臣为之副上以访公公曰属者王师所以屡败皆由大将权轻偏禆人人自用遇敌或进或退力不能制故也今青起于行伍若以侍从之臣副之彼视青如无也青之号令复不可得行是循覆车之轨青素名善战今以二府将大兵讨贼若又不胜不惟岭南非陛下之有荆湖江南皆可忧矣祸难之起未见其涯不可不慎青在鄜延居臣麾下沉勇有智畧若专以智髙委之使青先以威齐众而后用之必能办贼幸陛下勿以为忧也上曰善于是诏岭南用兵皆受青节制处置民事则与枢宻直学士孙沔等议之青至岭南斩败军将校数人进击智高于邕州大败之智高奔大理捷书至上喜谓公曰岭南非卿执议之坚不能平今日皆卿功也青还上欲以为枢宻使同平章事公曰昔曹彬平江南太祖谓之曰朕欲以卿为师相然今外敌尚多卿为使相安肯为朕尽死力耶赐钱二亿而已今青虽有功未若彬之大若赏以此官则富贵极矣异日复有冦盗青更立功将以何官赏之且青起军中致位二府众论纷然以为国朝未有此比今幸而立功论者方息若又赏之太过是复使青得罪于众人也臣所言非徒为国体亦为青谋也争之累日上乃许之加青检校官迁护国军节度使河中尹仍赐其诸子官既而内外官讼青功以为赏薄者多上重于违众复以青为枢宻使其后青卒以官盛为世所疑近世台官进用太速公举旧制御史秩满以大藩处之内侍省都知任守忠侍上久求领节度使上以问公公曰自宋兴以来未有内臣为节度使者陛下至孝凡祭祀文物事有毫髪闗于宗庙者未尝不兢兢畏惧况祖宗典法又可隳耶上乃止由是内外怨疾颇多会道士赵清贶与公有瓜葛亲与堂吏通谋受人赂诈许为之求官公闻之奏捕清贶及堂吏系狱穷治其奸杖而流之清贶行数日而毙于是言事者乘此争诋毁公协力排之始以为公私于清贶末言杀以灭口上虽知公无罪欲厌言者之心五年命以戸部侍郎知郓州事兼京西东路安抚使既而深悔之是岁上亲祀南郊前月余谓执政曰龎某可就加观文殿大学士速行之若过大礼是与有罪者无以异也及诏出仍厚加赐赉契丹来求上御容及例外事数条上以问执政皆相视莫能对上怅然久之曰前者出龎某太怱怱葢以公习知邉事能断大事故也至和二年除昭德军节度使永兴军路安抚使知永兴事未行又改河东路经畧安抚使知并州事嘉佑元年上得疾久未瘳中外忧惧公上言比者陛下皇子继天宫坊虚位立嗣之义礼有明文愿陛下深思祖宗统绪之重厯选宗室宜为嗣者速决圣意制命一出则羣心大安奉承宗庙之孝无大于此臣以寒儒荷陛下大恩位至将相是以冒重祸而不疑不悔年垂七十逼于休退固无他望唯陛下保万世之业怀生蒙无穷之幸乃老臣之大愿后数年上遂定大策如公议麟州屈野水西有田与夏虏相接疆场不明数十年来虏盗耕之麟人不能正也至是诏邉吏禁止之邉吏颇暴掠其民公曰拓跋氏称臣奉贡未失臣礼今不先以文告而遽暴掠之使归曲而责直非中国所以御外侮也乃戒边吏谨斥候毋得辄犯虏徐以义理晓之虏不去召使更定疆场又不至公曰虏仰吾和市如婴儿之待乳若絶之虏必自来乃禁邉吏无与虏为市虏大穷移书于邉请遣使更议疆场使者至有曰会管勾麟府军马事郭恩恃其勇果与知麟州事武戡走马承受公事黄道元率兵不满千人渉屈野水西至怱理堆不为战备虏怨邉吏之累其民每聚兵万余于境上以待邉吏至而击之以复其仇邉吏守公约束虏以饥疲罢去者数矣至是或告虏在水西恩等不信虏遂发伏兵以击恩等恩道元皆没于虏戡脱走得归然虏以和市故犹遣使者来请退水西之田二十里公不许先是公命通判并州事司马光之麟州与戡议邉事戡请乗虏罢兵之时筑二堡于屈野之西以禁耕者且为州耳目某还以告公从之比徃而虏兵巳复聚戡不敢兴役及败乃言其行视堡地为虏所掩以至巳失亡会虏遣道元归朝廷命御史按之御史新拜官欲排击大臣以为名移幕府取文书公以筑堡之议某实与焉恐并获罪乃留檄某之书以其余与之御史遂劾奏公擅筑堡于边以败师徒又匿制狱所取文书坐是解节钺复以观文殿大学士戸部侍郎知青州事兼京东东路安抚使某惭怍守阙上书具言其状自请斧钺之诛朝廷不许公又上奏引咎自归乞矜免某罪某卒不坐他日某见公无所自容而公待之如故终身不复言始公在并州甫七十亟欲告老会左迁不敢至青半岁乃上表自陈朝廷不许迁尚书左丞徙知定州兼本路安抚使公过京师入见上面陈至诚上曰新进之臣畏怯避事定州兵骄日乆藉卿威名以镇之卿勉为朝廷行也公不得已请让还左丞及至定一年而归老上许之如期复请诏召还京师公陈请不巳或谓公今精力克壮年少所不及主上注意方厚何遽引去若此之坚公曰必待筋力不支明主厌弃然后乃去是不得已岂止足之谓耶凡上表者九手疏二十余通朝廷不能夺五年听以太子太保致仕公好学出于天性虽耋老家居常读书赋诗未尝闲用此自娯至忘饥渴寒暑子弟虽爱之甚尝庄色以诲之闺门燕居人不见其有惰容其为治以爱民为主明练法令以平心处之尝曰凡为大臣尤宜祗畏绳墨岂得自恃贵重乱天子法耶惟治军差严有犯輙以便宜从事或断斩刳磔或累笞致毙军中股栗然能察知其劳苦至于庐舍饮食无不尽心为之区处使皆完美故所至士卒望风耸畏而终无怨心遇僚属谦恭和易有所闗白苟可取虽文书巳行立为更易无爱吝之心八年三月丙午以疾薨于第年七十六时上已不豫闻之震悼不能临奠遣中使吊赙其家未踰月宫车晏驾今上在亮阴故未及赠谥公先娶夫人邉氏故枢宻直学士肃之女封嘉兴县君再娶刘氏供备库使永崇之女封彭国夫人男五人长曰元鲁登进士第官至大理寺丞早终次元英太常博士次元常内殿崇班次元中大理寺丞次元直大理评事女七人元英将以某年六月壬申塟公于雍丘之东山乃谓光曰公生平知爱莫如子也子当铭公墓某自知不文不敢辞噫某受公恩如此其大灭身不足以报然公之德烈载天下之耳目某不敢以一言私焉铭曰
　　
　　显允公德柔嘉维则敏而好谋果而不惑函谷以西幼艾嬉游边鄙不耸荷公之休五岭以南复为王土制胜庙堂承公之祜文服武取动皆有成谁克知之维天子明天子爵禄天子法度怨憎孔多公忠乃着旅力未愆辞荣以年子众而贤受福之全天之生公以佐先帝缀衣在庭公适辞世迹实为文欵石幽泉身毁名传垂之亿年
　　
　　髙文庄公若讷墓志铭　　宋祁
　　
　　至和二年秋八月甲寅观文殿学士兼翰林侍读学士尚书左丞同羣牧制置使髙公薨于京师之莫享年五十有九既闻上震悼趣辇降酹其寝既还明日罢紫宸朝出尚书右仆射制书告柩赗币赙金系于庭太常考行谥曰文庄以冬十月已酉克塟公于开封府开封县褒亲乡之原前此门人河东裴煜腾状来中山取文志隧予与公游也旧谊不得让哭寝门已次其梗概曰公讳若讷字敏之生十岁而孤侍母夫人客汲郡生事日狭取粗完即巳惟纵嗜于学性警鋭过目辄记自周汉讫兹数千岁救革质文亹亹能言之天圣初以鄊贡牒诣有司声光闯焉一日出诸儒上方天子委礼部取士于是中山刘公筠大褒英才得二百人多海内选公在第四调彰德节度府推官改著作佐郎再迁太常博士厯三县以办最称台御史荐为监察里行就改主客员外进殿中迁右司谏直史馆起居舍人留知谏院换刑部员外郎知侍御史杂事于是数见上言得失蜀贾援外戚得郎官知蔡州公劾贱丈夫干没财利不宜以私谒污二千石内侍省大中人怙恩声焰震赫人争媚附公斥言其尤即日外迁有诏累黍定尺检制乐律法不合争论连年公独以汉世货泉度寸定古尺示诸朝议者服其宻尝言中书枢宻院所与一统类美风俗今奏事离立不改刻遽罢不能究熟万机宜复古坐而论道使人自竭帝韪其言擢天章阁待制益亲近转礼部郎中出为河东都转运使召还丁母夫人忧号诉愿尽三年国朝两省内外制而上有故者卒哭輙夺哀有不获命惨袍幞到朝就职自公得请后遂着行服令诏给实奉终丧逮除尽还旧官拜龙图阁直学士史馆修撰以吏部郎中进谏议大夫权御史中丞庆厯七年春小旱上忧甚引公问洪范雨旸所以致休咎者公推原五事以对其议闳深博衍上嗟叹之后三日引拜公枢宻副使见便坐上戒以和公顿首言和无莫济者有如乐焉音异乃谐若可否出一是同也同则生党时大臣执议见迕故公谢及之由是见谓为长者天下无事常宿屯三垂募兵不止度支财益屈公议一切停募料冗士以苏调给之残诏可康定时西鄙骚绎东南多盗始置宣毅兵州悉有之扞镇方夏士既饱衣食不事悍不可制公曰是本欲制贼今反自贼何頼为建择精鋭者团藉北迁以补戍人守臣争言士素骄骤遣必乱公固谓朝家威令整严等辈孰敢既徙无一士干法以工部侍郎叅知政事后二岁由戸部侍郎检校太傅为枢宻使侬蜑袭邕州杀守将公曰南海可虞也或谓未然阅旬贼剽十余州乗流下畨禺入其外郛南军不习鬪部校争长连战輙北贼遂张啸亡命数万岭南大疮公谓当遣贵贤将节度诸部以蕃落千骑怖之可擒也会大臣驰徃斩败将鼔而南贼尽锐薄前军顾骑出其后惊以为神遂大败南事平帝议策勲公欲让功臣使得其处即辞位章五上拒不省公请愈牢帝重违又以公次当得宰相虽解机务犹以学士籍留自近公喜曰天下士不吾责已公节分崖然不与俗流至浮屠神仙阴阳怪谲事弗语也在禁中论得失无少回挠及建白裁处皆深自匿令出返从人问所以然故献纳之益初秘弗得详乆乃知十一二常谓承平乆吏忽事厖必峻法治之谓管夷吾韩非责名实赏信罚必术最近与儒家相辅长利可兴云公之次行军约束敕白罢内降封拜外戚不可辅政皆着后法执官尹不建节谓具丘将屈贼自容卒论死谏止数赦葢畧施行所谓者辅政七年洁畏自将和传内外谋议有不尽如素或蕴诸内绰然有余然未尝以不如素自解亦不以有余矜诸人故仕虽贵忌者不■〈女冐〉已去位间者不容訾殁而士君子泣相吊也公善观书反复研讨必得其意乃置不诞漫莽卤贮之胷中所学邃而该殆不可及所著文章二十巻善文辞者贵之公累官摄领难悉着掇其显者待制时假节京西为安抚使在台兼理检使知贡举再使契丹一知审刑院一领吏部铨三班院各再侍经筵二特召进读者一爵开国公阶光禄大夫勲上柱国邑二千八百实户六百功号自推忠佐理换推诚保德大较如此曾祖讳某赠累太师祖讳某仕为崇仪使考某官右侍郎并赠太师中书令兼尚书令考封祁国公曾妣王夫人祖妣马夫人妣夫人■〈门外伯内〉启魏晋秦三国为太夫人公娶太原王氏封某国夫人生五男子曰彦辅东头供奉官曰保衡曰安石曰吉甫大理评事曰元规太常太祝四女子长适太常愽士游奎仲适都官员外林亿叔适佐著作张谊季适镇江节度推官王宗喆孙五人尚幼噫子也令女也淑夫人也仁而贤宜其承公孝谨是似而光大之初公在庆厯时塟二令君于开封县之吹台乡地稍卑公恨之将改卜及是诸孤迁二令君柩与仆射同茔以昭穆为位公志也凡人见今世杰才卓行其于奔走向服尤未闻如古人之贤何欤不得见而愈贵也使千岁后视今为古予知有藉公风烈者长想太息恨不得操鞭彗从公后以快其意为果不疑铭曰
　　
　　髙氏自渤海徙占河东为榆次人世潜德弗融乆乃发祥建公大昌以孤童奉母覉旅京师轧出陋贫化为伟人由御史谏官徤徤敷言事有固争不市直取名我完吾履弗援弗倚一辞寤主直都贵位愤俗陵迟令敝法刓遂弛必衰或悼后艰自公佐王辅干为刚不假借赏刑以新故章引荐俊良惟力孜孜斯谋斯猷外莫闻知澹于荣宠峻节是甘去位甚易如肩释担迩英之游惟经术是毗巷无宻轮奥无媵袿谁市其门谁侈而室闻公之风可以自律初秦国多疾公自调治方剂天悟亲向寿褀公之属疢自诊不可召见诸子遗训逾厉殁无以私敢丐诸天子天子贤之嗟我师臣显卒先哀滂漏厥恩予闻于古曰仁者寿公不六十斯言三究有家皋如有树岑如公安是居千载不渝
　　
　　名臣碑传琬琰之集中巻六
　　
　　●钦定四库全书
　　
　　名臣碑传琬琰之集中巻七
　　
　　（宋）杜大珪 编
　　
　　王待制质墓志铭　　范仲淹
　　
　　孔子曰善人吾不得而见之矣噫先圣谓善人之难得也如此世有德之清行之方政之平斯不谓之善人乎余见之于子野王公矣公讳质字子野其先太原人曾髙古籍大名皇考讳彻以文行显至右拾遗累赠太师尚书令兼中书令鲁国公王考讳佑雄文直道名重海内掌太祖诰命至兵部侍郎累赠太师尚书令兼中书令晋国公考讳旭以公正果敢屡当藩寄为时之良二千石累赠兵部尚书妣虞氏赠某郡君公禀严君之教幼而有文伯父文正公为真宗朝贤相重德大器人莫可动一日览公之业喜甚作诗以奨之谓吾门未衰矣用文正荫补太常寺奉礼郎三迁至大理丞文正既薨公年尚未冠进所著文真宗嘉之召试学士院辞入优等赐进士及第声动京师尝师事杨文公文公器之每谓朝中名公曰是子英妙加于人逺矣翰林刘公筠风岸髙峻缙绅仰望不得其门而进乃与诸公共荐公之才敏天子命公校文于馆中厯殿中省丞为愽士于太常加集贤校理拜祠部员外郎丁兵部忧服除以前官充职同判姑苏郡以公心公言正二千石之政二千石初不平之终服其义而加礼焉还朝赐五品服章改度支外郎同判尚书刑部又判吏部南曹进司封外郎出领淮西郡部中十邑素多盗与讼号为难治公至断狱必以情按吏必有礼横者绳之弱者扶之州人大服谓徃之使君莫公若也蔡俗旧祠吴元济公曰岂有逆丑而当庙食耶吾为州长不能正民之视听俾民何从哉狄梁公李太尉皆唐之忠烈又德加蔡人胡为不祠命工彻元济庙建二公之祠率吏民拜祭蔡人从之于今号为双庙秩满拜祠部郎中朝廷除公开封府推官除兄雍三司判官公曰是皆要职吾兄弟同日除拜朝廷岂乏人哉乃坚请外补留兄京师以奉家庙士大夫闻而贤之徃守寿春郡几月改合肥郡盗有杀其徒以并其财者吏擒之公令处死法寺议当贷死遂劾之公上疏曰盗以强力而又杀人吏追而擒之自非露而悛者胡为而贷焉如法寺所论能害其类者皆无罪名民将竸为盗盗巳而杀一夫其党咸赦之盗可止乎疏上不报凡断狱出入以下吏为首长官为从公曰吾不胜法吏矣上言请为之首朝廷从之左降监舒州灵仙观后一年今资政殿学士昌黎韩公琦知审刑院议盗长其徒非自首而悛恶者宜勿原之朝廷始颁示天下且知公前所断狱不为失矣今资政殿学士郑公戬翰林学士叶公清臣皆论公竒才未大用而非辜坐黜岂朝廷之意耶诏起公知海陵郡代还除度支郎中荆湖北路转运使时西邮宿兵财用为重诸道转运使竞进羡余几千万蕲助军之奬实疮痍细民以为己绩公至而叹曰西兵天子不得已而用之然须于财赋岂如是而迫耶吾不当为由是荆湖之民頼公少休焉会资政殿学士富公弼拜职尚带史馆修撰与公未尝识面闻公风义举公以代修撰朝廷从而除之兼掌选事及韩富二公在枢府又交荐公清方为缙绅之冠天子俞其奏擢以本官充天章阁待制依前掌选事公再让不允既而客有扣公曰铨衡至重利病多矣公无建明者何公曰纪纲尽在如权衡然但持者辄髙下其手尔何必易其器耶公居之岁时选士頼其平其间人物清浊公必辩之上前量有进抑振天官久坠之职也天子以西北数藩镇皆须巨人乃择近列而褒遣之公得领陜州州当四达之会又用兵而来吏民疲苦公至则缓征赋薄迎劳屏凶冦拯孤弱人乃息肩几一载而感疾以庆厯五年七月二十六日终于黄堂享年四十五灵柩归东都州人哭送于道朝廷加赗赙焉公生相门而弗骄弗华以贫为寳文正作舍人时家甚虚尝贷人金以赡昆弟过期不入辍所乗马以偿之公因阅家藏书而得其券召家人示之曰此前人清风吾辈当奉而不坠宜秘藏之又得颜公为尚书乞米于李大夫墨帖刻石以摹之遍遗亲友间其雅尚如此故终身不贪所至有氷蘖声此公之秉德不亦清乎公充职馆殿二十余年同舍皆显官公介然不动惟求外补当国者非戚必旧公未甞折颜色屈语论以合其意尝有交游以言事被谪朝之贵人皆切齿公特率昆弟祖宴都门谪者拒之曰无为子之累乎公曰吾愿为党人从而贬之光矣此公之执行不亦方乎公为数郡皆清心以思治行已以率下必首崇学校而风化之有犯法非害于物者必缓其狱未始深文焉求民之疾虽处幽不遗去民之梗虽负势不避此仁人之政不亦平乎故每去一州则百姓号恸如赤子之慕慈母也公性纯孝与家人道先君事必感激泣下故厚于宗族每拳拳焉忧乐同之弟素文正之子也自淮南外计改泾原经略使公食不甘寝不安曰弟有母老且疾吾无亲忧因入对请代行既而弗许命其爱子规曰彼穷塞也得无危事汝可侍行而左右之以均吾忧又少弟端尝不利于春官处徒劳者乆之公为郎以岁课当迁愿移厥恩召端一试朝廷许之赐端进士出身其友爱之心有如此者公不治生业惟蓄书仅万巻逺近从之兼通佛老微旨撰寳元摠録一百巻皆圣贤穷理尽性之说公乐称人之善必曰吾不及矣在士大夫非风义髙逺弗与之游及其逝矣四方交友书问吊云前年呉安道死今年王子野卒贤士大夫之清者何其衰欤公娶周氏礼部侍郎起之女封褒信县君生子男三人曰毖将作监主簿曰规前明州奉化县主簿曰复太庙室长女二人长适太常寺太祝范纯仁次女尚幼余走尘土时公一接如旧以道义淡交者有年矣结二姓之好以亲仁人余尝期公以青云之器大有立于国朝今不幸乃为公之墓铭铭曰
　　
　　呜呼人之清者曰贤国得而治焉性之仁者曰寿民得以庇焉何子野之善人兮逝矣如川惟清方而平正兮居人之先在声诗之有言兮胡不万年忍送之于死兮塟之于泉徒切切于辞兮勒石之坚期子野之令名兮与白日而长然
　　
　　孙待制甫墓志铭　　欧阳修
　　
　　公讳甫字之翰许州阳翟人也初举进士天圣五年得同学究出身为蔡州汝阳县主簿八年再举进士及第为华州观察推官转运使李纮荐其材迁大理寺丞知绛州翼城县故丞相杜祁公与纮皆以清节自髙尤难于取士闻公纮所荐也数招致之一见大喜已而祁公自御史中丞拜枢宻直学士知永兴军辟公司录凡事之繁猥者一以委之公叹曰待我以此可以去矣祁公为谢顾事非他吏不能者不敢烦公公乃从容为陈当世之务所以缓急先后设施之宜又多荐士之贤而在下者于是祁公自以为得益友岁满知彭州永昌县监益州交子务再迁太常愽士祁公为枢宻副使荐于朝得秘阁校理是时诸将兵讨灵夏乆无功天下骚动盗贼数入州县杀吏卒吏多失职而民弊矣天子方锐意更用二三大臣乃极选一时知名士增置谏员使补阙失公以右正言居谏院上好纳谏诤未尝罪言者而至言宫禁事他人犹须委曲开讽而公独曰所谓后者正嫡也其余皆犹婢尔贵贱有等用物不宜过僣自古宠女色初不制而后不能制者其祸不可悔上曰用物在有司吾恨不知尔公曰世谓谏臣耳目官所以达不知也若所谓前世女祸者载在书史陛下可自知也上深嘉纳之保州兵变前有告者大臣不时发之公因力言枢宻副使当得罪使乃杜祁公也邉将刘沪城水洛于渭州部署尹洙以沪违节度将诛之大臣稍主洙议公以渭洛通秦渭于国家利沪不可（阙）沪洙公平生所善者也公在谏院所言补益尤多是三者其一人所难言其二人所难处者其后言宰相以某事当去者上亟为罢之因以陈执中为叅知政事公又言执中不可用由是上难之公遂求解职于是小人不便大臣执政而朋党之论起二三公相继去位公亦在论中而辩诤愈切不自疑由是罢谏职以右司谏知邓州徙知安州厯江南两浙转运使再迁兵部员外郎改直史馆知陜府又徙晋州河东转运使公素羸性澹然寡所好欲恂恂似不能言而内劲果遇事精明议者谓公道德文学宜在朝廷备顾问而钱榖刀笔非其职然公处之益办至临疑狱滞讼常立得其情大贼张海郭貌山攻刼商邓新破南阳顺安公安辑有方常曰教民知战古法也乃亲阅县弓手教之击射坐作皆为精兵盗贼为息陜当东西冲吏苦厨传而前为守者顾毁誉不能有所损至公痛裁节之过客畏其清初无所望而亦莫之毁也陜人赖以纾后遂以为法其为转运使所至州县视其职事修废察其民乐否以此升黜官吏而不纳毁誉遇下虽严而不害其在两浙范文正公守杭州以大臣或便宜行事公曰范公贵臣也我屈于此则不得伸于彼矣由是一切绳以法而常以监司自处范公遇公无倦色及退而不能无恨公遇范公不少下然退而未尝不称其贤也自河东召为度支副使勤其职不以为劳已而得疾嘉佑元年迁刑部郎中天章阁待制河北郡转运使不行疾少间乃留侍读公博学强记尤喜言唐事能详其君臣行事本末以推见当时治乱每为人说如其身履其间而听者晓然如目见故学者以为终岁读史不如一日闻公论也所著唐史记七十五巻论议闳赡书未及成以嘉佑二年正月戊戌卒于家享年六十公既卒诏取其书藏于秘府赠右谏议大夫又有文集七巻公喜接士务扬人善所得俸廪多所施与抚诸孤儿教育如已子曾祖讳恕愽州堂邑主簿祖讳贲尚书库部员外郎考讳从革不仕以公贵累赠都官郎中母曰长安县太君李氏娶程氏寿昌县君子三人长曰宜滑州节度推官次曰寔曰寘皆将作监主簿女三人一适将作监主簿程着余皆早亡以五年七月丁酉塟公于阳翟县旧学乡坞头村之北原铭曰
　　
　　惟学而知方以行其义惟简而无欲以遂其刚力虽弱兮志则强积之厚兮发也光仁宜寿兮奄以藏有深其原兮有崇其冈永安其固兮百世无伤
　　
　　书墓志后　　司马光
　　
　　明道中公在华州某始以太庙斋郎得谒见皇佑中幸与公具在馆阁公于某为前辈而某服公才仰公徳不敢以同舍期也然粗能熟公之为人元丰二年十一月公弟子崇信令察示某以欧阳公所撰公墓志某读之怳然如复见公得侍坐于旁也昔蔡伯喈尝言吾为碑铭多矣皆有惭德唯郭有道无愧色耳观欧阳公此文其言公自初仕以美才清德为时所重在谏院言宫禁事切直无所避在陜不饰厨传凡当官公论不私其所爱淡然寡所好外和而内劲喜言唐事学者谓终岁读史不如一日闻公论此皆某亲所覩闻当时士大夫所共知可谓实録而无愧矣公名髙于世欧阳公以文雄天下固不待某言而后人信之然岁月益久识公者益寡窃惧后之人见欧阳公之文以为如世俗之铭志但饰虚美以取悦其子孙耳故冐进越之罪嗣书其末譬犹捧土以培泰山掬水以沃大河彼岂赖此以为髙深哉盖志在有以益之不自知其非任也
　　
　　名臣碑传琬琰之集中巻七
　　
　　●钦定四库全书
　　
　　名臣碑传琬琰之集中巻八
　　
　　（宋）杜大珪 编
　　
　　王文安公尧臣墓志铭　　欧阳修
　　
　　公姓王氏其先太原祁人其六世祖某为唐辉州刺史遭世乱因留家砀山砀山近宋其后又徙宋州之虞城今为应天虞城人也公讳尧臣字伯庸天圣五年举进士第一为将作监丞通判湖州召试以著作佐郎直集贤院知光州歳大饥羣盗发民仓廪吏法当死公曰此饥民求食尔荒政之所恤也乃请以减死论其后遂以着令至今用之丁父忧服除为三司度支判官再迁右司諌郭皇后废居瑶华宫有疾上颇哀怜之方后废时宦者阎文应有力及后疾文应又主监医后且卒议者疑文应有奸谋公请付其事御史考按虚实以释天下之疑事虽不行然自文应用事无敢指言者后文应卒以恣横斥死后犹在殡有司以歳正月用故事张灯公言郭氏幸得蒙厚恩复位号乃天子后也张灯可废上遽为之罢景佑四年以本官知制诰服金紫同知通进银台司兼门下封驳提举诸司库务迁翰林学士知审官院元昊反西边用兵以公为陜西体量安抚使公视四路山川险易还言某路宜益兵若干某路贼所不攻某路宜急为备至于诸将材能长短尽识之荐其可用者二十余人后皆为名将是时边兵新败于好水任福等战死今韩丞相坐主帅失律夺招讨副使知秦州范文正公亦以移书元昊不先闻夺招讨副使知耀州公因言此两人天下之选也其忠义智勇名动夷狄不宜以小故置之且任福由违节度以致败尤不可深责主将由是忤宰相意并其它议格不行明年贼入泾原战定川杀大将葛懐敏乃公指言为备处由是始以公言为可信而前所格议悉见施行因复遣公安抚泾原路公曰陛下复用韩琦范仲淹幸甚然将不中御兵法也愿许公便宜从事上以为然因言诸路都部署可罢经略副使以重将权而偏将见招讨使以军礼置德顺军于笼竿城废泾原等五州营田以其地募弓箭手其所更置尤多方公使还行至泾州而德胜寨兵迫其将姚贵闭城叛公止道左解装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乗其未定速招降后必生事为朝廷患贵果出降明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率冨人出钱下至果菜皆加税而用益不足公始受命则曰今国与民皆弊矣在陛下任臣者如何由是天子一听公所为公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用材且贤者期年民不加赋而用足明年以其余偿内藏所借者数百万又明年其余而积于有司者数千万而所在流庸稍复其业公曰臣之术止于是矣且臣母老愿解烦剧天子多公功以为翰林学士承旨兼端明殿学士羣牧使初宦者张永和方用事请収民房钱十之三以佐国事下三司永和阴遣人以利动公公执以为不可度支副使林潍附永和议不巳公奏罢潍乃止益利夔三路转运使皆请增民盐井课岁可为钱十余万公亦以为不可而权幸因縁多见裁抑京师数为飞语及上之左右往往谗其短者上一切不问而公为之亦自若也及公既罢上慰劳之公顿首谢曰非臣之能惟陛下信用臣尔丁母忧去职服除复为学士羣牧使再迁给事中皇佑三年以本官为枢宻副使公持法守正遂以身任天下事凡宗室宦官医师乐公嬖习之贱莫不关枢宻而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公为忠为下令购为书者甚急公益感励在位六年废职修举皆有条理枢宻使狄青以军功起行伍居大位而士卒多属目往往造作言语以相扇动人情以为疑而青色颇自得公尝以语众折青为陈祸福言古将帅起微贱至富贵而不能保首领者可以为鉴戒青稍沮畏嘉佑元年三月拜戸部侍郎叅知政事三年迁吏部侍郎八月某日以疾薨于位享年五十有六公在政事论议有所不同必反复切劘至于是而后止不为独见在上前所陈天下利害甚多至施行之亦未尝自名其所设施与在枢宻时特异岂政事者丞相府也其体自宜如是耶公为人纯质虽贵显不忘俭约与其弟纯臣相友爱世称孝悌者言王氏遇人一以诚意无所矫饰善知人多所称荐士为时名臣者甚众有文集若干巻将终口授其弟纯臣遗奏以宗庙至重储嗣未立为忧天子愍然临其丧辍视朝一日赠左仆射太常谥曰文安曾祖讳某某官赠太傅妣某氏某国太夫人祖讳某某官父讳某某官皆赠太师中书令兼尚书令祖妣某氏某国太夫人妣某氏某国太夫人娶丁氏安康郡夫人子男三人同老大理评事周老太常寺太祝早卒朋老大理评事二女长适校书郎戚师道早卒次未嫁王氏自迁虞城由公曾祖而下或葬双金或塟土山皆在虞城嘉佑某年某月某日改塟公之皇考于某县某乡某原而以公从塟焉铭曰
　　
　　王为祁人遭乱不还六世之祖初留砀山其后再迁虞宋之间遂安其居塟不逺卜宋多名家王实大族族大而振自公显闻公初奋躬以学以文逢国多事有劳有勤利归于邦怨不避身帝识其忠谓堪予弼俾副枢机出入惟宻遂叅政事实有谋谟谁中止之不俾相予帝有褒章愍锡之赠长于百寮考徳惟称维古载功在其庙器今亦有铭幽宫是閟
　　
　　呉正肃公育墓志铭　　欧阳修
　　
　　嘉佑四年某月某甲子资政殿大学士金紫光禄大夫尚书左丞知河南府兼西京留守司上柱国渤海郡开国公食邑二千八百戸食实封八百戸赐紫金鱼袋赠吏部尚书谥曰正肃呉公塟于郑州新郑之某乡某原呉氏世为建安人自曾髙以来皆塟建州之蒲城至公始塟其皇考于新郑公讳育字春卿为人明敏劲果强学博辩能自持度不可守不发已发莫能屈夺天圣中与其弟京方俱举进士试礼部为第一遂中甲科而京方皆及第当是时呉氏兄弟名闻天下公初以大理评事知临安诸暨二县迁本寺丞知襄城县举贤良方正直言极谏策入三等迁著作佐郎直集贤院通判蘓州同知太常礼院三司戸部度支二判官知谏院修起居注知制诰判太常大理二寺吏部流内铨史馆修撰累迁起居舍人为翰林学士久之迁礼部郎中以学士知开封府公为政简严所至民乐其不扰去虽久愈思之初秦悼王塟汝州界中其后子孙当从葬者与其歳时上冢者不絶故宗室宦官尝往来为州县患公在襄城每裁折之宗室宦官怒或夜半叩县门索牛驾车以动之公輙不应及旦徐告曰牛不可得也由是宗室宦官曰此不可为也凡过其县者不敢以鹰犬犯民田至他境矣然后纵猎其治开封尤先豪猾曰吾何有以及斯人去其为害者而已居数日发大奸吏一人流于岭外一府股栗又得巨盗积赃万九千缗狱具而輙再变众疑以为寃天子为遣他吏按之卒伏法由是京师肃清方元昊叛河西契丹亦乗间隳盟朝廷多故公数言事献计画自元昊初遣使上书有不顺语朝廷亟命将出师而群臣争言竖子即可诛灭独公以谓元昊虽名蕃臣而实夷狄其服叛荒忽不常宜示以不足责外置之且其已僣名号夸其人势必不能自削以取羞种落第可因之赐号若国主者且故事也彼得其欲宜不肯妄动然时方锐意于必讨故皆以公言为不然其后师久无功而元昊亦归过自新天子为除其罪卒以为夏国主由是议者始悔不用公言而虚弊中国公在开封数以职事辨争或有不得则輙请引去天子惜之庆歴五年正月以为谏议大夫枢宻副使三月拜叅知政事与贾丞相争事上前上之左右与殿中人皆恐色变公论辩不已既而曰臣所争者职也顾力不能胜矣愿罢臣职不敢争上顾公直乃复以为枢宻副使居歳余大旱贾丞相罢去御史中丞高若纳用洪范言大臣廷争为不肃故雨不时若因并罢公以给事中知许州又知蔡州州故多盗公按令为民立伍保而简其法民便安之盗贼为息京师有告妖贼千人聚确山者上遣中贵人驰至蔡以名捕者十人使者欲得兵自往取之公曰使者欲藉兵立威欲得妖人以还报也使者曰欲得妖人尔公曰吾在此虽不敏然聚千人于境内安得不知使信有之今以兵往是趣其为乱也此不过乡人相聚为佛事以利钱财尔一弓手召之可致也乃馆使者日与之饮酒而宻遣人召十人者皆至送京师告者果伏辜拜资政殿学士徙知河南府迁礼部侍郎徙永兴军丁父忧去官起复恳请终丧服除加拜翰林侍读学士且召之公辞以疾上恻然遣使者存问赐以名药遂以知洪州居久之又辞以疾即以为集贤殿学士判西京留守司御史台疾少间复知陜府加拜资政殿大学士自公罢去上数为大臣言呉某刚正可用每召之輙以疾不至于是召还始侍讲禁中判通进银台司尚书都省明年拜宣徽南院使鄜延路经略安抚使判延州龎丞相经略河东与夏人争麟州界亟筑栅于白草公以谓约不先定而亟城必生事遽以利害牒河东移书龎公且奏疏论之皆不报已而夏人果犯边杀骁将郭恩而龎丞相与其将校十数人皆以此得罪麟府遂警既而公复以疾辞不任边事且求解宣徽使乃复以为资政殿大学士尚书左丞知河中府遂徙河南公前在河南踰月而去河南人思之闻其复来皆驩呼逆于路惟恐后其卒也皆聚哭公享年五十有五以嘉佑三年四月十五日卒于位曾祖讳进忠赠太师妣陈氏吴国太夫人祖讳谅赠中书令妣葛氏越国太夫人父讳待问官至礼部侍郎赠太保妣李氏楚国太夫人娶王氏太原郡夫人子男十人安度安矩安素皆太常寺太祝安常大理评事安正安本安序皆秘书省正字安厚太常寺奉礼郎安宪安节未仕女三人长适集贤校理韩宗彦次适著作佐郎龎元英皆早卒次适光禄寺丞任逸公在二府时太保公以列卿奉朝请父子在廷士大夫以为荣而公踧踖不安自言子班父前非所以示人以法顾不敢以人子私乱朝廷之制愿得罢去不听天子数推恩郡臣子弟公毎先及宗族疏逺者至公之卒子孙未官者七人有文集若干巻尤长于论议铭曰
　　
　　显允呉公有家于闽自我皇考卜兹新原厚壤深泉乐其寛简今公其从公志之安公昔尚少始来京师挟其二季名发声驰乃赐之策以承帝问语惊于廷有伟其论乃登侍从乃任大臣出入险夷周旋屈伸公所策事先其利害初有不从后无不悔公于临政简以便人人失而思愈久弥新帝曰廷臣汝刚而直来汝予用断余不惑公曰臣愚负薪之忧帝为咨嗟公其少休优以大邦宠其秩禄尚冀公来公卒不复史臣考德作铭幽宅
　　
　　名臣碑传琬琰之集中巻八
　　
　　●钦定四库全书
　　
　　名臣碑传琬琰之集中巻九
　　
　　（宋）杜大珪 编
　　
　　张翰林锡墓志铭　　欧阳修
　　
　　翰林侍读学士朝散大夫右谏议大夫上柱国清河县伯张公讳锡字贶之其先京兆长安人也其祖山甫从唐僖宗入蜀留不返蜀遭王孟再乱絶于中国中国更五代天下为宋而蜀平张氏留蜀盖亦已五世矣始得去为汉阳人又二世而张氏遂以大显公为人清方敏黙为善不倦而喜自晦敛若不欲人知其遇人怡怡若无所不可及视其发施于事者其义有可畏其守有不可夺其能有不可及既已则若未尝有所为者少喜读书至其疾革犹不释手自经史子集百家之说无不记览通达而絶口不道于人故其晚始侍读于中上尝叹曰自吾得张锡日益有所闻以飞白为博学二字赐之曰锡老矣恨得之晚也公初举进士中大中祥符元年甲科试秘书省校书郎知南昌县萍乡令改著作佐郎又知安逺县徙知新州兴学校以教新人新人有进士自公始再迁太常博士监染院诏选能吏治畿县公以选知东明前为令者阖门重帘以壅隔废治公至则辟门去帘告其人曰吾所治者三而已强恃力富恃赀刑恃赎者吾所先也其人以谓公言简必信法简必严于是豪势者屈善弱者伸县以大治工部侍郎李及荐公材堪御史上曰李及清慎人未尝妄有所举此可信也乃以为监察御史故相丁谓贬崖州至是议徙内地公疏言谓奸邪弄国罪当死无可怜且大臣窜逐本与天下弃之今复内还是违天下意由是止徙道州玉清昭应宫灾坐火事劾当死者百余人公疏言天灾可畏不可反以罪人而重天怒愿益修德以塞谴人乃获免公于御史自监察歴殿中侍御史侍御史知杂事于尚书为员外郎郎中累官至谏议大夫于外为荆湖北路京东河北转运使江淮南两浙荆湖发运制置使利夔路安抚使知河中府滑州于三司为监铁判官判勾院歴盐铁度支戸部副使又尝权知諌院判三班审官院太常寺国子监于侍从为天章待制龙图阁直学士翰林侍读学士虽其自晦其所居人皆以为宜其在京东籍淄青齐濮济郓六州之人冒耕河壖地收税缗绢歳二十八万而六州之民争讼遂息其后言利者请税天下桥渡以佐军公建言津梁利人而反税之以为害卒争罢之平居退让未尝肯为人先妖贼王则反贝州兵围久不克而自河以北军饷调发益急转运使受命者以疾留不行公自滑州权河北转运使命至即日驰城下军须皆如其期其于取舍缓急常如此公居家有常法虽贵显衣服饮食如少贱时事母至孝与族兄甚相友爱人以为同产公以皇佑元年七月某日遇疾卒于京师享年六十有八上闻震悼以白金三百两赐其家特赠工部侍郎曾祖讳惟序不仕祖讳文翼复州録事叅军赠太子中舍父讳龟从赠右谏议大夫母南阳郡太君邓氏自皇祖中舍君家于汉阳遂塟之至公始塟汝州之襄城某乡某原公初娶程氏再娶孙氏封乐安郡君先公五十日而卒公子五人曰子骏子充子云子谅子真子充皆早卒于公之塟也子骏子云皆为大理评事子谅大理寺丞有孙十人女三人长适虞部贠外郎杜枢次早卒幼适大理寺丞王縡铭曰
　　
　　自足乎其中不求乎其外斯惟公之善晦仁能勇于必为善有应而无逺故公晦其终显难于自进以晚见嗟而寿胡不俾其遐呜呼其奈何
　　
　　贾翰林黯墓志铭　　王珪
　　
　　治平二年十月戊子翰林侍读学士长乐贾君卒于京师先是君病且革天子遣使挟太医日夜临视之君卒不能起赠尚书礼部侍郎又赐黄金其家明年正月辛酉塟于邓州穰县冠军里将塟其孤士彦以君功状来求刻文而纳于墓中太原王珪为之序成都范镇为之铭序曰按贾氏其先周康王时唐叔少子公明封于贾遂以为氏其后始显于汉魏之间而望出长乐者世最大君讳黯字直孺世居真定之获鹿自君之曾祖始徙于邓今为穰下人君少警悟方七八歳时人见其所作诗而惊伟之庆歴六年中进士第为天下第一除将作监丞通判襄州事代还召试学士院拜著作郎直集贤院判尚书刑部祀明堂覃恩迁右正言君年少方进用遇事感慨数上言朝廷仁宗识君手书常嗟赏之御史中丞王举正留百官班将以事见上尚书郎杜枢独出班问所以留班状乆之贬枢监税衡州盖枢尝驳开封府张彦方狱而事连权贵人人皆知以此得罪也而莫敢言君为力言之其后谏官御史皆争事上前不能止因诏台谏官自今须繇阁门自中书俟旨然后得上殿君又言曰羣臣独得与上论事惟谏官御史尔今既不得时见上万一有非常上何由得闻邪固请如旧制彰化军节度使狄青为枢宻副使君以谓祖宗定天下而立勲劳者多武臣然未尝得与议帷幄者今承平之日久而骤用青行伍中使四夷闻之以为朝廷臣无如青必有轻中国之心又宿卫诸军见青尊宠若此皆倾心归之此尤不可不察迁三司判官同修起居注奉使契丹还迁右司谏至和元年擢知制诰权判吏部流内铨益州推官乘泽在蜀三年不知其父死及代还铨吏不为领文书泽始去发丧既服除且求磨勘君言泽与其父不通问者三年借绯匿丧是岂为孝乎卒使坐废田里晋州推官李亢尝入粟得官后以罪引去它日应举及第当改官始自言其尝以罪去也君曰士之罔冐其罪可置乎遂奏罢之福州推官刘抃在铨俟引对而自以晓星气挟此以游公卿之门君乃奏以为灵台郎于是士人之知术数者不敢以自名君初修起居注见天子退朝御迩英咨访治道而史官不得与闻至是因请修起居注入与经筵遂为定制嘉佑元年君以父春秋髙请知陈州寻改许州明年迁尚书兵部员外郎徙襄州属父思归南阳既至家而疾笃君亦自移疾委郡事佐官而去即日上书自劾台谏官以君輙去郡为言降知郢州已而离父忧服除君以前尝谪郡不敢入朝诏趣还之勾当三班院明年召入翰林为学士判昭文馆以疾复请郡乃除翰林侍读学士戸部郎中知邓州未行复以为翰林学士知审官院先是朝廷以京朝官每三歳輙自言求迁官非所以敦养亷让也于是诏当迁者有司为举行之而朝士之近名者輙或辞磨勘至数移督之不得止君以谓乡者使其自言而士之不求进者宜有以旌异之今无复自陈之嫌则士大夫何以辞不愿磨勘也是亦矫妄之人徼取恬退之誉阴图进擢之望皆无益风化且考课之法岂特以岁月迁亦将稽其殿而黜之请凡辞磨勘者有司不复督中书为籍记之其后虽甚久皆毋得輙迁朝廷从君言于是伪辞磨勘者不复至矣七年迁左司郎中知开封府君御下方严所至人莫不惮之府吏旧七百人而诸尝以罪去而复叙者皆籍外补之盖尝数百人公乃奏为条其得复叙者须俟籍中阙乃稍补之又府吏之给事它官者更七次则一迁于是它官之请者歳不可胜数至有一事累请而为两役者君又奏为条以其从事之所难者始得为次数余悉罢之于是府吏取君所决十余事縁饰而唱言之御史亦以是绳君仁宗见执政问贾某所为私乎对曰无有私也然而言者不已遂易君同提举在京诸司库务今天子即位迁中书舍人诏撰仁宗实録更羣牧使治平二年拜给事中权御史中丞充理检使上方亲政事数进见具言无所避上尝谓君曰朕欲用人而未识其可者对曰天下岂尝乏人耶在陛下所用尔乃陈任人之法五事一曰知人之明二曰养育以渐三曰材不求备四曰以类荐举五曰择取自代天子嘉纳之是时选尚德宁公主君言曰国朝公主下嫁皆以祖为父以父为兄非所以正人伦之道也愿诏诸公主下嫁如唐故事令尽其见舅姑之礼有司议濮王称皇伯而不名朝廷下其议三省君劝上从有司议未报八月京师大雨水君时已寝疾复两上疏以为简宗庙逆天时则水不润下濮王议宜以时蚤决以塞天变踰月君疾未已愿罢御史中丞乃除翰林侍读学士知陈州纔数日而卒享年四十四曾祖延隐太子右监门率府副率祖昭逊内殿崇班阁门祗候父汶著作佐郎致仕赠少府监母陈氏继母史氏陈初归其宗父戒君它日能自显则往迎之君卒迎陈母归封仁寿郡太君史封唐安郡太君凡四娶马氏任氏周氏皆蚤亡最后娶薛氏今封延安郡君二男子长元素蚤亡次上彦太常寺太祝五女子君所著文集三十巻尤长于议论云铭曰
　　
　　世言直孺举进士第一不十余年践两禁为得志而不知直孺之事两朝开陈补益如此呜呼使天假之年尽其所藴则其泽之施于天下可胜既耶
　　
　　名臣碑传琬琰之集中巻九
　　
　　●钦定四库全书
　　
　　名臣碑传琬琰之集中巻十
　　
　　（宋）杜大珪 编
　　
　　范忠献公雍墓志铭　　范仲淹
　　
　　庆歴纪号之六载春正月丁亥资政殿大学士礼部尚书知河南府兼西京留守司范公以疾薨闻上悼之为不视朝制赠太子太师赗赙加等子孙迁官者五人有司议行谥曰忠献以来年某月日塟于洛阳之某原某里附先茔也公讳雍字伯纯其先太原人皇考讳某后唐初为校书郎并帅孟公器之尝辟居幕中后又从孟公入蜀霸业既成遂为国相久之一日告老蜀主宠以太子太保就第以疾终及公之贵累赠太保王考讳某在蜀为刑部侍郎后归朝终于左屯卫将军累赠太傅考讳某以太傅荫为供奉官终于合肥郡之监军赠太师尚书令妣韩氏封安康郡太夫人追进京兆郡实生三子公处其季十歳而孤家甚贫太夫人遣公就学常质衣以为资公警悟过人挺然国器举进士咸平三年春御前释褐补洛阳主簿再调钱塘尉知已荐公亷敏改筠州从事秩满以绩用除大理丞宰建之崇安县迁殿中丞知端州还朝献所著文二十巻进太常博士初公为洛阳主簿实典廪纳而邑多权要公必先细民而后形势时尚书张公咏道过洛阳闻其事乃记公姓名置之于屏常指以示人曰识斯人否至是张公镇淮阳致书于冦莱公道公之才复奏公为淮阳倅成命未行冦莱公出守西洛辟公贰留守司朝廷俞之张公曰夺我贤倅耶公自兹名重朝廷改田曹外郎主判三司开拆赐五品服天禧中河决滑台齐鲁承其弊朝廷遣兵数万人塞其横流千里之民皆奔走负薪蒭邑官荷校以督其事民不堪命天子患之命丞相暨主计择人以往佥以公为允除京东转运副使至则度河之势量工集材邑官皆释之与民缓期不烦而济河防既就进度支外郎河北转运使列塞积兵计粮为大民租不能给须重其榖价募商以纳之县官苦其费公视德博间地惟饶沃菽粟易敛又河渠通于塞下大可致之乃辇诸州缗钱就以平籴方舟顺流集于边廪自是河朔财用周于供亿朝廷患陜西兵食不足困于转馈命公充转运使赐三品服至则先寛其民不使逺输募人入粟塞下给以池盐商嗜其息而农得以休上即位就迁兵部外郎召拜戸部副使寻改度支副使未几拜工部郎中龙图阁待制充陜西转运使踰年召还提举京百司会环原州属羗叛起大为边患遣公安抚乃见其酋长以恩威实时向顺还朝拜右谏议大夫权三司使旋奉使契丹国以专对有体加龙图阁直学士主计如故公好访问善开纳天下金榖之利病灼然居目中上知其才拜枢宻副使歳余丁太夫人忧制以给事中起复视事籍田礼毕迁礼部侍郎时玉清昭应宫灾两府帘对章献太后泣曰先帝崇奉此宫一旦至此赖东北隅犹存一二小殿公揣知有兴复之意因抗言曰先朝极土木而成此宫一夕为烬岂天意耶如因其所存复欲兴之民将弗堪不如焚之之尽也诸公恊其对章献意解曰不复劳人矣上说翌日下诏以谕中外焉又尝绘尚书四代图进之以备中览居宻府六载叅尝机务知无不为明道二年以戸部侍郎知陜州踰月移京兆府其年诸道旱蝗人复疾疫于关中为甚百姓转于沟壑公先减廪禄复捐民有余以赈之活数万人每人躬自抚视至染厉气卧疾者久徙镇河阳暇日念国家御戎之备率多弛废西羗狡狠必有窥边之心恩不克威岂久安之势乃感激上言而得入觐陈安边六策上深加采纳进吏部侍郎资政殿学士出守西京既而西戎果叛上咨叹之授公振武军节度使镇延安时守备未完屯戍尚寡公累章乞师朝议小其冦不甚为意一日元昊駈众十余万围延安城会大将石元孙领兵出境上城中守卒纔数百人公身被甲胄复呼民登埤日夜严守遣使召统帅刘平于庆州平领军来援合元孙兵与贼夜战王师不利二帅陷没城中大恐无可守之势公曰延安西夏之咽喉也如将不守则闗辅皆危今人力穷矣柰何郡南有嘉领山其神素灵乃望而祷之曰我死王事足矣生灵何辜为虏鱼肉神享庙食于兹土其无意乎厥暮阴晦雨雪大下冦兵暴露不知所为乃昼夜引去延安遂完朝庭闻之封其神曰威显公斯又至诚之感为不诬矣然二帅既没累公左迁戸部侍郎知安州延安吏民百数诣阙号诉谓城当陷而存民将殒而生皆公之力也天子恻然故一歳间起公吏部侍郎知河中府未行改京兆府且许朝觐上优遇之加资政殿学士赴镇歳余以安抚闗辅之劳改尚书左丞进大学士俄而复守西京有群盗集于襄邓浸淫汝洛间朝廷委公营之公夙夜乃事遣兵驱遏兼示恩贷故其冦归者半戮者半民乐业歳乃大豋朝廷有诏褒之又言事者以西事而来収兵大冗宜遣使择去以寛其费朝廷从之军中往往偶语公宻疏谓急而用之缓而弃之不可上乃止公保厘三歳拜礼部尚书时已抱疾至终之日洛人悲焉公尝志在补益奏藁累箧及其沈疴闻朝廷有事于田狩犹拜疏忠切以尽其心公性恭和有风鉴门下所举多至贵显为时名卿藏书仅万巻惟小书五经则常提携左右不可一日无此与岷山处士童昌期论易深达微奥以昌期所著书奏御遂行于时公着明道集三十巻后集十巻弥纶集十卷虽高年贵位而造次不忘于学初娶魏氏追封巨鹿郡夫人再娶臧氏始封遂宁郡夫人改仁寿郡男六人长曰宗杰兵部员外郎直史馆陜西转运使三路制置解盐使先公一年卒次宗良宗衍并守将作监主簿次宗古皆早亡宗师宗贤今并太常寺太祝女十人一适眉州防御使高继宣三人在室六人早亡孙男六人子开子明并大理评事子仪太常寺奉礼郎子谅子竒子渊将作监主簿孙女七人曾孙女二人公约于身劳于国周旋四方始终一节又政惟慈恕不任威罚今二子六孙秀异簮绅岂阴德之在欤某素为公之所知又诸孤以某善状求为之铭
　　
　　邦之伟人念徳不怠勤劳王家四十七载入辅枢轴作为股肱皇猷克赞天眷是膺出临藩宣允专节制蹈乎忧患济以忠义政本乎仁行执乎恭夙兴夜寐则善之从岁月靡靡终于寿纪典礼具举神灵以喜塟于先茔旧栢青青子孙尚蕃承祭祀兮惟宁
　　
　　张枢宻奎墓志铭　　冨弼
　　
　　清河张公皇佑四年六月二十九日以疾终于天平之郡寝明年其孤寿自宋驰蔡羸然哭且告予曰我先人歴官四十年以直道自任动与时戾相知如公者无几又莫如公文今塟有日非公铭圹不足以信来世予亦哭之恸既而追念景佑末始识公于郓于今有年后公又尝治洛洛实予里中诚予知公独详敢不铭公讳奎字仲野祥符五年登进士科补并州军事推官改常州团练推官转运使举监衢州课婺州有滞狱囚曰徐生法当死狱成三问皆不伏转运使选公就覆不烦追逮讯掠视牍而辨徐得不死皆伏其明悟上官荐之者几四十人用是改大理丞知庐州合肥县移果州南充转运使荐其能加殿中丞通判泸州会秦州盐课亏缗钱数十万事连十一州本道转运使惧不敢专驿奏愿得遣制使按于岐下两宫择公以往公请对论盐法起于霸政非王者可行然其利源至广疏之则无穷若不得已令群商干流通行民间而出其征则县官获利多矣与夫壅之以自入致民怨弊而兴狱者异也两宫嘉其议因赐绯衣银鱼公至岐用所奏议悉除其所负十一州者頼而获免擢知江州一年移楚州楚号江淮剧郡上益欲试之岁余政大成迁太常博士朝论未厌召为殿中侍御史知滑州又移邢州丁母忧去职还台授三司度支判官出为京东转运使赐服金紫俄迁侍御史河东转运使诏归以刑部贠外郎知御史杂事未几使京东阅民充军凡十二万众时太平既久百姓不识干戈暴闻集而黥之诸路皆惊逸独公所至帖然还为戸部副使顷之羗人冦泾原大将任福失律朝廷议分陜西为四路改用儒帅公首被选任拜天章阁待制环庆路经略招讨安抚使兼知庆州公以州名犯皇考讳请换他路初不许既五日改陜西都转运使俄知永兴军就迁礼部郎中河东都转运使又迁龙图阁直学士知澶州就移青州迁吏部郎中移徐州又移扬州久之江宁府署火前此营兵谋欲为乱觉而伏诛至是长人者惧有变阖门不得救已而一署尽焚上怒甚废黜进公谏议大夫往代之至则简材料工署居立完鉏奸植良恩刑并施不踰年江表称治入判吏部流内铨审官院出知河南府府实天子别都所在向皆大臣为守示寛简不按吏亦不敢怨明堂祀恩迁给事中洛人垂白者语曰不图老而见我都之治也及公去又泣曰吾属不幸不得我公于此还朝属盗起东京濮上白昼执州官杀人市中凶党乗之相扇结列郡震恐交奏请益兵择吏以备非常上曰安得才而仁者往绥吾民顾于列无以易公即加枢宻直学士知郓州兼西州安抚使始至以策名捕数月盗悉平明年夏初疾作恳求分司南都以访医剂上思东方始定頼公镇抚第赐告而已再踰月遂以讣闻上久有大用意及是惊悼恩礼加等以皇佑五年闰七月十六日塟于南京某县某乡某里年六十有五公之先累世居濮州晋城七代祖全义封齐王唐五代间有大功于洛没谥忠肃洛人思王深立庙祠之至今不絶始公至洛父老见其仪状雄伟如齐王喜曰真吾王之孙也于是皆归之乐从其令其去也思之亦曰齐王焉皇曾祖裕好学避周汉乱不仕皇祖居实终鄂州嘉鱼令考余庆官赞善大夫赠兵部尚书妣宋氏赠广平郡君自皇祖之前皆塟鲁城公用吉卜独举考妣二丧塟于宋故公之丧亦从而归之今遂为宋人公少以学行着始宋夫人疾久不愈乃斋戒割髀肉和药夫人饵之即有间既塟舍墓侧负土自为坟其松槚皆手植服阕然后告朝廷议庆帅上以改作甚重之杂取郡从臣名参考久之未决执政有曰张某孝是行必得忠厚者求忠臣非孝子孰可上乃决时方有外虞凡陜西河北河东素号三路比他路为最难或典边或立漕或领州公皆往反更践十余年不得解至于火则治升盗则治郓四方每有急奏论者必属于公非夫干力强敏济以忠恕畴能给此烦使然中外之人未尝闻有过失多舌者或指其慎以为讥此观过益以见公之懿也弟充有文武材亦举进士喜为将帅庆歴中屡奏边效性颇疎逺雅与公异而友爱天至皆为名臣公娶宋氏封永昌县君早卒生一男寿登父叔科为尚书都官员外郎尝提点河北河东两路刑狱才尚优逺得公之风再娶高氏封京兆郡君生二男元将作监主簿前公二年卒昭太常寺太祝生五女一适殿中丞王衮二适校书郎徐几三适卫尉寺丞孔宗翰余并幼五孙埴堈埙垍皆将作监主簿呜呼盛哉若夫祖系世代见于翰林胡学士所撰先尚书墓碑此不复书铭曰
　　
　　自齐王传七世而至于公为属固亦疎矣其间累叶不振逮百余年至公而后起治洛之政则宻与王比洛人德之亦尝庙祀公初立朝三歴御史走职四方不究邦纪晚而益勤业茂德备几大用而遂往又莫施于康济徒埋石而刻词庻永昭于来禩
　　
　　名臣碑传琬琰之集中巻十
　　
　　●钦定四库全书
　　
　　名臣碑传琬琰之集中巻十一
　　
　　（宋）杜大珪 编
　　
　　张恭安公存墓志铭　　司马光
　　
　　熈宁四年三月癸巳礼部尚书致仕张公年八十八薨于兾州私第其孤保孙状公之功行遣使者走洛阳谓某曰公将以八月壬申塟子为我铭公之墓某既哭自惟文辞鄙恶不足发明公事业然婚媾累世庻知公之志于他人为详用不敢辞公讳存字诚之其先家于深州曾祖讳侑祖讳光伟赠太子中允父讳文质赠尚书左仆射母太原郡太君王氏自仆射以上皆不仕而家饶于财太平兴国中契丹屡入塞仆射以深州城恶始徙居兾州明年深州陷公以景德二年登进士第歴蜀州赵州司理迁安肃军判官天禧末诏铨司以身言书判取士应诏者五十余人唯二人中选而公与其一由是除著作佐郎知朝城县冦忠愍公尹大名于僚吏中待公独异曰观君器业他日必当逺到秩满为开封府司録出知将陵县通判雄州王文康公为御史中丞荐公自屯田贠外郎改殿中侍御史弹劾不避权贵迁兵部员外郎判盐铁勾院明道二年东京大饥选公为转运使赈救有方优诏褒美就赐紫衣金鱼间一歳徙陜西又徙河北举按贪横风绩益显景佑四年入为戸部副使寳元元年迁庻支副使寻元昊僭叛西鄙骚动诏以公为天章阁待制陜西都转运使诸将争进攻取之策公上言戎狄狂僭自古有之今大兵出征臣恐生民徧受其弊若元昊果有悛悔懐服之心无他邀求虽名号未正臣谓亦可阔略与其责虚名于戎狄曷若拯实弊于生民也朝廷虽不即从其后绥抚元昊亦略如公策康定元年迁龙图阁直学士知延州是时太夫人髙年被疾公难于逺离而不敢辞朝廷责公不即之官复以待制知泽州明年徙知成德军遭太夫人忧有诏起令视事俄还学士职公上言契丹与元昊为婚恐阴谋相首尾河北城久不治宜留意会契丹聚兵塞上求闗南地庆歴二年诏以公为河北都转运使悉城河北诸州契丹讲解复知成德军明年自兵部郎中迁右谏议大夫充河北路都转运使公辞以河北幸无事愿以故官留成徳诏从之明年徙知青州间一歳入知审官院改知开封府明年出知成徳军未行改河北都转运使公上言恩州守臣非其人州兵骄悍恐有意外之变不报俄徙陜西都转运使恩州兵王则果作乱公坐失举察明年左迁知汀州先是兾州男子李教醉酒妄言涉妖逆事觉自经死教兄敡为公壻其怨家告敡父母因敡私属公得免縁坐事下御史府案验皆无实公犹以婚家落学士自给事中降授左谏议大夫初贬江南寻徙知彬州皇佑元年复以给事中知洪州明年复为学士在洪三年入判流内铨知审官院出知澶州明年徙河北都转运使至和元年徙知相州明年复知审官院嘉佑元年知邢州明年告老以吏部侍郎致仕家居凡十五年遇英宗今上即位及郊礼恩就迁三官为礼部尚书公性孝友始罢蜀州归得蜀中竒缯物入门不以适私室悉布之堂上请太夫人及昆弟姉妹恣择取之常曰兄弟天之所生譬如手足不可离絶妻妾乃外舍之人柰何用外人而断手足乎宗族虽甚疎逺其贫窭者无不収恤男女孤婺者皆为婚嫁无一人失所者为人庄重虽家居常自整饰衣冠不具不以见子孙与语或至夜分不命之坐闺门之内肃然如官府事小大皆有条理自始生至终老凡与宾客相接常垂足危坐或宴饮终日逮夜未尝稍倾倚有倦怠之色他人莫能为也其在官以精敏亷直为朝廷所知故每有边境及灾害处多以公当之事无不集识量髙逺能甄别人物前后荐举僚吏数百人讫无一人败官为累者翰林学士郑獬屡举进士不中见公于洪州公曰君科名当为天下第一得自有时勿以为忧已而果然家本河北不习舟檝及谪官南方极江湖之险每值风涛家人不胜怨愁公曰吾自省平生处心无可愧者神明必将卫我岂沈溺于此哉怡然不以屑意在南方累年夫人及子孙相继物故者数人知兾州蒋偕尝有憾于公乘公之谪以事残破公家至伐墓中相以治道路他人谓公罹此忧患必不能济公以道自寛卒无恙而返及偕为侬蛮所杀家人或有快之者公輙怒责之公既纳政还乡里熈寜初河北地大震往往坏官府民居公方食案上器皆倾坠左右奔散公安坐自如徐曰地震常理何至惊遽如此时河决枣强势逼州城或劝公徙家邢州公曰吾家众所望也茍轻为举动使一州吏民何以自安卒不徙朝廷优礼旧德五授其子保孙以兾州官保孙欲顺适公意凡居处出入及燕待宾客奉养供张之具皆不减为二千石时故公虽退居不自觉异于昔日也年逾八十耳目手足皆聪明轻利饮食起居壮者或不能及嗜读书老而不衰临终前一日呼门生问西边用兵今何如朝廷法令无复变更否其忠爱之心盖出天性非有为而为之也讣闻太常谥曰恭安夫人永安郡君刘氏先公亡二男长曰贻孙大理评事次曰保孙殿中丞五女长适进士李扬次适供备库副使贾世永次适端明殿学士司马某次适供备库使任永次适歴城主簿刘忠辅贻孙及适贾氏刘氏女皆早卒公久在员位宗族用公荫补官者凡三十余人铭曰
　　
　　福善之道世或疑之以公而观决无可疑仁不遗亲忠不忘君立身谨严当官恪勤入践台阁出临藩服自少通显逮于纳禄体强无疾资用常充年垂九十荣乐而终章绶累累延于九族归从祖考是谓全福
　　
　　胡尚书则墓志铭　　范仲淹
　　
　　寳元二年三月十八日尚书兵部侍郎致仕胡公薨于余杭郡之私第明年二月十有一日塟于杭之钱塘县南山履泰乡龙井源以夫人颕川郡陈氏祔焉礼也孤子■〈礻皆〉泣血言于友人范仲淹曰礼经谓称扬先祖之美以明着于后世此孝子孝孙之心也然而言之不文行而不逺处丧之言乌乎能文今得浙东签署寺丞俞君状先人之事而敢请志焉仲淹曰孔子见齐衰者必作重其孝于亲也敢不唯命公讳则字子正婺之永康人也昔虞舜之后有胡公武王封于陈盖族望之来逺矣皇考讳彭王考讳榖皆隠于唐季其道不显考讳承师在乡闾间以积善称因公而贵官至尚书比部员外郎赠吏部郎中妣应氏封永乐县君赠普寜郡太君公少而倜傥负气格钱氏为国百年士用补荫不设贡举呉越间儒风几息公能购经史属文词及归皇朝端拱二年御前登进士第释褐为许州许田尉以干闻补蕲州广济宰又补宪州司曹以本道计使谏大夫索公湘之举改秘书省著作佐郎签署贝州节度观察判官公事升本省丞知浔州拜太常博士提举二浙权茶事兼知桐庐郡丁太夫人忧服除以本官知永嘉郡迁屯田员外郎提举江南路银锡场铸钱监擢任江淮制置发运使吏部郎中改太常少卿丁先君忧终制知玉山郡移福唐郡拜右諌议大夫知杭州入判流内铨以举官累责授少常知池州未行复谏议大夫知永兴军领河北都转运使给事中入权三司使拜工部侍郎集贤院学士知陈州进吏部再牧余杭郡践更中外凡四十七年得请加兵部侍郎致政朝廷命长子通守钱塘以就养又六年而终享龄七十有七天子闻而悼之进一子官初至道中公在宪州时西冦梗边朝廷命帅五路入讨诏负三十日粮以从之索方引公督随军粮草事公曰为百日计犹或不支奈何索乃遣公入奏召对逾刻公陈边事如指掌上顾左右曰州县中有如此人遂可其奏且示甄拔之意后太师李继隆果与冦遇十旬不解索曰微子已败吾事一日其帅移文曰兵将深入粮可继乎公曰师老矣矫问我粮为归之名耳请以有备报之索从其议彼即自还无以咎我其先见如此（王武恭公墓碑太宗至道二年遣五将校李继迁至乌日池不得进）及索公主河北计又奏辟之遂有贝州之行朝廷遣使省天下冗役就命公行河北道凡去籍者仅十万数民用休息在寻州人有虎患公斋戒祷城隍神翌朝得死虎于庙中其诚之效欤按池州永丰监得匿铜数万斤吏惧当死公思之曰昔马伏波哀重囚而纵亡之前史义焉今铜尚在吾忍重其货而轻数人之生耶咸以羡余籍之不复为坐在江淮制置日会真宗皇帝奉祀景亳公实主其供亿千乗万骑至于礼成无一毫之阙帝深爱其才面加奬劳遂进秩登于计相之贰在广南西路有大舶困风于逺海食匮资竭久不能进夷人告穷于公公命琼州出公帑钱三百万以贷之吏曰夷本亡信又海舶来风无所不之公曰逺人之来不恤其穷岂国家之意耶后夷人卒至输上之货十倍其贷朝廷省奏而加焉又宜州系重辟十九人时有大水公不虑患而特往辨之活者九人焉在福唐有官田数百顷民输租食利旧矣至是计臣上言请就鬻之责其估二十万贯民不胜弊公奏之未报章三上且曰百姓疾苦刺史当言之言而弗从刺史可废矣乃有俞诏减其直之半而民始安公领三司使寛于财利不以刻下为功时上方以陜西两京搉盐歳久民鲜得食而日以犯法命通问有司重其改作公首请奉诏其事遂行公性至孝自曲台丁太夫人忧庐于墓侧以终纪有草木之祥本郡表之及西京之行以家君朱绂为请上曰胡某为孝虽非其例与以明劝也搢绅先生荣之又天禧中尚居郎署朝廷拟君諌大夫知广州公以家君八十歳恳辞于政府乃复有制置之行寻以哀去职得尽心于丧塟公富宇量笃风义往往临事得文法外意人或讥之公亦无悔焉其轻财尚施不为私积士大夫又称之福唐前郡将被讼去官尝延蜀儒龙昌期与郡人讲易率钱十万遗之以归事在讼中及公下车昌期自益都械至公曰斯可罪耶遽命释之见以宾礼法当偿其所遗公代以俸金仍厚遣而还又济阳丁公为举子时与孙汉公客许田公待之甚厚及其执政而雅故之情不絶若休戚士人而未尝预暨丁有朱崖之行昔之宾客无敢顾其家公实被议出玉山郡尚屡遣介夫不远万里而往遗焉此又人之难矣及退居西湖乗画船泛清波深樽雅弦左子右孙与交亲笑歌于歳时之间浩如也人不谓之贤乎夫人颍川郡君有慈和之德先以寿终令子四人长曰楷都官员外郎前知睦州祥符县七年秋登服勤词学科所至政能有先君风度次曰湘好学有志识朋友多之次曰桂俊异居丧尽礼次曰维孝谨有成人之风二女长适泉州德化县苏璠次适御史台主簿华参而士其闺门之范见于颖川之志仲淹非为齐衰之情尝倅宛丘郡会公为二千石以国士见遇见与都官布素之游诚可代孝子而言焉铭曰
　　
　　进以功退以寿又可书石不朽百年之为兮千载后
　　
　　名臣碑传琬琰之集中巻十一
　　

　　●钦定四库全书
　　
　　名臣碑传琬琰之集中巻十二
　　
　　（宋）杜大珪 编
　　
　　范文正公仲淹墓志铭　　富弼
　　
　　皇佑四年夏五月二十日甲子资政殿学士戸部侍郎范公以疾薨于徐吏走驿马以公丧闻天子感慨一不御垂拱殿朝特赠兵部尚书太常考行谥文正録孤赙物悉用加等中外士大夫骇然相吊以泣至于岩壑处逸无不痛惜之其孤护帷帻还洛卜以是年十一月一日壬申塟于河南县万安山尹樊里先垄之侧孤驰使来求铭将纳于竁曰公之先始居河南后徙于长安唐垂拱中履氷相则天以文章称实公之逺祖也四代祖随唐末尝为幽州良乡王簿遭乱奔二浙家于苏之呉县自尔遂为呉人时中原多故王泽不能逮逺于是世食钱氏之禄苏州粮料判官夣龄以才德雄江右即公之曾王父也判官生赞时初聪警尝举神童位秘书监集春秋洎歴朝史为资谈録六十巻行于时秘监生墉博学善属文累佐诸王幕府端拱初随钱俶纳国终武宁军节度掌书记公即掌记之第三子也朝廷以公贵用太保太傅太师追赠三代又择徐许越呉四大国追封王妣陈氏妣陈氏谢氏为太夫人公讳仲淹字希文不幸二歳而孤呉国太夫人以北归之初亡亲戚故旧贫而无依遂再适朱氏公既长未欲与朱氏子异姓惧伤呉国之心姑姓朱后从事于亳呉国命始奏而复焉公少举进士祥符八年中第调广德军司理掾权集庆军节度推官制置使举搉泰州西溪盐廪以劳进大理丞又举知兴化县建州闗隶以呉国老疾辞监楚州粮料院丁忧去官服除晏丞相以文学荐公于朝试可署秘阁校理时章献皇太后临政已巳歳冬至上欲率百僚为寿诏下草仪注搢绅失色相视虽切切口语而畏惮无一敢论者上又专欲躬孝徳以励天下而未遑余恤公独抗疏曰人主北面是首顾居下矧为后族强偪之阶不可以为法或宫中用是为家人礼权而卒于正斯亦庻乎其可也疏奏遂罢上寿仪然后颇不怿寻出为河中府通判转殿中丞谋塟呉国再请通判陈州迁太常博士闻京师多不闗有司而署官赏者访焉出于中旨乃附驿奏疏甚恳至愿以上官贺屡事为戒明年章后弃长乐擢为右司谏属朝廷用章后遗令策太妃杨氏为皇太后预政制出都下讻讻公上疏极陈王者立太后所以尊亲也不容冀幸于其间未闻武武相蹑一二而数况复称制以取惑天下耶臣恐后世有以窥之者上悟第存后位号而止公弹补阙失无所阿忌贵幸仄目不欲久留谏职因江淮饥以才命公体量安抚虽别领走外亦恳恳不忘忧国途中上时弊十事皆政教之大者累月还朝适议废郭后公上书曰后者君称以天子之配至尊故称后后所以长养阴教而母万国也故系如此之重未宜以过失轻废立且人孰无过陛下当面谕后失放之别馆拣妃嫔老而仁者朝夕劝导俟其悔而复其宫则上有常尊而下无轻议矣书奏不纳明日又率其属及群御史伏阁门论列如前日语上遣中贵人挥之令诣中书省宰相窘取汉唐废后事为解（时吕夷简为相）公曰陛下天姿如尧舜公宜因而辅成之柰何欲以前世弊法累盛徳耶中丞孔道辅名骨鲠亦扶公论议甚切直又明日晨率道辅将留百辟班挹宰相庭辩抵漏舍会降知睦州台吏促上道在郡歳余知苏州朝廷知清议属公就拜礼部员外郎天章阁待制召还有入内都知阎文应者专咨不恪事多矫旨以付外执政知而不敢违公闻之不食将入辩谓若不胜必不与之俱生即以家事属长子明日尽条其罪恶闻于上上始知遽命窜文应岭南寻死于道公自还阙论事益急宰相阴使人讽公待制主侍从非口舌任也公曰论思者正侍臣之事予敢不勉宰相知不可诱乃命知开封府欲挠以剧烦而不暇他议亦幸其有失即罢去公处之罙月威断如神吏缩手不敢舞其奸京邑肃然称治于时官方无纪每对未尝不为上力陈治乱之道皆由用人得失此实宰相之职也天子日拥万几非所宜专然不可以不察因取职局官品以类撰次至于超迁序进附见其下为图以献庻上易览宰相益不悦嗾其党短公于上前公亦连诋宰相不道不行不肯已坐是去阁职贬知饶州是日上封移书论公以忠义获谴极道所不可者皆当世英豪宰相指为朋相继谪去治饶未久徙润又徙越寳元初羗人压境叛间歳悉众冦延州大将战没闗中警严于是还公旧职移知永兴军道授陜西都转运使议者谓将漕之任不预戎事遂改充经略安抚副使仍迁龙图阁直学士吏部员外郎以宠之至部首按鄜延时延安始困兵火障戍扫地城外即冦壤岿然孤垒人心危恐废食待窜凡朝廷遣守皆以事避免迁延不时往公遂留不行骑奏愿兼领延州事以待冦之复来上嘉而从之属亡战日久兵无纪律猝有外警荡然不支公于是大阅州兵得万八千人析为六将分命禆佐训敕不数月举为精鋭士气大振莫不思战而冦知我有偹即引去朝廷推其画诸路诸路皆以为法力城青涧复散亡属羗万余帐开营田数千顷以收军实人视延塞其完固如山立不可动谓宜讨贼不可坐守老吾师朝廷下其议将从之公执犹以为未也无几泾源师出败于好水川天子由是益信公智谋过人逺甚前此贼以书署僭号遗公请和公不忍俾朝廷报贼乃自占荅黜其僭署为陈逆顺祸福立遣使者还未出境闻好水败始悟贼书谲而非诚益自信立报为是执政以公擅报罪当诛上知亡其责止命削一官降知耀州几月拜戸部郎中起知庆州寻迁左司郎中本路经略安抚招讨使兼兵马都部署有马砦者素为贼冲然地与贼境相冲久不能城公至自领牙兵出不意驻柔逺砦别遣蕃将取其地得之先命长子入据以率众公亦亲往劳士有顷贼三万骑叩城下公麾兵血战则遽北戒诸将勿追已而果有伏夜遁城既立诏名大顺徐又城细腰复胡卢等砦招明珠宻臧二强族各万余人及并环千余帐内附自比环庆属羗悉为吾用先是卒骄难使主将咸务姑息公筑延庆诸城堡募民不足乃杂使禁旅盖素服公威惠劳苦虽且死不怨久之泾源师再丧定川闗辅复震而虞变生公知亲率戏下兵连夜赴援且将邀贼归路击之会已出塞遂班师因移其兵耀于闗辅人心于是大定初定川事闻上颇骇谓侍臣曰得范某出援吾无忧矣数日公奏至上大喜懐其章示执政曰吾知范某可用加枢宻直学士右谏议大夫时朝廷以戍卒屡衂议黥乡人为军人惧甚窜匿不愿黥公改命湼刺其手非校战请农于家后罢兵独环庆路乡军得复为民民德公至于今不忘朝廷寻尽以西路委公置府于泾州授陜西四路安抚经略招讨使方谋取横山故地渐复灵夏然后可以诛贼贼知亡无日惧不克当因遣使讲和明年春召公为枢宻副使凡五让不从乃拜之舆议谓公有经纶才不当局于兵府是秋改参知政事上倚公右于诸臣公亦务尽所藴以图报然天下久安则政必有弊者三王所不能免公将劘以歳月而人不知惊悠久之道也上方鋭于求治间数命公条当世急务来公始未奉诏每辞以事大不可忽致于是露熏降手诏者再遣内臣就政事堂督取开龙图阁给笔札令立疏者各一日日面诘者不可数退曰吾君求治如此之切其暇歳月待耶即以十策上之盖取士课吏减任子更卫兵择守宰谨赦令厚农桑之类者又先时别上法度之说甚多皆所以抑邪侫振纲纪扶道经世一一可行上览奏褒纳益信公忠耿不为身谋恤也遽下二府促行论者渐龃龉不合作谤害事公知之如不闻持之愈坚明年秋边奏疑若有警者公虑帅臣恃和而懈因恳请按边即命为河东陜西宣抚使麟州向者亦被冦掠邈然在贼腹中本道帅病无供饷奏欲弃之公曰麟弃疆场日蹙不可请复废障使民耕于鄙于是得不弃又代郡西四州军附边有废地尤广着令禁不得耕郡县以敌嫌不敢正视前欧阳修来使尽籍其利害请弛禁许人耕以输可代转挽之劳以帅议不协罢公至知其利大且亡所嫌者屡奏如修议便后止耕岢岚一境而塞粟已充矣公既度陜以西羗好难保而边计尚缺疎手奏愿解政事复领四路以总护诸将即除授资政殿学士知邠州兼陜西四路安抚使以疾请邓许迁给事中三年又请浙郡因得展先臣之墓移杭州加礼部侍郎祀明堂泛迁戸部又移青州兼东路安抚使几歳疾病又请颕肩舁至彭门遂不起年六十四公为学好明经术每道圣贤事业輙跂耸勉慕皆欲行之于已自始仕慨然已有康济之志凡所设施必本仁义而将之以刚决未尝为人屈挠歴补外职以严明驭吏使不得欺于是民皆受其赐立朝益务劲雅事有不安者极意论辩不畏权幸不蹙忧患故屡亦见用然每用必黜之黜则欣然而去人未始见其有悔色或唁之公曰我道则然茍尚未遂弃假百用百黜亦不悔噫如公乃韩愈所谓信道笃而自知明者也在陜西尤为宣力以儒者奉武事又边备久废忽而王师新败剥丧破漏茫乎无所取济公周旋安集坐可守御畜锐观衅适图进讨会羗人复修贡朝廷姑议息兵而从其请于是不能成殄灭之功然其阅武练将可以震敌城要害属杂羗可以扼冦此后世能者未易过也至于恳田阜财立法着信爱民全国体赫赫在人耳目皆可为破敌之地者又可道哉其歴二府纔歳余而罢若夫天下至重久安之弊至深而欲以一二歳临之而望治虽愚者知其不可得况所奏议阻而不行者十八九行者又即改废不用兹所以重主忧而生民未得安也宣抚之初谗者乗间蜂起益以竒中造端飞语亡所不及甚者必欲挤之死而后已頼上寛度明照知公无他始终保全获没牖下呜呼道之难行也而至是乎憸人茍欲伸已志而不志乎邦家此先民所以甘藜藿而蹈江海也公天性喜施与人有急必济之不计家用有无既显门中如贱贫时家人不识富贵之乐每抚边赐金良厚而悉以遗将佐在杭尽余俸买田于苏州号义庄以聚疎属而敛无新衣友人醵赀以奉塟诸孤亡所处官为假屋韩城以居之遗奏不干私泽此益见其始卒志于道不为禄位出也作文章尤以传道名世不为空文有文集二十卷奏议若干巻两府论事若干巻娶李氏故叅知政事昌龄之侄封金华县君卒于鄱阳今举而袝焉四子纯佑守将作监主簿少有气节以疾废于家纯仁进士第光禄寺丞纯礼太常寺太祝皆温厚而文识者曰范氏有子矣三女长适殿中丞蔡交次适封丘主簿贾蕃诸孙三长正臣守将作监主簿一男纯粹一女二孙并幼铭曰
　　
　　公之世系源于陶唐晋会食范厥姓始彰睢痤蠡增滂寗云质兹惟闻人间代而出或霸或季所有何述粤自得姓千五百年独公挺生为天下贤涉圣之余掲厉洄沿道尊德融事公实繁人获一善已谓其难公实百之如无有然遭时得君位亦显焉罹此谗慝志莫究宣元元卒艰噫嘻乎天
　　
　　杜待制杞墓志　　铭欧阳修
　　
　　庆歴三年盗起京西掠商邓均房叛兵烧光化军逐守吏吏不能捕天子患之问宰相谁可任者宰相言度支判官尚书虞部员外郎杜某名家子好学通知今古宜可用乃以君为京西转运按察使居数月贼平叛兵诛死明年广西欧希范诱白崖山蛮蒙赶袭破环州陷镇宁带溪普义有众数千以攻桂管宰相又言前时杜某守横州言蛮事可听宜知蛮利害天子驿召君见便殿所对合意即除君刑部员外郎直集贤院广南西路转运按察安抚等使君至宜州得州人吴香及狱囚欧世宏脱其械使入贼峒说其酋豪君乗其怠急击之破其五峒斩首数百级复取环州因尽焚其山林积聚希范穷迫走荔波洞蒙赶率伪将相数十人以其众降君与将佐谋曰夫蛮习险恃阻如捕猩猱而吾兵以苦暑难久是进退迟速皆不可为故常务捐厚利以招之盖威不足以制则恩不能以懐此其所以数叛也今吾兵虽幸胜然蛮特败而来尔岂真降者邪啖之以利后必复动乃慨然叹曰蛮知利而不知威久矣吾将先威而后信庻几信可立也乃击牛为酒大会环州戮之坐中者六百余人而释其尫病胁从与其非因败而降者百余人后三日兵破荔波擒希范至并戮而醢赐诸溪洞于是叛蛮无噍类而君威震南海言事者论君杀降为国失信于蛮貊天子置之不问诏书谕君赐以金帛君即上书引咎六年徙为两浙转运使筑钱塘堤自官浦至沙陉以除海患明年又徙河北转运使召见奏事移刻天子益知其材赐金紫服以遣之是歳夏拜天章阁待制充环庆路兵马都部署经略安抚使知庆州君言杀降臣也宜得罪将吏惟臣所使其劳未録不敢先受命天子为君悉録将吏赏之乃受命自元昊称臣听誓而数犯约抄边边吏避生事纵不敢争君始至其酋孟香率千余人内附事闻诏君如约君言如约当还而孟香得罪夏人势无还理遣之必反为边患议未决夏人以兵入界求孟香孟香散走自匿夏兵駈杀边户掠夺羊马而求孟香益急朝议责君亟索而还之君言夏人违誓举兵孟香不可与因移檄夏人不偿所掠则孟香不可得夏人不肯偿所掠君亦不与孟香夏人后亦不敢复动君治边二歳有威爱皇佑二年五月甲子疾卒于官享年四十有六天子震悼赙恤其家以其子劭为秘书省校书郎君以荫补将作监主簿累官至尚书兵部员外郎阶朝奉郎勲护军尝以太子中舍知建昌县除民无名租歳以万计闽俗贪啬有老而生子者父兄多不举曰是将分吾赀君上书请立伍保俾民相察寘之法由是生子得免闽人久之以为德多以君姓字名其子曰生汝者杜君也君讳杞字伟长世为金陵人其曽伯祖昌业仕江南李氏为江州节度使江南国灭杜氏北迁开封今为开封人也曾祖讳某赠给事中祖讳镐官至龙图阁学士尚书礼部侍郎父讳某赠尚书工部侍郎君初娶蒋氏封某县君后娶徐氏封东海县君女六人其二适人四尚幼子男一人邵也杜氏自君皇祖侍郎以博学为世儒宗故其子孙皆守儒学而多闻人君尤博览强记其为文章多论当世利害甚辩有文集十巻奏议集十二巻其居官以精敏明干所至有声君学问之余兼喜阴阳数术之说尝自推其数曰吾年四十六死矣其亲戚朋友莫不闻其说至其歳果然呜呼可谓异矣所谓命者果有数耶其果可以自知邪皇佑六年某月日其兄驾部员外郎植与其孤塟君于某县某乡某原铭曰
　　
　　其敏以达其果以决其守不夺其摧不折其终一节兹谓不没
　　
　　名臣碑传琬琰之集中巻十二
　　
　　●钦定四库全书
　　
　　名臣碑传琬琰之集中卷十三
　　
　　（宋）杜大珪 编
　　
　　郭将军逵墓志铭　　范祖禹
　　
　　公讳逵字仲通世家巨鹿国初徙京师后卜塟洛阳因家焉曾祖隐赠太保祖荣赠太傅考斌赠太师中书令曾祖妣何氏祖妣崔氏妣贺氏追封信安永嘉华原三郡太夫人公幼慷慨喜兵学初以父荫补北班殿侍寳元康定间元昊扰西陲兄遵为延州西路都廵检使遇贼死之朝廷优恤其家録公为三班奉职时范文正公仲淹为陜西都部署公往隶麾下范公器之勉以学问待之如子侄延安有募兵十八人号青刚社勇皆絶人一日捕虏误杀属羗有司皆论死将刑之公请于范公愿赦之以责后效范公亟令毋杀得活者十有三人尹洙为陜西经略判官趣范公以延州兵取灵武范公召公计议公曰地逺而食不继城大而兵不多未见其利范公曰君之言然遂决意不复出师洙怒而府中将吏皆诮公未几泾原任福全军没于是向之诮公者以不出师为幸且服公先识陈恭公执中荐公试武艺会罢武艺司安抚王文忠公尧臣力荐公材武且有战功改右班殿直陈公安抚京东属歳多盗奏请公为驻泊捉贼屯青州陈公尝谓宾佐曰当今名将无如葛懐敏众唯唯公曰懐敏易与耳他日必败朝廷事陈公甚怒后数日谓公曰君何以知懐敏必败公曰喜功徼幸徒勇无谋可禽也陈公叹曰君真知兵懐敏今覆军矣召试入等进右侍禁授真定府兵马监押会保州云翼军拥兵马都监韦贵据州叛安抚使田公况都部署李公昭亮召公往招之公与保州兵马监押侍其臻尝同事范公臻为贼所留公驰至城下出紫囊示贼曰此旧物也谁识之者臻应曰臻识之即再拜贵与廵检史克顺亦拜皆曰愿君登城相见公乗城径入开谕祸福皆泣拜请谕众归顺贵等由此得全然乱兵或疑未肯下且曰或杀降奈何公曰我留城中以为质或杀一人来碎吾身可也众感激皆请降公悉开所塞诸门以出降兵保州平诏先授阁门祗候然后论功都帅嫉之不肯议赏复坑降卒四百余人公力救之不可求还镇阳不许俾公守城门不畀以兵不给以食复欲因事中之以法民皆叹曰完此城者此公也争往馈之久之方脱去富文忠公弼宣抚河北公谓之曰保塞之寃盍诉于我公曰赏以阁门职夫复何寃富公曰吾知已详而君不言真长者改雄覇州路沿界河至海口同廵检又以为定州驻泊兵马都监进东头供奉官充环庆路驻泊兵马都监丁太夫人忧乞解官三请乃许边郡武臣小使臣亦许行服自公始服除复授环庆路驻泊兵马都监大臣荐之乃以为泾原路驻泊兵马都监兼知镇戎军先是虏知汉法不敢过壕每为冦公命边吏追奔突击必得所掠而后已迄公去不敢犯边皇佑五年秦凤路通古渭州公受诏以本部兵赴援三战皆胜遂拔其城擢授礼宾副使寻兼阁门通事舍人改河北路沿边安抚都监兼同提点诸州军寨搉场未行选为贺契丹国母生辰副使会敌中群臣上其主尊号请南使同上公与国信使吴公奎固不可敌欲胁之夜闻帷外有兵刃声公坚卧不起敌人促之急公曰使臣可杀不可屈敌之君臣乃好谕曰北朝盛礼愿南使一观公曰当观于何所曰立本班公使还报曰不可复命曰立于别次乃入卒观不贺使还敌人以为言呉公出知寿州公亦降授汾州兵马都监故相龎公籍镇并门俾公权知忻州契丹请天池庙以为故疆乆不决龎公委公往议公于故牍得兴国中契丹移文天池县曰遥祀天池庙有应以属南朝地未敢擅修公以示龎公龎公喜命公自为报命敌遂伏龎公荐管勾河卜三州军马未受命会下溪蛮彭仕羲反加带御器械荆湖北路兵马钤辖兼知潭州捕得仕羲亲信置左右以为小史善遇之久乃备言山川地形虚实情伪用兵长短嘉佑三年春用小史为乡导以步兵进讨破罗城峒及贺府等二十余隘拔新州又衔枚夜进踰旬至仕羲所居桃花州一战破之仕羲弃城走蛮酋七百余人仰血乞降公受降以闻赏功拜本司使邵州武冈杨昌透反诏以公为荆湖南路兵马钤辖兼知邵州至则潜师夜起径至贼垒黎明围数匝昌透登栅大呼公命纵火焚栅斩其将雷铁城等数辈谕昌透令降昌透曰我平生勇冠诸峒一旦窘此智勇不及施非战之罪愿射公三发不中即降公曰天道助顺尔何能为昌透注矢三发皆不中诸蛮惊畏以公为神相率愿降并以所领十余州永输租赋公受降以闻荆湖南北悉平就差知广信军迁六宅使充成都府利州路兵马钤辖公曰吾结髪从军大小战阵必在其间成都乃享厚禄养资考之地非报国本意固辞不行以六宅使领端州刺史权泾原路马步军副都部署明年就加龙神卫四厢都指挥使果州团练使升天武捧日四厢都指挥使加侍卫亲军步军都虞侯惠州防御使赐号雄勇亮节功臣英宗即位加容州观察使升侍卫亲军马军都虞候马步军缺帅诏公入朝兼总二司未几兼领殿前司上亲试田琼韩存寳武艺不中格皆诉云尝从郭某泾原有功未赏上命公升殿问之信然乃録用之上顾问边事公条具方畧以对上甚悦泛论朝廷大事时富公以直諌被谗上问公何如公曰富弼忠亮臣以全家保之上察公可备辅弼治平元年先以公复为泾原路马步军副都总管二年正月制授检校太保同签书枢宻院事封文水郡开国公改赐推忠佐理功臣及国门公感疾上遣中贵人以国医来未瘳复令平原夫人往视公曰下臣有疾上为天子忧未能造朝而先见家人非礼也令勿下车而返韩忠献公琦欲寛塘泺之禁同列以为不然论于殿上上甚怒韩公未敢对公进曰臣详知塘泺利害诚不足恃同列大臣进曰王公设险以守其国岂曰不足恃公曰设险者审权术修法令议制度正纲纪是也未闻止谓塘泺澶渊之役岂无塘泺耶他日误朝廷守计者必塘泺也欧阳文忠公修进曰郭某之言是也上意遂解三年领签书枢宻院事为陜西四路安抚使权泾原路马步军都总管经略司兼判渭州公恳辞枢职上曰初欲授卿宣徽使虑外人以为罢政第领枢职往重使权公力荐今丞相范公纯仁等数人而后行党羗令征反杀廵检陈敢朝廷议招懐公以谓始服终叛为梗不已今又杀王官当以威惩之一族既破诸部必降因绳之以法则边患当弭遂决意用兵二月师次捺呉川令征挺身来降公不许命执之进师讨诸未下者大破之拔鸱鸮训狐等城乃散谕诸羗俾安心归业毋若令征自取剿絶诸羗畏感争出犒师因驻兵塞外观览山川见强弱利害所在乃城捺吴川又遣诸酋谕青鸡川诸部示以威信悉效顺又城青鸡川二川形胜相恃新附降羗万余帐地数百里皆在腹中乃置酒召诸酋犒燕酒酣语之曰汝等今日遂为王臣何以报国诸酋顿首曰惟公命公曰诸羗利牧养而拙耕稼故二川沃壤鞠为荒莱汝等可近山畜牧以闲田来献诸羗曰谨闻命有吝田者我等为公灭之得良田千余顷乃下令召弓箭手人受田百畆马五十疋旬月得壮士千人骑千疋省屯戍馈运之劳诏奬之赐捺呉川堡曰治平寨青鸡川堡曰鸡川寨神宗即位加静难军节度观察留后复乞解枢职会御史中丞言宰相不押常朝班以为跋扈指公为党公固请闲郡召还朝至京师阖门待罪上遣中贵人促视事公力辞乃为宣徽南院使充京东西路安抚使判郓州至州七日拜鄜延路马步军都总管经略安抚使判延州时种谔诱嵬名山降夏人诱知保安军杨定内殿承制侍其臻右侍禁张时庸杀之边事方起故命公往初种谔取绥州朝廷以谔擅兴生事命公当必弃之公以夏人杀王官而所得绥州复弃徒取轻耳当必留之会夏人以众十余万欲复取绥州公遣刘甫屯绥平王雅屯懐宁燕达守绥州贼攻围不克而去遣薛宗道同周宗义来告谅祚之丧且请绥州公言不可许又欲纳塞门安逺二寨易之朝廷遣今丞相韩公缜故太仆卿刘航来就议公执初议然朝廷曲徇其请许之熈宁二年都啰重进奉誓表以二寨来易朝廷下誓诏予之公曰此正商于之地六百里也韩公问重进曰二寨且献封界何吝嵬名■〈瓌，去王〉寨党移赏娘来交寨公遣机宜官往会之夏人欲二寨绥州同日交易公使先交二寨地界然后还绥州虏使曰二寨寨基是也何界之有会有诏俾公焚弃绥州公曰一州既失二寨不可得中国为夏人所卖安用守臣为愿以死守之藏其诏不出潜访地界得祥符中西平王檄为验虏使遂诎而去公以其事闻上大惊顾大臣曰不知绥州今存否亟遣问之大臣皆恐即降诏云某月某日指挥更不行诏至属僚皆惊曰前诏云何未之见何也公徐出之乃促公焚弃绥州公曰曩遂奉行今则何如将吏皆叹伏公乃以前诏上且言绥州见存待稽朝命违诏旨之罪诏褒之曰渊谋秘略悉中事机有臣如此朕无西顾之忧矣诏数夏国之罪以拒之卒留绥州嵬名山之众凡一万二千既降未有以处之公以夷狄兽心散居内地或生后患广务赈贷非可经久乃戸选壮士一人为捉生军分隶蕃将贷以耕具辟延州顺安懐宁等旷土以居之夏人欲执景珣来献以易名山等公上言夏人诈谋不可信若纳珣而拒名山则弃前恩生后患异时谁敢向化景珣庸人何系轻重朝廷乃拒之初杨定等死公宻诇边吏得杀定等首领姓名谍告曰夏人将斩杀定之人于境以谢罪公曰此将斩囚以绐我檄宥州诘之且曰必执李崇贵等来虏曰杀之矣公曰崇贵等见存职任状貌如此何可欺也夏人惧乃归杨定之子执李崇贵韩道喜以来公遣侄忠绍献阙下朝廷大臣以秉常初立欲以官爵授其左右任事之人公上疏曰彼主幼国疑当不受诏借或受之必伪立姓名以邀金缯今既恭顺当开布大信以示威灵所加不宜诱之以利果不奉诏如公所料未几虏以重兵冦边上手诏赐公曰秉常纳款词礼恭顺朕务来逺以息边民方降誓诏且备册命使犹在道兵已犯塞可具经久守边方畧以闻公上言夷狄之仕不常古无一定之策然久逺不能易者十事条上之终曰陛下推心委任贤才专意笃行仁义删苛法而宁众心省重役而安百姓邪佞不闻于耳正直常致于庭天下何忧不和四夷何患不服若攻守方畧应变权宜贵无声无形不可预言上嘉纳之然必欲闻措置大畧遣知河中府蔡公延庆来就议上降问目咨访利害公具条对附延庆上之明年虏以亲军夹河壮骑侵顺安绥平黑水等寨诸将请击之公曰虏逺来利在速战其锋未可当令毋得轻出谍告曰贼粮欲尽矣公稍出兵应之已而绥德城告急曰贼益兵大至定仙山烟火皆蒲公曰贼师其遁诸将皆疑公曰鸷鸟之击必匿其形兵果来岂示人以众此张虚声惟庸将乃疑耳终不大出兵贼侵汉地筑城鄣暴掠尤甚公曰可矣乃使李安李颙出绥德彭达出顺安燕达出绥平贾翊出安塞檄宥州及使人谕贼曰夏国违誓侵城汉地其罪甚大若能悔过悉听汝还或不从诛无噍类既而贼弃顺安走纵之余皆拒官军诸将合攻之斩首数百余皆弃城遁加检校太尉改雄武军节度观察留后再任秋夏人数十万声言将自西路击延州公遣李颙往东路视之颙未及塞驰还请济师公复遣往巳而贼果自东路由金汤白豹川袭庆州公知秉常在宥州遣燕达将鋭士悉破虏近边诸寨声言捣虚取宥州遣田守度设伏要其归路呉稹援大顺夏人闻之亟还守度要击败诸金汤虏众遁归韩献肃公綘宣抚陜西四路种谔帅师将取横山公曰谔狂生耳朝廷以家世用之过矣他日败国事必此人也韩公与公议出兵公力言不可使幕府与公论难公曰此举不唯无功恐别生他变为朝廷忧以议不合诏召还朝上问公曰种谔取娄抚宁二塞或闻夏人复欲取之当何如公曰愿速备抚宁则娄无患上曰何也公曰昔夏人取灵武先击清逺然后灵州失守今抚宁地平而城小戍兵不多万一用前策则必先取抚宁抚宁破则娄随之上深以为然未及往备抚宁已陷遂弃娄明年庆州兵作乱闗中骚然诸郡皆警朝廷忧之拜公永兴军路安抚使兵马都总管判永兴军至镇彻警去备追廵啰兵皆还惟以重赏募兵吏入山谷禽盗人情乃安徙判秦州充秦凤路马步军都总管经畧安抚使甘谷城通渭寨皆扞西圉甘谷形势孤絶民不乐业公欲增筑五城以安民心通渭旧乏水公欲移新城以就水泉黙计城池广狭功力众寡召诸将分命之曰趣往治新城期以十日诸将相目莫敢出言公授以方畧亟遣行各至其地则土功攻守之具毕集不踰旬皆成虏骇其神速不敢攻于是边圉遂固王韶将开熈河依时相势多为不法公案其罪韶引边事以自解且乞他官覆按朝命遣大理丞杜纯来治先移公判渭州纯按韶事皆实宰相怒并坐纯更遣御史蔡确来公由是得罪落宣徽南院使知潞州未几乞河东路经畧安抚使马步军都总管知太原府明年复宣徽南院使时辽人遣萧僖来议地界上遣吕大忠李舜举与僖议手诏问公方畧公悉奏之比人有降者众谓宜纳之公曰此得之何益彼或欲交质于我何以拒之顷契丹驸马刘三贾来归仍上平燕策朝廷恐以小害大尚且拒之此一畨奴欲致我曲耳亟遣之杨复乞河东陜西招懐投来蕃部公奏驳之曰河东扼二虏之交与陜西异誓诏誓书皆以招纳为戒今行杨复之议是自求扰也时朝廷有经畧四夷之意于是迎合献言者甚众公独镇以静重务敦守盟好不求边功熈宁九年交趾冦广南陷邕钦亷诏以天章阁待制赵公卨为招讨使内侍押班李宪副之已而罢宪更拜公为安南道行营马步军都总管经畧招讨使兼湖南北路广南东西路宣抚使卨副之公入见上问何以平南公曰兵不可前料愿至边图上方畧上问所须曰愿得鄜延河东旧将吏将行宴于便殿赐中军旗物剑甲以宠之师次潭州遣知钦州任起攻永安州拔之朝廷初降勑牓谕溪峒公以蛮夷不知文告之辞乃直陈八事请散牓郡县溪峒门州贼将黄金满岑庆宾来降公遣和斌杨从先将材士数万战舰数百艘诸将将九军及降附诸蛮水陆并进师次邕州遣曲珍讨下雷诸峒降之又遣知邕州陶弼集左江诸峒皆会于军次思明州公以谓广源州咽吭之地兵甲精鋭不先取之则有腹背之患伪观察使刘应纪为贼谋主不禽应纪则军声不振遣燕达往一战克之拔其城应纪出降师次决里隘遣张世矩攻之交人以象拒战公使强弩射之以巨刀斩象鼻象郄走自践其军大兵乗之贼溃去乗胜拔桄榔县曲珍攻门州亦拔之溪峒悉降交人伏兵于夹口隘以待王师公知之乃由间道兠顶岭以进次富良江去交州四十里贼以夹口之计不及施亟以战舰数百艘先趋富良壁岸下绐告曰和斌杨从先且至军中皆喜既至则交人数万鼓噪薄官军前军不利公率亲兵当之使骑扬言曰大师至矣贼少止麾下士勇自倍公叱骑将张世矩主慜合战诸伏皆发贼大败蹙入于江者不可胜数江水为之三日不流斩首数千级杀伪大将洪真禽左郎将阮根干德大惧奉表诣军门请降纳蘓茂门谅广源五州之地仍归所掠子女公与诸将议帅师济江诸将曰九军粮尽矣凡征安南兵十万夫二十余万冐暑涉瘴死亡过半存者皆病瘁公曰吾不能覆贼巢俘干德以报朝廷天也愿以一身活十余万人命乃班师以干德降表闻约交人听旨公入塞亦疾甚卧护诸将城顺州及桄榔县而还诏赦交人罢宣抚司公上章乞闲郡养疾除判潭州朝廷以公不能得交州降授银青光禄大夫左卫将军西京安置杜门不出者十年读书养气以自乐今上即位授左屯卫大将军致仕明年落致仕检校司空知潞州武功县男公不敢辞亟就治即告老不许明年复广州观察使知河中府径归洛阳力请老拜左武卫上将军提举西京嵩山崇福宫元佑三年十二月十四日薨于西京嘉庆里第享年六十有七讣闻辍视朝一日赠雄武军节度使公娶史氏封平原郡夫人六男子忠良左侍禁忠諌左班殿直忠孝承事郎忠臣西头供奉官忠恕东头供奉官忠贤左侍禁忠良忠諌皆先公卒忠恕后公踰月而卒女八人通直郎夏大定大理评事钱荛承务郎胡士修宣义郎吕昭问内殿承制石舜宾承务郎王东文广济主簿范埴皆其婿也一早卒孙男六人孙女三人公初遭母丧庆帅杜杞以边州金革从事例夺丧听乐召公强致之公涕泣就座毁瘠不胜衣遂罢去既诏许解官行服杞以钱四十万赠之公谢而不受奉养节俭慕范文正之为人性严重不妄言笑为将领宿卫持法不贷下军政肃然及守边拊循士卒得其欢心用兵先计而后战善料敌伐谋戎狄畏其威名节制鄜延夏人甞冦秦凤边将范愿死之杀掠甚众公檄宥州索所掠悉得之神宗尝问公八阵遗法公曰兵无常形八阵特竒正相生之一法耳因为上论之甚详上大竒之至延安使将吏以八阵教兵久不能成公召诸军晓金鼔营阵之法者得六十四人使人教一队顷刻而成先是鄜延虽多属羗而无法制不足用公择其勇技出众者奏官之皆激厉贾勇数万皆为精锐兵械犀利为诸路最善用将校每致所部使人人自言所能暇则阅试而记之故所用无失庆州之役主帅归罪偏禆既斩李信刘甫又治鄜延西路都廵检使白玉之罪玉见公托以后事且言不得终养老母公恻然哀之曰君第以我不遣为词力救之得免明年玉大胜于新塞神宗谓公曰白玉能以功补过今立战功皆卿之力也公每战必戒诸将先招懐而后战鬬故降附多而诛戮少尤爱惜士卒南征既上道有犯罪者或请从便宜诛之公曰若从此杀戮至贼境则我军将尽矣命一如法令湏入贼境乃行便宜杀贼妇女老弱者皆不赏故不以多级为功尝语其子曰吾用兵阴德多矣公虽以武立名然刻意学问书无所不读日有程不中程不止自得于圣贤之意者甚多手自録之曰竹庵精虑又取古人言行可师者拟刘向新序编次之以自鉴戒至于阴阳占候百工技艺无不精晓国朝故事四夷名邑用兵地名山川形势成败事迹莫不精究喜为诗有五原闲江二集节制集五巻奏议五十巻经制集五十巻对镜图释五巻以某年某月某日塟于某乡某里从太师之兆公在仁宗时有功南海为名将英宗神宗尤深知公遂大用之出入中外常为重轻所至隐然如长城朝廷四方恃以为安论将帅必以公为首及南征困于瘴毒虽不得交州然洪真授首应纪面缚得五州之地全师而返交人畏詟遂不敢动公常言曰兵凶事也必有大狱随之理势自然无足恠者故公一谪不复振处之怡然晚居洛阳门庭寂如无人治家如官府子弟非冠带不见及二圣嗣位起公将复用之而公病寖久无意于世矣年未六十即自为棺椁贮之居第每与客观之幕府辟士极一时之选赵卨初掌机宜未几代公帅鄜延其余多为名臣世以公为知人初范文正最先知公奬拔之韩忠献富文忠司马文正及今丞相范公皆称公不容口某从祖忠文公尝曰吾游诸公间每见郭公言必及深逺观知公之人与公之所知虽古之贤将何以加此孤忠孝以铭为请辞不获乃铭曰
　　
　　惟郭之先父氏自虢世有显庸以践邦伯桓桓郭公允武允文出入四朝克成厥勲仁宗惟仁天德不杀疆理南海公初奋伐英宗惟英整肃四方登公枢廷大震氐羗神宗惟神耀我圣武西守南征公为方虎蠢尔交蛮自昔邦雠帝命公往匪亟匪游披其五州炎荒是宅功成身危为众受责释师十万耽玩简编乐以忘忧卒歳穷年二圣起公将收桑榆公以老告身与疾俱惟其成烈万夫之特云谁无勇孰如父识不知禁人视其所知呜呼郭公名则不夷
　　
　　名臣碑传琬琰之集中巻十三
　　
　　●钦定四库全书
　　
　　名臣碑传琬琰之集中巻十四
　　
　　（宋）杜大珪 编
　　
　　孔中丞道辅墓志铭　　王安石
　　
　　宋故朝请大夫给事中知郓州军州事兼管内河堤劝农司群牧使上护军鲁郡开国侯食邑一千六百户实封二百户赐紫金鱼袋孔公者尚书工部侍郎赠尚书吏部侍郎讳朂之子兖州曲阜县令袭封文宣公赠兵部尚书讳仁玉之孙兖州泗水县主簿讳光嗣之曽孙而孔子之四十五世孙也其仕当今天子天圣寳元之间以刚毅谅直名闻天下尝知諌院矣上书请明肃太后归政天子而廷奏枢密使曹利用上御药罗崇勲罪状当是时崇勋操权利与士大夫为市而利用悍强不逊内外惮之尝为御史中丞矣皇后郭氏废引谏官御史伏阁以争又求见上皆不许而因中之得罪然后已盖公事君之大节如此此其所以名闻天下而士大夫多以公不终于大位为天下惜者也公讳道辅字原鲁初以进士释褐补寜州军事推官一年少耳然断狱议事已能使老吏惮惊遂迁大理寺丞知兖州仙源县事又有能名其后尝直史馆待制龙图阁判三司理欠慿由司登闻检院吏部流内铨糺察在京刑狱知许徐兖郓秦五州留守南京而兖郓御史中丞皆再至所至官治数以争职不阿或绌或迁而公持一节以终身盖未尝自绌也其在兖州也近臣有献诗百篇者执政请除龙图阁直学士上曰是诗虽多不如孔某一言乃以公为龙图阁直学士于是人度公为上所思且不久于外矣未几果复召以为中丞而宰相使人说公稍折节以待迁公乃告以不能于是又度公且不能乆居中而公果出初开封府吏冯士元坐狱语连大臣数人故移其狱御史劾士元罪止于杖又多更赦公见上上曰士元以小吏与大臣交私污朝廷而所坐如此而执政又以谓公为大臣地道故出郓州公以寳元二年如郓道得疾以十二月壬申卒于滑州之韦城驿享年五十四其后诏追郭皇后位号而近臣有为上言公明肃太后时事者上亦记公平生所为故特赠公尙书工部侍郎公夫人金城郡君尚氏尚书都官员外郎讳宾之女生二男子曰淘今为尙书屯田员外郎曰宗翰今为太常博士皆有行治世其家累赠公金紫光禄大夫尚书兵部侍郎而以嘉佑七年十月壬寅葬公孔子墓之西南百步公亷于财乐振施遇故人子恩厚尤笃而尤不好鬼神禨祥事在寜州道士治真武像有虵穿其前数出近人人传之以为神州将欲验以闻故率其属徃拜之而虵果出公即举笏击虵杀之自州将以下皆大惊已而又皆大服公由此始知名然余观公数处朝廷大议视祸福无所择其智勇有过人者胜一虵之妖何足道哉世多以此称公者故余亦不得而略之也铭曰
　　
　　展也孔公维志之求行有险夷不改其辀权强所忌谗谄所雠考终厥位宠禄优优维皇好直是锡公休序行纳铭为识诸幽
　　
　　张御史唐英墓志铭　　张商英
　　
　　张氏之先居卬州白鹤山盖神仙之苖裔曽大父讳珂居蜀州新津县之新穿乡娶乡先生樊氏女是生大父讳諹娶刘氏是生三子长曰禹次曰藻季曰文蔚字隐之即吾考也考娶江原冯氏生五子曰轩英曰民英曰唐英曰虞英曰商英考妣以唐英升朝叙封光禄寺丞长寿县君以商英升朝累赠朝议大夫祥符县太君考之行义详于翰林学士范公景仁之内志妣之贤淑具于枢密直学士钱公醇考之铭诗兹乃得而畧已唐英字次功少与兄轩英刻苦读书经岁不知肉味年十八州举送至礼部再上遂及进士第实庆歴三年也初调渝州决曹椽上兴王正议五十篇翰林学士孙公梦得竒其文曰吾蜀乃有此后生马周魏元忠不足多也以贤良方正直言极諌科荐之再调归州狱椽与夷陵令蒋槩秭归令邓绾为文友名声籍甚荆湖间扬公元素以诗赠曰建平之江悍以湍建平之山顽以峭天恐江山太寂寥故聚英才闘其妙不然三子并国器安得皆官此遐徼白云先生张少愚诵之曰眞诗史哉用簿格移襄州榖城县令令圃多种姜贷种于民还其陈而配卖以所得息饶多与邓城相埓铨曹以所入厚薄目之曰榖大邓二次功至则以圃种栁千株作栁亭刻石志之嗜利者闻以愧焉开古黄渎渠溉田无虑千顷作谕民十篇以警风俗初若迂阔于治既久而折崖诸乡以野陋顽梗称者子弟皆向学乐善彬彬有文化之渐渍于人也效缓而功逺于谕民见之矣代还恩荐格改著作佐郎英宗即位覃恩转秘书丞明年转太常博士神宗即位转屯田员外郎初英宗自濮邸继大统次功上愼始书言为人后者为之子恐他日有引定陶故事以惑圣听者愿杜其渐既而濮庙议作台諌官相次黜逐熈寜二年诏举台官王禹玉范景仁同在翰林以次功言事有先见之明以名荐上次功在治平中英庙不豫慈圣埀帘大臣莫敢发储副之议者次功奋不顾忌讳请立颕王为皇太子神宗知之特除殿中侍御史里行赐对因问曰卿何尚衣緑耶对曰前此回授与父上曰孝也以五品服赐之时神宗方讲求治道慨然上嘉三代而下陋汉唐左右公卿未有以中上心者公以疏言知江寜府王安石经术道德冝在陛下左右又言皇亲员多禄侈冝以服纪隆杀差降及言天下苦于力役不至有碎崖流离冝讲求可以寛民力代民劳者其后施行多如次功言皇亲宗谔引外任使相例侥幸干求恃长上表词语不婉次功弹劾之宗谔夺幸宫僚罢逐宗室肃然卢士衡以龙图阁直学士知郓州次功奏人呼士衡为迷龙图郓节制山东奈何不慎择帅耶士衡降知列郡次功长于论议善言天下事毎进见上称其忠将且贵之三年八月丁朝议公忧去官次功自为小官迎侍二十年孝飬备至偶朝议公懐乡西归卒于里舍恨不及见哀慕成疾四年六月二十二日遂不起享年四十有三诸孤幼未有成立商英以其年十二月奉灵柩葬于成都府双流县之三昧里有文集若干巻绍圣三年次功之子庭玉年四十一矣既克厥家徙居广安谓孤坟在蜀歳时洒扫不及从地理家得吉穴于南峯之下以其年十一月某日迁柩改卜来请铭志谨涕泣而为铭曰
　　
　　汪洋浩博长川巨壑次功之学焕烂缤纷祥霞庆云次功之文清真劲烈危松皓雪次功之节巻舒阖开急电惊雷次功之才云何不寿陨于壮龄所藴未究吾门不昌存我匪令而陨其良南峯之下虎抱龙懐英灵所舎我既葬之有子改卜魂其来绥
　　
　　沈翰林遘墓志铭　　王安石
　　
　　公姓沈氏讳遘字文通世为杭州钱塘人曽祖讳某赠兵部尙书祖讳某赠吏部尚书父扶今为尚书金部员外郎公初以祖荫补郊社斋郎举进士于廷中为第一大臣疑已仕者例不为第一故以为第二除大理评事通判江寜府当是时公年二十人吏少公而公所为卓越已足以动人然世多未知公果可以有为也祀明堂恩迁秘书省著作佐郎岁满召归除太常丞充集贤校理判登闻鼓院吏部南曹权三司度支判官又判都理欠慿由司于是校理八年矣平居闭门虽执政非公事不輙见也故虽执政初亦莫知其为材居久乃始以修起居注召试知制诰及为制诰遂以文学称天下金部君坐免归求知越州又移知杭州锄治奸蠧所禁无不改崇奬贤知得其欢心两州人皆画像祠之英宗即位召还勾当三班院兼提举兵吏司封官告院兼判集贤院延见劳问甚悉居一月权发遣开封府事初至开封指以相告曰此杭州沈公也及摄事人吏皆屏息既而以知审官院遂以龙图阁直学士权知开封府公旦暮视事日中则廷无留人出谢诸客从容笑语客皆怪之公独有余日而畿内翕然称治他人如公坐视其左右于是名实暴耀故自天子大臣皆论以为国器而闾巷之士奔走谈说讙呼鼓舞以不及为恐会母夫人疾病请东南一州侍疾英宗曰学士岂可以去朝廷也明日除公翰林学士知制诰充群牧使兼判吏部流内铨判尙书礼部公虽去开封然皆以为朝夕且大用矣而遭母夫人丧以去英宗闻公去尤悼惜特赐黄金百两以金部君知苏州公居丧致哀寝食如礼以治平四年七月一日得疾杭州之墓次某日至苏州而以九日卒年四十有三男子六女男恭嗣后公六日卒隆嗣延嗣与六女皆幼夫人陆氏封安定郡君公官至石諌议大夫散官朝散大夫勲轻车都尉爵长安县开国伯食邑八百户有文集十巻公平居不尝视事而文辞敏丽可喜强记精识长于议论世所谓老师宿学无所不该通于世务者皆莫能屈也与人甚简而察其能否贤不肖尤详视遇人各尽其理为政号为严明而时有从舎于良善贫弱既恤之尤至在杭待接宾客多所阔畧而州人之贫无以葬及女子失怙恃而无以嫁者以公使钱葬嫁之凡数百人于其死知与不知皆为之叹惜即其年十月十六日葬公钱塘龙居山皇祖尚书之兆铭曰
　　
　　沈公仪仪德义孔时升自东方其明孰亏视曕叹誉无我敢疵正昼而陨呜呼可悲序传有史亦铭在诗
　　
　　名臣碑传琬琰之集中巻十四
　　
　　●钦定四库全书
　　
　　名臣碑传琬琰之集中巻十五
　　
　　（宋）杜大珪 编
　　
　　许待制元墓志铭　　欧阳修
　　
　　公讳元字子春姓许氏宣州宣城人也许氏世以孝谨称乡里其父亡一子当官兄弟相让久之曰吾弟材后必庇吾宗乃以公补郊社斋郎徙居海陵力耕以养其母调明州定海剑州顺昌县尉泰州军事推官戍兵千人自海上亡归州守闻变不知所为公为诘其所以来二三人出前对公叱左右执之曰惑众者此尔其余何罪劳其徒而遣之迁镇东军节度推官知润州丹阳县县有练湖决水一寸为漕渠一尺故法盗决湖罪比杀人会岁大旱公请借湖水溉民田不待报决之州守遣吏按问公曰便民罪令可也竟不能诘由是溉民田万余顷岁乃大丰再迁太子中舎监扬州博盐和籴仓知泰州如皐县所至民爱思之公为吏喜修废壊其术长于治财自元昊叛河西兵出久无功而天下劳弊三司使言公材以主搉货公言先时贾人入粟塞下京师钱不足以偿故钱偿愈不足则粟入愈少而价愈高是谓内外俱困请髙塞粟之价下南盐以偿之使东南去滞积而西北之粟盈曰此轻重之术也行之果便是时京师粟少而江淮岁漕不给三司使惧大臣以为忧叅知政事范仲淹谓公独可办乃以公为江淮两浙荆湖发运判官公曰以六路七十二州之粟不能足京师者吾不信也至则治千艘浮江而上所过州县留三月食其余悉发而州县之廪逺近以次相补由是不数月京师足食旣而叹曰此可为于乏时然岁漕不给者有司之职废也乃考故事明约信令发敛转徙至于风波逺近迟速赏罚皆有法凡江湖数千里外谈笑治之不扰不劳而用以足公初以殿中丞为判官已而为副为使毎岁终会稽来朝天子必加恩礼特赐进士出身至工部郎中天章阁待制凡在职十有三年已而曰臣惫矣愿乞臣一州天子顾代公者难其人其请至八九乆之察其实病且老矣乃以知扬州居岁余徙知越州公益病又徙泰州至州未视事以嘉佑二年四月某日卒于家享年六十有九曽祖讳稠池州录事祖讳规赠大理评事父讳逖尚书司封员外郎赠工部侍郎公娶冯氏封崇德县君先公卒子男二人长曰宗旦真州扬子县主簿次曰宗孟守将作监主簿女一人适太常寺太祝滕希雅先是江淮岁漕京师者常六百万石其后十余岁岁益不充至公为之岁必六百万而常余百万以备非常方其去职有劝公进为羡余者公曰吾岂聚敛者哉敢用此以希宠公为人善谈论与人交久而益笃于其家尤孝悌所得俸禄分给宗族无亲疎之异其孤宗旦等以某年某月某日葬公于眞州扬子县甘露乡之某原其所与逰庐陵欧阳修志于其墓曰呜呼为天下者固当养材于无事之时盖必有事然后材臣出自寳元庆歴以来兵动一方奔走从事于其间者皆号称天下豪杰其智者出谋材者献力讫不得少如其志而公遭此时用其所长且乆于其官故得卒就其业而成此名此其可以书矣乃为之铭曰
　　
　　材难矣有藴而不得其时时逢矣有用而不尽其施功难成而易毁虽明哲或不能以自知公材之敏兮用适其冝志方甚壮兮力则先衰行着于家而劳施于国永幽其閟兮铭以哀之
　　
　　吕谏议公绰墓志铭　　王珪
　　
　　翰林侍读学士东平吕公讳公绰丞相文靖许国公长子也少补广文诸生遂任为本监主簿累迁将作监丞知开封府陈留县代还赐五品服读书于崇文院迁大理寺丞天圣中朝廷清明天下晏然少事上方向儒学招选茂异以兴礼文之盛公于此时屡献所为文章得召试学士院时内出集上书囊为殿帷赋因托古以讽上览见称除直集贤院公让不授改校理泛恩迁太子中允文靖当国公力逺贵埶乆处闲曹文靖出藩淮阳上令以前所让职授之兼判国子监文靖还秉政公恳蕲补外得知郑州迁太常丞秩满判吏部南曹尙书刑部文靖再镇许昌乃判三司理欠司迁太常博士遭秦国夫人忧服除判太常寺兴修忧文总录特加工部员外郎三司判官文靖复相换太常寺迁刑部员外郎庆歴三年除史馆修撰是岁文靖告老以太尉就第犹领国史公援李宗谔避亲故事益辞上嘉之赐金紫纠察在京刑狱未几文靖薨除兵部员外郎复充馆职公流涕让还不授明年遂以前所让之命即家在所赐之终制复判太常寺兼提举修祭器召试政事府擢知制诰歴审官院流内铨三班院复判尚书刑部以龙图阁直学士知永兴军以枢密直学士知秦州迭帅两路明堂大飨迁刑部郎中召还以龙图阁学士权知开封府岁余屡请罢以翰林侍读学士集贤殿修撰知审刑院判太常寺顷之改龙图阁学士知徐州寻复为侍读学士徙河阳过都留侍经席至和二年十月迁右司郎中未拜命疾革是月十四日以讣闻赐其诰于家年五十七特赠左谏议大夫录孤赙物加等公为人沉介笃雅少时已能感悟卓然有逺致初为陈留言畿内久雨伤稼县官不收民租而蚕事不登则未尝寛布帛之敛今茧丝失时不可得愿以缗折缣如公上之直以从民便其识事强敏虽乆吏弗如康定初元昊叛河西国家比岁调发海内萧然烦费矣公言民者国之根本也今天下军需之所急及它无名之筭不知几万亿是皆浚民之膏泽也岂长计哉愿诏近臣与三司更议审其有以寛民者均节之其不急者一切罢去公四典太常尤明于礼学自三代沿革国朝典章之盛靡不该逹请复太医署设令丞府史如天官医师职以救民疾病钧容直傅中指假旌纛羽钥等为优笑之助公曰先王盛德之乐也执以为不可自是优人不敢以太常礼服为戏郊庙祭器弊久不修而法度又不合古请以时更造间岁天子出嘉实勑有司荐庙必先诏礼官议中式而后行公乃引月令天子四时尝新所以荐羞之具悉以图上岁行六十一祠禘祫二祭其荐祼兴俯玉帛彛器菁苑酰醢锺石歌奏皆有仪式会成一秩名曰郊祀总仪今遵行之国家飨天地礼祖宗日月百神之灵以之五方山林川泽坟衍之类咸有樽罍之数自古以五齐三酒分实其中又加明水明酒以逹阴阳之洁气今有司徒设樽罍而酌用一撙为献甚非所以礼神之至公遂建议周制实齐酒以分行酌数沿有唐遗法求方鉴取明水尝论祖宗配郊当正位作主以明同尊天地又谓古者妇人无谥自汉晋以来皇后多因帝谥为称国家顺僖翼宣四帝曁太祖太宗皇后悉同庙谥独章圣皇帝五后节惠曰庄与谥典不合愿易名为章追正前失上曰恭依明年天子遂诣庙行改谥礼问何人建明左右以公名对公时居忧天子恻然思之卒拜公为兵部员外郎史馆修撰公糺察刑狱言狱者人之大命异时民抵重辟狱具未报为典狱吏潜寘堇死狱中先朝初置糺察即专擿兹奸今狴牢扄密上下蒙盖情无由知当疏购条使令自陈则奸党坏落又京师诸狱吏未尝推选皆无由剽攻群不逞之人今不可尽斥可先锄其迹尤者后有所补悉募人保证收其良能而用之并为制禄廪使畏法差自重三司逺年逋责有自天禧以来尚淹系妻孥穷究所负公承诏多为蠲除之虎翼卒刘庆告变下吏案验乃庆始谋众不从反讦以诬众且觊幸得赏公言京师卫兵多使奸人得计则无以安众心卒论庆法外旧郑无学公始兴之又丐田为粮以给诸生其后郑人继策进士科而学者寖广公尝行春坐陇上询民间疾苦或言近岁藉牛为产民惧役重弗畜故田畴多荒乃叹曰先朝不征农噐正为此尔遽表除之在西掖会天子坐迎阳门召近臣对策上从容谓公曰縁所问外有安危得失于今所冝究虑者条一二以闻公因言郡国数地震乃阴乗阳时则有下人谋上者愿陛下谨之未几果有殿庐窃发之变在长安言关陜之西自军兴以来民力大困今疮痍未完诚不冝它敛愿少寛河楗之费秦鳯本道土兵其技能攻守与戍卒之习异公勑使分隶将领各励所长故其威声张部分明常若冦至前此边将争遣人深入觇虏而利其货赀卒不得虚实已乃妄言汹汹鼔贼声势众颇患之公乃自设耳目网络张布揣知虏情毎裁处边奏别自精审至出入应变机会之速虽左右不得闻古渭州诸羌以地来献公曰国家威懐万里顾利寻尺之地耶亟报谢之后有纳其说卒生边患夏人入天都山斩材木具转闘稍逼亭障公戒守者益持重严烽火逺斥候以须其至虏亦不敢犯泾原诱蕃酋米厮哥至朝指令秦鳯署吏公曰米厮哥数犯约频年抄边今昧利一来非乡慕礼化譬若鹰隼饱则袭人不可留也乃谕以祸福斥去戎人皆慹伏西人习骑战而弓箭手多阙马缓急不足用公夙晓诸塞均其户为三等十丁为一社至秋成时令劝募出金帛益市马以分给之闻者争出应令是岁得马数千后袭以为常开封府有营妇夫戍未还夜盗入断腕主名不立都人諠言骇异且逾乆未获公以谓非其夫仇不冝决意戕害至此亟遣驰诘其夫果获同营韩元者具奸状伏诛都下称为神明乆之有言执政事上委平狱疑而言者并以侵公公初不自辨上以公尝请徐乃出知徐州及陛辞日会其事白甚卒无纎芥上遂欲留公不遣公顿首谢曰陛下幸察臣之心臣死无恨岂以臣重去职哉上乃谕宰府令具证左付公明不以为累至徐州属岁旱大饥不及闻上即日发仓廪赈穷乏全活者甚众是岁孟夏朔日蚀上责躬虑刑需德音天下公捧诏叹曰陛下圣徳甚厚冝无过举以招变异或者以蛮蜑母子不早就刀锯乃豢之官署假息于湏臾使二广之寃积而为殄以干纯阳之精书奏立诛之还朝会春夏乆不雨民狼顾失望公入奏事上问所以变复之术公陈前代王者亲录寃狱其精诚所交必有甘雨之应上曰即如卿言方朕之诞月也天下闻之必谓朕自要福冝少湏后至五月朔上遂御便殿决系囚未毕而雨澍天子益器经术之言公素不为激厉行常畏惧满溢兢兢如弗容其在朝廷信道行已不以毁誉撄其心推诚待人表里单尽平居无它嗜好维以书史日自娱前后典剧藩务先信恩其祗冒弗率则以法重绳之平生好论议必推原事情究心隐微要之切于时病又善为训辞其重轻有体时论予之公既日益显如侍从之职皆文靖所尝歴者仲氏龙图同时雍容近班又相继尹畿甸天下之人谈衣冠之盛者必以吕氏为世家公殊孝友毎任子必先诸族公捐馆而诸孙犹有未命者公字仲裕其先开封人曽祖某赠太师尙书令兼中书令祁国公曽妣李氏追封越国太夫人祖某赠太师尚书令兼中书令魏国公祖妣王氏追封荣国太夫人父某守太尉致仕许国公赠太师尚书令兼中书令谥文靖妣马氏秦国夫人追封齐国太夫人公娶上官氏贤明慈顺兵部员外郎佖之女封京兆郡君子六人长希杰太常博士次未名而亡希道屯田员外郎端粹才令次亡次希俊太常寺太祝次希亚秘书省正字女二人长适淮南转运使刑部员外郎集贤校理李中师次适太常博士程嗣恭孙五人嘉问之问延问太常寺太祝君问昭问守将作监主簿公累阶朝散大夫勲护军爵开国伯邑食八百户文集二十巻藏于家公考终之岁以十月朔谒告拜文靖墓下既悲恸召寺僧指地之北偏曰余其归此或窃恠之公曰死生不有数邪明年某月某日遂葬公于郑州新郑县懐忠乡神崧里从文靖之茔乃先指之壬吉果符其言呜呼可谓逹矣铭曰
　　
　　吕氏之先其本自姜四狱之后固大而昌于显文穆实相太宗文靖继武三拜上公卓哉有子维公是似巗巗隽锋时国之器服官于朝辨论有条天子曰贤可寘近僚四迁学士五殿大邦黻衣绣裳有烂于堂圃田之西溱水之东髙冈隆隆文靖之宫公归其中在地之壬匪后人卜盖公之言
　　
　　名臣碑传琬琰之集中巻十五
　　
　　●钦定四库全书
　　
　　名臣碑传琬琰之集中巻十六
　　
　　（宋）杜大珪 编
　　
　　石工部扬休墓志　　范镇
　　
　　君讳扬休字昌言其先江都人唐兵部郎中览之后徙京兆七代祖藏用右羽林大将军员外置同正员明于歴数既致仕召家人谓曰天下将有变而蜀为最安处又多佳山水吾将避地焉乃去依其亲眉州刺史李滈遂为眉州人于时大歴十一年也藏用生广季广季生韶韶生绦明三家春秋绦生誧蜀保胜军廵官誧生元璨孟昶世举学究登科元璨生济即君父也累赠尚书工部员外郎母王氏追封永昌县太君初永昌卒时君始生九年号殒不自胜予客见惊异已知其至性矣既长谨愿朴茂乡人爱喜之凡四举进士皆为选首景佑中中甲科授同州观察推官代还迁秘书省著作佐郎知开封府中牟县县当国之西门使车徃来之冲也地瘠卤民贫赋役烦重冨人徃徃隶太常为乐工以幸免役凡六十余家以故民益困君奏请罢以寛下户事虽不报而民知爱进本省充秘阁校理监裁造院以太常博士为开封府推官大享明堂转尙书祠部员外郎入三司为度支盐铁二判官坐开封府尝失盗出知宿州始至表州民荣知止孝行加赐粟帛籍衣冠子弟恃荫为民患者七人徙置他州风教大行一境肃然是时侬智髙冦岭南歴十余州如履虚邑君即建言两川城圯久不修请増筑以备非常既而鄙上声言智髙由卭部川冦蜀蜀民恃以不摇者以有城也顷之召入为三司度支判官修起居注初记注官与讲读诸儒偕侍迩英坐君奏史职当立左右密迩德音以详记录者不可坐寻改判铁盐句院以刑部员外郎知制诰判太常寺温成庙时祀降香乃御封臣署君奏此太庙皇后庙之礼由有司不时以闻致此误今记注官入侍迩英温成庙封香去臣署皆君之请也兼判三班院充宗正寺修玉牒官迁工部郎中未及谢以嘉佑二年十一月二日卒于京师之第享年六十三上遣中使赙其家录其孙夷庚夷吾试将作监主簿君积阶朝散大夫勲骑都尉爵平原县开国男食邑三百户娶孙氏生二子令伯岳州平原县主簿康伯未仕孙三人夷庚夷清夷吾夫人先君十二年以亡君以中牟旧治也为吏民所爱乃葬夫人三异乡王朱村而自铭其墓曰后嗣贤吾不知矣不肖则掲而西归从祀享之便故二子亦以明年八月二十二日奉君之柩合葬于夫人之墓君举进士二十四年而后登第登第十八年而掌诰命为侍从臣平居泊然若无所为者聚古图书养猿鹤以自娱与家人言未尝及朝事既殁发其楮得尝所奏封数十篇其大略请依古増諌臣至七人以广言路复五经博士使学者专其业命御史出为按察以防壅蔽复齿冑之礼以强宗室择郡守县令重农桑禁奢侈皆当世可行者而弗得行世亦未尝以能言待君也呜呼君亦不幸赍志以没矣然平生无疾因使契丹道感寒毒得风痹既还小愈即拜疏谒告请归别坟墓且言异时不复祔先茔也乡人荣其归图其像于佛祠以劝子弟之为学者殁之日棺衾之用莫不先具其逹于理者夫所著南郊野录六巻燕申编二巻角上丛编五巻西斋文集十巻其诗及杂文制诏又千余篇予与君同年登科又同官其孤求铭其可辞乎铭曰
　　
　　自羽林徙蜀距今二百六十余年中间虽仕仕不遂且不得时至君时天下无事仕而为天子掌书命可谓显矣然其藴不克尽用其命也夫其可哀也夫
　　
　　宋谏议敏求墓志铭　　范镇
　　
　　元丰二年四月甲辰龙图阁直学士右谏议大夫史馆修撰修国史宗正寺修玉牒官判秘阁权判尚书都省提举醴泉观公事宋公终于位初公以疾在告上御集英殿策进士顾左右怪公不在因遣使抚视之间日又遣使挟医疗治之仍诏其子官于外者归省及讣闻尽然痛伤赠尙书礼部侍郎勑府县应接其葬事皆特恩非故常也于是乎见公之得君之深而知天子念公之为隆且厚也公讳敏求字次道赵州平棘人世事王氏曽祖龟符犹为王氏平棘令赠太师中书令祖皐太宗真宗时尚书度支员外郎直集贤院赠太师中书令谯国公父绶兵部尚书叅知政事赠太师中书令尚书令燕国公谥曰宣献母常山郡太夫人毕氏天圣二年以宣献公荫为秘书省正字召试学士院赐进士及第歴馆阁校勘坐赴同舎苏舜钦进奏院会签书集庆军判官以祖母郑国太夫人年耆且病因请觧职留京师就飬许之踰年王文安公宋景文公刋修唐书以公尝为续唐录习唐故事奏充编修官复校勘以嫡孙丁郑国忧仍诏在家修书后为集贤校理通判西京留守司知太平州五迁太常博士唐书成进尚书工部员外郎未几迁刑部英宗践祚进兵部堕马伤足得请亳州召还充仁宗实录院检讨官足未平特蠲朝谒治平元年以工部郎中修起居注明年知制诰同修撰仁宗实录同判太常寺今上即位迁兵部英宗在殡有言宗室可嫁娶者下太常公以为大行未发引不可既踰年又有言者公曰宗室义服服变而练可以嫁娶矣议上朝廷以与前议不同降刑部以知制诰知绛州修河山稍赋于绛之役民岁八十万公三分之以一岁均于晋泽以纾绛人是冬召还复兵部修实录成迁右諌议大夫今枢密吕公为御史中丞以言事罢知颕州公当制执政改其词以进寻乞解职不报后数日以封还词头连怫执政意遂得解职以本官奉朝请明年加史馆修撰集贤院学士又明年使河北祭塞河口还奏河北旱蠲其夏租熈寜七年为龙图阁直学士十年修仁宗英宗正史掌均公建公府笺记摄鸿胪护燕国公主兖王卫王葬未克葬以疾终于春明坊之第享年六十一终之岁七月癸酉葬于管城县马亭乡东城原之先茔其践扬若进奏院登闻皷院群牧判官开封府推官三司度支判官纠察在京刑狱判秘阁秘书省尚书都省吏部流内铨礼部刑部工部知通进银台司审官东院勾当三班院管勾编修院编集歴代君臣事迹所宗正寺修玉牒官太皇太后寳册官开封府发解官锡庆院试官南郊礼仪使永厚陵礼仪使契丹生辰国信使馆伴使使河北祭塞河口编修阁门仪制蕃国朝贡条例详定元正朝贺仪注定夺郊赦命官使臣罪犯而太常礼院太常寺官告院编修录用勲臣子孙皆再领焉娶毕氏丞相文简公之曽孙光禄少卿从善之子常山太夫人从子也有贤徳封京兆郡君先公四歳而亡子男九人庆曽殿中丞匪躬著作佐郎弄孙及其次早亡尚贤将作监主簿正功大理评事表微将作监主簿揆方处仁未官女二人适赞善大夫王佑大理寺丞吕希纯皆亡孙七人焞将作监主簿燔煜照爚■〈火造〉辉皆未官孙女六人长适太常寺太祝曽说次白马县丞范祖徳余在室曽孙女一人公约清惇纯而敏于记学其为文章训辞诰命皆有程范朝廷典故士大夫疑议必就取正而后决宋元宪公在河南毎咨以故实欧阳文忠公致手简通问则自处浅陋而以鸿博名公家藏书三万巻日集子孙讨论翻绎以为娱乐平居湛如与人交乐易无不可者至于守职据正毅然不少回在掖垣徐国公主以驸马都尉王师约兄公约为侄奏官公以为乱天伦遂执正之太常议祧庙公请逓迁僖祖后复诏详定公奏前议不可改遂免详定今御史中丞李公自秀州军事推官除太子中允御史裹行公奏旧制太常博士两任通判湏奏举乃得入台去年骤用京官议者以为非今又用幕职官恐官制遂隳即封还词头有诏转对是时郡守县令数更易吏民疲劳公请慎于进改而不数变易所贵上获考绩之实下有恪位之美而治道可建也又河北陜西河东举人性朴茂而词藻不工毎诏下登第者纔数人公请令转运使择有行艺或谋畧材武为众所推者毎路荐五七人时与推恩所贵人材叅用而士有可进之路嘉佑中尝寛恤民力州县公人例多减放而役事不减则是去者逸而是留者重劳矣公请省事或増其人使劳逸得均而民力可寛也三馆秘阁书类多讹舛所藏虽博而徃徃无稽考公请先以前汉艺文志据所有用校七史例下诸路购求善本重复校正然后自后汉以来至于唐依逐书志目以次雠对取其堪者余悉置之使秘府文集得以完善也其议贡举则曰州郡有学舎而无学官四方之士轻去乡里者以求师也今请州置学官一人又三岁一下诏得士三百人今请二百人试诗赋论策糊名通考之如旧其一百人请如赦文令州郡论荐转运使审核之太学生则委国子监官至御试随其所学而试之则文辞经艺行实之人皆无遗也其后官不数变易太学建三舎命举人以官置学官三路取百人皆公发之也凡三临州率不满岁召去去而民爱思之喜道人善荐士累数百讫不坐累郑国太夫人杨文庄公之女文庄无嗣岁时奉祀展墓无阙者疾亟犹戒其子立碑子孙未官者众多犹推遗泽奏其从孙盖其孝友又如此宣献公尝辑唐大诏令未次甲乙公厘十三类绪正之总百三十二巻所著书闱前集二巻后集六巻西垣制词四巻文集若干巻东京记三巻河南志二十巻长安志二十巻三川官下录二巻春明退朝录二巻以韵类次宗室名五巻自唐武宣懿僖昭哀以来六朝寳录百四十八巻辑颜鲁公集十五巻孟东野集十巻李卫公别集五巻刘梦得外集十卷汉唐人诗刻于石者为寳刻丛章三十巻又以刘伯庄史记音义司马贞索隐陈伯宣注义分注入太史公正史及被诏修本朝会要删定九域志百官公卿表皆未就其先以小官事乱离间宋兴天下益平至公三世皆以文翰显于时宣献公雅善书一日对延和上问遗书退而奉七轴以献公得其法尝题濮安懿王襄国韩夫人仙逰任夫人神主至于四方碑志多出公手公以力学被遇朝廷论譔未尝不在选中呜呼公之平生可谓无憾矣初史纪草成帅其属奏御上御袍鞾读之终篇敛容谕之曰两朝丰功盛徳頼卿等考而发明之公踰年服勤欲其书之成此其有所憾乎予与公逰知公者也铭曰
　　
　　维宣献公昔天圣中实为史官一代宗工典常物则备于厥躬纪录记述太平之风公世其业遭时又同仁宗英宗明昌盛隆有显其徳有崇其功方此发挥形容昊穹不幸奄忽美志弗终凡士大夫惜嗟哀恫上彻九重隐干帝赠典弗常非众所蒙呜呼公兮学冨行充如渊之深如春之融金之刚明玉之玲珑云乎不淑命不究穷南瞻具茨西望神嵩东城之原从先公宫松栢被地郁郁葱葱子孙众多福禄来丛
　　
　　名臣碑传琬琰之集中巻十六
　　
　　●钦定四库全书
　　
　　名臣碑传琬琰之集中巻十七
　　
　　（宋）杜大珪 编
　　
　　贾文元公昌期墓志铭　　王珪
　　
　　治平二年七月戊寅观文殿大学士尚书左仆射魏国公薨于京师始公得疾甚英宗命中贵人挟太医昼夜调护所以念哀之甚厚及讣闻是日休吏羣司乗舆趣临其丧为之泣下乃诏辍视朝二日赠司空兼侍中其赙物加等将敛又赐龙脑水银以纳其匶中八月甲寅上成服于苑中于是其家条其功状上于太常谥曰文元熈寜元年八月庚申塟公许州阳翟县大儒乡元老里之原公讳昌期字子明姓贾氏其先汉长沙王太傅谊之后至唐仆射魏国公耽复以儒学相德宗而世为沧州南皮人后徙真定之获鹿皇太祖纬晋中书舎人追封鲁国公皇祖琏太子左赞善大夫追封齐国公皇考注秘书省著作佐郎追封晋国公皆赠太师中书令尚书令曽祖妣崔氏封吴国太夫人继栗氏封韩国太夫人祖妣胡氏封周国太夫人妣史氏封燕国太夫人自公之皇考始去获鹿而葬于开封今为开封人初晋公一夕梦使者奉貂冠玉简于大箱中拜而授之以告燕国夫人明日公乃生公少孤母日夜教诲之自经史图纬训诂之书无所不学天禧元年真宗祈榖于南郊献书车驾前赐同进士出身补常州晋陵县主簿引对便殿以为国子监说书即除江州德化县令孙宣公初判监命学官各讲一经独称公所讲有师法一日徃谒宣公宣公遣人示唐相路隋韦处厚传公读已宣公乃出见公曰后当以经术进如二公愿少勉之天圣元年兼颍州郡王院伴读迁大理寺丞以殿中丞知常州宜兴县徙知龚州以母老辞得监在京广济仓翰林学士徐奭权知开封府举公知东明县迁太常博士是时宣公且老数辞讲禁中乃荐公为代召试中书而参知政事陈文惠公与公有亲嫌言公年少未可入侍经筵宣公复言先朝用晏殊宋绶知制诰皆年未三十朝廷用人可悉限以年邪然文惠终抑之徙通判绵州又以母老得监在京永济仓明道元年迁尙书屯田员外郎复为国子监说书方章献皇太后称制而诏避彭城郡王名公言在礼母之讳不出宫中今天下为太后讳其父名非所以尊宗庙初不报及太后上僊乃用公言罢景佑元年擢崇政殿说书俄加直集贤院判尚书礼部天子方乡文学毎授经之际多询质疑难公因请以圣问所及政教道义之言令讲读官悉缀录之以上史馆于是作迩英延义二合注记三年秋太平兴国寺灾而议欲复修公言比年京师观寺屡灾此天左与王者故数下灾异以诫告之愿陛下侧身念愆以思荅天之实于是遂止不修再迁司封员外郎天章合侍讲判太府寺为史馆修撰天子毎祠南郊必先谒景灵宫乃斋太庙公言躬享景灵宫初用唐朝献太清宫故事事出一时不足以为法请湏郊祠还然后行谒谢之礼下议有司不合乃寝赵元昊叛延州总管刘平军败于北川或言平实降贼朝廷以兵围平之第公言王继忠陷虏中先帝遇其家反厚及契丹约和继忠与有力今计平岂遽降而先收戮其家使平果存亦不得还矣即诏弛围兵既而果得平战没之状乃厚恤其孤迁礼部郎中康定元年三月丙子大风昼冥诏罢春燕公言今灾变数见初莫不恐惧已则泰然为无事窃考灾异之所从固不虚发愿陛下修饰五事以当天心虽罢春燕恐未足以槛塞大异也居数月擢知制诰权判吏部流内铨为馆伴契丹使二年河北旱蝗为体量安抚使既还条所以制边之策甚备其言择守宰习乡兵治塘泊纾繇役缮甲垒之类皆当时施用之除龙图阁直学士兼侍讲权知开封府有禁卫卒告军中敛率缗钱本属以其事移府众皆伏府门惴恐不自安公止诘其告者不实坐之余置不问仁宗大然之为南郊顿逓桥道使时西疆未寜诏公护行在以察奸非知开封府不侍斋祠自公始庆歴元年迁右諌议大夫权御史中丞充理检使侍讲如故自唐群臣见谢辞皆先过天子正衙五代草创过衙乃在其后公始厘正之未几判国子监记公与三司官吏减省浮费前此上疏言国家用度素广而民力不足日者屡诏有司省节浮费未闻卓然施行今陜西用兵而无先事之备窃为国计忧之愿较景徳以来讫于景佑财用出入之数约以祖宗旧制其不急者一切省之至是内自宫掖外及权贵而下岁省用凡数百万骑马都尉柴宗庆前在郑州纵其下扰民及遣使问状而托疾不即应更请出为郡公劾奏宗庆托国肺腑而所为不法乃复使为郡恐益为民患于是诏留宗庆京师侍讲林瑀上会元纪且言推帝王即位必遇辟卦而真宗乃得卿卦公奏瑀所学不经不冝备顾问遂绌之契丹遣使求关南之地且议和亲复为馆伴使公言和亲辱国而尺地不可许议者又欲以金缯啖契丹而使平夏州公言吐蕃尚结赞欲助唐复京师而陆宣公数諌止之后得谋者乃朱泚赂吐蕃欲使阴为之援今契丹乗元昊叛有求于我未必遽肯出兵就使兵出而小有胜何以塞其贪骜之心时方命公使契丹于是力辞其行又言艺祖有天下收方镇之权当时以为万世之利及神宗在位将帅多姻旧之臣而威不逮恩然犹仗神灵卒刬暴海内自时用武之势乃衰近岁恩幸子弟非有横草之功而坐取武爵乗边隅无事犹以自容一旦西方用兵以千万卒之命为庸人驱之死地岂不愤哉愿思所以修内治外之术以销难夫然后陈备边六事凡数千言帝嘉纳之三年遂叅知政事明年以检校太傅尙书工部侍郎为枢密使又明年拜同中书门下平章事集贤殿大学士兼枢密使纔两月拜昭文馆大学士监修国史提举编修唐书陜西既罢兵公遂还枢密使因言近岁国马耗而河西蕃部马不至请枢密使兼群牧制置使如先朝旧制从之会诏有司议章献章懿章惠三后升祔之礼令中书门下考评其事而礼官或援古不同公乃酌群议而奏曰恭以章献皇后母仪天下章懿皇后诞育圣躬冝如祥符升祔元德皇后故事配食真宗庙室以称陛下追孝之意章惠皇后于陛下有慈保之恩义湏别祠伏请享奉慈庙如故于是命公摄太尉奉二主行升祔之礼已而将下徳音内出密封中外文武官皆迁官诸军皆特支公独匿其事即奏以为不可虽同列莫与闻者明日惟在京诸军与特支又诏特二府迁官公又以为不可乃已七年春大旱公引汉灾异册免三公故事愿上丞相印意甚确遂拜武胜军节度使检校大傅同中书门下平章事判大名府兼北京留守司事河北安抚使及帝谢雨西太一宫而公独不从诏下阁门吏开封府以其不即报公公既辞赐燕国太夫人银饰肩舆士大夫以为荣贝州妖卒王则叛初则约连河北京东数州之兵欲南断浮桥以据大名事未及发会有白衣遮公马首自言少逰跪泉山能言国家休咎之事公疑而诘之乃得所挟妖书实贝州叛卒也其党知事觉于是婴城自守公命高阳关路緫管王信大名府路钤辖郝质真定府路钤辖孟元将六郡兵二万趣城下并遣穴城匠作车洞距闉以攻贼公亦屡请行朝廷頼公威名在大名不许及破贼以功为山南东道节度使检校太师进封安国公其年日官言太阴犯毕距星又掩其大星公因言毕昴之间为天街其阴胡也其阳中国也顾其警必在群狄之分因考歴代所占凡十二事上之会岁饥民大疫公为置病坊给飬之全活者九十余万契丹募士卒之勇伉者得五百余人号投来南军驱以战西羌边法虽归亦殊死公乃檄边郡凡投还者一切贷之后有还者公更迁补之敌闻遂除其军不用边民之贫者多避赋繇以其地质敌人因而寖为敌所侵公为设法听旁近户之有力者赎之岁余悉复其地契丹使来毎道公境必敛服自饬且戒其徒御母得有所犯公尝言河自横陇之决分流德格恩沧数州而岁为害滋甚按九河既湮唯行漯川之道歴代虽徙决不常然不越濮郓之北魏博之东今其道歴朝城由蒲台入海者此禹汉遗功也请复河故道不报明年河决商胡水环大名公乃绘漯川横陇商胡为一图复条其利害以闻诏遣三司副使郑骧行视其地还言功大不可就乃止皇佑元年以燕国太夫人春秋高愿徙郑州及入觐乃以为祥源观使公不敢以将相留京师屡请还节除观文殿大学士尚书右仆射判都省再提举编修唐书其冬以右仆射复除山南东道节度使检校太师兼侍中判郑州凡六上章乞罢仆射兼侍中复拜同中书门下平章事诏公子四人皆迁官固辞之使相初无中谢之赐其赐自公始明年丁母忧会大雨奉丧徒行数百里诏屡起之公恳蕲终丧给以宰相俸之半辞之给以仆射俸又辞之于是赐黄金三百两服除判许州仁宗召公迩英合问易之干卦既讲陈之翌日又为手奏曰夫干者天刚健之德当天下久盛之时柔不可以济然亢而过刚又不能乆惟圣人外以刚健决事内以谦恭应物不敢自矜为天下首乃获吉也帝面出手诏以宠荅之仍以所陈卦义藏之史馆又言汉唐都雍置辅郡以内翼京师国朝都汴而近京诸郡皆属它道制度不称王畿请析京东之曹州京西之陈许滑郑州并开封府总四十二县置为京畿遂兴行之公将行命侍读学士以下饯于资善堂五年徙判大名府复为河北安抚使是时博士李仲昌建议开六塔河欲断大河东去以杀金堤之患既而水怒溢堤陿不能禁败民庐舎不可胜计公复请疏河故道且言故道土沃饶多为权右占耕使者妄言功大不可就于是又诏河北都转运使李参京东转运使董沔行视之遂欲决濮阳埽下郓之铜城导河使东而言其地皆趋下亡壅塞之患俟春调丁夫逺不踰三月可就然朝廷终不报嘉佑元年进封许国公未几加兼侍中再任大名寻拜枢密使辞侍中三年以镇安军节度使右仆射依前检校太师兼侍中为景灵宫使其年复出判许州七年以保平军节度使陜州大都督府长史复徙大名为本路安抚使英宗即位拜鳯翔节度使左仆射鳯翔尹进封魏国公治平元年自言臣老矣不任事愿得徙闲郡且还鳯翔节度兼侍中诏不许明年春复徙许州及入觐上以先帝大臣益尊遇之公亦从容言天下事甚众因固请还鳯翔节度兼侍中卒不许时京西大疾特诏公俟秋乃行公既被病召诸子谓曰势且革矣尚欲尸重禄邪于是复以为观文殿太学士判尙书都省踰月公薨享年六十八公为人外端重而中裕虽燕居未始见愠喜然于临事其色不可夺少好学至显贵未尝一日废书不观其于古今治乱天人灾祥之学无不该贯故指政言事切而不迂其为政乐易而不苛前后累镇许魏民皆见思图其像学舎而生祠之为文粹衍有法度字画尤婉竒公在外仁宗尝特遣使赐二朝御书凡百八十七轴其歴崇政殿说书天章阁侍讲观文殿大学士皆仁宗为公特置之初奉诏刋修广韵为集韵因请修礼部韵略其窄韵凡十有三听学者附近用之又（阙）
　　
　　名臣碑传琬琰之集中巻十七
　　
　　●钦定四库全书
　　
　　名臣碑传琬琰之集中巻十八
　　
　　（宋）杜大珪 编
　　
　　司马文正公光墓志铭　　范镇
　　
　　公讳光字君实自儿童凛然如成人至既没其家得遗奏八纸上之皆手扎当世要务（已上墓志全文悉取苏文忠公所撰司马公行状惟删出行状所载公论交址贡异兽　苏辙举直言及经畧安抚使便冝从事非永世法光嫂董氏追赠非令典并言太皇太后有所取用当如上所取西戎遣使致祭边臣生事及言用宫邸省直非平日法等六七事外皆行状全文故不复载录独录范公所序而铭之之文云）翰林学士苏轼状公如此盖直记其事且镇所目击足以示后世者镇与公出处交游四十余年如一日公之所以在家如在朝也事必稽古而行之动容周旋无不在礼尝自号为迂叟而亲为隶书以抵镇曰迂叟之事亲无以逾人能不欺而已矣事君亦然今观公得志泽加于民天下所以期公者岂止不欺而已哉且约镇生而互为之传后死者当作铭公则为镇传矣镇未及为而公薨呜呼镇老矣不意为公铭也铭曰
　　
　　于穆安平有魏忠臣更六百年有其元孙元孙温公前人是似率其诚心以佐天子天子圣明四世一心有从有违咸卒用公公之显庸自我神考命于西枢曰予耆老公言如经其或不然帝独贤公欲使并存公退如避归居洛师帝徐思之既克知之知而不以以遗圣子惟我圣子协德神母人事尽矣天命顺矣如川之回如冰之开或蹈其机岂人也哉公亦不知曰是惟天二圣临我如山如渊公惟相之亦何所为惟天是因惟民是师事既粗定公亦不留龙衮蝉冠归于其丘公之在朝布衣脱粟惟其为善惟日不足生既不有死亦何失四方颂之岂惟兹石
　　
　　初蜀公所作铭诗云
　　
　　天生斯民乃作之君君不独治爰畀之臣有忠有邪有正有倾天意若曰待时而生皇皇我宋神器之重卜年万亿海内一统而熈宁初奸小滛纵以朋以比以闭以壅乃于黎民诞为愚弄人不聊生天下讻讻险诐憸猾唱和雷同谓天不足畏谓众不足从谓祖宗不足法而敢为诞谩不恭赫赫神宗洞察于中乃窜乃斥逺佞投凶诛锄蠧毒方复任公奄弃万国未克厥终二圣继承谟谟辅佐乃曰斯时非公不可召公洛京虚心至诚公至京师朝访夕谘公既在位中外咸喜信在言前拭目可观日亲万机勤劳百为尽瘁忧国梦寐以之曽未几月援溺振渴事无巨细悉究本末利兴害除赏信罚必曰贤不肖若别黒白耆哲俊乂野迄无遗元恶大憝去之不疑无有逺近风从响应载考载稽名实相称天胡不仁丧吾良臣天实不恕丧吾良辅呜呼公乎而不留乎山岳可拔也公之意气坚不可夺也江海可竭也公之正论浚不可遏也呜呼公兮时既得矣道亦行矣志亦伸矣而寿止于斯哀哉哀哉
　　
　　苏文忠当书石谓司马公休云轼不辞书此恐非三家之福遂易今铭
　　
　　范忠文镇墓志铭　　苏轼
　　
　　熈宁元丰间士大夫论天下贤者必曰君实景仁其道徳风流足以师表当世其议论可否足以荣辱天下二公盖相得欢甚皆自以为莫及尝曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其略曰吕献可之先见景仁之勇决皆予所不及也轼幸得逰二公间知其平生为详盖其用舍大节皆不谋而同如仁宗时论立皇嗣英宗时论濮安懿王称号神宗时论新法其言若出一人相先后如左右手故君实常谓人曰吾与景仁兄弟也但姓不同耳然至于论锺律则反复相非终身不能相一君子是以知二公非茍同者君实之没轼既状其行事以授景仁景仁志其墓而轼表其墓道今景仁之墓其子孙皆以为君实既没非子谁当志之且吾先君子之益友也其可以辞公姓范氏讳镇字景仁其先自长安徙蜀六世祖隆始葬成都之华阳曽祖讳昌佑妣索氏祖讳璲妣张氏累世皆不仕考讳度赠开府仪同三司妣李氏赠荣国太夫人龎氏赠昌国太夫人开府以文艺节行为蜀守张咏所知有子三人长曰镃终陇城令次曰锴终卫尉寺丞公其季也四岁而孤从二兄为学薛奎守蜀道遇镃求士可客者镃以公对公时年十八奎与语竒之曰大范恐不寿其季廊庙人也还朝与公俱或问奎入蜀所得曰得一伟人当以文学名于世时故相宋庠与弟祁名重一时见公称之相与为布衣交由是名动场屋举进士为礼部第一故事殿廷唱第过三人则礼部第一人者必越次抗声自陈因推置上第公不肯自言至第七十九人乃出拜退就列无一言廷中皆异之释褐为新安主簿宋绶留守西京召置国子监使教诸生秩满又荐诸朝为东监直讲用叅知政事王举正荐召试学士院除馆合校勘充编修唐书官当迁校理宰相龎籍言公有异材恬于进取特除直秘阁为开封府推官擢起居舎人知諌院兼管勾国子监上疏论民力困弊请约祖宗以来官吏兵数酌取其中为定制以今赋入之数十七为经费而储其三以备水旱非常又言古者冢宰制国用唐以宰相兼盐铁转运或判户部度支今中书主民枢密主兵三司主财各不相知故财已匮而枢密益兵无穷民已困而三司取财不巳请使中书枢密通知兵民财利大计与三司同制国用葬温成皇后太常议礼前谓之园后谓之陵宰相刘沆前为监护使后为园陵使公言尝闻法吏变法矣未闻礼官舞礼也请诘问前后议异同状又请罢焚瘗锦绣珠玉以纾国用从之时有勅凡内降不如律令者令中书枢密院及所属执奏未及一月而内臣无故改官者一日至五六人公乞正大臣被诏故违不执奏之罪石全斌以护温成葬除观察使凡治葬事者皆迁两官公言章献章懿章惠三太后之葬推恩皆无此比乞追还全斌等告敕文彦博富弼入相百官郊迎时两制不得诣宰相居第百官不得间见公言隆之以虚礼不若开之以至诚乞罢郊迎而除谒禁以通天下之情议减任子及毎岁取士皆公发之又乞令宗室属踈者补外官仁宗曰卿是言也顾恐天下谓朕不能睦族耳公曰陛下甄别其贤者显用之不没其能乃所以睦族也虽不行至熈寜初卒如公言仁宗性寛容言事者务讦以为名或诬人阴私公独引大体略细故时陈执中为相公尝论其无学术非宰相器及执中嬖妾笞杀婢御史劾奏欲遂去之公言今阴阳不和财匮民困盗贼滋炽狱犴充斥执中当任其咎闺门之私非所以责宰相识者韪之仁宗即位三十五年未有继嗣嘉佑初得疾中外危恐不知所为公独奋曰天下事尚有大于此者乎即上疏曰太祖舍其子而立太宗此天下之大公也周王既薨真宗取宗室子飬之宫中此天下之大虑也愿陛下以太祖之心行真宗故事择宗室贤者异其礼物而试之政事以系天下心章累上不报因阖门请罪会有星变其占为急兵公言国本未立若变起仓卒祸不可以前料兵孰急于此者乎今陛下得臣疏不以留中而付中书是欲使大臣奉行也臣两至中书大臣皆设辞以拒臣是陛下欲为宗庙社稷计而大臣不欲也臣窃原其意特恐行之而陛下中变耳中变之祸不过于死而国本不立万一有如天象所告急兵之忧则其祸岂独一死而已哉夫中变之祸死而无愧急兵之变死且有罪愿以此示大臣使自择而审处焉闻者为之股栗除兼侍御史知杂事公以言不从固辞不受执政谓公上之不豫大臣尝建此策矣今间言已入为之甚难公复移书执政曰事当论其是非不当问其难易速则济缓则不及此圣贤所以贵机会也诸公言今日难于前日安知他日不难于今日乎凡见上面陈者三公泣上亦泣曰朕知卿忠卿言是也当更俟三二年凡章十九上待罪百余日须发为白朝廷不能夺乃罢知諌院改集贤殿修撰判流内铨修起居注除知制诰公虽罢言职而无岁不言储嗣事以仁宗春秋益高毎因事及之冀以感动上心及为知制诰正谢上殿面论之曰陛下许臣今复三年矣愿早定大计明年又因祫享献赋以讽其后韩琦卒定策立英宗迁翰林学士充史馆修撰改右諌议大夫英宗即位迁给事中充仁宗山陵礼仪使坐误迁宰臣官改翰林侍读学士复为翰林学士中书奏请追尊濮安懿王下两制议以为冝称皇伯髙官大国极其尊荣非执政意更下尙书省集议已而台諌争言其不可以下诏罢议令礼官检详典礼以闻公时判太常寺率礼官上言汉宣帝于昭帝为孙光武于平帝为祖则其人容可以称皇考然议者犹非之谓其以小宗而合大宗之统也今陛下既考仁宗又考濮安懿王则其失非特汉宣光武之比矣凡称帝若皇若皇考立寝庙命昭穆皆非是于是具列仪礼及汉儒论议魏明帝诏为五篇奏之以翰林侍读学士出知陈州陈饥公至三日发库廪三万贯石以贷不及奏监司绳之急公上书自劾诏原之是岁大熟所贷悉还陈人至今思之神宗即位迁礼部侍郎召还复为翰林学士兼侍读群牧使勾当三班院知通进银台司公言故事门下封驳制敕省审章奏纠举违滞者于所授敕其后刋去故职寖废请复之使知所守从之纠察在京刑狱王安石为政始变更法令改常平为青苖法公上疏曰常平之法始于汉之盛时视谷贵贱发敛以便农末最为近古不可改而青苖行于唐之衰乱不足法且陛下疾富民之多取而少取之此正百步与五十步之间耳今有二人坐市贸易一人下其直以相倾夺则人皆知恶之其可以朝廷而行市道之所恶乎疏三上不报迩英合进读与吕惠卿论事上前因论旧法预买紬绢亦青苖之比公曰预买亦弊法也若陛下躬节俭府库有余当并预买去之奈何更以为比乎韩琦上疏极论新法之害安石使送条例司疏驳之諌官李常乞罢青苖钱安石令常分析公皆对还其诏诏五下公执如初司马光除枢密副使光以所言不行不敢就职诏许辞免公再封还之上知公不可夺以诏直付光不由门下公奏由臣不才使陛下废法有司失职乞解银台司许之会有诏举諌官公以轼应诏而御史知杂谢景温弹奏轼罪公又举孔文仲为贤良文仲对策极论新法之害安石怒罢文仲归故官公上疏争之不报时年六十三即上言臣言不行无颜复立于朝请致仕疏五上最后指言安石以喜怒赏罚事曰陛下有纳諌之资大臣进拒諌之计陛下有安民之性大臣用残民之术安石大怒自草制极口诋公落翰林学士以本官致仕闻者皆为公惧公上表谢其略曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之安石虽诋之深人更以为荣焉公既退居专以读书赋诗自娱客至輙置酒尽欢或劝公称疾杜门公曰死生祸福天也吾其如天何同天节乞随班上寿许之遂着为令久之归蜀与亲旧乐饮赈施其贫者朞年而后还轼得罪下御史台狱索公与轼徃来书疏文字甚急公犹上书救轼不已朝廷有大事辄言之官制行改正议大夫今上即位迁光禄大夫初英宗即位附仁宗主而迁僖祖及神宗即位复还僖祖而迁顺祖公上言太祖起宋州有天下与汉高祖同僖祖不当复还乞下百官议不报及上即位公又言乞迁僖祖正太祖东向之位时年几八十矣韩维上言公在仁宗朝首开建储之议其后大臣继有论奏先帝追录其言存没皆推恩而镇未尝以语人人亦莫为言者虽颜子不伐善介之推不言禄不能过也悉以公十九疏上之拜端明殿学士特诏长子清平县令百揆改宣德郎且起公兼侍读提举中太一宫诏语有曰西伯善养二老来归汉室卑词四臣入侍为我强起无或惮勤公固辞不起天下益高之改提举嵩山崇福宫公仲兄之孙祖禹为著作郎谒告省公于许因复赐诏及龙茶一合存问甚厚数月复告老进银青光禄大夫再致仕初仁宗命李照改定大乐下王朴乐三律皇佑中又使胡援等考正公与司马光皆与公上疏论律尺之法又与光徃复论难凡数万言自以为独得于心元丰三年神宗诏公与刘几定乐公曰定乐当先正律上曰然虽有师旷之聪不以六律不能正五音公作律尺钥合升斗豆区鬴斛欲图上之又乞访求真黍以定黄锺而刘几即用李照乐加用四清声而奏乐成诏罢局赐赉有加公谢曰此刘几乐也臣何与焉及提举崇福宫欲造乐献之自以为嫌乃先请致仕既得谢请太府铜为之逾年乃成比李照乐下一律有竒二圣御延和殿召执政同观赐诏嘉奬以乐下太常诏以通事舎人掖之今上即位拜尙书左丞复求解职朝廷优宠老臣遂得请除同州观察使知陈州时大水侵城人有言水入城以诳众者公命立斩之人心始寜乃筑大防以完其州改颍州复莅陈州会曹襄悼公得罪公以亲累授左龙武军大将军分司西京未几进左卫大将军还长安故居后二年遘疾以天圣十年五月二十六日薨享年七十有四以其年八月某日葬于京兆万年县白鹿乡之原景佑元年其子诣阙理公有劳于国非意左迁天子闵然降制追复同州观察使公娶太原王氏封平晋县君早亡又娶冯翊雷氏封延安郡君后公十六年而终男六人丕显丕仕丕绩同学究出身并早世丕谅太常博士集贤校理由方畧改崇仪使邠寜环庆路兵马钤辖后公十一年而亡丕绪尙书水部郎中丕逺殿中丞丕旦国子博士女三人长适益州郫县主簿宋肩次适曹襄悼公利用次适定国军节度观察留后曹琮孙男若干人公性慷慨辨论明于知人凡保任才吏数百员尝力荐吕文靖公陈文惠公又尝荐太博张邓公公服官五十二载专尚寛恕刑政之下活人多矣自古能臣言邦国之利鲜不敛怨于下而伤其手者公则疏通利源取而不夺允所谓善天下之计者也铭曰
　　
　　舜歌南风兮阜时之财何以聚人兮易不云哉富国强兵兮孰谓覇才弗富弗强兮王基其摧巍巍先帝兮法道法天大烹之盛兮包罗俊贤抜公之才兮属之利权公之感遇兮惟力是宣封乎泰山兮祀于汾睢千乗万骑兮云驾波驰公常景从兮朝询夕咨供亿何筭兮无一不冝入司邦赋兮帝曰汝通屡行天赉兮如泉不穷今上继明兮遇之愈隆公则请老兮命以观风久于货政兮人将无徒公常寛之兮民易以趣曽不加赋兮抑有羡余全归故庐兮其乐只且安安而寿兮髙枕以终门阀不圮兮表于关中峩峩之碑兮章章厥功映于国史兮千古不空
　　
　　名臣碑传琬琰之集中卷十八
　　
　　●钦定四库全书
　　
　　名臣碑传琬琰之集中巻十九
　　
　　（宋）杜大珪 编
　　
　　唐质肃公介墓志铭　　王珪
　　
　　熈寜元年正月制以权三司使给事中唐公为参知政事明年三月遽寝疾不朝上遣太医日夜视公疾四月乙未幸其第临问公寖剧不能言上泫然出涕曰能复为朕起乎明日公薨乗舆复临奠哭之恸废朝二日赠礼部尚书其家上状于太常而博士安焘议以公正而不阿刚而能断请谥曰质肃既而判尚书都省司马光与其属一百五十有七人皆请如其议四年二月辛酉葬江陵龙山之东原前此其孤以余职在太史使人来京师求铭以纳其墓中且余观公之所以进所以黜其节皆有足以动后人盖为序而铭之公讳介字子方其先晋昌人唐末避乱于余杭自其祖始徙家江陵今为江陵人公年甫十三父卒官漳州家贫州人有欲赙助之公皆辞不受及归江陵闭户读书者七年其为学务穷圣贤大原不以辞律自羁束也天圣八年进士及第为鼎州武陵尉又以为岳州沅江令州民李氏巨有赀吏数以事动之既不厌所求乃言其家岁杀人祠鬼会知州事孟合喜刻深悉捕繋李氏家无少长榜笞久莫伏以公治县有能名命更详之公按劾无它状合怒以其事闻朝廷诏遣殿中侍御史方偕徙其狱于澧州已而不异公所劾其后州吏皆坐罪去偕以活死者得官公终不自言也改武康军节度推官知夔州奉节县方陜西用兵诏举三路知县公用荐者得迁著作佐郎徙莫州任丘县自契丹约和遣使徃来岁不絶凡诛索百出驿吏比多破产而去公尝坐驿门上戒曰自今非常所馈物一切毋得共有辄壊什器者执之必以法繇是过公境者无敢有所扰縁边塘水夏秋害民田中人杨懐敏用事欲取县西十一林之地以潴涨水吏畏埶不敢言公为募丁夫自髙阳筑堤以障之至今以为利丁光国太夫人忧服除以秘书丞知相州安阳县徙通判徳州河决商胡大为河北患前宰相贾魏公镇大名上漯川图请复河故道朝廷适遣使行视其地众莫敢辄议公独坐上抗言曰故道之堙久矣尚可复邪听者皆踧然转运使崔峄以库帛配民而过估之公即移书安抚司曰河北仍年被水菑民困不聊转运使不为之恤然则为上存民者不在安抚司乎峄闻怒安抚留牒不即下公终不从峄亦不能果行迁太常博士又徙通判广信军召为监察御史里行改尚书主客员外郎殿中侍御史里行赐五品服内侍卢昭序造龙鳯车于启圣院内出珠玉为之饰公言太宗神御在启圣不可慢况为后宫竒靡之器哉帝趣令毁去三司使张尧佐一日除宣徽节度景灵羣牧四使公与諌官包拯等七人力争上前既又请御史中丞留百官班卒夺尧佐宣徽景灵二使顷之复除宣徽使公独争之不可得求全台上殿不许自求贬亦不报于是劾奏宰相并言諌官附会事其言无所避帝怒急召二府以其章示之公犹立殿上不去枢密副使梁适叱公下殿即贬春州别驾明日改英州又明日罢宰相逐諌官当是之时公卿大夫莫不相顾自警勑而天下之人识与不识皆咨嗟称咏而不能已公虽斥其名遂重于一时踰年授检校水部员外郎全州团练副使监郴州酒复秘书丞主客员外郎通判潭州又复殿中侍御史里行知复州道改殿中侍御史充言事御史帝特遣内侍赍告勑赐之公至不以一语自明帝曰卿被谪以来未尝以私书至京师可谓不易所守矣公第顿首谢它日因对曰臣言不行将固争争之重以累陛下愿听以言职辞乃以为工部员外朗直集贤院开封府判官出知扬州赐三品服徙江东转运使御史里行吴中复上言公方正有守不冝久在外时文潞公复为宰相因奏曰唐某之疏臣事固多中初以贬太重而未得蒙显擢宜复召用之止改户部员外郎河东转运使虏盗耕河西田而知麟州武戡谋筑堡以限其侵地会虏兵猝至兵官皆战殁既罢太原帅以权领帅事于是大发兵境上以张军势且戒边吏毋得与互市虏数僒果遣人来愿得更定封土实出公策歴淮南江浙荆湖制置发运使三司度支副使遂除天章阁待制知諌院同提举万寿观同详定寛恤民力奉使契丹还进礼部郎中权发遣开封府事尝援天禧故事请増置台谏员以广言路又言比诏诸路监司荐举人而多得文法小吏无以禆盛化请令中书门下谨择端良敦朴之士毋令与憸薄者并进乃称明诏凡内降予恩泽事不关中书此皆妇人女子甘言悲辞之托以乱圣徳冝早抑絶之宫禁嫔御赐予之费多先朝时十数倍且日加无穷亦当有所损减兖国公主夜开皇城门昔汉光武出猎还从中东门入明日贬中东门候盖宫门之禁以备非常今公主所过内外宫殿门主吏冝重劾罪以闻夫赏罚不可私于人孙沔吕溱前坐纵侈不法而皆过贷之若尔在下者恐未易惩也天下刺配人日益蕃至死不得赦在律则不然可量所犯轻而数更赦者听自便庻几广上恩仍令有司更议刺配法帝多开纳之会御史中丞言宰相宰相方就第待罪御史中丞辄自去官号召不出公乃与台谏官连章请辨是非既黜御史中丞公亦自请外乃以知荆南知门下封驳事何郯封还所下勑未几又论新除枢密副使不当进其事久不决公论列不已卒罢新枢密副使出公知洪州翰林学士胡宿等七人皆上书愿留公不可得明年拜龙图阁直学士河北都转运使英宗即位迁吏部郎中以枢密直学士徙髙阳关路安抚使知瀛州召为右諌议大夫权御史中丞理检使英宗面谕曰卿在先朝有直声今出自朕选非繇左右言也公曰臣无状蒙陛下过听臣窃思自昔欲治之主亦非求絶世惊俗之术要在顺人情而已祖宗之遗德余烈在人耳目固未逺愿陛下揽已成之业以为鉴牧详虑之策以为知则天下不胜蒙福居数月又以为龙图阁学士河东路经畧安抚使知太原府初代州岢岚军虏骑时入钞边公则大合诸将兵尽驱之使逺去毁虏所置堡寨西戎冦大顺城环庆路檄出兵以牵制贼埶公曰虏小入一方顾自可支若此道遽出兵必生一边患不息也公在太原三年常戒边吏务从容持重毋得轻出兵故终公之去塞下无少事今天子嗣位迁给事中权三司使罢京师増官屋僦钱复汴河漕舟以转江湖之粟其与政事议论益有所感发上或以某事为是公輙曰非进退天下士大夫皆直言其可否不避怨不立恩其年上欲亲祠南郊议者或以居丧为不可上未知其所从以问大臣公对曰古者天子谅阴之礼与下不同况郊有定岁其可以卑而废尊及下议两制莫不如其言公天资刚直其在言路久名敢言自非有益于朝廷亦未尝言其为政则寛静而有体位显矣奉养犹若平素时始公薨上至其家见画像不类公即命中使取禁中旧传本赐其家素见重如此享年六十曽祖讳仁恭赠太子太保妣盛氏追封英国太夫人祖讳渭赠太子太傅妣夏侯氏追封崇国太夫人父讳拱赠太子太师妣二崔氏追封嘉光二国太夫人娶杨氏封京兆郡夫人正家有贤徳五男子淑问殿中丞监察御史里行义问大理评事待问早卒嘉问之问并太常寺太祝二女子以归淮南转运使屯田郎中谢景温卫尉寺丞王泰六孙男子懋太常寺奉礼郎愿恕意愚并秘书省校书郎慿未仕铭曰
　　
　　唐初晋昌晚徙于荆代虽继食未侈厥声有声浑锽实公自发其滀有来公发莫遏凡位在下难见节义公独崭崭言骇众视谁荐诸朝行御史中以卑犯颜万死不容繇天子明卒起荒陋歴凌阻夷岂不一守乃贰政事其心益丹天子曰可公曰未安进退贤否不问党雠人莫我私我德不求谁其中止犹未大施帝心念公趣驾再之既见公像曽莫公及出图殿中嶷若廷立其孰公如誉荣初终葬岂云逺祖考是从南望章华左云右梦公名不亡万世之重
　　
　　卲安简公亢墓志铭　　王珪
　　
　　公讳亢字兴宗丹阳人幼聪发过人方十岁时已能日诵书五千言其为赋诗纵豪自乡里先生见皆惊伟之两试进士于开封府皆误用韵赋中然而有司考其文皆第一也范文正公举充贤良方正科时布衣被召者十四人既试秘阁独得公一人及试崇政殿除建康军节度稚官会有欲中伤宰相者乃密言公与之连姻命遂中格人莫知其所以然盖宰相张士逊娶冯氏子娶邵氏邵偶与公同姓尔宰相既不能自辨公亦无言而去赵元昊反兵出数不利于是诏求方略之士公以为用兵在于择将今天下乆不知战而所择多儒臣未必能应变武人又老而得至长一军讵能身先矢石哉间起故家恩幸子弟彼安识攻守之计况将与卒素不相附又亡坚甲利兵之御此不待两军相当而胜败之机固已形矣进康定兵说十篇上之又召试秘阁授颍州团练推官晏元宪公出守事一以属公民税旧移输于陈蔡转运使欲覆析缗钱而加取之公言民之移输劳费已甚今仍岁水旱而加取于民不亦重困乎事乃止入为国子监直讲歴光禄大理寺丞馆阁校勘同知太常礼院张贵妃薨下有司议立陵庙禁乐京师一月公累疏论之遂弛乐亦不立陵同判吏部南曹改太子中允仁宗皇帝继嗣未立公以为国之外患在夷狄然御之之术不过羁縻勿絶而已内患则不然繋社稷之安危不可不早定昔汉文帝入继之年未立后先立子盖所以定大本销祸原也于是集汉以来系承袭之迹上兴亡谱论十巻俄丁母忧愿还一官以追封其母朝廷许之封其母孝感县太君服除再以为太子中允公固辞除集贤校理判登闻鼓院为羣牧判官赐五品服权开封府推官徙提点府界诸县镇公事北有放火者一不获则主吏皆坐罪民或自爇其所居欲以中吏公请自今非延及旁家者虽失捕得勿坐已而火亦息又为开封府判官府吏马迁马清者素狡狯人惮其能动事号二马公遽迹其奸状而逺窜之为三司度支判官接伴契丹贺干元节使既至徳清军会仁宗上僊有欲却之者又欲其至国门而去议未决公言不若令奉国书置柩前因使得见上以安逺人心诏从公言其年遂使契丹治平二年为颍王府翊善直史馆同判司农寺英宗召对羣玉殿访以当世治务之要谓公曰学士真国器也明日见宰相其言亦如此累迁祠部员外郎同修起居注兼判尚书礼部尝言陛下初政欲治天下必自正家始今皇子授室顾于古昏礼不可废公主下嫁不可杀舅姑之尊以屈人伦之序帝深纳之今上在潜邸一日自禁中还道帝语曰以翊善端直朴厚已辍为諌官矣即为公顿首谢公欲辞不获授知制诰知諌院赐三品服公曰夫进諌之匪难而言从事施之为难今言者阔于事情未必欲其言之行徒自要名誉而去頋于上何补哉决不敢为此也繇是公数言无不从今上为皇太子兼太子右庻子及即位以为龙图阁直学士兵部员外郎同知礼部贡举又尝言殿前都虞候窦舜卿亲连枢臣不可使典禁卫签书枢密院事郭逵材望轻不可使宣抚陜西时御史中丞王陶弹宰相外朝不立班叅知政事吴奎反劾陶日者阴阳不和实繇陶所致上令陶与翰林学士司马光两易之而奎辄指手诏为内批留三日不下公疏曰御史中丞职在弹劾阴阳不和咎由执政而奎所言颠倒失大臣体且陛下新听政命出辄废何以令天下上怒遂罢奎参知政事益眷公深以枢密直学士知开封府公遇事敏密吏操辞牍至前皆亲阅之至于反复人或以为劳公曰决是非于湏臾尔初虽劳后乃省也籍里闾恶少年与吏之废停者一有所犯皆迁处畿下闘讼为之衰止府号难治而易以毁上多得民所誉公而称之未几为英宗山陵顿递使甫还拜枢密副使右谏议大夫会种谔以兵取绥州又横山部落思内附遽欲招来之西人怨汉深乃诱杀知保安军杨定拒诏使境上朝廷命大臣欲行西讨公曰方天下财力屈未可以用兵冝且谕以边臣过生事因抚存其人民若不从命然后兵出益有名既而谅祚死其子絷送杀杨定者李文贵来请复和或欲乗此更取塞门之地公复曰茍得之则可不然徒沮伤威命非策之得也果如公所料公虽蒙上知然论事与时多不合又言者间以伤公乃引疾辞位累诏不许迫祠南郊既竣又以辞以资政殿学士给事中罢知越州上即遣使就第所以存劳之良厚徙郑州奏除山陵所假都水监腐烂材木免民破产之患増筑湖河堤为石挞节水以溉城中岁省科民揵薪数百万又徙郓州兼京东西路安抚使郓衣冠之聚也自倅车幕府丞掾令尉皆其子弟待岁月以相承事至不敢发民不胜其患会有索息钱以折取民产者公亟以法外绳之诸族稍自戢熈寜五年春上过东宫邈然思旧臣特迁礼部侍郎又徙亳州上尝遣内侍冯宗道谕公将复用而公疾作纔五日而终享年六十一初奏公疾勑太医驰视既发而讣至上闵伤之不胜辍视朝一日特将币牢以致祭赠吏部尚书谥安简录遗之恩加于典外公始以羇孤自拔及歴事三朝位二府显矣其为人忠硕方靖庄外而敏中与人不茍合为治恕以明故其去常见思其议论文章旁皇温雅一时台阁闻人盖有所不及少歴囏廑及贵盛始终无少易禄赐多以赒宗族其终家亡以归上为治大第里中所著文集一百卷藏于家公熈寜七年十二月二十五日终明年十一月二十六日葬润州丹阳县上德乡耿岗原曽祖讳勲赠太子太保妣诸葛氏追封安定郡太夫人祖讳遇赠太子太傅妣汤氏追封太寜郡太夫人继汤氏追封咸寜郡太夫人考讳余赠太师妣刘氏追封建安郡太夫人娶晋陵强氏封丹阳郡夫人前公卒子男二人埙秘书省校书郎■〈龠虒〉太常寺太祝女二人琬适大理寺检法官太常寺奉礼郎葛奉世琰适楚州淮阴县尉许安石孙男一人缙将作监主簿予少遇公于江湖之上其后入朝与公游盖尝闻平生之言今公子以治命属予铭予虽久不为文尚能为公铭铭曰
　　
　　公起江湖磥砢瓌竒朅来京师声发骙骙乃敢论兵其辞大放孰不公闻国器之望公从东朝左右道德大明朝升万物下饰公于此时进止雍雍有谋有猷天子是从帝曰汝来其辅予政筦于枢兵翟莫阻命公虽在藩曷止予慕尚兾公还公卒不顾公丧东归洒以御觞其赠伊何尚书之章山之峣峣水之滔滔公归何之帝思是劳
　　
　　名臣碑传琬琰之集中卷十九
　　
　　●钦定四库全书
　　
　　名臣碑传琬琰之集中巻二十
　　
　　（宋）杜大珪 编
　　
　　薛简肃公奎墓志铭　　欧阳修
　　
　　明道二年尚书户部侍郎参知政事河东公以疾告归其政天子曰吾不可以数烦公乃诏优公不朝而使视事如故居岁中数以告乃得还第又数以告然后拜公为资政殿学士户部侍郎判尚书都省罢其政事景佑元年八月庚申公薨于家年六十有八赠兵部尚书公讳奎字宿艺姓薛氏薛氏之先出于黄帝之后任姓任姓之别为十族薛者奚仲之始封也其后奚仲去迁邳而仲虺留居薛春秋之际以国见经而其子孙后以为氏此其谱也隋唐之间薛姓居河东者为最盛公绛州正平人也曽王父赠太保讳某大王父赠太傅讳某王父殿中丞赠太师讳某三世皆不显而以公贵初太宗皇帝伐并州太师以策干行在不见用罢公生十余歳已能属文辞太师顾曰是必大吾门吾复何为乃不复事生业务施贷以赒郷闾曰吾有子矣后何患后五十年公始佐今天子参政事为世名臣如其言公为人敦笃忠烈果敢明逹初举进士为州第一让其里人王严而居其次于是乡里皆称之淳化三年再举乃中授秘书省校书郎隰州军事推官始至取州狱已成书活寃者四人徙仪州推官士争荐其能丁太夫人忧服除用荐者拜大理寺丞知兴化军莆田县悉除故时王氏无名租莆田人至今以为德迁殿中丞知河南长水县徙知兴州州旧铸铁钱用工多人以为苦公乃募民有力者弛其山使自为利而取其铁租以铸悉罢役者人用不劳迁太常博士御史中丞向敏中荐公材中御史判三司都磨勘司赐绯衣银鱼出为陜西转运副使坐举人免官居数月通判陜府岁余召还台安抚河北称旨改尚书户部员外郎淮南转运使江淮制置发运使开杨州河废其三堰以便漕■〈舟召〉岁以八百万石食京师其后罕及其多转吏部员外郎丁太师忧去职不许居二岁入为三司户部副使与三司使李士衡争事省中士衡扳时权贵人为助公拜户部郎中直昭文馆出知延州迁吏部郎中入为龙图阁待制知开封府迁右谏议大夫御史中丞契丹使萧从顺来朝是时庄宪明肃太后垂帘听政从顺举止多不逊以谓南使至契丹者皆见太后遂请见之朝议患之未有以决公独以理折之从顺乃止而嫉公者谗其漏禁中语由是拜集贤院学士出知并州改知秦州秦州宿重兵兵尝歉食公为勤俭积蓄教民水种岁中迁枢密直学士知益州而秦之余粟积者三百万征筭之衍者三十万核民旧隐田数百顷所得刍粟又十余万秦州之民与其蕃落数千人诣转运使请留不果公在开封以严为治肃清京师京师之民至私以俚语目公且相戒曰是不可犯也囹圄为之数空而至今之人犹或目之及居蜀尤有善政民有得伪蜀时中书印者夜以锦囊挂之西门门者以白蜀人随之者万计皆恟恟出异语且观公所为公顾主吏藏之略不取视民乃止老媪告其子不孝者子诉贫不能养公取俸钱与之曰用此为生以养母子遂相慈孝里富人三女皆孤民或妄争其产公析其赀为三为嫁其女于是人皆以公为仁恩蜀人喜乱而易摇公既镇以无事又能顺其风俗从容宴乐及其临事破奸发伏逆见随决如逢蒙之射而方朔之占无一不中蜀人爱且畏之以比张尚书咏而不苛开封天子之畿益川蜀大都会皆世号尤难理者而公尤有名其寛猛之政前后异施可谓知其方矣入拜龙图阁直学士权三司使遂拜参知政事公入谢上曰先帝尝言卿可用吾今用卿矣公益感激自励而素刚毅守节不茍合既与政尤挺立无所牵随然遂欲绳天下无小大一入于规矩徃徃不可其意则归卧于家叹息忧媿輙不食家人笑其何必若此公曰吾惭不及古人而惧后世讥我也公尝使契丹与其君臣语而以议论服其坐中其后契丹使来必问公所在及闻已用乃皆喜曰是得人矣边吏得谍者言契丹欲弃约举兵上亟召大臣议或欲选将増兵公曰契丹畏誓而贪利且无隙以开其端其必不动不冝失持重之势而使其可窥已而卒无事他日上顾公曰果如公言于是益重之明道二年庄献明肃太后欲以天子衮冕见太庙臣下依违不决公独争之曰太后必若王服见祖宗若何而拜乎太后不能夺为改他服太后崩上见羣臣泣曰太后疾不能言而犹数引其衣若有所属何也公遽曰其在衮冕也然服之岂可见先帝乎上大悟卒以后服葬于是益以公为果可用也公先娶潘氏早卒后娶赵氏今封金城郡夫人子男一人直孺大理寺丞女五人长适故职方员外朗张竒其次适故开封府士曹参军乔易从早亡次适太原王拱辰早亡次适卢陵欧阳修次又适王氏公既贵赠其曽祖而下三室曰太保太傅太师追封曽祖妣某氏某夫人祖妣某氏某夫人妣某氏某夫人公性孝慈虽在大位家人勤俭不知为骄奢诸子幼孤抚养不异平生所为文章四十巻直而有气如其为人五年某月某甲子其孤直孺奉其柩自京师葬于绛州以某年某月某甲子即事先期状公之功行上之太常太常议曰谥法一德不懈曰简执心决断曰肃今其状应法乃谥曰简肃铭曰
　　
　　薛夏之封以国为姓其后河东隋唐最盛公世载德实河东人必大其门太师之云公之从事以难为易参于大政不挠不牵屡决大议有言炳然公不为相告病还家赗赙之荣尚书是加公有敏德焯其行事公有令名有司之谥事吿之史谥传子孙又刻铭章纳于墓门
　　
　　程文简公琳墓志铭　　欧阳修
　　
　　嘉佑元年闰三月已丑镇安军节度使检校太师同中书门下平章事使持节陈州诸军事陈州刺史程公薨于位以闻诏辍视朝二日赠公中书令于是其孤嗣隆以状上考功移于太常而博士起曰法冝谥乃谥曰文简明年某月某日葬公于河南伊阙之某乡某原其孤又以请于太史而史臣修曰礼冝铭乃考次公之世族官封爵号卒葬时日与其始终之大节合而志于其墓且铭之曰惟程氏逺有世序自重黎以来其后居中山者出于魏安乡侯昱之后公讳琳字天球中山博野人也曽祖赠太师讳新曽祖妣吴国夫人齐氏祖赠太师中书令讳赞明祖妣秦国夫人呉氏考袁州冝春令赠太师中书令尚书令冀国公讳元白妣晋国夫人楚氏公以大中祥符四年举服勤辞学高第为泰寜军节度掌书记改著作佐郎知寿阳县秘书丞监左藏库天禧中诏举辞学履行召试直集贤院今天子即位迁太常博士三司户部判官是时契丹所遣使者数出不逊语生事而主者应对多失辞上忌之已而契丹来贺即位乃选公为接伴使而契丹使者言太后当遣使通书公遽以礼折之乃已史官修真宗实录而起居注阙命公修大中祥符八年以后起居注遂修起居注迁祠部员外郎提举在京诸司库务以本官知制诰同判吏部流内铨天圣五年馆伴契丹贺干元节使使者言中国使至契丹坐殿上位次髙而契丹使来坐次下当升语甚切不已而上与大臣皆以为小故不足争将许之公以谓许其小必启其大力争以为不可遂止河决滑州初议者言可塞役既作而后议者以为不可乃命公徃视之公言可塞遂塞之岁中迁右諌议大夫权御史中丞明年拜枢密直学士知益州蜀人轻而喜乱公常先制于无事至其临时如不用意而略其细治其大且甚者不过一二而蜀人安之自僚吏皆不能窥其所为正月俗放灯吏民夜会聚遨嬉盛天下公先戒吏为火备有失火者使随救之勿白以动众既而大宴五门城中火吏救止卒宴民皆不知盖其它设施多类此军士见监军告其军有变监军入白公笑遣之惶恐不敢去公曰军中动静吾自知之茍有谋者不待告也可使告者来监军去而告者卒不敢来公亦不问遂止蜀州妖人有自号李冰袖子者署官属吏卒聚徒百余人公命捕寘之法而谗之朝者言公妄杀人蜀人恐且乱矣上遣中贵人驰视之使者入其境居人行旅争道公善使者问杀妖人事其父老皆曰杀一人可使蜀数十年无事使者问其故对乱蜀者非有智谋豪杰之才乃里闾无頼小人耳惟不制其始遂至于乱也使者视蜀既无事又得老父语还白于是上益以公为能迁给事中知开封府禁中大火延两宫宦者治狱得缝人火斗已诬伏而下府命公具狱公立辨其非禁中不得入乃命工图火所经而后宫人多所居隘其烓灶近版壁岁乆燥而焚曰此岂一日火哉乃建言此殆天灾也不冝以罪人上为缓其狱故卒得无死者凡在府决事神速一岁中狱常空者四五迁工部侍郎龙图阁直学士守御史中丞是岁以翰林侍读学士复知开封府明年为三司使治财赋知本末出入有节虽一金不可妄取累迁吏部侍郎景佑四年以本官参知政事司天言日食明年正旦请移闰月以避之公以谓天有所谴非移闰所免惟修徳政而已乃止范仲淹以言事忤大臣贬饶州已而上悔悟欲复用之稍徙知润州而恶仲淹者复诬以事语入上怒亟命置之岭南自仲淹贬而朋党之论起朝士牵连出语及仲淹皆指为党人公独为上开说明其诬枉上意解而后已公为人刚决明敏多识故事议论慨然及知政事益奋励无所回避宰相有所欲私辄以语折之至今人徃徃能道其语而小人侥幸多不得志遂共以事中之坐贬光禄卿知颍州已而上思之徙知青州又徙大名府居一岁间迁户部吏部二侍郎尚书左丞资政殿学士北京建与官者皇甫继明争治行宫事章交上上遣一御史视其曲直御史直公遂罢继明是时继明方信用其势倾动中外自朝廷大臣莫不屈意下之而公被中伤方起未复而独与之争虽小故不少假也故议者不以公所直为难而以能不为继明屈为难也迁工部尚书资政殿大学士河北安抚使庆歴六年拜武昌军节度使陜西安抚使知永兴军府事明年加宣徽北院使判延州夏人以兵三万临界上前三日公谍知其来城诸堡寨按兵闭壁虏至以为有备引去讫公去不复窥边赵元昊死子亮祚立方幼三大将共治其国言事者谓可除其诸将皆以为节度使使各有其所部以分弱其势可遂无西患事下公公以谓幸人之丧非所以示大信抚夷狄而亮祚虽幼君臣和三将无异志虽欲有为必无功而反生事不如因而抚之上以为然皇佑元年加同中书门下平章事复判大名府兼北京留守自元昊反河西契丹亦犯约求地二边兵兴连岁不解而公方入与谋议更守西北二方尤知敌人虚实情伪山川要害所以行师制胜营阵出入之法于河北尤详其奏议颇多虽不能尽用其指画规为之际有可喜也再居大名府前后十年威惠信于其人人为立生祠公自罢政事益不妄与人合亦卒不复用既徙镇安居三岁上书曰臣虽老尚能为国守边未报而得疾享年六十有九公累阶开府仪同三司勲上柱国开国广平郡爵公食户七千四百而实封二千一百赐号推诚保徳守正翊戴功臣娶陈氏封卫国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人长适职方员外郎荣諲次适秘书丞韩缜次适都官员外郎晁仲约次适大理寺丞晁得次适将作监主簿王偁孙三人长曰伯孙次曰公孙皆太常寺太祝次曰昌孙守秘书郎有文集奏议若干巻公平生寡言笑慎于知人既已知之久而益笃喜饮酒引满然人罕得其驩而与余尤相好也铭曰
　　
　　君子之守志于不夺不学而刚有摧必折毅毅程公其刚不屈公在政事有谔其言直虽不容志岂不完谓公不显公位将相岂无谋谟胡不以访老于藩辅白首犹壮公虽在外邦国之光奄其不存士夫曷望吉卜之从兆此新冈推其休声愈逺弥长
　　
　　名臣碑传琬琰之集中巻二十
　　
　　●钦定四库全书
　　
　　名臣碑传琬琰之集中卷二十一
　　
　　（宋）杜大珪 编
　　
　　杨諌议偕墓志铭　　欧阳修
　　
　　庆歴八年秋翰林侍读学士右諌议大夫杨公年六十有九告老即以工部侍郎致仕归于常州其行也天子召宴劳赐以不拜公卿大夫咸出饯于东门瞻望咨嗟相与言曰杨公归哉于公计为荣于国家计为可惜其明年九月某日公疾革出其兵论一篇示其子忱慥而授以言曰臣子虽死不敢忘其君父者天下之至恩大义也今臣偕不幸犹以埀闭之口言天下莫大之忧为陛下无穷之虑者其事有五以毕臣志死无所恨惟陛下用臣言不必哀臣死也言讫而卒不及其私忱慥以其语并其兵论以闻天子震悼顾有司问可以宠公者有司举故事以对天子曰此何足以慰吾思乃诏特赠公兵部侍郎公少师事种放学问为文章长于议论好读兵书知古兵法以谓士不兼文武不足任大事当四方无事时数上书言边事后二十余年元昊叛河西契丹举众违约三边皆警天下弊于兵公于此时耗精疲神日夜思虑创作兵车阵图刀楯之属皆有法天子以步卒五百如公之法试于庭以为可用而世多非其刀楯修尝奉使河东得边将王吉言元昊出兎毛川为吉所败者用杨公楯也盖世未尝用其术尔然公素刚少合而议者不一故不得尽用其言夏竦经畧陜西请益置土兵公言竦据内地无破贼之谋而坐请益兵盖虞败事则欲以兵少为解竦复论公不忠沮计公不能忍以语诋之其后三路农民壮者咸墨为兵公又言兵在精不在众众而不练则不整而易败困国而难供时自将相大臣议者皆务多兵独公之论能如此刘平兵败元昊围延州甚急而救兵不至公在河中乃伪为书驰造延州救兵十万至矣因命旁郡县具刍粮什噐如其数以俟已而元昊亦解去后公守并州即诏公为并代麟府路经畧安抚招讨等使兼兵马都部署公执勑告其群吏曰天子用我矣然任其事必图其効欲责其効必尽其方乃列六事以请曰能用臣言则受命不然则已朝廷难之公论不已坐是徙知邢州公志之不就皆此类也公尝为御史章献太后兄子刘从徳为团练使以卒其门人亲戚厮飬用从德拜官爵者数十人马季良以刘氏壻为龙图阁直学士公上书言汉吕后王禄产欲强其族而反以覆宗唐武三思杨国忠之祸不独其身几忘其国太后大怒贬监舒州酒税居二岁复召为御史言事愈切公祥符元年进士及第以上书言事真宗竒之召试不赴拜著作佐郎累官至工部侍郎为天章阁待制龙图阁枢密直学士遂侍讲于翰林尝为审刑院详议官知淮阳江阴军三司度支判官知御史杂事判吏部流内铨三司度支副使河北河东都转运使知河中府陜并邢沧杭五州所至皆有能绩为人亷洁刚直少屈而难犯其仁心爱物至其有所能容人多所不及也公讳偕字次公曽祖讳某祖讳某父讳某初娶张氏又娶李氏又娶王氏太原郡君公卒之明年秋其子忱以其丧归于河南又明年某月某日葬于洛阳县宣武管平洛乡之先茔公有文集十巻兵书十五巻读其书可以见公之志考其始终之节可以知公之心呜呼可谓忠矣修为谏官时尝与公争议于朝者而且未有识公也及其葬也其子不以铭属于他人而以属修者岂以修言为可信者欤然则铭之其可不信铭曰
　　
　　逺矣杨氏其来有始赤泉侯功与汉俱起震官太尉四世以公于陵正直仆射于唐师复理卿振左拾遗文蔚获嘉其后益衰避乱中州曽祖始南祖屈伪邦令于乌江又适南粤皇考是生晦显有时发于皇明在考司马始仕妨州遂家中部道徳之优司马四子惟公克大非徒大之又将长之世有官族孰无系谱或絶于微或亡其序不絶不亡由屡有人谁如杨世愈久而审次第弗迷昭穆绵聨公其归此安千万年
　　
　　谢学士绛墓志铭　　欧阳修
　　
　　朝散大夫行尙书兵部员外郎知制诰知邓州军州事兼管内劝农使上轻车都尉阳夏县开国男食邑三百户赐紫金鱼袋谢公讳绛字希深其先出于黄帝之后任姓之别为十族谢其一也其国在南阳宛三代之际以微不见至诗嵩髙始言周宣王使召公营邑以赐申伯盖谢先以失国其子孙散亡以国为姓歴秦汉魏益不显至晋宋间谢氏出陈郡者始为盛族公之皇考曰太子宾客讳涛其爵陈留伯至公开国又为夏阳男皆在陈郡故用其封复因为陈郡人然其官邑卒葬随世而迁其谱自八世而下可见曰八代祖汾为河南缑氏人至五代祖希图始迁而南或葬嘉兴或葬丽水自皇考已上三代皆葬杭州之富阳公以寳元元年四月丁夘来治邓其年十一月已酉以疾卒于官以逺不克归于南即以明年八月得州之西南某山之阳遂以葬公享年四十有五初娶夏侯氏先卒今举以祔后娶髙氏文安县君三男六女男某皆将作监主簿女一早亡五尚幼公之卒其客欧阳修吊而哭于位退则叹曰初宾客之薨修获铭其徳纳诸富阳之原今又哭公之丧哭者在位莫如修旧盖常铭其世矣乃论次其终始曰公年十五起家试秘书省校书郎复举进士中甲科以奉礼朗知颍州汝阴县迁光禄寺丞上书论四民失业杨文公荐其材召试充秘阁校理再迁太常丞通判常州丁母晋陵郡君许氏忧服除迁太常博士用郑氏经唐故事议昭武皇帝非受命祖不冝配享感生帝天圣中天下水旱而蝗河决壊滑州又上书用洪范五行京房传灾异所以为天谴告之意极陈时所阙失无所讳与修真宗国史迁祠部员外郎直集贤院通判河南府移书丞相言岁凶嵩山宫宜罢勿治又上书论妖人方术士不冝出入禁中请追所赐先生处士号岁满权开封府判官再迁兵部员外郎为三司度支判官上书论法禁密花透背诏书云自内始今内人赐衣复下有司取之是为法而自戾无以信天下又言后苑作官市龟筒亦禁物民间非所有之为犯法因请罢内作诸器皆以其职言又言有司多求上旨从中出而数更且为号令数变则亏国体利害偏听则惑聪明请者务欲各行而守者患于不一请凡诏令皆由中书枢密院然后行郭皇后废上书用诗白华引申后褒姒以为戒景佑元年丁父忧服除召试知制诰判流内铨谏者言李照新定乐不可用下其议二者久不决公为两议曰宋乐用三世矣照之法不合古吾从旧乃署其一议曰从新乐者异署议者皆从公署公为人肃然自修平居温温不妄喜怒及其临事敢言何其壮也虽或听或否或论高而不能行或后果如其言皆传经据古切中时病三代以来文章盛者称西汉公于制诰尤得其体世所谓常杨元白不足多也公既以文知名至于为政无所不逹自汝阴已有能名佐常州至今常人思之钱思公守河南悉以事属之是时庄献明肃太后庄懿太后起二陵于永安至于铁石畚锸不取一物于民而足修国子学教诸生自逺而至者百余人举而中第十八九河南人闻公丧皆出涕诸生画像于学而祠之初吏部拟官以圭田有无为均公取州县田覆其实者凖其方之物价差为多少掲之省中它有名而无实者皆不用人以为便天下之吏有定职而无定员故选者常患其多而久积吏縁以奸至公为之选而集者有不逾旬而去天下皆称其平其遇事尤剧犹若简而有余及求知邓州其治益以寛静为本州岛遂无事先时有妖僧者以伪言诱民男女数百人徃徃昼夜为会凡六七年不废公则取其首恶二人寘之法余一不问民始知公法可畏而安于不苛南阳堰引湍水漑公田水之来逺而少能及民而堰撤墩破公议复召信臣故渠以罢邓人岁役而以水与民大兴学舎皆未就而卒始公来邓食其廪者四十余人或疑其多及其丧为之制服其治衣栉纔二婢至三从孤弟妹皆聚而食之卒之日廪无余粟家无余赀入哭其堂椸无新衣然平生喜宾客谈宴怡怡如也自少而仕凡三十年间自守不回而外亦不为甚异此始终大节也铭曰
　　
　　寿吾不知命系其偶不俾其隆安归其咎惟忠之明惟仁之茂惟力之为而公之有
　　
　　名臣碑传琬琰之集中巻二十一
　　
　　●钦定四库全书
　　
　　名臣碑传琬琰之集中巻二十二
　　
　　（宋）杜大珪 编
　　
　　张文定公方平墓志铭　　苏轼
　　
　　仁宗皇帝在位四十二年搜揽天下豪杰不可胜数既自以为股肱心膂敬用其言以致太平而其任重道逺者又留以为三世子孙百年之用至于今頼之孔子曰惟天为大惟尧则之天下未尝一日无士而仁宗之世独为多士者以其大也贾谊叹细德之崄微知鳯鸟之不下闵沟渎之寻常知吞舟之不容伤时无是大者以容已也故尝窃论之天下大器也非力兼万人其孰能举非仁宗之大其孰能容此万人之英乎盖即位八年而以制策取士一举而得富弼再举而得公公姓张氏讳方平字安道其先宋人也后徙扬州高祖克唐末为亳州刺史曽祖文熈亳州军事推官赠太师娶苏氏追封武功郡太夫人祖峤以进士及第太宗尝召对选知郓州赐亲扎给全俸终于尚书都官员外郎娶刘氏追封沛国太夫人考尧卿生而端黙寡言有出世间意以父命勉娶非其意也父没遂居一室家人莫得见其面者十有七年与祖考皆赠太师开府仪同三司皆封魏国公娶稽氏追封谯国太夫人公年十三入应天府学颖悟絶人家贫无书尝就人借三史旬日辄归之曰吾已得其详矣凡书皆一阅终身不再读属文未尝起草宋绶蔡齐见之曰天下竒材也与范讽皆以茂材异等荐之以景佑元年中选授校书郎知昆山县蒋堂为苏州得公所著刍荛论五十篇上之以贤良方正能直言极谏荐公射策优等迁著作佐郎通判睦州时赵元昊欲叛而未有以发则为嬠书求大名以怒朝廷规得谴絶以激使其众公以谓朝廷自景徳以来既与契丹盟天下忘备将不知兵士不知战民不知劳盖三十年矣若骤用之必有丧师蹶将之忧兵连民疲必有盗贼意外之患当含垢匿瑕顺适其意使未有以发得岁月之顷以其间选将厉士坚城除器为不可胜以待之虽元昊终于必叛而兵出无名吏士不直其上难以决胜小国用兵三年而不见胜负不折则破我以全制其后必胜之道也是时士大夫见天下全盛而元昊小丑皆欲发兵诛之惟公与吴育同议议者不深察以二人之论为出于姑息遂决计用兵天下骚动公献平戎十策大略以谓边城千里我分而贼专虽屯兵数十万然贼至常以一击十必败之道也既败而图之则老师费财不可为已冝及民力之完屯重兵河东示以形势贼入冦必自延渭而兴州巢穴之守必虚我师自麟府渡河不十日可至此所谓攻其所必救形格势禁之道也宰相吕夷简见之谓宋绶曰君能为国得人矣然不果用其策召对赐五品服直集贤院迁太常丞知谏院首论祖宗以来虽分中书枢密院而三圣英武独运断归于一今陛下谦徳仰成二府不可以不合仁宗嘉之会富弼亦论此遂命宰相兼枢密使方元昊之叛也禁兵皆西而诸路守兵多■〈扌东〉赴阙郡县无备乃命调额外弓手公在睦州条上利害八事及是有旨遣使于陜西河东京东西路刺弓手为宣毅保捷指挥公连上疏争之甚力不从宣毅十四万人保捷九万人皆市人不可用而宣毅骄甚所在为冦自是民力大困国用一空识者以不从公言为恨时夏竦并护四路刘平石元孙任福之败皆贬主帅而竦独不问贼围麟府诏竦出兵牵制竦逗留不出使贼平丰州夷灵逺而去公极言之诏罢竦节制自是四路各得专逹人人自効边备修完贼至无所得及庆歴元年西方用兵盖六年矣上既益厌兵而贼亦困弊不得耕收休息虏中匹布至十余千元昊欲自通其道无由公慨然上疏曰陛下犹天地父母也岂与此犬豕豺狼较胜负乎愿因今岁郊赦引咎示信开其自新之道申敕边吏勿絶其善意若犹不悛亦足以怒我而怠彼虽天地鬼神必将诛之仁宗喜曰是吾心也命公以疏付中书吕夷简读之拱手曰公之及此是社稷之福也是岁赦书开谕如公意明年元昊始请降自元昊叛公谋无遗策虽不尽用然西师解严公有力焉修起居注假起居舎人知制诰使契丹戎主雅闻公名与其母后族人微行观公于范阳门外及燕亲诣公前酌玉巵以饮公顾左右曰有臣如此佳哉骑而击球于公前以其所乗马赐公朝廷知之自是虏使挟事至者辄命公馆之寻召试知制诰迁右正言赐三品服诰命简严四方诵之兼史馆修撰章得象监国史以日歴自干兴至庆歴废不修请以属公于是粲然复完权知开封府府事至繁为尹者皆书板以记事公独不用黙记数百人以次决遣不遗毫厘吏民大惊以为神不敢复欺拜翰林学士领羣牧使牧事乆不治公始整齐之元昊遣使求通已在境上而契丹与元昊构隙使来约我请拒絶其使时议者欲遂纳元昊故为荅书曰元昊若尽知约束则理难拒絶仁宗以书示公与宋祁公上议曰书词如此是拒契丹而纳元昊得新附之小羌失久和之强虏也若已封册元昊而契丹之使再至能终不听乎若不听契丹之怨必自是始听而絶之则中国无复信义永断招懐之理矣是一举而失二虏也冝赐元昊诏曰朝廷纳卿诚欵本縁契丹之请今闻卿招诱契丹边户失舅甥之欢契丹遣使为言卿冝审处其事但嫌隙朝除则封册暮行矣如此于西北为两得时人伏其精识拜諌议大夫为御史中丞中外之事知无不言至于宫妾宦官滥恩横赐皆力争裁抑之寻知贡举士方以游词崄语为髙公上疏以谓文章之变实关盛衰不可长也诏以公言晓谕学者宰相贾昌朝与参知政事呉育忿争上前公将对昌朝使人约公当以代育公怒叱遣曰此言何为至于我哉既对极论二人邪正曲直然育卒罢以髙若讷代之时当郊而费用未具中外以为忧宰相欲以是危公复拜翰林学士为三司使公领使未几以办闻仁宗大喜至于今计司先郊告办盖自公始前使王拱辰请搉河北盐既立法矣而未下公见上问曰河北再搉盐何也仁宗惊曰始立法非再也公曰周世宗搉河北盐犯辄处死世宗北伐父老遮道泣诉愿以盐课均之两税而弛其禁世宗许之今两税盐钱是也岂非再搉乎且今未搉也而契丹常盗贩不已若搉之则盐贵彼盐益售是为我敛怨而彼获福矣彼盐滋多非用兵莫能禁也边隙一开所获盐利能补用兵之费乎仁宗大悟曰卿语宰相立罢之公曰法虽未下民已户知之当直以手诏罢不可自有司出也仁宗大喜命公密撰手诏下之河朔父老相率拜迎于澶州为佛老会者七日以报上恩且刻诏书北京至今父老过其下必稽首流涕南京鸿庆宫成奉安三圣像当遣柄臣特命公为礼仪使乡党荣之仁宗遂欲用公而公以目疾求去甚力乃加端明殿学士归院判尚书都省兼领银台司审刑院太常寺事庆歴中卫士夜逾宫垣为变仁宗旦语二府以贵妃张氏有扈跸之功枢密使夏竦倡言冝讲求所以尊异贵妃之礼宰相陈执中不知所为公见执中言汉冯婕妤身当猛兽不闻有所尊异且皇后在而尊贵妃古无是礼若果行之天下谤议必大萃于公终身不可雪也执中耸然敬从公言而罢修宗正寺玉牒补缀失亡为书数百巻自陜右用兵公私困乏士大夫争言丰财省费之道然多不得其要公自为諌官御史中丞三司使皆为上精言之一日仁宗御资政殿召两府侍从赐坐诏问天下事公退直禁林是日有旨鎻院公既草制书又条对所问数千言夜半与制书皆上仁宗惊异又手诏独策公明日复出数千言大略以谓太祖定天下用兵不过十五万人今百余万而更言不足自祥符以来万事堕弛务为姑息渐失祖宗之旧取士任子磨勘迁补之法既壊而任将养兵皆非旧律国用既窘则政出一切大商奸民乗隙射利而茶盐香矾之法乱矣此治乱盛衰之本不可以不急治公既明习歴代损益又周知祖宗法度悉陈其本末赢虚所以然之状及当今所冝救治施行之略而其末乃论古今治乱在上下离合之间比年已来朝廷颇引轻险之人布之言路违道干誉利口为贤内则台諌外则监司下至胥吏僮奴皆可构危其上自将相公卿宿贵之人皆争屈体以收礼后軰有不然者则谤毁随之惴惴焉惟恐不免何暇展布心体为国立事哉此风不革天下无时而治也上益异之书文儒二字以赐月余御迎阳门召两制近侍复赐问目曰朕之阙失国之奸蠧朝之憸谀皆直言其状独引公近御榻密访之且有大用语公叹曰暴人之私迫人于崄而攘之我不为也终无所言公既刚简自信不恤毁誉故小人思有以中之会三司判官杨仪以请求得罪公坐与仪厚善遂罢职出知滁州不数月上悟还端明殿学士知江寜府明年加龙图阁学士迁给事中知杭州公平生学道虚一而静故所至皆不言而治既去人必思之自杭丁太夫人忧服除以旧职还朝判流内铨建言畿内税重非所以示天下是岁郊赦减畿内税三分遂为定制秦州叛羌断古渭路帅张升发兵讨贼而副摠管刘涣不受命皆罢之拜公侍读学士知秦州公力辞不拜曰涣与升有阶级今互言而两罢帅不可为也升以故得不罢以公为礼部侍郎知滑州改户部侍郎移镇西蜀始李顺以甲午岁叛蜀人记之至是方以为忧而转运使摄守事西南夷有卬部川首领者妄言蛮言侬智髙在南诏欲求冦蜀摄守妄人也闻之大惊移兵屯边郡益调额外弓手发民筑城日夜不得休息民大惊扰争迁居城中男女昏会不复以年贱鬻榖帛市金银埋之地中朝廷闻之发陜西步骑戍蜀兵仗络绎相望于道诏促公行且许以便冝从事公言南诏去蜀二千余里道崄不通其间皆杂种不相役属安能举大兵为智髙冦我哉此必妄也臣当以静镇之道遇戍卒兵仗辄遣还入境下令卬部川曰冦来吾自当之妄言者斩悉归屯边兵散遣弓手罢筑城之役会上元观灯城门皆通夕不闭蜀遂大安已而得卭部州之译人始为此谋者斩之枭首境上而配流其余党于湖南西南夷大震先是朝廷获智髙母子留不杀欲以招智高至乃伏法复以三司使召还奏罢蜀横赋四十万减铸铁钱十余万蜀人至今纪之公初主计京师有三年粮而马粟倍之至是马粟仅足一岁而粮亦减半因建言今之京师古所谓陈留天下四冲八逹之地非如雍洛有山河形势足恃也将依重兵以立国耳兵恃食食恃漕运汴河控引江淮利尽南海天圣以前岁发民浚之故河行地中有张君平者以疏导京东积水始辍用汴夫其后浅妄者争以裁减费役为功河日以堙塞今仰而望河非祖宗之旧也遂画漕运十四策宰相富弼读公奏上前昼漏尽十刻侍卫皆跛倚仁宗太息称善弼曰此国计大本非常奏也悉如所启施行退谓公曰自庆歴以来公论食货详矣朝廷毎有所损益必以公奏为议本凡除主计未尝敢先公也其后未朞年而京师有五年之蓄迁吏部侍郎复以目疾请郡迁尚书左丞知南京未几以工部尚书知秦州时亮祚方骄僣阅士马筑堡筚篥城之西压秦境上属户皆逃匿山林公即料简将士声言出塞实按军不动贼既不至言者因论公无贼而轻举宰相曽公亮昌言于朝曰兵不出塞何名为轻举张公岂轻者哉贼所以不至者以有备故也有备而贼不至则以轻举罪之边臣自是不敢为先事之备矣议者乃服初命公秦州有旨再任当除宣徽使议者欲以是沮挠之公笑曰吾于死生祸福未尝择也宣徽使于我何有哉力请解复知南京封清河郡公英宗即位迁礼部尙书知陈过都留尙书都省请知郓州陛辞论天下事英宗叹曰学士其可以去朝廷哉公力请行加侍读学士徙定州乞归养改徐州英宗屡欲召还而左右无助公者一日谓执政曰吾在藩邸时见其刍荛论及所对策近者代言之臣未尝副吾意若使居典诰之任亦国华也执政乃始奉诏拜翰林学士承旨问治道体要公以简易诚明为对言近而指逺上不觉前席曰吾昔奉朝请望侍从大臣以谓皆天下选人今而不然闻学士之言始知有人矣胡宿罢枢密副使上欲以公代之而执政请用郭逵英宗以语公公曰自庆歴以后擢任二府必参之中书臣知事君而巳迁刑部尚书英宗不豫学士王珪当直不召召公见福寜殿上慿几不言赐公坐出书一幅八字曰来日降诏立皇太子公抗声曰必颍王也嫡长而贤请书其名上力疾书以付公既草制寻充册立皇太子礼仪使神宗即位召见侧门公曰仁宗崩厚葬过礼公私骚然请损之上曰奉先可损乎公曰遗制固云以先志行之天子之孝也上叹曰是吾心也公又奏百官迁秩恩已过厚若锡赉复用嘉佑近比恐国力不能支乞追用干兴例足矣从之省费十七八迁户部尚书御史中丞王陶击宰相参知政事吴奎与之辨上欲罢奎公适对上曰奎罢当以卿代公力辞上曰卿歴三朝无所阿附左右莫为先容可谓独立杰出矣先帝已欲用卿今复何辞公曰韩琦久在告意保全奎奎免必不复起琦勲在王室愿陛下复奎位手诏谕琦以全始终之分上嗟叹久之继出小纸曰奎位执政而击中司谓朕手诏为内批持之三日不下不去可乎公复论如初上从之赐琦诏如公言久之琦求去坚甚夜召公议公复申前论上曰琦志不可夺也公遂建议冝宠以两镇节钺且虚府以示复用从之面命公为参知政事以亲疾辞上曰受命以慰亲意庻有瘳也是夕复召知制诰郑獬内东门别殿谕以用公意制词皆出上旨制出公以亲疾在告召对押赴中书御史中丞缺曽公亮欲用王安石公极论安石不可用不数日魏公捐馆上叹息不已命近珰及内司宾存问日至虚位以待公寻诏起复四上章乃免服除以安石不恱拜观文殿学士留守西京入觐请南京留台上欲以为宣徽使修国史不可则欲以为提举集禧观判都省所以留公者百方公皆力辞遂知陈州时方置条例司行新法大率欲丰财而强兵公因陛辞极论其害皆深言危语曰水所以载舟亦所以覆舟兵犹火也不戢当自焚若行新法不已其极必有覆舟自焚之忧上雅敬公不甚其言曰能复少留乎公曰退即行矣上亦怅然至陈陜西方用兵卒叛庆州声摇关辅京西漕檄捕盗官以兵会所属州白刃满野民大惶骇公收其檄不行而奏之上谓执政曰守臣不当学耶临事乃见人诏京西兵各归其旧吏方以苛察为能小不中意辄置司推治一州至数狱追逮数千里死者甚众公以事闻诏立条约下诸路时监司皆新进趍时兴利长史初不与闻公曰吾衰矣雅不能事今归与以全吾志即力请留台而归未几复知陈州暇日坐西轩闻外板筑喧甚曰民筑嘉应侯张太尉庙公曰巢贼乱天下赵犨以孤城力战保此州捍大患者也此而不祀张侯何为者哉命夷其庙立赵侯祠佛舎中未几改南京且命入觐不待次对前殿曰先帝尝言卿不立友党退朝掩关终日无一客命坐赐茶寻拜宣徽北院使检校太尉判应天府公曰宣徽使非寄任不除臣求乡郡自便而得之恐启侥幸路上曰朕未之思改判青州告免延和殿赐坐问祖宗御戎之策孰长公曰太祖不勤逺略如夏州李彛兴灵武冯晖河西折御卿皆因其酋长许以世袭故边圉无事董遵诲捍环州郭进守西山李汉超保关南皆十余年优其禄赐寛其文法而少遣兵诸将财力丰而威令行间谍精审吏士用命贼所入輙先知并力御之战无不克故以十五万人而获百万之用终太祖之世边鄙不耸天下安乐及太宗平并州欲遂取燕蓟自是岁有契丹之虞曹彬刘廷谦傅潜等数十战各亡士卒十余万又内徙李彛兴冯晖之族至继迁之变三边皆扰而朝廷始旰食矣真宗之初赵德明纳欵及澶渊之克遂与契丹盟至今人不识兵革可谓盛德大业祖宗之事大略如此亦可以鉴矣近岁边臣建开拓之议皆行崄侥幸之人欲以天下安危试之一掷事成则身蒙其利不成则陛下任其患不可听也上曰庆歴以来卿知之乎元昊初臣何以待之公曰臣时为学士誓诏封册皆臣所草具言本末上惊曰尔时已为学士可谓旧德矣时契丹泛遣使萧禧来上问敌意安在公曰敌自与中国通好安于豢养吏士骄堕实不欲用兵昔萧英刘六符来仁宗命二府置酒殿卢与语英颇泄其情六符变色目之英归竟以此得罪今禧黠敌愿如故事令大臣与议无屈帝尊与敌交口上曰朕念庆歴再和之后中国不复为善后之备故修戎事为应兵耳公曰应兵者兵祸之巳成者也消变于未成善之善者也公毎辞去上辄迁延之三易其期遂诏公归院供职萧至以河东疆事为辞上复以问公公曰嘉佑二年敌使萧扈一言之朝廷讨论之详矣命馆伴王洙诘之扈不能对录其条目付扈以归因以洙藁上之禧当辞偃蹇卧驿中不起执政未知为言公班次二府因朝谓枢密使吴充曰禧不即行使主者曰致馈而勿问且使边吏以其故檄敌中可也充启用其说禧即日行除中太一宫使进对礼秩凡皆与执政同公在朝虽不任职然多所建明上数欲废易汴渠公曰此祖宗建国之本不可轻议饷道一梗兵安所仰食则朝廷无措足之地矣非老臣谁敢言此自王安石为政始罢铜禁奸民日销钱为器边关海舶不复讥钱之出故中国钱日耗而西南北三虏皆山积公极论其害请诘问安石举累朝之令典所以保国便民者一旦削而除之其意安在有星孛于轸诏求直言公上疏论所以致变之故人为恐栗圣上皆优容之求去愈力上曰卿在朝岂有所好恶者欤何欲去之速也公曰臣平生未尝与人交恶但欲归老耳上知不可留乃以为宣徽南院使检校太傅判应天府上曰朕初与韩绛共事而卿论政不同又欲除枢密使而卿论兵复异卿受先帝末命卒无以副朕意乎因泫然泣下赐带如尝任宰相者髙丽使过南京长吏当送迎公言臣班视二府不可为陪臣屈诏独遣少尹使者见公恐栗不敢仰视师征安南公以谓举西北壮士健马弃之南方其患有不可胜言者若社稷之福则老师费财无功而还因论交址气俗与诸夷不类自建隆以来吴昌文丁部黎桓李公缊四易姓矣皆以大校簒也曰唐末五代藩镇倾夺之风此可以计破者也遂条上九事时习知蛮事者皆服其精练师还如公言新法既鬻坊埸河渡司农又并祠庙鬻之官既得钱听民为贾区庙中慢侮秽践无所不至公言宋王业所基也而以太王阏伯封于商丘以主大火微子为宋始封此二祠者独不可免于鬻上震怒批出曰慢神辱国无甚于斯于是天下祠庙皆得不鬻公自念将老无以报上论事益切至于论兵起狱尤为反复深言曰老臣且死见先帝地下有以借口矣上为感动至永乐之败颇思其言公请老不已拜东太一宫使使就第章数十上拜太子少师以宣徽使致仕官制行罢宣徽院独命公领使如旧今上即位执政辄罢公使以太子太保致仕元佑六年诏复置宣徽使乃命公复使南院章四上不拜玺书嘉之以其年十二月二日薨享年八十五讣闻辍视朝二日特赠司空制服苑中官其亲属五人太皇太后对辅臣嗟叹其忠正公遗令不请谥尚书右丞苏辙为请诏有司议谥曰文定娶马氏太常少卿绛之女追封永嘉郡夫人四子邦彦大理评事邦直邦杰太常寺太祝皆先公卒恕今为右朝散郎通判应天府信厚敦敏笃学朝廷数欲用之以公老不忍去左右诏听之三女长适殿中丞蔡天申次适右朝奉郎王巩其季已嫁而复归孙男四人钦咨钦亮钦弼钦宪孙女三人并幼公晚自谓乐全居士有乐全集四十巻玉堂集二十巻注仁宗乐书一巻神宗尝赐亲扎曰卿文章典雅焕然有三代之风书之典雅无以加焉西汉所不及也所与交者范仲淹吴育宋祁三人皆敬惮之曰不动如山安道有焉晚与轼先大夫游论古今治乱及一时人物皆不谋而同轼与弟辙以是皆得出入门下轼尝论次其文曰孔北海志大而论髙功烈不见于世然英隽豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊训说命相表里非秦汉以来以事君为说者所能至也常恨二人之文不见其全今公其庻几乎呜呼士不以天下之重自任久矣言语非不工也政事文学非不敏且博也然至于临大事鲜不忘其故失其守者其器小也公为布衣则颀然已有公辅之望自少出仕至老而归未尝以言徇物以色假人虽对人主必问而后言毁誉不动得丧若一真孔子所谓大臣以道事君者世逺道散虽志士仁人或少贬以求用公独以迈徃之气行正大之言曰用之则行舍之则藏上不求合于人主故虽贵而不用用而不尽下不求合于士大夫故恱公者寡不恱公者众然至言天下伟人则必以公为首世以轼为知言公始为谏官荐刘夔王质自代皆即日擢用及贝州军叛上欲遣公出征举明镐自代即以为将而贝州平熈寜中轼将徃见公于陈宰相曽公亮谓轼曰吾受知张公所以至此者公恩也轼以问公公怅然久之曰吾尝密荐公亮人无知者岂仁宗以语之乎轼以是知公虽不偶于世而人主信之盖如此公性与道合得佛老之妙属纩之日凛然如平生有星陨于北牖及薨赤气自寝而升里人望惊焉以七年八月九日庚申葬于宋城县永安乡仁孝曲其子恕使以王巩之状来求铭铭曰
　　
　　大道之行士贵其身维人求我匪我求人秦汉以来士贱君肆区区仆臣以得为喜功利之趋谤毁是逃我观其身夏畦之劳纷纭丛脞千载一律帝闵下俗异人乃出是生我公龙章鳯姿翔于千仞世挽留之浩然直前有碍则止放为江河汇为沼沚穆穆三圣如天如渊前席惟谊见黯必冠岂不用公道有不契出其绪余则已惊世公之所能我不敢知乗云驭风与汗漫期噫天何时复生此杰我作铭诗以诏王国
　　
　　名臣碑传琬琰之集中巻二十二
　　
　　●钦定四库全书
　　
　　名臣碑传琬琰之集中巻二十三
　　
　　（宋）杜大珪 编
　　
　　滕学士甫墓志铭　　苏轼
　　
　　神宗英文烈武圣孝皇帝初临海内厉精为治旁求天下以出异人得英伟大度之士滕公元发始见知于英宗而未及用书其姓名藏于禁中帝以是知之既见公姿度雄爽问天下所以治乱不思而对曰治乱之道如黒白东西所以变色易位者朋党乱之也帝曰卿知君子小人之党乎公曰君子无党譬之草木绸缪相附者必蔓草非松柏也朝廷无朋党虽中主可以济不然虽上圣不治帝太息曰天下名言也遂以为右正言知制诰諌院开封府拜御史中丞翰林学士且大用矣而公性疎逹不疑在帝前论事如家人父子言无文饰洞见肝鬲帝知其诚尽事无巨细人无亲疎辄以问公或中夜降手诏使者旁午公随事解答不自嫌外而执政方立新法天下汹汹恐公有言而帝信之故相与造事谤公帝虽不疑然亦出公于外以翰林侍读学士知郓州移定与青留守南都徙齐邓二州用公之意盖未衰也而公之妻党有犯法至大不道者小人因是出力挤公必欲杀之帝知其无罪落职知池州徙蔡未行改安州既罢入朝未对而左右不恱者又中以飞语复贬筠州士大夫为公危栗或以为且有后命公谈笑自若曰天知吾直上知吾忠吾何忧哉乃上书自明帝览之释然即以为湖州方且复用而帝升遐公读遗诏僵仆顿絶久之乃苏曰已矣吾无所自尽矣今上即位徙公为苏扬二州除公龙图阁直学士复以为郓州徙真定河东治边凛然威行西北号称名将而宦官为走马者诬公病不任职诏徙许州御史论公守边竒伟之状且言其不病诏复留河东而公已老盖年七十有一矣即力求淮南上不得已乃以为龙图阁学士知扬州未至而薨盖元佑五年十月二十四日也方平歴事三宗逮与天圣景佑间贤公卿游公虽为晚进而开济之资迈徃之气盖有前人风度以先帝神武英断知公如此而终不大用毎进小人輙谗之公尝上章自讼有曰乐羊无功谤书满箧即墨何罪毁言日闻天下闻而悲之呜呼命也夫公讳甫字符发其后避髙鲁王讳以字为名而字逹道东阳人也滕氏出周文王之子错封于滕所谓滕叔绣者十一代祖令琮为唐国子司业令琮生太常博士翼翼生赠户部侍郎伉伉生赠礼部侍郎盖盖生户部尚书赠右仆射珦珦生太中大夫睦州刺史迈迈生越州观察推官■〈糹勃〉■〈糹勃〉生祠部郎中文规文规生公之曽祖讳仁俊为温州永嘉令祖讳鉴不仕皇考讳髙赠中大夫曽祖母祖母皆范氏继祖母陈氏皇妣王氏追封太原郡君生公之夕梦虎行月中而堕其室九岁能赋诗敏捷过人范希文皇考舅也见公而竒之教以为文希文为苏州而安定胡先生瑗居于苏公徃从之门人以千数第其文公常为首常举进士试于庭宋子京竒其文擢为第三人而以声韵不中法罢之其后八年复中第第三授大理评事通判湖州时孙元规守钱塘一见公曰名臣也后当为贤将授以治剧守边之要召试学士院充集贤校理判吏部南曹除开封府推官三司盐铁户部判官同修起居注判户部勾院公在馆阁未尝就第见执政故宰相不恱不迁者十年既遇知神宗为諌官知无不言然御史中丞王陶论宰相不押班为跋扈上以问公公曰宰相固有罪然以为跋扈则臣为欺天陷人矣为开封府三狱皆满公视事之日理出数百人决遣殆尽京师翕然称之为御史中丞中书密院议边事多不合赵明与西人战中书赏功而密院降约束郭逵修堡册密院方诘之而中书已下褒诏矣公言战守大事也安危所寄今中书欲战密院欲守何以令天下愿敕大臣凡战守除帅议同而后下上善之諌官杨绘言宰相不当以其子判鼓院上曰绘不习朝廷事鼓院传逹而已何与于事公曰人有诉宰相者使其子传逹之可乎且天下见宰相子在是岂敢复诉事上悟为罢之种谔擅筑绥州且与薛向发诸路兵环庆保安皆出剽掠西人复诱杀将官杨定公上疏极言亮祚巳纳欵不当失信边隙一开兵连民疲必为内忧京师郡国地震公三上疏指陈致灾之由大臣不恱出公知秦州上面谕公曰秦州非朕意也留不遣诏馆伴契丹使前此馆伴非其人使者议神塔子事徃复纷然是岁契丹遣萧林牙杨兴公来聘朝廷忧之公见兴公开懐与语问其家世父祖事委曲详尽兴公惊且喜不复论去岁事将去与公马上泣别林牙谓兴公曰君与滕公善岂将留此乎上闻之大喜因公奏事殿中叹曰朕欲擢卿执政卿逾月不对而大臣力荐用唐介矣公曰臣恨未有死所报陛下知遇岂爱官职者唐淑问孙觉言公短上不信悉以其言示公所以慰劳公者甚厚公顿首曰陛下无所疑臣无所愧足矣河朔地大震涌沙出水壊城地庐舎命公为安抚使官吏皆幄寝居民恐惧弃家而茇舎公独卧屋下曰民恃吾以生屋摧民死吾当以身同之民始归安其室乃命葬死者食饥者除田税察惰吏修堤防缮甲兵督盗贼河朔遂安使还大臣将除公并州上复留公开封府民有王颖者为邻妇隐其金阅数尹不能辨颕愤闷至病伛杖而诉于公公呼邻妇一问得其情取金还颖颕奋身仰谢失伛所在投杖而出一府大骇除翰林学士夏国主秉常被簒公言继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择一贤将假以重权使经营分裂之可不劳而定百年之计也上竒其策然不果用欲以公为三司使力辞已而除公瀛州安抚使公入顿首曰臣知事陛下而已不能事党人愿陛下少回昔日之眷无使臣为党人所快则天下皆知事君为得而事党人为无益矣上为改容公以皇考讳辞髙阳关乃除郓州治盗有方不独用威猛时有所纵舍盗为屏息移知定州许入觐力言新法之害曰臣始以意度其不可耳今为郡守亲见其害民者具道所以然之状至定州以上已宴郊外有报契丹入寇边民来逃者将吏大骇请起治兵公笑曰非尔所知也益置酒作乐遣人谕逃者曰吾在此敌不敢动使各归业明日问之果妄诸将以是服公韩忠彦使契丹杨兴公迎劳问公所在且曰滕公可谓开口见心矣忠彦归奏上喜进公礼部侍郎使再任诏曰寛严有体边人安焉公因作堂以安边名之公去国既乆而心在王室著书五篇一曰尊主势二曰本圣心三曰校人品四曰破臣党五曰赞治道上之其畧曰陛下圣神文武自足以斡运六合譬之青天白日不必点缀自然清明识者韪其言天下大旱诏求直言公上疏曰新法害民者陛下既知之矣但下一手诏应熈寜二年以来所行新法有不便者悉罢则民气和而天意解矣冨彦国之守青州也尝置教阅马步军九指挥彦国既去军稍缺不补公至请复完之至溢额数千其后朝廷屡发诸路兵或丧失不还惟青州兵至今为盛其谪守池安皆以静治闻饮酒赋诗未尝有迁谪意侍郎韩丕旅殡于安五十年矣学士郑獬安人也既没十年贫不克葬公皆葬之著作佐郎木炎居丧以毁卒公既助其葬又为买田赒之敕使谢諲市物于安因縁为奸民被其毒公密疏奸状上为罢黜諲自安定先生之亡公尝割俸以赒其子及为湖州祭其墓哭之恸东南之士归心焉自扬徙郓岁方饥乞淮南米二十万石为备郓有剧贼数人公悉知其所舎遣吏掩捕皆获吏民不知所出郡学生食不给民有争公田二十年不决者公曰学无食而以良田饱顽民乎乃请以为学田遂絶其讼学者作新田诗以美之时淮南东京皆大饥公独有所乞米为备召城中冨民与约曰流民且至无以处之则疾疫起并及汝矣吾得城外废营地欲为席屋以待之民曰诺为屋二千五百间一夕而成流民至以次授地井灶器用皆具以兵法部勒少者炊壮者樵妇女汲老者休民至如归上遣工部郎中王古按视之庐舎道巷引绳棊布肃然如营阵古大惊图上其事有诏褒美盖活五万人云徙真定乞以便冝除盗许之然讫公之去无一人死法外者秋大熟积饥之民方赖以生而有司争籴榖贵公奏边廪有余请罢籴一年从之徙知太原府河东兵劳民贫而土豪将吏皆利于有警故喜作边事民不堪命公始至蕃族来贺令曰谨斥候无开边隙有冦而失备与无冦而生事者皆斩自军司马沿边安抚以下皆勒以军法西人猎境上河外诸将请益兵公曰寇来则死之吾不出一兵也河东十二将其四以备北其八以备西八将更休为上下畨是岁八月边郡称有警请八将皆上谓之防秋公曰贼若并兵犯我虽八将不敌也若其不来四将足矣卒遣更休而将吏惧甚扣合争之公指其颈曰吾已舍此矣颈可断兵不可出卒无冦省刍粟十五万河东之所患者盐与和籴也公稍更其法明着税额而通盐商配率粮草视物力髙下而不以占田多少为差民以为便阳曲县旧治城西汾决徙城中县废为荒田公奏还之使县治堤防如黄河民复成市诸将驻列城者长吏或不恱捃诬以事有至死者公奏立法将有罪徙他郡讯验诸将闻之喜曰公保吾生当报以死西夏请复故地诏赐以四寨而葭芦隶河东公曰取城易弃城难昔弃啰兀西人袭我不备丧金帛不赀且为夷狄笑乃命部将訾虎萧士元以兵护迁号令严整寇不敢近无一瓦之失将赐寨公请先画界而后弃不从西人已得地则请凢画界以绥德城为法从之公曰若法绥德以二十里为界则吴堡去葭芦百二十里为失百里矣国家以进退尺寸为强弱今一举而失百里不可力争之已而谍者得西人之谋曰吾将出劲兵于仁呉二寨之间刼汉使不得出兵则二寨亦弃矣公遂复申前议章九上至数万言议者谓近世名将无及公者公为文与诗英发妙丽毎出一篇学者争诵之笃于行义事父母抚诸弟以孝友闻临大事决大议毅然不计死生至于已私则小心庄栗惟恐有过其事上及与人交驭将吏待妻子奴婢一以至诚仕自大理评事至右光禄大夫职至龙图阁学士勲至上柱国爵至南阳郡开国侯食邑至一千六百户实封至八百户赠银青光禄大夫有文集二十巻娶李氏唐御史大夫栖筠之后晋卿之女累封建安郡君先公卒赠永寜郡君子三人祜祁皆承奉郎裕尚幼女五人长适朝请郎知楚州何洵直次适宣德郎秘书省正字王炳早卒次适宣徳郎太学博士王涣之次复适王炳季适方平之子朝散郎南京通判恕孙男六人将以元佑七年八月二十二日癸酉葬于苏州长洲县彭华乡阳山之栗坞铭曰
　　
　　天之降材千夫一人人之逄时千载一君生之既难得之岂易而彼谗人曽不少置昔在帝尧甚畏巧言谗说震惊虽尧亦然伟哉滕公廊庙之具帝欲用公将起辄仆赖帝之明虽仆复兴小试于边戎狄是膺日月逝矣岁不我与老成云亡吾谁与之若古有训无竞维人公之治边折冲精神猛虎在山藜藿茂遂及其既亡樵牧所易公官三品以寿考终我铭之悲夫岂为公
　　
　　司马谏议康墓志铭　　范祖禹
　　
　　元佑五年六月丁酉诏以秘书省著作佐郎兼侍讲司马康为左司谏时已属疾五辞不许就赐告君奏曰臣不敢拜君命于家疾间当亟起受乃留告合门以俟诏以君久疾不给俸其自止日续给之君辞不受七月小间将受命疾作不能造朝即奏臣不可以备言职矣愿卒辞新命诏遣内侍挟御医三人诊视治疗以君清贫命医毋得受馈俟疾损取旨八月君奏曰臣之力惫矣言职不冝久虚愿领宫观飬疾西都二圣不得已许之除直集贤院提举嵩山崇福宫诏曰勿药有闻即膺吾用遣内侍谕旨俾留京师就医药赐钱三十万九月丙寅以不起闻明日辅臣对延和殿未及奏事二圣嗟悼不已命优恤其家特赠右谏议大夫遣将作监丞张淳督运木就护殡葬官给钱百万遣中使吊问妻子赐钱五十万又赙钱三十万布帛有加既又遣内侍问行日赐白金五百两助丧事十一月甲申葬陜州夏县太师温国文正公墓次君字公休文正公讳光之子也其先出于晋安平献王孚歴后魏隋唐以及本朝子孙未尝去乡里积厚流逺是生大贤曽祖讳炫试秘书省校书郎知耀州冨平县赠太子太傅祖讳池以清直事仁宗为天章阁待制赠太师追封温国公曽祖妣皇甫氏祖妣聂氏妣张氏皆封温国太夫人文正公以道徳事四朝进退以天下起相二圣勤劳帝室慰荅民望为元佑宗臣君幼端谨不妄言笑事父母至孝出于天性文正公与夫人皆噐爱之或当逺出夫人必自挟以徃既长入官或数日不返家夫人辄忧思形于眯厌或踰月而后归则相顾惨然喜欲泣敏学过人博通羣书熈寜三年以明经擢上第释褐试秘书省校书郎耀州冨平县主簿时文正公为翰林学士奏留国子监听读四年奏授守正字五年监西京粮料院迁大理评事文正公以端明殿学士提举嵩山崇福宫修资治通鉴奏君检阅文字官制易阶承事郎丁母夫人忧勺饮不入口者三日杖而后起毁几灭性见者哀之文正公居洛十五年徃来陜洛间士之从学于公者退与君语未尝不有得涂之人见其容止虽不识皆知其为司马公之子也服除授签书山南东道节度判官公事元丰八年以韩献肃公荐擢秘书省正字转奉议郎元佑元年为校书郎文正公为左仆射力疾入对诏君扶掖上殿赐绯章服公薨执丧如丧夫人哀毁有加焉治丧皆用礼经家法不为世俗事得遗恩悉以予族人其启夫人之丧而合祔也号慕如初丧既葬庐于墓凡文正公终事竭诚尽力无一不致其极者三年服除召为著作佐郎兼侍讲进讲详明传经义劝上以进德上必虚已听之四年为修神宗实录检讨官上疏言王者以民为天民以食为天自古祸乱之兴皆由饥馑为国必有九年之蓄乃可以备水旱比年以来旱暵为虐民多艰食若今秋不稔则公私困竭盗贼可虞昔魏李悝为平籴之法国以富强东汉永初以后水旱十年和熹邓太后临朝用征和故事徙置饥民于丰熟诸郡躬自减彻以救灾厄故天下复平唐太宗贞观初天下连岁灾害太宗勤而抚之民虽东西就食未尝嗟怨至四年天下大稔流散者咸归乡里米斗不过三四钱自古贤圣之君非无水旱之灾惟有以待之则不为其害如汉唐之策已非处处皆有蓄积故令民东西就食此策之下者也魏文侯举国四境悉令平籴所在有储此策之中者也三代而上国有九年之蓄此策之上者也今臣愿陛下先为汉唐之下策以济目前之艰俟及丰穰乃为魏文侯之中策积以岁月渐及三代之上策乗今秋熟令州县广籴民食所余归于官今冬来春令饥民就食俟乡土丰穰乃还本土夫国家积财惟以安国民安则国安故凡为国者一丝一毫皆当爱惜惟于济民则不当吝陛下诚能捐数十万金帛以为天下大本则四海幸甚夫实仓廪使百姓足食非独可以消患太平之化由是而兴措刑之本无先于此矣初文正公在相位与吕正献公及同列共议稍修官制以就简便令门下中书二省通职事亦先帝诏书本意也草具未上而文正公薨至是君复上旧藁降付三省而朝廷未遑有所行也十月除右正言以执政亲嫌辞不就职五年春上疏歴陈前世治少而乱多祖宗创业之艰难积累之勤劳以劝上及时向学守天下大器曰德曰才曰识三者皆由于学又劝太皇太后毎于禁中训导其言切至四月诏讲读官奏对迩英阁君初对劝上自强于学以孝德为治道之先再对又言孟子为书最醇正王道尤明白所冝观覧上曰方读孟子寻诏讲筵官编修孟子节解为十四巻以进君自文正公丧居庐蔬食寝于地遂得腹疾亲戚勉以肉食终不肯及免丧毁瘠累然治疗不愈至是益侵累奏乞留台宫观诏不许遣内侍赐御膳劳问后乃予优告犹力疾解孟子二巻自是疾有加除谏职未受条具诸所当言以待曰得一对极言而死无所恨疾病召医李积于兖积居野年七十矣乡民闻之告积曰百姓受司马公恩深今其子病愿速徃也来告者日夕不絶积遂行至则疾不可为也没语妻子以不报国恩为恨享年四十一公卿嗟痛于朝士大夫相吊于家处士相吊于野市井之民无不哀之君笃行内外淳备必欲如古人燕居如对大宾动静有矩法望之色庄气和而言厉严于祭祀为人洁亷未尝言财文正公既葬二圣遣使赐白金二千两立神道碑君以文正公葬皆官给碑已具固辞不许遣家吏如京师纳之其事君务责难非尧舜仁义之道不陈于上前待族人委曲周旋唯恐不得其所欲与朋友忠信久而益亲有文集十巻初娶张氏朝散郎保孙之女追封真寜县君再娶张氏大理寺丞淮之女封安仁县君二子曰植曰桓皆承奉郎桓早夭三女长适承务郎杨克觐先君卒其二皆幼祖禹与君同修资治通鉴同为正字著作同修实录同侍经筵相与犹一体也君初疾属以后事其孤请铭呜呼其可胜哀也夫铭曰
　　
　　烈烈温公迪我祖宗卒相二圣以成天功公休之贤是学是似民曰幸哉温公有子温公有子天子有臣世其休风泽我下民执经帝前日劝帝徳帝曰良哉补予衮职惟其所有讫未一施中道而止天实夺之惟人之生惟德可久没而民思是谓不朽
　　
　　名臣碑传琬琰之集中巻二十三
　　
　　●钦定四库全书
　　
　　名臣碑传琬琰之集中巻二十四
　　
　　（宋）杜大珪 编
　　
　　吕中丞诲墓志铭　　司马光
　　
　　府君讳诲字献可其先幽州安次人曽祖父讳琦晋兵部侍郎赠太师中书令尚书令祖讳端相太宗真宗以太子太保薨谥正惠赠太师中书令伯祖讳余庆太祖时参知政事赠镇南军节度使各有功烈记于史官父讳询国子博士赠兵部侍郎母张氏追封清河郡太君献可幼孤自力为学家于洛阳性沉厚不妄交逰洛阳士人徃徃不之识登进士第调浮梁尉不之官歴旌德扶风主簿迁云阳令改著作佐郎知翼城县徙签书定国军节度判官通判梓州事未至官遭母丧服除知大通监兼交城县召入为殿中侍御史弹劾无所避兖国公主仁宗之爱女下嫁李玮薄其夫家尝因忿恚夜开禁门入诉于上献可奏宿卫不可不严公主夜扣禁门门者不当听入并劾奏公主合宦者梁懐吉梁全一窜逐之会有新除枢密副使者当时人有疑论献可与其僚直以众言陈上前谓必不可留章十七上卒与之俱罢献可得知江州久之复召还台英宗即位改起居舎人同知諌院时上有疾太后权同听政内侍都知任守忠久用事于中上之立非守忠意乗此与其徒间构两宫造播恶言中外恟惧献可连上两宫书开陈大义辞情切至由是慈孝益笃谗言不得行上疾久未平献可请早建东宫以安人心既而上小瘳谦黙未可否事献可屡乞亲万机揽威福延近臣通下情又请太后间数日一御东殿渐逺庻务自谋安佚会小旱因请上亲出祷而使外疑释然太后既归政献可复言于上今虽专听断太后辅佐先帝久多阅天下事事之甚大者犹冝关白咨访然后行示不敢专以报盛德任守忠谋不售而惧乃更巧为謟谀求自入于上献可曰是不可久处左右亟上言数其前后巨恶并其党史昭锡窜于南方因上言大奸已去其余向日慿恃无礼者冝一切纵舍勿念以安反侧顷之以兵部员外郎兼侍御史知杂事执政建言欲如汉氏故事推尊濮安懿王献可率僚属极陈其不可且请治执政之罪积十余章不听乃求自贬又十余章懐知杂御史勑告纳上前曰臣言不效不敢居其位上重违大臣又嘉台官敢直言章留中不下还其来告屡诏令就职献可与僚属具录所上奏草纳中书称不敢奉诏请即罪上不得已听以本官出知靳州已而徙知晋州今上即位加集贤殿修撰知河中府未几召为刑部郎中充盐铁副使上素闻其强直擢为天章阁待制复知谏院迁諌议大夫权御史中丞是时有侍臣弃官家居者朝野称其材以为古今少伦天子引叅大政众皆喜于得人献可独以为不然众莫不怪之居无何新为政者恃其材弃众任已厌常为竒多变更祖宗法专汲汲敛民财所爱信引拔时或非其人天下大失望献可屡争不能得乃抗章悉条其过失曰误天下苍生必此人如久居庙堂必无安静之理曰天下本无事但庸人扰之上遣使谕解献可执之愈坚乃罢中丞出知邓州献可虽在外朝廷有大得失犹言之不置会有疾奏乞闲官归乡里朝旨未许乃乞致仕诏提举西京崇福宫到官又乞致仕许之以熈寜四年五月丙午终于家年五十有八初正惠公薨其家日益贫献可既仕常分俸之半以给宗族之孤婺者室无余资所以自奉飬至俭薄其治民主于惠利而疾奸暴大抵概以公平故所至人安之屡为言职其奏章存可见者凡二百八十有九歴观古人有能得其一二已可载之列传垂示后世在献可曽何足道今特举其事系安危者书之至于进退口陈之语不可得而闻也前后三逐皆以阡犯大臣所与敌者莫非秉大权天子所信向气势轧天下献可视之若无所覩正色直辞指数其非不去不已旁侧为之股栗而献可处之自如平居容貌语言恂恂和易使之不得位于朝人不过以谨厚长者名之而已矣及遇事茍义所当为疾趋径前如救焚溺所不当为畏避逺去如顾陷阱惟恐坠焉昨年病卧洛阳犹旦夕愤叹以天下事为忧过于在位任其责者曽不念其身之病子孙之贫也呜呼今之世爱君忧民发于诚心无所为而为之可以已而不已始终不变有如献可者能几人耶故其没之日天下识与不识皆咨嗟痛惜彼其心岂独私于献可哉献可始娶张氏故丞相邓公之孙后娶时氏故侍御史旦之孙封同安郡君四男长曰由庚金木主簿次曰由圣将作监主簿次曰由礼由诚皆未仕六女长适罗山令曲承之次适光禄寺丞吴安诗次适进士晁辉次蚤卒处者二人以某年八月某日葬于伊阙先茔献可病亟为手书命某为之文某徃省之至则目且瞑光复呼曰更有以见属乎张目强视曰无光出门而献可没噫如某者乌足以副献可之所待耶顾义不得辞哭而为铭铭曰
　　
　　有宋名臣正惠公之孙以忠直敢言克绍其门位则不充道则不负年则不寿名则不朽呜呼为人臣为人嗣终始无愧能底于是者可不谓之备矣乎
　　
　　王尚书陶墓志铭　　范镇
　　
　　公讳陶字乐道其先京兆人曽祖樵祖诲不仕父应赠礼部尚书妣孟氏追封常山郡太君公力学博通庆歴二年举进士甲科调岳州军事判官丁孟夫人忧歴杭州观察荆南节度二判官以书判优等升也用荐者状迁太常丞知陜州阌乡县未行丁父忧则诣阙号诉愿以所迁官赠其父母书三上报可终丧除太子中允管句高阳机宜文字编校史馆书籍韩丞相为御史中丞辟公监察御史里行踰月复为太常丞狄青罢枢密副使为使相公言自祖宗开国以来未有此命者请诏有司自今军伍之人不得任枢密副使及使相着于令庻夫后世不为乱阶也又言馆阁卿相之津涂而二府子弟亲戚以恩例遗表或进家集由是而位通显不已滥乎嘉佑五年正月一日甲夜有星坠于西南光烛地隐然有声占者曰天狗公言去年日食正旦今年星复坠在正旦天狗主兵其于兵变宜有以预防之请中外举智武才勇之士以备将帅又言今武举取格太轻请仿唐制设科优待以官无若招士伍然则贤者类至矣迁右正言判登闻检院试鏁厅举人亲事官夜入延福宫为盗有司用疎决恩以常盗论公言宫掖之严而以民间会降为比非所以尊天子肃禁卫于是特流海岛皇城司官吏加罪有差邓保信引烧炼卒入禁中公言汉唐术士名为化黄金延年益寿以惑媚时君者后皆伏诛请以汉唐为监即逐出之无重其罪会陈秀公为枢密副使公论奏不报因自劾请补外遂知卫州未数月徙蔡州明年复以谏官召上言臣与唐介范师道吕诲赵扑同出为郡今独召臣及师道二人请复介等职任免重贻臣等羞谤寻判司农寺言常平钱榖其数虽不少以天下户口计之殊未为备愿出内库缗钱毎路赐数十万毎州以主客为率令户得榖五石遇饥年则取本以粜平时物贵稍得息则出之此令之下臣将见四方之人鼓舞圣泽自保为太平埀白之民与夫増塔庙奉佛老以求妄福不同谋矣再试锁厅举人奉使契丹仁宗皇帝既以英宗判宗正寺踰年不就职公请对言宫中嫔御宦官有以上惑圣聪而使之畏避不敢前也仁皇帝大悟曰当别与一名目翊日遂为皇子矣然英宗犹称疾不入公又上言君父召岂容迁延盖所遣使备礼致命而不能副陛下圣意乞行降责然后皇子入居庆寜宫矣英宗即位迁右司諌尚书户部员外郎直史馆皇子位伴读兼管内国子监俄修起居注淮阳王府翊善改颍王府属疾请补外颍王上表留公乃知制诰判司农寺会陈许颍蔡饥为安抚使既还奏事称旨为龙图阁直学士知永兴军颍王为皇子以詹事召未至英宗上僊今皇帝践祚进礼部郎中枢密直学士充群牧使同三司少府监裁损山陵浮费未几为諌议大夫御史中丞山陵仪仗使因对便殿上以汤尹一徳事谕公曰朕与卿一心不可转也公再拜称谢间以手诏问时政公请慎听纳明赏罚斥佞人任正士又请复转对以通下情省民力以劝农桑躬先俭素以风天下限年校艺以汰冗兵会以司马公光吕公公着为翰林学士上问此举如何对二人者臣尝论荐之矣用人如此天下何患不治乎又言吕公诲傅公尧俞皆以言斥外请召还之必有所补故事常叅官宰相押班是时韩魏公曽鲁公奏事既退仍近例不至公曰天子新即位大臣辄堕朝廷仪遂弹奏之二公既待罪犹以近例为解公弹奏不已因恳请去职乃以枢密直学士知陈州徙许州入权三司使岁余为翰林学士以足疾请补郡上七遣使留之固请不已于是为翰林侍读学士知蔡州赐黄金百两顷之徙河南府即请汝州既至乃乞致仕上遣使敦谕不许因请南京留司御史台许州待次遂家许州六年上幸东宫念之迁给事中明年起知许州寻改邓州辞不行复知河南府光献山陵公力疾应接无一不办治者疾益侵上遣使挟医疗治大享明堂推恩宫臣特迁观文殿学士正议大夫知汝州仍听颍昌府便医既就道大星陨于前闰九月壬寅薨享年六十一明年四月庚午葬于开封府祥符县东韩里之先茔公之薨特赠吏部尚书迁其二子官诸女皆赐命服别推恩者三人初娶陈氏颍川郡君再娶李氏京兆郡君继室京兆之姉永安郡君皆先公以亡子男四人弱翁李儿早卒次曰寔曰寜并承奉郎女九人长适宣徳郎张直温次适奉议郎张保清次承奉郎唐■〈樊，心代大〉次孟州司理参军李百禄余早卒公伉直不妄语言其居家孝友敦睦姉嫁韩氏夫卒买地葬之又以两郊恩封其姉长安县君族属之在京兆者皆收飬教诲使有分业其在朝廷勇于敢为不为贵势降屈凡廷议虽天子敦谕不决不止退就黜责亦无慊也所著文集十五巻奏议十五巻诗十巻诗说三巻初为小官时欧阳文忠公作刚说赠公且戒以过韩魏公知公者韩丞相荐公者及论事则弹劾无所回避世因谓文忠公为知言云铭曰
　　
　　维公气志甚勇而毅岱嵩在前虽压无避维公文章既辩且详江河之流不竭而长嘉佑之际英在潜邸明谟善计云龙之契治平之隆帝居东宫启迪宸聪羽翼之功命与时戾身与疾俱昔之宠荣今也嗟吁深松茂栢维是窀穸百千万年安于其宅
　　
　　鲜于谏议侁墓志铭　　范镇
　　
　　公讳侁字子骏其先箕子封于朝鲜其子仲食采于于因氏鲜于其后诏为阆州刺史没于官遂家焉开元时仲通叔明节制两川叔明以功赐姓李氏后复其姓于公十二世祖也曽祖演祖瓘皆不仕父至号隐居先生以公赠金紫光禄大夫母赵氏安徳郡太夫人公性庄重力学景佑五年登进士第调京兆府栎阳县主簿到官数月丁外艰服除为江陵府右司理参军庆歴中天下旱诏中外言事公上书灾异之兴有四言甚切直移歙州黟县令又权婺源令歙号难治公治为诸邑最改著作佐郎知河南府伊阙县事迁秘书丞通判黔州未行改绵州先是守将以下课吏卒供薪炭刍豆鬻园中果蔬公至悉罢之而守将随亦罢赵恱道荐其状迁尚书屯田员外郎英宗初为皇嗣公乞选经术士以为翼卫迁都官员外郎通判保安军何圣从知永兴军辟公签书判官厅公事再迁屯田郎中蔡河拨发神宗初诏中外直言公应诏言十六事皆人君谨始者及王荆公用事又上疏言可为忧患者一可为太息者二怫其意某时为翰林学士荐公诏除利州路转运判官荆公沮议上曰鲜于某有文学执政曰陛下何以知之上曰有章疏在因出其文以示御史中丞滕元发曰此不减东宫旧臣王陶未几关陜旱乃移书安抚使冝如李牧守雁门故事逺斥候谨烽火湏其可击而图之安抚使不能用顷之庆州兵叛关中震骇巴峡以西皆恐成都守与部使者争议发兵屯要会处公一皆止之蜀人遂安是时初作青苗助役法诸路监司各定所部役钱转运使李瑜欲定四十万公以为利路民贫定二十万而与瑜议不合各具奏以闻上从公议以为诸路率罢瑜而以公为转运副使西京左藏库使知利州周永懿贪暴不法前使者惮其凶狡不敢问公即遣吏就捕送于狱而永懿编管衡州初利州兼益利路兵马都监故用武臣至是乞用文臣为守又剑门关葭萌寨使臣兼知县事多不习文法因请置令令专邑事皆着为令是时新法行而公平心处之苏子瞻以谓上不害法中不伤民下不废亲为三难云人以为知言寻移京东西路转运副使迁司封郎中是时河决曹村或谓勿塞公言东州惟梁山张泽两泺夏秋大河注其中则民为鱼矣因作议河书上之上皆嘉纳复合京东西两路为一因以公为转运使后知扬州官制行换朝请大夫坐所举吏受赇免降朝散大夫或劝公自陈公曰吾刺举十二年所举四百余人寜尽保其徃邪既荐之于朝岂可反复为自全之计乎管句西京留司御史台二圣临御除公朝议大夫京东转运使既至奏罢莱芜利国盐铁冶及盐法通商东人大恱又言髙丽朝贡可令州郡礼之其自欲商贾者听则其人便矣召判太常议仁宗配享或曰荆公或曰吴正宪公公以为冝如唐郭子仪故事用富文忠公议遂定明堂礼毕拜左谏议大夫言君子小人相为消长之理甚备又请六曹寺监长吏各举僚属则执政大臣可以优游论道矣又言保甲授班行者即为官户免役而祥符县至一乡止一户可差公请依进纳例有旨諌官直舎不得与两省相通公奏唐太宗毎宰相平章必命諌官随其后有违失则箴规之今置諌官使与两制不相徃来非所以开言路之意又请复制举分经义诗赋为两科多施行者明年以疾请外补拜集贤殿修撰知陈州仍诏满岁除待制五月辛未卒于州廨享年六十九公两得任子恩奏兄之子凡嫁内外亲族之女数人其在官为家如此娶陈氏封永安郡君前公一年以终男五人复早卒颉河南偃师县尉群鳯州司法参军绰假承务郎焯未仕女四人长未嫁而亡次适赵氏次适蒲氏亦亡幼适永安县主簿张球孙男二人崇崧孙女二人所著文集二十巻诗传二十巻周易圣断七巻典说一巻治世谠言七巻諌垣奏藁二巻刀笔集三巻是岁八月辛丑葬于颍昌府阳翟县大儒乡高村之原铭曰
　　
　　神宗皇帝在御某尝荐公怫执政意后十八年遂铭公之墓乎呜呼子骏其言也讱其行也敏平生云为庄重惇谨曰阳翟县大儒之乡高村之原永固以藏贻后世云
　　
　　名臣碑传琬琰之集中巻二十四
　　
　　●钦定四库全书
　　
　　名臣碑传琬琰之集中巻二十五
　　
　　（宋）杜大珪 编
　　
　　孙学士洙墓志铭　　李清臣
　　
　　元丰二年十一月天子有诏尚书祠部员外郎知制诰洙学术行谊有名于时博习坟史多识典故其以为翰林学士入谢赐黄金带廐马涂金羁勒文韀勑从官同燕集内侍监治具悉如故事名声光荣赫然惊众士大夫歆艶相语曰今天子学如舜禹汤文或制画从中下及对见诸臣有所训谕言成法象体合经诰而孙公乃以文章蒙被知赏于词臣为第一是其行能固有以得之行且大用矣十二月偕枢密直学士陈公襄诣城南省故人于坐感疾肩舆还城东第既累日不朝上驰遣太医胗治内侍就问所苦者再亲友省疾馈药冠盖交道填门不絶明年五月顿剧不起奏上对辅臣嗟惜常赙外特赐钱五十万录长子乗幼子朴为秘书省正字族子枢守将作监主簿诸孤奉柩南归卜以元丰三年十二月二十七日葬诸孤及其弟渐来请铭清臣辞菲陋渐曰予兄列职翰林踰月亟不幸虽受圣主恩本羁孤自信立朝无朋今欲襄大事维子其记不则何以慰诸泉下清臣曰子以是义命仆其敢不诺公字巨源自髙祖以上为广陵人曽祖易从始徙真州扬子县祖再荣累赠尚书兵部侍郎皇考锡起家进士髙等终司封郎中集贤校理以儒林先生长厚有徳称于世公少竒迈秀出诸儿十九岁登进士第补秀州司法参军益自厉究览诸书持母夫人丧既除调杭州于潜县令诏以六科举士包文肃公拯欧阳文忠公修吴孝肃公奎皆荐公可备亲策所奏论说五十篇善言祖宗事指切治体推徃较今分辨得失抑扬条鬯读之令人感动叹息一时传冩摹印目曰经纬集韩忠献公曰恸哭泣涕论天下事此今之贾谊也及试秘阁偶朞丧不赴会置局崇文院校定四库书召公编校改馆阁校勘迁集贤校理知太常礼院治平三年京师大雨水英宗诏求直言公献疏言时政七事要务十五事凡万余言至到恳恻事皆可行属英宗不豫疏入不报歴秘书省著作佐郎秘书丞便亲通判杭州事未行丁校理忧（阙）
　　
　　名臣碑传琬琰之集中巻二十五
　　
　　●钦定四库全书
　　
　　名臣碑传琬琰之集中巻二十六
　　
　　（宋）杜大珪 编
　　
　　苏文忠公轼墓志铭　　苏辙
　　
　　予兄子瞻谪居海南四年春正月今天子即位推恩海内泽及鸟兽夏六月公被命渡海北归明年舟至淮浙秋七月被病卒于毘陵吴越之民相与哭于市其君子相吊于家讣闻四方无贤愚皆咨嗟出涕太学之士数百人相率饭僧惠林佛舎呜呼斯文坠矣后生安所复仰公始病以书属辙曰即死葬我嵩山下子为我铭辙执书哭曰小子忍铭吾兄公讳轼姓苏氏字子瞻一字和仲世家眉山曽大父讳杲赠太子太保妣宋氏追封昌国太夫人大父讳序赠太子太傅妣史氏追封嘉国太夫人考讳洵赠太子太师妣程氏追封成国太夫人公生十年而先君宦学四方太夫人亲授以书闻古今成败辄能语其要太夫人尝读东汉史至范滂传慨然太息公侍侧曰轼若为滂夫人亦许之否乎太夫人曰汝能为滂吾顾不能为滂母耶公亦奋厉有当世志太夫人喜曰吾有子矣比冠学通经史属文日数千言嘉佑二年欧阳文忠公考试礼部进士疾时文之诡异思有以救之梅圣俞时与其事得公论刑赏以示文忠文忠惊喜以为异人欲以冠多士疑曽子固所为子固文忠门下士也乃寘公第二复以春秋对义居第一殿试中乙科以书谢诸公文忠见之以书语圣俞曰老夫当避此人放出一头地士闻者始哗不厌久乃信伏丁太夫人忧终丧五年授河南福昌主簿文忠以直言荐之秘阁试六论旧不起草以故文多不工公始具草文义粲然时以为难比答制策复入三等除大理评事签书鳯翔判官长吏意公文人不以吏事责之公尽心其职老吏畏伏关中自元昊叛命人贫役重岐下岁以南山木栰自渭入河经底柱之险衙前以破产者相继也公徧问老校曰木栰之害本不至此若河渭未涨操栰者以时进止可无重费也患其乗河渭之暴多方害之耳公即修衙规使衙前得择水工栰行无虞乃言于府使得系籍自是衙前之害减半治平二年罢还判登闻鼓院英宗在藩闻公名欲以唐故事召入翰林宰相限以近例欲召试秘阁上曰未知其能否故试如苏轼有不能耶宰相犹不可及试二论皆入三等得直史馆丁先君忧服除时熈寜二年也王介甫用事多所建立公与介甫议论素异既还朝寘之官告院四年介甫欲变更科举上疑焉使两制三馆议之公议上上悟曰吾固疑此得苏轼议意释然矣即日召见问何以助朕公辞避久之乃曰臣窃意陛下求治太急听言太广进人太鋭愿陛下安静以待物之来然后应之上竦然听受曰卿三言朕当详思之介甫之党皆不恱命摄开封推官意以多事困之公决断精敏声闻益逺会上元有旨市浙灯公密疏旧例无有不冝以玩好示人即有旨罢殿前初策进士举子希合争言祖宗法制非是公为考官退拟荅以进深中其病自是论事愈力介甫愈恨御史知杂事者为诬奏公过失穷治无所得公未尝以一言自辨乞外任避之通判杭州是时四方行青苖免役市易浙西兼行水利盐法公于其间常因法以便民民赖以少安髙丽入贡使者凌蔑州郡押伴使臣皆本路筦库乗势骄横至与钤辖亢礼公使人谓之曰逺夷慕化而来理必恭顺今乃尔暴恣非汝导之不至是也不悛当奏之押伴者惧为之小戢使者发币于官吏书称甲子公却之曰高丽于本朝称臣而不禀正朔吾安敢受使者亟易书称熈寜然后受之时以为得体吏民畏爱及罢去犹谓之学士而不言姓自杭徙知密州时方行手实法使民自疏财产以定户等又使人得告其不实司农寺又下诸路不时施行者以违制论公谓提举常平官曰违制之坐若自朝廷谁敢不从今出于司农是擅造律也若何使者惊曰公姑徐之未几朝廷亦知手实之害罢之密人私以为幸郡尝有盗窃发而不获安抚转运使忧之遣一二班使臣领悍卒数十人入境捕之卒凶暴恣行以禁物诬民入其家争闘至杀人畏罪惊散欲为乱民诉之公投其书不视曰必不至此溃卒闻之少安徐使人招出戮之自密徙徐是岁河决曹村泛于梁山泊溢于南清河城南两山环绕吕梁百步扼之汇于城下涨不时泄城将败富民争出避水公曰富民若出民心动摇吾谁与守吾在是水决不能败城驱使复入公履屦杖策亲入武卫营呼其卒长谓之曰河将害城事急矣虽禁军冝为我尽力卒长呼曰太守犹不避涂潦吾侪小人效命之秋也执挺入火伍中率其徒短衣徒跣持畚锸以出筑东南长堤首起戏马台尾属于城堤成水至堤下害不及城民心乃安然雨日夜不止河势益暴城不沉者三板公庐于城上过家不入使官吏分堵而守卒完城以闻复请调来岁夫増筑故城为木岸以虞水之再至朝廷从之讫事诏褒之徐人至今思焉徙知湖州以表谢上言事者擿其语以为谤遣官逮赴御史狱初公既补外见事有不便于民者不敢言亦不敢黙视也縁诗人之义托事以讽庻几有补于国言者从而媒孽之上初薄其过而浸润不止至是不得已从其请既付狱吏必欲寘之死锻錬久之不决上终怜之促具狱以黄州团练副使安置公幅巾芒屩与田夫野老相从溪谷之间筑室于东坡自号东坡居士三年上有意复用而言者沮之上手札徙汝州略曰苏轼黜居思咎阅岁滋深人材实难不忍终弃未至上书自言有饥寒之忧有田在常愿得居之书朝入夕报可士大夫知上之卒喜公也会晏驾不果复用至常以哲宗即位复朝奉郎知登州召为礼部郎中公旧善门下侍郎司马君实及知枢密院章子厚二人氷炭不相入子厚毎以谑侮困君实君实苦之求助于公公见子厚曰司马君实时望甚重昔许靖以虚名无实见鄙于蜀先主法正曰靖之浮誉播流四海若不加礼必以贱贤为累先主纳之乃以靖为司徒许靖且不可慢况君实乎子厚以为然君实頼以少安既而朝廷縁先帝意欲用公除起居舎人公起于忧患不欲骤履要地力辞之见宰相蔡持正自言持正曰公徊翔乆矣朝中无出公右者公固辞持正曰今日谁当在公前者公曰昔林希同在馆中年且长持正曰希固当先公耶卒不许然希亦由此继补记注元佑元年公以七品服入侍延和即改赐银绯二月迁中书舎人时君实方议改免役为差役差役行于祖宗之世法久多弊编户充役不习官府吏虐使之多以破产而狭乡之民或有不得休息者先帝知其然故为免役使民以户髙下出钱而无执役之苦行法者不循上意于雇役实费之外取钱过多民遂以病若量出为入母多取于民则足矣君实为人忠信有余而才智不足知免役之害而不知其利欲一切以差役代之方差官置局公亦与其选独以实告而君实始不恱矣尝见之政事堂条陈不可君实忿然公曰昔韩魏公刺陜西义勇公为諌官争之甚力魏公不乐公亦不顾轼昔闻公道其详岂今日作相不许轼尽言耶君实笑而止公知言不用乞补外不许君实始怒有逐公意矣会其病卒乃已时台諌官多君实之人皆希合以求进恶公以直形已争求公瑕疵既不可得则因縁熈寜谤讪之说以病公公自是不安于朝矣寻除翰林学士二年复除侍读每进读至治乱盛衰邪正得失之际未尝不反复开导觊上有所觉悟上虽共黙不言闻公所论说辄肯首喜之三年权知礼部贡举会大雪苦寒士坐庭中噤不能言公寛其禁约使得尽其技而廵舗内臣伺其坐起过为凌辱公以其伤动士心亏损国体奏之有旨送内侍省挞而逐之士皆恱服尝侍上读祖宗寳训因及时事公歴言今赏罚不明善恶无所劝沮又黄河势方西流而强之使东夏人冦镇戎杀掠几万人帅臣揜蔽不以闻朝廷亦不问事毎如此恐寖成衰乱之渐当轴者恨之公知不见容乞外任四年以龙图学士知杭州时諌官言前宰相蔡持正知安州作诗借郝处俊事以讥刺时事大臣议逐之岭南公密疏言朝廷若薄确之罪则于皇帝孝治为不足若深罪确则于太皇太后仁政为小累谓冝皇帝降勑置狱逮治而太皇太后内出手诏赦之则仁孝两得矣宣仁后心善公言而不能用公出郊未发遣内侍赐龙茶银合用前执政恩例所以慰劳甚厚及至杭吏民习公旧政不劳而治岁适大旱饥疫并作公请于朝免本路上供米三之一故米不翔贵复得赐度僧牒百易米以救饥者明年方春即减价粜常平米民遂免大旱之苦公又多作饘粥药剂遣吏挟医分坊治病活者甚众公曰杭水陆之会因疫病死比他处常多乃裒羡缗得二千复发私槖得黄金五十两以作病坊稍蓄钱粮以待之至于今不废是秋复大雨太湖泛溢害稼公度来岁必饥复请于朝乞免上供米半又多乞度牒以籴常平米并义仓所有皆以备来岁出粜朝廷从之由是吴越之民复免流散杭本江海之地水泉咸苦居民稀少唐刺史李泌始引西湖水作六井民足于水故井邑日富及白居易复浚西湖放水入运河自河入田所溉至千顷然湖水多葑自唐及钱氏岁辄开治故湖水足用近岁废而不理至是湖中葑田积二十五万余丈而水无几矣运河失湖水之利则取给于江潮潮浑浊多淤河行阛阓中三年一淘为市井大患而六井亦几废公始至浚茅山盐桥二河以茅山一河专受江潮以盐桥一河专受湖水复造堰闸以为湖水畜泄之限然后潮不入市且以余力复完六井民稍获其利矣公间至湖上周视良久曰今欲去葑田葑田如云将安所寘之湖南北三十里环湖徃来终日不逹若取葑田积之湖中为长堤以通南北则葑田去而行者便矣吴人种菱春辄芟除不遗寸草葑田若去募人种菱收其利以备修湖则湖当不复堙塞乃取救荒之余得钱粮以贯石数者万复请于朝得百僧度牒以募役者堤成植芙蓉杨柳其上望之如图画杭人名之苏公堤杭僧有浄源者旧居海濵与舶客交通牟利舶至髙丽交誉之元丰末其王子义天来朝因徃拜焉至是源死其徒窃持其画像附舶徃告义天亦使其徒附舶来祭祭讫乃言国母使以金塔二祝皇帝太皇太后寿公不纳而奏之曰高丽久不入贡失赐予厚利意欲来朝以未测朝廷所以待之薄厚故因祭亡僧而行祝寿之礼礼意尠薄盖可见矣若受而不答则逺夷或以怨怒因而厚赐之正堕其计臣谓朝廷宜勿与知而使州郡以理却之然庸僧猾商敢擅招诱外夷邀求厚利为国生事其渐不可长冝痛加惩创朝廷皆从之未几髙丽贡使果至公按旧例使之所至吴越七州实费二万四千余缗而民间之费不在乃令诸郡量事裁损比至民获交易之利而无侵挠之害浙江潮自海门东来势如雷霆而浮山峙于江中与渔浦诸山犬牙相错洄洑激射岁败公私舩不可胜计公议自浙江上流地名石门并山而东凿为运河引浙江及溪谷诸水二十余里以逹于江又并山为岸不能十里以逹于龙山之大慈浦自浦北折抵小岭凿岭六十五丈以逹于岭东古河浚古河数里以逹于龙山运河以避浮山之崄人皆以为便奏闻有恶公成功者会公罢归使代者尽力排之功以不成公复言三吴之水潴为太湖太湖之水溢为松江以入海海日两潮潮浊而江清潮水尝欲淤塞江路而江水清驶随輙涤去海口尝通则吴中少水患昔苏州以东公私船皆以篙行无陆挽者自庆歴以来松江大筑挽路建长桥以扼塞江路故今三吴多水欲凿挽路为千桥以迅江势亦不果用人皆恨之公二十年间再莅此州有德于其人家有画像饮食必祝又作生祠以报六年召入为翰林承旨复侍迩英当轴者不乐风御史攻公公之自汝移常也授命于宋会神考晏驾哭于宋而南至扬州常人为公买田书至公喜作诗有闻好语之句言者妄谓公闻讳而喜乞加深谴然诗刻石有时日朝廷知言者之妄皆逐之公惧请外补乃以龙图阁学士守颍先是开封诸县多水患吏不究本末决其陂泽注之惠民河河不能胜则陈亦多水至是又将凿邓艾沟与颍河并且凿黄堆注之于淮议者多欲从之公适至遣吏以水平准之淮之涨水髙于新沟几一丈若凿黄堆淮水顺流浸州境决不可为朝廷从之郡有宿贼尹遇等数人群党惊刼杀蛮主及捕盗吏兵者非一朝廷以名捕不获被杀者噤不敢言公召汝阴尉李直方谓之曰君能擒此当力言于朝乞行优赏不获亦以不职奏免君矣直方退缉知羣盗所在分命弓手徃捕其党而躬徃捕遇直方有母年九十母子泣别而行手戟刺而获之然小不应格推赏不及公为言于朝请以年劳改朝散郎阶为直方赏朝廷不从其后吏部以公当迁以符会公考公自谓已许直方卒不报七年徙扬州发运司旧主东南漕法听操舟者私载物货征商不得留难故操舟者富厚以官舟为家补其弊漏而周船夫之乏困故其所载率无虞而速逹近岁不忍征商之小失一切不许故舟弊人困多盗所载以济饥寒公私皆病公奏乞复故朝廷从之未阅岁以兵部尚书召还兼侍读是岁亲祀南郊为卤薄使导驾入太庙有贵戚以其车从争道不避仗卫公于车中劾奏之明日中使传命申勑有司严整仗卫寻迁礼部复兼端明殿翰林侍读二学士髙丽遣使请书于朝朝廷以故事尽许之公曰汉东平王请诸子及太史公书犹不肯予今髙丽所请有甚于此其可予乎不听公临事必以正不能俯仰随俗乞守郡自效八年以二学士知定州定久不治军政尤弛武卫卒骄惰不教军校蚕食其廪赐故不敢向问公取其贪污甚者配隶逺恶然后缮修营房禁止饮博军中衣食稍足乃部勒以战法众皆畏服然诸校多不自安者有卒史复以赃诉其长公曰此事吾自治则可汝若得告军中乱矣亦决配之众乃定会春大阅军礼久废将吏不识上下之分公命举旧典元帅常服坐帐中将吏戎服奔走执事副总管王光祖自谓老将耻之称疾不出公召书史作奏将上光祖震恐而出讫事无敢慢者定人言自韩魏公去不见此礼至今矣北戎久和边兵不试临事有不可用之忧惟沿边弓箭社兵与冦为邻以战射自卫犹号精鋭故相龎公守边因其故俗立队伍将校出入赏罚缓急可使岁久法弛复为保甲所挠渐不为用公奏为免保甲及两税折变科配长吏以时训劳不报议者惜之时方例废旧人公坐为中书舎人日草责降官制直书其罪诬以谤讪绍圣元年遂以本官知英州寻复降一官未至复以寜逺军节度副使安置惠州公以侍从齿岭南编户独以少子过自随瘴疠所侵蛮蜑所侮胸中泊然无所蔕芥人无贤愚皆得其驩心疾苦者畀之药殒毙者纳之竁又率众为二桥以济病涉者惠人爱敬之居三年大臣以流窜者为未足也四年复以琼州别驾安置昌化昌化非人所居饮食不具药石无有初僦官屋以庇风雨有司犹谓不可则买地筑室昌化士人畚土运甓以助之为屋三间人不堪其忧公食芋饮水著书以为乐时从其父老逰亦无间也元佑三年大赦北还初徙亷再徙永已乃复朝奉郎提举成都玉局观居从其便公自元佑以来未尝以岁课乞迁故官止于此勲上轻车都尉封武功县开国伯食邑九百户将居许病暑暴下中止于常建中靖国元年六月请老以本官致仕遂以不起未终旬日独以诸子侍侧曰吾生无恶死必不坠慎无哭泣以怛化问以后事不荅湛然而逝实七月丁亥也公娶王氏追封通义郡君继室以其女弟封同安郡君亦先公而卒子三人长曰迈雄州防御推官知河间县事次曰迨次曰过皆承务郎孙男六人箪符箕钥筌筹明年闰六月癸酉葬于汝州郏城县钓台乡上瑞里公之于文得之于天少与辙皆师先君初好贾谊陆贽书论古今治乱不为空言既而读庄子喟然叹息曰吾昔有见于中口未能言今见庄子得吾心矣乃出中庸论其言微妙皆古人所未喻尝谓辙曰吾视今世学者独子可与我上下耳既而谪居于黄杜门深居驰骋翰墨其文一变如川之方至而辙瞠然不能及矣先君晚岁读易玩其爻象得其刚柔逺近喜怒顺逆之情以观其词皆迎刃而解作易传未完疾革命公述其志公泣受命卒以成书然后千载之微言焕然可知也复作论语说时发孔氏之秘最后居海南作书传推明上古之絶学多先儒所未逹既成三书抚之叹曰今世要未能信后有君子当知我矣至其遇事所为诗骚铭记书檄论譔率皆过人有东坡集四十巻后集二十巻奏议十五卷内制十巻外制三巻公诗本似李杜晚喜陶渊明追和之者几遍凢四巻幼而好书老而不倦自言不及晋人至唐褚薛颜栁髣髴近之平生笃于孝友轻财好施伯父太白早亡子孙未立杜氏姑卒未葬先君没有遗言公既除丧即以礼葬姑及官可荫补复以奏伯父之曽孙彭其于人见善称之如恐不及见不善斥之如恐不尽见义勇于敢为而不顾其害用此数困于世然终不以为恨孔子谓伯夷叔齐古之贤人曰求仁而得仁又何怨公实有焉铭曰
　　
　　苏自栾城西宅于眉世有潜徳而人莫知猗欤先君名施四方公幼师焉其学以光出而从君道直言忠行险如夷不谋其躬英宗擢之神考试之亦既知矣而未克施晚侍哲皇进以诗书谁实间之一斥而疏公心如玉焚而不灰不变生死孰为去来古有微言众说所蒙手发其枢恃此以终心之所涵遇物则见声融金石光溢云汉耳目同是举世毕知欲造其渊或眩以疑絶学不继如已断弦百世之后岂其无贤我初言公赖以有知抚我则兄诲我则师皆迁于南而不同归天实为之莫知我哀
　　
　　名臣碑传琬琰之集中巻二十六
　　
　　●钦定四库全书
　　
　　名臣碑传琬琰之集中巻二十七
　　
　　（宋）杜大珪 编
　　
　　吴正宪公充墓志铭　　李清臣
　　
　　熈寜元丰间天子本道德以制作宪度官共其事吏食其力兵闲教令民顺职业后先小大治有条次已而年榖屡登府库羡溢风俗醇朴四夷宾服有相臣充实左右天子协济文武自初暨厥终靡不在事岁已未秋病不能朝天子遣中人将太医诊治有间时庆寿宫违豫上忧恐奔走群祀大赦罪人十月乙夘太皇太后遗诏出公欲赴临诏止之公闻上哀毁过度耿耿不食复请入对上使谕指卿羸苶强起疾动则平复益迟当体此意公奏曰臣受国厚恩不得班庆寿殿伏哭尽哀又不得望见陛下颜色慰解圣意臣抱恨死不瞑矣乃许成服大慰前一夕习步履拜跪力不胜仆地即拜章言臣不幸犬马之疾寖以弗瘳臣自度不复任陛下政事罢相位归骨丘墓手诏慰谕还其奏章七上弗已明年春肩舆归第遂拜观文殿大学士西太乙宫使四月甲午朔公薨闻天子嗟悼为再罢朝临奠涕濡御衣访诸孤所欲诸孤称遗戒毋干朝廷以私上益悲怜其志遣使赐龙脑香水银以殓特赠司空兼侍中录其子孙七人家以行状上太常请谥太常合博士议皆曰公在法应谥公少立挺特华发愕愕不茍不妄动中绳准与世寡合而蚤为英宗所识不营援助而出于主上自擢事君尽其心不以已之利害易所守方盛明之时洞照群下有如太阳正中万物呈露曲直短长弗藏毛芥公道是先端人是使而公立朝更东西府几十年恩礼始终无少衰缺逮其殁士大夫追评指数无得而疵正而可法非公谁哉冝谥正宪众应曰然将葬吴氏孤又谓李清臣曰自先公总史事君尝为属子其铭清臣再拜跪曰公德义劳烈实应铭法谨按有吴君子延陵季札之后是生相国字冲卿其先为建州蒲城人肇绪自札而子孙散居南方显微下歴千余载至公之曽祖进忠不仕唐末祖谅明儒学教授乡里皇考待问登咸平进士第官至尚书礼部侍郎老于家公初繇父荫补太庙斋郎兄正肃公育及次兄京方皆科选高等知名而公试武成王庙亦第一学者诵其文辞明年中第歴濠州锺离县尉应天府榖熟主簿召直讲国子监秩登州蓬莱县令兼吴王宫教授他官徃徃喜燕惰与宗室狎习公齿少独正色饬厉自首弗与杂坐笑语宗室加严惮更为辟除听事施讲坐听所诵说英宗在藩邸心已竒之正肃公知开封府公以嫌解宫职作宗室六箴上奏仁宗命分录赐南北宫英宗得之书为屏以置坐侧又献所为文授集贤校理知太常礼院正肃迎亲在长安公求通判河中府父丧服除复知礼院权判尚书吏部南曹自大理寺丞再迁为太常博士欧阳文忠公判流内铨张俅胡宗尧例改京官批旨以二人常犯法并循资明日引对与文忠公立殿陛公即奏宗尧所坐薄且更赦去官于法当迁仁宗谕所以然会文忠仇家奏宗尧父宿显近疑有司用宿故授宗尧文忠出知同州公上疏辨直文忠复留修唐史而公以此改知礼院温成皇后葬宰相护丧太常属僚多守礼异议主吏迎官长意用印纸行文书为私便不关属僚公即移文开封府按治会御史亦有言宰相谓公讽之出知髙邮军数月仁宗特召还判太仆寺改群牧判官赐五品服徙开封府推官旧制用军将分典八厢寓系罪人或赇请弗至则械置空舎距闭饮食公始奏置使臣察厢事徙三司户部判官迁尚书祠部员外郎知陜州至则擿猾吏傍縁公事为奸者置于法裁符厨传馈送将迎皆有程序曰州当大道太守用民力买誉过客邪军士过或病不能就道以官舎寄留饬医师护视较失亡有罚以尠死者徙京西路转运使唐州流人自占旷土贷与五百万为买牛钱约丰岁偿官仁宗遗制优赏作治永昭陵京西财赋褊迫州县莫知所出公优柔调度民不知劳密县税输管城人久便安之守臣请输河南众惮费愁恐前本道使者不为言公论列乃如旧妖人李浩挟术惑众逐之贵人子弟有亡赖犯法者亡所贷部中清静英宗即位恩迁兵部徙淮南路大理寺丞谭宗道纵妻杨氏轹蹙其同产妺至于死州庇覆不治公得其状以奏诏流江南迁工部郎中又徙河南路赐三品服道由京师前此英宗数访公所在及对加勉劳半岁召为三司盐铁副使上即位恩迁刑部擢知制诰纠察在京刑狱面谕先帝知卿久因道所以任用之意公顿首称谢时君卿迁官当草制公奏君卿蒙恩太亟上为降一等面擢知谏院判国子监兼判太府寺与修英宗实录详定转对封章提举集禧观事上言朝士亲殁或藁葬数十年宜限年使葬遂着于令河北水灾地震为同安抚使缮城郭宇仓廥恤流亡逐不善更荐引其亷良民心始安还朝中书进拟公龙图阁直学士河北都转运使诏以他官代之留不行以亲嫌辞諌职改知审官院权判尚书礼部管勾都水监实录成迁右司郎中权三司使公事邠州守讼解池盐法非是诏详决利害公区别条奏法得不废召入翰林为学士权三司使进拜諌议大夫枢密副使居位数年诏谕中书称其尽瘁事国拜尚书工部侍郎检校太傅枢密使群牧制置使京城骑马尝以三月出牧八月还廐废田十余万顷牧卒患苦乡曲马以暴露岁月遂乃议募民耕取其租食马自是罢出牧配卒遇寒月令所在留役使须仲春乃上道全活者众又请十恶非死罪许原赦劝其自新置武学收召谋勇以养将帅之材合禁兵疲老者为数营居于城中择文臣第差役及建募廵检兵曰土人知道蹊径且无服勤戍也凡进画图虑恩省湛密同列服其精审曲当事多施行者王荆公辞位拜公中书门下平章事监修国史初请置局修仁宗英宗史命公提举乃为凡例以进赐对天章阁又言赐功臣号本唐艰难时以宠慰武士大臣岂宜用此及建置义仓皆从其请十年为南郊大礼使因言亲祠太庙在仲冬是为烝祭而功臣不预配享郊主禋燎而不先燔柴议礼者以公说为是时天下大法已定内外晏然事关大体多人主亲决公退食虽对家人未尝讲朝廷事其陟降左右措置机务进退人才至于诏令已下人始知之亦莫知其谁何赞助议所主出然论者见其君臣相与之间礼意笃备而一时更制効见太平则知宰相必有以当上心而其事业不待言陈而可见也公家自正肃公贵曽祖已赠太师祖赠中书令皇考赠太保及公为丞相皆累赠太师中书令兼尙书令封周夏秦国公祖妣陈氏亦自吴国太夫人更汉国祖妣葛氏自越更唐国妣李氏自楚更卫国公娶李氏右諌议大夫宥之女封郑国夫人子男三安诗国子博士安持太常博士权群牧判官安时太常寺奉礼郎早卒女四长适殿中丞欧阳发次适尙书都官员外郎吕希绩次适光禄寺丞夏伯卿次承事郎秘阁校理文及甫孙男六储偃侔仰偓僎侔大理评事余皆守秘书省校书郎公学术通洞古今其文章论议简洁无长语以经为师有遗藁五十巻享年六十元丰三年十一月丙申葬开封府开封县新里乡大边村之原铭曰
　　
　　惟氏勾吴源自太伯季子不侯夷衍厥泽系系仍仍重云累曽逮公之先始徙于闽考迁京邑世益以振公生而异亭凝粹秀考共弟顺发声自幼道学德物取用有余弗倚弗跂中正之居惟圣天子有伟制作匪我相臣孰与究度法令蔪蔪膏惠油油兵闲士教农敏于畴天子圣矣相则吴公帝念厥勤靳罢崇终隧土不骞篆石不勒后千斯年人有遗则
　　
　　王懿敏公素墓志铭　　王珪
　　
　　公讳素字仲仪故宰相王文正公之子其先大名莘人也皇曽祖鲁国公讳彻皇祖晋国公讳佑皇考魏国公讳旦皆赠太师尚书令兼中书令曽祖妣秦国夫人田氏祖妣徐国夫人任氏秦国夫人边氏妣荣国夫人赵氏维公皇考实相真宗于景徳祥符之间当是之时天下衣食滋殖百官各任其职而兵革不加于四夷可谓贤相矣方其薨公犹未官朝廷录孤以为太常寺太祝迁大理评事同句当太府寺斗秤务天圣五年召试学士院赐进士出身又召试得通判颍州更懐州许州累迁太常博士又召试得五品服且宰相子比皆用试得帖馆职公独以大臣亲嫌故抑之以尚书屯田员外郎知濮州运使欲加赋濒河之田公言日者河以本道而民困于失职今大河新还流者犹未尽复可益以重敛乎于是诏自濮七州毋得令民过出租以都官员外郎知宣州御史中丞孔道辅荐以为侍御史道辅出亦出公知鄂州罢配民计口售盐鄂人徳之以职方员外郎知宿州庆歴二年改兵部员外郎知諌院同判国子监仁宗方留精政事思闻朝廷得失御笔亲除諌官而欧阳修蔡襄余靖与公相次进用公起少年蒙上所知辄遇事感发尝言凡朝廷欲有所更其初不出于士大夫之论则中书不敢以自行愿陛下收威福之权明利害之分事如无可疑毋湏下议两制徒为纷纷也礼部取士不询采行实顾文辞漫漶不足以应务请郡国置学择明师使通知经术稍近三代里选之法自景徳以来较今内外无名之费数倍于前请置官三司量一岁所入其用非急者皆省去之会皇子生议欲因赦百官进官大赏赉诸军公又言方元昊叛契丹数有所求县官财用不足宜留金缯以佐边费谨官爵以赏战劳其议为公止仁宗间御天章阁出手诏问两府大臣所以兴治革弊之方公又大疏时政姑息十余事皆人所难言者末以非知之艰行之惟艰为戒它日曲召諌官欧阳修与公等四人面谕曰卿等皆朕所自择数论事无所避特皆赐服章非繇宰相言也于是赐公三品服除天章阁待制淮南都转运按察使时初置按察诸路皆以苛为明独公为不苛人然贪吏盖有自投去者罢覆折二税羡缗数十万朝廷因以戒诸路以刑部郎中为泾原路经畧安抚使知渭州未几坐尝属河东转运使刘京市材木制下御史台京自以已坐得罪而公所市无私民犹降公知华州既而言者又以谓公与监察御史里行阎询为连姻方置劾时不以其事闻既夺询里行亦落公职知江州未行改汝州更潞州丁太夫人袁氏忧服除知兖州复以天章阁待制知渭州即除龙图阁直学士兵部郎中还判三班院以枢密直学士权知开封府至和二年秋大雨壊蔡河水入都城中密诏马军都指挥使范恪障朱雀门公违诏止之曰方上不豫军民庐舎多覆压柰何障门更以动众耶公于时昼夜检访奸攘都下为之肃然当建请置使院判官主熟事置八厢官决轻罪置发放司勾朱官以检稽违后多见施行以龙图阁学士为定州路安抚使知定州以翰林侍读学士知成都府先是牙校岁输酒坊钱以供厨传之费前后日加丰而不知约故输者亦加困而不能胜公为一切裁约之省其费过半铁钱唯行于两州岁加铸无止故钱轻而货重商旅不能通行公为罢铸十年而物价差以平利州路饥公遣发廪赈救民得无流徙诏适下而公奏至上数称嘉之公为政在便人情蜀人录公所行为王公异断复知开封府为群牧使知许州歴諌议大夫给事中尚书工部侍郎英宗初再迁兵部侍郎治平元年秋虏冦静边寨权泾原帅陈述古与副总管刘几议进兵不合虏侵围童家堡天子西忧以端明殿学士又知渭州既入见英宗谕曰朕知学士乆今边陲有警顾朝廷谁可属者其勉为朕行于是畨酋故老皆欢呼越境望公之来比公驰至则虏解围去矣公屡帅泾原驭将卒有恩无不得其欢心又善料敌情故塞下戍常少而积粟至十余年尝广渭之西南城浚隍三周属羌间以土地来献公悉募置弓箭手其行阵出入之法身自督教之其居旧皆穿土为室寇至老幼多焚死公为筑八堡使其居足以自保而父子皆感泣曰誓不敢忘我公之德所部东西两路巡检比分领弓箭手不得以自便公曰此岂前日募民兵意耶悉使散耕田里遇有警则发之故其涵养士气名为勇悍它路莫能及原州蒋偕说宣抚使范仲淹筑堡大虫巉堡未完而为明珠灭臧伺间要击之偕辄从间道遁归伏庭下当以军法论公贳令复徃总管狄青曰贼方据险设伏以待官军偕轻而无谋徃必更败公曰偕死则俱徃青计不得行偕卒能以死致其首完所筑堡而还畨官密斯哥本天水羌也尝与贼为用始州欲羁縻之因请以为十族巡检及下公议公即声其罪械还本族既而叛去诸将曰不重购之后必为边患公曰吾在边虏未尝敢轻入彼斯哥何为也公一日燕堂皇边民悉惊走入城诸将曰使奸人亦从而入必将举而内应不若拒之弗内公曰若拒之东去势必摇关中当且纳之固知虏不敢犯我此必有奸言动之者乃下令曰敢复有言虏至者斩有顷候骑从西来其传果妄也诸将皆服莫如公所料改澶州观察使为真定府路安抚使知成徳军今天子即位移青州观察使复以为端明殿学士迁尚书左丞为河东四路经畧安抚使知太原府会汾河大溢公曰若壊平晋遂将灌州城乃命先具舟栰筑堤以扞城一夕水果至人得无恐至今人每过公所作堤而留叹之晋荐饥公劝大姓出粟活殍者十余万人及公去州人迣马首环泣终日不得前又改徐州观察使辞不拜知通进银台司兼门下封驳事以疾求补外留兼提举醴泉观又知汝州岁余乃言臣被病久顾不能任君事愿还政于朝遂加工部尚书致仕职如故故事致仕虽三公无帯职者朝廷方施用新法公首以学士就第时人荣之公少感槩有大志人不敢以贵游子弟遇之及显在朝敢言天下事数击奸佞上前其言不屈于势权然廑于荐士虽武夫处士常急于引拔与人交周旋无不至不藏怨于人凡所与游皆一时豪贤稍稍去至公卿者多出公后庆歴中朝廷患政事因循日久二三大臣因与共谋尽更前之所为而间至于不次用人于是论者皆指以为朋党及大臣者去人莫敢以为言公常独言富弼韩琦范仲淹皆有重望宜复召用处之以不疑仁宗尝命公悉上为御史谏官时所言事留观殿中公晚之泾原英宗许以大用公还在道大臣入问上疾数问王某几曰当至间又趣令入见公至会英宗大渐又俛而去国也公在渭与蜀尤有爱于民皆图公像而生祠之公歴抚三路岁且久未尝一朝用兵夫厌难于机先与收功于后其孰为愈哉公亦不自有也熈寜六年三月甲寅告公薨辍视朝一日有司谥公曰献敏其年五月庚申葬公开封县新里大边村文正公原下娶李氏礼部尚书维之女同安郡夫人又滕氏给事中涉之女安康郡夫人又张氏太常博士逊之女永嘉郡夫人子男九人厚进士及第早卒固大理评事凝秘书省正字常奥将作监主簿女二人适将作监丞李谨文居中所著文集二十巻余与今叅知政事冯公当世少从公游及公薨余自次公平生所为作之铭而当世为公书既又枢密相文潞公为篆公之铭盖皆不待公子之所求然则观公之于人亦其至哉余虽不能文得附见于后世以信其人庶几公为不亡焉铭曰
　　
　　允矣真宗魏公经之列功配食后人是诒公发匪冯遇也尚少进击奸回其执不挠三边逶长徃御貔虎一旅不惊终公之去公去几何寇猖在野造几折谋皆出公下治平之初必进谓公仪仪来还孰谓不逄公犹有施公则思止尚书端明顾岂不炜公言犹新刻诗在珉作之谓谁惟时三人
　　
　　王懿敏公素真赞　　苏轼
　　
　　孟子曰所谓故国者非谓有乔木之谓也有世臣之谓也又曰为政不难不得罪于巨室巨室之所慕一国慕之一国之所慕天下慕之夫所谓世臣者岂特世禄之人而巨室者岂特侈富之家也哉葢功烈已着于时德望已信于人譬之乔木封植爱养自拱把以至于合抱者非一日之故也平居无事商功利课殿最诚不如新进之士至于缓急之际决大策安大众呼之则来麾之则去者惟世臣巨室为能余嘉佑中始识懿敏王公于成都其后从事于政而公自许州移镇平凉方是时虏大举犯边转运使摄帅事与副总管议不合军无纪律边人大恐声摇三辅及闻公来吏士踊跃传呼旗帜精明鼓角讙亮虏即日解去公至宴劳将佐而已余然后知老臣宿将其功用葢如此使新进之士当之虽有贲获之勇良平之竒岂能坐胜黙成如此之捷乎熙宁四年秋余将往钱塘见公于私第佚老堂饮酒至暮论及当世事曰吾老矣恐不复见子厚自爱无忘吾言既去二年而公薨又六年乃作公之真赞以遗其子巩词曰
　　
　　堂堂魏公配食召祖显允懿敏维周之虎魏公在朝百度维正懿敏在外有闻无声高明广大冝公冝相如木百围宜宫宜堂天既厚之又富贵之如山如河维安有之彼窭人子既陋且寒终劳永忧莫知其贤曷不观此佩玉剑履晋公之孙魏公之子
　　
　　名臣碑传琬琰之集中卷二十七
　　
　　●钦定四库全书
　　
　　名臣碑传琬琰之集中巻二十八
　　
　　（宋）杜大珪 编
　　
　　梁庄肃公适墓志铭　　王珪
　　
　　公讳适字仲贤世郓人父为翰林学士卒时公为最少未及仕他日因类其父所为制诏奏议并自所为文上之真宗览而叹曰梁某有子矣即除秘书省正字天圣初知开封府功曹参军故宰相吕夷简知府事时器公材以荐诸朝知苏州昆山县知梧州五岭自伪命时折民税已重其后转运使以调用不足又复折之公言用殆不能输遂诏勿复折至今以便民还句当在京诸司粮料院累迁大理寺丞通判秦州废港口待贤二埭先是漕渠患水高故置埭以节水然岁渡舟多壊而公私不以为便公因大发夫浚渠而废之明道二年天下饥淮南尤甚公募大姓输米作淖糜以济民蒙活者数万人以太子中舎监在京广衍仓景佑中进士及第换中允知淮阳军京东岁常预支钱市帛七十万后三司益至二百万公谓其法本以惠下贫而抑兼并今取多则伤农况取之未能止朝廷为减其数如初其年南郊赦书录朱全忠之后公曰全忠叛臣也何足以为劝仁宗是其言记姓名禁中召为审刑院详议官梓州妖人白彦欢能依鬼神作法以诅人至有死者狱上请谳皆以不见伤为疑公曰杀人以刃或可拒以诅则其可免乎卒以重辟论会有异禽翔端门上既又下廷中于是左右大臣莫不以为瑞公曰野鸟来处宫庭此何瑞也间因得对仁宗数以所上言称之御史中丞荐公材堪御史中书以法未应除明日欲用为諌官中书又以为言帝不怿再迁太常博士提点京东路刑狱为开封府推官遂改右正言諌院供职管句国子监奉使契丹新除枢密副使任中师与公有亲嫌公辞为諌官乃以直史馆判太府寺同修起居注经制陜西粮草与知庆州范仲淹同议边机十余事上之其言攻守之计甚长还知諌院前后尝言知枢密院夏守斌经畧陜西无功而还不可复典机密龙图阁直学士张存辞知延州不行更求它善郡畏避不任事宜即见斥入内都知岑守中坐贿贬光州求削籍留京师挠法不可许鄜延路钤辖黄徳和望贼退走陷二大将冝即诛塞下河东欲却降羌藏林族千余人夫势穷归我却之足甘冦心脱纳而抚之后或得为用比来边储不充欲施告缗令于天下百姓纷然不自安宜早停其议北京大建宫阙徒费无益当有所裁节祖宗时皆殿试进士得人不为少今罢殿试从南省奏名则恩不在陛下而在有司且如旧制便皆从公言又尝与御史中丞贾昌朝较景徳以来迄于康定财用出入之数内自宫掖外及权贵而下岁省浮费数百万庆歴二年擢知制诰判昭文馆知审刑院契丹遣刘六符来报元昊欲纳欵朝廷命公复聘契丹已而元昊果令贺从勉赍表至境上又命公使延州遂定元昊复臣之礼入为起居舎人权判吏部流内铨权发遣开封府事判太常寺兼礼仪事顷之愿治郡得知兖州弛本州岛所产盐禁歳省墨釱者不可胜计莱芜盐铁旧尝十八冶今所存唯三冶户犹破产而逃公募有力者使主治十年予一官于是冶无破户而岁有羡铁百余万为龙图阁直学士知河阳又为枢密直学士鄜延路经略使知延州元昊既称臣公遂徙重兵内地复安定黒水园林三堡置搉埸于保安镇戎军招还金明属户三千余帐元昊曰前所掠蕃汉生口有誓诏两不复还矣遣人屡索之然而公卒不遣告归至郓治葬事过都除翰林学士寻改翰林侍读学士知澶州又为秦鳯路经略使知秦州斥近边土田募弓箭手自占减戍兵东还其非要害处堡障悉并废之又省西事以来益置官百余员更以一当十大铜铁钱以当三民间不复敢盗铸而物价以平歴尚书礼部吏部郎中复知审刑院为同群牧使与翰林侍读学士宋祁共定法寺所用断例务在重轻平法吏不得以髙下皇佑元年拜枢密副使左諌议大夫明堂覃恩进给事中张尧佐自三司使除宣徽河阳节度景灵群牧四使台諌官连上封不报又力争上前纷纭不能已上谕令中书戒厉大臣不敢言公独进曰台諌官盖自有言责其言虽过在陛下所容然宠尧佐太厚亦非所以全后妃之家遂夺尧佐宣徽景灵二使取戒厉乃不行广源用蛮侬知高举兵犯邕州又犯沿江九州岛进围广州官军数战不利上欲遣使招安会广州得贼将黄师宓伪榜且言知髙愿得邕桂七州节度使初欲予之公曰若尔二广恐非朝廷所有臣不敢与闻因命枢密副使狄青为宣抚使以经制南事及贼平上顾辅臣曰乡非用梁适言南方安危未可知也御史里行唐介既弹宰相更援致旧臣上怒急召二府付介所留章介犹立殿上不去公曰宰相岂御史当荐邪叱介下殿殿中莫不愕顾明年参知政事契丹又遣使来论国书中所称大宋大契丹似非兄弟之国今輙易曰南朝北朝矣诏中书枢密院共议之公曰此易屈耳当荅之宋盖本朝受命之土契丹亦彼国号今无故曷为自去也其年贺正使来复称大契丹如故五年拜尚书礼部侍郎同中书门下平章事集贤殿大学士入内都都知王守忠以老疾方求为真节度使公谓它宰相曰内臣无除真刺史者况真节乎仁宗念东宫旧臣独守忠在已尝许之公执以为不可帝意未决公复曰臣今日备位宰相明日除一内臣为节度使臣虽死有余责矣乃得不除张贵妃薨小殓于皇仪殿公曰皇仪不可治妃丧然宰相陈执中不能正其事又欲以公为园陵使公曰嫔御无园陵之制始定葬于奉先寺公既与执中内不合言者得以乗间伤公公亦数自请罢乃以本官知郑州纔数日以观文殿大学士复为秦州时初建古渭寨距州独逺间为蕃户所冦钞及益兵拒守而它蕃户多惊疑公至则具牛酒召其大族瞎药鸡罗等抚定之罢所益兵而蕃汉终公之去安然自居公两在秦民为立生祠岁满求内徙迁尚书左丞知永兴军西人盗耕屈野河西田数千顷朝廷欲更定封界乃拜公定国军节度使检校太傅河东路经略使知并州尽复西人所侵地仁宗遣使嘉劳之未几暴得风眩求罢边易忠武军节度使检校太尉知河阳英宗初易昭德军节度使加检校太师公被疾不已请曹州又徙兖州数上节有司复以为观文殿大学士礼部尚书既又乞骸骨遂以太子太保致仕今上即位迁太子太傅熈寜元年天子亲祠南郊诏公入侍祠公以疾不能至上懐思之不胜赐袭衣金帯明年十二月十八日薨于郓州遵化坊之里第享年七十讣闻辍视朝二日上发哀苑中百寮慰崇政殿门下赠司空兼侍中谥庄肃四年九月三日葬湏城县登庸乡执政里公少英拔自初立朝凛然已有大臣之风及歴二府位宰相凡大议论辞气愉愉待计而已决盖决而不可夺所至下条教严而不苛犯者亦不少容威行施之以恩故其去多见思在边尤有威名羌戎为之逺去尝为仁宗杜贵妃之宠正内治之事晚数劝立皇太子以定天下大计其言世多闻所著文集三十巻曽祖讳惟忠祖讳文度考讳颢皆赠太师中书令尚书令追封夏魏周三国公曽祖妣卫氏祖妣邹氏妣阎氏封商韩唐三国太夫人兄固祥符中进士第一人及第最有名娶任氏封越国夫人七男彦昌职方员外郎彦明都官郎中彦回屯田郎中彦通彦开国子博士彦升殿中丞彦深光禄寺丞三女以嫁都官员外郎张竚试秘书省校书郎王佑光禄寺丞程伯孙孙男二十二子骏子玉光禄寺丞子美子厚子野大理评事子雄子谅子建子直子诲子宪子恕大常寺太祝子显西头供奉官子晋将作监主簿子挺太庙斋郎子问子铎子罕子约子履子博子敏曽孙男三希祖恭祖光祖铭曰
　　
　　公世有文自周实发匪又发之而子又杰巘巘维公敢前不疑一心险夷卒成无隳公之秉钧风雨和豫行道之人式歌且舞事有未安予何敢泰以规以劘维义所在公临方垂神旗豹尾风挥电旋万旅一指维公劳勤匪内则外亦有宠名文武之对于皇仁宗始终知公出入将相一时之隆方其告休公则未老邈然去归高风是蹈崇崇圜丘孰陪在祀有怀公来公卒不至葬公何阡执政故里公名之长以遗万世
　　
　　名臣碑传琬琰之集中巻二十八
　　
　　●钦定四库全书
　　
　　名臣碑传琬琰之集中巻二十九
　　
　　（宋）杜大珪 编
　　
　　范资政百禄墓志铭　　范祖禹
　　
　　绍圣元年四月诏以资政殿学士大中大夫知河阳范公知河南府留守西都既拜命闰月壬申以疾薨于河阳府居之正寝年六十有五讣闻上辍视朝一日赙恤有加以右银青光禄大夫告公第其年七月己酉葬河南偃师县洛南乡土中村天池原范氏之先本家长安唐末避乱徙蜀为成都华阳人公讳百禄字子功曽祖讳璲赠太保祖讳度赠太师考讳锴以卫尉寺丞致仕赠太尉曽祖妣张氏祖妣李氏龎氏妣郭氏追封嘉汉唐昌四国太夫人太尉五子先公中大夫为长公其季也少颖悟秀拔力学不舍昼夜季父忠文公文章为一世所宗太尉携公入京师忠文竒之曰廊庙器也年十六游太学诸生少之已而文辞声名在千百人上众乃惊服举进士中第释褐为应天府楚丘主簿涡河役民夫数千人公拊循爱飬不一月工毕县人德之相与为佛事三日为公谢以荐者为懐州武德令丁太尉忧服除调绵州龙安令迁秘书省著作佐郎举才识兼茂明于体用科治平中京师大水制策降问时执政方议尊濮安懿王公对以五行传简宗庙废祭祀则水不润下昔汉孝哀尊共皇而河南颍川大水孝安尊德皇而京师及郡国二十九大水孝桓尊崇皇而六郡地制水涌井溢又曰大宗隆也小宗杀也天地宗庙之祀重也门内之私轻也冝杀而隆之冝轻而重之则不得于先王之礼不得于先王之礼则不得于人心不得于人心则不合于天意此变异之所从来也又陈十二事以劝上徳考官第策入三等英宗亲览嘉叹欲不次用之为执政所恶迁一官以秘书丞知彭州蒙阳县国朝制策三等惟吴育苏轼及公凡三人焉丁昌国忧终丧知开封府咸平县御史中丞邓绾举公御史召对固辞神宗从之擢提点江南东路刑狱发运司应诏于江池等州市木修金明池桥梁郡县以户等科之民以为患公奏曰陛下勤俭之德出于天纵今有司乃以方土所无有而求市于民恐官吏督责或有不堪其求者矣诏即罢之徙利州路阆州两税外有新税自唐僖宗优山南免其税移之阆中由是山南轻而阆重公请免新税归山南利守用武臣有周永懿者以赃虐败公又言至道前文臣知利州其后以右职兼监益利兵辖文龙边界今领郡政名实两失乞选文臣知州而武臣监路分兵则名分正事任一皆如所请泸夷犯淯井官军覆败选部使者经画其事徙公梓州路加直集贤院既而检正官熊本为察访专节制使者听于军所罗个墓夷数千人穷蹙请命禆将贾昌言贪功欲屠之公谕以杀降之祸未听亟见本谓之曰活千人者子孙必封彼以穷归我而君将殱之乎本瞿然遣属官程之元持檄畀昌言受其降召还同知諌院岁荒民流公三上奏乞以清间之燕召政府大臣诘其所因使各书以对所以劳倈安辑之策又言民方困苦而定令未已有手实告匿之法有保甲给请之制臣谓治务有先后理势有缓急今不先安民而亟欲行法前日之令固有未便设复为此而至于扰则周之余黎不殆乎靡有孑遗也哉乞以臣前后奏疏谕大臣使讲求今日之急务收还法令之未便者以救将死之民公在言路不为讦激朝廷小事有所不言所言皆天下大计上亦以是知之时郡县常平或不知发或増价与民争籴或自为闭籴之令河南开封诸邑不恤荒凶而督累年逋负决河淤田而平原沃壤反有浸灌之害公悉以闻又论手实法曰造簿手实告匿有赏为是法者欲民之均推而行之恐必不如法意而至于骚动此生民治乱之所系也户令虽有手实之文而未尝行盖谓使人自占理必不尽而明许告言则家家有告讦人人为仇怨礼义亷耻其可得乎设若役钱由此暂均而使四维乖失所损孰大其后手实竟罢常平法行郡县吏有诖误辄以罪去公奏曰立法之始既要之以谨严成物之终宜济之以寛易请薄其罪使得自新五路兵置三十七将选拔或非其人事任过重且许辟召布衣为叅谋公上疏曰今大将未命而已除将佐有以勲荫恩泽用有以瘝败收有未尝歴边任经战陈有以故群盗得官而才无闻有碌碌无他能适以幸会有微功而迁官顾详核其素若功与夫举者当否之实校其所长叅而伍之又列其甚无状者十有四人姓名以上且曰付之新格责以训练给铜符以备差发赐铠甲以宠军容所长吏不得而预然匪人十数麤暴之才虽一夫之勇但可为人指踪而未可莅众也况又委之辟使臣许以察官吏小人处此必有乖忤识虑无取纪律不明五千之兵何所不至乞依畿县旧制将佐专部分教阅余即付之州县而罢叅谋上善其言皆见施行选人郑侠上书言事语狂悖付諌官御史杂治公请对奏曰连逮者众或可寛宥愿谕治狱之臣戒其延曼帝览奏色厉曰侠詈朕公对侠狂生安足为陛下轻重以天地之造诚能容贷适足以増重圣德帝改容嘉纳诏趣具狱执政有忌公者绌諌官班以沮之公奏曰国朝两省官不必正员行其事则立其班所以明分职励官守今修起居注直舎人院则缀两省知諌院则绌而不与诏如旧执政愈不恱会公与御史治赵居狱妖人李士寜尝以仁宗御制诗赠居母有后族意及许与刀饰以龙方讯鞠而宰相素与士寜厚善御史徐禧言公锻錬士寜罪公奏士寜荧惑愚妇狂童以致不轨当诛无赦禧纵出有罪以媚大臣不可以任风宪朝廷以御史知杂枢密承旨辨曲直主者直禧公坐落职夺一官监宿州酒税乆之上察其非罪就除提点淮南东路刑狱徙知唐州官制行为司门郎中迁吏部元丰七年除起居郎明年召试迁中书舎人司马温公议复差役法公谓温公曰熈寜初某为咸平县役法之行罢开封牙前数百人而民甚恱其后有司求羡余务刻剥为法之害今第减出泉之数以寛民力可也温公不从及议郡县吏因差役受财从重法加等配流公押刑房固执不可且谓乡民被徭役今日执事而受财明日罢役复以财遗人既以重法绳之将见当黥衣赭充塞道路矣温公曰微公言几为民害遂已之是年冬使辽接伴萧佑曰南朝皇帝何以乐公曰崇髙冨贵复何言哉又曰打围飞放否公曰无有也上日出视朝近臣奏事百官各以其职进已而御便殿召儒臣讲读经史宴息则览中外章疏以修政事此所以为乐也佑叹服次会同馆说仪制公为右畨国信使引左畨而不问皇帝圣躬公曰仪未尽也何独问太皇太后而不及皇帝必正之乃可馆伴梁援曰此万世法不可改公曰是岂可为法者邪反复诘问虏屈而从之遂两宣问使还权刑部侍郎有以强盗及故杀闘杀情可矜者谳于朝法官援例贷免而温公谓冝论死公请间言之温公曰强盗可闵也杀人不死则法废矣公以书辨之曰谓之杀人则可制刑而谓之不疑原情而谓之无可悯则不可今予之死则二杀之科自是无可疑与可悯者矣天下之狱岁以万计如是而杀之则死者不亦多乎温公复书曰闘而救死尚可贷也因田稼而杀人牵牛蹊田夺之牛且不可况杀人乎此介甫鹌鹑狱也公又曰昔楚子灭陈而县之申叔时恶其灭人之国而欲复之也故有蹊田之譬设有此讼不过还之牛而讼息矣今也初无杀之之心非若利于得牛而有之也遂寘之死与还之牛岂不异乎恐遂为例则差之毫厘后将噬脐其可得邪温公不能夺卒从之朝廷以公议狱持平真拜刑部侍郎先是元丰八年诏天下奏狱不当谳者按其罪有司重请谳断刑峻密至有枉情以合法者公奏曰熈寜之令非疑虑与可悯而輙奏者免驳勘至元丰删去之去年诏书不得用例贷配有不当即奏劾自是官吏畏罪不惮论杀因以元丰六年至元佑二年冬十月终死者贷者之数以闻明年奏狱门下省多驳正当贷者皆欲杀公屡以告不可退又与执政书论之执政不从大理官亦以书勉公从执政意公复书责之执政怒言于上有诏例在有司者収还中书置检例官二人使议去取阅刑部大理所奏疑虑若可悯情法轻重之状有异同各以上公自以不得其官三奏乞外任不许上疏极论其事疏奏悉如公请既宥诸囚而例复归刑部自是中外奏谳无所避如执政前所欲杀者皆得拟例从贷免逮今八年其所活不可胜计矣迁吏部侍郎右选官冗累岁乃得调既赴官而宗室许占射成资即罢去为筦库者患之公奏请宗室员外置不独恩厚公族且使在官无非次替移之怨时患员多无以注公检索诸路乆阙员而州不以报者百余所亟补之人情恱服外选所以便逺官乆而有侥幸公请用集注法人皆以为冝领详定省寺敕令公患吏胥猥冗议加澄汰以白宰相宰相遽欲废其半公不可曰失职者众法必不行莫若以渐销之自今犯法及死亡皆勿补不数岁所减过半矣宰相不从于是吏胥之去者怨讟嚣然至有弃妻子冻馁而死者吏额书成赐金帛公固辞朝廷从之初元丰四年河决小吴元佑初水官请于北京之南开孙村口引河还故道宰相主之朝论异同不决三年冬命公与给事中赵君锡同行视公歴东西二河观地形究利害而东流高卸北流顺下河不可回中途即驰奏至黎阳阅旧牍得神宗诏都水使者李立之曰河决小吴东流故道已淤高理不可塞冝勿复闭决口俟见大河归纳修立堤防公又以所得先帝诏书并陈之时宰相多以回河为便见公奏不恱既还尚书省以诏旨问利害且谓大河东流为中国之险要自大吴决由界河入海既壊塘泺又界河淤浅则河必北流注敌中失险阻之限公奏曰塘泺虽有限胡之名而无御冦之实今之塘水又异昔时浅足以褰裳而涉深足以维舟而济冬寒冰坚尤为坦途如沧州等处商胡之决即已淤淀今四十二年迄无边冦之警亦无人言以为深忧自回河之议起首以此为辞是欲动朝听烦圣虑若谓河注敌中失险阻之限是大不然何者大吴初决水未有归犹不北去今河流八年矣入海湍迅界河益深诚不冝过虑设有此则中国据上游北敌岂不虑乗流而扰之乎自古匈奴入冦之路朝那萧关云中朔方定襄雁门上郡太原右北平之类无险而不入岂塘泺界河之足限也哉及进对二圣以公之言然退诣政事堂大臣曰河不北去可必否公曰累章论列如之何不可又十数日而未有定议公再上疏极陈其不可且谓本朝河决必塞已塞复决未尝复回于故道也今河行大岯之西至于衡漳北过洚水至于大陆趋徒骇分注木门由阎官道会独流口入界河东归于海合禹之绩前人欲为而不可得者也元丰以前未有回河之论八年以后乃有横议王孝先俞瑾軰縁旁以自进尔臣既案视究见利害而大臣廷议踰月未决臣窃惑之况小吴之决先帝神几睿断不下堂而见万里之外顺天地髙卑之性知百川脉络之理明诏中出藏在有司大略以故道淤高理不可复更不修塞逺近心服人无异论今一孝先乃敢妄议乞罢修河司以省大费正孝先瑾之罪以明典刑疏入即降付外诘朝执政奏事二圣谕以亟罢河役诏下如公奏初欲为是役调夫费财其用不赀县官所不能给科率调发出于六路百余州之民欲以兾幸不可必成之功而成之且有后灾公独抗权强绌众论其事乃寝以是为吏部乆不迁五年三月兼侍读五月除翰林学士时初诏经筵官迩英讲读毕留对公首进言分别邪正自古所难唯察言观行考其事实所谓正直之人或天资亮直或家世忠义或有志报国或自立名节所谓奸邪之人或逢迎上意或希合权贵或性识颇僻或兾望宠利凡此二端其情非一不可徧举于是疏其条目导人主以某事者为公正某事为奸邪以类相反凡二十条愿留圣意推此事类以观人情则邪正可分而聪明无惑矣上深嘉纳公毎进读凡所以启迪人主皆仁义之意与夫前古治乱安危之迹其说以修身正心任贤容諌慎赏罚重守长劝农桑安边恤民为要皆见于章疏至于造膝面启必反复陈之岁旱以仁宗寳训三事进且请诏臣僚直言得失罢五月朔视朝以避正殿诏太官减膳以示贬损又曰因灾异求直言仁祖圣谟也陛下即位之初尝降诏求言逮今五六年一日万几四海九州岛之广岂无一夫不获一事失当形于人言从而修之下可以感人心上可以消天变可不务乎高丽屡入贡所在不无烦扰公奏待之之礼冝损于前俟其欲辞勿复留止且不遣报使使天下晓然知陛下以安逺为令徳不以来逺崇虚名知元佑六年贡举奏罢叅详官除龙图阁学士权知开封府始视事留狱无虑千人公审核精敏未及月廷无留事凢为开封者多略细务公独省民事如他州日阅牒诉五百号未尽五月盗贼畏争讼息狱无系者僚属请以圄空言公曰千里之县而无一人之狱此上徳所格岂守臣之功邪固请不听复召入翰林兼侍读转对援祖宗故事幸国子监谒文宣王召儒臣讲说请上视学从之七年六月拜中书侍郎既辅政知无不为是岁郊祀礼官议合祭以昊天有成命为言公曰先帝定南北郊辨天地之祀此三代之礼也奈何复欲合祭于圆丘乎昊天有成命乃祀天祭地皆歌此诗故曰郊祀天地亦如噫嘻春夏祈榖于上帝岂春夏亦合为一祭也哉三省枢府凡八人惟公独为是说争论不已公曰非天子不议礼诸公岂可轻变邪久之辨于上前宰执皆言范某之言礼经也然上始郊祀冝并见天地公乃已熈河帅范育累奏阿里库酷暴且久病族帐怨叛愿降附乞招纳河南八族开拓数千里之地坐获数千万之众大臣欲从之公力争言于上曰中国纳敌人之叛理固不顺今阿里库未有过温锡沁軰叛否未可知若发兵应援先伐阿里库降者不能必而无衅者先动矣大臣曰外事不可踰度姑使专之而责其成功公曰此虽汉武闻之亦不为也初公在翰林范育请以赵纯忠节度青唐代阿里库如拒抗即讨之公奏曰彼自相残以来求哀当从而绥之示我恩信此守在四夷之道岂可遣人刺候闻有离贰遂选置蕃官而代之邪安得听顺而受代也臣恐边臣之功未必毫发徒启夏国唇齿之隙狼子不伏之心及是再请公独不从其后八族竟无降者而阿里库恭顺如前日育又奏进筑乌哲讷宻嘉矩龙川三城大臣韪其谋枢府亦欲连书以上公曰此必争之地我既城之贼马时出居民岂得安全后欲弃之则城费已甚必不可与边祸何时而息况板筑之初蕃冦冲突胜败未可知邪公于御边不欲生事上多开纳水官阴为回河之计増堤坊进緷扫公固守前议又奏曰水官壅遏北流岁月既久洪流湍迅安得不激射奔赴东流而东流不能吞纳为祸必转大不数月东流决清丰复北入内黄而德清军实被水患如公言公罢政之明年朝廷又命中书舎人吕希纯殿中侍御史井亮采同案视亦无以易公之议距公初使凡八年右相苏公稽留除书以言者罢公曰同省也责不可逭苏公制下即待罪累章请补外以资政殿学士知河中府徙知河阳河南寝疾薨士大夫知公者莫不哭之恸公天资纯良内刚外和始筮仕慨然有经济之意及在言职歴侍从位廊庙所言所行必穷尽义理好贤乐善以人材为急闻一善喜若已有性清约好施与自奉养如寒士而亲戚族属之贫者丧葬嫁娶必待而后具与人交始终如一立朝有本末要之至诚而已常语人曰吾于朋友未尝为欺也况事君乎平生不畏强御故多忤权势无左右之助及大用数可否事论议不少贬巳而不期岁而罢好学终身不释巻经术尤长于诗文章精醇典丽有古人气格所著诗传二十巻文集五十巻内制集五巻外制集三巻奏议十巻娶赵氏屯田郎中赠金紫光禄大夫宗古之女追封蜀郡夫人再娶宋氏职方员外端平之女封蜀郡夫人七子祖德右宣德郎句当京东下卸司祖修右承务郎句当嵩山崇福宫祖述右承奉郎句当西京粮料院祖羲雄州军事推官知开封府祥符县丞皆谨厚而文祖德祖述屡荐试礼部祖羲登进士第祖和右承奉郎祖临祖言未官皆幼三女长适邓州司法参军鲜于群次未嫁孙男十三人泽湜瀷浃测洌淢渥濈涤液湒激女十一人前葬太学博士杜敏求状公行事将上之太常史官诸孤请铭诸圹中祖禹少受学于公先公深友爱常曰汝季父所为皆可法上之亲学祖禹与劝讲迩英及公入侍祖禹固避不获命父子先后讲读或同进对献纳左右公既辅政祖禹继召为学士恳避得请公出藩上恩复申前命与公同奉内朝凢五年及出守陜将省公于洛而薨讣至何痛如之惟古之君子论譔其前人之美而铭之后世乃摭杜君之状取其系朝廷大者传信纪实不溢不诬哭而铭曰
　　
　　惟我范氏陶唐之裔自蜀成都世显以儒公来造庭英祖亲策言人所难帝奬其直入补衮职神考钦明蹇蹇匪躬帝谅其诚置诸左史以遗圣嗣乃赞书命乃议祥刑必本于仁必正于经河决而北朔方其咨二圣命公徃视所冝行其无事惟禹是师敷文禁林入侍经幄辨别忠邪以禆圣学中书基命考慎其人登贰宰司帝属良臣公拜稽首惟艰于兹在始慎微庻终不隳事有可否惟献替之秉义执德匪石不移入辅出藩四国其治天夺之年不究厥位有洛之南实惟土中刻铭幽宫以诏无穷
　　
　　名臣碑传琬琰之集中巻二十九
　　
　　●钦定四库全书
　　
　　名臣碑传琬琰之集中巻三十
　　
　　（宋）杜大珪 编
　　
　　苏丞相颂墓志铭　　曽肇
　　
　　建中靖国元年五月庚辰观文殿大学士太子太保致仕苏公薨于润州讣闻上辍视朝二日赠司空走中使赙恤其家葬事官给崇寜元年十一月丙申葬丹徒县义理乡乐安亭五州山之东北阜维苏氏出帝高阳之后昆吾之子封于苏子孙因以为氏在周忿生实为司冦其后建武父子纯章祖孙俱显于汉章后十有三世而绰威复显周隋又三世而瓌颋相唐声烈益大至本朝而公父子又以儒学显公起书生致位丞相歴仕五世为时元臣退老于家始终一德可谓盛矣瓌世家武功元和中曽孙奕卒光州刺史始家固始又四世孙益随王潮入闽生光诲仕闽为漳州刺史居泉州同安遂为同安人当开寳末平盗有功归朝擢左屯卫将军官其十子左卫平盗时其子得盗所募人名籍千余纸焚之左卫闻之喜曰儿有阴徳其后必大是为公曽祖讳某赠司空司空之子举进士不合改授武职终左屯卫将军讳某赠太师福国公是生公考讳绅以贤良方正起家被遇仁宗入翰林为学士议论文采震耀一时有传国史赠太师魏国公葬润州故今为丹徒人公曽祖妣张氏祖妣刘氏翁氏妣陈氏封代随徐魏四国皆太夫人公讳颂字子容性警敏甫能言应对不类常儿既就师学力省功倍未冠出举进士辄据上游是时魏公方处显公深自刻励敝衣徒步所交皆当世豪隽魏公任子当得京官辞不就再举进士为别试第一遂中其科调汉阳军判官不赴改宿州观察推官徙知江寜县有能名丁外艰服除为南京留守推官欧阳文忠公时为留守政事一以倚公府頼以治皇佑五年近臣连章荐公召试除馆阁校勘迁大理寺丞歴集贤校理同知太常礼院编定集贤院书籍九年亷静自守宰相冨郑公韩魏公贤之问所欲恳求补外二公益称叹乃以知颍州仁宗山陵调发仓卒公为度土产有无高估缓期官自为市民不知扰而课最他郡颍人徳之还为提点开封府县镇公事建请浚自盟白沟圭刀四河以疏畿内积水増西北诸县屯兵以备非常明年果有水菑盗起长垣至贼杀官吏如公虑入三司为度支判官累迁尚书工部郎中出为淮南转运使神宗自在藩邸闻公名及即位公适送伴契丹使次恩州驿夜火左右请与虏使出避州兵叩门欲入救公不为动闭门坚卧如常徐使守卫卒扑灭之是夕州人哗言虏有变救兵亦欲乗间生事至闻京师使还上闻公所以处之者称善乆之益知公为可用及使淮南入辞劳问甚宠数月召修起居注判尚书礼部祠部三司磨勘司太常寺熈寜元年擢知制诰歴知通进银台司审刑院提举官告院判司农寺知三年礼部贡举公在审刑知金州张仲宣受财枉法抵死法官援前比贷死杖脊黥配海岛公奏古者刑不上大夫仲宣官五品有罪得乗车今刑为徒隶恐污辱衣冠仲宣繇此得免杖黥止流岭外自是命官无杖黥者上方励精为治急于人材大臣荐秀州军事判官李定召见擢太子中允监察御史里行知制诰宋敏求以定骤自幕职而升朝者任执法非故事与公及李大临相继封还词头不草制诏再下公言祖宗朝天下初定故有起孤逺而登显要者真宗以来虽有幽人异行不至超越资品今定非有积累之资明白之効一言称旨便授御史浸渐不已恐高官要秩或可以岐路致也疏入手诏召公对上引近诏举台官不拘官职高下为言且曰格命乆将得罪公对臣既知其不可若因召谕遂变前言则是懐奸固位此尤陛下所当罪也退而又论举官诏意不为选人设是时敏求前罢公与大临更奏复下至于七八最后特以付公固执不行乃与大临俱罢归班而定御史之命亦为中寝公以守职不回绌人望益重宾客满门日奉朝请虽风雨寒暑未尝移疾家贫檐石不充无愠色岁余会恩得知婺州徙亳州归句当三班院加集贤院学士未几出知应天府时更三赦大临已复从官而用事者抑公止授秘书监岁中复召为三班院知银台司会吴越饥择守上曰苏某仁厚必能拊安吴人乃命知杭州补败救荒恩意户至尝会宾属有美堂或传隶将兵谋窃发州人恟惧公密使捕首恶十数軰付狱终燕谈笑如常坐客莫知也踰年召修国史提举中太一宫进諌议大夫元丰初权知开封府听决精敏上以为能会有人告僧犯法事连祥符旧令孙纯而所告法不当治公杖告者遣之或谓公纵纯罪有诏推鞫狱成公坐失出杖罪而已御史舒亶奏公与纯连婣不可以失论降秘书监知濠州是时公女新嫁李徽之子纯盖李出于徽之属疏李族大公实不知也公在开封尝治国子博士陈世儒母为群婢所杀事狱具辄为法官所驳或谓公或寛世儒夫妇上以诘公且曰此人伦大恶母纵有罪公对事在有司臣固不敢言寛亦不敢谕之使重既而公罢开封狱移大理寺大理奏世儒妻母因缘大臣有请于公又移御史台自濠逮公赴对御史以言导公公曰使某诬人死不可为若自诬虽重得罪不避手书数百言皆自诬词也上阅狱词疑不直诏更劾实御史推穷乃大理丞贾种民増损囚词以为有请得其藁于狱吏家于是种民抵罪而公得白顾尝因人语及世儒帷箔事公应曰然以是为泄狱情罢郡归班公虽坐吏议绌而上眷不衰岁中起知河阳亶复言未当遽与藩郡公亦辞行改沧州入辞上曰朕知卿乆矣毎欲用卿辄为事夺岂非命也如卿直道乆而自明公顿首谢到沧数月复大中大夫召判尚书吏部时亶知制诰论公复官未应法诏以旧官判公尝建请归诸司于尚书省以复唐旧至是命公详定官制寻复大中大夫官制行罢集贤院学士进通议大夫吏部侍郎以详定劳及车驾视省恩再迁光禄大夫母丧在告上怪不见公使枢密都承旨张诚一就问趣出视事会母丧再遣中人吊恤法赙外赐白金千两元佑初服除授刑部尚书详定敕令俄迁吏部兼侍读改翰林学士承旨五年三月拜尚书左丞踰年拜右仆射兼中书侍郎公前后歴典四选铨综有条士无留滞有自辨者人人使尽其说故虽不得所欲亦心服而去其修敕令必本大体为侍读多所启迪及登丞弼论议持平务循故事避逺权宠不立党援进退人材弗专主已理有未当亦不茍从侍御史贾易坐言事出既复监司更赦除知苏州公谓易论事不避权势号为敢言更赦除州非允论于帘前未决而御史杨畏来之卲劾公稽留制书公即拜章待罪累上不许固辞老病八年三月罢为观文殿大学士集禧观使九月出知扬州明年除知河南府公力辞行复知扬州三上书还政授中太一宫使绍圣四年再告归乃以太子少师致仕今上即位迁太子太保薨年八十有二前薨一日犹接对宾客临终神色不乱公天资闳厚有犯不校守杭日人或以事属公不答既而其人当言路数排迮公公不自辨亦未尝为人言也凢所施为主于寛恕故天下推为巨人长者在以礼法自持虽贵奉飬如寒士筑第京口仅蔽风雨比薨来吊哭者见其服用俭素皆叹息而去博学于书无所不读图纬阴阳五行星歴下至山经本草训诂文字靡不该贯尤明典故喜为人言亹亹不絶学士大夫有僻书疑事多从公质问朝廷有所制作公必与焉毎燕见从容多所谘访公必据经引古参酌时冝以对上未尝不嘉叹焉至于因事建明着在台阁如论郭皇后庙侍讲非师臣不当坐讲之类其言甚众盖不可一二举也修官制时议者欲分文武选于吏兵部上谓三代两汉初无文武之别分奏唐制吏部有三铨今欲文武一归吏部冝分左右曹以主两选毎选又以品秩分治之于是四选之法定焉它所订正类如此上以契丹通好百年典章案牍徃徃散逸命公攟拾次比为书再朞而成合二百五十巻书奏称善赐名华戎鲁卫信录前后再使契丹熈寜十年冬至本朝歴先契丹一日公适在辽中辽疑彼此致庆当孰从公为言歴家筭术小异则迟速不同各从本朝歴可也上闻善之尝奏诏校歴因奏制浑仪时称其工后日官言其非是诏近臣覆视以公法为密卒不能易也又尝与补注本草详定天下印文多所厘正元丰中进士唱名于集英殿有暨陶者主司呼以去声三呼不应公进曰当以入声呼之果出应上问何以知之公对三国时有暨艳造营府之论其后问陶乡里乃崇安人上喜之曰果吴人也公为文章驯雅有体尤为宋元献公兄弟所称有文集若干巻累勲上柱国爵公开国赵郡邑户四千七百实食一千三百元配凌氏吴国夫人屯田郎中景阳女继室辛氏韩国夫人驾部贠外郎有则女六子熹嘉朝奉郎駉朝散郎诒承议郎京奉议郎携通直郎三女次二前卒左朝议大夫李孝鼎朝散郎刘管襄州録事叅军贾收其婿也孙男十九象先奉议郎处厚承事郎徳舆行冲季辅皆承奉郎某某未仕女十二嫁者六人曽孙男女十三人初公从事南京杜正献公尚亡恙尝为公道其平生出处施设本末且曰子异日所至亦如老夫其后公更践内外以至得谢爵齿名德畧相似焉然则杜公可谓知人也已铭曰
　　
　　苏姓之兴自周司冦列用中罚有蕃其后更汉代唐史不絶书将相公卿父子绍居遭乱南迁俟时而显英英翰林施不及逺是生仆射为宋世臣德以承家学维发身其学伊何海涵山蓄问无不酬锺叩龟卜其德维何玉质金相见于言行规圆矩方不竞不絿则维其常当义必争君子之刚身有诎信色无欣戚吾维党雠人孰恶斁晚跻鼎轴师保东宫五朝元老勇退齐终乐安之亭栖魄于此尚对前休公多才子
　　
　　王学士存墓志铭　　曽肇
　　
　　公讳存字正仲姓王氏其先金陵人也后徙润州之丹徒又徙丹阳世有潜徳歳饥公大父出粟为糜食饿者活数百人开迹储庆归成于公公幼喜读书年十有二辞亲从师问学江西五年而后归是时学者刻意雕篆公独为古文数十篇乡老先生见之惊自以为不及庆歴六年进士及第主秀州嘉兴簿迁越州上虞令豪姓横恣杀人县莫敢诘公至首按以法州吏受赇变其狱公反得罪去父丧服除补宻州观察推官公少有立志虽为小官修洁自重首为欧阳文忠公所知治平中吕正献公判国子监荐为直讲又用赵康靖公荐召试擢秘书省著作佐郎馆阁校勘校集贤院书籍入枢密院编修经武要略兼删定诸房条例就除检详兵房文字力辞不就以母忧去还判鼓院歴集贤校理史馆检讨知太常礼院兼丞事公故为王文公所厚是时文公执政数引公论事不合即谢不徃尝召见便殿其言无所附丽累上书陈时事因及大臣皆人所难言者神宗察公忠实无党乡意用之会修仁宗英宗史即以为编修官又命详定郊庙奉祀礼文元丰元年修起居注馆伴高丽使明年以右正言知制诰同修国史兼判大常寺秘阁秘书省奉使契丹还兼提举官诰院公在馆十年不少贬以干泽及为上所识擢益自感励初条起居注即乞复唐贞观起居郎舎人职事执笔随宰相入殿上韪其言故事左右史虽日侍便殿而欲奏事必禀中书俟旨公因对及之即诏左右史遇侍立许直前奏事遂着为令自公始也及在侍从适议更庙制疏言宗庙重事不可不审又论圆丘合祭天地为非古当亲祠北郊如周礼后皆如公说官制行上尤慎用人公因请自熈寜以来有缘议论得罪或诖误被斥而情实纳忠非有大过者随材召擢以备官使语合上意自是收拔者甚众其补助将顺类如此又尝论赦令出上恩公罪异私慝而比岁议法狱者多乞不以赦降去官原减官司谒禁本防请托而吊死问疾一切杜絶皆非便愿稍更其法执政见之不恱而上察其诚不以为忤也五年迁龙图阁直学士知开封府听断明允都人顺頼县尝上大辟公疑其寃一问果平民纵去有司言京师并河居民盗凿阪堤以自广请尽责培筑复故又按民庐冒官道者请悉彻之至华表柱止已有诏施行二役谋出中人众莫敢议公独曰此吾职也入为上言即日诏罢都下驩呼相庆在事二年囹圄再空或进官或赐金帛手诏嘉奨数以疾求解不许进枢密直学士留之公辞益坚改兵部尚书迁户部会神宗山陵财费仰给户部不踰时告足而宰相乗间徙公复为兵部充山陵卤簿使元佑初复还户部固辞弗受识者韪之诏还省官旧职复除枢密直学士累迁朝散大夫明年五月拜中大夫尚书右丞又明年迁左丞公在政府遇事必争韩维罢门下侍郎连章论捄且曰去一正人天下失望忠党沮气谗邪之人争进矣又论杜纯不当罢侍御史王觌不当罢谏官自公在兵部时太仆寺请内外马事得专逹母隶驾部公言如此官制壊矣先帝正省台寺监之职使相统制不可狥有司自便而隳已成之法及执政又有建罢教畿内保甲者公复言今京师兵籍益削又废保甲不教非为国家根本长久之计且先帝不惮艰难而为之既已就绪无故而废之不可时四方奏谳大辟刑部援比请贷而都省屡以无可矜恕却之公言此祖宗制也且有司援比欲生之朝廷破例欲杀之可乎又言比废进士专经一科参以诗赋失先帝黜词律崇经术之意河决而北几十年水官议还故道二三大臣尤佐佑之公言故道已髙水性趣下徒费财力恐无成功累章力争卒辍其役公既中立自信不为诡随一时公议翕然归之然亦卒以是去蔡丞相确赋诗安州吴处厚者上之以为怨讪諌官交章请行诛窜公与范丞相纯仁或显言或密疏最后留身帘前合力固争以为不可确贬又谓不冝置之死地既而确再贬新州公与范丞相皆罢公以端明殿学士知蔡州时四年六月也初公在熈寜中论事已为范丞相所推及偕执政趣又多合巳而俱罢天下称之然公与人不茍相比前论不当罢教畿内保甲者乃范丞相所建也公复为兵部时蔡丞相实当轴而公志在体国不以怒迁士大夫益知公贤歳余除资政殿学士徙知青州未行改扬州复召为吏部尚书迁太中大夫公春秋寖高志气益壮时在廷朋党之论稍炽公入对首言人臣朋党诚不可长然或不察则滥及善人东汉党锢之狱是也庆歴中或指韩琦富弼范仲淹欧阳修为朋党頼仁宗圣明不为所惑今日果有进此说者亦愿陛下察之繇是复与任事者不合请老不许即求补外除知大名府辞行改杭州公为政平易务顺人情所更三州皆见爱在蔡奏罢民赋逺输在杭沮凿龙山河二州尤以为徳绍圣初复告归得提举江寜府崇禧观而恳请不已进右正议大夫致仕异时前执政致任例受东宫官至是议者指公在兵部时尝上疏请归西夏故地以为有所传会然公疏谓先帝本以秉常被囚母党专国故举兵西讨是为问罪之师有徳于秉常也今秉常以梁氏之丧来吿则冝归其故地以章先帝之谊而收秉常之心其大旨如此迹公两朝前后所论岂为傅会者哉赖哲宗察公有素然犹叙其恩典后言者论公尝为谢景初辨理罪名又降通议大夫今上即位连进左正议大夫建中靖国元年七月辛未薨于正寝有星陨于其第享年七十有九讣闻上辍视朝一日赠左银青光禄大夫九月乙酉葬丹徒之义理乡僊风里累勲上柱国爵丹阳郡开国公食邑三千户食实封四百户公性寛厚仪状伟然平居恂恂不为诡激之行至有所守确不可夺议论平恕无所向背司马温公尝曰并驰万马中能驻足者其王某乎故自束髪起家以至大耋歴事五世而所持一心屡更变故而其守一道与人交久而益亲视孤藐流落者恩意尤笃少时师事颍川陈浚浚死无子公贵求得其弟之子官之且恤其家终身其自奉甚约而喜厚宾客杨润相去一水公守杨时援故相例得岁时过家上冢乃出赐钱五十万赒给闾里又具牛酒会父老数百人亲与酬酢皆欢醉而去乡党以为美谈尝悼近世学士贵为公卿而祭祀其先但循庻人之制及归老筑居首营家庙如古法公唯一兄蚤世事寡嫂甚谨拊其子如已出又官其二孙退居丹阳且十年不以一毫扰人既殁乡人哭之皆哀而四方有识之士又为朝廷惜也呜呼可谓大雅君子不吐不茹者矣曽大父讳某赠太子少师妣朱氏昌元郡太夫人祖父讳某赠太子少傅妣包氏太原郡太夫人莫氏丹阳郡太夫人父讳某赠太师崇国公妣陈氏吴国太夫人初娶谢氏知制诰绛之女赠永嘉郡夫人后娶胡氏兵部侍郎则之孙今封吴兴郡夫人妇顺母慈咸着善闻子男八人彻徯术微律复从衎皆孝谨好学能守家法术通直郎律宣义郎衎承奉郎余或仕或不仕皆先公卒一女嫁朝请郎张琎孙男五怿恺承务郎惕悌悱未仕孙女九嫁者一人南丰曾续其壻也公为文典实不事浮靡如其为人有集五十巻藏于家铭曰
　　
　　士奋孤艰必于仁义一获所求视同传置孰能无违终食之间耄期不乱公也尤难公生江南其始则微释耒从师如川有归方苞方卓卒饱吾饥乃筑乃削宫成巍巍始集书林逡廵戢翼晚遇明圣终跻陪侧陟降两朝忠言正色不比为同不沽为直如绳之缩如砥之平彼有赘亏我无将迎岂惟不回势利之际可质死生扪心无媿贵富而寿在人岂无鲜克如公以有终初石门峩峩江水在下万世奉尝是韩公墓
　　
　　名臣碑传琬琰之集中巻三十

　　●钦定四库全书
　　
　　名臣碑传琬琰之集中卷三十一
　　
　　（宋）杜大珪 编
　　
　　陈少卿希亮墓志铭　　范镇
　　
　　治平二年四月丁丑朝奉郎守太常少卿致仕上柱国赐紫金鱼袋陈君卒于河南府思顺坊之第明年十二月壬辰葬于河南县南宫里之西原君讳希亮字公弼其先京兆人唐广明中避难于蜀遂家眉州青神之东山曽祖琼祖延禄父显忠皆不仕而皆以为善闻于其乡君幼而孤及其显也乃赠其父尚书兵部侍郎母杨氏繁昌县太君天圣五年君始举进士甲科一命为大理评事知潭州长沙县部僧海印者多识权贵人数挠政为不法夺民园池更数令莫敢治君至捕治笞之以园池还民郴州竹场有伪为劵给输户送官者事觉输户当死君察其非辜挺出之已而果得真造伪者再迁殿中丞徙知虔州雩都雩都之俗疾病不医一诿于鬼君毁滛祠数百区勒巫觋为良民七十余家而民始得近医药迁太常博士有言君治郴狱尝活人罪死者赐五品服初蜀人官于蜀不得通判事君母老愿折资为县以归侍亲于是知剑州临津未几以母丧云官服除知开封府司録司事方是时陜西用兵丁文简公举君陜西任使贾魏公亦以才中御史荐君命未下会沈氏子坐奸盗未决死狱中沈氏连戚里数上诉君亦自劾请不逮它掾吏由是坐废明年盗起京西富丞相方为枢宻副使荐君知房州州素无备守兵才数十君发仓廪募民完城籍虞者得数百人日教阅为讨捕势盗闻之不敢过君境初转运使举供奉官崔徳赟使专捕盗而以郡之平民向氏父子为盗枭首南阳市君列其寃徳赟坐流通州而向氏赐帛复其家焉代还执政欲以大理卿处之君曰法吏守文非所愿愿复得一郡以自効乃知宿州州跨汴而水常湍悍漕船至触桥柱以没者岁不可胜计君为飞桥以便徃来事闻降诏赐缣以褒宠之仍下其法自畿邑至于泗州皆为飞桥皇佑元年擢知滑州因奏事仁皇帝顾谓曰卿尝法治沈氏狱得过邪盖疾恶尔毋以小沮而变初节也未行复诏提举河北便籴明年秋始赴州会河涨鱼池埽危甚君悉召河上使者尽发禁兵付之昼夜下揵数日而水折去是冬宛句盗昼刼张郭镇执濮州通判井渊仁皇帝顾执政择才吏任之未及对帝曰陈某可遂命知曹州不逾月尽擒其党会淮南饥寿春守不职复命君乗传徃代之先是转运使调里胥米而蠲其役凢十三万石谓之折役米米翔贵民益艰食君则除之因表其事故旁郡皆得除如君请焉乆之徙庐州俄提点江南东路刑狱公事再迁度支郎中徙河北嘉佑二年入为开封府判官改判三司户部句院初朝廷以三司事冗而簿书尤所留滞乃命君判开拆事兼提点催駈公事君视其所留事自天禧以来末帐六百有四界明道以来生事二百十有二万乃日夜课吏凢九月而句百六十有九万度支吏不时以句君杖之副使以君擅决罚由是复留滞寻为接伴契丹使还对固请补外为京西转运使赐三品服石塘河役兵二十四人逃去道遇君君以好言抚之系叶县狱止坐首恶一人余置不问迁兵部徙京东潍州录事叅军王康初赴官道博平民有号截道虎者欧康及其女几死博平隶河北君亷知之捕致以法而博平吏坐故纵得罪徐州守暴苛以细道籍民产数十家获小盗必使自诬抵死君言其状卒以废去数上章请老不听乃知鳯翔军府事上即位迁太常少卿狱有盗法当死僚官持不可久之盗杀守吏遁去君以前议谳于朝而君之议为是僚官惧欲以事中君君环顾无有而尝为边帅饷以酒既还以俸又自言于朝犹坐是分司西京未几致仕卒享年六十六初自唐之乱歴王孟世蜀之邑里多盗故君家依山以自固宋兴蜀既平祖夫人史氏议徙邑中乃西过江掷金钗中流曰今圣人在上天下一统吾不复过此以与贼为仇自君与其从子庸谕二人同年登科以归县大夫张逸更其所居坊曰三俊坊云故人宋辅卒京师母老子幼君养其母终身而以女妻其子且教之使之有立荣州煑盐凡十八井岁久淡竭而有司责课如初民破产者三百十五家而所籍盖九百余券君上言陛下欲跻民富寿而有司视民如路人使圣泽不得下究繇是盐以斤计者岁减三十余万又以所籍劵悉还于民其歴三县七州虽以严办治而皆以学校风教为先其为转运使不以按为例必躬相逺近利害而调发之青州男子赵宇尝上书言元昊必反除散参军羁置福州已而元昊反宇诣阙自陈执政怒欲以逃亡法抵之君言宇先事建白义当赏不可加罪故宇得徐州幕职官张元者叛附元昊而锢其疎属百余房君奏释之使得复齿为民后有举进士登科者至今其家画君像而祠焉前后奏议凡数十皆当世所冝非空言也有集十巻制器尚象论十二篇辨钩隐图五十七篇家人噬嗑卦图二娶里人程氏闺门有礼法后君五十九日而终生四子忱尚书都官员外郎恪忠州南宾尉恂遂州司户叅军慥举进士未第三女长适太常博士宋端平即故人辅之子也次适楚州司法叅军晓尧次适秘书省著作佐郎赵卨孙五人女孙二人始君梦异人授图而告之年则君之享年为无憾矣然其所以设施于世如此其多而知君者以为未尽君之藴此其所以为憾乎铭曰
　　
　　维君平生明果刚毅遇事必徃无有剧易务去民害而兴其利凡所临治风迹可记天胡兴才而啬其位使其所藴不克大施嵩少之西伊洛之涘既固以藏昌其裔嗣
　　
　　苏员外安世墓志铭　　王安石
　　
　　庆歴五年河北都转运使龙图阁直学士信都欧阳修以言事切直为权贵人所怒因其孤甥女子有狱诬以奸利事天子使三司户部判官太常博士武功苏君与中贵人杂治当是时权贵人连内外诸怨恶修者为恶言欲倾修鋭甚天下汹汹必修不能自脱苏君卒白上曰修无罪言者诬之耳于是权贵人大怒诬君以不直绌使为殿中丞泰州监税然天子遂寤言者不得意而修等皆无恙苏君以此闻名天下嗟乎以忠为不忠而诛不当于有罪人主之大戒然古之陷此者相随属以有左右之谗而无如苏君之救是以卒至不败亡而不寤然则苏君一动其于天下岂小也哉苏君既出逐权贵人更用事凡五年之间再赦而君六徙东西南北水陆奔走辄万里其心恬然无有怨悔遇事强果未尝少屈盖孔子所谓刚者殆苏君乎君之仁与智又有足称者尝通判陜府当葛懐敏之败边告急枢密使取道路戍还之卒再戍大怨即讙聚谋为变吏白闲城城中无一人敢出君徐以一骑出卒间谕慰止之而以便冝还使者戍卒喜曰微苏君吾不得生陜人曰微苏君吾其掠死矣有令刺陜西之民以力兵敢亡者死既而亡者得有司治之以死而君辄纵去言上曰令民以死者为事不集也事集矣而亡者犹不赦恐其众相聚而为盗惟朝廷幸哀怜愚民使得自反天子以君言为然而三十州之亡者皆不死其后知坊州州税赋之无归者里正代为之输岁弊大家数十君钩治使归其主坊人不忧为里正自苏君始也苏君讳安世字梦得其先武功人后徙蜀蜀亡归于京师今为开封人也曽大考进率府副率大考讳继殿直考讳咸熈赠都官郎中君以进士起起三十二年其卒年五十九为广西转运使而官止于屯田员外郎者以君十五年不求磨勘也君娶南阳郭氏又娶清河某氏子四人台文永州推官祥文太庙斋郎炳文将作监主簿彦文未仕女子五人适进士会稽江松单州鱼台县尉江山赵杨三人尚幼君既卒之三年嘉佑二年十月庚午其子葬君扬州之江东兴寜乡马坊村而太常博士知常州主州事临川王安石为铭曰
　　
　　皇有四极周绥以福使维苏君奠我南服元元苏君不圆其方不晦其明君子之刚其枉在人我得吾直谁怼谁愠祗天之役日月有丘其下冥冥服君无穷安石之铭
　　
　　彭待制汝砺墓志铭　　曽肇
　　
　　绍圣二年正月召彭公于江州以为枢密都承旨命下识者相庆曰正人进矣越翼日公以讣闻识者复相吊曰朝廷失一正人奈何既而遗表至其略以谓土地已有余愿拊以仁财用非不饶愿节以礼佞人初若可恱而其患在后忠言初若可恶而其利甚博以至恤河北流移察江南水旱凡数百言识者复相告曰忠哉若人死不忘其君于是有诏加等赙恤以都承旨告赐其家授其弟汝霖江淮发运司句当公事使办丧事明年正月某甲子葬公于饶州某县某乡某原前期其家以公故人缙云龚原所为事状属予铭予曰呜呼其忍铭吾友也哉其忍铭吾友也哉按彭氏世家金陵复徙饶州今为鄱阳人公讳汝砺字器资自读书为文已有志于其大者言动取舎必度于义朋友畏之治平二年以进士试礼部擢第一故事进士第一人无入吏部选者公释褐歴保信军节度推官武安军节度掌书记丁外艰服除复授潭州军事推官在选十年人以为淹而公处之澹如也丞相王文公得公诗义善之留为国子监直讲改大理寺丞御史中丞邓绾欲举公御史召公不徃后虽荐之而为小人所訹复自陈失举且荐他官代之神宗察其奸怒甚王文公亦以为言即日黜绾除公太子中允监察御史里行时熈寜九年冬也公在言职非唐虞三代不论初对上十事一正本二任人三守令四理财五养民六赈救七兴事八变法九青苖免役十盐事指陈得失利病多人所难言者又言吕嘉问领市易司专事聚敛非法意当罢黜俞充谄事中人王中正至使妻出拜之不当除检正中书五房公事神宗为寝充命而究语所从公言如此非所以广聪明不肯奉诏宗室卖婚至女娼家子行有日矣公奏罢之因言皇族虽服属已疎然皆宗庙子孙不可使闾阎下贱得以货取愿为更着婚姻法王中正李宪用兵陜西公言不当以兵付中人因及汉唐祸乱之事神宗初若不怿出语诘公公拱立不动伺间复言帝即为之改容是日殿廷观者始皆为公惧已而皆叹服以母老请外神宗固留之而请不已元丰元年春罢为馆阁校勘江南西路转运判官辞日复上疏论时事且言今不患无将顺之臣患无諌诤之臣不患无敢为之臣患无敢言之臣神宗察其忠慰谕久之在江西三年代还复出提点京西南路刑狱丁内艰去职元佑二年服除以起居舎人召既云执政有问新旧之政者公曰政无彼此之辨一于是而已今所更大者取士及差役法行之而士民皆病未见其可执政不能屈踰年拜中书舎人赐服金紫词命雅正人以为有古风遇事不茍多所建白其论诗赋回河事尤力主议者皆不悦公亦数请去是时大臣有持平者颇与公相佐佑而一时进取者病之欲排去其类未有以发会知汉阳军吴处厚得蔡丞相确安州诗上之傅会解释以为怨谤諌官交章请治又犯御讳为危言以激怒太皇太后必欲寘之极法公曰此罗织之渐也数以白执政不能救则上疏论列甚切又不听则居家待罪时中书舎人止公一人既而蔡丞相有谪命公曰我不出谁任其责者即入省封还除目辨论愈切御史台自中丞而下五人坐是同日出台中一空公复力争以为不可谏官指公为朋党太皇太后曰彭某岂党确者亦为朝廷论事尔已而蔡丞相贬新州用起居舎人草词行下而公亦落职知徐州一二大臣相继去位自是正人道壅而进取者得志矣公在台既尝论吕嘉问事且与蔡丞相异趣使外十年蔡为有力后治嘉问狱不肯阿执政意挤之坐夺一官至是又辨蔡丞相不当谪至得罪乃已人以此益贤之在徐一年加集贤殿修撰召权兵部侍郎徙礼部又徙刑部会有具狱执政以为可杀公以为当贷而执政以特旨杀人公执不下执政怒舎公而罚其属公言奉制书而有不便许论奏法也且非属罪自劾请去章四上不听御史亦助之言遂并其属免罚公犹未出再徙礼部赐告其家使契丹还徙吏部满岁为真复言今人材空乏宜稍责吏部荐拔淹滞或赐对或试以事茍非其人必罚无赦朝廷颇为更法绍圣元年今上初专听断召二三大臣修举熈寜元丰政事人人争献所闻公居之如不能言者或问之曰在前日则无言之者于今则夫人而能之未几除权吏部尚书又月余以寳文阁直学士出知成都府命下众愕然公亦以私计辞行章数上或以为慢当责上不许乃以寳文阁待制知江州入辞上劳问甚宠曰与卿非久别也问所欲言者公曰陛下今所议者其政不能无是非其人不能无贤不肖政惟其是则政无不善人惟其贤则人无不得矣至郡数月得疾草遗表家人怪之公笑曰此何可免作诗贻其子十二月某甲子有星陨于郡衙是日公终于正寝享年五十有四累官左朝散郎勲上护军爵开国男食邑三百户公立朝大节如此其在外为监司务大体不事细苛而于议狱必傅经典故在京西多所全宥为州所至有恵爱尤以兴学飬士赈乏恤孤为急居家孝友事寡嫂谨甚兄无子为立后官之又官其弟汝方而后其子汝方闻公丧即弃所居官归论者多之族人贫者分俸钱赒给或为置义庄与人交尽诚敬少时师事桐庐倪天隐天隐亦竒之及官保信迎天隐置于学执弟子礼事之天隐死无子公为并其母葬之又葬其妻又割俸资其女同年进士宋涣未官而死公经理其后不啻其家人盖其笃行如此公所著有易义若干巻章疏若干巻诗若干巻杂文若干巻曽大父某大父某父某世有潜德父以公贵累赠朝请大夫尝曰天下事可人意者其为教子起家乎故四子悉使就学果大其门母张氏京兆郡太君前夫人寗氏蓬莱县君今夫人宋氏静乐县君长子侗秀拔有文未冠而卒次子修承务郎袭善承教庻几能世其家者二女长适宿州州学教授吴材卒以季继室盖公平生好学喜问乐闻其过自任以圣贤之重而于贫冨贵贱利害得丧一不以累其心至于忧国爱君推贤扬善则拳拳孜孜常若不及故自处显于朝廷事知无不言言不行必争争而不得必求去人始而骇中而疑卒而信则曰名节之士也忌之者则以为好异或以为近名最为今范丞相纯仁所知范公再相人谓公必用既对太皇太后首曰姑徐进彭某盖已有间之者及出江州未数月上命召还或曰须改岁不幸而公死矣公之学之守若将大有为者而天夺其年中道而殒冝其识与不识皆为之悲而有志于天下者哭之或至于恸也孔子称大臣者以道事君不可则止若公所自立其近是欤予与公逰二十余年朋友之分深矣今公亡矣予无以为质矣悲夫铭曰
　　
　　乗时射利小人之常中行独立君子之方并驱一时则有通窒要之万古孰为得失有卓维公既明且刚弗茹于弱弗吐于强二十年间世道三变我无磷缁终始一贯何以贯之唯义之践人所竞逐公则无求众皆患失公则无忧笑言待终不变声色拳拳爱君以至易箦问胡以然维学之力人谁无死公也不亡体魄言归兆此新岗更千万年樵牧辟路是曰有宋忠贤之墓
　　
　　名臣碑传琬琰之集中卷三十一
　　
　　●钦定四库全书
　　
　　名臣碑传琬琰之集中巻三十二
　　
　　（宋）杜大珪 编
　　
　　赵待制开墓志铭　　李焘
　　
　　赠特进追复徽猷阁待制赵公既葬于普州安居县清润乡之北山今四十年矣焘顷自武陵归眉山而公长子永实为州数相从也一日盛服临况泣而言曰先人所建立蜀人户知之不肖孤何敢妄有称述今犍为郡守雍有容故所作行状及家所藏奏藁具在惟墓碑久未刻铭敢顿首以请焘固辞弗能则固请弗怠且曰蜀耆旧惟公紬金匮石室之书识先人黜陟本末亦惟公直茟正辞信而有证则铭吾先人匪公之归将谁归幸公哀而许焉焘与永年相若乡者备使东川永实守昌元治有能声始相好今俱老矣乃复相过似非偶然矧惟建炎绍兴之理财治赋兹事最大冝有纪録使来世知所损益今弗论次事浸零落可惜焘既来遂寜永又数以请乃叅校近史所载及中兴记注仍考其世谱官簿序而铭之公讳开字应祥世家安居曽祖守忠祖惟岳父英皆不仕父以公贵赠金紫光禄大夫公年二十游太学积十五年元符三年始赐进士出身歴渠江尉庆州梓州学教授辟雍正遭父丧去官服除为淮南东路成都府路提举学事司主管文字始用举者改宣教郎入礼制局校正所为校阅官知鄢陵县复入讲议司为检详官出为成都府路转运判官都大同主管川陜茶马事宣抚处置使司随军转运使专一总领四川财赋兼宣抚处置使司叅议改四川都转运使兼都大提举川陜茶马提举江州太平观绍兴十一年正月二日卒于彭州寓居享年七十有六自彭归葬于普其年七月一日也官自宣教郎十迁至中奉大夫职自直秘阁四迁至徽猷阁待制既落职复右文殿修撰绍兴二十六年乃追复徽猷阁待制公幼嗜书多所能解记诵不舍昼夜同舎生目以书痴毎自言学贵用世耳如不适用虽多亦奚以为其心计尤高视管夷吾端木赐轻重废置之说如视诸掌既改秩尽室如京师买田尉氏慨然有通变捄弊志杜门不出阅四五年间与四方贤俊究世务所当罢行者于进取未始汲汲也其入礼制局纔数月局罢乃授鄢陵会复置讲议财利司宰相即用检详官辟公公于财利事固辨析秋毫然必以恤民为本依仿大易所谓正辞禁非者而施绳墨焉非暴征横敛白着于民也将漕益部亟奏罢宣和六年所増上供认额纲布十万疋减绵州下户支移利州米脚钱十分之三又减蒲江六井元符至宣和所谓盐额创为鼠尾帐掲示乡户岁时所当输折科等实数俾人人具晓乡胥不得隐匿窜寄至今用之尝言财利当出一孔祖宗以三司总诸路转运司此成宪也熈寜后因事设官纷然各自封殖而转运司至有穷乏不足处此不可不循其本因指陈搉茶买马五害其大畧谓黎州买马嘉佑岁额才二千一百余发堪给邮传者赴鳯翔余悉听民私市自置司搉茶増立赏格岁额四千仍尽团纲上京道殒殕到者十无二三别置牵马兵又踰千人犹不足用贴差厢军及使臣等其费日滋国难道阻住纲日有死亡而买数不减官给刍秣如故此一害嘉佑以银绢博马价皆有定提举官既旁縁作奸擅买珠犀交结权幸马入无以偿则空出资次关子虚抬马价以给夷人夷人不能留竢即贱市关子以去知黎州范洪复将所得关子不循资次搀支价由此益落夷人怨恨聚众欲生变诸司共劾洪而转运司更于额外分认马价遣官监还事乃得息此二害初置司搉茶借本钱于转运司及常平司今转运司应副川秦两司岁费约五十二万余缗常平司又二十余万缗自熈寜迄今几六十年旧所借初不偿一钱而岁借仍准初数不知钱果安在此三害榷茶之初豫俵茶户本钱寻于豫俵数外更増和买或遂抑豫俵充和买且不给一钱茶户坐是破产而官买岁増茶日益滥杂自蜀之秦沿路委积如山半成朽壊而有司犹指为见在官钱数官茶既不堪食私贩曷由禁止向者溃兵残破兴州乃私贩者导之梁洋増戍实以茶故此四害承平蜀茶之入秦者十几八九已患积压难售今关陇悉遭焚荡而买茶乃拘旧额不知竟何所用茶兵岁给衣粮动计巨万籴粮买衣州县未免科配此五害请依嘉佑故事尽罢搉茶仍令转运司买马即五害并去而边患不生如谓搉茶未可遽罢亦当并归转运司痛减额以苏茶户轻立价以惠茶商如此则私贩必衰而盗贼消弭本钱既常在而息钱自足用朝廷是其请即擢公都大同主管川陜茶马事使推行之仍令条具奸蠧以闻时建炎二年秋也于是大更茶马之法官买官卖茶并罢参酌政和二年东京都茶务所创条约即给茶引使茶商执引与茶户自相交易改成都府旧买卖茶场为合同场买引所仍于合同场置茶市交易者必由市引与茶必相随茶户十或十五共为一保并籍定茶铺姓名互察影帯贩鬻者凡置茶引毎一斤春为七十夏五十旧所输市例头子等并依旧茶所过毎一斤征一钱住征一钱半无得妄増其合同场监官除验引秤茶封记发放外并无得干预茶商茶户交易事此其大略也旧制买马及三千疋者转一官比但以买卖数推赏徃徃有一任转数官者公奏乞推赏必以马到京实収数为格或死于道降黜有差及四年冬买马乃踰二万疋茶引収息钱凢一百七十余万缗张忠献公既复明辟繇知枢密事拜宣抚处置使天子方托以不御之权将治兵秦州经营两河未至所治雅知公善理财庀赋即承制以公兼宣抚处置使司随军转运使专一总领四川财赋时建炎三年十月也公见忠献首以兵食为问公亟谂忠献蜀之民力尽矣锱铢不可以有加矣独搉率稍存嬴余而贪猾认为已私共相隐匿根宂深固未易刬除惟不恤怨詈断而敢行庻几可救一时之急舎是无策矣忠献锐于兴复委信不疑公于是大变酒法自成都始先罢公使卖供给酒即旧扑买坊场所置隔槽设官主之麹与酿具官悉就买听酿户各以米赴官自酿凢一石米输钱三千并头子杂用等二十二其酿之多寡惟钱是视不限数也明年遂徧四路行其法又措置卖户絶及坊埸没官抵拟田宅并检估典卖定帖契税等钱又依成都府法于秦州置钱引务兴州皷铸铜钱官卖银绢听民以钱引或铜钱买之凢民钱当入当者并听用引折纳官所支出亦如之民私用引为市于一千并五百上许从便加抬惟不得擅减钱引法既流通民甚便焉六年间累増印之料摠为钱引一千七百一十万缗人亦未始厌其多也最后又变盐法其法实祖大观东南东北盐钞条约置合同场盐市验视称量封记发放与茶法大抵相类盐引毎一斤纳钱二十五土产税及増添等共约九钱四分盐所过毎斤纳钱七分住纳一钱五分若以钱引折纳别输称提勘合钱共六十其推行盖自绍兴二年九月始初变搉法怨詈四起建炎四年三月言者遽奏乞罢之以安逺民然亦知民力困竭财赋无所从出而军费不可但已则曰如谓大臣建请务全事体必湏更制即乞札与张浚令照会施行忠献初不为变也先是公尝坐剏卖盐引及卖绢事降一官未及再朞竟卖引如公策始公佐忠献凢所建立可谓谋无遗谞意者克复之功当不再举则秦地货食皆入吾手干旋自在蜀民庶几少苏事乃不如人意岂非天未欲六合为一乎忠献既遭谗将召归先为置副初命王伯绍三年二月除王似其年六月又命卢立之与伯绍同领宣抚处置使事六月浚罢宣抚处置召归枢密卢法原除副同王似治事四年三月王似加资政迁卢法原加端明仍为副落处置等路字四月吴玠除宣抚副使八月王似罢宣抚五年闰二月卢法原卒宣抚司令吴玠权三月除卲溥五月移司阆州十一月席益除四川制置大使忠献归右府寻得罪公亦亟白王卢求罢其自辨数曰开既兼宣抚处置使司随军转运使专一总领四川财赋窃谓应副军期费用不赀若加敛于民即民愈不堪寻措置改修茶盐酒己壊之法不惟广收息钱兼岁入有常不误指准自建炎三年至绍兴二年终茶盐酒息増额钱并卖抵拟絶户田产等钱共收一千五百三十五万余贯兼随军秦州应副过陜西茶駄及于陜西创行印造铜钱引纽计川钱八百三十四万余贯此外未尝刱立名目科配民间所搉茶盐酒并系祖宗旧法置合同埸买引及置官监务亦系朝廷已尝行者其犯人断罪刑名未尝辄有删定但増添告捕赏钱意欲犯法者少惟是营私官吏恶其不便于已与懐异忌疾者共兴谤讟谓改修弊法为生事扰民口舌沸腾必相陷害况某年埀七十心力凋耗若叨冐无耻重致烦言岂惟有辱士风决然上误国事王卢察公雅非辞难畏谤讟者而三军五兵之运方急果不可无公乃共疏公勲劳乞加因任许之同日又降诏谕川陜以薄责忠献之故（四年四月一日）是年（四年）十一月忠献复登右府明年（五年）二月迁右相仍兼知枢密院事都督诸路军马其年十一月（十二日）改除公权发遣四川都转运使兼川陜宣抚使司叅议领茶马事如故公固尝论摠领财赋于四路漕计或不相关必须正其名称使知所统属此除盖从公请也先是吴武安为四川宣抚副使专治战守免书宣抚司事（四年四月）既而王伯绍罢使知成都（四年八月）卢立之卒于阆州（五年闰二月）宣抚司事悉令武安权行主管（五年闰二月）寻复命卲泽民兼权（五年三月）自阆州移司绵州（五年五月）凢战守事泽民盖不得豫武安实专治军于财赋盈虚初未尝问惟务足吾军食而已与公素所操持浸异武安谋为牵制之举必欲从陆运粮公执言不可武安讫自为之两川调夫运米十五万石至利州乃费民间雇夫钱六百余万缗武安既迭以馈饷不给诉于朝公亦自劾老惫力求闲退诏特置成都府潼川府夔州利州路安抚制置大使以席光大为之光大前执政得旨位在川陜宣抚司上朝论政恐其势或有所偏也仍诏忠献视师荆襄川（陜五年十一月十七日）六年正月罢绵州宣抚司（十三日）军马听武安移拨钱物则委公拘收前已诏公躬亲至吴玠军前应副钱粮而忠献亦奏诘公违慢（六年三月一日）又诏席大光趣公（三月五日）翌日更除公徽猷阁待制（三月六日）加武安两镇节钺（六年三月十四）复降旨都转运使不当与四路漕臣同共系衔（六年四月八日）成都潼川两路漕臣与都转运使皆坐应副赡军钱物愆期各罚秩二等（六年四月二十二日）凢此皆所以交解间隙趣办馈饷也而公复与制置大使不咸抗疏乞将旧来宣抚司年计应副军期但干钱物并不许他司分擘支用又指陈大使司截都转运司钱就果阆利州籴米非是又言应副吴玠军须绍兴四年总为钱一千九百五十五万七十余缗五年视四年又増四百二十万五千余缗蜀今公私俱困四向无所取给事属危急实甚可忧乞许以茶马司奏计一走行在庶得尽所欲言又言军务惟钱粮最为要切欲乞自都督府节制其调发则无轻举妄动枉费钱粮亏损威势自都督府节制其用度则将兵请给皆可覆实裁处量入为出公私无由困弊即今公私困弊无所措手矣朝论既悉公与吴席不可共事乃以李子及代公为都转运使兼都大提举茶马召公赴阙时六年八月也仍有旨须子及到乃交替明年正月子及到旋与制置宣抚司议驳纔周岁竟坐应副军须不足释位去（八年二月十九日吴玠劾奏）众然后知主计之难益多公之勤瘁云公治装入觐会疾作行尼得提举江州太平观（八年三月）身虽闲退犹录进旧所为军务机密三事其一谓蜀与荆渚为根本之地朝廷措置在所当先其二谓兵视国势为强弱蜀之民力未苏其势未可轻动乞速止蜀闗大将牵制之谋以除根本之祸复近闗梁洋阶成鳯五郡之税赋使民皆归业无杀伤秦巩伪地之民使人有傒后之心则国势强而兵自强其三谓招懐归业之民当罢官营田专用张全义治河南故事则効可见于期月公素所蓄积盖如此谓公不知恤民可乎已而郦琼以淮西叛忠献再得罪（七年九月十三日）御史张戒既劾忠献并劾公与忠献迭相唱和不冝独免诏落徽猷阁待制仍提举太平观（八年九月二十二日）居顷之朝论不以公置散为冝复右文殿修撰都大主管川陜茶马公时已病不得已强起即累乞闲退（九年二月七日戊午）其明言者更劾公病不任事诏从公所乞复提举太平观（十年四月九日癸丑）踰年乃卒公形容甚癯而克自勉励若强有力者公家之利知无不为而一毫不及于私十年主计田庐皆荒顿未尝有所増加晚虽多病然综理庻务益不解率夜漏下数十刻犹据胡床集宾僚举疑义俾各极其所见而言相与审谛而后施行不专主已意故鲜有败事及张子功帅成都尝合诸司具奏开有功于蜀自开再黜主计之臣率三四易于开条画毫发无敢变更乞复开旧职以劝能者奏入不报至二十六年蜀兵屯聚如故而公所修搉法岁乆亦浸壊学士大夫无能出手为公补苴罅漏者公之能名愈章彻朝廷既具见本末乃诏追复徽猷阁待制与一子恩（二十六年六月十二日）干道元年（七月）又官其二孙焘尝论公理财治赋之功实为当时第一而或者咎公竭泽而渔使来者无所施其智巧今虽累经蠲放而害终不去当时稍存平恕则今日之害决不至此呜呼此所谓责人终无已者也然公亦不得不任其咎昔苏绰在西魏佐周武帝以国用不足为征税之法颇重既而叹曰今所为者政如张弓非平世法也后之君子谁能弛乎绰子威闻其言毎以为已任及相隋文帝奏减赋役务从轻简帝悉从之彼苏威頋能如此曽谓今日无若苏威者乎此焘深所叹息用敢因眉州恳求之诚详纪公之行事以俟来世云公娶傅氏朝议大夫耆之女赠硕人先二十一年卒四子长即眉州曰常右宣教郎监行在分差户部鱼闗粮料院曰成右奉议郎四川总领所干办公事曰纯右通直郎通判成州女三人长适故权礼部侍郎孙道夫次适通判阶州胡朝升次适昌州司理叅军景大光孙曰杨故盐亭县尉曰拯新兴道县尉曰摠曰拭新金水县主簿曰授曰■〈木秉〉曰撝前监雅州税曰抃干道八年进士新洪雅县令有文集二十巻蔵其家铭曰
　　
　　蜀蕞尔国偏处西南初幸自保杜鱼栢蚕骤通秦塞开明始贪胶扰肇兹事难尽谈秦亟取蜀箧胠囊探蔹既野蔓葛仍谷覃山玉靡在渊珠莫涵昔万亿秭今储石儋上岂云富下滋不堪役困财伤告病如谭兵端孰弭冦锋谁戡蚁聚蠭屯犹虓虎阚公起图之寜忍一惭搉茗酒盐兼用此三织楮寓币重轻相参吏奸游贼交闘并谗止蕃蝇营射沙■〈或上虫下〉含茍可救时荼苦荠甘退省其私不羸一簮公曰我法要祗能暂彼兵与民互为矢函长此安穷乱是用餤解而更张吾盍手揽天不憗遗断鞅税骖使民至今未弛负担岂无若威逞愿释憾公葬久矣幽宫沉沉我作铭诗神明所监刻诸北山维石岩岩美其必传泽讵卒斩后此千载勿毁勿憾
　　
　　名臣碑传琬琰之集中巻三十二
　　
　　●钦定四库全书
　　
　　名臣碑传琬琰之集中卷三十三
　　
　　（宋）杜大珪 编
　　
　　唐资政公重墓志铭　　刘岑
　　
　　靖康元年冬金人破京师明年二圣北狩今上即位于南京年号建炎是时朝廷已失河东金人重兵屯河上陜西大震惊告急之使日至行在所而永兴一道已并边矣岑适使虏自汾晋渡合河津由关中以归方入朝宰相传上旨于政事堂访可以为永兴帅者于岑岑曰陜西事冝素重况多事之初永兴之帅其材尤难有天章阁待制唐重今守同州逾年与敌对河守备百出民不加敛而食自足兵不加募而士自至敌陷蒲綘将及司同人度不能守重开门纵之使出自与残兵数百人守城示以必死虏知有备乃引去邦人徳之且立祠焉重平生之志在许国毎一及时事辄嘘唏慷慨泣下沾襟见者皆感动盖其忠义足以服人才智足以应敌欲守雍都莫如重可即日除天章阁直学士永兴军路经畧安抚使兼知永兴军前帅范致虚先提六路兵东向勤王留连陜州不进公自同州移书责之曰金人犯京师半年王室存亡未可知臣子忧国冝如何哉且京师以秦兵为爪牙四方以京师为根本今拥秦兵坐视不前是爪牙不足恃而根本摇矣其言累千百皆切至读者感涕而致虚竟不能前也逮闻京师失守公恸哭沥血檄诸道使勤王且勉其効死尽臣节会永兴令下慨然就国以勤王自任日条闗中利病且率长安父老子弟表言闗陜山河形势迎请主上入都关中论急务有四大患有五大率以都闗中为先其次则建藩镇封宗子使守我土地缓急无为敌有又欲通夏国之好继青唐之后使犄角以缓敌势至于用忠直正刑赏皆中兴急务所当先者上嘉其忠进龙图阁直学士时敌在河中窥闗内甚急而所部锐兵朝廷尽以付制置使钱盖公上书言状且乞五路兵自节制半年之间所谈不知几千百言皆不报十二月敌引兵渡河拔同州明年正月三日及永兴城中兵不满千人婴城固守九十日援兵竟不至而大将傅亮以部兵降贼城遂破公尚余百兵与接战城中众溃中流矢以死年四十六部曲中有感徳者求旧棺于僧舍掘地敛藏之后长安平成都漕赵开与公素友善遣人取其丧以归既至子弟欲易棺榇见刻其姓名月日于侧具在初敌将至公自度孤城决不能支梧语转运使李唐孺曰重平生忠义不敢辞难始意迎车驾入关居建瓴之势庻可以临东方今车驾南幸矣关陜又无重兵虽竭尽智力何所施其智巧一死报上不足惜唐孺以其书闻俄而死节报上闻而哀之赠资政殿学士官其家五人方朝廷之访雍帅也岑既以公荐而又荐提举常平郑酿守同州永兴通判曽谓为陜西转运判官朝廷皆用之后虏渡河郑骧死于同公与曽谓死于雍呜呼三人者可谓不负朝廷矣公死之九年其子秬以状告四川制置使曰先人以从官典方面不屈节死矣恤典固已拜赐而未有以易名者秬不能自陈于是以其状闻诸朝朝下太常考其忠壮谥之曰恭愍又二十三年秬守沉黎秩满造朝请崇道观以归道过金陵岑适居濑阳秬以公所著作七篇与书及五诗来具道徃事且曰知先人之详者惟公今埋土中三十年而墓道之碑未备有里丈人师骥所状在幸公其铭之岑读之泣曰尚忍铭吾元任也邪岑早孤幼岁困太学尝作呼天诗自见时公官中都未识面故人史堪取岑诗藁以云公公因嘱和自是始相识逮岑归自河东道过长安公以同州守来白事经畧使府又相与晤语慷慨忧国之言一无不合及谋雍帅岑不敢及它人而公卒能死节向使有兵有食有权则勤王之事必大有所就惜夫天以高节令名与公而不使其成功此韩愈之所以伤张中丞也呜呼尚忍铭吾元任也邪公字符任眉山人为儿时已不凢祖母宋尝令读裴度武侯庙碑一览不再读十二赋陈平诗已有大志十三通左氏春秋大义既入太学二十七登大观三年上舎第时临轩问礼乐制作之事诸生惟称盛徳公独以孟子事亲从兄之说对其畧以裕陵为父泰陵为兄尝原仁义之实奚制作为擢居乙科遂知名得蜀州司理叅军徙成都府府学教授成都帅多贵人率事严重下视其属如徽猷阁直学士吴拭龙图阁学士许光凝皆上客待之府有大事辄咨焉公必尽所见以事其长若论议未合必争之归于是而已用荐者改奉议郎知懐安军金堂县许光凝入朝荐于宰相得辟雍録是时边臣多希功幸赏以欺朝廷至于诱羇縻蛮使贡不毛之地建立州县张官置吏以困中国其害甚大公遽言之朝遂召对除礼部贠外郎丁母忧服除为吏部迁右司员外郎起居舎人时宣和七年也十二月金人冦边燕山安抚使蔡靖方告急而郭药师叛导冦以陷燕自河朔以南皆恐公建言今日之祸起于开边开边之谋始于童贯金人兵锋甚锐不可当冝诛贯以谢边人庻可以缓师宰相不能决谋遣给事中李邺出使未及而敌已压境都城已戒严矣太上皇内禅渊圣即位明年正月改靖康方围城中公日有所敷陈皆切中时病除諌议大夫时议讲和亲征二策皆未定公上疏欲宰执廷辨之姚平仲既败敌愈炽索金帛甚急中书侍郎王孝迪大书掲榜下令民有藏金帛者人得告之公曰审如令则子得以告父弟得以告兄奴婢得以告主初政如此将何以化天下哉与同列御史迭疏论不可遽罢此令金人退师迁中书舎人凢赏罚黜陟之不当者执不下当路大不乐之与孙觌李擢李会师骥以论事不合皆被黜公得秘阁修撰知同州除天章阁待制顷之遂守永兴公生巴蜀起布衣才官中都声望已籍籍守边又能死事其名固足以传不朽然公之死实自岑发之幽冥之中负此良友岂不痛哉公世家眉十一世祖兴国以孝闻于唐建中初黜陟使状之以慈孝旌其墓曽祖可言祖淑隐徳不仕皆以孝友称父尧臣以公贵累封朝奉郎绯衣银鱼居于家方公讣闻朝奉君叹曰吾儿平生忠壮见于辞色间自闻其守边吾度其必死节今果然矣吾儿得死所矣后二年朝奉君亦卒与其配安人程氏同穴以葬公累官朝请郎有二弟量思量以建炎奉表恩补将仕郎思未第夫人程氏后元任一月卒一男子秬是也今为右朝奉郎四女子秬以建炎四年十一月三日举资政之丧与程夫人合葬于安镇乡吴本山之下岑与公识面虽晚共话不欵曲而心相知则如旧交也况其大节昭昭如此刻之丰碑置之墓道使行者见之曰此吾宋忠臣唐公之墓其谁曰不可铭曰
　　
　　呜呼唐公西南英气锺岷峨淑且灵布衣起家惊一鸣笋班雍容蔼休声艰难守封死于兵精忠凛然表后生哀哉白璧藏泉扄气冲斗牛藏玉京山川空留万古名
　　
　　杨文安公椿墓志铭　　陈良佑
　　
　　淳熈四年冬十有二月故资政殿学士赠银青光禄大夫杨文安公既葬彭山之十稔其子光旦以潼川路转运副使马骐状为书使人自蜀走婺请铭于良佑曰杨氏本出唐叔自汉临晋世笃儒学绂冕相继居于华阴其别占籍蜀之郫县七世祖始家于眉曽祖讳鸿震赠太子太保妣侯氏武陵郡夫人宋氏同安郡夫人祖讳亮鳯州团练推官赠太子太傅妣程氏太寜郡夫人考讳灏赠少傅妣宋氏婺国夫人公讳椿字符老幼凝重如成人七岁能属文甫冠与少傅俱贡京师为文根于理致不习王氏之学宣和六年以太学上舎生较艺南宫徽宗留意学校作成人才多士云集试于有司者万七千人而公为第一文奏御称善谕知举曰可谓得人矣特命迁秩以赏之初调严道尉改邠州教授辟潼川府节度推官歴随军转运司主管文字成都府路常平司干办公事绍兴八年用宰相赵公鼎荐召赴行在虏势方张公劝上行仁义建学校收人才择将帅去赃吏恤民力凢二十余事除校书郎逾年赵公去位秦公桧当国或语公盍徃归之公不为屈迁屯田贠外郎以母老请外除潼川路转运判官诸路多献羡余以取宠公叹曰今疮痍未瘳顾未能裕民力又忍掊克以资进身耶于是一路无横敛之扰十四年除潼川府路提点刑狱公事吏有擅科民财或抑配官盐盗用其赢赀者按治之秩满除夔州路提点刑狱主四川类试为文以谕进士悉除去常所用禁令内外肃然掲榜得名士赵逵张震丁婺国忧服除为荆湖北路提点刑狱元州太守李景山通判丁涛交恶判官巩漴间之有司追逮数百人连及溪洞时方盛暑有繋死者公曰吾职在平反其可使无罪之人淹繋至死哉言于朝止罢三人释其众秦公喜曰部使者不当如是邪会秦公薨朝廷搜举贤俊凡戹于秦氏者率以次收召上问大臣曰扬椿今安在其以为秘书少监二十六年入对言祖宗创业守文皆以仁愿陛下以祖宗之心为心又论湖北雕弊田野不辟由赋烦役重及州县吏任情没入民财产非是明年除权兵部侍郎兼国子祭酒兼侍讲初朝廷以蜀士艰于赴省俾就制置司类试行之三十年矣有为挟贵私情之说者欲并归南省事下国子监公曰蜀士多贫而使之经三峡涉重湖狼狈万里可乎欲去此弊一监试得人足矣遂止令监司守倅子弟力可行者赴省余不在遣中蜀士赖之是时上总揽权纲留神政事公奏疏曰圣人之心与众人异鸡鸣而起孳孳于学问者士之心鸡鸣而起孳孳于职业者卿大夫之心无思也无为也寂然不动感而遂通天下之故此则圣人之心矣天徳而出寜日月照而四时行尧之用心也垂拱而坐视天民之阜舜之用心也惟克厥宅心乃克立兹常事文王之用心也圣贤相授在正其心如汉显宗之察慧唐徳宗之猜忌汉元帝之优游不断唐武宗之好恶不同此其心初非不正也汨于喜怒爱恶之私则昔之所谓正者倐然而亡矣迁给事中兼直学士院上念故将循王张俊之功御笔除其三子职名公封还曰爵秩天下公器陛下纵私之奈清议何又面谕公欲以虚名奬用勲臣子孙公奏曰名器不可以假人恐幸门一开扳援者众医官王继先以技术至承宣使幸觊节钺使其徒校正本草为书以献公曰其书但取古注图经合而录之其劳甚微而赏太重右仆射沈公该辞兄调招军进秩有旨降诏不允公奏曰招军之劳薄上宰之兄有嫌此赏一行将有强刺良民以希进者从之蜀大旱无敢以闻公侍经筵乞下四川总领司检察赈济督发常平钱米安集流移蜀以不饥迁兵部侍郎太史奏妖星见太阳当食而伏公请对曰治乱之数天也而常属乎人尧汤之水旱中宗之桑榖成王之雷风宣王之旱魃皆灾也而反致其福叔世之君稔于富贵安于无事恣于淫侈视世故若无足备者而寻致祸乱愿陛下修徳以荅天躬行以率下塞其弊端杜其幸门以召太平之应时和议既乆沿边诸将坐享厚禄而所部士伍衣食不给恬不为意公奏曰今将帅十年一迁官驯致使相官爵髙矣冨贵极矣肯复被坚执锐亲履行阵为国効死耶诸路营屯仰给县官者无虑数十万而困于掊克劳役不休嗟怨盈路不可不为深虑上为降诏禁止之又论朝廷法令多所更张曰有事则有法有法则有弊法一定而不易弊百出而无穷为其法之弊也从其弊而救之可也患其弊之生也并与其法而改之则不可祖宗法令明具圣子神孙将千万世守之而议者不原弊端之所起亟进其说取而纷更之如是而不止则祖宗之法令其存者无几矣然又未必可行从而复之则不如勿改除兵部尚书兼翰林学士一日鏁学士院严甚外廷无知者及召公对上谕以封今皇帝建王指意公再拜贺退草制曰昭令徳以示子孙朕无志于斯义蕃王室以和兄弟尔思配于前人明日诏出中外欢传又批荅辞免诏曰朕志先定其已乆矣既非眤亲属之私又匪由中外之请授受之际谁曰不冝大合圣意先是礼部侍郎孙公道夫使北北主诘以闗陜买马非约将求衅于我上遣同知枢密院事王公纶谂之果得其情公亟条对预备数事焚藁而上家人无知者上益向意用之三十一年拜中大夫叅知政事未几朝廷再遣枢臣叶公义问报聘归言敌已聚兵境上公语左仆射陈公康伯曰迹敌败盟其兆已见今不先事为备悔将何及因与陈公策所以防敌之术其一令两淮诸将各画界分使自为守其二措置民社密为寓兵之计其三淮东刘寳将骄卒少不可专用其四沿江州郡増壁积粮以为归宿之地奏行之冬虏使高景山来贺天申辄出嫚言索淮汉地指取将相大臣朝论汹汹或者妄传有幸闽蜀之议人情惶惑上意雅欲视师公与陈公奏曰敌国败盟天人共愤今日之事有进无退如臣所料成功可必若圣意坚决则将士之气自倍愿分一司禁旅助襄汉兵力待其先发然后应之上深以为然即命侍卫马军司成闵出戍荆鄂公又论敌必出秦陇而蜀兵权未一乞以吴璘为宣抚使统一三军以扞全蜀上乃命璘已而虏入两淮王权渡江刘锜退保京口都人大骇公与陈公镇以闲暇物情少安敌兵犯大散闗吴璘败之捷书至上谕执政曰朕与金国讲好二十年未尝有纎毫之隙不意敌使口陈邀我将相大臣又欲得汉东淮南之地一时臣僚谁不劝朕用兵朕谓和好未解则兵衅不可开姑发信使以审其事至淮既不纳暨归又求遣反复诡诈多为衅端意在败盟重兵压境托名打围谋为深入朕不免屯兵严备戒敕诸将务为持重以观其变而犯蜀无名果为戎首事之曲直寜不判然散闗小捷岂非信顺之助今三道出师置帅招讨审彼已量虚实抚定我城邑招集我人民收复我寝庙毋焚烧毋虏掠毋杀伤以图万全之举卿等受朕成筭副以庙谋庶几恢复神州以雪两朝之耻明日御笔付公草诏以戒诸将公拟进曰金人败好率先兴戎朝廷应兵诚非得已惟诸大将皆吾爪牙忠愤慨然谁不思奋所几上为社稷下为生灵声援相闻如手足之捍头目缓急必救如子弟之卫父兄追亷蔺之遗风思冦贾之高谊叶成掎角之势用济同舟之安诸将读之无不感励北主盛兵欲度采石会虞公允文以中书舎人叅军事适至趣舟师扼其冲北主怒移屯扬州将谋瓜步而我师蔽江不可渡又李寳入胶西尽焚烧其战舰敌计穷遂弑其君主而还驿至入贺上曰皆卿等辅佐之力也车驾劳师公扈从至建康与陈左相协心同力酬酢军务虽机事填委日不暇给处之晏然自敌之欲入冦也荐张和公浚老成知兵可用至是留守金陵眷礼如初三十二年驾还临安公慨然曰吾起书生致位两地复何求乎即日抗章乞解机务谕留不从除资政殿学士提举临安府洞霄宫言者乃摭他事论公改端明殿学士行至鄂渚今上即位除知潼川府以清净化民民安其政明年得请洞霄解印还里复上章纳禄踰年不报忽婴微恙泊然而薨实干道三年正月十一日享年七十有三上闻之震悼加资政殿学士太常谥曰文安累赠银青光禄大夫封彭山县开国伯食邑八百户食实封二百户娶孙氏赠安定郡夫人子男五人光训右承事郎汉老未命皆先公卒光甫右承务郎仲舒迪功郎成都府广都县尉皆出继承公后者独光旦一人今为承议郎潼川府路转运司主管文字三女适右宣教郎史槩成忠郎孙仲闳登仕郎杜必逹季女早卒孙男六人瑑璐瑾皆以遗泽授承务郎瓘珙玠后公生孙女二人道秀适进士史直友道永未行以十二月三日葬于彭山县孝亷乡公性端悫仪状甚伟平居接物粹然尽人之情至遇事有守确乎其不可夺盖其资根于孝友故发为事业者皆可纪述初中魁选贺者蒲门公方戚然曰先君韲盐三十年两与计偕七走京辇卒无所成小子窃绪余以游场屋敢当大名耶迨登禁从论事上前有所奬谕则曰皆先臣之教也奉太夫人孝敬尤笃求所以恱亲者无所不用其至虽老侍膝下若童稚然居丧哀毁骨立不忍墨衰庐墓三年人罕见其面事二兄谨甚食不足则斥夫人奁买田以赒之郊荐恩先侄后子推其先业以与诸孤复置义庄以给宗族之贫者方其立朝当权臣用事之时退然自处持使节者几二十年略无留滞不满之叹及受知太上议论謇謇未尝有所顾忌参与大政适丁多事不动声气坐折遐冲而知足不辱全节而归进退之间无毫发可议蜀去朝廷逺人才多不能自逹公既贵以人物为已任君相知其诚实毎访蜀士必惟其言是听以故寃滞获伸英才彚进一时所举布列台阁如唐文若张震马骐卓然有声为天子侍从之臣而避逺权势不肯言自我出平生故人乆要不忘赒其急难及其子孙意不少衰至其自处清约殆与布衣无异独居三十年不畜姬侍晚岁奉祠萧然一室左右图史幅巾藜杖与乡人相往来赋诗饮酒道旧为乐见者忘其爵齿之尊笃于力行不自表襮有文集五十巻藏于家良佑顷岁召为学官始从公游及为御史同朝六年知公为详此其言皆可考不诬则喟然而叹曰书曰其惟吉士用劢相我国家又曰其惟克用常人若公者可谓吉士有常德者非耶使公至今存雍容庙堂忠实事上不为虚言其有益于国家岂少哉惜乎用不极其所至而死矣铭曰
　　
　　天佑我宋岷峨降灵是生文安人中之英文安之徳柔惠且直允文允武以定王国公来自荆王立在庭不畏强御有猷必陈凡大典册公载其笔黼黻王度讨论润色羯彼狂敌蓄谋败盟公画竒策敌无遁情遂与国政同寅曽公夙夜不懈足兵震戎足兵震戎整我师旅公赞徂征以立于武乃遣戍役镇彼荆鄂乃建大将尽护全蜀狂敌孔炽我师震惊公授成筭上心载寜飞檄驰诏张吾三军折棰欲渡弗戢自焚帝巡金陵公左右之召彼元老自公启之我瞻中原淮濵既同公拜稽首天子之功人亦有言名遂身退天道尚尔矧敢弗畏惟公懋徳亶其有常辅导于帝为国维纲公方在朝上皇所毗公既还蜀天子之思彭山之阿有坟峩峩勒碑于隧德音不磨
　　
　　名臣碑传琬琰之集中巻三十三
　　
　　●钦定四库全书
　　
　　名臣碑传琬琰之集中巻三十四
　　
　　（宋）杜大珪 编
　　
　　梅直讲圣俞墓志铭　　欧阳修
　　
　　嘉佑五年京师大疫四月乙亥圣俞得疾卧城东汴阳坊明日朝之贤士大夫徃问疾者驺呼属路不絶城东之人市者废行者不得徃来咸惊顾相语曰兹坊所居大人谁邪何致客之多也居八日癸未圣俞卒于是贤士大夫又走吊哭如前日益多而其尤亲且旧者相与聚而谋其后事自丞相以下皆有以赙恤其家粤六月某日其孤増载其柩南归以某年某月某日葬于某所圣俞字也其名尧臣姓梅氏宣州宣城人也自其家世颇能诗而从父询以仕显至圣俞遂以诗闻自武夫贵戚童儿野叟皆能道其名字虽妄愚人不能知诗义者且曰此世所贵也吾能得之用以自矜故求者日踵门而圣俞诗遂行天下其初喜为清丽闲肆平淡乆则涵演深逺间亦琢刻以出怪巧然气完力余益老以劲其应于人者多故辞非一体至于他文章皆可喜非如唐诸子号诗人者僻固而狭陋也圣俞为人仁厚乐易未尝忤于物至其穷愁感愤有所骂讥笑谑一发于诗然用以为驩而不怨怼可谓君子者也初在河南王文康公见其文叹曰二百年无此作矣其后大臣屡荐冝在馆阁尝一召赐进士出身余辄不报嘉佑元年翰林学士赵槩等十余人列言于朝曰梅某经行修明愿得留与国子诸生讲论道徳作为雅颂以歌咏圣化乃得国子监直讲三年冬祫于太庙御史中丞韩绛言天子且亲祠当更制乐章以荐祖考惟梅某为冝亦不报圣俞初以从父荫补太庙斋郎歴桐城河南河阳三县主簿以徳兴县令知建徳县又知襄城县监湖州盐税签署忠武镇安两军节度判官监永济仓国子监直讲累官至尚书都官贠外郎尝奏其所撰唐载二十六卷多补正旧史阙谬乃命编修唐书书成未奏而卒享年五十有九曽祖讳某祖讳某皆不仕父讳某太子中舎致仕赠职方郎中母曰仙逰县太君束氏又曰清河县太君张氏初娶谢氏再娶刁氏封某县君子男五人曰増曰墀曰垧曰龟儿一早卒女二人长适太庙斋郎薛通次尚幼圣俞学长于毛氏诗为小传二十巻其文集四十巻注孙子十三巻余尝论其诗曰世谓诗人少逹而多穷盖非诗能穷人殆穷者而后工也圣俞以为知言铭曰
　　
　　不戚其穷不困其鸣不踬于艰不履于倾飬其和平以发厥声震越浑锽众听以惊以扬其清以播其英以成其名以告诸冥
　　
　　刘学士敞墓志铭　　欧阳修
　　
　　公讳敞字仲原父姓刘氏世为吉州临江人自其皇祖以尚书郎有声太宗时遂为名家其后多闻人至公而益显公举庆歴六年进士中甲科以大理评事通判蔡州丁外艰服除召试学士院迁太子中允直集贤院判登闻鼓院吏部南曹尙书考功于是夏英公既薨天子赐谥曰文正公曰此吾职也即上疏言谥者有司之事也且竦行不应法今百司各得守其职而陛下侵臣官疏凢三上天子嘉其守为更其谥曰文庄公曰姑可以止矣权判三司开坼司又权度支判官同修起居注至和元年九月召试迁右正言知制诰宦者石全彬以劳迁宫苑使领观察使意不满退而愠有言居三日正除观察使公封还词头不草制其命遂止二年八月奉使契丹公素知其山川道里敌人道自古北口回曲千余里至栁河公问曰自松亭趍栁河甚直而近不数日可至中京何不道彼而道此盖敌人常故迂其路欲以国地险逺夸使者且谓莫习其山川不虞公之问也相与惊顾差媿即吐其实曰诚如公言时顺州山中有异兽如马而食虎豹敌人不识以问公曰此所谓驳也为言其形状声音皆是敌人益叹服三年使还以亲嫌求知杨州岁余迁起居舍人徙知郓州兼京东西路安抚使居数月召还糺察在京刑狱修玉牒知嘉佑四年贡举称为得人是岁天子卜以孟冬祫既廷告丞相用故事率文武加上天子尊号公上书言尊号非古也陛下自寳元之郊止群臣毋得以请殆今二十年无所加天下皆知甚盛德奈何一旦受虚名而损实美上曰我意亦谓当如此遂不允羣臣请而礼官前祫请祔郭皇后于庙自孝章以下四后在别庙者请母合食事下议议者纷然公之议曰春秋之义不薨于寝不称夫人而郭氏以废薨按景佑之诏许复其号而不许其谥与祔谓宜如诏书又曰礼于祫未毁庙之主皆合食而无帝后之限且祖宗以来用之传曰祭从先祖冝如故于是皆如公言公既骤屈廷臣之议议者已多仄目既而又论吕溱过轻而责重与台諌异由是言事者亟攻之公知不容于时矣会永兴阙守因自请行即拜翰林侍读学士充永兴军路安抚使兼知永兴军府事长安多冨人右族豪猾难治犹习故都时态公方发大姓范伟事狱未具而公召由是狱屡变连年吏不能决至其事闻制取以付御史台乃决而卒如公所发也公为三州皆有善政在扬州夺发运使冐占靁塘田数百顷予民民至今以为徳其治郓永兴皆承旱歉所至必雨雪蝗辄飞去岁用丰稔流亡来归令行民信盗贼禁止至路不拾遗公于学博自六经百氏古今传记下至天文地理卜医数术浮屠老庄之说无所不通其为文章尤敏赡尝直紫微阁一日追封皇子公主九人公方将下直为之立马却坐一挥九制数千言文辞典雅各得其体公知制诰十年当以次迁翰林学士者数矣乆而不迁及居永兴岁余遂以疾闻八年八月召还判三班院太常寺公在朝廷遇事多所建明如古渭州可弃孟阳河不可开枢密使狄青冝罢以保全之之类皆其语在士大夫间者若其规切人主直言逆耳至于从容进见开导聪明贤否人物其事不闻于外廷者其补益尤多故虽不合于世而特被人主之知方嘉佑中嫉者众而攻之急其虽危而得无害者仁宗深察其忠也及侍英宗讲读不专章句解诂而指事据经因以讽谏毎见听纳故尤竒其材已而复得惊眩疾告满百日求便郡上曰如刘某者岂易得也复赐以告上毎宴见诸学士时时问公少间否赐以新橙五十劳其良苦疾少间复求外补上怅然许之出知卫州未行徙汝州治平三年召还以疾不能朝改集贤院学士判南京留守司御史台熈寜元年四月某日卒于官舎享年五十呜呼以先帝之知公使其不病其所以用之者岂一翰林学士而止哉方公以论事迕于时也又有构为谤语以怒时相者及归自雍丞相韩公方欲还公学士未及而公病遂止于此岂非其命也夫公累官至给事中阶朝散大夫勲上轻车都尉开国彭城爵公邑户二千一百实食者三百曽祖讳某赠大理评事祖讳某尚书工部员外郎赠户部尚书考讳某尚书主客郎中赠工部尚书公再娶论氏皆侍御史程之女前夫人先公早卒后夫人以公贵累封河南郡君子男四人长安国郊社掌座早卒次奉世大理寺丞次当时大理评事次安上太常寺太祝女三人长适大理评事韩宗直二尙幼公既卒天子推恩录其两孙望旦一族子安世皆试将作监主簿公为人磊落明白推诚自信不为防虑至其屡见侵害皆置而不较亦不介于胷中居家不问有无喜赒宗族既卒家无余财与其弟攽友爱尤笃有文集若干巻其为春秋之说曰传曰权衡曰说例曰文权曰意林合为四十一巻又有七经小传五巻弟子记五巻而七经小传今盛行于学者二年某月某日其弟攽与其子奉世等葬公于某所以来请铭乃为之铭曰
　　
　　呜呼维仲原父学强而博识敏而明其无疑贰一以诚见利如畏义必争触机复检危不倾畜大不施夺其龄惟其文章灿日星虽欲有毁知莫能维古圣贤皆后亨有如不信考斯铭
　　
　　晁太史补之墓志铭　　张耒
　　
　　惟晁氏自汉御史大夫错而后不能谱其世国初为清丰人真宗皇帝时有讳逈者为翰林学士承旨谥文元始徙居开封或居巨野逈之子讳宗悫为参知政事谥文庄又三世而生公讳宗简赠特进吏部尚书者为皇曽祖讳仲偃尚书员外郎即为皇祖考公讳补之字无咎幼豪迈英爽不群七岁能属文日诵千言年十三从王安国于常州学官安国名重天下于后进少许可一见公大竒之公从祖考抗之新城公览观钱塘人物之盛丽山川之秀异为之作文以志之名曰七述今端明苏公轼通判杭州苏公蜀人恱杭之美而思有赋焉公谒见苏公出七述公读之叹曰吾可以阁笔矣公以文章名一时士争归之得一言足以自重而延誉公如不及至屈軰行与公交由此公名籍甚于士大夫间举进士礼部别试第一而考官谓其文词近世未有遂以进御神宗见之曰是深于经可革浮靡于是名重一时遂中第调澶州司户召试学士时试者累百而所取者五人公中其选除北京国子监教授未行除太学正哲宗即位右丞李清臣举公馆职召试学士院除秘书正字俄迁校书郎以亲老求补外除秘阁校理通判扬州有逃卒用货得户部判至淮南理逋欠公辨其奸事既决一府不敢欺召为著作佐郎又迁秘书丞又迁著作郎官制检讨官于是公为秘书省官十五年矣而怡静乐道未尝近权要士论髙之遂知齐州境有羣盗白昼掠涂人公黙得其姓名囊槖皆审一日因宴客召捕吏以方路授之酒行未终悉擒而还一府大惊郡为无警岁饥河北民流道齐境不絶公请粟于朝得万斛乃为流者治舎次具器用人既集则又为具糜粥药物公皆躬临治之活数千人又择髙原以葬死者男女异墟使者颇媢其功欲有以挠之既至境按视乃更叹服绍圣元年朝廷治党人公亦坐累降通判应天府以亲嫌通判亳州复落职监处州酒税中途丁母忧毁瘠几不胜丧服除监信州酒公治职事甚力了无迁谪意今上即位迁签书武寜军判官赐绯衣银鱼寻复通判河中府未行召为著作佐郎俄迁尙书吏部贠外郎除哲宗实录院检讨官改礼部郎中又改神宗国史编修官公皆以非才辞逊再三不允又力请外官复留以为吏部郎中异日事有留滞无究治者吏縁为奸尝有岭外尉捕获盗八人法当改官而考功谓获盗不同处曲沮欲壊其赏吏持之不决尉客京师乆窘甚诣公愬之公悯然曰当奏即为上之七日而得迁官于是吏畏服部无留事俄除知河中府郡当大河扼三门有浮梁乆且壊公视事亟欲营缮有司难之公乃预为鸠材既集则为规画一日而成城中欢呼民为画像立祠徙知湖州其治如河中又徙知密州尤用前政累迁吏部授知果州不行因得管句江州太平观又改西京崇福宫又改南京鸿庆宫居乡闾以学行为人所敬而尤好陶渊明之为人其居室庐园圃悉取渊明归去来辞名之其讲学至老不废大观四年用近制诣部授知逹州擢知泗州到官无几何以疾卒年五十八公于文章盖其天性读书不过一再终身不忘自少为文即能追考左氏战国策太史公班固扬雄刘向屈原宋玉韩愈栁宗元文作促驾而乃鞭之务与之齐而后已其凌厉竒卓出于天性非酝酿而成者自韩愈以来盖不足道也有集若干巻性刚直果敢勇于为义其事亲友兄弟睦姻族有人所不能为者家素贫先大夫没时有女未嫁者五人公力贫营办皆以时嫁为士人妻与人交无隐情见事有不当于义者必直告之而受人之尽言亦未尝愠也公既于书内外无所不观下至于阴阳术数皆研极其妙其祸福徃徃先言之夕有大星殒于州廨之燕寝人惊视之公已奄然矣公少好读庄老书通其说既自又为未至学于佛而求之于心泰然若有得也及属纩精爽不乱娶户部侍郎杜纯之女治家教子皆有法封永嘉县君男二人公为公似女二人长适梁頥吉次尚幼有文及著作若干巻其孤以某年月日葬公任城县吕村之原从先大夫之兆耒与公兄弟交故其孤来乞铭曰
　　
　　矫矫家令以身殉国文元雍雍为时俊德凛凛无咎继起有赫束髪坟史白首翰墨追古作者蹈藉陵跞气戞星斗声韵金石不施于邦祗有藻泽人一之难公易千百我原其文惟质之淳孝爱忠信施及乡人是独何亏一仆莫振车坚马良不得出门将昌其声而啬其身呜呼无咎万世之闻
　　
　　邵康节先生雍墓志铭　　程颐
　　
　　熈寜丁巳孟秋癸丑尧夫先生疾终于家洛之人吊哭者相属于涂其尤亲且旧者又聚谋其所以葬先生之子泣以告曰昔先人有言志于墓必属吾伯淳噫先生知我者以是命我我何可辞谨按邵本姬姓系出召公故世为燕人大王父讳令进以军职逮事艺祖始家衡漳祖讳祖新父讳古皆隐德不仕母李氏其继杨氏先生之初从父徙共城晚迁河南葬其亲于伊川遂为河南人先生生于祥符辛亥至是盖六十七矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以为颍川团练推官辞疾不赴先生始学于百原坚苦刻厉冬不炉夏不扇夜不就席者数年卫人贤之先生叹曰昔之人尚友于古而吾未尝及四方遽可已乎于是走吴适楚过齐鲁客梁晋久之而归曰道其在是矣盖始有定居之意先生少时自雄其才慷慨有大志既学力务髙逺谓先王之事为可必致及其学益老德益邵玩心髙明观于天地之运化阴阳之消长以逹乎万物之变然后颓然其顺浩然其归在洛几三十年始至也蓬壁环堵不蔽风雨躬爨以飬其父母居之裕如讲学于家未尝强以语人而就问者日众乡里化之逺近尊之士大夫之过洛者有不之公府而必之先生之庐先生德气粹然望之可知其贤然不事表襮不设方畛正而不谅通而不污清明坦夷洞彻中外接人无贵贱亲疎之间群居燕饮语笑终日不敢取异于人顾吾所乐何如耳病畏寒暑常以春秋时行于城中士大夫家听其车音倒屣迎致虽儿曹奴隶皆知欢喜尊奉其与人言必依于孝悌忠信乐道人之善而未尝及其恶故贤者恱其德不贤者服其化所以厚风俗成人才者先生之功多矣昔七十子学于仲尼其传可见者惟曽子之所以告子思而子思之所以授孟子者耳其余门人各以其才之所宜为学虽同尊圣人所因而入者门户则众矣况后此千余岁师道不立学者莫知其从来独先生之学为有传也先生得之于李挺之挺之得之于穆伯长推其源流有端绪今穆李之言及其行事槩可见矣而先生淳一不杂汪洋而大及其所自得者多矣然而名其学者岂所谓门户之众各有所因而入者欤语成德者难其名若先生之道就所至而论之可谓安且成矣先生有书六十三巻命曰皇极经世古律诗二千篇题曰击壤集先生之葬祔于先茔实其终之年孟冬丁酉也铭曰
　　
　　呜呼先生志豪力雄阔步长趍凌髙厉空探幽索隐曲畅旁通在古或难先生从容有问有观以饫以丰天不憗遗哲人之凶鸣皐在南伊流在东有寜一宫先生所终
　　
　　名臣碑传琬琰之集中卷三十四
　　
　　●钦定四库全书
　　
　　名臣碑传琬琰之集中巻三十五
　　
　　（宋）杜大珪 编
　　
　　胡先生瑗墓表　　欧阳修
　　
　　先生讳瑗字翼之姓胡氏其上世为陵州人后为泰州如皐人先生为人师言行而身化之使诚明者逹昏愚者励而顽傲者革故其为法严而信为道乆而尊师道废乆矣自景佑明道以来学者有师惟先生暨泰山孙明复石守道三人而先生之徒最盛其在湖州之学弟子去来常数百人各以其经转相传受其教学之法最备行之数年东南之士莫不以仁义礼乐为学庆歴四年天子开天章阁与大臣讲天下事始慨然诏州县皆立学于是建大学于京师而有司请下湖州取先生之法以为太学法至今为着令后十余年先生始来居太学学者自逺而至太学不能容取旁官署以为学舎礼部贡举岁所得士先生弟子十常居四五其高弟者知名当时或取甲科居显仕其余散在四方随其人贤愚皆循循雅饬其言谈举止遇之不问可知为先生弟子其学者相语称先生不问可知为胡公也先生初以白衣见天子论乐拜秘书省校书郎辟丹州军事推官改密州观察推官丁父忧去职服除为保寕军节度推官遂居湖学召为诸王宫教授以疾免已而以太子中舎致仕迁殿中丞于家皇佑中驿召至京师议乐复以为大理评事兼太常寺主簿又以疾辞岁余为光禄寺丞国子监直讲乃居太学迁大理寺丞赐绯衣银鱼嘉佑元年迁太子中允天章阁侍讲仍居太学已而病不能朝天子数遣使者存问又以太常博士致仕东归之日太学之诸生与朝廷贤士大夫送之东门执弟子礼路人嗟叹以为荣以四年六月六日卒于杭州享年六十有七以明年十月五日葬于乌程何山之原其世次官邑与其行事莆阳蔡君谟且志于幽堂呜呼先生之徳在乎人不待表而见于后世然非此无以慰学者之思乃掲于其墓之原六年八月三日庐陵欧阳修述
　　
　　孙先生复墓志铭　　欧阳修
　　
　　先生讳复字明复姓孙氏晋州平阳人也少举进士不中退居泰山之阳学春秋着尊王发微鲁多学者其尤贤而有道者石介自介而下皆以弟子事之先生年逾四十家贫不娶李丞相迪将以其弟之女妻之先生疑焉介与羣弟子进曰公卿不下士乆矣今丞相不以先生贫贱而欲托以子是高先生之行义也先生冝因以成丞相之贤名于是乃许孔给事道辅为人刚直严重不妄与人闻先生之风就见之介执杖屦侍左右先生坐侧立升降拜则扶之及其徃谢也亦然鲁人既素高此两人由是始识师弟子之礼莫不叹嗟之而李丞相孔给事亦以此见称于士大夫其后介为学官语于朝曰先生非隐者也欲仕而未得其方也庆歴二年枢密副使范仲淹资政殿学士冨弼言其道徳经术冝在朝廷召拜校书郎国子监直讲尝召见迩英阁说诗将以为侍讲而嫉之者言其讲说多异先儒遂止七年徐州人孔直温以狂谋捕治索其家得诗有先生姓名坐贬监虔州商税徙泗州又徙知河南府长水县签署应天府判官公事通判陵州翰林学士赵槩等十余人上言孙某行为世法经为人师不冝弃之逺方乃复为国子监直讲居三岁以嘉佑二年七月某日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫朋友太学之诸生相与吊哭赙治其丧于是以某年某月某日葬先生于郓州湏城县卢泉乡之北扈原先生治春秋不惑传注不为曲说以乱经其言简易明于诸侯大夫功罪以考时之盛衰而惟见王道之治乱得于经之本义为多方其病时枢密使韩琦言之天子选书吏给纸笔命其门人祖无择就其家得其书十有五篇録之藏于秘阁先生一子大年尚幼铭曰
　　
　　圣人既没经更焚逃藏脱乱仅传存众说乗之汨其原怪迂百出杂伪真后生牵卑习前闻有欲患之寡攻群徃徃止疗以膏薪有勇夫子辟浮云刮磨蔽蚀相吐吞日月卒复光破昏博哉功利无穷垠有考其不在斯文
　　
　　徂徕先生石介墓志铭　　欧阳修
　　
　　徂徕先生姓石氏名介字守道兖州奉符人也徂徕鲁东山而先生非隐者也其仕尝位于朝矣鲁之人不称其官而称其徳以为徂徕鲁之望先生鲁人之所尊故因其所居山以配其有徳之称曰徂徕先生者鲁人之志也先生貌厚而气完学笃而志大虽在畎畆不忘天下之忧以谓时无不可为为之无不至不在其位则行其言吾言用功利施于天下不必出乎巳吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌世俗颇骇其言由是谤议喧然而小人尤嫉恶之相与出力必挤之死先生安然不惑不变曰吾道固如是吾勇过孟轲矣不幸遇疾以卒既卒而奸人有欲以竒祸中伤大臣者犹指先生以起事谓其诈死而北走契丹矣请发棺以验頼天子仁圣察其诬得不发棺而保全其妻子先生世为农家父讳丙始以仕进官至太常博士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官于蜀为嘉州军事判官丁内外艰云官垢面跣足躬耕徂徕之下葬其五世未葬者七十丧服除召入国子监直讲是时兵讨元昊乆无功海内重困天子奋然思欲振起威徳而进二三大臣増置谏官御史所以求治之意甚鋭先生跃然喜曰此盛事也雅颂吾职其可已乎乃作庆歴圣徳诗以褒贬大臣分别邪正累数百言诗出泰山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京常以经术教授及在太学益以师道自居门人弟子从之者甚众太学之兴自先生始其所为文章曰某集者若干巻其斥佛老时文则有怪说中国论曰去此三者然后可以有为其戒奸臣宦女则有唐鉴曰吾非为一世监也其余喜怒哀乐必见于文其辞博辨雄伟而忧思深逺其为言曰学者学为仁义也惟忠能忘其身信笃于自信者乃可以力行也以是行于已亦以是教于人所谓尧舜禹汤文武周公孔子孟轲杨雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用而哀其志先生直讲岁余杜祁公荐之天子拜太子中允今丞相韩公又荐之乃直集贤院又岁余始去太学通判濮州方待次于徂徕以庆歴五年七月某日卒于家享年四十有一友人庐陵欧阳修哭之以诗以谓待彼谤焰熄然后先生之道明矣先生既殁妻子冻馁不自胜今丞相韩公与河阳冨公分俸买田以活之后二十一年其家始克葬先生于某所将葬其子师讷与其门人姜潜杜黙徐遁等来告曰谤焰熄矣可以发先生之光矣敢请铭某曰吾诗不云乎子道自能乆也何必吾铭遁等曰虽然鲁人之欲也乃为之铭曰徂徕之岩岩与子之德兮鲁人之所瞻汶水之汤汤与子之道兮逾逺而弥长道之难行兮孔孟遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤
　　
　　孔处士盿墓志铭　　王安石
　　
　　先生讳盿字寜极睦州桐庐县尉讳询之曽孙赠国子博士讳延滔之孙尚书都官员外郎讳昭亮之子自都官而上至孔子四十五世先生尝欲举进士已而悔曰吾岂有不得已于此邪遂居于汝州之龙兴山而上葬其亲于汝汝人争讼之不可平者不听有司而听先生之一言不羞犯有司之刑而以不得于先生为耻庆歴七年诏求天下行义之士而守臣以先生应诏于是朝廷赐之米帛又勑州县除其杂赋嘉佑三年近臣多言先生有道徳可用而执政独以为不可为除守秘书省校书郎致仕四年近臣又多以为言乃召以为国子监直讲先生辞乃除守光禄寺丞致仕五年大臣有请先生为其属县者于是天子以知汝州龙兴县事先生又辞辞未听而六月某日先生终于家年六十七大臣有为之请命者乃特赠太常丞至七年月日弟■〈月为〉葬先生于尧山都官之兆而以夫人李氏祔李氏故大理评事昌符之女生一女嫁为士人妻而先物故先生事父母至孝居丧如礼遇人恂恂虽仆奴不忍以辞气加焉衣食于田桑有余輙以赒其乡里贷而后不能偿者未尝问也未尝疑人人亦以故不忍欺之而世之传先生者多异学士大夫有知而能言者盖先生孝弟忠信无求于世足以使其乡人畏服之如此而先生未尝为异也先生博学尤喜易未尝著书独大衍一篇传于世考其行治非有得于内其孰能致此耶当汉之东徙高尙守节之士而亦以故成俗故当世处人之闻独多于后世乃至于今知名为贤而处者盖亦无有几人岂世之所不尚遂湮没而无闻抑上之趋操亦有待于世耶若先生固不为有待于世而卓然自见于时岂非所谓豪杰之士者哉其可铭也已铭曰
　　
　　有入而不出以身易物有徃而不反以私其佚呜呼先生好洁而无尤匪佚之为私维志之求
　　
　　名臣碑传琬琰之集中巻三十五
　　
　　●钦定四库全书
　　
　　名臣碑传琬琰之集中巻三十六
　　
　　（宋）杜大珪 编
　　
　　石校理曼卿墓表　　欧阳修
　　
　　曼卿讳延年姓石氏其上世为幽州人幽州入于契丹其祖自成始以其族间走南归天子嘉其来将禄之不可乃家于宋州之宋城父讳补之官至太常博士幽燕俗劲武而曼卿少亦以气自豪读书不治章句独慕古人竒节伟行非常之功视世俗屑屑无足动其意者自顾不合于时乃一混以酒然好剧饮大醉颓然自放由是益与时不合而人之从其逰者皆知爱曼卿落落可竒而不知其才之有以用也年四十八康定二年二月四日以太子中允秘阁校理卒于京师曼卿少举进士不中真宗推恩三举进士皆补奉职曼卿初不肯就张文节公素竒之谓曰母老乃择禄邪曼卿矍然起就之迁殿直乆之改太常寺太祝知济州金郷县叹曰此亦可以为政也县有治声通判干寜军丁母永安县君李氏忧服除通判永静军皆有能名充馆阁校勘累迁大理寺丞通判海州还为校理庄献明肃太后临朝曼卿上书请还政天子其后太后崩范讽以言见幸引尝言太后事者遽得显官欲引曼卿曼卿固止之乃已自契丹通中国徳兠尽有河南而臣属遂务休兵养息天下然内外■〈施，弓代方〉武三十余年曼卿上书言十事不报已而元昊反西方用兵始思其言召见稍用其说籍河北河东陜西之民得乡兵数十万曼卿奉使籍兵河东还称旨赐绯衣银鱼天子方思尽其才而且病矣既而闻边有欲以乡兵扞贼者笑曰此得吾粗也夫不教之兵勇怯相杂若怯者见敌而动则勇者亦牵而溃矣今或不暇教不若募其敢行者则人人皆胜兵也其视世事蔑若不足为及听其施设之方虽精思深虑不能过也状貌伟然喜酒自豪若不可绳以法度退而质其平生趣舎大节无一悖于理者遇人无贤愚皆尽欣欢及间而可否天下是非善恶当其意者无几人其为文章劲健称其意气者子济滋天子闻其丧官其一子使禄其家既卒之三十七日葬于太清之先茔其友欧阳修表于其墓曰呜呼曼卿寜自混以为高不少屈以合世可谓自重之士矣士之所负者愈大则其自顾也愈重自顾愈重则其合愈难然欲与共大事立竒功非得难合自重之士不可为也古之魁雄之人未始不负高世之志故寜或毁身污迹卒困于无闻或老且死而幸一遇犹克少施于世若曼卿者非徒与世难合而不克所施亦其不幸不得志乎中寿其命也夫可哀也夫
　　
　　梅给事询墓志铭　　欧阳修
　　
　　翰林侍读学士给事中梅公既卒之明年其孤及其兄之子尧臣来请铭以葬曰吾叔父病且亟矣犹卧而使我诵子之文今其葬冝得子铭以藏公之名在人耳目五十余年前卒一岁予始拜公于许公虽衰且病其言谈词气尚足动人嗟予不及见其壮也然尝闻长老道公咸平景德之初一遇真宗言天下事合意遂以人主为知已当时缙绅之士望之若不可及已而摈斥流离四十年间白首翰林卒老一州嗟夫士果能自为材邪惟世用不用尔故予记公终始至于咸平景德之际尤为详焉良以悲其志也公讳询字某世家宣城年二十六进士及第试校书郎利丰监判官迁将作监丞知仁和县又迁著作佐郎举御史台推勘官时亦未之竒也咸平三年与考进士于崇政殿真宗过殿庐中一见以为竒材召试中书直集贤院赐绯衣银鱼是时契丹数冦河北李继迁急攻灵州天子新即位锐于为治公乃上书请以朔方授潘罗支使自攻取是谓以蛮夷攻蛮夷真宗然其言问谁可使罗支者公自请行天子惜之不欲使蹈兵间公曰茍活灵州而罢西兵何惜一梅询天子壮其言因遣使罗支未至而灵州没于贼召还迁太常丞三司戸部判官数访时事于是屡言西北事时边将皆守境不能出师公请大臣临边督战募逰兵击贼论傅潜杨琼败绩当诛而田绍斌王荣等可责其効以赎过凡数十事其言甚壮天子益器其材数欲以知制诰宰相有言不可者乃已其后继迁卒为潘罗支所困而朝廷以两镇授徳明徳明顿首谢罪河西平天子亦再幸澶渊盟契丹而河北之兵解天下无事矣公既见疎不用初坐断田讼失实通判杭州徙知苏州又徙两浙转运使还判三司开拆司迁太常博士用封禅恩迁祠部员外郎又坐事出知濠州以刑部员外郎为荆湖北路转运使坐擅给驿马与人奔丧而马死夺一官通判襄州徙知鄂州又徙苏州天禧元年复为刑部员外郎陜西转运使灵州弃已乆公与秦州曹玮得葫芦河路无沙可出兵趋灵州遂请玮居环庆以图出师会玮入为宣徽使不克而止迁工部郎中坐朱能反贬懐州团练副使再贬池州天圣元年拜度支员外郎知广徳军徙知楚州迁兵部员外郎知寿州又知陜府六年复直集贤院又迁工部郎中改直昭文馆知荆南府召为龙图阁待制纠察在京刑狱判流内铨改龙图阁直学士知并州未行迁兵部郎中枢密直学士以徃就迁右谏议大夫入知通进银台司复判流内铨改翰林侍读学士群牧使迁给事中知审官院以疾出知许州康定二年六月某日卒于官公喜为州为人严毅修洁而材辨敏明少能慷慨见竒真宗自初召试感激言事自以谓君臣之遇已而失职逾二十年始复直于集贤以登侍从而门生故吏曩时所考进士或至宰相居大官故其视时人常以先生长者自处论事尤多发愤其在许昌继迁之孙复以河西叛朝廷出师西方而公已老不复言兵矣享年七十有八以终梅氏逺出梅伯世乆而谱不明公之皇曽祖讳某皇祖讳某皆不仕父讳某赠刑部侍郎夫人刘氏彭城县君子五人长曰鼎臣官至殿中丞次曰寳臣皆先公卒次曰得臣太子中舍次曰辅臣前将作监丞次曰清臣大理评事公之卒天子赠赙拜得臣殿中丞清臣卫尉寺丞明年八月某日葬公宣州之某县某乡某原铭曰
　　
　　士之所难有藴无时伟欤梅公人主之知勇无不敢惟义之为困于翼飞中垂以敛一失其涂进退而坎理不终穷既晚而通惟其寿考福禄之隆
　　
　　尹学士洙墓志铭　　欧阳修
　　
　　师鲁河南人姓尹氏讳洙然天下之士识与不识皆称之曰师鲁盖其名重当世而世之知师鲁者或推其文章或高其议论或多其材能至其忠义之节处穷逹临祸福无媿于古君子则天下之称师鲁者未必尽知之师鲁为文章简而有法博学强记通知今古长于春秋其与人言是是非非务穷尽道理乃已不为茍止而妄随而人亦罕能过也遇事无难易而勇于敢为其所以见称于世者亦所以取嫉于人故其卒穷以死师鲁少举进士及第为绛州正平县主簿河南府户曹参军邵武军判官举书判校萃迁山南东道掌书记知伊阳县王文康公荐其才召试充馆阁校勘迁太子中允天章阁待制范公贬饶州諌官御史不肯言师鲁上书言仲淹臣之师友愿得俱贬贬监郢州酒税又徙唐州遭父丧服除复得太子中允知河南县赵元昊反陜西用兵大将葛懐敏奏起为经略判官师鲁虽用懐敏辟而尤为经畧使韩公所深知其后诸将败于好水韩公降知秦州师鲁亦徙通判濠州乆之韩公奏得通判秦州迁知泾州又知渭州兼泾原路经畧部署坐城水洛与边臣异议徙知晋州又知潞州为政有恵爱潞州人至今思之累迁官至起居舎人直龙图阁师鲁当天下无事时独喜论兵为叙燕息戍二篇行于世自西兵起凡五六岁未尝不在其间故其论议益精密而于西事尤习其详其为兵制之说述战守胜败之要尽当今之利害又欲训土兵代戍卒以减边用为御戍长乆之策皆未及施为而元昊臣西兵解严师鲁亦去而得罪矣然则天下之称师鲁者于其材能亦未必尽知之也初师鲁在渭州将吏有违其节度者欲按军法斩之而不果其后吏至京师上书讼师鲁以公使钱贷部将贬崇信军节度副使徙监均州酒税得病无医药舁至南阳求医疾革隐几而坐顾稚子在前无甚怜之色与宾客言终不及其私享年四十有六以卒师鲁娶张氏某县君有兄源字子渐亦以文学知名前一岁卒师鲁凡十年间三贬官丧其父又丧其兄有子四人连丧其三女一适人亦卒而其身终以贬死一子三岁四女未嫁家无余赀客其丧于南阳不能归平生故人无逺迩皆徃赙之然后妻子得以其柩归河南以某年某月某日葬于先茔之次余与师鲁兄弟交尝铭其父之墓矣故不辞菲陋而叙其世家焉铭曰
　　
　　藏之深固之密石可朽铭不灭
　　
　　尹学士洙墓表　　韩琦
　　
　　公讳洙字师鲁其先太原人曽祖某以道晦乱世不仕祖某始以才行兴其家官至都官郎中赠刑部侍郎父某举明经累长郡邑亷恕明决所至以循吏称终虞部员外郎以公贵赠工部郎中刑部葬其父河南今为河南人公幼聪敏喜学无所不通尤长于春秋善议论叅质古今开判疑滞闻者欣服之天圣二年登进士第授绛州正平县主簿歴河南府户曹叅军卲武军判官举书判拔萃迁山南东道节度掌书记知河南府伊阳县时天下无事政阙不讲以其言者为妄人公乃着叙燕息戍等十数篇以斥时弊时人服其有经济之才文康王公知而荐之召试充馆阁校勘迁太子中允时文正范公治开封府毎奏事见上论时政指丞相过先贬知饶州余公安道上疏论救坐以朋党贬公慨然上书曰臣以仲淹忠谅有素义兼师友以靖贬臣当从坐贬崇信军节度掌书记监郢州商税欧阳公永叔移书让諌官不言又贬夷陵县令当是时天下称为四贤徙唐州丁父忧服除复得太子中允知河南府长水县赵元昊反康定元年春冦延州大将刘平逆战陷虏天子乃命文庄夏公都部署陜西之兵开府永兴以经略招讨之琦与范公为之副公为判官未几上遣翰林学士晁公宗悫入内都知王守忠督出兵攻贼合府议奏曰今将兴兵尚未习练愿谨边防期以岁月平之使还而贼复冦镇戎军部将刘继宗禁之为贼所败诏下切责俾以进兵月日来上府中复议曰将在军虽得以自便然攻守大计当禀筭于朝廷乃画攻守二策予与公诣阙奏之唯上所择诏取攻策已而难之事方寝贼复遣人以书叩延州伪请和而大举兵冦泾原之山外杀部署任福公时在庆州得泾原求援书即移文庆帅率其部将刘政锐兵数千人便道走镇戎未至贼引去夏奏公专徙通判濠州又改秦州迁知泾州徙渭州兼管勾泾原路经畧部署司事泾原乗葛帅懐敏覆军之后伤夷残缺千罅百漏公夙夜抚葺一道以完时宣徽使郑公为陜西四路帅至静边寨主刘沪议遣其属官著作佐郎董士亷于章州保南入诸羌中开道二百里修水洛城以通秦之援兵公曰贼数犯寨必并兵一道五路帅之战兵尝不登二万人而当贼昊举国之众吾兵所以屡为贼困者由城寨多而兵势分也先时秦兵由黄石河路来援虽逺水洛路三日而援师安然以济今无故夺诸羌之田二百里列堡屯师坐耗刍粮不胜计以冀秦援一二日之速则吾兵愈分而边用不给矣乃奏罢之便诏从之会郑以府罢改知永兴军乃署前帅牒饬沪等督役如初二人者遂不奉诏公遣人召沪者再不至乃命瓦亭寨主张忠代沪沪等不受代部署狄公于是亲至徳顺军摄沪士廉下狱差官按问而郑比秦本道沮沪等功朝廷卒薄沪等罪徙公庆州而城水洛焉会庆州帅孙请终任改知晋州庆歴四年契丹遣使报西伐元昊诏河陜三路要郡皆择人徙知路州当范公在二府也余安道欧阳永叔軰并为谏官天下属望诸公相继罢去向天下目之为贤者执政指之为党皆欲因事斥逐之士亷者即诣阙上书以水洛事讼公且诬公在渭有盗赋制使承风指按验百端不能得一毫以污公有部将孙用者出于军校尝自京取民息钱至官贫不能偿公与狄公惜其材乃分假公使钱俾偿其民而月取其俸偿于官逮按问而钱先已输官矣坐此贬崇信军节度副使徙监均州酒税得疾公牒至南阳访医药疾革对宾客妻子无一戚言整冠帯盥濯怡然隐几而卒年四十七庆歴七年四月十日也公天性慈仁内刚外和凢事有小而可矜者必恻然不忍愿见颜貌及临大节断大事则心如金石虽鼎镬前列不可变也在军谦勤爱士虽悍夫冗列皆降意容接故人人愿尽其力所至郡邑修设教务以实恵及民去则人思之文章自唐衰歴五代文弊本朝栁公仲涂始以古道发明之后卒不能振天圣初公独与穆参军伯长矫时所尙力以古文为主次得欧阳永叔以雄词鼓舞之于是后学大悟文风一变使我宋之文章将踰汉唐而蹑三代者公之力为最多初朝廷之将用攻策也命葛懐敏出鄜延道勤兵绥宥间攻贼积聚招懐众族夺其要害而堡障之贼知朝廷之威必翻然改悟则乆而易制公曰是行也不患将卒无勇患应敌之寡谋耳乃自请叅议懐敏行营军事有诏如请已而中罢今夫文武之士平居议论慷慨自谓忠义勇决世无及者一旦遇急难而试之徃徃魄丧气夺百计避脱虽以富贵诱之犹掉臂而不顾余居边乆阅人多矣如公挺然忘身以为国家者天下不知有几人呜呼以公文武之才荦荦然震暴天下之如是曽不得一纾所藴于公卿之佐辅致太平之业而反遭罹谗毁遂终贬官此当世守道之士所以仰天叹呼疑为善而得祸而中人者引以为监思择利而自安也然上以聪明仁恕待臣下一细民之枉必矜而获辨如公以文致其罪未有抑而不伸者也故当时指以党而排去者不三四年间皆复显官处大任使公年且及此其进擢可量哉奈何乎天不与公之寿也悲夫累迁官至起居舎人直龙图阁娶张氏鹿邑县君以顺以慈克正家道后公七年而亡兄源太常博士亦以文行称于世弟湘三班奉职冲秀州华亭县主簿涛泳未仕并先公而卒沂资性淳茂动谨门法子男四人长曰朴竒隽博学有父风其二未名俱早世其幼曰构今方十岁女五人长适虞部员外郎张景宪次继室张氏次适太常丞太祝谢景平次二人未嫁侄材文学器识足以嗣公而敦尙名节无仕进意至和元年十二月某日沂材举公大夫之丧葬于缑氏县乡之原从吉卜也范公尝以书谓予曰世之知师鲁者莫如公子已为其集序矣墓有表请公文以信后世予应之曰予实知师鲁者又得其进斥本末为最详其敢以辞既实其事矣又考性命之说而表于墓呜呼自古圣贤必推性命如公之文武杰立而贯以忠义兮此天之性位不大显遭谗而跌且不寿兮此天之命虽孔孟不能以兼适兮尚一归于黙定昧者不思而妄求兮徒自奔于邪径故公临祸福死生而曽不少变兮是能安性命而归正惟大名赫然如日月之光兮亘万古而増莹吾闻善人者天必报其后兮冝嗣人之蒙庆
　　
　　名臣碑传琬琰之集中巻三十六
　　
　　●钦定四库全书
　　
　　名臣碑传琬琰之集中巻三十七
　　
　　（宋）杜大珪 编
　　
　　苏长史舜钦墓志铭　　欧阳修
　　
　　故湖州长史苏君有贤妻杜氏自君之丧布衣蔬食居数岁提君之孤子敛其平生文章走南京号泣于其父曰吾夫屈于生犹可伸于死其父太子太师以告于予予为集次其文而序之以着君之大节与其所以屈伸得失以深诮世之君子当为国家乐育贤材者且悲君之不幸其妻卜以嘉佑元年十月某日葬君于润州丹徒县义里乡檀山里石门村又号泣于其父曰吾夫屈于人间犹可伸于地下于是杜公及君之子泌皆以书来乞铭以葬君讳舜钦字子美其上世居蜀后徙开封为开封人自君之祖讳易简以文章有名太宗时承旨翰林为学士叅知政事官至礼部侍郎父讳耆官至工部郎中直集贤院君少以父荫补太庙斋郎调荥阳尉非所好也已而鎻其厅去举进士中第改光禄寺主簿知蒙城县丁父忧服除知长垣县迁大理评事监在京楼店务君状貌竒伟慷慨有大志少好古工为文章所至皆有善政官于京师位虽卑数上疏论朝廷大事敢道人之所难言范文正公荐君召试得集贤校理自元昊反兵出无功而天下殆于乆安而困兵事天子奋然用三四大臣欲尽革众弊以纾民于是时范文正公与今冨丞相多所设施而小人不便顾人主方信用思有以撼动未得其根以君文正公之所荐而宰相杜公壻也乃以事中君坐监进奏院祠神奏用市故纸钱会客为自盗除名君名重天下所会客皆一时贤俊悉坐贬逐然后中君者喜曰吾一举网尽之矣其后三四大臣继罢去天下事卒不复施为君携妻子居苏州买水石作沧浪亭日益读书大涵肆于六经而时发其愤闷于歌诗至其所激徃徃惊絶又喜行草书皆可爱故虽其短章醉墨落笔争为人所传天下之士闻其名而慕见其所传而喜徃揖其貌而竦听其论而惊以服乆与其居而不能舍以去也居数年复得湖州长史庆歴八年十二月某日以疾卒于苏州享年四十有一君先娶郑氏后娶杜氏三子长曰泌将作监主簿次曰液曰激二女长适前进士陈弦次尚幼君初得罪时以奏用钱为盗无敢辨其寃者自君卒后天子感悟凡所被逐之臣复召用皆显列于朝而至今无复为君言者且其欲求伸于地下也冝予述其得罪以死之详而使后世知其有以也既又长言以为之辞庶几并写予之所以哀君者其辞曰
　　
　　谓为无力兮孰击而去之谓为有力兮胡不反子之归岂彼能而此不为善百举而不进兮一毁终世以■〈真真〉挤荒孰问兮杳难知嗟予之中兮有韫而无施文章发越兮星日光辉虽冥冥以掩恨兮不昭昭其永垂
　　
　　王翰林洙墓志铭　　欧阳修
　　
　　公讳洙字原叔其生始能言已知为诗指物能赋既长学问自六经史记百氏之书至于图纬阴阳五行律吕星官筭法方言训诂篆隶八分无所不学学必通逹如其专家其语言初如不出诸口已而辨别条理发其精微听者忘倦决疑请益人人必得其所欲故其自少也一时名臣贤士皆称慕之其名声着天下初举进士为庐州舒城尉坐事免官归居南京故相临淄晏公为留守竒其文章待以客礼乆之复调贺州冨川主簿未行临淄公荐其才留居应天府学教诸生诏举经术士为学官京东转运使举公应诏召为国子监直讲迁大理评事史馆检讨知太常礼院天章阁侍讲直龙图阁同判太常寺庆歴中小人有不便大臣执政者欲排去之未知所发而杜丞相子壻苏舜钦为集贤校理负时名所与交游皆当世贤豪已而舜钦坐监进奏院祠神会客为御史所弹公以坐客贬知濠州徙知襄徐亳三州范文正公冨丞相皆言王某学问经术多识故事冝在朝廷复召为检讨同判太常寺侍讲充史馆修撰拜知制诰权判吏部流内铨至和元年九月为翰林学士三年以亲嫌改侍读学士兼侍讲学士嘉佑元年九月甲戌朔以疾卒享年六十有一累官至尚书吏部郎中阶朝奉大夫勲轻车都尉爵开国伯食邑五百户公为人寛厚乐易孝于宗族信于朋友诸孤不能自立者皆为之嫁娶始举进士时与郭稹同保人有告稹冒母禫者法当连坐主司召公问果保稹否不然可易也公言保之不可易也于是与稹俱罢公以文儒进用能因其所学为上开陈其言缓而不迫天子常喜其说意有所欲必以问之无不能对尝以涂金龙水笺为飞白词林二字以褒之至于朝廷他有司前言故实皆就以考正既领太常吉凶礼典撰定尤多尝修集韵校定史记前后汉书编国朝会要乡兵制度祖宗故事三朝经武圣略皇佑中大享明堂翰林侍读学士宋祁言明堂礼废乆必得通知古今之学者诏公共草其仪礼成撰大享明堂记又诏修雅乐晚喜隶书尤有古法所为文章千有余篇其施于为政敏而有方襄州中庐戍兵骄前为守者患之不能制公至因事召之悉集于庭告曰某时为某事者非某人邪取其一二人寘于法余悉不问兵始知惧是时妖贼反贝州州县无逺近皆警动佐吏劝公毋给州卒教习者真兵公笑曰是欲防乱乎此所以使人不安也在徐州遭岁大饥免民州筭缗使得籴旁郡而出公私米粟赈民所活尤多有司上其最降诏书褒美其在朝廷多所论议遇人恂恂惟谨及既殁考其言皆当世要务公知制诰夏竦卒天子以东宫旧恩赐谥文献公曰此僖祖皇帝谥也封还其目不为草辞因曰前有司谥王溥为文献章得象为文宪字虽异而音同皆当改于是太常更谥竦文庄而溥得象皆易谥又尝论宗戚近幸冒法干恩泽以乱刑赏又言天下民田税不均而奸民逃亡有司失其常税请用郭谘孙琳千步开方为均田法颁之州县使因民讼稍稍均之可不扰而有司得复其常数近时选谏官御史有执政之臣尝荐举者皆以嫌不用公谓士饬身励行而大臣荐贤以报国以嫌废之是疑大臣而废贤材不可及论河功边食皆可施行方公病时八月开迩英阁侍臣并进讲读而公独病天子思之遣使者问公疾少间否能起而为予讲邪既而公病笃以卒天子震悼赙恤加等即以某年某月某日葬于应天府宋城县之某乡某原公应天宋城人也曽祖讳某祖讳某赠太傅父讳某赠太师中书令兼尚书令公初娶董氏再娶胡氏皆先公卒又娶齐氏封髙阳郡君子男五人长曰叟臣早卒次曰力臣太常寺太祝次钦臣秘书省正字次陟臣将作监主簿次曽臣某官一女适太常博士陈安道铭曰
　　
　　惟王氏之先逺自三代下迄战国商周齐魏其后之人皆以王为氏故其为姓尤多于后世而太原之王出周王子公世可考实太原人后家于宋遂以蕃延惟其皇考是生八子公实其季其徳克嗣播其休声以显于仕八支之盛名誉材贤公老朝廷儒学之臣退食于家诜诜子孙岂其不乐胡夺之年朝无咨询士失益友送车国门出涕引首于兹归藏刻铭不朽
　　
　　尹博士源墓志铭　　欧阳修
　　
　　君讳源字子渐姓尹氏与其弟洙师鲁俱有名于当世其论议文章博学强记皆有以过人而师鲁好辨果于有为子渐为人则简不矜饰能自晦藏与人居乆而莫知至其一有所发则人必惊服其视世事若不干其意已而搉其情伪计其成败后多如其言其性不能容常人而善与人交乆而益笃自天圣明道之间予与其兄弟交其得于子渐者如此其曽祖讳谊赠光禄少卿祖讳文化官至都官郎中赠刑部侍郎父讳仲宣官至虞部员外郎赠工部郎中子渐初以祖荫补三班借职稍迁左班殿直天圣八年举进士及第为奉礼郎累迁太常博士歴知芮城河阳二县签署孟州判官事又知新郑县通判泾州庆州知懐州以庆历五年三月某日卒于官赵元昊冦边围定州堡大将葛懐敏发泾原兵救之君遗懐敏书曰贼举其国而来其利不在城堡而兵法有不得而救者且吾军畏法见敌必赴而不计利害此其所以数败也冝驻兵瓦亭见利而后动懐敏不能用其言遂以败死刘涣知沧州杖一卒不服涣命斩之以徇坐专杀降知密州君上书为涣论直得复知沧州范文正公尝荐君才可以居馆阁召试不用遂知懐州至朞月大治是时天子用范文正公与今观文殿学士冨公武康军节度使韩公欲更置天下事而权幸小人不便三公皆罢去而师鲁与时贤士多被诬枉得罪君叹息忧悲发愤以谓生可厌而死可乐也徃徃被酒哀歌泣下朋友皆窃怪之已而以疾卒享年五十至和元年十有二月某日其子林葬君于河南府寿安县甘泉乡龛涧里其平生所为文章六十篇皆行于世子男四人曰林植机桴呜呼师鲁常劳其智于事物而卒蹈忧患以穷死若子渐者旷然不有累其心而无所屈其志然其寿考亦以不长岂其所谓短长得失者皆非此之谓欤其所以然者不可得而知欤铭曰
　　
　　有韫于中不以施一愤乐死其如归岂其志之将衰不然世果可嫉其如斯
　　
　　名臣碑传琬琰之集中巻三十七
　　
　　●钦定四库全书
　　
　　名臣碑传琬琰之集中巻三十八
　　
　　（宋）杜大珪 编
　　
　　刘秘书恕墓碣　　范祖禹
　　
　　君讳恕字道原其先京兆万年人六世祖度唐末为临川令遇乱不能归遂葬筠今为筠州人父涣少有高志年五十为颍上令弃官家庐山之阳今为屯田员外郎道原少颖悟俊拔读书过目即成诵年四岁坐客有言孔子无兄弟者道原应声曰以其兄之子妻之一坐惊异十二三谒丞相晏公问以事道原反复诘难公不能对十八岁试经义说书皆第一释褐邢州巨鹿主簿陈墉公帅髙阳召至府重礼之使讲春秋丞相亲帅官属徃听迁晋州和川令道原为人重意义急然诺郡守得罪被劾属吏皆连坐下狱道原独保证之恤其妻子如已骨肉又面数转运使以深文峻诋陆介夫帅广西辟掌机冝道原为人强记纪传之外闾里小说下至稗官杂说无所不览其谈数千载间事如指诸掌道原终身不治他事故独以史学髙一时今端明殿学士司马公受诏修资治通鉴奏请同编修道原于魏晋以后事尤能精详考证前史差谬司马公悉委而取决焉道原为人刚毅一毫不挫于人熈寜中执政有与之故旧者欲引修三司条例道原不肯附之且非其所为执政者寖不恱当是时其权震天下人不敢忤而道原愤愤欲与之校面语侵之至变色悖怒而道原不少屈稠人广坐抗言其失闻者缩颈而道原意气自若久之亦不自安以亲老告归南康乞监酒税以就飬有诏即官下编修丁母寿安县君钱氏忧又诏就第续成前书未除丧元丰元年九月癸丑卒年四十七着十国纪年四十二巻资治通鉴外纪十巻包牺至周厉王疑年谱共和至熈寜年略谱各一巻道原娶蔡氏职方郎中巽之女生一女三男曰和仲羲叔某道原将没使其子为书来告曰子其为表若碣以志吾墓铭曰
　　
　　呜呼道原博学强识海涵地负冨有万物人所难能不降色辞中道而殒鲜克知之精明在上体魄在下刻诗墓前以诏观者
　　
　　十国纪年序　　司马光
　　
　　皇佑初某为贡院属官已有诏士能讲解经义者听别奏名应诏者数十人赵周翰为侍讲知贡举问以春秋礼记大义其中一人所对最精详先具注疏次引先儒异说末以已意论而断之凢二十问所对皆然主司惊异擢为第一及发糊名乃进士刘恕年十八矣某以是慕重之始与相识道原乃其字也道原是岁赋诗论策亦入髙等殿试不中格更下国子监试讲经复第一释褐巨鹿主簿迁和川令陆介夫为广西帅奏掌机冝前世史自太史公所记下至周显徳之末简策极博而于科举非所急故近岁学者多不读鲜有能道之者独道原笃好之为人强记纪传之外闾里所录私记杂说无所不览坐听其谈衮衮无穷上下数千载间细大之事如指掌皆有稽据可验令人不觉心服英宗皇帝雅好稽古欲徧观前世行事得失以为龟鉴某承乏侍臣尝从容奏旧史文繁自布衣之士鲜能该通况天子一日万机诚无暇周览乞自战国以还讫于显德凡闗国家之兴衰系众庶之休戚善可为法恶可为戒者诠次为编年一书删其浮长之辞庶于奏御差便上甚喜寻诏某编次歴代君臣事迹仍谓某曰卿自择馆阁英才共修之某对曰馆阁文学之士诚多至于专精史学臣未得而知所知者惟和川令刘恕一人而已上曰善退即奏召之与共修书凡数年间史事之纷错难治者则以诿之某蒙成而已今上即位更命其书曰资治通鉴王介甫与道原有旧深爱其才熈寜中介甫叅大政欲引道原修三司条例道原固辞以不习金榖之事因言天子方属公以政事冝恢张尧舜之道以佐明主不应以财利为先介甫虽不能用亦未之怒道原毎见之辄尽诚规益及吕献可得罪知邓州道原徃见介甫曰公所以致人言葢亦有所未思因为条陈所更法令不合众心者冝复其旧则议论自息介甫大怒遂与之絶未几某出知永兴军道原曰我以直道忤执政凡官长复去我何以自安且吾亲老不可乆留京师即奏乞监南康军酒得之某寻判西京留台奏迁书局于洛阳后数年道原奏请身诣某议修书事朝廷许之道原水陆行数千里至洛阳自言比气羸惫必病且死恐不复得再见留数月而归末至家遭母丧俄得风疾右手足偏废伏枕再朞痛苦备至毎呻吟之隙輙取书修之病益笃乃束书归之局中以元丰元年九月戊戌终官至秘书丞年止四十七嗟吁以道原之耿介其不容于人龃龉以没固疑天何为复病而夭之耶此益使人痛惋惝怳而不能忘者也道原嗜学方其读书家人呼之食至羹炙冷而不顾夜则卧思古今或不寐逹旦在和川尝以公事适野见刘聪太宰刘雄碑嘉平五年始改建元正旧史之失在洛阳与某偕如万安山道旁有碑读之乃五代列将人所不称道者道原即能言其行事始终归验于旧史信然宋次道知亳州家多书道原枉道就借观之次道日具酒馔为主人礼道原曰此非吾所为来也殊废吾事愿悉撤去独闭阁昼夜读且抄留旬日尽其书而去目为之翳道原致疾亦由学之苦邪方介甫用事呼吸成祸福凡有施置举天下莫能夺高论之士始异而终附之面誉而背毁之口顺而心非之者比肩是也道原独奋厉不顾直指其事是曰是非曰非或面刺介甫至变色如铁或稠人广坐介甫之人满侧道原公议其得失无所隐恶之者侧目爱之者寒心至掩耳起避之而道原曽不以为意见质厚者亲之如兄弟奸谄者疾之如仇雠用是困穷而终不悔此诚人之所难也昔申枨以多欲不得为刚微生髙以乞酰不得为直如道原者可以为刚直之士乎道原家贫至无以给旨甘一毫不妄取于人其自洛阳南归也时已十月无寒具某以衣袜一二事及旧貂褥赆之固辞强与之行及颍州悉封而返之于某而不受于他人可知矣尤不信浮屠说以为必无是事曰人如居逆旅一物不可乏去则尽弃之矣岂得赍以自随哉可谓知之明而决之勇矣道原好著书志欲笼络宇宙而无所遗不幸早夭其成者十国纪年四十二巻包牺至周厉王疑年谱共和至熈寜年略谱各一巻资治通鉴外纪十巻余皆未成其成者亦未以传人曰今栁芳唐歴本皆不同由芳书未成而传之故也期于瞑目然后传病亟犹汲汲借人书以叅校已之书是非其失气垂尽乃口授其子羲仲为书属某使撰埋铭及十国纪年叙且曰始欲诸国各作百官及藩镇表未能就幸于叙中言之某不为人譔铭文己累年所拒且数十家非不知道原托我之厚而不获承命悲愧尤深故叙平生所知道原之美附于其书以传来世道原自言其先万年人六世祖度唐末明经及第为临川令卒官遇乱不能归遂葬高安因家焉南唐以高安为筠州今为筠州人父涣字凝之进士及第为颍上令不能屈节上官年五十弃官家庐山之阳且三十年矣人服其高欧阳永叔作庐山髙以美之今为屯田贠外郎致仕云
　　
　　刘检讨羲叟墓志铭　　范镇
　　
　　君讳羲叟字仲更泽州晋城人曽祖仁裕祖廷珏赠大理寺丞父浩国子博士母张氏君尝举进士廷试不第庆歴初今翰林欧阳公使河东表君有歆向之学一命试大理评事居父丧服除权赵州军事推官预修唐书律歴天文五行志寻充编修官迁泽州军事推官昭德军节度推官改著作佐郎嘉佑二年以母丧罢有诏就第编修既释服还职明年而书成授崇文院检讨未入谢以病卒年四十四实五年八月壬戌也娶史氏子二人长早亡幼曰敦祖女四人长亦早亡次适试将作监主簿孙宿余皆幼君卒之十日其妻奉君之丧以归用九月丙申而葬君资强记于经史百家无不通晓至于国朝故实财赋刑名兵械锺律地理皆知其要而星歴术数过人逺甚然耻以自名未尝妄谈也未病时语人曰吾及秋必死又自择葬地于父墓之庚曰吾死葬此故夫人遂以葬君所著春秋灾异十三代史志刘氏辑歴南北史韵目皆藏于家铭曰学而不为人知又克施于时维后人之悲
　　
　　魏处士闲墓志铭　　司马光
　　
　　君讳闲字云夫世家于陜之东郊父讳野真宗皇帝时有大名累召终不能起赠著作郎君少喜为诗学鼓琴不乐仕进一遵著作君之志皇佑二年仁宗皇帝祀明堂诏天下求遗逸草莱年耆徳茂者知府直史馆李公昭遘荐君再世有高节上嘉之赐号清逸处士嘉佑八年八月癸未终于家年八十四君自始生至没当国家隆盛偃兵无事之时家有旧田庐君谨守而治之朝廷以著作君之贤复其子孙无有所与以故沛然自足无衣食之累性不嗜酒谨洁守法度然与人和浮沉闾里不自摽掲以故其生也人乐与之游其没也无谤言府县之官或时延礼亦与之徃来然未尝有毫髪之私以干之其政事失得未尝纳于耳而出于口也以故皆爱重之无厌倦少好养生大要用冲澹自守不以一物累其心以故视听歩趋能老而不衰呜呼古之名处士者多矣或力为竒谲以盗声名万一冀幸欲欺愚俗取美官或交逰有位依其名势干没射利以侵渔细民若是者虽不仕又足贤乎然则能保其福乐而免于过咎有如君者凡几人邪三娶曰臧氏曰赵氏曰皇甫氏子男一人曰樵女三人适进士梁轸张震左侍禁张宏孙男二人曰潜曰泽先仆射与著作君相爱如昆弟某拜君于髫龀之年今也其孤将以某年月日葬君于某地来求铭某何敢辞铭曰
　　
　　天长不息兮地大无疆人寓其中兮细于毫芒夺攘纷纠者非愚则狂惟君之生兮遭世寜昌依承先徳兮晔然有光笥有余衣兮廪有余粮养生以理兮行已有方居不烦人兮游不出乡逍遥自适兮既寿而康视彼公侯兮金朱煌煌忧劳没齿兮或罹咎殃为得孰多兮为谋孰长
　　
　　种处士放传　　曽巩
　　
　　种放字明逸京兆人父卒于辰安放纔七岁能属文与其母隐于终南山豹林谷结苑为庐博通经史士大夫多从之学得束修以养着蒙书十巻人多传之淳化中诏起之其母患曰尝劝汝勿讲学今为人所知不复得安处我当弃汝入深山矣放遽辞疾不应召尽焚其笔砚转居穷寂上亦不强致而命京兆府时存问之放尝幅巾短褐携琴酒坐盘石以自适豹林谷至州郭七十里徒步从樵夫徃返不以为劳其学不喜释氏常裂佛书以制帏帐着嗣禹说表孟子上下篇善为歌诗自称退士作退士传人号云溪醉叟咸平中母卒诏赐钱助其葬不受庐墓终制张齐贤莅长安表其节行诏召放即起赐对便坐授右司諌直昭文馆赐居第什噐太官食翌日又赐绯鱼遂谒告还山间来朝觐其后又居嵩少数遣使问劳赐予乆之除起居舎人擢谏议大夫祀汾阴加恩部侍郎一日召从学诸生饮曰与尔軰诀酒数行而卒终身不娶无子诏录其侄世雍同学究出身放在朝廷有所启奏必据经义时无知者或讥其循黙真宗乃以放议十三篇示辅臣曰放为朕言事甚众但外廷不知尔其奏常焚藁故也上尝欲大用之诏询治道放固辞晚年日纵酒西祀颇盛饰舆服或以劵直亲诟驿吏颇贻讥诮放在京师王嗣宗除京兆守屡造放不为礼嗣宗怒语及其进取放曰不犹愈于角力而中第者乎嗣宗试艺讲武殿日尝程力以冠甲科故放及之嗣宗深衔其言及至京兆又间乗醉慢骂嗣宗嗣宗因其弟侄强市田产兴讼遣人诘责放又条上其不法事诏问状会赦释因别赐第嵩山命徙避嗣宗焉
　　
　　林逋传　　曽巩
　　
　　林逋字君复杭州人祖克已为钱氏通儒院学士逋少孤嗜学景徳中游江淮归结庐杭州之孤山真宗闻其名屡赐束帛命州县岁时问劳居西湖二十年不入城市卒年六十一临终有诗云湖上青山对结庐亭前修竹亦萧疎茂陵他日求遗草犹喜曽无封禅书逋不娶无子教其兄之子宥登进士第逋少尝游临江军李谘始举进士未有知者逋谓人曰此公辅之器也逋之卒谘时知杭州为制缌麻服与其门人哭而葬之刻临终一絶纳圹中既而仁宗赐谥曰和靖先生仍赐其家帛五十疋米五十石逋善行草喜为诗其语孤峭清淡其藁未尝自录曰何不录以传后世乎逋笑曰吾独不欲以诗助名于林泉况后世耶
　　
　　王中正传　　曽巩
　　
　　王中正汀州人贾贩徃来江淮间咸平元年至南康军逆旅异人自言赵姓乆之又见于茅山命求鈆盝遇大成金谓中正曰当授与法从及歴阳始得之且俾辨草木药品而授以卜环神剑及密缄之书戒以勿泄中正亟欲献于上为有司所欲之至上饶佯狂黥窜岭外未几逋匿京城枢密承旨谢徳权尝为岭南官知中正化银术为奏自得脱军籍内臣刘承规又以其名闻初名捷为更曰中正赐对特受许州叅军承规于皇城公廨居之凡入市必有人与之语承规诘之不能隐曰即授法者也承规为新堂以祈灵景德四年五月十三日遂降于堂纱帏间服青衣具冠剑自是屡降惟中正谕其旨或其侍童偶语始知乃司命真君也明年天书降改元大中祥符东卦毕加真君号曰九天司命天尊五年天尊降宫庭上号曰圣祖即改皇城新室曰元符观承规私第曰东宅所赐中正通济坊第曰南宅并为圣祖降憇之所中正累迁加致仕积官至右神武大将军唐州团练使大中祥符九年中正被疾见圣祖谓之曰慎密类汝者少即塑形景灵宫为吾辅勿忧也卒年五十五其妻施氏封吴郡夫人诸子皆授殿直中正初得神术虽贫苦不以势利輙告于人及享禄赐所化黄白惟施贫奉道释而已朝廷举大礼及营缮必逹灵命以药金银为献中正复自以所成者助经费上为制灵遇赞纪其事云
　　
　　名臣碑传琬琰之集中巻三十八
　　
　　●钦定四库全书
　　
　　名臣碑传琬琰之集中巻三十九
　　
　　（宋）杜大珪 编
　　
　　冨秦公言墓志铭　　富弼
　　
　　呜呼我先君奋寒苦入尚书为郎朝请大夫秩上柱国勲五品服天子又以郡政委之在官凡三十一年不为不遇矣年六十三考终命亦不为凶且夭矣人之生是为初孰无终乎而何苦恨焉呜呼苍天何可胜道先君尝贰泥阳天圣八年就移知万州着令川陜官不得以族行因尽室寓于洛惟以一子从万踰三峡与黔戎为邻水湍陆巇舟车仅及土风人物不与华类有疾勿药惟巫是仰率以病死免者百一先君至之明年九月三日感厉气无良医以资终于郡署之正寝时弼行河阳戎判事二十四日闻讣苍皇叫呼心魂逮絶为顽为逆不遂以死乃匍匐由唐汝至襄阳落西山路以及归州始遇旅榇仲弟奭以跋歴险逺不能全以归用浮屠法火化矣呜呼哀哉兴居不得侍饮食不得养诊视药疗不得尽其志皐复敛送不得见其终虽克见之惟煨烬耳某即死精气肤肉皆可灭此恨沦于骨髓不可灭天地山川有穷已此寃无穷已天乎生不能从以养没而奔之非孝也以十一月十四日卒哭奉护归洛藁窆于上阳佛舍又明年十一月十六日葬于洛阳县北张村之夹马原自归凡一年而葬礼大夫三月兹缓焉礼之变也先君讳言字应之其先齐人后唐京兆少尹璘生内黄令处谦令生商州马步使令荀即显考也以先君立朝廷赠职方员外郎若夫姓系贯籍世徳族望先君志于职方之墓矣此不书真宗宅忧合三年命礼部官天下士时先君举进士连不中咸平三年上亲临问始登丙科褫褐连调兴陇军事推官迁阶州军事判官以课最改武胜军掌书记慰荐交上召拜内凡监西京盐钱分巡院徙知三泉就转太常丞入奉朝请誊校南台举人试巻又入后殿复考俄以论事劾典建安漕廪郊恩移贰石州路出南京清河张公辟佐留守明年天子御观阙覃庆就加本寺博士踰月今上即阼迁屯田员外郎归朝以浚仪先域陵敝欲经治之求监都下军粮局时榷务盗取帑物以文印舛漏为累例出筦海陵酤又以郊恩移徙隰川中涂有泥阳之命就加都官继有南浦之适而逝呜呼命矣先君始在兴州谓学古所以入官于是励精治具以善善恶恶为首绳下峻整罪无赦恕时有按察使以惨礉毁于朝未几诏曰尔虽公忠亷洁颇不容人小过不冝居逺民上于是有陇川之行属獯羌内侮厚贮宿兵躬率刍粒深践戎土复命版筑际边城栅以翰以屏因尽得山川形势径道夷阻谋揣攻取之状为图以进及掌南阳管记并岁歉馑民思攘冦啸聚林壄然无犀利之器惟鉏耰白梃为具尔饥虚易与一境大扰诸尉分讨械送于理者日数百郡将而下悉欲按法诛之先君议曰此虽名贼实为寒馁所窘请从便冝恕死可乎郡将怒曰遽出死刑如许奈法令何或有欲系而闻上者先君复曰羸老幼病死生旦夕安能幽而俟报耶掌记头可断今日之议不可易郡将不得已从之于是悉召于庭下诰诫之一无掠治狱具三数纸而已惟壮者以棰令论老幼病皆不问自是全活者甚众贼亦顿弭不数日驲骑降制曰邓人阻饥冦暴縁作姑用寛典无执经宪适与先君之议同人皆伏其几断焉先君性峭直无所委阿贵埶非亲旧未尝私谒旷易无陨获乐于外补不愿为中朝官所至尽心刑罚秋毫不滥大覃思于群史师长江为诗有集十巻我太夫人昌黎韩氏封长安县君生六男某长奭翶收请奕次之某登茂才异等科守将作监丞余并读书为进士而请不幸早世三女长适殿中丞栢孝隆中适登封尉潘允迪幼许昭武军节度推官田况某与诸孤奉太夫人飬咸率理命罔敢荒失得从死于九原为不辱训幸矣松楸既立霜露増剧非敢托无能之辞譔述先德姑纳幽竁用谨岁月衘恤辍哭恭为铭曰
　　
　　时不我留何飙忽兮厄于孤逺赍志没兮泉堂一闭无复启矣幽而不晨终天止矣
　　
　　贾令君注墓志铭　　宋祁
　　
　　公讳注字宗海贾氏自汉梁王傅谊居洛阳以王术说文帝不合而为儒先捐之諌元帝罢朱崖以安关东人蒙其仁在魏晋常为荐绅国家至唐司空魏国公耽世贯沧州南皮佐德宗有功任宰相十三年为长徳巨工子孙稍稍徙真定五世祖谅仕为本府掾不得志弃官去依鹿泉抱犊山肆然不以外物胶于心生高祖瑾仍世隐处曽祖处士讳初有至行疾世方乱守乡里不肯事四方祖讳纬愽学善辞章议论明鋭一时诸儒皆屈唐自武宗后史录亡散君掇拾残余为唐季补录数十万言叙成败事甚悉书显于时汉周间为中书舎人时主以君贵即家拜处士为司封员外郎不事事累赠右丞考讳琏周显德中擢进士太祖征蜀召为太子左赞善大夫知陵州州有盐井异时置熬盆民利其赢蜀灭吏塞井亡去绐言开者不利太守公私贫虚食絮无滋君身负畚锸率吏悉发其堙曰茍利国吾死不爱于是盐利复兴岁赀数百万人以冨完俄终官下陵人德之画象以祭遂种其祠公生三岁而孤哀慕如有知长乃自力于学声称发闻太宗淳化三年以进士试殿中及第调主新建簿改棣州防御推官真宗咸平中契丹冦河北引师环城设攻具公登埤射酋长殪之围解迁定州观察推官敌歳盗边官兵留屯公常护粮及资具输之壁贼不能钞改陈州幕府公卿以为才有余仕可台省不冝弃诸侯交牍言上有诏改著作佐郎知鳯翔府录事叅军未行至大病实大中祥符元年夏五月戊子寿四十有七公之去中山在京师也以族来故不克归明年即葬公于开封府开封县汴阳乡之原贾为开封着姓自公始公于政事精力不懈善讨擿病利故所治必最官輙迁为人方正不语怪神恶刓圆蘧媚者絶不通佐定陈二府其大帅皆副马右戚居止贵甚僚属之见者仰而候俯而趋独公正色廷辨是非帅折节礼之由是益知名居家孝早失兄弟抚霜鞫孤无异慈母娶夫人史氏生八子成就者三人长曰昌朝今为山南东道节度使检校太师同中书门下平章事安国公次曰昌■〈宀禹〉大理评事女嫁陈氏敏古为殿中丞封岳阳县君夫人操严而行危自罹忧终身不彩绣豫饰悉出簮珥市图籍以教子时丞相方幼夫人劝朂指画入俾与贤者居出俾从仁者游故年十八能奏颂天子召试翰林声名一日暴天下今上嗣位进讲禁中以文章任舎人以治剧第一守京邑以劲亮忠厚擢御史中丞以器无不施叅总机务踰年使枢筦又明年遂相茂烈洪勋充格光明乆之以武胜节度守北都破甘陵有功换节判郑州使天下之目拭而观曰贤宰相若夫人可谓善教子矣天子诞日君臣上千万岁寿于时丞相冠百官于外夫人首命妇于内人伦之宠举之其家上尝赐金饰安舆一就养于魏丞相年踰五十奉觞膝下怡怡有孺子乐若丞相可谓善显亲矣始丞相在孕公梦使者持大笥奉貂蝉紫纹绶玉简揖公再拜受赐寤而告夫人曰若生子必为宋室辅天启之翌日生遂以命丞相云夫人以皇佑二年夏六月丁已终郑州之廨寿七十九精爽凝定将终徧命诸子内外姻语讫乃瞑丞相即日上节印且请终丧上不许癸酉制召以冠军大将军左金吾卫上将军仍旧官敦遣视事丞相哀诉曰少孤惟母为恃幸时无金革虞又教爱三年乃遣使降手诏褒允赠赙备厚方丞相之贵以恩遣赠舎人为太师夫人崔氏栗氏为齐燕国太夫人赞善为太师中书令夫人胡氏晋国太夫人公十一赠为太师尙书令中书令夫人六封至安国太夫人公之葬也以家多难故茔迫而俭至是庀事乃治而广之开阡列树用上公之制甲令也即以其年秋八月甲申举夫人之丧合于公墓丞相自执丧号踊黧瘠身侍夫人柩自郑还徒步二百里不避涂潦见者为埀泣居常枕块席苫苶苶尔而劬纵纵尔而诚所谓孝子不匮者昌■〈宀禹〉孝谨有君子风在官称职孙四人章为殿中丞集贤校理圭及青为将作监丞田为大理寺丞皆相子也惟公潜徳秘猷可以参国谋熈王路而年不中身独令名不足厌也故涵庆渟祥而大兴惟夫人妇则母仪春秋承宗事身及其荣独品袿锡■〈釒奠〉不足厌也故神明康强涉耄而臧凡天之报施或隐而光或显而后要之若合符然以为不信则视公之烈之诒夫人之亨之遐丞相所以膺祚受成果何如哉铭曰
　　
　　贾自中山世有显闻舎人含章克代帝言惟时陵州以死勤民著作嗣生亲炙先芬其趾仪仪其羽振振才茂行完不涅不磷肆其方强励业搢绅胡然弗淑殱此哲人惟其不有是庆后昆督嗣光光显相大君悯册追绶参漏幽窀合姓也贤教子以仁惟考终令归祔斯原欵石藏幽天壤相冺
　　
　　田公绍芳墓志铭　　范仲淹
　　
　　古称阴有徳于人者必享厥祥大厥后易不云乎积善之家必有余庆所谓不在其身在其子孙者信矣公讳绍芳其先雁门人曽髙家于冀日耶律氏炽得石晋山后八郡又岁侵两河间王考讳某被迁于卢龙署之以官复治产云中而货殖焉考讳某能干父之蛊其家益显娶王氏而生公公少称才武抱气重诺有燕赵之风义事耶律得亲信左右常从而南牧帐下多掠获汉家士民俾公尸之公黙计之曰汉人吾曹也驱之如犬羊非有罪辜将孥戮于虏中乃纵之夜亡者千计此徳于人多矣公亦自负谓大丈夫胡能老于异域哉考妣既葬吾其归与乃匿身草莽会夜则负斗而奔既逹朝廷真宗悯然嘉之补职于三班以其勇果屡委军甲补外方冦所谓巡检至则盗息民得安堵公祥符中主邵之峡口寨时龙水郡蛮冦大扰戍兵屡履峡口溪洞亦乗声啸聚一日迫寨围而噪之公戒军士曰我露其勇彼将整而难破不如示之怯士敢先动者吾以军法从事众皆肃然听命既夜公自率骁果突而击之斩十余级蛮虽众曽不能措手足大骇而奔自是终公之任不敢内冦州将害其功不以上闻公曰吾自虏还汉获从王事足矣乌敢为功哉又尝诲督诸子曰吾以汉有圣人之风故脱身以归今教汝诗书趋圣人之道使汝軰有立吾将鼓歌以终天年岂病其不逹耶子况举进士髙第又举贤良方正天子亲问当世治乱祥咎以对策第一乃速进用四五年间掌西掖书命为陜西道宣抚副使还朝敷奏称旨乃诏宠公以太子右卫率府率监琼林苑金明池以便子飬士大夫荣之天子以尙忧西陲命况龙图阁直学士出领秦鳯路经略安抚使公在疾经畧屡求省侍有诏敦勉遣中人尙医诊视公以庆歴五年乙酉孟秋月壬子不起享年七十有四上嗟恻之加赠赙焉经略累章哀诉得告奉公之丧以某年月日葬于许州阳翟县某原礼也公性刚直未尝曲于人然明恕少怒尝官于闽中有爱马使一卒乗习遇危楼不下马折足而毙公曰卒岂欲是耶不复以一言诘之人皆服其度公娶李氏赠福昌郡君前十五年而亡生八男经畧即长子也次曰渊有词业举进士以兄荫补试秘书省校书郎许州郾城主簿次曰天护幼亡次曰洵颍上主簿次曰浃登进士第唐州团练推官次曰洸太庙斋郎次曰泳皆业进士次小字寳哥尚幼三女长适海州东海令张震次适辰州理椽髙焘次适鄂州咸寜令张子方皆以妇道称于宗族某尝与公会于丹阳见公气貌话言刚而质毅而恭使人信而爱之又与经畧之逰旧矣俾序而铭云
　　
　　公复其家去狄而华公教其嗣挺国之器厥后既隆乂寿而终天子赙焉大夫吊焉非积德而胡然
　　
　　苏职方序墓志铭　　曽巩
　　
　　熈寜元年春余之同年友赵郡苏轼自蜀以书至京师谓余曰轼之大父行甚髙而不为世用故不能自见于天下然古之人亦不必皆能自见而卒有传于后者以世有发明之者耳故轼之先人尝疏其事盖将属铭于子而不幸不得就其志轼何敢废焉子其为我铭之余为之既其说曰君讳序字仲先眉州眉山人其先盖赵郡栾城人也曽大父釿大父佑父杲三世皆不仕而行义闻于乡里佑生于唐季而卒于周显徳之间尝以事至成都遇道士异之屏人谓曰吾术能变化百物将以授子佑辞不愿道士笑曰是果有以过人矣而杲始以好施显名君读书务知大义为诗务逹其志而已诗多至千余篇为人疎逹自信持之以谦轻财好施急人之病孜孜若不及岁凶卖田以赈其邻里乡党至熟人将偿之君辞不受以是至数破其业危于饥寒然未尝以为悔而好施益甚遇人无疎密一与之倾盖无疑碍或欺而侮之君亦不变人莫测其意也李顺叛攻眉州君居围中守遇会其父病没君治丧执礼尽哀退慰安其母皆不失所冝庆歴初诏州县立学取士士争欲执事学中君独戒其子孙退避人皆服其行蜀自五代之乱学者衰少又安其乡里皆不愿出仕君独教其子涣受学所以成就之者甚备至涣以进士起家蜀人荣之意始大变皆喜受学及其后眉之学者至千余人盖自苏氏始而君之季子洵壮犹不知书君亦不强之谓人曰是非忧其不学者也既而洵果奋发力学与其子轼辙皆以文学名天下为学者所宗盖虽不用于世而见于家称于乡里者如此是不可以无传也已君始以子恩为大理评事后累赠尙书职方员外郎享年七十有五庆歴五年五月十一日终于家八年二月某日葬于眉山县修文乡安道里先茔之侧夫人史氏蓬莱县太君二子曰涣尚书都官郎中提点利州路刑狱公事有能名曰洵覇州文安县主簿编纂太常礼书赠光禄寺丞孙七人位佾不欺不疑不危轼辙轼殿中丞直史馆辙商州军事推官铭曰
　　
　　苏氏徂西值蜀崩分三世髙逰以笃吾仁君始不羁劳躬以卑孝于父母施及穷嫠维见之卓教其子孙终化乡邦学者诜诜维子若孙同时三人擅名文章震动四方乃本厥初考祖之自刻诗墓石以俾厥裔
　　
　　名臣碑传琬琰之集中巻三十九
　　
　　●钦定四库全书
　　
　　名臣碑传琬琰之集中巻四十
　　
　　（宋）杜大珪 编
　　
　　程太师元白墓志铭　　欧阳修
　　
　　上即位之十有六年以今镇安军节度使检校太尉同中书门下平章事程公自三司使吏部侍郎为参知政事乃诏有司宠其祖考于是赠其皇考故袁州冝春县令为太子少师公在政事迁尚书左丞又赠太子太师其为资政殿学士工部尙书又赠太师中书令其为宣徽北院使武昌军节度使同中书门下平章事追封定国公徙镇镇安又追封冀国公惟冀国公讳某字某少举明经仕不得志退居于家畜徳不施贻其后世而相国太师实为之子初以文学举进士髙第歴馆阁掌制命隽徳伟望显于朝廷遂为中丞执国之宪尹正京邑有声蜀都乃由三司入与大政公亦自太常博士累赠兵部侍郎遂迁少师中书尚书位皆一品有国定冀以启其封虽发不自躬而其施益逺晦于一时而显于百世盖夫享于身者有时而止施于后者其耀无穷表于其乡以劝为善可谓仁人之利博矣惟程氏之先自重黎歴夏商周而程伯休父始见于诗书其后世逺而分至唐定氏族而程氏之望分为七中山之程盖出于魏安乡侯昱之后也公世为中山博野人曽祖讳某祖讳某赠太师祖妣齐氏吴国夫人考讳某赠太师中书令妣吴氏秦国夫人当宋末五代天下乱于兵程氏再世不仕后唐长兴三年公之皇考以神童举官至太子赞善大夫宋兴于今百年而程氏亦再显太平兴国初公之从祖羽佐太宗自晋王即皇帝位为文明殿学士官至兵部侍郎今相国太师出入将相为时名臣子孙蕃昌世族昭著推其所自来者逺矣初公与其仲父象明同举春秋皆中第是时从祖以给事中知开封府召公及象明谓曰吾新被宠天子待罪于此不欲子弟并登科使其自择去就公因让其从父自引去从祖颇贤之其后累举不中从祖谓曰由我困汝退而使人察公无悔色由是大嗟异之以为不可及太平兴国五年遂以明经中第为处州赣县尉蔡州上蔡主簿袁州冝春令所至皆有惠爱公事母至孝与其兄弟怡怡为乡里所称而仕官不求名誉为赣县尉七年不代既罢冝春遂不复仕退居于蔡州淳化三年七月某日以疾卒于家享年四十有九以天圣十年十一月某日葬于郑州筑城县马亭乡之北田村夫人楚氏追封晋国夫人子男五人长曰瓘官至太常博士次曰瑗曰琬皆早卒次曰琳相国太师也次曰琰国子博士女一人适某人诸孙九人铭曰
　　
　　逺矣程侯颛顼之苖始自重黎歴夏商周惟伯休父声诗孔昭世不絶闻盛于有唐程分为七三祖安乡广平中山以暨济阳中山之程出自灵洗实惟裔孙仕于陈季陈灭散亡播而北迁公世中山为博野人道德家潜孝悌邦闻不耀自躬以贻后昆惟后有人将相文武有国宠章覆其考祖定冀之封实开土宇程世其隆公多孙子有畜其源发而孰御刻铭髙原以示来者
　　
　　泷冈阡墓表　　欧阳修
　　
　　呜呼惟我皇考崇公卜吉于泷冈之六十年其子修始克表于其阡非敢缓也盖有待也修不幸生四岁而孤太夫人守节自誓居贫自力于衣食以长以教俾至于成人太夫人告之曰汝父为吏亷而好施与喜宾客其俸禄虽薄常不使有余曰无以是为我累故其亡也无一瓦之覆一垄之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年岁时祭祀则必涕泣曰祭而丰不如养之薄也间御酒食则又涕泣曰昔吾不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨矧求而有得耶以其有得则知不求而死者恨也夫常求其生犹失之死而世常求其死也回顾乳者抱汝而立予旁因指而叹曰术者谓我岁行在戍将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者耶呜呼其心厚于仁者邪此吾知汝父必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九葬沙溪之陇冈太夫人姓郑氏考讳德仪世为江南名族太夫人恭俭仁爱而有礼初封福昌县太君进封乐安安康彭城三郡太君自某家少贱时治其家以俭约其后常不使过之曰吾儿不能苟合于世俭薄所以居患难也其后修贬夷陵太夫人言笑自若曰汝家故贫贱也吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士吏部郎中留守南京太夫人以疾卒于官舎享年七十有二又八年修以非才入副枢密遂参政事又七年而罢自登二府天子推恩褒其三世盖自嘉佑以来逢国大庆必加宠锡皇曽祖府君累赠金紫光禄大夫太师中书令曽祖妣累赠封楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号韩国于是小子修泣而言曰呜呼为善无不报而迟速有时此理之常也惟我祖考积善成德冝享其隆虽不克有于其躬而赐爵受封显荣褒大实有三朝之锡命是足以表见于后世而庇頼其子孙矣乃列其世谱具刻于碑既又载我皇考崇公之遗训太夫人之所以教而有待于修者并掲于阡俾知夫小子修之徳薄能鲜遭时窃位而幸全大节不辱其先者其来有自熈寜二年岁次庚戌四月辛酉十五日乙亥男推诚保徳崇仁翊戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百户食实封一千二百户修表
　　
　　谢尚书涛神道碑　　范仲淹
　　
　　皇家起五代之季破大昏削群雄廓视四表周被万国乃建礼立法与天下画一而亿兆之心帖然承之弗暴弗悖无复闘兵于中原者登九十载盖祖宗逺筭善树于前累圣求贤多得循良亷让之士布于中外而致兹善俗欤如陈留谢公可谓循良亷让之君子矣公讳涛字济之幼而竒敏十四岁讲左氏春秋先生咸噐之及冠居姑苏郡时翰林王公禹偁拾遗罗君处约并宰苏之属邑二人相谓曰与济之扬搉天人盖吾曹敌也自兹名重于时淳化三年春擢进士第除梓州攉监院判官会盗据成都发其徒攻郡县公白二千石曰梓大而近彼畏我梗必先图得我则小于梓者可传呼而下愿急为之防近郊多林木可先伐之以置楼橹且备樵爨为乆守之具二千石从之冦果围我我备既坚十旬弗破贼沮而留势未大克以及王师之来遂用扑灭事平就迁梓州观察推官赐器币外台遣权知益之华阳县时冦乱之余民多散亡未复厥居上言者请募人占田可倍其租朝廷从之于是有力者得并其田公曰夺民世产以资冨人复将召其怨辞岂朝廷之意耶乃尽取其田以归于民还拜著作佐郎太宗面诏通判大藩得寿春郡后移高安郡改因兴国军就除太常愽士真宗即位锐意任人一日中出朝士姓名有治状者凡二十四人付中书门下令驿召至阙公在召中得对于长春殿上恱赐五品服即呼通事舎人送试学士院明日边有急奏上议北征又京东有强冦惊郡县而曹南阙守朝廷虑之遂命公徃改屯田贠外郎至郡称治冦不敢犯有凶人赵谏者冒乡荐名与诸弟出入都下交权势结豪侠乗人之弊用以告讦或任威诈而大致富强人畏如豺虎公即图之患僚佐不一其力俄会故御史中丞李公及始来倅曹李公时之端人也与公恊心发其家尽得凶状奏之朝廷命御史府按覆諌之兄弟皆斩于都市乃下诏曰凡民非干已事无得言遂着于令自是天下讼息而刑清矣朝廷以西蜀仅寜细民犹或摇之俾公安抚两川用天子恩意谕其父老皆从而安堵复命之日举两州能吏三十余人执政疑其多公请连坐事遂行后皆至台省又别诏委公与益牧张公咏议造大铁钱乃穷其利害使盗铸息而物估平蜀人于今便之歴三司度支判官出海陵新安二郡就迁度支司封员外公在三司日尝举搉茶官至是坐所举不职免寻以度支员外郎起倅河南府冯文公荐公文行真宗简在既乆即命召试除兵部员外郎直史馆判三司理欠慿由司出为两浙运使公大雅之器耻尚文法虽任在按察而诚意坦然且曰吾欲吏乐其职民安其俗耳士人黒白岂不明乎安用伺于毫髪使惴惴如虺蜴然取诗人之讥耶还台进礼部郎中判司农寺拜以本官兼侍御史知杂事清浄端介百辟望其风采干兴初进户部郎中先帝大行有司治灵驾象物其制髙大请自京至陵凡郭门民舎有妨其徃者毁之公上言曰先帝封泰山祀汾睢仪卫至盛不闻有所毁去今遗诏丁寜正如汉之文帝专务俭薄岂以攸司夺先帝意愿陛下裁损搢绅韪之俄求东归除吏部郎中直昭文馆知会稽郡还拜太常少卿判登闻皷院又得请权西京留守司御史台就拜秘书监遂分务洛下朝廷嘉其恬退迁太子宾客嗣子迎侍于京师以景佑元年十月三十日薨享年七十有五以明年八月二十一日归葬于富阳寳元元年赠礼部尚书谢氏之先出黄帝后始为十姓谢居一焉三代以还不显其大至晋宋乃为盛族公之七世祖汾居河南之缑氏县五世祖希图卒于衢州刺史时唐季丧乱乃葬于江东嘉兴郡子孙三世禄于吴越曽祖讳廷徽处州丽水县主簿祖讳懿文杭州盐官县令葬于富阳遂为富阳人父讳崇礼从钱氏归朝为泰寜军节度掌书记检校左散骑常侍累赠尚书户部侍郎母崔氏赠博陵县太君公之弟四人曰炎有文于时与卢稹齐名时人谓之卢谢国史有传终于公安令锴为某官果从方外学号安隐师坦为某官公娶夫人许氏先公而终生男三人长曰绛至兵部员外郎知制诰后公几年而亡次曰约将作监主簿以敏才称次曰绮太庙斋郎俱早世女四人长适前进士周盘次适殿中丞梅尧臣次适太常博士傅莹次适大理寺丞杨士彦孙四人景初大理评事宰越之余姚县景温太常寺太祝宰越之会稽县景平将作监主簿景回尚幼公姿格竦异不事修饰大然有雅逺之范未尝阿于贵势见贱士必温礼接之知人之善称道弗舍闻人之过惧弗克掩故终身不闻怨言公始以文学中进士上第而长子长孙世践其科又父子更直馆殿出处仅二十年皆衣冠之盛事厥孙以公善状请文于碑某于公有家世之旧又与舎人为同年交爱公治有循良之状退得亷让之体足以佑风化而厚礼俗敢拳拳以铭云
　　
　　巍巍我宋宅天而君恢逺以威革暴以文济济吾儒多良大夫中外共治休寜八区猗哉谢公周旋在中在梓御冦至曹除凶天子念蜀猖狂始复命公抚之皷歌其俗偃仰藩屏雅知其政徊翔台阁清浄其行人尙刻明我质而平厥民以寜人必夸竞我休而静其道乃胜吁嗟乎寿以仁至名繇一德全有子与孙相继而贤诚乎诚乎圣人积善之诲不吾欺焉
　　
　　刘磨勘府君式家传　　刘敞
　　
　　刘氏之先出楚元王世为彭城人西晋末避胡乱迁江南其后又迁庐陵世次皆不明不可得而知然犹以彭城为望自庐陵迁新喻者曰逊逊生超超生逵逵生琠琠赠大理评事凡四世自唐末更五代颇假版仕州郡而未尝有显者评事生赠礼部尚书讳式字叔度少有志操好学问不事生产年十八九辞家居庐山假书以读治左氏公羊榖梁春秋旁出入他经积五六年不归其业精出是时天下大乱江南虽偏覇然文献独存得唐遗风礼部取士难其人甚叔度以明经举第一同时无与选者由是江南文儒大臣自张洎徐铉皆称誉之调庐陵尉太祖平江南叔度随众入朝见于殿下軰类数十人上一一亲阅视察问皆罢遣独叔度拜商水尉又迁绛州推官又迁鸿胪寺丞监潭州茶场改大理寺丞岁终奏课倍前人太宗善之立召还对语便殿改赞善大夫复出知利丰监是时初得并州又絶契丹和亲诛灵夏叛族边费多有司不能给颇以扰民叔度通轻重以谓此非长乆之利因奏曰唐虞至治懋迁化居所以调有余不足便民赡国臣前在潭州见积茶成山或不能泄歳乆则皆焚弃今利丰监积盐复益多有司无术以御之但坐守视之耳国家据山海之源而不能用及边冦小警搜弊补败辄以劳民至上下空匮甚非计也臣请通茶盐之利被之河北关中国可不益赋而财用足上异其言即以驿召入问计策语合意因留判三司都磨勘司赐绯银鱼自唐歴五代天下分裂百余岁吴蜀交益荆晋闽越大者称帝小者称王其财赋自入不统天子有司及太祖受禅十余年间吴蜀交益诸国稍诛降太宗即位闽越请吏入朝又定并州则天下始一统矣四方财赋一归三司文集相乗会计不分明吏因为奸主者无由知叔度建请増置主辖等司以叅校出入天子从之吏欺诬毫毛必察至今以为便转秘书丞淳化中髙丽絶契丹自归天子方事取幽州嘉其识去就厚荅其使因欲结其心断敌肩臂使叔度徃谕指王以下郊迎叔度美秀明辩进退有规矩望见者皆心服先是髙丽大旱及使者授馆澍雨尺余国中大喜事汉使愈谨自陈国小齿下愿执子弟礼叔度不许然所赂遗甚厚叔度亦为之纳还封上天子善之髙丽通中国自此始也转太常博士领旧职前后以职事利害议于上前及所施行天下以为便者不可胜纪奏对明简天子听之率常数刻居磨勘之职十余年后兼三部勾院条领益精明朝廷言轻重者皆自以不及故天下称之刘磨勘云改工部员外郎赐紫章服天子令阁门使择善犀带以赐其见遇如此真宗即位例转刑部初利瓦伊清为盐铁使其女壻盗用官钱数十万吏畏维清不敢劾叔度发举其事维清坐黜维清由是怨而三司贪猾吏以欺枉为生疾叔度禁其业亦皆怨常狙伺欲图陷之太宗察其情毎坐朝辄众称其材故毁不得入太宗崩真宗在谅闇吏因此叔度事时维清为御史中丞典治欲深致其文而吏所告皆虚反坐维清愈怒叔度既辨即出视事如佗日维清乃讽吏劾以不俟诏入朝免官其年卒年四十九叔度尚名检好宾客所交游皆一时名人徐铉张泌陈省华杨亿之徒虽年軰先后待之各尽其意亿与石中立为独拜床下其见推如此初太宗好书集秘府古书模其笔迹自仓颉史籕下至隋唐君臣以书名世者为古今法帖朝廷宿儒巨贤辄以赐之非其人虽宰相终不得而赐叔度独六十轴当世以为荣自叔度没四十年间诸子皆仕于朝毎上郊籍田輙以赦令追宠其亲以至今赠礼部尙书
　　
　　名臣碑传琬琰之集中巻四十
　　
　　●钦定四库全书
　　
　　名臣碑传琬琰之集中巻四十一
　　
　　（宋）杜大珪 编
　　
　　韩太保惟忠墓表　　李清臣
　　
　　公讳惟忠着籍真定为灵寿人忠宪公之曽祖今定州丞相之髙祖父也以忠宪公贵赠太保夫人张氏追封江国夫人太保之子讳处均亦赠太傅而丞相既贵又加赠为太师中书兼尚书令追封昌国公徙魏国又徙韩国夫人李氏追封韩国太夫人韩国公之子讳保枢累赠太师尚书令兼中书令追封鲁国公鲁国公之子则忠宪公也歴同知枢密院事参知政事太子少傅累赠太师尚书令兼中书令追封陈国公子八人长曰纲故尚书司封贠外郎次曰综故刑部员外郎知制诰次曰绛再为同中书门下平章事昭文馆大学士监修国史今以建雄军节度使检校太傅镇定州次曰绎故职方员外郎次曰维今以端明殿翰林侍读龙图阁三学士吏部郎中知许州次曰缜今以右諌议大夫龙图阁直学士为枢密都承旨次曰纬故比部郎中知解州次曰■〈糹丐〉故光禄寺丞韩氏自忠宪公举进士因侍鲁公客京师其后鲁公薨遂葬于许而忠宪公益贵始占第太庙之通衢而门族之盛为天下冠在朝廷评其德在士大夫语其学在公卿之后论其世咸多韩氏然髙曽生长灵寿葬其处则韩氏本河北人也盖自唐末更五代天下之民纒于兵火之毒者二百余年至太祖太宗起河北有天下垦除旤难提携赤子而置之太平安乐之地累圣继之以休养生息为事其顾指左右驾驭驰骋莫非一时之豪杰考诸国史则累朝将相颇多河北之人若赵韩王普实保塞人曹冀王彬灵寿人潘太师美魏人李文正公昉及窦尚书仪之昆弟真定人王太尉旦莘人张尚书咏清丰人栁公开元城人李文靖公沆肥乡人张文节公知白清池人宋宣献公绶平棘人韩忠献公琦安阳人余有名公卿相望而立朝者不可悉数窃尝原其故矣夫河北方二千里太行横亘中国号为天下脊而大河自积石行万里出厎柱傍縁太行至大峰斗折而东下走大海长岗巨阜纡余盘屈以相拱揖抱负小则绵一州大或连数郡其气象如此而土风浑厚人性质朴则慷慨忠义之士固冝出于其中而虽或有不遇不及自用其才亦必揜郁渟滀声发益大泽浸益逺以施于子孙亦自然之理也自太保公基本其庆而忠宪公以道德事仁宗皇帝进退优裕有始有卒今定州丞相以忠厚正直事仁宗英宗以及今上出藩入辅亲当天下大事不辞艰难其昆弟群从又才贤且皆显用呜呼可谓盛矣如太保公岂非所谓不及自用其才而施于子孙者耶自太保公至丞相纔四世而五世诸孙尤众宗彦终兵部员外郎集贤校理判三司盐铁句院宗道今工部郎中淮南转运副使宗右大理寺丞集贤校理判官告院宗哲大理寺丞通判祁州宗师度支员外郎知相州宗弼大理评事宗恕大理寺丞宗武东阿显令宗儒大理评事宗良大理寺丞宗厚宗文光禄寺丞宗直宗本大理寺丞宗迪太常寺太祝宗质将作监主簿宗敏秘书省校书郎宗尧寿安县主簿宗亮将作监主簿宗望郊社斋郎宗坦太庙斋郎宗矩将作监主簿于太保公皆来孙也其六世诸孙玠珪瑗琏瓌珙珏理珦管玭■〈王綦〉或已仕或未仕二十人未名皆晜孙也夫二汉元功儒林之后与夫晋王谢唐崔栁韦杜之族至于与国同久今韩氏自忠宪公至髙祖四世赠一品上下衣冠传七世此特太保公之遗徳已足以致之矣若忠宪公及大丞相与其诸伯仲又以勤劳庆善承嗣之如此则后又冝有兴者遽可以世数量乎传有之一岁之计植之以榖十岁之计植之以木百岁之计植之以德观韩氏所植之厚岂独百年哉视德之所至而已矣初太保与韩国公微而葬其家相比也其后増筑之稍如其品制而墓益大遂合而为一独留墓首异封志以告于后元丰元年秋九月丞相自太原易镇定武乃诣灵寿既祠谒墓下因属清臣为之表而得阳翟孙曼叙书于石是不独着太保公之系将以徧示天下为人之子孙者焉元丰三年正月十日四世孙建雄军节度晋州管内观察处置等使特进检校太傅使持节晋州诸军事行晋州刺史兼御史大夫充定州路安抚使兼马步军都总管兼知定州军州事及管内劝农使上柱国南阳郡开国公食邑九千户食实封二千九百户绛立石
　　
　　张寺丞文蔚墓志铭 范镇
　　
　　尚书屯田员外郎殿中侍御史里行张君唐英次公以书抵予曰唐英行至利州得先人手书曰翰林承旨王公翰林侍读范公皆知汝者茍得二公之文以外内志吾墓吾为不朽矣又言公有田二廛渎一廛以市书以求师使教诸子平居赴人之急虽水火不避也乡人之有讼者不之官府而之公以取决焉而去者甚众尝有涉水而盗其竹者家僮寘棘水中它日盗伤足疮甚君资以粮以药治之恶童之为而逐之其后盗疮愈求为客守竹林者十余年尤好饮酒不得酒輙不自聊于是又卖田以易一酒垆以足其好久之负酒债者以巨万计皆折券不问尝感疾且亟有老父持丸药与之已而疾愈老父亦不复见又尝逰青城山有媪行丐于道人与钱者皆不受曰我湏千钱公熟视之予千钱媪出双笔授之曰而子作官无忘我也明日媪持所得钱以予里胥曰我且死汝买棺以葬我于道左它日得吾笔者当改葬我后唐英及第公徃改葬之视其棺独布衣而已其说如此而皆以为公遇神仙也公讳文蔚字隐之其先长安人七世祖琰为右拾遗从僖宗入蜀留其子道安于蜀遂家焉道安生令问王建强官之佯瘖不起令问生立号皂江渔翁有诗百余篇皆愤世之作也立生全全生仁諹仁諹生三子公其季也治平二年次功登朝公为大理评事致仕上即位改光禄寺丞是岁次功以所得五品服请授公既得请其六月次功为御史奏事延和殿犹緑衣上怪问之具对以故上曰是孝也复以五品服赐之未再月父子皆赐服士大夫以为荣四年八月乙亥卒于成都之寓居享年七十以熈寜元年三月癸酉葬于双流县之甘泉乡娶冯氏长寿县君子男七人其一即次功也曰商英为汉州雒县主簿曰轩英虞英皆举进士未第曰民英曰颛英邦英先公以亡女二人其一亡次适宋记韩希颜孙八人皆向学侁侁有以大其后者初次功闻公之讣上恻然哀之赐白金二百两又诏给兵干以济其行人于是乎以公为有子也王翰林已表君之墓予又作铭以纳公墓中则公之志为得矣铭曰
　　
　　神仙之事见于传记者予尝疑焉而公再遇异人皆有得世之人遂以公之有子由于双笔岂其然耶始公卖田以市书以求师使教其子则其子固可知矣况其疎通敏逹皆可以大显者虽无神仙人其舍之乎人其舍之乎
　　
　　程太师坦墓志铭　　王珪
　　
　　国子博士致仕程公之既葬也其子宣徽南院使安武军节度使检校太傅判延州戡使人以告予曰我先君不幸材屈于位而墓碑之未立后世将冺而无闻朝夕以是为惧而不敢寜敢请以铭予得其世序之所以来又迹其所滀者厚而不克大发于时知夫程氏之有后也为之铭惟程氏自重黎以来世其职不坠涉三代至于秦汉之间盖不絶闻公之先出广平近世始徙许州之阳翟遂为阳翟人曽祖邃避世不仕祖守壤仕周为临濮县令赠太师中书令父思义少通经术而藩镇屡辟不至赠太师中书令兼尚书令母刘氏追封魏国太夫人公讳坦字坦然治春秋三家学淳化三年赐本科及第补郢州司户参军再调河中府河西县尉歴遂州长江泰州兴化二县令杭州录事参军舒州团练判官又为泉州观察推官应天府留守推官故相张文节公知留守事被召还朝荐公为大理寺丞知河南府福昌县徙益州广都又知齐州禹城未几请监许州长葛县酒税再迁殿中丞遂请老于阳翟明年会天子覃恩迁国子博士景佑二年十一月辛夘以疾卒于家享年七十七南院太傅实公之仲子也时守秭归郡始闻公疾即限期解郡及闻讣道中乃茹哀徒跣而归后三年公夫人王氏亦卒公世葬阳翟县之麦秀乡其将葬公也卜其大墓之左不吉卜其兆域之南则惟食遂以康定元年正月甲申葬公于后卜之原以夫人祔焉公初为椽郢州会民有执盗者三人法当死州趣狱上公疑其自诬輙留更讯之果得真盗者自是虽它郡有疑狱监司屡属公处之多所平审在河西方朝廷治兵灵武而文移急于星火又贼骑数出内侵公领数县刍粮从间道徃馈塞下皆先期以办在兴化招流庸自占者数千家在福昌属京师冬无氷诏伐氷嵩少下时近春气暖氷不就县人忧其责公徃祷龙潭之涯而一夕氷合视之皆隐伏竒谲而不可将众以谓公精诚之致焉在禹城又招流庸数千家括隐田万五千畆公自国子博士累赠吏部侍郎其为人衎衎然不妄笑言居官不茍求名誉而多阴施在人虽连蹇四十余年未始有过谪夫为善者茍不耀自躬则遗诸后世蕃昌舄奕而不可止惟公之仲子天禧中礼部第进士为天下第一遂登甲科歴台諌为侍从之臣其典重藩尤有声其为参知政事乃赠公太子少师为枢密副使又赠太子太师为宣徽南院使又赠太师中书令为安武军节度使又赠兼尚书令遂有封成国且程氏之分虽盛于广平中山而世不常显今公子与故相国中山程文简公前后提旄钺俱镇延州其勲名昭闻俱为国伟臣自国朝以来盖显有二程呜呼公可谓有子矣公夫人王氏封越国太夫人子男五人长曰咸试将作监主簿次即戡也次曰肈绵州盐泉县尉次曰戭河南府永寜县主簿次曰羲郑州观察支使女五人长适进士孙起次适尚书兵部贠外郎天章阁待制兼侍读孙甫次适太常博士袁穆次适尚书驾部郎中张峋次适国子博士崔公孺孙男十三人曰庄尚书虞部员外郎曰藴蚤卒曰英蔡州司户叅军曰荀虞部员外郎曰安国早卒曰万大理寺丞曰薫将作监主簿曰葆曰着皆大理寺丞曰莘内殿承制曰盖大理寺丞曰荛曰蒨皆将作监主簿曽孙男七人铭曰
　　
　　士修于家不苟以进公进自初弗矫弗竞亦既有年岂不欲施虽屈于用其终无隳公滀弗章时则有后允显其人在帝左右曷以赠公大启其封尚书中书一品之崇始艰终荣是谓受祉公虽云亡其问不已葬也谁下不逺先茔更千万年毋毁我铭
　　
　　何庐江隐侯泽墓志铭　　张商英
　　
　　仙井何氏为仁寿县之石马封人盖十世矣六世祖节操不群孟蜀迫知遂川非其好也蜀平隐遯自晦琇生得中得中生保亷保亷生仲素世以儒术训迪子孙居乡党以行义称悍邻凶人望风而化冦盗充斥相戒不入其里仲素生隐侯讳泽字景之天姿乐易喜人之善如自已出赴人之急难甚于救水火居家终日危坐衣冠俨然家人不见有惰容娶同郡喻氏生二子曰彦伯彦材彦伯早死彦材父子力学元佑某年某月某日隐侯卒年六十而彦材有子六人皆治经为郡舎诸生曰棠曰■〈〈卤，仌代乂〉上木下〉相次登进士第■〈〈卤，仌代乂〉上木下〉以殿前对策为天下第一政和七年十二月十七日始克葬隐侯于郡之蓝田里石门陇■〈〈卤，仌代乂〉上木下〉以予为乡里老夫子言不欺而信于人来求墓志铭词曰
　　
　　三代之时中国所治者五服之外谓之要荒区域隔絶风俗向背不一而名山大川之气含蓄壅遏而不宣其见于世闻发为人用徃徃不过珠玉寳贝黄金盐铁之富而已至秦开三十六郡东南至于海岳西彻于岷剑其后英雄豪杰之割据衣冠人物之流寓地气稍稍通逹而山泽英粹之气时为贤人君子文学才俊之士吾尝五十年前考试于懐仁郡望其层峦迭岭长冈大阜蔓延起伏之形势有如牛头之昻视马领之挺长者意其必有异人也俯而视之见井釡相望黒烟亘空运泉若飞则咸鹾之利充被全蜀予立马久之吁嗟曰地气泄矣其锺于人也必缓岂有时而兴耶予去蜀五十余年乃闻有何氏子累世读书应举比年相继成名而■〈〈卤，仌代乂〉上木下〉也遂能以长策大对为多士举首以此观之岂非山川之气为之以人力者利近而功速锺之于人者必待其世世之修藴服仁义行忠信诵诗书畏亷耻笃孝友而子孙弟侄济济恂恂不流于小人之域然后生一人则为英为俊为显为贵岂特作咸之利云乎哉彦材有子六人棠也今为宣教郎洺州教授■〈〈卤，仌代乂〉上木下〉也今为主客郎官四人在舎学皆有誉勉之勉之念乃祖先厥考之积累勤苦无忘吾五十年前之记嘱凡作一事吐一议必稽六经孔孟之训一旦遇大用于时与生民为福为缙绅衣冠为领袖则剑岭以南光彩焕赫老夫亦与荣焉
　　
　　名臣碑传琬琰之集中巻四十一
　　
　　●钦定四库全书
　　
　　名臣碑传琬琰之集中巻四十二
　　
　　（宋）杜大珪 编
　　
　　老苏先生洵墓志铭　　欧阳修
　　
　　有蜀君子曰苏君讳洵字明允眉州眉山人也君之行义修于家信于乡里闻于蜀之人久矣当至和嘉佑之间与其二子轼辙偕至京师翰林学士欧阳修得其所著书二十二篇献诸朝书既出而公卿士大夫争传之其二子举进士皆在高等亦以文学称于时眉山在西南数千里外一日父子隐然名动京师而苏氏文章遂擅天下君之文博辩闳伟读者竦然想见其人既见而温温似不能言及即之与居愈久而愈可爱间而出其所有愈扣而愈无穷呜呼可谓纯明笃实之君子也曽祖讳某祖讳某父讳某赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方君纵而不问乡闾亲族皆怪之或问其故职方君笑而不答君亦自如也年二十七始大发愤谢其素所徃来少年闭户读书为文辞歳余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之说以考质古今治乱成败圣贤穷逹出处之际得其粹精涵蓄充溢抑而不发久之慨然曰可矣由是下笔顷刻数千言其纵横上下出入驰骤必造于深微而后止盖其禀也厚故发之迟志也悫故得之精自来京师一时后生学者皆尊其贤学其文以为师法以其父子俱知名故号老苏以别之初修为上其书召试紫微阁辞不至遂除试秘书省校书郎会太常修纂建隆以来礼书乃以为覇州文安县主簿使食其禄与陈州项城县令姚辟同修礼书为太常因革礼一百巻书成方奏未报而君以疾卒实治平三年四月某日也享年五十有八天子闻而哀之特赠光禄寺丞勑有司具舟载其丧归于蜀君娶程氏大理寺丞父应之女生三子曰景早卒轼今为某官辙某官三女皆早卒孙曰迈曰迟有文集若干巻谥法三巻君善与人交急人患难死则以养其孤乡人多德之盖晚而好易曰易之道深矣汨而不明者诸儒以附会之说乱也去之则圣人之旨见矣作易传未成而卒某年某月某日葬于彭山之安镇乡可龙里君生于逺方而学又晚成常叹曰知我者惟吾父与欧阳公也然则非余冝谁铭铭曰
　　
　　苏显唐世实栾城人以宦留眉蕃蕃子孙自其高曽乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡
　　
　　又墓表　　张方平
　　
　　仁宗皇佑中仆领益部念蜀异时常有高贤竒士今独无之耶或曰勿谓蜀无人蜀有人焉眉山处士苏洵其人也请问苏君之为人曰苏君隐居以求其志行义以逹其道然非为亢者也为乎藴而未施行而未成我不求诸人而人莫我知者故今年四十余不仕公不礼士士莫至公有思见之意冝来久之苏君果至即之穆如也听其言知其博物洽闻矣既而得其所著权书衡论读之如大云之出于山忽布无方倐散无余如大川之滔滔东注于海源也委蛇其无间断也因谓苏君左丘明国语司马迁善叙事贾谊之明王道君兼之矣逺方不足成君名盍逰京师乎因以书先之于欧阳永叔君然仆言至京师永叔一见大称叹以为未始见夫人也目为孙卿子献其书于朝自是名动天下士争传诵其文时文为之一变称为老苏时相韩公琦闻其风而厚待之尝与论天下事亦以为贾谊不能过也然知其才而不能用初作昭陵凶礼废阙琦为大礼使事从其厚调发趣办州县骚然先生以书谏琦且再三至引华元不臣以责之琦为变色然顾大义为稍省其过甚者及先生没韩亦颇自咎恨以诗哭之曰知贤不早用媿莫先于余者也先生亮直寡合有倦游之意独与其子居非道德不谈至于名理称会自有孔颜之乐一廛一区侃侃如也又数年召试紫薇合不至乃除试秘书省校书郎俾就太常修纂建隆以来礼书以为覇州文安县主簿使食其禄集成太常因革礼一百巻书成奏未报而以疾卒享年五十有八实治平三年四月英宗闻而伤之命有司具舟载其丧归葬于蜀明年八月壬辰葬于眉州彭山县安镇乡可龙里朝野之士为诔者百十有三人先生字明允考序大理评事累赠职方员外郎以节义自重蜀人贵之生三子澹涣教训甚至各成名宦先生其季也已冠犹不知书职方不教乡人问其故笑曰非汝所知也年二十七始读书不一二年出诸老先生之右一日因览其文作而曰吾今之学犹未之学也已取旧文藁悉焚之杜门絶宾友翻诗书经传诸子百家之书贯穿古人由是著述根柢深矣质直忠信与人交共其忧患死则收恤其子孙不喜饮酒未尝戱狎常谈陋今而高古若先生者非古之人欤谓今莫若古者斯焉取斯嘉佑初王安石名始盛党友倾一时其命相制曰生民以来数人而已造作言语至以为几于圣人欧阳修亦善之劝先生与之游而安石亦愿交于先生先生曰吾知其人矣是不近人情者鲜不为天下患安石之母死士大夫皆吊之先生独不徃作辨奸论一篇其文曰事有必至理有固然惟天下之静者乃能见微而知着月晕而风础润而雨人人知之事之推移理势之相因其疎阔而难知变化而不可测者孰与天地阴阳之事有贤者而不知其故何也好恶乱其中而利害夺其外也昔者羊叔子见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理故有可见者以吾观之王衍之为人容貌言语固有欺世而盗名者然不忮不求与物浮沉使晋无惠帝仅得中主虽衍千百軰何从而乱天下乎卢杞之奸固足以败国然而不学无文容貎不足以动人言语不足以眩世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行召收好名之士不得志之人相与造作言语私立名字以为颜渊孟轲复出而阴贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣臣虏之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竖刁易牙开方是也以盖世之名而济其未形之患虽有愿治之主好贤之相犹将举而用之则其为天下之患必然而无疑者非特二子之比也孙子曰善用兵者无赫赫之功使斯人而不用者则吾之言为过而斯人有不遇之叹孰知祸之至于此哉不然天下将被其祸而吾获知言之名悲夫当时见者多不为然曰嘻其甚矣先生既没三年而安石用事其言乃信夫惟有国者之患常由辨之不早子言之知风之自见动之微非天下之至精其孰能至于此尝试评之曰定天下之臧否一人而已所著文集二十巻谥法三卷易传未成初君将游京师过益州与仆别且见其二子轼辙及其文巻曰二子者将以从乡举可哉仆披其巻曰从乡举乗骐骥而驰闾巷也六科所以擢英俊君二子从此选犹不足骋其逸力尔君曰姑为后图遂以就举一上皆登进士第再举制策并入髙等今则皆为国士仁宗时海内乂安朝廷谨持宪度取士有常格故羔雁不至于嵓谷奉常特召已为异礼属之论譔台諌之渐也而君不待惜乎其啬于命也其事业不得举而措诸天下独新礼百篇今为太常施用若夫乡党之行家世之详则其别传存焉今举其始卒之大槩以表其墓惟其有之是以言之不怍云
　　
　　曽博士易占神道碑　　李臣
　　
　　曽公讳易占字不疑系出建昌之南丰考讳致尧以文学论议知名天下官至户部郎中言事忠切于权贵无所避竟贬以卒自江寜府官所归葬南丰欧阳文忠尝作碑以勒于墓隧其论家世封域详矣欧阳公又曰夫晦显常相反复而世德之积久则其发也冝非一二世而止公有不得尽施者其必有以遗于后乎公第五子初以荫补太庙斋郎歴抚州冝黄临川县尉举州司法进士中第改镇江军节度推官武胜军节度掌书记蔡州军事判官皆不赴举监真州装卸仓迁太子中允太常丞以博士知泰州如皐县又知信州之玉山县州守贪得不法公逆折其所欲守愠公中之以事御史劾治媕婀不尽守虽坐谴犹夺公博士公受诬以归十二年不仕公曰吾身弗用吾岂戚戚于是哉唯志之所存不可偕吾身以殁也乃寓其志于文章凡数万言作时议三十篇其畧以谓治天下先名教次之以省事又次之以择人然后立制度信赏罚重号令敦本以帅之节用以持之夷狄可以理服也盗贼可以术消也治道之本先定而其末亦从而举矣书成其后将如京师抵南都感疾薨又二年诸子举公柩葬先君之陇下公之殁既久而贤士大夫言时政之所冝以及朝廷有施设措置思所以维驭太平者而时议之说徃徃行于其间如开广学校长养人材分别科选训辑民兵责宰相以事实窜谗臣以警奸慝罢居丧之起复者多如公尝所论著者识者始谓公材能事业可相天下公平居泊然无所事而独积思于学至吏治尤爽决其为县能使豪强自敛饬且帅其里人不犯法在越屡直州守之失在如皐建画于州航海以籴活饥人数万其来年又力请寛逋租民赖以安兴学以教县人寳元中赵元昊叛士争言兵公曰春秋之义先自治吾能自治夷狄非所忧也自治且否何遽言兵耶其论盖如此家甚贫葬客死之士二人归其柩字其孤者又一人宰相舅有为赞善大夫死三十年犹殡者殡壊公为完之且移书宰相责使葬公生端拱已丑终庆歴丁亥子男七人巩文章驰骋欧阳诸公间自为一家仕至知制诰卒牟行谊过人今卒宰亦早卒布事神宗皇帝擢翰林学士今上用为知枢密院事肇歴中书舎人今知海州事公之曽祖讳延铎曽祖妣罗氏祖讳仁旺赠尚书水部员外郎今累赠太保祖妣周氏初封陈留县太君今封国太夫人考累赠太传妣封国太夫人公初娶周氏今追国夫人再娶吴氏封国夫人后娶朱氏封国夫人初公之亡家人得箧中疏藁谓刘向言治道在别邪正夷狄动于外百姓穷于下尚未足忧也正人不用邪臣进斯可忧矣公已葬后三十六年临川王丞相论公平生出处学行之所至书之于碑阴呜呼公其不殁矣铭曰
　　
　　公之于物■〈木敬〉曲规邪小人徂疾君子叹嗟公之于事周通缕制细大本末经经纬纬凡公之言匪葩匪组品判是非商较今古公之所志非已惟人险夫踬公斯困吾民有书不志虽诎犹伸猗考如斯猗子若兹载其令光世永如之孰裕厥实孰信厥词相国文公前有铭诗
　　
　　孙府君庸墓志铭　　王禹偁
　　
　　端拱元年殿中丞富春孙公自龙州受代终于岐山诸孤护丧权窆于许服阕长子何举进士中甲科声名振天下俄拜右正言直史馆赐三品服进阶为朝奉郎策勲为骑都尉且命副漕运使于畿甸之西按行数十郡属吏故人负弩望尘之不暇今春上郊祀毕以何贵制赠殿丞府君为尚书户部员外郎将改葬请进士王巘赍书来滁上乞铭于工部郎中王某公讳庸字鼎臣其先出于姬姓春秋时仕卫为卿三国时据吴称伯五代祖植始渡江为颍川长史髙祖简徙居于蔡曽祖中祖真皆隐德不仕考讳镒赠大理评事先妣刘氏追封彭城县太君皆从公之贵也公即评事之次子少孤力学举进士不第退而修经世之务欲以布衣干天子取显位而行道此其志也周显德中徒步诣招諌匦上赞圣策凡二十有四条多引贞观时文贞公事以自比世宗览而竒之命策试于四掖解褐除开封府兵曹叅军会省吏员再考而罢建隆初授河南府河南县主簿月余丁彭城太君忧服竟留守向公从民之请以前衘署摄又权司法参军干德中调于天官得开封尉以亲王出尹而公实事之秩满考绩议当美迁会上言令录多缺有诏趋吏部亟行补注且曰无限品第因折六资为登州录事参军居十载不得代太平兴国五年徙官巴蜀会朝廷表公之才且称其滞上亦记公之名始授太子左赞善大夫寻以本官知荆门军事明年赐绯衣银章旌善政而畴久次也移典龙州军事雍熈初迁殿中丞在郡四年复命得疾肩舆而归享年六十有七夫人张氏故国子博士润之女也先公一年而亡生以夫贵封清河县君殁以子贵追封河内县太君次子仅举进士文学如其兄次子侑少工为诗长女适鄂州录事参军王道隆夫亡守志次女适进士刘仲堪俊而有文某年某月某日葬于河南府某乡某里从廷评府君之茔以河内太君祔焉礼也昔西汉选用经术晁错董仲舒以对策高第显太宗褒拔王佐刘洎马周以上书称旨逹户部其斯人之徒欤盖士君子得其时则功成事立大位及于身无其时则巻道藏器余庆发于后报若影响曷尝有差始世宗得公之策即欲擢升諌垣有折水人赵守微以草泽上章拜右拾遗未几坐家行不修贬商州户曹掾丞相范鲁公谓公诚有竒材歴试而后用时移事去沉于州县此一不遇也故事尉两畿四赤者满岁则拜諌官御史由是而为大寮公独折资纠郡陆沉者十稔此二不遇也上久在藩邸僚吏数多即位以来鲜不超擢其间才如孔维者亦至祭酒而公守道退黙未尝自陈竟以列庻寮典逺郡而终身焉此三不遇也呜呼天其或者屈公之位而大公之嗣乎至于业官之绩可以为吏师修身之道可以为人范亷财慎言出于天性好学博古老而不衰又今人之所不及也具于状此不复书有文集二十巻行于代味其言知其道矣初廷评府君以通五经随计于僖宗朝属巢冦覆二京而罢干戈之中讲诵不辍秦宗权欲引为宾介以疾拒之夫如是则户部之贤三英之秀有自来矣先是某为左司諌知制诰有以何之文相售者见其文有韩栁风格因夸于同列荐于宰执间居数月何始来候吾又得仅之文一编时给事中兼右庻子毕公与吾同典诰命适来吾家因出仅文以示之读未竟乃大呼曰吓死老夫矣其为名贤推服也如此仅之就举也以兄中状元抑之未第方今缙绅中言掌诰之才者咸曰朝廷不命其人则已命之则必何也场屋语科第之殊级者亦曰国家罢举则已举不罢则首冠者必仅也吾是以知廷评之积德戸部之道报在夫三子矣岂止文学之有人又将富贵之逼身也铭曰
　　
　　贤人有位止于身贵无位于时子孙得之廷评素履家食而已户部伟才朝班而止贻谋遗志付与三子三子堂堂天实佑尔赋尔献文锡尔繁祉翰飞圣朝何啻万里孙氏诸孤其显宋乎
　　
　　宋府君玘行状　　宋祁
　　
　　宋氏本广平望族代有冠冕中叶避地始来浚都通州府君事唐昭宗位至御史中丞坐法贬州司马子孙蕃衍为东畿着姓干封府君事后唐歴晋汉多为剧邑清尙素节乡品亡二霍丘府君弱冠秀发通王覇之术是时诸侯据藩岳招豪英因感艰运濡足当世由是连应沧魏兖冀之辟周世宗用兵淮上铺敦深入府君自田里献书行在陈灭吴之策世宗竒其才拜真令随王师东下而安辑之淮人忘亡遭内忧去官宋受禅铨符追集调蔡州团练判官谢病不徃俄而易箦年四十八先府君早孤事母贾夫人至谨诸兄以宦学逺或千里近或数年乃还惟府君朝夕瞻省以孝闻邑中里人邢敦盘桓遯世罕通谢问独以府君为益者之友治春秋三家长左氏贾夫人之丧毁瘠如礼年四十亲友劝以仕始游京师太宗端拱二年明经及第为寜州襄乐主簿时四方饟道数棘外台郑文寳征府君行部中董索输获如令而办大见褒识代还调江州司理参军慨然叹曰是不足为仁邪位无小顾力行何如耳因精思于讯鞫爰书之间属邑尉邢积捕疑盗数十人锻锢周密移之郡狱太守李朝以证左明具即俾论死府君疑有枉状因微挺囚械勿色以问之囚对不雠乃自白于朝朝弗察府君即申牒大狱四十日所以防寃诬尽情实今旬甲未浃不敢如教朝大怒居数日邻州获真盗自首于官传檄株送朝执书惭且骇曰掾其神乎州界有行商部辎重夜径泽中将宿佛祠值奸人前杀羣僧延内狼籍商人入寺蹀其血乃觉因轻骑逃去晓逢逻者见衣履有污执以为贼传考数狱商遂自诬府君以为是軰操竒赢举千百计胡怨而蹈死耶因屏左右訹以好语商恐惧辞卒不变府君尤却其狱夜据案寐怳惚若有人乗马至听事自称郑使者呼曰误矣府君警寤遽召侍卒缓其系尽取成牍焚之左右杂然谓不可迟明有姓郑者诣官告其谋尽获支党商乃免其慎谛精感如此前后阅郡将数人其间侍中文懿冯公尤所钦待殿省丞吕奉天峭刻临州少所推荐器府君仁隠材干凢再加保述居官八年弗得代时故二卿文定赵公以美俗使江表亷其淹恤疾置言状是冬集吏部复掾常州三考皆最掌狱凡十年所蔽数千无一诖误者毎有重辟必持案谂囚尔罪应死尽召家人使之相见飦粥祍席时其早晏未始妄加榜掠湏其情究意讫然后行决囚皆叩颡感泣既诛又为人设一僧使诵经懴罪自是州人习闻之其后囚毎伏法卒呼曰若勿化有知当为宋府君作狗马偿厚德九江毗陵二郡父老至今能言之俄为光州录事叅军安州应山令江陵府从事府君谦谨修洁亷靖乐道薄于自奉裕于施物笥无兼衣案无累肴以已不知人为疚不以人不知已为恨冲猷隐量粹焉莫见其际恭于接士而不谄也力于事神而不祈也不援上以茍求不诡遇以取获居六官更三十载结考十七讫无玷漏而间关捷迟终不获迁力与命其相戾也雅性强记闇诵诸经及梁昭明文选以教授诸子遇家人嗃嗃严厉虽盛暑必正冠束带居常讽梵书日十数过以为常读庄子内篇至金跃求为镆邪辄以订已曰吾终不为不祥之请其埋照含厚盖性之也天禧元年调都下疾终于僦庑实六月二十九日同母昆弟七人长曰玮终安州云梦令次曰琚曰璩曰现咸先殁弟曰昱举进士早世曰位终国子博士五合姓曰高氏曰二王氏继以锺氏故著作佐郎仕华之次息女最后朱氏故著作佐郎庆孙之长息女朱夫人后府君十三年而终三子二女长曰邡早夭仲曰郊季曰祁邡后王氏出也郊祁及二女锺出也长女适陈留谢晔举进士今为湖州归安尉次适陇西李彦辅皆不幸短命府君之归全也朱夫人留止南方独郊侍疾及斩焉在疚力不克葬乃权窆京城之偏后八年郊与祁皆进士及第呜呼小子以治命之重不敢殒灭天假残息兴于零丁孤苦之余遭时乐育进服嘉会非府君之储德冯厚义方清白之所庇畴能及此然禄之弗逮哀亦罔极幸天子推孝治之化笃丧亲之典乃以天圣五年郊祀诏书一追赠府君为太子中允封朱夫人为寿光县太君明道东耕再赠屯田员外郎追封锺夫人为颍川县太君景佑二年圆丘礼成进加今赠由霍丘府君以上咸葬总城一昭一穆茔无余位术家曰宫姓士音也长生于申必开坤隅以次先兆而西南地薄冈趾不可竁乃今得吉卜于许州阳翟县三封乡之南原以景佑丙子孟冬之癸酉举公之柩以锺氏朱氏二夫人合祔焉恭惟先府君庸言成规庸行成矩凡有诸训皆可为士林景法而光灵寖逺竹素靡传摧恸追懐百不获一谨攟摭畧以备志墓之实谨状
　　
　　右富秦公以下至宋府君玘十六人碑铭虽非一时柱石大臣而皆源祥基庆以大其后为时名臣有足观考故特附之于此俾士大夫知积德之报云
　　
　　名臣碑传琬琰之集中巻四十二
　　
　　●钦定四库全书
　　
　　名臣碑传琬琰之集中巻四十三
　　
　　（宋）杜大珪 编
　　
　　曹武惠王彬行状　　李宗谔
　　
　　曹彬字国华真定灵寿人父芸成德节度都知兵马使彬幼沈厚谨愿汉干佑中承父籍补牙职郎帅武行德见其端悫甚异之尝指彬谓左右曰此逺大之器非常流也周太祖贵妃张氏即彬从母周祖受禅世宗致书镇帅何福进召彬归京师隶帐下从征澶渊及嗣位补供奉官擢客省副使河中都监蒲帅王仁镐以彬帝戚尤加礼待彬奉仁镐益恭公府燕集必危坐终日未尝转眄仁镐语从事曰老夫自谓夙夜匪懈及见监军矜严始觉已之疎怠显德三年移潼关监军就迁西上合门使五年代还奉诏赐呉越王铠甲弓弩鎗剑及中吴军节度钱文奉国信既致命即日遽还私觌之礼一无所受吴人趣舟追及因与之犹不纳至数四彬曰吾终近之是拒名也归籍其数悉上送官世宗谓之曰前使浙中者取求无厌其辱君命汝独能如此亷洁甚可嘉也尽以所输还之彬始拜赐分遗亲党明年判四方馆事出为晋州兵马都监时刘钧盗据并汾晋为敌境彬昼则训师夜则巡警以勤瘁闻廷璋节制平阳颇推服之一日廷璋率彬及宾佐游郊外方环坐笑语会邻道王将走单介驰书诣彬询于左右曰孰是曹监军有指彬示之使人以为绐也笑曰岂有国亲内职而衣弋绨袍坐素胡床者乎转引进使初太祖典禁旅尤器重彬彬非公事未尝上谒平居燕会亦罕预太祖竒之建隆二年趣召归阙谓之曰我畴昔欲亲汝汝何故疎我彬顿首谢曰臣事周室为近亲歴职禁（阙）安敢交结尊贵上益嘉奬转客省使俄命与王全斌郭进领步骑万余攻河东之乐平县降其将王超侯霸荣等千八百人又获千余人俄而贼进悉汉兵来救三战皆败之诏廷尉为平晋军又降静阳等十八寨干德初改左神武将军充内客省使河东来攻平晋军命彬与郭进张彦进陈万通援之未至一舎贼遁去时初克辽州河东召契丹五押骑六万余来攻又命彬与李继忽罗彦环郭进武懐节援之大败虏骑于城下俄兼枢密承旨二年冬遣将两路伐蜀诏马军刘光义为归州行营前军副部署以彬为都监峡中郡县悉下又降遂州时诸将咸欲屠城杀降以逞惟彬申令戢下所至恱服太祖闻之诏书褒美使谓彬曰汝能约束将士禁暴恤民吾任得其人矣两川平会益州王全斌崔彦进王仁瞻等昼夜宴不恤军事因而部下渔夺货财蜀人苦之彬屡请旋师全斌軰逗留不发俄而全师雄等构乱复与光义破之于新繁擒万余人与彦通恊力剪灭及还京师上尽得全斌軰事状因面诘仁瞻仁瞻歴诋诸将为奢纵不法事冀以自解且曰清亷畏慎不辜陛下任使者惟曹彬一人耳乃以全斌等属吏即日授彬宣徽南院使检校太保领义成军节度彬入见上奏曰征西将皆以获罪臣独受赏何以寜处不敢奉诏上曰卿有功无过又不自矜伐茍有纎介之累仁瞻岂为汝隐邪惩劝国之常典可勿让六年遣李继勋党进率师征太原命彬与行营前军马步军都监战洞过河斩一千余人级夺人马甚众开寳二年太祖将亲征复为前军都监率兵先赴太原次团柏谷降贼将陈廷山又战城南薄于濠擒夺千余级太祖至城下分置寨于四面命彬主其北六年进检校太傅江南李煜违诏称疾不朝完城垒缮甲兵渐失藩臣礼七年九月诏彬与马军都虞候李汉琼判四方馆使田钦祚率兵先赴荆南大发舟舻上连日幸迎春苑登汴堤观战棹东下又命潘美发歩士总十余万水陆齐进太祖御长春殿宴饯语彬曰南方之事一以委卿慎勿暴掠生民惟示以威令使自归顺不湏急击也十月诏以彬为升州西南路行营马部军战棹都部署彬分兵甲荆南顺流而东破峡山口寨杀守卒八百人生擒二百七十人获池州牙校王仁震王晏钱兴进克池州又战铜陵生擒八百人获战舰二百余艘连克当涂抚城二县驻军采石矶十一月又击败吴兵二万余众生擒伪兵马副部署杨收都监孙震获马三百余匹诏作浮梁跨大江以济师彬等进师破江南军数千人于新陵寨获舰三十余艘十二月破其军五千众于白鹭州生擒百余人获战舰百五十艘八年正月破其众万余于新林港口斩二千级焚战舰六十余艘二月军次秦淮吴人水陆十万阵于城下大败之俘斩数万计获兵器数万印数十钮及浮梁城吴人进师出御大败其众获伪将卫军都头郑宾七軰及军器万余又攻其城南水寨杀戮千余破数千众于白鹭洲俘朝千计于江中三月破吴兵数千众于江中俘五百人破关城悉焚其庐舎杀千余众溺死者又千计守陴者皆遁伪天德军都知兵马使张进等九人来降俄又破其军二千众于秦淮北六月又破其二万众于城下夺战舰数千艘八月丁德裕与两浙军克润州部送降卒数千人赴军前卒多道亡遂发檄招诱稍皆集又虑其为变尽杀之自长围金陵歴春夏至秋凡三时而居人樵采路絶频经败衂城中丧气李煜危迫既甚遣其大臣徐铉奉表诣阙乞缓师太祖不知省号令诸将促煜之降煜迁延未能决夜出锐卒数千人构炬鼓噪犯潘美之壁先是本军列三寨美居其北分道攻城画其地形曲折来上太祖指寨谓其使曰此冝深沟以自固吴人必夜出兵来冦尔亟去令曹彬自督促并力速成之无堕其计中彬等昼夜督丁夫掘堑成果出兵来袭美驱帐下精甲依新构拒之吴人大败破五千余于城下又获伪印十余钮杀戮殆尽奏至上笑曰果如此彬等率士卒晨夜攻城长围中彬毎缓师兾煜归服煜尚为左右所惑十一月凿城将陷彬又使人入谕煜曰事势如此则所惜者一城生聚主能归命策之上也煜犹豫不决翌日城陷彬申严禁暴之令兵不血刃煜与其臣百余人诣军门请罪彬慰安之待以宾礼请煜入宫治装尽以其族归京师彬殿数骑待于宫门外煜既入左右密启彬曰纵煜入宫或致不测为之奈何彬笑曰煜甚愞素无断既已降必不能自引决果如彬言伪朝文武官吏赖彬保全各得其所亲属为军士所掠者即遣还之因大捜军中无得匿人妻女仓廪府库委转运使按籍检视彬一不问师旋舟中惟图籍衣衾而已以功拜枢密检校太尉领忠武军节度太宗即位加同平章事太平兴国三年进检校太师从平太原加兼侍中八年为弭德超所譛出为太平军节度旬余太宗悟其事待之愈厚俄进封鲁国公雍熈三年大议北伐命彬为幽州道行营前军马步水陆都部署河阳节度崔彦进为之副内客省使郭守文为都监日骑天武四厢都指挥使傅潜为都指挥使龙卫右厢都指挥使李延斌神卫右厢都指挥使马正分为马步都指挥使马步军都军头范廷召文思使薛继昭为先锋都军头田绍斌荆罕英宫苑使李继隆策先锋光州刺史陈廷山隰州刺史史珪左神武将军刘知信六宅使符昭寿押阵以侍卫马军都指挥使米信为幽州西北道行营都部署沙州观察使杜彦圭副之蔚州观察使赵延溥内衣库使张昭勍引进使董愿为都监亳州刺史蔡玉为排阵使马步军副都军头韩彦卿窦晖为先锋曹美策先侍卫步军都指挥使田重进为定州路行营都部署蕲州刺史谭延美西上合门使袁继忠为都监上召彬等授以方略又以忠武军节度潘美为云应朔州都部署云州观察使杨业副之令分路进讨三月破虏固安南斩首千余级克其城又下新城涿州戎人来援大破其众于城南获马五百疋杀奚酋贺思相公四月又与米信破虏于新城东北斩首二百级五月与虏战攻沟关王师不利收余师宵涉巨马河退屯易州临易水营焉宫苑使王继恩驰驲奏其事上至令分屯边城追诸将归阙先是贺令图及其父懐浦薛继昭刘文裕侯莫陈利用相继上言虏母专政宠幸用事请乗其衅以取幽蓟遂遣彬彦进与米信自雄州田重进趣飞狐潘美出雁门约从齐举将发上谓之曰潘美之师但先趣云应卿等以十万众声言取并州且持重缓行不得贪利虏闻大兵且去必悉众救范阳不暇援山后矣既而美之师先下寰朔云应等州重进之师又取飞狐灵丘蔚州多得山后要害之地而彬之大军亦聨下州县军势大振毎捷奏至上已讶彬进军之速且忧虏断粮道彬次涿州旬日食尽因退师以援饷馈上闻之曰岂有敌人在前返退军以援刍粟何失策之甚也亟遣使止彬勿前急引兵縁白沟河与米信军会按兵养锐以张西师之势待美等尽掠山后之地会重进之师东下合势以取幽州时彬部下诸将闻美重进攻城野胜累获其利以为已握重兵不能有所攻取谋画锋起更相矛盾彬不能制乃裹五十日粮再徃攻涿州虏大众当其前且行且战去城裁百里二十日始至焉频克捷而时方炎暑军士乏困粮且尽彬退兵无复行伍为虏所蹑遂至于败彬等至诏鞫于尚书省令翰林学士贾黄中右諌议大夫雷德譲知杂御史李巨源杂治之彬守文潜具状违诏失律士多死亡信彦进违部署节制别道回军为虏所败彦圭不容军士晡食设阵不整致亡失军士玉遇敌畏懦不击易服潜遁廷山涿州会战失期继昭临阵先谋引退军情挠惑刑部大理寺上言彬等奉辞出征大失辎重准律主将守备不设为贼掩覆临阵先退皆坐死又下其事工部尚书扈蒙等议如有司所定彬素服待罪深自引咎责授检校太保右骁卫上将军彦进为右武卫上将军信为右屯卫上将军仍阶削爵余皆以次降黜四年起彬为检校太傅兼侍中武寜军节度耕籍恩加检校太尉召还会上元侍宴观灯上顾歴数前朝将相皆有评品徐州民数百诣阙求彬还本镇优诏褒谕淳化五年徙平卢军节度真宗嗣位复检校太师数月召入拜枢密使咸平二年被疾上趣驾临幸手和药饵之赐白金万两供奉医僧供藴宿其第诊视中使抚问六月卒年六十九上亲临哭之恸甚震悼言必流涕废朝五日赠中书令追封济阳郡王谥曰武惠又赠其亡妻高为韩国夫人录其亲族门客校尉拜官者十余人八月又诏与赵普同配享太祖庙廷彬性仁恕清慎逊言恭色在朝廷未尝抗辞忤旨博览强记美谈论被服清素有同儒者尤疎财未尝聚蓄伐二国秋毫无所取位兼将相不以等威自异造其门者皆为揖客不名下吏毎白事不冠不见局量寛博喜愠不形未尝言人过平蜀回太祖因从容问以官吏善否彬曰臣止监军旅至于采察官吏非所职也及因询之惟荐随军转运使沈沦亷谨可任其为藩帅遇朝士于涂必引车避过市则戒驺御不令传呼北征之失律也赵昌言表请行军法及昌言自延安还因事被劾未得入见彬在近密遽为上请乃许朝彬归休闭合门无杂宾保功名守法度近代良将称为第一真宗屡对近臣称叹其名德子璨珝玮玹玘珣琮珝娶秦王女兴平公主至昭宣使恩州团练使玮至彰武军节度赠侍中玹至左藏库副使玘至虞部员外郎珣至东上合门使冝州刺史琮今为西上合门副使
　　
　　曹武穆公玮行状　　王安石
　　
　　公讳玮字寳臣真定府灵寿县人少以荫为天平武寜二军牙内都虞候至道中李继迁盗据河西银夏等州后又击诸部并其众李继隆范廷召等数出无功而朝廷终弃灵武继迁遂强屡入边州为冦当是时公为东头供奉官合门祗候年十九太宗问大臣谁可使当继迁者武惠王以公应诏太宗以知渭州而欲除诸司使以遣之武惠王为公固让乃以本官知渭州真宗即位改内殿崇班合门通事舎人西上合门副使移知镇戎军当是时继迁虐使其众人多怨者公即移书言朝廷恩信抚纳之厚以动之羌人得书徃徃感泣于是康奴诸族皆内附咸平六年继迁死其子德明求保塞公上书言继迁擅中国要害地终身旅拒使谋臣狼顾而西忧方其国危子弱不即捕灭后更强盛无以息民当是时朝廷欲以恩致德明寝其书不用而河西大族延家妙等遂拔其部人来归诸将犹豫未知所以应公曰德明野心去就尚疑今不急折其羽翮而长养就之其飞必矣即自将骑士入天都山取之内徙德明由此遂弱而至死不敢窥边大中祥符元年召还除西上合门使邠寜环庆路兵马都钤辖兼知邠州东封迁东上合门使髙州刺史再移真定府定州路都钤辖已而又以为泾原路都钤辖兼知渭州公乃图泾原环庆两路山川城郭战守之要以献真宗留其一枢密院而以其一付本路使诸将出兵皆按图议事祀汾阴迁四方馆使初章埋骄于武延咸泊布臧掘强于平凉公皆诛之而汧渭之间遂无一羌犯塞八年迁英州团练使知秦州秦西南羌置勒斯赉总噶尔立遵始大遵献方物求称赞普公上书言夷狄无厌一足其求必轻中国大臣方疑其事会得公书遂不许而犹以为保顺军节度使公曰我狃遵矣又将为冦吾治兵以俟尔遵使其舅桑扬丹招熟户固斯敦为向导公即诱扬丹捕斯敦而许以一州扬丹得斯敦公遂奏以为颍州刺史而扬丹亦举南市城以献先是公之知秦州生事熟戸多去为遵耳目及公诛扬丹即皆惶恐避逃公许之入赎自首还故地而至者数千人后遂帖服皆为用至明年罗蔵果悉众号十万冦三都公帅三将破之追北至沙州所俘斩以万计事闻除客省使康州防御使其后又破宻黙博恰拉古尔等诸羌罗臧遂以穷孤入碛中而公斥境陇上置弓门威逺凡十寨自是秦人无事矣天禧三年召还除华州观察使以西人之恃公也复以为鄜延路马步军都部署四年遂除宣徽北院使镇国军节度观察留后签署枢密院事丁晋公用事稍除不附已者既贬冦莱公即指公为党改宣徽南院使出为环庆路都部署又降容州观察使知莱州晋公贬乃以公为华州观察使知青州天圣三年除彰化军节度观察留后知天雄军又移知永兴军而诏使来朝至则除昭武军节度使而复还之天雄五年以疾病求知孟州得之会言事者以公宿将有威名不当置之闲处乃以为真定路马步军都部署知定州七年换彰武军节度使八年正月薨于位年五十八今皇帝为罢朝两日赠侍中谥曰武穆公为将几四十年用兵未尝败衂尤有功于西方旧羌杀中国人得以羊马赎死如羌法公以谓如此非所以尊中国而爱吾人奏请不许其赎又请补内附羌百族以上为军主假以勲阶爵秩如王官至今皆为成法陜西岁取边人为弓箭手而无所给公以塞上废地募人为之若干畆出一卒若干畆出一马至其种敛为发州兵戍守至今边赖以实所募皆为精兵在渭州取陇外笼于川筑城置兵以守曰后当有用此者及李元昊叛兵数出卒以笼于为顺德军而自陇以西公所措置人悉以为便也自三都之战威震四海唃厮啰闻公姓名即以手加颡在天雄契丹使过魏地辄阴勅其从人无得高语疾驱至多惮公不敢仰视契丹既请盟真宗于兵事尤重慎即有边奏手诏诘难至十余反而公毎守一议终无以夺真宗后愈听信有论边事者徃徃密以付公可否公好读书所如必载书数两兼通春秋公羊榖梁左氏传而尤熟于左氏始娶潘氏冯翊郡夫人忠武军节度使同中书门下平章事韩国公美之子后娶沈氏安国太夫人故相左仆射伦之孙光禄少卿继宗之子子男四人僖礼宾使知仪州当元昊叛时以策说大将不能用反之罪迁韶州以死倚终内殿崇班偀供备库副使拒元昊于瓦亭战死赠寜州刺史倩右侍禁一女子适四方馆使荣州刺史王德基孙五人谅讽东头供奉官谊右侍禁合门祗候谞三班奉职谘右班殿直谨具歴官行事状如右
　　
　　名臣碑传琬琰之集中巻四十三
　　
　　●钦定四库全书
　　
　　名臣碑传琬琰之集中巻四十四
　　
　　（宋）杜大珪 编
　　
　　王文正公曽行状　　富弼
　　
　　故推诚保德崇仁守正协恭忠亮翼戴功臣资政殿大学士开府仪同三司行尚书左仆射判郓州上柱国沂国公食邑一万二千五百戸食实封五千一百戸赠侍中曽祖铎累赠太师尚书令中书令越国公曽祖母赵氏越国太夫人祖继华累赠太师尚书令陈国公祖母刘氏陈国太夫人卫氏楚国太夫人考兼皇任著作佐郎累赠太师尚书令鲁国公母张氏燕国太夫人何氏鲁国太夫人青州益都县兴儒乡秀士里姓王氏讳曽字孝先年六十一王氏以爵祖于周至东汉霸始居太原别族支居琅琊及祁皆为望姓而太原者尤着世世有子不絶公即太原人也其先旅于无棣唐末屡徙晋避地青社遂家鲁国太夫人始生公法相甚异鲁公谓人曰是必大吾闾八岁亡怙恃仲父工部抚爱逾所生公頼以育事之如事父乡先生清河张震年过九十名有道以经术教授门人达者甚伙公从而学震以语工部曰老矣未尝见如是儿观其识致宏逺终任将相年十五时郡有田讼久不质将佐患之公偶与典校者坐亟闻其昧语谓不可白公立为发其奸隠讼者气索狱遂判理人伏其幼悟尝适江左护外丧度京口大风起舟子请急舣焉公念赴丧事宜不得缓促遂行顾前后舟皆欲覆公所乘独安然以济闻者叹异之既冠举进士咸平五年试礼部及后殿皆为第一署将作监丞通判济州会北虏冦边京东地迫河朔缘督供馈济人大扰公推是具陈二道被苦且指画便宜以闻上嘉其初任能志于民报可即代还复试以文旧制当属学士舎人院冦莱公入相号贤以公名盛不与他埒特召试政事堂授著作郎直史馆银章赤绂主判三司戸部案是岁朝廷修和好息民遣使称北朝公卿以下谓事适然亡异论公独抗章曰古者尊中国贱夷狄直若首足二汉始失乃议和亲然礼亦不至均今若是是与之亢立首足并处失孰甚焉狄固不可启臣恐久之非但并处又病倒植愿如其国号契丹足矣章圣尤所赏激然使者业巳往又重变遂巳景徳四年领右正言知制诰赐三品服明年祥符纪元天子封泰山入南台为北曹副郎又明年加史馆修撰四年毕汾祠迁主客郎中未几判大理寺初用散郎至是帝以不重故特命公且谓曰廷尉主天下狱思得详敏者治之乃不乱无以易卿公因请得自辟署既始于我亦遂为故事五年诏使北彼俗重射邀公校其能视公儒者谓必负北人环拥左右公一发破的众耸伏迓者邢祥辩给好以气凌人盛称本国宗枝贤且相友爱近赐以铁券公曰铁券所以安反侧也大臣功髙不赏天子疑则赐之何用及亲贤哉祥大惭然赐还不复语六年召入翰林为学士直日先帝燕衣坐便殿赐对罢就院内使即谕曰向渴卿甚因不及御朝服见亡谓吾嫚其为人主尊敬如此理局以寛明闻俄知审刑院法有违制者报徒公请非亲被以失论从杖既外郡有以是具狱闻者眞宗怒诏论如法公执前议上谨容曰若卿自是无违制者公遽曰如诏旨不复有失者天下之广岂人人尽知制耶惟上裁幸上悟欣然下其议因为着令佐吏赵廓立其后闻之出语人曰王公犯颜不挠廓汗下不能仰视公施施自若九年转兵部逾月以谏议大夫叅知政事明年改元天禧加给事中时上方好神仙筑昭应景灵会灵三宫观以庐诸眞咸用弼臣领职得者以为宠公选为会灵观使非志也让于冀国王公钦若上以为异除礼部侍郎罢知政入谢上怒未霁始责以大臣当传会国事何遽自异耶公顿首谢曰夫君从谏谓明臣尽忠谓义陛下不知臣驽使待罪政府臣知义而已不知异也太尉王公旦时在列归以语所亲曰予执政二十年日夕见上上意微忤即惧逡巡不敢语王贰卿始得进用避观使咈旨被诘占对词甚直了不惮过吾逺矣顷之出守南亰稍迁天雄军四年召还中书数月擢为中书侍郎平章事天圣三年改门下又累迁兼吏部凡作相领会灵观昭应宫二使集贤殿昭文馆二大学士始之还也会章圣病弥留今上位储决政资善堂刘后讽宰相丁谓谋临朝物议汹汹搢绅皆濳有所去就公恐计日中宫挟外援图所非冀是未可以口舌争即不听且何从倚辨非所以安赵氏也因说后戚钱公惟演曰帝仁孝结于民心深今适不豫且大渐天下莫不延领属吾储君而刘后遂欲称制以疑百姓公独不见吕武之事乎谁肯附者必如所欲将刘氏无处矣公实后肺腑因何不入白即帝不讳后立储君后建长乐宫辅政此万世之福也钱惧从之后因省不复有它志未几今上践祚遗诏军国事权听后旨仪法久未决丁谓沿后素意乃上议太后朝近臣处大政皇帝朝朔望独见群臣余庻务悉令入内押班雷允恭传奏禁中取可否即下不以覆谓之党附和以为便公扬言于朝曰是故欲壅上听而絶下情耶且天下公器岂庸两宫异位又政出宦人乱之起也不可乃引后汉马邓故事奏凡御朝帝坐左母后坐右而帘前奏事以次如常仪纳之士大夫由是识上下之分已而治定陵谓果与允恭谋改吉卜幸咎祸事败抵罪谓之列佑于上曰谓首被顾托请以议功众愕未有以对公进曰谓事干宗社议功不及卒放谓于崖佑者随废先是谓用事威赏皆专达不谋于朝既已窜冯公拯继为上相复蹑故迹公独谕以祸福且折其牙角使不得露自是事一决于两宫然而太后稍自尊侈上徽号乃欲御大安正寝受册公执不从遂降御文徳殿长宁上寿复欲御大安公又固执益不许卒御别殿由是大失太后意指昭应灾为不职免相事出知青州呜呼人臣大节始见其心平时立朝被冠绂逶迤矩步自饰边幅坐与人谈忠义若不恤死及见人主则迎意茍合夙夜酝巧智媚恱万状以固禄位时复悻悻炫小直干细人之誉一日国有大事相顾色丧噤不敢开口亦不自愧羞岂如公方太后时主少国疑人无一志大臣不协恭而奋不虑己特以身捍患遇事必立见非义未尝不直之凡措置亡失策动赴机会左右王室始终以宁得俟上专政光明刚健其功业可称道哉与其小夫懦臣异日谈也治平二年再移天雄军威懐素着人绘像事之戎使每及境必整其徒然后入至宴劳时坐皆有节俯伏听命不少哗过别郡乃大鼓噪无行列禁亦不止俄领彰徳军节度使检校太尉迁太师明年加同平章事又明年徙判河南府景佑元年驿召拜枢密使二年迁右仆射复门下侍郎为亚相启沂国公久之表以老不任求解甚频至四年授资政殿大学士转左仆射判郓州将行语弟皥曰唐李英公遗诫可谓深切皥曰然终为裔孙所累曰彼忠于国奚暇保家为君子益以是知公之心也五年冬十月甲戌有巨星陨于寝十一月癸卯感疾丙午薨君子曰知命矣辛丑以丧如京师讣闻天子震悼废朝二日赠侍中赙物加等亲与隶属拜官者若干人又诏鸿胪给塟事家人状理命辞于朝许之公自一命至考终位上宰官二品阶与爵第一勲第二衍邑过万戸恩礼之极也中外烦使大凡知通进银台司审官院礼仪院三班院各再判都省大理寺审刑院纠察京狱契丹生日幸亳考制度使南郊大礼使各一试贡士三修书时政记定仪注删条敕释御集等局总十有二书尊号宝受命宝谥册文各一干任之重也自余尤烦者不列焉更城所至必首建学校多出俸赐备经费公天性过人辅以学所作必精诣极挚凡居官率以仁闻平生亡分毫失谨厚庄重虽家居莫见其惰容衷实自任不妄与人语至于亲识书问亦不必昫昫欵密而情好自笃不信怪守南都日有妖夜至都人恐甚里门昼阖至废市道路絶人公大辟牙门出自循拊逮捕先声者系由是妖遂灭居大位不植私恩孜孜推进人物终身使勿知或有谢者必正容拒去惟不引用亲属有出上意者亦奏嫌报罢初拜叅政首议复谏臣选忠孝者数人俾尽规益号无阙政故公在相府仅七年絶亡论事被黜者又首议择名儒敦劝讲继命孙公奭冯公元番侍经筵每秋终公率同列献诗以贺二者尤大佳事一时朝廷翕然有风采上尝亲署忠亮忠厚四大字独赐公用是益自感奋勤劳王家知无不为人望素重比外迁天下惜其去再用乃大喜及是终也皆失声闾巷相吊非徳至厚者孰与焉世有年八十者众谓之寿然既死人不复经道如向无其人公之名与公遂不朽人念之常如生岂不所谓寿者耶公雅善属文深茂典懿有两制杂着五十巻大任后集七巻笔录遗逸一巻上之志在讽谏有诏嘉奬刻板均赐近位又喜笔札琴阮皆极其妙初娶蔡氏处士光济女卒再娶李氏故相文靖公女继室以其妹封许国夫人贤令可法子四男三女曰絪光禄寺丞曰縡亦光禄寺丞曰演将作监丞曰缘演与二女并早夭初以子幼取从兄子大理寺丞秘阁校理绎为子主后遂克以塟一女适屯田郎中沈惟温弼素稔公实又尝为其僚且辱公弟请所不得让谨件系官次行事上考功牒奉常谨状
　　
　　张忠定公咏行状　　宋祁
　　
　　惟公禀尊严之气凝隠正之量粤在羇贯不偕儿曹嶷然志向髙自标置始就外傅即览群经书必味于义根学乃知于言选家贫无以本业往往手疏坟史每有属缀輙据庭树槁枝而瞑茍不终篇未尝就舎磥若多节黙表大厦之材居然晚器弗示良工之璞太原王抟名知人见公愯然异之独谓公曰唐魏文公本生此乡故老有言后五百年复出一佳士元精回复祭酒当之矣公谢不敢当兴国四年始游邺下与故上谷冦公准推毂引重时属乡里命秀方国试言府将雅钦公名议为举首夙儒张覃者悃愊有行疏畧少文公即以檄谒府盛称其长覃终得荐公为之下彚茅有吉爵砥相先让夷之风一变河朔明年进士及第释褐大理评事知鄂州崇阳尤厉风绩大江之南民俗文弊囚以手而上下狱为人而重轻公廉知其状痛绳以法精力于职擿伏如神洗其锲薄鎭之忠厚吏乐其职多一笑而归休民协攸居或减年而从役就改将作监丞著作佐郎解秩授太子中允闗掌麟州军事夏台弗靖西戎方强公缮起亭障精明烽火坐赞叔敖秉羽之策多叅嫖姚穿土之乐伐谋取胜西鄙以安端拱纪元天田躬籍转秘书丞明年充礼部考试官已事复倅相州一惧之年宜为亲解百斤之牍终以恳辞乞董濮上市征以便迎养诏可其奏月余召赐五品服知浚仪县俄为荆湖北路转运使事不诿上世咨其清劾罢太守奸赃疲愞者十数人悉条所部废格抏敝者百余事棱威所振吏皆股弁察廉使上其理状玺书褒美三年迁太常为郎中再旬乘驿赴觐加锡金紫翌日迁虞部为郎中再旬授枢密直学士赐钱五十万判银台承进司门下封驳事兼三班院河东大将张永徳小校犯法因笞而死诏按其罪公即封还制书白上曰永德为国牙爪居天下劲兵处若以一部曲摧辱主帅臣恐有轻上之心上不纳因不闗银台而下书谯让未几果有营兵胁讼军候者公复争前事上輙优容谢之会贼顺缘间坤维摇乱偏师数万鼓行而西太宗以为潢池弄赤子之兵荆棘生大军之后畴咨上辍崇简守臣叅豫武功苏易简白上曰某甫可属大事当一面若奉将威命降谕剧贼陛下髙枕永无西顾之忧矣乃命公知益州揆日占谢赐白金一百四十斤鸿卿出郊不复内御子颜引道初无辨严朝家方以大师未集留之半岁公濳簿所赐上还长府其秋遂诏赴部公终不复言至道二年改兵部犹为郎中会丁新昌郡太夫人之丧恩诏夺服阳秋之义不以家事为辞礼经所执亦推顺变之人眞考嗣厯迩臣均霈即拜谏议大夫归朝迁给事中戸部使七旬拜御史丞咸平二年知贡举杜絶书谒时称得人夏改工部侍郎知杭州五年移京兆尹明年转刑部复为枢密直学士再知益州寻加吏部犹为侍郎景徳三年罢归领三班登闻检院奉朝请先时生疡于脑至是弗损家第赐告环中造适移状言上请外藩寻知金陵兼江南安抚使岱宗成礼改尚书左丞升人以秩满愿留即拜工部汾睢饮至又进礼部皆为尚书疾剧还台求访髙手荐剡需头之奏愿遂角巾之游魏舒之先行后言人无知其去位平津之何恙不已诏益勉于存神猗违半年必于得谢上不获已出公知陈州以大中祥符八年八月一日遂终于理下享年七十呜呼景命弗究宗工其萎知仁均哀殱我何赎邦人改祠而为讳道路举音以过丧眞宗闻讣震嗟追赠尚书左仆射以天禧四年十一月二十七日权窆于陈州宛丘县孝悌乡谢村焉从宜也公始娶夫人唐氏卒继室以太原郡夫人王氏即河阳节度使显之女允执妇道以佐君子后公三年而殁子从质以父任累迁至卫尉丞居公之丧一月以毁而夭女一人适故内相王公禹偁子嘉佑母弟诜以公延赏今为虞部员外郎孙四人曰约曰综曰绰曰绅咸以忠厚世其家公阶至正奉大夫勲上柱国爵开国公食封三千七百实戸四百其大较也公姿宇爽迈谋谟沉敏道架俗表气笼霄极任节侠已然诺不窕不槬如玉如莹修词立诚博见强志篰书兼两宾盖成阴佐郡被边遭时右武入蚁封而试马回策若萦张狸步以射侯舍矢如破总物纎密絶人逺甚及夫司封驳则详言粹议有任隗之沈正总台宪则摧奸触佞有傅咸之刚简治益部也宿师屯结县官乏食掾史搏手狂狡启心公乃贱售盆盐翔贵囷米贸迁锺豆讽告乡县民或妄言沮公公斩之以徇自是见粮大集战士倍气矣自不逞挻乱重城晏闭主帅王继恩上官正顿师入保埋根不进坐失脱兎之拒居若贾胡之留公以为将不亲行众不可使乃劝正自当一队以贾群勇正许诺行有日矣公虑其不进于是椎牛宿帐具出饯之礼中坐酒酣亲举属军尉曰尔曹俱有亲弱在东蒙国恩厚恐无以塞责此行当直捣冦垒尽其噍类平定之日东向以报目见朝廷举万年之觞岂不快耶若犹老师逸囚疲民旷日即此地还为汝死处也正由此卓行深入诡道兼进殊死鏖战尽俘凯还公乃出车劳勤摐金大会以次论获先命行赏皆伏公气决不敢迎视继恩帐下卒缒城夜逸吏执以告公恶与继恩不叶即命絷投眢井一府无知者先时刼掠之际诬染尤众胁从有状归诉无阶各保营壁共懐猜贰公以为鹿不择阴既亡生路虫入其腹惧益厉阶亟下符移鑴说魁宿宥其枝党纵归田里譬以大恩讫无敢桀及再任也属六羸南牧灵旗薄伐公虑逺夷为变欲出竒以胜之因取盗贼之尤无状者磔死于市凛然人望遂臻靖嘉每吏牍便文久不得判公率尔署决人皆厌伏罚既值罪案无廋情蜀中喜事者论次其词总为诫民集镂墨传布虽张敞之为京兆时时越法纵舎黄霸之守颍川人人咸知上意无以过之牧余杭也遘民荐饥方蜡不启稻蟹无种原田若艺民挟盐利以冒公禁者日数百辈公一切笞遣不徇彝法逻戍入启曰法乱如是人将安禁公劳之曰余杭十万戸饥者七八弗挟盐利无复生意若暴禁之彼将圜视衡击以扰居者则为祸大矣尔曹第忍之竢其岁定则太守复以三尺律从事矣是年虽歉人无泛命者富家子与壻分财不协诣府廷辩壻曰彼先子有治命壻七子三因出遗札子不能举其契公索酒酹地曰彼父智人也当死之日子方冲孺托养于壻茍子有七分之约则亦死于壻手矣今当七分归子三分归壻于是二人号恸以为神明公之操决率是类也原其遇二圣也以功名自任故力与命偕显八座也以方格见信故言与行危本乎直清贯以忠恕无乞灵徼福无人非鬼责履重刚不险临大节不夺葵藿弗采于猛兽山川宁舎于骍角若夫安世之恨谢公归之灭私大有之文明小雅之恺悌公皆兼有其美惜其未极柄用遽愆腠理上欲为相者数矣天之不憗也悲夫公雅好着文深切警迈以不偶俗尚因自号乖崖公尤善诗笔必核情理故重次薛能诗序之曰放言既竒意在言外议者以公自道也生平论著仲氏诜集之成十巻以行于代内外归之日无搯膺之妾无杂吊之宾终齐事而乃瞑取禅书而颂徳汉廷诸老恨王骏之不侯天下之人为陇西而流涕斯非遗爱遗直立功立言之极欤敢抚令猷以须史阙谨状
　　
　　名臣碑传琬琰之集中巻四十四
　　
　　●钦定四库全书
　　
　　名臣碑传琬琰之集中巻四十五
　　
　　（宋）杜大珪 编
　　
　　孙文懿公抃行状　　苏颂
　　
　　公讳抃字梦得其系出于富春盖吴将武之后裔也七世祖曰朴始徙富春籍于长安唐武宣世举进士宏词连取甲第大中五年从辟劔南西川节度使府为掌书记其子曰长孺摄彭山县令既以秩满罢因家眉山大治居处又构重楼以贮书日延四方豪士讲学其间于时蜀人号为书楼孙家自尔子孙不复东归遂占眉山名籍髙曽祖以来歴五代丧乱晦遯不出力田以自给取足而已不求赢畜清白之范其来逺矣公初名贯字道卿生五岁学为诗便有老成风格其警句往往传于人口未冠作祥符宫赋五千言成都尹凌公策闻其才美召至府与语甚竒之将荐之于朝以其年少而止其后两从进士乃更今讳天圣八年春再上拔鼎科一命大理评事通判绛州事初太师在蜀名知人生五子待公独异尝曰尔器韵沉逺后当显赫于时但成名差晚吾不得一见为恨尔至是太师已薨而公每因拜官则感涕怆慕累日痛不逮养明道初恭谢推恩改著作佐郎未几召试学士进太常丞直集贤院监左藏金银丝绵疋帛库以所生杞国太夫人丧去位服终还台判尚书祠部擢为开封府推官赐绯衣银鱼居岁余府胥冯士元以奸赃败穷治甚急事连前后尹佐自二府至台省者十余人而公无丝毫累由是清愼之誉闻于时考课升太常博士移判三司开拆司兼提举催驱公事同修起居注庆厯二年二月召试中书换右正言知制诰占谢日赐金紫服判登闻检院知审官院迁起居舎人兼判尚书刑部出疆为契丹生辰国信使公为人端重不妄举动言语与北人接有问乃答北人尤加礼奉且谓人曰孙公真恬静笃实之士也使还判国子监权纠察在京刑狱五年二月召入翰林为学士判太常寺兼礼仪使权判尚书都省充宗正寺修玉牒官六年春权知贡举再迁礼部郎中遭嫡母崇国太夫人忧援近例愿终三年丧优诏从之公在眉山为大族中外戚属以百数而贫无依者又众闻公归皆来求给公竭资以赒其费又为姊妹之娶妇嫁女者数人服除召还旧位提举在京诸司库务皇佑三年以大享明堂恩转吏部明年兼侍读学士判流内铨知通进银台司兼门下封驳事五年五月以右諌议大夫权御史中丞制下谏官论奏公朴谨非纠绳才不当居此职公即手疏自讼曰臣观方今士人趋进者多廉让者少以求事为精神以讦人为风采捷给若啬夫者谓之有议论刻剥如酷吏者谓之有政事諌官所谓才者无乃谓是乎若然臣诚不能也仁宗深察其言诏赴台视事寻差知审官院公辞以台长不可以兼事局恐于言责不得专诏如其请仍着为定式再加给事中公践两禁十二年朝政得失天下利害事非其职者未尝建言亦不与人谈议或诮其循黙公曰事有分守岂可越职横说及为中丞每闻朝廷有措置未合理者与羣臣争之未见听者实时拜疏或请闻于上再三开陈得请而后已由是知公韫积厚而操守固也是时内侍王守中以在事久特恩遥领武宁军节度使公奏言自唐以来节度使为将领剧任专制军事国家安危成败之所系非中官所得处其任曩太宗世王继恩平劔南有大功当时论赏止进顺州防御使立宣政之号以宠之况守中无继恩之功而輙居将帅之任恐为四方非侮则为国威之沮矣朝廷卒为之追改成命至和元年春贵妃张氏薨仁宗伤悼累日追册为皇后赐谥曰温成且有建陵立庙之议公言兹事体大宜命近辅与礼官叅讲然后施行不当亏紊典礼又与诸言事共争章至十余上终不报公率同列进见帝不为顾遂列拜于御座之侧公独伏不起久之帝乃悟因复得进言不可之状而忤旨益甚左右股栗有欲仆地者公凝立不慑帝亦为之改容而遣之当时虽不尽用公等议然其后罢立忌去庙乐改园陵使为监护塟事车驾幸奉先寺不入庙致奠皆公启之也明年秋丞相陈司徒家女奴死开封府检视有疮痕传言嬖妾张氏笞杀之以闻上诏近侍置狱推勘追取证佐皆不至既而罢狱公十上疏论其悖谬大臣笞杀女使事至微末然而诏狱废置皆用执中之请此于国体大有所损何则执中要行则朝廷近侍之臣亦须遣去案问执中要罢则本家仆妾不容畧行追取挟恩怙权取必于上此而可恕则孰有不可容者司徒卒縁此罢政事而公亦连上章求解台秩出补外郡优拜翰林学士承旨贴侍读修撰之职仍领太常礼仪都省兼提举醴泉观公事磨勘诸道转运使提点刑狱课绩又迁尚书礼部侍郎兼判昭文馆再修玉牒官公在台满二岁凡言朝廷天下事章数十上但以持纪纲厚风俗辨人材寛民力为急务未尝披抉人之隠慝小过与不可明白之事其论大体若言古渭州不可复置以失信于戎狄而启其窥觎之心凡邉防疆埸之事当令两府通议议定然后奏禀施行无使旧相守边恐事体太重则蕃戎致猜藩方无得辟通判官以全监郡故事方无事时且预择兵官则缓急有警可用近边士兵可因旧名而削其数则干强而枝附此其尤著者疏入多即施行或着为令其余或行或否或密疏不传者不可悉知之其论人物若云杨畋有文武干州郡不足用其材宜擢近职置之湖岭间藉其威名以靖徼外张藴之清方有器识心计絶人宜召对便坐询以得失及财计利害必有补于朝廷胡■〈王咢〉孙复博通经史可以任讲劝之职赵瑜刘贻孙晓兵法可委以边防之寄许士宏知汉州薛向知鄜州皆有善状或清介以得人心或干敏能捍大患宜俱升以繁剧刑狱之任则廉吏知劝而才臣思効曩者王益柔杨南仲陆经齐唐葛闳皆以纎介之累有妨进用失弃过奬善之义望与涤湔任用则清庙无遗贤之叹是数人者不久朝廷擢用几尽士论咸称其器识三年春仁宗暴得风眩不豫罢朝禁门晏开者几旬日虽执政大臣亦不得进见但通名于内东门候起居止于中使宣谕圣躬渐安而已庭中惶惑莫测其端公时为近臣班首因率同列就幙幄中见相臣谓曰主上违裕臣子当朝夕省问今大臣隔絶不得进见主上之安否虚实未可知也事系宗社诸公不宜坐以待命宰相即用公言叩阍请入禁中侍疾由是中外之心稍安未几诏两禁杂议榷磁湖铁冶事议罢奏藁备具而谏官某人及观察某人重取更定数字同列意二人者有所挟实时劾奏其事吏持案白请于公公曰二人者信有罪矣然我辈从而举劾不亦伤风谊乎二人卒坐是补外官后帝闻尝有是语曰老成人终不同嘉佑二年契丹国主宗眞卒遣使告哀公为馆使先是宗眞之使来请叙两朝通好岁久请交贽御容欲使子孙得识圣人形表朝廷初不能夺其议既许之矣异时契丹使先以画像来未报聘而宗眞殂殁新主复遣使来请朝议以为先主时事欲却不与公遽至中书白曰国家所懐柔逺方所仗者信义而已且彼以好来求圣容既许而不与其失在我不在彼矣或曰不许之意有人臣难言者直虑敌人厌诅不道耳公曰此特师巫女子之谈非所以折冲消难者也况圣人应期运系天命乃反有所畏耶且彼一来不与至于三四极于数十朝廷度必能拒之乎其后以使者再至乃与之如公之奏公领太常前后几十年言礼事甚众毎有大议则使诸博士各陈所闻见然后择其合于义礼者裁定而奏之大抵守经据古不欲輙有更异初仁宗追悯故后郭氏以微过废卒久无祠所诏于景灵宫建神御殿岁时追享上封者言神御不当建或曰当祔于庙诏下礼官公与僚属同执是非而献议曰先朝建神御殿已是非礼然尊奉祖考不失孝思之义今为后妃而置之其于失礼又甚矣傥陛下追念郭氏殂谢况已追复位号不若因而赐以谥册祔于皇后庙则恩意至而典礼存焉复下两制合议久之未决然卒罢神御不建四年诏将用十月祫享于太庙群臣有建言皇后庙四室先帝时每遇禘祫升于太室葢有司摄事失于讨寻今皇上躬行盛礼义当革正又引唐郊祀录续曲台礼为据请遣近臣致享如奉慈庙公即与二三同列奏驳春秋传所云未毁庙之主皆升合食于太祖有别祀事乎又曰祭从先祖后庙合食自祖宗以来行之已久不宜用疑文偏说轻有改更天子甫欲躬斋戒固当奉承先宪正所谓有其举之莫敢废也奏上中旨合食如旧明年日食正月朔旦诏公祷祀于太庙公举春秋经传止用币而去特牲又伐鼔以责阴气时宰称其得礼公久在禁近主眷日厚每燕见有所问必端简而前曰天子所以享南面之尊延十年之庆者惟寅畏可以对上穹惟勤俭可以惠下民止此而已未尝一语涉面谀朋比者至和中帝切于求治问前代之所以治与其所以乱公从容言曰臣以谓治乱之由无他惟在用人而已用得其人则治失其人则乱从古然也帝曰今世非无贤又非不用然治不及古何也公曰有贤而不用用之而不尽其才与不用同惟明主留意则贤无不用而世无不治也帝曰今之贤而未用用之而未尽其才者谓谁公曰知臣莫若君此必上简天心非臣下所敢私但愿陛下不以一事不效而遽去之则贤无不为陛下用也帝再三嘉纳之是后数进大臣多复用宿名重望已更任使者大厌群议帝由此益器重公遂有大用意是时陈戡用台官言罢枢密副使宰臣进拟例以三司使御史中丞知开封府一人补其员上曰朕得旧人之久职者既而语及公即命以本官充枢密副使同修枢密院时政记时嘉佑五年四月也其十月知辰州窦舜卿以定彭氏蛮事朝廷嘉其能议迁一官公曰唐开元中所以号太平者以不赏边功也今舜卿信有才他日进擢无所不可若用蛮事迁官诚恐边臣生事于夷狄以希恩赏自此四境不得安息也遂止降诏奬谕之上书者请额外増置土军为南冦备公曰茍取其知山川乡道则州得百人可矣如増广其数徒糜廪庾费不足以待敌前日智髙之乱成功者乃陜西骑兵耳南军何预焉卒仍旧不复増置公为枢密未满八月以本官叅知政事同修中书时政记都大提举三馆秘阁公事同译经润文使一日政府集议擢李叅为三司使公时以故后至预闻之徐曰方今民力弊困久矣宜得敦厚有学术之人使主邦计庻几可以寛民保众茍于趣办应卒之才则诛敛掊克无所不至如此民何所措手足乎前议遂止明年御史捃公过失不当久在政府章入不报或有谓公曰事起无名盍自辩于上前公曰吾老矣退乃其分自念平生不欲攻人之短今幸备位执政不能敦厚风俗宜有愧矣而反与新进后生竞口舌于上前耶况知我者君此曹其能诬我乎遂上疏求罢帝益嘉之诏拜观文殿学士兼翰林侍读学士同群牧制置使公在讲筵前后十三年故事凡进读群书前代乱亡忌讳之语皆略不解公以为不然每至其处必再三敷衍且曰兹事所以书之于策牍者示来代之明戒也茍临文避讳则书传载之何用自是遂读无避明年夏今上即位改戸部侍郎治平元年二月以太子太傅致仕于是公年六十九将还政之前有语公曰礼七十而退人或过之而不去公乃未至而告休斯不近于矫时乎公曰强力而仕不能而止士君子之通义也奚必年至而后去乎遂速上疏表得请以其年十一月七日薨于春明坊之私第上闻讣为之罢朝埀拱一日制赠太子太保法赙之外再遣中使赐黄金百两以恤其家恩升二子差遣并异姓斋郎一名公为人内方外温动由至诚不喜矫饰以邀取名誉然而端严谨重至老不懈虽少年强力之人殆无以过与人无适莫亦不肯茍合端居似不能言者及遇事则毅然自信不为髙下易其心初在翰林尝至中书白事系鞋登政事堂时陈司徒作相见之不恱且责厅事吏不以告公曰学士见宰相以客礼自有故事况我以公事来若有私祷则足恭下颜所不惮矣司徒不能平及为中丞司徒复冠台宰每裁处大事多出独见同列无敢抗者公屡言其失曰幸陛下以臣章示执中使之凡事须众论复熟然后奏禀施行司徒见章益不喜一日赐宴都亭驿坐席俯相近酒间司徒微语公曰观中丞近日封章意颇不见容老夫耄矣行当引去因指其座曰此中丞即日之地幸无相侵也公俛首不答退而语人曰陈公之言甘其心可见也未几会诏狱起卒用公言罢相及其薨也太常定谥博士以其当国日奉行贵妃册礼及不能正温成赠塟事请谥曰荣灵公曰司徒端方刚劲素闻于时自为小官已有建储复辟之策作相虽无謇谔之誉然其至公不党亦近世少及加以恶名诚为太过谥曰恭可也博士曰谥之美恶宜取其大者今司徒之过显虽有畴昔之善不能掩也公昔日屡疏其短今而诔其善何前后之不类也公曰宰相越法予为中丞言之职也死者美恶予在太常谥之当以至公岂可挟一时之事而废其平生之大节乎复持议如前请于朝复议者数四卒以公言为定其持心平恕如此临事周愼谦畏又过人逺甚自歴两禁至登二府四方问讯有非时至者輙藏去不启封曰此必有求于我自度不能副其情不若勿发之可也亦不妄与人缄牍或必须为之无髙下亲疏皆手书亲笔虽疾病亦不假请于人书体极端楷尝谓章草近于轻倨故不好也非公事稀歴权要之门至于侪辈往返亦有时故在朝与相亲者无几人一受之知造次不忘于心初闻吏部张文孝公薨哭之终日不已子弟疑而问之答曰吾立朝未尝有推引者惟张公拜观文殿学士日表我自代此知我者也今亡矣故至于伤恸耳于相知犹尔于朝廷可知也性尚清简自少惟读书为文余无他好嗜如音律棊射书画一无留心者晚年亦稀复拈笔文章论议则平昔所学皆自足用其所接宾客惟儒生士人其外技艺缁褐卜祝軰无一及门者居无事时独坐一室移晷不出妻子亦罕见其面尤恶谈人是非有来言毁誉者则答以他语去乃指谓人曰巧佞之徒宜礼而逺之愼不可听其言也接人简约不事屑礼或时供具酒不过七行家人以为不可公曰古人三爵吾巳过之何谓不可素不善治生产在贵近日久所得俸赐甚厚随入随费婚姻丧祭外则以均赡宗族故旧家无余赀室无玩好京城无善邸第后房无姬媵其所以奉养之具宛若寒素或勉以为子孙计者公曰吾于子孙岂不足耶幼而教以诗书长而任以官爵若儿曹但能忠于君孝于亲义于宗族廉于公家不为奸欺憸佞之行守此足以保数世安佚也及还政家居惟幅巾野服与宾客谈医药修饵之术不复语他事其风尚可见矣公累阶朝请大夫勲至柱国封爵为乐安郡开国公食邑三千三百戸实封六百戸公仕宦过三十年未尝有毫髪玷议论多阔畧细故务全大体所上章奏无冗长虚饰之辞其言至质畧而意主切当奏对语直而实故人主以朴厚目之以此颇见信纳前后八被诏虑囚徒开引情实白于上前有自殊死而得末减者多矣平生善荐士得人最多其荐御史得今中丞唐公介大章吴公中复皆一时之杰自余显荐密启者盖又多矣属文简重不务刻摘章句于训辞尤为得体庆厯初夏英公自蔡州以枢密使召至之谏官连疏其短追恩命移亳社上表自辩付学士答诏诸学士皆难其辞公即取笔作草上之有图功効莫若罄忠勤弭谤言莫若修行实之语诸公服其切于事而英公衔之尤深至语所亲曰吾于孙公素无嫌而批章见诋如此公闻之亦不为悔其它大手笔则有升祔献懿二后赦文初追藁仁宗读之至于为天下母育天下君不迨九重之承颜不及四海之致养言念一至追慕増噎上为欷歔称叹者累日又奉诏撰冦莱公旌忠碑丁文简公崇儒碑皆叙事明白气格浑厚自成一家之体有文集若干巻藏于家公娶太原王氏封寿安郡太夫人同郡大姓也三姊皆适豪族生子者又相聘娶公以儒者独不得继好及贵三家始来求婚公亦不拒之又为之保任其子孙入仕者两世于乡人益称其长者公少孤兄弟群处惇睦尤至他日析居公尽推美田宅与兄弟惟取其薄恶者曰数口之家得此足以奉先人之祭祀矣与朋友交得丧休戚一以均之初举进士特厚善同郡宋辅洎拔州解同时东上至长安辅以疾不能兴公亦留此为诊医药过旬浃辅曰试日甫近君当亟往无以我为累也公曰与君偕来义不得先行君若罢举我亦与君俱西矣又数日辅疾愈遂俱行并擢第此又见其内行之有素宜乎天爵茂而时宠优也子男四人长珏国子博士次佑甫大理评事早亡次诘次林并太常寺太祝女子四人长适戎州僰道县尉蒲献卿早亡次适太子中舎彭敏行次适尚书都官员外郎勾谌次适太常寺太祝宋奉国孙男七人三为京司一为试衔官三未仕孙女五人二已出室三尚幼男子皆谨厚能守家法女子俱从名家仕族可谓有后矣颂获游公之门有年矣又尝辱称荐于朝以恩旧故熟闻公绪言美行又得诸孤所録遗事甚备谨紬始末直书以上有司治平二年正月日具位苏颂状上
　　
　　名臣碑传琬琰之集中卷四十五
　　
　　●钦定四库全书
　　
　　名臣碑传琬琰之集中巻四十六
　　
　　（宋）杜大珪 编
　　
　　孙宣公奭行状　　宋祁
　　
　　孙奭字宗古年七十二岁公之先本乐安望姓后子孙有徙古博平者坟墓托焉遂为博平人公幼好书术不事产利夙儒太原王彻以五经教授其徒数百人公往从之游及彻卒有从公质正谬惑者公厚谢未答久之为言其意义据深切人人厌服于是彻门下生悉从公以终业故其乡之粹然仁者爱之其里之肆然暴者畏之会州将少文憎忌儒服公不见礼违之汶上乐其风土遂贯籍焉顷之吏上计文即偕西遣端拱二年擢九经髙第释褐主莒县之簿代还上言愿以本经试最有司言学有师法于是以廷尉平直太学为讲员太宗幸上庠诏说尚书说命三篇动容称善且叹曰天以良弼赉商朕顾不得若人邪因赐公绯衣银鱼用是明年劾免大丞相以郊礼及眞宗嗣位再除至殿中丞又侍讲论诸侯王邸赐三品服会诏百官转对公上十事判太常礼院国子监司农寺累迁工部郎中擢龙阁待制大中祥符初议封禅四年将祀汾阴公上疏言其不可者有十上遣内侍就问公又疏伸前说俱蒙嘉纳六年遂下诏用开元故事欵瀬乡奉太清之祠公上疏引唐明皇以为言天子虽嘉其意然谓稽古择善何常之执更为解疑论以示羣臣始尚书公年耆徳茂重去乡梓公至是上言不胜父子之情愿归田里尽温凊之报诏不许又奏愿守一郡以便瞻省制可之乃守髙宻居部二年拜左谏议大夫罢待制之职还台纠察在京刑狱祥符之降也始名天庆先天降圣为盛节诏天下饬斋合燕费且不赀公建宜罢以省浮用书奏不报未几出知河阳天禧末县官度用财力稍稍减郡国祠醮终如公言郊祀恩改给事中公连年自表以尚书公年九十按礼家不从政据令许解官侍养帝览奏叹息诏丞相府曰孙某或请急过家及欲近郡则听之乃就徙兖州明年改元干兴眞宗之后元也其三月今上即位例迁工部侍郎八月驿召公还拜翰林侍讲学士俄知审官院仍判国子监复知通进封驳事兼羣牧使会修先朝实録以公有胥臣多闻羊舌肸春秋之习命参其典领尚书公寝病也朝廷知公孝特许乘传视疾再宿至汶上实录成就迁刑部及尚书公齐终公孺慕癯毁寻诏夺服公固愿终丧上命贵臣敦喻公不得已还都复旧官顷之兼判太常寺及礼院再知审官院以久次授兵部权吏部流内铨又兼龙图阁学士贸茶转货法久而弊计臣欲揵囊橐推浮淫实繄参定以兴长利初公之劝讲也往辟乱亡临文始为讳有可以规益顺讽者必谆谆为上言之掇五经之切治道者为经典徽言五十巻奏御绘无逸篇为图愿置便坐为位守观省之助时母闱辅政五日一御事公因言古之帝王朝朝暮暮未有旷日不朝者也陛下春秋鼎盛宜日御前殿见羣臣发扬健粹览照治本而上方奉养长乐故谦让未皇也于是公年七十因请间祈致所事上章者三皇帝与庄献太后特御承明殿存谕数四公顿首且言劝道无状以暮日希逺途恐不能自还无以塞责乞全首领为陛下之赐因泣数行下上亦恻然犹诏公与今龙图阁学士冯公元讲老子三章又命今礼部尚书晏公殊读唐史是日各赐帛一百疋后数日制诏报公果不得谢更求近郡上乃从焉改工部尚书以本职复为兖州且命须小会毕乃得辞待礼复数月请行数矣乃宴于太清楼乐阕上出御飞白书宰府枢臣大字轴各一学士以下小字轴各二惟公与文元大小兼赐焉朝廷荣之并诏赋诗述所以优待师臣之意明日诣承明谢且陈将奉违帷幄上亟命取老子讲如前章既罢仍有具衣钉带材马之锡及治行也又宴瑞圣园就贶御制诗一章复诏近臣为诗以饯议者谓汉疏受桓荣咺赫龙光不克过之明年耕籍改礼部公为政多惠利尝奏复济渎故道渫其锺水济郓之田微公其鱼所至兴儒学教导不纯用法律有足大者事皆责丞史掾属总纲目而已人皆宜之不见为治之迹明年以病自乞上知不可夺乃听迁太子少傅归老夏五月疾笃戊子移居正寝命子孙曰明日午中吾当逝矣且吾在仕途四十年讫无悔尤乃今奉遗体终牖下君子其以我为知命口占遗奏初不以家事为言又谓子瑜曰逮吾属纩当无内姬妾独若与诸孙在庻不死于妇人之手已丑如期而薨讣闻天子废朝震悼以左仆射策书驿告其第延其赏于子及孙二人焉赗赠称之士之仁且贤者莫不相吊徽数令名洎终益荣夫人天水赵氏以平原郡追启汤沐三子曰瑶仕歴司虞止员外曰琪止卫尉丞曰瑜今为殿中丞息女三长适髙平范昭季适昭弟曙仲适琅邪王景仲蚤卒公于学无不该总精力强记絶人逺甚以其为礼莫大于祭故受诏次（阙）兴以来郊庙容典为崇祀录祭莫尊于天故本其六名实则一帝是康成排王肃彷徉千载贯诸儒之论为南郊奏乐莫盛于雅故裒翁万同律为乐记图孝莫重乎丧故援古塞违为五服制度五经之学章句数十万后生占毕厌苦其说故作五经节解删去盈辞又请以刘昭后汉志禆范晔之阙尚书释古文以检考今文谓孟子附圣立书庄周根道徳之论律有学科宜并刋布又同定论语尔雅义疏皆镂椠埀久唐明皇删定月令自窜新意其事浅而不笃公乞复康成旧注还其篇次议虽中格礼家韪之在内阁也眞宗赐歌诗俾之次韵公屡辞不听乃有赓载集资质详审进止如有寸尺无儳言遽色接诱士类侃侃如也或以竒袤怵之则玉色山立不得而挠然志尚隠约器服尘素不儌福于神不愧辞于人善推已以恕物不格物以已长让夷损怨称为长者尚书公之疾革也公舐洁其面以代颒御未始就子舎褫衣带养者以为难安车之还也日延乡老道旧为乐先时邑子或从公家宰贷息钱济剂券纷纭酒酣公命折而焚之凡散数百万其推毂士不进不止成就诸儒甚众而冯公元谏议大夫孔公道辅尤显公为内阁冯甫从初命入太学不十年抗茵凭侍金华与公同列云至于日月献纳便宜施行者存于有司伏青规秘皂囊则诡辞焚藁外无知者呜呼公有黄中通理之才服劳累圣发舒事业既光大矣第不登三事謩九徳宁天啬公藴而不使尽邪将人匮公赐而弗及庇邪知与不知咸为公恨卜竁有日节惠兹在敢摭雅行告于有司谨状
　　
　　冯侍讲元行状　　宋祁
　　
　　冯元字道宗年六十三公之先始平人四代祖官广州唐末闗辅乱不敢归而刘氏据南海侨断士人故三世食其禄太祖定交广公之祢本刘氏日御国除始为王官授保章正老病免遂占数都内公少嗜学保章君不欲公畴其业使从故仆射孙宣公授五经大义又友博士崔颐正逮冠强立博览外嗛嗛若不足中敏力甚自经典诂训祖袭师承穿穴莛楹皆能驾其说寖弄翰为词章黙而有沉郁之思出入服褒衣习矩步如大宾祭乡人化其谨至以俚语谚之不妄交游惟乐安孙质陆参谯夏侯圭相友善三人皆直谅而材故号四友家贫盛冬无薪燎夜輙市瓶酒与圭对经研榷一再酌以自温或达旦不瞑眞宗大中祥符元年由进士调临江县尉再朞罢会讲员缺诏冬集吏能明经得自言试可公往应令时谏议大夫谢泌领选精果有风鉴见公儒者嘻笑曰吾闻古治一经至皓首生能尽善也邪对曰达者一以贯之可矣谢竒其对因抉经义疑晦者廷问参诘公条陈详谙言简气愿谢抵掌嗟伏即日闻上授国子监直讲由是名震京师公卿大夫家争欲屈公授道者久之迁廷尉平又兼崇文院检讨其八年程覆俊选公待诏殿中帝读易至泰卦命说其义公既道繇象云云因本君臣感会所以辅相财成者帝恱赐五品服稍亲近之禁中建龙图阁庋藏秘册置学士待制等员为缙绅誉处时帝用尚书工部郎中李虚已兵部员外郎李行简待制是时公仕资浅故以太子中允直阁直阁葢由公始数召入与二李赐清间说易尽上下经帝尝称公诵说通而不泥言外自有余趣非专门一经士也俄改三品服天禧元年以谏议大夫假节使契丹还迁太常丞兼判礼院吏部南曹先是今上在储闱帝欲得肃艾长者使之劝学访于宰相时太尉文正王公以公对或者谓公年差少罢不用更用博陵崔遵度四年遵度卒帝即擢公左正言兼太子右谕徳代其任他职如旧初文正闻公名而未之识一日召至第先使诸子质经义密视其人淹粹亮恪乃自见之授其老子他日令诣府与执政众试已而为帝言数矣故公之显文正力焉公由孤生挟儒术进出入十余年鋗玉华緌与诸儒献歌颂数得进见两宫所以褒礼赐予尤渥便蕃光明为时宗国器当世休之今上嗣位改尚书工部员外郎升为直学士兼侍讲未几孙宣公亦入露门执经逓进公得孙同列以为宠孙得公亦自以知人为多两人提衡讽道上益向学俄兼会灵观副使知通进银台司兼门下封驳事天圣元年判登闻检院明年判国子监三年改礼部郎中五年同知贡举时天下偕计参倍公协力程综片善必録虽钩捶臬平不计其公未几正为学士当是时天子念先帝盛烈裁绩信书为一王言故贰卿中山刘公筠今资政殿学士常山宋公绶丞相颍川陈公同领史事已而丞相为开封府浩穰剧三辅乃罢史官诸公亟以公请诏从之书阅两朝论次笔削者众至是褒惩谨严近古风烈矣其十一月燎祭南郊为卤簿使七年召入翰林为学士凡三禁职皆天下选而公兼有且优为之又判尚书都省俄为三班院岁余改吏部郎中八年以国书成进谏议大夫充史馆修撰九年为吏部流内铨兼羣牧使明道元年十月既考室谢享宗庙又为卤簿使以赦令例迁给事中明年耕籍田使任如庙礼俄为庄献庄懿二太后园陵卤簿使前此庄懿之未祔也塴都城右郊公尝假鸿胪护其塟及梓宫之迁斥土沮湿近戚诋公监视亡状十月解翰林学士及侍讲二职出守河阳辞得见上但顿首引咎自请治郡满三年奉计以报会太学官属叩丞相府上书留公柄臣悔欲弗遣公固愿行到部以清静称不作条教今左仆射王沂公自洛师入觐为上言冯某东朝隽老不宜以纎芥弃外上亦意合即日驰传召公景佑二年春二月至自河阳改礼部侍郎兼翰林侍讲学士兼知审官院复判太常礼院国子监公既还朝自以羽翼旧人身托劝讲宜出入讽议不茍黙而已乃献金华五箴弼违告猷词兼婉切上纳其戒优诏答之会上留意雅乐闵经文残缺规创大典夏四月诏公领修乐书俄复为南郊卤簿使管祥源观事明年七月书成上号其书为景佑广乐记特迁戸部赏劳也公素有跖盭不堪趋拜四年春病寖剧告未满三月会小瘳公自力造朝未几病复甚气上遻害言语后四月戊戌终于正寝上闻讣震悼以本曹尚书告其柩赙钱三十万绢百匹醪米牢具称之愍赗之所以优加君臣之际深矣公之配夫人周氏封临汝郡无息以兄之子大理评事譓为嗣公殁夫人命譓以衰绖即次于殡东会诏到门问公亲属夫人即表公遗命诏可擢譓卫尉寺丞譓子二人释褐并为将作监主簿恤孤厚忠之恩乃如是是其徳已侈大哉公自褫巾至捐馆进阶及勲各六诏爵五封戸五加而再实其食如今署焉志闲素恬于仕进无表襮之饰虽当路诸公率贺吊一与众往异时不造也门无杂宾惟经生朔望承问及搢绅道义交数人而已接士以礼虽新进后出与之钧终日谈便便惟谨无戏言惰色是以受诏八主戎客于都亭馆由慎恪以得之不呼僧及道士尝执亲丧自括髪至祥练皆按礼变服未始为世之所为斋荐者惟卒哭后遇祭日与数门生诵说孝经而巳罕语浮屠氏亦不诵言排訾之熏蒿禳■〈礻更〉可以动气焰者皆不近不问家产增狭昼治官事夜还读书■〈执上目下〉御亦简其面故能多识博练自台阁文书故新品式丛伙纷厖有所咨访者咸能记之太学禁阁容巨三局阅二十年仍其任本公不愆不忘故也尤精易及扬雄方部学初公七岁母夫人令授易是夕梦公吞绀莲夫人旦而抚公曰儿善读此后必贵显眞宗果以识拔晚年愈刻志率三日一读又欲为子云诸首作章句且患宋衷陆绩范叔明宋惟干漫漶舛驰思尽黜之最后得唐王涯注以为差近先作释文一篇欲遂因王说而补正之亦终不果公尝预注先帝集同修卤簿记校后汉志孟子及律并义疏采获是正多得其眞同修玉牒分撰国朝会要未克就生平著述无编次家人捜攟得数百篇清致平粹及在禁署益迩雅务为温纯而采加焉居三城作诗百余章推已指物旷而不怨有雅人余风性寛厚多恕当官下未尝以罪平镌吏吏亦畏其明而安其仁乐道人之善好与人为善毎议事不肯自意出大者荐之二府小者与其属聮请类多不可纪公一无建白者其逺名若此然内刚有守不流于众初善音者取上党黍纵累为尺因裁十二律以献遂改大乐锺石以合其私老师宿工者首鼠不敢议后有建言其非者上未有以决遣中人即太常下舎问公新乐以纵黍定尺宁有非邪公即摘班固律厯志唐令两说付中人因对古者横黍度寸今以纵乱横其法非是中人驰入明日上坐迩英阁语公曰向考正大乐患在寖髙而急今也下而缓二者不得其中失在律卿言是矣因出横黍新尺示羣臣比纵尺差二寸一分而弱以校衡斗皆不雠当是时微公言几无发其谬者假有之果且不能取信于上传曰仁人之言固博而利欤公前殁三日属于一二僚执曰吾仕愿素足今无一私以干县官惟是窀穸累诸君已而得遗札之文谆谆纳忠讫无他语用是中外尤痛惜之公友陇西李公淑敕故吏相譓以终事呜呼公有佐王之材不自显虽持囊珥笔在省戸为名命训辞所出裁十二三使公当其时稍自崖异不难于进益发素藴幸而十四五且次入衡弼不为婆娑连蹇如今章章矣虽然命有屈于公公无不慊于道使素槩清埃奋厉无穷薄夫敦夸夫惧百世之后呻简想风者以辈鲁臧文仲汉贾谊董仲舒此彼相易宁有失得间耶某曩以胄筵仪蕝刋缀音典皆为公属及此绪训又叅闻之故公治行之全颇获详究今日月有期矣官在三品法当得谥谨用第述上于有司节惠受名请遵故实谨状
　　
　　名臣碑传琬琰之集中巻四十六
　　
　　●钦定四库全书
　　
　　名臣碑传琬琰之集中巻四十七
　　
　　（宋）杜大珪 编
　　
　　蔡文忠公齐行状　　欧阳修
　　
　　公讳齐字子思其先洛阳人皇祖以下始着籍于胶东公幼依外舅刘氏能自力为学初作诗已有动人语今相国李公见之大惊谓公之皇考曰儿有大志宜善视之州举进士第一以书荐其里人史防而居其次祥符八年眞宗皇帝采贾谊置器之说试礼部所奏士读至公赋有安天下意叹曰此宰相器也凡贡士当赐第者考定必召其髙第数人并见又参择其材质可考然后赐第一及公召见衣冠伟然进对有法天子为无能过者亟以第一赐之初拜将仕郎将作监丞通判兖州太原王臻治政严急喜以察尽为明公务为裁损济之以寛狱讼为之不寃逾年通判潍州民有告某氏刻伪税印为奸利者已逾十年踪迹连蔓至数百人公叹曰尽利于民民无逃此所谓法出而奸生者耶是为政者之过也为缓其狱得减死者十余人余皆释而不问潍人皆曰公徳于我使我自新为善人由是风化大行天禧二年还京师当召试时大臣用事者意不悦公居数月不得召久而天子记其姓名趣使召试拜著作佐郎直集贤院阶再加为宣徳郎勲骑都尉主判三司开拆司赐绯衣银鱼迁右正言阶朝奉郎勲上骑都尉今天子即位迁右司谏眞宗新弃天下天子谅阴不言丁晋公用事专权欲邀致公许以知制诰公拒不往益坚已而冦莱公王文康公皆以不附已连黜公归叹曰吾受先帝之知而至于此岂宜为权臣所胁得罪非吾惧也既而晋公败士尝为其用者皆恐惧独公终无所屈未几同修起居注又拜尚书礼部员外郎兼侍御史知杂事判流内铨赐服金紫改三司戸部度支二副使转动轻车都尉借给事中奉使契丹天圣八年拜起居舎人知制诰同知审官院会灵宫判官充翰林学士加侍读学士赐爵汝南县开国子食邑五百戸太后修景徳寺成诏公为记而宦者罗崇勲主营寺事使人阴谓公曰善为记当得叅知政事公故迟之颇久使者数趣终不以进崇勲怒谗之太后迁礼部郎中改龙图阁直学士出为西京留守是时鲁肃简公方叅知政事争之太后前卒不能留以亲便求改密州遭岁旱除其公田之租数千石又请悉除京东民租弛其盐禁使民得贾海易食以救其饥东人至今頼之皆曰使吾人百万口活而不饥者蔡公也徙南京留守进爵侯増邑戸五百为一千阶朝散大夫召还拜右谏议大夫权御史中丞判吏部流内铨迁给事中勲护军増邑五百为千五百戸庄献明肃皇太后崩议尊杨太妃为太后埀帘听政议决召百官贺公曰天子明圣奉太后十余年今始躬亲万事以慰天下之心岂宜女后相继称制且自古无有固止不追班太妃卒不预政止称太后于宫中复为龙图阁直学士权三司使京师有指荆王为飞语者内侍省得三司小吏鞫之连及数百人上闻之大怒诏公穷治迹其所来无端而上督责愈急有司不知所为京师为之恐动公以谓谬妄之说起于小人不足穷治且无以慰安荆王危疑之心奏疏论之一夕三上上大悟乃可其奏止笞数人而已中外之情乃定拜枢密副使进爵公増邑戸五百为二千南海蛮酋虐其部人部人欵宜州自归者八百余人议者以为叛蛮不可纳宜还其部公独以为蛮去残酷而归有徳且以求生宜纳之荆湖赐以闲田使自营今纵却之必不复还部茍散入山谷当为后患争之不能得其后数年蛮果为乱杀将吏十余人宜桂以西皆警朝廷颇以为忧景佑元年迁礼部侍郎参知政事二年赐号推忠佐理功臣进阶正奉大夫勲柱国郭皇后废京师富人陈氏女有色选入宫为后公争之以为不可自辰至已辨论不已上意稍悟遂还其家河决横垄改而北流议者以为当塞公曰水性下而河北地卑顺其所趋以导之可无澶滑壅溃之患而贝博数州得在河南于国家便但理堤护魏州而已从之澶滑果无患契丹祭天于幽州以兵屯界上界上惊骚议者欲发大军以备边公独料其必不动后卒无事公在大位临事不回无所牵畏而恭谨谦退未尝自伐天下推之为正人搢绅之士倚以为朝廷重三年频表解职不许遂罢以戸部侍郎归改赐推诚保徳功臣勲上柱国久之出知颍州宝元二年四月四日以疾卒于官公在颍州闻西方用兵恻然有忧国心自以待罪外邦不得尽其所懐使其弟禀言西事甚详公之卒故吏朱宷至颍颍之吏民见寀泣于马前指公尝所更歴施为曰此公之迹也其为政有仁恩所至如此平生喜荐士如杨偕郭劝刘随龎籍段少连比比为当世名臣公为人神色明秀须眉如画精学博闻寛大沉黙一言之出终身可复其莅官行已出处始终之大节可考不诬如此谨按赠兵部尚书于令为三品其法当谥敢告有司谨状
　　
　　孙待制甫行状　　曾巩
　　
　　曽祖讳恕博州堂邑主簿祖讳贲尚书库部员外郎考讳从革不仕以公贵累赠都官郎中公讳甫字之翰天圣五年同学究出身为蔡州汝阳县主簿八年进士及第为华州观察推官华州仓粟恶吏当负钱数百万转运使李纮以吏属公公令取斗粟舂之可弃者十才居一二又试之亦然吏遂得弛负钱数十万而已纮以此多公荐之迁大理寺丞知绛州翼城县枢密直学士杜公衍奏知永兴军司录迁殿中丞枢密直学士张公逸奏监益州交子务迁太常博士庆厯二年杜公为枢密副使又荐之得试为秘阁校理三年改右正言知谏院因灾异言应天所以谴告之意者在诚其行有诚矣所以顺天者在爱其民于是遂斥浮费出宫女除别库之私以寛赋敛初李元昊反河西契丹亦以兵近边谋弃约任事者于西方益禁兵二十万北方益土兵二十万又益禁兵四十指挥及群盗张海郭邈山等劫京西江淮之间皆惊是时已更用大臣又令天下益禁兵公曰天下所以大困者在浮费而兵为甚今不能损又可益之耶且兵已百万矣不能止盗而但欲多兵岂可谓知所先后哉不报于是极论古今养兵多少之利害以闻语诋大臣尤切既而保州有兵变朝廷赏先言者公以谓有先言者而枢密院不以时下不可以无责天子曰某吾方倚以治也不可使去位公犹固请议其罚边将刘沪谋立水洛城与部署狄青尹洙议不合违其节度遂立之青等械系沪以闻公言曰城之所以蔽秦而通秦渭之援宜不废其功而赦沪之罪輙遂从公议燕王薨大臣谓用不足欲缓塟公言曰燕王上之叔父塟不可以不如礼又言后宫事又言宰相罪当罢皆行其言上既罢宰相而用某为叅知政事又言某不可任以政天子难之因求为外官而是时朋党之议亦巳起大臣相次去位公上书论争语尤切巳而奉使契丹还迁右司谏知邓州徙安州又徙江南东路转运使又徙两浙迁起居舎人尚书兵部员外郎改直史馆知陜府简厨传之费陜人安之邻州岁时以酒相庆问公命储别藏备官用一不归于已至今遂为法徙晋州近臣过晋夜半如城欲入公曰城有法吾不得独私终不为开门徙河东转运使赐金紫入为三司度支副使输物非土有者公为变其法使之代输至和三年迁刑部郎中入天章阁为待制遂为河北都转运使疾不行又兼侍读嘉佑二年正月二十一日卒于位公博学强记其气温其貌如不能自持及与人言反复经史上下千有余年贯穿通洽不可窥其际而退视其家初未尝蓄书葢既读之终身多不忘也其居官于其大者既可知也于其小者亦皆尽其意公虽贵而衣食薄无妾媵不饰玩好不与酣乐淡如也时从当世处士讲评以为遂其好而客或造其席者与之言终日不能势利及也其于人少合亦不求其详所与之合亦不阿其意盖公与河南尹洙相友善而尤为杜丞相所知庆厯之间二三大臣又与公同心任事然至于论保州之变则所指者盖杜公非益兵之议则所诋者盖二三大臣至于城水洛也又绌尹洙而伸刘沪其不偏于所好如此然已而朋党之议起大臣多被逐公之争论尤切亦不自以为疑也噫可谓自信独立矣可以观公之行也所著唐史记七十五篇以谓已之所学治乱得失之说具于此可以观公之志也公殁有诏求其书公享年六十其先开封扶沟人至公之祖徙许之阳翟今为阳翟人母李氏长安县太君妻程氏某县君子宜滑州观察推官寔寘皆将作监主簿宜等以状来属巩谨序次其实可传于后世者如此谨状
　　
　　名臣碑传琬琰之集中巻四十七
　　
　　●钦定四库全书
　　
　　名臣碑传琬琰之集中巻四十八
　　
　　（宋）杜大珪 编
　　
　　韩忠献公琦行状　　李清臣
　　
　　韩姓出晋卿献子之后国于韩秦灭韩子孙分散以国为氏案公所为家谱推其先世功行爵里至于八世有次序曰逺祖居深州为博陆人八代祖朏为沂州司戸叅军生洹为登州录事叅军洹生全为处士老博陆全生三子曰乂宾曰文操曰存乂宾生定辞昌辞文操生隠辞晦辞审辞存生正辞乂宾仕为成徳军节度判官检校太子左庻子兼御史中丞以唐光启二年终鎭府立义坊之私第以龙纪元年塟博野县蠡吾乡之北平原其子昌辞为坡城县令以天复二年三月终于眞定以天复三年七月塟蠡吾以晋天福二年祔夫人张氏改塟赵州赞皇城之北马村是为髙祖昌辞生一子璆终广晋府永济县令累赠太师中书令兼尚书令齐国公夫人史氏追封齐国夫人始塟相州安阳县之丰安村则公曽祖也璆生公之皇祖构仕本朝为太子中允知康州终于治所赠太师中书令兼尚书令燕国公夫人李氏深人义之女晋相崧之犹子追封燕国夫人皇考国华諌议大夫卒建州累赠太师中书令兼尚书令魏国公为时劳臣国史有传庆厯五年葬安阳县新安村尹洙师鲁志其墓今富郑公为神道碑载公事业甚详夫人罗氏諌议大夫延吉之女邺王绍威之孙追封魏国太夫人公之所生母胡氏蜀士人觉之女追封秦国太夫人由五代祖以上皆葬蠡吾惟髙祖葬赞皇由曽祖以下皆葬安阳故公为相人公之八代祖以下遭乱虽仕不显而皆以儒学行义世其家皇祖有功有徳用不极其器一时有识咸谓庆必在后公生泉州将生秦国有异梦晨有释子状异服怪不知其所从来忽诣门曰是间有竒儿毋失护视忽不见公既长朴厚不浮少嬉弄视瞻步履端正而中甚敏所学不用力而过人性淳一无邪曲孝于其母悌事诸兄皆不教而能天圣五年仁宗初临轩试进士公二十岁名在第二授将作监丞同判淄州侍秦国之官踰年秦国亡哀毁过礼服除迁太子中允又改太常丞集贤院知左藏库徙开封府推官赐五品服时髙科多径去为显职鲜肯勤吏事公独视狱讼决曲直终日坐府舍不倦府君王博文固已竒之曰志异常人此大器也迁度支判官授太常博士景佑三年求外补得知舒州留不行以右司谏供职劝上明得失正朝廷纲纪亲近忠直放逺邪佞时灾异数见宰相非其才叅政事者喜言谑望轻无所补或私名器用之中书事拥不决公屡上疏数中书不法事疏寝不报则乞出疏示中书勅御史台集百官会议决正是非论既坚卒罢执政四人者又言赏罚当从中书出今数闻有内降此章献明肃余弊也不可不止王曽蔡齐宋绶当世名臣宜大用上纳其说王沂公见公论事切直有本末喜谓公曰比年台諌官多畏避为自安计不则激发近名如君固不负所职谏官宜若此沂公天下正人公得此益自信未几同议雅乐知胡瑗阮逸邓保信黍尺锺律之法出私见乖戾古制奏罢之仍用王朴旧乐公为谏官三年排斥权幸数称进名臣杜衍范仲淹等补时政之阙七十余疏凡数百事施用者十常七八朝廷宠其尽言累欲用公知制诰人以谓公公曰吾乃以言责取利耶议亦中寝假右司郎中昭文馆直学士充接伴使发解开封府举人与三司同定茶法为契丹正旦国信使还朝同三司省国用转起居舍人知谏院宝元二年擢知制诰知审刑院益利路岁饥为体量安抚使加三品服蜀地号富饶产金帛纨锦中州岁仰给有司乗便刻取赋徭烦重诸郡设而买院收市上供物不以其直公为轻减蠲除之逐贪残不职吏罢冗役七百六十人为饘粥济饥人一百九十余万蜀人曰使者之来更生我也李元昊初叛兵锋鋭甚中国久不知战人心颇恐士大夫多避西行公使蜀道潼陜归奏事便殿上问西兵形势公具以所闻对上谓曰朕比忧乏人按边卿其为朕往授陜西安抚使趣上道公勇欲自効驰至延安则羌已解围去士气沮伤将吏往往移病求罢职公辄选练材武治战守器慰安居人收召豪杰与之计议檄诸郡守城郭如河北始设烽燧以候虏先是大将刘平战北或诬其叛去遂锢守平妻子具狱河中府公力辩白释之录战死者赙恤赏赠边臣皆劝范雍守延州朝廷以为不能欲以赵振代公奏曰振麄勇可使搏战非谋议守边材愿留雍以观后効无已则起范仲淹为可臣为国家忧非私仲淹也若涉朋比误陛下事当族庆人陈叔度等陈边防策既而补官东南公奏曰忠义愤懑为国献计虽稍收用乃置于僻左实羁縻之非所以开示诚意来人才也又奏罢率马令以寛民力及裁处他利害甚悉上益知可办大事康定元年五月天子命夏公竦都护西师开府于永兴军而以公为枢宻直学士陜西经略安抚使同管勾都总管司事未几遣学士晁宗悫入内都知王守忠督出兵攻贼公曰如诏意为便不则元昊聚兵出不意攻我我仓卒赴敌必败合府争曰承平久不习战羌寇暴起今兵与将未训讲其可深入客斗乎愿谨闗塞以岁月平之公所论不得用使持奏还而元昊掠鎭戎军偏将刘继宗逆战果不利诏下切责俾以进兵月日来上众复守旧议公曰军事虽可择便宜行之然大计亦不当固拒乃划攻守二策求中决公驰驿奏阙下上许用攻策已而执政以为难公不得已独上章曰元昊窃数州之地精兵不出五六万余皆妇女老弱举族而行我四路之兵不为少分戍数十城寨彼聚而来故常众我散故常寡每遇每不敌是以元昊能数胜今不究此失乃待贼太过以二十万重兵惴然坐守界濠不敢与虏确臣实痛之愿更命近臣观贼之隙如不可不击则愿不疑臣言奏虽不下知兵者以公说为然公往来塞下勤苦忘寝食期有以报上出按屯至泾原闻元昊乞和公谕诸将曰无约而降者谋也宜益备不可懈弛遽调兵瓦亭兵未集贼果钞山外公指图授诸将曰山间狭隘可守过此必有伏或致师以怒我为饵以诱我皆无得輙出待其归且惰也邀击之而禆将任福王仲保狃小胜数违制度公遣府吏耿传就诘责不从则又檄福曰违节度有功亦斩任福犹进兵遇伏遂战死嫉公者乞置公大罪后大帅使收余兵得檄福衣带间封上之安抚使王公尧臣亦以实奏朝廷知罪在诸将止左迁右司谏以职知秦州数月还旧官仍进礼部郎中兼秦陇凤翔阶成州路驻泊步军都总管兼经略安抚沿边招讨等使公在秦増广州城以保固东西京招辑属戸益市诸羌马讨杀生羌之钞边者厉兵以待贼讫公去秦贼不敢窥秦塞为盗庆厯二年陜西四帅皆改观察使公为秦州观察使曰吾君忧边臣子何可以择官独不辞十月迁谏议大夫复为枢密直学士十一月充陜西四路沿边都总管经畧安抚招讨等使屯泾州初京师所遣戍兵脆懦不习苦贼常轻之目曰东军而土兵劲悍善战公奏増土兵以抗贼而稍减屯戍内实京师又以笼竿城据冲要乞建为徳顺军以蔽萧闗鸣沙之道既任事久岁补月完甲械精坚诸城皆有备赏罚信于军中将亦习斗识形势每出輙有功勇气倍于初时公方建请于鄜庆渭三州各以土兵三万为一军军虽别屯而耳目相通为一视虏所不备互出捣之破其和市屠其种落困挠其国因以招横山之人度横山隳则平夏兵素弱必不能我支矣下视兴灵穴中兎耳章既上又与范公定谋益坚而元昊黠贼知不可敌亦敛兵不敢輙近塞公与范公在兵间最久两公名重一时人心归之乐为之用朝廷倚以为重故天下称为韩范仁宗知公久劳于外遣使密谕旨曰卿孤立无人援荐独朕知之行召卿矣明年春与范公同召拜枢密副使公自请捍边至五表不听既至与范公伸前议同决策上前期以兵覆元昊会夏国送欵公谋不果用范公每恨龃龉功不就故作阅古堂诗叙其事传于世边事虽欲讲解元昊犹上书邀朝廷其轻者欲自建元为父子呼兀卒及令我使与陪臣为列二府遽欲从之公独谓不可许数廷议众尚不从公持之愈坚故晏丞相至变色而起公守所见不易卒杀其礼如公言时仁宗以天下多事急于求治手诏宰相杜衍曰朕用韩琦范仲淹富弼皆中外人望有可施行宜以时上之又开天章阁赐坐咨访急务公条九事大略备西北选将帅明按察丰财利抑侥幸进有能退不才去冗食愼入官继又献七事议稍用而小人已侧目不安二府或合班奏事公必尽言事虽属中书公亦对上指陈其实同列尤不悦独仁宗识之曰韩琦性直苏舜钦坐会饮奏邸言者欲因縁舜钦事以累一二执政弹劾甚急宦者操文符捕人送狱士人为之纷骇公从容奏曰舜钦一醉饱之过止可付有司治之何至若是陛下圣徳素仁厚何尝为此耶上悔见于色又近臣奏王益柔为傲歌乞诛公因奏曰益柔少年狂语何足深治天下大事固不少近臣同国休戚置此不言而攻一王益柔此其意有所在不特为傲歌可见也上悟稍寛之富郑公安抚河北还至都门命守郓公奏曰朝廷闻北虏点兵弼以忠义请行事毕归奏去京师咫尺胷中筹策不得一陈于陛下之前乃责补闲郡四方不闻其罪曽无一人为弼言者臣窃为陛下惜之累上不报前此陜西帅郑公戬以刘沪董士廉城水洛泾原守将尹洙狄青谓非便诏辍其役会戬罢兼泾原路二人犹城之青欲斩以徇不克戬论救于朝朝廷薄沪士廉罪公曰二人者实违诏尔可无罪列十事辨析后士廉与二人者诣阙讼而柄臣为之左右又属公与当时有名大臣改更天下敝事侥幸者惮之故富公杜公相继罢去公亦恳求补外除资政殿学士知扬州徙郓州又知眞定府兼都总管四年间连易三州所至设条教葺帑廪治武库劝农兴学人人乐其恺悌爱慕之如父母移知定州事兼都总管本路安抚使定州久用武将治兵不知法度至于骄不可使明公镐引诸州兵平甘陵独定兵邀赏赉出怨语几欲噪城下公素闻其事以为定兵不治将为乱既至即用兵律裁之察其横军中尤不可教者捽首斩军门外士死国赙赏其家养其孤儿使继衣廪恩威既信则仿古兵法作方圆锐三阵指授偏将日月教习之由是定兵精劲齐一号为可用冠河朔京师发龙猛卒戍保州在道窃取人衣屦或饮讫不与人直至定即留不遣曰保州极塞尝有叛者岂可杂以骄兵戍之易素教者数百人以往而所留卒未踰月亦皆就律不敢复犯法一府裨佐如狄青辈熟闻公平日语见其施为后亦皆为名将岁大歉为法赈之活饥人数百万诏书褒美邻城旁路刺取其政以为法视中山隠然为雄鎭声动虏中加资政殿大学士礼部侍郎又加观文殿大学士俾公再任皇佑年受武康军节度使知并州兼河东经略安抚使入境罢前帅所兴不急之役奏逐怙势不法宦者廖浩然契丹吞蚀边地公遣将苏安静抵境上召酋豪与语曰尔移文尝借天池庙则皆我地何可得壊国信义侵淫诋谰我边臣也为天子守此土势必与尔辩契丹理屈遂归我冷泉村代州阳武寨旧用黄嵬山麓为界戎人侵不已公又遣安静堑地立石限之自此不敢耕山上后公为枢密使使人萧沪吴湛来以辞受馆伴使张昪曰南北地界多相冒如黄嵬山则可今已置不辩愿后谨封略昪欲勿受公曰彼辞服矣受之勿失异时或有地界为争端此得以为据昪受之祖宗朝潘美为帅避冦钞为已累令民内徙空塞下不耕号禁地而忻代州宁化火山军废田甚广欧阳公修尝奏乞耕之为并帅沮挠久不行公至遣人行视曰此皆我腴田民居若旧迹犹存今不耕适留以资虏后且皆为虏人有之矣遂奏募弓箭手居之得戸四千垦地九千六百顷属城岁发防秋兵至河外人病逺饷公曰冦来可前知奚防秋为罢不复遣河东俗杂羗夷用火塟公为买田封表刻石着令使得塟于其中人遂以焚尸为耻属疾上旄节乞守便郡命以节度使知相州民遮留不得去至发桥堑道行六七驿知不可留乃还守相踰年疾既愈召为工部尚书三司使上道除枢密使公以皇朝百余年祖宗以征伐平定中国外临制四夷机事归枢密府文书藏于吏舎朽蠧散亡为可惜奏择吏整比纪次之多得三圣亲笔见其神断及四方兵要根本为六百八十巻则制禄令驿令使有成法三司吏不得复弄文移为稽故赇赂自絶迄今以为便请稍出内帑钱籴粟数百万实边备建遣郝质王庆民度藏才三族故地命郭霭复城为丰州与麟府相为羽翼瞰契丹夏国相通之道嘉佑三年拜同中书门下平章事集贤殿大学士中书习旧弊每事必用例五房史操例在手顾金钱惟意所出去取所欲与一日举用之所不决欲行或匿例不见公令删取五房例及刑房断例除其冗谬不可用者为纲目类次之封縢谨掌每用例必自阅自是人始知赏罚可否在宰相五房史不得髙下于其间又编中书机密知枢密院举督天下吏职严京师司察不职者及贵臣挟持放纵有罪无所贷以惩废弛之风阴消宦者权又议试补宗室外官兴学校变科举别考五路贡士虽不行其后颇如其说公自为宰相即与当时诸公同力一徳谋议制作完备天下士所汲引多正直有名或忠厚可鎭风俗列侍从备台諌以公议用之士莫自知出何人门下嘉佑四年下吁享赦事多便民者诸路举学行尤异敦遣诣京师馆于太学试舎人院差使受官立柴氏后为崇义公法春秋存亡国继絶之义择才臣诣四方寛恤民力籍戸絶田租为广惠仓以广赈恤募耕唐邓废田劝课农作摹方书赋药物以救疾病守令治最者久其任以率吏课载定令勅以省疑谳弛茶禁以便东南之人愚民得无陷大罪议者以谓近于三代之仁义多公所论议施行六年八月进拜刑部尚书同中书门下平章事昭文馆大学士监修国史时朝廷闲暇内外丰乐百官有司各得其职四民不失业幼弱遂老疾养外夷宾服天下称太平矣仁宗春秋髙继嗣未立天下以为忧虽或有言者而大臣莫敢为议首公数乘间奏乞选立皇子他日复进曰国继嗣天下社稷根本天下元元之命系于此今不早定日复一日愚臣窃为寒心陛下置天下之民于仁寿安乐四十一年矣惟万世之业何可不虑臣备位冢宰思所以报陛下为无穷计宜莫先此上顾曰后宫一二欲就馆卿其无亟后诞育皆皇女一日挟孔光传进对曰汉成帝立二十五年无继嗣已议立帝弟之子定陶王为皇太子成帝中材常主犹能之以陛下之圣何难于此哉太祖为天下长虑福流至今况宗子入继则陛下真有子矣盛德大庆传之万古孰有踰陛下者惟陛下以太祖心为心则无不可矣仁宗感悟始以英宗判宗正寺英宗力辞宦官宫妾势未便中外皆为危之公复启曰陛下属之以大任而不肯当盖其沉逺详重识虑有以过人非有他也事犹豫不决招谗慝生变故且名未正则尚得以辞名体一定父子之分明则浮议亦不得复摇矣仁宗欣纳曰如此则宜乘明堂大礼前亟立为皇子乃召枢密大臣谕其事大臣或愕曰此大事无遽上顾曰朕意决矣诚如此臣敢为天下贺又召学士为诏书学士亦请对然后进藁英宗既为皇太子尚坚卧公又奏曰今既为陛下子何所间哉愿令宫人就谕旨及本宫族属敦劝上如其请先帝始就庆宁宫会仁宗弃天下平旦入预主大计英宗即皇帝位宫门徐开追百官班宣遗制卫士坐甲诸司幕庑下治丧人情肃然日至已午市肆犹有未知者公性厚重未尝名其功其门人亲客或燕坐从容语及立皇子定策事必正色曰此仁宗神徳圣断为天下计皇太后母道内助之力朝廷有定议久矣臣子何预焉故一二大事天下莫知其详充仁宗皇帝山陵使述仁宗遗意省浮费人不劳而办使还累辞位不许英宗初即位感疾公日至寝门执丹剂跪进君臣相知凡公所进纳而不拒既退则立帘下以至诚大义上慰慈寿宫鎭压憸谗委安内外英宗疾已平遂请日视朝前后殿整素仗行幸祈雨幸宗室丧以释众疑民望见车驾出咸感涕相贺曰吾君貌类祖宗眞圣主也慈寿宫闻之喜即下手诏辞预政提举修仁宗实録仍进右仆射门下侍郎同中书门下平章事恳免凡六七上章不得请乃巳又差兼枢密院事公复上还相事英宗手诏曰卿有大徳于朕有大功于时一旦无名谢事而去岂不骇天下之耳目而重朕之过乎其辅朕使无忝先帝之命则卿之终惠也公顿首奉诏为南郊大礼使祠事毕恩封魏国公公辞兼枢密院朝廷从之濮安懿王以英宗践祚例当改封英宗尤详愼不欲遽既踰大祥始诏两制议其礼两制谓当封大国称皇伯中书疑所生称皇伯无经据又封爵须下诰名之则未得其中事下三省再议英宗复诏罢之而台谏官攻中书不已尤指切欧阳公至相率纳告身游说者煽助之凡论议是中书者目为邪佞其势可畏诸公莫不避匿自解公独谓人曰此中书事皆共议何可独罪欧阳公士大夫叹其平直忠谅不肯推谤以与人而英宗所生讫今为濮王为仙游县君识者皆疑其非礼意公素知陜西苦屯戍馈饷颇艰当得民兵以为助因乞藉民为义勇二府难其事諌官亦争之曰闗辅民将惊骇亡去愿以一身救二十万人死二府以白上上曰河北有义勇乎曰有河东有义勇乎曰有然则陜西奚为不可耶论遂决至今闗辅为便人皆服上之言简而尽而亦多公之守也夏贼冦大顺城公言宜留岁赐遣使诘其罪大臣自文丞相悉以为不然左右或举宝元康定之丧帅以动上意公曰军事须料彼此今日御戎之备大过昔时且谅祚狂童国人不附其势何敢望元昊诘之必服大臣或私相语曰渠谓料敌且观渠所料公卒建议遣何次公往诘谅祚逾月而次公还以谅祚表闻属英宗已卧疾二府起居毕公扣御榻曰谅祚表云何英宗力疾顾曰一如所料及渐革公亲奉手札授内侍髙居简命学士草制书立今上为皇太子别置东宫官属上即位柩前以为英宗山陵使加守司空兼侍中王陶由东宫官入御史府为中丞意有所觖望奏弹宰相不押常朝班公以宰相日奏事埀拱退诣文徳殿押常朝班或已过辰正则御史台放班行之已数十年为故事陶愤不胜乃诬诋语渉不逊諌官阴为协比上察其奸罢陶言职公亦遽乞补郡乃遣内侍张茂则赐手诏慰谕起之永厚复土还朝又以疾辞位除鎭安武胜等节度使司徒兼侍中判相州赐第京师擢其子忠彦为秘阁校理迁其三子官公谓领两鎭近世所无有力辞不拜改淮南节度使虚上相之位以待会种谔以兵取绥州纳降人嵬名山族帐数万人谅祚将以兵报西边皆警公往经畧授陜西安抚使判永兴军方行夏人诱保安军守将杨定杀之以复怨既趋闗中知羌中苦饥又负罪势可以困奏絶其岁赐选将厉兵具餴糗器用移师西指为出讨计而谅祚死秉常告哀谢罪械送杀杨定者李崇贵韩道喜以自赎时议多欲弃绥州朝廷已屡促废公曰绥州要害出贼胁下已得之何可废也宜増筑畀属戸大酋折继世降羌嵬名山守之后虽不取足以易地未见听则使府佐刘航驿奏后果用易塞门安逺故寨不合卒留为绥徳城险固可守虏人常恨失之狂人尉仓等谋为乱以术禽取戮之不脱一人寛其诖误又城喷洙保据筚篥川赴甘谷寨拓秦川之塞招引弓箭手居之便宜修泾原叶燮会为熙宁棚画图付将吏教以方略张声援屯兵扼贼路毕役虏不敢犯皆夺其地利包属羌于其中以固藩卫武事有序则欲先收横山渐取河南地遂为大字檄陈向背祸福榜塞下誊入虏中招横山之众而或者恐其有功力沮壊之乞退守乡郡复判相州其年河决地大震比冬震未止民多饥馑流亡上遣贵近喻意仍赐手诏以为河北安抚使判大名府又以手札勅中书叶济所画无或格留公布宣朝廷恩意给券赈米本业之徙者半道而复时方推行常平法公言朝廷下令以百姓不足而兼并之家乘其急以邀倍息故贷予以赈其阙有合于先王散惠兴利之法今郡县欲收子钱异令意遂与条例司章交上乞守徐州不许初法下公曰某老臣也义不敢黙及不听晓官属亟奉行曰某一郡守也其敢不如令上留意河北事诏问八条公悉所见以对熙宁四年二月改永兴军节度使京兆尹再任辞乃仍旧官六年复请相既至之二年告老至三四甚恳每奏至上必遣使宣谕契丹遣使言沿边地界诏问策画公慨然曰君父遇我甚厚有韫不言是不忠也生平于常人犹不敢不尽况吾君乎姑尽此心以报吾君事吾君之心尽则所以报先帝也吾宁以言得罪犹愈于老疾濒死之年以不言负天下责遂条上数千言既又力谢事上加恩慰抚八年复改永兴军节度使行京兆尹不从其所请而公巳疾革矣六月二十三日大星堕于州园昼锦堂侧枥马皆跃郡中惊相语家人不敢以告公素明性理虽笃安卧不乱以其月二十四日终于州治之正寝公器量过人性浑厚不为田畛峭壁巉堑功盖天下位冠人臣不见其喜任莫大之责蹈不测之祸身危于累卵不见其忧怡然未尝为事物迁动平生无伪饰其语言其行事进立于朝与士大夫语退息于室与家人言一出于诚人或从公数十年记公言行相与反复考究表里皆合无一不相应其所措置规模宏大髙逺外视如甚畧已而详观之中则细故微物莫不各有区处故有志必成当其为学士帅边年未三十天下已称为韩公而不名及典枢密名益重山东大儒石介尝为庆厯圣徳诗谓可属大事重厚如勃世不以其言为过后屡当大事系安危而有言于上无不信者由公素望信于人主着于天下也平居与人接礼下之问劳慰存气语和易容人过失不以为已忤小大无所较计及朝廷事则守其所当争极于义理而后止毅然不夺喜用有名之士或不识其面既用之其人亦不自知所进荐也不私所亲以官而怨家仇人其才果可用必用之守扬州日转运使李参沮州事在陜西尝救有罪将李纬寛之而纬子师中不知犹讼于朝孙沔为御史以西事诋公甚力及为宰相悉置不报显进之三人者皆愧悔深自恨重恩义好乐士大夫奬与后进赒人之急视用财物如瓦砾糠粺不以慁其意既立则捐巳服用玩好或脱取家人簪珥与之士归趋之无逺近公不厌踈戚及交旧之孙子寒寠无所托以为生者常十数家少善尹师鲁师鲁亡割俸俾其家为直其寃于朝仍奏录其子合宗族百口衣食均等无所异嫁孤女十余人养育诸侄比于已子所得恩例先及旁族逮其终子有褐衣未命者追孝祖考恨不及养奉茔域甚厚自五世祖冢皆访得之买田其旁植梧槚召人守视之贵显五十年身为将相累更大赐予及其殁也卒无羡钱室无竒玩頼天子赐金帛官出塟资丧事得以无乏姿貌英特美须髯骨骼清耸眉目森秀图绘传天下人以谓如髙山大岳望之气象雄杰而包蓄细微普施雷雨藏匿宝怪盖自然也每朝服冠盖而出民老幼倚舂弛担輙夹路观伫立咨嗟平时家居虽祁寒盛暑倦剧对僮使亦摄衣危坐无怠容遇事遽卒而意不乱冗剧而才有余万兵侍帐百吏遶前处之安静裕如也已而剖决皆就条理勤于吏职簿书文檄检察研核莫不躬亲左右或曰公位重年耆艾功名如此朝廷赐守乡郡以养安幸无亲小事公曰已惮劳烦吏民当有受弊者且俸禄日万钱不事事吾何安哉公尤知命毎诫其子曰穷达祸福固有定分枉道以求之徒丧所志愼守勿为也余以孤忠自信未尝有因缘凭借而每遭人主为知已今忝三公所恃者公道与神明而已矣焉可诬哉其自守如此所亲重范文正公今富郑公最笃及论事于上前系国家利害各正色辨折不相借假退不失其欢公既解相印今仆射王丞相素负天下重名少许可尝遗公书谓过周勃霍光姚崇宋璟又曰为古人所未尝任大臣所不敢天下以为名言欧阳文忠公亦曰进退之际从容有余徳业两全谤谗自止过周公逺矣当时所降制书亦多以伊周裴度拟公焉所历诸大鎭皆有遗爱人皆画像事之独魏人于生祠为塑像岁时瞻奠比狄梁公戎狄尤畏公名凡使契丹及来使者必问韩侍中安否今何在其子忠彦使幕北虏主问左右孰尝屡使南朝识韩侍中观忠彦貌类父否或对曰颇类乃即燕坐命画工图之而去馆伴杨兴宗遽以此告忠彦北门为聘使道旧与京尹书皆押字不名及公留守则名于书其副使成禹锡仍喻来介曰以侍中在此故特名及公去魏后留守引前比欲得其名数强之卒不可每南来涉临青界即诫其下曰此韩侍中境无多须索也天姿简俭于图画博奕凡声伎之娱无所嗜独喜观书史昼夜不倦记览博洽所为文章明白简重有气如仁宗英宗哀册文诸应制及辩论碑志天下传爱之余暇学翰墨得颜鲁公楷法家聚书万余巻悉经签题点勘列屋贮之目曰万籍堂所著安阳籍类五十巻二府忠议五巻谏垣存藁三巻陜西奏议二十巻手编家传集六十巻藏于家余未及纪次残藁尚多夫人崔氏工部侍郎立之女先公而亡累封魏国夫人六男长忠彦秘书丞秘阁校理次端彦大理寺丞次良彦秘书省校书郎早卒次纯彦粹彦并大理评事次喜彦幼未仕女子五人长适大理寺丞王景修三人不育次在室孙六人曰治大理评事曰戢太常寺太祝曰澡曰洽曰浩曰诚并幼礼官李清臣曰清臣少亲魏国韩公颇闻其终始大略行事如前公之讣至也天子即日下诏以公配享英宗庙庭又命清臣持中牟器币驰驿祭及使者赙金帛贵臣往还护事相错道中道路皆叹息感恸祭事毕清臣又以私礼哭其堂入吊其孤则北方父老亦有逺千里来哭庭下者及还朝士大夫相问讯亦莫不嗟惨见于色暨趋太常太常僚吏皆曰七月日癸酉上为公素服哭苑中举音过常数左右皆助恻惨恩章追悼如此清臣又尝窃读其家所被诰乃眞赠尚书令不为兼官以赠于人臣贵莫比此独自韩公始虽太宗褒赠赵韩王普亦不能过也退而思曰上仁圣顾念耆老恩礼至矣然非公其孰宜之公尝为宰相十年仁宗待遇冠羣臣委之以政而天下不见其有所专也天下莫不遂其生鼔舞歌颂一徳而不知其功出宰相也及履艰危定策奉诏之臣立皇子皇太子者各一受遗诏立天子者再尊宗庙强社稷功及生人而进退从容不见有颜色之异也当其可忧人莫不忧朝廷以公为安危人情视公为去就公于是时一却足大事倾动矣公屹然山立决大疑解大忧至天下卒无事今天子纂绍皇统以文武仁孝惠养天下日问安进膳两宫康乐虽祖宗贶施天地降福圣徳集于上躬然考其功绪基源则定策之臣功为大故曰恩礼于公为宜清臣所摭皆实敢以告史氏以上尚书省移于太常谨状熙宁八年八月日宣徳郎守太常寺充集贤校理同知太常礼院李清臣状
　　
　　名臣碑传琬琰之集中巻四十八
　　
　　●钦定四库全书
　　
　　名臣碑传琬琰之集中巻四十九
　　
　　（宋）杜大珪 编
　　
　　李黄门清臣行状　　晁补之
　　
　　崇宁元年正月巳卯资政殿学士北京留守大名府路安抚使李公薨其孤祥祉祓禠考次事迹以诿前史官晁补之为公行状李氏系出皋陶唐虞之际皋陶为李李之字或为理而二姓同出陈郡苦县其出汉将军广后者为凉武昭王暠暠之后为唐故李氏蕃天下公讳清臣字邦直曽祖宗寿自邦直赠太傅祖士明赠太师考革赠太阳冀国公而程氏实生公祖以上两世不仕冀国公中天圣五年进士第调邢州任县令以卒世为魏人至公始以河患徙家洛师而卜安阳吉以其三世丧迁焉故其族徙居安阳公少孤七岁自知读书日数千言甚晳经目輙诵已能戏为文章客有自都来道浮图火者公立兄旁言曰是所谓灾非火也或有其蠧已甚天固警之乎作浮图灾解类成学兄大惊年十有四预乡书髙等其试礼部家抱以送羣目尽倾忠献公韩琦异焉妻以其兄之子中皇佑五年进士第调邢州司戸迁晋州和川令时朝廷崇制举转运使何郯行县取公文藁读即以材识兼茂明于体用科荐文忠欧阳见其文大竒之曰苏轼之流也以治平二年试秘书阁试文至中书未发也修迎语曰主司不置李清臣第一则谬矣开视果第一考官韩维亦曰李清臣有荀卿笔力时大雨京师巨异数见言者多议濮邸议及廷试同发策者四人或语公宜以五行传简宗庙水不润下为证则必优等矣公曰此汉儒说以某异应某事清臣不能知民间得无疾痛不乐可上者乎因言天地之大譬之于腹心肺腑有所攻塞则五官不宁民人生聚天地之腹心肺腑也日月星辰天地之五官也善止天地之异者不止其异而止民之疾痛不乐而已又以谓县官百须皆出于农比者陈邓许亳饥农民皆死而他业之人自如也今为令杂征苛取使出于他业之人则农劝又论吏而夺农与商以其强力遍为之而不役不征甚者愿还之于农商无以为吏则吏警且欲崇礼制黜无功然竟以不附时议在次等授秘书郎签书苏州节度判官公以和川考满当改官举者踰十人而转运使薛向以争驿事未可用判流铨张掞曰何不以状白无用向削公曰人以家保巳而已舎之薄矣愿待之掞离席曰能如是安可量然公竟以制举迁英宗记公姓名尝语王广渊曰韩琦固是忠臣但于避嫌太审如李清臣公议当用尚数以亲抑之既而诏举堪馆阁之选者欧阳公首荐公会以陈夫人丧服除召试神宗内出孟子为政本农桑论并学士院所策皆入三久虚等也擢集贤校理知太常礼院久之斋宿于南郊叅知政事韩绛摄事客去留公曰学士平居不及执政门形厚而神深贵人也未几绛宣抚陜西即奏公掌几密文字就迁太子中允检正中书吏房公事故事赏军功给空名宣敕或留不塡至是宣抚司以为请务信且速潞国公文彦博以为不可给公亦执故事白绛而好事者因诋公不当与韩公异会庆州兵乱其家属应诛者凡九指挥公言庆兵造意不谋妻子宜用恩州故事配隶将士为奴婢绛从之及绛贬公曰我岂负韩公者因通判海州会直舎人院孙洙出守海州与洙同制科馆阁一时觞咏传淮海为盛事寛役法免漕渠失去而民思之迁太常丞复同知礼院忠献韩公薨公状其行神宗谓王珪曰李清臣叙韩琦事甚典丽良史之才也时公请补外得知肃州上复谓宰相王安石曰可与一路又除提点京东西路刑狱建言创凉牢寒则至之遂遍行天下京东盗贼为天下剧公设耳目方畧捕且尽迁太常博士召充国史院编集官初刘攽以史官召而侍御史蔡确言其不可执政复拟他官以进上曰朕有人矣李清臣可既对上曰卿博通今古近臣罕卿比史官朕妙选也卿其悉意因赐五品服公为河渠律选举等志文核事详人以为不减八书十志初安南用师公在京东因撰平蛮书言汉以来用事于南者上之会郭逵奏大军巳至桄榔村上以语近臣颇不能知上曰桄榔至某所五十里而近至某所百里而遥崄夷迂直如指诸掌左右皆惊孙洙以书抵公曰上比论安南事近臣不知颇思通洽士矣公然后知上于奏牍无不览且采其说矣无几何遂召仍权判太常寺一日公方召客饮而中贵人踵门公曰中贵人何为来哉俄呼曰传宣李学士公遽出拜则有旨撰楚国夫人墓铭楚国夫人英宗乳母也时孙洙王存顾临在坐曰内制不以属代言者而以命子异眷也寻差详定郊庙礼文正其讹谬数十事事具礼阁新编时安焘使髙丽修起居注阙上复批出曰可李清臣权俄即眞兼直舎人院后延和殿侍立上顾益温盖载访以礼乐之事公于经训成诵敷奏尤悉上亦自言古先述作之义穷本极要与讲磨久之慨然有意三代之英矣踰年召试以右正言知制诰上尝与公言前人文章自汉以来不复师经唐惟一韩愈名好古亦不过学汉文章尔公对如上旨会上以府左右院暨司録狱无以离合详辨三司混金谷视狱不专诏曰稽参故事宜属理官初置大理寺命公为记公以谓王者立政以诏天下必辞尚体要则书为近乃仿古立言所以导事者词灏噩竒甚其载上训之畧曰五教立未训五法亟下是曰暴民治用弗格以成上徳意先教后法之序既进上曰卿文章通经诰所増三十四字非不完也崔台符等顾挂名于其间尔继命撰修都城记公又变其体以进辞尤宏放上意喜曰与大理记文顿异自成一家假龙图阁直学士使大辽会御史狱簿责公唱和诗事甚急且辞上曰卿朕所自知逺行无用此戚戚狱具有司犹欲置公重地上曰词臣难得孙洙没后止此一人乃第令赎金既还为翰林学士上欲厚慈圣光献皇后家封曹佾郡王谓公曰卿何日当直欲宣佾麻异姓而王非例也为朕述此意其宠异他学士如此执政拟公本官试吏部尚书上谓宰臣王珪曰安有尚书而犹承议郎者乃授朝奉大夫寻迁朝散大夫上命清臣曰吏部掌铨衡阅人才多卿宜具姓名以闻公即以施行政事文学论议为四等百余人以进后颇收用而公絶口不言人亦莫知元丰六年拜中大夫守尚书左丞舒亶常以事劾公至是亶以官烛饮食过常数吏议从赃坐执政恶亶是吏议公独以谓亶诚有罪非赃也同列曰清臣党亶尔公曰亶固不爱臣臣何为党之其事事持平类如此神宗不豫久执政入问公行语门下侍郎章惇曰延安郡王何不来侍药清臣特出白之惇曰未可恐壊大事退集都堂公又语惇曰相公在此门下侍郎何不早定议惇连问王珪曰如何珪徐曰上自有子去然须埀箔议既定公复曰若临事有异者鼎镬不避也遽命取旨书延安郡王为皇太子又取旨书太后权同军国事具入禀哲宗即位徙尚书左丞时元丰九年也未几除资政殿学士知河阳又知河南府岁饥奏饥祠部振艰食者所活以万计移知永兴军召还为吏部尚书姚勔驳之改知眞定府复以戸部尚书召为宣仁后山陵使拜中书侍郎时元佑八年也姚勔复驳之上诏他官行下绍圣元年执政官及近臣继出补外或得罪去而章惇自提举杭州洞霄宫起为宰相嫉元佑用事稍加贬逐后复籍太师文彦博司空吕公着已下三十余人欲尽窜岭外公与一二同列争上前以为更先王法度不为无过然彦博公着等皆累朝旧老若从惇言必骇物听非圣世所宜因出他舎请避位上敕行李无出东府门命中贵人苏珪趣省供职惇持论如前上曰岂无中道如吕公者更无预渠事也于是始议勅榜朝堂有余置不问之语西夏兵入鄜延破金明寨去经畧吕惠卿遣将袭逐而张与战没奏至惇怒曰失主将全军断葢应斩者四千人公曰亡将亦多端先登争利轻身与敌今全军斩异时亡将全军降虏矣上于是令下吕惠卿随宜裁处后得惠卿奏诛卫兵十六人而巳初宰相吕大防贬荆湖间逾年贬期满公令中书检举议复沮不行后同列与公进当贬人姓名或指为公曰此南方博徒也意勔常再驳公除官以激之公徐前曰勔或所见不同岂可以臣故重之上以为然勔得罪薄公在中书上论疏不一有飞语欲中公公惧丐罢政知眞定府今上即位应吏部尚书召久之拜门下侍郎时绍圣四年也哲宗祔庙迁右光禄大夫时太常议父子曰世兄弟曰及及事下给事中舎人等议或异太常以谓今天子承哲宗统则哲宗自当为一世公上疏是之太常议乃定公一日在府第坐胡床假寐梦为春词却有返辽东之语示子祥曰非休证也恳出知大名府无几何薨有大星昼陨阜昌门外盖公所生第侧辽东之词验焉年七十一即其年塟于相州安阳县蔡村之原公性恬夷旷达将启手足以手整巾问日早暮报申时遂瞑而逝公三为执政遍践三省为人寛和容物在穷约时所遵家训至富贵不改其学务操圣人意以修身治心而记览文章为余事尤早为忠献韩公文忠欧阳公所器异未壮连擢科第一篇之出后生争传去为式既知制诰为史官代言之体叙事之法髙文典册壊雄雅奥晔然一代之俊也补之出公门下故于叙公之行义不得辞谨状
　　
　　曽舎人巩行状　　曽肇
　　
　　公讳巩字子固建昌军南丰人曽祖讳某赠尚书水部员外郎祖讳致尧尚书戸部郎中直史馆赠右谏议大夫考讳易占太常博士赠光禄卿母吴氏文城郡太君母朱氏仁寿郡太君公嘉佑二年进士及第为太平州司法参军召编校史馆书籍歴馆阁校勘集贤校理兼判官诰院尝为英宗实录检讨官不踰月罢出通判越州歴知齐襄洪州进直龙图阁知福州兼福建路兵马钤辖赐绯衣银鱼召判太常寺未至改知明年徙亳州又徙沧州不行留判三班院迁史馆修撰管勾编修院兼判太常寺元丰五年四月擢试中书舎人赐服金紫九月丁母忧明年四月丙辰终于江宁府享年六十有五大理寺丞五迁尚书度支员外郎换朝散郎勲累加轻车都尉元配吴氏光禄少卿宗恪之女继室李氏司农少卿禹卿之女子男三人绾太平州司理叅军综太庙斋郎絅承务郎二女早卒孙男六人悊怘愈■〈旦上心下〉怤憩悊假承务郎余未仕孙女五人卜以某年某月日塟南丰之某乡某原曽氏姒姓其先鲁人至其后世避地迁于豫章子孙散处江南今家南丰者自髙祖讳某始也初蒧及参父子俱事孔子蒧乐道志仕孔子与之参以孝徳为世称首而参孙西耻自比于管仲其世徳渊源所从来逺矣至皇祖大夫以直道正言为宋名臣皇考光禄博学懿文惇行孝友明古谊达时变位不配徳著书埀后蓄厚流长天以道徳文章锺于公身以侈大前烈开觉后嗣实命世之宏材不待文王而兴者欤公生而警敏不类童子读书数百千言一览輙诵年十有二日试公论援笔而成辞甚伟也未冠名闻四方是时宋兴八十余年海内无事异材间出欧阳文忠公赫然特起为学者宗师公稍后出遂与文忠齐名自朝廷至闾巷海隅障塞妇人孺子皆能道公姓字其所为文落纸輙为人传去不旬月而周天下学士大夫手抄口诵惟恐得之晚也盖自扬雄以后士罕知经至施于政事亦皆卑近茍简故道术寖微先王之迹不复见于世公生于末俗之中絶学之后其于剖析微言阐明疑义卓然自得足以发六经之藴正百家之谬破数千载之惑其言今古治乱得失是非成败人贤不肖以至弥纶当世之务斟酌损益必本于经不少少贬以就俗非与前世列于儒林及以功名自见者比也至其文章上下驰骋愈出而愈新读者不必能知知者不必能言葢天材独至若非人力所能学者惫精思莫能到也世谓其辞于汉唐可方司马迁韩愈而要其归必正于仁义言近旨逺虽诗书之作者未有能逺过也其为人惇大直方进止取舎必度于礼义不为矫伪姑息以阿世媚俗弗在于义虽势官大人不为之屈非其好虽举世从之不輙与之比以其故世俗多嫉忌之然不为之变也其材虽不大施而所治常出人上为司法论决重轻能尽法意繇是明习律令世以法家自名者有弗及也为通判州頼以治初嘉佑中州取酒场钱给衙前之应募者钱不足乃俾乡戸输钱助役期七年止后酒场钱有余应募者利于多入钱期尽而责乡戸输钱如故公阅文书得其奸立罢输钱者二百余戸且请下诏约束毋擅増募人钱岁饥度常平不足仰以赈给而田居野处之人不能皆至城郭至者羣聚有疾疠之虞前期谕属县召富人使自实粟数总得十五万石视常平价稍増以予民民得从便受粟不出田里而食有余粟价为平又出钱粟五万贷民为种粮使随岁赋入官农事頼以不乏为州务去民疾苦急奸强盗贼而寛贫弱曰为人害者不去则吾民不宁齐曲堤周氏衣冠族也以赀雄里中周氏子髙横纵淫乱至贼杀平民污人妇女器服拟乘舆髙力能动权贵州县势反出其下故前后吏莫敢诘公至首取髙置于法歴城章丘民聚党数十横行村落间号霸王社椎埋盗夺篡囚纵火无敢正视者公悉擒致之特配徒者三十一人余党皆遁是时州县夫属民为保伍公独行之部中使几察居人行旅出入经宿皆籍记有警则鸣鼔相援又设方畧明赏购急追捕且开人自告故盗发輙得有葛友者屡剽民家以名捕不获一日自出告其党公与袍带酒食假以骑从辇所购金帛随之徇诸部中盗闻多出自言友智力兼人公外示彰显实欲携贰其徒使之不能复合也齐俗悍强喜攻刼至是豪宗大姓敛手莫敢动冦攘屏迹州郡清肃无枹鼓之警民外戸不闭道不拾遗闽越负山濒海有铜盐之利故大盗数起公至部时贼渠廖恩者既赦其罪诱降之然余众观望十百为辈既溃复合阴相推附至连数州其尤桀者隶将乐县县尝呼之不出愈自疑且起踵恩所为居人大恐公念欲缓之恐势滋大急之是趣其为乱也卒以计致之前后自归若就执者几二百人又擒海贼八人自杀者五人老奸宿偷相继缚致者又数十人吏士以次受赏公复请并海増廵检员以壮声势自是幅员数千里无敢窃发者民山行海宿如在郛郭亳亦号多盗治之如齐盗为引去公为人除大患者既如此至于澄清风俗振理颓壊斗讼衰息纪纲具修所至皆然也其余废举后先则视其时因其便为之在齐会朝廷变法遣使四出公推行有方民用不扰使者或希望私欲有所为公亦不听也河北发民浚河调及他路齐当出夫二万县初按籍二丁三丁出夫一公括其隠漏后有至九丁出一夫者省费数倍又损役人以纾民力弛无名渡钱为桥以济往来徙传舎自长清抵博州以达于魏视旧省六驿人皆以为利其余力比次案牍簿书藏之以十五万计至他州亦然既罢州人絶桥闭门遮留夜乘间乃得去襄继有大狱逮系充满有执以为死罪者公至阅囚牍法当勿论即日纵去并释者百余人州人噪呼曰吾州前坐死者众矣孰知非寃乎在洪会岁大疫自州至县鎭亭传皆储药以授病者民若军士不能自养者以官舎舎之资其食饮衣衾之具以库钱佐其费责医候视记其全失多寡以为殿最人頼以生安南军兴道江西者诏为万人备州县暴赋急敛刍粟价踊贵百姓不堪公独不以烦民前期而办又为之区处次舎井爨什器皆有条理兵既过而市里不知也福多佛寺为僧者利其富饶争欲为主守赇请公行公俾其徒自相推择籍其名以次补之授文据廷中却其私谢以絶左右徼求之弊民出家者三岁一附籍殆万人阖府徼赂至裒钱数千万公至不禁而自止废寺二皆囊槖为奸者禁妇女无入寺舎在明有诏完城既程工费而会公至初度城周二千五百余丈为门楼十故甓可用者收十之四公为再计城减七十余丈门当髙丽使客出入者为楼二收故甓十之六募人简故甓可用者量酬以钱又得十之二凡省工费甚众而力出于役兵佣夫不以及民城成总役者皆进官而公不自言也公尝以谓州县困于文移烦数民病于追呼之扰也故所至出政事应下县责其属度缓急与之期期未尽不复移书督趣期尽不报按其罪期与事不相当县自言别与之期而按与期者即有所追逮州不遣人至县县无遣人呼其门县初未甚听公小则罚典吏大则并劾县官于是莫敢慢事皆先期而集民不知扰所省文移数十倍事在州者督察勾稽皆有程序分任寮属因能而使公总揽纲条责成而已盖公所将领多号难治及公为之令行禁止吏莫敢不自尽政巨细毕举庭无留事囹圄屡空人徒见公朝夕视事数刻而罢若无所用心者不知其所操者约且要而聪明威信足以济之故不劳而治也吏民初或惮公严已而皆安其政既去久而弥思之其于内所更官告院三班太常遇事不为茍简革官告院宿弊尤多凡所规画至今守之不改盖公自在闾巷已属意天下事如在朝廷而天下亦谓公有王佐之材起且大任庻几能明斯道泽斯民以追先王已坠之迹然晚乃得仕仕不肯茍合施设止于一州州又有规矩绳墨为吏者不敢毫髪出入则其所施设特因时趋宜固不足以发公之藴又况其大者乎公自为小官至在朝廷挺立无所附逺迹权贵由是爱公者少为编校书籍积九年自求补外转徙六州更十余年人皆为公慊然而公处之自若也公于是时既与任事者不合而小人乘间又欲挤之一时之名士往往坐刺讥辞语废逐公于虑患防微絶人逺甚政事弛张操纵虽出于已而未尝废法自用以其故莫能中伤公亦不为之动也頼天子明圣察公贤欲用公者数矣会徙沧州召见劳问甚宠且谕之曰以卿才学宜为众所忌也遂留公京师公亦感激奋励有所自効数对便殿所言皆大体务开广上意上未尝不从容领纳期以大任一日手诏中书门下曰曽某以史学见称士类宜典五朝史事遂以为修撰既而复谕公曰此特用卿之渐耳近世修国史必众选文学之士以大臣监总未有以五朝大典独付一人如公者也故世不以用公为难而以天子知之明于属任之为难也公夙夜讨论未及属藁会正官名权中书舎人不俟入朝谕使就职时自三省至百职事选授一新除吏日至数十人人举其职事以戒辞约义尽论者谓有三代之风上亦数称其典雅皇子均国公笺奏故事命翰林学士典之至是上特以属公在职百余日不幸属疾遭家不造以至不起始公之进天下相庆以为得人谓且大用及闻公殁皆叹息相吊以谓公之志卒不大施于世其命也夫公性谨严而待物坦然不为疑阻于朋友喜尽言虽取怨怒不悔也于人有所长奬励成就之如弗及与人接必尽礼有懐不善之意来者待之益恭至使其人心恱而去遇僚属尽其情未尝有所按摘有以过误抵法者力为辨理无事而后已在官有所市易取贾必以厚予贾必以薄于门生故吏以币交者一无所受福州无职田岁鬻园蔬收其直自入常三四十万公曰太守与民争利可乎罢之后至者亦不复取也平生无所玩好顾喜藏书至二万巻仕四方常与之俱手自雠对至老不倦又集古今篆刻为金石录五百巻公未尝著书其所论述皆因事而发既没集其藁为若干巻后之学者因公之所尝言于公之所不言可推而知也初光禄仕不遂而归无田以食无屋以居公时尚少皇皇四方营飦粥之养光禄不幸蚤世太夫人在堂阖门待哺者数十口太夫人以勤俭经理其内而教养四弟相继得禄仕嫁九妹皆以时且得所归自委废单弱之中振起而亢大之实公是頼平居未尝逺去太夫人左右其任于外数以便亲求徙官太夫人爱之异甚呜呼天夺吾母不数月又夺吾兄何降祸之酷至于斯极也岂其子弟积恶罚不于其身而及其母兄使其抱终天之痛为世之所大戮耶不然吾母之贤也吾兄之盛徳也相继而陨所谓天道常与善人果如何也为子弟者不自灭身罪固大矣又不能推原前人徳善劳烈托于当世之文章以明着之无穷是又罪之大者也矧公于某属则昆弟恩犹父师其于论次始终所不敢废维公于葬宜有铭于墓隧宜有碑于国史宜有载輙不自知其迷谬忍痛辍泣谨述公歴官行事如左至于论议文章见于公集者后当自传此弗着特着其大节弗敢畧弗敢诬以告铭公塟若碑者且以待史官之访焉元丰六年十月日弟肇述
　　
　　名臣碑传琬琰之集中巻四十九
　　
　　●钦定四库全书
　　
　　名臣碑传琬琰之集中巻五十
　　
　　（宋）杜大珪 编
　　
　　韩仪公丞相忠彦行状　　毕仲游
　　
　　元符三年十月诏以通议大夫守门下侍郎南阳开国韩公为右正议大夫尚书右仆射兼中书侍郎公故侍中魏国忠献公子也忠献之子六人而公居长为人外和内刚美须髯姿貌辞气大抵类忠献而仁厚平恕无所矫饰自忠献在时已有人望识与不识曰是魏公之子也识与不识曰魏公丞相之子而如魏公宜其复为相也及为相制下都城传市除目行道之间鼓舞相告先是公在仁宗皇帝朝常以太常少卿充大辽正旦国信使燕于其帐辽主问左右孰尝使南朝识所谓韩侍中否或言国信少卿貌类其父果类否对者曰实类遂使工人图之至神宗皇帝时公复以给事中使辽持礼详重姿貌竒伟凡在北廷之人皆拭目观之及公为相后辽人贺正使萧喜张从约来语行人李某曰比持礼回北主问韩忠彦今安在从约对曰在大名北主曰何为未相而在大名耶居两月闻为相制下北主大喜不觉耸其身而起曰此真宰相矣然忠献魏公事仁宗英宗神宗为宰相乆年定册安宗庙隠然为时宗臣而公亦歴事四朝出入内外所至可纪卒亦至宰相则公之行可得而言矣公讳忠彦字师朴魏公而上七世家于安阳故公为安阳人以魏公任子恩守将作监主簿力学为文章登进士第改郊社局令勾当府司检校库丁母魏国夫人崔氏忧服除改秘书省著作郎神宗皇帝即位迁秘书丞魏公辞位去国以故事召试除秘阁校理同知太常礼院宗室秦楚王后无嫡子嫡孙同母弟又无庶子传至庶孙疑所袭议者欲舍庶孙而使曾孙袭封公奏言甲令所载与古异嫡长孙之外皆为庶孙既在庶孙之列则虽非见袭之子朞服兄弟亦皆庶孙矣今庶孙在也而舍之使曽孙袭封若有大功庶孙而无曽孙则将谁使袭乎抑遂除其国乎今秦楚之后无嫡子嫡孙同母弟又无庶子则凡在庶孙之列而长者当袭之人也诏用公议会召故荆公介甫为翰林学士与学士吕公着同侍讲迩英二人奏言故事讲者坐而侍者立自干兴以来讲者立而侍者坐请复故事下礼官议公以谓故事侍臣与讲者皆坐或侍者坐而讲者立或讲与进读者立而侍臣皆坐此人主之恩出一时者也顾皆无所轻重即人主不命而自请之则非礼矣孔子之时人臣或拜君于上孔子曰拜下礼也虽违众吾从下今侍臣讲于上前而立五十年矣以孔子拜下之义观之姑用干兴以来故事可也何必改诏是公议除兼本寺丞事迁太常博士判吏部南曹权开封府推官迁判官以太常少卿为大辽正旦国信使还丁秦国太夫人忧解所居官终制除三司盐铁判官三司火出通判永宁军事召还为三司户部判官丁魏公忧服除贴直龙图阁知审官西院三司户部副使改盐铁副使超授右正言宝文阁待制髙阳关路安抚使马步军都总管兼知瀛州是岁元丰四年也朝廷以夏人囚杀其长秉常用兵西方下米脂浮图数十城夏人阴使辽求救辽人为移书至阙下朝廷报以兵端而敌书复来词意悖慢会永乐用兵不利而当遣人使辽贺生辰上难其人二府以安焘为对上不可又以李承之李定为对上又不用上曰韩忠彦常使辽辽人信爱之而知其父琦有勲劳德望加重其子今日使辽忠彦其人也乃以给事中召公充北朝贺生辰国信使公至上前辞曰臣尝使辽而今复往无乃使敌人妄意中国为乏人也上曰卿无言行矣西事未定无以易卿者公遂行辽人使赵资睦迓公境上行且问西事公一切以闲暇对之且曰西事小小役耳何足问及至其廷中纵观者如堵皆咨嗟叹息乃使其国叅知政事王言敷燕公问夏国胡大罪而中国兵不解也公曰夏人之罪中国尝移文矣观所移之文则罪可知也言敷曰闻已还兵塞上信乎如此而南北大国之好可保也公曰问罪西夏乃细故耳南北大国之好岂相奸乎言敷更有他语公连以言挫之及还资睦诎服返曰先正侍中之制西事有攻策今取城若砦数十使先正侍中而至今快可知也公归神宗皇帝劳之曰使乎使乎后大辽使至上复使公馆客西北之衅遂解官制之行也章惇为门下侍郎而给事中为之属乃奏言给事中不省之属凡所封驳宜先禀而后上诏从之公曰嘻是执政之意也给事中失其职矣乃复奏言今月丁亥诏门下封驳视中书舍人封还之制庚寅复奉诏门下封驳从执政官议议不同乃上之窃以给事中与中书舍人任遇均也一则不禀议而听封还一则听封驳而先禀议且所驳正之事执政之所行也事当封驳则与执政固已异矣异而取决于上乃其职耳而更从执政禀议是为失职愿从丁亥诏为正从之左仆射王珪为南郊大礼使事之当下者皆画旨直下类不由三省公以官制劾之曰南郊大礼所下之事不从中书画旨出一时者又不从中书奏审皆非官制也官制之行将为万世不易之典今行未朞月而南郊大礼所行已不用官制后将若之何神宗皇帝诏如官制于是中外之事必由三省而下法官郝京于大理司直有比例而无法吏部患之乃禀于都省而具钞公曰官制有令必用法也今援比例而废法是无官制也驳之神宗皇帝嘉公之守于是自吏部侍郎官都司官吏皆差次受罚而丞相与同列谢于殿上乃以公为礼部尚书俄迁枢宻直学士定州路安抚使知定州州贡文绫文絁有常数诏増贡文绫百匹絁百匹公上言唐李德裕为浙西观察使诏贡缭绫匹千德裕奏言若将匪颁臣下千匹岂足于用若止上躬自服何至多用千疋奏至遂停之臣幸遇圣朝则德裕前日之言亦臣今日所当言者唯陛下察诏许从罢之凡江东西二浙属郡増贡之数亦罢遂召还为户部尚书而元佑会稽录成其大较一岁所入不足以供天下一岁之用公深忧之因上言今天下乃祖宗之天下也祖宗之时岁入之数多于所出故国计有余祖宗之天下乃今之天下也今岁出之数多于所入故国计不足臣窃计之凡文武百官宗室之费加倍于皇佑而四倍于景德三班右选胥吏之数则又过之而天下二税榷酤征商山泽之利校之于皇佑景德之前无以大相过也则国计盈虚正今日所当议者上遂诏议裁省中外冗费置局于户部公复上言上自宗室贵近下至官曹胥吏旁及宫室器械皆可得而议唯宫掖之费有司不得而见虽见不可尽也按宝元中尝诏入内内侍省裁节禁中之费报详定所庆厯中又诏入内内侍省以章圣时簿帐较近年禁省之费以闻愿陛下上法宝元庆厯祖宗已试之效亦诏入内内侍省裁节禁省之费报于有司使天下晓然知陛下节用裕民自禁近始天下幸甚当时所裁虽不尽如公意而岁省县官之费已数十万计上倚公以为执政者乆矣会尚书左丞某甫去位即以公为中大夫守尚书左丞赵瞻薨复以公为同知枢宻院事进拜太中大夫知枢宻院是时夏人已得所赐地方事分画丞相吕公大防关右人也喜用兵故西师尚未解严而公意在偃兵息民以安边境尝曰兵在平日犹为危事况今主上富于春秋太皇太后垂帘共政是岂用兵时也故讫公在西府七年非甚不得已兵未尝窥于境外会宣仁圣烈皇后崩哲宗亲政更用大臣数人其下观望争取垂帘时事为言公见上奏言古者君薨三年听于冢宰不言古今异宜故有母后垂帘之制乃遭会时变补天之隙权宜之大者岂得已哉昔仁宗皇帝初年庄献明肃太后垂帘共政及仁宗亲揽政事言者亦争取埀帘时事言之仁宗曰是持情近薄不可听也乃下诏戒饬中外不得言垂帘时事遂出仁宗之诏为上读之哲宗皇帝嘉纳乆之谓公曰知人实难然自先正侍中以来阅人必多矣今侍从之间率自引去谁可以为侍从者公荐彭汝砺曾肇井亮采张舜民韩宗师范纯礼韩宗道七人且曰汝砺肇有词学而以名节自许亮采端亮不倚舜民质且有文宗师安恬乆次临事不茍纯礼宗道立朝守正无所阿徇皆今日尚书侍郎给舍之选也哲宗皇帝亦嘉纳用之然公自章申公为相即求去位至绍圣三年正月始以观文殿学士知真定府改定州路安抚使知定州章申公幸公去且惮公复来乃使言者言公在西府时尝弃湟鄯之地降资政殿学士知成都府不行复知定州改知大名府兼北京留守司事大名府路安抚使先是魏公尝以武康军节帅镇及定武熙宁中又以侍中判大名府有德于赵魏之邦故定武大名皆生为立庙以祠魏公而公相去三十年亦为镇定帅而知大名仍有惠政见称于二邦故定人魏人亦生为像于魏公之庙而祀之章申公慊公未已又使言者言公尝同尚书左丞王存聮奏请刋除谢景初过名非是降中大夫会哲宗皇帝晏驾羣臣朝晡临道相传曰召公矣又曰公今来矣及上即位以吏部尚书召公都下相告语欣欣然如召其父兄也至则除门下侍郎进封南阳郡开国公见上陈四事以禆新政一曰广仁恩二曰辟言路三曰去疑似四曰息用兵其广仁恩之说曰孟子曰汤武之所以得天下者得其民也得其民者得其心也而唐封德彛教太宗用刑罚以治天下太宗曰是欲我失人心也本朝自祖宗以来推广仁恩德泽以固结人心故方内大宁如泰山之安近年执政大臣稍骛于功利而以苛察相髙政太急刑太峻其失人民多矣社稷之忧也愿陛下逺鉴汤武太宗之治近慕列圣之用心罪疑惟轻寛以御众益推广仁恩德泽以固结天下之人则人心安人心安天下不足治也其辟言路之说曰窃以中丞御史諌省之官自昔以为人主之耳目耳目之官人主岂可不自择哉近年执政大臣虑台諌之为已蠧也乃布腹心于言路外虽不事请谒而中实相通以蔽欺人主耳目人主何利焉其间有论及时事与执政意少忤众人曰其必以罪去而果以罪去矣愿陛下旁求忠直厚重之士亲加识擢布在言路如其敢言有补惟陛下容纳主张特加旌劝行其言而用其人则言路辟言路辟天下之事始可议矣其去疑似之说曰法无旧新便民则为利人无彼此当材则可用自绍圣以来六七臣者凡曰元佑之事不问其所从来一皆以为非是而不行凡元佑除用之人大则投窜小则退斥枉捐人材无补于事且元佑者先帝在位宣仁权同听断之年也何负于天下而逆施如此愿陛下用人之际无分熙丰元佑惟是之从惟材之用则万务毕举天下安宁自无事矣其慎用兵之说曰臣自先朝蒙恩守土于外闻朝廷熙秦延庆泾原河东六路进筑五七年间建置城若砦垒数十得地虽广而不可耕皆由永兴等路州军转饷以馈之虚内实外而中不可实自陜以西民力大困虏获之数则増一为百失亡之数则减千为一愿陛下试令有司考具用兵以来公上之费出于府库及将吏官军散亡之实几千万数而所建置城垒可耕之地收入以为用者其数几何而边城父子肝脑涂地与官军逃散疮痍物故者其数又几何则进筑利害较然可见矣今日边事惟亟罢进筑之兵以休息中外惠养边民则天下幸甚上皆嘉纳之公自召还为吏部尚书未拜而为门下侍郎为门下侍郎踰月遂为相命既下公上免表其词曰今蠧萌未消国是难一事无可否必分年号而后行臣恐忠邪槩指朋类而皆废西方师老而财匮■〈豆斗〉米至于千钱北道河溃而民流十室几于九去犬霈更新而犹多禁锢宿逋虽减而尚困追偿方当大有为之时宜得不世出之主识者见而喜曰上医医国医者识病则病可治也公既识今日之病天下其有瘳乎上既听用公遂数下赦令蠲天下逋责尽还岭外流人甄叙士大夫之迁谪者而内外之臣可任使及尝为御史谏官忠直敢言与天下知名士数见收用公尝与上从容论天下事上问政令之行犹有当先急者乎公因建言哲宗皇帝即位尝诏天下实封言事由此能言之士献言于朝者千万数今中书所编类章疏是也自章惇为政以来与上书言事者为雠敌乃置局编类摘取语言近似者以为谤讪故上书者率皆得罪大伤求言之体今臣闻编类之余尤有五百余疏继从编类近日陛下又诏中外许直言朝政阙失然编类之令未除则能言之士必懐疑若惧疑者疑求言之意非诚惧者惧如前日之获罪则今日求言之诏岂不妨哉臣愿陛下亟诏有司尽将已类未类之章与省中所行编类前后文书纳之禁中罢其所置之局则中外之士无所疑惧而所求忠直之言始可来也上即诏罢编类局事章疏文书尽纳之禁中仍诏公曰已焚之矣当是时中外欣欣然以为嘉佑治平之事可复见于今日也是岁郊天为南郊大礼使进右光禄大夫尚书左仆射兼门下侍郎仪国公而曽布子宣为右相子宣数至上前留身务破壊公所为以中伤公所引重者或劝公亦留身上前与之辩公曰宰相自有体如是又一曾子宣也其相去几何道之不行我知之矣乃上章乞罢相补外上封还所上章使中贵人趣公至都堂视事而谏官吴材王能甫数奏疏言公以向子宣意所便公闻之复上章请外章凡三上乃以公为观文殿大学士知大名府而材与能甫言不已乃罢大学士犹知大名初钦圣皇太后垂帘共政而故相章申公惇犹未去位公与申公帘对皇太后曰登极之恩博矣无所不被废后孟氏可复也公退谓申公曰有故事乎事体之间无所伤乎曰无伤及以事对上曰复孟氏则可皇太后欲复孟氏而废刘氏奈何复一废一则上累永泰岂小哉公等执政也其执之公曰陛下之言乃谟训也其敢不执退见皇太后皇太后盛以废复为言不可易公援引古今具道其所以然以死争之皇太后之议遂格故复后之诏曰元符之号定矣而永泰上宾无并后之嫌者公之意也而言者不知又曰是尝摇动中宫乃降右正议大夫提举西京崇福宫公自罢相守大名凡三黜怡然无所辩及言者诬公以中宫事公曰是不可不辩也乃具言其始末上之而言者诋公尤力遂降太中大夫提举崇福宫居于懐言者未厌乃曰公在位尝弃湟州非是遂复谪崇信军节度副使居于济及复湟鄯又谪磁州团练副使是岁崇宁三年十一月也明年九鼎成大赦公得归相又一年复太中大夫提举西京崇福宫如故俄复通议大夫请老遂还故官以宣奉大夫致仕逾年薨于安阳之里第实大观三年八月二十日也享年七十二惟公系出博陆自髙祖而上载于顾命之碑与龙图阁直学士颍川陈荐所撰次魏公之志不备言也曽祖讳某太子中允赠太师中书令兼尚书令燕国公祖讳国华諌议大夫赠太师中书令兼尚书令魏国公及公在位申赠燕魏二祖皆太师开府仪同三司而忠献魏公以故韩王赵普故事赠不加也娶两夫人皆故太尉惠穆吕公公弼之女嫡曰韩国夫人继室曰冀国夫人四子五女十一孙三曽孙子治中奉大夫澡朝散郎浩奉议郎澄宣德郎女嫁蔡承冯询王傅约王朋约有既嫁而卒者孙曰肖胄肯胄■〈虍外异内〉胄完胄宏胄安胄宝胄膺胄昌胄庄胄曽孙曰龢协彬或问公之所行孰为大曰公有大焉而人未之思也为其父为宰相而身又为宰相乎曰汉唐本朝父子为宰相者可问亦可记也美则美矣奚其大曰为其逮事五朝出将入相兄弟聮荣子孙众多门下之士诵美无穷乎曰显则显矣奚其大然则公之所以为大者何也曰公质刚气和居家不妄语笑内无机心外不事矫饰天下之士不待被公之恩承公之力皆咏公贤而期公贵非天爵之髙不至于此此则似大矣然犹未也葢尝闻士处穷困甘藜藿褐衣蓬户生以为常及其遭时遇合都廊庙位卿相得志之事日日在前而能不忘宿昔穷困未遇之心者已为贤矣一旦失倚离权身折势夺宜其追惟宿昔穷困未遇而等之有以自处然尤憔悴枯槁或愠坠而自失故屈平懐石亚父疽殒贾谊忌鵩张昭塞户而汉唐以来公卿大臣以废放不用而颠沛若无以乐其生者比比是也而公生于魏公之世长于宰相之家席其旧德少有问望食饮服用居处行乎富贵者四五十年卒亦自为宰相岂尝知闲放之事穷居之乐哉而崇宁大观之间遭吴材王能甫之毁身被五黜仅夷庶士去都邑庙堂之重而寓异乡下里之居辞公卿僚采之奉而接野夫乡老之陋谢旌麾徒御之众而甘舆台僮使之约富贵之事物物不同而公中懐漠然不异平昔门下之士间得请谒于前者词气颜色了不见其欣戚唯以上恩保全先众人还乡里叙感而已则良为大也葢能用而不能舍能显而不能晦能处安乐而不能处患难皆非成德也能用能舍能显能晦能处安乐且能处患难然后为成德成德始可言大矣故曰公有大焉者此也公所著文章集为三十巻奏议二十巻魏公行事一巻家传十巻藏于家未出谨状
　　
　　名臣碑传琬琰之集中巻五十
　　
　　●钦定四库全书
　　
　　名臣碑传琬琰之集中巻五十一
　　
　　（宋）杜大珪 编
　　
　　司马文正公光行状　　苏轼
　　
　　曾祖政赠太子太保曾祖母薛氏赠温国太夫人祖炫试秘书省校书郎知耀州富平县事赠太子太傅祖母皇甫氏赠温国太夫人父池尚书吏部郎中充天章阁待制赠太师追封温国公母聂氏赠温国太夫人公讳光字君实其先河内人晋安平献王孚之后王之裔孙征东大将军阳始葬今陜州夏县涑水乡子孙因家焉自髙祖曽祖皆以五代衰乱不仕富平府君始举进士没于县令皆以气节闻于乡里而天章公以文学行义事真宗仁宗为转运使御史知杂事三司副使歴知凤翔河中同杭虢晋六州以清直仁厚闻于天下号称一时名臣公自儿童凛然如成人七岁闻讲左氏春秋大爱之退为家人讲即了其大义自是手不释书至不知饥渴寒暑年十五书无所不通文词醇深有西汉风天章公当任子次及公公推与二从兄然后受补郊社斋郎再奏将作监主簿年二十举进士甲科改奉礼郎以天章公在杭辞所迁官求签书苏州判官事以便亲许之未上丁太夫人忧未除丁天章公忧执丧累年毁瘠如礼服除签书武成军判官事改大理评事为国子直讲迁本寺丞故相庞籍名知人始与天章公游见公而竒之及是为枢宻副使荐公召试馆阁校勘同知太常礼院中官麦允言死诏以允言有军功特给卤簿公言孔子不以名器假人繁缨以朝且犹不可允言近习之臣非有元勲大劳而赠以三公之官给以一品卤簿其为繁缨不亦大乎故相夏竦卒诏赐谥文正公言谥之美者极于文正竦何人可以当此书再上改谥文庄迁殿中丞除史馆检讨修日厯改集贤校理龎籍为郓州徙并州皆辟公通判州事公感籍知已为尽力时赵元昊始臣河东贫甚官苦贵籴而民疲于逺输麟州窟野河西多良田皆故汉地公私杂耕天圣中始禁田河西者虏乃得稍蚕食其地俯窥麟州为河东忧籍请公按视公为画五策宜因州中旧兵益禁兵三千厢兵五百筑二堡河西可使堡外三十里虏不敢田则州西六十里无虏矣募民有能耕麟州闲田者复其税役十五年能耕窟野河西者长复之耕者必众官虽无所得而籴自贱可以渐纾河东之民籍移麟州如公言而兵官郭恩勇且狂夜开城门引千余人渡河载酒食不为战备遇敌死之议者归罪于籍罢节度使知青州公守阙三上书乞独坐其事不报籍初不以此望公而公深以自咎籍既没升堂拜其妻如母抚其子如昆弟时人两贤之改太常博士祠部员外郎直秘阁判吏部南曹迁开封府推官赐五品服交趾贡异兽谓之麟公言真伪不可知使其真非自然而至不足为瑞若伪为逺夷笑愿厚赐其使而还其兽因奏赋以讽迁度支员外郎判勾院擢修起居注五辞而后受判礼部有司奏六月朔日当食公言故事食不满分或京师不见皆贺臣以为日食四方见京师不见天意人君为阴邪所蔽天下皆知而朝廷独不知其为灾当益甚皆不当贺诏从之后遂以为常迁起居舍人同知諌院苏辙举直言策入第四等而考官以为不当收公言辙于同科四人中言最切直有爱君忧国之心不可不收时宰相亦以为当黜仁宗不许曰求直言以直弃之天下其谓朕何公遂与谏官王陶同上疏愿为宗庙社稷自重却罢燕饮赡养神气后宫嫔御进见有度左右小臣赐予有节厚味腊毒无益奉养者皆不宜数御上嘉纳之初至和三年仁宗始不豫国嗣未立天下寒心而不敢言惟谏官范镇首发其议公时为并州通判闻而继之上疏言礼大宗无子则小宗为之后为之后者为之子也愿陛下择宗室贤者使摄储贰以待皇嗣之生退居藩服不然则典宿卫尹京邑亦足以系天下之望疏三上其一留中其二付中书公又与镇书此大事不言则已言一出岂可复反愿公以死争之于是镇言之益力及公为諌官复上疏且面言臣昔为并州通判所上三章愿陛下果断而力行之时仁宗简黙不言虽执政奏事首肯而已闻公言沈思乆之曰得非欲选宗室为继嗣者乎此忠臣之言但人不敢及耳公曰臣言此自谓必死不意陛下开纳上曰此何害古今皆有之因令公以所言付中书公曰不可愿陛下自以意喻宰相是日公复言江淮盐事诣中书白之宰相韩琦问公今日复何所言公黙计此大事不可不使琦知思所以广上意者即曰所言宗庙社稷大计也琦喻意不复言后十余日有旨令公与御史里行陈洙同详定行户利害洙与公屏语曰日者大飨明堂韩公摄太尉洙为监察公从容谓洙曰君与司马君实善君实近建言立嗣事恨不以所言送中书欲发此议无自发之行户利害非所以烦公也欲洙见公达此意耳时嘉佑六年闰八月也至九月公复上疏面言臣向者进说陛下欣然无难意谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓猝之际援立其所厚善者耳唐自文宗以后立嗣皆出于左右之意至有称定策国老门生天子者此祸岂可胜言哉上大感悟曰送中书公至中书见琦等曰诸公不及今定议异日夜半禁中出寸纸以某人为嗣则天下莫敢违琦等皆唯唯曰敢不尽力后月余诏英宗判宗正寺固辞不就职明年遂立为皇太子称疾不入公复上疏言凡人争丝毫之利至相争夺今皇子辞不赀之富至三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而行使者受命不受辞皇子不当辞避使者不当徒反凡召皇子内臣皆乞责降且以臣子大义责皇子宜必入英宗遂受命兖国公主下嫁李玮以骄恣闻公上疏言太宗时姚坦为兖王翊善有过必諌左右教王诈疾踰月太宗召王乳母入问起居状乳母曰王无疾以姚坦故郁郁成疾耳太宗怒曰王年少不知为此汝辈教之杖乳母数十召坦慰勉之齐国献穆大长公主太宗之子真宗之妹陛下之姑而谦恭率礼天下称其贤愿陛下教子以太宗为法公主事夫以献穆为法已而公主不安于李氏诏玮出知卫州公主入居禁中而玮母杨归其兄璋散遣其家人公言陛下追念章懿太后故使玮尚主今乃母子离析家事流落陛下独无雨露之感凄恻之心乎玮既责降公主亦不得无罪上感悟诏公主降封沂国待李氏恩礼不衰判检院权判国子监除知制诰力辞至八九改授天章阁待制兼侍讲赐三品服仍知谏院上疏言经略安抚使以便宜从事出于兵兴权制非永世法及将相大臣典州者多以贵倨自恃陵忽转运使不得举职朝廷务省事专行姑息之政至于胥史讙哗而逐御史中丞辇官悖慢而退宰相卫士凶逆而狱不穷奸泽加于旧军人詈三司使而法官以为非犯阶级于用法疑其余有一夫流言于道路而为之变法推恩者多矣皆陵迟之渐不可以不正充媛董氏薨追赠婉仪又赠淑妃辍朝成服百官奉慰定谥行册礼葬给卤簿公言董氏秩本微病革之日方拜充媛古者妇人无谥近制惟皇后有之卤簿本以赏军功未尝施于妇人惟唐平阳公主有举兵佐髙祖定天下之功乃得给至韦庶人始令妃主葬日皆给鼓吹非令典不足法时有司新定后宫封赠法皇后与妃皆赠三代公言别嫌明微妃不当与后同袁盎引却慎夫人坐正为此耳天圣亲郊太妃止赠二代而况妃乎知嘉佑八年贡举仁宗崩英宗以哀毁致疾慈圣光献太后同听政公首上疏言章献明肃太后保佑先帝进贤退奸有大功于赵氏特以亲用外戚小人故负谤天下今太后初摄大政大臣忠厚如王曾清纯如张知白刚正如鲁宗道质直如薛奎者当信用之鄙猥如马季良谗谄如罗崇勲者当踈逺之则天下服又上疏英宗言汉宣帝为昭帝后终不追尊卫太子史皇孙光武起布衣得天下自以为后元帝亦不追尊巨鹿都尉南顿君惟哀安桓灵皆自旁亲入继大统追尊其父祖天下非之愿以为戒时公所得仁宗遗赐珠金直百余万率同列三上章言国有大忧中外窘乏不可专用干兴故事若遗赐不可辞则宜许侍从以上进金钱佐山陵费不许公乃以所得珠为谏院公使钱金以遗其舅氏义不藏于家英宗疾既平皇太后还政公上疏言治身莫先于孝治国莫先于公其言切至皆母子间人所难言者时有司立法皇太后有所取用有司奏覆得御宝乃供公极论以为不可当直下合同司移所属立供如上所取已乃具数奏太后以防矫伪曹佾除使相两府皆迁公言佾无功而得使相陛下以慰母心耳今两府皆迁无名若以还政为功则宿卫将帅内侍小臣必有觊望已而都知任守忠等皆迁公复争之因论守忠大奸陛下为皇子非守忠意沮壊大策离间百端赖先帝不听及陛下嗣位反复革面交构两宫国之大贼人之巨蠧乞斩于都市以谢天下诏以守忠为节度副使蕲州安置天下快之时有诏陜西刺民兵号义勇公上疏极论其害云康定庆厯间籍陜西民为乡弓手已而刺为保捷指挥民被其毒兵终不可用遇敌先北正兵随之每致崩溃县官知其坐食无用汰遣归农而惰游之人不能复反南畆强者为盗弱者转死父老至今流涕也今义勇何以异此章六上不从乞罢諌官不许王广渊除直集贤院公言广渊奸邪不可近昔汉景帝为太子召上左右饮卫绾独称疾不行及即位待绾有加周世宗镇澶渊张美为三司吏掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下执政建言濮安懿王德盛位隆宜有尊礼诏太常礼院与两制议翰林学士王珪等相顾不敢先公独奋笔立议曰为之后者为之子不敢复顾其私亲今日所以崇奉濮安懿王典礼宜一凖先朝封赠期亲尊属故事髙官大爵极其尊荣议成珪即敕吏以公手藁为案至今存焉时中外讻讻御史吕诲傅尧俞范纯仁吕大防赵鼎赵瞻等皆争之相继降黜公上疏乞留之不可则乞与之皆贬初西戎遣使致祭而延州指使髙宜押伴傲其使者侮其国主使者诉于朝公与吕诲乞加宜罪不从明年西戎犯边杀畧吏士赵滋为雄州专以猛悍治边公亦论其不可至是契丹之民有捕鱼界河伐栁白沟之南者朝廷以知雄州李中佑为不材选将代之公言国家当邉域附顺时好与之计较末节及其桀傲又从而姑息之近者西戎之祸生于髙宜北人之隙起于赵滋朝廷方贤此二人故边臣皆以生事为能今若选将代中佑则来者必以滋为法而以中佑为戒渐不可长宜敕边吏疆埸细故徐以文檄往反若轻以矢刃相加者坐之京师大水公上疏论三事皆尽言无所隠讳除龙图阁直学士判流内铨改右谏议大夫知治平四年贡举神宗即位首擢公为翰林学士公力辞不许上面谕公古之君子或学而不文文而不学惟董仲舒扬雄兼之卿有文学何辞为公曰臣不能为四六上曰如两汉制诏可也公曰本朝故事不可上曰卿能举进士取髙等而云不能四六何也公趋出上遣内臣至合门强公受告拜而不受趣公入谢曰上坐以待公公入至廷中以告置公懐中不得已乃受遂为御史中丞初中丞王陶论宰相不押常朝班为不臣宰相不从陶争之力遂罢公既继之言宰相不押班细故也陶言之过然爱礼存羊则不可已自顷宰相权重今陶复以言宰相罢则中丞不可复为臣愿俟宰相押班然后就职上曰可陶既出知陈州谢章诋宰相不已执政议再贬陶公言陶诚可罪然陛下欲广言路屈已受陶而宰相独不能容乎乃已公上疏论修心之要三曰仁曰明曰武治国之要三曰官人曰信赏曰必罚其说甚备且曰臣昔为谏官即以此六言献仁宗其后以献英宗今以献陛下平生力学所得尽在是矣公在英宗时与吕诲同论祖宗之制句当御药院常用供奉官以下至内殿崇班则出近岁居此位者皆暗理官资食其廪给非祖宗大意又故事年未五十不得为内侍省押班今除张茂则止四十八不可至是又言之因论髙居简奸邪乞加逺窜章五上上为尽罢寄资内臣居简亦补外未几复留陈承礼刘有方二人公复争之又言近者王中正往陜西知泾州刘涣等谄事中正而鄜延钤辖吴舜臣违失其意已而涣等进擢舜臣降黜权归中正谤归陛下是去一居简得一居简上手诏问公所从知公曰臣得之宾客非一人言事之有无惟陛下知之若无臣不敢避妄言之罪万一有之不可不察诏用宫邸直省官郭昭选等四人为合门祗候公言国初草创天步尚艰故即位之始必以左右旧人为腹心耳目谓之随龙非平日法也合门祗候在文臣为馆职岂可使厮役为之英宗山陵公为仪仗使赐金五十两银合三百两三上章辞从之边吏上言西戎部将嵬名山欲以横山之众取谅祚以降诏边臣招纳其众公上疏极论以为名山之众未必能制谅祚幸而胜之灭一谅祚生一谅祚何利之有若其不胜必引众归我不知何以待之臣恐朝廷不独失信于谅祚又将失信于名山矣若名山余众尚多还北不可入南不受穷无所归必将突据边城以救其命陛下独不见侯景之事乎上不听遣将种谔发兵迎之取绥州费六十万万西方用兵盖自是始矣兼翰林侍读学士登州有不成婚妇谋杀其夫伤而不死者吏疑问即承知州事许遵谳之有司当妇绞而诏贷之遵上议凖律因犯杀伤而自首者得免所因之罪妇当减二等不当绞诏公与王安石议之安石是遵议公言谋杀犹故杀也皆一事不可分若谋为所因与杀为二则故与杀亦可为二邪自宰相文彦博以下皆附公议然卒用安石言至今天下非之权知审官院百官上尊号公当答诏上疏言先帝亲郊不受尊号天下莫不称颂末年有建言者国家与契丹有往来书信彼有尊号而我独无以为深耻于是群臣复以非时上尊号昔汉文帝时单于自称天地所生日月所置匈奴大单于不闻文帝复为大名以加之也愿陛下追用先帝本意不受此名上大悦手诏答公非卿朕不闻此言善为答词使中外晓然知朕至诚非欺众邀名者遂终身不复受尊号执政以河朔灾伤国用不足乞今岁亲郊两府不赐金帛送学士院取旨公言两府所赐以匹两计止二万未足以救灾宜自文臣两省武臣宗室刺史以上皆减半公与学士王珪王安石同对公言救灾节用宜自贵近始可听两府辞赐安石曰常衮辞赐馔时议以为衮自知不能当辞位不当辞禄且国用不足非当今之急务也公曰衮辞禄犹贤于持禄固位者国用不足真急务安石言非是安石曰不足者以未得善理财者故也公曰善理财者不过头会箕敛以尽民财民穷为盗非国之福安石曰不然善理财者不加赋而上用足公曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法阴夺民利其害甚于加赋此乃桑弘羊欺汉武帝之言太史公书之以见武帝不明耳至其末年盗贼蠭起几至于乱若武帝不悔祸昭帝不变法则汉几亡争议不已王珪进曰救灾节用宜自贵近始司马光言是也然所费无几恐伤国体王安石言亦是惟明主裁择上曰朕意与光同然姑以不允答之会安石当制遂引常衮事责两府两府亦不复辞兼史馆修撰上问公可为谏官者公荐吕诲诲以天章阁待制知谏院诏公与张茂则同相视二股河及土堤利害公用都水监丞宋昌言策乞于二股之西置土堤约水东流若东流日深北流自浅薪刍渐备乃塞其北放出御河胡芦河下流以纾恩兾深瀛以西之患时议者多不同公于上前反复论难甚苦卒从之后皆如公言赐诏奬谕王安石始为政创立制置三司条例司建为青苗助役水利均输之政置提举官四十余员行其法于天下谓之新法公上疏逆陈其利害曰后当如是行之十余年无一不如公言者天下传诵以公为真宰相虽田父野老皆号公司马相公而妇人孺子知其为君实也迩英进读至萧何曹参事公曰参不变何法得守成之道故孝惠髙后时天下晏然衣食滋殖上曰汉常守萧何之法不变可乎公曰何独汉也使三代之君常守禹汤文武之法虽至今存可也武王克商曰乃反商政政由旧然则虽周亦用商政也书曰无作聪明乱旧章汉武帝用张汤言取髙帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠卿进讲因言先王之法有一年而变者正月始和布法象魏是也有五年一变者廵守考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法象魏布旧法也何名为变若四孟月朔属民读法为时变月变耶诸侯有变礼易乐者王廵狩则诛之王不自变也刑新国用轻典乱国用重典平国用中典是为世轻世重非变也且治天下譬如居室弊则修之非大壊不更造也大壊而更造非得良匠美材不成今二者皆无有臣恐风雨之不庇也公卿侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例茍用例而已则胥史足矣今为看详中书条例司何也惠卿不能对则诋公曰光为侍从何不言言而不从何不去公作而答曰是臣之罪也上曰相与论是非耳何至是讲毕赐坐户外将出上命徙坐户内左右皆避去上曰朝廷每更一事举朝讻讻何也王珪曰臣踈贱在阙门之外朝廷之事不能尽知借使闻之道路又不知其虚实也上曰闻则言之公曰青苗出息平民为之尚能以蚕食下户至饥寒流离况县官法度之威乎惠卿曰青苗法愿取则与之不愿不强也公曰愚民知取债之利不知还债之害非独县官不强富民亦不强也臣闻作法于凉其弊犹贪作法于贪弊将若之何昔太宗平河东立和籴法时米斗十余钱草束八钱民乐与官为市其后物贵而和籴不解遂为河东世世患臣恐异日之青苗犹河东之和籴也上曰陜西行之乆矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上已罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而米狼戾今不籴米而漕钱弃其有余取其所无农末皆病矣侍讲吴申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫公趋出上曰卿得无以惠卿之言不乐乎公曰不敢韩琦上疏论青苗之害上感悟欲罢其法安石称疾求去会拜公枢宻副使公上章力辞至六七曰上诚能罢制置条例司追还提举官不行青苗助役等法虽不用臣臣受赐多矣不然终不敢受命上遣人谓公枢宻兵事也官各有职不当以他事为辞公言臣未受命则犹侍从也于事无不可言者安石起视事青苗法卒不罢公亦卒不受命则以书喻安石三往反开喻苦至犹幸安石之听而改也且曰巧言令色鲜矣仁彼忠信之士于公当路时虽龃龉可憎后必徐得其力谄谀之人于今诚有顺适之便一旦失势必有卖公以自售者意谓吕惠卿对宾客辄指言之曰覆王氏者必惠卿也小人本以利合势倾利移何所不至其后六年而惠卿叛安石上书告其罪茍可以覆王氏者靡不为也由是天下服公先知公求补外上犹欲用公公不可以端明殿学士出知永兴军朝辞进对犹乞免本路青苗助役宣抚使下令分义勇四番欲以更戍边选诸军骁勇募闾里恶少为竒兵调民为干粮皱饭虽内郡不被边皆修城池楼橹如边郡且遣兵就粮长安河中邠三辅骚然公上疏极言方凶岁公私困弊不可举事而永兴一路城池楼橹皆不急干粮皱饭昔尝造后无用腐弃之宣抚司令臣皆未敢从若乏军兴臣坐之于是一路独得免顷之诏移知许州不赴遂乞判西京留司御史台以归自是絶口不论事以祀明堂恩加上柱国至熈宁七年上以天下旱蝗诏求直言公读诏泣下欲黙不忍乃复陈六事一青苗二免役三市易四边事五保甲六水利此尤病民者宜先罢又以书责宰相吴充天子仁圣如此而公不言何也元丰五年公忽得语涩疾自疑当中风乃豫作遗表大畧如六事加详尽感槩亲书缄封置卧内且死当以授所善范纯仁范祖禹使上之凡居洛十五年再任留司御史台四任提举崇福宫官制行改太中大夫加资政殿学士神宗崩公赴阙临卫士见公入皆以手加额曰此司马相公也民遮道呼曰公无归洛留相天子活百姓所在数千人聚观之公惧会放辞谢遂径归洛太皇太后闻之诘问主者遣使劳公问所当先者公言近岁士大夫以言为讳闾阎愁苦于下而上不知明主忧勤于上而下无所诉此罪在群臣而愚民无知归怨先帝宜下诏首开言路从之下诏榜朝堂而当时有不欲者于诏语中设六事以禁切言者曰若阴有所懐犯非其分或扇摇机事之重或迎合已行之令上以观望朝廷之意以侥幸希进下以眩惑流俗之情以干取虚誉若此者必罚无赦太皇太后封诏草以问公公曰此非求谏乃拒谏也人臣惟不言言则入六事矣时太府少卿宋彭年水部员外郎王谔皆应诏言事有欲借此二人以惩天下言者皆以非职而言赎铜三十斤公具论其情改赐诏书行之天下从之于是四方吏民言新法不便者数千人公方草具所当行者而太皇太后已有旨散遣修京城役夫罢减皇城内觇者止御前工作出近侍之无状者三十余人戒敕中外无敢苛刻暴敛废导洛司物货场及民所养户马寛保马限皆从中出大臣不与公上疏谢当今急务陛下畧已行之矣小臣稽慢罪当万死诏除公知陈州且过阙入见使者劳问相望于道至则拜门下侍郎公力辞不许数赐手诏先帝新弃天下天子冲幼此何时而君辞位耶公不敢复辞以覃恩迁通议大夫初神宗皇帝以英伟絶人之资励精求治凛凛乎汉宣帝唐太宗之上矣而宰相王安石用心过当急于功利小人得乘间而入吕惠卿之流以此得志后者慕之争先相髙而天下病矣先帝明圣独觉其非出安石金陵天下欣然意法必变虽安石亦自悔恨其去而复用也欲稍自改而惠卿之流恐法变身危持之不肯改然先帝终疑之遂退安石八年不复召而惠卿亦再逐不用元丰之末天下多故及二圣嗣位民日夜引领以观新政而进说者以为三年无改于父之道欲稍损其甚者毛举数事以塞人言公慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及昔汉文帝除肉刑斩右趾者弃市笞五百者多死景帝元年即改之武帝作盐铁搉酤均输等法昭帝罢之唐代宗纵宦官公求赂遗置容省拘滞四方之人德宗立未三月罢之德宗晚年为宫市五坊小儿暴横盐铁月进羡余顺宗即位罢之当时悦服后世称颂未有或非之者也况太皇太后以母改子非子改父众议乃定公以为治乱之机在于用人邪正一分则消长之势自定每论事必以人物为先凡所进退皆天下所谓当然者然后朝廷清明人主始得闻天下利害之实遂罢保甲团教依义勇法岁一阅保马不复买见在者还监牧给诸军废市易法所储物皆鬻之不取息而民所欠钱皆除其息京东铸钱河北江西福建湖南盐及福建茶法皆复其旧独川陜茶以边用未即罢遣使相视去其甚者户部左右曹钱谷皆领之尚书凡昔之三司使事有散隶五曹及寺监者皆归户部使尚书周知其数量入以为出于是天下释然曰此先帝本意也非吾君之子不能行吾君之意时独免役青苗将官之法犹在而西戎之议未决也山陵毕迁公正议大夫公自以不与顾命不敢当诏不许元佑元年正月公始得疾诏公与尚书左丞吕公着朝会与执政异班再拜而已不舞蹈公疾益甚叹曰四患未除吾死不瞑目矣乃力疾上疏论免役五害乞直降敕罢之率用熈宁以前法有未便州县监司节级以闻为一路一州一县法诏即日行之又论西戎大畧以和戎为便用兵为非时异议者甚众公持之益坚其后太师文彦博议与公合众不能夺又论将官之害诏诸将兵皆隶州县军政委守令通决之又乞废提举常平司以其事归之转运使及提点刑狱公谓监司多新进少年务为刻急天下病之乞自太中大夫待制以上于郡守中举转运使提点刑狱于通判中举转运判官又以文学德行吏事武略等为十科以求天下遗才命文臣升朝以上岁举经明行修一人以为进士髙选皆从之拜左仆射疾稍间将起视事诏免朝觐许以肩舆三日一入都堂或门下尚书省公不敢当曰不见君不可以视事诏公肩舆至内东门子康扶入对小殿且曰毋拜公惶恐入对延和殿再拜遂罢青苗钱专行常平粜籴法以岁上中下熟为三等榖贱及下等则増价籴贵及上等则减价粜惟中等则否及下等而不籴及上等而不粜皆坐之时二圣恭俭慈孝视民如伤虚已以听公公知无不为以身任天下之责数月复病以九月丙辰朔薨于西府享年六十八太皇太后闻之恸上亦感涕不已时方躬祀明堂礼成不贺二圣皆临其丧哭之哀甚辍视朝赠太师温国公襚以一品礼服赙银三千两绢四千匹赐龙脑水银以敛命户部侍郎赵瞻入内内侍省押班冯宗道护其丧归葬夏县官其亲族十人公忠信孝友恭俭正直出于天性自少及老语未尝妄其好学如饥之嗜食于财利纷华如恶恶臭诚心自然天下信之退居于洛往来陜郊陜洛间皆化其德师其学法其俭有不善曰君实得无知之乎博学无所不通音乐律厯天文书数皆极其妙晚节尤好礼为冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田三顷丧其夫人质田以葬恶衣菲食以终其身自以遭遇圣明言听计从欲以身徇天下躬亲庶务不舍昼夜宾客见其体羸曰诸葛孔明二十罚以上皆亲之以此致疾公不可以不戒公曰死生命也为之益力病革谆谆不复自觉如梦中语然皆朝廷天下事也既没其家得遗奏八纸上之皆手札论当世要务京师民画其像刻印鬻之家置一本饮食必祝焉四方皆遣人购之京师时画工有致富者有文集八十巻资治通鉴二百九十四巻考异三十巻歴年图七巻通歴八十巻稽古录二十巻本朝百官公卿表六巻翰林词草三巻注古文孝经一巻易说二巻注系辞二巻注老子道德论二巻集注太玄经八卷大学中庸义一巻集注扬子十三巻文中子传一巻河外谘目三巻书仪八巻家范四巻续诗话一巻游山行记十二巻医问七篇其文如金玉榖帛药石也必有适于用无益之文未尝一语及之初公患歴代史繁重学者不能综况于人主遂约战国至秦二世如左氏体为通志八巻以进英宗悦之命公续其书置局秘阁以其素所贤者刘攽刘恕范祖禹为属官凡十九年而成起周威烈王讫五代上下一千二百六十二载其是非疑似之间皆有辨论一事而数说者必考合异同而归之一作考异以志之神宗尤重其书以为贤于荀悦亲为制叙赐名资治通鉴诏迩英读其书赐颍邸旧书二千四百二巻书成拜资政殿学士赐金帛甚厚娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植桓皆承奉郎公歴事四朝皆为人主所敬然神宗知公最深公思有以报之常诵孟子之言曰责难于君谓之恭陈善闭邪谓之敬谓吾君不能谓之贼故虽议论违忤而神宗识其意待之愈厚及拜资政殿学士盖有意复用公也夫复用公者岂徒然哉将必行其所言公亦识其意故为政之日自信而不疑呜呼若先帝可谓知人矣其知之也深公可谓不负所知矣其报之也大轼从公游二十年知公平生为详故录其大者为行状其余非天下所以治乱安危者皆不载谨状
　　
　　名臣碑传琬琰之集中巻五十一
　　
　　●钦定四库全书
　　
　　名臣碑传琬琰之集中巻五十二
　　
　　（宋）杜大珪 编
　　
　　曽太师公亮行状　　曽肇
　　
　　维曽氏系出于禹为姒姓其后有封于鄫者歴夏商周传国不絶春秋时见灭于莒太子巫奔鲁去邑为曽氏巫孙蒧实事孔子至参又以孝闻曰元申西继见经传其后乆晦不显唐广明中有自光州固始县避乱徙家闽越遂为泉州晋江县人者公之七世祖也又三世而生瓒是为公髙祖自髙祖而下三世皆仕闽越髙祖为泉州录事叅军曽祖秦公为司农少卿泉州节度掌书记皇祖魏公为泉州德化县令皆奕世载德畜而不发至魏公始归朝为殿中丞致仕皇考楚公遂以文学政事显名朝廷至公而曽氏遂大显矣楚公举进士太宗朝与陈文忠公试于廷文皆杰出并授光禄寺丞直史馆而楚公次文忠公为第二俄特迁殿中丞知宣州赐绯衣银鱼近世进士起家之盛未有如此者也终尚书刑部郎中集贤殿修撰公既贵赠楚公而上三世皆至公师封大国又封曽祖妣秦国太夫人萧氏祖妣辛氏辛氏韩国魏国太夫人妣吴氏黄氏秦国楚国太夫人公少力学问能文章干兴初仁宗即位时楚公守池州以公持表入贺授试大理评事不赴调举进士第五人中第授太常寺奉礼郎知杭州临安县未行改知越州会稽县公初试吏即能听决狱讼吏莫能欺县有鉴湖溉民田湖溢则反为田病公为即曹娥江堤疏为此门泄湖水入江田以不病民至今赖之坐亲戚置田部中公寔不知左迁监湖州酒务归迁光禄寺丞监在京曲院岁课大溢特迁秘书省著作佐郎明道改元覃恩迁秘书丞丁楚公忧服除监在京都商税院迁太常博士近臣荐公学行授国子监直讲是时元昊叛西边朝廷议出兵讨之公自以任博士得以古谊迪上且敌人反复桀骜宜以德懐柔不率然后加兵着征懐书一篇奏之其后元昊请臣中国卒不出兵徙诸王府侍讲兼睦亲宅北宅讲书潞王宫教授迁尚书屯田员外郎故事王府侍讲岁满进记室直史馆赐三品服公以积累而迁非其好也献所为文召试学士院授集贤校理发解别头进士得人为多后有至公卿者俄兼天章阁侍讲史馆检讨迁尚书兵部员外郎修起居注当试知制诰宰相贾文元公公友婿也以亲嫌为言除天章阁待制迁尚书刑部郎中文元公罢遂知制诰兼史馆修撰丁楚国太夫人忧服除召入翰林为学士迁中书舍人公自校理以至为学士皆兼待诏是时仁宗励精稽古博延儒学之士讲论六艺有不任职往往罢去独公以道德劝讲歴十余年事有可以趣时为之者多傅经启迪繇是眷奬加厚一日召执政侍从之臣策访政事时公侍楚国太夫人疾谒告家居亟以手诏就问公条六事以献其畧以谓完堡栅畜兵马使主兵者乆于其任则敌骑不敢窥边取之得其要任之尽其材则将帅不患无人损冗兵汰冗官节财用省徭役不专在农则耕者劝又陈古者取六郡良家子为宿卫及府兵番上十六卫之制以明今宿卫之失言狂者似直爱憎似忠以明听言知人之难而人君得其言则当审覆而后行以消谗谀之风葢皆取当世之所先急而便于施行者以为说云既以经术开导人主至于朝廷典章故实律令文法无不练习而临事明敏果敢歴判尚书刑部兵部吏部流内铨知审刑院太常礼院判太常寺兼知礼仪事句当三班院异时领省事者多以贵达且数迁徙类不省事吏得并縁为奸公周览诏条考校簿书分别是非可否不为茍简故所至举职皆有能名其在刑部果于直人之枉选人以殴父妾得罪其实为妾所殴拒之因误伤妾非殴也诉于刑部公欲直之同列之长者不从乃独请对卒与之直三班吏员冗杂吏非赇贿不行又第贵戚权要子弟恃势请谒公至尽取前后条目为之区处按以从事吏束手无能为而人亦不敢干以私后至者莫能易也其治他司亦然欧阳文忠公不妄许人至三班尝以不敢易公旧事为言其为世所服如此与详定编勅修武经总要多所裁定又尝专奉诏修游艺集书成赐一子官辞不受数以疾请外改端明殿学士知郑州郑居数路要冲冠葢旁午州将疲于应接尠能及民事公独询访闾里为之除害兴利转运使岁多无名率敛而辅郡尤甚公至一切不报有不得已者使民以常赋代之民以不扰至今思之公为政惠和而尤能钩考情伪禁戢奸盗郡故多冦攘公至悉窜他境路不拾遗民外户不闭至号公为曽开门尝有使客亡橐中物移文求盗公谕以境内无盗必从者自为也索之果然使客惭服以为神明未几复召入翰林为学士知开封府其政如为郑时而人亦习闻公所为不劳而治强宗大姓莫敢犯法畿内之盗遁逃逺去京师肃然居三月擢为给事中叅知政事提举修唐书时嘉佑三年六月也明年加礼部侍郎又明年除检校太傅充枢宻使兼群牧制置使六年闰八月拜吏部侍郎同中书门下平章事集贤殿大学士公既执政益感激奋励其为枢宻使修纪纲除弊事数裁损冗兵又更制图籍以周知四方兵数登耗三路屯戍众寡地理逺近及在相位与韩忠献公戮力一心更唱迭和其所更革废举尤多以谓政事以仁民为先故其志尤急于去民所疾苦而补助其穷乏罢弛茶禁归之于民籍户絶田收其租为广惠仓以廪食穷独其它施设多此类也当是时天下无事仁宗委政大臣埀拱仰成而海内充实朝廷谧清群工百司奉法循理刑罚寛平黜陟有序田里无召发之役四方不见兵革之事者宰相辅佐之力也尝与韩忠献公力赞仁宗蚤建皇子以为天下万世之本前此固有言者未之开纳至是感悟储贰乃定八年三月英宗即位加中书侍郎兼礼部尚书英宗哀疚感疾太皇太后权宜听政公调护镇附夙夜不懈加户部尚书治平二年英宗不豫即床下奉手诏立今上为皇太子明年正月今上即位加门下侍郎兼吏部尚书俄拜尚书右仆射提举修英宗实録熈宁二年十月富郑公辞疾去位又拜右仆射兼门下侍郎同中书门下平章事弘文馆大学士监修国史兼译经润文初封英国公后改兖国公又改鲁国公在位乆熟于朝廷政事尤矜慎决狱异时四方以狱来上者委成有司二府总领纲纪而已公得奏谳必躬自省览原情议法宻州银发民田中盗往强取之大理当以强盗应死执政皆欲从之公独以为此禁物也取之虽强与盗民家物有间固争不决遂下有司议如公言比刼禁物法盗得不死先是东州地产金银坐强取者多抵死繇公一言自是无死者葢公推析律意不差毫厘而主于平恕类皆如此谓夷狄骄于姑息屈于理折契丹纵边人渔界河边吏不能禁拘又数通盐舟益患之或谓与之校且生事公曰不可因循不禁后将为患独可委之强臣且言赵滋守雄州其人强勇有谋可任因谕以风指滋果能明约束设方畧絶其盐舟而渔者亦皆逺去谍告敌欲遣泛使滋又沮之曰泛使非誓约虽至不敢上闻卒不至契丹贺正使在馆故事赐宴紫宸殿时英宗不豫命宰相就馆宴之使者以非故事不就席公责以赐宴不赴是不虔君命也人主不豫必待亲临非体国也使人处之安乎遂拜赐夏人犯大顺城朝廷忧之公以为彼方荐饥姑絶其岁赐遣使诘问必窘急谢罪或曰得赐尚尔况絶之乎公曰彼虽戎狄固能择利而处也卒遣使皆如公言羌酋嵬名山举族来归且言可率他族内附种谔乘其势取绥州又欲因其谋招致他族或谓夷狄懐诈未可信且欲弃绥州上以问公公言举族而来决非诈绥州我故地也既得之何可不守然遂欲招置他族则我素无备非仓卒可为未宜摇动其众后遣习边事者计之不能易公说公更践二府以至为相十有五年近世处髙位者莫如公乆其事君接人语黙动静一皆有法而尤小心恭慎不立朋党推逺权势未尝纳请谒市私恩对家人子弟不语及公事每为宻奏辄削其藁其忠言正论与夫推贤扬善谋大事定大策凡语于上前者退而不伐亦不言于人故人亦莫能尽知也仁宗末年大臣一咈公议往往免去公终其世内外无间言再被顾托歴事三朝至今上时受遗辅臣独公乆于其位上亦笃于信任不为流言所惑尝有朝士上书言两浙浚漕河废置埭闸非便特以旁郡有公田园赖以为利上虽不入其言公固请辨之遣使者按验其言果谬公亦自言其人尝私谒不遂今其书具在并以奏焉遂黜言者公复固请寛言者罪上繇是益贤公眷待有加葢公遇事不为姑息数裁抑侥幸不以毫髪假借小人不便思有以中伤而莫能得其隙故欲以是累公云公自处显每思止足尝因亢旱引咎累章祈罢免上以手诏谕公曰虽十百上犹不听也年七十即上书还政不从自是数以为言又三年而后许之犹未得谢进司空以河阳三城节度使兼侍中为集禧观使五日一朝时三年九月也公春秋虽髙筋力尚壮时方出师西讨欲得元老大臣镇关中以为重强起公为永兴军路安抚使判永兴庆州卒盗弄武库兵且有外应虽已伏诛而余党散逸自陜以西皆警教阅义勇置官提举以备非常强陲益兵转运使又请移内地赋税以实边人情骚然不安其居公至曰叛者诛矣胡为张皇如是一以镇静待之罢提举教阅义勇官委之州郡训练三将以备边分屯于河中府及邠泾州不烦馈运遂又奏罢移税由是州郡晏然乃益缮治城壁戍器増修政事之阙者雍郊山林阻深奸人依以为盗取富人物如已有一不厌其欲则并其家害之为患乆矣公至购以厚赏分兵搜捕不数月殆尽部多豪右喜为飞语以动摇在位且邀姑息有声言营卒谋结外冦以上元夜起兵为乱至闻京师州人大恐兵官阴为备请公毋出游公不为动是夜特率宾佐置酒遨观夜艾而归人情遂安飞语亦息陜西既无事乞还许之复为集禧观使固纳节请老许其归仍进太傅公之归也上欲赐公第公辞以旧庐粗庇风雨于寒族为称不敢当上不夺其志然使者存问日月不絶谓髙年宜肉食数赐羔公遇同天节则必入朝上寿慰抚良厚上祠南郊亦奉诏陪祠卒事无废礼其后得末疾不能朝上再祠南郊以公不能从特诏赐赉依陪祠故事固辞不得葢上之优老念旧于公尤笃故恩礼之厚如此公虽不能朝上犹遣中使诏问北陲备御之策公歴述近世及祖宗已试之畧有验于今者凡千余言以对公既家居日与宾客族人置酒奕碁为乐或使诸孙诵读文章间乘篮舆惟兴所适每岁首执政大臣连骑过公饮酒赋诗以为故事既退四年次子孝寛为枢宻直学士起居舍人签书枢宻院事时公寿考康宁食其养禄论者谓父子世为公辅天下固以为荣然世或有之至如公罢政事纔六年亲见其子嗣登政府而其子入则侍帷幄赞国论退而承颜侍膳雍容膝下一时之盛虽古未有也初其子迎公居西府乆之公曰吾老矣一旦被病不起不宜污官寺遂葺旧庐以归未几而公属疾矣元丰元年闰正月戊戌薨于正寝公为人力厚庄重沉深周宻平居谨绳墨蹈规矩及处大事毅然不惑至其成功欿然如未尝有为也居家谨严无惰容虽在髙位常屈已下士宾客至者人人尽其说然亦不曲从也其处富贵以清约自持自布衣以至公相凡所奉养亡甚异也其家人子弟帅公之教不为骄侈子弟修廉隅力学问如寒士不知其为势家贵族也性尤恺悌待故旧不以富贵易意任子恩多推与旁宗外族及致仕而归诸孙多未官者平生善读书至老不倦博识强记晚年精明不衰对宾客谈论诵旧学引朝廷故事亹亹不絶听者忘疲晚探佛书造性命之理寝疾家人数劝勉进药饵公却之曰物盛则衰固其常也非药饵所能终辞色不乱有文集三十巻公累阶开府仪同三司勲上柱国号推诚保德崇仁守正协恭赞治忠亮翊戴功臣食邑一万三千五百户食实封四千九百户娶陈氏武信军节度使康肃公尧咨之女先公卒封郑国夫人以子贵封鲁国子三人长孝宗尚书虞部员外郎次孝寛次孝纯殿中丞女一人适光禄寺丞周汰孙七人谞诜说诚咏讷谊讷为秘书省校书郎余皆太常寺太祝谞先公一日卒公之去西府居也诏许其次子往来就养而其子三请解机务不许方继有请而公薨矣自公寝疾上遣中使挟太医诊视又命辅臣至第存问讣闻特辍视朝三日车驾临哭尽哀三月丙子又为素服哭于苑中赠太师中书令配享英宗庙廷赙恤加等勅天章阁待制枢宻都承旨韩缜摄鸿胪卿同入内内侍省都知利州观察使张茂则典护丧事以五月庚寅葬于开封府新郑县东里乡北赵村之原以鲁国夫人祔维公以儒术吏事见推一时履和蹈义笃行不怠故能奋于小官不繇党援周旋侍从致位宰相佐佑三世有劳有能定策受遗功施社稷知止克终老而弥劭为一代之宗臣可谓盛哉是宜铭书太常配食清庙诔行易名传之史官以信后世称主上褒显勲旧埀于无穷之意谨具公歴官行事状上尚书省以移太常以告太史谨状
　　
　　名臣碑传琬琰之集中巻五十二
　　
　　●钦定四库全书
　　
　　名臣碑传琬琰之集中巻五十三
　　
　　（宋）杜大珪 编
　　
　　鲜于谏议侁行状　　秦观
　　
　　公讳侁字子骏其先成汤之裔箕子封于朝鲜子仲食采于于为鲜于氏世家渔阳唐初诏为阆州刺史殁于官子孙家焉遂为阆中人开元时仲通叔明节制两川叔明以功赐姓李氏后复故姓于公十二世祖也曾祖演祖瓘皆不仕父至自号隠居先生为蜀名儒以公赠金紫光禄大夫母赵氏追封安德郡太夫人公自少庄重不茍力学有文乡党异之年二十登景佑五年进士科调京兆府栎阳县主簿到官数月丁外艰服除授江陵府右司理参军庆厯中天下大旱有诏中外臣寮实封言事公上书推灾变所兴有四一曰言不从二曰厥咎僣三曰欲得不明四曰上下皆蔽言甚切直移歙州歙县令歙俗喜讼善持吏长短吏稍绳以法辄得罪去公为黟又尝摄婺源其治皆为诸邑最豪强畏之改著作佐郎知河南府伊阙县事迁秘书丞通判黔州未行改通判绵州左绵逺郡自守将已下皆日课吏卒供薪炭刍豆蔬菓而赢取其直公到悉罢之守将已下闻之亦罢其风遂絶清献赵公使蜀首荐之朝转屯田员外郎赐五品服英宗初为皇嗣公上疏言储号未正措置未宜今皇嗣初定未闻选经术识虑之士以拥护羽翼乞妙选贤德以为官僚陛下清躬少有寝食不顺朝夕左右固惟妇寺愿复汉侍中之职令二府畨休宿卫覃恩迁都官员外郎通判保安军何公郯帅永兴辟公签书其节度判官厅公事改职方员外郎覃恩转屯田郎中代还用三司使荐除蔡河拨发神宗初即位诏中外直言阙失公应诏言十六事其目曰纳谏诤以辅德访多士以图治严法令以制世崇节俭以富民明黜陟以考实去贪暴以崇厚重台谏以委任选监司以督奸阅守宰以求治谨迁易以去弊重根本以固国复选举以澄源申武备以警武备军旅以除患谨边防以重内练将帅以御戎其末曰愿陛下事两宫以孝待大臣以礼侍从知其邪正近习防其奸壬上爱其文出以示御史中丞滕元发曰此文不减王陶王陶东宫旧臣上所信重故以公拟之而陶亦雅相知尝荐公明经术知治体切直不阿宜备顾问后为三司使又奏为其判官不从熙宁初有诏侍从之臣各举所知范蜀公时为翰林学士以应诏除利州路转运判官执政有沮议者上曰鲜于某有文学执政曰陛下何以知之上曰有章疏在执政乃不敢言王荆公用事公上疏言时政之失曰可为忧患者一可为太息者二其它逆治体而起人心者不可槩举又曰陛下聪明过于文帝而群臣无贾生之才西方议用兵公以兵将未择闗陜无年未宜轻动乃移书劝安抚使宜如李牧守鴈门故事逺斥候谨烽火坚壁清野使冦无所获宻戒诸路选将训兵蓄锐俟时须其可击而图之安抚使不能用师果无功未几庆州兵叛关中震扰也巴峡以西皆警成都守与部使者争议发兵屯要处书檄旁午于涂公一皆止之示以无事蜀人遂安公以剑门形势之地当分权以制内外今帅剑南者举全蜀之权以畀之非便宜循唐制成都益昌各自置帅以消奸雄窥伺之心书累上不报是时初作助役青苗之法诏诸路监司各定所部役钱之数转运使李瑜欲以四十万缗为额公以利路民贫用二十万缗足矣与瑜论不合各具利害以闻上是公议谓判司农事曽布曰鲜于某所定利路役书可为诸路法遂罢瑜而以公为转运副使兼提举常平农田水利差役事而青苗之法独乆之不行执政怪焉亟遣吏问状公曰诏书称愿取即与利路之民无愿取者岂可强与之邪岁满有旨再任及罢又留之转都官郎中西京左藏库使知利州事周永懿贪暴不法前使者惮其凶狡置不敢问公具得其奸赃即遣吏就捕械送于狱永懿竟除名编管衡州初利州以兼益利路兵马都监故事武臣为守至是公上言乞堂选文臣知州事别置路分都监以惩永懿之弊又言剑门关葭萌塞使臣兼知县事类多不习文法宜各置令专领邑事诏皆报可遂为定制其它深计逺画公私便之而人所不及者不可悉数十余年使者有欲变其法者父老泣曰老运使之法何可变也葢公之犹子师中尝使利路故民以老运使别之公奉使九年阆为名郡方新法初行诸路骚动而公平心处之乡人无异议者今翰林苏公以谓上不害法中不伤民下不废亲为三难云移京东西路转运副使过阙陛见面赐三品服迁司封郎中时河决曹村梁楚之地避害公移檄诸郡具为科条所以拯救之时甚备议者或谓决河东流入海自其本性宜勿复塞公曰东州平衍兖郓单济曹濮诸河其所归纳惟梁山张泽两泺夏秋霖潦犹能为害矧纵大河冲注于中则诸郡生聚其为鱼乎乃作议河一篇数千言上之又乞下澶州早行闭塞上皆嘉纳初京东分东西两路后以财用虚羸不相通和诏复合为一路升公为转运使更尽领其事召还赐对劳问甚厚上欲留公京师而公固求守郡遂除知扬州事官制行换朝请大夫未几坐举吏受赇免降为朝散大夫方在谴中又闻故吏以赇败者或劝公宜惩前事自陈公曰吾专刺举十二年所任吏四百余人宁尽保其往耶既已荐之于朝岂可反复为自全计卒不首也复朝请大夫管勾西京留守同御史台公之在西京也今枢宻范公亦领台事而司马温公提举崇福宫三人相得欢甚搢绅慕其游及二圣临御图任老成于是拜温公为门下侍郎起范公帅环庆复除公为京东转运使温公曰子骏不当使外顾东土承使者聚敛之后民不聊生烦子骏往救之耳比公行又谓所亲曰福星往矣安得百子骏布在天下乎公至则奏罢莱芜利国盐铁冶乞变盐法依河北路通商逐勾当公事之刻薄者发潍州守奸赃东人大悦又言髙丽朝贡可令濒海州郡为礼不烦朝廷若其自欲商贾听往闽越髙丽人无以辞矣召还为太常少卿三省太常会议神宗配享功臣或欲用王荆公吴正宪公者公曰富文忠公勲德终始天下具知宜配食议遂定因上言本朝旧制配享虽用二人宜如唐用郭子仪故事止用富公一人诏从之元佑元年明堂礼毕拜左谏议大夫既拜命即日辨邪正之说为献其言君子小人尤为消长之理甚备又言近岁人物衰少凡一官有缺差拟为艰宜许六曹寺监长吏各举僚属严其论荐之法亦以见达官之所举而执政大臣可以优游论道葢宰相择台省长官台省长官荐举僚属知人安民之道于斯为得自保甲之法行民以艺能入等授班行者即为官户免役时祥符县至一乡止有一户可差公言侥幸太甚宜依进纳官例充役如故须其陛朝乃免有旨治諌官直庐不得与东西省相通以防漏泄公上言昔汉武帝尝命文学之士逓宿禁中凡公府欲行之政俾之阅视辨论中外相应以义理之文故文章尔雅训词深厚炳然与三代同风唐太宗临御每遇宰相平章事必命谏官俱入小有颇失随即箴规故贞观之治企及三代今乃屏置谏官使与相省不相往还恐非朝廷言路以副圣上纳諌之义又劾大臣不宜辅郡者请加谴黜以示天下其余乞复制举分经义诗赋为两科以求人材罢大理狱以省事罢帐司检法以省官严出官之法减特奏名人数以抑滥进再言京东盐禁不便宜弛以利民许蔡河拨发统制县道以便呈督罢戎泸保甲以恤民力行浙中旧法以省漕运复三路义勇以寛保甲沙汰学官以息异议事多施行明年春以病不任朝谒乞郡数赐告不俞章三上乃拜集贤殿修撰知陈州事仍有旨满岁除待制五月辛未终于州享年六十有九累勲柱国赐爵清源县男前数日语诸子曰吾心无足者惟以不得归老阳翟别着易说为恨无它言公忠亮果断出于天性自小官以至进擢数上书言天下事咸具利害移谏官御史其言或用或不用未尝少加损益为政以经术自辅所至有迹其去民追思之熙宁元丰之间士大夫骛于功利丧其素守者多矣公虽屡更使指而屹然于新进少年之中号为正人晚登侍从益厉风气知无不言在职九十余日所言当世之务略尽呜呼使公不疾病且死得大用于时其勲业岂易量哉然公起诸生仕为諌官供奉仗内言听计行天下受其赐比夫当轴处中初无益于县官者葢得失相万也由是言之虽病疾且死弗克大用于时亦可以无憾矣喜推毂士士之游其门者后皆知名治经术有师法论注多出于新意晚年为诗与楚辞尤精泰山孙复尝与公论春秋叹曰今世学经术未有如公者苏翰林读公八咏自谓欲作而不可及读公九诵有屈宋之风今天子赐之诏书亦曰学足以通古才足以御今智足以应变强足以守官深于经术达于人情又曰金石之节皓首不衰则公之德善于是可考也所著文集二十巻传二十巻周易圣断七巻典说一巻治世谠言七巻諌垣奏藁二卷刀笔集三巻其余未编次者尚多娶陈氏太常寺太祝藩之女恭俭婉嬺治家有法封某郡君前公一年终男五人复早卒颉河南府偃师县尉群凤州司法叅军绰假承务郎焯未仕皆有学行而颉尤自立士大夫多称之女四人长早卒次适赵氏次适蒲氏皆前卒次适永安县主簿张球孙男一人崧孙孙女二人公两得任子恩皆以予兄之子故焯犹未仕凡嫁内外亲族之女若干人诸孤将以某年某月某日葬于颍昌府阳翟县大儒乡髙村之原前期颉以书走汝阳请状公之行义将乞白于知公者某被遇最厚又尝辱荐于朝义不敢辞辄加论次而公之行能谋议过人者甚多难以具举取其可考不诬系国家之大者着之以告夫当世之君子云
　　
　　李中丞常行状　　秦观
　　
　　南康军建昌县李常字公择年六十四李氏系出唐宗室郇公讳逺祖涛五代时号称名臣仕皇朝为兵部尚书封莒国公少时仕于湖南氏有一子留江南公其裔孙也故今为南康建昌人公少警悟好学强记为文章捷敏初若不经意而比成粲然属寓深逺皇佑中登进士甲科授防御推官权江州军事判官丁太夫人忧解官又丁光孙公忧服阕权宣州观察推官监连水军转般仓改大理寺丞知洪州奉新县未行用韩公献肃荐为三司检法官神宗即位诏大臣举馆职曽宣公以公应诏召试学士院除秘阁校理编校史馆书籍兼太常博士兼史馆检讨置三司条例司检详官看详中书条例权判尚书考功改右正言同管勾国子监公事是时王荆公辅政始作新法諌官御史论不合者辄斥去公上疏力抵其罪以为始建三司条例司虽致天下之议而善士犹或与之至于均输之论兴青苗之法立公然取息傅会经旨以为无嫌则天下同以大骇而善士亦不复与矣时荆公之子雱与温陵吕惠卿皆与闻国论凡朝廷之士三人者叅然后得行公言陛下与大臣议某事安石不可则移而不行安石造膝议某事安石承诏颁焉吕惠卿献疑则反之诏用某人安石惠卿之所可雱不说则又罢之孔子曰禄去公室政在大夫陪臣执国古今皆不似之耶而其论青苗尤为激切至十余上不已于是落职通判滑州岁余复职知鄂州徙知湖州迁尚书祠部员外郎赐五品服徙知齐州州故多盗公至痛惩艾之论报无虚日盗犹不止他日得黠盗察其可用刺为兵使直事铃下间问以盗发辄得而不衰止之故曰此由富家为之囊使盗自相推为甲乙官吏巡捕及门擒（阙）人以首则免矣公曰吾得之矣乃令藏盗之家皆发屋破柱盗贼遂清始公在武昌吴兴政尚寛简日与宾客纵酒笑咏吏民安乐之郡以大治于是世知公之才所值无不可也属决河灌山东诸郡公捍御有术部使者以闻降诏书奬谕徙淮南西路提点刑狱迁尚书度支员外郎坐厚善直史馆苏轼得其诗文不以告罚金寄禄格行换朝散郎迁朝请郎试太常少卿公去国十五年至是还朝士大夫喜见于色以谓正人复用也以职事对称旨面赐三品服未几试礼部侍郎文昌府成车驾临幸恩迁朝奉大夫又迁朝散大夫哲宗上即位覃恩迁朝请大夫试吏部侍郎迁朝议大夫俄试户部尚书诏百官转对公以七事应诏一曰崇廉耻二曰存贡举三曰别守宰四曰去赃贪五曰谨疑狱六曰择师儒七曰修役法皆当时急务而其言役法尤合公论又取差免二役折衷为书上之以为法无新陈便民者良法也论无彼已可乆者确论也又曰贫富俱出赀则贫者之所难堪使富者出赀贫者出力庶乎其可也大略如此迁中大夫除御史中丞兼侍读加龙图直学士初元丰河决小吴以河势方趍西北难以力回诏勿复塞须其自定増立堤防而或者以谓非悠乆之策谓开澶渊游河分杀水势又欲自苏村口截为堤导还故处诏遣公视之还奏非便又遣侍郎范百禄给事中赵君锡视奏与公合而或者犹执前议锐于兴役朝廷疑之至是公申论其弊章六七上而其役竟罢之又请分经义诗赋两科以尽取士之法别自致因人为两涂以究省官之术其忠言谠论葢不可以一二举于是因时乘间导迎和气者多宻以启闻故莫得而知也俄守兵部尚书固辞不受恳求外补章屡上遂知邓州数月徙成都府及陜府阌乡县暴卒实元佑五年二月二日也累勲至上护军爵陇西郡侯公风度凝逺与人有恩意而遇事强毅不可茍合初善王荆公荆公当国冀其为助而抵之乃力于他人荆公尝遣雱喻意曰所争者国事少存朋友之义公曰大义灭亲况朋友乎自存益确士论以此归之少时读书于庐山五老峯下白庵之僧舍后身虽出仕宦而书藏山中如故每得异书辄益之至九千余巻山中之人号李氏山房仲兄布早卒事其嫂张敬甚拊其子秉彛如已子自奉清约所俸入多少以赒亲族捐馆之日无赢赀朝廷闻之常赙外特赐五十万有文集若干巻初娶狄民襄阳遵度主簿之女早卒赠某县君遵度亦俊杰士宝元庆厯间以文章名再娶魏氏光禄琰之女亦早卒赠遂宁郡君又娶遂宁之弟封安康郡君子男四人长曰摅扬州江都尉早卒曰邍曰逡曰迢皆承务郎女三人长适长寿县主簿孙端次适郊社斋郎任揖次适进士黄叔敖诸孤自阌乡扶柩南归而公之伯兄时为江南西路转运使遂以某年月日葬公于南康军建昌县千秋之原前期诸孤请状公之行治而公之美实多难以具着其出处终始之大者以告诸史氏谨状
　　
　　名臣碑传琬琰之集中巻五十三
　　
　　●钦定四库全书
　　
　　名臣碑传琬琰之集中巻五十四
　　
　　（宋）杜大珪 编
　　
　　杜御史莘老行状　　查钥
　　
　　公讳莘老字起莘姓杜氏其先京兆杜陵人唐工部郎甫自蜀如衡湘其子宗文宗武实从宗文子复还蜀居眉之青神自号东山翁东山翁生礼举明经为僖宗谏官礼生详详生晏景福中第进士官至侍御史公于御史八世孙也曽祖泽民考辅世皆潜光不仕而儒业谨礼世为乡党所敬考以公累赠右奉议郎妣师氏赠恭人公幼颕秀不好弄未冠知力学时党禁严天下学者一本临川凡苏氏文仆碑削札无遗公独藏弃诵习不变一时名胜多器重之宕渠守石翼以师礼延致乃自眉徙居恭之江津中绍兴十年进士及第以道逺为亲忧免赴朝廷对赐同进士出身授梁山学官隶业者随其材分皆有得乃合而言曰学廪不继居亡以乆愿输家余为之缗二千二百有竒公乃市田六百畆且簿正旧入食益饶自逺至者甚众继遭内外艰执丧有闻二十五年秦桧死魏良臣叅大政天子厉精收还威柄召用四方人材公方授珍州学官慨然曰兹非吾时乎遂疏天下利病上之良臣大悦荐于上为礼兵部主管架阁文字明年七月彗见东方上避正朝减秩膳诏群下极言阙失公奏封章以为彗盭气所生歴考史牒多为兵兆国家为民息兵而将骄卒惰军政不肃今因天戒以修人事思患预防无急于此因指陈时事十弊展尽无所讳时应诏者众上悉以付后省命精择第而上之众议以公为首于是进秩一阶制有言尤鲠亮切中事情之语迁勅令所删定官修书以十数至刑部断例尤精审有疑则反复奏请必惟其当同列皆服其尽心二十八年改京秩主太常寺簿兼籍田司寻除博士千畆皆上腴而岁取甚寡耕者行赇以争射吏每于岁首步顷田视赇之薄厚为予夺疆畎所接皆苦之至是举故事请度田公曰是无盈缩安用度乃立表大书于四境且籍耕者赋耕田有定数吏缩手不得肆旁近民感悦至今赖之时敌谋叛盟边备未敕公因论对言状且曰勿恃其不来恃吾有以待之上称善再三公叙感遇上曰卿意亲朕知卿忠赤皇太后升遐国朝典秩自南渡后多有司记省至恤章又讳不录园陵事严每有疑议院吏皆拱手公行古议从容裁定大敛前一日宰相遽召公赴堂曰有旨问含玉之制公曰礼院故事所不载以周礼典瑞郑玄所注制之其可因立具奏上览之曰是真礼官也虞祭或谓上哀劳欲以宰相行事主议者甚力公曰古今无是比卒正之今天子为建王为皇太子公讨论在奉常二年所值皆大典礼无一不当其物者迁秘书丞面谢又论江淮守备上曰卿有言必及此忧国深矣权吏部员外郎右选小使臣旧不出阙吏间取而鬻之在选数百人逺客寒窘无所诉公始命榜阙使晓然以次就注三十一年擢监察御史在职三月迁殿中侍御史上曰以卿忠直不畏强御故有此授自是用卿矣敌使至传钦宗凶问请淮汉地且索大臣书辞慢甚上知其寒盟赫然决策亲征公奏疏开广上心其要谓善御天下者无事则深忧有事则不惧无事深忧所以豫备有事不惧所以济功今敌欺天背盟政陛下待以不惧之时愿继自今益以刚大为心勿以小利钝为异议所摇谀言所惰则人心有所恃而士气振矣因上四事一用建炎诏书不限早暮延见大臣及侍从谋议国事二申勅侍从台諌监司守臣速举可用之才三虏情虽叵测然趣我使期宜以时遣使曲在彼四车驾既谋顺动则留钥所付宜须择重臣又言艺祖简诸道兵补禁卫训阅精整故方镇詟服莫敢有异心今亲征有期而熊虎两司班直亲兵纔五千余人羸老居半至有不能介胄者乞亟留圣虑皆施行朝命郡县籍民为兵为守望相助之计淮南独选丁壮欲涅其手面从大军役使民骇而逃公言敌未至而先驱吾民非计请令兵民止听郡县官节制征役无出乡淮民乃定上尝问蜀事公奏曰茶马司旧用右选择州兵护马而东未始乏事比岁三衙自遣御前军取之二岁一往返用四千四百人皆精甲方事之遽疲禁兵于道路诚可惜上曰卿为国计周悉乃尔甚惬朕意近谕宰相如卿与虞允文唐文若马骐才皆可用公顿首谢誓展竭以报国敌报益急公言鄂帅田师中老而贪士卒怨偏裨不服临敌恐误国事敌造舟海濵积全齐之甲其谋不浅宜命海道诸将募死士为禁刼之计上从公言召师中夺其兵遣李保趣东海其后汉沔诸将得自奋所向皆捷李宝战胶西竟以火攻胜上出内库钱十七万赐出戍士大夫公言诸军负回易子钱甚伙例偿以月廪不先除此弊缗出禁帑入将帅私室矣上悟悉除军债士拜赐和舞人百其勇敌数道入冦淮楚蜀诸军迎战皆报捷公奏曰兵有重轻有奇正彼分道先入者皆牵制之兵诸将贪小利不相为援则重兵所向难支矣昔夏竦谓元昊犯边岂能四路俱来必择一道并兵而入请诏四路凡有警互相檄报分兵策应援昭陵从之西贼始困政今日事也上即令都堂以此徧谕诸将蜀军克秦州方事进讨公虑乏军食奏曰按籍蜀常平义仓为石者六十有二万乞权令漕臣核实听缓急移运有旨札付四川计臣有司用绍兴七年巡幸故事办严公曰今亲征与曩日事异宜悉从简以幸所遇郡县上曰此行中宫及内人不往止与建王行令徧识诸将虽朕服用亦自省约公官中都乆知公论之所予夺其为奸蠧者皆得其根本脉络尝叹曰台谏当论天下第一事若有所畏姑言其次是欺其心不敬其君者也及任言责被异眷极言无隠取众所素指目者悉击去之带御器利刘炎筦禁中市易通北贾大为奸利一日见公辄及朝政语狂悖公具疏闻上即罢斥监嘉州税淮南转运副使王秬素结宦寺居官簠簋不饬大吏率观望不能按公因其扰民且妄言请兵劾罢之同知枢宻院事周麟之受命使虏已而辞行公再弹奏谪居筠州幸医王继先怙宠干法富埒公室子弟直延阁通朝籍姻戚党友莫非贵游彻民屋以广第舍僣儗禁廷别业外帑殆徧畿甸虽秦氏颛政无顾忌率相结纳数十年间未有敢摇之者自闻边警日辇重宝归吴兴为避贼计公上疏数十罪上曰初以太后饵其药稍假恩宠不谓小人骄横乃尔公曰继先之罪擢髪不足数今臣所奏其大凡耳上作而曰有恩无威有赏无罚虽尧舜不能治天下于是羁置继先福州子孙皆勒停撤寺院生祠数十所掠取良家子为奴婢者百数并还其家临安内外田宅赀货悉拘籍以千万计天下称快焉虏兵临江中外惴恐无固志内侍张去伪取御马院西兵二百人髠其顶髪都人异之口语腾沸公弹治上疑其未审公执奏不已竟罢去为御马院致其仕以所髠西兵隶殿前司乃曰吾责塞矣遂请补外初公入台有贵戚侵夺民田州县弗能正民懐牒自椓杙其手以诉台吏皆却立目语公送棘寺验治卒直之陈俊卿自副端为兵部贰卿求去甚力公因奏事从容曰人材实难况多事之际如俊卿辈今在论思之地必有补益上以为然其抑强扶弱爱惜善类皆此类也十一月除直显谟阁知遂宁军府事给事中金安节封还制书改除司农少卿时边遽日至公勉就职顷之虏酋毙公遂力请竟拜前授朝士祖道都门以诗文称述者百余人都人至今以为美谈虽宿卫武夫府寺贱隶诵说前朝骨鲠敢言必曰杜御史也公为郡崇教化谨科敛待官属以礼御胥吏以严听断明审人不敢欺未朞月政成父老羣至诸司借留提点刑狱何骐宣谕使王之望皆奏公课绩为诸郡最上受内禅公着三议以进曰定国是曰修内政曰养根本理切而事该殆无一语虚设未几寝疾以隆兴二年六月八日卒于正寝享年五十有八自迪功郎累迁至承议郎赐五品服上阀阅应迁朝奉郎命下不及拜提点刑狱何逢原转运判官李焘列公治状乞以所迁官致仕俾其孤沾延赏上特许焉娶黄氏集贤校理庭坚之孙正字相之女先公卒累赠恭人四男长士廉右迪功郎次开早卒次士逊将仕郎次士逺三女长适进士黄思训次适进士刘元恕季未嫁而卒男孙二人女孙一人公事亲孝处穷约能竭力致养奉议公性峻闺门威如公左右顺承无几微失其意弟四人皆公训勉为善士扶持经纪俾克厥家与人交胷懐豁然无畦畛然不可干以非义所厚善皆天下知名士后进可教者慰藉诱掖无勌色乡里老儒以恩科入仕身死家四壁立十数丧暴露原野公出金钱率里人共葬之遇人急难辄尽力不念其报好学虽老不厌俸禄悉以买书所畜几万巻为文根极理要必于有用有文集二十巻集论语解一十巻显仁礼仪三巻藏于家将以干道二年十一月二十一日葬于江津之南江兖山之原士廉裒遗藁叙歴官岁月来请譔次事状钥执书泣曰公立朝大节章章无愧论谏在简策清议在天下不待文字而传然钥束髪时寓居江州从公学问凡三年外家眉山人与公母党师氏有连君子交奉议公相得欢甚钥待罪三馆公官奉常未几来丞秘书步趋相踵欣愉戚忧相同至虑事剖疑出一肺肝知公平生言行为详则属笔传信其可以固陋辞方逆亮蓄力造谋偃然以大一统自任声势虚喝闻听风靡而议者狃乆安习秦氏故态相顾望不出一语公自下士来首发其端四五载间每奏对不论他事太上简其忠注措始整暇及虏大入公益契合朝引裾暮伏击奸声震辇毂太上听从如流圣德日新虽战士沫血危急存亡之秋而主圣臣直人心悦天意回显相阴助渠魁授首土疆既失而复社稷几危而安其谁之功也宫之竒懦于谏而晋璧入汲黯守节死义而淮谋寝观古人成败明验则知正君定国召和消变其机在此不在彼逺览之士所以计度而深嘉之国朝任台諌之法逺出前代台谏亦最号得人其极挚不诬如此钥既状公行事大槩且推明功用所至并以告太史氏云谨状
　　
　　名臣碑传琬琰之集中巻五十四
　　
　　●钦定四库全书
　　
　　名臣碑传琬琰之集中巻五十五
　　
　　（宋）杜大珪 编
　　
　　张忠献公浚行状　　朱熹
　　
　　公讳浚字徳逺本唐宰相张九龄弟节度使九皋之后自九皋徙家长安生子抗抗生仲方仲方生孟常常生克勤勤生缛缛生纪纪生璘仕僖宗时为国子祭酒从幸蜀因居成都寿百二十岁子庭坚以唐荫为符宝郎沂公文矩符宝之子也沂公没夫人杨氏携三子徙绵竹依外家遂为绵竹人长子即冀公纮也冀公慷慨有大志庆厯初鲁公周询程公戡以公庆厯御戎策三十篇上有旨下国子监详定召试西掖张公方平奏公论优长授将作监主簿终管干都进奏院年踰六十即致其仕子雍公某字君悦中元丰二年进士第元佑三年自华州学官以近臣举应贤良方正能直言极谏科篇奏为天下第一比合试乃报罢又六年复召试考官以公文词杰出寘髙等宰相章惇览其策不以元佑为非且及庙堂用私意等事无所回互甚不悦授宣德郎签判西川惇于是奏罢贤良科而更置宏词科初祖宗立制举招延天下英俊俾陈时政阙失天子虚已以听得士为多自熙宁六年用事大臣恶人议已始令进士御试用策而罢制科司马丞相辅元佑初政以求言为先务遂复置焉至是惇恶雍公词直又废之而立词科科之文如表章赞颂记序之属皆习为佞谀者以佞词易直谏蠧壊士心驯致祸乱而人不知其废置之源葢在此也晚得异梦若有告者曰天命尔子名德作宰相未几而公生故字之曰德逺云公生四岁而雍公没甫冠预计偕入上庠中政和八年进士第调山南府士曹以归奉板舆之官山南大府事伙帅重公才识悉以委焉公为区处细大各有条理军民归心讼于庭者皆愿得下士曹秩满调褒城令辟熙河路察访司干办公事到官徧行边垒览观山川形势时犹有旧日戍守将公悉召与握手饮酒问以祖宗以来守边旧法及军阵方畧之宜尽得其实故公起自疎逺一旦当枢筦之任悉通知边事本末葢自此也改秩至京师调恭州司录以归会靖康改元尚书右丞何■〈〈卤，仌代乂〉上木下〉荐公同胡寅召审察除太常簿未几而虏至城下公在京师独与开封府判官赵鼎虞部员外郎宋齐愈校书郎胡寅为至交寝食行止未尝相舍所讲论皆前辈问学之力与所以济时之策时渊圣皇帝召涪陵处士谯定至京师将处以谏职定以言不用力辞杜门不出公往见至再三开闗延入公问所得于前辈者定告公但当熟读论语公自是益潜心于圣人之微言二圣出城逆臣张邦昌窥僣公逃太学中闻光尧太上皇帝即位南京星夜驰赴至即除枢宻院编修官改虞部员外郎会上以初履宝位登坛吿天公摄太常少卿导引上见公进止雍容静重即欲大用诘朝以语宰执时中书侍郎黄潜善尝在兴元知公治绩因称述焉寻除公殿中侍御史先是宰相李纲以私意恶谏议大夫宋齐愈加之罪至论腰斩公知齐愈死非其罪既入台首论纲罢之大畧谓纲虽负才气有时望然以私意杀侍从典刑不当有伤新政不可居相位驾幸东南道途仓卒后军统制韩世忠所部军人刼掠作过逼逐左正言卢臣中坠水死公以虽在艰难扰攘中岂可废法如此即奏劾世忠擅离军伍致师行无纪士卒散逸为变乞正其罚有旨从赎公重论奏乞追捕散逸为变者上为夺世忠观察使上下始肃然知有国法至维扬即劝上无忘二帝北狩常念中原汲汲然修德去弊以振纪纲每奏事上未尝不从容再三问劳泛及为治之方辄至日昃公所论专自人主之身以及近习内侍戚里以为正天下之本在比迁侍御史赐五品服公感上知眷益思効忠时车驾乆驻维扬人物繁聚而朝廷无一定规模上下觖望公奏乞朝廷早措置六宫定居之地然后陛下以一身巡幸四方亲恢逺图上以慰九庙之心下以副军民之望又论御营使司官属猥众俸给独厚资格超越而未尝举其职乞行沙汰使侥幸者无以得志法行自近军气必振又论无谓虏不能来当汲汲修备治军常若冦至遂大咈黄潜善等意公以孀母在逺乞外补除集英殿修撰知兴元府已登舟候朝辞有旨除礼部侍郎日下供职召对便殿上慰劳宣谕曰卿在台中知无不言言无不尽朕将有为政如欲一飞冲天而无羽翼者卿为朕一留当专任用公顿首泣谢不敢言去念敌骑必至而庙堂晏然殊不为备率同列力为宰相言之潜善及汪伯彦笑且不信公尝以疾在告独上眷遇益深除公御营叅赞军事令同吕颐浩教习所谓长兵者公亲往点阅籍其乡贯年齿与所习艺能复被旨同颐浩于江淮措置未几虏骑自天长逼近郊公从驾渡江至平江朝议东幸诏朱胜非留吴门御贼问谁当佐胜非左右莫应公慷慨愿留遂以本职同节制平江府常秀州江阴军兵马车驾遂东时建炎二年二月八日也已而朱胜非召赴行在公独留节制焉知府事汤东野三月八日遽告闻有赦至公虑时方艰难事变莫测命东野先遣亲信官驰至前路发封以吿少顷东野驰来曰事变矣乃明受赦也袖以示公时府中军民已知有赦公谓东野第令登谯门宣有旨犒设诸军一次内外乃定九日有自杭持苗傅刘正彦檄文来者公恸哭念王室祸变如此戴天履地大义所存虽平江兵少力单而逆顺势殊岂复强弱利害之足较便当倡率忠义举师复辟诛讨叛贼以济艰难虽孀母在逺身无嗣继而义有所不可已也亟召东野及提刑赵哲至喻之且激以忠义二人感激愿助因密其事夜召哲以防江为名尽召浙西弓兵令东野宻治财计十日得省札召公赴行在时承宣使张俊领万人自中途还公遣问之乃云傅等敕俊交割所总人马赴秦凤路总管任公念上遇俊厚而俊纯实可谋大事急使东野启城抚喻诸军俊立诸公所公独留俊握手语曰太尉知皇帝逊位之由否此葢傅正彦欲危社稷语未终泣下交颐俊亦大哭公曰某处置已定当即日起兵问罪俊大喜且拜是夜公发书约吕颐浩刘光世兵来会时颐浩节制建康光世领兵镇江公虑书不达复遣人赍蜡丸从间道往十一日再以书促颐浩光世报所处分次序十三日复督颐浩光世速选精锐来会平江有报韩世忠海船到常熟岸者俊喜曰世忠来事解矣即白公公以书招之世忠得书号恸十八日见公于平江相对恸哭世忠曰某愿与张俊身任之偶甄援自杭州来诡称睿圣面令促诸军公使徧谕俊世忠及至镇江喻光世及部曲等众皆号恸十九日颐浩光世报军行二十日公大犒俊世忠将士令光世奏以兵归行在而宻戒世忠急至秀据粮道候大军至二十四日颐浩以兵至公迓且勉之握手嚱嘘颐浩亦曰事不谐不过赤族翌日光世亦至二十七日传檄内外二十八日张俊光世继行四月二日公次秀州奉复辟手诏而傅等大兵屯临平公进发三日次临平世忠当前俊次之光世又次之逆党立旗招谕世忠等世忠与战军小却世忠亲挥刃突前曰今日不为官家面上带几箭者斩之众争奋贼党苖翊等大败傅正彦相继逃遁是夕皇帝圣旨除公知枢宻院事翌旦公与颐浩等入内朝见伏地待罪泣上再三慰劳独留公引入后殿过宫庭曰隆佑皇太后知卿忠义欲一识卿面目适垂帘见卿自庭下过矣公皇恐顿首谢上属意欲倚公为相公辞晚进不敢当傅正彦既败走与死党有趋闽中公命世忠以精兵追之并缚于建州槛至行在所及其党左言张逵王世修等伏法建康市薛庆啸聚淮甸兵至数万附者日众公以宻迩行阙一有滋蔓为患不细且闻庆等无所系属欲归公麾下请公往示大信以招抚之渡江而靳赛等率兵降遂径至髙邮入庆垒从行者不及百人出黄榜示以朝廷恩意庆感服再拜始公入贼垒外间不闻公信浮言胥动颐浩等遽罢公枢筦及闻公就事还上叹息即日趣公归且诏就职公辞上抚劳再四复亲书御制中和堂诗以赐曰愿同越勾践焦思先吾身卒章曰髙风动君子属意种蠡臣公素念国家艰危以来措置首尾失当若欲致中兴必自闗陜始又恐虏或先入陜陷蜀则东南不复能自保遂慷慨请行诏以公充川陜宣抚处置使便宜黜陟亲笔诏书赐之行有日会御营平冦将军范琼来赴行在琼自靖康围城与女真通及京城破逼胁后妃及渊圣太子宗室入虏中又乘乱剽掠为乱左右张邦昌为之从卫罪状非一至是闻二凶伏诛始自豫章拥众入朝既陛对恃其众盛悖傲无礼多所邀求且乞贷傅正彦逆党左言等死公奏琼大逆不道罪冠三千之辟呼吸群凶布在列郡以待窃发若不乘时显戮则国法不正且他日必有王敦苏峻之患臣任枢筦之寄今者被命奉使川陜启行有日乃心踟蹰若不尽言乞申典宪死且不瞑上深然之公于是退居私室与其心腹数人者宻谋夜召子羽及选宻院谨饬吏胥与夫家人等不许声张若无其事明日公赴都堂召琼议事琼从兵溢涂巷意象自若坐定公数琼罪琼愕眙命缚琼送大理寺子羽已张榜于省门亲以旨抚劳琼众顿刃应诺琼论死兵分隶神武军自靖康后纪纲不正王室陵夷公首唱大义率诸将诛傅正彦乘舆反正复论正琼罪而后国法立人心服自武夫悍卒小儿灶妇深山穷谷裔夷絶域皆闻公名浩然归仰忠义之感实自此也公辟子羽叅议军事遂西行公自七月离行在经歴长江上及襄汉与帅守监司议储蓄之宜以待临幸先是上问公大计公请身任陜蜀之事置司秦川而乞别委大臣与韩世忠镇淮东令吕颐浩扈驾皆武昌张俊刘光世等从与秦川首尾相应朝议既定公行未及武昌而江浙士夫摇动颐浩遂变初议公以十月二十三日抵兴元奏曰窥见汉中实天下形势之地臣顷侍帷幄亲闻玉音谓号令中原必基于此臣所以不惮万里捐躯自効庶几奉承圣意之万一谨于兴元理财积粟以待巡幸愿陛下早为西行之谋前控六路之师后据两川之粟左通荆襄之财右出秦陇之马天下大计斯可定矣始公未至敌已陷鄜延延帅郭浩寄治德顺军敌骁将娄宿孛堇于九月二十九日引大兵渡渭河犯永兴知军郭琰遁去虏兵四掠而诸帅方互结仇怨不肯相援人心皇皇公到纔旬日即出行闗陜复奏请早决西来之期以系天下心至陜访问风俗罢斥奸贼而尤以搜揽豪杰为先务一时气义拳勇之士争集麾下吴玠及其弟璘素负才畧求见公愿自试公与语奇之时玠方修武郎璘尚副尉公奬予不次擢用命玠为统制璘领帐前亲兵皆感激誓以死报诸帅亦惕息听命会谍报虏将冦东南公即治兵入卫未至襄汉遇德音知虏已北归乃还闗陜奏曰陛下果有意于中兴非幸关陜不可愿先幸鄂渚臣当纠率将士奉迎銮舆永为定都大计虏大酋粘罕益二万骑声言必取环庆路公率诸将极力捍御敌势屡挫生擒女真及招降契丹燕人甚众时闻兀术犹在淮西公惧其复扰东南使车驾不得安息事几有不可测者即谋为牵制之举始公陛辞上命公三年而后用师进取至是上亦以敌萃兵冦东南御笔命公宜以时进兵分道由同州鄜延以捣虚公遂决策治兵移檄河东问罪八月十三日收复永兴军敌大恐急调大酋兀术等由京西路星夜来陜右以九月二十间与粘罕等会而五路之师亦以二十四日至耀州富平大战泾原帅刘锜身率将士先薄敌阵自辰至未杀获颇众会环庆帅赵哲擅离所部哲军将校望见尘起惊遁而诸军亦退舍公斩哲以徇退保兴州时陜右兵散各归本路宣抚司独亲兵实从官属有献议退保夔州者公坚驻不动以扼敌冲独参议刘子羽毅然与公意合乃劾异议者遣子羽出关召诸将收散亡将士知宣司在兴州皆相率会子羽于秦亭凡十余万公哀死问伤録善咎已人心悦焉乃命吴玠聚泾原兵据髙扼险于凤翔之和尚原守大散关断贼来路命关师古等聚熙河兵于岷州大潭一带命孙渥贾世方等聚泾原凤翔兵于阶城凤三州以固蜀口敌见备御已定轻兵至辄败不敢近公上疏待罪上手书报公奉诏益厉诸将严备待敌绍兴改元五月敌帅乌鲁却统大兵来攻和尚原吴玠乘险击之敌败走三日间连战辄胜虏逗遛山谷人马死亡十之四八月粘罕在陜西病笃召诸大酋谓曰吾自入中国来未尝有敢婴吾锋者独张枢宻与我抗我在犹不能取蜀尔曹宜悉此意但务自保而已兀术出而怒曰是谓我不能耶粘罕死即合兵来冦九月亲攻和尚原吴玠及其弟璘与合战出奇邀击大破之俘馘首领及甲兵以万计兀术仅以身免亟自髠鬄须髯狼狈遁归得其麾盖等自敌入中国其败衂未尝如此也二年上谓公未至西方时敌已陆梁践蹂关陜乃引师而归势诚不敌而保护冲要连挫大敌蜀赖以全众兵至十五万勤劳备至制加公检校少保定国军节度使公在关陜凡三年以所集之军当方张之势蚤夜勤劳亲加训辑其规模经画皆为逺大恢复之计以刘子羽为上宾子羽忠义慷慨有才畧诸将归心任赵开为都转运使开善理财治茶盐酒法方用兵调度百出而民不加赋擢吴玠为大将守凤翔玠每战辄胜敌不敢近而西北遗民闻公威德归附日众于是全蜀按堵且以形势牵制东南江淮亦赖以安然公承制黜陟悉本至公虽乡里亲旧无一毫假借于是士大夫有求于宣司而不得者始纷然起谤议于东南矣有将曲端者建炎中任副总管逼逐帅臣王庶夺其印又方命不受节制富平之役张忠彦等降虏皆端腹心实知其情公送狱论端死而谤者谓公杀端及赵哲为无辜且任刘子羽赵开吴玠为非是朝廷疑之三年春遂遣王似来副公公闻即求去且论吴玠刘子羽有功于蜀不应一旦以似加其上公虽累乞去而以负荷国事至重未尝少忘警备会虏大酋撒离喝及刘豫叛党聚大兵自金商入冦公命严为清野之计分兵据险前后挠之敌至三泉掠无所得乏食狼狈引遯大军蹑之人马死伤满道所丧亡不减凤翔时是时公累论奏王似不可任而似与宰相吕颐浩有里亲戚之旧颐浩不悦又或吿朱胜非以公唱义平江时尝有斩胜非之语胜非阴肆谤毁诏公赴行在公力求外祠章至十数上弗许四年二月至行在御史中丞辛丙尝知潭州公在陜时调丙发潭兵赴湖北丙怯懦不能遣几致生变公奏劾丙且令提刑司取勘丙憾至是遂率同列劾公诬以危语始公在陜尝以秦州旧驿秦川馆为学舍以待河东陜西失职来归之士给以衣食令一人年长者主之又新复州郡乞铸印请于朝廷往返动经岁恐失事几即用便宜指挥铸以给之然后以闻而丙谓公设秘馆以崇儒拟尚方而铸印公初被命还阙奏归上冢取道东蜀夔峡庶几安逺近之心而吕颐浩又以书来言公若一离川陜事有意外谁任其责宜以事实告上万一欲尚留宣司当为开陈如请公不顾也而丙反谓不肯出蜀意有他图公恐惧亟以颐浩书进呈上愕然即诏宣押奏事公竟移疾待罪而论者亦不已六月遂以本官提举临安府洞霄宫福州居住公知虏既释川陜之患必将复萃师东南不敢以得罪逺去而不言且是时朝廷已盛讲和之议乃具奏曰臣窃观此虏情状专以和议误我亦云乆矣彼势促则言和势盛则复肆前后一辙借使暂和心实未已数年之内指擿他故岂无用兵之辞而我将士率多中原之人谓和议既定不复进取将解体思归矣若谓今日不得已而与之通使为陛下之权敌亦固能用权也愿陛下蚤夜深思益为备具处将士家属于积粟至安之地使出为战守者无返顾奔散之忧精择奇才以抚川陜之师使积年戍边者无懈惰懐望之意江淮川陜互为牵制斥逺和议用定大业臣奉使川陜窃见主兵官除吴玠王彦关师古累经拔擢备见可任外其余人材尚众谨开具如左吴璘扬政可统大兵田晟可总一路王宗尹王喜王彦可为统制后皆有声时服公知人公即日赴福州从者皆去肩舆才两人既至阖门以书史自娱是岁九月刘豫之子麟果引虏大兵繇数路入冦腾言侮慢上下恟惧上思公前日之验罢宰相朱胜非而叅政赵鼎亦建请车驾幸平江召公任事遂以资政殿学士提举万寿观兼侍读召不许辞免日下起发手书赐公曰卿去国累月未尝弭忘考言询事简在朕心想卿志在王室益纾筹策母庸固辞便可就道夙夜造朝嘉谋嘉猷伫公入告金书疾置络绎于道公即日行中涂条具战守之宜甚悉且乞先遣岳飞渡江入淮西张声势以牵制敌大兵在淮东者以十一月十四日入觐玉音抚劳加于畴昔即日复除知枢宻院事公既受命即日赴江上视师时大酋兀术拥兵十万于淮阳朝廷遣魏良臣王绘奉使军前还夜与公遇于中涂公问以敌事及大酋问答良臣绘谓敌有长平之众且喻良臣等当以连州以南王尔家为小国索银绢犒军其数千万又约韩世忠克日过江决战公宻秦使人为敌恐怵朝廷切不可以其言而动及不须令更往军前恐我之虚实反为敌得上然之公遂疾驱临江召大帅韩世忠张俊刘光世与议且劳其军将士见公来勇气十倍公既部分诸将遂留镇江节度之令韩世忠移书兀术为言张枢宻已在镇江初敌谍报公得罪逺贬故悉力来冦至是兀术问世忠所遣麾下王愈吾闻张枢宻贬岭外何得已在此愈出公所下文书兀术见公书押色动即强言约日当战公再遣愈以世忠书往问战期愈回一日而敌宵遁士马乏食狼狈死者相属遣诸将追击所俘获甚众上遣内侍趣公赴行在所五年二月十二日宣制除公宣奉大夫尚书右仆射同中书门下平章事兼知枢宻院事都督诸路军马而赵鼎除左仆射先是公在川陜念上继嗣未立以绍兴元年八月十五日上奏曰臣荷陛下恩德之厚事有干于宗庙社稷大计臣知而不言谁敢为陛下言者惟陛下察其用心贷以万死臣窃见西汉之制人君即位首建储嗣所以固基本属人心臣愿陛下特召大臣讲明故事仍先择宗室之贤优礼厚养以为藩屏至是入谢复陈宗庙大计莫先储嗣虽陛下圣德昭格春秋方盛必生圣子惟所以系天下人心不可以不早定议上首肯乆之乃云宫中见养二人长者艺祖之后年九岁不乆当令就学公出见赵鼎都堂相与仰叹圣德自是与鼎益相勉励同志叶谋以为为治之要必以正本澄原为先务诚能陈善闭邪使人君无过举则国势尊安丑虏自服是以进见之际于塞幸门抑近习尤谆切致意焉上还临安公留相府未阅月复出江上劳军至镇江召韩世忠亲喻上旨使举军前屯楚州以撼山东世忠欣然受命即日举军渡江公至建康抚张俊军至太平州抚刘光世军军士无不踊跃思奋时巨冦杨么据洞庭重湖朝廷屡命将讨之不克公念建康东南都会而洞庭实据上流今冦日滋壅遏漕运格塞形势为腹心害不先去之无以立国然冦阻重湖春夏则耕耘秋冬水落则收粮于湖寨载老小于泊中而尽驱其众四出为暴前日朝廷反谓夏多水潦屡以冬用师故冦得并力而我不得志今乘其怠盛夏讨之彼众既散一旦合之固已疲于奔命又不得守其田畆禾稼蹂践则有秋冬絶食之忧党与必携可招来也虽已命岳飞往而兵将未必谕此意或逞兵杀戮则失胜筭伤国体遂具奏请行上许焉行至醴陵狱犴数百人尽杨么遣为间探者安抚使席益传致逺县囚之公召问尽释其缚给以文书俾分示诸寨曰今既不得保田畆秋冬必乏食且馁死矣不若旦降即赦尔死数百人驩呼而往五月十一日至潭州于是贼寨首领黄诚周伦先请受约束然诚等屡尝杀招安犹自疑不安公遣岳飞分兵屯鼎澧益阳压以兵势其党大恐相继约日来降丁壮五六万老弱不下二十万公一切以诚信抚之六月湖冦尽平乃更易郡县奸赃吏宣布寛恩上手书赐公曰览奏知湖冦已平非卿孜孜忧国不惮勤劳谁能寛心腹忧顾奏到之日中外欢贺万口一辞以谓上流既定则川陜荆襄形势连接事力増倍天其以中兴之功付之卿乎于是公奏追岳飞进军屯荆襄图中原遂率官属吏兵泛洞庭而下时重湖连年舟楫不通公舟始行风日清爽父老叹息以为变残贼呻吟之区为和气也公既两发储嗣之议至是闻建资善堂皇子出就傅喜不自胜以为当以师傅为先遂荐起居郎朱震秘阁修撰范仲淹可充训导之选公虽在外常以内治为忧每有见辄入奏公自岳鄂转淮西东会诸将大议防秋之宜直至承楚伪境震动上念公乆劳于外遣中书赐手书促归制除公金紫光禄大夫十月十一日至行在上劳问曰卿暑行甚劳然湖湘群盗既就招抚以成朕不杀之仁卿之功也公顿首谢曰陛下误知使当重任故臣待効愚计上亲书周易否秦卦以赐焉公奏自古小人倾陷君子莫不以朋党为言夫君子引其类而进志在于天下国家而已其道同故其所趍向亦同曽何朋党之有惟小人则不然更相推引本图利禄诡诈之踪莫可迹究故或小异以弥缝其事或内外符合以信实其言人主于此何所决择而可哉则亦在夫原其用心而已矣臣尝考泰之初九拔茅茹以其彚征而象以为志在外盖言其志在天下国家非为身故也否之初九拔茅茹以其彚征而象以为志在君则君子连类而退盖将以行善道而未始忘忧国爱君之心焉观二爻之义而考其用心则朋党之论可以不攻而自破矣臣又观否泰之理起夫人君一心之微而利害及于天下百姓方其一念之正其画为阳泰自是而起矣一念之不正其画为阴否自是而起矣然而泰之上六阴已尽复变为阳则君子在外而否之所由生焉否之上九阳已尽复变为阴则小人在外而泰之所由生焉当今时适艰难民坠涂炭陛下若能日新其德正厥心于上臣知其将可以致泰矣异时天道悔祸幸而康宁则陛下常思其否焉上尝召公对便殿问所宜为且命公以所闻见置策来上公承命条列以进号中兴备览凡四十一篇立国之本用兵行师之道君子小人之情状驾驭将帅之方均节财用之宜听言之要待近习之道以至既往之得失郡县之利病莫不备具上深嘉叹置之坐隅六年正月公以虏势未衰而叛臣刘豫复据中原为谋叵测不敢宁处于朝奏请亲行边塞部分诸将以观机会上许焉即张榜声豫僣逆之罪以是月中旬启行公谓楚汉交兵之际汉驻兵殽黾间则楚不敢越境而西盖大军在前虽有他岐捷轻敌人畏我之议其后不敢踰越而深入也故太原未陷则粘罕之兵不复济河亦以此耳议者多以前后空阙虏出他道为忧曽不议其粮食所自来师徒所自归不然必环数千里之地尽以兵守之然后为可安乎既以此告于上又以此言于同列惟上深以公言为然至江上会诸帅议事命韩世忠据承楚以图维扬刘光世屯合肥以招北军命张俊练兵建康进屯盱眙命杨沂中领精兵为后翼佐俊命岳飞屯襄阳以窥中原形势既立国威大振上遣使赐公御书裴度传以示至意公于诸将中尤称韩世忠忠勇岳飞之沉鸷可倚以大事世忠在楚州时入伪地叛贼颇聚兵世忠渡淮击败之直引兵至淮阳而还士气百倍公以东南形势莫重建康建康实为中兴根本且人主居此则北望中原常懐愤惕不敢自暇自逸临安僻居一隅内则易生安肆外则不足号召逺近系中原之心奏请车驾以秋冬临建康抚三军以图恢复公又以渡江徧抚淮上诸屯属方盛暑公不惮劳人人感悦七月有旨促公入觐八月至行在时张俊军已进屯盱眙三帅鼎立而岳飞遣兵入伪地直至蔡州焚其积聚时有俘获公力陈建康之行为不可缓朝论同者极鲜惟上断然不疑车驾以九月一日进发平江公又请先往江上谍报叛贼刘豫及其妷猊挟虏来冦公奏虏疲于奔命决不能悉大众复来此必皆豫兵公既行而边遽不一大将张俊刘光世皆张大贼势争请益兵自赵鼎而下莫不恟惧至欲移盱眙之屯退合肥之师召岳飞尽以兵东下公独以为不然以书戒俊光世曰贼豫之兵以逆犯顺若不尽剿除何以立国平日亦安用养兵为今日之事有进击无退保时杨沂中为张俊军统制公令沂中往屯濠梁且使谓之曰上待统制厚宜及时立大功取节钺或有差跌某不敢私诸将悚惧听命公至江上知来为冦者实刘麟兄弟豫封麟淮西王兵凡六万入冦已渡淮涉南寿春逼合肥公调度既已定矣而张俊请益兵之书日上刘光世亦欲引兵退保刘豫又令乡兵伪敌服于河南诸州十百为群由此间者皆言处处有敌骑赵鼎及签书枢宻折彦质惑之移书抵公至七八坚欲飞军速下又拟条画项目乞上亲书付公大畧欲俊光世沂中等退师善还为保江之计不必守前议公奏俊等渡江则无淮南而长江之险与敌共矣淮南之屯正所以屏蔽大江向若叛贼得据淮西因粮就运以为家计江南其可保乎陛下其能复遣诸将渡江击贼乎淮西之冦正当合兵掩击今士气甚振可保必胜若有一退意则大事去矣又岳飞一动则襄汉有警复何所制愿朝廷勿专于中使诸将不敢观望上手书报公曰朕近以边防所疑事咨问于卿今览卿奏措置方畧审料敌情条理明甚俾朕释然无复忧顾非卿识虑髙逺出人意表何以臻此是时内则庙堂外则诸将人人长怯务为退避自全之计虽公建策之忠始终不二然握兵在外间隙易生向非主上见机之明不惑群议则诸将必引而南大势倾矣及奉此诏异议乃息而诸将亦始为固守计既而贼大张声势于淮东阻韩世忠承楚之兵不敢进杨沂中亦以十月四日抵濠州公闻光世已舍庐州而南淮西人情恟涌星夜疾驰采石遣谕光世之众曰有一人渡江即斩以徇光世闻公来采石大恐即复驻军与沂中接连相应刘猊分麟兵之半来攻沂中是月十日沂中大破猊于藕塘降杀无遗猊仅以身免麟拔栅遁走虏获甚众得粮舟四百余艘于是公奏车驾宜乘时早幸江上上赐手书又遣内侍赐公端石砚笔墨刀剑犀角且召公还及至平江随班朝见上曰却贼之功尽出右相之力于是赵鼎皇惧乞去方公未至平江时鼎等已议回跸临安公入见之次日具奏曰获闻圣训惟是车驾进止一事利害至大天下之事不倡则不起不为则不成今四海之心孰不想恋王室虏叛相结胁之以威虽有智勇无由展竭三岁之间赖陛下一再进抚士气从之而稍振民心因之而稍回正当示之以形势庶几乎激忠起懦而三四大帅者亦不敢有偷安茍且之心夫天下者陛下之天下也陛下不自致力以为之先则被坚执锐履危犯险者皆有解体之意今日之事存亡安危所自以分六飞傥还则有识解体内外离心日复一日终以削弱异日复欲下巡幸诏书谁为深信而不疑者何则彼知朝廷姑以此为避地之计实无意于图回天下故也上飜然从公计十二月赵鼎出知绍兴府专委任公公谓亲民之官治道所急而比年以来内重外轻祖宗之法尽废流落于外者终身不获用经营于内者积岁得美官又官于朝者不歴民事利害不明诏令之行职事之举岂能中理民多被其害遂条具以闻郡守监司有治状任满除郎郎曹资浅未经民事之人秩满除监司郡守令中书省御史台籍记姓名回日较其治効优加擢用治民无闻者与闲慢差遣馆职未歴民事者与除通判郡守殿最如前仍乞降诏又以灾异奏复贤良方正科皆从之七年正月上以公去冬却敌之功制除特进问安使何苏归报徽宗与宁德后相继上僊上号恸擗踊哀不自胜公奏天子之孝与士庶不同必也仰思所以承宗庙奉社稷者今梓宫未返天下涂炭至雠深耻亘古所无陛下挥涕而起敛髪而趋一怒以安天下之民臣犹以为晚也数日后求奏事深陈国家祸难涕泣不能兴因乞降诏谕中外又请命诸大将率三军发哀成服中外感动时公总领中外之政会车驾巡幸又值国恤几事丛委公以一身任之至诚恻怛上下感动人情赖公以安每对必深言雠耻之大反复再三未尝不改容流涕上方厉精刻已务自节损戒饬宫庭内侍等无敢少有越度者事无巨细必以咨公赐诸将诏旨往往命公拟进未尝易一字自公与赵鼎在相位以招来贤才为急务从列要津多一时之望百执事奔走効职不敢自营人号为小元佑方车驾在平江时公归自江上奏刘光世握兵数万无复纪律沉酣酒色不恤国事语以恢复意气怫然宜赐罢斥以警将率上然之罢光世而以其兵尽属督府公命叅谋军事兵部尚书吕祉往庐州节制公又尝自往劳之人情初无他而枢宻使秦桧知枢宻院事沈兴求意以握兵为督府之嫌奏乞置武帅台諌观望继亦有请乃以王德为都统制即军中取郦琼副之公归闻之独以为不然而琼等亦与德有旧怨与其下八人列状诉御史台乃命张俊为宣抚使杨沂中刘锜为制置判官以抚之此军自闻王德为帅往往懐疑而郦琼遂阴有异志唱摇其间八月八日琼等举军叛执吕祉以行欲渡淮归刘豫祉不肯渡詈琼等碎齿折首以死公遂引咎力求去位上不得留因问可代者公辞不对上曰秦桧何如公曰近与共事始知其闇上曰然则用赵鼎遂令公拟批召鼎既出桧谓公必荐已就合子与公语良乆上遣人促进所拟文字桧始错愕而出后反谓鼎上召公而丞相迟留至上使人促始进入桧之交谍类此公本以桧靖康时建议立赵氏不畏死有力量可与共天下事而一时仁贤荐桧尤力遂推引既同朝始觉其顾望包藏故临行因上问及之以九月五日公得请授观文殿大学士提举江州太平兴国宫左司谏王缙奏乞留公即日补外都官郎中赵令矜继上疏亦罢去而御史中丞周秘殿中侍御史石公揆右正言李谊交章诋公未已旋落职以朝奉大夫秘书少监分司西京永州居住于是赵鼎复当国而车驾自江上还临安矣八年二月抵永是岁秦桧已得政始决屈已和戎之议九年正月诏书至永公伏读恐惧寝食不安移书叅政孙近大畧曰鲁仲连不肯尊秦为帝且云连宁有蹈东海而死盖知帝秦之祸迟发而大况我至雠深隙乃欲修好而喜目前少安乎异时岁币求増而不已使命络绎以来临以至更立妃后变置大臣起罢兵之议建入觐之谋皆或有之矣某是以伏读诏书不觉战汗幸公深思宻以启沃又闻故人李光自洪州召入政府复以此意移书抵之懐不自已又具札子以奏二月以大霈复宣奉大夫提举临安府洞霄宫任便居住公复具札子曰窃惟今日事势处古今之至难一言以断之在陛下勉强图事而已陛下进而有为则其权在我且顺天下之心间虽龃龉终有莫大之福陛下退而不为则其权在敌且拂天下之心今虽幸安复将有莫大之忧夫在彼者情不可保在我者心不可失外徇敌国内罹实害智者所不为也居旬日又具札子曰自陛下回驻临安甫阅岁时圣心之所经营朝论之所商确专意和议庶几休息莫不幸其将成矣臣尝不寐以思屈指而计敌人与我雠衅之深设心措置果欲存吾之国乎抑愿其委靡而遂亡也臣意力弱未暇姑偕和以怠我之心势盛有余将求故以乘吾之隙理既甚明事又易见然则纷纷异议可端拱而决矣料敌上策还梓宫复母后舆地来归不失前约结欢笃好以怠我师迟迟数年兵无战意然后遣一介之使持意外之诏假如变置大臣更立后妃将何以塞请敌出中策则必重邀求责微礼失约爽信近在朞年中原之地将何所付如梁武之立北魏王颢者尚庶几于前敌出下策怒而兴师直临江表势似可愕而天下之乱或从此而定矣是月复资政殿大学士知福州四月公念前论讲和事未蒙开纳又具札望圣慈断以无疑则天下幸甚时敌中变盟复取河南公奏曰臣切念自群下决回銮之议国势不振事机之会失者再三向使敌出上策还梓宫归两殿供须一无所请宗族随而尽南则我德敌必深和议不拔人心懈怠国势寖微异时衅端卒发何以支持臣知天下非陛下之有矣今幸上天警悟敌懐反复士气尚可作人心尚可回愿因权制变转祸为福用天下之英才据天下之要势夺敌之心振我之气措置一定大勲可集继闻淮上有警连以边计奏知又条画海道舟船利害上嘉公之忠遣中使奬谕公时大治海舟至千艘为直指山东之计以俟朝命在郡细大之务必躬必亲人人感悦和气熏然讼事清简山海之冦招捕无余十一年三月刘锜大破兀术于顺昌锜本晚出公一见关陜竒之即付以事任锜亦感慨自立公归荐之上谓锜才识诸将莫及而一时辈流疾其才能出已右百计沮遏公既平湖冦即荐知岳州已而召赴行在左右扶持付以王彦军且擢为骑帅至是锜以所部成大功方欲进兵乘敌虚而桧召锜还矣锜还朝上见之首曰张浚可谓知人桧遣郎官盖谅来讽公使附其议当即引公为枢宻使公答桧书歴言和不可成敌不可纵且面为谅言谅归桧怒而公亦力请祠奉亲矣十一月除检校少傅崇信军节度使充万寿观免奉朝请十二年太母銮辂来归制封公和国公桧既外交仇雠罔上自肆恶嫉正论讳言兵事自以为时已太平日为浮文侈靡愚弄天下独忌公甚中丞万俟卨希桧旨论公卜宅僣拟至仿五凤建楼上不以为然桧遣朝士吴秉信以使事至湖南有所案验且以官爵诱之秉信造公见其居不过中人常产可办不觉叹息反宻以桧意告公而归且奏其实桧黜秉信十六年公念桧欺君误国使灾异数见彗出西方欲力论时事以悟上意又念太夫人年髙言之必被祸恐不能堪太夫人觉公形瘠问故公具言所以太夫人诵先雍公绍圣初对方正策之词曰臣宁言而死于斧钺不忍不言而负陛下至再至三公意遂决乃言曰当今事势譬若养大疽于头目心腹之间不决不止决迟则祸大而难测决速则祸轻而易治惟陛下谋之于心断之以独谨察情伪豫备仓猝桧大怒时公以天申节手书尚书无逸篇具札子为贺七月桧命台谏论公章四五上以特进提举江州太平兴国宫连州居住公在连作四德铭以示其人曰忠则顺天孝则生福勤则业进俭则心逸连人相与镵之于石家传人诵焉二十年九月移永州盖公去国至是几二十年退然若无能者而天下士无贤不肖莫不倾心武夫健将言公者必咨嗟叹息至小儿妇女亦知天下有张都督也每使至北北主必问公安在方和议初定时国书中有不得辄更易大臣之语盖惮公复用也至是秦桧宠位既极老病日侵鄙夫患失之心无所不至无君之迹显然着见意欲剪除海内贤士大夫然后肆其所为尤惮公为正论宗主使已不得安欲亟加害命台臣王泯徐嘉辈有劾语必及公至弹知洪州张宗元文谓公国贼必欲杀之有张柄者尝奏请令桧乘金根车其死党也即擢知潭州汪召锡者娶桧兄女尝告讦赵令衿遣为湖南提举俾共图公又使江南转运判官张常先治张宗元狱株连及公以为未足又捕赵鼎子汾下大理狱备极惨毒栲掠无全肤令自诬与公及李光胡寅等谋大逆凡一时贤士五十三人桧所恶者皆与狱上会桧病笃不能书判以死时绍兴二十有五年也上始复亲庶政先勒桧子熺致仕尽斥群凶公迹稍安而太夫人遽薨有旨复公职观文殿大学士判洪州公已在苫块矣哀苦扶护以治命当归葬雍公之兆奏请俟命长沙独念天下事二十年为桧所败壊人心士气委靡消铄政事无纲边备荡弛幸其一旦殒毙则当汲汲惟新之图而未见所以慰人望者且闻顽元亮篡立势已骄豪必将妄举可为寒心自惟大臣义同休戚不敢以居丧为嫌五月具札子曰臣疎逺不复与闻朝廷几事而伏自私念今日事势极矣陛下将拱手而听其自然乎抑将外存其名而博谋宻计求所以为长乆欤臣诚过虑以为自此数年之后民力益竭财用益乏士卒益老人心益离忠臣列将沦亡殆尽内患外忧相仍而起陛下将何以为策方祖宗盛时与敌通好惟力敌势均而国家取兵于西北取财于天下文武之才世不乏人是故得以持乆而百四十年之后靖康大变事出不意祸乱之大亘古所无论者犹恨夫恃和为安而不知自治之失今天下几何譬之中人之家盗据其堂安居饱食其间而朝夕阴伺吾隙一日之间其舍我乎然则陛下不可不深思力图于此时也继被朝命以太夫人之丧归蜀八月行至荆南会以星变诏求直言公虑敌数年间势决求衅用兵而吾方溺于宴安谓敌可信荡然莫为之备沈该万俟卨居相位尤不厌天下望朝廷益轻顾在苫块经歴险阻死亡无日不得为上终言之乃复奏曰臣闻天地之大德曰生而天地生物之功本于秋冬盖非严凝之于秋冬则无以敷荣之于春夏然则秋冬之严凝生物之基也若夫一时之和亦圣贤生利天下之权尔商汤事葛矣而终灭葛周太王避狄矣而未几谋以却狄文王事昆夷矣而卒伐之勾践事吴矣坐薪尝胆竟以破吴汉髙祖与项羽和羽归太公吕后割洪沟以西为汉东为楚良平以楚兵罢食尽释而弗击是养虎而自遗患汉王从之卒成大业唐太宗初定天下有渭上之盟未几李靖之徒深入沙漠之地犂其庭系其酋海内始安兹非以和为权而得之哉若夫石晋则不然桑维翰始终主和其言曰愿训农习战养兵息民俟国无内忧民有余力观衅而动动无不成若有深谋者考其君臣所为名实不孚专务姑息赏罚失章施设谬戾权移于下政私于上无名之献莫知纪极维翰所陈殆为空言始欲信其当时必和之说以偷安窃位而已契丹窥见其心谓晋无人频来凌侮日甚一日后嗣不胜其忿始用景延广之议侥幸以战不知其荒淫怠傲失德非一日天下之心已离势已去财已匮延广不学不知行圣贤之权亟思所以复其心立其势强其国急于兵战之争事穷势极数万之师无一夫为之发矢北向者至今为天下嗤笑臣愿陛下鉴石晋之败而法商汤周太王文王之心用越勾践之谋考汉唐四君之事以保图社稷深思大计复人心张国势立政事以观机会未絶其和而遣一介之使与之分别曲直逆顺之理事必有成臣不孝之身亲养已絶含忍一死其亡无日徒能为陛下言之而已上付三省宰执沈该万俟卨汤思退等见之大恐以为虏初未有衅岁时通问不啻如胶漆而公所奏乃若祸在年岁间者或笑以为狂台諌汤鹏举凌哲闻之章疏交上谓公方归蜀恐摇动逺方有旨复令永州居住候服阕日取旨太夫人既葬十日而谪命至且有朝旨促迫甚急公即日就道服阙有旨落职以本官奉祠自庚辰秋冬朝廷颇闻敌有异志公卿大夫士下至军民无不内懐岌岌日愿公还相位表疏不絶三十一年春有旨令公湖南路任便居住未几而亮兵大入中外震动十月复公观文殿大学士判潭州时敌骑跳梁两淮王权兵溃刘锜引归镇江两淮之人奔迸南来沿江百姓荷檐而立遂改命公判建康府兼行宫留守金书疾上敦促甚遽长沙在逺传闻不一人人危惧公被命明日即首涂过池阳闻亮被杀然余众犹二万屯和州李显忠兵在沙上公渡江往劳以建康激赏犒之一军见公以为从天而下驩呼増气敌谍报惴恐一二日遁去显忠乘士气锐追之多所俘获公至建康奏乞车驾早来临幸闻已进发乃督官属治具不半月而办风采隐然军民恃以安上至建康公迎见道左卫士见公至以手加额无不喜公复用而悲公乆处瘴疠形容之瘠也车驾入行宫首引公见问劳再四公顿首谢上更生肉骨之赐且曰秦桧盛时非陛下力赐保全无此身矣上为之惨然曰桧为人既忌且妬后六日再引对秦桧二十年间所以譛公者无所不至有臣子所不忍闻者独赖上主张不至死地至是上见公词和气平无淹滞之叹而温乎忠爱之诚为之感动对辅臣嘉美再三车驾既还或有劝公求去者公念旧臣他无在者而国家多虞之际人心尤以已之去就为安危不忍舍而逺去日治府事细大必亲敌骑虽去人情未安朝廷赖公屹然増重时敌以十万众围海州甚急镇江都统张子盖提兵在淮上欲前救当受公节制士气十倍而公受命之日亦即为书抵子盖勉以功名令出骑乘敌弊子盖率兵力战大破敌众得脱归者无几公谓去岁淮上诸军奏功例不以实有功者摈不录而庖人厮役悉沾滥赏轻名器耗财用乱纪纲使军士不复知所劝激奏今海州上功当有深革其弊使可为后法于是令诸大将战胜则命统制官下至旗头押拥队公共保明限三日申稍有谬伪重寘典宪公德威素着将士望风畏爱至是复总兵权当军政二十年废弛之后问疾痛恤劳苦抚孤遗禁克剥勉将士俾知忠顺于是人人勉厉慨然有趋事赴功之志公奏军籍日益凋寡补集将士必资西北之人能忍战苦方为可仗臣体访得东北今岁蝗虫大作米价踊贵中原之人极艰于食欲乞朝廷多拨米粮或钱物付臣措置招来吾人人心既归敌势自屈公又以淮楚之人自古可用乘其困扰之后当收以为兵又奏曰两淮之人素称强力而淮北义兵尤为忠劲困于敌毒亦已甚矣雠虏欲报之心盖未尝一日忘也特部分未严器械不备虽有赤心不能成事自强敌恣为残虐十室九空皇皇夹淮各无所归臣恐一旦奸夫鼓率千百为羣别致生事谓可因其嫉愤无聊之心而招集之欲置御前万弩营募民强壮年十八已上四十五已下堪充弩手之人并不刺臂面以御弩効用为名各给文帖书写乡贯居住之处及颜貌年甲姓名令五人结一保两保为一甲十甲为一队逓相委保有功同赏有罪同罚于建康府置营寨安泊诏皆从公请公即下令曰两淮比年累被荼毒父子兄弟夫妇杀伤虏掠不能相保今议为必守之计复耻雪怨人心所同有愿充者宜相率应募至于淮北乆被涂炭素懐忠义欲报国恩亦当来归共建勲业于是两淮之人欣然愿就率皆强勇可用公亲训抚之又奏差陈敏为统制敏起微贱声迹未振公擢于困废中感激尽力图报未几成军方召募之初浮言鼓动欲败成绩数月间来应者不絶众论始定公谓敌长于骑我长于步制骑莫如弩卫弩莫如车乃令专制弩治车又谓三国以后自北归南未有不由清河祸口两道以舟运粮盖淮北广衍粮舟不出于淮则惧清野无所得有坐困之势于是东屯盱眙楚泗以扼祸颍大兵进临声势连接人心毕归精兵可集即奏言之又乞多募福建海船由海窥东莱由清泗窥淮阳有旨下福建选募今上即位公首奏建康行宫当罢工役华采之事据今所营以备临幸有诏从之上自藩邸熟闻公德望临朝之初顾问大臣咨嗟太息召公赴行在赐公手书曰朕初膺付托以眇然一身当万几之烦夙夜祗惧未知攸济公为元老被上皇礼遇之乆群臣莫及宜有嘉谋至计辅朕初政方今边陲未靖备御之道实难遥度思一见公面议其当使了然如在目中繄公是望公其疾驱副朕至意公奏曰臣敢不以前日恪事上皇之心事陛下惟一其志有殒无二遂就道未至国门敦促再四即引见上见公改容体貌曰乆闻公名今朝廷所恃惟公命内侍赐公坐降问再四公奏人主以务学为先人主之学本于一心一心合天何事不济所谓天者天下之公理而已人主惟嗜欲私溺有以乱之失其公理故必须兢兢业业朝夕持使清明在躬惟是之从则赏罚举措无有不当人心自归强敌自服上竦然曰当不忘相公之言公又奏今日便当如创业之初宜每事以艺祖为法自一身一家始以率天下公见上天锡英武每言及两朝北狩八陵废隔兆民涂炭雠耻之大感痛形于辞色因力陈和议之非劝上坚志以图事制除公少傅江淮东西路宣抚使节制沿江军马进封魏国公公谓新政以人才为急人才以刚正为先因疏当今小大之臣有经挫折而不挠论事切直者凡十数人荐于上且乞以闲暇时数引贤者自近赐以从容庶几启沃之间有所广益复荐陈俊卿汪应辰可为宣抚判官有旨差俊卿又奏前国子司业王大宝可备劝讲论思上遂召大宝翰林学士史浩建议欲筑瓜州采石城上下公议公谓今临淮要地俱未措置髙邮巢县家计亦复未立而乃欲驱兵卒但于江干建筑城堡岂不示虏削弱失两淮之心堕将士之气或有缓急谁肯守两淮者不若先城泗州上以公言为然而浩已为叅政力主初议其余公所指置浩辄不以为是时公以张子盖可任陈镇淮上图山东而子盖所陈浩辄沮抑百端至下堂札诘责又深遏海州之赏公方招来山东之人至者云集而浩不肯应副钱粮且谓不当接纳以自困公奏乞上幸建康而浩专欲为懐安计公治舟楫于东海所图甚逺而浩辄散遣凡公所为动皆乖异党与唱和实繁有徒子盖西人负气竟以成疾公遣官劳问不絶且乞上亲谕上赐手书拊存备至而子盖卒不起山东前所结约者皆失望浩遣其腹心司农寺丞史正志来建康专欲沮招纳事公论奏曰窃惟国家自渡江已来兵势单弱赖陜西及东北之人不忘本家率众归附以数万计臣为御营叅赞军事目所亲见后之人良将精兵往往皆当时归正人也三十余年扞御力战国势以安今一旦遽欲絶之事有大不可者此令一下中原之人以吾有弃絶之意必尽失其心上见之感悟事得不罢正志又受浩旨聚两路监司守臣往瓜洲相度筑垒事及见公恃其口辩欲为浩游说公折以大义正志乃媿恐不敢言将行公复谓之曰归致意史叅政秦桧主和终致误国叅政得君毋蹈覆辙浩闻之竦然时浩已遣使使金报登宝位公奏陛下初立方欲图回恢复而遽闻遣使惧天下解体愿毋遣浩竟遣之然敌计已行亦竟责旧礼不纳也十一月有旨召宣抚判官陈俊卿及公子拭赴行在公附奏曰今日之事非大驾亲临建康则决不能尽革宿弊一新令图鼓军民之气勤中原之心自太上时已为此谋盖江南形势实在于此舍而不为未见其策又奏近闻吴璘之兵在德顺曾未几月与敌大战不可不为之深思也使此敌得志于西则气焰必炽胁制番汉聚兵边陲迫我臣属事固难处今持乆不决有大利害存焉傥坐视不问贻忧异时非计之得也当今两淮之师虎视淮壖用观其变而遣舟师自海道摇山东及多遣忠义结约中原疑惑此敌使有左顾右眄之虑而德顺之师知我有牵制之势将士亦当贾勇自奋至是复令俊卿等力言之时浩已发诏命璘弃德顺盖浩志专欲亟和以自为功谓德顺既弃则非徒璘无能为亦因挠公之谋矣上见俊卿等曰问公动静饮食颜貌曰朕倚公如长城不容浮言摇夺时上已有欲幸建康之意矣而浩殊不以为然时敌以十万众屯河南多张声势欲窥两淮公以大兵屯盱眙濠庐敌不敢动但移牒三省宻院及移书宣抚司虚为大言欲索海泗唐邓商州及岁币等公奏此皆诡诈不当为之动卒以无事隆兴元年正月九日制除公权枢宻使都督江淮军马且命即日开府视事始公命诸将筑泗州两城至是而毕隠然为边寒重镇时敌将富察特黙及为知泗州大周仁以兵五千屯虹县都统萧琦以万余人屯灵壁积粮修城遣间不絶公谓至秋必为邉患当及时扫荡若破两城则淮泗可奠枕也且萧琦素有归我之意累遣亲信至宣抚司会主管殿前司李显忠建康都统制邵宏渊亦献捣二邑之策公具以奏上上手书报可三月召公赴行在既至复申前说乃命李显忠出濠州趋灵壁邵宏渊出泗州趋虹县而令叅议冯方随往犒劳公亦自往临之公渡江闻李显忠至灵壁而萧琦中悔以众来拒显忠大破之琦所将万人降杀殆尽邵宏渊亦进围虹县显忠会之徒穆周仁穷蹙率其众降亦以万数公又遣戚方将舟师趋淮阳虑显忠轻敌深进则亲率官属前驻盱眙几便近得以指呼显忠追萧琦至宿州近城琦与家属及千户头项等百余人降遂直抵城下敌伪元帅者遣二万余人来战大破之进攻城将士蚁附而上遂克之中原震动归附日至上手书曰近日边报中外鼓舞十年来无此克捷公恐盛夏人疲急召显忠等还而上亦戒诸将以持重皆未达伪副元帅赫舍哩志宁率大兵至显忠等恃胜不复入城但于城外列阵以待士卒颇已疲矣伪帅令于阵前打话谓尔若破我当尽归河南之地既战敌兵却明日复战我师小不利统制官有遁归者军心颇摇显忠等率兵入病敌众进攻复杀伤而退居数日得谍者报敌大兵将至显忠等信之夜引归敌亦不能追也时敌名帅猛将降执系道精甲利兵破亡不啻三倍是后不复能为灵壁虹县之屯矣初将退师公在盱眙去宿不四百里浮言汹动传敌且至官属中有懐檄以归者亦有请公亟南辕者公不答遂北渡淮入泗州城军士归者劳而抚之视疮痍拯疾病録死事旌有功人情皆悦凡数日上下始知敌初无一骑过宿者人心始定时公独与子拭留盱眙数月俾将士悉归憇而后还维扬具奏待罪上手书拊劳公复奏曰今日之事明罚为本而罚之所行当自臣始上手书报曰卿屡待罪欲罚自卿此言至公岂不感格朕委任卿未尝少变卿不可以此介懐正赖卿经画他人岂能副朕有旨降特进为江淮宣抚使宿师之还士大夫素主和议者乘间抵巇非议百出上又赐手书曰今日边事倚卿为重卿不可以畏人言而懐犹豫前日举事之初朕与卿独任此事今日亦须朕与卿终任此事切不可先启和之言又荐遣内侍劳公于是公又第都统制统制官以下乞以次行罚公留真扬大敕两淮守备命魏胜守海州陈敏守泗州戚方守濠州郭振守六合治髙邮巢县两城为大兵家计修滁州关山以扼虏冲聚水军淮阴马军寿春庐州大抵虏人来攻泗州则粮道回逺城中兵二万余足以守乘其弊足以胜如其出竒自淮西来则清野坚壁使无所掠既不得进合兵攻之可大破也然是时师退未几人不自保公命拭往建康挈家属来维扬众大安上复召拭奏事公附奏曰自古大有为之君必有心腹之臣相与叶谋同志以成治功不容秋毫之间然后上下响应影从事克有济臣以孤踪跋前■〈士冖田疋，上中中下〉后动辄掣肘陛下将安所用之顾深惟有司精选天下岩穴之贤付以中外大柄臣老且病望陛下矜怜赐以骸骨使之待罪山林母令出处狼狈取笑天下后世上览奏谓拭曰虽乞去之章日至朕决不许朕待魏公有加终不为浮议所惑公闻之不敢复有请时上对近臣未尝名公独曰魏公每遣使来必令视公饮食多寡肥瘠何如其眷礼如此八月有旨复公都督之号敌都元帅仆散忠义与纥石列志宁并贻书三省宻院欲索四郡及岁币等时汤思退为右相思退本桧死党尤急于求和遂遣卢仲贤李栻持书报敌并借职事官以往公又奏仲贤小人多妄不可委信上因其辞戒勿许四郡而宰执则令仲贤等许之无伤拭至境托故不行独仲贤往仆散忠义惧之以威仲贤遂鼠伏拱手称归当禀命许四郡愿持书复来仲贤见遂谬称敌有数十万之众近边若不速许四郡今冬必入冦公知仲贤为敌所胁即谓之曰某在此边已敕备借使虏来当力破之况探报日至敌之屯河南者不万计议得无为敌游说耶时拭复被旨令入奏公命拭奏仲贤辱国无状上怒下仲贤大理寺思退皇惧百端救之至与左相陈康伯叩头殿上乞去上不悦犹镌仲贤官思退及其党惧益大倡和议建议王之望龙大渊为通问使副公在逺争不能得即奏臣年老多病所论与朝廷略不相合岂可蒙耻更造班列以重败其素节且陛下庙堂之上岂容狂妄不合之臣滥厕其间臣虽至愚亦诚不忍与今日力主和议之臣并列于朝伏乞早降指挥上赐手书曰卿忠诚为国天下共知和议事专俟卿到面尽曲折卿宜速来继遣内侍甘泽赐公手书公以上意厚甚不敢固辞复上奏曰臣窃闻道路之言谓今兹议和非陛下本心事有不得已者询之士大夫多以为然惟臣昔尝力陈和之不可为秦桧所挤濒死者屡赖上皇保全覆护以有余生今日之议臣以国事至大不敢爱身力为陛下敷陈不识陛下终能主张之否既至入见上首谕公以欲专委之意公复力陈和议之失上为止誓书留使人而令通书官胡昉杨由义先往谕敌帅以四郡不可割之意于是之望大渊待命境上而上与公宻谋若敌帅必欲得四郡当遂追还使人罢和议事十二月二十二日制拜公尚书右仆射都督如故而思退亦转左仆射上谕当直学士钱周材以注意在公故思退虽为左仆射而公恩遇独隆每奏事上辄留公与语又时召拭入对赐公御书圣主得贤臣颂思退等素忌公至是益甚公既入辅首奏当旁招仁贤共济国事上令公条具公奏虞允文陈俊卿汪应辰王十朋张阐可备执政刘珙王大宝杜莘老宜即召还胡铨可备风宪张孝祥可付事任冯时行任荩言冯方皆可备近臣朝士中林栗王拒莫冲张宋卿议论据正可任台諌皆一时选也公自太上时即建议当驻跸建康以图恢复上初即位公入对又首言之及抚师江淮每申前说至是复力言于上通书官胡昉等至宿州仆散忠义以不许四郡之故械繋迫胁昉等不屈忠义计穷更礼而归之上闻之亟召栻语之故令谕公曰和议之不成天也事当归一矣始议以四月进幸建康公又奏当诏之望等还上批出曰王之望龙大渊并一行礼物并回思退等大骇更约翌日面奏又至漏舍思退等竞执前说公折以正论辄屈是日三月朔旦上当诣徳寿宫未登辇召宰执议事思退及参知政事周葵同知枢宻院洪遵叩头力争上怒声色颇厉及自徳寿宫回复批出曰追回之望等札子宜速进入适诣徳寿宫太上皇帝亦深怒此冦无礼卿等不可专主和议恐取议于天下思退等惧遂以札子进入发金字逓行公奏胡昉等能不为敌屈当加赏而向者卢仲贤擅以国家境土许冦与雠宜有重罚有旨仲贤除名勒停编管郴州又奏宜牓示诸军谕以仆散忠义械系使人加以无礼使各奋忠义勉励待敌趋赴功名庶几诸军知曲在彼且知和议不成激昻增气上令都督以此旨降牓两淮荆襄川陜数日之间号令一新中外军民皆仰上英断思退计穷复奏力主和议且请上以宗社大计奏禀太上皇帝而后从事上亲批其后降付三省曰敌无礼如此卿犹欲言和今日敌势非秦桧时比卿之议论秦桧之不若故事宰相日一人启御封是日适公当启启毕即转示思退思退大骇藏去先是上既决幸建康之议思退等初不与闻后奏事上前语屡屈因说曰和议不成敌至何以待之上曰朕已决幸建康思退等失色及又见批语乃阳为皇恐乞祠状而阴与其党谋为倾陷之计踪迹诡秘人不得尽知也居数日俄有旨命公按视江淮公知一日出外奸人必得肆意然趣行之旨屡下而事之成败则又有非人力所能为者乃行既出国门思退遂与右正言尹穑通谋日夜汲汲益求所以间公者公未抵镇江道遇王之望等还见之望力主和议因宻奏之而思退等亦相与阴谋谓不毁守备则公不可去和不可成乃令之望等盛毁守备一无以恃者又阴以官爵讽诸将令入文字称敌盛疆为畏怯语而穯专主其议百计毁公督府参议官冯方立朝有直声临事不避难遍行两淮筑治城垒最为劳勚思退等以其效力尤多尤恶之使穯论方不当筑城费财凡再章而方罢又论公所费国用不赀公奏计督府遣间探给官吏等二年半之费实不及三十万缗其余皆为修城造舟除器招军用上出公奏思退穑议屈于是始谋更造他事机撼公殿前后军统制张深等有劳军士安之俄有旨放罢而以赵宻之子廓代之公至淮东访问知状奏留深而穑指公为拒命跋扈思退等又相与之谋上眷公厚必未肯遽罢公但先罢公都督则公自当引去穑奏论如思退计而公自闻冯方罢上奏乞罢督府诏从公请而公亦封章力求还政矣穑连疏抵公愈力左司谏陈良翰奏如公忠勤人望所属不当使去国上谓良翰本无此事且当今人材孰有踰魏公者卿宜徧谕侍从台谏使知朕此意侍御史周操素同良翰议至是争论甚力然是时公留平江虎丘致政之章已八上矣上察公恳诚欲全其去四月二十二日制除公少师保信军节度使判福州而思退等遂决弃地求和之议公力辞恩命上不许至五六除醴泉观使公以连年疲劳比得退休已觉衰薾孟秋既望公荐享祖考既奠而跌公起叹曰吾大命不逺矣手两家事付两子且定祭祀昏丧之礼俾遵守曰丧礼不必用浮屠氏且曰吾尝相国家不能恢复中原尽雪祖宗之耻不能归葬先人墓右即死葬我衡山足矣及仲秋二十日犹为饶守王十朋作不欺室铭二十六日始寝疾二十八日疾病晡时命子拭等坐前问国家得无弃四郡乎且命作奏乞致仕日暮命妇女悉去夜分而薨讣闻上震悼辍视朝两日有旨赠太保拭等不敢违公志扶护还潭以是岁十一月辛亥葬于衡山县南岳之阴丰林乡龙塘之原公没五年上追思公忠烈慨然感动诏有司加赠太师赐谥太常采公议以忠献来上诏可之公自幼即有济时之志未尝观无益之书未尝为无益之文孜孜然求士尚友讲议当世之故闻四方利病休戚辄书之策至一介之贱亦曲加询访在京城中亲见二帝北狩皇族系掳生民涂炭誓不与敌俱存委质艰难之际事有危疑他人方畏避退缩则挺然以身任之不以死生动其心南渡以来士大夫往往唱为和说其贤者则不过为保守江南之计强敌制命率兽逼人莫知其为大变公独毅然以敌未灭为已责必欲正人心雪雠耻复土宇镇遗黎颠沛百罹志踰金石晚复际遇主义益坚虽天啬其功使公困于谗慝之日不得卒就其志然而表着天心扶持人纪使天下之人晓然后知人类之所以异于邉陲中国之所以异于万物者而得其秉彛之正有君臣父子之道则其功烈之盛亦岂胜言哉公之学一本天理尤深于易春秋论孟尝论易疏曰易有太极是生两仪太极一也两仪三之也分为二而七八九六之数成五行之象于是大着又曰天数二十有五地数三十凡天地之数五十有五此天地之中数也何以知其然盖一三五七九合为天数而天数不过五二四六八十合为地数而地数不过五天地竒耦合之为十摠之为五十有五自然之数皆不离中中故变变故其道不穷圣人神而明之用数之中故消息盈虚之妙阖辟变化之几皆在于我而动静莫违焉中其至矣每训诸子及门人学以礼为本礼以教为先公初娶杨国夫人乐氏再娶蜀国夫人宇文氏先公五年薨葬衡山与公同兆异穴子男二人长拭右承务郎直秘阁次抅右承奉郎公有绍兴奏议各十巻论语解四巻易解并杂记共十巻春秋解六巻中庸解一巻诗礼解三巻文集十巻惟公忠贯日月孝通神明盛德邻于生禀奥学妙于心通勲存王室泽在生民威震四夷名埀永世平生言行非编录可尽谨掇其大畧以备献于君父下之史官传之无穷且将以求立言之君子述焉干道五年秋八月庚子左迪功郎新充枢宻院编修官朱熹谨状
　　
　　右张忠献公行状其全文仅四万言工程急迫未能全刋故稍删节然凡公之大勲劳大论议大忠大节不敢少遗焉观者幸察
　　
名臣碑传琬琰之集中巻五十五

　　
　　●钦定四库全书
　　
　　名臣碑传琬琰之集下巻一
　　
　　（宋）杜大珪 编
　　
　　潘武惠公美传　　实録
　　
　　潘美大名人父璘以膂力应募隶兵籍迁军小校戍常山以病免归郷里美少有大志隶府中典谒时汉政荒乱美私语里人王宻曰汉氏歴数将终凶臣肆虐有三灵改卜之兆大丈夫当扵此时立功名取富贵岂宜碌碌然与万物共尽会周祖镇大名世宗自环卫领牙门军美遂解职委质焉世宗即位补供奉官从征髙平配美精卒数千扼江渚岭虏果由其路来援美坚壁不与战虏遁去以功迁西上合门副使凯旋迁正使出监陜州军俄迁东上合前使从征关南迁改引进使世宗将用师陇蜀命美护永兴屯兵因令经度西事恭帝嗣位召为客省使太祖素与美厚善及为诸军推戴还入京城即遣美徃见执政美因敷述天命以谕之陜帅袁彦性凶率恣行威福羣小用事多杀人取财贿陜民苦之复日夕缮治甲兵太祖虑其为变遣美监其军遂图之美单骑入城谕以受命之事因讽令入朝彦即治装上道上喜谓左右曰潘美不杀袁彦谕令朝觐成我志矣李重进叛命美乗传发宿州兵击贼会以石守信为招讨使即以美为行营都监扬州平留美为廵检以镇抚之车驾还都録其功授秦州团练使属湖南军乱其将汪端友叛朝廷兴师翦灭人心未宁以美为潭州防御使赐黄金带御马岭南刘鋹数冦桂阳江华美率兵击走之郡界溪峒蛮獠自唐末之乱不供王赋颇恣侵略为居民患美率兵深入穷其巢穴斩首万余级余党溃散美悉令招诱贷其罪以已奉市牛酒宴犒赐金帛以慰抚之夷落遂定干徳二年又与南面兵马都监引进使丁徳裕朗州团练尹崇珂衢州刺史张继勲率兵克郴州即日继勲为刺史开宝三年九月征岭南以美为贺州路行营马歩都部署遣使十余发诸州兵赴贺州是月进兵克富州败广军万余众进师至临贺鋹遣将仵彦柔率万余众来援美逆战于南郷俘千余人斩首数千级彦柔众大溃克贺州十月又下昭桂连三州西江诸州相继而下即以美为南面都部署长驱至韶州其地越人之北门也众十余万背城而阵以待官军美挥兵乗之鋹军大败弃甲而遁俘斩数万计拔韶州鋹既穷蹙四年二月遣伪諌议大夫王珪诣军门求通好罢兵又遣伪左仆射萧漼中书舍人卓惟休奉表至军中乞降美即令殿直冉彦衮部送漼等赴阙鋹复遣其弟保兴率众拒战美即率厉士卒倍道趋栅头去广州百二十里鋹众十五万依山谷坚壁以待王师美因筑垒休士与转运使王明及诸将计曰彼编竹木为栅若构火以焚之必扰乱以锐师夹击之此万全之策也遂分遣丁夫数千人持二炬间道造其栅会暮夜万炬俱发天大风火势甚盛鋹众惊扰来犯王师美麾兵急击之鋹众大败斩数万计长驱抵城下鋹尽焚其府库及克其城擒鋹送阙下露布告捷即日命美与尹崇珂同知广州兼市舶使五月録功就拜山南东道节度五年兼领南道转运使土豪周思琼聚众负海为乱美讨平之岭表以定七年召还命升殿慰劳赐御马玉带八年秋议征江南九月遣美与歩军都虞候刘遇东上合门使梁迥并率兵先赴江陵十月既命美为升州西南路行营马歩军战棹都监与曹彬偕徃自江陵发兵进讨秦淮次时舟楫未具美率兵先赴号令军中曰美受诏提骁果数万人战必胜攻必取岂限此一带水而不径度乎遂率麾下渉水大军随之吴师大败及采石矶浮梁成吴以战舰二十余艘鸣鼓泝流而上急趣浮梁美麾兵击败之夺其战艘生擒伪神卫诸军头郑宾等七人获军器万余计俄又破其城南水寨杀戮千余众美分师以保之奏至太祖立召枢宻副使楚昭辅草诏令徙置战擢以防它变即赐其食遣驰驲径去使者至会暮美即准诏徙军是夕吴人急攻水寨皆无所获进傅金陵城下王师日进捷江南平録其功加检校太傅宣徽北院使是秋命副党进攻太原为行营马歩军都监与并人万余众战汾上破之获马千余疋牛羊数千计俘数万口以归太平兴国初还改南院使三年加封开府仪同三司四年正月命将征太原遣美为北路都招讨兼制置太原行府部分诸将进讨美等奉辞太宗召升殿授以方略赐袭衣金带鞍勒马遣之及继元降并州平隳其城以榆次县为治所王师征范阳又以美知幽州行府事及班师命美兼三交都部署留兵留屯以扞北冦以功加捡校太师三交西北三百里地名固军溪谷险絶敌之所保多由此入冦美潜师袭之敌弃城遁军使安庆以其族降因积粟屯兵以守之自是敌不敢侵轶居民以安顷之美廵抚至代州宿戒部下秣马蓐食俄敌万余骑来冦近寨美令军士衘枚徃击之大破其众生擒其都指挥使李重诲杀其驸马侍中一人获马数百疋俘馘甚众手诏褒谕进封代国公七年以三交寨为并州治所诏美为都部署八年以王显弭徳超为宣徽南北院使美罢使改忠武军节度进封韩国公领屯兵如故雍熈二年太宗为真宗娶美次女为夫人后追谥庄懐皇后将成礼召美还都数月归屯所三年春大举征幽州为云应朔等州行营都部署云州观察使杨业为之副磁州团练使郭超为押阵都监三月美率师出西径与虏遇追到寰州破之斩首五百级刺史赵彦辛以城降遂围朔州其节度副使赵希赞以城降转攻应州其节度副使文正观察判官宋雄以城降四月下云州斩首千级会班师诏美归代州俄受诏迁四州之民扵内地会戎人奄至与战不利丧骁将杨业八月诏曰忠武军节度捡挍太师潘美位处殿邦任隆分阃揔貔貅之族执金鼓之权昨以云朔吏民不忍委于戎敌因令南徙俾緫援兵经涂非賖精甲甚众不能申明斥堠谨设堤防陷此生民失吾骁将据其显咎合正刑书尚念乆在边陲累分忧寄爰伸念旧特示从轻可削三资为捡校太保明年二月复为捡校太尉端拱初知真定府未几复为并代都部署知并州淳化二年就加同平章事数月卒年六十七废朝二日赠中书令谥武惠中使护其丧归葬洛阳咸平二年八月诏以美配飨太宗庙庭子惟徳惟固惟平惟清惟熈惟熈惟徳至宫苑使惟平西京作坊使惟清崇仪副使惟熈娶王氏延和县主至庄宅使平州刺史惟熈子承规今为合门祗候
　　
　　王中书全斌传　　实録
　　
　　王全斌并州太原人其父事后唐庄宗为岢岚军使私畜勇士百余人庄宗疑其有异志使召之惧不敢行全斌时年二十白其父曰此盖疑大人有他图愿以全斌为质必得释父从其计果获全因以全斌隶帐下及庄宗入洛累歴内职同光末萧墙有变乱兵逼宫城近臣宿将皆释甲潜遁惟全斌与符彦卿等十数人居中拒战庄宗中流矢扶掖归綘霄殿全斌恸哭而去明宗即位补禁军列校晋初从侯益破张从宾扵泛水战功居多迁护圣指挥使周广顺初改护圣为龙捷以全斌为右厢都指挥使讨兖州慕容彦超也为行营马军都校显徳中从向训平秦凤以功领恩州团练使俄迁领四州防御使从世宗平淮南复瓦桥闗改相州留后国初潞州李筠叛全斌与慕容延钊由东路会王师进讨以功拜安国军节度诏令完葺西山堡塞不踰时而毕建隆四年与洛州防御使郭进等率兵入太原境俘数千人以归进乐平干徳二年十一月又为中武军节度即日下诏伐蜀以全斌为西川行营行军都部署率禁军步骑二万诸州兵万人由凤州路进讨召全斌示川峡地图授以方略十二月率兵复干渠渡万仞燕子二呰下兴州伪刺史蓝思绾退保西县败蜀军七千人获军粮四十余万斛乗胜拔石图鱼闗白水二十余寨俄又先锋史延徳进军三泉县败蜀军数万生擒伪招讨韩保正副使李进获粮廪三十余万斛而崔彦进康延泽等逐蜀军过三泉遂至嘉州杀虏甚众蜀人断阁道未得进全斌议取罗川路入延泽潜谓彦进曰罗川路险军士难并进不如分兵治栈阁与大军会扵深渡彦进以白全斌然之彦进延泽督治阁道数日成遂进击金山寨又破小漫天寨全斌由罗川趋深渡与彦进会蜀人依江列阵以待王师彦进遣张万友等夺其桥会夜蜀人退保大漫天寨诘朝彦进延泽万友分三道击之蜀人悉其精锐来逆战又大破之乗胜拔其寨伪将王审超监军赵崇渥逃出复与三泉监军刘延祚大将王昭逺赵彦韬引兵来战与王师遇三战三败追至利州昭逺遁去渡桔栢江焚浮梁退守剑门遂克利州得军粮八十万斛自利州趋剑门次益光全斌会诸将议曰剑门天险古称一夫荷戈万夫莫前诸君宜各陈进取之策侍卫军头向韬曰降卒牟进言益光河东越大山数重有狭径名来苏蜀人扵江西置寨对岸有渡自此出剑门关二十里至青强店与大路合可扵此进兵即剑门之险不足恃也全斌等即欲巻甲赴之康延泽曰来苏细径不湏主帅自徃且蜀人数战数败兵退守剑门无如诸帅协力进攻命一偏将趋来苏若达青强北击剑关与大军夹攻破之必矣全斌等然之命史延徳分兵趋来苏造浮梁于江上蜀人见梁成弃寨而遁昭逺闻延徳至青强即引兵退阵扵汉原坡留其偏将守剑门全斌等击破之昭逺崇韬皆遁走遣轻骑追获传送阙下克剑门杀蜀军万余人四年正月十三日王师次魏城孟昶遣师奉表来降全斌等入成都后十日余刘延让等始自峡至昶馈遗延让等及犒师并同全斌之至会诏书颁赏诸军亦无差降由是两路兵相嫉蜀人交构主帅遂不协全斌等先授诏发蜀兵赴阙人给装钱十千未行者加给两月廪食全斌等不实时宣行由是蜀军愤怨人人思乱两路随军使臣常数十百人全斌彦进及王仁赡等各保庇之不令部送蜀兵但分遣诸州牙校蜀军至绵州果叛刼属邑众至十余万自号兴国军有伪文州刺史全师雄者尝为蜀将有威惠军人畏伏适以其族赴阙至绵州值军乱师雄恐为所胁乃弃其家匿扵江曲民舍后数日为乱兵所获推为帅全斌遣都监米光绪徃招抚之光绪尽灭师雄之族纳其爱女及橐装师雄闻之遂无归志率众急攻绵州为横河指挥使刘福龙捷指挥使田绍斌击败遂攻彭州刺史王继寿杀都监李徳荣据其城十县皆起兵应师雄自号兴蜀大王开幕府置僚属署节帅二十余人令分据灌口导江郫县新繁青城等县彦进与张万友髙彦晖田钦祚同讨之为师雄所败彦晖战死钦祚仅免贼众益盛全斌又遣张延翰张煦徃击之复不利退入成都自是卭蜀眉雅东川果遂渝合资简昌普嘉戎荣陵州并随师雄为乱邮传不得通者月余全斌等甚惧时城中蜀兵尚二万余人全斌虑其应贼与诸将谋诱致夹城中尽杀之未几刘延让曹彬破师雄之众扵新繁生擒万余人师雄退保郫县全斌仁赡又破之师雄走保灌口寨贼势既衂余党散保州县有陵州指挥使元延裕者师雄署为刺史众万余仁赡生擒之磔扵成都市俄虎捷指挥使吕翰为主将不礼因杀知嘉州客省使武懐节战擢都监刘泽合众至五万余人逐普州刺史刘楚信杀通判刘沂及虎捷都校冯绍文果州指挥使宋徳威杀知州八作使王永昌通判涣都监郑光弼遂州牙校王可璙率州民为乱仁赡等讨吕翰于嘉州翰走败入雅州师雄病死扵金堂其党推谢仁本为主罗七君为佐国令公与贼将宋徳威唐陶鳖据铜山旋为康延泽所破仁赡又败吕翰扵雅州翰走黎州为下所杀弃尸水中后丁徳裕等分兵招辑贼众始息全斌至蜀地适蜀冬暮京城大雪太祖设毡帷扵讲殿衣紫貂裘帽以视事忽谓左右曰我被服如此体尚觉寒念西征将帅冲犯霜霰何以堪处即解裘帽遣中黄门驰驿赍以赐全斌仍谕旨诸将以不徧及也全斌拜赐感泣初成都平命叅知政事吕余庆知府事全斌但典军旅全斌常语所亲曰我闻古之将帅多不能保全功名今西蜀已平欲称疾东归庻免悔吝或曰今冦盗尚多非有诏旨不可轻去全斌犹豫未决会有诉全斌及彦进破蜀日夺民家子女玊帛不法等事与诸将同召还太祖以全斌等初立功虽犯法不欲辱以狱吏但令中书问状全斌等具伏诏曰王全斌王仁赡崔彦进等俾统锐师出征全蜀彼畏威而纳欵寻驰诏以申恩用示哀矜式敦绥抚应孟昶宗族官吏将率士民悉令存抚无令惊扰而乃违戾约束侵侮宪章専杀降兵擅开公帑豪夺妇女广纳货财敛万民之怨咨致羣盗之充斥以至再劳调发方获平寜洎命旋归止欲含忍而衔寃之诉日拥国门称其隠没金银犀玉钱帛十六万七百余贯又受伪属臣僚赂遗九万余贯又擅开丰德库致失钱二十八万一千余贯遂令中书门下召与讼者质证其事而全斌等皆引伏其令御史台扵朝堂集文武百官议其罪扵是百官定议全斌等罪当大辟准律处分乃下诏曰有征无战虽举扵王师禁暴戢兵当崇扵武徳蠢兹庸蜀自败奸谋爰伐罪以宣威俄望风而归命遽令安堵勿犯秋毫庶几徳润之涵濡俾生聚之寜息而忠武军节度王全斌武信军节度崔彦进董兹锐旅奉我成谋既居克定之全功宜体辑柔之深意比谓不日请谧实时凯旋懋赏策勲抑有彛典而罔克寅畏速此悔尤贪残无厌杀戮非罪稽予偃革职尔翫兵尚念前劳特从寛贷止停旄钺犹委藩宣我非无恩尔当自省全斌可责授崇义军节度观察留后彦进可责授昭化军节度观察留后特进随州为崇义军金州为昭化军以处之仁赡责授右卫大将军开寳末车驾幸洛阳郊祀召全斌侍祠以为武寜节度谓之曰朕以江左未平虑征南诸将不遵纪律故抑卿数年为朕立法今已克金陵还卿旄钺仍以银器万两帛万疋钱千万赐之全斌至镇数月卒年六十九上甚惜悼之废朝三日赠中书令天禧二年録其孙永昌为三班奉职全斌轻财重士不求声誉寛厚容众军旅皆乐为之用黜居山郡十余年怡然自得识者称之子审钧至崇仪使富州刺史广州兵马钤辖审锐至供奉官合门祗候
　　
　　名臣碑传琬琰之集下巻一
　　
　　●钦定四库全书
　　
　　名臣碑传琬琰之集下巻二
　　
　　（宋）杜大珪 编
　　
　　张文定公齐贤传　　实録
　　
　　张齐贤曹州寃句人也生三岁值晋乱徙家洛阳居城南之海角村孤贫力学有大志慕唐李大亮为人故字师亮太祖时举贤良方正又献下并汾富民封建敦孝举贤太学籍田选良吏惩奸慎刑十策皆报罢颇为赵普李昉石熈载所知太平兴国二年进士释褐大理评事通判衡州时州鞠刼盗十余皆论死齐贤始至为辨理全活五人州将狱官大惧被谴齐贤曰某初成一名岂欲罪众人而自为功乎第令改正而已人许其逺大自荆渚至桂州有水逓铺夫凡数千户皆樵钓贫民衣食不给湘江多巨潭险石而程限与陆铺等或阻风波阴霖率被笞捶齐贤言其事诏毎铺夫减半四年代还会亲征晋阳就行在谒见迁秘书丞忻州新下命知州事明年二月召还改著作郎直史馆赐绯六月改左直拾遗是冬车驾北征齐贤表请从行赐白金二百两办装车驾还议者皆言宜速取幽蓟齐贤上疏曰方今海内一家朝野无事闗圣虑者岂不以河东新平屯兵尚众幽燕未下辇运为劳以生灵为念乎臣毎料之此不足虑也自河东未降臣即权知忻州捕得契丹纳米専典皆自山后转般以援河东以臣料契丹能自给食则扵太原非不尽力然终为我有者盖力不足也河东初平人心未固岚宪忻代未有军寨入冦则田收顿失扰邉则守备可虞而反保境偷生畏威自守及国家守要害增壁垒左控右扼疆事甚严恩信已行民心已定乃扵鴈门阳武谷来争小利此则契丹之智力可料而知也圣人举事动在万全百战百胜不若不战不胜若重之慎之则契丹不足吞燕蓟不足取自古疆场之难非尽由外衅亦多边吏扰而致之若縁边诸寨抚御得人但使峻垒深沟畜力养锐以逸自处寜我致人此李牧所以称良将扵赵用此术也所谓择卒不如择将任力不如任人如是则边鄙寜边鄙寜则辇运减辇运减则河北之民获休息矣获休息则田莱增而蚕织广务农积榖以实边用且契丹之心固亦择利避害安肯投诸死地而为冦哉臣又闻家六合者以天下为心岂止争乎尺寸之事强弱之势而已是故圣人先本而后末安内以养外人民本也邉裔末也是知五帝三王未有不先根本者也尧舜之道无他焉广推恩扵天下之民尔推恩者何在乎安而利之民既安我则敛衽而至矣陛下爱民利天下之心真尧舜也臣所虑羣臣所闻多以纎微之利克下之术侵苦穷民以为功能者彼为此効相习已乆至扵生民疾苦见之如不见闻之如不闻敛怨速尤无大扵此伏望慎择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经久而行为圣朝定法除去旧弊天下诸州有不便扵民事委长吏闻奏如敢循常不以闻白当严加典宪使天下耳目皆知陛下之心戴陛下之恵此以徳懐逺以惠利民则幽燕窃地之丑沙漠偷生之流擒之与屈膝在卫内尔六年正月迁为江南西路转运副使特赐其母邑封十二月改右补阙踰月充正使初辞日上面命曰江左初平民间不便一一条奏齐贤曰臣闻江南旧以铁为币今改用铜钱民间难得而官责租课颇受鞭挞此最不便上曰汉时吴王即山铸钱江南多出铜为朕宻经营之初李氏岁铸六万贯自克复増治匠然亦不过七万贯常患铜及鈆锡之不给齐贤乃访得承旨丁钊歴指饶信虔山谷产铜鈆锡之所又求前代铸法为饶州永平监周唐开元钱料坚实可久由是定取其法岁铸五十万贯凡用铜八十五万斤鈆三十六万锡十六万斤齐贤即诣阙面陈其事诏既下颇有言其妄者乃令中书召齐贤问讯齐贤具述尝亲行山院其辞甚确万一以之丁钊亦得复补殿前承旨掌铜场又有言新法増鈆锡多者齐贤固引唐朝旧法为始言不能夺齐贤在任使勤究民弊务行寛大江南人至今称之召还拜主客郎中枢宻直学士赐金紫数月擢右諌议大夫签书枢宻院事赐宜秋门宅一区雍熈中迁左諌议三年大举北伐代州杨维业战没太祖访近臣以策画齐贤请行即授给事中知代州与部署潘美同领縁边兵马是岁敌骑自胡谷入冦薄城下神卫都校马正以所部列南门外众寡不敌副部署卢汉斌畏懦保壁自固齐贤选厢军二千出正之右誓众感慨一以当百虏遂却走遁胡卢河南而去先是约潘美以兵师来会战无何间使为敌所得齐贤以师期既漏且虞美之众为敌所乗俄而美有使至云师出并州行四十里至栢井忽得宻诏东路王师衂于君子馆有诏并之全军不得出战巳还州矣于时敌骑塞川齐贤曰敌未知美之退乃闭其使宻室中夜发兵二百人人持一帜负一刍距州城西南三十里列帜燃刍敌遥见火光中有旗帜意谓并师至矣骇而北走齐贤先伏歩卒二千于土灯塞掩击大败之擒其北大王之子一人帐前舍利一人斩首数百级获马二千器甲甚众捷奏至归功汉斌太宗嘉之优诏褒美俄知汉斌未尝接战及钤辖刘宇皆罢居环卫端供初拜工部侍郎表求省母手札慰劳以盛秋防边不许就赐白金三千两是冬敌又自大石路南侵齐贤预简厢兵千人为二部分屯繁畤嵉县下令曰代西有冦则嵉县之师应之代东有冦则繁畤之师应之北接战则郡兵集矣至是果为繁畤兵所败复降诏褒美二年朝议置营田命充河东制置方田都部署入拜刑部侍郎充枢宻副使淳化二年四月叅知政事数月拜吏部侍郎同中书门下平章事齐贤母八十余封晋国太夫人每入谒中禁太宗叹其福寿有令子多赐手诏存问别加锡与搢绅荣之有殿中丞朱贻业者即叅知政事李沆之姻与诸司使王延德同掌京庾因说托贻业求补外任贻业为白沆语齐贤齐贤遽以闻太宗以延德尝事晋邸怒其不自陈而干祈执事召见诘责延德言未尝有所求即召齐贤质之齐贤且言得于贻业复召贻业询之贻业惮延德不以实对齐贤不欲扳沆为证即自引咎太宗由是疎之四年十月命知定州齐贤诉以母老抱羸疾不愿离左右上悯然许之是月丁内艰水浆不入口者七日自是日啖粥一器终丧止食脱粟饭寻有诏起复知成都府会冦乱不行转礼部尚书俄知河南府适有大辟狱将决齐贤引问得其寃状乃立辨而释之三日徙知永兴军俄徙知襄州又移南南府齐贤累表称疾求归洛下上以安陆去荆渚近而路僻乃陡知安州踰年加刑部尚书眞宗即位迁户部尚书召归以其旧臣屡被访问恩礼甚渥咸平初受诏删定编勑为十巻会吕端罢相拜兵部尚书平章事齐贤以小人犯盗者多强窃盗持杖不得财论罪太重非治平之法乃申明律减裁之删定官王济以为寛则犯者益众以死惧之尚不畏况缓其死乎是惠奸也济强抗手疏言齐贤腐儒不知适时之要齐贤表陈济尝同议定而复有异论乃下尚书省集官详议并劾济既而齐贤作相遂上言不欲与庶僚较其曲直上欣然嘉其客物遂罢议济得免劾而刑名如齐贤之请自是犯盗者岁亦不増先是三班不免杖罚齐贤请以赎论讫今不易论者称其平允又请以逃田为外官职田以复旧制从容为上推本皇王之道所以然且言臣受陛下非常恩故以非常报之上曰朕以为皇王之道非有迹但庶事适于治道则近之矣郊祀加门下侍郎明年夏命为河北沿边宣抚大使不行齐贤性迂阔毎有敷奏多不直致凡所云为徒张本而不能决与李沆同在中书情好不协坐冬至朝会被酒失仪免相四年李继迁陷清逺军命为泾原汧渭邠寜环庆鄜延保安镇戎清逺等州安抚经略使右司諌知制诰梁颢副之俄出手札访齐贤灵州存废之议齐贤献疏曰迁贼包藏凶逆招纳叛亡建立州城创置军领有归明归顺之号务且耕且战之基仍闻潜设中官全异羗戎之体曲延儒士渐行中国之风覩此作为志实非小况灵州自迁贼为逆以来危困弥甚五镇连陷奸威益张道路阻艰音耗迨絶当城镇完全之日碛路未梗之时大凡中外常人言合弃者已众矧清逺军近遭攻陷青冈塞自趣焚烧兵势人心伤沮数倍即今来所议弃者益多灵州斗絶一隅旁无援助南去镇戎五百余里东去环仅六七日程如此畏涂不湏改夺则城中之民何由出城中之兵何以归欲全军民理须应接少发兵则复虞邀刼多发兵则广费资粮与其应接以出兵曷若用竒而取胜小胜则军民可出大胜则形势复全匪惟擒讨之有方抑亦进退而获利与其虗劳甲卒枉役齐民示弱饪奸万万之相逺也果能更益精兵合西邉见屯兵甲杂以对替之众使其兵力有余量分师徒与原渭镇戎合彼中与山西熟户纵东亦择稳便处入界若严约师期两路齐进茍或继迁敢来援助彼则分而应敌我则乗势而易攻且奔命道途首尾难卫千里趋利不败则擒臣谓兵锋未交灵州之危觧矣因取灵州军民置扵萧关武延以来据险就水建一寨侨置灵州覊系蕃汉土人之心裁候平寜却归然后纵蕃汉之兵伺便而奋击我则按重兵而观利度贼势以设谋臣谓破贼成功十有八九未几灵武果陷闰十二月拜右仆射判邠州兼经略使不行改判永兴军府兼马歩军部署故相薛居正子惟吉妻柴氏无子家甚富惟吉有子安上安民柴素与之不协既寡又尽畜其祖父金帛计直三万缗并书籍纶告以谋改适齐贤定娶之自京兆遣牙吏约车来迎行有日矣安上诣东府诉其事府以闻上不欲寘于理命司门贠外郎张正伦就讯柴氏置对与安上状谬异上不得已下其事于御史台乃齐贤子太子中舍宗诲教柴氏为词遂验问柴氏之臧获发取瘗藏得金具二万计齐贤坐责授太常卿分司西京宗诲削一任贬海州别驾景徳初起为兵部尚书知青州上幸澶渊兼青淄潍州安抚使提举转运兵马廵检事二年改吏部尚书大中祥符初又上疏言臣在先朝尝忧灵夏两镇终为继迁吞并当时言事者以臣所虑为太过略举既徃之事以明本末从东封还拜右仆射是冬久旱明年京师赐酺齐贤以为宴乐阳事不宜为即诏权停又上言玊清昭应宫缋畵符瑞有损谦徳及违奉天之意又屡请罢土木之役三年出判河阳上祀汾阳还驻洛下诏齐贤来朝时车驾幸潜溪谒见行在所从朝诸陵次巩县频奉辞归任赐袭衣犀帯器币如侍祠之例进位左仆射五年代还再抗章请老授特进守司空致仕还洛阳别业入辞便坐方拜而仆遂止之许二子扶掖升殿命益坐塾为三齐贤先得唐裴度午桥庄有池榭竹树之胜日引生平故人觞咏道旧时乗小车按视田稼意甚旷适七年六月无疾而终年七十二上闻讣悼之遣入内殿头邵文雅致祭赙以布帛五百疋粟麦称是赠司徒废朝二日齐贤姿仪硕大善谈方畧以致君之术自负徃徃渉于踈阔前后治狱多所全宥喜提奬寒隽种放之召齐贤所荐也仲兄昭度尝授经齐贤及贵表求追命诏赠光禄寺丞族人懐义以郷里之旧兄事之其卒也为制服抚其孤如子未第时馆扵太子少师李肃家肃精扵赏鍳知齐贤必贵厚遇之肃有子早卒齐贤母事肃妻供给甚厚为营葬事其后岁时伏腊必祭享肃堂着迁居戒一篇以训子孙齐贤四践两府九居八座晚岁以三公就第康寜福寿时罕其比然不事仪矩颇好治生再入相数起大狱又与冦凖相倾夺人以此少之有集五十巻奏议二十巻太平雅编二巻同归小说十巻齐贤诸子皆能有立宗信宗诲宗礼宗亮宗简宗约宗礼最贤多居洛阳考课当登朝虑覊束不愿离田里善训子侄率令务学宗诲子子皋子安子庚子定宗礼子子奭子膺皆擢进士第宗礼子子立
　　
　　名臣碑传琬琰之集下巻二
　　
　　●钦定四库全书
　　
　　名臣碑传琬琰之集下巻三
　　
　　（宋）杜大珪 编
　　
　　范鲁公质　　曽巩
　　
　　范质字文素魏郡人母梦人授五色笔而质生唐长兴中擢进士第仕晋至翰林学士周祖擢为宰相建隆初封鲁国公干徳二年罢相初和凝知贡举爱质所试文自以中第尝在第十三名故亦以处质其后质官及封国皆与凝同当时谓之传衣钵质平居手不释巻谓人曰尝有异人言吾当大任无学术何以处之及司制诰人服其该赡奉行制勑未尝破律为相不受四方馈献禄赒亲族殁无余财太祖叹其清慎曰真宰相也太宗亦言近世辅弼循规矩慎名器无与比者特不能死周社稷乃其短尔子旻
　　
　　魏丞相仁浦　　曽巩
　　
　　魏仁浦字道济卫郡人少为刀笔吏隶枢宻院周祖为枢宻使问以中原卒乗数对曰带甲者六万及隠帝遣人害周祖仁浦教以易其语云诛将士以激众怒心遂长驱度河即位擢枢宻承旨复问郡邑屯兵数仁浦详对按籍无差世宗即位差枢宻副使升使继命兼相对曰不由科第进曰顾才何如尔遂用之世宗便急轻杀戮仁浦营救而免者十常七八从出征锋镝之下无横死者有郑元昭诬仁浦妇翁李温玉之子从李守政叛捕以告变欲中伤仁浦周祖力辨其诬获免及仁浦大用元昭惧卒以元昭继典五郡又尝为贾延徽譛几遇祸揔师出征有得延徽以献者仁浦曰因兵戈报私怨不忍为也人称其长者建隆初不易其任干徳二年罢相卒子咸信尚主追封仁浦王爵
　　
　　王文康公溥　　曽巩
　　
　　王溥字齐物太原人汉干佑中登进士第周祖镇蒲津召置幕府从征李守正王景崇得朝臣交结书周祖欲暴其事溥力请焚之周祖将大渐趣草相制闻宣毕曰吾无恨矣世宗尝问汉相李崧蜡丸书结北虏有记其辞者否溥曰使崧有此肯以示人耶逢吉軰构之耳世宗遂优赠其官建隆初不易旧任干徳二年罢卒谥文宪后改曰文康父祚仕至上将军祚致仕溥又居相位毎公侯引觞为寿溥侍侧如婴儿人称其孝敬祚徇货殖溥亦获恡啬讥孙贻永永歴宣徽使同知枢宻院事改副使至和初解职除右仆射兼侍中卒谥康靖
　　
　　薛文惠公居正　　曽巩
　　
　　薛居正字子平开封人父仁谦五代史有传居正后唐清泰中登进士第仕周至刑部侍郎建隆初知朗州有亡卒数千为盗军使疑城中释子为应欲尽杀之居正以计缓其事生擒贼首乃知释子千数无预谋者干徳二年初置参知政事居正及吕余庆首当其选开宝六年拜相太平兴国初进位司空薨谥文惠无子以同姓子惟吉为嗣居正操行方重不事苛察好读书为文敏赡有集二十巻诏李昉为之序
　　
　　卢丞相多逊　　曽巩
　　
　　卢多逊懐州人父亿有操行仕至少府监周显徳末登进士第开宝中累擢叅知政事九年拜相多逊博渉经史善伺人主意太祖毎遣取书多逊伺知即通夕阅视诘朝问书中事应荅无滞上益宠待为翰林学士时屡扵上前毁赵普及在相位普之子及其亲属多为所抑普再相亷知多逊尝遣亲吏交通秦王廷美因发其事追削官爵并其家配崖州卒于配所初王佑知制诰多逊欲佑恊力挤普一日佑以宇文融排张说事示之怒出佑知华州及多逊败士大夫服佑有明识
　　
　　李文正公昉（子宗谔）　　曾巩
　　
　　李昉字明逺真定人父超仕至集贤学士昉以门荫补斋郎汉干佑中登进士第在周为翰林学士建隆初迁中书舍人卢多逊攻赵普短太祖询昉昉对曰臣书诏之外思不出位太宗征太原过常山赐羊酒俾扵居第燕集丞相至藩侯皆赋诗刻石太平兴国八年拜相建议复时政记先进御后付史馆端拱初罢淳化二年复相在位循谨自守临事多恕为文慕白居易所居有园亭又葺郊外宴游之地多畜妓乐娱乐亲友与张洎卢多逊善薄张佖上尝问多逊昉颇为辨释上曰多逊尝毁卿不直一钱昉曰臣不敢诬罢相张洎草诏深攻其短张佖时时造其第或问佖佖曰我为廷尉独李公未尝以私事见干今虽退居可见也昉薨赠司徒谥文正子宗谔宗谔字昌武昉第三子七岁能属文耻于父任得官独由郷举端拱二年登进士第性亷谨衣弊亷蹇人不知其宰相子也献文召试除集贤校理太宗毎有篇咏多赐昉及宗讷宗谔属和世荣之宗讷宗谔之兄也宗谔官至諌议大夫翰林学士卒年四十九李浚与宗谔同岁同月后一日浚字徳渊兾州人父超为禁卒从潘美掌刑名美嗜杀戮超常缓之怒释多全活者人以为有阴徳浚官至右司郎中枢宻直学士宗谔博学晓音律尤精扵典章沿革朝廷创制损益莫不与闻景徳初北虏请和后一岁生辰使至首命宗谔馆伴自郊劳至饯礼有节适行判太常寺皷吹工之谬滥者无所容风流文雅内行纯至事继母以孝称二兄早卒奉嫂字孤人无间言友其弟宗谅甚笃赏延所及皆先诸妷其卒也子犹有未仕者奬借后学荐拔寒素接人有礼士大夫爱慕之其书字势倾侧后进多优笔效之罕有类者为时之所贵如此有文集六十巻内外制集四十巻又有家传谈録行扵世
　　
　　吕正惠公端（兄余庆）　　曽巩
　　
　　吕端字易直其先燕人父琦五代史有传兄名犯太祖讳下一字字余庆太祖节制同州余庆为宾佐及即位累擢叅知政事蜀平知成都府不罢政事以执政莅藩镇自余庆始归朝复旧任既而引疾求罢除尚书左丞卒年五十太祖幕客余庆居其先赵普李处耘首大用余庆独不介意及除执政而处耘被黜同列欲共排之上问处耘第以实对普忤旨而罢仍力为辨释余庆重厚有守所至以寛简治与弟端俱以文官三品荫补干牛卫备身端在周直史馆建隆初迁太常丞歴官四十年始大用淳化四年叅知政事至道初拜相太宗甞恨任用之晚端持重识大体同列奏对或多异议一日内出手札戒谕自今中书事经吕端裁决乃得闻奏真宗即位尤加体貌见必拱揖以其身体伟大为纳陛俾登殿所咸平初以疾罢薨年六十六赠司空谥正惠子荀藩蔚蔼李惟清自枢宻改中丞意端抑已屡遣人讼堂吏过又弹端久在病告端曰吾直道而行无所愧也端姿表瑰秀器识和裕屡遭摈斥未始经意尝使髙丽暴风折樯舟人恐怖端读书自若两使絶域后有徃者必问端为宰相未其为逺近所慕如此
　　
　　李文靖公沆　　曽巩
　　
　　李沆字太初洺州肥郷人父炳仕至侍御史沆好学沉厚寡言有精识炳常谓人曰此儿异日必致公辅太平兴国五年登进士第至王化基上书自荐太宗曰李沆宋湜皆佳士也命相府同召试并除知制诰沆官最下特升于上累擢给事中叅知政事淳化四年罢真宗升除以为太子宾客诏储君待以师傅礼及即位复叅知政事明年拜相北虏入冦车驾幸邺沆留守东京不戮一人辇下肃然景徳元年薨年五十八赠太尉中书令谥文靖沆博学内行修谨居位慎重门无私谒终日危坐望之俨然上毎议政语天下安治沆常以四方水旱螟蝗为言上深慰纳既薨上对侍臣曰沆忠亮淳厚终始如一言毕涕泣久之王旦尝自谓器节不能逮沆世谓二人皆贤相也弟贽源淮子简
　　
　　向文简公敏中　　曽巩
　　
　　向敏中字常之开封人父瑀惟一子教督甚严甞谓其妻曰大吾门者此子也太平兴国五年登进士第久之太宗飞白书敏中张咏二名付中书语宰相曰此二人名臣也朕将用之淳化四年自广南转运使召还除工部郎中擢枢宻直学士与张咏并命是年同知枢宻院事自员外郎至是凡百日尔曹彬除枢宻使改副使咸平初改叅知政事二年兼枢宻使出安抚河北以禁兵万人翼从四年拜相五年坐市薛居正第罢大中祥符五年复相天禧三年薨年七十二赠太尉中书令谥文简初太宗欲大用之当路者有言敏中在法寺时皇甫侃监无为搉务以贿败尝求敏中从末减下御史台捕侃仆诘之仆云有书敏中不启封还之书今瘗临江军传舍遣索果得书缄题如故上惊异遂登用焉罢相出知永兴军适驾幸澶州宻诏俾便宜从事得诏不泄邉境以安故有复用之意敏中沉毅寡私交独为人主所知多智善保身识大体在相位门无私诸子不使当事任虽处大事若已不与避逺权势慎扵荐拔大任几三十年衰老犹不得谢时论目为重徳
　　
　　王文穆公钦若　　曽巩
　　
　　王钦若字定国临江军新喻人少孤祖郁尝曰吾歴官五十余年慎用刑活人多矣后必有兴者其吾孙乎淳化三年登进士甲科累迁知制诰翰林学士咸平四年叅知政事景徳初契丹入冦钦若请行以叅知政事判天雄军上亲燕以遣之还朝累求罢政事制特置资政殿学士宠之既久又加大学士之名景徳三年知枢宻院事大中祥符五年除枢宻使同平章事七年兼同天书刻玉使是年罢八年复枢宻使平章事天禧元年拜相三年商州捕得道士谯之易畜禁书能使六丁六甲神而钦若赠之诗故罢知杭州踰年复资政大学士资善堂侍读进司空既而除节制检校太师除平章事判河南府以疾不俟报赴阙降司农卿分司南京仁宗即位复秘书监改太常卿刑部尚书天圣元年复相进司徒三年薨于位赠太师中书令谥文穆録亲属及门下吏二十余人前此宰相优恤未有其比钦若少时过圃田夜视天文有紫微字赤色及使蜀褒城道中有通刺字未暇视而与之见告钦若曰异日位在宰相既去视刺字乃唐裴晋公也自是遂喜神异事且撰文以纪之真宗即位钦若判三司理欠凭由司奏蠲干徳至咸平逋负千余万释系囚三千余人以广惠泽叅知政事日有讼钦若及洪湛贡举受赂命邢昺鞠之时上顾钦若方隆故湛独流儋州人以为寃大中祥符间与马知节同在枢府知节恶其为人不能相下故两罢之封泰山祀汾阴天下言符瑞钦若皆与焉朝廷有所兴作必委曲迁就以合上意与丁谓陈彭山林特及内臣刘承规交通踪迹诡异时论谓之五鬼真宗作喜雪诗误用旁韵王旦欲白钦若曰天子诗可校以礼部格耶它日上谓辅臣曰王钦若几为众所咍与杨亿等同譔册府元龟有褒诏则自为表谢谴问则戒史云第言亿等故马知节面斥其奸罔其后仁宗亦谓王曾曰钦若所为真奸邪也五子皆夭以从侄寅亮为后钦若平日所撰有天书再降泰山祥瑞图卤簿记彤管懿范天书仪制翊圣传圣祖事迹罗天大醮五岳广同迁叙图列宿万灵朝真二图共数百巻
　　
　　丁晋公谓　　曾巩
　　
　　丁谓字公言初字谓之苏州人甞袖文谒王禹侢禹偁爱其文即为诗赠孙何及谓比之韩栁名遂大振淳化三年登进士第累擢知制诰諌议大夫两为三司使大中祥符五年叅知政事九年除节制知升州天禧间复叅知政事改枢宻使四年与李廸同相廸对上斥谓奸邪同罢而谓独留加司空封晋国公仁宗即位进司徒兼侍中坐雷允恭移山陵皇堂事罢少保分司再贬崖州司户叅军凡五年徙雷州又三年徙道州明道末复秘书监致仕居安州又徙光州卒年七十二诏赐钱十万绢百疋谓淳化间为福建转运使初置龙焙岁贡团茶数品供御咸平初峡路蛮扰邉会分川陜为四路谓领夔州转运使措置蛮事作誓刻石柱境上其后又入冦止委其酋领讨平之居五年诏许自举代乃举薛颜景徳初契丹入冦谓知郓州虏骑稍南民大惊趣杨刘渡舟人邀利不时济谓斩死罪囚于河上舟人惧不复稽阻又令广旗帜击刁斗声振百余里虏亟走遁大中祥符初议封禅未决谓因言大计有余议遂定谓机敏有智谋憸巧险诐亦鲜其俦文字经目虽千百言无遗忘在三司案牍有差老吏不能晓者决扵一言皆中其理朝廷营造莫不兼领凡奏祥瑞事皆谓及王钦若与焉少逰江南遇吕洞宾语之曰君状貌同李徳裕言讫不见其后果验弟诵说諌子珙珝玘珷
　　
　　李文定公廸（遗直之碑阙）　　曽巩
　　
　　李迪字复古濮州人少从栁开学为古文开谓门人张景髙弁曰此公辅器也景徳二年登进士甲科累擢知制诰翰林学士天禧元年叅知政事东宫建兼太子宾客冦准罢相上欲相之迪固辞一日对资福殿皇太子出拜上前曰蒙以宾客为宰相上顾迪曰复何辞耶先丁谓拜相而以丁谓为昭文馆太学位迪上帝不豫令皇太子揔军国事丁谓独请皇太子止决常务它皆听旨迪争不胜谓益擅权至除吏不以闻迪语同列曰迪起布衣至宰相能取容徇权臣耶时诏二府并进秩兼东宫官乃迁迪中书侍郎兼尚书左丞故事宰相无作左丞者谓欲以抑迪也又欲进所善林特枢宻副使兼宾客迪执不可因扵待漏所待之至上前斥谓擅权不法事且言冦凖无罪不当黜因格前制不下出谓知河南府迪郓州谓入谢自陈无罪复留及仁宗即位贬迪衡州团练使谓使人逼之至自裁不死谓窜迪稍复及章献皇后崩乃再相景佑二年范讽以罪贬迪坐讽姻家以出知亳州久之除翰林侍读学士留京师奏吕夷简结荆王元俨为除门僧惠清守鉴义鞠之乃迪在中书时补降太常卿知宻州久之复资政殿大学士知兖州元昊反乃上章请临邉除节制判天雄军康定二年请老以太子太傅致仕卒年七十七赠司空谥文定赐御篆碑额曰遗直之碑子柬之徽之辅之初迪在翰林时荐饥三司调用不给上召迪问迪对曰祖宗置内藏库欲攻取西北且备凶年今边无它费以佐国用则民不加赋上为大发内库金缯赐三司知秦州曹玮（今上旧讳）数言唃■〈口厮〉啰欲内冦请益兵不遣乃求罢上问谁可代之迪曰非玮莫能制也陛下重发兵得非将上玊皇圣号耶上因问陜西兵数对曰臣向在本道以方寸小策记兵及粮以备调发今犹置佩囊中上令探取之白小黄门取纸札迪悉上合存留及调塞下数上曰不意颇牧在吾禁中矣未几唃厮啰冦边复召问对曰玮必克后数日捷报至上曰卿何料之审也曰彼举兵逺来此坚壁待之是以知其必胜耳垂帘日迪知河南许朝见章献太后谓迪曰卿不欲吾与国事吾今保养天子至此如何迪曰不知太后有圣徳也后喜
　　
　　名臣碑传琬琰之集下巻三
　　
　　●钦定四库全书
　　
　　名臣碑传琬琰之集下巻四
　　
　　（宋）杜大珪 编
　　
　　毕文简公士安传　　毕仲游
　　
　　毕氏出自姬姓周文王第十五子髙封于毕以国为氏后汉兖州别驾谌世居东平遂为东平人谌之五世孙曰众庆宋兖州大中正众庆之五世孙曰憬仕唐至司卫少卿许州刺史憬生构与相构为户部尚书谥景公相为酆王府司马相之孙諴懿宗朝为宰相其后构之五代孙稹为振武天徳营田判官稹生宗昱仕至云州云中令赠太子太保娶吴氏追封邓国太夫人宗昱生球仕至本州岛别驾赠太子太傅娶史氏追封韩国太夫人球生府君乂琳尝以策干汉髙祖扵太原髙祖深悦其言而不能用相国扈彦珂司空苏禹珪数以府君太原策中事言扵朝欲召用之而亦不果卒扵澶州观城县令赠太子太师娶药氏祝氏追封代国郑国太夫人由太保至郑国皆文简公贵之赠典也文简公讳士安字仁叟太师之子也太师而上世居代之云中太师卒扵观城公纔年二十奉祝夫人居丧以礼闻祝夫人取太师手自抄书数箧授公使读及出太师公所撰清白规检使行之夫人曰澶之士人吾略知之矣孺子无可与游者乃与公之宋宋犹澶也夫人未知所适或言郑多士大夫子弟有贤者乃自宋复与公之郑果得处士杨璞及韩丕刘锡从游公于是博综羣经通诸子百家之言究极古今治乱得失君臣父子忠孝仁义治民行已之本末祝夫人乃喜曰吾固知孺子之可教也干徳三年公举进士而故晋公王佑方知贡举见公文大喜遂以公为第三人开宝三年选授济州团练推官州民王禹偁为磨家儿年絶少数以事至推官廨中禹偁貌类有知者问孺子识字乎曰识尝读书乎曰尝从市中学读书能舍而磨家事从我逰乎曰幸甚遂留禹偁扵推官廨中使治书学为文久之公从州守会后园中酒行州守为令属诸宾客竟席对未有工者公归书其令于壁上禹偁窃从后对甚工亦书于壁公见大惊因假冠带以客礼见之按州守之令鹦鹉能言争似凤禹偁对蜘蛛虽巧不如蚕由此禹偁寖有声后遂登第进用反在公前及公除知制诰禹偁先已为舍人其词禹偁所作也世以公为知人公在济州二年太祖皇帝闻公名诏赴阙面授兖州管内观察推官太平兴国初擢大理寺丞兼三门发运事吴越王钱俶入侍选公知台州公至临海上言钱氏籍其土地人民上之于有司而赋入之数倍扵其旧盖欲张大以自纳扵朝廷然海濒之民新得天子之吏牧养安辑务从便省苟征倍称之赋恐失民心今州县文书具存宜明诏有司一取钱氏旧籍为赋入之正则上之惠泽可以下究海濒之民亦欣得天子之吏宜不失职诏下有司行之至今浙右之赋有轻者因公言而用旧籍者也明年上遣使采访吴越官吏治状公居最以名闻迁左赞善大夫知饶州改殿中丞归朝为监察御史知干州祝夫人益老治家益严公与陈国夫人事之益尽孝道辨色即徃问安因侍侧食焉而后敢退盖尝新其室墙堵未坚问安未退或倚以立至隐之成迹而不自知至是从京师走干州道逺非祝夫人所便乞下迁改监汝州稻田务雍熈二年诸王出阁以左拾遗召公兼冀王府记室叅军太宗皇帝延见劳问赐袭衣银带鞍勒马劳问之词史传载之迁考功贠外郎端拱中诏王府官各献所著文章上读累日谓近臣曰才则吾自见矣行孰优乎有以公对上喜曰卿之言朕意之所属也遂以本官知制诰冀王入见顿首再拜愿留上曰朕不以爱子而妨用贤也卒不许（事载史传与真录第四十六巻）是时宋兴四十余年中外几平文学侍从言语政事之臣辐凑上前至论徳行必以公为称首淳化二年冬上欲召公为翰林学士而执政欲用张洎因对言洎之文学久次不在毕某下上曰剧知洎文学资任不下毕某苐以洎之徳行不及毕某耳执政乃退公遂为学士明年与苏易简同知贡举拜主客郎中学士如故以疾辞职授右諌议大夫知颍州会岁大饥公发仓廪以赈济且上言州界民转徙逃去者甚众由诉失时无以为赋租故逃乞不问有状无状复额经检未经检一切赐当年田租以安流亡书奏不报而公被召乃以状上中书力言之上始诏有司从公请公虽去而所活与安存盖千万数真宗皇帝将为皇太子先以寿王尹京公由諌议大夫为开封府判官及置东宫官属诏兼太子右庻子迁给事中其出入辅导咨访谋画从容与皇太子议论阴为天下之赐者甚众而慎重周宻世莫得而闻也真宗皇帝即位遂授尚书工部侍郎枢宻直学士权知开封府公自为他官时以严正称及为京尹上亦知人以严正惮公故宫府常从为庭职授外任者必遣至公所戒敕而后使行（公所至以严正称及官府常从授外任必令公戒饬见本传及真録第四十六巻）会有贵人以攀附居近职放恣不法民家子既定婚輙强买之公请对具言放恣无状卒得民家子还其父母使成婚公之请对也事连翰林学士王禹偁故其人日夜诉公禹偁扵上前久之公罢开封府以礼部侍郎复入翰林为学士请出遂以尚书兵部侍郎知潞州而禹偁亦罢职知黄州（其事史传舆真録四十六巻载其畧）岁满召入为翰林侍读学士兼秘书监契丹谋入冦上以御札诏百官言事时中外久安承太祖太宗休养生息之后府库廪庾充实财赋赡足虽有边难而兴造建设恩赐如平日公预以为忧乃言五事应诏四事论遣将用兵使命转饷一事指言财用大畧以国家榖帛金钱储峙徧于天下观之平日常若有余军旅既兴则虞不足盖俄顷之费或至万金半夜传餐即湏千数散亡抄掠尚未敢论臣不极言其理则兵未罢而财先匮何以枝梧乞申严有司唯英雄材武筹策之人或陷阵摧坚执俘折馘与夫疮残死事有功朝廷并厚其禄廪丰以货财府库囷仓无所爱惜其如贵近恩泽僧佛施利伎巧麋蠧土木修营左右无厌之求后宫靡曼之费愿一切罢去以赡军湏非唯事理之当然因可得人之死力书奏上纳用之公善谈论美风采踈眉隆准望之如冠玉常冩九经子史字皆方寸手自雠校日以为常（其畧载史传与真録四十六巻中）无复出处之虑而耆年厚徳上益尊礼之会李沆卒中书无宰相上欲用公为相乃先以公为吏部侍郎叅知政事公入谢上曰未也行以卿为相矣公顿首辞谢上曰朕倚卿为相岂特今日然国家多事谁可与卿并为相者公复顿首辞谢曰宰相者非可以假人也必有宰相之器然后可以寄宰相之事如臣驽朽岂足胜任冦凖兼资忠义临事不惑此宰相器也上曰凖固朕意所在而人言其性刚使气难用柰何公曰凖甞自任以重复尚气节不为流俗所悦或致人言然方今中国之民蒙陛下圣徳耕桑戮力安乐无事而西北欃枪独未有寜岁如凖器识朝臣无出其上通逹善谋能决大事此正宜用凖之秋也臣窃以谓无难者上曰虽然当藉卿宿徳以镇之不三旬公遂以本官平章事冦凖亦同日为相而公监修国史位居凖上盖上意也（用凖藉公宿徳以镇之及监修国史俾居凖上其畧见本传）契丹益犯边北州大畧皆警公既与莱公为相始议请上幸澶渊亲征时景徳元年九月也而莱公欲遂治兵请行公议犹有所待与莱公不同上一日御便殿公与莱公议扵上前曰累得边奏契丹已谋南侵国家重兵多在河北若不深策其事则边防之患盖未息也公曰陛下已命将出帅委任责成复议戎辂亲行驻跸澶渊以见武节然澶渊郛廓非广难久聚大兵设或轻动则反失机会时廵早晚当俟中冬莱公曰人兵在外故湏陛下亲行澶渊车驾之发不宜缓也上乃诏二府具所议以状闻卒用公议（公与莱公对上幸澶渊早晚其词真録第三十九巻载之）其后契丹统军顺国王逹兰引兵压境从骑掠威虏顺安攻北平寨侵保州遂合势以攻定武所至为官军击却乃益引兵东驻阳城淀初咸平六年云州观察使王继忠战陷敌中至是自契丹附奏请议通和大臣皆莫能任其虗实止令莫州石普以书答之（上令石普以书答继忠见沂公笔谈）而公独以为可信力赞上覊縻不絶渐许其通和上曰自古獯鬻为中原强敌非懐之以至徳威之以大兵则犷悍之性讵能柔服今继忠之奏虽至而敌情不可测也何以任之对曰陛下以至仁抚天下徳冠今古臣尝闻契丹归欵之人皆言其国聚谋以陛下精于求理军国雄富常虑一旦举兵逺复燕境今既来冦封畧锐气屡挫虽欲罢去且耻扵无名故兹勤请谅非妄也继忠之奏臣请任之上扵是始以手诏赐继忠许议通和（上与公论继忠之奏见真録第三十九巻）而契丹之众遂犯王超大军超等按兵不动乃引兵攻瀛洲甚急瀛洲拒之不得入欲乗虗抵具冀天雄兵犹二十万当是时巳诏随驾诸军赴澶州用雍王元份为留守而朝论汹汹不定公与莱公请对力陈于上前上乃驾北幸澶契丹之来也亦知上欲幸澶渊亲征不信后闻车驾之发大军会城下与驾前诸军合数十万大惧悔其深入然业已南遂掠徳清侵至澶州城北及车驾次卫南戎帅顺国王逹兰出行军伏弩自发射杀之其众宵遁莱公从上卒至澶州观兵而曹利用使虏得其要领亦与使人姚（阙）之俱来遂定通和之约至今九十余年北州生育蕃息牛羊被野戴白之人不见干戈多出公计议及荐冦凖同为宰相之力也先是上已严兵备未发太白昼见有流星出上台北贯斗魁或言兵未宜北当姑止或言大臣应之而公适有疾病欲舁疾从行真宗手诏固止之公乃移书莱公曰虽病宜行上不听许大计已定唯公勉之某病非所忧得以身应星变而就国事顾其愿也数日疾少间追及澶渊见扵行在（其事见史传及真録第四十六巻）及从上还兵罢乃择要害因河北诸将易置之雄州李允则定州马知节镇州孙全照保州扬延明与他守将皆各当其任遂还互市除铁禁招复流亡使得契丹牛马皆还之以示信北方稍安乃广蓄积已逋责因当时之务而为法制如诸道搉酤之额不得増益囚已论死而雪活者为劳与诉不干已事特以重论之类相次行扵天下至今安之而小人多不便莱公有欲倾之者布衣申宗古伐登闻鼓告莱公与安王元杰通谋朝听大骇莱公皇恐未有以自明公徐起论扵上前请治宗古具得其诬罔遂斩之莱公复安于位未几夏人赵徳明亦欵塞内附西北二方皆定扵是复置贤良方正直言极諌等数科取士而公毎见上唯言去佞谀近忠正要在天下无事人给家足故公居位未逾年而郡国丰登刑罚衰减江南唯袁有二盗余皆狱空上下晏然称为至治而公素羸多病一岁间凢四在告数上章求去位真宗皇帝遣使谕公至于七八公不得已起视事一日将朝公复自占上台有变因召家人约束家事且曰吾将得出矣家人不喻及至崇政殿门庐与它执政论所条奏事甚悉未入对疾作上闻使中贵人络绎致问及疾甚上不俟舆辇歩出至殿庐视之殆不知人诏太医治疗及诏内侍省副都知窦神保肩舆公归私第而薨年六十有八上即日至其家临哭之恸赠太傅中书令废朝五日制服百官奉慰诏皇城使爱州刺史卫绍钦监护丧事发百日有司具卤簿鼓吹大鸿胪持节护葬谥曰文简公薨上谓冦凖等曰毕某事朕南府东宫以至辅相饬躬励行有古人之风今其亡矣深可痛惜（上宣喻凖等见真録四十六巻及史传）公娶骆氏封陈国夫人生二子长曰世长公薨时为太子中舍后终卫尉卿次长庆公薨时为大理寺丞后终太府卿孙九人从善终（阙）少卿从古终驾部郎中从厚早卒从诲终检校水部贠外郎从简终惠州慱罗县令从道终殿中丞从范终山南西道节度推官从益终太常寺太祝从周今为朝散郎知洋州曾孙十八人公丧代国夫人事继母祝夫人至孝以孝闻于当世（王禹偁入公知制诰词云文炳国华行敦天爵老于儒学久次周行目其事继母以孝闻兼郡符而治最谨厚周宻博逹谦恭求之古人未易多得而史传亦载公事继母以孝闻）自束髪即知修饬为忠臣义士君子长者而躬行之至为辅相终身操行未尝有玷口语未尝有过失其諌说人主至切不为曼辞发言十数中理而解景德中崇文院镂晋书百三十巻板成欲印赐辅臣宗室或上言两晋事多鄙恶不可流行上疑欲罢之公曰恶以戒世善以劝后善恶之事春秋备载岂独晋史上以为名言遂即印赐其它进对开发多此类也（晋书之对见真録第四十九巻）平生奉养至自贬约而赈赡宗族赒恤故旧甚厚未尝问家事四海之内无田园亦无居第身没之日所余俸禄无几比过诏葬家遂贫其丧未终陈国夫人使人问王文正公家假贷是时文正已为宰相乃见真宗皇帝面奏之且曰陛下尝谓毕某清徳有古人之风群臣莫不闻今毕某仕宦至宰相而四海之内无田园亦无居第身殁之后家用不足则陛下所谓清徳有古人之风者可信矣毕某先臣佑所举之进士也素与臣通家今丧未终其妻陈国夫人骆氏使人至臣家假贷臣备位宰相所得俸赐有余然毕某之清徳陛下所素知其家至假贷为生窃谓陛下之所宜恤非臣敢为私惠之时也真宗皇帝闻之叹息者良久遂赐钱五百万天禧中陈国夫人卒于家上念功未已因诏给其孤俸使终丧仍加赐缯帛缗钱非常比也（国朝故相之子给俸终丧则有之加赐缯帛缗钱唯文简公家见真録）公在朝廷唯吕端王佑相引重与冦凖王旦杨亿及少所从逰韩丕刘锡杨璞友善而王禹偁陈彭年乃公门下人也公既力荐冦凖为相凖深徳公两女皆嫁公之次子而韩丕刘锡禹偁彭年遂皆为名臣唯杨璞数征不起有髙节世人谓之征君他无妄交者开封之对禹偁谪黄州公亦罢职守潞州人皆咎禹偁公曰元之家贫安能遽之任乎乃致白金三百两赆禹偁禹偁乃能为黄州之行其后济人作堂绘公与禹偁之像岁时礼之号曰二贤堂公为冀王府记室宫中谓之毕校书及后为宰相宫中因事犹以为校书名之庄献明肃太后垂帘问毕校书之子孙安在当时辅臣对公有二子皆在外为郡守太后曰毕校书有徳行先帝疾革犹思之宜善视其子与迁官二子素不事干谒闻太后言亦竟不请问执政避匿殊甚未尝迁也仁宗皇帝时王文正之子素作諌官始上言澶渊之役冦凖之劳居多凖之为相毕某所荐也有功愿禄用其子孙而公之次子为光禄卿十年不自言有司迁官乃特迁少府监而已公多藏古书博覧无所不记着为文章诗篇皆辨丽闳逺指物见意有古风不用当时文体景徳中陈彭年次为三十巻尤善议论其论朝廷事奏议甚众然退輙毁其藁今稀有存者毕氏自居代云中时贫无产及公遭遇又不治产其子去丞相未逺仕宦亦至九卿尤贫不肯问生事诸孙亦然故毕氏自太师而上丞相而下可记者盖七世无田园云
　　
　　名臣碑传琬琰之集下巻四
　　
　　●钦定四库全书
　　
　　名臣碑传琬琰之集下巻五
　　
　　（宋）杜大珪 编
　　
　　李处耘（子继隆）　　曽巩
　　
　　李处耘字正元上党人在周以右职隶太祖帐下建隆元年擢宣徽北院使三年改南院兼枢宻副使干德初周保权乞师讨张文表命处耘与慕容延钊赴之太祖面授处耘方畧俾图荆南处耘次江陵百余里外潜遣数千骑入据其城髙继冲请举族归朝荆湖平坐与延钊不协责淄州刺史卒年四十七处耘多机谋尝权知扬州有善政识度详敏论事造理颇以功名自任惟受遇思报勇扵敢为朝廷以延钊宿将乃遽罪处耘处耘亦不自辨子继隆继和继明继靖太宗明徳皇后即其女也继隆字覇图以父任为供奉官尝从宦还自蜀与马坠栈道絶涧十余丈不死又更戍邵州至长沙遇变冦手足中药箭得良药无恙从曹彬平江南太祖谓曰升州平可持捷书来时内侍十数皆伺献捷有机事悉不愿行继隆独赴阙太祖以城未下颇怒其来继隆奏曰涂遇大风天地冥晦城破之兆也翌日捷书至上语之曰如汝所料矣江南伪将卢綘拥兵数万继隆独谕之威信而降征太原讨幽州围范阳继隆皆与焉又从崔翰战徐河从潘美出代北皆有功雍熈初屡破继迁之众曹彬北代继隆获虏伪贵臣一人彬欲上其功继隆力止之师还诸将兵败独继隆振旅成列虏不敢犯即以继隆知定州有败军数万集城下继隆给劵俾各持诣所隶太宗嘉其有谋端拱初为镇州都帅以万人败虏八万逐北数十里初诏止令坚壁清野继隆曰阃外之事将帅得裁也中黄门杜延寿止之不能故成功太宗召还面加奬激尝受诏由旱海护灵州军粮继隆固执由古原州蔚如河路为便太宗从之乃帅师以进壁古原州是为镇戎军累擢至节度使真宗即位加同平章事景徳初契丹入冦上亲出征命继隆为驾前东面排阵使先至澶州十一月二十四日敌数十万逼州北城继隆与石保吉大破之毙敌将顺国王逹兰追奔数十里二十六日驾至澶州幸北门观兵召见问劳久之其部伍严整二年春加赏进其阶邑命下而卒年五十六赠中书令继隆虽贵胄而能以智谋自将好学喜接儒士子昭庆避章献太后祖讳故改名四岁补供奉官父继隆北征昭亮尚幼遣持诏军中问方畧及营阵众寡之势还奏称旨累擢至西上阁门使仁宗即位迁东上自是屡领邉任管军庆歴八年除宣徽北院使加南院知定州以疾愿还为景陵宫使改昭徳军节度使卒年七十一赠中书令谥良僖昭亮为人和易喜交权要而军政颇严为殿帅有卒博扵都市而彻屋椽相击者捕斩之其军校连州刺史廷谢亦杖之庭下上祀南郊而骑卒失所挟弓明日当以恩释昭亮谓宿卫不谨不可赦原卒配隶下军子惟贤惟宝惟贲惟贽惟赓惟贺惟贯惟赏
　　
　　侍中曹公利用　　曽巩
　　
　　曹利用字用之赵州人少慷慨有志节读书略通大意父諌明经及第至右补阙换崇仪使利用以父遗恩补殿前承旨转右班殿直迁鄜延路走马承受景徳初驾幸澶渊契丹来议通和利用适奏事行在枢宻院选以使虏既讲好擢东上合门使忠州刺史仍赐第一区四年宜州军校陈进反命利用为广南安抚使贼平迁引进使大中祥符七年枢宻副使加宣徽北院使天禧元年同知院二年知院事三年枢宻使四年加同平章事干兴元年加左仆射兼侍中充武寜军节度使天圣三年加司空五年封郓国公明年改保平节制又明年赵人告其从子纳逆谋遂罢以本官兼侍中判邓州及纳诛降上将军知随州又坐私贷景灵宫公用钱贬节度副使房州安置至襄州内臣杨怀敏逼使自缢以暴疾卒闻年五十九利用狃奉使之劳骤居大任遂自骄肆奏事帘前颇不祗肃多裁抑贵戚宦官而亲旧或乗间获进故不免祸既死人或以为寃子沔渊泳初枢宻院既以利用名闻真宗令召问以观其志明日王继英奏利用言得将君命虽死不避即授合门祗候假崇仪副使奉书以行真宗曰彼如贪岁赂亦细事尔或求关南当以理絶之对曰若有妄求臣不敢生还上壮其言及见戎母横板车轭布器皿与利用共饮食果首及关南利用曰若岁求金帛以助军费犹恐大臣议或不同割地之议死不敢闻其政事舍人髙政始曰举国而来本为关南止得金帛诚愧见国人利用曰若尔则两国之兵未有休时矣敌度不可屈遂决通好之议而与报使韩杞同至复致书币以徃许其和好自是河朔罢兵利用与有力焉其后宰相李迪面斥丁谓奸邪利用冯拯皆有朋党利用曰以片文遇主臣不如迪捐躯入不测之地迪不逮臣也及王曾作首相利用争班曾为班首利用有不平之意皆其骄盈自伐故尔
　　
　　李汉超观察　　曽巩
　　
　　李汉超字显忠云中人仕周至殿前都虞候宋兴累迁至齐州防御使关南兵马都监有善政齐人爱之诣阙求立碑太祖命徐铉为文赐之刻石太平兴国间除观察使卒赠忠武军节度使检校太傅汉超知人疾苦善抚士卒死之日军中皆殒涕初在关南人有讼汉超强取其女为妾及贷而不偿者太祖召而问之曰汝女可适何人曰农家也又问汉超未至关南契丹如何曰岁苦侵暴曰今复尔邪曰否且汉超朕之贵臣也为其妾不犹愈扵农妇乎使汉超不守关南尚能保汝家之所有乎责而遣之宻使谕汉超曰亟还其女并所负朕姑贳汝慎勿复为也不足于用何不以告朕耶齐棣盐酒之利数倍它郡何继筠在棣汉超莅齐皆得用以养士而朝廷不计其所费
　　
　　郭进廵检　　曽巩
　　
　　郭进深州人少佣作有膂力多结豪侠饮博人有欲杀之者富人妇竺氏阴告之乃之晋阳汉祖留帐下北冦屠安阳汉祖遣进拒战虏败走以功除刺史及徳光盗据汴京复北归进请以竒兵间道入洺州因定河北诸郡仕周改登州刺史郡多冦盗进悉为翦除吏民愿纪其事诏近臣撰文赐之改刺卫州河朔盗匿汲郡山间者稍众间出攘夺乆不能灭进徃攻剿絶民以安居改洺州团练使郡人颂其善政建隆初迁防御使久之除云州观察使访竺氏已死得其女抚养以适富民时刘继元据并门未下以进兼西山廵检二十年不易其任进听讼善以钩距得其情军政严肃战无不克太祖遣戍西山必戒之曰汝谨奉法我犹赦汝郭进杀汝矣以郡之租赋听其养士卒有司不复会其出入其待之如此太宗征太原命进控石岭关北敌来援晋冦进击败之并人气丧既而为田钦祚所诬进刚忿不能辨乃自经而死钦诈伪以暴疾闻上深悼之进喜赒人急所至有遗爱在洺州植栁种荷芰徧城中外其后郡民皆见之有垂涕者太祖刬五季之弊开亿世之业明扵知人任将有术付郭进以邢州李谦浦以隰州俾制太原升何继筠以沧景贺惟忠以易州李汉超以关南俾控北敌授姚内斌以庆州董遵诲以通逺军王彦升以原州俾御西冦不易其任皆十余年待之以不疑蕲之以逺効来朝赐食殿坐遣之则赐予加等擢何继筠以节制示必以懋功之赏余不过沿邉廵检欲激其进取之心故二十年间邉郡无事者非适然也
　　
　　党进节使　　曽巩
　　
　　党进朔北戎人幼为天雄节度使杜重威奴重威爱其淳谨虽长犹令与婢妾杂侍重威败周祖得之以为铁骑都虞候建隆初除刺史以军功累擢至节度使尝揔禁旅不识字不记兵籍一日太祖问之举挺以军司所书兵骑戎器数请上自视上益喜其朴直廵檄京师见珍禽竒兽必放之曰不养父母反养此邪晋邸命亲吏臂鹰鶵亟欲放及知乃戒之曰汝谨养视小民传以为笑其变诈多此类杜重威之后寒饥进常分俸以给士夫或媿焉
　　
　　曹翰节使　　曽巩
　　
　　曹翰魏郡人少为郡小吏周祖镇邺竒之以隶世宗幕下世宗镇澶渊以为牙校及尹开封翰犹在澶渊闻周祖寝疾不俟召来见世宗宻言曰王为冢嗣不侍医药何以副天下望世宗悟入侍禁中以府事命翰揔决即位补供奉官稍迁枢宻承旨世宗征淮南留铠甲千数在正阳既而遣降卒八百来京师翰遇扵道惧其过正阳刼兵器叛尽杀之世宗不加责干徳中伐蜀以翰帅荆襄凿山开道商旅以济又诏兼漕运而粮馈不乏蜀平全师雄拥众十万叛翰与曹彬刘延让讨平之又军校吕翰盗据嘉州翰及诸将夺其城谍知贼欲三鼓复攻城诫撃柝使缓向晨犹二鼓贼众不集而溃迁蔡州团练使从征太原会河决诏翰董役指日而讫事后复有决其绩用亦然曹彬平江南翰独下池阳而煜将有胡则者以江州拒命翰遂屠其城得公私金帛亿万计伪言欲致庐山罗汉铸像扵阙下诏从其请因调巨舰十百同所得以归朝廷涵容不加诘问録其功授桂州观察使判颍州复从太宗征太原因伐幽州命翰兵东隅有卒得蠏以献翰谓诸将曰蠏水物而陆居非其所也又能行不能进则城不可进拔之象其班师乎卒如其言师还除威塞军节度使仍判颍州未行诏翰督役开河南自雄至莫以通漕运翰遣徒伐巨木扵敌地授五骑以五色旗为斥候如遇冦则举白旗之类又起烽燧扵境上敌疑而不敢近塞事遂济乃归镇居数岁汝阴令孙崇讼其不法鞫得实削夺官爵送登州久之复千牛卫上将军卒年六十五赠太尉咸平初赐谥武毅翰天资忍贪冒多智数喜诞妄饮酒至数斗不乱对上奏事虽数十条皆嘿记不少差
　　
　　符彦卿太师　　曽巩
　　
　　符彦卿字冠侯宛丘人父存审后唐节度使封秦王五代史有传彦卿初任庄宗扵太原郭从谦之乱左右皆去唯彦卿与王全斌力战射杀数十人庄宗遇害恸哭乆之天成中大破契丹扵喜山至晋领同州节度兄彦饶以滑台叛上表乞归田里晋释不问契丹冦河朔彦卿驻澶渊髙行周被围扵铁丘诸将相頋无敢当其锋彦卿独以数百骑奋撃敌遂遁行周获免开运二年契丹十余万众围晋师扵阳城城中无水人马多渇死会大风扬尘彦卿遂与张彦泽皇甫遇谋乗势决战敌败戎主乗橐駞而遁车帐兵械悉为彦卿所获及徳光入汴召而责之彦卿曰臣事晋主不敢爱死今日惟命徳光笑而释之即遣归镇武寜方徐宋间盗贼蠭起彦卿至埇桥遇贼李仁恕拥众数万徐州彦卿至城下贼控马首请同入城彦卿之子昭序自城中遣人大呼曰相公助贼何也城不可入贼之计不行相率拜马前而去汉祖得天下封彦卿魏国公至周封卫王加太傅改魏王宋兴加太师开宝三年引疾纳节钺退居洛下八年间乗小驷游佛寺名园人伏其旷逹性不饮酒谦恭待士对宾客清谈终日不及世务为将有谋善战所得俸赐皆分给士卒故人乐为用卒年七十六周世宗皇后及太宗皇后皆其女也周恭帝及太祖两朝俱赐诏不名敌自阳城之败不敢呼其名马不饮龁则宛之曰此岂有符王耶敌主北归其母问人曰符王安在对曰镇彭门曰符王不来何其失策之甚其为契丹所惮如此
　　
　　名臣碑传琬琰之集下巻五
　　
　　●钦定四库全书
　　
　　名臣碑传琬琰之集下巻六
　　
　　（宋）杜大珪 编
　　
　　叅政李公若谷　　曾巩
　　
　　李若谷字子渊徐州人少孤逰洛下因葬其考妣扵缑氏而占籍焉咸平元年登进士第多歴外官累擢至谏议大夫集贤院学士龙图阁直学士宝元元年叅知政事康定元年以耳疾辞位罢为资政殿学士明年以太子少傅致仕卒年八十以子淑在近侍优赠太子太傅天圣初若谷奉使契丹时章献太后同听政奉使者辞扵庭下例升殿受旨若谷辞已即趋出太后怒遂不遣荆南驻泊都监王蒙正恃太后姻家多不法若谷知府屡绳之监司佐蒙正奏徙若谷潭州州有盗阻洞庭之险刼舟杀人投尸湖中前此捕获多减死配隶它郡乆复逸归为患滋甚若谷至潜使人擒属吏条前后罪状磔于市湖中之盗遂息知延州夏人遣使来前守多延之堂上若谷独庑下饮食之安丰芍陂孙叔敖所创为南北渠溉田万顷余陂因旱岁民多侵耕其间雨集将盈则盗决之陂涸失灌溉之利者甚众若谷知寿州陂决独调濒陂之民使之完筑自是无盗决者并州自昔未有学舍若谷知州始建学扵文宣王庙州多降胡间常为盗若谷命集累犯者以三人为保有犯则并坐悛者则久而释之在政府尝言近岁风俗浇薄驾朋党之说以污善良君子小人各有气类今一槩以朋党名之忠臣恐惧臣亦无以立朝矣上善其言为下诏儆谕焉又言转运使提点刑狱失按所部官受赃类降差遣且监司所部甚广廵按不过留三二日盖未能遍察也茍州郡宻发一赃吏先闻朝廷则监使不可胜黜自是诏转运使提点刑狱再不觉察部内官受赃则降黜之若谷质厚长扵治民所至郡邑去多见思一子淑字献臣若谷通判亳州真宗朝谒太清宫淑年方十三献文行在上命赋朝谒太清宫诗称旨赐童子出身授职校书郎天禧三年宰相冦凖荐之除馆阁校勘凖注释御集表为检阅官天圣五年召试赐进士及第笺注御制三宝赞章献皇太后发愿文擢史馆修撰上时政十议曰国体曰灾旱曰言事曰大臣曰择官曰贡举曰科选曰阅武曰时令曰入阁其议国体曰今灾沴既频赋入有限用度不足恩赏或滥吏贠滋多甄别殊少近臣暂出外任若欲自留有固辞而罢者进不满望或不即拜有中路而易者愿陛下号令一出要在必当官职一授勿复再改至于国用未足滥官未澄冗兵疲马横赏之类愿命近臣知治体者凖三朝出入之数而樽节之议灾旱曰频岁以来亢阳为孽民多艰阨岁不顺成洪范曰僣恒旸若谓爵赏僣差号令迭改今间遣使溥推存救之泽农服田亩无国家赡养之理臣愿陛下修人事以应天变不然徒匮国力未足以弭民灾也议言事曰先朝有刘骥者轻为奏疏先帝语左右曰此人言多捭阖期在必行而近伪乱真词旨易辨骥甞枉法受赂古人察言观行正为此言也愿陛下扵进对之际防邪僻之人议大臣曰今岁两府迁易颇频其于政体似伤简静太祖初定天下用周朝三相六年始以赵普代之凡十年始代以薛居正沈沦太宗嗣位唯卢多逊以罪去而复用赵普是后十八年中虽三四易相然所用者李昉宋琪吕蒙正张齐贤吕端而已当是时进者尽忠退则修省盖进退皆出睿断也真宗景徳已前三命相惟张齐贤李沆向敏中吕蒙正毕士安冦凖六人其后任王旦十二年向敏中再相亦十年此二人在位之日非其疑似之嫌诚信任无间而不重以权故也盖权太重则难以乆居言易入则得以譛愬真宗甞谓宰臣曰今四方无虞与卿等慎守祖宗经制最为急务此委相之大体也议择官曰太平兴国初文武朝官班簿纔二百人咸平初已四百人天圣元年遂踰千人去岁覃恩以臣料之又轶天圣之数矣先朝尝谕审官流内铨主判若灼有能绩为众所称者宻以名闻当特旨升擢陛下引对之际一如先朝故事行之其老疾懦庸间以退黜庻有所惩劝矣议贡举曰皇朝开宝以前岁取进士不过三十人经学不过五十人自克复伪国吏贠益众始有廷试广收人之制愿陛下纳今岁吏部阙官之数为来年入等之凖议科选曰吏部故事选人吏限未至能试判三节谓之拔萃止用疑案古义观其能否词美者优以授职此有司铨名之式今常调选人判超循资是其比也陛下亲御轩陛审核课试非其称已■〈〈一上自下〉页〉罢此科又礼部茂材异等求出类之俊颇闻郷荐不获始来应书望更为严制以革侥冒议阅武曰开宝通礼有四时讲武仪国初疆候未平多亲阅试按炮角射太平兴国间筑台杨村备大阅之礼咸平中辟场东武原发卒会射其后再幸飞山教场躬亲训练今兵甲不试三十年矣士不闻钲鼓之声人不识行伍之列愿陛下按通礼厉兵讲事而躬阅之议时令曰开元定礼有明堂及太极殿五时读令之仪冠服佩玉悉从方色月令不顺则五沴应之近岁气序缪戾水旱不节天应以异固当变而修正愿陛下申命有司以气至之日集百官读时令扵天安殿至尊升坐近臣伏听上下交儆以凝庻绩议入阁曰唐宝歴之后常以月朔御紫宸行入阁之礼后虽五代犹或讲求施及圣朝太祖五行其礼多御崇元殿备殿中金吾诸仗设待制复转对官崇元即今天安殿也干徳之后改御大明殿即今集英殿也太宗三行其礼别定新制就文徳殿廷増设黄麾仗真宗亦三行之其礼之废向踰二纪愿因盛时遵复其制景佑初知制诰自是五除翰林学士两以人言不拜而三授端明殿学士侍读龙图学士亦皆再兼初知郑州作周陵诗三章刻石国子博士陈求古以旧怨讼讪朝廷乃徙应天府其后包拯吴奎言其尝请侍养父而不养母中丞张昪继论奏之知河中府感风眩而卒年五十八赠尚书右丞淑聪悟博学详练典故预修国朝会要三朝训鍳图合门仪制康定行军赏罚格又献系训二篇所著有书殿集二十巻颍皋集五巻内制集三巻祭范一巻平棘集邯郸集各十巻别集并笔语各十五卷子寿明复圭徳刍
　　
　　学士钱公若水　　曽巩
　　
　　钱若水字淡成又字长卿河南人十岁能属文华山陈搏一见以为有仙风道骨雍熈中登进士第至道初同知枢宻院真宗即位屡求解机务不允以亲年髙为请益坚乃罢为集贤院学士改邓州观察使判并州以疾召还卒年四十四赠户部尚书若水风流儒雅有文学善议论事母以孝闻所至有誉望接物必以诚评人贵贱寿夭多验自知不寿故恳辞势位贤士大夫皆宗慕之有文集二十巻自翰林草诏赐赵保忠云不斩继迁开狡兎之三穴潜疑光嗣持首鼠之两端太宗深嘉之知天雄军诏遣决议城绥州率众过河分布队伍动有师律宿将见者莫不叹服还言城之无益诏已之修太宗实録初至道三年春太宗晏驾有驯犬号呼不食诏遣送陵寝叅知政事李至欲若水书其事遗之诗曰白麟朱鴈且勿书劝君书此惩浮俗若水不从至因若水奏成书不列监修官吕端名以为若水掠美若水援唐故事有实録不书监修官名众不能折甞从幸大名访御史中丞令访近臣边事若水言臣闻用兵以伐谋为上御将以用法当先比者傅潜为帅拥数十万开关纵冦坐看强冦残虐生民不正典刑曷惩其后杨延郎杨嗣勇扵赴敌奋不顾身授任尚轻见功未大臣愿陛下诛傅潜以徇众擢嗣郎以劝能使诸将承风各思用命声驰塞外威慑羣胡昔伪晋刘崇结契丹入冦懦将樊爱能何徽临敌不战周世宗陈晏而戮之因使偏将十数分击太原崇不敢支戎亦遁去其后收淮甸下秦凤平关南如席巻之易此用兵伐谋之効也欲消外侮必本安邉用得其人莫如太祖畀董遵诲以通逺军郭进之在关南何继筠之处镇定隰州则李谦浦易州则贺惟忠王彦升之治原姚内斌之守庆名不过沿邉廵检责其効皆十余年阔畧其细故则无畏避之心就録其功赏则絶幸迁之意官卑故易以使久任故知敌情间授睿谋戒其生事是以西冦北敌十七年间遣使称藩不为外患巳试之效今皆可行久之北敌未宾复内出手诏询若水备御翦灭之术若水言臣读前史论匈奴者多矣若汉娄敬樊哙季布贾谊晁错主父偃徐乐王恢韩安国朱买臣董仲舒之所陈特和亲征伐之二议唐李靖魏征温彦博郭正一狄仁杰之所及亦不过战守之两端晋桑维翰不背约之言出于微弱故相赵普请回军之奏姑冀息民悉非逺谋臣所不取严尤谓自古御戎无上策臣窃笑之守在四夷制胜以静非上策而何臣闻唐魏博一镇尔戎兵固不众扵今日而胡骑未尝南牧者以幽蓟为北门扼其险阻故也石晋割地之后由定武逹沧海千里受敌虽设二关镇之以重兵莫可以御故晋未渡长河汉初复扰邉徼以周世宗之英武曽未能絶其冦中山窥上党今御札询备御翦灭之术臣以为未得幽州未可翦灭也后唐庄宗在河北命周徳威取幽州然后南向而争天下盖先为万全之计使不能胜此善用兵者也夫战守不同心将不能料敌重兵在外轻兵在内则今之所患也臣愿陛下选智谋可以任邉郡者听召壮士以为部曲而官为廪给之又募民为招收军厚其粮赐捐其租赋彼供输两地各有亲属则敌之动息得以知之如是同心将能料敌而在外者皆轻兵矣然无以统众则不能用众无以制胜则不能胜敌故必择大臣领近镇提重兵以专阃外之事有警则督战已事则班师既无举兵之名又得驭兵之要三军同力上下一心备御之方举视此矣若乃患民力之困则广邉地之营田戍卒之骄则严将帅之法令古语有之曰法不可疑令不可违又曰赏不劝谓之止善罚不惩谓之纵恶昔太祖用郭进守西山遣戍卒必戒之曰汝谨奉法我犹赦汝郭进杀汝矣其假借如此故郭进所止兵未甞小衂臣愿陛下推太祖所以待进之心而待诸将则法令不患不严劝惩不患不至上善其议
　　
　　包孝肃公拯　　曽巩
　　
　　包拯字希仁庐州人天佑五年登进士第累擢天章阁待制龙图阁直学士权三司使嘉佑六年迁给事中正三司使数日拜枢宻使迁侍郎辞不受七年薨于位年六十四赠礼部尚书谥孝肃子诞初拯以大理评事知建昌县辞以亲年髙改和州管库而亲不欲去郷里遂觧官就养及亲亡庐墓侧终丧不忍仕久之知扬州天长县有诉盗割牛舌者拯曰第杀而鬻之俄有告私屠牛拯曰已割其舌矣非私杀也盗色变遂引伏尝使北彼之典客曰雄州开便门欲诱纳叛人刺候疆事耶拯曰诚欲刺之自有正门何必便门也此岂尝问涿州门耶彼有沮色为御史言诸道转运加按察使之名以苛察相尚奏劾官吏更倍扵前日捃摭细故使吏不自安诏为罢之除陜西转运使既行数日有它路监司对而求章服者上不恱因传宣中书曰包拯使陜西未甞自言也可赍三品服赐之及知諌院数论斥大臣请罢一切内降又録唐魏郑公三疏请置座右及别条七事言明慎听纳辨别朋党爱惜人才不主先入之说荡去疑法条责臣下牵録惩过其论甚美在陜西奏罢斜谷务造舩材木十万及罢七州河椿竹索数十万奉使河北言牧马占邢洺赵三州沃壤万五千顷悉请以予民从之知瀛州除放一路所负回易公使钱十余万仍奏诸州无得回易公使钱遂为着令开封旧制讼牒令知牌司收之扵门外拯知府开门使径至庭下辨曲直京师大水拯以势家多置园第惠民河上岁久湮塞遂尽毁去宦者伪増地契歩数悉奏劾之权贵为之敛迹权中执法请立皇嗣陈教养宗室之法责诸路监司听御史府自举属官御史不避二府荐举两制得至执政私第减一岁休假日皆施行及攻罢张方平三司使而除宋祁拯又屡击祁在蜀宴饮过度遂除拯三司使翰林学士欧阳修疏拯所夺蹊田之牛罚已重矣又贪其富不亦甚乎拯居家避命者久之在三司和市上供物以革科率之扰其为人不茍合未尝伪辞色以恱人平居无私书故人亲党亦皆絶之人多惮其方严虽里巷妇人穉子莫不知其名仕至通显奉已俭约如布衣时少为刘筠所知筠无子为奏其族子为后而请还其所没田庐
　　
　　名臣碑传琬琰之集下巻六
　　
　　●钦定四库全书
　　
　　名臣碑传琬琰之集下巻七
　　
　　（宋）杜大珪 编
　　
　　陶翰林榖　　曽巩
　　
　　陶榖字秀实邠州人北齐尚书令唐邕唐内史侍郎唐俭皆其逺祖姓因避晋祖讳而为陶遂不复其旧父涣唐末仕至刺史为邠州帅杨崇本所害榖随母育崇本家幼有俊才汉相李崧竒之自单州判官擢为集校理未几遂知制诰在周为翰林学士承旨宋兴歴礼刑户部三尚书卒年六十八赠右仆射宋之南郊法物制度皆其所定博记美词翰滑稽好大言佛老之书阴阳之学亦能详究倾险巧诋为时论所薄其进縁李崧崧之及祸榖自谓有力焉周世宗召鱼崇谅为学士未至榖譛以为顾望刘崇而遂代其任世宗语赵上交多谒告榖乃及其受门生名园事而上交被黜若是者盖不可徧録
　　
　　戚学士纶　　曽巩
　　
　　戚纶字仲言应天府楚丘人笃扵古学喜谈名教太平兴国八年登进士第父同文字文约幼孤事祖母以孝闻从邑人杨懿受经懿隠居不仕而以女弟妻同文遇疾因托以家事同文为葬其三世之未葬者遭世丧乱亦不复仕聚徒讲学相继登科者五十六人践台阁者亦至十数尚信义喜赒人急所与交皆当世之名士杨徽之因使至郡多所酬唱及卒徽之及其门人追号坚素先生长子曰维仕至户部郎中纶其次子也大中祥符二年应天府言民有曹诚者即同文旧居广舍百五十楹聚书千余巻以延学者真宗嘉之赐名曰应天府书院命纶之子奉礼郎舜宾主之补诚为府助教纶与兄维友爱甚至真宗初置龙图阁待制首以任纶久之进枢宻直学士大中祥符初祥文荐降歌颂日兴纶恐流俗托朝廷嘉瑞事诈为灵木石之异幻惑愚众如少君栾大者上疏亟论上嘉纳之出知杭州发运使胡则李溥恶其修洁相与捃摭徙杨徐青郓州复为劝农使为王遵诲李仲容所诬奏谓尝讪朝廷降太常少卿分司卒年六十八
　　
　　徐常侍铉　　曽巩
　　
　　徐铉字鼎臣广陵人十岁能属文与韩熈载齐名江东谓之韩徐仕李煜至吏部尚书归朝屡迁至散骑常侍坐累贬邠州行军司马卒年七十六铉恬淡无矫伪不喜释氏而好神怪有以此献者多遂其所请布衣蒯亮事夸诞年逾九十铉延置门下稽神録之事多亮之言也初自江南入使会报城陷太祖厉声责之铉对曰臣为江南大臣而其国灭亡此死有余罪不必他问太祖叹曰忠臣也命坐赐予甚厚铉至京师见披毛褐者輙哂之邠州苦寒终不御毛褐冷气致腹疾而卒李睦常使江南见铉及其弟锴文章曰二陆不能及也锴死扵江南铉好李斯小篆尤得其妙隶书亦工尺牍为士大夫所得皆珍藏之有文集二十巻又有质论稽神録行扵世尝受诏与句中正复位说文
　　
　　杨文庄公徽之　　曽巩
　　
　　杨徽之字仲猷建州浦城人世尚武力父澄始业儒徽之少好学同邑有江文蔚善赋江为善诗皆延置客馆未几遂与齐名闻庐山学舍盛即徃肄业周显徳中登进士甲科建隆初监方城商税因故人出使访问謡俗徽之为言海内寜一宜崇儒术以厚风教太祖疑以讪黜为天兴令蜀平徙峨眉令太宗嗣位召还累擢至諌议大夫为张洎刘昌言所诬贬镇安军司马真宗尹京驿召复旧官为开封府推官即位除工部侍郎兼秘书监迁枢宻直学士翰林侍读学士卒年八十无子一女适宋氏时外孙绶纔十年特授太常寺太祝侄孙偃集皆同学究出身徽之清素重名教尚风谊常言温仲舒冦准以博取贵位使后进趋竞礼俗寖薄矣与石熈载李穆贾黄中为文义之友多识典故唐之士族人物悉能详记尤工吟咏有集二十巻景佑二年诏以徽之先帝宫僚特赠太子太师谥文庄
　　
　　王翰林禹偁　　曽巩
　　
　　王禹偁字符之济州巨野人家世微贱九岁能为歌诗州从事毕士安见而异之勉其勤业及长善属文太平兴国八年登进士第太宗闻其名召试相府擢词馆端拱箴上初喜纳赵普尤器重之端拱二年庭试贡士诏使作歌援笔立就太宗谓侍臣曰此歌不踰月徧天下矣以左司諌知制诰驾幸琼林苑召至御榻前頋问语宰相曰禹偁文章独歩当世其将大遇如此因抗疏为徐铉雪诬贬商州团练副使久之复知制诰召入翰林为学士孝章皇后崩梓宫迁主第禹偁语宾客后尝母仪天下当用旧典坐讪谤罢职知滁州真宗即位迁刑部郎中召知制诰咸平初求补外守本官知黄州卒年四十八初境内有二虎闘其一死而食其半又群鸡夜鸣经月不止禹偁以其事闻上遣中贵人乗驲问劳且为禳醮询日官云守土当其咎亟命迁蕲州力疾上道卒上尝闻讣嗟悼赐一子出身禹偁辞章敏赡喜谈世事臧否人物以正道自持故屡被摈斥所与游必儒雅称奬后进如孙何丁谓遂名重一时有小畜集三十巻奏议十巻后集诗三巻
　　
　　孙学士何　　曾巩
　　
　　孙何字汉公蔡州人幼嗜学为文必本经与丁谓同为王禹偁所题奬时谓之孙丁淳化三年举进士殿试及省闱俱为第一累擢起居舍人知制诰卒年四十四性辨急尝任京西两浙转运使颇事苛察殆独喜称誉后进有文集四十巻子言弟仅仅字邻几咸平初登进士第皆冠天下士学者荣之仅复举贤良方正科入等累擢知制诰集贤院学士给事中卒年四十九仅端懿无竞笃扵儒学士大夫髙其履尚有文集五十巻子和路振字时发唐相岩四世孙岩贬死岭外其子孙避地湖湘遂为永州人振幼颕悟七岁听诵阴符经裁百言而止父使终业振曰百言演道足矣父异其对淳化中举进士殿试巵言日出赋独振知所出而文亦典赡遂登甲科累擢知制诰词命温雅深惬物论卒年五十八振淳厚无臧否恂恂如也作诗有唐人风有文集二十巻子纶
　　
　　宋文安公白　　曽巩
　　
　　宋白字素臣开封人十二善属文建隆二年登进士第又举拔萃科中髙等释褐授著作佐郎赐袭衣犀带求外补嘉州玊津令久之从太宗征太原刘继元降白献平晋颂太宗奬谕还京遂除中书舍人赐金紫入翰林为学士至道初加承旨真宗即位拟陆贽牓于集以献上察其意希大用遂命尹京无政事才不任剧乃自求罢以疾请老授兵部尚书致仕进吏部卒年七十七赠右仆射谥文安白之文颇事浮丽而理致或不工善谐谑不拘小节典贡举得王禹偁田锡胡旦时谓之得人至它所取有纳赂者伶人举为戱言又髙年不能决退多致讥诮殆能赡济亲族而恤其孤幼是亦其所长也
　　
　　杨文公亿　　曾巩
　　
　　杨亿字大年建州浦城人祖文逸尝梦一羽衣自称懐玉山人觉而亿生有毛被体其长盈尺踰月始堕能言母口授以小经随即记诵六岁学吟诗七岁善属文太宗闻而诏江南转运使李去华以所试文同送赴阙继三日赐对而试诗赋五篇援笔立成时纔十一岁上大嗟赏命内侍送至中书令赋诗一章宰臣等剡章称贺诏授秘书省正字有进修不已砥砺弥坚越景絶尘一具千里之句既谢即求归乡里丧父服除从祖徽之知许州徃依焉徽之间与语叹其学问该博曰兴吾门在汝矣淳化中诣阙献文命读书秘阁召试赐进士出身久之除直集贤院徽之在襄邸幕下书疏一以委亿及真宗即位累擢知制诰景徳三年入翰林为学士母有疾谒告不俟报而行因以疾求觧官授太常少卿分司疾愈知汝州会加玊皇圣号表请陪祠召为宝册叅详仪制副使久之迁工部侍郎知贡举坐谴降秘书监母丧诏起复工部侍郎翰林学士卒年四十七子纮给俸终丧景佑元年枢宻使王晦叔上亿天禧四年代冦准草奏请皇太子亲政斥丁谓等奸邪事准既逐亿亦忧畏而卒仁宗嘉叹下诏褒显之特赠礼部尚书赐谥曰文有司举故事非尝任工府及事东宫赐四品无赠官上曰亿为国竭忠有君子之大节可拘以常典乎亿初为光禄寺丞太宗赏花后苑召命赋诗座侧对辅臣诵其警策句明年苑中曲燕亿复献诗上诘有司不时召对曰非贴职制不与立命兼直院表求归里中迎母特赐钱十五万太宗知其贫故屡有沾赉时之公卿笺翰皆出其手在西掖有诏以吏部主事为大理评事亿封还词头后同王钦若修册府元龟诏书扄众论取决扵亿修太平实録八十巻亿独成五十六巻扵歴代典章制度尤为该洽故朝廷议论必取正焉经传子史百家之学罔不通贯为文敏赡起草细字一幅数千言不加点窜对客谈笑挥毫无滞论治道谈世务必稽古验今究切利病厚风义重名教诱进后学乐道人善贤士大夫翕然宗之然评品人物黒白太分奸邪之所戾恶谗毁因以闻母病不俟报而皆行以为慢朝廷又以诋时政之语逹扵上上爱之有素而又且力为开释故仅免焉在翰林尝以疾告上遣使挟太医诊视表谢上批纸尾赐诗有副予前席侍名贤之句其顾遇如此晚年留意释典临终有空颂一章其文有括仓夷武颍阴寒城退居汝阳蓬山冠鳌内外制刀笔集共一百九十四巻又别出西昆酬唱虢郡文斋颍阴聨唱南阳释苑等集又手録时人所作为儒苑时文録数十篇真宗尝谓王旦亿词学无比后学多所法则如刘筠宋绶晏殊而下比比相继文章有贞元元和风格自亿始也旦曰后进皆师慕亿惟李宗谔久与之逰终不能得其鳞甲盖李昉词体弱不宗尚经典故也
　　
　　栁开　　曽巩
　　
　　栁开字仲涂大名人父承翰仕至监察御史开幼警悟豪勇父顕徳末为南乐令有盗入其家众不敢动开十三岁亟取剑逐之盗踰垣开挥刃断其足二指及就学讲说能究经旨开宝六年登进士第官至如京使知沂徙沧州未至卒年五十四子渉迁居荆南仕为隍城使五代学者少尚义理有赵生者得韩愈文数十篇未达乃携以示开开一见遂知为文之趣自是属辞必法韩栁初名肩愈盖慕之也著书号东郊野夫又号补亡先生作二传以见意时范景好古学开与齐名谓之栁范开埀絶语门人张景曰吾十年着一书可行于世景为名之曰黙书辞义稍隐读难遽晓开尚气自任不顾小节所与交者必时之豪俊太宗征河东开从驾督粮适常润有小冦遂选开知常州开至治所招诱群盗以俸金给赏之又觧衣与贼首置之左右或谓不可开曰彼失所则盗不尔则吾民也始惧死故假息锋刃之下今推以赤心夫岂不捷未半歳境内辑寜雍熈初坐与监军忿争贬上蔡令会王师北伐开部粮至涿州遇米信与契丹战久不解遣使求和开谓信曰兵法约而请和谋也亟攻必胜信不能决后三日复引兵挑战谍知求降乃以矢尽及幽州救至故复战尔开因上书愿効死边鄙太宗怜之除殿中侍御史命使河北又上书愿赐歩骑数千以灭敌上方择文臣有武略者即受开崇仪使知寜逺军契丹贵将白万徳本真定人縁边七百余帐开因其亲族徃来令说万徳许以藩镇俾挈幽州之众内属万徳喜请为期约使未还诏徙知全州州之西有蛮溪洞粟氏久为边患朝廷设峡口香烟等七寨不能御开至选勇辨吏徃说之不踰月携老幼至州开赋其居业作时鉴一篇刻石戒之遣其酋赴阙授州上佐边患遂息诏赐开缗钱三十万会有黥卒讼非辜州下吏削二官顷之上书自陈复还旧秩知环州为理互市之不直者戎落恱附徙知邠州真宗即位迁如京使上书言时政上嘉纳之又徙代州葺城垒战具诸将沮议因谓其从子浩曰吾观胡星有光云多从北来冦殆将至诸将见嫉一旦冦至必危我矣即丐小郡得沂州是秋敌犯塞
　　
　　苏学士易简（子耆孙舜钦）　　曽巩
　　
　　苏易简字太简梓州人父协仕至光禄寺丞易简弱冠举进士甲科累擢知制诰翰林学士加承旨淳化四年叅知政事与张洎不协为洎所攻至道元年张洎进而易简罢未几卒年三十九赠礼部尚书易简警悟初属文未工及掌诰命能自刻励在翰林多振举故事太宗为飞白书院额曰玊堂及以诗赐以御书宋玊大言赋易简因拟赋以献曰皇帝以白龙笺书大言赋赐玉堂词臣易简御笔煌煌雄辞洋洋瓌玮博达不可备详诏易简陛殿躬指其理且叹宋玊之竒怪也因伏而奏曰恨宋玊不得与陛下同时帝曰噫何代无人焉卿为朕继之易简拜手稽首曰圣人兴兮告成功登昆仑兮展升中地为席兮享祖宗天作籁号调笙镛日乌月兎耀文明也参旗井钺严武卫也执北斗兮奠玄酒也削西华兮为石■〈石感〉也飞云涌震腾■〈火奄〉燔也刳鹏腊鲸代牲鱼也迅雷三发山神呼也流电三激爟火举也礼再献号淳风还君百拜号三神欢四时一周兮万八千年泰山融兮沧海干圎盖穴号方舆穿君王寿兮无穷焉时殿上皆呼万岁太宗覧而嘉之赐手诏褒宠易简嗜酒上甞以诗戒之入直虽不敢饮在私第未尝不醉子耆仕至直集贤院耆子舜钦
　　
　　刘羲叟　　曽巩
　　
　　刘羲叟字仲更泽州人举进士不中第欧阳修使河东荐其学术擢试大理评事留为唐书律歴天文五行志编修官书成授崇文院检讨未谢卒羲叟通经史百家之学国朝典故财赋刑名兵械锺律皆所究知星歴数术尤得其要尝以春秋洪范变异休咎十数篇斥古人所强合者其占日月星辰无或不验皇佑五年日蚀心是时朝廷制乐声锺太郁而不发又陜西钱法大弊羲叟曰此所谓害金再与周景王同占也上将感心腹之疾乎其后月入太微曰宫中当有丧而张贵妃薨至和初四月日蚀客星出乎昴曰契丹主且死矣其言无差所著有十三代史志刘氏辑歴春秋灾异南北史韶员目
　　
　　名臣碑传琬琰之集下巻七
　　
　　●钦定四库全书
　　
　　名臣碑传琬琰之集下卷八
　　
　　（宋）杜大珪 编
　　
　　吕文靖公夷简（懐忠之碑阙）　　曾巩
　　
　　吕夷简字坦夫寿州人曾祖梦竒后唐为工部侍郎咸平三年夷简登进士第累擢知制诰龙图阁直学士仁宗即位除叅知政事天圣六年拜相明道二年罢是年复相景佑二年封申国公四年罢以使相判许州徙天雄军未几复相庆歴元年进封许国公判枢宻院以判院太重改兼枢宻使二年以病特进司空平章军国重事上忧之剪髭赐以疗其疾夷简荐富弼等数人可大用因再辞位进司徒固请老以太尉致仕卒年六十六赠太师中书令谥文靖赐御篆碑额曰懐忠之碑子公绰公餗公弼公着公孺始王旦尝谓王曽曰夷简器识逺大君其善交之后果与曽并相夷简通判贝州按河北水灾请除田器之算重本因诏天下农器皆除筭冦准知永兴军擿巨奸徙湖南过阙有上变事者夷简曰此必有使之者宜勿问益徙之逺方上从之权知开封与鲁宗道同按雷允恭徙皇堂事真宗即祔庙太后欲神主复日悉陈其平生服玩夷简曰太后奉遗诏以保嗣君非逺奸进忠爱民钦天未足为报也故事辅臣因郊恩迁官夷简与同僚豫辞之遂着为式章懿太后上仙夷简因奏事帘前曰闻夜中有宫嫔亡者太后即起有顷独出谓夷简曰卿欲离吾母子耶夷简曰大后它日不欲保全刘氏乎太后悟乃发丧成服备礼葬之大内灾宫门晨未辟辅臣请对上御拱辰门楼百官拜楼下夷简独不拜上遣问其故曰宫庭有变愿一见上上为举亷见之章献太后崩夷简手疏请正朝纲塞邪径禁货赂辨佞士絶女谒逺近悉罢力役节冗费既又立州郡学校授宗室环卫官建睦亲宅増教授官置太宗正以揔之郭后废上欲立民间女陈氏为后夷简力止之庆歴初契丹兵压境夷简请建都大名示亲征之意或欲修京城夷简曰此囊瓦城郢计也扵是建北京天圣初太后临朝内外无间言夷简之力为多议者以其再相増契丹岁赐授宗室环卫官非计之得也
　　
　　窦叅政偁　　曽巩
　　
　　窦偁字日彰其先渔阳人父禹钧在周为諌议大夫避乱徙居河南禹钧五子仪俨僖偁侃皆有文学中进士第冯道尝赠诗曰燕山窦十郞教子以义方灵椿一株老丹桂五枝芳世多诵之仪字可象晋天福中登进士第在周为翰林及端明殿学士建隆初授礼部尚书翰林学士时御史台谏欲以左右仆射为表首太常礼院言东宫三师合为表首仪援典故以仆射合为表首者六而三师无所据朝廷以仪之议为定五代丧乱之间仪俨乃以文章学问自见扵一时所谓豪杰之士也俨字望之建隆初终于礼部侍郎翰林学士俨博物洽闻通音律歴数宋兴礼乐多所裁定周世宗观大水泗州记以问俨俨以为天地有五徳曰润曰暵曰生曰成曰动五徳阴阳之使阴阳水火之本阴阳有常数水火有常分竒耦相半盈虗有凖谓之通正羡备过亢极无不至谓之咎证阴之始主于渊献水之行祀于九六凡千七百二十有八岁为浩浩之会虽尧舜在上不能免者数也若夫辟狂臣专乂昏不明苦雨数至不润下乃政之所致非数也唐正元壬申之水是已徳宗闇蔽笃于自任陆贽尽忠而斥逺裴延龄专利而信用常雨之应夫岂虚生偁周广顺初登进士第其后同与贾琰在开封府晋王幕下一日晋王燕射偁琰同预而琰赞美称过偁叱之曰贾氏子导谀岂不自愧坐客皆失色王亦不乐因罢燕寻白太祖出之太平兴国四年驾幸魏郡召偁至行在上方议北征偁抗疏极諌而止遂除枢宻直学士叅知政事入谢上曰汝何由至此偁曰陛下不忘藩邸之旧耳上曰乃赏汝面折贾琰也未几薨于位时明日燕群臣以偁丧故罢
　　
　　鲁肃简公宗道　　曽巩
　　
　　鲁宗道字少之亳州人少孤苦学尝袖所为文谒戚纶纶器赏之咸平二年登进士第徧歴州县天禧元年诏两省置諌官六贠不兼它职考所言以为殿最宗道与刘晔同选擢为正言仁宗升储除户部员外郎兼右谕徳踰年改正左谕徳及即位迁户部郎中龙图阁直学士兼侍读诏与吕夷简按视雷允恭擅迁山陵黄堂事还是年叅知政事天圣七年薨于位年六十四赠兵部尚书谥肃简时太常礼院言礼无废朝特辍视朝一日宗道质直遇事敢言不为势所屈为谕徳时真宗一日遣中人召之至其家俟之久方从酒家还使者曰即上讶迟将何以对宗道曰第直言之及宗道见帝询其所之对曰有乡人来贫乏杯盘至酒家饮之也帝善其无隠而知其可大用初为秀州海盐县令疏治东南旧港口道海水至邑下人以为利号鲁公浦在諌垣时諌章由合门始得进而罕尝赐对宗道请得面论事而上奏通进司自是为故事因言守宰与民至近而未见有区别能否岂朝廷所以为民之意今除一知州补一县令虽甚庸暗有司无敢摈斥举天下亲民之官黩货害政十常二三介然自守孳孳政事殆未易得尚何裕民美化之可兾乎昔汉宣帝除刺史守相必亲见而考察之今命知州通判知县虽未暇亲见宜令中书以言而察其应对设以事而问其施为才与不才得以进退县令则命流内铨仿此施行庶乎得良守宰助宣圣化真宗嘉纳之宗道在选调久颇患铨格繁宻而曲为铨吏之奸弊判吏部流内铨多厘革之凡科条阙次悉掲示庑下人以为便七年居政府裁抑侥幸不肯以名器私人时枢宻使曹利用有所慿恃肆为骄横宗道屡折之扵上前凡贵戚近习莫不敛迹子有功有立有开
　　
　　盛文肃公度　　曾巩
　　
　　盛度字公量余杭人端拱初登进士第数上疏论邉事奉使陜西叅质汉唐故地绘为西域图以献累擢知制诰翰林学士冦凖罢相度以尝交结周懐政贬和州团练副使天圣初牵复翰林学士龙图学士承旨兼侍读学士景佑二年叅知政事四年知枢宻院坐令开封府吏冯士元强取其邻所赁官舍为知府郑戬所发罢知扬州蔡州应天府以太子少傅致仕还京数日卒年七十四赠太子太保谥文肃子山甫中甫崇甫初度因奏事便殿真宗问其所上西域图内出缯命工别绘度因言前已图汉所置酒泉张掖武威炖煌金城五郡以复究寻五郡之东南自秦筑长城西起临洮东至辽碣延袤万里有郡有军有守捉襟带相属烽火相望其形势御备亦至矣唐始置节度使后又以宰相兼领用非其人有山河之险而未能固有甲兵之利而不能御岂不惜哉今复绘其山川道路区聚壁垒为河西陇右图愿备圣覧上称其博度甞在开封狱失实调监洪州税上言请复贤良方正科宻诏撰策题驰驿以闻又请建四科以取士且言经术之士若典刑备举则政教流行请设博通坟典逹于教化科尧试臣以事不直以言语笔札求人审官期于适用请设才识兼茂明于体用科今戒警未除调邉守戍必资良帅以集事功请设军谋宏逺堪任将帅科狱市之繁民命所系若推按失实则枉情伤生请设晓法律能按章覆科后亦取其才识兼茂明扵体用科与贤良方正能直言极諌兼行明道中诏度与御史中丞王随叅定在京并外三十一州军旧禁觧盐地分晓啇旅入钱筭盐度言通商有五利遂施行之度好学家居唯图书满前毎归未尝释手真宗甞命李宗谔杨亿王曽利瓦伊舒雅任随石中立同编通典文苑英华又尝预注释御集真宗祀汾阴仁宗在藩邸以度掌起居笺表及留守章奏封千春郡王特诏令撰谢恩表所著有愚谷集中书制集银台集翰林制集极中集天禧三年郊恩赦文许舍人给事中諌议母封郡太君而学士不预度官兵部郎中因请进封其母上特从其请自是学士官未至諌议者皆得封其母焉度多猜险僚友皆畏其倾不敢妄语言肌体丰大艰扵拜起有拜之者俯伏不能兴或至诟骂其褊戾如此
　　
　　韩忠宪公亿　　曽巩
　　
　　韩亿字宗魏其先真定人后徙开封之雍丘少力学咸平五年登进士第王旦以女妻之久歴外官以旦在政府避亲及旦薨乃稍进用仁宗即位累擢龙图阁待制枢宻直学士御史中丞景佑二年同枢宻院事四年改叅知政事因諌官言不当以子壻为群牧判官寳元元年罢知应天府加资政殿学士徙成徳军澶亳州迁尚书右丞以太子太傅致仕卒年七十三赠太子太保谥忠宪子纲综綘绎维缜纬缅亿性方重有守治家严肃虽燕居未尝见其惰容尝奉诏监视向敏中诸子分财产方丁谓用事阴遣所亲谕亿欲买向氏长安华严川田亿至向第而戒其诸子曰土田衣食之源不可鬻也遂忤谓意谓忌知定州曹玮斥知莱州虑其或害三司更茶法岁课不登亿承诏劾之由丞相而下当坐失当之罚其不挠如此益州故事歳首官出米六万石或五六倍之以济贫民亿知州当岁俭乃数倍赈之又疏江流溉民田数千顷至今以为利初通判陈州河决属邑亿集濒河丁夫就伐薪芟亲督筑不赋扵民而河患平知洋州有富民李甲丧兄而追嫁其嫂又诬从子为它姓而并其资产嫂讼之十余岁吏受赂不得直亿按旧牍独未尝证以乳医亿宻致乳医以验决众皆诎服在枢府元昊岁遣人至京师出入民间无他禁亿请为除馆舍以优待逺人乃官为主其贸易实欲防之也诏从之又言天下承平之久武备不戒请二府各举才任将帅者数人稍试用之唃厮啰与元昊相攻巳而来献捷朝廷议宠厮啰以节制亿曰二虏皆藩臣今不能谕令解仇又因捷而赏之岂绥御四夷之道当如是耶固执不可遂罢又言武臣宜知兵书而法在所禁请纂其要畧以颁焉扵是上自集神武秘畧以赐邉臣其书遂徧天下
　　
　　宋宣宪公绶　　曽巩
　　
　　宋绶字公垂赵州人幼聪警额有异相其外祖杨徽之器爱之徽之无子尽付以家所藏书以徽之遗恩授太常寺太祝年方十五召试中书真宗竒其文特迁大理评事听于秘阁读书同校勘天下图经久之复召试学士院除集贤校理与文皋同在馆阁毎赐书必得二本世以为荣累擢知制诰仁宗即位擢直学士院天圣三年为翰林学士明年兼侍读改龙图学士出知应天府召还欲大用为宰相张士逊所抑复翰林学士兼侍读龙图阁学士加端明殿学士端明殿后唐初置学士冯道赵凤首当其任太平兴国中改为文明殿学士至是又置端明殿学士以宠绶绶辞免龙图及士逊罢相明道二年缓遂叅知政事景佑四年罢为尚书左丞资政殿学士留侍经筵明年加大学士知河南府康定元年知枢宻院改叅知政事薨于位年五十赠司徒兼侍中谥宣宪子敏求敏修大中祥符初封禅覃庆上先赐绶同进士出身翌日遂由大理评事迁本寺丞后苑赏花群臣皆赋诗命绶与晏殊同为之序祀汾阴绶与钱易陈越刘筠所过采集地志风物故实毎舍上之以备询覧仁宗即位章献太后命绶择前文字可以赞孝养补政治者以上遂録唐谢偃惟皇戒徳赋孝经论语节要唐太宗所撰帝范二巻开元臣僚所献圣典三巻君臣正理论三巻上之太后称制既久上未尝独对群臣绶言唐开元中睿宗为太上皇五日一受朝处分军国重务及三品以上除授决重刑明皇日听朝除授三品以下决徒刑请令中书枢宻院约先天制度非军国大事及大除拜皆前殿取旨臣僚亦只前殿对由是忤太后意而有应天之命太后崩诏绶定章献明肃章懿三太后祔庙礼绶举春秋考仲子之宫唐仪坤故事请别立章懿太后庙建名奉慈以安神主上从其议绶又言帝王之御臣下在乎揔握威柄赏罚二者必自天子出一纪以来政出帘箔之间今陛下方躬亲万务听断有祖宗英风天下延颈跂踵渴见圣政若非惩奸革弊无以新四方耳目而刑政号令未见胜于垂帘之日岂非三事大臣未能尽辅佐之道耶顷者除授恩泽多所希望而因縁邪幸者遂取升擢议者皆以谓恩出太后而不由陛下自亲政以来恩赏虽行议者又云悉出大臣盖大臣公为朋党罔冒天聪朋党相结其害实甚或窥测上旨宻令陈奏或附会已意以进退人大臣恃恩以招权小人趍利以售进此风寖长有蠧邦政太宗尝云国家若无外忧必有内患外忧不过邉事皆可预防惟奸邪无状若为内患深可惧也真宗亦云唐朝朋党尤盛渐不可制以至帝室衰弱愿陛下思祖宗之训念王业艰难整顿纪纲正在今日上大感悟章惠太后营王中正旧第为道观諌官御史皆言近诏罢修寺观而复有此兴造是诏令数更也上曰此太后自出奁中物尔言者岂非邀名乎绶因曰是岂知太后所为但见忽兴土木违近诏尔疑似之事人犹奏论设少失周防虽台諌官不言四方亦自传布为圣政之累太祖尝谓太宗受人諌疏直抵其非曽不为耻岂若自不为之而使人无言望陛下深鍳皇祖之言常防外廷之议已出诏令且要遵守无令喋喋之人自取名誉也绶又言自古守成之君必兢兢抑畏不忘頋省人心逸于久安患害生于所忽故立防于无事之际消患于未萌之前若事至而后应不亦殆欤此固圣心所详究臣犹愿饬励群司交修庻职勿以治平自息勿以纎微不慎则可以保至尊而享洪业矣臣又切惟御下之道有三临事尚乎守当几贵乎断兆谋先乎宻守则不可移断则不可惑宻则不可干是三者治乱安危之所系愿陛下钦之念之至若朝务清夷深居间燕亦愿陛下爱养圣躬节宣所欲夫四时声味所以调适六气乃克和平自然拥百灵之休享无疆之福岂不美哉初尚美人出宫上召绶面草诏云当求徳门以称坤仪既而闻左右以茶商陈氏女入宫绶因间见曰陛下乃欲以卑贱者正位中宫不亦与前日诏语戾乎及枢宻使王曽入对上首询之曽深以为不可上曰宋绶亦如此言时宰相吕夷简屡论列上前卒罢之修郊祀绶尝摄太仆卿陪玊辂顾问仪物典故召对辩洽因撰卤簿图以进绶资性孝谨清介寡言经史百家莫不通贯朝廷有大议论皆所裁定于前世文章必深考其得失而时之作者无所臧否集外祖杨徽之诗刻石嘉州明月湖上家藏书万巻皆手自校正杨亿尝称其文淳丽尤善赋咏自以为不及也绶之笔札精妙上尝取所书千字文及其家之墨迹藏禁中所著有七集始绶疾不视家母问之必曰少瘳矣又通宾客候问若且安以纾母忧然后事俱已详处虽家人不知也
　　
　　刘丞相沆（思贤之碑阙）　　曽巩
　　
　　刘沆字冲之吉州永新人父素不仕以财雄郷里曽祖景洪事杨行宻为江西牙将有彭玗者据州称太守胁景洪附湖南景洪伪许之复以州归行宻遂不仕尝谓人曰我不从彭玗当活万余人后必有隆者因所居山曰后隆山山有唐牛僧孺读书堂故墓即其上筑台曰聪明台沆母梦牛相公来而生沆天圣八年登进士第累擢知制诰龙图阁学士皇佑三年叅知政事至和元年拜相嘉佑元年罢知南京徙知陈州卒年六十六仁宗作挽诗赐其家又篆其碑额曰思贤之碑沆倜傥任气所至有治声决讼多中理时论比之张咏知衡州有大姓尹氏为伪劵以欺邻人之孤讼久不得直沆至其孤纔二十诘尹氏曰若劵曽取证他邻否其人当有存者尹氏辞绌服刑而归其田知潭州州有草冦黄捉鬼邓和尚诱溪洞夷人以扰湖湘北军至多病死沆募土兵使保地分贼稍困乃令提点刑狱杨畋等八路入讨斩首万余级遂顿兵开一路榜曰贼由此路出降敢杀者与擅杀同于是降者三四万人贼平召还而余党复叛杀禆将降知鄂州其后权知开封府有张彦方受富民金伪为张贵妃母越国太夫人奏补助教勑沆抵彦方死不问越国及叅知政事包拯论沆縁贵妃进后追册贵妃为后而沆为园陵使既葬赐妃合金器百两辞不受在相位疾言者屡加裁抑又举行御史迁次之格满二岁者与知州范师道赵抃岁满求郡独引勑出之中丞张升等言沆挟私出御史沆乃言台官将有不测之谋论辨不巳遂罢知南京子瑾琢管
　　
　　名臣碑传琬琰之集下巻八
　　
　　●钦定四库全书
　　
　　名臣碑传琬琰之集下巻九
　　
　　（宋）杜大珪 编
　　
　　范蜀公镇传　　司马光
　　
　　范景仁名镇益州华阳人少举进士善文赋场屋师之为人和易修饬故叅知政事薛简肃公端明殿学士宋景文公皆器重之补国子监生及贡院奏名皆第一故事殿廷唱第过三人则为奏名之首者必抗声自陈以祈恩虽考校在下天子必擢寘上列以吴春卿欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是人始以自陈为耻旧风遂絶释褐新安主簿到官数旬时宋宣献公留守西京不欲使与下吏共劳辱召置国子监使教诸生秩满又荐扵朝为东监直讲未几宋景文公奏同修唐书又用叅知政事王公荐召试学士院诗用彩霓字学士以沈约郊居赋雌霓连蜷读霓为入声以景仁为失韵由是除馆阁校勘殊不知约赋但取声律便美非霓不可读为平声也皆为景仁愤郁而景仁处之晏然不自辩为校勘四年应迁校理丞相龎公荐景仁有美才不汲汲扵进取特除直秘阁未几以起居舍人知諌院仁宗性寛仁言事者竞为激讦以采名或縁爱憎污人以帷箔不可明之事景仁独引大体自非关朝廷安危系生民利病皆阔畧不言陈恭公为相嬖妾张氏笞杀婢御史劾奏欲逐去之不能得乃诬之云私其女景仁上言朝廷设台諌官使之除谗慝非使之为谗慝也审如御史所言则执中可斩如其不然御史亦可斩御史怒共劾景仁以为阿附宰相景仁不顾力为辨其不然深救当时之弊识者韪之仁宗即位三十五年未有继嗣嘉佑初暴得疾旬日而人不知中外小大之臣无不寒心而畏避嫌疑相倚伏莫敢发言景仁独奋曰天下事尚有大于此者乎舍此不言顾惟抉擿细微以塞职是真负国吾不忍也即上言太祖舍其子而立太宗周王既薨真宗取宗室子养之宫中陛下宜为宗庙社稷计早择宗室贤者优其礼数试之以政与图天下之事以系天下之心章累上寝不报景仁因阖门家居自求诛谴执政或谕以奈何効干名希进之人景仁上执政书言继嗣不定将有急兵镇义当死朝廷之刑不可死乱兵之下此乃镇择死之时尚安暇頋干名希进之嫌而不为去就之决哉又奏称臣窃原大臣之意恐行之而事有中变故畏避而为容身之计也万一兵起大臣家族首领顾不可保其为身计亦已踈矣就使事有中变而死陛下之职与其死于乱兵不由愈乎乞陛下以臣此章示大臣使其自择死所闻者为之股栗寻除兼侍御史知杂事景仁固辞不受乞觧言职就散地执政复谕以上之不豫诸大臣亦尝建此策今奸言已入为之甚难景仁复上执政书云但当论事之是非不当问其难易况事早则济缓则不及此圣贤所以贵机会也诸公谓今日难扵前日安知他日不难于今日乎谓今日奸言已入不可弭它日可弭乎凡见上面陈者三奏章者十有九朝廷不能夺乃罢諌职改集贤殿修撰顷之拜知制诰迁翰林学士英宗即位中书奏请追尊濮安懿王事下两制议以为冝称皇伯髙官大国极其尊荣大迕执政意更下尚书省集百官议之意朝士必有迎合者既而台諌争上言为人后者为之子不得顾私亲今陛下既为仁宗后若复追尊濮王是二统也殆非所以报仁宗之盛徳众论鼎沸执政欲缓其事乃下诏罢百官集议曰当令礼官检详典礼以闻景仁时判太常寺即具列为人后之礼及汉魏以来论议得失悉奏之与两制台諌官合执政怒召景仁诘责之曰诏书云当令检详柰何遽列上耶景仁曰有司得诏书不敢稽留即以闻乃其职也奈何更以为罪乎会宰相迁官景仁当草制坐失扵考按不合故事改侍读学士出知陈州今上即位复召还翰林王介甫叅知政事置三司条例司更变祖宗法令专以聚敛为务斥逐忠直引进奸佞景仁上疏极言其不可朝廷不报景仁时年六十三因上言即不用臣言臣无颜复居位食禄愿听臣致仕章累上语益切直介甫大怒自草制书极口丑诋使以本官户部侍郎致仕凡所应得恩例悉不之与扵是当时在位者皆自愧景仁名益重扵天下介甫虽诋之深人更以为荣焉景仁既退居有园池在京师专以读书赋诗自娱客至无贵贱皆野服见之不复报谢故人或为具召之虽权贵不拒也不召则不徃见之或时乗兴出逰则无逺近皆徃尝乗篮舆归蜀与亲旧乐饮赈施其贫者周覧江山穷其胜赏朞年然后返年益老而视听聦明支体尤坚强呜呼向使景仁枉道希世以得富贵蒙屈辱任忧患岂有今日之乐耶然则景仁所失甚少所得殊多矣诗云恺悌君子神所劳矣又曰乐只君子遐不眉寿景仁有焉客有问今日之勇扵迂叟者叟曰有范景仁者其为勇人莫之敌客曰景仁长仅五尺循循如不胜衣奚其勇叟曰何哉而所谓勇者而以瞋目裂眦髪上指冠力曵九牛气陵三军者为勇乎是特匹夫之勇耳勇扵外者也若景仁勇于内者也自唐宣宗以来不欲闻人言立嗣万一有言之者輙切齿疾之与背叛无异而景仁独唱言之十余章不已视身与宗族如鸿毛后人见景仁无恙而继为之者则有矣然景仁首冒不测之渊无勇者能之乎人之情孰不畏天子与执政亲爱之至隆者孰若父子执政欲尊天子之父而景仁引古义以争之无勇者能之乎禄与位皆人所贪或老且病前无可兾犹恋恋不忍舍去况景仁身已通显有声望视公相无跬歩之逺以言不行年六十三即拂衣归终身不复起无勇者能之乎凡人有所不能而人或能之无不服焉如吕献可之先见范景仁之勇决皆余所不及也余心诚服之故作范景仁传
　　
　　传跋　　刘安世
　　
　　熈宁中王介甫初拜叅知政事神考方励精求治一日紫宸殿早朝二府奏事颇乆日刻既晏例隔登对官扵后殿须上更衣复坐以次赞引时吕献可任御史中丞将待对于崇政而司马温公为翰林学士侍讲迩英亦将趋资善堂以俟宣召相遇于朝路并行而比温公宻问曰请对欲言何事献可举袖曰袖中弹文乃新叅也温公愕然曰以介甫之文学行义命下之日众皆喜扵得人柰何论之献可正色曰君实亦为此言耶安石虽有时名上意所向然好执偏见不通物情信奸回喜人佞已听其言则美施于用则踈若在侍从犹或可容置诸宰辅天下必受其弊矣温公又论之曰与公为心友茍有所懐不敢不尽今日之论未见其不善之迹似伤怱遽或别有章疏愿先进呈姑留是事更加筹虑可乎献可曰上新即位富于春秋所与朝夕谋议者二三执政而已茍非其人将败国事此乃心腹之疾治之唯恐不及顾可缓耶语未竟合门吏抗声追班乃趋而去温公自经筵黙坐玉堂终日思之不得其说而缙绅间有传其疏者徃徃偶语切议疑其太过未几闻中书置三司条例司相与讲议于局中以经纶天下为已任始变祖宗法专务聚敛造出条目颁扵四方妄引周官教其诛剥之实辅弼近臣异议不能回台諌从官力争不可夺州县监司奉行微忤其意则谴黜随之扵是昔之懐疑者始愧仰叹服以为不可及献可终縁兹事出知邓州呜呼行伪而坚言伪而辨学非而博顺非而泽唯孔子乃能识之虽子贡之贤有所不知也方介甫自小官以至禁从其学行声名暴着扵天下士大夫识与不识咸想闻其风采且曰朝廷不用则已用之则必能推其学以致太平及叅大政中外相贺而献可独以为不然众莫不怪之已而考其事业卒如所料非明智不惑出扵视听之表何以及此易曰知几其神乎又曰几者动之微吉凶之先见也献可有焉温公既辞枢宻之命退居洛阳毎论当世人物必曰吕献可之先见范景仁之勇决余所不及心诚服之故作范景仁传盖景仁之勇决得温公之传后明献可之先见亦成于公手然止载其平生大节而自相论难之语不欲相着故献可之先见天下莫不有知者予尝从学扵温公亲闻其说观贤者之正论逺识遂将沦没无传扵世乃书蜀公之传后以诏乐善之君子云
　　
　　名臣碑传琬琰之集下巻九
　　
　　●钦定四库全书
　　
　　名臣碑传琬琰之集下巻十
　　
　　（宋）杜大珪 编
　　
　　吕正献公公着传　　实録
　　
　　元佑四年二月甲辰司空同平章军国重事吕公着薨公着字晦叔世本河东人自从祖蒙正相太宗因家于开封父夷简相仁宗谥曰文靖公着幼不好弄嗜学忘寝食夷简尤器之曰它日必至公辅仕为奉礼郎登庆歴二年进士第累迁殿中丞诏试馆职不就皇佑初就判吏部南曹仁宗谕曰知卿有恬退之节赐五品服嘉佑中同判太常寺兼礼仪事数言濮安懿王在殡请燕北使无用乐辍上元游幸废温成庙为祠殿多见听用擢天章阁待制召试知制诰三辞不就除天章阁待制兼侍讲赐三品服寿星观建真宗神御殿公着言都城中真宗有三御殿而营建不已非祀无丰眤之义治平元年为諌议大夫时修庆寜宫建本命殿公着言畿内京东西淮南饥修宫非急务宜罢以息民王畴为枢宻副使知制诰钱公辅坐封还词头贬公着极论公辅举职不宜黜九月五日开迩英阁至重阳节当罢公着言陛下始初清明而亲经术讲治道愿不惜顷刻之间以御经筵从之二年同判流内铨除龙图阁直学士郊祀摄太仆参上问今之郊与古之郊何如对曰古之郊也贵诚而尚质今之郊也盛仪卫而已因言仁宗亲祀去黄茵不入小次上皆循用之诏廷臣议追崇濮安懿王或欲称皇伯考公着曰真宗以太祖为皇伯考非可加于濮王也及诏下称亲公着言扵仁宗有两考之嫌又班濮王讳公着曰此群臣扵上前不当耳不宜与祖宗七庙讳同御史吕诲傅尧俞范纯仁吕大防赵瞻坐论濮王事贬公着曰陛下临御以来纳諌之风未形扵天下而诲等以言事去非所以风示天下争之不可因累章乞补外上曰学士朕所重岂得轻去朝廷复恳请家居者百余日上遣内侍杨安道敦请且戒云吕公着劲直宜徐劝谕之语无太廹也起就职数日复请去出知蔡州神宗即位召为翰林学士兼侍读顷之兼宝文阁学士知通进银台司时御史中丞司马光罢学士公着封还制书言光以言举职而赐罢则有言责者不得尽其言矣陛下虽有欲治之心而安危利害何从而知扵是内出光诰付合门又言诰不由封驳而出则是职因臣而废乞正臣之罪以正纪纲上手批其奏俟迩英当谕朕意后数日讲退独留之语曰朕欲光劝讲左右非为其言事也公着请不已会奉使契丹使还解银台司熈宁元年修英宗实録转礼部侍郎知开封府自夏秋滛雨地震公着言自昔人君遇灾异者或恐惧以致福或简诬以致祸上以至诚待下则下思尽诚以应之上下能相与以诚而变异不消者未之有也夫众人之言不一而至当之论难见君人者去偏听独任之弊而不私先入之言则不为邪说所乱颜渊问为邦孔子以逺佞人为戒盖佞人惟恐不合于君则其势易亲正人惟恐不合扵义则其势易踈惟先格王正厥事盖未有正事而世不治者惟陛下勉行之而勉修之数月请罢复还翰林兼侍读学士礼官议欲用唐故事五月朔请御大庆殿受朝因上尊号公着言五月会朝始扵唐徳宗取术数厌胜之宪宗以下罢之况尊号非古典不系人主重轻扵是罢议尊号不受近臣有请吏非领郡者兼任监司公着曰人才类伏下流而资格愈峻则简拔愈难审其才可用宜不次用之试而无效则已之及请増馆合之选以长育人才文武官致仕非素有罪戾者宜给俸以示始终多用其言二月拜御史中丞时兄公弼方为枢宻使特听不避固辞亦不许王安石秉政始置三司条例司行青苖助敛法公着极论其不可曰自昔有为之君未有失人心而能图治者亦有未胁之以威胜之以辨而能得人心者今在位之贤者率以此举为非而议者一切以流俗浮论诋黜之岂有昔者贤而今皆不肖乎会韩琦论青苖不便罢河北安抚使公着坐尝面奏若韩琦因人心不忍如赵鞅举晋阳之甲除君侧之恶陛下何以待之罢为翰林学士知颍州宋敏求草公着词云敷陈失实援据非宜上令陈升之易乃曰厚诬藩镇兴除恶之名深骇予闻乖事理之实其后公着为相提举修实録尝辨其不然云五年复宝文阁学士召还经筵辞疾提举嵩山崇福宫八年彗星见诏求直言公着疏曰陛下临朝愿治日已久左右前后莫敢正言使陛下有欲治之心而无致治之实者此任事之臣负陛下也夫士之邪正贤不肖盖素定也今则不然前日举之以为天下之至贤后日逐之以为天下之至不肖其于人才既反复而不常则于政事亦乖戾而不当矣古之为政初不信于民者有之矣郑之子产是也一年而郑人怨之三年而歌之陛下垂拱仰成七年于兹矣舆人之诵亦未异扵七年之前也陛下独不察乎十年起知河阳召还提举中太一宫元丰元年除翰林学士承旨恳辞改端明殿学士知审官西院一日迩英进读罢上与之极论治道遂及释老虗寂之旨公着曰尧舜知此道乎上曰尧舜岂不知公着曰尧舜虽知此然常以知人安民为难此所以为尧舜也上又言唐太宗能以权智御臣下公着曰太宗所以成帝业者以其屈已从諌耳上善其言顷之拜同知枢宻院事时有请复肉刑者诏执政议公着曰后世礼教踈而刑狱繁肉辟不可复将有踊贵屦贱之讥或欲取天府死囚试劓刖之公着曰不可刖而不死则此法遂行矣议遂寝三年官制行改正议大夫充枢宻副使四年复同知枢宻院乞补外上赐手札曰顾在廷之臣可托中外腹心之寄均皇家休戚之重无逾卿者可亟起视事初夏人幽其主秉常上将大举兵讨之公着曰问师之罪当得人为帅未得人不如勿举及兵兴河东陜西民力大困大臣不敢言公着数为上言其状五年辞枢宻乃以资政殿学士光禄大夫知定州是年九月永乐城陷奏至上特开天章阁对辅臣曰边民疾弊如此独吕公着为朕言之它人未尝及也在定州坐违制使禁卒护送囚徒降秩徙知扬州久之除资政殿大学士复降官神宗将建储谕执政曰来年皇子出就学当以吕公着为师傅哲宗即位加银青光禄大夫召兼侍读提举中太一宫未至太皇太后遣使迎问其所欲言公着奏曰先帝即位之初臣与学士命草诏以寛民力为先既而秉政者建议变旧法以侵民为意言不便者一切以沮壊新法斥去之故日久而弊愈深法行而民愈困陛下既深烛其弊诚得中正之士使讲求天下利害上下协力而为之宜不难矣至则建言曰人君即位之始宜讲求修徳为治之要以正其始乃条上十事曰畏天曰爱民曰修身曰讲学曰任贤曰纳諌曰薄敛曰省刑曰去奢曰无逸又言先帝定官制设諌贠之目甚备宜选忠鲠敢言士徧置诸左右使职諌诤从之拜尚书左丞官制行三省并建而中书独为取旨之地门下尚书奉行而已公着言三省官均辅臣也正如同舟共舆以济江陆当一心并力以修政事诸事干三省者自今执政同进呈取旨而各行之遂定为令迁门下侍郎拜尚书右仆射兼中书侍郎提举修神宗实録先是执政五日或三日一聚都堂事多长官専决同列不预可否至公着秉政始日聚都堂遂为故事司马光薨公着独揔揆务所除吏皆一时之选而端良质厚之士居多焉时科举専用王安石经义士无自得之学而朝廷文辞之官渐难其选神宗以答髙丽书不称旨尝以为言议者欲以诗赋代经义公着请于经义科中益以诗赋而先经义以尽多士之能又戒有司无以老庄书出题而学者不得以申韩释氏书为说叅用古今诸儒之学无専用王氏又复贤良方正科以致异能之士边榖旧法储三年而不足公着请増为五年大出籴本钱以助之边用益给吐蕃大酋领鬼章清宜结者董毡之别将也性凶悍为洮河之患者二十年间朝廷罢兵减陇右戍又知夏人之怨失兰州也遂合从冦邉公着建议遣军器监丞游师雄谕旨诸将以便宜出师不逾月熙河将种谊生擒鬼章致阙下夏人因遣使修朝贡之职元佑三年恳辞位拜司空同平章军国事自宋兴大臣以三公平章军国者四人二人公着父子也士艳其荣诏建第于东府之南启北扉以便执政会议三省枢宻院条例所当阙者目曰军马事焉一月三至经筵间日一入朝非朝日不至都堂其出也不以时盖异礼也四年以寝疾告不能朝薨年七十二辍视朝三日乗舆临奠成服苑中敕有司治葬赠太师申国公谥正献公着识虑深敏量闳而学粹茍便于国不以私利害动其心与人诚不事表襮其好士乐善出扵天性士大夫有以人物为意者必问其所闻相叅核以待上求神宗尝谓执政曰吕公着之扵人材其言不欺如权衡之称物上前议政事尽诚去饰愽取众人之善以为善至其所当守毅然不可回夺之初入馆与王安石善后安石秉政公着为中丞安石冀其助已己而公着论其过不为少屈也绍圣元年用諌官翟思张商英周秩章疏削公着谥毁所赐神道碑四年二月追贬建武军节度副使又贬昌化军司户叅军尽夺遗表等恩数元符三年徽宗皇子生诏公着可复太子太保扵是尽给还遗表等恩数追取贬昌化军司户叅军告毁抹议者谓节副告亦当毁而用事者不以为然故止追告崇宁元年五月有司言复官太优诏降授左光禄大夫自是蔡京擅朝指公着为奸党首恶始置元佑党籍三年六月刻石文徳殿及尚书省又颁其书天下立石扵监司郡守厅事其后徽宗因灾异感悟毁石刻尽除党禁有诏复公着银青光禄大夫今上绍兴元年追复赠太师申国公谥正献子希哲希绩希纯
　　
　　名臣碑传琬琰之集下巻十
　　

　　●钦定四库全书
　　
　　名臣碑传琬琰之集下巻十一
　　
　　（宋）杜大珪 编
　　
　　颍濵遗老传上　　苏辙
　　
　　颕濵遗老姓苏氏名辙字子由父曰眉山先生隠居不出老而以文名天下天下所谓老苏者也欧阳文忠公以文章独歩当世见先生而叹曰予阅文士多矣独喜尹师鲁石守道然意常有所未足今见君之文予意足矣先生既不用于世有子轼辙以所学授之曰是庻几能明吾学者母成国太夫人程氏亦好读书明识过人志节凛然毎语其家人二子必不负吾志辙年十九举进士释褐二十三举直言仁宗亲策之于廷时上春秋髙始倦扵勤辙因所问极言得失曰陛下即位三十余年矣平居静虑亦尝有忧于此乎无忧于此乎臣伏读制策陛下既有忧惧之言矣然臣愚不敏窃意陛下有其言耳未有其实也徃者宝元庆歴之间西羌作难陛下昼不安坐夜不安席天下皆谓陛下忧惧小心如周文王然自西方觧兵陛下弃置忧惧之心三十年矣古之圣人无事则深忧有事则不惧夫无事而深忧者所以为有事之不惧也今陛下无事则不忧有事则大惧臣以为忧乐之节易矣臣踈逺小臣闻之道路不知信否近岁以来宫中贵姬至以十数歌舞饮酒优笑无度坐朝不闻咨谟便殿无所顾问三代之衰汉唐之季女宠之害陛下亦知之矣久而不止百蠧将由之而出内则蛊惑之所污以伤和伐性外则私谒之所乱以败政害事陛下无谓好色扵内不害外事也今海内困穷生民愁苦而宫中好赐不为限极所欲则给不问有无司会不敢争大臣不敢諌执契持敕迅若兵火国家内有养士养兵之费外有北敌西戎之奉陛下又自为一阱以耗其遗余臣恐陛下以此得谤而民心不归也策入辙自谓必见黜然考官司马君实第以三等范景仁难之蔡君谟曰吾三司使也司会之言吾愧之而不敢怨惟胡武平以为不逊力请黜之上不许曰以直言召人而以直弃之天下谓我何宰相不得已置之下第除商州军事推官知制诰王介甫意其右宰相専攻人主比之谷永不肯撰词宰相韩魏公哂曰此人策语谓宰相不足用欲得娄师徳郝处俊而用之尚以谷永疑之乎知制诰沈文通亦考官也知其不然故文通当制有爱君之言諌官杨乐道见上曰苏辙臣所荐也陛下赦其狂直而收之盛徳之事也乞宣付史馆上恱从之是时先君被命修礼书而兄子瞻出签书凤翔判官傍无侍子辙乃奏乞养亲三年子瞻解还辙始求为大名推官逾年先君捐馆舍及除丧神宗嗣位既二年矣求治甚急辙以书言事即日召对延和殿时王介甫新得幸以执政领三司条例上以辙为之属不敢辞介甫急于财利而不知本吕惠卿为之谋主辙议事多牾一日介甫出一巻书曰此青苖法也诸君熟议之有不便以告勿疑它日辙告之曰以钱贷民使出息二分本以救民乏困非为利也然出纳之际吏縁为奸虽有法不能禁钱入民手虽良民不免非理费用及其纳钱虽富民不免违限如此则鞭棰必用州县事不胜烦矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵贱之病安用贷为晏之所言则汉常平法耳今此法见在而患不修公诚有意于民举而行之刘晏之功可立竢也介甫曰君言有理当徐议行之后有异论幸勿相外也自此逾月不言青苖会河北转运判官王广亷召议事广亷尝奏乞度僧牒数千道为本钱陜西漕司私行青苖法春散秋敛与介甫意合即请而施之河北自此青苖法遂行于四方初陈阳叔以枢宻副使与介甫共事二人操术不同介甫所唱阳叔不深和也既召谢卿材侯叔献陈知俭王广亷王子韶程颢卢秉王汝翼等八人欲遣之四方捜访遗利中外传笑知所遣必生事迎合然莫敢言者辙求见阳叔阳叔逆问君独来见何也对曰有疑欲问公耳近日召八人者欲遣徃诸路不审公既知利害所在事有名件而使徃案实之耶其亦未知其实漫遣出外网捕诸事也阳叔曰君意谓如何对曰昔嘉佑末遣使寛恤诸路事无所指行者各务生事既还奏例多难行为天下笑今何以异此阳叔曰吾昔奉敕看详寛恤等事如范尧夫軰所请多中理对曰今所遣如尧夫者有几阳叔曰所遣果贤将不肯行君无过忧对曰公诚知遣使之不便而恃遣之者不行何如阳叔曰君姑退得徐思之后数日阳叔召属官扵宻院言曰上即位之初命天下监司具本路利害以闻至今未上今当遣使宜得此以议可草一札子乞催之惠卿觉非其党中意不乐漫具草无益也辙知力不能救以书抵介甫阳叔指陈其决不可者且请补外介甫大怒将见加以罪阳叔止之奏除河南推官会张文定知淮阳以学官见辟从之三年授齐州掌书记复三年改著作佐郎后从文定签书南京判官居二年子瞻以诗得罪辙从坐谪监筠州盐酒税五年不得调平生好读诗春秋病先儒多失其旨欲更为之传老子书与佛法大类而世不知亦欲为之注司马迁作史记记五帝三代不务推本诗书春秋而以世俗杂说乱之记战国事多断缺不完欲更为古史功未及究移知歙绩溪始至而奉神宗遗制居半年除秘书省校书郎明年至京师除右司諌宣仁后临朝用司马君实吕晦叔等欲革弊事旧相蔡确韩缜枢宻使章惇皆在位窥伺得失中外忧之辙言曰先帝临御仅二十年厉精政事变更法度将以力致太平追复三代是以擢任臣庻多自小臣致位公相用人之速近世无与比者究观圣意本欲求贤自助以利安生民为社稷长久之计岂欲使左右大臣偷合茍容出入唯唯危而不持颠而不扶窃取利禄以养妻子而已哉然自法行以来民力凋敝海内愁怨先帝晚年寝疾弥留照知前事之失亲发徳音将洗心自新以合天意而此志不遂奄弃万国天下闻之知前日弊事皆先帝之所欲改思慕圣德继之以泣是以皇帝践祚圣母临政奉承遗旨罢导洛废市易损青苗止助役寛保甲免买马放修城池之役复禁盐鐡之旧黜吴居厚吕孝亷宋用臣贾青王子京张诚一吕嘉问蹇周辅等命令所至细民鼓舞相贺臣愚不知朝廷以为凡此谁之罪也上则大臣蔽塞聪明逄君之恶下则小臣贪冒荣利奔竞无耻二者均皆有罪则大臣以任重责重小臣以任轻责轻虽三尺童子所共知也今朝廷既罢黜小臣至于大臣则因而任之将复使爕和阴阳陶冶民物臣窃惑矣窃惟朝廷之意将以体貌大臣待其愧耻自去以全国体今确等自山陵以后犹偃然在职不肯引咎辞位以谢天下谨按确等受恩最深任事最乆据位最尊获罪最重而有腼面目曽不知愧确等诚以昔之所行为是耶则今日安得不争以昔之所行为非耶则昔日安得不言穷究其心所以安而不去者盖以为是皆先帝所为而非吾过也夫为大臣忘君徇已不以身任罪戾而归咎先帝不忠不孝宁有过此臣窃不忍千载之后书之简策大臣既自处无过之地则先帝独被恶名此臣所以痛心疾首当食不饱至扵涕泗之横流也陛下何不正其罪名上以为先帝分谤下以慰臣子之意今独以法绳治小臣而置确等大则无以显扬圣考之遗意小则无以安反侧之心故臣窃谓大臣诚退则小臣非建议造事之人可一切不治使得革面从君竭力自効以洗前恶伏乞出臣此章宣示确等使自处进退之分臣虽万死不恨也三人竟皆逐去然卒不以其前后反复归咎先帝罪之世以为恨吕惠卿始謟事介甫倡行虐政以害天下其后势钧力抗则倾陷介甫甚于仇雠世尤恶之时惠卿自知罪大乞宫观自便不预贬窜辙具疏其奸请加深谴乃以散官安置建州天下韪之司马君实既以清徳雅望专任朝政然其为人不逹吏事知雇役之害欲复行差役不知差雇之弊其实相半讲之未详而欲一旦复之民始闻而喜徐而疑惧君实不信也王介甫以其私说为诗书新义以考试天下士学者病之君实改为新格而势亦难行方议未定辙言自罢差役至今仅二十年吏民皆未习惯况役法闗渉众事根牙盘错行之徐缓乃得审详若不穷究首尾怱遽便行恐既行之后别生诸弊今州县役钱例有积年寛剰大约足支数年若且依旧雇役尽今年而止催督有司审议差役趂今冬成法来年役使乡户但使既行之后无复人言则进退皆便又言进士来年秋试日月无几而议不时决传闻四方不免惶惑诗赋虽号小技而比次声律用功不浅至扵治经诵读讲解尤不可轻易要之来年皆未可施行欲乞先降指挥来年科场一切如旧惟经义兼取注疏及诸家议论或出已见不专用王氏学仍罢律义令天下举人知有定论一意为学以待选试然后徐议元佑五年以后科举格式未为晚也众皆以为便而君实始不恱矣是岁上将亲飨明堂辙言曰三代常祀一岁九祭天再祭地皆天子亲之故于其祭也或祭昊天或祭五天或独祭一天或祭皇地祇或祭神州地祇要于一岁而亲祀必遍降及近世岁之常祀皆有司摄事三岁而后一亲祀亲祀之疏数古今之变相逺如此然则其礼之不同盖亦其势然也谨按国朝旧典冬至圜丘必兼飨天地从祀百神若其有故不祀圜丘别行他礼或大雩于南郊或大飨于明堂或恭谢于大庆皆用圜丘礼乐神位其意以为皇帝不可以三年而不亲祀天地百神故也臣窃见皇佑明堂遵用此法最为得礼自皇佑以后凡祀明堂或用郑氏说独祀五天帝或用王氏说独祀昊天上帝虽于古学各有援据而考之国朝之旧则为失当盖儒者泥古而不知今以天子每岁遍祀之仪而议皇帝三年亲祀之礼是以若此其疏也今者皇帝陛下对越天命逾年即位将以九月有事于明堂义当并见天地遍礼百神躬荐诚心以格灵贶臣恐有司不逹礼意以古非今执王郑偏说以乱本朝大典夫礼沿人情人情所安天意必顺今皇帝陛下始亲祠事而天地百神无不咸秩岂不俯合人情仰符天意臣愚欲乞明诏礼官今秋明堂用皇佑明堂典礼庶几精诚陟降溥及上下时大臣多牵于旧学不逹时变奏入不报然辙以为周礼一岁遍祭天地皆人主亲行故郊丘有南北礼乐有同异自汉唐以来礼文日盛费用月广事与古异故一岁遍祀不可复行唐明皇天寳初始定三岁一亲郊于致齐之日先享太清宫次享太庙然后合祭天地从祀百神所以然者盖谓三年一次大礼若又不遍则于人情有所不安至于遍祭之礼已自差官摄事未尝少废此近世变礼非复三代之旧而议者欲以三代遗文参乱其间失之逺矣至七年上将亲郊辙备位政府乃与诸公共伸前议合祭天地识者以为当初神宗以夏国内乱用兵攻讨于熈河路増置兰州于延安路増置安疆米脂等五寨至此夏国虽屡遣使而未修职贡二年夏始来贺登极使还未出境又遣使入界朝廷知其有请地之意然大臣议弃守未决辙言曰昔者西人虽至而疆场之事初不自言度其狡心盖知朝廷厌兵确然不请欲使此议发自朝廷得以为重朝廷深觉其意忍而不予情得势穷始来请命今若又不许使其来使徒手而归一失此机必为后悔彼若点集兵马屯聚境上许之则畏兵而予不复为恩不予则邉衅一开祸难无已间不容髪正在此时不可失也今议者不深究利害妄立坚守之议苟避弃地之名不度民力不为国计其意止欲私已自便非社稷之计也臣又闻议者或谓弃守皆不免用兵弃则用兵必迟守则用兵必速迟速之间利害不逺若遂以地予之恐非得计臣闻圣人应变之机正在迟速之际但使事变稍缓则吾得筭已多昔汉文景之世吴王濞内懐不轨称病不朝积财养兵谋乱天下文帝专务含养置而不问加赐几杖恩礼日隆濞虽包藏祸心而仁泽浸渍终不能发及景帝用晁错之谋欲因其有罪削其郡县以为削之亦反不削亦反削之则反疾而祸小不削则反迟而祸大削书一下七国尽反至使景帝发天下兵遣三十六将仅而破之议者若不计利害之浅深较祸福之轻重则文帝隐忍不决近于柔仁景帝刚断必行近扵强毅然而如文帝之计祸发既迟可以徐为备御稍经岁月变故自生以渐制之势无不可如景帝之计祸发既速未及旋踵已至交兵锋刃既接胜负难保社稷之命决扵一日虽食晁错之肉何益扵事今者欲弃之策与文帝同而欲守之计与景帝类臣乞宣喻执政欲弃者理直而祸缓欲守者理曲而祸速曲直迟速孰为利害况今日之事主上妙年母后听断将帅吏士恩情未接兵交之日谁使效命若有羽书沓至胜负纷然临机决断谁任其责惟乞圣心以此反复思虑早赐裁断无使西戎别致猖狂弃守之议皆不得其便扵是朝廷许还五寨夏人遂服辙寻迁起居郎为中书舍人时朝廷起文潞公扵既老以太师平章军国重事初元丰中河决大吴先帝知故道不可复还因导之北流水性已顺惟河道未深堤防未立岁有决溢之患本非深害也至此诸公皆未究悉河事而潞公欲以河为重事中书侍郎吕微仲枢宻副使安厚卿从而和之始谓河西北流入泊淀久必淤浅异日或从北界入海则河朔无以御敌故三人力主回河之计诸公莫能夺吕晦叔时为中书相辙间见问曰公自视智勇孰与先帝势力隆重能鼓舞天下孰与先帝晦叔惊曰君何言欤对曰河决而北自先帝不能回而诸公欲回之是自谓智勇势力过先帝也且河决自元丰导之北流亦自元丰是非得失今日无所预诸公不因其旧而修其未完乃欲取而回之其为力也难而其为责也重矣晦叔唯唯曰当与诸公筹之既而回河之议纷纷而起晦叔亦以病没辙迁户部侍郎尝因转对言曰财赋之原出扵四方而委于中都故善为国者藏之扵民其次藏之州郡州郡有余则转运司常足转运司既足则户部不困唐制天下赋税其一上供其一送使其一留州比之扵今上供之数可谓少矣然毎有缓急王命一出舟车相衔大事以济祖宗以来法制虽殊而诸道畜藏之计犹极丰厚是以敛散及时纵舍由已利柄所在所为必成自熈宁以来言利之臣不知本末之术欲求富国而先困转运司转运司既困则上供不继上供不继而户部亦惫矣两司既困故内帑别藏虽积如丘山而委为朽壤无益扵筭故臣愿举近岁朝廷无名封桩之物归之转运司盖禁军阙额与差出衣粮清汁水脚与外江纲船之类一经擘画例皆封桩夫阙额禁军寻当以例物招置而出军衣粮罢此给彼初无封桩之理至于清汴水脚虽减扵旧而洛口费用实倍扵前外江纲船虽不打造而雇船运粮其费特甚重复刻剥何以能堪故臣谓诸如此比当一切罢去况祖宗故事未尝有此但有司固执近事不肯除去惟陛下断而与之则转运司利柄稍复而户部亦有赖矣朝廷重违近制卒不能改寻又言臣谨以祖宗故事考今日本部所行体例不同利害相逺恐合随事措置以塞弊原谨昩死具三弊以闻其一曰分河渠案以为都水监其二曰分胄案以为军器监其三曰分修造案以为将作监三监皆隶工部则本部所専其余无几出纳损益制在它司顷者司马光秉政知其为害尝使本部收揽诸司利权当时所收不得其要至今三案犹为它司所擅深可惜也祖宗叅酌古今之宜建立三司所领天下事几至太半权任之重非它司比推原其意非以私三司也事权分则财利散虽欲求富其道无由盖国之有财犹人之有饮食饮食之道当使口司出纳而腹制多寡然后分布气血以养百骸耳目赖之以为明手足赖之以为力若不専任口腹而使手足耳目得分治之则虽欲求一饱不可得矣而况于安且寿乎今戸部之在朝廷犹口腹也而使他司分治其事何以异此自数十年以来羣臣不明祖宗之意毎因一事不举輙以三司旧职分逮他司利权一分用财无艺他司以办事为效则不恤财之有无户部以给财为功则不问事之当否彼此各营一职其势不复相知虽使户部得才智之臣终亦无益能否同病府库卒空今不早救后患必甚昔嘉佑中京师频岁大水大臣始取河渠案置都水监置监以来比之旧案所补何事而大不便者河北有外监丞侵夺转运司职事转运司之领河事也郡之诸埽埽之吏兵储蓄无事则分有事则合水之所向诸埽趋之吏兵得以并功储蓄得以并用故事作之日无暴敛伤财之患事定之后徐补其阙两无所妨自有监丞据法责成缓急之际诸扫不相为用而转运司不胜其弊矣此工部都水监为户部之害一也先帝一新官制并建六曹随曹付事故三司故事多隶工曹名虽近正而实非利昔胄案所掌今内为军器监而上隶工部外为都作院而上隶提刑司欲有兴作户部不得与议访闻河北道近岁为羊浑脱动以千计浑脱之用必军行乏水津渡无船然后须之而其为物稍经歳月必至蠧败朝廷无出兵之计而有司营职不顾利害至使公私应副亏财害物若专在转运司必不至此此工部都作院为户部之害二也昔修造案掌百工之事事有缓急物有利害皆得专之今工部以办职为事则缓急利害谁当议之朝廷近以箔场竹箔积久损烂创令出卖上下皆以为当指挥未几复以诸处营造岁有科例遂令般运堆积以破出卖之计臣不知将作见工几何一岁所用几何取此积彼未用之间有无损败而遂为此计本部虽知不便而以工部之事不敢复言此工部将作监为户部之害三也凡事之类此者多矣臣不能遍举也故愿明诏有司罢外水监丞举河北河事及诸路都作院皆归转运司至扵都水军器将作三监皆兼隶户部使定其事之可否裁其费之多少而工部任其功之良苦程其作之迟速苟可否多少在户部则伤财害民户部无所逃其责矣茍良苦迟速在工部则败事乏用工部无所辞其谴矣利出于一而后天下贫富可责之户部矣朝廷以为然从之惟都水监仍旧辙自为中书舍人与范子功刘贡父同详定六曹条例子功领吏部元丰所定吏额主者苟恱羣吏比旧额几数倍朝廷患之命量事裁减已再上再却矣子功奉使辙兼领其事吏有白中孚者进曰吏额不难定也昔之流内铨今侍郎左选也事之烦剧莫过此矣昔铨吏止十数而今左选吏至数十事不加旧而用吏至数倍何也昔无重法重禄吏通赇赂则不欲人多以分所得今行重法给重禄赇赂比旧为少则不忌人多而幸扵少事此吏额多少之大情也旧法日生事以难易分七等重者至一分轻者至一厘以下积若干分而为一人今若取逐司两月事定其分数则吏额多少之限无所逃矣辙以其言遍问属官皆莫应独李之仪对曰是诚可为也即与之仪议之曰此羣吏身计所系也若以分数为人数为必大有所损将大致纷诉虽朝廷亦将不能守乃具以白宰执请据寔立额竢吏之年满转出或事故死亡者勿补及额而止不过十年羡额当尽功虽稍缓而见吏知非身患不复怨矣诸公以为然遂申尚书省取诸司两月生事诸司吏皆疑惧莫肯供再申乞榜诸司使知所立额竢他日见阙不补非法行之日即有减损也榜出文字即具至是成书以申三省左仆射吕微仲大喜欲攘以为已功以问三省吏皆莫晓有诸司吏任永寿者颇知其意微仲悦之扵尚书省创吏额房使永寿与三省吏数人典之小人无逺虑而急扵功利即背前约以立额日裁损吏贠复以好恶改易诸吏局次（凡近下吏人恶为上名所压者即为拨出上名扵他司闲慢司分欲入要地者即自寺监拨入省曹之类是也）凡奏上行下皆微仲专之不复经三省法出中外汹汹微仲既为御史所攻永寿亦以恣横赃污以徒罪刺配久之微仲知众不伏乃使左右司再加详定略依本议行下时子瞻自翰林学士出知余杭朝廷即命辙代为学士寻又兼权吏部尚书未几奉使契丹彼以其侍读学士王师儒馆伴师儒稍读书能道先君及子瞻所为文曰恨未见公全集然亦能诵服伏苓赋等北人类相爱敬者
　　
　　名臣碑传琬琰之集下巻十一
　　
　　●钦定四库全书
　　
　　名臣碑传琬琰之集下巻十二
　　
　　（宋）杜大珪 编
　　
　　颍濵遗老传下　　苏辙
　　
　　还朝为御史中丞命由中出宰相以下多不恱所荐御史率以近格不用自元佑初革新庻政至是五年矣一时人心已定惟元丰旧党分布中外多起邪说以摇撼在位吕微仲与中书侍郎刘莘老二人尤畏之皆持两端为自全计遂建言欲引用其党以平旧怨谓之调停宣仁后疑不决辙扵延和面论其非退复再以札子论之其一曰臣近面论君子小人不可并处朝廷窃观圣意似不以臣言为非者然天威咫尺言词廹遽有所不尽退伏思念若使邪正并进皆得预闻国事此治乱之几而朝廷所以安危者也臣误蒙圣恩典司邦宪臣而不言谁当救其失者谨复稽之古今考之圣贤之格言莫不谓亲近君子斥逺小人则人主尊荣国家安乐疏外君子进任小人则人主忧辱国家危殆此理之必然非一人之私言也其扵周易所论尤详皆以君子在内小人在外为天地之常理小人在内君子在外为阴阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一阴在下其卦为姤二阴在下其卦为遯阴虽未壮而圣人知其有可畏之渐若夫居天地之正得阴阳之和者惟泰而已泰之为象三阳在内三阴在外君子既得其位可以有为小人奠居扵外安而无怨故圣人名之曰泰泰之言安也言惟此可以久安也方泰之时若君子能保其位外安小人使无失其所则天下之安未有艾也惟恐君子得位因势陵暴小人使之在外而不安则势将必至扵反复故泰之九三曰无平不陂无徃不复窃惟圣人之戒深切详尽所以诲人者至矣独未闻以小人在外忧其不恱而引之于内以自遗患者也故臣所上札子亦以谓小人虽决不可任以腹心至于牧守四方奔走庻务各随所长无所偏废宠禄恩赐彼此如一无一可指如此而已若遂引而置之于内是犹畏盗贼之欲得财而导之于寝室知虎豹之欲食肉而开之以垧牧天下无此理也且君子小人势同氷炭同处必争一争之后小人必胜君子必败何者小人贪利忍耻撃之难去君子洁身重义知道之不行必先引退故古语曰一薫一莸十年尚犹有臭盖谓此矣先帝以聪明圣智之资疾颓靡之俗将以纲纪四方追迹三代今观其设意本非汉唐之君所能髣髴也而一时臣佐不能将顺圣徳造作诸法率皆民所不悦及二圣临御因民所愿取而更之上下忻慰当此之际先朝用事之臣皆布列扵朝自知上逆天意下失民心彷徨踧踖若无所措朝廷虽不加斥逐其势亦自不能复留矣尚頼二圣慈仁不加谴责而宥之扵外盖已厚矣今者政令已孚事势大定而议者乃欲招而纳之与之共事欲以此调停其党臣谓此人若返岂肯徒然而已哉必将戕害正人渐复旧事以快私忿人臣被祸盖不足言臣所惜者祖宗朝廷也盖自熈寜以来小人执柄二十年矣建立党与布满中外一旦失势睎觊者多是以创造语言动摇贵近胁之以祸诱之以利何所不至臣虽未闻其言而槩可料矣闻者若又不加审察遽以为然岂不过甚矣哉臣闻管仲治齐夺伯氏骈邑三百饭疏食没齿无怨言诸葛亮治蜀废廖立李严为民徙之邉逺久而不召及亮死二人皆垂泣思亮夫骈立严三人者皆齐蜀之贵臣也管葛之所以能戮其贵臣而使之无怨者非有它也赏罚必公举措必当国人皆知所与之非私而所夺之非怨故虽仇雠莫不归心耳今臣窃观朝廷用舍施设之间其不合人心者尚不为少彼既中懐不恱则其不服固宜今乃直欲招而纳之以平其隙臣未见其可也诗曰无竞维人四方其训之陛下诚以异同反复为忧惟当久任才性忠良识虑明审之士但得四五人常在要地虽未及皋陶伊尹而不仁之人知自逺矣惟陛下断自圣心不为流言所惑毋使小人一进后有噬脐之悔则天下幸甚臣既待罪执法若见用人之失理无不言言之不从理不徒止如此则异同之迹益复着明不若陛下早发英断使彼此泯然无迹可见之为善也奏入宣仁后命宰执于帘前读之仍谕之曰苏辙疑吾君臣遂兼用邪正其言极中理诸公相从和之自此叅用邪正之说衰矣辙复奏曰圣人之徳莫如至诚之功存于不息有能推至诚之心而加之以不息之乆则天地可动金石可移况于斯人谁则不服臣伏见太皇太后陛下皇帝陛下随时弛张改革弊事因民所恶屏去小人天下本无异心群党自作浮议近者徳音一发众心涣然正直有依人知所向惟二圣不移此意则天下谁敢不然卫多君子而乱不生汉用汲黯而叛者寝苟存至诚不息之意自是太平可久之功此实社稷之福而天下之幸也然臣以谓昔所柄任其徒实繁布列中外岂免窥伺若朝廷施设必当则此辈觊望自消昔田蚡为相所为贪鄙则窦婴灌夫睥睨宫禁诸葛亮治蜀行法亷平则廖立李严虽流徙边郡终身无怨此则保国寜人之要术自古圣贤之所共由者也臣窃见方今天下虽未大治而祖宗纲纪具在州郡民物粗安若大臣正已平心无生事要功之意因弊修法为安民靖国之术则人心自定虽有异党谁不归心向者异同反复之心盖亦不足虑矣但患朝廷举事类不审详曩者黄河北流正得水性而水官穿凿欲导之使东移下就髙汨五行之理及陛下遣官案视知不可为犹或固执不从经今累岁回河虽罢减水尚存遂使河朔生灵财力俱困今者西夏青唐外皆臣顺朝廷招来之厚惟恐失之而熙河将吏创筑二堡以侵其膏腴议纳醇忠以夺其节钺功未可觊争已先形朝廷虽知其非终不明白处置若遂养成边衅关陜岂复安居如此二事则臣所谓宜正已平心无生事要功之意者也昔嘉佑以前乡差衙前民间常有破产之患熙寜以后出卖坊场以雇衙前民间不复知有衙前之苦及元佑之初务扵复旧一例复差官收坊场之钱民出衙前之费四方惊顾众议沸腾寻知不可旋又复雇雇法有所未尽但当随事修完而去年之秋复行差法虽存雇法先许得差州县官吏利在起动人户以差为便差法一行实时差足雇法虽在谁复肯行臣顷奉使契丹河北官吏皆为臣言岂朝廷欲将卖坊场钱别作支费耶不然何故惜此钱而不用竭民力以供官此声四驰为损非细又熈寜雇役之法三等人户并出役钱上户以家产髙强出钱无艺下戸昔不充役亦遣出钱故此二等人户不免咨怨至扵中等昔既已自差役今又出钱不多雇法之行最为其便及元佑罢行雇法上下二等忻跃可知唯是中等则反为害臣请且借畿内为比则其余可知矣畿县中等之家例出役钱三贯若经十年为钱三十贯而已今差法既行诸县手力最为轻役农民在官日使百钱最为轻费然一岁之用巳为三十六贯二年役满为费七十余贯罢役而归寛郷得闲三年狭郷不及一岁以此较之则差役五年之费倍扵雇役十年赋役所出多在中等如此安得民间不以今法为害而熈宁为利乎然朝廷之法官户等六色役钱只得支雇役人不及三年处州役而不及县役寛剰役钱只得通融邻路邻州而不及邻县人户愿出钱雇人充役者只得自雇而官不为雇如此之类条目不便者非一故天下皆思雇役而厌差役今五年矣如此二事则臣所谓宜因弊修法为安民靖国之术者也臣以闻见浅狭不能尽知当今得失然四事不去如臣等軰犹知其非而况于心懐异同志在反复幸国之失有以借口者乎臣恐如此四事彼已黙识于心多造谤议待时而发以撼摇众听矣伏乞宣喻宰执事有失当改之勿疑法或未完修之无倦苟民心既得则异议自消陛下端拱以享承平大臣逡廵以安富贵海内蒙福上下所同岂不休哉然大臣怙权耻过终莫肯改比辙为执政三省又奏除李清臣吏部尚书给事中范祖禹封还诏书进呈不允祖禹执奏如初左正言姚勔亦言不当三省复除蒲宗孟兵部尚书辙谓诸公且候邦直命下然后议此如何皆不应及帘前微仲奏诸部久阙尚书见在人皆资浅未可用又不可阙官须至用前执政上有黾俛从之之意辙奏前日除李清臣给諌纷然争之未定今又用宗孟恐不便宣仁后曰柰阙官何辙曰尚书阙官已数年何尝阙事今日用此二人正与去年用邓温伯无异此三人者非有大恶但昔与王珪蔡确軰并进意思与今日圣政不合见今尚书共阙四人若并用似此四人使互进党类气势一合非独臣等奈何不得亦恐朝廷难奈何矣且朝廷只贵安静如此用人台諌安得不言臣恐自此闹矣宣仁后曰信然不如且静诸公遂巻除目持下辙又奏臣去年初作中丞首论此事圣意似以臣言为然今未及一年备位扵此若遂不言实恐陛下怪臣前后异同上曰然乃退六年春诏除尚书右丞辙上言臣切与兄轼同受业先臣薄佑早孤凡臣之宦学皆兄所成就今臣蒙恩与闻国政而兄适以召还本除吏部尚书复以臣故改翰林承旨臣之私意尤不遑安况兄轼文学政事皆出臣上臣不敢逺慕古人举不避亲只乞寝臣新命得与兄同备从官竭力图报亦未必无补也不听时吕微仲与刘莘老为左右相微仲直而闇莘老曲意事之大事皆决于微仲惟进退士大夫莘老阴窃其柄微仲不悟也辙居其间迹危甚莘老昔为中司台中旧僚多为之用前后非意见攻宣仁后觉之莘老既以罪去微仲知辙无它有相安之意然其为人则如故天下事卒不能大有所正至今愧之盖是时所争议大者有二其一西边事其二黄河事初夏人来贺登极相继求和且议地界朝廷许之本约地界已定然后付以岁赐乆之议不决明年人多保忠以兵袭泾原杀掠弓箭手数千人而去朝廷隠忍不问即遣使徃赐策命夏人受礼倨慢以地界为词不复入谢且再犯泾原四年乃复来贺坤成且议地界朝廷急扵招纳疆议未定先以岁赐予之寻觉不便乃于疆事多方侵求不守定约而熈河将佐范育称谊等又背约侵筑质孤胜如二堡夏人随即平荡育等又欲以兵纳赵醇忠及擅招蕃部千余人朝廷却而不受西边骚然辙力言其非乞罢育谊更择老将以守熈河宣仁后深以为是而大臣主之辙面奏此辈皆大臣亲旧不忍坏其资任虽其同列亦不敢异议陛下独不见黄河事乎当时徳音宣喻至深至切然非大臣意至今不了人君与人臣事体不同人臣虽明见是非而力所不加湏至且止人主扵事不知则已知而不得行则事权去矣臣今言此盖欲陛下收揽威柄以正君臣之分而已若专听其所为不以渐制之及其太甚必加之罪只如韩维专恣太甚范纯仁阿私太甚皆不免逐去事至如此岂朝廷美事故臣之意盖欲保全大臣非欲害之也宣仁后极以为然而不能用六年六月熙河奏夏人十万骑压通逺军境上挑掘所争崖巉杀人三日而退乞因其退军未能复出急移近里堡寨于界上修筑乗利而徃不须复守诚信诸公会议都堂辙谓微仲令欲议此事当先定议欲用兵耶不用兵耶微仲曰如合用兵亦不得不用辙曰凡欲用兵先论理之曲直我若不直则兵决不当用朝廷顷与夏人商量地界欲用庆歴旧例以汉蕃见今住坐处当中为界此理最为简直夏人不从朝廷遂不固执盖朝廷临事常患先易后难此所谓先易者也既而许于非所赐城寨依绥州例以二十里为界十里为堡铺十里为草地（非所赐城寨指谓延州塞门义合石州吴堡兰州诸城寨通逺军定西城）要约纔定朝廷又要于两寨界首相望侵系蕃地一抹取直夏人黾勉见从要约未定朝廷又要蕃界更留草地十里通前三十里夏人亦又见许凡此所谓后难者也今者又欲于定西城与陇诺堡相望一抹取直所侵蕃地凡百数十里陇诺祖宗旧疆岂所谓非所赐城寨耶此则不直致冦之大者也今虽欲不顾曲直一面用兵不知二圣谓何莘老曰持不用兵之说虽美然事有湏用兵者亦不可固执辙曰相公必欲用兵湏道理十全敌人横来相加势不得巳然后可耳今吾不直如此兵起之后兵连祸结三五年不得休将柰何诸公乃许不从熈河之计明日面奏之辙曰夏人引兵十万直压熈河境上不于他处作过専扵所争处杀人掘崖巉此意可见此非西人之罪皆朝廷不直之故微仲曰朝廷旨挥亦不至大叚不直辙曰熈河帅臣輙敢生事奏乞不守诚信乗夏人抽兵之际移筑堡寨臣以为方今堡寨虽或可筑至秋深马肥夏人能复引大兵来争此否诸人皆言今已不许之矣辙曰臣欲诘责帅臣耳若不加诘责或再有陈乞诸人皆曰竢其再乞诘责未晚宣仁后曰边防忌生事早与约束诸人乃听而兰州又以逺探为名深入西界杀十余人辙曰边臣贪功生事不足以示威徒足以败壊疆议理湏戒敕不听既又以防护打草为名杀六七人生擒九人微仲知不便欲送还生口因奏其事辙曰边臣贪冒小胜不顾大计极害事今送还九人甚善可遂戒敕边臣微仲不欲曰近日延安将副李仪等深入陷没已责降一行人足以为戒辙曰李仪深入以败事被责兰州深入得功若不戒敕将谓朝廷责其败事而喜其得功也宣仁后曰然乃加戒敕然七年夏人竟大入河东朝廷乃议絶岁赐禁和市使沿边诸路为浅攻计命熈河进筑定逺城夏人不能争未几复大入环庆复议使熈河进筑汝遮中书侍郎范子功独不可辙度其意昔延安帅臣赵卨范氏姻家也方议地界以绥州二十里为例议出扵卨熈河斥其不可议乆不决而卨死故子功持之辙谓之曰绥州旧例施扵延安可耳熈河逺者或至七八十里其不从宜矣方论国事亲旧得失不宜置胷中矣众皆称善而子功悻然不服会西人乞和议遂不成未几右相苏子容以事去位子功以同省待罪因遂其请实以汝遮故也辙自为諌官论黄河东流之害及为执法最后论三事其一存东岸清丰口其二存西岸披滩水口其三除去西岸激水锯牙朝廷以付河北监司惟以锯牙为不可去辙于殿庐中与微仲论之微仲曰无锯牙则水不东水不东则北流必有患辙曰然北京百万生灵岁有决溺之忧何以救之且分水东入故道见今淤合者多矣分水之利亦自不复能久若竢涨水已过尽力修完北流堤坊使足胜涨水之暴然后彻去锯牙免北京危急此实利也莘老曰河北监司不如此言柰何辙曰公岂不知外官多所观望耶微仲曰河事至大难以臆断辙曰彼此皆非目见当以公议叅之耳及至上前二相皆以分水为便辙具奏前语且曰必欲重慎候涨水过故道増淤即并力修完北堤然后彻去锯牙庻几可也退至都堂二相遽批圣语曰依都水监所定辙语堂吏适所奏不然莘老失措微仲知不可乃曰明日别议卒改批不得添展乃已八年正月都水吴安持乞于北流作软堰定河流以免淤填时微仲在告辙奏曰先帝因河决大吴导之北流已得水性惟堤坊未完毎岁不免决溢此本黄河常事耳是时北京之南黄河西岸有阚村樊村等三斗门遇河水泛溢即开此三门分水北行扵无人之地至北京北合入大河故北京生聚无大危急自数年来大臣创议回河水官王孝先吴安持等即塞此三门贴筑西堤又作锯牙马头约水向东直过北京之上故北京连年告急然约水既久东流遂多于徃岁盖分流有利有害秋水泛涨分入两流蹔时且免决溢此分水之利也河水重浊缓则生淤既分为二不得不缓故今日北流淤塞此分水之害也然将来涨水之后河流东北盖未可知臣等昨于都堂问吴安持安持亦言去年河水自东今年安知河水不自北宣仁后笑曰水官尚作此言况它人乎辙又奏曰臣今但欲徐观夏秋河势所尚水若东流则北流不塞自当淤断水若北流则北河如旧自可容纳似此处置安多危少行之无疑若行险徼幸万一成功如水官之意臣不敢从也乞先令安持等结罪保明河流所向天软堰既成有无填塞河道致将来之患然后遣使按行具可否利害后复笑曰若令结罪必谓执政胁持之且水官犹不保河之东北况使者蹔徃乎姑别议之可也二月微仲乃朝辙具以前语谕之微仲口虽不伏而意甚屈曰软堰且令具功料申上朝廷更行相度辙曰如此终非究竟必欲且尔亦可八日辙方在式假三省得旨批曰依水监所奏下手日具功料取旨辙以非商量本意以札子论之微仲即日在告十二日辙入对奏曰自去年十一月后来至今百日间耳水官凡四次妄造事端摇撼朝廷第一次安持十一月出行河先乞一面措置河事旧法马头不得増损臣知安持意在添进马头即旨挥除两河门外许一面措置安持奸意既露第二次乞扵东流北添进五七埽緷臣知安持意欲因此多进埽緷约令北流入东即令转运司同监视不得过所乞緷数安持奸意复露第三次即乞留河门百五十歩臣知安持意在回河改进马头之名为留河门即不许安持计穷第四次即乞作软堰凡安持四次擘画皆回河意耳臣昨巳令中书工房问水监两事其一勘会北流元佑二年河门元阔几里逐年开排直至去年只阔三百二十歩有何縁故其二勘会东流河门见阔几歩毎年涨水东出水面南北阔几里南面有无堤岸北京顺水堤不没者几尺将来北流若果淤断涨水东行系合并北流多少分数有无包畜不定今两问犹未答便即施行实太草草后嗟叹久之深以所言为然二十四日与微仲同进呈微仲曰苏辙所议河事今软堰已不可作无可施行辙曰软堰本自不可作然臣本论吴安持百日之间四次妄造事端动摇朝听若令依旧供职病根不去河朔被害无已微仲曰水官弄泥弄水别用好人不得所以且用安持辙曰水官职事不轻奈何以小人主之易曰开国承家小人勿用未闻小人有可用之地也此后是非终不能决会宣仁晏驾九年正月安持奏乞塞梁村口缕张包口开清丰口以东鸡爪河八日辙以祈榖宿斋三省即令安持与北京留守司相度施行时微仲为山陵使行有日矣辙见之待漏语及河事微仲直视曰此大事不可不慎辙曰诚然公亦宜慎之时范尧夫为右相旧不直东流辙告之曰当与微仲议定乃令西去尧夫曰命已下奈何辙曰事有理谁敢不从议扵皇仪门外再降指挥使都水与本路安抚提转同议可即施行有异议亟以闻尧夫自外来始意辙与微仲比及此大相信服既而安抚许冲元乞候过涨水因河所向闭所不行口尧夫奏乞令许将与吴安持同议一面施行辙曰河势难定恐湏令诸司共议乃得其实上以为然既行上特宣谕曰河事不小可遣两制以上二人按行相度尧夫曰河役已起方议遣官恐稽留役事上曰但使议论得实虽迟一年何损乃遣中书舍人吕希纯殿中侍御史井亮采徃视之二人归极以北流为便方施行枢宻签书刘仲冯援旧例乞与河议仲冯本文潞公吴冲卿门下士也其言纷然吕井之议遂格而辙亦以罪见逐扵是河流遂东凡七年而后北流复通微仲之在陵下也尧夫奏乞除执政上即用李邦直为中书侍郎邓圣求为尚书右丞二人久在外不得志遂以元丰事激怒上意邦直尤力旧法母后之家十年一奏门客时皇太妃之兄朱伯材以门客奏徐州富人窦氏尧夫无以裁之一日日中请辙扵都堂与邦直议之辙曰上始亲政皇太妃合中事当遍议之车服仪制已付礼部矣皇太后月费尚书省已奏乞依太皇太后矣皇太妃宜付户部议定至于奏荐亦当议有所予付吏部可也凡事付有司必以法裁处朝廷又酌其可否而后行扵体为便明日奏之上曰月费竢内中批出奏荐皇太后家减二年皇太妃十年议巳定邦直独曰此可为后法今姑予之可也上从之邦直之附会类如此会廷策进士邦直撰策题即为邪说以扇惑羣听辙论之曰伏见御试策题歴诋近岁行事有欲复熈寜元丰故事之意臣备位执政不敢不言然臣窃料陛下本无此心其必有人妄意陛下牵于父子之恩不复深究是非逺虑安危故劝陛下复行此事此所谓小人之爱君取快扵一时非忠臣之爱君以安社稷为恱者也臣窃观神宗皇帝以天纵之才行大有为之志其所施设度越前古盖有百世而不可改者也臣请为陛下指陈其畧先帝在位近二十年而终身不受尊号裁损宗室恩止袒免减朝廷无穷之费出卖坊场雇募衙前免民间破家之患罢黜诸科诵数之学训练诸将慵墯之兵置寄禄之官复六曹之旧严重禄之法禁交谒之私行浅攻之策以制西戎收六色之钱以寛杂役凡如此类皆先帝之睿筭有利无害而元佑以来上下奉行未尝失坠者也至扵其它事有失当何世无之父作之扵前子救之于后前后相济此则圣人之孝也汉武帝外事四夷内兴宫室财用匮竭于是修盐铁搉酤均输之政民不堪命几至大乱昭帝委任霍光罢去烦苛汉室乃定光武显宗以察为明以谶决事天下恐惧人懐不安章帝即位深鉴其失代之以寛恺弟之政后世称焉及我本朝真宗皇帝右文偃革号称太平群臣因其极盛为天书之说及章献明肃太后临御揽大臣之议藏书梓宫以泯其迹仁宗听政亦絶口不言天下至今韪之英宗皇帝自藩邸入继大臣过计创濮庙之议朝廷为之汹汹者数年及先帝嗣位或请复举其事寝而不答遂以安靖夫以汉昭章之贤与吾仁宗神宗之圣岂其薄扵孝敬而轻事变易也哉盖有不可以庙社为重故也是以子孙既获孝敬之实而父祖不失圣明之称此真明君之所务不可与流俗议也臣不胜区区愿陛下反复臣言慎勿轻事改易若轻变九年已行之事擢任累岁不用之人人懐私忿而以先帝为词则大事去矣奏入不报再以札子面论之上不说李邓从而媒蘖之乃以本官出知汝州居数月元丰诸人皆会于朝再谪知袁州未至降授朝议大夫分司南京筠州居住居三年责授化州别驾雷州安置未朞年或言方南行兄弟相遇中涂至雷赁富民屋以居复移循州今上即位大臣犹不悦徙居永州皇子生复徙岳州已乃复官提举凤翔上清太平宫有田在颍州乃即居焉居二年朝廷易相复降授朝请大夫罢祠宫凡居筠雷循七年居许六年杜门复理旧学于是诗春秋传老子解古史四书皆成尝抚巻而叹自谓得圣贤之遗意缮书而藏之顾谓诸子今世已矣后有逹者必有取焉耳家本眉山贫不能归遂筑室于许先君之葬在眉山之东昔尝约附扵其庾虽逺不忍负也以是累诸子矣予居颍州六年岁在丙戌秋九月阅箧中旧书得平生所为惜其久而忘之也乃作颍濵遗老传凡万余言已而自笑曰此世间得失耳何足以语达人哉昔予年四十有二始居髙安与一二衲僧游听其言知万法皆空惟有此心不生不灭以此居富贵处贫贱二十余年而心未尝动然犹未覩夫实相也及读楞严以六求一以一除六至扵一六兼忘虽践诸相皆无所碍乃油然而笑曰此岂实相也哉夫一犹可忘而况遗老传乎虽取而焚之可也
　　
　　名臣碑传琬琰之集下巻十二
　　
　　●钦定四库全书
　　
　　名臣碑传琬琰之集下巻十三
　　
　　（宋）杜大珪 编
　　
　　文忠烈公彦博传　　实録
　　
　　绍圣四年四月丁已降授太子少保潞国公致仕文彦博薨彦博字寛夫汾州介休人父洎赠太师韩国公彦博天圣五年中进士第授大理评事知济州翼城并州榆次县改太常博士通判兖州景佑四年御史中丞张观荐为监察御史迁殿中侍御史丁父忧服除还旧职会西鄙用兵有临阵先退望敌不进者置狱邻郡而推劾枝蔓久不即诛彦博请严军法以重将权仁宗嘉纳之康定元年元昊陷金明寨诏刘平自环庆倍道兼行与石元孙黄徳和合兵援延州五龙川遇覆败绩徳和率所部先遁平元孙皆为敌执徳和妄奏平等降贼遣彦博至河中鞫勘具得奸状徳和伏诛为河东转运副使麟府二州皆在河外因山而城彦博父洎为转运使以麟州饷道回逺军食不足乃按唐张说常领并州兵万人出合河关掩击党项于银城比为河外直道自折徳扆世有府谷即大河通保徳以便府人故河关路废而弗治将复奏之未及而卒彦博领漕事遂通银城由是州有储粟庆歴元年元昊围麟州二十日知城中有备解去初并代緫管王亢钤辖康徳舆杨懐志檄调刍粟彦博籍数州民馈运以俟出兵亢等按兵府州闭垒自守及陷丰川始出屯城外数里三日而还居民谓冦复至入保城郭弃所赍扵路彦博以其事闻且言西事未寜悍边全藉良将亢等材驽下必致败事愿正典刑别择武臣付以边事亢等悉坐贬秩除尚书户部贠外郎直史馆三年迁天章阁待制转运使元昊复冦西鄙葛懐敏等败绩三年以彦博为龙图阁直学士知渭州未行徙秦州守边有威名虏不敢犯四年除枢宻阁直学士知益州建言本路兵马久不曽习战请立训练之法又言益彭卭蜀汉五州非用马地州屯二千余骑请易以歩军诏从之七年擢諌议大夫枢宻副使改叅知政事贝州宣毅十将王则挟妖术与州校张峦卜吉谋反闭城拒守改年置官属河北遣将勒兵傅城下命权知开封府明镐体量安抚师久未克彦博请行因命为宣抚使镐副之至则督将攻城旬余未下谍言贼欲潜兵出邀虏使辎重镐先遣殿侍安素伏兵败之牢城卒盖秀刘炳请穴地以入贝州南临御河秀等潜扵岸下夜穿昼匿穴成窒以褐袍走白彦博募死士二百衔枚由穴进帐前虞候杨遂请行许之既出登城杀守陴者垂絙引城下人贼以火牛突登者不能拒颇却遂身被创援戈刺牛牛退走践贼溃城破生擒则槛送京师与羣党悉诛除礼部侍郎同中书门下平章事集贤殿大学士彦博因进对言尝闻徳音以缙绅多务奔竞非裁抑之无以厚风俗若稍旌恬退守道者则躁竞庶几知耻乃荐王安石韩维张瓌悉被甄擢与枢宻使龎籍同议省兵民汰为民者六万减廪给之半者二万众议纷然以为久衣食扵官不愿为农且习弓刀一旦散之闾阎必为盗贼仁宗亦疑之以问彦博对曰公私困竭正坐冗兵果有患臣愿死之皇佑元年除吏部侍郎昭文馆大学士监修国史二年大飨明堂礼毕彦博与宋庠髙若讷修纂仪注起自降诏讫于礼成系日以书为大享明堂记二十巻目録一巻又以亲被训谕退而纪録者为纪要二卷书成仁宗为制序引诏褒答镂板赐近臣除礼部侍郎尚书三年殿中侍御史里行唐介言彦博专权植党知益州日以间金竒锦因内小臣遗宫掖及叅大政与諌官吴奎相表里欺君固宠贝州贼平乃明镐之功彦博幸会遂叨相位显用张尧佐阴结贵妃为谋身之计仁宗怒召二府示之疏界面论不已枢宻副使梁适叱介下殿辞益坚诏送台劾介既下彦博留再拜曰御史言事职也愿不加罪不许召当制舍人即殿庐草制贬英州别驾彦博以吏部尚书观文殿学士知许州翌日出吴奎知宻州知諌院包拯上疏留奎仁宗曰介言奎拯阴结彦博观此奏不诬也四年徙知青州五年再徙秦州寻除忠武军节度使知永兴军至和二年再入为平章事昭文馆大学士与富弼同拜宣麻之日上遣黄门觇扵庭士大夫皆以得人相庆明年正月仁宗御殿疾暴作扶入禁中二府俟于殿阁召内侍史志聪问起居状对曰禁中事严宻不敢漏彦博叱曰上暴疾系国安危惟尔专出入禁闼不令宰相知天子起居欲何为耶自今疾势増损必白违当从军法二府议留宿未有以发彦博请用道家说祈禳大庆殿辅臣主祠事设次宿殿庑志聪等又白非故事彦博曰岂论故事时耶知开封府王素夜叩宫门求见执政彦博曰此时宫门何可夜开诘旦素入白禁卒告都虞候变者同列欲捕治彦博不可乃召都指挥使许懐徳问虞候某者何如人懐徳称其谨畏可保彦博曰此卒者怨诬之尔宜亟诛以靖众乃请平章事刘沆判状尾斩仁宗疾已沆譛之曰陛下违豫时彦博擅斩告变者彦博以沆判闻上意乃解嘉佑二年监修国史御史吴中复乞召唐介还朝彦博因言介顷为御史言臣事多中臣病其间虽有风闻之误然当时责之太深请如中复奏召用之三年三司盐鐡使郭申锡与河北都转运使李叅议河事不协讼叅叅宻遣指使髙守忠赍黄河画图入中书私属彦博御史张伯玉弹奏叅奸邪结托命待制卢士宗司諌吴中复杂案申锡所讼及弹文不实申锡坐贬滁州彦博寻以检校太师同平章事河阳三城节度判河南府四年封潞国公五年易节保平军判大名府改成徳军节度使尚书左仆射太原府俄复保平军节度判河南丁母忧八年英宗即位起复同平章事成徳军节度加冠军大将军左金吾卫大将军三上表乞终丧许之诏给俸赐比宰臣之半力辞不受治平二年服阕复以旧官判河南寻除侍中淮南节度使判永兴入为枢宻使兼群牧制置使徙剑南西川节度使熈寜元年河北籴便司言军储艰乏神宗欲扵贵籴州军减住营兵额彦博曰自古募营兵遇事息輙罢汉文帝恭俭至武帝时府库充实因用兵遂致公私匮乏吕公弼以谓边兵不可多减遇大阅师旅寡弱启侮夷狄彦博曰自有戍卒不至阙事也二年相陈升之诏彦博朝廷宗臣其令升之位彦博下以称遇贤之意彦博言国朝枢宻使无位宰相右者独曹利用尝在王曾张知白上臣忝文臣粗知礼义不敢紊乱朝着固辞乃从三年夏人犯大顺城至庆州李复圭以阵图方畧授钤辖李信都廵检刘甫监押种咏辙使出战信等如教失利退走复圭亟收所授方略执信等繋狱奏从军法彦博力言其非宰相王安石白上以复圭事为当信等伏诛人皆寃之四年军乱召二府对资政殿辅臣深以用兵为忧彦博曰朝廷施为务合人心以静重为先凡事当兼采众论不宜有所偏听陛下即位以来厉精求治而人情未安盖更张之过也祖宗法未必皆不可行但有废坠不举之处尔王安石曰朝廷求去民害何不可若万事隳颓如西晋风兹益乱也安石知为已发故力排之监察御史张商英言枢宻吏任逺恣横使副党庇不案彦博与吴充蔡挺家居待罪遣吏送印中书不受诏趣入院彦博请以其章付有司正典刑啇英阴助中书故彦博等不能平会王安石亦不直商英坐贬监荆南商税彦博乃起视事六年除守司空河东节度使判河阳七年徙判大名府初选人李公义为铁龙爪以浚河宦官黄懐信更作浚川把天下指笑以为儿戏王安石独信之除范子渊都水外丞置浚川司行其法子渊奏功求赏言疏导水势悉归故道退出民田数万顷朝廷疑其妄下大名府保奏彦博言河水汗漫非把可浚虽甚愚之人皆知无益去年退地止因霜降水落今年未尝用把而退地更多臣不敢雷同欺罔奏至上不悦命知制诰熊本与都水主簿陈佑甫河北漕臣陈知俭按视如彦博言子渊乃求对言本等意安石罢彦博必相故附会其说且先诣彦博纳拜宴饮于是知杂御史蔡确亦言本奉使不公诏确与諌官黄复杂治置狱逮系二百余人数月狱成子渊及本等皆重坐彦博勿问熈寜七年辽人再遣萧禧议地界命内侍裴昱赐彦博手诏问所以待遇之要备御之方彦博奏中国御戎守信为上必以誓书为证彼虽诡辞难夺正论若不计曲直利害敢萌犯顺之心则预备之要足食足兵坚修城壁保全人民以主待客以逸待劳理必胜矣或曰先发制人意在轻动或曰乗其未备袭取燕蓟事不审处后将噬脐非王师万全之举也九年除守太保再任力辞太保许之元丰三年除太尉开府仪同三司复判河南王尧臣子同老言至和三年仁宗不豫内外寒心先臣叅预朝政与宰相文彦博富弼请立英宗皇帝为嗣仁宗感悟开纳大计遂定会彦博来自北都过阙入觐神宗以问彦博对曰先帝天命所在神器有归实仁祖知子之明慈圣拥佑之力臣等何功神宗曰虽云天命亦击人谋卿深厚不伐善阴徳如丙吉真定策社稷臣也彦博曰如周勃霍光是为定策自至和以来中外之臣乞立皇嗣者甚众臣等虽尝有请事未果行至嘉佑末韩琦等卒就大事盖琦等功也神宗曰议论扵至和时发端为难仁宗意已定其后止申前诏尔正如丙吉霍光事前后不相掩也卿宜尽録本末将付史官彦博乃具奏其详扵是手诏中书曰彦博禀徳深厚善不自伐懐此大功絶口不言中外搢绅莫有知者今縁故臣子明其父勲始得本末及知援立之功厥有攸在嘉佑之诏但宣之尔遂加彦博河东永兴军节度使録其子宗道为承事郎彦博亦力辞两镇宴饯琼林辅臣皆预两遣中谒者遗诗以宠其行有报在不言功之语当世荣之四年遣内侍王中正徃鄜延体量经制边事中正既行称面受诏所过募禁兵从者将之而西主兵官不敢违至西京彦博以无诏拒之中正亦不敢募而去六年请老除守太师河东永兴军节度使彦博又固辞许罢两镇以守太师致仕元佑初议除彦博三省长官御史刘挚等有言乃命平章军国重事六日一朝一月两赴经筵边事河防及朝廷有大政令即与辅臣共议恩遇甚渥巳而彦博屡抗章请去五年复以太师致仕绍圣初言者论彦博朋附司马光诋毁成烈怨疾先朝以理财裕民之政为暴刻箕敛之科以经武斥地之勲为冦攘草窃之计落河东节度开府仪同三司太原尹降授太子太傅卒年九十二特辍视朝一日崇宁中预元佑党后特命出籍追复太师谥忠烈彦博凝简庄重顾盻有威逮事四朝荐更二府七换节钺位将相五十余年再守秦州大名永兴五判河南徧歴公孤两以太师致仕英杰寿俊名闻四夷熈宁中彦博在枢宻府尼惠普以妖妄就逮有司奏搢绅所与简牍一时公卿多有之独彦博无有神宗问其故对曰但臣不知尔如知之亦当有书时人美其分谤元丰中判河南府与富弼席汝言王尚恭赵丙刘几冯行已楚建中王慎言张问张焘司马光凡十一人用白居易故事就弼第置酒相乐尚齿不尚官已而图形妙觉僧舍谓之洛阳耆英会光为文序其事宣徽使王拱辰守北都以书来谕曰拱辰以家洛位与年不居数客顾以官守不得执巵酒在坐席愿预名其间幸无我遗其为时所嘉美如此彦博虽位体隆贵而平居接物谦挹尊徳乐善如恐不及邵雍程颢程頥以道学名世居洛阳彦博与之逰从甚宻及颢死既葬亲为题其墓为明道先生云子恭祖贻庆齐贤保雍居中及甫维申宗道
　　
　　刘右丞挚传　　实録
　　
　　绍圣四年十二月壬子鼎州团练副使新州安置刘挚卒挚字莘老渤海人少举进士嘉佑中礼部奏名第一中甲科调试秘书省校书郎知兾州南宫县旧以税钱五百折绢一疋民坐破产挚上于朝请给半价时包拯领三司奏可其事县人頼之徙江陵府观察官以韩琦荐召试补馆合校勘迁著作郎熈宁四年自同知太常礼院改太子中允时王安石初秉政遇挚甚厚擢为检正中书礼房公事非其好会迁监察御史里行未及陛对上疏论亳州狱小人意在倾摇大臣今富弼已责愿少寛之是时神宗皇帝励精求治挚初面对被宠奬言皆听纳挚感遇因上疏其畧以为君子小人之分在义利而已小人材非不足特心之所向不在乎义故欲赏之志毎在事先公尔之心毎在私后陛下有劝农之意今变而为烦扰有均役之意今倚以为聚敛其有爱君忧国之心者皆无以容扵其间今天下有喜扵敢为之论有乐扵无事之说彼以此为流俗此以彼为乱常畏议者以进取为可耻嗜利者以守道为无能此风浸长东汉党锢有唐朋党之祸必起矣愿陛下虗心平听愼重好恶收合过与不及之俗使会归于大中之道又论常平免役法陈事会御史中丞杨绘亦论新政不便并下其章司农司农难诘且劾挚绘欺诞懐向背有诏问状挚言臣待罪言责采士民之说告于陛下职也今乃以有司言下臣问状是合与之争口舌无乃辱陛下耳目之任哉乞下臣章并司农所奏外廷考定当否如臣言有取愿赐察纳言渉欺罔甘就窜逐奏入不报明日复上疏曰今天下之势未至扵安且治者谁致之邪陛下注意以望太平为己任得君専政者是也二三年间开合动摇举天下无一物得安其所者盖自青苖之议起而天下始有聚敛之疑青苖之议未允而均输之法行均输之法方扰而邉鄙之谋动邉鄙之祸未艾而助役之事兴其间又求水利淤田省并州县难徧以疏举其议财则市井屠贩之人皆召而登政事堂其征利则下至歴日官自鬻之至扵轻用名器淆混贤否忠厚老成者摈之为无能侠少儇辨者取之为可用守道忧国者谓之流俗败常害民者谓之通变凡政府谋议独与一椽属决之然后落茟同列与闻反在其后故奔竞乞丐之人其门如市今羗夷之欵未入反侧之兵未安三边创痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也居数日罢御史落馆职责监衡州盐仓故事御史不带兼职以馆职充御史自挚始也八年复职签书应天府判官事元丰初改集贤校理知大宗正丞权发遣开封府推官改奉议郎官制行以朝奉郎为尚书礼部郎中又以开封狱空赐金紫服六年春为右司郎中五月坐论事冲替明年知滑州哲宗即位召为吏部郎中改秘书少监擢为侍御史论贬蔡确及言升朝官荐进士明经冒滥学法苛细愈扵治狱条目猥多过扵防盗类不以礼义遇士人非先皇帝意又言经义之弊蹈袭剽贼有司莫能辨请杂用诗赋取士复贤良方正科罢常平免役法引朱光庭王嵓叟为言官元佑元年为御史中丞诏挚与諌议大夫孙觉看详被罪诉理在元丰八年三月赦前者挚言何必赦前自今日以前皆当看详奏可上疏言上之所好下必有甚朝廷意在总核下必有刻薄之行朝廷务行寛大下必有苟简之事习俗懐利迎意趋和所为近似而非上之意本然也今因革之政本殊而观望之俗故在昨差役初行监司己有迎合争先不校利害一槩定差一路为之搔动者朝廷察其始此固已黜之矣由此观之大约类此向卒点责数人者皆以非法接克市进害民然非欲使之漫不省事也昩者不达矫枉过正顾可不为之禁哉请立监司考绩之制又言臣所领诉理所寃抑无甚扵太学狱者本因学生告言学官阴事勘官求请事外或摭赦前事为言株连证逮所及上自侍从下至郡县举子无虑数百千人逺者或自闽吴赴逮本师生以茶药帋笔通问遗而文吏当以受所监临枉法甚失哀矜恤刑之意用是罪多减贷擢中大夫尚书右丞二年除左丞三年夏为中书侍郎冬迁门下侍郎挚与同列奏事论及人才挚曰人才难得能否不一性忠实而有才识上也材不逮而忠实有余次也有才而难保可借以集事又其次也懐邪观望随势改变此小人终不可用二圣深然之且曰卿等常能如此用人国家何忧哉是时上临御累年渊黙未尝出语可否政事宰执屡请时扵讲筵指事询问以广听纳其后毎有顾问宰执必申叙其说从而奏事遂以为常一日内降画可裁定宗室冗费及六曹吏额房吏请封送尚书省挚曰録黄当过门下今封送何人也吏言尚书以吏额事毎奏入必径下本省已久今误至此挚曰中书不知其它当如法令遂作録黄初尚书吏任永寿精捍而猾与三省吏不相能具以吏奸告诸宰政丞相吕大防深然之是时户部裁冗费后省（阙）吏额已逾年垂就矣大防尽取其事置吏额房扵都省召永寿等领之至是永寿见録黄愕曰两省初不与今安得此即禀大防命两相各选吏与其事以是语挚挚曰中书用法行録黄非有意与吏为地道也今乃使就都省分功何耶其后事毕永寿积劳补官余吏皆迁转有差扵是外议汹汹台諌交章论列以谓事在后省乆永寿等攘去纔两月而都司擅拟优例冒赏章疏十上大防不怿而士大夫趋利者居间交闘扵是朋党之论起矣六年春拜太中大夫右仆射兼中书侍郎是年冬言者论挚奸回险诈力引私党为臣不忠父死扵衡委而不葬为子不孝罢相以观文殿学士知郓州初邢恕责官过京师书抵挚挚答有爱以俟休复之语会排岸官茹东济有求扵挚不得见其书阴録以示中丞郑雍侍御史杨畏二人方论挚得此乃释其语上之曰休复语出周易以俟休复者俟它日太皇太后复辟也又章惇诸子故与挚之子游挚亦间与之接言者谓挚预交惇子为囊橐以兾后福二圣尤不悦遂罢政事云八年移守青州绍圣初诏挚诬诋圣考愚视朕躬首陈变法之科终成弃地之令纵释有罪以归怨公上污蔑异已以诱胁众心落职知黄州未至再贬为光禄卿分司南京鄿州居住四年春责为鼎州团练副使新州安置寻卒于贬所年六十八不许归葬是年蔡渭告言文及甫尝书抵邢怨有司马昭之心路人所知之语盖指谓挚尝有废立意也扵是逮及甫恕等系同文诏狱命翰林学士蔡京中书舍人蹇序辰等杂治卒无佐验及甫恕皆被罪犹用蔡京奏明年五月挚已死诏以前尚洙所置辞皆已亡不及考验明正典刑乃免挚诸子官家属徙英州元符三年三月诏还其家属収叙诸子五月复挚中大夫建中靖国元年因其子跂有言官给葬事依前宰臣例崇寜元年诏追降朝议大夫大观二年以八宝赦追复朝议大夫其后复观文殿大学士太中大夫赠通议大夫绍兴元年今天子顾哀元佑故老特赠少师
　　
　　名臣碑传琬琰之集下巻十三
　　
　　●钦定四库全书
　　
　　名臣碑传琬琰之集下巻十四
　　
　　（宋）杜大珪 编
　　
　　王荆公安石传　　实録
　　
　　元佑元年四月癸巳观文殿大学士守司空充集禧观使荆国公王安石薨安石字介甫抚州临川人父益都官员外郎安石少有大志庆厯二年登进士甲科签书淮南节度判官厅公事代还例当进所业试馆职安石独不进特召试亦固辞知明州鄞县通判舒州除知建昌军不赴召为群牧判官差提点府界诸县镇公事出知常州提点江南东路刑狱入为三司度支判官献万言书极陈当世之务居顷之除直集贤院累辞不获始就职嘉佑五年四月除同修起居注固辞不拜十一月申前命章又五上不许遂除知制诰纠察在京刑狱移判三班院同知嘉佑八年贡举丁母忧服除英宗朝累召不赴神宗在藩邸见其文异之及即位就除知江宁府召为翰林学士初入对上曰方今治当何先安石曰以择术为先上曰唐太宗何如安石曰陛下当以尧舜为法太宗所知不近所为不尽合先王但乗诈取子孙又皆昏恶所以独见称述尧舜所为至简而不烦至要而不迂至易而不难但末世学者不能通知常以为髙不可及不知圣人经世立法以中人为制也上曰卿可谓责难于君朕自视渺然恐无以副卿此意可悉意辅朕同济此道一日讲席羣臣退上留安石坐曰有欲从容与卿议论者因言唐太宗必得魏郑公刘备必得诸葛亮然后可以有为二子诚不世出之人也安石曰陛下诚能为尧舜则必有皋夔稷契陛下诚能为髙宗则必有傅说魏郑公诸葛亮皆有道者所羞何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有皋蘷稷契之贤亦必为小人所蔽因巻怀而去耳自古患朝廷无贤者以人君不明好近小人故也好近小人则贤人虽欲自达无由矣上曰自古治世岂能使朝廷无小人虽尧舜之时岂能无四凶安石曰唯能辨四凶而诛之此乃所以为尧舜也若使四凶得肆其谗慝则皋蘷稷契亦岂能苟食其禄以终身乎未几除谏议大夫叅知政事安石既执政上曰人皆不能知卿以为卿但知经术不可以经世务安石曰经术者所以经世务也后世所谓儒者大抵皆庸人故世俗皆以为经术不可施于世务上曰朕察人情比于卿有欲造事倾摇者朕尝以吕诲为忠实尝毁卿于时事不通赵抃唐介数以言扞塞惟恐卿进用卿当力变此风俗不知卿所施设以何为先安石曰变风俗立法度最方今所急也于是青苗市易坊场保甲保马导河免役之政相继并兴设制置三司条例司与知枢宻院事陈升之同领之御史中丞吕诲论安石十事以为慢上无礼见利忘义要君取名用情罔公以私报怨怙势招权专政害国凌轹同位朋奸害政商搉财利以动摇天下疏奏安石求去位上为出诲知杂御史钊述侍御史刘琦侍御史里行钱顗又交论安石专肆胸臆轻易宪度与陈升之合谋侵夺三司吏柄愿罢免以慰天下殿中侍御史孙昌龄亦继言皆坐贬同知谏院范纯仁既抗疏论辨又申中书谓安石欲求近功忘其旧学尚法令则称商鞅言财利则背孟轲鄙老成为因循之人弃公论为流俗之语异已者指为不肖合意者即谓才能且谓宰相曾公亮依随叅知政事赵抃不能力救请罢安石机务留之经筵诏罢纯仁谏职吕公着代吕诲为中丞亦请罢条例司并青苗等法谏官孙觉李常胡宗愈御史张戬王子韶陈襄程颢皆论列安石变法非是以次罢去前宰相韩琦上疏论青苗法乞罢诸路提举官委提点刑狱官依常平旧法行之奏至安石称疾求分司上不许时翰林学士司马光当批答安石指言有士大夫沸腾黎民骚动之语上以手诏谕曰诏中二语乃为文督廹之过而朕失于详阅当令吕惠卿谕指翼日安石入谢因为上言中外大臣从官台谏朝士朋比之情且曰陛下欲以先王之正道胜天下流俗故与流俗相为轻重流俗权重则天下之人归流俗陛下权重则天下之人归陛下权者与物相为轻重虽千钧之物所加损不过铢两而移今奸人欲败先王之正道以沮天下与流俗之权适争轻重之时加铢两之力则用力至微而天下之权已归于流俗矣此所以纷纷也上以为然安石乃视事熈宁三年十二月拜礼部侍郎同中书门下平章事监修国史御史中丞杨绘陈免役有难行者五御史刘摰陈十害坐黜御史林旦薛昌朋范育皆以言李定忤安石罢知杂御史谢景初附安石亦以不合去六年三月命知制诰吕惠卿修撰经义以安石提举而子雱兼同修撰固辞弗听王韶取熈河洮岷叠岩等州安石率羣臣入贺上觧所服玉带赐安石遣内侍谕旨曰洮河之举小大并疑惟卿启廸迄有成功今觧所御带赐卿以旌卿功安石再拜固辞不许安石益自任时论卒不与上疑之慈圣光献宣仁圣烈皇后间见上流涕言新法之不便者且曰王安石乱天下上亦流涕退命安石议裁损之安石重为解乃已熈宁七年四月上以久旱百姓流离忧形颜色毎辅臣进见嗟叹恳恻益疑法之不便安石不悦求避位上固留之请愈坚遂拜吏部尚书观文殿大学士知江宁府仍诏出入如二府仪大朝会缀中书门下班依旧提举修撰经义明年二月拜同中书门下平章事昭文馆大学士六月三经义成拜尚书左仆射门下侍郎初吕惠卿为安石所知骤引至执政安石去惠卿遂背之安石再相于是起华亭诏狱而徐禧王古蹇周辅三辈按之惠卿情不得縁练亨甫吕嘉问以邓绾所条惠卿事交鬪其间复为惠卿所中语连安石子雱既病坐此愤恚而卒安石忧伤益不堪祈解机务九年十月拜检校太傅依前尚书左仆射镇南节度同中书门下平章事判江宁府安石恳辞丐以本官领宫观上遣内侍王从政赍诏敦谕须视事乃还从政留金陵累月安石请不已许以使相为集禧观使又累辞使臣乃以本官为观文殿大学士领使如故元丰三年九月拜特进封荆国公哲宗即位拜司空明年四月癸巳薨年六十六再辍视朝赠太傅推遗表恩七人诏所在给葬事绍圣初谥文公配享神宗庙廷用子旁郊祀恩赠太师崇宁二年诏配祀文宣王庙政和三年封舒王靖康元年从谏议大夫兼国子祭酒杨时言停文宣王庙配享列于从祀建炎二年夏以久阴不解诏百执事赴都堂给札条具时政阙失司勲员外郎赵鼎言自绍圣以来学术政事败坏残酷祸贻社稷其源实出于安石今安石之患未除不可以言政于是罢安石配享神宗庙廷靖康初廷臣有建议乞罢安石配享者争议纷然卒无定论至是始决绍兴四年八月吏部员外郎吕聪问请夺安石谥有诏追所赠王爵初安石提举修撰经义训释诗书周官既成颁之学官天下号曰新义晚岁居金陵为字说二十四巻学者争传习之凡以经试于有司必宗其说少异辄不中程先儒传注既尽废士亦无复自得之学故当时议者谓王氏之患在好使人同靖康初始诏有司取士择经说优长者无专主王氏安石早有盛名其学以孟轲自许荀况韩愈不道也性强忮遇事无可否信所见执意不回司马光谓其泥古所为迂阔呉奎谓尝与安石同领羣牧备见其自用护前嘉佑末韩琦作相安石纠察在京刑狱争刑名不当有旨释罪安石坚不入谢意琦抑之会以忧去职服除三召终琦在相位不至神宗谓人言安石奸邪则过但太执不晓事耳唐介谓安石好学惟护前初除安石为翰林学士命下数日琦罢相安石始造朝其初执政也宰相在告进除目出侍从官赵抃引故事争安石辨益强卒从之至议变法上未尝不疑在廷臣交执不可安石传经义出己意辨论辄数百言众人不能诎甚者谓天变不足畏祖宗不足法又以人言是非一归之流俗故二年间遍谏官御史以安石去者凡二十人而安石不恤也久之上闻两宫言意感悟安石因旱引去洎复相岁余罢终神宗朝不复召者凡八年云子雱旁
　　
　　吕叅政惠卿传　　实録
　　
　　政和元年十二月癸巳赠观文殿学士光禄大夫致仕吕惠卿为开封府仪同三司惠卿字吉甫泉州晋原人中嘉佑二年进士甲科调真州推官永兴军节度掌书记改秘书省著作佐郎韩绛辟为三司检法官宰相曾公亮荐为编校集贤院书籍迁校勘熈宁二年王安石辟为制置三司条例司检详看详编修中书条例迁集贤校理崇政殿说书时方建青苗助役水利均输之政置提举官行其法于天下谓之新法一时奏请皆惠卿发之时议学校贡举惠卿乞选通经术晓政事之人主判太学令侍从举有学术行艺者为教授自京师至诸州皆建学取以经义策以时务殿试专以策问而学校贡举法俱以次推行兼判司农事请以见管常平封桩米斛贱籴贵粜如淳化之制又请人户以等第出免役钱募人充役父丧服除为天章阁侍讲修起居注管句国子监校正中书五房公事兼看详编条中书修例除知制诰判国子监同王雱修撰经义兼判军器监七年为河北东路青曹郓齐濮淄州察访使兼判司农寺召为翰林学士时王安石以久旱请去位神宗久不许令惠卿谕安石安石坚求去出知江宁府惠卿遂以右谏议大夫叅知政事八年安石复相惠卿因对屡乞出会御史蔡承禧言惠卿弟升卿为国子考试官而惠卿弟方通在髙等事凡数十条有旨令升卿分析惠卿乃三上表丐外诏留之虽复就职而与安石议论不合矣于是御史交章论惠卿崇立私党阿蔽所亲强借富民钱买田等事遂罢政事知陈州十年除资政殿学士知延州鄜延路经略安抚使筑四堡以捍虏母丧服除以资政殿大学士知太原府河东路经略安抚使陛对请辅臣王珪同廵边时议欲复除惠卿鄜延不果移知蔡州落职知单州元丰六年复资政殿学士知定州移太原哲宗即位复资政殿大学士元佑元年移知扬州引疾提举西京嵩山崇福宫时谏官蘓辙论惠卿奸恶及知太原自违命出兵西界落职为光禄卿分司南京蘓州居住寻责授建宁军节度副使本州岛安置三年宣州居住八年复中散大夫提举崇福宫绍圣元年知蘓州改江宁以资政殿学士知大名二年复资政殿大学士以观文殿学士知延安府夏人猖獗举国犯塞诏惠卿措画邉防四年虏复侵轶惠卿复陈事宜条筑米脂等寨会破夏羗于大沙堆俘获甚众制授保宁军节度使元符二年徙节武胜军加检校司空移知杭州建中靖国元年罢节以观文殿学士提举杭州洞霄宫崇宁初复知杭州改太原以武昌军节度使知大名四年复罢节提举崇福宫言者论其七罪以右银青光禄大夫致仕复观文殿学士五年知扬州移青州杭州大观元年责授祁州团练副使宣州安置移鄂州庐州三年复宣奉大夫提举亳州明道宫四年复资政殿学士寻复观文殿学士知大名政和元年过阙留为醴泉观使未几致仕卒年八十赠开封府仪同三司初熈宁新法之行也迩英进读至萧何曹参事司马光因言法不可变后数日惠卿进讲乃言法有一年一变五年一变三十年一变者前日光言非是其意以讽朝廷且讥臣为条例司神宗以问光光力诋之且言不可使两府侵三司职事宰相以道佐人主安用条例惠卿不能对其后光遗安石书言惠卿不可信后果背安石尝为手实法天下病之神宗感悟寻亦罢去先是中书条例司乞罢制举冯京谓汉唐以来豪杰多此途出不可废惠卿谓制科止于记诵非义理之学一应此科或为终身之累制科遂罢有文集一百巻奏议一百七十巻庄子解十巻子渊潍洵沆
　　
　　名臣碑传琬琰之集下巻十四
　　
　　●钦定四库全书
　　
　　名臣碑传琬琰之集下巻十五
　　
　　（宋）杜大珪 编
　　
　　唐叅政介传　　实録
　　
　　熈宁二年四月丁未叅知政事唐介卒其弟奠之介字子方荆南人举进士为鼎州武陵尉岳州沅江令秘书省著作佐郎知莫州任丘县契丹使徃来多诛索民甚苦之介坐驿门上敕供馈如式妄求取一不与輙坏什器者以法论自是无敢有所扰通判德州为监察御史里行迁殿中侍御史里行内侍卢昭序造龙凤车于硌圣院内出珠玉为严饰之介言太宗神御所在不可慢况为后宫竒美之器哉仁宗即令徙出祀明堂赦欲大进中外羣臣介言不可三司使张尧佐一日除宣徽节度景灵羣牧四使介与谏官包拯等七人力争又请御史中丞王举正留百官班卒夺尧佐宣徽景灵二使顷之复除宣徽使介独争之不可得求全台上殿不许自请贬亦不报于是劾奏宰相文彦博专权任私挟邪为党知益州日作间金竒锦因中人入献宫掖縁此擢为执政及贝州贼平乃明镐之功彦博幸会遂叨相任昨张尧佐宣徽节度使臣累论奏面奉德音谓是中书进拟以此知非陛下本意盖彦博奸谋迎合显用尧佐结贵妃外陷陛下有私于后宫之名内实自为谋身之计又言谏官呉奎与彦博为表里自彦博独专宰政凡有除授多非公议恩赏之出皆有夤縁自三司开封谏官法寺两制三馆诸司要职皆出其门更相援引借助声势欲威福一出于已使人不敢议其过恶乞罢斥彦博以富弼代之仁宗甚怒却其奏不视且言将贬窜介徐读毕曰臣忠义愤激虽鼎镬不避敢辞贬窜仁宗急召二府以奏示之曰介言他事乃可至谓彦博因贵妃得执政如何言也界面质彦愽曰彦博自省有之不可隠于上前彦博拜谢不巳枢宻副使梁适叱介下殿贬春州别驾中丞王举正修起居注蔡襄皆言贬太重仁宗亦巳悔恐中外惊疑朝堂告谕百官明日改英州别驾复取其奏以入又明日罢彦博相黜呉奎仁宗恐介死于路有杀直臣名遣中使送至贬所介自是以直闻天下数日徙监郴州税通判潭州复召为殿中侍御史遣内侍赐以告敕介至无一言及迁谪仁宗曰卿被责以来未尝以私书至京师可谓不易所守矣介顿首谢后数论得失因言于上曰臣继今言不行必将固争争之急或更坐黜是臣重累陛下愿听觧言职许之乃除直集贤院权开封府推官出知扬州厯江东转运使江淮发运使三司度支副使除天章阁待制知谏院御史中丞韩绛劾奏宰相富弼且言张茂实人以为先帝子而弼引用管军事宻难测弼家居求罢绛亦待罪仍牒合门更不称中丞及不朝叅介奏茂实顷为狂卒诬诋已经朝叅今复用管军乃中书枢宻院同议人亦无言者今绛茍欲以危法中伤大臣而不知主无根之言摇动众听飜为朝廷不便兼绛举措颠倒不足以表率百司绛坐削职知蔡州介亦自请补外差知京南敕过门下知封驳事何郯封还之乃复留介陈升之除枢宻副使介与赵抃王陶等论升之奸邪交结中人阎士良等又与御药王世宁连姻不可大用凡九奏卒罢升之介亦出知洪州明年为龙图阁直学士河北都转运使徙知瀛州英宗召为御史中丞面谕曰卿在先朝有直声今出自朕选非由左右言也居数月又以为龙图阁学士知太原府上即位迁给事中权三司使遂叅知政事执政坐待漏舍故事唯宰相省阅所进文书同列有未尝豫闻者介谓曾公亮曰介备位政府而文书皆不知上若顾问何辞而对公亮乃与介同阅视后以为常上欲以王安石为叅知政事以问执政曾公亮因荐之介曰安石恐难大任上曰卿谓文学不可任邪经术吏事不可任邪介曰非谓此也安石博学而泥古故议论迂阔若使为政恐多所变更必扰天下退至中书谓公亮等曰异日安石之言果用天下困扰诸公当自知之耳时执政进除目上久之不决既数日乃曰朕问王安石以为然可即施行介曰陛下比择大臣付以天下之事此中书小小迁除陛下尚未以为信虽欲广询博访亦宜慎宻今明白如此使大臣何以自安且陛下以安石为可大用耶试用之岂可使中书政事决可否于翰林学士臣近毎闻陛下宣谕某事问安石以为可宜即施行某事问安石以为不可未得施行如是则执政何所用必以臣为不才当先罢免此语传之天下恐非信任之体也安石既执政奏言中书处分事用札子皆言奉圣旨不中理者十常八九不若止令中书自出牒不必称圣旨上愕然介曰太宗时冦凖用札子迁冯拯等官不当拯诉之太宗曰前代中书有堂牒指挥事乃权臣假此以威福天下太祖朝赵普为相堂帖重敕命寻令削去今复置札子何异堂帖张洎因言札子乃中书行遣小事若废之则别无公式太宗曰大事则降敕其不当用札子亦须奏裁此所以称圣旨也今安石不欲称圣旨则是政不自天子出也使执政皆忠贤犹为人臣擅命义亦难安或非其人岂不害国上曰太宗制置此事极当先是安石议谋杀人伤者许首服以律案问欲举法坐之得免死介数与安石争论于上前介曰此法天下皆以为不可首独曾公亮王安石以为可首安石曰以为不可首者皆朋党也安石强辩上主其语介不胜愤闷疽发背而卒介为人简伉以敢言见惮每言职缺众皆望介处之观其风采上以其先朝遗直故大用之疾亟临问为之出涕及临奠哭之见画象不类命取禁中旧藏本赐其家赠礼部尚书初温杲诊介脉以为有伏热在脏明年夏当发疽预服药导其热可免因疏其方介视方有硫黄不之信至是果如杲言子淑问义问嘉问之问
　　
　　郑翰林獬传　　实録
　　
　　熈宁五年八月楚州言翰林侍读学士提举南京鸿庆宫郑獬卒獬字义夫安州安陆人少竒俊能为诗赋游太学应进士有时名廷试第一授将作监丞通判陈州召试学士院迁秘书省著作郎直集贤院判登闻鼓院为三司度支判官修起居注同判太常寺以右司谏试知制诰纠察在京刑狱上疏曰仁宗大行皇帝永昭陵依干兴制度虽未为过侈以今较昔盖有不同干兴帑库充积财力有余故可以溢祖宗之旧制今国用空阙财赋不支近以赏军已见横敛富室嗟怨流闻京师虽三路州郡颇能支梧此盖将累岁边备一日费之不知何年复能充补万一岁凶民饥少有风尘之警则将何策以御岂可以干兴为法也夫俭葬之制周公非不忠曾子非不孝以为褒君爱父不在于聚财此前世之极论臣不复言窃唯大行皇帝节俭爱民出于天性无珠玉竒异之好无犬马游观之乐服御至于澣濯器玩极于朴陋此天下之所共知也今山陵制度乃取干兴最盛之时为凖独不伤先帝平日节俭之德乎臣以为宜饬有司条其名数再议减节臣又以国家故事嗣皇践祚四方郡国驰表称贺例得官其子弟此必出于五代诸侯强悍之时务欲结以恩意故皆延赏以及之习熟不改以至本朝今天下弭伏庶官猥多充满铨选不宜复有增补前日既用龙飞诏书羣臣类进一官亦足以推主上惟新之泽固不须更官其子弟以开侥幸治平二年秋京师大雨水诏求直言獬复上疏曰臣伏见诏书以京师大雨为沴压溺者众许中外臣僚极言得失兹实陛下侧身求过思有以消复之天衷恳恳至于鱼虫草木莫不感动况于能言者哉臣窃伏思陛下发诏以求忠言将欲用之耶将欲因灾异举故事而藻饰之耶苟欲藻饰之则固无可议者必欲用之则臣愿陈其方臣观前世之君因怪变而求谏者甚众书之史册以为美事及考其实则能用其言而载于行事者盖以鲜矣徒使后世袭蹈以为帝王之值灾异者于此空言而足矣曷足谓之罪已修德者耶今诏音一发天下忠义之士必有极其所蕴以荐诸朝者此当有益于治道不为妄作然而迭章累疏繁委而并集则陛下果能环复而究览之耶计陛下一日万几必未能然尔而将如平时章疏事闗深宻者则留中不出事系政体者则下中书事属兵要者则下枢宻院两府覆奏又下羣有司及郡邑至于无所行而后止如是则有求谏之名而无求谏之实与前世之为空言者等耳臣窃谓陛下万几之繁既未能徧览则宜选官置属令专掌今之羣臣所上章疏日许两府及近臣畨休更直内殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而众事举此应天之实也祖宗时言事者多被甄赏自近年以来兹事寥阔仁宗寛仁最能容直言而亦不能甄赏也愿陛下采羣臣之章疏知其宏谋伟论可施于当世者则召见之与之共议不唯质其言且以观其材大者擢之以职位次者赐金帛无取焉报罢之如此则且使史册书之以为某年大水诏求直言用某人言行某事以黜夫前世之为空言者则无令陛下诏书藏于有司徒为数幅空纸而巳又疏曰臣伏见日者尝诏诸郡敦遣遗逸之士致之阙下者凡二十余人覆试秘阁皆命以官于时猥有谬举者士论哗沸于是不复再举今间年取进士擢第者二百人其所失者为不少矣而士大夫不以为怪一为敦遣而疵谤百出盖进士习熟之久而敦遣起于一日此论者未足以为轻重而亦有媢疾者间之也臣欲乞复置此科而稍为增损盖孔子为政必先正名汉之聘士不应召者则令敦遣就道岂有朝入科场暮为敦遣者哉宜正其名谓之举遗逸间岁随科场发解后有不豫荐者开封国学及诸路各举一人又至礼部奏名后有不豫荐者许主文共举五人并至御试时试策三两道中第者差多即却乞于进士数内减不合格者二十人以均之庶几郡县豪俊不至遗弃草莱矣出知京南召还干当三班院上即位入翰林为学士修玉牒权发遣开封府王安石知政事不悦獬乗宰相在告除獬翰林侍读学士知杭州徙青州至蘓得疾乞提举南京鸿庆宫卒年五十一獬为文有豪气峭整无长语其流辈皆不及也与滕甫相善并嗜酒落魄无检操人目之曰滕屠郑沽子语许谯
　　
　　呉给事中复传　　实録
　　
　　元丰元年十二月丙午龙图阁直学士给事中呉中复卒中复字仲庶兴国军人举进士为泗州昭信尉改秘书省著作佐郎知嘉州犍为县峩眉人慿灌口神以讹言起祠庙夜聚千余人中复白钤辖司配首恶而毁其庙通判潭州孙抃素不识中复举为监察御史里行张唐英与抃乡里问其故抃曰昔人耻为呈身御史今岂荐识面台官迁殿中侍御史里行与吕景初马遵弹梁适不法罢中复亦出通判虔州未至知池州复还台职李仲昌塞河复决内臣刘恢宻告仲昌开六塔所断冈与国姓御名同贾昌朝阴附之欲以摇动大臣中复与内侍即澶州制鞠较景德版籍乃赵征六塔河滩无冈势刘沆逐范师道赵抃中复论沆典温成丧天下谓之刘弯俗谓鬻棺者为弯又罢沆授殿中侍御史改右司谏兼主管国子监及论贾昌朝罢枢宻使同知谏院为侍御史知杂事兼都水监岁取防河竹索扵东南二十余万中复命以苇代之减十余万及道里费除三司戸部副使以天章阁待制知潭州徙瀛州坐擅易将官改河东都转运使进龙图阁直学士知江宁府属郡邮兵苦廵辖之苛共执缚鞭之法不应死中复戮其首余党悉配之奏着于令移成德军青苗法初行使者至将徧行诸邑中复谓敛散固自有期移牒止之且闗河北安抚司韩琦适论青苗非是録其语以闻移成都府时议以永康军为复县中复以为永康控制威茂州军不可废数年夷人冦茂州乃复永康军又言蜀逆乱之萌多縁戍兵请减戍卒益土兵迁给事中知永兴军军人立生祠闗右大旱人多流亡中复与监司奏请赈恤而执政遣使按验诬以不实夺一官寻复之请提举玉隆观起知荆南坐用公使库酒违法被勘罢府事卒年六十八诏减遗表恩一人仍降等中复为人乐易简约好周人之急子立礼秉礼
　　
　　陈成肃公升之传　　实録
　　
　　元丰二年四月戊午镇江军节度使同中书门下平章事致仕陈升之薨升之字赐叔建阳人景佑初举进士授守秘书省校书郎知南安军南康县徙知封州通判宿州知汉阳军为监察御史除言事御史张尧佐以后宫亲为三司使升之言制国用不宜猥用非才以害天下事诏改尧佐为宣徽使景灵宫使升之复深言其不可且曰已成之命虽不可以臣故追夺自今愿鉴天寳之事思已然之失毋使阶縁恩私寝饕名器庶几防杜间隙升之为台谏前后所言数十百事然持论不坚朝廷亦罕从也二浙大水民饥升之为淮浙体量安抚使还除直史馆未至改戸部员外郎兼侍御史知杂事纠察在京刑狱拜天章阁待制河北都转运使言者劾升之图进非次升之亦恳辞改礼部郎中集贤殿修撰河北转运使岁余复以为待制都转运使改吏部郎中知瀛州龙图阁直学士知真定府召知谏院升之言生民休戚系郡县政之得失今天下州三百县千二百其治否朝廷固不得周知必付之十八路转运使而与选者自三司副使省府判官提点刑狱或以资叙或以荐引才不才固已混淆一旦付以一道按察之寄虽知其不胜任必重退之是重抑一人希进之心而轻一道生民之命今选用不精又无考课其间非闇滞懦则凌肆刻薄十常八九所以疾苦愁叹壅于上闻朝廷垂意元元宜自转运使始故事转运使给御前印纸岁满上审官考校之三司亦尝立考课升黜法后皆不行盖委计司则先财利而忽民士在审官又因循常务而无课第之实按西汉御史中丞外督部刺史今宜付御史台考校为三等委中书叅覆其实其上等量所部事之剧易而褒进之中等仍旧秩下等退补以郡风绩尤异即擢以不次其职事废弛不俟岁满罢之乃命翰林学士承旨孙抃权御史中丞张升等同磨勘诸路监司课绩升之请禁絶内降恩赏诏有司出中旨并执奏勿下后请谒复行升之数申前请乃下诏凡侥求内降恩赏委二府劾奏正其罪仍榜御史台阁门李玮尚兖国公主将出降兄璋又欲邀求节旄升之援前诏请寘璋罪璋坐赎金宦者武继隆擅役官兵匠治圃舍内侍省吏人阑入罪当死杖而纵之劾奏继隆追官为单州都监枢宻使贾昌朝宰相文彦博为言者所攻求罢去升之恐昌朝复相乃疏其交通女谒近幸中伤谏臣不附己者谪死不可处以要权胶固邪党遂并罚昌朝四年迁枢宻直学士权知开封府明年以足病乞罢改右谏议大夫提举在京诸司库务疾间拜枢宻副使台谏官唐介范师道吕诲赵抃王陶言升之与宦者史志聪王世宁交结以图柄任又为开封尝贱市富民马纳外弟甄昻于府舍恣行请托仁宗以其书示升之升之乞辨劾遂家居求罢仁宗以手诏召出之介等复阖门待罪久之乃两罢之以资政殿学士知定州徙太原府治平二年召为陜西安抚使拜枢宻副使神宗即位以母老请便郡为观文殿学士尚书左丞知越州逾月徙许州中道徙大名府过阙留不遣知枢宻院与安石同制置三司条例司熈宁二年拜礼部尚书同中书门下平章事集贤殿大学士请免条例司诏从之尝便殿讲修邉事既罢上赐手诏曰早来众论纷错大抵欲因习故常毛举一二应责而巳又所启陈未究经逺之术独卿筹划乃为得之在疾告数赐诏敦谕访以机事母丧去位终制拜检校太傅同中书门下平章枢宻使萧禧来议河东地界理屈卧都亭驿不敢归升之曰致饔授馆有常礼过期曲留宜即裁抑禧惭沮乃行足疾诏免前殿起居郊祀许不预八年拜镇江军节度使同中书门下平章事判扬州封秀国公累请老诏以旧官职致仕命下而薨年六十九赠太保中书令辍视朝二日成服于苑中谥成肃升之深狡多数善傅会以取富贵王安石用事务变更旧制患同执政者间不从奏设三司条例司引升之共事凡所欲为条例司直奏行之无复龃龉升之心知其不可而竭力赞助安石德之故升之先安石为相既相即求解三司条例司又时为小异阳若不与安石皆同者也以此尤疾恶之丹阳居第壮大踰制南方人惊诧以为未识其它豪侈称是初升之母窦本贱妇人娠至季秋为弥月父俨善推策得九日吉乃祝愿以是产男须臾而升之生故初名九傍日字升之上即位乃改之子闶闳
　　
　　名臣碑传琬琰之集下巻十五
　　
　　●钦定四库全书
　　
　　名臣碑传琬琰之集下巻十六
　　
　　（宋）杜大珪 编
　　
　　吕汲公大防传　　实録
　　
　　绍圣四年四月已亥舒州团练使吕大防卒大防字微仲京兆蓝田人皇佑初进士第调同州冯翊簿累迁著作佐郎知永康军青城县法当迁请以其官易毋封邑英宗即位改秘书丞太常博士未几除监察御史里行首言纪纲赏罚之际未厌四方之望者有五进用大臣而权不归上大臣疲老而不时许退夷狄骄蹇邉患已萌而不择将帅不知敌情议论之臣禆益朝廷阙失而大臣沮之疆场左右之臣有败事而被赏举职而获罪者又论富弼病足请解机政章十余上至以牛马自比而不纳张升年几八十体力巳耗哀乞骸骨而不从吴奎有三年之丧召其子而呼之者再遣而召之者又再程戡辞老不堪邉事恐死塞上乞以尸柩还家为请而不许窃以为过矣陛下优待大臣进退以礼亦何必过为虚饰曲事形迹使四人之诚不得自达耶是岁京师大水大防曰雨水之患至入宫城坏庐舍杀人害物此阴胜阳之沴也即陈八事曰主恩不立臣权太盛邪议干正私恩害公外国连谋盗贼恣行羣情失职刑罚失平会执政建议追崇濮安懿王宜称考诏集侍从官议之大防曰为人后者为之子旣可改子之名则改亲之名正合典礼今大臣欲加濮王非正之号以惑天下使陛下顾私恩而违公议非所以结天下之心也出知歙州休宁县神宗即位除通判淄州熈宁初移守泗州未几徙河北转运副使赐五品服召为直舍人院韩绛宣抚陜西以大防为判官面赐金紫夏人数犯边大防以谓兵不精将不勇莫若选募兵将尽其智力又兼河东宣抚判官就除知制诰四年除鄜延路经略安抚使兼知延州未赴间大防欲城河外荒堆寨众谓不可大防留戍兵修堡障有不从者斩以徇而环庆将兵乱绛坐黜大防亦落职知制诰以太常博士知临江军数月复度支员外郎知华州召判流内铨以父老乞终任许之元丰二年召判审刑院改除永兴军路安抚使兼知永兴军转朝散郎五年迁龙图阁直学士再任徙知成都府哲宗即位以翰林学士知制诰召之馆伴北使北使桀黠语颇及朝廷政事不已大防摘契丹隐宻一事询之曰北朝官尝试进士圣心独悟赋题无出处何也北使愕然语塞迁吏部尚书元佑中擢中大夫尚书右丞俄拜中书侍郎三年拜太中大夫守尚书左仆射兼门下侍郎提举修神宗实録书成迁右正议大夫又提举修神宗正史是岁纳后充奉迎使迁右光禄大夫上初行郊礼充大理使京师雪累放朝叅不御前后殿大防曰旧制放朝叅前殿不坐即御后殿比因泥雪颇阙外廷朝见之仪乞遇六叅日如不御前殿并依旧制于崇政或延和殿视朝以见羣臣宣仁圣烈皇后上仙充山陵使还朝以观文殿学士左光禄大夫知颍昌府改知永兴绍圣初以言者落职知随州再贬秘书监分司南京郢州居住继坐实录诋诬降授通议大夫又降中大夫守光禄卿分司南京安州居住未几遂责授舒州团练副使循州安置未踰岭卒年七十一子景山勒停绍兴元年追复观文殿大学士右正议大夫赠太师追封宣国公赐谥正愍
　　
　　冯文简公京传　　同前
　　
　　绍圣元年四月壬寅宣徽南院使检校司空太子少保致仕冯京卒京字当世鄂州江夏人少隽迈不覊皇佑初举进士自乡举至廷试皆第一以将作监丞通判荆南府召试迁太常丞直集贤院判吏部南曹三司磨勘司同修起居注贤妃张氏薨诏追册为皇后时呉充为礼官以中宫在执不可日暮议未决宰相刘沆廹吏以曹状报充劾吏付有司治沆怒出充知髙邮军京疏充言是不当逐沆拟京濠州仁宗曰冯京何罪然犹罢修注不半岁复之试知制诰避宰相富弼亲易右正言龙图阁待制守扬州徙江宁府迁翰林侍读学士召还纠察在京刑狱勾当三班院迁翰林学士知制诰权知开封府韩琦当国京数月不一见琦谓京傲以语富弼弼使徃见之京谓琦曰公为宰相而从官不妄诣公乃所以重公岂傲也哉出安抚陜西清城古渭令秦州通唃氏授木征官以断西人肘腋迁礼部郎中群牧使馆伴邉使使人争界河捕鱼植栁事不决京以理折之语塞久之以端明殿学士兼翰林侍读学士知太原府夏国秉常既遣使来又以兵犯塞神宗手诏京具方略多听用召为学士擢知开封府改御史中丞疏六事累数千百言神宗以示王安石曰京疏极谬朕厯与诘难遽服其非若不为人所惑亦可用他日神宗复曰京何如似平稳安石曰京似平穏然烛理不明若鼓以流俗即不能自守神宗曰作中丞恐失职安石曰京在中丞充位耳非能启廸陛下聪明陛下当于机微之际警策之勿令迷错神宗曰令作枢宻副使如何安石曰欲用之何不可遂拜右谏议大夫枢宻副使神宗欲用呉充叅知政事安石曰充与臣亲傥议论顾形迹则害国事乃以京叅知政事充枢宻副使数与安石争辨上前又荐刘攽蘓轼为外制神宗不答王韶言秦州旷土几万顷可募人耕以资邉费事下帅司按视李师中等以为纔有地一顷余数十亩尔京与文彦博论韶欺罔生事乃遣韩缜覆视乃言得渭傍荒田四千余顷议者谓缜取弓箭手地以为荒田数云时议令祖周官兵车之制令保甲养马京不以为然会选人郑侠上书斥时事且荐京可相坐交通绌守亳州徙河南府迁资政殿学士知渭州茂州夷人叛徙知成都府蕃部阿丹率夷人冦鸡棕闗京出兵贼惧请降议者遂欲荡其巢穴京力请于朝为禁侵掠恤伤残给稼器饷粮使归夷人出大豕盟愿世为汉藩召知枢宻院易通议大夫兼群牧制置使疾甚神宗中夕语左右适梦冯京造朝甚慰乃赐诏曰渴想仪型不忘梦寐病愈造朝神宗首以所梦语之祀明堂恩加正议大夫顷之以观文殿学士光禄大夫知河阳改成德军复知河阳哲宗即位进银青光禄大夫拜保宁军节度使知大名府加检校司空改彰德军节度使年七十告老徙知陈州过国门辞疾甚遂以为观文殿学士中太一宫使兼侍读又告老拜宣徽南院使朝朔朢明年春以太子少师致仕后二年卒年七十四车马临奠赙恤有加诏赠司徒谥文简仍赐神道碑以基德为额京登第时张尧佐倚外戚欲妻以女使吏卒拥以入其家顷之中人以酒殽至且示以奁具甚厚京固辞曰老母巳议王氏终弗就少尝薄游里巷夜为街卒所系鄂守王素见而释之及使关中素方帅渭与之燕犒欢甚贻以诗曰吞炭难酬当日事积薪深愧后来恩为御史吕诲所劾且论京所至嗜利西人目为金毛鼠以其外文采而中实贪畏也尝荐种谔种诊才堪将帅两人者咸能以功庸自见鄂倅南宫成厚遇京及京执政而成已亡遂以郊祀恩官其子尝过外兄朱适询其婢乃同年进士女也京恻然请于适为嫁之所著文集奏议三十巻子谌欣诩询
　　
　　张少保商英传　　同前
　　
　　宣和三年十一月壬午观文殿大学士通奉大夫提举西京嵩山崇福宫张商英卒商英字天觉蜀州新津人少警敏强记中治平二年进士第调达州通川县主簿章惇出措置溪洞嘉其才归朝荐之召对进草茅忧国书以光禄丞权检正中书礼房公事兼编修中书条例熈宁五年加太子中允监察御史里行时神宗励精政事商英言陛下即位以来更张数十百事而最大者有三曰免役曰保甲曰市易三者得其人缓之即为利非其人急之即为害陛下与大臣宜安静休息择人而行之则太平可以立致会台勘刼盗李则从轻典有诏纠察司鞫治商英言此出大臣私忿愿陛下収还主柄自持威福使台谏为陛下耳目无使为近臣胁迁则天下幸甚神宗为停其狱商英乃言枢宻使文彦博副使呉充蔡提党庇愽州亲戚失入死罪与纵吏等事彦博等以商英意附王安石排巳俱求去神宗难之降授光禄丞监荆南盐曲商税就移节度判官改镇南军元丰二年复太子中允提举京西南路常平召除馆阁校勘检正中书刑房兼详定编修刑房断例舒亶知谏院商英以婿王为之所业示之亶缴奏以为事涉干请坐监鄂州汉川镇酒税改荆南江陵县赤舞市盐茶税八年以太常丞召哲宗嗣位除开封府推官时朝廷稍更新法之不便民者商英上书谓三年不改于父之道今先帝陵土未干奈何议更变乎除河东提点刑狱元佑四年移河北西路五年改江南西路转运副使八年徙淮南路绍圣元年以右正言召迁左司諌言蘓轼论合祭天地非是乞加罪又言吕大防梁焘范祖禹呉安诗刘唐老孙升韩川皆坐贬言司马光文彦博负国吕公着不当谥正献时来之邵为子娶盖氏以盖渐为盖氏义男规其财产商英疏论之之邵出知蔡州二年迁左司郎中会知开封府王震言商英遣人与盖渐谋害之邵坐谪监襄州酒税改监江宁府税三年知洪州四年除江淮荆浙等路发运副使入觐除直龙图阁未几以太常少卿召未见除进贤殿修撰江淮荆浙等路发运副使入觐除直龙图阁未几以太常少卿召未见除集贤殿修撰江淮荆浙等路发运使元符二年召为尚书工部侍郎徽宗即位除中书舍人时大河决除水官非其人商英缴词头且言筑堤塞河是塞儿口而止啼也宰相因奏观商英言必能治河宜委之遂除龙图阁待制河北路转运使以言者论列落职知随州谢表不自引咎降一官建中靖国元年以户部侍郎召改吏部刑部为翰林学士崇宁初除尚书右丞迁左丞时蔡京为相商英在神庙与京同为检正雅相好及是议多不合乃言京身为辅相志在逢君台臣以为非所宜言谪知亳州蕲州提举舒州灵仙观入元佑党籍京罢起知鄂州大观元年京复相提举西京嵩山崇福宫散官安置归州量移峡州复通议大夫提举成都玉局观四年蔡京罢政除商英龙图阁学士知杭州过阙赐对奏曰神宗修建法度务以去大害兴大利而已今诚一一举行则尽绍述之美法若有弊不可不变但不失其意足矣除资政殿学士中太一宫使寻除中书侍郎拜右仆射时久旱彗出天心是夕大雨彗不见上喜亲书商霖一尺字赐之商英为相务更蔡京所行事省六路上供钱钞改当十钱为当三罢内藏出剰盐钞归之有司天下翕然推重时内侍杨戬提举后苑作有劳除节度使商英不可奏曰祖宗法内侍皆寄资无至团练使者有大勲劳则别立昭宣宣政宣庆等使以宠之未闻建节钺也戬衔之会御史中丞张克公劾商英狠傲弗恭等罪给事中蔡嶷助之政和元年除观文殿大学士知河南府俄落职知邓州再谪汝州团练副使衡州安置太学生有讼商英寃者上以语京京遂言商英与臣同时遭遇乞放逐便诏从之商英归居荆南五年立皇太子赦复通奉大夫提举西京嵩山崇福宫六年上昊天徽号复观文殿学士七年手诏商英先帝擢为御史尝任宰司今明堂严配恩逮海宇可特复观文殿大学士卒年七十九赠少保商英慷慨敢言事然诡谲不常在元佑时献嘉禾颂以文彦博吕公着比周公上绍圣间乃极言其短尝作祭司马光文巳乃追论其罪始也排击有言诸人是力迨为相则从而引用之蔡京置之党籍中其实繇熈丰进也大观之政矫革时弊天下称之平生学浮屠法自号无尽居士有文集百巻子茂
　　
　　名臣碑传琬琰之集下巻十六
　　
　　●钦定四库全书
　　
　　名臣碑传琬琰之集下巻十七
　　
　　（宋）杜大珪 编
　　
　　韩侍郎维传　　实録
　　
　　元符元年六月左朝议大夫致仕韩维卒维字持国颍昌人弱不好弄笃志问学尝以进士荐礼部父亿任执政不就廷试乃以父任守将作监主簿丁外艰服除阖门不仕仁宗患缙绅奔竸谕近臣曰恬退守道者旌擢则躁求者自当知耻于是宰相文彦博宋庠等言维好古嗜学安于静退乞加甄录以厚风俗召试学士院辞不赴除国子监主簿冨弼安抚河东辟维管勾机宜文字欧阳修为史馆修撰荐维检讨知太常礼院祫享下礼官集议东向位维议以为尊祖之道礼之大者有三于庙则百代不迁于天地之际则为配主至于祫享则位东向商以契周以后稷其毁庙之主皆出于太庙之后故其礼顺后世太祖之上复有追崇之庙故其礼疑所以论议不一然大抵不过三义一则直推见庙最尊之祖为先即唐颜真卿韩愈以献祖居东向之位是也一则以追崇之祖别庙而祭全太祖之尊即汉之太上皇魏之处士晋之府君唐之献懿是也一则以太祖尚在昭穆虚位以待自魏晋以下迄于隋唐下及本朝故事是也推崇最尊之祖既非始封有功之君亲尽则毁于圣人制礼之意殆恐不然别庙而祭者虽为变礼未可遽行于今惟虚东向之位以待太祖于礼近可宜如祖宗故事虚东向之位便先是温成皇后立庙用乐维因祫享上疏乞诏有司议庙制有不如礼者一切裁去以明陛下不私后宫专奉祖宗之意宰相陈执中薨请谥维立议及上书以谓皇佑之末贵妃张氏薨天子问所以葬祭之礼执中知皇仪始丧非嫔御之礼乃请追册位号建庙用乐此不忠之大者宜谥曰荣灵以应宠禄光大不勒成名之法朝廷赐谥恭维连疏论列以谓责难于君为恭臣之议执中正以不恭乞罢太常礼院以秘阁校理通判泾州神宗封淮阳郡王出就外邸以维为王府记室叅军又为仁宗皇帝实录检讨官继直集贤院神宗圣性谦虚眷礼宫僚遇维尤厚每事谘访维悉心以对至于拜起进趋之容皆陈其节神宗尝与维论天下事语及功名维曰圣人功名因事始见不可有功名心神宗拱手称善诵书有言逆于汝心必求诸道有言逊于汝志必求诸非道以为听纳之戒维尝引疾请郡神宗上章乞留将去王府采东平乐善之语为赞以献慈圣光献皇后垂帘谕宰相韩琦等曰诸王孝日闻皆卿等慎择宫臣所致宜召至中书褒谕时禁中遣使泛至诸臣之家为颍王择妃维上疏以谓颍王孝友聪明动履法度方向经学以观成德今卜族授室其系尤重宜厯选勲望之家慎择淑哲之媛考古纳彩问名之义以礼成之不宜苟取华色而已左右史阙执政进拟宋敏求杨绘英宗问除授例执政曰馆阁久次及进士髙第叅用英宗曰苐择人不必专取髙科执政以维对遂与宋敏求并除起居注侍迩英讲筵是时英宗方免丧简黙不言维上疏曰迩英阁者陛下燕闲之所也侍于侧者皆献纳论思之臣陈于前者非圣人之经则厯代之史也御燕闲则可以留漏刻之永对大臣则可以极咨访之愽论经史则可以穷仁义之道成败之源今礼制终毕臣下倾耳以听玉音语曰时然后言陛下之言此其时也臣虽不敏请秉笔以俟京畿陈颍诸郡饥维言赈救之道有所未至朝廷虽空仓廪而死者不可胜数乞择能吏召见便坐谕以忧勤愍伤之意令分行州县恤视流徙迁右正言知制诰赐三品服知通进银台司兼门下封驳事同修撰仁宗皇帝实录御史知杂吕诲等论濮安懿王称亲得罪维上疏以谓诲等能审义守职国之忠臣计其用心不过欲陛下尽如先王之法而止尔士大夫贪固宠利厚赏严罚犹恐此风不变而复内率邪说贬斥正人自此陛下耳目益壅蔽矣又求对极论其失请追还前诏令百官详议以尽人情复召吕诲等还任旧职以全政体既而吕诲等降黜敕命不由门下封驳直送其家维言罢黜御史事闗政体而不使有司预闻纪纲之失无甚于此宜追还诲等敇命由银台司使臣得伸议论以正官法不从遂阖门待罪乞解银台司职任有旨举台官二人维上章曰吕诲范纯仁有已试之功愿复其职以尽招贤纳谏之美蘓寀除御史知杂维封还词头以谓自濮安懿王称亲逐三御史傅尧俞等复不肯就职今用苏寀则尧俞等岂复有可留之理霪雨为害诏求直言言事者众维请择近臣委以章奏事有可行行之又请择郡守及言近制私罪虽轻常为仕进之累公罪虽大一时被责辄复升进请诏有司议私罪之可恕者稍蠲留碍以通滞才坐公罪之有害者稍加困抑以儆慢吏时英宗初即政维因使殿奏事论人君好恶明见赏罚以示天下使人知所避就则风俗可移又以为圣贤思虑不能全无过差假如陛下误有处分改之则足以彰纳善从谏之美未几翰林学士范镇作批答不称旨出补郡维言镇诚有罪自可明正典刑若其所失止在文字当函容以全近臣体貌陛下前黜钱公辅中外以为太重比连退二近臣而众莫知其所谓臣恐自此各怀疑惧莫敢为陛下尽忠者颍王为皇太子以维兼太子右庶子判尚书兵部神宗践祚迁起居舍人维陈三事以献一曰从权听政盖不得巳者唯大事急务时赐裁决余当阔畧二曰执政皆两朝顾命大臣宜推诚加礼每事咨访以尽其心三曰百执事各有其职惟当责任使尽其能若王者代有司行事最为失体其末又曰天下大事不可猝为人君施设自有先后惟加意慎重及注释滕世子问孟子居丧之礼一篇以献因推及后世礼文之变以申规讽上嘉纳除龙图阁直学士知贡举时气舛逆寒燠不常郡县多旱蝗维上疏曰陛下嗣位之初日光清润嘉泽屡降今者天道顿与始初不类窃恐陛下言思视听之间有所未备惟陛下端静诚一思维天戒专以百姓困穷为念至繁文无益且宜罢置御史中丞王陶弹击宰相韩琦等不押常朝班以为跋扈陶罢御史中丞为翰林学士维言宰相跋扈王法所当诛也御史中丞之言是则宰相安得无罪若其非是则中丞安得止罢台职而已今为翰林学士是迁也陛下既不能辨明大臣使负恶名有不自安之意又使言者无名罢去疑惑逺方愿廷对群臣使是非两判叅知政事呉奎论王陶迁官封还御批罢知青州维以为奎素有学问敦笃持重可任以事擢叅大政众谓得人今裁数月止因论事之际少失婉顺便加斥逐进退大臣不当如是有旨进呉奎官一级维曰执政罢免则为降黜今复迁官则为褒进降黜褒进理难并行此与王陶罢中丞而加翰林学士何以异赏所以明天下之耳目不可不慎章累上神宗召奎面谕就职琦等各复其位维援前言力请郡知颍州未行改汝州召还修撰英宗皇帝实録兼侍讲判司农太常吏部流内铨兼充宗正寺修玉牒官初英宗即位祔仁宗主而迁僖祖及神宗即位中书奏本朝自僖宗以上世次不可得知则僖祖有庙与稷契等今毁其庙而藏其主夹室非是因复还僖祖而迁顺祖维上疏曰昔先王既有天下迹其基业之所由起奉以为太祖稷契是也后世有天下者皆特起无所因故遂为太祖其所从来久矣太祖皇帝戡定大乱子孙遵业万世蒙泽为宋太祖无可议者僖宗虽于太祖髙祖也然仰迹功业非有所因上寻世系不知所始若以所事稷契事之窃恐于古无考而于今有所未安宜如故便为翰林学士权知开封府继除御史中丞充理检使维以兄绛任枢宻副使兼条例司议论所及非一御史中丞于朝廷阙失无所不当言不言则废公议言之则伤私恩且吕公着论青苗事用此而罢臣代其任自处之地不得无嫌且无以屈士大夫之论又屡面对引义坚切复知开封府始置八厢分决轻刑辇毂清肃时吴充为三司使神宗曰韩维吴充以文学进及任繁剧皆号称职可谓得人兼翰林侍讲学士权判尚书都省迁翰林侍读学士充羣牧使差考试贤良方正孔文仲对策入等而文仲罢归维言陛下毋以文仲为一贱士尔黜之何损臣恐贤俊由此解体忠良结舌阿谀苟合之人将窥隙而进为祸不细愿改赐处分章五上其言益切坚请便郡除端明殿学士翰林学士侍读知襄州移知许州除翰林学士承旨兼侍读学士知制诰知通进银台司兼门下封驳事入对延和殿时京师旱神宗曰久不雨朕夙夜焦劳奈何维曰陛下忧悯旱灾损饍避殿此乃举行故事恐不足以应天变书曰惟先格王正厥事愿陛下痛自责己下诏广求直言以开壅蔽大发恩令有所蠲免以和人情后数日又上疏曰近臣曰畿内诸县督索青苗钱甚急徃徃鞭挞取足至伐桑为薪以易钱货旱灾之际重罹此苦夫动甲兵危士民匮财用于荒夷之地朝廷处之不疑行之甚鋭至于蠲除租税寛格逋负以救愁苦之良民则迟迟而不肯发望陛下自奋英断行之过而养人犹愈于过而杀人也因奏对面谕神宗感悟有旨根究市易免行利害权住方田编排保甲罢议东西市易命维草诏求直言其畧曰朕之听纳有不得于理欤讼狱非其情欤赋敛失其节欤忠谋谠言郁于上闻而阿谀壅蔽以成其私者众欤诏出人情大悦是日乃雨又命与知开封府孙永同体问在京诸役利害事未几令吕嘉问同行体问又令以问到利害送吕嘉问等维上疏曰陛下待臣乃在吕嘉问之下臣虽不才先帝所命以辅陛下于初潜行年六十未尝有一言稍涉阿倚以希己利未尝有一言不尽理道以补圣聪今于此小事处置闗防乃不得与新进小臣为比臣复何面目出入禁闱恳求去位优诏答之知熈州王韶赴阙奏事将领景思立败绩韶还任上表待罪奏斩获首级维草批答曰方其败时卿适在朝何嫌而上章引咎勉绥新附之众无以多杀为功读者悚然维以言多不用求去益坚会兄绛入相援故事乞补外以端明殿学士龙图阁学士知河阳坐议免役钱不合落端明殿学士踰年复职徙知许州车驾幸旧邸除资政殿学士通议大夫再任而中书舍人曾巩草制辞称维纯明亮直练达古今先帝所遣以辅朕躬又曰参角之间韩延寿黄霸之迹在焉兴礼乐而劝农桑以追叅于前烈皆尔素学御批维不知事君之义朋俗罔上老不革心非所谓纯明亮直姑以藩邸旧恩使守便郡又非可仗以布政宣化今辞命乖戾不中本情传播四方甚害好恶可送中省改辞行下巩赎铜十斤维请宫观乃为提举西京嵩山崇福宫神宗晏驾维赴临阙庭太皇太后遣使降手诏劳问维对曰治天下之道不必过求髙逺止在审识人情而巳识人情不难以已之心推人之情则可见矣大凡贫则思富苦则思乐困则思息郁则思通陛下诚能常以利民为本则民富矣常以忧民为心则民乐矣赋役非人力所堪者去之则劳困息矣法禁非人情所便者蠲之则郁塞通矣推此而广之尽诚心而行之则神孙观陛下之法不待教而自成圣德贤士闻陛下之风不烦谕而争宣忠力矣遂出榜朝堂诏求直言六事一曰青苗蠲岁赐之法二曰免役除寛剰之数三曰坊场依祖宗法中岁定额不可添长四曰罢市易五曰敛保甲六曰禁钱币出关起知陈州未行召赴闗除兼侍读提举中太一宫兼集禧观公事加大学士维言先帝以夏国主秉常受朝廷爵命而国母擅行囚废故兴兵问罪今国母死秉常复位所为恭顺有藩臣礼宜复还其故地以成先帝圣意因陈兵之不可不息者有三地之不可不弃者有五又言光禄大夫致仕范镇仁庙朝首倡大议乞择宗室之贤豫建储副自此大臣始有论奏一时忠勲皆被宠禄而赏不及镇乞褒显其勲朝廷从之元佑元年为门下侍郎诏臣僚不得言先朝事而台谏欲有所言乞改诏语维于帘前抗议以为帝王诏令传信四方岂可镌改御史张舜民以言事罢王岩叟固争简上官均问舜民事如何语泄朝廷下岩叟分析维曰朝廷但论其所言是非若所言是则折简聚谈更相督责乃是相率为善何害于理若所言不善虽杜门不通问讯各执已见论议非为国事无补亦恐人情隔也初维与王安石雅相厚善至安石执政维议国事始多异同至是议欲废三经义维以为安石经义宜与先儒之说并行不当废司马光与维平生交俱以耆德进用至临事未尝一语附合务为苟同人服其平时中官梁惟简除入内内侍省押班范纯仁等累奏未允维于帘前力争许之其后惟简迁官蘓辙缴还词头维因面奏论内降且言仁宗寛仁每苦近习贵戚侥求恩泽宣谕执政卿等但依公执奏可以寝罢臣备位执政自可执奏不敢避人怨憎惟简罢迁官二年以资政殿大学士知邓州改汝州继除提举西京嵩山崇福宫就差知颍昌府累章告老加太子少傅致仕郊恩以诸子封太子少师维自嘉佑以来为名臣神宗知之尤深屡欲大用会王安石用事变更旧法维言多所异及元佑初起为门下侍郎宣仁哲宗眷礼优异维自以四朝旧臣身任天下之重庶几行其所知而在位不踰年逐去天下惜之绍圣二年坐奸党降左朝议大夫致仕再责崇信军节度副使均州安置诸子乞尽归其官听父居里上怜其先朝旧臣特许之元符元年上幸睿成宫复左朝议大夫卒年八十二子宗儒宗文宗质
　　
　　名臣碑传琬琰之集下巻十七
　　

　　●钦定四库全书
　　
　　名臣碑传琬琰之集下巻十八
　　
　　（宋）杜大珪 编
　　
　　蔡忠怀公确传　　实録
　　
　　元佑八年正月甲申英州别驾新州安置蔡确卒确字持正泉州进江人父黄裳徙陈州确有智数尚气不护细行少登进士第为邠州司理叅军陜西转运使薛向始欲按其赃污既至见确姿状秀伟召与语竒之更加延誉丞相韩绛宣抚陜西喜确所造乐语荐其才移太平州繁昌令改著作佐郎知陜州阌乡县事绛又荐于其弟维维知开封府奏为管勾右厢公事后知府刘庠责确廷叅确以为藩镇辟除掾属乃有此礼今辇毂下比肩事主虽故事不可用庠不能屈神庙闻而嘉之改充三班院主簿擢太子中允权监察御史里行尝论开封府讼不能决者悉付司狱民寃吏横不可不戒有诏轮推官一员监勘王韶开熈河费用无艺郭逵等奏韶盗贷官钱诏杜纯推鞫纯以实闻宰相王安石怒却其奏再遣确鞫于秦州确希意直韶逵纯皆坐谴自是安石始亲厚确朝廷患官冗其事废诏补京朝官皆立试法确谓未及使臣则任官之弊未革请下枢宻院详议立法从之奉使契丹迁太常丞赐绯衣银鱼除直集贤院开封府界提点诸县镇兼提举常平仓请增畿内保户马免其岁刍罢钱布之赐熈河措置财利司言熈州籴场十四万缗管勾熈河文字张维以官钱贷银十五万有竒大半不知主名诏确乗传并劾之除御史知杂事迁右正言知审官院诏定夺渭州运河及黄河浚川把等利害主范子渊而抑熊本本罢知制诰判司农寺遂除确知制诰赐三品服知谏院兼判司农三司使沈括以免役事诣吴充确论括为近臣见朝廷法令有所未便不公言之而阴以异论干执政意王安石罢相大臣于法令或有所更易为朋党之资耳括坐是出知宣州又劾宣徽使郭逵经制安南逗留不即平贼天章阁待制赵卨失措置刍粮知洪州王韶谢表妄为自洁之辞归过于上又论陈绎污丑朋附不宜居侍从于是逵以左卫将军安置卨降职韶落职知鄂州绎罢知制诰天子意确孤立无党颇信用之确益以弹击为已任御史中丞邓润甫监察御史上官均方受诏治相州冯言狱有旨遣确诣台叅治狱起皇城卒事多不实润甫均欲辨理于上前确独煅炼其事以相州签书判官陈安民尝属大理评事文及甫谕宰相吴充为地安民乃及甫之舅而及甫充婿也润甫均奏确掠讯过差人悉诬服润甫均留身经筵极论其不可确耳目长具得所论曲折即劾二人党有罪请并逐之确又任残贼吏日引诸囚如使者虑问状称寃者辄苦辱之有人情所不能堪者上初疑滥及无辜遣谏官黄履中使李舜举审覆囚不知为诏使无敢一辞异者由是润甫落翰林学士御史中丞兼侍读出知抚州均责授光禄寺丞知邵武军光泽县而确迁右谏议大夫权御史中丞充理检使兼直学士院会知江宁府吕嘉问违法营造为使者何琬按发嘉问之党在京师摘语消息确言当痛绳以杜交通漏泄之奸又言诸路常平司旧以转运司兼领擅移用司农钱物请提举缺官止以提点刑狱官摄事提举官称职有成效者与迁提点刑狱上皆可之河决曹邨转运使王居卿建横扫之法决口断流确为言其功付都水监着为法太学生虞蕃讼学官确与舒亶治其狱确遂劾叅知政事元绛为其族孙伯虎私祷学官孙谔叶唐懿补内舍生谔唐懿坐贬绛罢政知亳州拜确右谏议大夫叅知政事确为狱严而少恩深文周纳以排陷缙绅一挂吏议无有获平反者人论其为知制诰为御史中丞为叅知政事皆以起狱夺人之位而代之元丰三年易太中大夫五年拜尚书右仆射兼中书侍郎时富弼在西京上言蔡确小人不宜在陛下左右上亦悔之哲宗即位迁通议大夫王珪薨代为尚书左仆射兼门下侍郎为神宗皇帝山陵使故事灵驾进发前一夕五使宿于沙幕次确独不入宿御史劾其不恭犹以祔庙恩迁正议大夫元佑元年提举修神宗皇帝实録言官论确奸人之杰欺罔先帝无所不至山陵复土之后不求去位升祔转官前此无敢受者确独贪荣受之廉隅不修甚于市井确寖不自安乃连表求避位除观文殿学士知陈州二年坐窃弄威福故纵其弟硕盗用官钱罪死夺职知安州满岁徙邓州充西京路安抚使四年复观文殿学士会知汉阳军吴处厚奏确昨责安州作车盖亭诗语渉讥讪诏确具析确自辨数甚悉而理终屈责授左中散大夫光禄卿分司南京御史中丞傅尧俞谏议大夫梁焘范祖禹右正言刘安世殿中侍御史朱光庭交章论确怨谤不道人臣所不忍闻按确与章惇黄履邢恕在元丰末结为死党自谓圣主嗣位皆有定策之功确所以桀骜狠愎无所畏惮若不早白解天下之疑恐岁月寖久邪说得行离间两宫有伤慈孝于是太皇太后御延和殿宣谕三省枢宻院大臣曰皇帝是神宗长子子承父业其分当然昨神宗服药既久曾因宰相入对吾以皇子所书佛经宣示是时众中唯首相王珪因奏延安郡王当为皇太子余人无语确有何策立之功若他日复来欺罔上下岂不为朝廷之害遂责确英州别驾新州安置仍给逓马发遣惇履恕亦皆得罪八年正月六日确卒于贬所年五十七明年改元绍圣章惇为相履恕皆用事追复确观文殿学士确子渭及其祖母朋挟权臣讼粉昆事将族灭刘摰梁焘王岩叟以偿旧怨既穷治无所得而御史中丞黄履言官来之劭张商英刘拯等论确先朝顾命大臣宜尽复官爵恩数乃赠确太师谥忠懐赐第一区又追封郕卫二国公崇宁初蔡京擅政自谓与确同功元年诏确配享哲宗庙廷擢其子洗太仆寺丞渭开封府判官五年请御书元丰受遗定策殊勲宰臣蔡确之墓赐其家政和末京为太师王珪婿郑居中为宰相议论不相下居中将除母丧京恐其复位乃収用确子渭使论其父定策功及元丰末王珪事以沮居中其辞深诋宣仁京为之助以荧惑上听未几渭更名懋拜同知枢宻院事赠确清源郡王封其爱妾为郡夫人赐御制确传立石墓前一门贵震当世今上即位首辨宣仁圣烈皇后诬谤命国史院摭实刋修播告天下确追贬散官安置懋散官安置岭南凡惇京所与滥恩并行追夺天下咸仰英断焉有流星出天市候星没箕南赤黄色有尾迹烛地丁亥上御迩英阁召宰相执政暨讲读官讲礼记读寳训顾临读至汉武帝籍堤封为上林苑仁宗曰山泽之利当与众共之何此用也丁度对曰臣事陛下二十年每奉德音未始不本于忧勤此盖祖宗家法尔读毕宰臣吕大防等进曰祖宗家法甚多自三代以后唯本朝百三十年中外无事盖由祖宗所立家法最善臣请举其畧自古人主事母后朝见有时如汉武帝五日一朝长乐宫祖宗以来事母后皆朝夕见此事亲之法也前代大长公主用臣妾之礼本朝必先致恭仁宗以侄事姑之礼见献穆大长公主此事长之法也上曰今宫中见行家人礼大防等曰前代宫闱多不肃宫人或与廷臣相见唐入阁图有昭容位本朝宫禁严宻内外整肃此治内之法也前代外戚多预政事常致败乱本朝母后之族皆不预事此待外戚之法也前代宫室多尚华侈本朝宫殿止用赤白此尚俭之法也前代人君虽在宫禁出舆入辇祖宗皆步自内庭出御后殿岂乏人力哉亦欲涉歴广廷稍冐寒暑尔此勤身之法也前代人主在禁中冠服苟简祖宗以来燕居必以礼窃闻陛下昨郊礼毕具礼服谢太皇太后此尚礼之法也前代多深于用刑大者诛戮小者逺窜唯本朝用法最轻臣下有罪止于罢黜此寛仁之法也至于虚已纳谏不好畋猎不尚玩好不用玉器饮食不贵异味御厨止用羊肉此皆祖宗家法所以致太平者陛下不须逺法前代但尽行家法足以为天下上甚然之
　　
　　章丞相惇传　　实録
　　
　　崇宁四年十一月已未舒州团练副使章惇卒惇字子厚建州浦城人始生族父得象竒其风骨以为必贵举进士甲科知商州商洛县雄武军节度推官欧阳修荐召试馆职改著作佐郎知常州武进县王安石秉政召编修三司条例除秘书丞集贤校理检正中书戸房公事察访荆湖用兵溪洞拓境数百里置沅州南方兵祸自此始入修起居注除右正言知制诰直学士院判军器监权三司使以知制诰出知湖州荆湖蛮复起扰邉移知荆南府至则事平以亲老再请湖州俄改杭州未至除翰林学士未授命丁父忧服阕判三馆秘阁知审官东院遂拜谏议大夫叅知政事踰年出知陈州移定州元丰五年召为门下侍郎哲宗即位知枢宻院事宣仁后临朝用司马光吕公着更革弊事惇与宰相蔡确不肯引咎去位窥伺得失惇尤谑侮光争论决法光不能堪蘓辙为谏官上疏论其奸恶惇与确皆逐去惇知汝州提举杭州洞霄宫哲宗亲政召为尚书左仆射惇性忮毒忍于为恶元佑用事臣僚再窜谪至岭海诬谤宣仁追贬王珪议杀刘摰皆惇力也哲宗升遐钦圣后召两府议所立惇奏立同母弟钦圣后曰皆先帝之子惇色沮及徽宗上即位迁特进封申国公充哲宗山陵使至成皋大升辇陷于泞踰宿而行坐是出知越州未至责授武昌军节度副使潭州安置再贬雷州司戸叅军百姓歌之曰大惇小惇入地无门小惇谓安惇其为人所嫉如此崇宁元年改舒州团练副使睦州居住二年徙越州改湖州卒年七十一大观三年诏复特进申国公政和三年赠太师追封魏国公子持援
　　
　　名臣碑传琬琰之集下巻十八
　　
　　●钦定四库全书
　　
　　名臣碑传琬琰之集下巻十九
　　
　　（宋）杜大珪 编
　　
　　范直讲祖禹传　　实録
　　
　　元符元年十月甲午责授昭州别驾化州安置范祖禹卒祖禹字淳甫成都华阳人父百之太常博士中嘉佑八年进士第授试校书郎知资州龙水县司马光辟同编修资治通鉴授承奉郎试大理评事坐考别试所文巻犯仁宗藩邸讳降逺小差遣编修君臣事迹所奏留迁著作佐郎官制行易宣德郎光得请宫祠居洛诏以其属自随七年书成光因上章称荐除秘书省正字哲宗即位转承议郎赐五品服上疏论丧服之制曰先王制礼以君服同于父皆斩衰三年盖恐为人臣者不以父事其君以此管乎人情也自汉以来不唯人臣无服而人君遂亦不为三年之丧唯国朝自祖宗以来外廷虽用易月之制而宫中实行三年之丧且易月之制前世所以难改者以人君自不为服也今君上之服巳如古典而臣下之礼犹依汉制是以百官有司皆已复其故常容貌衣服无异于行路之人岂人之性如此其薄哉由上不为之制礼也今群臣虽易月而人主实行丧故十二日而小祥期而又小祥二十四日而大祥再期而又大祥夫练祥不可以有二也既以日为之又以月为之此理之无据者也古者再期而大祥中月而禫二者祭之名也非服之色也今乃为之惨服三日而后禫此礼之不经者也既除服至葬而又服之盖不可以无服也祔庙后即吉纔八月耳而遽纯吉无所不佩此又礼之无渐者也易月之制因袭故事已行之礼不可追也臣愚以为宜令羣臣朝服止如今日而未除衰至期而服之渐除其重者再期而又服之乃释衰其余则君服斯服可也至于禫不必为之服唯未纯吉以至于祥然后无所不佩则三年之制畧如古矣擢右正言时吕公着为左丞祖禹引嫌力辞改著作佐郎充修神宗皇帝实録检讨官迁著作郎兼侍讲上疏太皇太后言今祥禫将终即吉方始服御器用内外一新奢俭之端皆由此始臣以为珠玑金玉之饰锦绣纂组之工凡可以荡心悦目者不宜有加于旧增多于前也皇帝方向儒术亲学问睿质日长圣性未定覩奢则奢覩俭则俭凡所以训导圣德宜动皆有法不可不慎若崇俭朴以辅养皇帝之德使目不视靡曼之色耳不听淫哇之音非礼不言非礼不动则学问日益圣德日隆此宗社无疆之福也神宗服除故事开乐置宴祖禹又上言君子之于丧服以为至痛之极不得已而除之若以开乐故特设宴则似除服而庆贺非君子不得巳而除之之意也请罢开乐宴唯因事则听乐庶合先王礼意上从之擢起居舍人辞不拜时以夏暑罢讲祖禹又上疏曰当今之务莫如学问之为急陛下今日学与不学系天下他日之治乱臣不敢不尽言也陛下如好学则天下之君子皆欣慕愿立于朝以直道事陛下辅助德业而致太平矣陛下如不好学则天下之小人皆动其心欲立于朝以邪谄事陛下窃取富贵而专权利矣君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召臣窃为陛下惜此日月愿以学为急召试中书舍人又辞不拜迁右谏议大夫兼实録修撰宰臣蔡确得罪分司南京祖禹上言圣人之道不过得中天下之事不可极意一时极意后必有悔夫用刑宁失于寛不可失之于急宁失之于畧不可失之于详自干兴贬丁谓以来不窜逐大臣六十余年且丁谓见在相位故朝廷有党不可不出今确已罢相数年陛下所用多非确党其有素怀奸心为众所知者固不逃于圣鉴自余偏见异论者若皆以为党确而逐之臣恐刑罚之失中人情之不安也又因登对劝上以辨邪正曰比年以来大臣以兼容小人为寛好恶不明邪正不分所引进者不尽得人宰相以进贤退不肖为职而邪正不分岂不负国伏望戒饬大臣各以公心求贤多引鲠正之人以重朝廷无使小人得位为他日之患谏官言宰相范纯仁营救蔡确乞行罢免祖禹上言议者责纯仁政事之失固宜罢免当确为相时纯仁流落在外不闻受确私恩纯仁之进本不由确朝廷有大诛赏亦容大臣各出所见议论难以责其尽同也复除中书舍人又力辞朝廷遣戸部郎中徃京西会计转运司财用出入之数祖禹上言自来诸路每告乏朝廷详酌应副其余则责办于外计且既委转运使副以一路财计而不信其所言虚实必遣郎官然后可信是使诸路使者人有不自信之心每遇阙少则倚望朝廷遣官会计愈不自安欲乞自诸路凡有告乏专委转运司会计保明闻奏如有不实即重行黜责其谁敢妄今诸路经费所以不足者由提刑封桩阙额禁军请受钱帛斛斗万数不少此乃戸部转运司本分财计先帝特令封桩以待邉用今朝廷方务安邉息民则封桩之法宜悉蠲除欲乞自熈宁十年初封桩巳来巳起发上京及今日巳前未起发上京数目尽以赐尚书戸部诸路转运司以佐经费疏奏不报时方遣都水监李伟分导大河入孙村口归故道以解下流之急伟因欲塞宗城决口及移深州之费回大河使归故道左相吕大防主其议祖禹又上疏极言河无可塞之理士大夫亦以为不可塞者十有八九而伟希合执政敢肆大言欺罔朝廷不愽谋于众即依伟奏水夫欲官兴河役犹邉臣欲生邉事监官利于功赏俸给胥吏利于官物得以为奸豪民利于贵售稍草濒河之民利于聚众营为凡言回河之利者率此辈非为国家计也既而迁给事中犹力言之及就职又言臣所领工房今河役不息工费渐大臣窃谓功必不可成恐枉费国财民力朝廷卒从其议俄闻禁中觅乳媪事祖禹上疏方劝上进德爱身又上疏劝太皇太后保护上躬言甚切直既而太皇太后命宰臣吕大防谕祖禹以外议皆虚传耳祖禹复上疏臣所言皇帝进德爱身宜常以为戒太皇太后保护皇帝安身正心久逺之虑亦愿因而勿忘今外议虽虚亦足为先事之戒臣侍经左右而有闻于道路实懐私忧是以不存形迹不知忌讳发于诚心上不敢避妄言之罪凢言事于未然则诚为过虑及其巳然则又无所及虽言无益陛下宁受未然之言勿使臣等有无及之悔因闻虚语以为实戒则四海生灵动植之类永被其福矣实録书成转一官充国史院修撰改礼部侍郎遂进翰林侍读学士兼知国史院事又为翰林学士兼侍讲充官制所编修官太皇太后登遐上亲览庶政祖禹上言此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也有敢以奸言惑圣听者宜明正其罪既而外议汹汹在位者多自引去祖禹力陈治道之要古今成败与夫小人之情状反复激切冀以感动上意章累上不报因请外遂以龙图阁直学士出知陜州绍圣初言者论祖禹所修实録诋斥先帝又附会司马光变更熈丰法及妄论乳媪离间两宫事初提举亳州明道宫继责授武安军节度副使永州安置再贬昭州别驾贺州安置移宾州再移化州卒年五十八崇宁间列名党籍宣和八年追复徽猷阁待制建炎二年追复龙图阁学士子冲温
　　
　　邹司谏浩传　　同前
　　
　　政和元年三月宣德郎直龙图阁邹浩卒浩字至完常州晋陵人中元丰五年进士第调蘓州吴县主簿扬州教授雄州防御推官知安州孝感县颍昌府教授除太学愽士以言者论列为襄州教授父丧服阕改宣德郎哲宗召对除右正言时章惇用事皇后孟氏废浩上疏曰臣闻礼曰天子之与后犹日之与月阴之与阳相须而成者也天子理阳道后治阴德天子听外治后听内职然则立后以配天子安得不慎今陛下为天下择母而所立贤妃刘氏一时公议莫不疑惑诚以国家自有仁祖故事不可不遵用之尔盖皇后郭氏与美人尚氏争宠致罪仁祖既废后不旋踵并斥美人所以示公至立后则不选于妃嫔而选于贵族而立慈圣光献所以逺嫌也所以为天下万世法也陛下废孟氏与废郭后实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示至公固有仁祖故事存焉若不与贤妃争宠而致罪则不立妃嫔以逺嫌亦有仁祖故事存焉二者必居一于此不可得而逃也况孟氏罪废之初天下孰不疑贤妃必为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下所期陛下者皆莫信之矣载在史策传示万世不免上累圣德可不惜哉乞赐开纳不以一时改命为甚难而以万世公议为足畏追停册礼别选贤族如初诏施行庶几上荅天意下慰人心为宗庙社稷无疆之计不胜幸甚惇等覆奏浩除名勒停新州编管徽宗即位复宣德郎添监袁州酒税除右正言迁左正言左司谏起居舍人中书舍人同修国史迁吏部兵部侍郎乞补外除寳文阁待制知江宁府改抗州崇宁元年閠六月手诏朕仰唯哲宗皇帝严恭寅畏克勤祗德元符之末是生越王奸人造言谓非后出比阅臣僚旧疏适见椒房诉章载加考详咸有显证是时两宫亲临抚视嫔御执事在傍何缘外人得入宫禁杀母取子实为不根朕为人之弟继体承祧诋诬之臣岂可逃罪邹浩可重行黜责以称朕昭显前人之意于是浩责授衡州别驾永州安置后半年除名勒停昭州居住崇宁四年移汉阳军五年复承奉郎归常州大观元年复宣义郎宣德郎直龙图阁浩自岭表还亲侧凡六年卒年五十二自号道乡有文集三十巻初浩除谏省欲终辞母张问其故浩曰有言责者不可黙恐或以是贻亲忧母曰儿能报国无愧于公议则我何忧乎勿辞及两被窜谪母不易初意人称其贤
　　
　　刘谏议安世传　　同前
　　
　　宣和七年六月戊午承议郎直龙图阁刘安世卒安世字器之父航神宗朝为太仆卿国史有传安世熈宁六年登进士第调洛州司法就辟髙阳帅幕父丧服除为河南府左军巡判官哲宗初刘摰为御史中丞荐之除右正言首论祖宗以来执政大臣亲戚子弟未尝居内外华要之职自王安石秉政以后尽废累圣之制专用亲党务快私意二十年间廉耻扫地今庙堂犹习故态太师文彦愽司空吕公着左仆射吕大防右仆射范纯仁门下侍郎孙固左丞王存右丞胡宗愈堂除子弟亲戚凡十人且曰惟中书侍郎刘摰未见所引私亲而依违其间雷同循黙岂得无罪愿出臣章徧示三省俾自此以徃励精更始又论胡宗愈除右丞不恊公议台谏交章巳而谏议大夫王觌坐是罢斥中丞孙觉御史杨康国相继辞去安世与左司谏韩川复申言之寻亦乞补外时两省谏官惟安世独贠章二十上宗愈乃罢章惇强买昆山县民田吴处厚缴进蔡确知安州日诗安世皆极言且谓惇确与黄履邢恕自言圣上嗣统有定策功眩惑中外若不早赐辨正恐岁月寖久邪说得行离间两宫有伤慈孝乞斥惇等屏之逺方先是御史台见安世论惇确罪初无一言及王汾迨汾除谏议大夫则全台上章又中丞李常侍御史盛陶累以复行新法为请安世言常陶皆安石党安石残民蠧国向之云亡人皆相贺汾时无言责乃言上书乞赐恶谥以愤世疾邪之意常等恶伤王氏因汾之除相率丑诋于是常陶与御史赵挺之王彭年同日皆出台为一空方确之未贬范纯仁王存宻为申理乞从寛贷及彭汝砺曽肇同为中书舎人皆营救之暨确有分司之命汝砺封还词头安世又劾奏之由是纯仁与存俱罢汝砺肇亦补外寻除起居舍人兼右司谏迁左谏议大夫时有诏权罢讲筵安世上疏愿为宗社之计清闲之燕频御经帷以助圣学哲宗嘉纳初邓温伯为翰林学士草王珪制有预定议于禁涂之语及为确制则曰尤嘉定策之功至是温伯为承旨安世言温伯阴受邪说稍绌王珪而溢美于确确实何力敢贪天功凡六上疏不报请祠除中书舍人辞不就除集贤殿修撰提举嵩山崇福宫明年以寳文阁待制为枢宻都承旨时吕惠卿以光禄卿分司南京安世复应诏言事谓惠卿国之巨蠧四海所疾宜永投荒裔考之常法犹未应叙不识何名遽复卿列若惠卿之命遂行则将藉以及确确复用则章惇之徒如猬毛而起为国家计其得安乎愿使中外羣小不能动摇正道绍圣初章惇入相降官落职知南安军未至提举洪州玉隆观寻责少府少监分司南京三年贬新州别驾英州安置时蔡确子渭数上言讼吕大防刘摰及安世等朝廷委翰林学士蔡京等究治京亲为奏札请诛灭摰安世等家族乃移安世枚州既而究治无验而惇尚乞遣吕升卿董必使岭外置狱欲尽诛之赖哲宗仁圣其请不行徽宗即位移衡州寻以濮州团练副使鼎州居住继复承议即集英殿修撰知郓州崇宁元年复待制知真定府潞州二年落职知沂州改提举西京崇福宫贬信阳军三年除名勒停峡州覊管五年叙承事郎大观二年叙宣德郎奉议郎四年复承议郎政和八年提举南京鸿庆宫宣和六年复直龙图阁卒年七十八安世少师事司马光初仕请于光曰愿一言终身行之光曰其诚乎吾生平力行之故立朝行已俯仰无愧安世问其目光曰自不妄语始既擢言路入白其母将以亲老辞母告之曰不可以闺门之私辞君命勉之力言当世之务幸而开纳利泽足以及物或有非意吾不以逺近誓与汝偕及将南迁母怡然曰兹事固知如此特有迟速耳且戒毋以得丧为意有文集二十巻尽言集十三巻资治通鉴音义十巻子伯英伯廉伯和
　　
　　名臣碑传琬琰之集下巻十九
　　
　　●钦定四库全书
　　
　　名臣碑传琬琰之集下巻二十
　　
　　（宋）杜大珪 编
　　
　　曾文肃公布传　　实録
　　
　　大观元年六月乙卯太中大夫提举西京嵩山崇福宫曾布薨布字子宣南丰人幼孤学于其兄巩擢嘉佑二年进士第熙宁初韩维知开封府自海州迁仁县令辟监本府检校库王安石始执政亦荐之因上书召见论事合意改太子中允崇政殿说书兼检正中书戸房公事迁集贤校理判司农寺兼检正中书六房公事新法青苗助役皆布与吕惠卿建议安石尝曰法之初行议论纷纷独惠卿与布终始不易余人则一出焉一入焉尔特修起居注遂为右正言知制诰直学士院尚书礼部为翰林学士兼三司使初韩琦上疏论新法之害神宗稍悟七年大旱诏求直言布论市易掊克之虐落职出知饶州徙知江陵未赴改知章州十年复集贤院学士知广州元丰初复龙图阁待制知桂州进龙图阁学士徙知秦州过阙留判将作监未几复出知陈州移知庆州官制行为朝奉大夫母丧服除召为翰林学士闻神宗遗制奔赴京师寻为戸部尚书元佑初除龙图阁学士知太原府移知真定河阳青州瀛州哲宗亲政自瀛州徙江宁入对复为翰林迁承旨兼侍读擢同知枢宻院事还知院事时章惇为相斥逐元佑臣寮士心不附布诡情弊致名士如陈瓘张庭坚居门下欲以倾惇会哲宗升遐钦圣太后召宰臣问谁当立惇有异议布奏惟太后处分徽宗即位召韩忠彦为相惇既逐布以定策功拜右银青光禄大夫尚书右仆射忠彦柔懦天下事多决于布议以元佑绍圣均为有失欲以大公至正消释朋党明年改元为建中靖国邪正杂用忠彦遂罢去布独当国渐进绍述之说明年又改元为崇宁蔡京于是召用而布亦得罪矣崇宁元年閠六月罢观文殿大学士知润州九月落职提举亳州太清宫太平州居住十月降授中大夫守司农卿分司南京依旧太平州居住十二月责授武秦军节度副使衡州安置二年责授贺州别驾又责授廉州司戸叅军四年量移舒州五年复太中大夫提举西京嵩山崇福宫任便居住大观元年卒于润州私第累复光禄大夫观文殿大学士谥文肃
　　
　　曾舍人肇　　同前
　　
　　大观元年六月丙辰朝散郎曾肇卒肇字子开布弟也中治平四年第调台州黄岩主簿郑州教授用近臣荐赐对为崇文院校书兼国子监直讲迁馆阁校勘删定九域志改大理寺丞同知太常礼院权判太仆寺殿中省除集贤校理修仁宗英宗两朝正史以肇为国史院编修官判登闻鼓院六曹建除尚书吏部郎中与修两朝寳训母丧服除为尚书戸部郎中复为吏部兼著作郎迁右司郎中接送伴契丹贺正旦使元佑初为神宗实録检讨擢起居舍人中书舍人实録修撰太皇太后受册有旨遵章献太后故事御文德殿肇言天圣二年两制定议皇太后受册于崇政殿仁宗特诏有司改文德殿盖人主一时之制今皇帝述仁宗故事以极崇奉之礼孝敬之诚可谓至矣臣窃谓太皇太后傥于此时特下明诏发扬皇帝孝敬之诚而固执谦德屈从天圣两制之议止于崇政殿受册则皇帝之孝愈显太皇太后之德愈尊两谊俱得顾不美欤诏如肇请又论内降之弊始自细微渐无纪极不可不戒谏官王觌谪知润州肇言觌以论及执政罢去臣恐在廷以觌为戒异时执政有罪陛下不得闻矣哲宗悟加觌直龙图阁使契丹回奏臣道雄瀛民诉差役不便愿更其未便民者河决而北踰十年二三大臣力欲回复故道俾都水使者王孝先主之肇屡陈不可蔡确责新州中书舍人彭汝砺当草制不奉诏而谏官言汝砺实肇使之时肇新除给事中固辞请外以寳文合待制知颍州明年徙知齐州及至改陈州又明年徙知应天府七年入为尚书吏部侍郎论南郊既去皇地祗位议者欲夏至遣冢宰摄事则不复有亲祭地祗之时于事天则躬行事地则遣官非王者父天母地之义又议明堂配帝请复设五帝与昊天上帝并祀徙刑部知徐州数月徙江宁府绍圣初知瀛州降集贤殿修撰知滁州岁满知秦州又徙海州徽宗即位复为中书舍人上疏曰治道在广言路以言赏人犹或畏缩不进以言罪人人将钳口去矣会日食四月朔故事当降诏求直言上命肇草诏能具述意诏下投匦者日千百人元佑士大夫皆以赦恩甄叙或复旧职典方面肇奏生者蒙恩固巳厚矣唯是游魂枯■〈骨比〉尚未被圣恩死而有知岂得无望请如冦凖曹利用故事检会臣寮贬死未经叙复者还其所夺官职恩泽又乞如祖宗朝毎大赦后置看详编配罪人一司命官典领使流窜废锢之人均被恩泽迁翰林学士知制诰兼侍读请上观唐贞观政要陆贽奏议谏官陈瓘以言东朝尚与政事被谪肇即上书两宫乞复瓘职且明瓘意在于爱君执政倡言上当为哲宗期从兄之服肇在迩英读史记至尧崩三年之丧毕因言尧舜同出黄帝然数世已逺舜且为尧丧三年者舜尝臣尧故也侍读温益进曰史记世次不足信若尧舜同出则舜娶尧女为娶从祖姑肇以史记世次礼记祭法大传之说与益质于上前益语塞布相肇避亲嫌除龙图阁学士提举中太一宫兼集禧观公事修撰哲宗实録修神宗寳训国朝会要出知陈州徙太原府南京扬州又徙知定州落龙图阁学士谪知和州道除舒州灵仙观徙知岳州贬濮州团练副使汀州安置移台州未至复朝散郎卒年六十一
　　
　　王懿恪公拱辰传　　同前
　　
　　元丰八年七月彰德军节度使检校太师北京留守王拱辰卒拱辰字君贶开封咸平人初名拱寿天圣八年年十九举进士为第一仁宗改赐今名除将作监丞通判怀州迁著作佐郎直集贤院同知太常礼院废后郭氏在殡有司前具上元观灯燕拱辰言晋大夫智悼子卒未葬平公饮酒杜蒉扬觯今既诏郭氏以后礼葬岂独大夫比耶请罢御楼观灯及遣奠日仍禁都下声乐厯三司盐鐡判官修起居注改右正言知制诰判太常礼院初朝廷御邉重西北而轻东南拱辰请仿唐制益以东路之湖西路之邕容各摠节制与广桂为五管庆厯元年益梓路饥以拱辰为体量安抚使至则奏蠲逋负以寛民契丹使刘六符尝谓贾昌朝曰塘泺何为者耶一苇可杭投棰可平不然决其堤十万土囊遂可得而路矣仁宗以问拱辰对曰兵事尚诡彼诚有谋不应以语敌此六符夸言耳设险守国先王不废而祖宗之所以偹邉衅也是岁契丹遣刘六符来求闗南十县其书谓太宗并汾之役举无名之师直抵燕蓟拱辰请对曰河东之役本诛僭伪契丹遣使行在致诚欵已而冦石岭闗潜假兵以援贼太宗怒其反复既平继元遂下令北征岂谓无名因作报书云既交石岭之锋遂有蓟门之役敌得报继好如初除起居舍人知开封府以谏议大夫权御史中丞李用和以元舅除宣徽使已而除使臣拱辰言用和元功而骄朝廷名器听其所欲非所以全后家又言夏竦经略无功移疾求郡为自安计不当为枢宻使遂罢之苏舜钦监进奏院因祠神燕集客有因酒放言者为御史弹击以舜钦易故纸得钱为会请属吏如法拱辰遂言其放肆狂率诋玩先圣实为害教由是皆坐重贬又言中书宻院总天下机务巨细一切省覧穷日力犹不暇何暇逺图哉宜悉条细务归之有司僧绍宗因铸佛像惑众聚财都人争以金银器投冶中宫掖亦出赀佐之拱辰言西师宿邉而财费于不急动士心起民怨诏遣中使禁止之除翰林学士权三司使首言兵冗不精费廪食宜训练澄汰为持久计三路敛籴法宜随时盈缩以权轻重改侍读学士知郑澶瀛三州留守西京皇佑四年除承旨至和元年拜三司使使北还除宣徽北院使御史赵抃言知潭州任颛与本路转运判官李章贱市死商真珠有司具狱未上而拱辰悉以其珠进内以章宰相婿也又言奉使契丹与宋选剧饮赋诗轻率失言罢为端明殿学士知永兴军帅秦定二州再守西京移守北门神宗即位还朝见上曰臣欲纳忠未知陛下意所向又言牛李党事方作不可不戒上以语执政王安石曰此未足以为奸邪以未知陛下意所向也曾公亮因言拱辰在仁宗时已知其不正不复任用安石曰拱辰交结温成皇后家人皆知之于是遂出守南京徙河阳再守西京召还为太一宫使元丰初为宣徽南院使西太一宫使三年再守北京拱辰曰臣老矣恐不足以任事上曰北门重地卿旧地也勉为朕行既至适三路初籍民兵拱辰请稍蠲下戸六年拜武安军节度使上即位改彰德军节度使卒年七十四辍视朝一日诏赠开封府仪同三司子正甫端甫晋甫
　　
　　韩太保缜传　　同前
　　
　　绍圣四年观文殿大学士守太子太保致仕韩缜薨缜字玉汝颍昌人父亿事仁宗为叅知政事以父任补将作监主簿庆厯初擢进士第知庐州合肥杭州钱塘县改光禄寺丞签书南京留守判官迁太常愽士编三班院敕前此武臣不亲执丧缜建言三年之服古今通制晋襄墨衰事出一时遂着令自崇班巳上听持服知洋州代还除殿中侍御史叅知政事孙忭志昏在政府百司白事拱黙未尝开言时枢宻张升请老朝论抃当次补必不胜任缜言虽无显过保身持禄怀奸之大者也疏累上抃卒罢免权陜西转运副使薛向赴阙禀议枢宻院辄画旨赐金紫候二年升使缜以枢宻院赴职中书不论奏亏损国体刘永年除防御使知代州缜言比诏武臣正任以上非有勲积不许迁今枢宻院首违之入内都知史志聪私役皇城亲从布列缜曰宿卫所以奉至尊戒不虞也使主者私役则禁卫之严弛矣仁宗为罢向与永年而正志聪之罪迁侍御史英宗即位进司封员外郎权三司度支判官除两浙转运使知陈州徙河中府神宗即位迁刑部郎中知扬州赐三品服就除淮南转运使移河北会国使报谅祚亡秉常立求封册朝廷方责西人以践祚不入贺数犯边欲择人问来使时缜陛辞上即命缜赴西驿议事比夜奏上翼日上谓执政曰朕选用韩缜果得人矣改陜西转运使移河东除直舍人院以兄绛执政辞改集贤殿修撰为三司盐鐡副使以天章阁待制知秦州指挥傅勍夜被酒误随入州宅缜令军校以鐡裹头杖棰百余勍死妻持血衣挝登闻鼔以诉落职分司南京御史知杂事邓绾言缜凶恣専杀而监司党庇酷吏不以闻于是走马承受刘用宾刘希奭亦坐罚金起判吏部流内铨提举在京诸司军务详定编修三司敕令复天章阁待制河北都转运使徙知瀛州熙宁七年北国遣泛使萧禧议代地界召缜馆伴复除提举在京诸司库务禧行假龙图阁学士给事中报聘且遣刘悦萧士元吕大忠辨理疆界诏缜赍文牓地图至虏庭见戎主面陈本末比至皆不果致但与押蕃相李仲熈略相酬对而还除权知开封府明年禧再至复馆伴仍同张诚一乘驿徃河东与辽人据图分画会李评洗括使还称地界事已毕朝廷札以示缜缜奏臣属者按视邉界山川地形朝廷所许已是过外窃恐议者谓已损其多不吝其少厌彼烦渎将复许之且捐弃可惜之地能塞无厌之求为之可也若今日与代地明日请拒马则将何以待之继遣李评同分画评奏与缜所上图异诏枢宻都承旨曾孝寛按视缜徃复奏执卒如所议虏辞亦絶使还诏赐袭衣金带除羣牧使兼枢宻都承旨乆之兼判尚书兵部迁右谏议大夫龙图阁直学士院元丰官制行易太中大夫俄拜同知枢宻院哲宗即位拜尚书右仆射与蔡绾同秉政缜素不平确与章惇邢恕等谋诬罔宣仁及确为神宗山陵使缜于帘前具陈确奸状由是东朝与外廷备知之裕陵复土确使还欲以属官髙遵惠为待制张琎为郎中韩宗文为馆职宣仁以问缜缜曰遵惠太皇太后族人琎中书侍郎璪之弟宗文臣之侄赏擢非次传闻中外则是君臣各私其亲何以示天下遵恵等卒用故事推恩缜相未几谏官孙觉蘓辙王觌御史刘摰论缜操心深险才鄙望轻士大夫初不以辅相期之在先朝奉使割地七百余里以遗北虏邉人怨之切骨与蔡确章惇贪天之功妄自张大见确之去请加恩礼夫岂相善哉其相诋讦陛下所知今翻然有请欲自为异日地尔章十数上卒以自请除光禄大夫观文殿大学士出知颍昌府移守永兴军河南府岁余拜安武军节度使知太原府三年加检校司空易节奉宁复守颍昌请老除右光禄大夫观文殿大学士再上章引年未许给事中叶祖治论缜垂帘之初首登相位交结张茂则梁惟简谄事司马光持禄养交以太子太保仍旧职致仕薨年七十九上为辍朝成服于后苑赠司空缜外事庄重所至以严称虽出入将相而寂无功烈厚自奉养清议贬之子宗恕宗武宗鲁宗矩
　　
　　名臣碑传琬琰之集下巻二十
　　
　　●钦定四库全书
　　
　　名臣碑传琬琰之集下巻二十一
　　
　　（宋）杜大珪 编
　　
　　邵康节先生雍传　　范祖禹
　　
　　邵雍字尧夫卫州人家世贫贱雍刻厉为学夜不就席者数年雍尝适吴楚过齐鲁客梁晋而归徙居于洛蓬荜环堵躬爨以养父母讲学于家不强以语人而就问者日众士人道洛者必过其庐雍与人言必依于孝悌忠信乐道人之善不及其恶故贤不肖无不亲之病畏寒暑常以春秋时乗小车二人挽之行游城中所过倒屣迎致居洛三十年洛人共为买田宅士大夫多助之者雍皆受而不辞为人坦夷无表襮防畛不为絶俗之行其学自天地运化阴阳消长以数推之逆知其变自以为有师授世无能晓之者而雍内以自乐浩如也有书十三巻曰皇极经世诗二千篇曰击壤集雍初举遗逸试将作监主簿熙宁初以为颍川团练推官与常秩同召雍卒不起卒年六十七知河南府贾昌衡言雍行义闻于乡里乞赠恤吴充请于上赠秘书省著作郎赐粟帛韩绛守洛言雍隠德丘园声闻显著赐谥曰康节
　　
　　冲晦处士徐复传　　曾巩
　　
　　徐复字希颜兴化军莆田人尝举进士不中去不复就愽学于书无所不读尤通星厯五行数术之说世罕有能及者为人倜傥有大志内自饬励不求当世之誉乐其所自得谓富贵不足慕也贫贱不足忧也故穷檐漏屋敝衣粝食或至于不能自给未尝动其意也遇人无少长贵贱皆尽恭谨其言前世因革兴坏是非之理人少能及然其家未尝蓄书盖其强记如此也康定中李元昊叛诏求有文武材可用者叅知政事宋绶天章阁侍读林瑀皆荐复诏赐装钱州郡廹趣上道既至仁宗见复于崇政殿访以世务复所为上书世莫得闻也仁宗因命讲易乾坤既济未济又问今岁直何卦西兵欲出如何复对岁直小过而太一守中宫兵宜内不宜外仁宗善其言复又献所为边防太一主客立成厯洪范论上曰卿所献书为卿留中必欲官之复固辞乃官其子晞留复登闻鼓院与林瑀同修周易会元纪岁余固辞东归仁宗髙其行礼以束帛赐号冲晦处士复久游吴因家杭州州将每至必先加礼然复未尝肯至公门范仲淹知杭州数就复访问甚礼重之仲淹尝言西兵既起复预言罢兵岁月又斗牛间尝有星变复言吴当大疫死者当数十万人后皆如其言复平居以周易太玄授学者人或劝复著书复曰古圣贤书巳具顾学者不能求吾复何为以徼名后世哉晚取其所为文章尽焚之今其家有书十余篇皆出于门人故旧之家复卒时年七十余既病故人王稷居睦州欲徃省之复报曰来以五六月之交尚及见子稷未及徃至期复果巳死其终事皆预自处子晞年五十余亦致仕官至国子愽士复赠尚书虞部员外郎复死十余年而沈遘知杭州牓其居曰髙士坊云赞曰
　　
　　复之文章存者有慎习赞困蒙养等篇归于退求诸己不矜世取宠余论次复事颇采其意云若复自拔污浊之中隠约于闾巷久而不改其操可谓乐之者矣
　　
　　程宗丞颢传　　实録
　　
　　元丰八年五月丁丑承议郎新除宗正寺丞程颢卒颢字伯淳父珦自有传颢踰冠中嘉佑二年进士第调京兆府鄠县江宁府上元县主簿泽州晋城县令用荐者改著作佐郎御史中丞吕公着荐授太子中允权监察御史里行神宗素知其名召对之日从容咨访比三见进期以大用毎将退必曰频求对来欲常相见耳前后进说甚多大要以正心窒欲求贤育士为先颢不饰辞独以诚意感动神宗尝使推择人才颢所荐者数十人而以父表弟张载与其弟颐为首尝言人主当防未萌之欲神宗俯身拱手曰当为卿戒之时王安石益信用颢每进见必陈君道以至诚仁爱为本未尝及功利安石寖行其说颢意多不合事出必论列数月之间章数十上尤极论者辅臣不同心小臣预大计公论不行青苗取息卖祠部提举官多非其人及不经封驳京东转运使剥民希宠不加黜责兴利之臣日进尚德之风寖衰等十数事安石与颢虽不合而尝谓颢忠信颢每与论事心平气和安石多为之动颢心以言不行求去除京西提点刑狱复上章请罢改差签书镇宁军节度判官公事未几求监局得监西河洛河竹木务荐者言其未尝叙年劳乞迁秩改太常丞差知扶沟县事坐县狱逸邻邑罪人罢监汝州酒税哲宗即位覃恩改承议郎召为宗正丞未行以疾卒年五十二颢自十五六时与弟颐闻汝南周敦颐论学遂厌科举之习慨然有求道之志泛滥于诸家出入于释老几十年反求诸六经而后得之其言曰道之不明异端害之也古之害近而易知今之害深而难辨昔之惑人也承其迷暗今之惑人也因其髙明自谓穷神知化而不足以开物成务名为无不周徧而其实乖于伦理虽云穷微极深而不可以入尧舜之道天下之学非浅陋固滞则必入于此自道之不明也邪诞怪异之说竞起涂生民之耳目溺天下于污浊虽髙才明智胶于见闻醉生梦死不自觉也是皆正路之榛芜圣门之蔽塞辟之而后可以入道颢深有经济之志不幸早死士大夫识与不识莫不哀伤太师文彦愽采众议而题其墓曰明道先生云
　　
　　程侍讲颐传　　同前
　　
　　大观元年九月庚子通直郎程颐卒颐字正叔与兄颢初从汝南周敦颐学遂以经术为诸儒倡四方从之游者甚众英宗神宗朝大臣屡荐皆不起哲宗嗣位宰相司马光吕公着西京留守韩綘上其行义于朝曰河南府处士程颐力学好古安贫守节言必忠信动遵礼义年逾五十不干仕进真儒者之髙蹈圣世之逸民乞赐召擢裨补风化诏授汝州团练推官西京国子监教授颐力辞未几以宣德郎秘书省校书郎召赴阙既对除崇政殿说书首上疏言帝王之学大畧谓习与智长性与化成今士大夫善教其子弟者亦必延名德端方之士与之处使熏陶成性以陛下春秋之富虽睿圣得于天禀而辅养之道不可不至大率一日之中接贤士大夫之时多亲寺人宫女之时少则自然气质变化德器成就乞精选贤士入侍劝讲罢则留分直以备访问凡左右扶持嫔御内臣并选四十五十以上厚重小心者侈丽之物不接于目浅俗之言不入于耳岁月积久必能养成圣德又谓经筵臣僚侍者皆坐讲者独立于礼未安乞令坐讲见主上重道之心颐在经筵以师道自居毎侍讲色甚庄继以讽谏颐闻帝在宫中旋而避蚁因讲毕请曰有是乎帝曰然诚恐伤之耳颐曰推此心以及四海帝王之要道也帝称善神宗未除丧冬至百官表贺颐上疏以谓节序变迁时思方切恐失居丧之礼无以风化天下乞改贺为慰故事盛暑罢讲颐奏朝廷置劝讲之官辅导人主岂可阔踈如此又上书太皇太后言今士大夫家子弟亦不肯使经时累日不亲儒士秋渐凉乞于内殿后苑清凉处召见当日讲官陈说道义伏假既开依次直日所贵常得一员独对开发之道盖自有方服习之益最为切至故周公辅成王使伯禽与之处圣人所为必无不当自来宰臣十日一至经筵上黙坐而已今乞令宰臣每月一再赴经筵讲说延英迫狭讲读内臣三十余人在其中四月未甚热而讲官已流汗主上体弱岂得为便乞止于延和殿讲读太皇太后每于政事稀简圣体康和时至帘下观讲读官进说以为省察主上进业于陛下圣聪未必无补有所奏禀便得上闻今讲读官五员皆兼要职独臣不领别官近复差修国子监太学条制乃无一人专职辅导者夫告人之道非积诚意不能入也臣前后两得进讲未尝不宿斋戒潜思存诚冀感动于上心若使其营营于职事豫纷纷其思虑迨至上前然后善其辞说徒以颊舌感人不亦浅乎道衰学废世俗何尝闻此髙识逺见当蒙鍳知疏奏给事中顾临谏议大夫孔文仲论列遂罢职官管勾西京国子监两上章乞致仕不报父丧服除寻以通直郎直秘阁判西京国子监言者论其向在讲筵议论迂踈妄自尊大既罢去服除加职而辞表有怨望轻躁之语差管勾西京嵩山崇福宫寻医去官哲宗初亲政复除直袐阁判西京国子监辞不受绍圣中党论兴追官涪州安置徽宗即位复还崇寕初复通直郎权判西京国子监屏居伊阙山数年卒年七十五学者尊之称为伊川先生其门人游酢谢良佐吕大临杨时皆著名于世有易传六巻文集二十巻诸经解说未成编者附于集子端中端彦
　　
　　名臣碑传琬琰之集下巻二十一
　　
　　●钦定四库全书
　　
　　名臣碑传琬琰之集下巻二十二
　　
　　（宋）杜大珪 编
　　
　　宋故观文殿学士太中大夫知建康军府事兼管内劝农使充江南东路安抚使马歩军都总管兼营田使兼行宫留守彭城郡开国侯食邑一千六百户食实封二百戸赐紫金鱼袋赠光禄大夫刘公行状
　　
　　本贯建宁府崇安县开耀乡五夫里曾祖民先故任承事郎累赠太子太保妣黄氏彭城郡夫人祖韐故任资政殿学士银青光禄大夫谥忠显累赠太师妣李氏秦国夫人继吕氏韩国夫人父子羽故任右朝议大夫充徽猷阁待制累赠少傅妣熊氏福国夫人继卓氏庆国夫人公讳珙字共父其先盖长安人唐末避地入闽遂为建人六世至忠显公仕始通贵靖康中守真定有功京城失守敌人得之欲以为将相义不辱而死少傅公绍兴初佐川陕宣抚使军事保障梁益为中兴名臣公其长子也生有竒质英悟絶人少长从季父屏山先生受书知刻苦自厉属文敏有思致一时乡先生皆叹以为不可及始以忠显公死节恩补承务郎举进士一上中绍兴十二年乙科调监绍兴府都税务请监潭州南岳庙以归杜门读经史书讨论纂述益务其逺且大者秩满差主管西外敦宗院未赴遭外艰既禫而韩国夫人薨持重终丧除诸王宫大小学教授权秘书省校勘书籍官礼部郎官中书舍人时秦丞相当国用事一日微示风旨欲为其父作谥以公不亟奉行也怒风言者论去之踰年秦丞相死乃得主管台州崇道观召为大宗正丞未就职改秘书丞兼权吏部郎官即真寻除监察御史避荐者复还故官公前在铨曹时苦吏为奸思有以制之一日命张幕设案于庭置令式其中使选集者得出入翻阅与吏辩吏无得藏其巧人甚便之间摄侍郎引选人改官班占对详敏天子悦焉且闻其能检柅吏奸故因其引嫌复委以选事兼权秘书少监迁起居舍人兼权中书舍人会金人渝盟天子震怒将悉鋭师北向以雪雠耻复土疆一时诏檄多出公手词气激烈闻者感奋或至泣下御史杜莘老既击侍医王继先逐之又论宦者张去为遂以忤旨左降公不草诏奏留之莘老得不去从车驾视师建康兼权直学士院既而车驾将还临安江淮军务未有所付张忠献公方典留钥众望属之而诏乃以杨存中为宣抚使中外大失望公不书録黄奏论其不可上怒顾宰相曰刘珙之父为张浚所知其为此奏意专为浚地耳宰相召公喻旨且曰再缴累且及张公公曰珙为国家计故不暇为张公谋若为张公谋则不为是以累之矣命再下执奏如初存中命乃寝未几真除中书舍人直学士院召入草制立建王为皇太子今上皇帝既即位诏公借礼部尚书使金国是时南北甫罢兵始为钧敌之礼敌意不可测公受命慷慨不复问家事入辞母夫人戒家人悉裘葛兼副以行曰藉令不死归未可期也副使某者以选置官属不公抵罪上以公辟召无所私手札褒俞之寻以议礼不决未出疆而还然公于是时固以其死许国矣在掖垣凡三年事有不便者知无不言尝有诏问足食足兵之策公以择将帅核军实为对甚悉会有太白经天旱暵飞蝗之变诏复问近臣阙政公又奏曰太白兵象也旱蝗盭气也今仇敌窥觎多然未厌而国家因仍纵弛有赏无罚诸将专事刻剥以媚权幸取官爵士卒怨之有甚于仇敌者且舆图未复地狭民贫而费用日滋征求日广为监司者不恤郡为郡者不恤县为县者不恤民至或重为贪虐以肆其心则百姓之苦其官吏亦不异于士卒之仇将帅也然则天人相与之际夫岂偶然而已哉欲救其失唯当信赏必罚以肃将帅之心痛惩刻剥以固士卒之志节浮冗练军实精择郡守诛锄赃吏以厚吾民之生而是数者之得失则又系乎人主之心诚与不诚耳陛下审能扩恭俭日新之德屏驰骋无益之戏登崇俊良斥逺邪佞常使日用之间有以养吾之诚而无害焉则夫数者固将有所依以立而灾异之变庶乎其可销矣间又尝为上言应敌无一定之谋而强国有不易之策今曰和曰战曰守者皆应敌之计因事制宜不可胶于一说者也若夫不易之策则必讲明自治之术博询救弊之原毋事虚文专责实效使政事修举国势日强然后三者之权在我唯所用之无不如志今议者日纷纷于末流而于其本未有言者臣窃为陛下忧之上皆纳焉故将田师中死其家请以没入王继先园第为赐诏许之公以师中久窃兵柄无尺寸功贪饕刻剥为国家敛士卒之怨不当予方为缴奏以闻而其家复以请公以録黄稽程被诘亟奏俟罪而持之愈力于是乃不果赐有迪功郎李珂者以关通近习得补官而自奏求为督府掾诏除已下公奏曰珂名品至卑不由召见敢以札子非分祈恩非所以严堂陛之势杜邪枉之门也且今边陲大计方倚督府为重官属尤当审择如珂小人非唯不堪此选政恐或能妄作以沮挠其事机也奏上改除珂枢宻院编修官公论执益坚乃罢之然亦竟以数直谏不得久居中而宰相亦有阴忌公者隆兴元年冬除集英殿修撰知泉州明年改衢州始至委事僚属一无所问人以公未更治民意其懵于事或不屑为者既乃一旦悉取而自为之辨察精明区处的当羣下敛手不能有所为人始大服先是吏员猥众公视员外置者悉罢之受租米辄使民自操量槩其发钞销簿亦皆有法人甚便之会湖南旱饥官吏不之恤而郴州宜章县方抑民市乳香期会峻迫有李金者乗众怒奋起为乱众余万人南逾岭徼分道犯英韶连广德庆肇庆封梧贺州之竟旁入道州桂阳军杀掠万计州县不知所为至敛民间金帛赂之以免由是贼势日盛而帅守监司更共蔽匿不以实闻贼遂犯宜章陷桂阳声震逺近朝廷忧之以公为敷文阁待制知潭州荆湖南路安抚使是岁干道元年也公以五月入竟则贼众已数万人矣公声言发郡县兵讨击且檄邻道谨斥堠守隘塞听期会而急以实奏请下荆襄发卒奔命又度比章下或巳厯旬时失机会则移书制置使沈介曰请毋须报而急遣以来擅兴之罪吾自当之不敢以累公也介为遣兵诏亦报如公请然皆未有至者贼势愈盛而湘阴县桥口镇羣盗刘花三李无对者又窃发距城郭仅六十里人情益震公急简州之役兵得三百人使部将赵彦帅之合巡尉兵以行下令戕舟发梁募有生得盗者钱若干得其首者钱若干凡盗所挟赃无多少悉给捕者不数日彦等擒捕三十余人公悉以便宜诛之枭首于市余盗走多溺死其散入墟落者又为村民缚以送府又悉诛之奏将尉有功者皆被赏于是威声大振吏士用命人心少安六月制置使所遣游奕军统制田寳乃以千人至居数日鄂州水军统制杨钦又以千五百人至公知其暑行疲怠悉为发夫迎之数程之外代其任负以行军士固巳欢呼感激及至抚劳犒赐又皆丰饫过望诸军益喜愿尽死力钦故羣盗杨幺部曲公知其可用檄诸军皆受节度使率其众鼔行而前下令竟中凡军民讨捕有功者皆以率受赏其贼所诱胁能相捕斩以诣吏者亦除罪受赏有差是月晦田寳大败李金于郴州城下追奔二十余里杀获甚众七月杨钦败贼党田政尹寛等于桂阳鄂将谷青王翌又各以二千人至公遣扼宜章大路以分贼势通粮道而钦连战破贼遂入宜章八月鏖龙冈下贼兵数万自辰至申官军稍却钦被髪大呼策马横冲之贼分为两其前列精兵歼焉余皆遁走进至莽山贼徒曹彦黄拱遂执李金与其腹心黄谷以降钦因穷追深入尽诛其酋豪而其支党胁从者尚众皆窜入山谷间公喻钦等却兵而使人赍牓听其自诣则皆相率听命岁尽师还李金黄谷等数十人皆伏诛其降者公皆称诏给据纳兵复故田宅盖以千数曹彦黄拱皆奏补官而厚抚之既乃第録诸将功状列上又尽得其实不以一毫有所私上嘉叹再三诏以为敷文阁直学士且赐玺书曰近世书生但务清谈经纶实才盖未之见朕以是毎有东晋之忧今卿既诛羣盗而功状详实诸将优劣破贼先后厯歴可观甚副朕意卿其益勉之哉贼地旣定竟内正清公乃喟然叹曰吾岂乐杀人哉向者军兴令不可以不肃而今而后庶有以亮吾心矣吾岂乐杀人哉自是一意于抚摩之政且为请于朝曰今欲惩既徃之失销未形之患莫若择守宰寛赋敛以安吾民而已不此之图一李金死一李金生臣恐湖南自是无宁岁也奏留鄂兵戍郴桂而益广搜募以补忠义亲兵之缺厚其恩意严其纪律而时训习焉于是湖南隐然为重镇方地数千里外户不闭商旅野宿焉潭州故有岳麓书院真庙时赐以敕额给田与书经乱芜废公一新之养士数十人延礼修士彪君居正使为之长而属其友广汉张侯栻敬夫时徃游焉与论大学次第以开其学者于公私义利之间闻者风动三年召还见上首论独断虽英主之能事然必合众智而质之以至公有独御区■〈宀禹〉之心焉则适所以蔽其四达之明而左右私昵之臣将有乗之以干天下之公议者矣又论税绢退剥羡余和籴之弊又论州郡禁军纪律不明骄惰自恣宜遴选武臣之奋行伍习戎事者使为将副而贵游子弟合门国信五房出职之辈不得与焉则州郡之军政庶乎其可修矣上然其言以为翰林学士知制诰兼侍读间复从容言于上曰世儒多病汉髙帝不悦学轻儒生臣窃独以为髙帝之聪明英伟其所不悦特腐儒之俗学耳诚使当世之士有以圣王之学告之臣知其必将竦然敬信而其功烈之所就不止于是而巳也盖天下之事无穷而应事之纲在我唯其移于耳目动于意气而私欲萌焉则其纲必弛而无以应夫事物之变是以古之圣王无不学而其学也必求多闻必师古训盖将以明理正心而立万事之纲也此纲既立则虽事物之来千变万化而在我者常整整而不紊矣惜乎当是之时学絶道丧未有以是告髙帝者上亟称善是岁小不登公请亟诏监司郡守先事条画来年荒政所宜不者亦使任其无他又奏州兵营伍教战之法甚僃上由是益知公学问精深忠义慷慨可任大事十一月擢拜中大夫同知枢宻院事公辞谢不获乃就职因进言曰汪应辰陈良翰张栻学问才能皆臣所不逮而栻穷探圣微晓畅军务曩幸破贼栻谋为多愿陛下亟召用之上可其奏以次登用焉公以西府本兵柄于诸将之能否不可以不周知乃自诸管军统制官下至裨佐日召三数人从容与语得其材用所宜辄笔识之以待选用一日上顾辅臣图议恢复公奏曰复雠雪耻诚今日之先务然非内修政事有十年之功臣恐未易可动也同列有进而言者曰机会之乗间不容发奈何拘此旷日弥久之计且汉之髙光皆起匹夫不数年而取天下又安得所谓十年修政之功哉公曰髙光唯起匹夫也故以其身蹈不测之危而无所顾陛下躬受太上皇帝祖宗二百年宗社之寄其轻重之势岂两君比哉臣窃以为自古中兴之君陛下所当法者唯周宣王而巳宣王之事见于诗者始则侧身修行以格天心中则任贤使能以修政事而巳其终至于外攘邉冦以复文武之竟土则其积累之功至此自有不能巳者非一旦卒然侥幸之所为也上以公言为然四年七月诏兼叅知政事公方与一二同列夙夜悉心竭力益图所以叙进人才寛养民力讨理军政务以成上意之所欲为者革除福建钞盐岁额二万万罢江西和籴及广西折米盐钱又蠲累年逋负金钱榖帛巨亿计而公尤以辅成上德振肃朝纲抑侥幸奖廉退为己任进则尽言无隐退亦未尝轻以词色假人茍清议之所不与不以亲故而有所私也以是近幸仄目而流俗亦多不悦公者先是潜邸使臣有龙大渊曾觌者冯恃旧恩暴起富贵公论不平者累年上一日发寤逐去之未几而大渊死上顾怜觌欲还之公力陈其不可且曰此曹奴隶耳怜之则厚赐之可也今引以自近而宾友接之至使得以与闻几事进退人才则臣惧非所以增盛世之光华饬治朝之纲纪也上纳公言为止不召殿前指挥使王琪谒告至淮上还宻荐和州教授刘甄夫上谕执政召之诸公相问莫有知其所自来者公曰荐士吾徒之责可不知耶明日请曰此人名微位下陛下何自知之上以琪告公又请其所以荐上曰卿自问之公退坐堂上呼吏作头引追之琪至公诘其故授牍使对琪恐惧不能置词久之公乃叱使责戒励状而去无何扬守来言前琪过郡称受宻旨增所筑新城若干尺诸公请之初未尝有是命也公既与诸公合奏请其罪罢之因奏自今圣旨不经三省宻院者所下之官皆请俟奏审乃得行上欣然从之公即从宻院移中外诸官府而内侍省与焉明日忽复有旨前奏审事勿行因谕诸公即如此则朕或须一饮食亦必奏审乃得耶公即以艺祖熏笼事对退又与诸公合奏言曰朝廷者陛下之朝廷命令者陛下之命令臣等偶得备数其间典司出纳而已非敢有所专也今方举行旧典以正纪纲而巳出复収中外惶惑窃恐小人有因疑似微以奸言上激雷霆之怒者愿陛下察之上不悦曰朕岂以小人之言而疑卿等者耶时诸公虽更进恳请而公言尤激切故独罢公为端明殿学士在外宫观改知隆兴府江南西路安抚使公入辞犹以开广言路讲明圣学敦本节用虚已任贤斥逺佞邪选将抚军数事为献上蹙然曰卿虽去国不忘忠言而才又非他人所及行召卿矣隆兴承前帅刻剥之后场务皆增新额而输租更用方斛视省量率多斗余公首罢之属邑奉新有复出税钱三十五万有竒租六百二十八石摊配诸乡多者视正税且什四岁久困不能输相率逃去田亩榛芜所摊固不可得而失正税又数倍公奏蠲之又除二税合零租米暗耗免役足钱之弊人或为公忧不足公量入为出用度未尝乏也暇日咨访宾僚讲求利病率常一二延见使得从容各尽所怀以故下情宣通举无过事而其人之器识短长亦无所隠讼诉有久不决者取其案牍藏之旬日辄召会官属之贤可委者合坐堂上付一二事使平决之有司供具食饮如法至暮白所予夺而退其大事则公先阅视黙有所处然后参众说以决焉以故多得其情无不厌服明年除资政殿学士知荆南府荆湖北路安抚使始至条上荆襄兵少财匮之状诏即诿公措置公因行视襄鄂兵屯并邉形势尽得其实以闻凡回图役使诡名虚籍之弊与夫部伍教习之法有不善者皆奏罢之先是荆南兵戍襄阳者累年不得归父子至不相识公奏为半年番休之法春夏三军秋冬四军更迭徃来军士感悦荆襄故有民兵皆农家子敦朴豪勇又有土著常产自爱惜且居近邉知虏情轻战鬪比稍堕废公更为简阅寛其取丁之数贫者弛其赋役随乡团结以七十五人为队队有长四队为部部有将县置总首都副各一人当教则郡为选官训练已事而罢之至于资粮械器皆为处画各有条理抚循犒赏岁费钱一万万而不以一介有取于民也明年遭内艰又明年起复同知枢宻院事荆襄宣抚使遣中使奉玺书即丧次宣押奏事其书曰朕以荆襄上流宿师尤重欲以军民之寄付卿其任重矣夺情临戎国有常典况吾大臣义当体国毋以家事辞王事也公六上奏辞不肯起引经据礼词甚切至最后言曰三年通丧先王因人情而节文之三代以来未之有改至于汉儒乃有金革无避之说此固巳为先王之罪人矣然尚有可诿者则曰鲁公伯禽有为为之也今以陛下威灵邉垂幸无犬吠之警臣乃欲冒金革之名以私利禄之实不亦又为汉儒之罪人乎且孝之与忠岂有二致事君事亲初无两心使亲丧而可夺则他日所以事君者可知矣况陛下方以天下奉两宫之欢而以衰绖不祥之人簉迹二三大臣之间殆非所以全孝治之美且使仇虏闻之亦必以为中国乏材乃至于此而敢肆其轻侮此臣所以受恩感激反复虑思而卒不敢起也抑陛下之诏臣则有曰义当体国者矣臣其敢噤无一言以塞明诏哉乃手疏别奏以闻其畧曰天下之事有其实而不露其形者无所为而不成无其实而先示其形者无所为而不败今德未加修贤不得用赋敛日重民不聊生将帅方戛割士卒以事苞苴士卒方饥寒穷苦而生怨谤凡吾所以自治而为恢复之实者大扺阙略如此而乃外招归正之人内移禁卫之卒规算未立手足先露其势适足以速祸而致冦臣不知为此议者将何以待之也且荆襄四支也朝廷腹心元气也诚使朝廷设施得宜元气充实则犁庭扫穴在反掌间耳何荆襄之足虑如其不然则荆襄虽得臣辈百人悉心经理顾亦何足恃哉以今而虑臣恐恢复之功未易可图而意外立至之忧将有不可胜言者唯陛下图之上纳其言为寝前诏八年免丧乃复除知潭州安抚湖南过阙见上言曰人君能得天下之心然后可以立天下之事能循天下之理然后可以得天下之心然非至诚虚已兼听并观使在我者空洞清明而无一毫物欲之蔽亦未有能循天下之理者也因引其意以傅时事言甚切至上加劳再三进职资政殿大学士以行湖南公旧镇威惠之在人者久而愈深及是再至盖有不待教令而孚者而公所以自律者愈严所以抚民者愈寛以是人愈畏服而敬爱之会安南贡驯象所过发夫一县至二千人除道路毁屋庐数路骚动公奏曰象之用于郊祀不见于经驱而逺之则有若周公之典且使吾中国之疲民困于殊方之悍卒岂仁圣之所忍为也哉岁旱公亟遣官吏行视蠲放田租闻郴道桂阳民饥则檄转运常平司移粟赈之且虑山谷奸民乗时且发则又遣将益兵戍守遂以无事一旦茶盗数千人入竟疆吏以告公曰此非必死之冦缓之则散而求生急之则聚而致死乃处处揭榜喻以自新声言大兵且至令属州县具数千人之食盗果散去独余五百许人公乃遣兵戒曰来毋亟战去毋穷追毋遏其涂其不去者乃击之耳于是盗之存者无几进兵击之尽擒以归公独奏诛首恶数人余悉以隶诸军明年盗之余党赖文政等复入竟后帅曰此前日养冦罪也吾必尽诛之盗闻其言悉力死战既剿湖南军遂入江西侵扰数州官军数败将吏死者数十人为费以大万计于是人乃服公为有谋也淳熈二年除知建康府江南东路安抚使行宫留守始至孔目吏有为奸利稔恶数十年者杖而黥之一郡称快会岁水旱髙下田皆不収公首奏倚阁下三等户夏税为钱六千万紬绢二千疋绵三千两分遣官吏行田蠲正租米十三万七千八百斛杂折米又二万八千七百斛豆草蕟茭布租称是又奏下漕司遣吏行属州视其所蠲租颇未尽者悉以与民又奏禁上流税米遏籴违者劾治如法即在他路亦愿得以名闻请其罪诏从之得商人米三百万斛贷桩管及总司钱合三万万遣官籴米上江又得十四万九千斛又奏禁州县毋得督旧逋以重困饥民借常平米付圩戸堤塞缺漏籍农民当赈贷者若干戸十口以上一斛六口以上八斗五口以下六斗客戸当赈济者若干戸五口以上五斗四口以下三斗又运米村落从本价赈粜合十余万斛而贷者卒亦不取偿焉置局府中以通判府事赵善珏观察推官王以宁前蕲州教授李宗思新楚州教授刘炜领之而分遣羣属循行竟中穷山僻壤无所不到公又惫心疲精广询愽访夙夜不少懈凡官吏奉行之不谨民间寃苦之无告幽远纤悉无不毕闻县给印歴亲书所闻告谕奖诘络绎于道无不切中事宜者盖本之以诚意辅之以赏罚是以人人争効其力如办巳事起是年九月尽明年四月阖竟数十万人无一人捐瘠流徙者上嘉其绩赐书褒谕焉公治财寛于民而急于吏二税之入所以禁其渔取察其蠧弊者甚悉自累镇所施行毎益加详至是人被其泽尤深凡属县所负课不能偿者悉以丐之而禁其非法病民者至于蠲租赈廪其费又数十巨万而军吏粮赐皆随月遣给无不暨者被旨甓城面丈以万计者数千用钱八千万米千五百斛而役不及民又偿前帅所负内库钱三万万上积公劳效赐手札劳奬赉以鞍马器物甚厚府学四十年不葺弊甚公一新之以明道程公先生尝主上元簿即学祠之具刻陈忠肃公责沈之文于壁以示学者建康大军所屯盗贼常窜迹尺籍中吏不能禁公耳目迹捕毎发辄得绳以重典盗皆相戒遁去市里晏然道无拾遗者明年进观文殿学士五年閠月属疾再请奉祠未报则请致仕上意公疾病亟遣中使挟侍医以来公亦知疾不可为不复得见上矣即草遗奏千余言首引恭显伾文以为近习用事之戒且言今以腹心耳目寄之此曹故士大夫倚之以媒其身将帅倚之以饥其军牧守倚之以贼其民朝纲以紊士气以索民心以离咎皆在是愿急加屏逺以幸天下若羣臣之贤臣所知者则唯陈俊卿忠良确实可以任重致远张栻学问醇正可以拾遗补阙愿陛下急召用之则众贤彚进而羣小黜伏矣既又手书属敬夫及其故友新安朱熹仲晦父及从弟玶皆以国恩未报国耻未雪为言然后以家事为寄七月甲子疾革命取前所草奏封上之遂以是日薨于府寺之正寝享年五十有七讣闻上为震悼始从公请转通议大夫致仕赠光禄大夫辍视朝一日诏建康府致其丧建宁府给葬事公娶吕氏兵部尚书祉之女赠新定郡夫人继韩氏赠新兴郡夫人又娶其季赠淑人皆魏国忠献公四世孙也二男子学雅承务郎学裘承奉郎二女长适将仕郎吕钦幼未行六年二月乙已葬于瓯宁县慈善乡丰乐里新厯之原公所命也公为人机鉴精明议论英发遇事立断其威不可犯而居家极孝慈事继母庆国夫人礼敬饬备遭丧时年逾五十执礼尽哀以致毁得疾几殆友爱诸弟晚岁弥笃岁时祭祀酌古今礼而敬以行之内外功缌之戚必素服以终月数在官为罢燕乐闻同寮有丧者亦如之福国夫人蚤薨公哀慕无以自致出疆侍祠再当得任子恩欲奏官其内弟辄不遂竟三奏然后得之所治民有骨肉之讼皆召至前喻以恩意责以义理反复详尽至或深自引咎词意恳切闻者悔悟感泣徃徃失其所争而去遗命治丧毋用浮屠法平居乐取人善不啻如已出与张敬夫朱仲晦父游久而益敬信之居官乐受尽言事小失中虽下吏言之无不立改以是得南丰曾撙于湖南幕府厚遇之公去撙为后帅所恶诬奏夺其官公在建康力为辩理得伸而要路有忌公者奏却之盖其意不在撙也公不悔遇撙益厚在朝廷危言正色直前无所避其忠义奋发不以死生动其心盖得乎家世之传而论事之际务在审宻持重不肯为侥幸尝试之举其侍上语毎及恢复大计必以修政事固根本为先辞起复手疏尽发当时用事者大言不顾罔上悞国之奸大臣盖不悦而上独深察其忠其在方镇爱民戢吏平讼狱理财用治军旅除盗贼皆有科指而尤以敦教化厉风俗为急务盖其生质虽髙闻誉虽蚤而德成望尊尤在晚节故天子知之久而益深增秩赐金劳问备至盖将有意复用之也士大夫之贤者平日固多豫附其不能无私意异说者晚亦相与归重及闻其丧无贤不肖莫不惨然相吊恨国家失此洪毅忠壮忘身忧国之臣也所临数镇民爱之如父母闻讣有罢市巷哭者至于诸军将吏外暨夷狄则于公家威名义烈服习盖久莫不想闻其风采军士固敬爱之而虏谍者至荆襄亦毎诇今刘公于延康为何属也延康盖忠显公旧官云公自少即以文学知名于时及登朝廷入禁掖论思润色当世尤称其得体而平居未尝辄为无用之文间有应酬之作随辄弃去后省驳议又多削藁故今存于家者文集八巻奏议十巻内外制二十巻而巳然公之所以自立于不朽者有不在于空言也玶谨案令甲考公品秩实应诔行易名之典其姓名事迹又当得书信史以示来世故敢状其乡里世系歴官行事之实如右以告于太常考功并移太史氏而其事闗国体军机之重者犹弗敢尽着寻第录别上谨状　　淳熙九年四月日从弟从事郎玶状
　　
　　赐谥指挥
　　
　　中书门下省（六月六日辰时付吏部施行仍闗合属去处）
　　
　　尚书省送到吏部状准都省批下承务郎刘学雅状先父珙昨任同知枢宻院事兼参知政事罢政节次蒙恩除授观文殿学士太中大夫知建康府在任因患脏腑陈乞致仕准告转通议大夫致仕续上遗表赠光禄大夫伏念学雅先父蚤以文学被遇两朝进登庙堂出殿藩服议论风节有闻于时治民抚军亦着劳效不幸奄忽遽弃明时所有生前身后蒙被恩遇阶官职名从条合该定谥今缴连行状三本伏望特赐敷奏送有司从条定谥施行伏候指挥后批送吏部勘当申尚书省本部勘会在法诸谥光禄大夫节度使以上本家不以葬前后録行状三本申所属缴奏其文并録事实或本家愿请谥者取子孙状以闻其蕴德丘园声闻显著虽无官爵听所属奏赐本部寻行下太常寺据状申所有臣僚官品该定谥合从上条令本家録行状三本申所属缴奏下所属议谥施行照得今来本官所乞父珙定谥巳缴连到行状三本虽不曾从上条经所属缴奏今勘当欲乞批送今状下部符太常考功依条定谥施行伏候指挥六月五日三省同奉圣旨令依条定谥奉勅如右牒到奉行
　　
　　淳熙九年六月五日
　　
　　右丞相　　淮
　　
　　叅知政事　必大
　　
　　同知枢宻院事兼权叅知政事　廓然（假）
　　
　　给事中　师点
　　
　　中书舍人　待问
　　
　　谥议　　宋若水
　　
　　议曰至诚不欺而后无愧于事君至刚能断而后果敢于立事洞视前古已艰其选今有人渊源其学而经济其心见之事业皆有可称则生而荣死而哀易名之典葢不可缓故观文殿学士太中大夫赠光禄大夫刘公珙学纯正而可行气刚大而有守平生所从受业乃其季父屏山先生而尊主庇民之用则乃祖忠显乃父少傅之传也屏山圣传十论中庸大学之理具焉忠显以死节着于靖康间少传佐张忠献幕府保蜀功居多公之耳濡目染莫非忠义大节而心传之妙则一本于诚敬故其所立卓然有过人者公始以死节恩补官甫冠躐上第旋即擢用遭遇两朝眷知积而至于登政路典巨藩不以髙爵厚禄为荣而以爱君忧国为念方其仕于朝也时宰待公为不薄一日示以风旨欲为其父作谥公确然不从竟以罢黜其特立有如此者至掌制西掖谓正士之在言路不可以左降谓宣威之扞江淮不可以轻付谓故将之无功者其家不得请园第谓交结补官者不当求为督府掾其振职有如此者逮居宥宻叅大政有小人斥逐于外夷途廓开幸也而复欲求还乃抗论力止其召而公道以伸有武师严护殿岩敢宻荐士僭也乃檄至堂下大困折之而朝纲以立其守正有如此者大抵公之所学至诚不欺故其立朝知有君不知有身知有公议不知有私情是以言无顾忌而事无回曲所言所行无非利天下而益人主君子以是知公有得于尊主之学及其在外也初镇长沙属李金弄兵之初列郡望风畏詟公处之雍容合郡县兵摧其锋又请兵荆襄至则待以恩意莫不贾勇用命而能执其渠魁捣其巢穴歼其酋豪而贷其胁从自是环数千里之地皆安堵如故公之威望于是益着矣及镇江陵条上兵少财匮之状除去诡名虚籍之弊大修部伍战阵之法且谓襄阳兵戍乆屯不归为不便则立畨休之制限以半岁而军情大悦谓荆襄土丁习知虏情为可用则立团结训练之制谓之民兵而军声大振至使虏谍者诇公于延康为何属延康葢忠显旧官公之威声于是逺播矣及留守金陵赈饥之术尤为切至如阁夏输通米运广収籴寛旧逋贷圩戸分遣官属散行阡陌务极其诚而官吏勤惰民间怨苦无不周知所活以数十万计公之德政于是流闻矣大抵公之所为至刚能断故其临事见之明行之果下皆畏爱敬服公初非沽名徼利以为此君子以是知公有得于庇民之学公在朝则国之元气在外则国之长城惜乎未究所学而公薨矣后五年其孤学雅以谥有请下太常议夫谥者行之迹无其实而欲窃其名轻与之则为不公有其实而不与之以是名则为不当于是考之实事采之公论而求所谓当者焉谨按谥法廉公方正曰忠威德克就曰肃公之蕴于心者岂不谓廉公方正欤见于事者岂不谓威德克就欤观其易箦之际尚知以国恩未报国耻未雪为言则是公之忠至死不忘读其遗奏莫非危言以药时病举贤以报主知则是公之肃至死益烈节是二惠在公不诬请谥曰忠肃谨议
　　
　　覆谥议　　张叔椿
　　
　　议曰汲黯在而淮南寝谋德裕用而三镇率使盖忠臣义士丁辰逢吉如赫日得天倔强跋扈之徒妖遁鼠伏无所容其奸慝矣然二子不闻有义方沾濡学问涵养徒以其生质之懿犹能使人肃然詟服而况异乎二子者故观文殿学士太中大夫赠光禄大夫刘公珙以洪毅之姿刚方之操忠显少傅其祖父也则忘身忧国之风习之有素屏山先生其师也则中庸大学之说讲之甚详此所以载之行事而能度越古人一等也且公夙有思致掇取巍科导帝指铺王言劲词俊语闻者为之感奋识者见为知体则其文髙矣而不以文名其典选也吏不得以藏其巧其字民也民爱之如父母处事而羣下敛手治兵而巨盗歼夷则其能备矣而不以能名葢其忠义慷慨掀揭炳耀尽揜其平日之所长也试迹其游禁掖上玉堂居政路典巨藩鲠论壮节一二大者以言之当其危言正色直前无避庶几乎汲黯而非黯之戆也是故论恢复则终始以自治为先论应事则终始以讲学为务谓独断虽美尤当合天下之智谓至诚无蔽斯能循天下之理因旱蝗之变而尽规则鼎雉之训也因驯象之贡而进谏则旅獒之戒也与夫请监司条画荒政之宜责州兵营伍教战之术皆天下之急务众人之难言而天子独深察其忠增秩赐金劳问狎至葢将有意大用而不果也岂非义方之训沾濡有素而然耶当其机鉴精明遇事立断庶几乎德裕而非德裕之私也谓不宜以近臣而去正士谓不宜置人望而用无功也将之死而辄请园第者则争之闗通补官而求掾督府者则争之不当复召虽贵幸而力谏不已不宜荐士虽贵将而诘责不恕与夫辞起复而奏至六上草遗奏而言至千余无非振朝廷之纲犯小人之怨然私意异说者晚亦相与归重闻其丧者惨然相吊惜公之不寿也岂非学问开益而涵养之深耶今其孤学雅以公品秩实应累行易名之典有请于朝太常揆法稽众谥公曰忠肃有如公之英风义槩天子重之士夫仰之内而黎庶畏服而敬爱外而夷狄亦且想闻其风采而诇公于延康为何属则愽士忠肃之谥惟允谨议淳熙十年十二月二十一日三省同奉圣旨依
　　
　　名臣碑传琬琰之集下巻二十二
　　
　　●钦定四库全书
　　
　　名臣碑传琬琰之集下巻二十三
　　
　　（宋）杜大珪 编
　　
　　宋故右朝议大夫充徽猷阁待制致仕彭城县开国子食邑五百戸赠少傅刘公墓志铭　　张栻
　　
　　公姓刘氏讳子羽字彦修世为京兆人八世祖避五季之乱徙家建州曾祖太素赠朝议大夫祖民先任承事郎赠太子太保再世以儒学教授乡里考韐任资政殿学士赠太师谥忠显公以门荫入仕宣和末忠显帅浙东盗发睦州陷诸郡直抵越越兵不满千而盗且数十万公以主管机宜文字佐忠显募民守卒全其城入为太府簿迁卫尉丞忠显帅真定复辟公以从女真入冦围城数帀父子相与死守部分方畧多公之谋虏不能拔而去名闻河朔间除直秘阁既而京城不守忠显死之方是时为国死难者葢鲜独忠显之节甚白公痛家国雠耻之大义不与虏共戴天免丧以秘阁修撰知池州改集英殿修撰知秦州未行召赴行在所除御营使司叅赞军事时太上皇帝即位三年苗傅刘正彦甫伏诛有平冦将军范琼拥兵入觐琼在靖康变故中附贼逆乱知枢宻院事忠献张公与公谋诛之张公召琼诣都堂公叱缚之致于理悉分其众顷刻而定忠献益竒公及领川陜宣抚处置使遂辟公叅赞军事公雅意欲图虏念闗陜要地而张公一见相知非偶然者遂不辞而从宣抚司至闗据秦州号令五路四年除徽猷阁待制会闻敌窥江淮议为牵制八月合五路兵进至冨平与敌遇我众不能支敌乗胜以前宣抚司退保蜀口官属震恐有建议当保蘷州者公曰议者可斩也宣抚司岂可过兴州一步系闗陜之望安全蜀之心収散亡固壁垒以为后图则可与张公意合公单马直抵秦亭分遣腹心访诸将所在时敌骑四出道阻不通将士无所归忽闻公在近宣抚司留蜀口乃各引所部来会军复振公命骁将吴玠栅和尚原守大散闗敌不敢犯绍兴元年夏始聚兵来攻玠败之秋复来又大败之俘获以数万计宣抚司徙治阆中公留闗外护军明年玠以秦凤经畧使戍河池王彦以金均房镇抚使戍金州二镇皆饥而兴元帅过为守备闭闗塞褒斜二镇病之张公召玠彦议事皆愿得公镇兴元乃承制拜公利州路经畧使兼知兴元府公至之日尽弛其禁通商输粟二镇乃安公谓敌用骑兵利冲突在我当先栅要地以劲弓弩待之篾不济者且以是约二将独彦颇易公之说是岁十二月敌由商于犯金州正月至上津彦出不意逆战不能却遂焚金州退保石泉公遣将驰告玠玠惊曰事廹矣当急徼于险诸将不能办我当自行不然是负刘待制即越境驰一日夜凡三百里中道少止公移书曰虏旦夕至饶风岭下不急守此是无蜀也公不前某当徃玠即复驰至饶风敌急攻数日死伤如积更募死士犯祖溪闗以入出玠后玠还汉中公与玠谋守定军山玠惮之遂西公退守三泉从兵不及三百与士卒同粗粝至取草木芽蘖食之遗玠书曰某誓死于此与公诀矣玠得书泣其爱将杨政大呼军门曰节使不可负刘待制不然政辈亦舍节使去玠乃从麾下自仙人闗由间道与公会于三泉敌游骑甚廹玠夜视公方酣寝旁无警备者玠曰此何时而简易乃尔公慨然曰吾死命也夫何言玠泣下复徃守仙人闗公独留为壁垒于潭毒山上十六日而成又数日而敌至中夜斥候将遣人报曰敌至矣诸将皆失色入白事公曰始与公等云何今冦至欲避耶下令蓐食迟明上马先止战地据山角坐胡床诸将奔至皆泣曰此某等驻军处而公先之耶岂可使敌矢伤公即争代公处顷之复有来报曰敌退矣乃还方敌入梁洋蜀大震宣抚司官属争咎公有为浮言相恐动请徙治潼川军士闻者皆怒公力为书与张公言某在此敌决不能越无为轻动摇张公用公言乃定敌遣十五辈赍书与旗来招公及玠公斩其十四人令一人还曰为我言于尔酋来战即来我有死何招也先是梁洋官私之积公悉巳徙置敌无所得粮日匮前后苦攻死伤十五六渉春巳深疠疫且作遂遁去为我师掩击及堕溪谷死者不可胜计敌之去四月也其余众不能自拔者悉降凡十数栅敌之丧失盖莫甚于此役其大酋萨里罕乌珠辈时方垂涎于蜀日夜聚谋所选士卒千取百百取十其战被重铠登山攻险每一人前辄二人拥其后前者死后者复被其甲以进又死则又代之如初其为必取计盖如此惟公与张公恊心戮力毅然以身当兵冲将士视公感激争奋卒全蜀境公还兴元分遣官吏安集劳来凡溃卒之乗时怙乱山谷间者悉捕斩以徇自是兵势日振方更恢逺畧然张公已困于谗公亦继被罪矣二年除寳文阁直学士四年责散官安置白州始吴玠为偏将公竒之言于张公张公与语大悦使尽护诸将卒得玠力至是玠上疏纳节赎公罪士大夫多玠之义而服公之知人明年还故官奉祠时张公相矣召公赴行在所又还集英殿修撰知鄂州权都督府叅议军事宣谕陜蜀朝议欲合诸道兵大举公自蜀还厯诸邉尽得虚实谓且当益缮治广营田以俟时朝廷欲遂用公顾亲年寖髙力请归养以徽猷阁待制知泉州泉素难治番商杂居公下车肃然无敢犯有事渉权幸者立论奏厘正之亡何张公去位言事者观望论公复责散官安置漳州以郊祀恩得归会江上择守起公为沿江安抚使知镇江府敌入冦公建请清野尽徙淮东之人于京口镇抚得宜人情不揺谓枢宻使张俊曰异时金人入冦飘忽如风雨今更迟回是必有他意已而果欲邀和及遣使来揭旗于舟大书江南抚谕公见之怒夜以他旗易之翼日接伴使索之甚急公曰有死耳旗不可得索不已乃还之境外张俊以公料敌及治状闻有旨复待制和议成公谓宜及无事时讲修淮汉守备厉器械治舟楫其言甚悉宰相秦桧忌之讽言者论罢复以祠禄归十六年十月二日遘疾殁于正寝享年五十积官右朝议大夫以子贵赠少傅娶熊氏赠福国夫人再娶卓氏赠庆国夫人子珙克世其家复以忠义识畧被今上眷遇尝为同知枢宻院事识者不以刘氏三世官达为衣冠之盛而以忠义相传不替愈大为家国之光淳熙五年珙为建康留守病且革自力作书授其弟玶使致诸栻以铭公墓为属栻葢公所从忠献张公之嗣子也奉书而泣且无所从辞于是取公弟子翚旧所状行实掇其大节如此惟公慷慨自许每有捐身徇国之愿当事之难众人惶挠失措公色愈厉气愈劲遇事立断凛不可犯尤长于兵料敌决几殆无遗算得将士心皆愿为尽死其为政发奸摘伏若神所治不畏强御而天性孝友恂恂接人乐易开口见肺肝轻财重义缓急扣门无爱于力振人乏絶倾赀倒廪无吝色姻亲乡党婚丧悉任其责辟家塾延名士以教乡之秀子弟吏部郎朱松疾病以家事托公筑室居之舍旁教其子熹与巳子均卒以道义成立平生再贬徙处之怡然不以介意而其许国之诚则至于没而不懈也呜呼伟哉以明年冬于崇安县五夫里蟹坑祖茔之北栻之为铭盖后公没三十有三年也公孙二人学雅承务郎学裘尚幼孙女二人长适将仕郎吕钦幼未行铭曰
　　
　　寒冱凛冽乔松挺节艰危反侧志士秉烈允毅刘公孤忠嶪嶪国耻家雠刻骨泣血誓不同天心焉如鐡缚袴从戎思奋其伐敌方鸱张闯蜀门闑纷纷鄙夫缩避一辙惟公矢谋克赞于决身当兵冲横遏力折众骇失色我怒贯髪骁将突兵怙以奋发羯酋力穷麕走竭蹶迄全蜀疆如器无缺伊人是恃岂险难越不宁蜀全闗辅可挈投机于征以冀日月巧言害成健手孰掣空令父老谈说啧啧和戎议兴公膺如噎守臣举职妖旗莫揭归卧于家忠愤曷泄呜呼中年竟陨此杰岁踰再纪精爽森列嗣德有光公志益晰我为铭诗追勒其碣
　　
　　淳熙六年七月庚申
　　
　　宋故右朝议大夫充徽猷阁待制致仕彭城县开国子食邑五百戸赠少傅刘公神道碑铭　　朱熹
　　
　　徽猷阁待制赠少傅彭城刘公既薨三十有三年其子观文殿学士彭城侯亦以疾薨于建康府舍疾革时手为书授其弟玶使以属其友朱熹若曰珙不孝先公之墓木大拱而碑未克立葢犹有待也今家国之雠未报而珙衔恨死矣以是累子何如熹发书恸哭曰呜呼共父遽至此耶且吾蚤失吾父少傅公实収教之共父之责乃吾责也即访其家得公弟屏山先生所次行状又得今江陵张侯栻所为志铭以次其事曰公讳子羽字彦修其先自长安徙建州今为崇安县五夫里人曾大父赠朝议大夫太素大父赠太子太保民先皆以儒学教授乡里而皇考资政殿学士赠太师忠显公遂以忠孝大节杀身成仁事载国史公其嗣子也少以父任补将仕郎积劳转宣教郎权浙东安抚司书冩机宜文字入主太仆太府簿迁卫尉丞辟河北河东宣抚司书冩机宜文字以功转朝请大夫授直秘阁建炎三年擢秘阁修撰知池州改集英殿修撰知秦州未行除御营使司叅赞军事辟川陕宣抚处置使司叅议军事四年除徽猷阁待制绍兴二年领利州路经畧使兼知兴元府除寳文阁直学士封彭城县开国男食邑三百戸四年责授单州团练副使白州安置五年复官提举江州太平观复为集英殿修撰知鄂州权都督府叅议军事宣谕川陕踰年还报复待制知泉州八年落职提举太平观寻责授单州团练副使漳州安置十一年复官起为沿江安抚使知镇江府十二年复待制进爵子益封二百戸是岁罢复提举太平观五年而薨公天姿英毅自少卓荦不羣年二十四五时佐忠显公守越以羸卒数百破睦冦方腊数十万众卒全其城复佐忠显公守真定会女真入冦以大兵围其城公设方畧登陴拒守数月敌不能下而去忠显公既以节死公扶丧归塟号天泣血以必报雠耻自誓免丧造朝以书抵宰相论天下兵势当以秦陇为根本于是有秦州之命遂叅御营使司军事时叛将范琼拥强兵据上流召之不来来又不肯释兵中外汹汹知枢宻院事张忠献公与公宻谋诛之一日为遣张俊以千人渡江捕他盗者使皆甲而来因召琼俊及刘光世诣都堂计事为设饮食食已诸公相顾未发公坐庑下恐琼觉事变遽取冩敇黄纸趋前举以麾琼曰下有敇将军可诣大理置对琼愕不知所为公顾左右拥置舆中卫以俊兵送狱使光世出抚其众数琼在围城中附敌廹胁二圣出狩状且曰所诛止琼耳若等固天子自将之兵也众皆投刅曰诺因悉麾隶他军顷刻而定琼竟伏诛张公由此益竒公及使川陕遂辟以行至秦州立幕府节度五路诸将规以五年而后出师明年敌窥江淮急张公念禁卫寡弱计所以分挠其兵势者遂合五路之兵以进公以非本计争之张公曰吾宁不知此顾今东南之事方急不得不为是耳遂北至富平与敌遇战果不利敌乗胜而前宣抚司退保兴州人情大震官属有建策徙治蘷州者公叱之曰孺子可斩也四川全盛虏欲入冦乆矣直以川口有鐡山栈道之险未敢遽窥耳今不坚守纵使深入吾乃东走僻处蘷峡遂与闗中血脉不复相通进退失计悔将何及为今日计且当留驻兴州外繋闗中之望内安全蜀之心急遣官属出闗呼召诸将収集散亡分布险隘坚壁固垒观衅而动庶几犹或可以补前愆赎后咎奈何乃为此言乎张公然公言而诸叅佐无敢行者公即自请奉命北出复以单骑至秦州分遣腹心召诸亡将诸将闻命大喜悉以其众来会公命骁将吴玠栅和尚原守大散闗而分兵悉守诸险塞敌谍知我有备引去明年复聚兵来攻再为玠所败俘获万计蜀土以安宣抚司移军阆州公请独留闗外调护诸将以通内外声援军民之心翕然向之又明年汉中大饥诸帅闭境自守因有违言皆愿得公帅兴元与连兵张公承制可其请公至镇开闗通商输粟辑睦邻援饬兵练卒栅险待敌会敌复入冦将道金商以乡四川公以书谕金川经畧使王彦使以强弩据险邀之彦习用短兵屡平小盗不以公言为意敌猝至逆战果败走保石泉时吴玠为秦凤经畧使公闻彦失守急移兵守饶风岭驰以语玠玠大惊即越境而东一日夜驰三百里中道少止请公会西县计事公报曰敌旦夕至饶风下不急守此是无蜀也公不前吾当徃今顾西走不知者谓吾惧而逸诸将得无觧体乎玠得书即复驰至饶风列营拒守敌人悉力仰攻死伤如积更募死士由间道犯祖溪闗以入绕出玠后玠遽走还汉中且来邀公欲与俱去公不可复留玠共栅定军山以守玠亦不从公不得巳退守三泉从兵不及三百人与同粗粝至取草牙木甲噉之遗玠书与诀玠持之泣下欲驰赴公未果其爱将杨政者大呼军门曰公今不行是负刘公政辈亦且舍公去矣玠乃来会三泉时敌游骑甚迫玠夜不能寐起视公方甘寝自若旁无警备者遽起公请曰此何等时而简易若是公慨然曰吾死命也亦何言玠叹息泣下竟不果留公以潭毒山形斗拔其上寛平有泉水乃筑垒守之储粟十余万石尽徙将士家属栅中积石数十百万下临走蜀道数日敌果至营数十里间一夕候骑报敌且至诸将皆失色入问计曰始与公等云何今冦至欲避邪下令蓐食迟明上马明日公先至战地前当山角据胡床坐诸将追及泣请曰某辈乃当致死于此非公所宜处也公不为动敌亦引退自敌入梁洋蜀中复大震宣抚司官属争咎公更为浮言相恐动力请张公徙治潼川令下军士愤怒或取其牓毁之公连以书力为张公言此已为死守敌必不敢越我而南藉令不能守我死行未晚也今一旦轻动若此兵将忿怒恐将有齮龁公坟墓者公奈何张公发书大悟立止不行敌遣十余人持书与旗来招公及玠公斩之余一人使还曰为我语贼欲来即来吾有死耳何可招也因复与玠谋出锐师腹背击之先是公已预徙梁洋官私之积置他所敌深入无所得而粮日匮前后苦攻死伤十五六又闻公之将袭已也惧遂遁公亟遣兵追击之堕溪谷死者不可计其余众不能自拔者犹数十栅皆降之是时敌大酋萨里罕乌珠辈主兵用事计必取蜀以窥东南其选募战攻葢已不遗余力而我之谋臣战将亦无敢为必守计者独公与张公恊心戮力毅然以身当兵冲将士视公感激争奋卒全蜀境以蔽上流冦退又方相与定计改纪军政以图再举而张公已困于谗公亦相次得罪徙白州矣始呉玠为裨将未知名公独竒之言于张公张公与语大悦使尽护诸将至是玠上疏请还所假节传棨戟赎公罪士大夫以是多玠之义而服公之知人既张公入相大议合兵为北讨计召公赴阙使谕指西师且察邉备虚实公还奏敌未可图宜益治兵广营田以俟机会时又方议易置淮西大将且以其兵属公公复以为不可遂以亲老丐便郡得泉州以归在郡踰年治有异等之效学校乆废撤而新之堂序规橅畧仿太学至今为闽中诸郡之冠僧可度者以赂结中贵人属戚里陈氏诬奏夺陈洪进守冢寺公曰此细事尔然小人罔上如此是乃履霜之渐不可长即疏其事以闻戚竖辈皆抵罪无几何淮西军果乱张公去相议者反谓公实使然不责无以系叛将南归之望于是再责闻者嗤之而公不自辨也在镇江会金人复渝盟公建议清野尽徙淮东之人于京口抚以威信兵民杂居无敢相侵扰者尝得盗劾之乃楚州守某者所为前后攻刼不可计悉具狱弃之市以其事闻某者亦坐逺窜于是境内帖然道不拾遗既而敌骑乆不至枢宻使张俊视师江上以问公公曰金人异时入冦飘忽如风雨今更迟回是必有他意居顷之敌果复以和为请而使者乃植大旗舟上书曰江南抚谕公见之怒夜以他旗易之翼日接伴使者见旗有异大惧请之不得至以语胁公公曰吾为守臣朝论无所与然欲揭此于吾州之境则吾有死而已请不已竟出境乃还之张俊还朝上闻公治状及所料敌情亟诏复旧职公以和好本非乆逺计宜及间暇时修城垒除器械备舟楫以俟时变宰相秦桧始以复职非已出已不悦至是益怒讽言者论之罢归遂不复起士大夫之有志当世者莫不相与喟然深为朝廷惜之公生绍圣丁丑薨绍兴丙寅年五十葬故里蟹坑祖茔之北元妃福国夫人熊氏葬拱辰山忠显公墓次屏山先生实表之继室庆国夫人卓氏公没持家二十余年细大有法内外斩斩彭城侯虽熊出然抚之厚而教之严所以成就其徳业为多遇族党亲疎曲有恩意薨荆南府舍葬瓯宁县演平之原公子三人彭城侯为长尝以中书舍人事太上皇帝以同知枢宻院事叅知政事事今上皇帝风望劳烈对于前人当世鲜能及之次瑺承务郎出后公弟秘阁公早卒次玶从事郎亦以公命为屏山先生后孙男二人学雅承务郎学裘尚幼女二人长适将仕郎吕钦幼未行也熹之先人晚从公游仅一再见不幸属疾寓书以家事为寄公恻然怜之収教熹如子侄故熹自幼得拜公左右然已不及见公履戎开府时事公又未尝以其功伐语人独见其居家接人孝友乐易开心见诚豁然无纤芥滞吝意好贤乐善轻财喜施于姻亲旧故贫病困阨之际尤孜孜焉因窃从公门下士及一二故将问公平生大节又知其志身徇国之忠决机料敌之明得将士心人人乐为尽死事皆伟然虽古名将不能过至其为将爱民礼士敦尚教化擿奸发伏不畏强御乃有古良吏风及公既没然后得其议奏诸书及张公手记秦州出师时事读之又未尝不慨然抚巻废书而叹也惟公家自忠显公以来三世一心以忠孝相传事业皆可纪而公奔走兵间尤艰且危虽不幸困于谗诬不卒其志而中世以没然再安全蜀以屏东南人至于今頼之顾表隧之碑独不时立漫无文字以诏后世则岂惟彭城侯九原之恨凡我后死与有责焉于是既悉论载其实又泣而为之铭以卒承彭城侯之遗命其铭曰
　　
　　天警皇德曰陂其平复畀材杰俾维厥倾薄言试之于越于镇卒事于西亦危乃定始却于秦偪仄飘揺一士之得厥猷以昭再蹶于梁莫相予死亦障其冲校绩逾伟岷嶓既奠江汉滔滔尔职于佚我司其劳曾是弗图谗口嗸嗸载北载南倐贬其褒曰和非同识微虑逺岂不谆谆卒莫予展我林我泉我寄不浅暮年壮心有逝无反惟忠惟孝自我先公勉哉嗣贤克咸厥功岂不咸之又圮于成诗劝来者永其休声
　　
　　名臣碑传琬琰之集下巻二十三
　　
　　●钦定四库全书
　　
　　名臣碑传琬琰之集下巻二十四
　　
　　（宋）杜大珪 编
　　
　　故太尉威武军节度使提举万寿观食邑六千一百戸食实封二千戸陇西郡开国公致仕赠开府仪同三司李公行状　　张抡
　　
　　曾祖徳明故任皇城使赠太师秦国公曾祖妣野氏赠楚国夫人祖中言故任皇城使赠太师魏国公祖妣折氏赠韩国夫人父永竒故任同州观察使充鄜延路马步军副都总管知鄜州军州事兼管内安抚使赠太师陈国公谥忠壮妣蒙氏赠越国夫人公讳显忠字君锡绥徳青涧人先名世辅太上皇帝改赐今名宠嘉之其先唐诸公子也世逺谱不存由唐至五季逮我国朝世为苏尾九族都巡检使地扼边冲有横山之险瞰平夏部曲祖孙相承长雄其乡自公先世每以恩信得士士乐为用其俗勇鸷果敢视骑射战斗犹食饮之常攻克守固号为鄜延形胜之障公尤为雄伟不常者生而卓异长七尺风神堂堂自幼倜傥有逺略忠壮秩当任子公慨然曰男儿当自立功名于战阵取富贵何藉门荫耶建炎二年王公庶经畧鄜延时忠壮统领本路军马闻金人已入冦王俾忠壮募士硬探忠壮难其人公年十七毅然请行获间者十余人问得其情杀之枭二级以献王公壮其勇为上功补初品官由是汉番寖知名属盗蠭起忠壮辄命公为先锋所向无不殄灭民恃以安稍迁鄜延路兵马都监兼充第六正将戎入冦公屡击之自是无敢犯塞伪齐僣号素闻公父子材勇将大用冀为己辅乌珠尤多公才而公父子每念我宋臣也二百年世袭禄秩及此沦陷乃为彼用耶未尝不感愤流涕待之虽厚终不屑意一日忠壮因饮醉与刘麟争语数侵之且及老豫曰吾昔日与尔比肩事宋不因多故尔何得至此今遽以皇子见陵耶众为之惧已而劝其谢过终不少屈麟方务收人心外示能容中实衔之阴有圗矣会齐废获免戊午岁公知同州与王世忠号铁幡竿者令顿遇等潜谋通蜀将距渭水共为恢复之举乃遣使臣白彦忠黄士成崔佺以书抵宣抚吴公玠兾出兵外应西元帅萨里罕者北主之亲弟也挟贵骄恣过郡邑则择良家或官吏妻女侍饮不从则阴贼之公常扼腕一日召公计事公疑不利于已移疾不往萨里罕怒领兵数百人并其首领桀黠者百余欲以掩公至则踞坐厅事公使人扶掖见之萨里罕作色诮公公谢以坠马伤足请犒从者公宻戒左右多与之酒使尽醉悉杀之别馆又杀其亲兵数百人出伏甲于幕下擒萨里罕缚马上将以南归为质谋迎北狩之还公有恩于州人州人甚爱之见公举事咸驩呼鼓舞以手加额曰复见赵官家有日矣拥逼出门会有人告变捕公者兵刃四合公与亲随崔皋拓跋忠等近百人决围而出且战且前由汉村经临髙原扑地河五丈原凡闗隘兵悉控扼公每挥戈大呼驰之莫不惊溃公众憇原上望追骑益多公拥萨里罕谓追者曰迫我急即急杀之矣故敌骑尾而不逼有劝公杀以絶望者公曰彼众我寡杀之肯舎我乎虽死无益吾固有所处乃解其缚谓曰欲生耶欲死耶能从我三事我活汝不则杀汝吾以死战追骑皆非我敌汝尝见吾战矣岂诳汝者萨里罕曰公果活我唯公命公于是授之三箭使折以自誓公曰汝国本逺人大宋优礼厚币讲好修睦而汝国遽坠大信猖狂至此我宋何负焉今还语而主归我二圣复我疆土继好息兵免南北生灵无罪被杀一也造谋举事悉自我出吾家属洎同州之民无与也汝无迁怒戮及不辜二也吾既舎汝汝无纵兵追我我再获汝必不汝放三也萨里罕听命惟谨次第折箭且曰或敢背盟有如此箭公麾之使去敌骑得萨里罕即东驰莫敢回顾公始欲拥萨里罕归朝值洛水泛溢无舟不得渡又敌人会合诸道军马断南归之路公不得已遂奔夏国公鄊里邻于夏境夏人服其家世久矣公至夏王甚喜遣翰林学士杨其姓者郊劳礼意良厚杨推诚公亦无隠自兹无彼我之间杨因暇日语及金人自得志于中原恃其强盛每见侵陵亦有并吞之意知公雄杰故深相结纳将倚为用有间者从延安来报自公之西金人即饬五路兵分捕公之家属二百口无长少悉遇害公抱终天之痛每念之切齿裂眦恨不即死以复天大雪公中夜自挈壶酒过杨杨延之卧内相与对酌因愬父兄遇害甚惨泣数行下属杨借兵将以复雠杨恻然翼日为公请夏主曰彼能为我立功固不靳借兵时有酋豪号青面野义者有射骑数万恃勇桀骜要索无厌扰边十余年矣夏主患之顾国中无能制之者以是属公公欣然自任问须兵几何公曰当以计取得精鋭五百足矣夏主曰此敌未易轻图与骑三千公命裹粮卷甲昼夜疾驱既逼其境遇行者则俘以自随奄至其穴乃伏骑于旁冈阜间噪其三面敌仓卒惶骇野义者金冠铁面具画若鬼物故号野义少选野义持大刀跨马名赤駞指呼布阵公谓之曰汝徒恃犬羊众实不勇果勇能与我挑战乎野义问公为谁公曰因汝不臣其主汝主有请大国命我伐汝无多言速出战野义怒挥刀跃马而前公豫戒一骑俟我与之交驰从傍过之及锋未接一骑出焉野义顾视间公伺隙投鎗徒手捽其背野义身偃公挟以归其徒窘蹙散遁伏骑乗之余众悉降献俘之日夏主大悦将妻以女公辞以父丧即日出兵十万授公乃鼓行而东先是金人既族其家度公必为复雠之举兼自丙午岁用兵至是几及一纪彼既厌兵且数为王师败于两淮思欲息肩割三京请和知公之在夏未尝一日忘东向也公军所至无不望风迎降独延安闭门拒守公谓之曰吾之此来止求告捕害吾亲者若得其人吾于延安之人何憾焉已而监军薛昭者缒城见公云始告捕者苏常栁仲二人耳俄有捕其人以献者公诘之遽服因剖心以祭时金人既还侵地国家肆赦安集薛因出诏示公公未悉真伪有耿焕者多识与公有旧为公言真诏也公即率所部南望拜赦郡人安堵公流离侨寄于三国间十有余年备歴艰险还朝之志万折必东顾势未可姑待効见归报朝廷及三京既还无所用力因说夏人俱南夏人往往懐土公度不可强但取愿从者得二千余人公鄜延旧部曲数万众皆愿随公盖公在长安被诏止许量带军马前来赴阙又于内拣选三千人时夏国招抚使王枢见公说夏人归南反谋公归夏公大怒遂擒王枢同时领众归朝太上皇帝赐对便殿玉音奨谕曰卿忠义归朝立功显著燕犒锡赉恩意甚渥即授公护国军承宣使龙神卫四厢都指挥使兼枢宻院都统制时公方年三十实绍兴九年也明年金人叛盟乌珠冦边朝廷大举进讨刘公光世充三京等路宣抚处置使表公为本司前军都统制上以宸翰赐公曰卿将所部与张俊会合如立竒功与卿建节诸将会淮西战于柘皋乌珠大败公军追至孔城夺耄倪之被虏者以万计敌退召赴阙以功除保信军节度使两浙东路马步军都总管公生西边长逰陇蜀梁宋间熟悉敌情至山川险易兵马强弱如指掌因上恢复之策于朝时当轴者方主和议虑公矛盾以事降平海军承宣使公居丹丘从容暇豫与惨政钱公端礼贺公允中两府曹公勋郡守萧公振日为棊酒之乐徜徉于泉石间无闲废色时巗壑朱公敦儒亦居是邦羣公每有胜致朱必以诗词纪之如是者十余年会时宰物故太上皇帝知公被黜非辜召还复宁国军节度使殿前司右军统制岁余改选锋统制殿帅杨和王存中奏太上曰以李显忠才气岂宜处之偏裨太上然之升选锋都统制赐田六十顷辛巳岁金主犯顺秋八月公以池州都统移军舒城除御营先锋都统制候骑报贼东京郭副留韩将军兵万人渡淮十月四日公领赵康年曹髙麦韦永寿刘彪等与敌战于大人洲首剉其锋乗胜掩击过淮敌军溺死者千余人俘降甚众复还舒城入合淝又携张师颜马司精鋭由安丰花靥镇取顺昌公先声所暨城中震悚至则拔之擒王千戸等俘降数千人又遣曹髙麦分兵袭蒙城擒刘承徳而还金主亲拥兵犯淮西朝廷命建康都统王权拒于合淝权退保和州竟失守有诏命公驻军芜湖以扼裕溪口之冲寻报权弃军渡江人情汹惧督府被旨罢权兵柄檄公会军采石始权失律也时雍国虞公允文叅赞督府访权所以败之实其军咸诋权失且曰非我辈不战之罪亦非敌之善胜盖权望风先遁我辈何能自振雍公曰朝廷巳令池州李都统交此军尔谓如何众合辞云用李公则我等有所赖公于是领权军兼淮南西路制置使京畿河北西路淮北寿亳州招讨使敌至杨林瞰江筑髙台植二黄旗中张黄盖敌躬擐金甲执小红旗麾军恃众以为江可渡也公即措画依山列马步军成阵五分戈船以其二泊于东西两岸其一泊中流藏其二于芦洲港中顷之彼麾战舰渡江呼声震天地彼舟及岸敌渐登陆遣时俊王琪盛新戴皋张振张荣逆击之我师贾勇一以当十俘斩之余降者甚众又疾遣戈船并进以神臂克敌弓射之中者洞贯敌溺水死者不可胜计敌船于是退遁向者港中所匿戈船出断其后夺敌船二十余艘继以轻舸纵火焚其战舰火光蔽江烟焰彻天金既败公遂募军校抵敌所谕之曰今管军非王权乃曩时擒萨里罕李世辅汝众逼江将何为曷若稍却容我渡军为一战决胜负今汝临水而阵是不欲战也敌闻之走淮东尚留精兵于和为后拒公分兵絶江阵于和之城下敌出迎战公身先将士殊死战敌败走入城我军蹑之敌纵火公领军涂甲冒火而进遂复和州公又遣韦永寿顿遇赵宣李宗正等袭至香林塘追击大破之又分遣将校于蜀山段寨以来邀击敌众所向无不克捷公伺得敌将犯京口乃遣戈船令战士踏车左右岢峩巨舰舳舻相衔掀舞于湍流骇浪中逆折下上势若逰龙诸酋凭垒观之莫不丧气敌乃作伪诏遣校尉张千秋挐舟来谕王权谓敌提兵往瓜洲似与权有先约雍公与公议公曰此其用间耳然亦当以朝廷已罪王权之事答之庶絶其冀望雍公以为然遂作檄曰昨王权望风退舎使汝■〈氏鸟〉张至此朝廷已将权重置宪典今统兵乃李世辅也汝岂不知其名若往瓜洲渡江我固有以相待无虚言见怵但备一战以决雌雄可也遣所获女真二人赍往敌得书大怒数诸酋以不用命致杨林之败将斩之诸酋哀恳久之曰姑赦汝旦日各得战舰百艘约五日必絶江违令者死诸酋退自计曰南人用李世辅统兵为备甚固我辈进必败退则诛进退等死死中求生可乎遂自杀其主毙诏班师以功擢侍卫马司诸子得对便殿各赐金带今上皇帝登极公陛对论用兵大计称旨蒙玉音奨谕赐田七十顷明年擢领殿巗会都督张魏公自任恢复之责以招抚使命公节制殿前司马及池州驻札御前诸军由淮西而进建康都统邵宏渊为之副建康镇江驻札御前诸军及步司军马隶焉进自淮东公即禡牙建斾誓众启行五月甲午渡淮丙申伪都统萧锜领兵拒战于陡沟张左右翼公指谓诸将曰此所谓拐子马敌之长技也张荣请为先锋公授以方略一鼓而敌骑奔溃丁酉公进军距灵壁纔数里萧陈以待公遣时俊员琦率兵击之张师颜等继进良久公遣曹髙麦等以千骑横冲敌军又遣李舜举领白旗子策之萧大败转城西遁灵壁城中步卒三千洎伪官相继出降遂收复灵壁公入城抚定令军中无得虏掠市肆仍故公谓父老曰朝廷本圗拯遗民于涂炭非欲多杀示威父老宜宣徳意勿懐疑惧无不南向稽颡感泣者公命植二旗谓降者曰尔辈为敌胁耳愿归朝者立黄旗下当补授官资愿归本国者立白旗下有立白旗下者悉遣去初约邵宏渊取虹县公取灵壁然后并兵而西公克期得灵壁矣闻邵犹攻虹县未下戊戌公领轻骑东趋虹县遣灵壁降人入城谕以祸福曰汝逃则无所战则不敌能死决战不然速降犹保首领城破必杀无赦顷之大周仁踰城诣军前曰我等素闻李公威名余则不知也今愿以城降至晚开门与富察特黙久安李千戸等率众出降邵之围虹县也凡数日不能下及公至始降邵以功不自已嫌隙始萌公趣邵奏捷邵曰彼降相公耳宏渊敢奏捷乎公曰此来本为国事将此功与公奏捷愿无疑也邵终怏怏乃曰今收复两城功已显著请从此回军以全功赏公言男师廉师颜与都统男世雄同得圣训令到南京然后取旨今大军入境纔得二邑以何为辞而遽回军万一摇动众心有误大计邵愈不协乃与其徒唱言彼且大至吾属彼矣公曰今军势方张正当仰遵圣训复故地以慰中原来苏之望遂军灵壁癸卯萧琦领家属降公于静安镇公待以礼命将官吴温馆伴甲辰公军傅于宿州城东公军自入境秋毫不扰所至壶浆接踵人情翕然咸谓复见天日于是尽得虚实是日邵军亦至始合战于城南地名大王湖自旦至晡凡数十阵敌军败北杀万余人其大汉军释甲弃仗稽颡乞降者亦万数乙己公闭营休士邵与张训通王存皆言军止有来早一食且乏攻具以何攻城不若还军灵壁就粮而归公曰所以约赍军食者正欲宿州就粮耳令诸军破城早饭邵众窃笑公遂申严赏罚率厉将士翼日丙午晓色未分不施攻具士卒坎城争先而上即开门进军与城内敌军巷战公麾军荡击之遂收复宿州破贼而食果如公言邵军尚未越濠遂遣拨发官王仪等屡往督促邵始渡濠登城郡帑金帛即追库务官吏对邵宏渊等按簿籍仅得十万缗米斛半之公尽以犒军使刘持摄州事用郡人所举也前此都督魏公移书于公曰昨陛辞日面奉圣训军马渡淮即令邵侯听公节制仍令具知禀守待缴奏邵殊不乐至是复以公移俾分节制邵益衔公殆不可与共功矣庚戌伪元帅布色领兵来自南京号十万合宿州散卒大战于城南两军杀伐相当是日统制李福辄离阵数里匿于樱桃园适督府察视王实者见之为公言又李保弃其军号隠避不战公召福保对诸将诘其罪二人伏辜遂斩之公与邵议曰敌既数败诸公以谓进兵如何邵曰今得宿州敌虽败走必以重兵拒我于南京公曰敌又败当如何邵曰拱州必有敌兵又曰闻敌已召陕西诸路军马会于东京必来大战公笑谓邵曰不然今敌数为王师所败其心固怯我师乗破竹之势南京之兵吾胜之必矣然后取徐州徐州有粮八十万吾得徐则军食足乃可休士传檄山东盖山东吾向知亳州尝以恩结其人颇见信重闻我提兵之来山东必响应则不劳而下也山东既下可以重赏募土豪数万为前驱王师继之则河南故地指日可复虽陕西兵至道路遥逺人马疲困吾以逸待劳战必胜矣况陕西之兵皆吾乡里部曲必不为敌用此吾万全之策也邵虽心服其谋以归心之切终不以为然辛亥迟明亲援枹鼓激厉士众战酣公免胄跃马挥戈所向披靡布色退却者三敌大败西走时宏渊拥兵坐视且与其将佐宣言曰当此盛夏摇扇于清凉犹且畏热况烈日中被甲苦战人何以堪众心遂摇无鬬志矣壬子夜忽鼓噪公遣骑觇之曰建康中军统制周宏及邵都统子世雄阳为虏刦寨自遁黎明马军去几尽癸丑督府命移军入城敌谓我怯乃率余兵攻南城又分兵潜攻东北城陷虏兵已登陴公亲挥巨斧手杀数十百人将士争奋击敌下城敌兵攻南城者毙于櫐木矢石积尸齐羊马墙壕水尽赤敌既数败苦热乏食咸已逺遁乃扬言陕西兵二十万将至邵众既扇于前及闻此士心益不固公晓之曰始吾奄至出其不意入境半月而南兵之救方来陕西去此几里而能遽至耶若以盛夏不可兴师周宣王六月北伐诸葛亮五月渡泸自古岂无盛夏而成功者乎此特敌见怖而走止我追兵耳姑留二日观之于是有中公以飞语者曰是欲降敌耳不然盍去至晚一城恟恟公度不可遏乃叹曰天未欲平中原耶而沮挠若此会勑书至有见可而进勿堕敌计之语公遂整军而归且宿州之战非公之过盖缘当时督府所委节制不专加以邵宏渊王存等不能仰体国家用兵大计而乃倡言惑动士卒各懐归心遂致统兵官辄敢衷私领兵遁归无所忌惮公自提军渡淮首尾二十日与强敌七战七克连拔三城降敌右翼都统萧琦万戸富察特黙国戚同知大周仁三百戸百人长及正军等破宿州斩麻叶万戸栁叶千戸城内外杀死并捉到番贼及当阵杀死左翼都统前后降到并累杀死敌众共四万余人于是军声大振士卒咸有吞敌之气大军所至秋毫无犯是以中原之民日望王师之来以为内应公所统军马连日接战伤折不过千人诸司自有实籍可见公提大军渡淮入敌之境不备刍粮就敌粮草至于首先登城巷战立功伤中将士亦是就宿州府库金银钱币以充激赏且宿州之役系国家恢复大计旬日间连下三城杀降数万敌众奔北不暇敌所起山东河北签军皆欲内叛相应敌势危亡指日可待不幸宏渊等自弃大功怯战退走误国大事更相鼓唱张大虏势复以退师为是公还师至盱眙见魏公纳印待罪唯归过于已不复自明俟命于建康除醴泉观使奉朝请趣召赴阙奏事中途得旨责授果州团练副使安置长沙居九月上知符离之役特以邵宏渊不协故过不在公移抚州岁余又移信州干道改元召还复容州防御使两锡白金六万两绢三千匹绵一万两寻复随州观察使除两浙东路马步军副都总管丐祠改提举台州崇道观再召除威武军节度使左金吾卫上将军赐第辇下六年再除侍卫马司一日对策选徳殿上爱其姿貌魁杰命冩真阁下越明年按视营屯还敷奏深合上意复太尉録前功也是岁冬以马帅移屯建康九年春引病丐祠提举江州太平兴国宫居会稽岁赐米三千石阅五年上思之淳熈四年十月诏以提举万寿观奉朝请遣中使劳问于江津赐银合茶药入见上抚存甚渥时给真俸俾葺居第又出内帑金赐之人知上用公意未替也无何以疾薨于赐第之正寝实五年七月朔旦春秋六十有九讣闻天子震悼辍视朝一日赠开府仪同三司陇西郡开国公食邑六千一百戸食实封二千戸赠典有加官其后七人命临安府给塟事以其年九月乙酉安厝于绍兴府山阴县承务乡秦望山之原福国夫人周氏附焉公初娶福国夫人再醮赵氏和政郡夫人继室以王氏信安郡夫人子男十六人师政武经郎师道武翼郎皆战没师雄武功大夫合门祗候师廉终武功大夫师闵武功大夫合门祗候充两浙东路兵马都监师文武功大夫东南第四将师颜右武大夫髙州刺史提举建宁府武夷山冲佑观陇西县开国子食邑五百戸师孟终武功郎师正武略大夫充江南东路兵马钤辖师古武略大夫充绍兴府兵马钤辖师武忠训郎师说承信郎监潭州南岳庙师尹承信郎合门看班祗候监潭州南岳庙师旦秉义郎监潭州南岳庙师直忠训郎师禹保义郎师英未仕女六人长尝适武功大夫焦显祖伉俪不协今归宁次适武义大夫韦世昌次适秉义郎合门祗候王瓉次适修武郎新差充京畿第二将赵鼒次适承节郎孔居义次为尼余在室孙男十人谔谠谊欣询诜谦谏议諲谔与询议皆承节郎余孙男女二十余人尚幼公智勇根于天性自其儿时无他好与乡里同辈惟以驰射为戏不舍昼夜夜则对烛二灯人挟一矢射之中者使不中者负而返公常十中八九一日行寿春道中马忽辟易有虎自林间跃出公背发一矢中口贯颔于地后骑争以戈毙之公之用兵竒计百出以勇果济之故先计而后战卒如所料遇大敌余人夺气公方优游甚暇屡以少击众取胜御军严肃令使必行诸子有从军者临敌公常戒之曰汝曹无恃我故不用命军有常刑必不私汝于是诸子奋勇先登皆立竒功果毅英发以名节自期公虽不喜文饰然前代治乱近时得失亹亹言之使人听之不倦议论切中于事情人所不逮未尝学书而笔力自然遒劲盖其心画也疎财重义亲旧部曲间塟死字孤一无靳色至有官之者闻人疾病若痛在巳命医求药汲汲恐不及赖以全活者甚众都统吴公锡与公同寮殿岩吴约以女为公子妇比吴死其家遭冦流落江西不敢冀复婚约公备聘币具赀媵不逺数千里遣人迎之曰岂以生死贵贱异吾心哉故杨和王多公勇于义待遇馈给特异于众及杨王薨公感其知已号慕若丧所亲杀名马以祭前此池州军中将佐使臣例不理磨勘及公任都统为奏请以年劳理磨勘转秩自是请给封赠并依资任自公启也又诸路州军有贷命卒配役于军者皆悍勇可用日繋铁索夜囚土牢死而后已公愍之曰使功不如使过因奏尽释之随材分隶行间在安丰咸死战立功报公之徳公平日不以势进人任材而已不喜干人以私有斥不以罪或忠而获谴者虽千里必追赆之且为直其事见一善必称奨如自已出闻人过则掩匿庇覆之不暇御下有不可犯之色及待士和气如春所至坐客随满公自奉至薄而遇材武智勇之士有乏絶者必赈之无所恡惜且曰吾为国家养之以备一朝之用故俸赐随得随尽上知其用不足尝赐田以周之平时与人谈论无非爱君忧国其于财利未尝一语及之薨背之后家无余资公气雄万夫与故郡王韩公世忠同乡里韩每以豪勇服人公累世将家驻兵陕右夏人不敢辄冦邉境盖公名著山西而未尝少屈于韩及公归朝韩力于上前奏乞公于麾下上以公才非韩所能服遂以枢宻院都统制处之公特立不倚唯以忠诚结知冕旒人谓义不忘君如关云长忠不恤家如李良器子仪之寛厚得人光弼之严明御下公兼四者之美而能持之以恭守之以谦故秩视槐鼎生荣没哀子孙诜诜复盛一门亦天有以报之也方靖康之难腰金曳紫保宠固位或北面犬豕助桀吠尧者有之而公遨游三国万死来归忠烈昭然上贯天日及败乌珠于柘皋挫逆亮于采石西取顺昌北复符离虽志不克就亦足暴白于世矣逮启手足呼门人诸子谓之曰吾束发从军及壮为将杀伐不为不多然未尝以私憾戮一人今年几七十官至二府行矣无纤毫累所不获者国恩未报大雠未复耳且属诸子曰汝曹当竭节尽忠以追继吾志则吾死瞑目矣且口占遗表之意言竟寂然而逝塟且有日诸孤俾状其行事将请谥于太常揭碑于神道以圗不朽而传无穷以抡同朝之久知公为详故不果辞敬为次第其实以吿太史氏谨状
　　
　　名臣碑传琬琰之集下巻二十四
　　
　　●钦定四库全书
　　
　　名臣碑传琬琰之集下巻二十五
　　
　　（宋）杜大珪 编
　　
　　书虞雍公守唐邓事　　任燮
　　
　　绍兴初秦桧议和割唐邓遗敌以襄阳三十里前为境三十二年逆亮败盟自率大兵渡淮窥江遣刘蕚一军由光化顺流径薄襄阳城下亮意不在襄汉但分兵使相牵亮败死蕚亟彻去唐邓民开门纳官军明年春髙宗视师建康命中书舎人虞公宣谕川陕然陕西之师非京西合势莫可进讨非京西屯守莫可牵制故陕西之势其重乃在京西为今日最急之策宜速以重兵据确山一带之险以保唐邓时王彦取陕西数郡兵止六千人屯商州公奏乞驻兵唐邓令吴拱分精兵二万人从邓州路与王彦会商州以万人守潼闗使河南敌兵不得援长安以万人与王彦合力取长安吴璘姚仲徐拥大兵震闗辅使陕右敌兵无援可不战遁去会吴璘破大散闗进兵向西北与敌相持徳顺而吴拱乃被旨屯郢州公又奏郢去唐邓数百里缓急难以相应且唐邓无屯兵恐京西敌兵无所顾忌引兵向陕以助合喜则吴璘未必成功使或成功用兵力亦倍乞且令吴拱李道于襄阳歇泊仍更兵戍唐邓若京西之敌分兵向陕则令引兵捣其虚未报是岁六月寿皇受禅和战议未决论者多欲弃陕西新复州郡公亦奏乞归班而吴璘在徳顺事急约公会议公至秦州又具札子与汪澈同申前议乞以重兵据唐邓分兵二三万人由内乡出商于守潼闗焚大庆桥与王彦合势取长安因长安之粮可取河南因河南之粮会诸军可取汴兵力既全馈运亦省至于两河因民之心可传檄而定无何省符以公知蘷州继被旨留吴璘军前议事又起赴行在遂诏吴璘班师尽弃陕西新复州郡公还奏事殿上以笏画地为陕西形势论辨甚悉上怃然有悔意以公知太平州襄阳有警再召公除兵部尚书湖北京西制置使节制赵樽王宣军马公陛辞即于上前论今新复州郡虽陕西巳弃而唐邓海泗尚存唐邓为荆襄籓篱且平原广袤实为恢复胜势所在决不可弃既至襄阳即与诸将议城唐时敌已遣使议和必欲求割唐邓海泗四郡朝廷遣胡昉还聘敌留之声言沙河造桥襄叶置烽燧必欲取唐邓公知敌恐我得唐邓胜势则中原人心自归其忧大矣故絶欲市和以得唐邓于是章凡十余上乞不弃唐邓其后竟城唐公之城唐也或言敌重兵压境公料敌自逆亮之殒兵散马多死契丹渤海益张两河民日起必无能为公乃行以数百骑出唐城欲至赭阳陂以安众心遣人伺敌还言敌将萧定逺闻官军在唐以四千骑走汴矣公遂还唐邓间士民争持酒来献罗拜马前乞朝廷勿弃二城公皆劳勉之欢悦而去会和议成将割地初公上章剀切有云朝廷必欲割唐邓臣即挂冠而去至是遂上丐老之章有旨赴阙以戸部尚书韩仲通制置荆襄割唐邓海泗以和燮尝论诸葛孔明草庐中与昭烈论取天下先取荆益待天下有变则一军出陇右一军出荆襄亦欲掎角取雍耳其后闗公已失襄阳则孔明右臂巳断天下形势非复草庐中所料是故魏延尝欲以竒兵取长安孔明不之从盖无以为之掎角故也天若祚汉闗公常在襄阳孔明以大军出陇右而许洛之间又有徙都之警则孔明可以安坐而得长安何至乗危徼幸用魏延之策哉自顷中原有事忠肃虞公既成采石之功朝廷付以襄汉上流重任公知唐邓胜势可以牵制金兵则陇右之师可以平取长安乃专意保唐邓金亦觉之请和以求割地益坚惜乎和则坚矣而天下胜势孔明之所欲而不之得者一旦在我而未获収其功也因具着之以明天下形势之所在俾后有考焉
　　
　　王昱墓志铭　　滕宗谅
　　
　　夫文灼于外而钓名驾说熏迭于时者欲其潜爱恕于心术汰胜尚于意表亦以鲜矣道行于官而欲至心得光显当朝者求其敦洁而耻浮澹进而勇退厥惟艰哉其有体真师常先行后学进退蹈道终始可述则见之于太原王公焉公当真宗皇帝世以县佐吏有文选入阁下隶崇文院典理御书日以进用入朝侃侃居羣以和人推为长者出牧五郡所至职办因俗为政不务皦察时号为循吏今天子明道建元之初抗章引年朝廷不欲夺其志许以本官致仕命一子自布衣试秘书省校书郎盖所以享耆徳而嘉廉退也得谢之后疏林壑以放志治丹石以佐疾接乡里以信顺训子弟以端孝呜呼昊天不憗弗报永龄以景佑二年九月十一日考终于建阳县羣玉乡崇徳里之第享年七十四明年二月塟于所居之南山巅也公讳昱字公旦世家于建阳曾祖讳磻祖枢考纶皆藴龙徳生值唐季四海圮裂葆光全素羡庆厥后由公之贵烈考赠尚书度支郎中母封南阳县太君刘氏继母丁氏封清河县太君公才具夙成年十八岁以文行髙妙为本郡举首咸平初登礼部上第除舒州桐城县主簿升大理评事再迁殿中丞改太常博士转尚书屯田度支二曹员外郎典职崇文院校勘秘阁校理知栁州坐邻郡大贼奔佚界上捕之不得时黜临江军监新涂县酒税内徙楚州监税复知南康军召还隶职中秘出守润州逾年移牧武昌再丁内艰以度支郎复吿居阁下者岁久以便乡里求知邵武军得之遂老于家夫人严氏早亡继室仁和县君沈氏左右君子动循礼则子四人长曰楷前漳州长泰县令次曰格汀州司法叅军次曰栩太庙斋郎次曰杞今校书也女三人长适严氏次适范氏次尚幼宗谅接公之徳旧矣尝宰武阳居公治下公晚以少子结义于予诸孤之将议塟也使家老状公之行千里重趼且来乞文以志神隧纪信示逺予不让也宜矣晏詹嗣而铭曰
　　
　　建水之灵武夷之英猗欤王公才为时生贤推仕汉帝选登瀛直如朱弦莹若壶冰出守藩方入趋台阁徳化优柔文锋错落播在民謡赓于圣作辞絶累句言无宿诺致政于君归全返真雅合天道光昭搢绅有典有则不缁不磷寿锺五福庆延后昆隐隠南山悠悠东渚草没新阡烟昏拱树勒■〈石民〉础兮识太原君子之墓
　　
名臣碑传琬琰之集下巻二十五