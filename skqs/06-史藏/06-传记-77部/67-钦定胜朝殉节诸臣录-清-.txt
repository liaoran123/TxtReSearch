钦定胜朝殉节诸臣录 清 乾隆四十一年 廷臣奉敕撰

　●四库全书提要
　　臣等谨案「胜朝殉节诸臣录」，乾隆四十一年奉敕撰。明自万历以还，朝纲日紊，中原瓦解，景命潜移；我国家肇造丕基，龙兴东土，王师顺动，望若云霓；而当时守土诸臣各为其主，往往殒身碎首，喋血危疆。逮乎扫荡妖氛，宅中定鼎，乾坤再造，陬澨咸归；而故老遗臣犹思以螳臂当车，致烦齐斧：载诸史册，一一可稽。我皇上几余览古，轸测遗忠；念其冒刃撄锋，虽属不知天运，而疾风劲草、百折不移，要为死不忘君，无惭臣节：用加赠典，以励纲常。特命大学士、九卿、京堂、翰詹、科道集议于廷，俾各以原官，锡之新谥。盖圣人之心大公至正，视天下之善一也。至于崇祯之季，铜马纵横，或百战捐生、或孤城效死。虽将倾之厦，一木难支；而毅魄英魂，自足千古。自范景文等二十余人已蒙世祖章皇帝易名赐祭、炳耀丹青外，其絷马埋轮、沈渊伏剑在甲申三月以前者，并命博征载籍，详录芳踪。若夫壬午革除、传疑行遯致身一案，见闻虽有异词，抗节诸臣生死要为定据；亦详为甄录，追慰忠魂。大抵以钦定「明史」为主，而参以官修「大清一统志」、各省「通志」诸书，皆胪列姓名、考证事蹟，勒为一编。凡立身始末卓然可传而又取义成仁、搘拄名教者，各予专谥，共三十三人。若平生无大表见而慷慨致命、矢死靡他者，汇为通谥：其较著者曰忠烈，共一百二十四人；曰忠节，共一百二十二人；其次曰烈愍，共三百七十七人；曰节愍，共八百八十二人。至于微官末秩、诸生韦布及山樵市隐，名姓无征、不能一一议谥者，并祀于所在忠义祠，共二千二百四十九人。如杨维垣等失身阉党、一死仅足自赎者，则不滥登焉。书成奏进，命以「胜朝殉节诸臣录」为名，并亲制宸章弁诸简首，宣付武英殿刊刻颁行，以垂示久远。臣等窃惟自古代嬗之际，其致身故国者，每多蒙以恶名。故郑樵谓晋史党晋而不有魏，凡忠于魏者，目为叛臣；王凌、诸葛诞、毋邱俭之徒，抱屈黄壤。齐史党齐而不有宋，凡忠于宋者，目为逆党；袁粲、刘秉、沈攸之之徒，含冤九原：可见阿徇偏私，率沿其陋。其间即有追加褒赠，如唐太宗之于尧君素、宋太祖之于韩通，亦不过偶及一二人而止。诚自书契以来，未有天地为心、浑融彼我、阐明风教、培植彝伦、不以异代而歧视如我皇上者。臣等恭绎诏旨，仰见权衡予夺，衮钺昭然；不独劲节孤忠咸邀渥泽，而明昭彰瘅、立千古臣道之防者，「春秋」大义亦炳若日星。敬读是编，弥凛然于皇极之彝训矣。
　　●御制题胜朝殉节诸臣录（有序）
　　昨以胜国殉节之臣各能忠于所事，不可令其湮没不彰，特敕大学士、九卿等稽考史书，核议予谥入祠，以昭轸慰。其建文诸臣之死事者，并命甄议。兹大学士等议上，录其生平大节表著者，予以专谥，余则通谥为忠烈、忠节，次则通谥为烈愍、节愍，统计一千六百余人。若诸生韦布未通仕籍及姓名无考如山樵、市隐之流，则入祀所在忠义祠，统计又二千余人。各为一册进。览之均为允协，因名之曰「胜朝殉节诸臣录」；冠以所颁谕旨、附载廷臣议疏，汇刊颁行，俾天下后世读史者有所考质。
　　夫以明季死事诸臣多至如许，迥非汉、唐、宋所可及，录而旌之亦累朝所未举行，似亦足以褒显忠贞、风励臣节；固不必如张若溎所请之遍行查访，徒滋纷扰，致无了期。且即再入数千人，于表章大义亦无所增减。廷臣驳议惟韪，亦并载之。爰题诗简端，用示大意。
　　信史由来贵瘴彰，胜朝殉节与羶芗。五常万古既云树，潜德幽光允赖扬。等度早传辽及宋（宋李若水从钦宗至金营不屈而死，金人相与言曰：辽国之亡，死义者十数，南朝惟李侍郎一人），后先直迈汉和唐。诸臣泉壤应相庆，舍死初心久乃偿。
　　●谕旨
　　乾隆四十年十一月初十日奉上谕：崇奖忠贞，所以风励臣节；然自昔累朝嬗代，凡胜国死事之臣，罕有录予易名者。惟我世祖章皇帝定鼎之初，于崇祯末殉难之大学士范景文等二十人，特恩赐谥；仰见圣度如天，轸恤遗忠，为亘古旷典。第当时仅征据传闻，未暇遍为搜访；故得邀表章者，止有此数。迨久而遗事渐彰，复经论定；今「明史」所载，可案而知也。至若史可法之支撑残局、力矢孤忠，终蹈一死以殉；又如刘宗周、黄道周等之立朝謇谔、抵触佥壬，及遭际时艰，临危授命：均足称一代完人，为褒扬所当及。其他或死守城池、或身殒行阵与夫俘擒骈戮、视死如归者，尔时王旅徂征，自不得不申法令，以明顺逆；而事后平情而论，若而人者皆无愧于疾风劲草，即自尽以全名节，其心亦并可矜怜！虽福王不过仓猝偏安，唐、桂二王并且流离窜迹，已不复成其为国；而诸人茹苦相从、舍生取义，各能忠于所事，亦岂可令其湮没不彰！自宜稽考史书，一体旌谥。其或诸生韦布及不知姓名之流并能慷慨轻生者，议谥固难于概及，亦当令俎豆其乡，以昭轸慰。尝恭读我太祖「实录」载萨尔浒之战，明杨镐等集兵二十万，四路分出侵我兴京，我太祖、太宗及贝勒大臣等统劲旅数千歼戮明兵过半，一时良将如刘綎、杜松等皆没于阵。近曾亲制「书事」一篇，用扬祖烈而示传信。惟时王业肇基，其抗我颜行者，原当多为猕薙；然迹其冒镝撄锋、竭忠效命，未尝不为嘉悯。又若明社将移，孙承宗、卢象升等之抵拒王师，身膏原野；而周遇吉、蔡懋德、孙传庭等以闯献蹂躏，御贼亡身：澟澟犹有生气。总由明政不纲，自万历以至崇祯，权奸接踵、阉竖横行，遂至黑白混淆、忠良泯灭，每为之切齿不平。福王时虽间有追谥之人，而去取未公，亦无足为重。朕惟以大公至正为衡，凡明季尽节诸臣既能为国抒忠，优奖实同一视。至钱谦益之自诩清流，腼颜降附；及金堡、屈大均等之幸生畏死，诡托缁流：均属丧心无耻！若辈果能死节，则今日亦当在予旌之列。乃既不能舍命，而犹假语言文字以自图掩饰其偷生，是必当明斥其进退无据之非，以隐殛其冥漠不灵之魄。一褒一贬，衮钺昭然。使天下万世共知朕准情理而公好恶，以是植纲常即以是示彰瘅。所有应谥诸人，并查「明史」及「辑览」所载，遵照世祖时之例，仍其原官，予以谥号。其如何分别定谥之处？着大学士、九卿、京堂、翰詹、科道集议以闻，并通谕中外知之。钦此。
　　乾隆四十一年正月初七日奉上谕：前以明季殉节诸臣各为其主，义烈可嘉，自宜查明锡谥；因命大学士、九卿、京堂、翰詹、科道等集议奏闻，冀以褒阐忠良、风示来世。兹复念建文革除之际，其臣之仗节死难者，史册所载甚多。当时永乐位本藩臣，乃犯顺称兵、阴谋夺国，诸人自当义不戴天。虽齐泰、黄子澄等轻率寡谋，方孝儒识见迂阔，未足辅助少主；然迹其尊主锄强之心，实堪共谅。及大势已去，犹且募旅图存、抗词抵斥；虽殒身湛族，百折不回：洵为无惭名教者。其他若景清、铁铉等，或慷慨捐躯、或从容就义；虽致命不同而志节凛然，皆可谓克明大义。甚至东湖樵夫、补锅匠之流，虽姓名隐晦不彰，其心均足嘉尚。特以永乐性成残刻，逞志淫刑；其屠戮之惨，极于瓜蔓牵连，殆非人理。朕读史至此，未尝不深愤恨！迨其中叶，虽少弛厉禁，而彼之臣子徇私曲讳，终不肯显示褒扬；使忠臣义士之气久弗获伸，殊堪悯恻！夫以胜国革命之时，其抗我颜行者，尚念其忠于所事，特予表章；矧建文诸臣，不幸遘遭内难、为国捐生，成仁取义，岂可令其湮没？自当一体议谥，以发幽光而昭公道。其应如何分别予谥之处？着同前旨交大学士等一体详查集议具奏，称朕崇奖忠贞、有加无已之至意。钦此。
　　乾隆四十一年十一月初八日奉旨：大学士、九卿等将明季并建文时殉节诸臣悉案史乘核查，拟予专谥、通谥及应入祀忠义祠者分册具奏，甚为允协；着照所议行。其进呈各册，于姓名事实摘其梗概，颇见详备；著名为「胜朝殉节诸臣录」，交武英殿刊刻颁行。即以原颁谕旨录冠卷首，仍附载廷臣所上议疏。朕特制诗篇，题识简端，用以垂示久远。至大学士等议覆张若溎奏请勒限访查一摺，所驳亦甚是。张若溎原奏固为善善从长之意，但现在廷臣等考核厘次，以「明史」及「辑览」为据，旁及「一统志」及各省「通志」，参互考证，其仗节死义者已有三千六百余人；是因世近可征，而朕加恩访录，已迥非汉、唐、宋诸朝所可及，不可谓不多。今既各加旌典，俾得共预阐扬，于崇奖忠贞、风励臣节之道，已无遗憾。即使再加蒐采，亦未必能复广至千人，于此事全局有何增益？而稽诸文献无征之余，必致真伪混淆，转不足以昭传信。且恐有司询访，不免于吏胥辈藉端滋扰里闾，更非朕轸恤遗忠之本意。此事亦着照所议，毋庸办理。并以此旨及议驳稿备载卷首，仍将此通谕知之。钦此。
　　●议疏
　　大学士臣舒赫德、臣于敏中等谨奏：为遵旨集议具奏事。
　　乾隆四十年十一月初十日奉上谕，崇奖忠贞，所以风励臣节；然自昔累朝嬗代，凡胜国死事之臣，罕有录予易名者。惟我世祖章皇帝定鼎之初，于崇祯末殉难之大学士范景文等二十人，特恩锡谥；仰见圣度如天，轸恤遗忠，实为亘古旷典。第当时仅征据传闻，未暇遍为搜访；故得邀表章者，止有此数。迨久而遗事渐彰，复经论定；今「明史」所载，可案而知也。至若史可法之支撑残局、力矢孤忠，终蹈一死以殉；又如刘宗周、黄道周等之立朝謇谔、抵触佥壬，及遭际时艰，临危授命；均足称一代完人，为褒扬所当及。其他或死守城池、或身殒行阵与夫俘擒骈戮、视死如归者，尔时王旅徂征，自不得不申法令，以明顺逆；而事后平情而论，若而人者皆无愧于疾风劲草，即自尽以全名节，其心亦并可矜怜！虽福王不过仓猝偏安，唐、桂二王并且流离窜迹，已不复成其为国；而诸人茹苦相从、舍生取义，各能忠于所事，亦岂可令其湮没不彰！自宜稽考史书，一体旌谥。其或诸生韦布及不知姓名之流并能慷慨轻生者，议谥固难于概及，亦当令俎豆其乡，以昭轸慰。尝读我太祖「实录」载萨尔浒之战，明杨镐等集兵二十万，四路分出侵我兴京，我太祖、太宗及贝勒大臣统劲旅数千，歼戮明兵过半，一时良将如刘綎、杜松等皆没于阵。近曾亲制「书事」一篇，用扬祖烈而示传信。惟时王业肇基，其抗我颜行者，原当多为猕薙；然迹其冒镝撄锋、竭忠效命，未尝不为嘉悯。又若明社将移，孙承宗、卢象升等之抵拒王师，身膏原野；而周遇吉、蔡懋德、孙传庭等以闯献蹂躏，御贼亡身：澟澟犹有生气。总由明政不纲，自万历以至崇祯，权奸接踵、阉竖横行，遂至黑白混淆、忠良泯灭，每为之切齿不平。福王时虽间有追谥之人，而去取未公，亦无足为重。朕惟以大公至正为衡，凡明季尽节诸臣既能为国抒忠，优奖实同一视。至钱谦益之自诩清流，腼颜降附；及金堡、屈大均辈之幸生畏死，诡托缁流：均属丧心无耻！若辈果能死节，则今日亦当在予旌之列。乃既不能舍生，而犹假语言文字以自图掩饰其偷生，是必当明斥其进退无据之非，以隐殛其冥漠不灵之魄。一褒一贬，衮铖昭然。使天下万世共知朕准情理而公好恶，以是植纲常即以是示彰瘅。所有应谥诸人，并查「明史」及「辑览」所载，遵照世祖时之例，仍其原官，予以谥号。其如何分别定谥之处？着大学士、九卿、京堂、翰詹、科道集议以闻，并通谕中外知之。钦此。又乾隆四十一年正月初七日奉上谕：前以明季殉节诸臣各为其主，义烈可嘉，自宜查明锡谥。因命大学士、九卿、京堂、翰詹、科道等集议奏闻，冀以褒阐忠良、风示来世。兹复念建文革除之际，其臣之仗节死难者，史册所载甚多；当时永乐位本藩臣，乃犯顺称兵、阴谋夺国，诸人自当义不戴天。虽齐泰、黄子澄等轻率寡谋，方孝孺识见迂阔，未足辅助少主；然迹其尊主锄强之心，实堪共谅。及大势已去，犹且募旅图存、抗词抵斥；虽殒身湛族，百折不回：洵为无惭名教者。其他若景清、铁铉等，或慷慨捐躯、或从容就义；虽致命不同而志节澟然，皆可谓克明大义。甚至如东湖樵夫、补锅匠之流，虽名姓隐晦不彰，其心均足嘉尚。特以永乐性成残刻，逞志淫刑；其屠戮之惨，极于瓜蔓牵连，殆非人理。朕读史至此，未尝不深愤恨！迨其中叶，虽少弛厉禁，而彼之臣子徇私曲讳，终不肯显示褒扬；使忠臣义士之气久弗获伸，殊堪悯恻！夫以胜国革命之时，其抗我颜行者，尚念其忠于所事，特予表意；矧建文诸臣，不幸遘遭内难、为国捐生，成仁取义，岂可令其湮没？自当一体议谥，以发幽光而昭公道。其应如何分别予谥之处？着同前旨交大学士等一体详查集议具奏，称朕崇奖忠贞、有加无已之至意。钦此。钦遵。
　　臣等恭绎谕旨，仰见我皇上圣仁公溥，覃被无私；表微阐幽，至为赅备。伏考「戴记」，谥以尊名节以壹惠。郑氏注言：谥者行之迹，谓使声誉可得而尊信，即以其行一大善为谥也。惟是历代易名只为饰终常制，而胜国遗忠并膺茂典者，实旷古所未有。谨案顺治九年世祖章皇帝轸念明末甲申殉节之臣，自范景文以下二十人及刘文炳、巩永固、卫时春、张庆臻锡谥有差。乾隆四年，皇上允廷臣所请，于明臣赵譔复予旌谥：大义嘉名，后先昭揭。兹者，特奉恩纶，详议追奖。不惟闯献蔓延、时穷节见俾从甄录，即我朝天戈迅扫、抗颜拒命者亦令一例褒扬；而明初靖难之变，盖臣烈士甘就诛夷，虽阅年逾远，并不使终于湮役：此诚圣主大公至正之盛心也。臣等伏读钦定「明史」诸卷，或专传特书、或因文附见，义法精严，显微共贯。皇上申命儒臣增修「辑览」，于福、唐、桂三王事蹟，诠次厘订；褒诛笔削，仰承睿裁。盖自万历以降，诸臣效节始末具载二书者，臣等祗遵训示分析考稽，而以「大清一统志」与直省「通志」互校，亦可参异同而核详略。至建文诸臣，遗闻轶事，附会不经。若「表忠」、「致身」等录皆无足征据，而一以正史为断。其中区别流品，斟酌典章，谨拟数条，胪列如左。
　　一、明代殉国诸臣，所处时地不同，其素行亦各不一。案「大戴礼」、「白虎通」论谥，大名小名并着其文。应请仿其意而变通之，定为专谥、通谥之法。其有生平大节卓然可称而又艰贞自靖、百折不回者，自宜特予褒崇，案名定谥。若平时无甚表见而慷慨致命、志节皎然，则汇入通谥之列；其较著者，为忠烈、忠节，次则为烈愍、节愍，期于考行称名，各有攸当。
　　一、明季应谥诸臣，其在天启、崇祯间已经议恤者，均无庸再给。至福王时，虽间有赠谥，而荒残扰攘之际，偏私挂漏，指不胜屈。其出于唐、桂二王者，则臧否益淆，规制弥陋。应请自福王以后得谥者，并案其应谥之实，综核更正；俾共知盛世两字公平，实为千载定论。
　　一、明代诸臣既邀赐谥，宜有所附丽褒彰。第已事远年湮，即欲表墓旌闾，亦难查考；而异代之臣，更不便照现行事例，因谥立碑。查直省府州县各有忠义祠，应于诸臣原籍令有司设牌入祀；其或里居失传者，则于授命之所附祠。并请敕下翰林院撰拟专谥及通谥文各一篇，交礼部刊发直省，令所在案式成造木牓，填书某官姓名、谥字，附载事实于后；悬诸祠内，以昭令典。其有后裔尚存，愿于祠墓自行镌立碑石者，听。至史册所称阖门遇难者，不一而足；似应入祀节孝祠，以示表扬。其有姓氏可稽者，详书于牌；否则止书某某妻、妾、女、媳同时殉难若干口，用昭核实。
　　一、诸生韦布未通仕籍，甚且姓名无考——如山樵、市隐之流，遂志成仁，所在多有；议谥自难概及。应请于谥之所不及者，均令其入祀忠义祠；则草野幽贞，亦不致沦于泯没。其有妻女等从殉者，并如前例。
　　一、明臣如杨所修、王大年、李应荐、张捷、杨维垣辈，虽临危不屈，而名丽阉党，其素行已属有亏；自不便令其滥邀谥典。其因马士英而骤迁——如杨文骢者，抗节亦有可矜，进身究为可议。若方岳贡、邱瑜之殉难见于「一统志」，以正史律之，则殊有遗憾；而一时勳戚之臣，「明史」谓大半以兵死者，原不在尽节之数。又如张鹤鸣之信王化贞、排熊廷弼，与苏观生之拥立朱聿■〈金粤〉、构难桂王，皆偾事可诛，陨身莫赎；而马吉翔、蒲缨则表里为奸，其入缅偕亡，益无足道。且有于甲申谒贼苟免，其后乃坚拒我大兵——如传鼎铨、张家玉、卫允文、吴尔埙者，均屏而不录。至若楼琏草诏而后自经、梅殷入朝而复被害，亦不得比于完节，以见圣朝权衡予夺，衮铖昭然。
　　一、「明史」久经钦定颁行，所有新谥法，难于各传添载。臣等酌议，请照「明史」格式另编一册，冠以原奉谕旨，次载诸臣议疏，次及所拟专谥、通谥清单，一体成书，与「明史」相附而行；俾读史者有可稽覆，以昭传信。
　　臣等谨遵旨集议，按款分列缮册进呈，伏候钦定；俟命下之日，一体遵奉施行。
　　再，臣等大学士、九卿衔名照例于摺尾谨列外，其入议之京堂、翰詹、科道员数较多，未能编列衔名，合并声明。谨奏。
　　大学士臣舒赫德、臣于敏中等谨奏：奏为遵旨一并议奏事。
　　左都御史张若溎奏请交直省督抚采访明季殉节事迹一摺，乾隆四十年十一月二十三日奉旨：此摺并着大学士、九卿等一并议奏。钦此。钦遵。据称窃闻定稿衙门以「明史」及各省「通志」为断，其说是矣。然「明史」、「通志」固本朝纂修之书，抗志流贼者或载及之。若犯我颜行，方且指为不顺，孰敢大书、特书以志不朽。然则欲专求之于「明史」、「通志」，除峻秩显官有关大局者之外，其余人等，臣疑其不能多睹。请先就「明史」、「通志」查考编次进呈，并请行文直省各督抚再加采访，务期确实不爽、文献可凭，录其姓名行迹；限以半年之内，陆续具奏。臣等详加考核，取其信而有征者，编纂成书等语。臣等伏查明季殉节诸臣，蒙我皇上锡谥褒忠。臣等承命集议，谨遵原奉谕旨就「明史」及「辑览」所载，详加摘录；又思历经官修之「大清一统志」及各直省「通志」比正史义例较宽，所收均为详信，亦应酌加参考，用广搜罗。至一切野乘、稗官，诚以其传述多讹，未敢概为援引。今该左都御史以「明史」、「通志」所载无多，请行各督抚再加采访，固亦推广圣仁阐幽显微至意。臣等恭绎钦定「明史」一书原系仰禀睿裁，笔削公正；凡与本朝交涉事蹟，莫不详确纪载，毫无忌讳。故上自辽东死事诸人，下及福、唐、桂诸王臣子之阻兵抗命者，悉皆编入列传，大书特书；不特显秩崇班各详本末，即于子衿、韦布亦一一附着其姓名：方策具存，无难考见。臣等现在核办各项本于「明史」者，实什之七、八，并未有如该左都御史所云不能多睹，以致埋没疏虞之处。至如文集、说部等类，原非谓其一无可据。然如李国祯误国辱身，而谷应泰作「纪事本末」乃谓其激烈殉义，足见野史之冒滥难凭；又如吴继善降贼被杀，而吴伟业作传乃称其大骂捐躯，更见私集之阿谀难据。是以从前修史时间加刊削，实有不得不从严慎者。今臣等办理谥典，拟于「明史」以外兼及志书，裒辑已广，故专谥、通谥至有一千五、六百人；圣泽覃施，极为周溥。若因其间尚有遗佚，复令督抚采访增加；则自今上距国朝定鼎百有余年，正史既不载其名、故老又无从询问、文献并不足征，而仅据其子孙呈报之词，又将何所考核以办其诬信！转恐真伪混淆，毋裨彰瘴。况天下之忠义一也，我皇上褒崇节烈、奖恤遗芳，原主于扶植纲常，垂教万世。此不独身被易名之典者，共蒙优渥殊恩；即或当日传闻阙略，间有未发之幽潜，应亦无不正气咸伸，漏泉同感。又何必勒限行查，徒滋纷扰！应将该左都御史所奏之处，毋庸议。
　　除谥典各条款已另行拟议具奏外，臣等谨遵旨将此摺一并会议；是否有当，伏候训示遵行。谨奏。
　　●钦定胜朝殉节诸臣录目录
　　卷一专谥诸臣（一）
　　刘綎（养子招孙附）、曹文诏、卢象升、孙承宗（子鉁、鋡、铈、镐、孙之■〈氵〈亠〈勹外方内〉〉〉、之澋、兄子链、锵、从孙子澈、之渼、之泳、之泽、之涣、之瀚附）、吕维祺、贺逢圣（子觐明、光明附）、孙传庭、尤世威、蔡懋德、周遇吉、史可法、黄得功、刘宗周、徐石麒、高宏图、姜曰广、祁彪佳、左懋第、袁继咸、黄道周、陈子龙、张国维、张肯堂、何腾蛟、瞿式耜、陈子壮（子上庸附）
　　以上共二十六人（附入祠士民十八人）。
　　卷二通谥忠烈诸臣（九）
　　杜松、龚念遂、李希泌、马林（子燃熠附）、乔一琦、张承荫、贺世贤、杨宗业、罗一贯、赵率教、孙祖寿、刘之纶、黄龙、王一桂、王肇坤、乔若雯、李祯宁、宋学朱、金国凤、曹变蛟、颜孕绍、范淑泰、吴良能
　　右封疆殉节
　　王国兴、贺赞（弟诚附）、邵宗元、刘宗嗣
　　右甲申殉节
　　沈犹龙、刘肇基、侯承祖（子世禄附）、阎应元
　　右福王殉节
　　邱祖德、温璜、蒋若来、郑为虹、周之藩、傅冠、郭维经、詹兆恒
　　右唐王殉节
　　吴钟峦、张煌言
　　右鲁王殉节
　　李若星、张同敞、揭重熙、陈邦彦、张耀、罗国瓛
　　右桂王殉节
　　贺虎臣、郭应响、陆梦龙、艾万年、史记言、王信、俞冲霄、汤九州、邓祖禹、侯良桂、潘可大、郝景春（子鸣銮附）、武大烈、王锡、张令、李乘云、刘光祚、颜日愉、魏令望、潘宏（子澄澜附）、刘振之、马刚中、苏琼、猛如虎、姜名武、关永杰、汪乔年、杨文岳、党威、李贞佐、虎大威、王世琮、孙应元、陈美、陈显元、黄世清、都任、李昌龄、王世钦、刘廷杰（弟廷夔附）、惠显、侯世禄、焦源溥、郭天吉、马爌、萧汉、段复兴、南居益、刘熙祚、蔡道宪、陈璸、许文岐、崔文荣、周凤岐、郭裕、李新、马飙、林日瑞、陈士奇、刘之勃（从子文郁附）、李含乙、王行俭、沈云祚、贺应选、应时盛、丁泰运
　　右寇难殉节
　　以上共一百十三人（附入祠士民八人）
　　卷三通谥忠节诸臣（二七）
　　袁应泰（姚居秀附）、何可纲、张秉文、邱民仰、王廷臣、吉孔嘉（子惠迪附）、邓藩锡、高名衡、宋玫、张焜芳（子名翰附）
　　右封疆殉节
　　杨崇猷、王家祯（子元炌附）、徐标、金毓峒（从子肖孙振孙附）、王钟彦、李若琏、李遇知、顾国缙、何应瑞
　　右甲申殉节
　　张伯鲸、任民育、何刚、翁之琪、侯峒曾（子元演、元洁附）、黄淳耀（弟渊耀附）、李待问、陈用极、徐汧、杨廷枢、夏允彝、卢象观、陆培、顾咸建、唐自彩（从子阶豫附）、高倬、张亮
　　右福王殉节
　　金声、吴应箕、王瑞枬、陆清源、王之栻、曹学佺、曾樱、杨廷麟、万元吉、杨文荐、陈泰来
　　右唐王殉节
　　熊汝霖、朱继祚、钱肃乐、沈宸荃、李向中、余煌、陈函辉、林汝翥、沈廷扬、陈潜夫、董志宁
　　右鲁王殉节
　　李干德（父明举附）、吴炳、傅作霖、范文光、詹天颜、曹大镐、余应桂、米寿图、周震、张孝起、马干、耿廷籙、杨畏知、严起恒、杨鼎和、吴贞毓、沐天波、洪淯鳌、郭之奇、龙之虯
　　右桂王殉节
　　马如蛟（弟如虹附）、尹梦鳌（弟玉附）、黎宏业、吴宇英、阮之钿、张克俭、艾毓初、周士仆（子业熙附）、李梦辰、鲁世任、张维世（子正谊、孙昱附）、冯师孔、麻僖、焦源清、常道立、王道纯、田时震、张凤翮、南企仲、王征、宋师襄（子金台附）、尹伸、张继孟、祝万龄（子于宸附）、卫景瑗、朱之冯、龙文光、张瑶、马献图
　　右寇难殉节
　　以上共一百八人（附入祠士民十八人）
　　卷四通谥烈愍诸臣（上）（四三）
　　颇廷相、蒲世芳、梁汝贵、于化龙、高贞从、于守志、何懋官、邹储贤、张旆、赵梦麟、王宣、尤世功、秦邦屏、刘渠、祁秉忠、刘征、黑云鹤、麻承宗、童仲揆、陈策、戚金、吴文杰、周敦吉、袁见龙、邓起龙、雷安民、张名世、陈辅尧、梁仲善、朱万良、张神武、鲁之申、李承先、张拱微、官维贤、张奇化、李檟、周镇、申甫、党还醇、杨燫、叶应武、郑国昌、张凤奇、吕鸣云、张吉甫、满库、王之敬、李维鸾、徐国泰、沈世魁、金日观、楚继功、鲁宗文、孙士美（父讷附）、刘廷训、周甘雨、张岩、邓谦（季父有祯附）、杨振、杨国柱、袁国栋、张名世（子启元附）、朱文德、焦埏、赵珽、陈三接、高维岱、牛文科、李其纪、柳毓融、陈兴言、贺秉铖、丁文明、王维新、樊吉人、文昌时、张登科、和应荐、李辅明、张尔垫、吴希稷、沈迅、杨伦
　　右封疆殉节
　　刘岱、刘文耀、贺珍、徐有声、魏师贞、高鍟、周之茂、何复、张维纲、杨儒秀、尹洗、张大同（子之坦附）、朱廷焕、张罗俊（子伸附）、李守鑅、张力
　　右甲申殉节
　　乙邦才、马应魁、庄子固、楼挺、汪应龙、李豫、陶国祚、许谨、冯国用、陈光玉、李隆、徐纯仁、李大忠、孙开忠、姚怀龙、解学曾、曲从直、周志畏、王佐才、孙志尹、陈明遇、戚勳、黄端伯、董四民
　　右福王殉节
　　朱大典、张鹏翼、熊纬、黄大鹏、叶翼云、傅启耀、夏万亨（孙祥生附）、王域、王养正、刘允浩、史夏隆、胡缜、吴国球、郭宁登、王明汲、淦君鼎（子宏裕、宏佑、孙关生、秀贞附）、林逢春、马观鹏、陈烈、朱永盛、袁从颚、黎遂球（弟遂珙附）、于斯昌、林琦、王其宖（兄其窿附）、周瑚、万发祥、柳昂霄、钱谦亨、曾嗣宗、刘盂、刘应试、曾亨应（子筠附）、赖雍、蔡绍谨、毛玉洁、蔡士超
　　右唐王殉节
　　刘中藻、林垐、王祈、汤芬、杨文瓒、屠献宸、王翊、朱永佑、刘世勳、张名扬、王朝相
　　右鲁王殉节
　　麦而炫、朱实莲、霍子衡（子应兰、应荃、应芷附）、韩如璜、白常灿、陈象明、焦琏、朱旻知、孟泰、侯伟时、王兴、那嵩、徐日舜、萧旷、刘尧珍、吴霖、张载述、张镌、郑允元、林钟、赵赓禹、蒋干昌、李元开、徐极、周允吉、朱议■〈尾上水下〉、胡士瑞、朱东旦、蔡演、易士佳、任斗墟、林青阳、李如月、冷阳春、徐道兴、胡恒（子之骅附）、谭先哲、朱奉■〈金伊〉、郑延爵、吴子骐、曾异撰、杨之明、陈桢、王锡衮、王承宪（弟承滇附）、陈诲、李君植、董邦昌、杨永言、刘之兰
　　右桂王殉节
　　以上共二百二十二人（附入祠士民二十人）
　　卷五通谥烈愍诸臣（下）（六五）
　　李显宗、张允登、王世虎、姚进忠、郭伏羌、李增、吴开先、魏都梁、猛忠、李呈章、童维坤、王世泰（弟世宁附）、越效忠、李中正、徐明扬、费彦芳、韩嘉爵、殷体信、曹鸣颚、贺奇勳、石崇德、杨正芳、张上达、蒲来举、杨呈秀（弟呈芳附）、刘定国、方国儒、庞瑜、吉永祚（子士枢、土模附）、郭震辰、田实、王永年、朱国相、袁瑞征、吕承荫、郭希圣、张鹏翼、周时望、李郁、岳光祚、陈永龄、倪可大、张鹤腾、金应元、赵士彦、龚元祥（子炳衡附）、严觉（子有■〈艹已〉附）、卢谦、柳国镇、王信、白楹、李君赐、杨道泰、阮我疆、平安、陈保山、张应春、田应龙、徐来臣、梁志仁、郭金城、王寅、陈正亨、蒋佳征、吴畅春、包文达、程龙、薛自昌、莫是骅、詹世龙、王宏猷、詹兆鹏、朱土允、陈于王、范志骠、徐大行、张绍登、王碱、魏时光、吕之荫、刘乔■〈木民〉、王震仲、杨世恩、杨道选、刘煜、张一川、张载福、戴国柱、徐日泰、朱敏汀、刘三策、张宝山、盛以恒（孙觉附）、古道行、洪允衡、刘孔晖、钟其硕、许佳允、刘国能（子小蛮子附）、柴荐禋、朱由椷、王士昌、杜邦举、刘士杰、郭开、猛先捷、高在仑、邝日广（子逢明、逢泰附）、黎民安、徐世淳（子肇梁附）、高孝志、徐日耀、黄谏卿（陈韶英附）、王万春、娄琇、李孕嘉、邱壮猷、李盛英、徐际相、赵兴基、赵之璞、何燮、胡渊、程楷、任栋、余爵（侄敦华附）、甄奇杰、贾悌、冯名圣、蔡浩（子东附）、张国正（子斯美附）、熊应吕、梅振英、张鸿光、朱崇祖、张舆、徐一源、顾王家（子国附）、李春桂、孙枝秀、黑尚仁、邱懋素、刘英、许永禧、周卜历、侯君擢、杨士英、崔泌之、梁可栋、李万庆、马名廉、张国钦、张一贯、孙兆禄、冯正吉（子昌辰附）、黄一鵾、靳圣居、南居业、樊维城、卢学古、夏统春、王汉、李日舒、陈治邦、连光耀、刘跃龙、乔迁高（子象观附）、杨明、张发、侯拱极、尤世禄、王世国、王学书、尤翟文、李登龙、常怀、王永祚、马明节、李应孝、陈二典、刘芳馨、尤养鲲、郭遇吉、孙贵、晏维新、文侯国、潘国臣、傅德、李国奇、李宗叙、白慎衡、杨以伟、贺大雷、尤勉、杨正韡、惠渐、李文灿、李文焜、王荣（子师易附）、尤岱、马应举、黄廷政、钟茂先、李淮、张攀、欧阳衮、刘国栋、杨威、赵宗礼、赵宗祝、李栖鵾、姚天宠、张洪勳、王嘉官、万峘、姜宏基、段自宏、刘光先、周培忠、解文英、张尔猷、赵希魁、薛国惠（弟国华附）、彭凌云、周嘉彦、牛养杰、杨暄、朱呈瓘、雍缔、宋一鹤、王良监、岳璧、沈至绪、谌吉臣、朱一统、朱迥滼、林不息、濮有容、司五教、徐学颜、李振珽（弟振珽附）、张任、郭以重、王元封、徐至美、哈维新、姚世儒、曾栻、蒋道亨、薛闻礼、欧阳显宇、袁向科、吴继武、鲁映昌、张僎、卢懋鼎、赵建极（子于岩、于渭、于磐、于藩、于宣附）、毕拱辰、单崇、孙康周、杨家龙、刘必达、李之青、朱慎镂、王孕懋、马振麟、高日晃、曹文耀、卫桢固、张孔教、刘士斗（子晋附）、刘佳荫、罗铭鼎（子兆鹤、兆桂、兆昌附）、王秉干、王励精、张奏凯、顾景、曾印昌、徐明蛟、丁运选、李甲、庄祖诰、王起峨、艾吾鼎、高日临、金鼎祚、秦民汤、朱蕴罗、孙鹏举、单之宾、高明、沈寿崇、郝瑞日、张光斗、高应诏、熊维藩、高从龙、范于殷、韩澹、唐凤翥、宋德成（子昌龄附）、田汝现、马良御、杨承芳、范道行、赖华祖、沈受蒲（弟受躬附）、吴赐玉、周文炜（子元生附）、时睽、康四维、蔡肱明（兄朝明附）、陈值、李科、窦可进、刘其德、蹇遇泰、王懋烈、陈一韩、周永康、黄克嘉、吴奇勳、邹维勳、夏魁阳、张榜、龚万禄、冒绍宗、谢某、徐从治、朱万年、张奇功、熊渭、管维城、陈良谟、盛洛、姚士良、王来聘、秦拱明、朱永吉（赵能附）、汤廷耀（子应瑞附）、姚若时（子城、侄丕显、丕烈、丕振、麟征附）、寻治本、张开祚、田化龙、邱隽（吴维城附）、陈鹏、洪云蒸、程接道、张应征、吴兆燫、刘崇会
　　右寇难殉节
　　以上共三百五十二人（附入祠士民四十二人）
　　卷六通谥节愍诸臣（上）（一○五）
　　窦永澄、董尔砺、江万春、王命印、陈尚仁、王崇信、徐国全、顾颐、崔儒秀、段展、夏国卿、陈柏、金启倧、朱国彦、王元雅、李献明、何天球、徐泽、武起潜、彭文炳（弟文炯、文彩、子遇扬、遇飙附）、任光裕、程应琦、卢成功、郑感民、焦延庆、张国翰、廖汝钦、李全、阎生斗、蒋秉采、于世奇、张修身、赵悦、王禹佐（子国宣附）、咸贞吉、上官荩、冶国器、苏时雨、赵国鼎、郑延任、武维周、崔维嵂、薛一鹗、吴阿衡、白慧元、黄承宗（子朝鍹附）、王钥、李崇德、王采、崔贤、王九鼎、张文焕、钱珍、周霖雨、孔闻俊、王端冕、陈缄、冯登鳌、耿荫楼（子参附）、马士伟（弟士悫、士通附）、孙钥（子之瀗附）、孙之浩、孙之沆、魏克家、陈志、陆灿、周之训、翁鸿业、唐世熊、苟好善、陈虞孕、熊烈献、姜道元（子廷梁附）、韩承宣、高重光、马嗣煜、宋希尧、张烈宿、黄廷极、李承芳、郭司南、张斗、姚恭、王之桢、江翥、饶勳、赵辉（子琬附）、丁师羲、李时茪、马嗣烋（弟嗣杰附）、周而淳、邢国玺、姚汝明、贾太初、丁茂桂、吕大成、傅梅、孟鲁钵、张凤鸣、唐铉、侣鹤举、杜斗愚、杜前、李恪、刘源清、张宗衡、邢泰吉、尹任、张振秀、张予卿、朱迥添、任万民、谭丝、曾文蔚、阎鼎、李昌期、俞起蛟、郝芳声、瞿骞、刘宏绪、冯守礼（子摅奇、拱奇附）、楚烟（子凤苞附）刘大年、吴汝宗、周启元、刘光先、刘士璟、李耿、景淑范、郑集命、郭凝鼎、刘文蔚、申为宪、陈显际、宋应亨、赵土骥、项易、陶宗仪（弟宗颜、侄熊家附）、王道隆、周继谟、邵定、李鸣凤、王定宸、罗文耀、鞠思让、杨尔俊、高知彰、李唐、郑奉先
　　右封疆殉节
　　邓文明、顾肇迹、宋裕德、吴遵周、薛濂、张光祖、吴汝征、李尊祖、许达允、张凝和、陈纯德、宁承烈、俞志虞、宋天显、于腾云、方履泰、李国禄、李若珪、马象贤、朱三乐、吕应蛟、文运昌、刘洪恩、戴世爵、刘元靖、吕九章、吕一照、李一广、张罗彦（子晋附）、阮泰、韩东明、彭士宏、王永隆、萧偲、葛凝秀、寇可教、杨会英、李昌龄、杨元、陈三捷、胥自修、周大启、李树声、刘世芳、朱懋华、李毓新（子侦先附）、张垣崇、李正光、刘继祖、马国碱、张柽芳、张三杰、张养所、刘一松、张国维、陈贞达、高甲、梁清宏、张国光、陈三益、汪登瑞、徐兆任、黄卷、王若之、梁希阜、陈六韐、李汝璨、郑封（子庚锡附）、尹诏、韩上桂、毛协恭、李豫、施溥、范方、徐有度、郭寅日、杨汝经、宋伟、杨佩、王与印（子士和附）、傅钟秀（子禀初附）、李中孚
　　右甲申殉节
　　周室瑜（子朝鑛附）、杨振熙、吴道正、王志端、王缵爵、罗伏龙、侯方岩、鲁之璵、冯厚敦、王铁（孙道焕附）、文震亨、王道焜、高岱（子朗附）、叶汝蘅、刘成治、徐念祖、吴嘉允、龚廷祥、陈于阶、庞昌允、王一斌、张良佐、王廷佐、刘统、酆某、章简、华允诚（孙尚濂附）、赵景和、刘洪启、周斌、韩鼎新、高一麟、朱贤、孟振邦、王治心、杜学伸、刘曙、项嘉谟（子翼、心附）、王乔栋、郭之麟、傅宏祖、程九万、徐行可、余士玮、胡鲲化
　　右福王殉节
　　以上共二百七十八人（附入祠士民二十九人）
　　卷七通谥节愍诸臣（中）（一三一）
　　吴易（父承绪附）、江天一、方召、夏完淳、钟鼎臣、王景亮、伍经正、邓岩忠、洪祖烈、马思理、江振鹏（子白龙、怀龙附）、郑羽仪、刘之谦、崔攀龙、张兆凤、李国英、汪宗明（子载附）、元体中、胡海定、傅云龙、郭符甲、涂世名（子常吉附）、陈其礼、（子龙玉、婿徐应宜附）、刘永祚、王士和、李翔、徐伯昌、金丽泽、旷昭、胡梦泰、周定礽、胡上琛、万文英、胡奇伟、胡甲桂、卢观象、彭期生、龚棻、程必进、龙嘉震、姚奇允（子端附）、姚生文、高瀌、吴世安、徐必达、李时兴、高飞声、桂有煃、梁于涘、孙临、顾锡畴、彭锟、杨燧
　　右唐王殉节 
　　黄斌卿、朱养时、林瑛、江用楫、董元、朱万年、顾珍、李开国、顾宗尧、苏兆人、戴仲明、鄢正畿、林逢经、王恩及、郑遵谦、郑遵俭、林嵋、都廷谏、洪有文、沈履祥、陈士京、徐复仪、傅岩（子龄熙、龄发附）、荆本澈、顾咸正（子天逵、天遴附）、俞元良（兄元礼附）
　　右鲁王殉节
　　林家鼎、彭耀、陈嘉谟、赵廷璧（子燝附）、邱懋朴、周二南、刘佐、王景熙、李兴璋、赵三荐、扬可观、梁若衡、巫如衡、王基固、费长统、喻萃庆、梁万爵、梁朝钟、廖翰标、汪皞、李信（子汛远、淑远附）、王猷、周官、杨钟、余昆翔、饶元琪（子宇枬附）、杨树烈、刘摭、刘昌应、皇甫信、高积、金简、任国玺、杨在、王维恭、邓士廉、邬昌期、高其勳、萧时显、禄永命、朱家梁、陈爰谋、沐天泽、邵元龄、陈于宸、王来仪、陈昌裔、郭承汾、石声和（子吉附）、曾益、陈新第、李公门、李世甲、曹英、阮士奇、王祥、朱寿■〈金林〉、刘琯、杨元瀛、刘廷标、王运开（弟运闳附）、黄应运、陈征、夏衍虞、陶世显、何思、夏祖训、李陞德、廖履亨、蒋劝善、张朝纲（子耀附）、焦润生、陈六奇、陈梦熊（子世培附）
　　右桂王殉节
　　郭景嵩、郭永固、张宏业、李明辅、商从龙、张光奎、张光玺、张友程、杨于楷、焦鳌、安民、阎调化、乐济众、杨泰初（子善附）、陶希谦、马凤仪、杨遇春、丁孔应、李学牧、董时和、史大勳、凌元机、胡良翰、简而可、黄从贵、何承光、赵士宽、李从师、王廷俊、田之颍、李生白、李元白、刘道远、杨南、戴廷对、陈桂栋、张化枢、赵荫、赵继春、杨于阶、杨玉振、董三谟（父嗣成、弟三元附）、王廷宾、薄匡宇、刘宏烈、胡尔纯、赵跻昌、万代芳、王国训、曹同、龚懋泽、吕鸣世、解进忠、王恒言、饶可、王时化、李迈林、刘旋、李绍先、寇士元、周应泰、王焘、江襟楚、徐尚卿、孙泽盛、屠绍皋、刘元伯、钟希贤、王茂远、邓永清、杨镜、王元会、罗岱、罗安邦、汪之凤、李孔效、张宏（子振祚附）、张赞（子祚延附）、王正已、唐启泰、王荫长、亢孟桧、费曾谋、杨一鹏、孙绍武（子琏附）、王化行、姚文衡、魏持衡、王应翼（子国附）、张守正、鄢廷诲、朱挺、钱祚征、钱继美、邵可灼、韩醇、张我翼、姚运熙、姚昌祚（子在绅、侄在钧附）、刘振世、龚新、吕维袺、王明、杨萃、常克念、韩金声、刘芳奕、张质、张映宿、尚用光、祝锡范、余士泰、李大觉、余塙、龚之安、荆伟、周敏中、韩洪鼎
　　右寇难死节。
　　以上共二百七十二人（附入祠士民三十人）
　　卷八通谥节愍诸臣（下）（一五九）
　　左相申、唐良锐、杨春芳、刘良佐、陶赓明、吴汝琦、蔡凤、苏茂杓、彭士奇、周腾蛟、刘伯骖、张鹰扬、曹思正、王世琇、颜则孔、贾之琯、纪懋勋、白守文、刘禋、万大成、雷振扬、陈心学、杨呈芳、高斗垣、张人龙、周之德、孔贞璞、傅汝为、官篆、朱国宝、文师颐、邱茂表、陈公、孔亮、沈试、朱国庆、侯忻、沈仔、张儒、侯执中、萧大成、杜时髦、魏景琦（祖宏远、父履祥、弟景襄、子维灿附）、李支振、吴从义、谢琯、饶鼐、胡怀、万敬宗、韩应龙、沈方、周建中、张允修、李友兰、蔡思绳、宋大勳、李烛、苏成性、徐廷试、方振寰、朱新鍱、石可砺、阎士选、魏尚贤、阴化阳、欧阳璲、王家录、张云锷、潘国俊、崔重观、傅佑、赵彬、彭卿、柳芳、蓝台、赵宦、罗俊杰（弟俊士附）、高登科、李汝漳（子起凤、集凤、祥凤附）、赵采、简仁瑞、张凤翼、乔巍（王伯达附）、陶尔德、章尚絅、盛昶之、李继祖、崔尔达、唐时明、唐梦鲲、曾荣耀、薛应玢、王无逸、袁养和、郑君爱、李乔昆、郭宗振、董琬、陈嗣虞、李承灿、从所向（子士默、士熊附）、徐方敬、徐芳声、万维坛、王垣、应昌士、程春化、章赞元、翟师雍、房之屏、邵梦何、窦维辂、毋崇正、张应礼、刘璧（子泰附）、孙自一、朱统鎙、何三杰、朱国治、杨开、赖万耀、张鹏翼、董我前、程良筹、舒显应、陈道寿、傅如圭（子邦霖、邦桢附）、赵元有、贡其志、吴思温、马人龙、莫可及（子若鼎、若钰附）、吴士义、陈有光、袁继登、饶京、董一化、李梃、张邦翼、李树初（子廷庆附）、胡承熙（子尔英附）、方应时、李云、杨鹭、张鸣锦、李毓英、萧颂圣、黄炯（子彝如附）、魏国柱（子允贶附）、王孙兰、王淑景（子肇祥附）、马负国、马呈图、窦光仪、赦允曜、柳毓荣、韩似雍、申以孝、蔺刚中、毛文炳、朱家士、阎梦夔、王征俊、宋之俊、相希尹、张梦鲤、樊正邦、范志懋、董用文、宁龙、刘九卿、王履亨、朱敏泰、张宏业（子凝秀附）、李倬、张景维（子先猷附）、侯君昭、范志泰、张橓征、尚大伦、史可观、刘镇藩、罗大爵、李文阴、陈埙、陈其赤、方尧相、史觐宸、蔡如蕙、李完、郑安民、李之珍、包洪策、郑梦眉、刁化神、赵德遴、罗应选、徐孔徒、顾旦、徐余庆（子文斗附）、顾绳贻、干曰贞、陈王谟、庄祖绍、谭文化、贺仲轼、魏行闻、史光代（兄光前附）、欧阳东昌、施廷贤、何大衢、卢安世、张凝和、王伯度、吴从明、刘永昌、李士才、杨希震、张辅官、高国恩、葛永、杨之璋、兀之■〈王〈艹口币，上中下〉〉、赵绂、璩宏基、韩友范、郑国桢（子鸣世附）、安如嵩、朱廷鄣、杨廉、潘云腾（兄国奇附）、李联芳、欧阳复、宁汝环、范铳、王玑、刘惟馨、井东星、郑三谟、梁渚、王廉、萧日高、陈君宠、陶琪、龚仲泰、张于廉、谢承仕、王臬门（子树勳附）、王廷璋、朱由摺、黄儒、章鸣谦、章一■〈火阜〉、范如游、张耀采、韩大宾、张翼鹏、姬文允、孟承光、谢琏、张可大、何维忠、马骢、严正中、陈所问、屈宜扬、吴世扬、王象复、徐应泰、黄孙茂、程佳祚、董耿光、汤执中、袁斌、程维贤、王佐圣、许绳诚、胡重明、李田、黄灿然、许当辰、周士昌、王信、何天衢、范应华、杨于陛、游大勳、施召征、蒋嘉应、黄嘉隽、郑国祥、黄虞龙、金镇贵
　　右寇难殉节
　　以上共二百九十三人（附入祠士民二十八人）
　　卷九入祠职官（一九一）
　　张奇策、朱樱、严大宽、安上达、李廷表、史之栋、杨其礼、萧如龙、何秉忠、李荫、蔡国勳、杨开泰、杨廷栋、赵允殖、房应祥、石可玩、梁壮威、胡承祚、卜小峰、张学闵、仇耀先、牛星耀、陆橘、项祚临、樊化龙、张大禄、尚可义、李师圣、王本立、张文魁、陈产武、马如豸、张标、路登甫、胡惟忠、郭永、解怀亮、常时光、陈所蕴、樊枢、张六师、赵士秀、熊嘉志、耿三麟、张纯儒、唐一中、冯大纬、吴恂、周时雨、孙璜、马从龙（子士禄附）、安衡、汤国纪、郭养性、李禄、张梦龄、路如瀛、徐应芳、陈翔龙、张日新（子光裔附）、申周辅、陈广心、王一统、李时正、邸养性、刘维蕙、曹一贞、董调元、冯运隆、潘希明、李愈芬、阎慎行、刘名言、熊国俊、张肇祚、刘汉臣（子国登、孙科附）、赵懋诚
　　右封疆死事
　　姚成（子逢元附）、高文采、石永昌、陈愫、任之华、刘彰本、管民治、杨仁政、李尚忠、纪动、赵世贵、刘本源、侯继先、张守道、刘朝卿、刘悦、田守正、王好善、强忠武、王尔祉、郝国忠、申锡、时跻舜（子泰壮附）、王遵义、吴国宾、王矿、王之琯、沙润民、张文浩、厉必中、陈应鹍、董启明、刘芳远、覃天明、陆士铉、毛维张
　　右甲申殉节
　　睦明允、潘文先、王明德、董用圆、张龙德、过俊民、王国佐、沈鸿起、娄懋履、陈知训、彭永春、邹孕孝、成启、胡国瑨、张纬、陈安
　　右福王殉节
　　潘大成、叶向荣、王兆熊、张天威、闵时、廖汝健、黄廷柱、宋本忠
　　右唐王殉节
　　谭三谟、李兆旗（子淳附）、陆九衢、杨一忠（子名嗣附）、王道淑（子棫瑞附）、刘飞汉、钱士用、王士杰、段见锦、杨明盛（子一甲附）、魏崇治、关维翰（子大忠附）、杨淇、杨昌印、王象干、鲍洪、徐高迁、黄恩、单国祚、尹大任、徐鏕、安绍祖、周龄六、顾人龙（子大元附）、艾养中、陈玉环、许华宇、程民悦、韦帝臣、韦之福、尹思民、黎维垣、胡允中、龙在田、龙起潜、龙飞、蒋荐、向宸、向琪、殷尚声
　　右桂王殉节
　　朱光元、李贤、刘自安、秦宗文、罗世济（子得鸿附）、高第（子齐冈附）、许煇、吴应科、蔡应昌、李之蔚、魏炳、王绍正、张有俊、何炳若、田既庭、胡士定（子玉成附）、孙陞、田三震、罗元庆、田得民、王之麟、汪檀、汪邦弼、丁嘉遇、陈宏祖、陈其忠、金龙化、盛可学、胡尚彩、萧懋烈、扈永宁、姚允恭、康正谏、赵世选、钱大用、景一高、鲁一惠（子可为附）、张元桢（子宏门附）、姚九畴、马如虯、李可受、明完璧、陈三元、王诚心、张敏行、姚良弼、周崇礼、曹云梯、谭恩、罗文魁、张程、夏建忠、陈绍南、张宏纲、陈繻、孙仲嗣、赵明盛、孟宗孔、吴凤来、卢大受、单思仁、曾发祥、张国勳、徐晤可、李之经（子应泰附）、陆王猷、王定远、任之豪、潘梦科、张应奇、李英俊、薛应龄、何宗孔、贾儒秀、张见炫、朱邦闻、典史某、守备某、王修政、胜九苌、李猷吉、孙世英、魏国辅、任维清、沈所安、贾荫序、李国玺、余承荫、李锡、朱任卿、梁翰臣、门迎恩、杨气开、邵大济、杨道陞、刘文耀（子福颖附）、曹维桢、吕维显、段增辉、李逢旭、程所闻、魏光远、欧阳植、杜复春、王衍范、钱纪功、海成、熊天伦、雷进暹、江朝瀛、惠永贞、杜日泰、郭显星、王大璧、任中蛟、张连曜、周志跃、杨廷璧（子济之附）、张达、郑元绶、吴某、李士标、吴静明、张映奎、任光裕、戴友仁、李栖凤、钱勳吾、王俊、董牖、王多福、李可从、马帅某、邹光祚（侄宗道附）、夏世英、余国柱、白世禄、刘恒、陈光斗、赵良栋（子德易附）、田世福、阎生白、徐陞、陈惟孝、胡士奇、周世忠、陈鼐、谈王道、杨心赤、刘璿玑、董文玺、撖君锡、张郊芳、程之奇、田鸿图、张信、赵凤豸、张道脉、曹自强、张大道、陈奇杰、袁明、袁化龙、许嗣复、王佩珂、魏箴、刘进、文经国、姚启崇、张■〈香奇〉、蔡其诚、徐应魁、窦汝器、邹邦荣、何相刘、杨于邦、柳永年、贺世魁、李光裕、李耀、张天叙、黄廷用、黄廷弼、刘光佑、刘灿、童志道、邓德、徐承斌、游之云、朱国祯、张宏道、陈济世、汪文熙、戴良瑄、吴文奕、孙玮、童天申、吕调元、吴文燮、王会篇、彭允中、王绂、张自新、沈元监、赖大雅、刘懋勳、杨绍祖、袁永基（子世荫附）、叶荣荫、张承德、李衍寿、阎忠国、陈宗朱、白亮采、梁魏都、牛勇、朱孔训、王永魁、曾淑尼、王德新、樊子英、彭鲲、孙■〈衤吴〉、司鼎、张运亨、史朝显、赵希壮、史掌文、左中道、高锡、陈国俊、汤名扬、高仲选、姚思孝、卜大经、赵嘉炜、王培基、奂纬、柳鸣凤、苏良贞、苏良辅、苏良臣、王臣、李本实、谭圣言、蔺起龙、王深泽、刘士俊、邢熿、李世藩、靳斗（孙麟衍、麟振附）、聂禁、龚国瑄（子宏盛附）、黄岳寀、陈学良、赵士达、韩一麟、崔宏宇、邱继武、朱宏道、常道行、蒋秉芳、朱紫、王国兴、徐应龙、徐应鳌、陈册、李华贵、王者佐、李嘉宾、邹世斌、邓天禄、吴加增、马京（弟亭附）、李华宇、白某（子寰翠附）、俞应登、赵云、覃文应（子懋德附）、何教授、曹璿、温楏、陆天祚、梁善政（李肖白附）、陈士性、韩印勳、郭缵化、吴兹明、刘师古、王协中、张国辅、王身极、洪希懋、杨如云、张国备、侯仲举（子承恩附）、戴震、刘名扬、王世定、章自孝、钟运捷（弟元捷、云捷附）、徐必登（廖希贤附）、祝禧、王国耀、邱泰、陶志学（子珍附）、徐治、王道垣、蔡以藩、程可正、赖思养（君选附）、万国宁、彭应时、黄命、詹嘉言、任宗武、陈满堂、朱子连
　　右寇难殉节
　　以上共四百九十五人（附入祠士民三十七人）
　　卷十入祠士民（上）（二二九）
　　陈蠡测、梅友松、唐之俊、王元辅、韩原洞、周祚新、胡登龙（子光奎）、罗世杰（弟埈、采、圻）、冯继京（弟联京）、李光春、丁应抡、李文灿、胡起鸿、刘可廷、张鸿鸾、田种玉（子福元、侄士俊）、张汝恭、李应阳、张俊、郭重光、张宗仁、张礼、李大敬、张尚义、傅守望、姚时中、张师载、夏祖禹、唐中颍、桑开基、董祚、檀光闾、田兴国、陆凯、俞振龙、刘化光（子汉仪）、王道充（子宾）、皇甫世明、郑献书、安守夏、黄基、罗于■〈宀一〉、李治躬、王与朋、王与斌、王与玫、王与才、王与荩、王与献、王与璧、王与缨、王与满、王与驹、王士奇、王士瞻、毕伸、毕倬、耿廷梓、张嗣诜、徐淳如、张灵然、张炳然、张荧然、张冲然、刘珣、孙法祖、商醇儒、商大儒、徐衍泗、徐士雅、王国俊、吴文光、岳尔高、宋奇英、宋奇士、张遇留、马骥、宋明佐、丁大谷、刘以楷、戴章甫、马之騆、马之駉、杨京、宋文丽、何燧、单经翰、窦启先
　　右封疆殉节
　　郭鸣世、韩枫、刘会昌、王联芳、孙从范、张尔翬、陈国政、王之珽、何一中、杜日芳、王法、王景曜、王弦、吴栻、王世珩、王致中、王建极、王昌祚、王敬嗣、赵居晋、赵世珩、颉学曾、韩延珍、刘士廉、周之翰、王建基、何光岳、孙诚、王继桂、杨拱辰、杨善誉、阮积学、王嘉印、王祚昌、王性、刘宗向、刘自重、田仰名、黄栋、李懋伦、王捷、张智、刘养心、朱永宁、胡来献、胡得银、郑国宁、张嘉善、杨强子、高经、张罗善、张罗辅、冯泽、韩绍源、陈嘉猷、成文桂、祝洪籙、黄士彩、李毓梁、石嶐、许王家、顾维寰、严绍贤、王崇图、王荣图、王明灏、王希高、王养心、马嘉、李干才、张秉纯、徐正夫、张不二、陈主忠、唐宾、赵振极、孙国显、刘武聚、王曦如、王启贤、王采、符应第、符应举、符振芳、张玉瓒、蒋士忠、徐燝、魏起元、蔺卫卿、邹钦尧、陈则从、李若葵（兄象葵、弟心葵、从子柱周）、金錝、温元春、杜桂枝、金章、王汝盘、郭梁、许炎、徐峄、周谠、李汝翼、王介休、宋汤齐、郭珩、王拱辰、殷渊、曹逊、曹肃、曹敬、周元孝、汤文琼、郝奇遇、周汧、张世禧、范箴听、杨铉、阎守义、田祥宇、卖菜佣、唐文运、牛德富、屈坦之、祝舜龄、孙源文、周日曜、陈公诰、光岳奇、文襄、鞠鸣秋、王汝绍、顾杲、李梦禧、张应选、徐道、彭月浴、刘凤池、髯樵叟
　　右甲申殉节
　　郑元勳、卢渭、归昭、文乘、张锡眉、吴可箕、夏维新、许德溥、傅凝之、高孝赞、王士琇、王缵、王绩、王续、戴之籓、黄金玺、司石盘、陈大任（子思翰）、陶炎、孙道民、张谦、徐趋、朱集璜、王华、吕九韶、黄毓祺、马元调、戴泓、谢球、马纯仁、王湛（兄淳）、王台辅、夏云蛟、唐全昌、潘集、周卜年、朱玮、傅日炯、许用、顾咸受、李独明、柳清、李全昌、柳鸿、项志宁、宋祥远、韩默（子彦超）、汪应坤、张映发、刘庆远、金颷、吕家齐、饶余、汪自盘、王廷佩、方天眷、诸复、陈士达、徐洺、沈征宪、朱国轼、陆彦冲、周复培、归之甲、陆云将、陆世镗、庄万程、苏达道、徐溵、王在中、吴行贞、虎邱儒士、赵景麟、张君正、邹之琦、陈天拔、陆愉、张有德、冯应昌、舟子徐某、张瓒、杨士奇、方都韩、蒋奕之、阮之釪、黄淡、吕云奇、胡士恂（子再寅、绍虞）、冯知十、徐守质、王加封、石楼寺僧
　　右福王殉节
　　曹志明、毕贞士、钱文龙、冯百家、胡天球、刘鼎甲、阮善长、阮恒、吴太平、孙兆奎、沈自駉、沈自炳、吴福之、刘日佺（子良竑、侄良翊）、祝渊、王毓蓍、麻三衡、沈寿荛、夏之旭、邓思铭、赵初浣、吴汉超、李鲁、李大载、陈鼎、吴煌、林尊宾、林说、林化熙、卓震、缪士珦、张璇光、吴应铉、李欣春、邹宗善、石魁、韩元亨、唐周慈、樊于震、郭景相、樊良佐、黎士奇、李应春、樊廷槐、孙玉■〈王垔〉、孙玉球、卢象同、周瑞、杨文琦、铁锐、马干、彭君选、唐钟祚、江豫、江复、徐英、李上林、阳扬言、刘景瑗、赵宗人、月世光、谢赞、杨万言、孙经世、徐余庆、郭其昌、聂邦晟、董赞、谢明登、冯复京、阳丽天、余孝义、金之杰
　　右唐王殉节
　　顾明楫、林世英、华夏、周宗彝（弟启琦）、娄文焕、倪文征
　　右鲁王殉节
　　龙孔蒸、李嗣先、杨时生、王大年、柳三锡、丁昌期、熊应鹏、杨梦鼎、张维翰、罗三才、王景昌、张登元、陈正猷、刘德本、金世鼎、张如良（子景辉、景耀）、马应芳、朱学熙、周金汤、薛大观（子之翰）、祝维霍、李玉衡、胡郁然、王开、陈士道、朱国隆、邓贵、戴凤、蔡绍周、胡修超、王孙齐、王家祥、单武襄、施于京、席上珍、杜天祯、饶谟、王道中、顾从龙、黄文芳、李一龙、夏朝卿、李二龙、毛一练、尹汤傅、尹汤卿、熊化、杨东明、唐琏、贾翰、张新建、王仰、王基昌、毛琛、周卜年、尹汤宾、熊钟、杜六凡、谢赐璠、黎应阳、江山秀、潘达、黎应辰、蒙九锡、段伯美、余继善、耿希哲、李开芳、王朝贺、曾和应、陈文豹、李师泌、冯师宠、李芳泌、左廷皋、陈怀瑾、高拱极、杨士俊、杨瑡、李褒、宋应奎、马斯龙、张相业、王宁、陈捷、尹亮工、苏升、杨大鸿、胡康、尹宏载、李元凤、张书绅、杨元芔、张景仲、杨毓华（弟时华、振华）、李嗣淳、司慎、向六、马三、尹孟旗、尹梦符、冯大成、杨宪、马生、莫贵德、简成书
　　右桂王殉节
　　以上共五百五十三人
　　卷十一入祠士民（下）（二五五）
　　刘国玺、武一锷、薛永誉、高运馨、苏万元、苏陞阶、任崇德、陈三仁、胡国宾、杜寿春、邓葵、李能一、陈志召、梁体坤、高起凤、赵一亨、侯于畿（子标、楷、枢）、刘启先（侄永祚）、王心正、李之沆、杨泰运、靳谦书、阎思聪、常省身、孙孕孝、常嘉元、马足轻、刘君培、马山、李登英、孙挺生、李佩玉、傅世济、张我德、张我正、裴君合、李调（弟让）、吴之秀、贾煜、张庆云、张茂贞（弟茂恂）、李养裕、洪法臣、王祚丕、赵应璧、宋绪汤、常存畏、韩光祖（子定策、孙日曦）、蒋思宸、万元亨、张受、毕伊周、陈自修、郭三杰、刘廷傅、鲁一璠、陶应昌（弟应赓）、赵世光、陈问世、王良翰、姚承舜、杨凤墀、鲁可为、宋鹤龄、成建中、李寅阳、郝万秋、马文举、王之节、盛唐（弟美）、檀之槐、白精忠、张维黄、刘大济、李茂丛、杨得坤、李维纪、玉致志、田大生、闻于阶（弟于邦）、王国泰、亓凤翔、卞文斗、王干亨、丁嘉运、刘栻、姚克智、丁崇先、郭之英、姚同寅、尚日暄、陈纯、李孕生、王致和、申华、郭之豪、田之萃、郭玮、马负图、钱人玮、卢元贞、马寀国、马柱国、韩中佐、杨于世、王启昌、邢元锡、熊叶梦、王维新、李汝珽、卢传世、喻天叙、杨土贞、郭之产、郭獬、贺嘉贞、闻慎言、王文焕、田之蔚、田之茂、田之尹、尚日济、李承训、张济民、孔道隆、田之蕙、丁振先、宁俭（孙龙）、鹿劲、亓中元、严克长、王尚廉、亓旋、祁标、王公枋、张肃范、王之干、赵谦、祁瀛、潘守仁、汪茂椿、张思明、黄国、王九成、王印、王聘汝、陈继信、秦培笃、秦思允、王毓贞、张灿垣、张四哲（弟四美、四奇）、梅国秀、刘之暄、袁师皋、万民望、柴维焕、陈昌言、夏时行、石思琳、李心唯（子果）、李如龙、李犹龙、贾遂、季明开、宋鼎延、史懋明、刘楷、梁明养、屈学曾、张国祯、杜必殿、王守库（弟守德）、易道暹（子为琏、为瑚）、梁宏道、戴奋翼、纵四通（子日陞）、朱道光、郭复性（弟复初）、李荷春、王基祯、任如龙、郝维聪、朱曜、杨四谦（弟四可）、王鼐臣、吴梦阳、雷绵祚、笪光宏、吴晋昭（子光璘、光■〈王翟〉）、左旗、左光灿、姚孙极、王夷吾、赵之葵、陈力、张清雅（子超艺）、尹楷、陈贞申、陈廷选、汪之璞、张址（父文炳）、王继东、曹正南、赵应选、李思显、周奭、彭凌碧、葛祥生、顾鼎铉、杨于鼎（子令青）、程为常、徐玉兰、蔡巨人、胡方壶、徐用极、陈来学、解嗣升、王国明、张瑾、冯奋庸、杨可贤（子国柱）、张师颜（子其度、其衡、其法、其程）、张凤世、宋贞及、吴时道、张大翼、胡玮、李怀信、时际顺、来秉衡、荀良翰、丁一统、张五美、王钟、王子章、海宽、傅彦、魏完真、李文鹏、王应鹏、许曰琮、蔺之粹、兰完馥、乔于昆、王邦纪、蔺相裔、张某（子一鹭、一鹏）、乔国屏、张毓粹、李光闾、武同芳、刘芳名（弟芳世）、王光显、牛一元、陈豫抱（弟豫养、豫怀、豫抱子默通、豫养子默恒、默言）、张治载、马德茂、葛竹溪、卢绍德、黄焯、陈廷对、陈廷璋、郑光启、刘泽长、杨士琦、孟良屏、张范孔、萧来凤、王阳、朱续川、许宣（弟寀宫）、张士杰、马体健（子骧）、王敬臣（子裔昌）、袁象斗、贺大明、温昆来、钟鸣谦、潘若洙（弟若鸿）、曹天心（父尔奏）、曾荐祚、方旭、方伯元、僧曦容、黄金度（弟金文）、黄中理、江原洞、刘铉、田呈芳、邱民逵、何大同、雅元声、张振祚、余承德、雷延发、雷膺祚、阮之甫、戴君德、黄应龙、窦成、王维藩、王图南、王有根、阮汉文、马天祥、李和中、王维新、曹耀、刘宗礼（子时宠）、林景阳、赵得庚、杨道临、赵重明、费明栋、杨应祯、李土谔、周士美、徐作霖、吴伯允、沈佖、侯唆、吴伯裔、侯恒、沈诚、周士贵、张渭、刘伯愚、侯悰、沈倜、刘恩泽、邱民忠、邱之陶、杨煌（子积石）、刘汉英、王之栋、夏名文、王受爵、张凤翷、王明物、夏云醇、余容善、王者琯、胡植、王翼明、李得笥、张民表、杨茁、王风普、李会、龚作梅、刘明远、祝怀策、吴国仕、彭大翮（兄修翮、侄龙跃）、张履旋、朱士完、申尔忠、许起龙（叔惟一、弟士俊）、王鲸、郑培、符光宏、李进福、田国赖（弟国用、国命）、邵公坤（弟公巽、公佐、公齐、公量，侄绍祖、徽祖、嗣祖，子昭祖、公量子光祖、宏祖、式祖）、席增光、叶烶、刘长庚、陈义昌、沈浚、沈演、白拱极、白含章、张连元（弟连捷）、李可柱、胡一魁、李应祥、张之衡、保献书、蒋明理、张圣翼、康国新、童士楷、丁抡、康万秋、费国兴、祁士英、周公台、马腾锦、郭世洁、朱文选、梁进德、张大才（弟大训、大夏、大韶）、张国紞、戴天、朱恩（弟斗环，侄浯）、杨绣征、岳中衡、朱崇德、朱杰轩、孟肖池、平凉马夫、石瑄、李彝（子之元、邱从周、齐大成、李光信、王召俊、孙孕泰、孙孕芳、陈瑞、台元、王保泰（弟保民、保贞，子敬，侄孙宏毅）、康维新、李周、杨毓秀、陈周瑞（弟周哲）、杨中葵、刘翘名、杨九仪、王玺、薛三戒、杨道泰、高朝凤、陈周鼎、雷堂、李本健（弟本深，子合娃）、吕元声、孔缵文、杨明道、周杨实、廖应元、袁启观、冯一第、李有斐、谢淳培、于斯行、何应轸、冯云路、汪延陛、熊雷、明睿、史子见、王子见、余季员、曹上谟、李开先、陈万策、傅可知、谢幼安、陈孔道、熊祚延、李成名、曹大震、王邦衡（子鲤）、张开熙、李化龙、孙仍、卢如鼎、柳宗旦、张用晦、施尔奇、柳列奎、李善昌、左璞、李联元、朱日荐、李哲、刘振孙、李友竹、周笏、刘申锡、尹如翁、刘承汉、奚鼎铉、刘源澄、曾士选、彭养生、刘人俨、陈邦基、文昌拱、易应达、黄凤德、谭景悦、萧赞、黄文炳（子甲）、谭孔昭、袁成孟（子梦麟）、萧键、谭思敬（子清远）、柳之彦、僧官某、林国俊、李师孔、陈贤、刘士凤、唐德明、谢如珂、朱谊泉、徐士骧、张兆兰、周国柱、王之爵、胡若坦、贾三光、翟梦标、张金铉、文新命、张治光、武象干、桑拱阳、魏以继、安邦辅、李若蔡、魏选奇、苑奇芳、赵克宽（子廷举）、朱东屏（子养冲、养志）、张学、李霖、田大治、陈功、左士元、左重光、何继皋、艾诏、贺时雨、李师武、王应世、晏正寅、席双楠、刘义国、杨正道、泉应厚、泉应化、冉良富、李尚聪、李合宗、梁为宪、冉璘（子宗孔）、通江童子、鲁城隍、吴献棐（子之英）、张应泰、罗维先、覃朴、邱之坊（子祖福）、熊兆桂、王苹、周元孝、鱼嘉鹏、刘苞、陈天佑、周正选、周正（子成儒）、樊明善、陈怀西、马孙鸾、贾钟斗、刘士恺、陈应新、左灼、陈素、龙新明、钟子英、李永蓁、李锦中、陈云鹏、梁士麒、王才启、江腾龙、董克治、刘祚昌、徐端履、余飞、赵鸿伟（子晟）、李广生、何察、张祖周、周坝渡子、胡宗珂、黄兑金、戴瑾、杨一登、陈晟、冉学邃、邓明才、吴稚明、曹尔嘉、姚孙林、陈泽九（父有成）、张大同、张应奎、何霖、方应琪、陈尚炳、刘守中、王立邦、徐显问、徐益隆、吴自周、王世美、徐永吉、齐邦典、郭士祯、陈靖建、阎祺、王从逊、张德崇、刘月江、魏如友、景养育、马呈瑞、李青芝、钱养士、刘国檄、马云路、阎善先、李化邦、龚业焕、龚永贞、刘沂、张应捷、黄骏发、熊如琪、李秉忠、贾安世、王辚、王敏、李养麟、李存心、石天禄、张内实、许士彦、黄朝聘、汤琯、张永昌、沈谂、侯方镇、周谠、孟继孔、马骏、郭正谔、秦道兴、董躬行、郭应第、丁如浣、唐廷俊、石莪、唐启中、樊中萃、张培、乔明楷、翟三策、李景华、宋熙、陈敏陞、田养成、张凤翀、陈养质、萧承运、高兴、王廷秀、李尚宾、周显威、谷邦奇、刘熙、饶世淳、廖生、王恩锡、范希皋、安守已、李日华、李国治、李日新、姬文启、罗国祯、史曰环、王绍禹、马任、东肇商、范祖淹、徐邦瑞、孙祚昌、包永成（弟永明）、黄儒煐、保国璧、王风木、梁建中、丁光耀、丁光彩、冯维京、薛国正、解光缨、王端心、张景耀、雷一声、翟羽翱（叔三）、张杰、牛象爚、赵九筵、秦光祖、李亨、苟日济、吴名标、韩识、吴用极、黎屏极、林培梁、段字辛、朱文美、张礼、秦府舍人、宋儒周、白昭远、凤翔某士、常仕艾、尚■〈乎上灬下〉、田而腴、郭秉忠、赵伯、张问行、孙印、于应泰、张一才、张懋龄、李太升、王臣、王俊彦、马士陞、张斗辰、曹士铨、宋愈亨、李沁、李晟、王光先、王允嘉、朱荃、王源长、赫崇德、王尔读、罗杰、杨兴旺、雷应奇、蒋世铉、骆士升、李犹龙、唐韵、张鹏冲、赵湛、王干、李荩臣、萧露丰、郜天德、许心亮、汤身之、萧露茂、郭产桂、崔岩、岳震、杨应春、林万榜、郑缉锦、杨载、林暹、温君羽、张俨然、张联台、蒋时行、姜泻里、王士京、王贤、王宏、林大疆、陈元泰、高应冈、赵定周、杨国彦、杨令闻、张明、许界、叶正元、林宗椿、邱全、王四、刘守度、蔡八、刘若时、李环、郭如嵩、申嵩秀、李淳儒、阎如玉、尹德懋、赵真才、贾时俊、陈佐舜、高凌云、党全湖、李显荣、张鸾山、熊寿三、李求利、陈注、邱永涓、陈细卞、李栋、李俊一、陈乞七、李呆五、李比、李顷、李外定、李秀、陈添、张养、陈党九、陈安二、李浩、陈机六、李涧、陈七郎、陈祖六、李松、陈宴郎、陈孙四、张国、叶佑、张孝七、李监、陈彦奇、张郎、陈赐一、叶魁、陈敬四、李舜、李德化、李鸣四、陈细五、陈子云、秦子贤、陈氏姑娘、许尔昌、左冲霄、李维新、高瑞先、刘通。
　　右寇难殉节
　　以上共九百四十一人
　　卷十二建文殉节诸臣（略）（三○五）
　　●钦定胜朝殉节诸臣录卷一
　　专谥诸臣
　　左军都督府左都督、佥书府事、总兵官刘綎，南昌人，于诸军中最骁勇，历平九丝蛮、缅甸、罗雄、朝鲜、倭、播州、建昌诸寇，大小数百战，威名甚着，万历四十六年四路出师，由宽佃道进，与大兵战于阿布达哩冈，兵溃战死。有养子招孙突围出，手格杀数人，力竭死之（见明史及辑览）。
　　刘綎勳劳特着，胆略素优，奋勇争先，捐躯最烈，今谥忠壮。
　　援剿总兵官曹文诏，大同人，少有智略，历从熊廷弼、孙承宗，出师皆有功，剿流贼大小数百战，忠勇冠时，为明季良将第一。崇祯八年，流寇猖獗，文诏以孤军愤激请行，遇贼真宁湫头镇，伏起，师溃，力战不支，自刎死（见明史及辑览）。
　　曹文诏秉资骁猛，练习戎行，慷慨出师，勇烈并懋，今谥忠果。
　　总督各路援兵兵部尚书卢象升，宜兴人，有勇略，先后治兵十余年，身经百数十战，亲冒矢石，未尝挫衄，为杨嗣昌辈所尼，屡起屡踬，崇祯十一年，大兵临蒿水桥，象升督师拒战，以孤军无援，炮尽矢竭，徒手格斗，身被四矢三刃而死，仆顾显殉（见明史及辑览）。
　　卢象升材优军旅，志竭股肱，坎坷遭时，艰难就义，今谥忠肃。
　　中极殿大学士兼兵部尚书孙承宗，高阳人，晓畅边事，以大学士再督辽师，皆着劳绩，为奄监及群小所沮，未竟其用，里居七年，崇祯十一年，攻高阳，承宗率家人拒守，城陷，被执，从容投缳死。次子举人鉁（一作钤。案钤承宗第三子，先卒），四子生员鋡、六子官生铈、七子生员镐、鉁子之滂、鋡子之澋、兄子链、锵、链子之澈、之渼、之泳、之泽、锵子之涣、之瀚皆战死，阖门殉节（见明史及辑览）。
　　孙承宗身任安危，志匡宗社，难扶倾厦，终殉孤城，今谥忠定。
　　南京参赞机务兵部尚书吕维祺，河南新城人，学问清醇，立朝多所建白，罢职居雒阳；崇祯十四年，闯贼犯洛，分守北城，奋勇杀贼；城陷，被执，不屈，骂贼，遂遇害（见明史及辑览）。
　　吕维祺学崇正谊，守励清操，矢志殉城，堪称完节，今谥忠敬。
　　文渊阁大学士兼户部尚书贺逢圣，江夏人，廉静自守，忠谨端方，以疾告归；崇祯十五年，献贼陷武昌，被执，不屈，衣冠投湖死，妻危氏，亦投池死。子觐明、光明及子妇曾氏、陈氏、孙三人，皆溺死（见明史及辑览）。
　　贺逢圣学术醇正，行义刚方，殉义捐躯，克全大节，今谥忠悫。
　　督师总制应安、凤阳、江西、湖广、河南、四川、贵州军务、仍总督陕西三边兵部尚书、右副都御史孙传庭，代州振武卫人，沈毅多筹略，屡建大功，为杨嗣昌所尼，不尽其用。崇祯十六年，出关讨贼，至襄城，连战皆捷，会大雨七日夜，粮不继，军败，殁于阵；继妻张氏，闻西安破，同妾刘氏、吴氏、张氏、二女，俱投井死（见明史及辑览）。
　　孙传庭夙娴良画，屡着捷功，仓卒殉军，仁成身殒，今谥忠靖。
　　山海关北部总兵官尤世威，府谷人，为明末良将，屡着大功；崇祯十六年，闯贼犯榆林，世威已家居，与兵备都任等励众守城，比陷，纵火焚其家，百口俱烬，骂贼被杀，城中无一人降者（见明史及辑览）。
　　尤世威纠集残旅，坚守孤墉，万众同心，阖城赴义，今谥忠刚。
　　巡抚山西右副都御史蔡懋德，崑山人，学宗王守仁，历官有声，以知兵擢用；崇祯十六年，闯贼尽陷三秦，懋德提孤军三千，控御长河南北，会晋王趣保太原，贼遂陷平阳，乃痛哭誓师，登陴力御；明年春，部将张雄降贼，纵火焚城，懋德自缢死（见明史及辑览）。
　　蔡懋德清操自矢，大节难移，慷慨守城，从容殉义，今谥忠恪。
　　镇守山西等处总兵官、后军都督府左都督周遇吉，锦州人，初为京营参将，出剿寇，数有功；崇祯十七年，闯贼陷山西，遇吉守宁武，力战，歼贼甚众；城陷，巷战，被执，大骂，不屈；贼悬之高竿，丛射杀之；妻刘氏，率妇女射贼；贼纵火焚之，阖门尽死（见明史及辑览）。
　　周遇吉孤军乘城，百战不屈，骁勇盖代，义烈冠时，今谥忠武。
　　督师、太傅、建极殿大学士、兵部尚书史可法，锦衣卫籍，祥符人；崇祯中，历安池道为安庆巡抚，爱民敬士，屡却寇兵，进南京兵部尚书，誓师勤王，迎立福王，出镇江北，力图兴复，大兵克扬州，自刎不殊，被执死之（见明史及辑览）。
　　史可法节秉清刚，心存干济，危颠难救，正直不回，今谥忠正。
　　左柱国、镇守滁和等处总兵官、靖国公黄得功，开原卫籍，其先合肥人，为偏裨，多战功，天性忠义，纪律严明，所至人感其德。乙酉五月，大兵渡江，福王潜遁入其军；得功惊泣，率麾下守御，忽飞矢中喉，知事不济，拾箭刺吭死，妻闻之，亦自经（见明史及辑览）。
　　黄得功材昭武劲，性懋朴忠，卫主殒身，克明大义，今谥忠桓。
　　都察院左都御史刘宗周，山阴人，学术深醇，立朝忠谠，指陈多中时弊；南都亡，杭州亦失守，赴水不死，绝食二十三日而卒（见明史及辑览）。
　　刘宗周望着清标，言多谠论，纯修无两，介节独持，今谥忠介。
　　吏部尚书徐石麒，嘉兴人；崇祯中，为刑部侍郎，谳狱平允；福王召为尚书，力持正义，忤马士英罢归；大兵定嘉兴，自经死；妻孙氏，赴水死（见明史及辑览）。
　　徐石麒风规挺直，议论老成，殉义从容，全节无愧，今谥忠懿。
　　太子少师、文渊阁大学士、吏部尚书高宏图，胶州人；崇祯中，为工部侍郎，耻与中官张彝宪共事，抗论削籍；福王时，入阁，以持正，与马、阮不合，乞归，寓会稽，南京破，逃野寺中，绝粒死（见明史及辑览）。
　　高宏图秉直忤时，怀忠事主，国亡身殒，大节炳然，今谥忠直。
　　东阁大学士、礼部尚书姜曰广，新建人；官翰林，奉使廉洁，侍经筵，议论激切；福王时，入阁，以鲠直为马、阮所挤，罢去，后南昌破，投偰家池死（见明史及辑览）。
　　姜曰广抗论触邪，协心事主，捐躯殉国，无负本衷，今谥忠确。
　　巡抚应天等处、都察院右佥都御史祁彪佳，山阴人；初为兴化推官，善折狱，擢御史，直言敢谏，巡抚江南，靖乱安民，有治绩；忤马、阮等，罢归；闻杭州破，绐家人先寝，投水死（见明史及辑览）。
　　祁彪佳廉静自守，抚辑有方，绩着居官，节全临难，今谥忠惠。
　　督师经理河北、兵部右侍郎兼右佥都御史、充通问使左懋第，莱阳人；崇祯中，为知县，有异政，擢给事中，屡陈时弊；福王时，受命奉使大清，馆于太医院；南都既破，谕降，不从死（见明史及辑览）。
　　左懋第仗节难挠，蹈死不悔，出疆之义，无愧全贞，今谥忠贞。
　　总督江楚应皖等处军务、兵部右侍郎兼都察院左副都御史袁继咸，宜春人；崇祯时，分巡武昌，击贼有功；任总督，以忠义结左良玉心；福王初立，极言时弊；良玉举兵，被留军中；其子左梦庚既降大清，继咸遂被执入都，不屈杀之（见明史及辑览）。
　　袁继咸义感悍军，忠抒谠议，克坚大节，悉本纯衷，今谥忠毅。
　　督师少傅、武英殿大学士兼吏兵二部尚书黄道周，漳浦人；学行推重于天下；崇祯中，劾杨嗣昌，陈新甲、方一藻，召对平台，反覆抗谕，坐谪戍。南都亡，往见唐王，请募兵江西，得义旅九千余人，出徽州，遇大兵，战败，被执，至江宁，不屈死之（见明史及辑览）。
　　黄道周硕学清操，孤忠亮节，克全儒行，无愧贞臣，今谥忠端。
　　兵部右侍郎兼翰林院侍读学士陈子龙，华亭人，为绍兴推官，定东阳民乱，擢给事中，屡陈时计，后以结太湖兵，举事应浙闽，被执，乘间投水死（见明史及辑览）。
　　陈子龙学问淹通，猷为练达，贞心可谅，大节无亏，今谥忠裕。
　　督师、少傅、武英殿大学士、兵部尚书张国维，东阳人，为给事中，蹇谔敢言；巡抚应天，总督河道，有御寇治河功；南都破，请鲁王监国绍兴；顺治三年，江上师溃，国维还守东阳，知势不支，作绝命词，赴水死（见明史及辑览）。
　　张国维保障岩疆，支撑余烬，心坚抱义，力矢全忠，今谥忠敏。
　　东阁大学士兼吏部尚书张肯堂，松江华亭人；崇祯中，在言路，着蹇谔声；巡抚福建，常遣兵入卫；唐王命为尚书，请由海道抵江南，为郑芝龙所阻；唐王败，走从鲁王；顺治八年，大兵破舟山城，肯堂衣蟒玉，南向坐，从容赋诗，自经死。妾周氏、方氏、姜氏、毕氏、子妇沈氏、女孙茂漪同死（见明史及辑览）。
　　张肯堂大义能明，忠谋素蕴，崎岖渡海，慷慨捐生，今谥忠穆。
　　督师、兵部尚书兼武英殿大学士、定兴侯何腾蛟，黎平人；崇祯末，巡抚湖广，能调护左良玉军；唐王时，降闯贼余众，军声大震；桂王时，入广西，竭力战守，后因进取长沙，师溃，至湘潭，被执，绝食七日死之（见明史及辑览）。
　　何腾蛟志切持危，情坚报主，艰难百战，终始一心，今谥忠诚。
　　武英殿大学士兼吏兵二部尚书、桂林留守、临柱伯瞿式耜，常熟人；崇祯中，为给事中，搏击权豪，论事切直；福王时，为广西巡抚，定乱有功；迎立桂王，力保危疆，支持数载，大兵破桂林，被执，不屈死（见明史及辑览）。
　　瞿式耜定议立君，竭诚奉上，义全忠孝，节贯存亡，今谥忠宣。
　　东阁大学士兼兵部尚书、节制闽广江楚军务陈子壮，南海人；初为翰林，忤逆奄，削籍。崇祯时，为礼部侍郎，持论抗直；大兵破广州，子壮起兵应桂林，不克，被执，受戮死。母朱氏，自缢；子上庸，起兵九江村，殁于阵（见明史及辑览）。
　　陈子壮早敦直节，晚抗军锋，白刃无辞，丹心堪悯，今谥忠简。
　　以上专谥诸臣二十六人（附入祠士民十八人）。
　　●钦定胜朝殉节诸臣录卷二
　　通谥忠烈诸臣
　　蓟辽总兵官杜松，昆山人；右都督桐弟，奋勇敢战，历着边功，万历四十六年，率兵出抚顺关，与大兵战于萨尔浒，殁于阵（见明史及辑览）。
　　游击龚念遂、李希泌，籍贯俱未详，万历四十六年随总兵杜松等率兵出抚顺，与大兵战于斡珲鄂谟地，殁于阵（见明史及辑览）。
　　辽东总兵官都督佥事马林，蔚州人；万历四十六年，与大兵战于尚间崖，军败，死之。子燃、熠俱随父殉节（见明史及辑览）。
　　游击乔一琦，上海人；万历四十六年监朝鲜兵，出宽佃道，与刘并御大兵于阿布达哩冈，军败自缢死（见明史）。
　　辽东总兵官张承荫，榆林卫人；都督臣子，积有边功，万历四十六年，大兵拔抚顺，承荫赴援力战死（见明史）。
　　渖阳总兵官都督佥事贺世贤，榆林卫人；勇敢善战，天启元年，大兵薄渖阳，力战中矢死（见明史及辑览）。
　　援辽总兵官杨宗业（一作仲业），籍贯未详；天启元年，提兵赴援辽阳，与大兵战败，父子俱死之（见明史及辑览）。
　　西平副总兵罗一贯，甘州卫人；天启元年，大兵攻城，一贯率三千人，悉力拒守，力竭，自刎死（见明史及辑览）。
　　山海总兵官、左都督挂平辽将军印赵率教，陕西人；崇祯元年、大兵由大安口南下，率教驰援，三昼夜抵三屯营，战于遵化，中流矢死（见明史及辑览）。
　　蓟镇总兵官孙祖寿，昌平人；崇祯二年，大兵薄都城，祖寿散家财，招回部曲，从经略满桂战死（案满桂，明谥毅愍）。
　　兵部右侍郎、协理京营戎政刘之纶，宜宾人；由庶吉士超擢侍郎，督京营兵；崇祯三年，大兵自永平趋三屯营，之纶发炮炸，军乱，严鼓力战，流矢四集，死于阵（见明史及辑览）。
　　镇守东江总兵官都督佥事黄龙，辽东（一作南昌）人；屡着战功，崇祯六年，大兵破旅顺，力战不胜，自刎死（见明史及辑览）。
　　户部主事王一桂，黄冈人；崇祯九年，以督饷至昌平，分扼南城；城破，被执，死之。妻姚氏、妾邱氏、陈氏各抱子女投井，家众二十七人，悉赴井死（见明史及辑览）。
　　江西道御史巡视山海、居庸二关王肇坤，兰溪人；崇祯九年，大兵入喜峰口，力御不敌，退保昌平，援不至，城破，被四矢、两刃而死（见明史及辑览）。
　　兖州知府乔若雯，临城人；为部曹时，抗疏言事，有直声；出守剔除奸弊，以疾归。崇祯十一年，大兵破临城，端坐按剑而死（明史及辑览）。
　　山西按察使李祯宁，临城人，罢归；崇祯十一年，大兵薄临城，佐有司固守；城破，率家众格斗，中槊死；一门死者数人（见明史）。
　　巡按山东御史宋学朱，长洲人，尝抗疏论事，时论壮之。崇祯十一年，行部章邱，闻大兵下山东，驰辽，与布政司张秉文议守城，连章告急；明年正月，城溃，战死（见明史及辑览）。
　　宁远团练总兵官、署都督同知金国凰，宣府人；崇祯十二年，大兵攻宁远，率亲兵鏖战，移时矢尽力竭，与二子俱死（见明史及辑览）。
　　山永东协总兵官、左都督曹变蛟，大同人；关中剿贼，功最多，才勇冠时，从洪承畴救锦州，战败，保松山；崇祯十五年，大兵破城，被执死之（见明史及辑览）。
　　河间知府颜孕绍，曲阜人；复圣六十五代孙，剿寇有功，抚循饥民，历着循声。崇祯十五年，大兵临河间，率众坚守，援兵不至，城破，阖门同焚死（见明史及辑览）。
　　吏科给事中范淑泰，滋阳人；崇祯十五年，典试事竣，还家，值大兵围兖州，竭力固守，城破，不屈死（见明史及辑览）。
　　滕县知县吴良能，盖州人；崇祯十五年，大兵至滕县，城将破，尽杀家属，拜母出，力战死（见明史及辑览）。
　　以上封疆殉节诸臣二十三人（附入祠士民二人）。
　　新城侯王国兴，东平人，孝和太后弟升子；崇祯十七年，闯贼陷都城，自焚死（见明史及辑览）。
　　神枢营副总兵、都督佥事贺赞，保定人；总兵虎臣子，勇敢有父风；闯贼薄京师，率所部迎击于高梁桥，奋勇大战，为乱箭射死。弟生员诚，贼陷保定，家人劝易衣遁；叱曰：吾忠臣子，若逃，何以见先将军地下！偕妻马氏及女投井死（见明史及辑览）。
　　保定同知邵宗元，砀山人，有治行；崇祯十七年，摄府事，闯贼至真定，游击谢嘉福迎贼，投书诱降，手裂之；贼欲夺其印，不与，被断指而死（见明史及辑览）。
　　大宁都司，后卫指挥同知刘宗嗣，清苑人；崇祯十七年，分守东城，力不支，先缢死。妻毛氏、媳王氏及妹女，城陷被执，骂贼，夺刀杀二贼，支解死（见明史及辑览）
　　以上甲申殉节诸臣四人（附入祠士民一人）
　　兵部右侍郎沈犹龙，松江华亭人；崇祯时，巡抚福建，讨贼有功；福王召，未起；南京亡，募兵守松江城，城破，中矢死（见明史及辑览）。
　　授剿团练总兵官、右军都督府左都督刘肇基，辽东籍，赣榆人；初剿流寇，屡有功，史可法檄防河，赴援扬州，守北门，城破，率所部巷战死（见明史及辑览）。
　　金山卫指挥使、功加参将侯承祖（一作玉音，一作怀玉），本卫人；大兵至，竭力固守，城破，巷战，力尽，被执，谕降不从死。子世禄，巷战中四十矢，被获死之（见明史及辑览）。
　　英德主薄阎应元，顺天通州人；初为江阴典史，以御海贼功，迁职未赴，南京破，率江阴人守城，竭力扞御者三月，大兵入城，众犹巷战，应元赴水被执，不屈死（见明史及辑览）。
　　以上福王殉节诸臣四人（附入祠士民三人）。
　　巡抚山东右佥都御史邱祖德，成都人，罢官后，流寓宁国，举兵应金声，兵败，被获，磔死（见明史及辑览）。
　　徽州府推官温璜，乌程人；练徽州民兵为保障计，复与金声相掎角，转饷其军，城破，刃其妻茅氏及女，自刎死（见明史及辑览）。
　　都督蒋若来，长洲人；善骑射，屡破贼有功，后守金华，援绝先焚其妻子，巷战经日，力尽，自刎死（见明史及辑览）。
　　巡按上游四府仍兼巡关监军御史郑为虹，仪征籍，歙县人；扼守仙霞关，大兵入关，披执，不降，戮死（见明史）。
　　总兵周之藩，井研人；时追兵将及唐王于汀州，之藩卫主巷战，矢集其身而死（见明史及辑览）。
　　东阁大学士兼礼部尚书傅冠，进贤人；崇祯时入阁，性简易，罢职归；唐王时，起原官，督师江西，后致仕；大兵下福建，被执，不屈死（见明史及辑览）。
　　吏兵二部尚书兼右副都御史、总理军务郭维经，江西龙泉人，孤介强立；崇祯中，在南台劾温体仁，以直声着；唐王命率师援赣州，城破，入嵯峨寺，自焚死（见明史及辑览）。
　　兵部左侍郎詹兆恒，永丰人；崇祯时，为南京御史，有殊绩。福王时，尝劾阮大铖；唐王命佐黄道周守广信，寻奔怀玉山，攻开化，兵败，死于阵（见明史及辑览）。
　　以上唐王殉节诸臣八人。
　　礼部尚书兼右都御史吴钟峦，武进人；从鲁王至舟山，往来普陀山中，闻大兵至宁波，急渡海，入昌国卫之孔庙，积薪自焚死（见明史及辑览）。
　　东阁大学士兼兵部尚书张煌言，鄞县人；初以举人奉表迎鲁王至绍兴监国，复以兵从至海外；后桂王遥命为大学士，闻滇南平，散遣部曲，遁居悬嶴，为大兵所袭执，谕降，不从，死（见明史及辑览）。
　　以上鲁王殉节诸臣二人。
　　吏部尚书李若星，息县人；为御史，劾发魏忠贤、客氏奸，讨贵州余孽有功；桂王时，召为尚书，武冈破，自刎死（见明史及辑览）。
　　总督各路兵马、兵部右侍郎兼翰林院侍读学士张同敞，江陵人；大学士居正曾孙，总督军务，每战辄为诸将先，大兵至桂林，被执，谕降不从，整衣冠就刃，颜色不变而死（见明史及辑览）。
　　总督江西、兵部尚书兼右副都御史揭重熙，临川人；事唐、桂二王，屡率兵攻抚州、邵武，不克，为大兵袭执，送建宁，不屈受戮（见明史及辑览）。
　　兵科给事中陈邦彦，顺德人；起兵谋复广州，不克，入清远，大兵破城，被执不降，戮死（见明史及辑览）。
　　贵州布政使张耀（一作耀），三原人；知闻喜，慈惠抚民；孙可望攻贵州，耀至定番州，率家众乘城拒守；城陷被执，劝降不屈，被杀，并家属十三人同死（见明史及辑览）。
　　巡抚云南御史罗国瓛，嘉定州人；孙可望攻曲靖，国瓛方按部其地，婴城拒守，城陷，初执，不屈，携至昆明，自焚死（见明史及辑览）。
　　以上桂王殉节诸臣六人。
　　镇守宁夏总兵官贺虎臣，保定人；破贼有功。崇祯六年，偕总兵曹文诏等，破贼甘泉，会察罕合套寇薄灵州，奋勇击贼，援绝，殁于阵（见明史及辑览）。
　　分巡河西道佥事郭应响，福清人；崇祯五年，宁塞流贼袭鄜州，应响仗剑，领家丁拒北关，手刃十五贼，继又突至，手刃三贼，力屈死（见明史及辑览）。
　　整饬固原兵备道参政兼副使陆梦龙，浙江山阴人；屡剿流贼，斩获甚众；崇祯七年，流贼陷隆德，提兵赴援，至绥德，遇伏，搏战被执，骂贼，攒刺死（见明史及辑览）。
　　孤山副总兵加署都督佥事艾万年，米脂人，由武学生从军。积功，大小数十战皆捷。崇祯八年，与闯贼战襄乐，战斩贼数百，陷伏，力竭，被执，不屈死（见明史及辑览）。
　　陕州知州史记言，当涂人；事毋以孝闻。崇祯八年，闯贼犯陕，练兵杀贼甚多，力守三月，贼乘夜雪陷城，被执，骂贼，剸胸裂腹而死（见明史及辑览）。
　　真阳知县王信，陕西宁州人；以孝闻。崇祯八年，率众御贼，力竭被执，贼欲挟以赚城，大骂，断头剖腹死（见明史及辑览）。
　　镇守延绥总兵官、左都督俞冲霄，靖边卫人；崇祯九年，闯贼犯绥德，拒战竟日，杀获甚多，中伏，援绝，殁于阵（见明史及辑览）。
　　昌平总兵官、署都督佥事汤九州，石埭人；以故总兵从军自效。崇祯九年，率兵剿贼，从嵩县深入，因左良玉援军，中道而回，遂阵殁于九龙山（见明史及辑览）。
　　辰沅副总兵邓祖禹，蕲水人；尝以游击入卫京师，力战芦沟桥。崇祯九年，檄援应城，血战杀贼甚多，陷重围，被执，劝之降，骂贼剖腹死（见明史及辑览）。
　　镇守四川总兵官、左都督侯良柱，叙南卫人；初讨奢寇，复遵义城；崇祯十年，闯贼自陕西趋四川广元县，大败之；贼至益众，战于绵州，力竭，死于阵（见明史及辑览）。
　　安庆副总兵潘可大，江宁人；崇祯十年，贼犯太湖，与程龙等御贼酆家店，多杀伤，会天雨，甲重不得出，力战月余，矢尽粮绝战死（见明史及辑览）。
　　房县知县郝景春，江都人；前摄黄安县，坚守八日，贼解去，罗汝才等降，景春立意主剿，总制熊文灿不从。崇祯十二年，献贼等叛攻房县，景春请援于文灿，十四往不报，督兵固守，力不支，为所执，说降，不从，被磔死。其子生员鸣銮，力敌万人，尝诣罗汝才劝降，知其伪，授兵登陴固守，城将崩，灌以热油，又击伤献贼左足，入垒，识其卧帐，将袭擒之，指挥张三锡导贼至，被杀，仆陈宜同死（见明史及辑览）。
　　永宁知县武大烈，临潼人；崇祯十三年，闯贼攻城，战守三昼夜，杀贼甚多，力竭，城陷，被执，索印不予，燔灼死（见明史及辑览）。
　　巴县知县王锡，新建人；屡着战功；崇祯十七年，献贼穴城，锡热油灌之，贼多死，遂发大炮，陷城，被执，骂贼，备极刑而死（见明史及辑览）。
　　镇守川北副总兵张令，蔺州土人；永宁宣抚司土目。忠勇善战，所至竭力守御。崇祯十三年，献贼至重庆，令年七十，马上能用五石弩，与女将秦良玉扼之于竹箘坪，大杀贼，乘胜前进，中伏弩死（见明史及辑览）。
　　大梁道兵备佥事刘乘云，高阳人；知浮山，击贼却走；崇祯十四年，闯贼寇禹州，誓死固守，贼以十万众陷城；执使跪，骂贼，缚于树，攒射之，支解死（见明史及辑览）。
　　保定提督三关总兵官刘光祚，榆林人，累战有功；崇祯十四年，闯贼覆傅宗龙兵，乘胜攻南阳，唐王邀与守城，用计杀贼精锐，血战七昼夜，城破，短兵巷战，大呼冲击，血盈袍袖，为贼揕死（见明史及辑览）。
　　南阳知府颜日愉，上虞人；初令叶，有惠政；崇祯十四年，献贼攻城，设守具，贼冒雨登城，击杀几尽，贼引去，城获全；日愉被一矢二刃死（见明史及辑览）。
　　太康知县魏（一作卫）令望，武乡人；崇祯十四年，流贼攻城，严加守备，贼愤甚力攻，城陷，巷战死，阖门自焚（见明史及辑览）。
　　舞阳知县潘宏（一作宏道），淮安山阳人；数讨土寇有功。崇祯十四年，闯贼至，固城守，发炮击贼，诸生潜降，贼缚宏以献；索印，不予；大骂，不屈，支解死。子澄澜，投井死（见明史及辑览）。
　　鄢陵知县刘振之，慈溪人；刚方敦行；崇祯十四年，闯贼至，婴城固守，城陷，贼缚置雪中三日夜，骂不绝声，支解死（见明史及辑览）。
　　翰林院检讨马刚中，商城人；省觐归。崇祯十四年，闯贼至，分城守，募义勇，搏战，城陷，不屈，支解死（见明史及辑览）。
　　泸洲知州苏琼，石埭人；崇祯十四年，献贼陷泸，被执，骂贼磔死；妻舒氏，自刎，一家从死者七人（见一统志）。
　　镇守南阳总兵官猛如虎，榆林人；骁果善战，屡着劳绩。崇祯十五年，闯贼攻南阳，疽发背，力疾奋战，以计破贼，炮伤其精锐，城陷，持短兵巷战，袖血淋漓，贼脔杀之（见明史及辑览）。
　　保定河北山东总督中军总兵官姜名武，保德州人，慷慨有才略，守昌平，论功加秩；崇祯十五年，闯贼围开封，往援，左良玉兵先退，诸军皆溃，独名武坚壁固守，与贼血战，力竭被执，骂贼，磔死，麾下无一人降者（见明史及辑览）。
　　睢陈道兵备副使关永杰，蒲州籍，巩昌卫人；为绍兴推官，强立不阿。崇祯十五年，闯贼攻陈州，励卒守城，贼遣使说降，斩之，悬于城上，贼攻益急，力竭，城陷，格杀数贼，中乱刃死（见明史及辑览）。
　　总督陕西三边军务、兵部右侍郎、右副都御史汪乔年，遂安人；清正自持，有才武，尝檄米脂令边大绶发掘李自成祖父塚；崇祯十五年，攻闯贼于襄城，解左良玉郾城之围，率先登陴，御七昼夜，矢石俱尽，良玉兵不赴援，城陷，巷战力竭，自刎未殊，被磔死（见明史及辑览）。
　　总督保定河北山东军务、兵部右侍郎、右副都御史杨文岳，南充人；尝擒斩闯贼枭将于开、归、陈、许间。崇祯十五年，在汝宁，闯贼来攻，文岳率兵悉力守御，贼众环攻，炮矢雨下，力竭城溃，被执骂贼；贼以大炮击之，洞胸糜骨而死（见明史及辑览）。
　　三边总督中军副总兵党威，神木人，初与闯贼大小十七战，颇得胜；崇祯十五年，总督汪乔年被困襄城，率兵冲突，当者披靡，力渐竭，城中食尽，援不至，身被数十创，自刎死（见明史及辑览）。
　　郏县知县李贞佐（一作李贞），安邑人，以学行着，训民有方，前令李可灼守城遇害，邑被焚掠，至则练乡兵守城邑；崇祯十五年，闯贼复陷城，被执，大骂，贼断其舌，支解死。母乔氏亦骂贼死（见明史及辑览）。
　　防守汝宁总兵官虎大威，榆林人，娴将略，扼贼数有功；崇祯十五年，随总督杨文岳援河南，大败贼于汝宁，乘胜逐北，中飞炮死（见明史及辑览）。
　　分巡汝南道佥事王世琮，达州人；初为何南府推官，善杀贼，尝矢贯耳，不为动；人号为王铁耳。崇祯十五年，闯贼陷汝宁，被执，大骂，贼以炮击之，肉糜而死（见明史及辑览）。
　　总兵官左都督孙应元，籍贯未详；善战，所至有功；崇祯十五年，击贼罗山，乘胜逐北，孤军无援，死之（见明史及辑览）。
　　宜城知县陈美，新建人；安辑流亡，击贼败去；崇祯十五年，闯贼攻城，悉力守御，相持八昼夜，贼以大炮攻击，城陷，被执，骂贼，支解死（见明史及辑览）。
　　新安知县陈显元，蕲县人；城经摧颓，率民入保关门寨，碎贼伪檄；崇祯十五年，贼来犯，守月余，力竭，寨陷，骂贼，支解死（见明史及辑览）
　　抚治商雒道副使黄世清，滕县人；崇祯十六年，贼犯商州，有降贼者，发炮毙之，凭城守，士民效死，炮石尽，妇人掘街砌继之，城陷，骂贼，与一家十三人同遇害；仆朱化凤，愿与主同死，骂贼被杀（见明史及辑览）。
　　整饬榆林中路按察司副使（一作布政使）都任，祥符人；性刚方，多忤物；崇祯十六年，闯贼陷西安，任集军将，流涕谕以大义，凭城死守，杀贼甚众，连十三昼夜，城陷，士卒不逃，巷战三日，骂贼自刎，全家缢死（见明史及辑览）。
　　署领榆林镇原任延绥总兵官都督佥事李昌龄，镇番卫人；崇祯十六年，闯贼犯榆林，倡义与副使都任等守城，沥血誓师，用炮击贼，死者无算，七昼夜城摧，撤屋为重垣，比陷，巷战，无一人降者。昌龄被执，骂贼，磔于市（见明史及辑览）。
　　山海关南部总兵官王世钦，榆林卫人；乞养在家；崇祯十六年，闯贼犯榆林，与副使都任等分城拒守，出战屡胜，援绝，城陷，被执，械至西安，骂贼死之；妻高氏投井死（见明史及辑览）。
　　延绥抚标参将刘廷杰，绥德州人；崇祯十六年，闯贼犯榆林，率众激以大义，分城固守，杀贼甚多；城陷，被执，骂贼，支解死。其弟廷夔，收兄尸，亦投阁死（见明史及辑览）。
　　延绥镇中协副总兵惠显，清涧人，以忠义自许。崇祯十六年，闯贼犯榆林，与副使都任等，婴城死守，城陷，被执，骂贼，磔于市（见明史及辑览）。
　　宁夏总兵官侯世禄，绥德州人，勇敢精悍，屡着战功，里居；崇祯十六年，闯贼犯榆林，募敢死士，缒城击贼，分城拒守；城陷，死之（见明史及辑览）。
　　巡抚大同右副都御史焦源溥，三原人；为御史，抗疏直言；巡按真定，为崔文陞所忌，引疾归。崇祯十六年，闯贼陷城，骂贼，拔其舌，支解死（见明史及辑览）。
　　甘肃西协副总兵郭天吉，榆林卫人；崇祯十六年，闯贼犯甘州，城陷，巷战，不屈，被磔死（见明史及辑览）。
　　甘肃总兵官马爌，蔚州人，总兵林子。崇祯十六年，甘州城陷，焚妻子媵妾，战死，仆马儿亦自刎死（见明史及辑览）。
　　钟祥知县萧汉，南丰人，有廉名。崇祯十六年，闯贼薄城，登陴拒守五昼夜，突围出，护献陵，城遂陷，被执，拘之吉祥寺，自刎死（见明史及辑览）。
　　分守河西道参议段复兴，阳榖人；闯贼陷西安，遣使三至，劝降，皆斩之；简精锐，城守，发炮石，杀贼满濠。崇祯十六年，贼尽锐日攻四日，不能支，遂自刎。母田氏与妻杨氏、妾牛氏、宗氏、张氏及女同焚死，家人单周及妻李氏殉焉（见明史及辑览）。
　　工部尚书南居益，渭南人，少励操行，抚闽时，屡平海患，夺职归。崇祯十六年，闯贼入关，诱之降，加以炮烙，终不屈，死之（见明史及辑览）。
　　巡抚湖南御史刘熙祚，武进人；为县令，有善政。崇祯十六年，献贼寇长沙，督水寨兵以御，力不支，遣部将护吉、惠二王赴广西，而己还守永州，战败茅栗铺，被执，说降，不屈，受极刑死（见明史及辑览）。
　　长沙推官蔡道宪，晋江人，廉明有才略。崇祯十六年，献贼薄长沙，时道宪署府事，慷慨登陴，誓死固守。献贼至城下，呼与语，道宪大骂，挽强弩射之，贼穿地道攻城，三日，城陷，被执，百计劝降，骂益厉，先杀其健卒胁之，不屈，被磔死。其卒瘗之南郊醴陵坡（见明史及辑览）。
　　监军分守上湖南道副使陈璸，漳浦籍，镇海卫人；令永嘉，有治声；为袁州推官，拒楚贼有功；守湖南，讨平八排贼。崇祯十六年，督衡永等兵，誓师鳌山铺，与献贼战，乘胜深入，血战六十里，被执，骂贼，断手足，剖肝而死（见明史及辑览）。
　　湖广粮储道参政许文岐，仁和人；镇静有谋，历着勳略。崇祯十六年，由左江道擢任当行，献贼攻蕲州，发炮毙贼甚众，夜大雪，贼破西门，文岐巷战，被执，谋袭贼，事觉，见杀（见明史及辑览）。
　　分守武汉黄三府参将、加副总兵崔文荣，海宁人；崇祯十六年，献贼攻汉阳，文荣自武昌夜袭贼营，斩贼六百余，劝主将守汉水，不听，贼遂渡江，陷武昌；文荣出战，杀贼，贼攒槊刺之，洞胸死（见明史及辑览）。
　　分守上荆南道兵备参政周凤岐，永康人；崇祯十六年，献贼来攻，分守澧州，孤城援绝，城陷，被执，劝降，骂贼，剖腹而死（见明史及辑览）。
　　枣阳知县郭裕，新淦籍，清江人。崇祯十六年，献贼将至，率精兵守城，杀贼七百余人，贼尽锐来攻，明年元旦，城陷，被执，骂贼，支解死。阖门殉之（见明史及辑览）。
　　陕西监军道佥事李新，蕲州人，乞养归。崇祯十六年，献贼陷城，尽杀其家人胁之，新抱父尸，骂贼被杀（见明史及辑览）。
　　沔阳州同知马飙，蔚州籍，同官人，世为将家，有胆智。崇祯十六年，闯贼寇州城，奸民通贼，飙出，逆战，杀贼甚众，力竭，被执，骂贼，以枪洞腹而死（见明史及辑览）。
　　巡抚甘肃、赞理军务、右副都御史林日瑞，诏安人；为宁绍道、浙江按察使，并有政声。崇祯十七年，闯贼犯甘州，乘城守御，会大雪，寒甚，贼夜袭城，被执，骂贼，磔死（见明史及辑览）。
　　巡抚四川、提督军务、右佥都御史陈士奇，漳浦籍，镇海卫人。崇祯十七年，献贼破涪州，众百万，至城下，日夜登陴，以炮击死贼无数，城陷，被执胁降，骂贼，支解死（见明史及辑览）。
　　巡按四川御史刘之勃（一作渤），宝鸡人。崇祯十七年，力守成都，城陷，被执，献贼以同乡，百计诱降，嗔目大骂，被攒射死。从子生员文郁，抱尸痛哭，触树死（见明史及辑览）。
　　兵部右侍郎李含乙，渠县人，以忧归。崇祯十七年，献贼陷成都，含乙破家募兵，恢复广安州，后与贼战，马蹶被执，骂贼死（见明史及辑览）。
　　重庆知府王行俭，宜兴人；崇祯十七年，献贼至，率民死守，城陷被执，不屈，脔割而死（见明史及辑览）。
　　华阳知县沈云祚，长洲人；崇祯十七年，献贼陷夔门，亟谒蜀府，昼守御策，劝出帑藏募士，不从；城陷，被执，幽于大慈寺，诱之降，骂贼，为所杀（见明史及辑览）。
　　资阳知县贺应选，丹阳人；崇祯十七年，献贼陷城，骂贼死；阖门十七人，皆被害（见江南通志）。
　　山西抚标中军副总兵应时盛，慈溪人，世居辽阳。崇祯十七年，从巡抚蔡懋德守城，巷战，杀贼，力不支，先杀妻子，缢死懋德尸侧（见明史及辑览）。
　　河内知县丁泰运，泽州人，着廉直声。崇祯十七年，誓死守南城，巷战，被执，骂贼，爇以铁索，终不屈，磔死（见明史及辑览）。
　　以上寇难殉节诸臣六十六人（附入祠士民四人）。
　　右自杜松以下共一百十一人，或血战捐躯、或竭力守土、或阖门赴义、或抗论轻生，义烈较着，俱通谥忠烈。
　　●钦定胜朝殉节诸臣录卷三
　　通谥忠节诸臣
　　辽东经略、兵部侍郎袁应泰，凤翔人；代熊廷弼为经略，精敏强毅，而短于用兵，规画颇疏。天启元年，大兵破辽阳，民皆迎降，应泰尚据城楼，知事不济，佩剑印自缢死。妇弟姚居秀及仆唐世民同殉节（见明史及辑览）。
　　大凌河副总兵、右都督何可纲，辽东人；崇祯四年，大兵攻大凌河城，总兵祖大寿等欲降，可纲不可，为大寿等所杀（见明史及辑览）。
　　山东布政使张秉文，桐城人；崇祯十一年，大兵下济南，分门死守，援兵不至，明年正月，城溃，巷战，力不支，死之；妻方氏、妾陈氏，并投大明湖死（见明史及辑览）。
　　巡抚辽东右佥都御史邱民仰，渭南人；为县令，有治政，擢御史，敢言。崇祯十四年，大兵围锦州，五将皆溃，民仰退保松山。十五年二月，围急，援绝，洪承畴出降，民仰死之（见明史及辑览）。
　　辽东总兵官、左军都督府都督同知王廷臣，沙河所人；崇祯十五年，大兵破松山，被执，不屈死（见明史及辑览）。
　　顺德知府吉孔嘉，高陵人；少愬父冤，以孝称，为县令，历着循声；崇祯十五年，大兵临城，募兵悉力拒守，力屈，城破，与妻张氏、次子妇王氏并死。子贡生惠迪，与父同守城，殉节（见明史及辑览）。
　　兖州知府邓藩锡，金坛人；甫抵任，缮守具；崇祯十五年，大兵至，请鲁王散积储，以鼓士气，不从；藩锡拒守，巷战被执，不屈死；妾张氏，携稚子投井死（见明史及辑览）。
　　巡抚河南右佥都御史高名衡，沂州人；流贼攻开封，有守御功，以病归。崇祯十五年，大兵破沂州，被执，不屈，夫妇并死节（见明史及辑览）。
　　工部右侍郎宋玫，莱阳人；为蜚语所中，罢归。崇祯十六年，大兵破莱阳，被执，不屈死（见明史及辑览）。
　　南京户科给事中张焜芳，山阴人；尝疏荐黄道周等，为文震孟请恤；以纠劾史■〈范上土下〉，削职；崇祯十六年，北上，抵宁清，遇大兵，被执，死之。妻妾闻之，并投井死。其子名翰，后亦死节于家。
　　以上封疆殉节诸臣十人（附入祠士民三人）。
　　彰武伯杨崇猷，六合人；杨信之后，袭爵。崇祯十七年，闯贼陷京城，自缢死（见明史及辑览）。
　　总理河南、湖广、山西、陕西、四川江北军务，兵部侍郎兼右佥都御史王家桢，长垣人；罢职家居。闯贼陷京城，兵据长垣，家桢自缢死。子元炌从之殉难（见明史及辑览）。
　　总督畿南道务、兵部侍郎兼右副都御史徐标，济宁人；崇祯十七年，流贼逼真定，励众固守，叛将胁降，不从死（见明史及辑览）。
　　监军湖广道御史金毓峒，完县人；为巡按，有声。崇祯十七年，监督师李建泰军，分扞保定西城，与同知邵宗元等率众杀贼；建泰降贼，城陷，毓峒抱监军印，投井死。妻王氏自缢死。从子武举振孙，手射殪七贼，身被重创，大呼曰：我金御史侄，前日杀尔帅者我也。群贼支解之。其兄肖孙及妇陈氏，同投井死，婢桂香从之（见明史及辑览）。
　　工部员外郎王钟彦，华亭人；孝友清介。闯贼至，守广宁门。灯燎，守将韩某开门纳贼，被执，不屈死（见江南通志）。
　　锦衣卫镇抚司佥书指挥同知李若琏，新城人，徙顺天。掌治狱，尝辨袁崇焕之冤，以失出，削藉；后复官，分守崇文门。都城陷，自缢死（见畿辅通志）。
　　吏部尚书李遇知，洋县人；督仓场，有劳绩，尝疏荐邹元标为魏璫所嫉，削藉；都城陷，方自缢，被贼执，迫降不屈，遇害。一门死者七人，妾王氏先缢死（见陕西通志）。
　　按察副使顾国缙，上海人；初任国子监丞，操江刘志选将建璫祠于文庙左，国缙以死争；分巡桂林，有破贼功，闻北京陷，不食死（见江南通志）。
　　工部尚书何应瑞，曹州人；甲申闻京师陷，不食死（见山东通志）。
　　以上甲申殉节诸臣九人（附入祠士民三人）。
　　兵部左侍郎张伯鲸，江都人；扬州被围，与当事分城守，城破，自缢死。
　　扬州知府王民育，济宁人；扬州破，绯衣端坐堂上，见杀；阖门赴井死（见明史及辑览）。
　　兵部职方司员外郎陞任遵义知府何刚，上海人；在扬州佐史可法拒守，城破，投井死（见明史及辑览）。
　　水师总兵官、中军都督府都督同知翁之琪，钱塘人；从黄得功驻芜湖。得功自刎，之琪痛哭，投江死（见明史及辑览）。
　　通政使司左通政侯峒曾，嘉定人；南都亡，里居，起兵守城，大兵来攻，力竭，城破，峒曾拜家庙，挈二子元演、元洁，并投井死（见明史及辑览）。
　　进士黄淳耀，嘉定人；力学敦行，暗修自好；嘉定破，忾然入僧舍，索笔书绝命词，缢死。弟渊耀从之（见明史及辑览）。
　　中书舍人李待问，松江华亭人；募兵守松江城东门，城破，朝服自缢死（见明史及辑览）。
　　参谋兵部主事（一作兵部司务）陈用极，昆山人；从左懋第出使本朝，谕降不从，死（见明史及辑览）。
　　詹事府少詹事徐汧，长洲人；移疾归，闻南京破，投虎邱新塘桥下死（见明史及辑览）。
　　翰林院检讨兼兵科给事中杨廷枢，长洲人；国亡，遁居山中，久之，为大兵所执，杀之泸墟泗洲寺（见明史及辑览）。
　　吏部考功司主事夏允彝，松江华亭人；博学工文，为知县，有廉能誉；南都破，赋绝命词，自投深渊死（见明史及辑览）。
　　中书舍人卢象观，宜兴人，总督象升弟；乙酉，与象升部将陈安起兵，战败死（一作赴水死。见明史及辑览）。
　　行人司行人陆培，钱塘人；奉使归省，值南京破，入桐坞岭，以绳授二仆，就缢死（见明史及辑览）。
　　钱塘知县顾咸建，昆山人；大学士鼎臣曾孙。居官有惠政，潞王以杭州降，咸建不屈，寻被执，死之（见明史及辑览）。
　　临安知县唐自彩，四川达州籍，江宁人；杭州破，逃山中，有言其受鲁王敕者，捕获，不屈死。从子阶豫同死节（见明史及辑览）。
　　刑部尚书高倬，中州人；崇祯中，为御史，请罢监军、省刑罚；事福王，议裁冗费，不纳，南都破，投缳死（见明史及辑览）。
　　巡抚安庐池太四府都察院右佥都御史张亮，内江人；左兵破安庆，亮被执，梦庚北行，挟亮与俱，乘间赴河死（见明史及辑览）。
　　以上福王殉节诸臣十七人（附入祠士民四人）。
　　巡抚徽宁池太等处兵部右侍郎、右佥都御史金声，休宁人；南京破，保徽州，通表唐王，寻为大兵间道袭，执至江宁，不屈死（见明史及辑览）
　　监纪推官吴应箕，贵池人；为诸生，尚气节，起兵应金声，屯师泥湾，谕降不从，被获死（见明史及辑览）。
　　都御史王瑞枬，永嘉人；崇祯中，为襄阳佥事，以熊文灿抚贼为非计；福王时，极陈有司虐政；唐王召入闽，即归；温州破，拜辞家庙，自缢死（见明史及辑览）。
　　佥都御史陆清原，平湖人；奉唐王命，犒军江上，为方国安所留；大兵渡江，国安降，清原投江死（见浙江通志）。
　　兵部职方司主事、监军道王之栻，武进人；奉唐王命，宣谕江上，至永康，遇大兵，被执，谕降不从，死（见明史及辑览）。
　　礼部尚书曹学佺，侯官人；学问淹贯，立朝有风节；唐王败，投缳死（见明史及辑览）。
　　文渊阁大学士兼吏部尚书曾樱，峡江人；初为常州知府，洁己爱民，分巡福宁，平海寇有功；唐王命留守福州，后中左卫被兵，自缢死（见明史及辑览）。
　　东阁大学士兼兵部尚书杨廷麟，清江人；唐王命督师赣州，坚守几一年，援绝粮尽，城破，戎服投清水塘中死（见明史及辑览）。
　　总督江南湖广诸军、兵部尚书万元吉，南昌人；崇祯中，为推官，能捕盗；福王时，监视江北军务，协和诸镇，陈奏悉中时弊，与杨廷麟同守赣州，城破，投水死（见明史及辑览）。
　　巡抚南赣、兵部右侍郎兼右佥都御史杨文荐，金山人；与万元吉守赣州，日夜登陴，积劳成疾，城破，被执，送南昌，绝粒死（见明史及辑览）。
　　提督江西义军、右佥都御史陈泰来，新昌人；崇祯中，为给事中，累陈战守方略，守新昌，破闯贼余众，后战抚州，拒贼死（见明史及辑览）。
　　以上唐王殉节诸臣十一人。
　　东阁大学士兼兵部尚书熊汝霖，余姚人；崇祯时，为给事中，以直谏外谪；福王召复官，极谕时政，辞指剀切。创议迎鲁王监国，舟山破，从至海外，为郑彩所憾，投水死（见明史及辑览）。
　　东阁大学士、礼部尚书朱继祚，莆田人；事唐王，为大学士，从至汀州；后举兵应鲁王，守兴化，城破死（见明史及辑览）。
　　东阁大学士兼礼部尚书钱肃乐，鄞县人；初知太仓州，有政声；建议迎奉鲁王，从至海外，忧愤呕血，闻连江陷，以头触床死（见明史及辑览）。
　　大学士兼兵部尚书沈宸荃，慈溪人；初为御史，条奏切中时病；后事鲁王，从泛海，抵金门，覆舟死（见明史及辑览）。
　　兵部尚书李向中，钟祥人；舟山破，大帅捕得之，以縗絰入见，终不屈死（见明史及辑览）。
　　督师兵部尚书余煌，会稽人；绍兴破，王航海遁，煌投水死（见明史及辑览）。
　　兵部左侍郎兼翰林院侍读学士陈函辉，临海人；初闻北部陷，倡义勤王，后从鲁王航海相失，投水死（一云自经死。见明史及辑览）。
　　兵部右侍郎林汝翥，福清人；鲁王令攻福宁，战败，被执，谕降，不从，吞金屑死（见明史及辑览）。
　　兵部右侍郎、总督水师沈廷扬，崇明人；崇祯中，转漕有功；后事鲁王，以舟师次鹿苑，舟胶于沙，被执，谕降不从，死（见明史及辑览）。
　　大理寺少卿兼江西道御史陈潜夫，钱塘人；福王时，巡按河南，招降流寇，有功；后事鲁王，募兵列营江上，绍兴破，偕妻孟氏、妾孟氏投水死（见明史及辑览）。
　　兵科给事中董志宁，鄞县人；浙东破，在籍谋起兵，事泄，弃妻子走舟山，辛卯城破，自缢死（见明史及辑览）。
　　以上鲁王殉节诸臣十一人。
　　经略川湖云贵河陕兵部尚书李干德，西充人；桂王时，巡抚川南，抵蜀，乡邑已陷。父明举，先于贼破西充时，被难；及孙可望陷嘉定，干德驱家人及弟赴水死（见明史及辑览）。
　　兵部右侍郎兼东阁大学士吴炳，宜兴人；桂王奔靖州，令炳从王太子走城步，遇大兵，被执，送衡州，不食，自尽于湘山寺（见明史及辑览）。
　　兵部尚书傅作霖，武陵人；监刘承允军。至武冈，大兵入城，被执，不降死。妾郑氏，投水死（见明史及辑览）。
　　巡抚川南右佥都御史范文光（一作■〈艹火几，上中下〉），内江人；总督李干德杀杨展，因入山不视事，大兵克嘉定，文光赋诗一章，仰药死（见明史及辑览）。
　　巡抚川北右佥都御史詹天颜，龙岩人；大兵克石泉，被执，不屈死（见明史及辑览）。
　　管理义勇营总兵曹大镐，贵池人；江西破，招亡卒往来广信、邵武间，后事败，被执死（见明史及辑览）。
　　兵部侍郎兼右佥都御史督师关中余应桂，都昌人；为御史，有直声；巡按湖南，捐赎锾十万余，佐军需，后夺职家居，久之，起兵，败殁；江右兵遂尽（见明史及辑览）。
　　巡抚贵州右佥都御史米寿图，宛平人；质直敢言。唐王时，由巡按擢黔抚。后贵阳失，奔沅州，会大兵破沅州，寿图死之（见明史及辑览）。
　　监军御史周震，全州人；监全州军。会大兵至，诸将谋降，不从，被杀（见明史及辑览）。
　　巡抚高雷廉琼四府右佥都御史张孝起，吴江人；初授廉州推官，举兵谋恢复，被获，妻、妾投水死。后居龙门岛，大兵破岛，被执，不食七日死（见明史及辑览）。
　　巡抚四川右副都御史马干，吴县人；为川东兵备佥事，击走献贼将刘廷举，复重庆固守；大兵下重庆，干战败，死之（见明史及辑览）。
　　巡抚四川右佥都御史耿廷籙，临安河西人，里居；孙可望遣李定国陷河西，廷籙赴水死。妻杨氏被执，骂贼死（见明史及辑览）。
　　东阁大学士、兵部尚书杨畏知，宝鸡人；事桂王，劾贺九仪，贼杀严起恒，为孙可望所执，以帻击可望，为所杀（见明史及辑览）。
　　文渊阁大学士、吏部尚书严起恒，山阴人；事桂王，以阻孙可望王封，为所杀（见明史及辑览）。
　　兵部尚书杨鼎和，江安人；以阻封议，孙可望追杀之于昆仑关（见明史及辑览）。
　　东阁大学士吴贞毓，宜兴人；事桂王，以谋召李廷国去孙可望之逼，为所杀（见明史及辑览）。
　　黔国公沐天波，定远人；黔宁王英十二世孙。从桂王，由榔入缅，缅人欲劫之，不屈，受极刑死。其母陈氏、妻焦氏，先于沙定洲之乱，同焚死。妾夏氏，至是，自缢死（见明史及辑览）。
　　总督洪育鳌，晋江人；大兵定襄阳，谕降，不屈死（见福建通志）。
　　文渊阁大学士、吏兵二部尚书郭之奇，揭阳人；明亡，跋涉闽、粤、滇、黔，往来数万里；闻孙可望杀严起恒，团聚乡勇守乐民所，为陈奇策等声援，后被执至广西省城，不屈，死之（见明史）。
　　巡抚柳庆右佥都御史龙之虯（一作之明），永新人；辛卯，柳州城破，被围，誓死以守，城陷，不屈死，妻朱氏亦死之（见江南通志）。
　　以上桂王殉节诸臣共二十人（附入祠士民一人）。
　　福建道御史马如蛟，和州人；令山阴，有清操；擢御史，颇着风节；罢职家居。崇祯八年，献贼至，倾赀贸士佐有司固守，麾壮士两战皆捷，会大风雪，城陷，巷战死。家属十四人，同殉。弟诸生如虹，并战殁（见明史及辑览）。
　　颍州知州尹梦鳌，云南太和人；崇祯八年，贼至，率民固守，贼破颍州，梦鳌挥刀杀贼，被创，投乌龙潭死。弟玉与子七人同殉节（见明史及辑览）。
　　和州知州黎宏业；顺德人；崇祯八年，献贼攻城，誓死守城，将陷，系印于肘，跪告其母；母李氏，泣谕以死节，先与其妻杨氏、妾李氏、一子、三女自缢；宏业复巷战，自刎死（见明史及辑览）。
　　户科给事中吴宇英，广元人；里居，散家赀，募士三千人，屯山中；崇祯十年，献贼击之，拒守三月，粮尽，自缢死（见明史及辑览）。
　　榖城知县阮之钿，桐城人；荐举贤良方正。献贼据榖城，求抚，之钿察其奸，密报熊文灿预为之备，不听。崇祯十一年，献贼陷城，索印不予，骂贼见杀（见明史及辑览）。
　　巡抚河南右佥都御史张克俭，长治人；初官襄阳副使时，杨嗣昌以献贼罗汝才降卒散处房、竹间，克俭上书言不便，不听。崇祯十四年，擢任未行，献贼假军符入襄阳，焚襄阳府，克俭奔救，为贼所执，大骂死（见明史及辑览）。
　　汝南监军道、右参议艾毓初，米脂人；令内乡，薶大炮击死贼无算；守南阳，有功。崇祯十四年，贼复至，食尽援绝，自缢死（见明史及辑览）。
　　工部尚书周士朴，商邱人；里居。崇祯十五年，闯贼至，佐有司守城；贼入，不屈，被害。妻曹氏、妾张氏同坠井死。子举人业熙与妻沈氏并缢死（见明史及辑览）。
　　通政使李梦辰、睢州人；为兵科给事，建言抗直；驳翻逆案之议，谪归。崇祯十五年，闯贼犯睢州，时知州缺，士民推任守城事，及贼入城，被执，骂贼扼吭死。妻王氏，不食死（见明史及辑览）。
　　郑州知州鲁世任，安邑人；性端方，事亲孝；崇祯十五年，闯贼薄城，屯兵河上，竭力扞御，战败，被执，自刎死（见明史及辑览）。
　　巡抚宣府右佥都御史张维世，太康人；居官除奸剔弊，历有政声，以巡抚削籍归。崇祯十五年，闯贼犯睢州，佐有司城守，比陷，抗节死。妻李死自焚死。子正谊、孙昱俱自缢死（见明史及辑览）。
　　巡抚陕西、赞理军务右佥都御史冯师孔，原武人；崇祯十五年，闯贼陷西安，投井死（见明史及辑览）。
　　太常寺卿麻僖，庆阳卫人为给事中，陈奏侃直，谪归。崇祯十六年，闯贼陷城，死之（见明史及辑览）。
　　巡抚宣府右佥都御史焦原清，三原人，里居。崇祯十六年，贼陷关中，执赴长安，绝粒死（见明史及辑览）。
　　巡抚河南右副都御史常道立，三原人；里居。崇祯十六年，闯贼入秦，征聘，不屈；北望稽首，不食死（见陕西通志）。
　　巡按山东监察御史王道纯，蒲城人；言事侃直，尝抗疏劾熊明遇等交通误国及周延儒罪，坐削籍归。崇祯十六年，闯贼陷城，骂贼死（见明史及辑览）。
　　山西左参政田时震，富平人；居言路，抗直不阿，忤时宰归。崇祯十六年，闯贼陷富平，不受伪职，死之（见明史及辑览）。
　　巡抚江西右副都御史张夙翮，城固人；为御史，有直声，后罢归。崇祯十六年，闯贼胁仕，不屈，死之（见明史及辑览）。
　　南京吏部尚书南企仲，渭南人；尝趣行罢矿税、释囚系、录建言、贬斥诸臣之诏，致仕归。崇祯十六年，闯贼入关，年九十，不食死（见明史及辑览）。
　　辽阳监军道佥事王征，泾阳人；罢官归，著书甚富，兼通西学，为邑人设守御方略。崇祯十七年，闯贼入关，绝粒七日死（见明史及辑览）。
　　顺天府尹宋师襄，耀州人，里居。崇祯十七年，闯贼陷闻喜，胁授伪职，不屈死之。子金台，从父殉节（见明史及辑览）。
　　太常寺卿尹伸，宜宾人；所至公廉强直，里居。崇祯十七年，起陞未赴，献贼陷叙州，搜得，被挟至井研，遂攒杀之（见明史及辑览）。
　　管理钱法兼川西道副使张继孟，扶风人；崇祯十七年，佐巡抚龙文光守城，献贼陷城，为所执，胁仕不屈，被杀；妻贾氏从死（见明史及辑览）。
　　分巡河北道、右参政祝万龄，咸宁人；事父孝，在河南曾平回贼于水峪，又却贼于河北，以失事，削籍里居。崇祯十七年，西安陷，衣冠趋关中书院，自缢死。子生员于宸，从殉节（见明史及辑览）。
　　巡抚大同、赞理军务右佥都御史卫景瑗，韩城人；为御史，劾周延儒、曾楚卿、温体仁奸状，讨贼屡有功。崇祯十七年，闯贼至，总兵姜镶以城降，景瑗巷战，马蹶被执，劝降不屈，自缢死（见明史及辑览）。
　　巡抚宣府、赞理军务右佥都御史朱之冯，宛平籍，徐州人；居官清肃。崇祯十七年，闯贼寇宣府，励将士守城；城陷，自缢死。妻冯氏先遇贼济南，匿姑自沈于井，姑为之绝粒死（见明史及辑览）。
　　巡抚四川右佥都御史龙文光，雒容人；崇祯十七年，令决都江堰注锦以益城濠，为战守计；比决，城已陷，骂贼不屈，投浣花溪而死（见明史及辑览）。
　　真定府同知张瑶，蓬莱人；被论谪，未赴任。崇祯五年，李九成等逼登州，瑶率家众登陴拒守；城陷，骂贼不屈，被杀。妻女四人并投井死（见明史及辑览）。
　　锦衣卫世袭指挥同知马献图，宁夏籍，六安人；闯贼据关中，诱之降，不屈，至山西，被杀（见甘肃通志）。
　　以上寇难殉节诸臣三十人（附入祠士民七人）。
　　右自袁应泰以下一百八人，或死守封疆、或力纾祸难、或艰危自靖，或险阻不移，节义较着，均通谥忠节。
　　●钦定胜朝殉节诸臣录卷四
　　通谥烈愍诸臣（上）
　　广宁副总兵颇廷相，籍贯未详；万历四十六年，大兵破抚顺，赴援战殁（见明史及辑览）。
　　参将蒲世芳、游击梁汝贵，籍贯俱未详；万历四十六年，大兵拔抚顺，并从总兵张承荫赴援战死（见明史及辑览）。
　　辽东副总兵官于化龙、参将高贞从、游击于守志、守备何懋官，籍贯俱未详；万历四十六年，俱从总兵马林出三岔口，与大兵战于尚间崖死之（见明史及辑览）。
　　广平副总兵邹储贤，籍贯未详；万历四十六年，大兵围清河，储贤固守，率亲丁战于城南死之（见明史及辑览）。
　　广平参将张旆，籍贯未详；万历四十六年，与副将邹储贤同守清河城，战死（见明史及辑览）。
　　总兵官赵梦麟、保定总兵官王宣，俱榆林人；万历四十六年，佐杜松出师抚顺，与大兵战于萨尔浒，阵殁（见明史及辑览）。
　　渖阳总兵官尤世功，榆林人，天启元年，大兵破渖阳，总兵贺世贤兵败，往援，战死（见明史及辑览）。
　　宣抚使都司佥书秦邦屏，忠州人；天启元年，调援渖阳，与大兵战浑河，死之（见明史及辑览）。
　　镇武总兵官、都指挥使刘渠，保定人；天启元年，提兵援西平，遇大兵于平阳，力战死（见明史及辑览）。
　　闾阳总兵官祁秉忠，西宁世袭土司；天启元年，援西平，兵败平阳，被重创死（见明史及辑览）。
　　副将刘征，籍贯未详；天启元年，大兵破平阳力战死（见明史及辑览）。
　　参将黑云鹤，籍贯未详；天启元年，大兵克西平堡，战败被杀。
　　辽东副总兵麻承宗，朔平右玉人，总督贵子。天启元年，与大兵战败于沙岭，死之（见明史及辑览）。
　　援剿总兵官童仲揆，南京人；天启元年，大兵破渖阳，战死浑河（见明史及辑览）。
　　援剿总兵官陈策，籍贯未详；天启元年，兵败浑河，与童仲揆同战死（见明史及辑览）。
　　副总兵戚金、参将吴文杰、游击周敦吉、都司袁见龙、邓起龙、守备雷安民，籍贯俱未详；天启元年，大兵战于浑河，兵败死之（见明史及辑览）。
　　云南都司张名世，山阴人；以都司戴罪北边立功。天启元年，统浙兵三千人，与大兵战于浑河，死之（见明史及辑览）。
　　永平同知陈辅尧，扬州人；天启元年，以转饷出关，大兵破渖阳，左右以辅尧无守土责，劝之去。辅尧曰：孰非封疆臣，何去为？拔刀自刎死（见明史及辑览）。
　　援辽总兵官梁仲善、副总兵朱万良，籍贯俱未详；天启元年，大兵攻辽阳，出城迎战，军败皆死（见明史及辑览）。
　　四川都司佥书张神武，本姓陈，新建人；坐事论死，荐起从征辽左；天启元年，率亲丁与大兵战于辽阳，孤军无援，尽殁于阵（见明史及辑览）。
　　前锋副将鲁之申，籍贯未详；天启五年，袭大兵于耀州，败死（见明史及辑览）。
　　参将李承先，蔺州人；天启五年，率师袭耀州，兵败死（见明史及辑览）。
　　援辽副总兵驻劄三屯营张拱微，神木人；崇祯二年，与大兵战，殁（见明史及辑览）。
　　山海北路援辽副总兵官惟贤，籍贯未详；屡着战功。崇祯二年，与大兵战遵化，陷阵中箭死（见明史及辑览）。
　　游击张奇化，籍贯未详，奋勇陷阵，胆略绝人。崇祯三年，与副总兵官维贤，同战死遵化（见明史及辑览）。
　　遵化参将李檟（一作樌），大同人；性忠勇，每战辄先。崇祯二年，大兵入遵化，陷阵死（见山西通志）。
　　遵化（一作大同）参将周镇，遵义人，崇祯二年，与满桂拒大兵芦沟桥，战死，举家殉节（见贵州通志）。
　　京营副总兵申甫，云南人；以金声荐，擢授职。崇祯二年，大兵薄芦沟桥，统兵出战，中流矢死，一军七千余人尽殁（见明史及辑览）。
　　良乡知县党还醇，三原人，居官有善政。崇祯二年，大兵攻良乡，乘城拒守；城破，力屈死（见明史及辑览）。
　　滦州知州杨燫，铜仁人；崇祯二年，大兵破滦州，自刎死（见明史及辑览）。
　　汉儿庄副总兵叶应武，龙游人；崇祯二年，从军战殁于文安县，妻赵氏从之殉节（见浙江通志）。
　　山西右布政使管永平兵备郑国昌，邠州人；崇祯三年，大兵破永平，自缢城上，妻从死，阖门殉节（见明史及辑览）。
　　永平知府张凤奇，阳曲人；崇祯三年，大兵克永平，仰药死，合门俱自缢（见明史及辑览）。
　　【第 47 页：版面影像】
　　扬武营中军参将吕鸣云，山海卫人；崇祯三年，大兵破永平，战死（见明史及辑览）。
　　副将张吉甫、满库、王之敬，籍贯俱未详；崇祯四年，大兵次锦州长山，吉甫等兵败，战殁于阵（见明史及辑览）。
　　游击李维鸾，辽东人；崇祯六年，随总兵黄龙守旅顺，自焚其家属，力战死（见明史及辑览）。
　　保安守备徐国泰，上虞人；崇祯七年，城破，血战触石死；妻薛氏、妾王氏，阖门十三人殉之（见浙江通志）。
　　镇守东江总兵官都督佥事沈世魁，辽东人；守旅顺。崇祯十年，皮岛破，力战死（见明史及辑览）。
　　协镇东江总兵官左都督金日观，浦江人；屡着战功，崇祯十年，大兵攻皮岛，相持七昼夜，力不支，战死（见明史及辑览）。
　　副总兵楚继功，籍贯未详；崇祯十年，与金日观守皮岛，阵殁（见明史及辑览）。
　　蓟辽总督中军副总兵鲁宗文，长清人；总兵钦子。崇祯十一年，从总督吴阿衡，与大兵战于墙子岭，死之（见明史及辑览）。
　　深州知州孙士美，上海人；崇祯十一年，大兵至深州，力守三日，城破，自刎于角楼。父讷，同时自缢。一家从死者十三人（见明史及辑览）。
　　吴桥训导刘廷训，通州人；崇祯十一年，大兵至吴桥，知县李綦隆缒城走，廷训誓众坚守三昼夜，中流矢，束胸力战，又中六矢死（见明史及辑览）。
　　倒马关参将周甘雨，行唐人；崇祯十一年，兄弟坚守行唐，大兵破城，死之（见畿辅通志）。
　　宣府参将张岩，阳和人；崇祯十一年，从卢象升战殁于钜鹿（见山西通志）。
　　山东督粮道参议邓谦，孝感人；崇祯十一年，大兵临济南，议拒守战于城上；明年，城破，被执，不屈死。母莫氏（一作黄氏），不食死。季父有祯，同死节；族戚傔从死者四十余人（见明史及辑览）。
　　副总兵杨振，义州人；崇祯十三年，大兵围松山，振率师往援，遇伏，被执，令往说降，传语城中坚守，被杀（见明史及辑览）。
　　宣府总兵官杨国柱，义州人；崇祯十四年，率师救锦州，至松山，遇大兵，突围，中矢死（见明史及辑览）。
　　辽东监纪同知袁国栋，青阳人；崇祯十四年，守御松山，中流矢卒（见盛京通志）。
　　蓟州兵备道张名世，马邑人；为经略洪承畴所器重，请为监纪参军，大兵入境，守城不支，力战死。子启元，同殁于阵（见山西通志）。
　　前锋左营（一作松山）副总兵朱文德，义州人，家锦州；协守松山，扞御甚力；崇祯十五年，大兵破松山，不屈死（见明史及辑览）。
　　大同副总兵焦，大同后卫人；崇祯十五年，奉命东援，战殁于山海关（见山西通志）。
　　整饬河间兵备道佥事赵珽，慈溪人；崇祯十五年，大兵破河间，一门十四人同死节（见明史及辑览）。
　　河间知县陈三接，文水人，治县有声。崇祯十五年，大兵临城，三接巷战死，妻武氏自缢死（见明史及辑览）。
　　永清知县高维岱，昌邑人；崇祯十五年，视事甫旬余，大兵破城，死节，一门殉之（见明史及辑览）。
　　守备牛文科，任县人；崇祯十五年，大兵攻任县，力战死（见畿辅通志）。
　　吏部文选郎中李其纪，清丰人；崇祯十六年，大兵破清丰，被执，不屈受刃死（见明史及辑览）。
　　临清参将柳毓融，博兴人；崇祯十五年，与大兵战于临清，兵败死（见山东通志）。
　　临清榷关户部郎中陈兴言，漳浦人；崇祯十五年，大兵至，极力备御；援不至，临清破，肃坐堂上，面中两刃死（见明史及辑览）。
　　天津参将贺秉钺，泰宁左卫人。崇祯十六年，以扶父丧至临清，遇大兵，巷战竟日，矢尽，被执殉之。
　　兖州副总兵丁文明，义乌人；崇祯十五年，兖州破，与知府邓锡藩等同战死（见明史及辑览）。
　　济宁兵备道参议王维新，广宗人；崇祯十五年，大兵薄兖州，维新分门死守，城破，力战，被二十一创死（见明史及辑览）。
　　山东协理海防道佥事樊吉人，内黄人；崇祯十五年，由滋阳令擢任未行，大兵破城，自刎死（见明史及辑览）。
　　临淄知县文昌时，全州人；以廉慎得民。崇祯十五年，大兵东下，极力拒守，城破，阖门自焚（见明史及辑览）。
　　总兵官张登科、和应荐，籍贯未详；崇祯十六年，驰扼顺义牛栏山，与大兵战于螺山，登科、应荐阵殁（见明史及辑览）。
　　辽东前屯卫总兵官李辅明，辽东人；崇祯十六年，大兵薄宁远，辅明驰救，军败，力战殁于阵（见明史及辑览）。
　　抚标守备张尔垫，大同人；崇祯十六年，都城戒严，令为前锋，战死于芦沟桥（见山西通志）。
　　大同参将吴希稷，连城人；崇祯十六年，赴援京师，战死芦沟桥（见福建通志）。
　　礼科都给事中沈迅，莱阳人，里居，结砦自卫。崇祯十六年，大兵至，破砦，阖门死。弟迓与迅俱殉（见明史及辑览）。
　　前屯卫副总兵杨伦，本卫人，以拒守殁于阵（见盛京通志）。
　　以上封疆殉节诸臣八十六人（附入祠士民四人）。
　　左都督刘岱，陕州人，以外戚世袭职，京师陷，全家焚死（见明史及辑览）。
　　左都督刘文耀，宛平人；新乐侯文炳弟。分守永定门，驰至浑河，与贼战，败绩，京师陷，母杜氏登楼，女及子妇随之，俱先缢死，文耀投井死（案刘文炳，本朝赐谥忠恪，见畿辅通志）。
　　副总兵贺珍，保定人；甲申守平则门，闯贼至，率千骑力战，陷阵死（见畿辅通志）。
　　户部郎中徐有声，金坛人；督储大同，回管神枢营草场，京师陷，被执不屈，支解死（见明史及辑览）
　　锦衣卫都指挥佥事魏师贞，魏县人；都城陷，服命服，拜阙自焚，一家俱投火死（见畿辅通志）。
　　神机营参将高鍟，榆林人；闯贼犯阙，阖门俱焚死（见明史及辑览）。
　　户部郎中周之茂，麻城人；先迁淮安知府，未任，谕罢。在京，辨复原职候补。都城陷，为贼搜得，使跪，不屈，折臂死（见明史及辑览）。
　　保定知府何复，平度州人。崇祯十七年，闯贼攻城，时复新任，冒险入境，与邵宗元御七日，扞火箭，中城楼，被焚死（见明史及辑览）。
　　平凉通判张维纲，清苑人；崇祯十七年，守保定城，及陷，被执，骂贼不屈死（见明史及辑览）。
　　保定中军守备杨（一作梁）儒秀，籍贯未详；崇祯十七年，守城力战，殁于阵。妻杜氏投水死（见明史及辑览）。
　　工科都给事中尹洗，安肃人；左迁福宁道参政，归保定。崇祯十七年，闯贼至，分守西城，及陷，被执，骂贼见杀（见明史及辑览）。
　　保定守备张大同，籍贯未详；崇祯十七年，守保定城，力战死。其子之坦（一作垣），同殁于阵（见明史及辑览）。
　　分巡大名兵备道副使（一作知府）朱廷焕，单系人；大名陷，被执，不屈死（见明史及辑览）。
　　进士张罗俊，清苑人；崇祯十七年，贼至，兄弟誓死扞御，分守东城，用炮击贼，连三昼夜，焚杀甚众；督师李建泰通贼，城陷，骂贼，连创数刃而死。其子生员伸（一作绅），赴井死。其伯母李氏，亦骂贼见杀（见明史及辑览）。
　　昌平总兵官李守鑅，籍贯未详；崇祯十七年，闯贼陷昌平，力战死（见明史及辑览）。
　　莱州推官张力，东明人，里居。闻都城陷，偕邑人杀贼所遣伪官，为贼将所执，骂贼死（见畿辅通志）。
　　以上甲申殉节诸臣十六人（附入祠士民二人）。
　　副总兵乙邦才，青州（一作四州）人；尝于六安率精骑二百出入贼围，不损一人，大小十余战，皆有功；从史可法守扬州，与大兵战败，自刎死（见明史及辑览）。
　　副总兵马〔应〕魁，贵池人；善击贼，每披白甲应，书「尽忠报国」四字于背；从史可法守扬州，城破，巷战死（见明史及辑览）。
　　副总兵（一作参将）庄子固，辽东人；从军数有功，兴屯徐州、归德间，闻扬州被围，驰救，城破，欲拥史可法出城，格斗死（见明史及辑览）。
　　副总兵楼挺（一作参将）、汪（一作江）应龙（一作总兵）、李豫（一作遇）、参将陶国祚、许谨、冯国用、陈光玉、李隆、徐纯仁、游击李大忠、孙开忠、都司姚怀龙（一作隆）、解学曾，籍贯俱未详；并从史可法守扬州，城破，巷战死（见明史及辑览）。
　　扬州同知曲从直，辽东人；扬州破，与其子守东门，城陷，不屈死（见明史及辑览）。
　　江都知县周志畏，鄞县人；时罗伏龙受代，方解职，扬州破，阖门死之（见明史及辑览）。
　　狼山副总兵王佐才（一作伯才、一作邦才），昆山人；时里人推为帅，分守北城，城陷，冠带坐帅府，被杀（见明史及辑览）。
　　游击孙志尹，籍贯未详；守昆山城，大兵至，迎战，败殁。
　　江阴典史陈明遇（一作选），上虞人；与前任阎应元守城三月，比破，阖门赴火死。
　　文华殿中书舍人戚勳，江阴人；守城，力不支，令妻侯氏、妾程氏、叶氏、梁氏、女三人先缢，举火自焚死（见明史及辑览）。
　　礼部仪制司主事黄端伯，新城人；南都破，谕降，不屈死（见明史及辑览）。
　　都司董四民，九江卫人；左良玉兵至，从总制袁继咸守九江，攻击，先令妻史氏、妾姚氏并二子投池死，登城楼射殪数人，自刎死（见江西通志）。
　　以上福王殉节诸臣二十四人。
　　东阁大学士兼兵部尚书朱大典，金华人；崇祯中，巡抚山东，平登州乱；镇凤阳，扞御有功。福王时命督江上军，王被擒，走杭州，还守金华；踰年，城破，阖门死之（见明史及辑览）。
　　衢州总兵官中军都督府左都督、永丰伯张鹏翼，诸暨人；衢州破，被执不屈，死（见明史及辑览）。
　　兵科给事中熊纬，南昌人；从唐王汀州，王被执，从官皆散，纬乃奔赴，遇大兵，死之（见明史及辑览）。
　　协守仙霞关兵科给事中黄大鹏，建阳人；浦城破，被执，不屈，死（见明史及辑览）。
　　吏部稽勳员外郎叶翼云，泉州人；为令有声。从唐王入闽，同安破，被获，不屈，阖门死（见福建通志）。
　　都督同知傅启耀，义乌人；福建破，全家死（见浙江通志）。
　　江西右布政使夏万亨，崑山人，与王养正等守建昌，力战城破，絷送武昌，被戮。妻顾氏、子妇陆氏及孙祥生、孙女先赴井死，奴仆死者十余人（见明史及辑览）。
　　江西按察司副使管建昌府事王域，华亭人；为宿州学政，有扞御功；佐有司守建昌，城破，械至武昌，被戮（见明史及辑览）。
　　分巡建昌兵备道副使王养正，泗州人；初知南康府，有歼贼功，起兵守建昌，大兵破城，执送武昌，被戮；妻张氏绝粒九日死（见明史及辑览）。
　　建昌推官刘允浩，掖县人；守建昌，城破，被执至武昌。不屈，死之（见明史及辑览）。
　　南昌推官史夏隆，宜兴人；守建昌，城破，被执送武昌，戮死（见明史及辑览）。
　　建昌通判（一作临江推官）胡缜，桐城人；守建昌（一作赣州），城破，执至武昌，不屈死（见明史及辑览）。
　　赣州推官署知府事吴国球、监纪通判郭宁登，并籍贯未详；守赣州，城破，被戮死（见明史及辑览）。
　　赣州同知（一作通判）王明汲，金坛人；守赣州，城破，被戮死（见明史及辑览）。
　　置赣州通判事淦君鼎，建昌人；吉州城陷，君鼎与诸生守赣州，城陷，不屈死。次子宏裕、三子宏佑，俱被杀。孙关生、秀贞及妻熊氏、子妇熊氏、李氏、婢吕氏、瑞香，俱赴井死（见江南通志）。
　　赣县知县林逢（一作全）春，福建人；守赣州，城破被戮（见明史及辑览）。
　　赣州副总兵进阶飞虎将军马观鹏，顺德人；时方乞假归娶，遇报，急请坚守赣州，力战死；妻谭氏，闻讣矢节（见广东通志）。
　　赣州参将陈烈，籍贯未详；勇敢善战，守赣州，众以其弟已降，疑之，益奋勇，疾斗被执，不屈，死（见明史及辑览）。
　　长宁营参将朱永盛，汀州人；守南赣，城破受戮（见江西通志）。
　　中书舍人袁从鹗（一作谔），郴州人；募兵援万元吉，赣州之围，守东门，望西垣火起，闻万元吉已殁，跃入烈焰中死（见明史及辑览）。
　　兵部职方员外郎（一作主事）黎遂球，番禺人；常与诸名士在扬州郑进士元勳影园赋黄牡丹诗十首，时推第一，号黄牡丹状元。乙酉，督师广东，兵援赣州，城破，巷战死。弟遂珙同死之（见明史及辑览）。
　　兵部主事于（一作于）斯昌，黄冈人；赣州破，被执，不屈死（见明史及辑览）。
　　户部主事林琦（一作挺），闽县人；赣州破，被戮死（见明史及辑览）。
　　兵部（一作刑部）主事王其宖，安福人；赣州破，被戮死。兄其■〈宀隆〉，亦死之（见明史及辑览）。
　　兵部职方主事周瑚，大名人；守赣州，城破，被执，磔死（见明史及辑览）。
　　翰林院编修兼兵科给事中万发祥，新喻人；赣州破，被戮死（见明史及辑览）。
　　工部（一作兵部）主事柳昂霄、兵部主事钱谦亨，籍贯俱未详；守赣州，城破死之（见明史及辑览）。
　　兵部主事曾嗣宗，宁都人；杨廷麟募兵，嗣宗出金飨军，同入赣州城守御；比城破，死之（见明史及辑览）。
　　中书舍人刘孟鍧（一作鞫）、刘应试（一作驷），并安福人；守赣州，城破，被戮（见明史及辑览）。
　　吏部文选主事曾亨应，临川人；被谪去官，后与杨重遇募兵守抚州，大兵至，被执，不屈被戮。子举人筠，先受刑死（见明史及辑览）。
　　中书赖雍（一作继谨），平和人；中书蔡绍谨（一作春溶、一作春泗），龙溪人；江西广信府通判毛玉洁，六合人；兵部主事蔡士超（一作赵士超），闽县人；皆黄道周幕下士，从道周同死江宁（见明史及辑览）。
　　以上唐王殉节诸臣三十七人（附入祠士民八人）。
　　武英殿大学士兼兵部尚书刘中藻，福安人；初事唐王，巡抚温州；后事鲁王，攻取福宁，移驻福安，大兵破城，冠带坐堂上，为文自祭，吞金屑死。
　　吏部文选司员外郎（一作左佥都御史）林垐，侯官人；率福清乡兵攻福宁城，兵败，中流矢死（见明史及辑览）。
　　建宁守将郧国公王祈，太仓人；建宁破，巷战不胜，自焚死（见明史及辑览）。
　　分守福兴泉三府福建布政司参政汤芬，嘉善（一作海盐）人；兴化破，绯衣坐堂上，被杀（见明史及辑览）。
　　贵州道御史杨文瓒，鄞县人；宁波破，谋起兵，事泄，被执，死之。妻张氏从死。兄文琦同死节（见明史及辑览）。
　　兵部职方司主事屠献宸，鄞县人；与杨文瓒同死，妻朱氏殉之（见明史及辑览）。
　　兵部尚书兼右副都御史王翊，余姚人；鲁王航海，聚众四明山，兵败被执，不屈，死（见明史及辑览）。
　　吏部左侍郎朱永佑，上海人；从鲁王至舟山，城破，被执，戮死（见明史及辑览）。
　　安洋将军刘世勳，上元人；守安洋城，力战死（见明史及辑览）。
　　右都督张名扬，江宁人；定西侯张名振之弟。舟山破，被执，不屈死。母范氏，赴水死。亲属二十余人同自焚（见明史及辑览）。
　　锦衣卫指挥王朝相，籍贯未详；舟山破，护鲁王妃嫔入井，用巨石覆之，自刎其旁（见明史及辑览）。
　　以上鲁王殉节诸臣十一人（附入祠士民一人）。
　　监军御史麦而炫，高明人；起兵复高明，迎陈子庄，大兵克高明，被执至广州，不屈，戮死（见明史及辑览）。
　　户部郎中（一作主事）朱实莲，南海人；与麦而炫复高明，摄县事。大兵至，战死（见明史及辑览）。
　　太仆寺少卿霍子衡，南海人；初知袁州，廉洁自持，归里。广州破，召三子训以死节，大书忠孝节烈之家，悬于中堂。易朝服，北向拜，又易绯袍，拜家庙。先赴井死。妾莫氏从之。子生员应兰，偕妻梁氏、一女继之。生员应荃、应芷（一作芑），偕其妻徐氏、区氏又继之。有小婢见之，亦投井死（见明史及辑览）。
　　兵部职方司主事韩如璜（一作如炎），博罗人；起兵与张家玉攻东莞，会大兵来击，战败死（见明史及辑览）。
　　清远卫指挥白常灿，清远人；迎陈邦彦守城，兵败，战死（见明史及辑览）。
　　湖南道副使陈象明，东莞人；总督何腾蛟令征饷广西，调土兵至梧州，遇大兵，战败死（见明史及辑览）。
　　总督广西军务宣国公焦琏，山西人；与瞿式耜同守桂林，后移驻南宁，训练兵士，行至平乐，陈邦傅说降，不屈，自刎死（见明史及辑览）。
　　挂镇西将军印左军都督府右都督朱旻如，临桂人；坚守平乐，城破，杀其妻子，自刎死（见明史及辑览）。
　　全州守备孟泰，全州人；大兵至全州，守将降，泰仰药死；其妻子自杀（见明史及辑览）。
　　吏部考功司主事侯伟时，公安人；从吴炳走城步，大兵至，被执不屈，死（见明史及辑览）。
　　虎贲将军、广宁伯王兴，漳州人；大兵平粤，兴坚守文村踰年，力尽，阖室自焚死（见明史及辑览）。
　　沅江土知府那嵩，沅江人；嗣职，循法守沅江。大兵至，登楼自焚，阖家死。那氏藏书甲于滇中，至是尽焚（见明史及辑览）。
　　云南参将徐日舜，西安人；为云南参将，城破，被擒，不屈，矢贯舌端而死（见浙江通志）。
　　总兵官管黎平参将事萧旷，武昌人；大兵破黎平，战死（见明史及辑览）。
　　兵科都给事中刘尧珍，镇雄府人；兵科给事中吴霖，歙县人；御史张载述，泾县人；俱以阻封议，为孙可望所杀（见明史及辑览）。
　　刑科给事中张镌，宁国人；中军都督府左都督郑允元，歙县人；大理寺丞林（一作杨）钟，湖广人（一作江西人）；太仆寺少卿赵赓禹，袁州人；翰林院检讨蒋干昌，晋江人；李元开，善化人；吏科给事中徐极（一作吉），江西人；江西道御史周允吉，钱塘人；广西道御史朱议■〈尾上水下〉，南昌人；福建道御史胡士瑞（一作端），进贤人；兵部郎中（一作主事）朱东旦，四川人；工部郎中（一作员外）蔡演（一作绾），九江人；主事（一作内阁中书）易士佳，庐陵人；员外（一作内阁中书）任斗墟，鄞县人；兵科给事中（一作主事）林青阳，新宁人；俱事桂王，奉命图去孙可望，事泄，被杀（见明史及辑览）。
　　山东道御史李如月，东莞人；事桂王，劾孙可望不臣，被杀（见明史及辑览）。
　　晋宁知州冷阳春，石阡人；孙可望遣李定国陷晋宁，拒战死（见明史及辑览）。
　　师宗知州徐道兴，睢州人；廉洁爱民。孙可望遣李定国陷曲靖，胁之迎贼，以杯击贼首，骂不绝口，死之（见明史及辑览）。
　　分巡上川南道佥事胡恒，竟陵人；孙可望陷邛州，被执，骂贼死之；妻樊氏、子之骅，投端公河死（见一统志）。
　　户部郎中谭先哲，平坝卫人；孙可望陷安顺，与妻刘氏骂贼，全家死节（见明史及辑览）。
　　巡按贵州御史朱奉■〈金伊〉，华阳人；左迁陕西道参议。归蜀，率众御孙可望于雅州，兵败，骂贼被杀（见明史及辑览）。
　　户部浙江司主事郑延爵，内江人；起兵拒孙可望之众于雅州，屡战不胜，殁于阵（见四川通志）。
　　兴宁知县吴子骐，贵阳人；去职归，曾谕降蛮贼阿乌谜等，上功优奖。孙可望攻贵州，率乡兵御贼，战败被执，不屈，死（见明史及辑览）。
　　永宁知州曾异撰，荣昌人；孙可望寇永宁，异撰集众拒守，城陷，自焚死（见明史及辑览）。
　　天全碉门六番招讨使杨之明，籍贯未详；率师拒孙可望于飞仙关，兵败被执，不屈，死（见四川通志）。
　　大理卫指挥陈桢，大理卫人；沙贼陷城，督众巷战，手馘数贼而死（见四川通志）。
　　吏部左侍郎王锡衮，禄丰人；致仕归。沙定洲之乱，起义兵讨贼，被执，不屈，死（见明史及辑览）。
　　楚雄卫指挥加陞游击王承宪，楚雄卫人；沙贼之乱，出城逆战，贼皆披靡，俄中流矢死。弟承瑱（一作顼），力战死，全军皆没（见明史及辑览）。
　　大理卫守备陈诲，大理人；沙贼围城，分门守御，杀贼力屈死（见云南通志）。
　　澜沧卫指挥李君植，永昌人；领军赴大理，值沙贼围城，力战死（见云南通志）。
　　思恩知府董邦昌，昆明人；流寇陷城，举家自焚死（见云南通志）。
　　崑山知县杨永言，昆明人；流寇破城，巷战死（见云南通志）。
　　临安通判刘之兰，平越人；崇祯末，流寇入滇，执之，胁授伪官，骂贼死（见贵州通志）。
　　——以上桂王殉节诸臣五十人（附入祠士民五人）。
　　●钦定胜朝殉节诸臣录卷五
　　通谥烈愍诸臣（下）
　　府谷游击李显宗，籍贯未详；崇祯三年，流寇王嘉引合乱兵陷府谷，闯贼于是起关中，显宗战死于清水营（见明史及辑览）。
　　分巡河西道兵备副使张允登，汉州人；清勤有惠政。崇祯四年，督饷至甘泉，流贼劫饷，允登力御不敌，战死（见明史及辑览）。
　　都司王世虎、守备姚进忠，籍贯俱未详；崇祯四年，从曹文诏复河曲，点灯子入山西，连败之桑落镇、花地窊、雾露山，世虎等战死（见明史及辑览）。
　　指挥郭伏羌，环县人；崇祯四年，防守曲子镇，贼至，血战死（见甘肃通志）。
　　同知李增，环县人，里居。崇祯四年，贼至，独立街衢，骂贼被杀（见甘肃通志）。
　　宁夏副总兵吴（一作史）开先，歙县人，寓阳城。崇祯五年，贼犯山西，监司王肇生署为将，恃勇渡沁，杀贼数百人，炮尽，无援，死之（见明史及辑览）。
　　协镇直隶通津等处副总兵魏都粱，沁州人；崇祯五年，里居，流寇逼境，力战死（见山西通志）。
　　宁武守备猛忠，籍贯未详；崇祯五年，贼犯沁水，与战，死于平头山（见明史及辑览）。
　　辽州知州李呈章，信阳州人；崇祯五年，流贼至，拒守力屈，城陷，骂贼不屈死（见明史及辑览）。
　　真定游击童维坤，嵊县人；崇祯六年，剿贼乘胜至内邱，战死于磨天岭北（见浙江通志）。
　　内邱知县王世泰，辽东人；崇祯六年，寇掠西山，与弟世宁御之豹子口，俱战死（见盛京通志）。
　　游击越效忠，籍贯未详；崇祯六年，闯贼至修武，于清化镇战死（见明史及辑览）。
　　兵部车驾主事李中正，卢氏人；崇祯六年，流贼由渑池来犯，知县金会嘉弃城遁，中正率家人及里中壮士力战死（见明史及辑览）。
　　平顺知县徐明扬，浮梁人；崇祯六年，流寇至，设法守御，城陷，骂贼死（见明史及辑览）。
　　隆德知县费彦芳，浙江崇德人；崇祯六年，城陷，骂贼被杀（见明史及辑览）。
　　宁夏后卫指挥韩嘉（一作加）爵，宁夏人；崇祯六年，从总兵贺虎臣御流贼，会察罕合套寇攻之，力战被执，支解死（见甘肃通志）。
　　固原镇总兵官殷体信，朔州人；崇祯六年，闯贼入关中，誓死报国，战殁于阵（见山西通志）。
　　武安守备曹鸣鹗，大兴人；崇祯六年，贼犯武安，战死（见明死及辑览）。
　　游击贺奇勳，都指挥使石崇德，籍贯俱未详；崇祯七年，流贼围静海，从参政陆梦龙御之，战死于老虎沟（见明史及辑览）。
　　湖广总兵右都督杨正芳，籍贯未详；屡战奏捷。崇祯七年，督筸兵援雒南，与贼战，殁于阵（见明史及辑览）。
　　镇镇将张上达（一作选），籍贯未详；崇祯七年，与都督杨正芳战死雒南（见明史及辑览）。
　　甘泉知县蒲来举，蓬溪人；崇祯七年，闯贼至，守备孙守法等拥兵不救，贼陷城，来举手刃数贼，死之（见明史及辑览）。
　　顺庆知府杨呈秀，华阴人；大计罢归。崇祯七年（一作九年），贼至，佐有司守御，力战被执，大骂被磔死。其弟呈芳单骑入贼营，斩贼数十，重创死（见明史及辑览）。
　　兴山和县刘定国，江南人；崇祯七年，献赋至，誓死守城，比陷，遣吏怀印送上官，骂贼死（见明史及辑览）。
　　保康知县方国儒，歙县人；事母以孝闻。崇祯七年，献贼攻城，率乡兵力御，不支，城陷，被执，骂贼，中七刃死（见明史及辑览）。
　　崇信知县庞瑜，公安人；县无城，筑土垣为卫。崇祯七年，大雨垣圯，贼掩至，端坐堂上，贼胁以刃，使跪，厉声大骂，剖心裂尸而死（见明史及辑览）。
　　凤县主簿永吉祚，辉县人；致仕未行。崇祯七年，贼至，知县弃城遁，永祚倡义固守，城陷，骂贼死。子士枢、士模，同殉节（见明史及辑览）。
　　通江守备郭震辰、指挥田实，籍贯未详。崇祯七年，击贼百丈关，兵败被执，骂贼死（见明史及辑览）。
　　通江指挥王永年，籍贯未详；崇祯七年，御贼力战，殁于阵（见明史及辑览）。
　　中都留守朱国相，凤阳人；崇祯八年，贼犯凤阳，国相率兵御之，多所斩获，力竭，殁于阵（见明史及辑览）。
　　凤阳指挥袁瑞征、吕承荫、郭希圣、张鹏翼、周时望、李郁、岳光祚、陈永龄（一作程永宁），俱凤阳人；崇祯八年，流贼至，与留守朱国相守皇陵，俱殁于阵（见明史及辑览）。
　　霍邱教谕倪可大，仪征人；崇祯八年，贼至，知县逸去，督民壮逆战，以奇计斩贼数百，分守北门，贼以炮攻陷南门，被执，啮指血喷贼，被磔死。妻女皆自缢，仆倪表亦死（见明史及辑览）。
　　云南参政张鹤腾（明史作胜，腾字之讹），颍州人；总督鹤鸣弟。行谊醇笃，誉过其兄。崇祯八年，颍州城陷，被执，骂贼死（见明史及辑览）。
　　太湖知县金应元，会稽人；崇祯八年，流贼至，据城东，大豪奸人导贼渡濠，为所执，斫未殊，自缢死（见明史及辑览）。
　　潜山知县赵士彦，籍贯未详；崇祯八年，流贼攻城，被重伤死（见明史及辑览）。
　　霍山教谕龚元祥，长洲人；崇祯八年，贼掩至，知县逸去，督民固守，城陷，整衣冠危坐，贼欲屈之，厉声骂贼，被害。其子炳衡，亦以骂贼被杀（见明史及辑览）。
　　巢县知县严觉，归安人；崇祯八年，贼至，率民守御，力竭城陷，被执骂贼死。子有芑同死，一门皆殉（见明史及辑览）。
　　江西右参政卢谦，婺源人；引疾里居。崇祯八年，流贼犯庐江，竭力扞城，炮尽城陷，骂贼，为所杀，投尸于池（见明史及辑览）。
　　保德州副总兵柳国镇，籍贯未详；崇祯八年，从艾万年与闯贼战襄乐镇，殁于阵（见明史及辑览）。
　　新蔡知县王信，籍贯未详；崇祯八年，闯贼陷城，骂贼死（见明史及辑览）。
　　卢氏知县白楹，莘县人；崇祯八年，已被劾，闯贼至，守城，比陷，率民巷战，力竭自刎（见明史）。
　　宏农卫世袭指挥李君赐、杨道泰、阮我疆，俱灵宝人；崇祯八年，城陷，力战死。（见明史及辑览）。
　　游击平安，籍贯未详；从曹文诏讨贼。崇祯八年，在湫头镇力战，死之（见明史及辑览）。
　　都司陈保山，临淮人；崇祯八年，流寇压境，力战于隆平寺，死之（见明史及辑览）。
　　陕西都指挥使张应春（一作龙）、都司田应龙，籍贯俱未详。崇祯八年，献贼至清水县之张家川，并中伏，战死（见明史及辑览）。
　　朱阳关守将徐来臣，籍贯未详；崇祯八年，献贼至，军溃，死之（见明史及辑览）。
　　罗田知县梁志仁，江宁人；时修守备具，罗汝才以志仁长者，不忍加兵。崇祯八年，邑奸导其别校来攻，志仁巷战，手刃数贼，被执，骂贼，支解死。汝才驰还，以擅害志仁，斩其别校，以礼敛之；妻唐氏，时亦被杀（见明史及辑览）。
　　罗田守将郭金城，四川人。崇祯十六年，贼至，率所部兵斩贼百余，追之英山，贼大集，困围三日，被执，胁降，不屈，见杀（见明史及辑览）。
　　龙江都司王寅，山阴人；调守泗州陵。崇祯十年，贼来犯，疾趋至盱眙，斩其先锋，矢尽力竭，殁于阵（见明史及辑览）。
　　泗州守备（一作都司指挥）陈正亨，江阴人；崇祯十年，与都司王寅同守泗陵，战死（见明史及辑览）。
　　盱眙知县蒋佳征，灌阳人；治县有声。崇祯十年，贼至，县无城，设伏要害，率乡勇力战死。母闻之，亦自缢死（见明史及辑览）。
　　潜山天堂寨巡检吴畅春，汉阳人；练乡兵御贼，斩获甚多，屡却贼；崇祯十年，贼再至，死守力竭，被执，不屈，自刎死（见明史及辑览）。
　　苏州卫指挥同知包文达，苏州人；崇祯九年，击贼宿松，恃胜穷追，陷伏战死（见明史及辑览）。
　　镇江永生洲副将程龙，歙县人；崇祯十年，在宿松酆家店击贼，夜设伏斩贼六十九级，明日贼七营并进，力战不支，引火自焚死（见明史及辑览）。
　　百户署永生洲守备薛自昌，武进人；随程龙征流寇，血战死（见江南通志）。
　　守备莫是骅、詹世龙，苏州人；崇祯十年御贼宿松，力战死（见明史及辑览）。
　　刘河所守备（一作百户）王（一作黄）宏猷，籍贯未详；崇祯十年，御贼宿松，奋勇杀贼，被执骂贼，锯齿断足而死（见明史及辑览）。
　　应抚新标营守备詹兆鹏，婺源人；崇祯十年，御贼宿松，冲锋陷阵，骂贼触石死（见明史及辑览）。
　　吴淞陆营守备米士允，籍贯未详；崇祯十年，张国维遣往援潜山，在宿松五里铺力战死（见明史及辑览）。
　　苏州卫百户（一作干户）功陞钦依守备陈于王，苏州人；崇祯十年，御贼宿松酆家店，执大力左右杀贼，伤重力竭，自刎死（见明史及辑览）。
　　参将范志骠，虞城人；崇祯十年，流贼攻汴，奉调督剿，战败被执，不屈，死（见明史及辑览）。
　　宁羌卫指挥徐大行，籍贯未详；崇祯十年，闯贼陷城，大行守东角楼，力战被执，大骂，匿印不与，见杀（见陕西通志）。
　　应城知县张绍登，南城人；崇祯九年，献贼来犯，率壮士出敌，力战一日夜，斩获甚众，邑奸导贼破城，绍登坐堂上，为贼所杀，仍敛以冠带嘉其忠焉（见明史及辑览）。
　　户部（一作兵部），左侍郎王瑊，应城人；里居。崇祯九年，因其子结怨于族党，怨家导贼陷城，瑊被磔死（见明史及辑览）。
　　广济典史魏时光，新建人；善舞双刀。时教练排兵御贼，贼据蕲州，惮时光，不敢渡河口，因益募死士杀贼。崇祯九年，贼大至，单骑据高坡，贼绕之，靷断被执，不屈，死（见明史及辑览）。
　　真定通判吕之荫，宁夏人；摄获鹿县事。崇祯十一年，竭力守城七日，贼破城，被执，骂贼死。妻张氏、妾刘氏，偕幼子二人及其奴仆俱殉（见明史及辑览）。
　　昭化知县（一作主簿）刘乔■〈木民〉（一作杶），陕西人。崇祯十一年，拒献贼被执，大骂死之（见四川通志）。
　　真定副总兵督理团练事王震仲，蒲州人；为真定游击，尝单骑谕降土寇，以全易州功，进副总兵。崇祯十二年，募兵击贼。将任国寄于泊头镇，力战殁于阵（见山西通志）。
　　湖广副总兵杨世恩，籍贯未详；屡着战功。崇祯十二年，罗汝才、惠登相分屯兴山、远安，彝陵告急，世恩往援，由重阳坪深入，被围援绝，陷贼伏死（见明史及辑览）。
　　防守房县游击（一作守备）杨道选，籍贯未详；崇祯十二年，闯贼陷房县，与知悬郝景春共守城，巷战死（见明史及辑览）。
　　信阳防守团练守备刘煋（一作惺），仪封人；崇祯十二年，城陷，巷战力竭，死（见河南通志）。
　　降将张一川（即扫地王），籍贯未详；后归命，隶监军万元吉部中。崇祯十二年，与献贼战开县，陷阵死（见明史及辑览）。
　　降将张（一作王）载福，籍贯未详；后归命。崇祯十二年，与张一川等遇献贼，战死四川之开县（见明史及辑览）。
　　经理河南、山东副总兵戴国柱，慈溪人。崇祯十三年，奉调统兵援淮、徐，与流寇战于徐州，力不支，殁于阵（见浙江通志）。
　　偃师知县徐日泰，金溪人。崇祯十三年，率民守城，力竭城陷，骂贼，被脔割死（见一统志）。
　　密县知县朱敏汀，由宗贡为县令；崇祯十三年，闯贼陷城，死之。妾张氏及一女、一孙同死，阖门俱殉（见明史及辑览）。
　　仁寿知县刘三策，鄱阳人；崇祯十三年，闯贼至，矢死守城；城陷，巷战被执，骂贼，支解死（见明史及辑览）。
　　抚标参将张宝山，四川人；守桐城，战辄有功。崇祯十四年，御贼于鲁■〈石共〉山，战死（见明史及辑览）。
　　开封同知盛以恒，潼关卫人；为商城令，击却流贼，擢任未行。崇祯十四年，献贼袭城，适雨雪，守者不能战，督家人射贼十七人，坠马，贼益集，中矢，巷战，城陷被执，骂贼，支解死。其孙觉（一作宽）同死之（见明史及辑览）。
　　宿迁副总兵（一作参将）古道行，江都人。崇祯十四年，与贼将袁时中战于睢宁之双沟，殁于阵（见江南通志）。
　　山西阳和兵备道副使洪允衡，商城人；为宁波守，有治声，以艰归。崇祯十四年，分守东门，贼陷城，力竭，战死（见明史及辑览）。
　　新郑知县刘孔晖，邵阳人；崇祯十四年，闯贼至，固守不能支，城陷骂贼死（见明史及辑览）。
　　镇平知县钟其硕，成县人；崇祯十四年，闯贼陷城，被执，骂贼死（见明史及辑览）。
　　宏农卫世袭指挥许佳允，灵宝人；兵部尚书论孙。崇祯十四年，流贼陷城，力战死（见明史及辑览）。
　　防守叶县副总兵刘国能，米脂人；即降寇闯塌天。奉母命归顺，慷慨思灭贼。崇祯十四年（一作十三年），闯贼陷叶县，奋力杀贼，大骂死之。妻、妾皆自缢。子小蛮子，方七岁，亦骂贼死，部下无一降者（见明史及辑览）。
　　洧川知县柴荐禋，江山人；崇祯十四年，闯贼陷城，骂贼死之（见明史及辑览）。
　　宝丰知县朱由椷（一作棫），新建人；由宗贡为县令。崇祯十四年，闯贼陷城，骂贼死（见明史及辑览）。
　　泌阳知县王士昌，云南南宁人；崇祯十四年，献贼陷城，怀印端坐，骂贼死（见明史及辑览）。
　　鄢陵典史杜邦举，富平人；崇祯十四年，助知县刘振之同守城，守者或遁，捕斩以徇；城陷，被执，大骂不屈，断舌含血喷贼，遂遇害（见明史及辑览）。
　　南阳参将刘士杰，籍贯未详；在诸将中，勇敢思立功。崇祯十四年，诸军追献贼开县之黄陵城，士杰深入，所当披靡，以军孤无继，战死（见明史及辑览）。
　　游击郭开，籍贯未详；崇祯十四年，与参将刘士杰同追献贼至黄陵，战死（见明史及辑览）。
　　守备猛先捷，榆林人；总兵如虎子。崇祯十四年，与参将刘士杰等追献贼黄陵城，战死（见明史及辑览）。
　　英山知县高在仑，成都人；崇祯十四年，贼袭城，冒矢石御之，被执，骂贼死（见明史及辑览）。
　　襄阳推官邝曰广，番禺人；耿介自持，善理冤狱。崇祯十四年，献贼围城，与副使张克俭同御贼，中刃死。妻谭氏、妾季氏同二女被害。子逢明、逢泰，同殉节（见明史及辑览）。
　　襄阳游击黎民安，金溪人；崇祯十四年，襄城火，率所部搏战，矢尽被缚，骂贼死（见明史及辑览）。
　　随州知州徐世淳，嘉兴人；侍郎必达子。时集士民守城，岁荒，分粟以振。崇祯十四年，流贼逼随，寝食城楼固守，援绝；巷战，中乱刃死。妾赵氏、王氏及家众十八人同死。其子生员肇梁，骂贼死之（见明史及辑览）。
　　信阳知州高孝志，江都人；崇祯十四年，献贼陷城，力竭被执，大骂不屈，死（见明史及辑览）。
　　兴山都司徐日耀，籍贯未详；崇祯十四年，献贼自蜀来攻兴山，力战死（见明史及辑览）。
　　分巡下川南道副使黄谏卿，莆田人；崇祯十四年，献贼至泸洲，被执，抗节不屈，死。书记陈韶英从之，仆郑寄、陈松等五人俱殉（见福建通志）。
　　泸洲卫指挥使王万春，泸洲人；崇祯十四年献贼之乱，招义勇拒贼，被执，不屈，阖门遇害（见四川通志）。
　　泾州知州娄琇，湘阴人；崇祯十四年，闯贼陷城，骂贼受戮，妻亦殉之（见明史及辑览）。
　　潜山知县李孕嘉（一作朱应嘉），沈邱人。崇祯十四年冬，献贼至，再陷潜山，骂贼死（见一统志）。
　　太湖参将邱壮猷，六安人；崇祯十五年，献贼入城，血战死（见江南通志）。
　　太湖知县李盛英，榆林人；崇祯十五年，流贼掠县境，率兵御之许家寨，初多斩获；后贼益众，力战死（见一统志）。
　　太湖守备徐际相，籍贯未详；崇祯十五年，与知县李盛英同御贼，力战死（见一统志）。
　　庐州通判赵兴基，云南太和人；崇祯十五年，献贼薄城，城中官大半遁走，兴基分守水西门，陷城，手刃数贼，身被重创而死（见明史辑览）。
　　庐州卫指挥同知赵之璞，庐州人；崇祯十五年，与通判赵兴基等分守东门，巷战死（见明史及辑览）。
　　亳州知州何燮，晋江人；拊循残黎，修战守具。崇祯十五年，贼至，居民逃窜，空城不能守，遂陷，被执，欲降之，骂贼，断足剖胸而死。悬首市上三日，耳鼻犹动（见明史及辑览）。
　　盱眙主簿胡渊，永年人；县故无城，屡经贼躏藉。崇祯十五年，贼至，渊独拒守力战，马蹶，被执，骂贼死（见明史及辑览）。
　　云南参政程楷，合肥人；初令平湖，有政声，致养归。崇祯十五年，与经历郑元绶守南薰门，力战死（见明史及辑览）。
　　保督标下监军道佥事任栋，永寿人；从征屡捷。崇祯十五年，从总督杨文岳援汴，会左良玉大溃于朱仙镇，力战，殁于阵（见明史及辑览）。
　　河南监军兵部职方员外郎余爵，禹州人；崇祯十五年，闯贼犯开封，监平贼将军左良玉军，援汴败绩，被执，骂贼死之。其侄敦华，亦遇害（见明史及辑览）。
　　保定督标副总兵甄奇杰，籍贯未详；崇祯十五年，从总督杨文岳攻贼河南，战死（见明史及辑览）。
　　副总兵贾悌、冯名圣，籍贯未详；崇祯十五年，从总督杨文岳战死于汝宁（见明史及辑览）。
　　归德卫守备蔡浩，汝宁人；崇祯十五年，守汝宁城，力战死。子东，同殁于阵（见明史及辑览）。
　　指挥张国正，六安人；崇祯十五年，流寇袭汝宁，巷战，中流矢死。子斯美奔救，亦死（见江南通志）。
　　归德卫指挥熊应吕、梅振英、张鸿光，俱汝宁人；崇祯十五年，守汝宁，力战死（见河南通志）。
　　汝宁游击朱崇（一作荣）祖，汝阳人；崇祯十五年，分城固守，城陷，战死。妻孙氏，自焚死（见明史及辑览）。
　　督标副总兵张舆，籍贯未详；守归德，城破，奋勇杀贼，被执，骂贼死（见河南通志）。
　　归德通判（一作经历）徐一源，海盐人；有拒寇功。崇祯十五年，守城，杀贼甚众，比陷，巷战，骂贼死（见明史及辑览）。
　　摄监纪同知事汝州吏目顾王家，会稽人；抚贼有功，当迁，汝人乞留。崇祯十五年，城陷，骂贼，被乱刀砍死。子国，亦以击贼被害（见明史及辑览）。
　　开封游击李春桂（一作春贵），汴人；崇祯十五年，闯贼犯汴，单骑酣战，中矢，自刎死（见明史及辑览）。
　　督标副总兵孙枝秀，籍贯未详；崇祯十五年，从总督孙传庭击闯贼于南阳，枝秀跃马追贼，击杀数十骑，马蹶被执，不屈死（见明史及辑览）。
　　督标参将黑尚仁，籍贯未详；崇祯十五年，从总督孙传庭击闯贼于南阳，力战死（见明史及辑览）。
　　南阳知府邱懋素，贵州新添卫人；崇祯十五年，闯贼再陷城，骂贼不屈，全家被害（见明史及辑览）。
　　遂平知县刘英，贵州人；崇祯十五年，闯贼至，婴城死守，比陷，骂贼不屈，死（见贵州通志）。
　　上蔡知县许永禧，曲沃人；性耿介，有惠政。崇祯十五年，婴城固守，力不支，城陷，具袍笏拜阙，遂自刎（见明史及辑览）。
　　内黄知县周卜历，郏县人；以父丧，归里。崇祯十五年，闯贼至，令执知县以代其死；骂贼，被害（见明史及辑览）。
　　陈州知州侯君擢，成安人；崇祯十五年，闯贼攻城，身先士卒，运木石击贼，城濠皆满。后城陷，被缚，骂贼死（见明史及辑览）。
　　怀仁知县杨士英，西平人；里居。崇祯十五年，闯贼陷城，被执，骂贼死。媳王氏，亦骂贼，为所杀（见一统志）。
　　户部主事崔泌之，鹿邑人；为雄县令，多建竖，谪归。崇祯十五年，闯贼破城，手杀贼，自刎死（见明史及辑览）。
　　平定知州梁可栋，陕州人；里居。崇祯十五年，城陷，骂贼死（见明史及辑览）。
　　襄城守将副总兵李万庆，延安人；即降寇射塌天，后归命，从征自效，有守郧功。崇祯十五年，从汪乔年与闯贼血战襄城，力竭阵殁（见明史及辑览）。
　　副总兵马名廉，榆林卫人；崇祯十五年，汪乔年襄城被围，名廉驰救，出入贼垒者三，竟殁于阵（见明史及辑览）。
　　副总兵张国钦、张一贯（一作一贵），籍贯俱未详；崇祯十五年，从总督汪乔年战死襄城（见明史）。
　　总督监纪西安府同知孙兆禄，阜城人；崇祯十五年，随总督汪乔年战死襄城（见明史及辑览）。
　　富平知县冯正吉，太康人；里居。崇祯十五年，贼逼太康，出城冒矢石搏战，城破，与妻任氏投井死。子昌辰，同殉节（见河南通志）。
　　东昌通判（一作济宁州同知）黄一鵾（一作一鲲），永康人；崇祯十五年，流贼陷城，被执，骂贼遇害。一门三十余口皆殉节（见浙江通志）。
　　刑部主事靳圣居，长垣人；崇祯十六年，由庆阳推官擢任，未行。闯贼至，扞守东门三昼夜，城陷，被执，骂贼，磔死（见明史及辑览）。
　　祠祭司主事南居业，渭南人；企仲子。崇祯十六年，闯贼诱之降，与居益并受炮烙，死之（见明史及辑览）。
　　福宁道兵备副使樊维城，黄冈人；里居。崇祯十五年，守城被执，骂贼死（见明史及辑览）。
　　承天府同知卢学古，夏县人；署荆门州事。崇祯十五年，闯贼寇荆门，坚守三昼夜，城陷，骂贼，剖腹死（见明史及辑览）。
　　麻阳知县夏统春，桐城人；由黄陂丞摄县事，着廉能声。崇祯十五年，贼犯黄陂，时擢任麻阳，未赴，督众拒守十五昼夜，贼少退，继大至，城陷，巷战被执，骂贼，支解死（见明史及辑览）。
　　巡抚河南都察院右佥都御史王汉，掖县人；崇祯十六年，在永城为叛将刘超所杀（见明史及辑览）。
　　河南守备李日舒，栖霞人；崇祯十六年，流贼寇开封，随巡抚王汉力战死（见一统志）。
　　密云副总兵（一作参将）陈治邦，临漳人；崇祯十六年，从王汉与刘超战死，子亦殉（见明史及辑览）。
　　游击连光耀，籍贯未详；崇祯十六年，从王汉与刘超战死，子亦殉（见明史及辑览）。
　　开封府同知刘跃龙，安定人；里居。崇祯十六年，闯贼至，出资缮城郭、募乡兵，偕知县应昌士等扞御，城破，骂贼死（见甘肃通志）。
　　七省督师监军、商雒道副使乔迁高，定襄人；崇祯十六年，河南军叛，贼追至潼关，同督师孙传庭杀贼，殁于阵。子象观及妻史氏，同缢死（见明史及辑览）。
　　山海关副总兵杨明，榆林人；移病归。崇祯十六年，分守城东南楼，及陷，死之（见明史及辑览）。
　　定边副总兵张发，榆林人，郎中云鹗子。崇祯十六年，分守城中，督清街道，城陷，力战死（见明史及辑览）。
　　山海关总兵官侯拱极，绥德州人；崇祯十六年，闯贼犯榆林，与父世禄分城固守，比陷，死之（见明史及辑览）。
　　宁夏总兵官尤世禄，府谷人；时居榆林。尤氏有八元戎，禄威望尤着。崇祯十六年，闯贼至，与兵道都任等守城，比陷，被执，不屈死（见明史及辑览）。
　　宣府柳沟总兵官王世国，榆林卫人；里居。崇祯十六年，分守榆林城，扞御闯贼，城陷，被执，不屈死（见明史及辑览）。
　　天津防海总兵官王学书，榆林人；致仕家居。崇祯十六年，闯贼攻榆林，散家资，给兵饷守城，援绝，骂贼死（见明史及辑览）。
　　靖边副总兵尤翟文，府谷人；总兵世威弟。勇敢，善战。崇祯十六年，守榆林南门，力战阵亡（见明史及辑览）。
　　副总兵李登龙、常怀，榆林人；崇祯十六年，分守榆林，战殁（见明史及辑览）。
　　孤山副总兵王永祚，榆林人；崇祯十六年，闯贼至，分守后东门楼，城陷，战殁（见明史及辑览）。
　　安边参将马明（一作鸣）节，榆林人；崇祯十六年，分守东南城隅，将陷，阖家焚死；巷战，杀贼数十人，投火死（见明史及辑览）。
　　西安参将李应孝，榆林人；解任在籍。崇祯十六年，分守城东北隅，将陷，先令妻女自缢，率子搏战，矢尽，自刎死（见明史及辑览）。
　　榆林左营游击陈二典、右营游击刘芳馨（一作芳声），俱榆林人。崇祯十六年，二典分守新添门楼，芳馨分守东南城隅，城陷，巷战死（见明史及辑览）。
　　右营游击尤养鲲（一作龙养坤），榆林人；崇祯十六年，守东门楼，城陷，死之（见明史及辑览）。
　　火器营都司郭遇吉（一作遇春），榆林人；性忠勇，善火攻。崇祯十六年，分守东南观远楼，用神枪佛郎机，杀贼甚众；城陷，为贼执，送西安，至鱼河堡，骂贼，被杀（见明史及辑览）。
　　游击孙贵、晏维新、文侯国、潘国臣、傅德、李国奇、守备李宗叙（一作全家叙），白慎衡、杨以伟、贺大雷、尤勉，俱榆林人；崇祯十六年，城陷，战死（见明史及辑览）。
　　奇兵营游击杨正韚，榆林人；崇祯十六年，分守前东门空心楼，力战死（见明史及辑览）。
　　抚边守备惠渐，清涧人；崇祯十六年，守榆林，尽力杀贼，城陷，骂贼死（见明史及辑览）。
　　指挥李文灿、李文焜，榆林人；崇祯十六年，分守榆林，城陷，战死（见明史及辑览）。
　　彰德参将王荣，榆林人；崇祯十六年，为贼所执，大骂不屈，死。子师易从之（见明史及辑览）。
　　山海关铁骑营左参将尤岱，榆林人；数着战功，弃职归。崇祯十六年，守榆林水西门，城陷，死之（见明史及辑览）。
　　靖边指挥马应举，榆林人；崇祯十六年，乞师于套。城垂陷，套人引去，被执，枭于凯歌楼——即旧城南门（见明史及辑览）。
　　世袭指挥使黄廷政，榆林人；崇祯十六年，力战守城，中炮死（见明史及辑览）。
　　绥德卫管屯指挥钟茂先，榆林人，里居。崇祯十六年，督众守城，力不支，拔匕首刺贼，先杀妻子而自刎（见陕西通志）。
　　西安参将李淮，榆林人；里居。崇祯十六年，贼至，先令妻女自缢，率子杀贼，遂自刎死（见明史及辑览）。
　　甘州副总兵（一作洪水营游击）张攀，安邱人；崇祯十六年，流寇来攻，攀力战死，一家俱殉（见甘肃通志）。
　　临潼副总兵欧阳衮，甘州卫人；崇祯十六年，闯贼围甘州，焚其家，城陷，巷战死（见甘肃通志）。
　　固原副总兵刘国栋，甘州卫人；崇祯十六年，贼陷甘州，率亲丁巷战，力竭，合门自焚死（见甘肃通志）。
　　洪广营游击杨威，甘州卫人；崇祯十六年，闯贼陷甘州，被执，骂不绝口，为贼断喉折胫死（见甘肃通志）。
　　游击赵宗礼，甘州卫人；家居。崇祯十六年，贼陷甘州，仆欲负其幼子金刚保以逃，宗礼手刃之，合家焚死（见甘肃通志）。
　　指挥赵宗祝，甘州卫人；崇祯十六年，城陷，父子率亲丁巷战，力竭，命妻妾投缳死，父子俱自刎（见甘肃通志）。
　　指挥李栖鵾，甘州卫人；崇祯十六年，闯贼入城，栖鵾冲战力竭，自刎（见甘肃通志）。
　　指挥姚天宠，甘州卫人；崇祯十六年，闯贼陷城，迎战被杀，合家自焚死（见甘肃通志）。
　　指挥张洪勳，甘州卫人；崇祯十六年，闯贼入城，率家僮巷战，力竭，自焚死（见甘肃通志）。
　　指挥王嘉官，甘州卫人；崇祯十六年，闯贼入城，射杀贼数十人，力竭自刎（见甘肃通志）。
　　抚标游击万峘，甘州卫人；崇祯十六年，同巡抚林日瑞守城，杀贼甚众，城陷，贼磔其尸（见甘肃通志）。
　　都司姜宏基，甘州卫人；崇祯十六年，闯贼陷城，骂贼死（见甘肃通志）。
　　太湖知县段自宏，甘州卫人；里居。崇祯十六年，闯贼犯甘，捐赀饷士守城，城陷，被执，骂贼，自刎死（见甘肃通志）。
　　陕西督标副总兵刘光先，榆林人；闯贼破西安，光先转战至渭上，沈河死。妻王氏亦投井死，一家死难五十余人（见明史及辑览）。
　　隰州知州周培忠，咸宁人；里居。崇祯十六年，闯贼陷西安，一门殉节（见陕西通志）。
　　延安副总兵解文英，宁夏人；崇祯十六年，闯贼破延安，被执，授以官，骂不绝口，囚诸狱。又约榆林总兵尤世威等举义，贼怒，支解之（见甘肃通志）。
　　潼关卫指挥使张尔猷，潼关人；崇祯十六年，分守南城。潼关陷，率家人击贼，被创，坠马，骂贼死（见陕西通志）。
　　参将赵希魁，渭南人；崇祯十六年，从总督孙传庭战殁河南（见陕西通志）。
　　宁夏守备薛国蕙，华州人；家居。流贼盘踞石脆山峪，偕弟诸生国华同击贼，力战于柿村，陷阵亡（见陕西通志）。
　　指挥彭凌云，宁夏人；崇祯十六年，与王风木等谋讨贼，死之（见甘肃通志）。
　　庆阳城守都司周嘉彦，靖边卫人；崇祯十六年，闯贼至，率众巷战，手杀数百人，自刎死（见陕西通志）。
　　延津知县牛养杰，岐山人；事后母孝，归家。崇祯十六年，遇闯贼之变，骂贼死（见陕西通志）。
　　兵部职方主事杨暄，高平人；崇祯十六年，以渭南令擢任，未行。闯贼至渭南，举人王命诰开门迎贼，暄被执，索印不与，骂贼死（见明史及辑览）。
　　泰安知县朱呈瓘，长治人；崇祯十六年，贼陷城，絷至伏羗，胁令赚城，呈瓘大呼，使固守，骂贼，被杀（见山西通志）。
　　仁怀知县雍缔，宁夏中卫人；崇祯十六年，贼破城，合家自焚死（见甘肃通志）。
　　巡抚湖广右佥都御史宋一鹤，清苑人；幼习兵事，屡有战功，时乞养候代。崇祯十六年，闯贼陷承天，城守不支，自刎死（见明史）。
　　嘉鱼知县王良监，霍山人；崇祯十六年，献贼陷城，被执，骂贼死（见明史）。
　　蕲州卫指挥岳璧，蕲州人；崇祯十六年，贼至，被执，胁降，骂贼，贼刺之，时大雪，血流丈余死（见明史及辑览）。
　　道州守备加郧阳都司沈至绪，浙江人；崇祯十六年，献贼攻道州，战死于木垒铺；其女云英再战，夺父尸还（见明史及辑览）。
　　云梦知县谌吉臣，南昌人；崇祯十六年，闯贼陷城，援绝被执，贼临以兵，不为动；授以官，骂贼，见杀（见明史及辑览）。
　　蒲城知县朱一统，平定州人；崇祯十六年，逆闯陷西安，属邑望风降；一统曰：吾家七世衣冠，安可降贼！率士民城守。以体肥，令家人扩井口；城陷，抱印投井死（见明史及辑览）。
　　白水知县朱迥滼，潞安人；明习吏事，下不敢欺。崇祯十六年，贼潜入城，手刃数贼，阵亡（见明史及辑览）。
　　临湘知县林不息，蒲田人；崇祯十六年，献贼陷武昌，誓死守城，擒斩贼骑二十七人，城陷被执，骂贼，见杀（见明史及辑览）。
　　安陆知县濮有容（一作有宏），浙江分水（一作建德）人；崇祯十六年，城陷，一门十九人皆死难（见明史及辑览）。
　　城固知县司五教，内黄人；笃学有志行，屡灭士寇有功。崇祯十六年，闯贼至，率士民固守，斩诸生为内应者，且战且守，城陷，被执不屈，磔死（见明史及辑览）。
　　楚府左长史徐学颜，永康人；以孝友廉洁，博物洽闻。举荐入官，摄江夏县事，缮修守具。崇祯十六年，献贼至，新军内叛；武昌城陷，率楚府新兵力战，断臂骂贼，支解死。合门死者二十余人（见明史及辑览）。
　　宝庆知府李振珽，鄞县人；崇祯十六年，献贼陷城，被执，大骂不屈，赴湘水死。弟振珽、仆李六凤、周科、徐彩俱殉（见湖广通志）。
　　衡州知府张任，三水籍，三原人。崇祯十六年，与贼战舟中，力屈，死之，举家殉节。（见湖广通志）。
　　黄冈卫指挥郭以重，黄冈人；崇祯十六年，贼陷城，谓其妻曰：朝家畀我十三叶金紫，不能易一死哉？贼胁降，绐贼，先杀其妻，夺刀杀一贼，投水死（见明史及辑览）。
　　湖广大围山守备王元封，建德人；崇祯十六年，流寇犯境，单骑入贼寨，酣战，马仆，犹步杀数人而死（见明史及辑览）。
　　湖广都司徐至美，上虞人；崇祯十六年，献贼围武昌，分守黄鹤楼，率兵力战，被重创死（见明史及辑览）。
　　巡抚中军哈维新、都司姚世儒，籍贯俱未详。崇祯十六年，与巡抚林日瑞同死难（见明史及辑览）。
　　蒲圻知县曾栻，临川人；崇祯十六年，献贼陷城，殁于阵（见明史及辑览）。
　　衡州府教授蒋道亨，永明人；摄武陵事。崇祯十六年，献贼陷城，抱印骂贼，被杀（见明史及辑览）。
　　黄陂主簿（一作典史）薛开礼，武进人；尝贷金以代民逋。崇祯十六年，献贼至，士民杀献贼所置伪官，闻礼令士民远避，挺身任之，遂被杀（见湖广通志）。
　　巴陵教谕欧阳显宇，桂阳州人；崇祯十六年，摄县事，献贼陷城，被执，骂贼，支解死（见明史及辑览）。
　　江陵知县袁向科，珙县人；里居。崇祯十六年，献贼陷城，避之镇雄，贼索得之，合门俱死（见四川通志）。
　　榆林都司吴继武，稷山人；崇祯十六年，闯贼入关中，继武竭力守御榆林七日，城陷，巷战死（见山西通志）。
　　西宁副总兵鲁暎昌，庄浪土司。崇祯十六年，闯贼陷西安，誓死殉国，提兵与贼将贺锦奋战，殁于阵（见甘肃通志）。
　　平阳推官张僎，寿光人；崇祯十六年，闯贼陷平阳，自刎死（见山东通志）。
　　建昌道督理粮饷分巡行都司佥事卢懋鼎，浙江东阳人；崇祯十七年，献贼陷城，被执，不屈死（见一统志）。
　　山西左布政使赵建极，河南永宁人；崇祯十七年，太原城陷，被执，骂贼，射死。子于岩、于渭、于磐、于藩、于宣，俱从死（见明史）。
　　分巡冀宁道佥事毕拱辰，莱州卫人；崇祯十七年，贼攻太原，与赵建极等同被执，骂贼死（见明史及辑览）。
　　户部郎中单崇，高密人；以□归里。崇祯十七年，寇入城，骂贼死（见山东通志）。
　　太原知府孙康周，安邱人；崇祯十七年，太原城陷，犹巷战，力竭，被执，骂贼死（见明史及辑览）。
　　忻州知州杨家龙，曲阳人；为宁乡令，招集流亡。崇祯十七年，忻州陷，骂贼不屈死（见明史及辑览）。
　　汾阳知县刘必达，陕西山阳人；崇祯十七年，城陷，投井，贼出之，缚至太原，骂贼，不屈，见杀（见明史及辑览）。
　　太原同知李之青（一作一清），庐江人；崇祯十七年，闯贼陷太原，被执，骂贼死（见山西通志）。
　　掌理灵邱王府事朱慎镂，阳曲人；崇祯十七年，贼陷太原，慎镂驱宗人入庙中，焚之，已亦投火死（见明史及辑览）
　　整饬宁武道监军副使王孕懋，乐安人（一作霸州人）；崇祯十七年，贼至，同总兵周遇吉杀贼，贼陷城，自刎。妻杨氏，投井死（见明史及辑览）。
　　宁武游击马振麟，阳和人；崇祯十七年，闯贼陷城，督兵巷战，与周遇吉俱殉（见山西通志）。
　　宁武关游击高日晃，保德州人；崇祯十七年，闯贼陷城，与周遇吉俱殉（见山西通志）。
　　副总兵曹文耀，大同人；总兵文绍弟。从征，屡有功。崇祯十七年，闯贼陷忻州，战死城下（见明史及辑览）。
　　御史卫桢固，韩城人；有政绩，监李建泰军。崇祯十七年，与贼战，力竭被执，骂贼不屈，自杀（见陕西通志）。
　　分守下川南道右参议张（一作陈）孔教，余姚人；崇祯十七年，献贼至，佐巡抚龙文光守城，奋勇堵御，力竭被执，骂贼死。妻孔氏，后闻孔教殉节，取刀断喉死（见明史及辑览）。
　　建昌道兵备佥事刘士斗，南海人；知太仓州，有政声。崇祯十七年，由成都推官擢任，未行，佐巡抚刘之勃守成都。献贼陷城，被杀。妾张氏、幼子晋，积薪阖署自焚，二十余人同殉义（见明史及辑览）。
　　镇守四川总兵官都督佥事刘佳荫，籍贯未详；崇祯十七年，献贼薄成都，率兵战败，投浣花溪死（见明史及辑览）。
　　威茂兵备道佥事罗铭鼎，三泊人；崇祯十七年，献城犯川，拒守；城陷被执，骂贼死。妻段氏携三子兆鹤、兆桂、兆昌俱投水死（见云南通志）。
　　大理寺寺正王秉干，华阳人；崇祯十七年，流贼陷成都，秉干令阖门投井，骂贼死之（见四川通志）。
　　崇庆知州王励精，蒲城人；仁恕，善折狱，有惠政。崇祯十七年，献贼陷成都，将渡江，命纵火焚楼，触刃贯胸死（见明史及辑览）。
　　川北副将加衔总兵张奏凯，綦江人；崇祯十七年，分守东门，献贼陷成都，血战死（见明史及辑览）。
　　指挥顾景，籍贯未详；崇祯十七年，重庆陷，护瑞王走，王为贼所杀，景从之死（见明史及辑览）。
　　叙南卫指挥同知加陞游击曾印昌，叙州人；崇桢十七年，分守白水江，献贼围成都，战死（见四川通志）。
　　四川参将徐明蛟，籍贯未详；崇祯十七年，督兵讨贼，战殁于阵（见四川通志）。
　　建昌行都司指挥使丁运选，建昌人；崇祯十七年，献贼破成都，调援力战，阵亡（见四川通志）。
　　建昌卫同知李甲，蒲圻人；由双流知县陞任，未行。崇祯十七年，会师荣经县，流贼至，力战，马蹶被执，不屈，死（见湖广通志）。
　　云南按察使庄祖诰，成都人；崇祯十七年，里居。献贼至，衣冠端坐，骂贼，被害（见明史及辑览）。
　　户部观政进士王起莪，安岳人；崇祯十七年，献贼陷蜀，举义，殁于阵（见明史及辑览）。
　　兴文知县艾吾鼎，汉川人；崇祯十七年，署宜宾县事。献贼陷城，合门被难（见明史及辑览）。
　　大宁知县高日临，鄱阳人；崇祯十七年，献贼自盐井至，日临啮血书牒请援，不报。兵败被执，骂贼，磔死（见明史及辑览）。
　　芦山知县金鼎祚，当涂人；崇祯十七年，献贼陷蜀，鼎祚合门殉节（见江南通志）。
　　荣县知县秦民汤，汉阳人；崇祯十七年，献贼破城，被执，不屈，射死（见明史及辑览）。
　　蒲江（一作蒲田）知县朱蕴罗，江夏人；崇祯十七年，献贼陷城，骂贼，不屈，合家死节（见明史及辑览）。
　　松阳知县孙鹏举，江夏人；致仕归。崇祯十七年，献贼陷城，骂贼死，一门殉节十余人（见湖广通志）。
　　中江教谕署剑州事单之宝，籍贯未详；崇祯十七年，献贼陷城，骂贼死（见明史及辑览）。
　　长沙知县高明，建昌卫人；以艰归里。崇祯十七年，流贼入建昌，明督乡勇拒贼焦家屯，力不能支，举家自焚死（见四川通志）。
　　兴都留守沈寿崇，宣城人；都督有容子。时为巡按李振声诬劾，未行。崇祯十七年，城陷，骂贼死（见明史及辑览）。
　　固始朱皋镇巡检郝瑞日，陕西人；摄卢山县事。土寇万明勳诱执以献闯贼，瑞日杀之；将奔凤阳，雨阻，复被贼絷，爱其勇，劝降，不屈，骂贼，支解死；二仆从之（见明史及辑览）。
　　河间同知张光斗，神木人；有政绩。闯贼陷城，骂贼死；妻单氏殉之（见陕西通志）。
　　指挥同知高应诏，辽东人；分防水冶镇，流贼至，拒之倪村，以孤军战死（见盛京通志）。
　　宣府参将熊维藩，威武堡人；致仕归。高贼攻堡，力战，伤贼甚众，堡陷，自刎（见陕西通志）。
　　固原（一作甘峪）参将高从龙，榆林人；崇祯中，调征流寇，行至三水，遇贼，力战死（见一统志）。
　　汉中守备范于殷，山东人；杀贼至经瓦铺，矢尽被执，城陷，骂贼，磔死（见陕西通志）。
　　署许州知州事同知韩澹，淄川人；崇祯中，贼至，欲得其官，即解围去。澹恐州为贼所残，遂缒城而下，贼杀之，城赖以全（见河南通志）。
　　仁寿知县唐凤翥，宿松人；为令，以慈得民。崇祯十七年，御贼，吮血裹创，接战而死（见四川通志）。
　　赞皇知县宋德成，临清人；城陷，贼入署，与子昌龄骂贼死（见山东通志）。
　　通许县丞田汝现陕西人；崇祯中，摄县事。流贼陷城，不屈，死；合家遇害（见陕西通志）。
　　蔡旗堡守备马良御，镇番人；调征湖广流贼，被执，不屈，支解死（见湖广通志）。
　　环县守备杨承芳，岷州人，里居；贼至，拒战死（见甘肃通志）。
　　渑池知县范道行，平遥人，里居；闯寇至，骂贼，被害（见一统志）。
　　四川盐井大使赖华祖，长汀人；天启中，献贼陷四川，骂贼不屈死（见福建通志）。
　　成都同知沈受蒲，当涂人；献贼陷城，与弟受躬死之，家口数十人俱被害（见江南通志）。
　　南康通判吴赐玉，歙县人；剿贼，遇害（见江南通志）。
　　商州同知署知州事周文炜，清河人；闯贼犯境，竭力守御，城陷，被执，大骂死之（见江南通志）。
　　利民参将时睽，沁州人，里居；寇至，拒敌阵亡（见山西通志）。
　　广西掌印都司康四维，绦县人；有勇略，贼至，悉力扞御，城陷，战死（见山西通志）。
　　整饬威茂道佥事蔡肱明，晋江人；献贼犯境，檄总兵朱化龙来援，化龙兵变，胁之从，骂贼，与兄朝明俱遇害，一家三十二人同死（见明史及辑览）。
　　天津副总兵陈值，慈溪人；讨流贼汴中，斩获过半。至天津领水狮，陷阵而死（见浙江通志）。
　　副总兵李科，开州人；崇祯末年，流寇侵境，率兵次茶山渡战殁（见贵州通志）。
　　云南兵备道使窦可进，安岳人；家居；献贼破安岳，大骂，不屈，被磔死（四川通志）。
　　谕德刘其德，兴安州人；侨寓襄阳（一作归守兴安）。贼破城，骂贼死（见陕西通志）。
　　琼州通判蹇遇泰，阶州人；闯寇破阶州，骂贼遇害（见甘肃通志）。
　　通判王懋烈，龙安人；献贼踞蜀，举义兵恢复，兵败，全家死难。
　　山西布政司理问陈一韩，海澄人；崇祯间，署篆辽州。流寇至，募士死守，城陷，率家人巷战死（见福建通志）。
　　守备周永康，金乡人；流寇至，环甲御之，马蹶，手杀数十人而死（山东通志）。
　　湖东守备黄克嘉，合肥人；驻抚州，流寇入城，死之（见江南通志）。
　　漳南守备吴奇动，连城人；崇祯间，奉檄剿贼，殁于阵（见福建通志）。
　　肇庆守备邹维勳，清流人；统兵赴援韶州，斩首六百；继进，伏发，陷阵死（见福建通志）。
　　奉化训导夏魁阳（一作魁杨），建平人；摄浦江县。登陴守御，贼陷城，抗骂不屈，殒于池（见江南通志）。
　　游击张榜，籍贯未详；天启二年，讨徐鸿儒于邹县，兵溃战死（见明史及辑览）。
　　游击龚万禄，籍贯未详；天启二年，徐鸿儒攻大坝，战死（见一统志）。
　　守备冒绍宗，平远人；积讨贼功，由椽擢任。崇祯三年，击流贼，单骑陷阵，坠马，步战死（见陕西通志）。
　　指挥谢某，志佚其名。崇祯四年，分守贵阳，贼陷城，被执不屈，支解死（见一统志）。
　　巡抚山东右副都御史徐从治，海盐人；崇祯五年，叛将李九成等围莱州，从治坚守，为议抚者所阻抑。援军不至，中炮死（见明史及辑览）。
　　莱州知府朱万年，黎平人；有惠攻。崇祯五年，李九成陷登州，万年以朝命往抚，为所执，骂不绝口，被害（见明史及辑览）。
　　莱州副总兵张奇功，真定人；与李九成等，战败，手刃数十人而死（见一统志）。
　　莱州守备熊渭，籍贯未详；在黄县与李九成等力战，死（见一统志）。
　　登莱巡抚中军管维城、游击陈良谟、守备盛洛、姚士良，籍贯俱未详；崇祯五年，孔有德陷登州，维城等皆战死（见明史及辑览）。
　　副总兵王来聘，顺天人；崇祯五年，率官军攻孔有德于登州，城坏，将士踊入，为贼击退；来聘先登，中伤死（见明史及辑览）。
　　副总兵秦拱明，忠州人；都司邦屏子。普名声之乱，与贼力斗死（见明史及辑览）。
　　游击朱永吉，桂林人；初从傅宗龙解安邦彦之围。崇祯间，从讨普名声，军溃，力战自刎。偏将赵能从之（见广西通志）。
　　都督佥事汤廷耀，余干人；万历中，从刘綎征蜀有功。崇祯初，复调征流寇，血战死。子应瑞，同与难（见四川通志）。
　　凤阳通判姚若时，巩县人；致仕在家。崇祯十三年，土贼李际遇作乱，被执，不屈，骂贼死。其子生员城思报父仇，数请兵讨贼，被执于路，抗骂，死之。侄丕显、丕烈、丕振、族人麟征，俱同时殉节（见明史及辑览）。
　　安南卫指挥寻治本，崇祯间，统兵征毛口、六坠等寨阵亡（见贵州通志）。
　　游击张开祚，籍贯未详；崇祯间，楚寇刘新宇攻诏州，往援，杀贼穷追，为贼所害（见湖广通志）。
　　南湖营守备田化龙，德化人；剿永丰贼，孤军深入，援绝战死（见江西通志）。
　　泉州守备邱隽，宁化人；御田仰溃卒，遇害。时吴维城亦以救隽死（见福建通志）。
　　广东参将陈鹏，籍贯未详；崇祯间，从剿连平猺贼，奋勇先登，焚其积聚，孤军深入，战死（见一统志）。
　　福建参政洪云蒸，长沙人；崇祯八年，与郑芝龙击海寇刘香，战死（见明史）。
　　五经博士程接道，嵩县人，程子后裔。崇祯十四年，土贼于大忠作乱，力拒，死之（见河南通志）。
　　泰安同知张应征，定远人；土寇陷城，手刃数人，骂贼死（见江南通志）。
　　守备吴兆燫，同安人；崇祯中，与李魁奇战于龙溪，伏发，殁于阵（见一统志）。
　　郑州守备刘崇会，籍贯未详。崇祯十二年，土寇逼城，屡击败之，为火焚死（见河南通志）。
　　以上寇难殉节诸臣三百五十二人（附入祠士人民四十二人）。
　　右自颇廷相以下，共五百七十六人。虽其生平事实无甚表见，然或身撄锋镝、或命毕疆场、、或遭际艰难、或慷慨引决，节烈堪矜，均通谥烈愍。
　　●钦定胜朝殉节诸臣录卷六
　　通谥节愍诸臣（上）
　　游击宝永澄、赞理通判董尔砺、守备江万春，籍贯俱未详；万历四十六年，随兵备佥事潘宗颜由开原出三岔口，与大兵战于斐芬山，全军败没（按潘示颜，明谥节愍）。（见明史及辑览）。
　　抚顺千总王命印，籍贯未详；万历四十六年，大兵克抚顺，命印死之（见明史及辑览）。
　　都司陈尚仁、王崇信，籍贯俱未详；天启元年，大兵破西平，与副总兵罗一贯同守御，死之（见明史及辑览）。
　　都司徐国全，籍贯未详；天启元年，大兵破辽阳，闻副使何廷魁死，自经于公署（按何廷魁，明谥忠愍。见明史）。
　　分守辽海道左参政顾颐，博兴人；天启元年，大兵破辽阳，王化贞弃广宁逃，颐力屈，自经死（见明史及辑览）。
　　开原兵备佥事崔儒秀，陕州人；天启元年，大兵围辽阳，分守东城，矢集如雨，兵溃，自经死（见明史及辑览）。
　　自在知州段展，泾阳人；天启元年，大兵破渖阳，与转饷同知陈辅尧同死节（见明史及辑览）。
　　渖阳参将夏国卿、同知陈柏，籍贯俱未详；天启元年，大兵破渖阳，死节（见明史及辑览）。
　　宁远通判金启倧，义乌人；起小吏，勤敏有志略；天启六年，大兵攻宁远，启倧以燃炮死（见明史及辑览）。
　　镇守永平蓟镇总兵官朱国彦，籍贯未详；驻劄三屯营。崇祯二年，大兵破城，偕妻张氏缢死（见明史及辑览）。
　　巡抚顺天右副都御史整饬蓟州边备王元雅，太原人；崇祯二年，任巡抚方数月，大兵破遵化，自缢死（见明史及辑览）。
　　保定推官李献明，寿光人；崇祯二年，大兵临遵化，献明以察盘官库驻城中，拒守东门，城破，不屈死（见明史及辑览）。
　　署蓟州事永平推官何天球，增城人；崇祯二年，方理遵化军饷，分城拒守，城破，死（见明史及辑览）。
　　遵化知县徐泽，襄阳人；崇祯二年，大兵至，泽莅任七日，城破被执，不屈死（见明史及辑览）。
　　遵化知县武起潜，进贤人；治县有声。崇祯二年，方解官候代，守城，死节（见明史及辑览）。
　　蓟镇遵化游击彭文炳，沂州籍，吉水人；崇祯二年，大兵临遵化，力战不支，阵亡；母颜氏，与妻韦氏俱殉。弟文炯、文彩及子遇扬、遇飙，俱同时阵亡（见山东通志）。
　　香河知县任光裕，霍州人；崇祯二年，大兵破香河，死之（见明史及辑览）。
　　永平道标中军守备（一作都司）程应琦（一作应奇），山阴人；崇祯三年，与兵备郑国昌同守永平，大兵破城，犹巷战，势不支，因自杀，妻亦殉节（见明史及辑览）。
　　永平推官庐（一作罗）成功，高要人；综核兵饷，三辅倚以为重。崇祯三年，陞兴化同知，督师留之；永平破，冠带自缢死（见明史及辑览）
　　督师军前监纪永平推官郑感民，宁夏人；崇祯三年，城破，阖家死难（见甘肃通志）。
　　三屯营副总兵焦延庆，卢龙人；崇祯三年，大兵破永平，分守南城，阵亡（见明史及辑览）。
　　东胜左卫指挥佥事张国翰（一作国瑞），本卫人；崇祯三年，永平破，自缢死，妻韩氏从之（见明史及辑览）。
　　中书舍人廖（一作唐）汝钦，卢龙人；崇祯三年，永平破，死之（见明史及辑览）。
　　得胜堡参将李全，籍贯未详；崇祯七年，大兵破大同，攻拔得胜堡，全自经死（见明史及辑览）。
　　保安知州阎生斗，汾西人；崇祯七年，大兵临保安，生斗集吏民固守，城破，死之（见明史及辑览）。
　　灵邱知县蒋秉采，全州人；崇祯七年，大兵入灵邱，募兵坚守，力屈，投缳死。阖门殉之（见明史及辑览）。
　　灵邱守备于世奇，籍贯未详；崇祯七年，灵邱破，死之（见明史及辑览）。
　　茨沟守备张修身，籍贯未详；崇祯七年，城破，不屈死（见一统志）。
　　户部主事赵悦，籍贯未详；崇祯九年，以公事赴昌平，大兵破城，死之（见明史及辑览）。
　　保定通判王禹佐，萧山人；崇祯九年，摄昌平州事，婴城拒守，城破，不屈死。子国宣，殉之（见明史及辑览）。
　　昌平守备咸（一作戚）贞吉，籍贯未详；崇祯九年，昌平破，死之（见明史及辑览）。
　　顺义知县上官荩，曲沃人；治县，廉执有声；崇祯九年，大兵下顺义，率众拒守，城破，自经死（见明史及辑览）。
　　顺义游击冶国器，都指挥苏时雨、籍贯俱未详；顺义破，同时殉节（见明史及辑览）。
　　宝坻知县赵国鼎、山西乐平人；崇祯九年，大兵下宝坻，城破，死之（见明史及辑览）。
　　安肃知县郑延任，临清人；崇祯九年，大兵破安肃，延任死之。妻李氏自缢死（见明史及辑览）。
　　大城知县武维周，太谷人；崇祯九年，大兵下大城，誓死守城，中流矢死（见山西通志）。
　　安州知州崔维嵂，平度州人；崇祯九年，大兵下安州，城破，巷战被执，触阶死。妻牟氏及子妇陈氏，俱缢死（见山东通志）。
　　兰州知州薛一鹗，定兴人；里居。崇祯九年，大兵至，与同里太常卿鹿善继固守，城破，死之（按鹿善继，明谥忠节。见明史及辑览）。
　　总督蓟辽保定军务兵部右侍郎、右佥都御史吴阿衡，裕州人；巡按浙江，大振风纪。崇祯十一年，守密云，大兵入墙子岭，被执不屈，死（见明史及辑览）。
　　任邱知县白慧元，清涧人；以镌秩，未行。崇祯十一年，大兵下任邱，新令李廉仲缒城遁；慧元极力拒守，城破，一门俱死（见明史及辑览）。
　　庆都知县黄承宗，威海卫人；崇祯十一年，大兵至庆都，率士民守城，城破，与子朝鍹俱力战，中流矢死。妻刘氏自缢（见明史及辑览）。
　　文安知县王钥，武功人；崇祯十一年，大兵至文安，守城殉节（见明史及辑览）。
　　户部员外郎李崇德，文安（一作青县）人；倡义守城，城破，殉节（见明史及辑览）。
　　蠡县知县王采，泽州人；崇祯十一年，大兵至蠡县，守城殉节（见明史及辑览）。
　　新河知县崔贤，代州人；崇祯十一年，大兵至新河，守城殉节（见明史及辑览）。
　　故城（一作固安）知县王九鼎，潜山人；崇祯十一年，大兵破故城，战死城上（见明史及辑览）。
　　青县（一作兴济）知县张文焕，掖县人；崇祯十一年，大兵至青县，守城殉节（见明史及辑览）。
　　兴济（一作青县）知县钱珍，籍贯未详；崇祯十一年，大兵至兴济，守城殉节（见明史及辑览）。
　　淮安同知周霖雨，行唐人；崇祯十一年，大兵至行唐，兄弟同誓死守城，城破，死节（见畿辅通志）。
　　安平知县孔闻俊，籍贯未详；崇祯十一年，守城，大兵破安平，中流矢死（见畿辅通志）。
　　赵州知州王端冕，江陵人；廉惠得民。崇祯十一年，大兵破城，被执不屈，死（见明史及辑览）。
　　庆云知县陈缄（通志作箴），清流人；崇祯十一年，大兵破庆云，守城死节（见明史及辑览）。
　　灵寿知县冯登鳌，肤施人；崇祯十一年，大兵至灵寿，率民守城，城破死节（见明史及辑览）。
　　吏部考功司员外郎耿荫楼，灵寿人；乞假归里。崇祯十一年，大兵破灵寿，死之。子参，同殉节（见明史及辑览）。
　　知州马士伟，灵寿人；延绥巡抚马从聘子。崇祯十一年，大兵破灵寿，从父自缢死。弟官生士悫、生员士通，俱从死（按马从聘，明谥介愍。见明史）。
　　尚宝司丞孙钥，高阳人；晓兵事，善骑射。崇祯十一年，从父大学士承宗守城，解裘血战，死于城下。子之瀗，同死节（见明史及辑览）。
　　尚宝司丞孙之浩（一作洁）、中书舍人孙之沆（一作沅），高阳人；俱大学士承宗孙，之沆，镐子；之浩，子。崇祯十一年，同战死于高阳（见明史及辑览）。
　　邹平知县魏克家，高阳人；为令，有善政，后里居。崇祯十一年，大兵破高阳，死节（见明史及辑览）。
　　盐山知县陈志，籍贯未详；崇祯十一年，大兵至盐山，城破，自经死（见明史及辑览）。
　　济南推官陆灿，平湖人；崇祯十一年，大兵下济南，与张秉文等同守城，城破，死之。妻孙氏、妾王氏及子凡同死者三十七人（见明史及辑览）。
　　山东分巡济南道参政周之训，黄冈人；崇祯十一年，大兵临济南，与张秉文等同守城，力屈，死之。妻刘氏、妾杨氏、王氏同死，阖门皆殉（见明史及辑览）。
　　山东提学副使翁鸿业，钱塘人；崇祯十一年，与张秉文等分守济南东城，城破，投火死（见明史及辑览）。
　　山东都转盐运使唐世熊，灌阳人；崇祯十二年，大兵临济南，分守西门，被杀（见明史及辑览）。
　　济南知府苟好善，醴泉人；崇祯十一年，由湖广道御史左迁，济南破，死之（见明史及辑览）。
　　济南同知陈虞孕，云南昆明籍，上元人；崇祯十一年，济南破，死之（见明史及辑览）。
　　济南通判熊烈献，黄陂人；崇祯十一年，城破，与二子俱死（见明史及辑览）。
　　署临清州事山东布政使理问姜道元，余姚人；崇祯十二年，济南被围，募壮丁守御，城破，见杀。妻来氏投湖死，子廷廷梁从之（见浙江通志）。
　　历城知县韩承宣，蒲州人；大学士爌孙。崇祯十一年，济南破，与妻、妾同死（见明史及辑览）。
　　邱县知县高重光，清苑人；为柏乡训导，有全城功，擢为令。崇祯十一年，大兵破邱县，抱印投井死（见明史及辑览）。
　　署武定州事济南通判马嗣煜，同州人；崇祯十二年，大兵破城，殉节死（一云在济南殉节。见陕西通志）。
　　临邑知县宋希尧，长治人；崇祯十二年，大兵破临邑，死之（见明史及辑览）。
　　博平知县张烈宿，籍贯未详；崇祯十二年，大兵破博平，死之（见明史及辑览）。
　　茌平知县黄廷（一作建）极，武功人；崇祯十二年，大兵破茌平，死之（见明史及辑览）。
　　武城知县李承（一作永）芳，籍贯未详；崇祯十二年，大兵破武城，死之（见明史及辑览）。
　　钜鹿知县郭司南，安塞人；崇祯十二年，大兵破城，自刎死，仆张尔璋同殉（见陕西通志）。
　　兵备道张斗、姚恭、王之桢、副总兵江翥（一作汪翥）饶勳（一作陈勳），籍贯俱未详。崇祯十五年，率兵援松山之围，大兵破松山，皆被执，死之（见明史及辑览）。
　　整饬霸州道副使赵煇，河津人；崇祯十五年，大兵入霸州，督士民固守，城破，冠带自尽；子琬（一作捻），同死，全家殉之（见明史及辑览）。
　　霸州知州丁师义，楚雄人；崇祯十五年，分城固守，城破，被执不屈，死（见明史及辑览）。
　　湖广右布政使李时光（一作荛），霸州人；里居。崇祯十五年，大兵下霸州，守城，死之（见明史）。
　　户部主事马嗣烋，同州人；嗣煜从弟。崇祯十五年，以管蓟镇粮储，死节于蓟州；母薛氏、弟嗣杰同死（见陕西通志）。
　　兵科给事中周而淳，掖县人；崇祯十五年，分督畿辅城守事。至河间，分兵守城，城破，不屈死（见明史）。
　　分巡登莱道兵备佥事邢国玺，长葛人，有治绩。崇祯十五年，畿辅戒严，率山东兵入卫，至龙冈，猝遇大兵，战败，坠马死。二子俱战殁。妻袁氏闻之，及二媳皆自尽（见明史）。
　　河间同知姚汝明，夏县人；孝友好义。崇祯十五年，大兵破河间，殉节死。妾任氏同殉（见明史及辑览）。
　　襄阳知县（一作推官）贾太初，河间人；以艰归里。崇祯十五年，大兵攻河间，城破，死之；女亦抗节死（见明史）。
　　柏乡知县丁茂桂，寿光人；崇祯十五年，城破，殉节死（见山东通志）。
　　阜城知县吕大成，莱芜人；崇祯十五年，大兵入阜城，死之（见明史）。
　　台州知府傅梅，邢台人；知登封，有善政，家居。崇祯十五年，大兵临顺德，佐知府吉孔嘉分守南城，城破，不屈死（见明史及辑览）。
　　文华殿中书舍人孟鲁钵、张凤鸣，俱邢台人；崇祯十五年，大兵破顺德，同死节（见明史及辑览）。
　　定州知州唐铉，祥符人；崇祯十五年，大兵破定州，死之（见明史）。
　　黄州推官侣鹤举，清丰人；家居。崇祯十五年，大兵攻清丰，城破，死之（见明史）。
　　富阳知县杜斗愚，清丰人；家居。崇祯十五年，城破，死之（见明史）。
　　平乡知县杜前，鹿邑人；崇祯十五年，大兵破平乡，死之（见畿辅通志）。
　　山东分巡充西道佥事李恪，安邑人；崇祯时，备兵曹州。十五年，大兵破城，死之（见山西通志）。
　　临清总兵官刘源清，济宁人；泽清之弟。崇祯十五年，婴城备御，城破，死之（见明史）。
　　总督宣大兵部侍郎、右副都御史张宗衡，临清人；里居。崇祯十五年，佐有司守城，大兵破临清，死之（见明史及辑览）。
　　户部员外郎邢泰吉，临清人；里居。崇祯十五年，临清破，死之（见明史）。
　　临汾知县尹任，临清人；里居。崇祯十五年，佐守城，比破，死之（见明史）。
　　太常寺少卿张振秀，临清人；落职归。崇祯十五年，大兵围临清，佐有司合力备御，城破，死之（见明史）。
　　阳信知县张予卿，武进人；崇祯十五年，大兵破阳信，殉节死（见明史）。
　　邹平知县朱迥（一作溱）添，潞安人；崇祯十五年，大兵下邹平，全节死（见明史）。
　　武城知县任万民，阳曲人；献救时八议、守城十二策，当事果得其用，治县有声。崇祯十五年，大兵破武城，殉节死（见明史）。
　　兖州同知谭丝，籍贯未详；同知曾（一作曹）文蔚，泗州人；通判（一作运河同知）阎鼎（一作调鼐），临汾人。崇祯十五年，大兵破兖州，同死节（见明史及辑览）。
　　衮州推官李昌期，永年人；常监军破土寇万人，众推其才；崇祯十五年，兖州破，死之（见明史）。
　　鲁府左长史俞起蛟，钱塘人；击盗有功。崇祯十五年，兖州破，鲁王被难，率亲属二十三人殉节（见明史及辑览）。
　　滋阳知县郝芳声，忻州人；治县有声。崇祯十五年，兖州破，死之（见明史）。
　　滕县知县瞿骞，上海人；崇祯十五年，大兵破城，死之（见江南通志）。
　　兵部车驾郎中刘宏绪，滕县人；里居。崇祯十五年，大兵破城，不屈死（见明史）。
　　莱芜知县冯守礼，猗氏人；居乡，敦友义，为平定州学正，课士有法；崇祯十五年，大兵破莱芜，自杀。子摅奇、拱奇（一作据奇、振奇）同死（见明史及辑览）。
　　户部主事楚烟，曹州人；解职归。崇祯十五年，大兵破曹州，抗节死。妻赵氏，触柱死。子凤苞，以身翼父，被杀（见明史）。
　　兵部职方司主事刘大年，广昌人；奉使南京。还朝，道过历城，适城破，被执，抗节死（见明史）。
　　东阿知县吴汝宗，宁洋籍，龙岩人。崇祯十五年，大兵下东阿，死之（见明史）。
　　高苑知县周启元，黄冈人；崇祯十五年，大兵破高苑，启元朱衣坐堂上，死之（见明史）。
　　丰县知县刘光先，广东人；崇祯十五年，大兵破丰县，光先自刎死（见明史）。
　　沐阳知县刘士璟（一作燝），复州人；强有干才；崇祯十五年，大兵至，竭力扞城，城破，死之（见明史）。
　　寿光知县李耿，大兴籍，江阴人。崇祯十五年，大兵下寿光，自缢城上（见明史）。
　　莒州知州景淑范，蒲州人；崇祯十五年，守城，大兵破莒州，殉节死（见山西通志）。
　　武邑知县郑集命，延长人；崇祯十五年，大兵南下，城破，死节（见陕西通志）。
　　六合知县郭凝鼎，汶上人；崇祯十五年，在籍；大兵破汶上，死之（见山东通志）。
　　淮安通判刘文蔚，新河人；大兵临城，文蔚率家人竭力守御，城破，巷战被执，死之（见畿辅通志）。
　　山东副使申为宪，永年人；里居。崇祯十五年，大兵破永年，抗节死（见明史）。
　　莱阳知县陈显际，真定人；守莱阳。崇祯十六年，与绅士守城，比破，死之（见明史）。
　　吏部稽勳司郎中宋应亨，莱阳人；落职归。崇祯十六年，大兵破莱阳，被执，不屈，死（见明史）。
　　内阁中书舍人赵士骥，莱阳人；崇祯十六年，守莱阳，城破，死之（见明史）。
　　沙河知县项易，禹州人；崇祯十六年，城破，死之（见山西通志）。
　　辽东宁前卫副总兵陶宗仪，密云人；崇祯十六年，城陷，同弟宗颜、侄熊家皆死之（见畿辅通志）。
　　滨州知州王道隆，江都人；崇祯十六年，城陷，身被重创，不屈，死；家属十余口同殉（见江南通志）。
　　自在州知州周继谟，朔平卫人；大兵破辽东，继谟死之（见山西通志）。
　　三关游击邵定，左卫人；守关被围，食尽死（见山西通志）。
　　前屯卫总兵李鸣凤、宁远总兵王定宸、前屯卫副总兵罗文耀，俱辽东人；同时拒守，城破，死之（见盛京通志）。
　　苏州兵备道鞠思让，文登人；城破，死节（见山东通志）。
　　汝宁府通判杨尔俊，卢龙人；大兵破城，不屈，死（见畿辅通志）。
　　真定知县高知彰，海丰人；初知南宫，有惠政；后归济宁，城破，死之（见畿辅通志）。
　　任县知县李唐，解州人；崇祯时，城陷，殉节（见山西通志）。
　　衡州同知郑奉先，邠州人；永平道国昌子。继父殉节（见明史）。
　　以上封疆殉节诸臣一百五十人（附入祠士民十八人）。
　　定远侯邓文明，虹县人；宁河王愈十一世孙。崇祯十七年，闯贼陷京师，殉节（见明史）。
　　镇远侯顾肇迹，江都人；夏国公成十一世孙。都城陷，殉节（见明史）。
　　西宁侯宋裕德，定远人；郓国公瑛九世孙。都城陷，殉节（见明史）。
　　清平侯吴遵周，辽阳人；梁国公成八世孙。都城陷，殉节（见明史）。
　　阳武侯薛濂，胶州人；鄞国公禄九世孙。都城陷，殉节（见明史）。
　　彭城伯张光祖，永城人；彭城侯麟十世孙。都城陷，殉节（见明史）。
　　恭顺侯勳卫吴汝征，凉州人；邠国公允诚七世孙。都城陷，自缢死（见明史）。
　　宁远伯李尊祖，铁岭卫人；成梁之孙。京师陷，遇难（见明史）。
　　锦衣卫指挥同知许达允，灵宝人；尚书进五代孙，世袭锦衣千户，以功加职；都城陷，骂贼不屈，死（见明史）。
　　顺天通判张凝和，忻州人；山西抚标都司宏业子。闯贼陷都城，分守北门，死之（见山西通志）。
　　提督顺天学政、福建道监察御史陈纯德，零陵人；巡抚山西，屡陈时弊，言多剀切。都城陷，贼令百官入见，众摄纯德入，还邸，恸哭自经死（见明史）。
　　户部员外郎宁承烈，大兴人；京城陷，自经于官厅（见明史）。
　　贵州道御史巡视山海居庸二关俞志虞，新昌人；平寇有功。闯贼陷都城，不食，坐露地。梓宫出东华门，志虞往，恸哭，自缢死于新昌会馆（见浙江通志）。
　　内阁中书舍人宋天显，华亭人；京城陷，为贼所执，逼书伪诏，骂贼，触阶死（见明史）。
　　光禄寺署丞于腾云（一作腾蛟），大兴人；京城陷，服命服，与妻妾俱投缳死（见明史）。
　　右都督方履泰，全椒人；南和伯一元子。京城陷，自刎死（见明史）。
　　锦衣卫千户李国禄，丰城人；京师陷，自缢死（见明史）。
　　锦衣卫指挥同知李若圭，籍贯未详；闯贼陷京师，作绝命词，自缢死（见明史）。
　　濮州知州马象干，顺天人；罢官里居。京师陷，率妻及子女五人自缢死（见明史）。
　　大同总兵官朱三乐，籍贯未详；崇祯十七年，闯贼陷大同，死之（见明史）。
　　密云副总兵吕应蛟，保定右卫人；谢事归。崇祯十七年，佐守保定城，昼夜戮力，城陷，短兵闘，杀十余贼而死（见明史）。
　　保定左卫指挥文运昌、刘洪思、戴世爵、刘元靖、吕九章、吕一照（一作李照），俱保定人；李（一作吕）一广，峄县人。崇祯十七年，俱以守保定城，战死；运昌妻宋氏赴井死（见明史）。
　　光禄寺少卿张罗彦，清苑人；被诬，落职归。崇祯十七年，与兄罗俊随邵宗元守城，出家赀佐军分守西北，募乡勇扞御，杀贼甚多。城陷，缢死于园中井亭。妾宋氏、钱氏及女俱投井死。子生员晋，及妻师氏并投于井。其妇女死义者二十三人（见明史）。
　　广灵知县阮泰，洛阳（一作祥符）人；解职归。闻京师陷，衣冠望阙拜，不食死；妻朱氏从之（见明史）。
　　邠州知州韩东明，安肃人；崇祯十七年，守保定城，及陷，服命服，望阙再拜，投井死（见明史）。
　　南宫知县彭士宏，锦州籍，庐陵人。崇祯十七年，贼陷城，被执，骂贼，为所杀（见畿辅通志）。
　　中书舍人王永隆，太康人；甲申遇变，不食死（见河南通志）。
　　锦衣卫指挥使萧偲，延安人；以父如薰荫，袭职。京师陷，死节（见陕西通志）。
　　户部郎中葛凝秀，平定人；家居，闻都城陷，北向哭拜，投缳死（见山西通志）。
　　工部郎中寇可教，应城人；都城陷，骂贼，不屈而死（见湖广通志）。
　　兵部主事杨会英，宁乡人；闯贼陷京师，被执，引颈就刃死（见一统志）。
　　沈邱知县李昌龄，咸宁人；为令有声，以被诬，下刑部狱，闯贼陷都城。释之，不食死（见陕西通志）。
　　太医院吏目杨元，大兴籍，衢州人。都城陷，与妻杨氏同缢死（见畿辅通志）。
　　真定督标游击陈三捷，临清人；贼逼真定，总督徐标被害，三捷投缳死（见山东通志）。
　　光禄监事胥自修，江宁人；闻流寇陷北都，具冠服肃拜，绝粒死（见江南通志）。
　　湖南督学道佥事周大启，长洲人；闯贼至辰州，率兵逆之，贼不敢犯。甲申闻变，不食死（见江南通志）。
　　猗氏知县李树声，岐山人；有德政，以忧归。闯贼陷京师，遣人招之不从，死（见陕西通志）。
　　济南佥事刘世芳，英山人；闻流贼陷北京，恸哭呕血死（见江南通志）。
　　定海知县朱懋华，南陵人；闻闯贼陷北京，自缢死（见江南通志）。
　　潮州司理李毓新，嘉兴人；与闽寇姜世英等战，先后十余次，屡捷有功。行取未赴，明亡，遂遇害。次子祯先，抱父尸死（见浙江通志）。
　　归德通判张垣崇，徐州人；明亡，以身殉节（见江南通志）。
　　虎贲左卫参军李正光，龙游人；崇祯甲申，闯贼陷京师，阖门尽节（见浙江通志）。
　　左都督刘继祖，任邱籍，海州人；新乐侯文炳之叔。分守东安门，京师陷，与妻左氏、妾李（一作季）氏、董氏，同日投井死（见一统志）。
　　锦衣卫都指挥马国瑊，灵寿人；巡抚从聘孙，以荫，袭职。京师陷，殉节（见一统志）。
　　吏部郎中张柽芳，通州人；都城陷，为贼所执，不屈，遇害（见畿辅通志）。
　　户部员外张三杰，魏县人；闯贼陷京师，被执不屈，死（见畿辅通志）。
　　锦衣卫指挥使张养所，定兴人；世袭顺天卫官。都城陷，被执不屈，死（见畿辅通志）。
　　虎贲右卫世袭指挥使刘一松，宛平人；都城陷，与妻王氏、二女皆自缢死（见畿辅通志）。
　　锦衣卫指挥张国维，大兴籍，湖口人。都城陷，被执不屈，死（见畿辅通志）。
　　户部主事陈贞达，宜兴人；闯贼陷京师，被执，骂贼，不屈而死（见江南通志）。
　　锦衣卫指挥高甲，顺天人；都城陷，同妻许氏、媳王氏、女高氏、弟妇刘氏、侄女高氏，皆缢死（见畿辅通志）。
　　北镇抚司都指挥使梁清宏，顺天人；都城陷，不食死（见畿辅通志）。
　　商城知县张国光，大兴人；闻都城陷，整衣冠北向拜，自经死（见畿辅通志）。
　　仪封知县陈三益，山阴人；崇祯甲申，寇陷都城，伪使至，同官劝出迎，碎所佩印，不屈，死（见浙江通志）。
　　大同总兵官都督佥事汪登瑞，余姚人；屡着战功，乞休归。甲申闻变，绝粒死（见浙江通志）。
　　荣阳知县徐兆任，大兴人；家居；都城陷，与妻张氏及幼子自缢死（见畿辅通志）。
　　呈贡知县黄卷，钟祥人；家居；闻京城失，向北长号，不食死（见湖广通志）。
　　布政使参议王若之，益都人；侨寓金陵。甲申闻变，不食，呕血死（见山东通志）。
　　临漳知县梁希阜，龙泉人；由训导擢临漳令，未赴，闻京师陷，痛哭，不食死（见江西通志）。
　　天津兵备道陈六韐，漳平人；在天津筑兴济城、增肃宁垛、浚交河为畿南保障，后死甲申之难（见福建通志）。
　　刑科给事中李汝璨，南昌人；抗疏下狱，寻赦归。闻国变，衰絰向北拜，绝粒死（见江西通志）。
　　御史郑封，祥符人；时出使广西，闻京师陷，与子庚锡遁深山；封不食死，庚锡亦死，举家殉之（见河南通志）。
　　兵部主事尹诏，石城人；上疏忤时相，谴归。甲申闻变，不食卒（见江西通志）。
　　永平通判韩上桂，番禺人；崇祯甲申，京师陷，上桂号泣而卒（见广东通志）。
　　知县毛协恭，武进人；明亡，投水死。
　　西宁道副使李豫，郾城人；闻闯贼陷京师，恸哭，不食死（见河南通志）。
　　乐亭知县施溥，华亭人；时由顺天经历陞任，未行。北京陷，仰药死（见江南通志）。
　　户部员外郎范方，同安（一作长乐）人；都城陷，被系，不屈死（见福建通志）。
　　博罗知县徐有度，平和人；闯贼陷京师，骂贼不屈，遇害（见福建通志）。
　　平凉同知郭寅日，同安人；闯贼陷京师，不屈，与二子皆死（见福建通志）。
　　巡抚甘肃右佥都御史杨汝经，睢州人；崇祯十七年，由井陉兵备佥事代林日瑞为巡抚。次林县，闻京师陷，帅壮士讨林县伪官，遇贼，被害（见明史及辑览）。
　　延绥总兵宋伟，大同山阴人；多勇略。崇祯初，移镇关门；甲申，服鸩死（见山西通志）。
　　保定知县杨佩，济宁人；有政绩。时陞邓州，未行；寇入保定，死之（见山东通志）。
　　监察御史王与印，新城人；谪归。甲申闻变，与子士和拒户自经，妻于氏缢死（见山东通志）。
　　太常少卿傅钟秀，高密人；甲申闻变，日夜号泣，须发一夕尽白，与主事单崇谋起义，为贼所执，大骂不屈，死之。子禀初，以翼父并殉（见山东通志）。
　　刘河游击李中孚，上海人；世以忠勇着。甲申，战殁（见江南通志）。
　　〔以上甲申殉节〕诸臣八十二人（附入祠士民五人）。
　　仪封知县周室瑜，崑山人；与里人固守。城破，死之。子朝矿同死（见明史）。
　　两淮都转盐运使杨振熙（一作时熙），临海人；监饷知县吴道正，余姚人；江都县丞王志端（一作志瑞），孝丰人；副总兵汪思诚，贵池人。俱在扬州从史可法守城，城破，死之（见明史）。
　　扬州同知（一作监军道佥事）王缵爵，鄞县人；扬州破，死之（见明史）。
　　江都知县罗伏龙，新喻（一作余干）人；代周志畏甫三日，城破，死之（见明史）。
　　泗州援将侯方岩，籍贯未详；乙酉四月，大兵下盱眙，方岩全军败殁（见明史）。
　　福山副总兵鲁之璵，苏州卫人；苏州破，率千人入城，战于南园，兵败死（见明史）。
　　江阴训导冯厚敦，金坛人；城破，冠带自缢于明伦堂；妻王氏及娣结衽投井死（见明史）。
　　常熟知县王铁，籍贯未详；乙酉，大兵至，死之；孙道焕同殉（见江南通志）。
　　武英殿中书舍人文震亨，吴县人；大学士震孟之弟。南都亡，绝粒死（见江南通志）。
　　兵部职方主事（一作杭州同知）王道焜，钱塘人；都城陷，微服南还。杭州破，投缳死（见明史）。
　　兵部职方主事高岱，会稽人；绍兴破，绝粒死。子朗，跃入海中死（见明史）。
　　兵部主事叶汝蘅（一作■〈艹恒〉），会稽人；闻绍兴破，出居桐坞墓所，与妻王氏赴水死（见明史）。
　　户部郎中刘成治，汉阳人；南都破，赵之龙将出降，封户部库，成治手搏之。还寓，自缢死（见明史）。
　　中书徐念祖，华亭人；大学士阶元孙，以诸生荫中书。松江破，与妻张氏、妾陆氏、李氏，皆自缢死（见江南通志）。
　　户部主事吴嘉允，华亭人；奉使出都，闻城破，还谒方孝孺祠，自缢死（见明史）。
　　中书舍人龚廷祥，无锡人；南部破，衣冠步至武定桥，投水死（见明史）。
　　钦天监博士陈于阶，上海人；以史可法荐为博士。南都破，冠带自缢死（见明史）。
　　青阳知县庞昌允，西充人；南都破，走九华山，谋举兵，事泄，被执死（见明史）。
　　游击王一斌，宁都人；都司张良佐、王廷佐、守备刘统，俱上元人。并从左懋第出使本朝，以不降死（见明史）。
　　都司酆某，籍贯未详；乙酉七月，与诸生司石磐同起兵，事败，死之（见明史）。
　　罗源知县章简，松江华亭人；募兵守南门，城破，死之（见明史）。
　　工部员外华允诚，无锡人；明亡后，被执不屈，受戮死。从孙尚濂同死（见明史）。
　　广德知州赵景和，钱塘人；南都亡，马士英奔至，景和拒不纳，士英攻破之，为所杀（见明史）。
　　河南劝农总兵官刘洪启，西平人；闯贼至，洪启屡战有功，后以战死（见明史）。
　　左都督周斌，晋江人；事母至孝。闻闯贼死，大兵且至，曰：向不死者，贼未讨耳；今可从先帝地下矣。遂自刎（见福建通志）。
　　浙江知县韩鼎新，江都人；城破，公服，死堂上（见江南通志）。
　　指挥高一麟，江都人；城破，死之（见江南通志）。
　　游击朱贤，萧县人；分防徐邳，城破，死之（见江南通志）。
　　参将孟振邦，安庆卫人；左兵陷城，骂贼死（见江南通志）。
　　安庆同知王治心，忻州人；居官多政续。左兵破城，遇害（见一统志）。
　　孝陵参将杜学伸，东阳人；归里。明亡，死节于天宁寺中（见浙江通志）。
　　南昌知县刘曙，长州人：由进士授官，未行。金陵失守，死之（见江南通志）。
　　蓟辽守备项嘉谟，嘉兴人；家居。城破，率二子翼、心及妾张氏投天星河死（见浙江通志）。
　　湖广粮储道右参议王乔栋，雄县人；乙酉夏，闯贼据武昌，乔栋时驻兴国州，城陷，自经城楼上（见明史）。
　　九江府监纪同知郭之麟，威远卫人；前知真宁县，保城有功。寻以不从左梦庚，殉节（见山西通志）。
　　福建通判傅宏祖，德化人；致仕归。乙酉，左兵至，遇害（见江南通志）。
　　东流知县程九万，湖广人；乙酉，杨么儿破县，死之（见一统志）。
　　世袭指挥佥事徐行可，九江卫人；左兵陷城，自经死。母任氏、妻周氏、子妇陈氏，皆投井殉之（见江西通志）。
　　九江推官余士玮，黄冈人；左兵至，直入其营大骂；麾之去，号恸而死（见湖广通志）。
　　铜陵知县胡鲲化，鹿邑人；左兵破城，被害（见一统志）。
　　〔以上福王殉节诸臣〕四十六人（附入祠士民六人）。