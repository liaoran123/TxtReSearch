　敕赐滁阳王庙碑　　（明）张羽 撰

　　●国朝典故卷之十

　　敕赐滁阳王庙碑 

　　洪武十六年十一月七日，皇上亲藁滁阳王事实，召太常司丞臣张来仪谕之曰：「王之恩德，注在朕心。今滁有庙祀而碑刻未具，甚阙典也。汝其据此为文于右。」臣来仪谨再拜奉诏。
　　谨按：王讳子兴，姓郭氏，其先曹州人。王父少好术数，尝从异人游，得其书。年长未娶，南游定远，邑人神其术，将有为，叩之必验。邑中富翁家有处女，以瞽未许嫁，王父过其门，翁以女命求卜，数成曰：「此贵人也！」翁曰：「瞽目，求配。」王父曰：「翁能不鄙我乎，则妻之。」翁曰：「诺。」既而娶，不数年，夫妇家日赡。生子三、女一，王中子也。始生，父卜之，喜谓人曰：「是儿得佳兆，异日非常人，必大吾家。」既长，兄弟别籍，三人皆善殖产。元末，民间有造言者，王误中其说，信之甚笃，忽不事业而妄散家财，阴结宾客。至正壬辰，汝颍兵起，王识天下当变，乃召所结宾客子弟，拔濠梁据之。时皇上潜居民间，为讹言所逼，惧祸将及，遂挺身入濠梁。抵其城，为门者所执，将欲加害。人以告王，王亲驰活之，抚之麾下。问召与语，异之，取为亲兵。居数月，王谓曰：「汝单居，当为汝婚。」王暮归，与夫人饮食，语及斯事。次夫人忽惋惜谓王曰：「方今兵乱，正当收召豪杰，是子举止异常，若不抚于家，使为他人之亲，是失智矣。」王悟，遂以女妻之，孝慈皇后是也。
　　王为人勇悍善战，时军帅四人，【「时军帅四人」，原本讹「帅」为「师」，据明朱当■〈氵眄〉国朝典故本改。】 名位皆在王上。王素刚直，不屈人下，每遇四人瞋目语难，而王剖决通敏，数以非语侵之，众故含忿。未几，客军首帅赵、彭以兵来驻濠，二姓皆僭称王，王等遂为所制。一日，众挟赵势拘王于狱，将害之。皇上自军驰归，或曰：「勿往！」曰：「再生父母有难，可不赴乎？」遂入王家。明日，彭帅闻，遣人释王以归。明年夏，上还故里，【「上还故里」，原脱「上」字，据钱谦益国初羣雄事略卷二滁阳王庙碑引文补。】 收元卒七百献王，王就令将之。又明年夏，上染病未瘥。【「上染病未瘥」，原脱「上」字，「瘥」作「差」，据国初羣雄事略卷二滁阳王庙碑引文补、改。】 
　　王闻元义兵欲归，将说之，左右无可使，偶过寝门，示意趦趄，因请扶疾往，卒说降之，得其精卒三千。既而，彭、赵东屯泗州，因挟王以往。时皇上方驻滁阳，知众不可共事，独坚守以待。复遣人赂彭、赵左右，赂行，王得纵归滁阳。时王兵共四万，其麾下仅万人，皇上所部三万有奇。
　　明年乙未，王命皇上守和阳，【」王命皇上守和阳」，原脱「皇上」二字，据国初羣雄事略卷二滁阳王庙碑引文补。】 既而信流言，亲至和阳视师。值王雠人亦驻其中，闻王至，移军异处。皇上礼送行者，俄为所难。王闻惊惧得疾，寻卒，归葬滁州。夫人张氏生三子，长战殁，次为降人所陷，幼与羣小阴谋，伏罪。次夫人张氏生女一，为妃，生蜀王、豫王、如意王，女二。
　　洪武元年，天下既一，剖符行封，追思更生之恩，实帝业所始，乃封滁阳王，建庙基滁阳，命有司岁时率滁人祭之。

　　臣来仪伏闻自古帝王之兴，虽受命于天，未始不因乎人，盖必有所佑助维持而后成。及其既成也，其所佑助维持之者，亦以与享其荣，传之无穷而施之罔极。惟我皇上，奋布衣，提一剑而起，外无尺土一民之助，而王能脱危难，识潜微，纳于二室，授以兵柄，慨然不少吝惜，遂肇大业，可谓有知人之鉴矣！及今大统既定，四海一家，推本寻源，实由于王。爰建显号，俾永永血食，盖非王无以辟万世之业，非皇上无以永王之名。臣谨即是为铭。铭曰：
　　皇受天命，发迹濠梁，方其始兴，附于滁阳。滁阳先知，识圣于微，圣有大难，王脱其羁。取彼神龙，翼之风云，浴日咸池，洗其垢氛。龙腾日升，伊谁之功？有相自天，实启王衷。皇奋无旅，王命予之，皇家未媲，王命女之。谋行谏从，肝胆弗疑，萋菲之言，终莫我离。秉钺专征，付以阃外，颠强蹙骄，育众日大。变生不意，卒疾于惊，何启其绪，弗享其成。皇明日昌，既臣万方，割符赐爵，乃侯乃王。爰念旧恩，极天罔报，一饭必酬，矧有大造。乃封大郡，乃建庙庭，乃复滁人，护其园茔。祠官孔严，报祀春秋，罍酒铏羹，黍稷羊牛。王其来歆，毋曰无后，王女皇妃，三王挺秀。王支百世，王有庙祀，棼棼者雄，孰王之似。小臣受诏，作此铭诗，勒着贞珉，以永无期。
　　洪武十七年三月吉日，承直郎、太常司丞臣张来仪奉敕譔，中书舍人胡廷铉奉敕书并篆额。

　　国朝典故卷之十