梁州记　　南朝宋 刘澄之

　　 

　　●武侯垒 

　　武侯垒东南有定军山。入山八十馀里，有诸葛武侯墓。钟会征蜀，至汉州，祭亮之墓，令军士不得於墓刍牧樵采。今松柏、砷铭俨然。 

　　●白水关 

　　关城西南百八十里有白水关，李固解印绶处也。 

　　●温泉 

　　汉水南有温泉，周围数千步。冬夏常沸涌若汤，其热可熟鸡子。 

　　●盟坛 

　　沔阳城在汉水南，旧萧何所筑也。刘备为汉王，权住此城，盟於城下。今门外有盟坛犹存。 

　　●诸葛井 

　　诸葛亮宅有井，深四尺馀，口广一尺五寸。累砖如初开雲。 

　　●雁塞 

　　梁州县界有雁塞山，传云此山有大池，水雁栖集之故，因名曰雁塞。