西山政训 宋 真德秀

    某猥以庸虚谬当阃寄，朝夕怵惕，思所以仰答朝廷之恩，俯慰士民之望，惟赖官僚协心同力，庶克有济，区区辄有所怀，敢以布于左右。盖闻为政之本，风化是先。潭之为俗，素以淳古称，比者经其田里，见其民朴且愿，犹有近古气象，则知昔人所称，良不为过。今欲因其本俗，迪之于善，已为文谕告。俾兴孝悌之行，而厚宗族邻里之恩。不幸有过，许之自新，而毋狃于故习。若夫推此意而达之民，则令佐之责也。继今邑民以事至官者，愿不惮其烦而谆晓之，感之以至诚，持之以悠久，必有油然而兴起者。若民间有孝行纯至，友爱著闻，与夫叶和亲族、济乡间为众所推者，请采访以实，以上于州，当与优加褒劝。至于听讼之际，尤当以正名分厚风俗为主。昔密学陈公襄为仙居宰，教民以父义母慈，兄友弟恭，而人化服焉。古今之民，同一天性，岂有可行于昔而不可行于今？惟毋以薄待其民，民亦将不忍以薄自待矣。此某之所望于同僚者也。然而正己之道未至，爱人之意不孚，则虽有教告而民未必从，故某愿与同僚各以四事自勉，而为民去其十害。何谓四事？曰：
    律己以廉。凡名士大夫者，万分廉洁止是小善一点，贪污便为大恶不廉之吏。如蒙不洁，虽有它美，莫能自赎。故此以为四事之首。
    抚民以仁。为政者当体天地生万物之心，与父母保赤子之心，有一毫之惨刻，非仁也，有一毫之忿疾，亦非仁也。
    存心以公。传曰公生明，私意一萌则是非易混，欲事之当，理不可得也。
    莅事以勤是也。当官者一日不勤，下必有受其弊者。古之圣贤犹且日昃不食，坐以待旦，况其余乎？今之世有勤于吏事者，反以鄙俗目之，而诗酒游宴，则谓之风流娴雅，此政之所以多疵，民之所以受害也。不可不戒。
    何谓十害？曰：
    断狱不公。狱者民之大命，岂可少有私曲？
    听讼不审。讼有实有虚，听之不审，则实者反虚，虚者反实矣。其可苟哉？
    淹延囚系。一夫在囚，举室废业，囹圄之苦，度日如岁。其可淹久乎？
    惨酷用刑。刑者不获已而用，人之体肤即己之体肤也，何忍以惨酷加之乎？今为吏者好以喜怒用刑，甚者或以关节用刑，殊不思刑者国之典，所以代天纠罪，岂官吏逞忿行私者乎？不可不戒。
    泛滥追呼。一夫被迫，举室皇扰。有持引之需，有出官之费，贫者不免举债，甚者至于破家。其可泛滥乎？
    招引告讦。告讦乃败俗乱化之原，有犯者自当痛治，何可勾引？今官司有受人实封状与出榜召人告首，阴私罪犯，皆系非法，不可为也。
    重叠催税。税出于田，一岁一收，可使一岁至再税乎？有税而不输，此民户之罪也；输已而复责以输，是谁之罪乎？今之州县，盖有已纳而钞不给，或钞虽给而籍不消，再追至官，呈钞乃免，不胜其扰矣。甚者有钞不理，必重纳而后已。破家荡产，鬻妻卖子，往往由之。有人心者，岂忍为此？
    科罚取财。民间自二税合输之外，一毫不当妄取。今县道有科罚之政，与夫非法科敛者，皆民之深害也，不可不革。
    纵吏下乡。乡村小民，畏吏如虎，纵吏下乡，犹纵虎出柙也。弓手土兵，尤当禁戢，自非捕盗，皆不可差出。
    低价买物是也。物同则价同，岂有公私之异？今州县有所谓市令司者，又有所谓行户者，每官司敷买，视市直率减十之二三，或不即还，甚至白著，民户何以堪此？
    某之区区，其于四事，敢不加勉？同僚之贤，固有不俟丁宁而素知自勉者矣。然亦岂无当勉而未能者乎？《传》曰：“过而不改，是谓过矣。”又曰：“谁谓德难厉其庶？而贤不肖之分，在乎勉与不勉而已。”异时举刺之行，当以是为准。至若十害，有无所未详知，万一有之，当如拯溺救焚，不俟终日，毋狃于因循之习，毋牵于利害之私。或事关州郡，当见告而商榷焉，必期于去民之瘼而后已。此又某之所望于同僚者。抑又有欲言者矣。夫州之与县，本同一家，长吏僚属，亦均一体，若长吏偃然自尊，不以情通于下，僚属退然自默，不以情达于上，则上下痞塞，是非莫闻，政疵民隐，何从而理乎？昔诸葛武侯开府作牧首，以集众思广忠益为先，某之视侯，无能为役，然虚心无我，乐于闻善，盖平日之素志。自今一道之利病某之所当知者，愿以告焉；某之所为，有不合于理、不便于俗者，亦愿以告焉。告而适当，敢不敬从？如其未然，不厌反覆。则湖湘九郡之民，庶乎其蒙赐，而某也庶乎其寡过矣。敢以诚告，尚其亮之，幸甚。某咨目上府判职曹以下诸同官。
    以上帅长沙日谕官僚。
    某昨者叨帅长沙，尝以四事劝勉同僚，曰：律己以廉、抚民以仁、存心以公、莅事以勤，而某区区实身率之，以是二年之间，为潭人兴利除害者，粗有可纪。今者蒙恩起废，再抚是邦，窃伏惟念所以答上恩而慰民望者，亦无出前之四事而已，故愿与同僚勉之。盖泉之为州，蛮貊聚焉，犀珠宝货，见者兴羡，而豪民巨室有所讼诉，志在求胜，不吝挥金，苟非好修自爱之士，未有不为所污染者。不思廉者士之美节，污者士之丑行，士之不廉，犹女之不洁。不洁之女，虽功容绝人，不足自赎；不廉之士，纵有他美，何足道哉？昔人有怀四知之畏，而却暮夜之金者，盖隐微之际，最为显著，圣贤之教，谨独是先。故愿同僚力修冰蘖之规，各厉玉雪之操，使士民畏敬，称为廉吏，可珍可贵，孰有逾此？其所当勉者一也。
    先儒有云：一命之士，苟存心于爱物，于人必有所济。且以簿尉求之：簿勤于勾稽，使人无重叠追催之害；尉勤于警捕，使人无穿窬攻劫之扰，则其所济，亦岂小哉？等而上之，其位愈高，系民之休戚者愈大，发一残忍心，斯民立遭荼毒之害，发一掊克心，斯民立被诛剥之殃。盍亦反而思之：针芒刺手，茨棘伤足，举体凛然，谓之痛楚；刑威之惨，百倍于此，其可以喜怒施之乎？虎豹在前，坑阱在后，号呼求救，惟恐不免，狱犴之苦，何异于此，其可使无辜者坐之乎？己欲安居则不当扰民之居，己欲丰财则不当民之财，故曰：己所不欲，勿施于人。其在圣门，名之曰恕，强勉而行，可以致仁。矧当斯民憔悴之时，抚摩爱育，尤不可缓。故愿同僚，各以哀矜侧怛为心，而以残忍掊克为戒，则此邦之人，其有瘳乎？此所当勉者二也。
    公事在官，是非有理，轻重有法，不可以己私而拂公理，亦不可公法以徇人情。诸葛公有言：吾心如秤，不能为人作轻重。此有位之士，所当视以为法也。然人之情，每以私胜公者，盖徇货贿则不能公，任喜怒则不能公，党亲戚、畏豪强、顾祸福、计利害，则皆不能公。殊不思是非之不可易者，天理也，轻重之不可逾者，国法也。以是为非以非为是，则逆乎天理矣；以轻为重以重为轻，则违乎国法矣。居官临民而逆天理违国法，于心安乎？雷霆鬼神之诛，金科玉条之禁，其可忽乎？故愿同僚以公心持公道，而不汩于私情，不挠于私请，庶几枉直适宜，而无冤抑不平之叹。此所当勉者三也。
    民生在勤，勤则不匮，则为民者不可以不勤。业精于勤荒于嬉，则为士者不可以不勤，况为命吏，所受者朝廷之爵位，所享者下民之脂膏。一或不勤则职业隳弛，岂不上孤朝寄，而下负民望乎？今之居官者，或以酣咏遨游为高，以勤强敏恪为俗，此前世哀弊之风也，盛明之时，岂宜有此？陶威公有言：“大禹圣者，犹惜寸阴，至于众人，当惜分阴。”故宾佐有以υ博废事者，则取而投之于江。今愿同僚共体此意，职思其忧，非休浣毋聚饮，非节序毋□□□□□□出游，朝夕孜孜惟民事是力，庶几政平讼理，田里得安其生。此所当勉者四也。
    某虽不敏，请以身先，毫发少渝，望加规警。前此官僚之间，或以四者未能无愧，顾自今始，洗心自新。在昔圣贤，许人改过，故曰改而止。倘犹玩视而不改焉，诚恐物议沸腾，在某亦不容以苟止也。莅事之初，敢以诚告，幸垂察焉。
    当职入境以来，延访父老，交印之后，引受民词，田里利病，县政否臧，颇闻一二，今检举前在任日约束，及今来合行事件，开具于后。
    ○崇风教
    一、嘉定十年到任，以五事谕民。其一谓：人道所先，莫如孝悌。编民中有能孝于父母，悌于兄长，性行尤异者，所属详加采访，以其实上于州，优加赏劝。或身居子职，有阙侍养；或父母在堂，别蓄私财；或犯分陵，忽不顾长幼之伦；或因利忿争，遽兴骨肉之讼：凡若此者，皆有常刑。后据厢官申到黄章取肝救母、吴祥取肝救父各行支赏外，又有承信郎周宗强割股以疗亲疾，延请诸州设宴，用旗帜鼓乐送归其家。晋江县申到刘玑有母百岁，玑年七十，孝养弥谨，既加优礼，又立寿母坊以表之。进士吕洙女良子股救父随即痊愈，亦立懿孝坊自为之记。又据百姓吴十同妻诉子吴良聪不孝，审问得实，杖脊于市，髡发居役。其他劝惩，大率类此。今请各县知佐勤行访问，如民间有孝友笃至之人，保明申州待加褒表；其有悖逆父母，凌犯尊长，为父兄所诉者，宜以至恩大义，谆谆劝晓，苟能悔过，姑许自新，教之不从，即加惩治，甚者解州施行，庶几可儆愚俗。
    一、当职昨在任日，遇亲戚骨肉之讼，多是面加开谕，往往幡然而改，各从和会而去。如卑幼诉分产不平，固当以法裁断，亦须先谕尊长，自行从公均分，或坚执不从，然后当官监析，其有分产已平而妄生词说者，却当以犯分诬罔坐之。今请知佐每听讼，常以正名分厚风俗为先，庶几可革偷薄。
    一、学校风化之首。访闻诸县间，有不以教养为意者，赡学之田，或为豪民占据，或为公吏侵渔，甚至移作它用，未尝养士其间。虽名养士，又或容其居家，曰请钱米，未尝在学习读，或虽住学而未尝供课，或虽供课而所习不过举业，未尝诵习经史。凡此皆有失国家育材待用之本意。今请知佐究心措置，学田所入，严加钩考，毋令渗漏，计其所入，专以养士；仍请主学官立定课程，每旬一再讲书，许士子问难，再讲之日，各令覆说前所讲者；举业之外，更各课以经史，使之纟由绎义理，讲明世务。庶几异时，皆为有用之材，所补非浅。
    一、温陵，人材之渊薮，名德闻望，相继不绝。近入郡境，士友投书颇多，其间盖有议论至深切事情，益知此邦士风之盛，诚非它处可及。今恐诸县管下，有怀材抱艺而沉沦不偶，守道安贫而不肯苟求者，宜以礼延请致之学校，使后有所师法，仍以其姓名申郡，并当加之宾礼。
    ○清狱犴
    一、狱者生民大命，苟非当坐刑名者，自不应收系，为知县者，每每必须躬亲，庶免枉滥。访闻诸县，闻有轻置人于囹圄，而付推鞫于吏手者，往往写成草子，令其依样供写，及勒令立批，出外索钱，稍不听从，辄加捶楚，哀号惨毒，呼天莫闻。或囚粮减削，衣被单少，饥冻至于交迫；或枷具过重，不与汤刷，颈项为之溃烂；或屋瓦疏漏不修，有风雨之侵；或牢床打并，不时有虮虱之苦；或坑厕在近，无所蔽障，有臭秽之薰；或因病不早医治，致其瘐死；或以轻罪与大辟同牢：若此者不可胜数。今请知县以民命为念，凡不当讼狱公事，勿轻收禁；推问供责，一一亲临；饭食居处，时时检察；严戢胥吏，毋令擅自拷掠，变乱情节；至于大辟，死生所关，岂容纤毫，或至枉滥。明有国宪，幽有鬼神，切宜究心，勿或稍忽。
    一、昨因臣僚申请勘狱，先经县丞，盖虑知县事繁，不暇专意狱事，亦州郡先付狱官之意也。窃虑属县有悉付其事于丞不复加意者，有县丞惮于到狱，径取上囚徒就厅鞫问者，凡此皆有失申明本指。今仰知县以狱事为重，专任其责，虽与县丞同勘，即不许辄取罪囚出外，以致漏泄情款，引惹教唆，或丞老而病，且乏廉声，亦不宜使之干预。
    ○平赋税
    一、前在任日曾约束：输纳二税，自有省限，官司先期催纳，在法非轻，至于预借税租，法尤不许，若公吏私借者准盗论。今闻属县有未及省限而预先起催者，有四年而预借五年之税，五年而预借六七年之税者，民间何以堪此？仰自今为始，须及省限方行起催，仍只催当年，及递年未纳税赋，不许更行预借，所有公吏私借之弊，并委知县严行觉察，务令尽绝。
    一、前在任日，应官民寺观输纳税米，并令自量自概，止收概下三升为耗，诸县亦一体施行。今闻诸县受纳，更不照前约束，甚至取及二三斗者。自今仰并照州仓交纳体例，令纳户自行量概，毋致少有过取，其案吏仓斗，非理乞觅，一切除罢。受纳官宜以身率下，庶几可革蠹弊。
    一、昨来节次约束：递年逃阁之数，当与除豁，不许勒令保长代输。其就州纳者，州钞下县，县吏不得藏匿，立请主簿销注。其就县纳者，即与印钞给还，仍对销官簿，不许重叠追催，及以呈钞为名，辄行追扰。今来访闻诸县于前数弊，邑邑有之，人户不胜其苦，为保长者，尤所不堪，甚至保正副本非催科之人，亦勒令代纳，违法害民，莫此为甚。仰诸县截至日下，并行革去。
    一、昨宋大卿在任，创令第五等户产钱一文，纳见钱七文足，应干，縻费已并在中。今来访闻诸县公吏于七文之外，又取縻费，或反多于正钱，殊失前政宽恤之意。今须悉从革去，正钱之外，不得增添分文，反为下户之困。
    ○禁苛扰
    一、前在任日，曾坐条行下诸县：应文引，只付保司，不许差人下乡，如诸色公吏，辄带家人下乡骚扰者，并从条收坐，自后犯者，惩治非一。又乡书等人，每遇乡民收割，辄至乡村乞麦乞谷，因人户有诉，即将犯者编配。及尉司弓手，不因捕盗而多带家丁，扰害乡村人户，亦屡曾惩治。是时田里间无一吏迹。今闻数年以来，此弊复作，官司未有一事，便辄差人下乡，纵横旁午，为害最甚。仰诸县截自日下，更不许仍循前弊。兼本州既不专人下县，则县邑亦岂应专人下乡？若公吏非承县引而私往乡村乞觅，委知佐严加觉察，务令尽绝。
    一、昨曾行下在州官及诸县知佐，不许出引令公吏保司买物。及因南安丞厅出引付保司募役人买布，因而妄行科配，致人陈诉，已将犯人断罪刺环，及将县丞取问。今来访闻诸县仍有此弊。仰知佐厅日下一切杜绝，不许责令公吏保司买物，以致科扰人户。
    一、前在任日曾有约束：圣节锡宴在近，窃虑诸县循习成例，或于行铺科买物件，不依时价支钱给还，妄行科派钱物，并贷借器皿幕帘之属，因而干没；或妄追乡村农民，充药社祗应，或勒令良民妇女，拘入妓籍。如违，许人陈诉。后因惠安人户陈诉县吏令妆束乔鼓祗应筵会，已将犯人重断勒罢。又因永春人户陈诉县吏因上元放灯，科买灯油不还价钱，亦将犯人重断，锢身监还，并牒诸县，今后上元放灯，不许白科铺户油烛等物。今来并照前来约束，如有犯者，并从重坐。
    一、昨因晋江县为造军期船，敷买人户桐油赤藤等物，不还价钱，遂将承吏断配，仍约束自今不许并缘军期，辄有科配。今来访闻诸县因本州抛下赤藤麻皮等物，辄科保正副收买，更不依时直还钱，甚者分文不支，致令保正陪钱，买纳入纳之时，公吏又有需乞，为保正者，其何以堪？仰诸县今后遇有军期行下官，从长区处，务令不劳而办，毋容县吏并缘广行科配，及令保司陪备。
    一、昨因晋江重修县衙，出引监诸寺院纳修造钱，其承引人辄将三植院佃户打缚取乞，已将犯人断刺。仍帖县镇：自今非甚不获已，毋辄兴土木之工，其不急兴修，并仰住罢，所有合修去处，须管以见钱置场，依时价召人申买，不许出引敷率。今恐属县或因修造辄有敷配，仰日下除罢。
    一、昨曾约束：民间争讼，官司所当明辨是非，如果冒犯刑名，自合依条收坐。今闻属县乃有专事科罚者，遂使富民有罪，得以幸免，贫者被罚，其苦甚于遭刑，日下各仰除罢。今恐属县有因公事而科罚民财者，截自日下，并令除罢。
    一、昨来约束：人户分析，当从其便。访闻诸县乃有专置司局，勒令开户者，但知利其醋钱，不顾有伤风教。自今唯法应分析，经官陈情者，即与给印分书，不许辄有抑勒。今闻诸县仍复有此，甚者差吏下乡，勒令开析，岂有此理？仰截自日下，并行住罢。
    一、昨尝约束：保正长以编民执役，官司所宜存恤。访闻诸县知佐，科率多端，公吏取乞尤甚，致令破荡财产。自今除本役外，不许妄有苛扰，其初参得替缴引展限之需，官员到任满替供应陪补之费，并与除免。今闻诸县循习前弊，又复甚焉，非当管干之事，勒令管干，不当令出钱者，勒令出钱，其害不可胜计。由此畏避不肯充承，宁赂吏辈求免，是致都分有无保正去处。仰知佐诸厅自今于保正长等人，务加宽恤，除烟火盗贼及合受文引外，不许稍有苛扰；如官司已存恤保正长，而保正长却募破落过犯人代役，在乡骚扰，即当究治施行。
    一、昨来约束：寺院乃良民之堡障，所当宽养其力。访闻诸县科率颇繁，致令重困，浸成不济。自今除依法供输外，自余非泛需索，并与除免。今闻诸县视前加甚，若使管下寺院不济者多，则均敷之害必及人户。仰自今照上项约束，毋致违戾。
    右开具在前。照得廉仁公勤四者，乃为政之本领；而崇风教、清狱犴、平赋税、禁苛扰，乃其条目。当职于此，不敢不勉，亦愿诸县知佐，以前四事及今四条揭之坐右，务在力行，勿为文具。其逐县公吏，有犯上项约束，致招民词，当择其尤者惩治一二外，余并许之自新，人户亦不必论诉。自今约束，下日为始，少有分毫违背，断不相容，黥流断刺，必无轻恕。帖诸县知佐右并监镇知委，并榜本州及七县市曹晓示。
    以上知泉州日谕州县官僚。