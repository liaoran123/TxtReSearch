
《李星沅日记》 
　　李星沅 



　　辛丑（道光二十一年） 
　　八月廿五日。岐山周令赓盛迎于郊，申后入公廨，复进见谈。悉上海号称小广东，洋货聚集，有洋商四家半。上海县外为黄浦，即洋货拨船（如沙船等名色）停泊之所，距大洋九十余里，洋船不能深入。稍西为乍浦，亦洋船码头，不如上海繁富。浏河亦相距不远，向通海口，今则淤塞过半。大排之后，设有闸板，清水盛则开闸，导水入海；清水弱则闸闭以拒海，最为苏州水利。吴淞江亦有海口，崇明则孤悬海角，尚称腹海，与广州琼州相似，然皆无险可守。不过海边坦坡，虽有炮台驻兵，亦几同虚设。未知近日防堵作何办法？ 
　　九月初二日。卯刻起往送廉将军，即诣院辞谈。悉上海为江南海口情形，最扼要。吴淞江浏河皆通海，乍浦属浙江，有副都统驻扎。明戚南埙御倭，专用坚壁清野法，倭不能胜，意盖舍我之短，用我之长。水战无把握，陆战则夷人皆笨贼，火器外无他技也。 
　　九月廿四日。闻官军据守于宝山，自上击下，甚得势。奈汉奸奋勇敢死，火箭火球亦利害，守者终无如何！裕鲁翁投死，为众救至郡城，旋卒。 
　　十月甘一日。辰初，行六十里，顺河集宿。县令易南谷（卓梅）迎见，湘乡进士，初选睢宁，调此缺三年，尚无累。近值兵差，不胜其扰，皆千百把总为祟。扬威及两参赞却和平，闻止粮台在苏州大营，仍驻浙境，此亦好消息。惟逆匪尚占宁波，明年春夏必大动，上海势甚可虑。 
　　十一月十三日。复镜翁书云：本月十一日戌刻，奉到钧函。……荩猷宏远，思患预防，洛诵之余，弥深钦服！上海门户必在宝山，宝山可守，则吴淞不能飞渡，而上海自然安堵。又有东沟为之扦御，大兵为之策应，洵属计出万全。 
　　十二月廿二日。元和县洪玉珩来谢卓荐。询悉华亭漴缺口，在前明时海塘要隘，道光初年岁修，则已移西十里，近则移西四十里，海田变态固如此。旧设东炮台一座，仍在老岸，如就此点炮，则不及逆船，转及居民。以海沿多沙，有渔户绪棚聚处也。其西炮台一座，在浙江平湖界，亦属金山营。又金山县城即今卫城游击汛兵驻此。县令及仓狱皆在洙泾镇，距卫城八十里。至松江府城亦八十里，地瘠民贫，夷船所不屑顾也。逆如直趋上海，即由吴淞江顺流而来，宝山设险，势不能御。■〈艹叵〉翁漴缺口之论，闻自松江某，以渔人就塘为洼，当经地方宫堵复，士民故耳熟之。） 
　　甘五日。浙江拿获汉奸徐阿臣解赴行营研审，供出夥党数十人。有十八人在苏州、上海等处，即饬府县按名密速访拿。 
　　壬寅（道光二十二年） 
　　正月十八日。卯正起首府县见谈，悉佐杂缺以宝山县主簿最优，专管海船出入登号，略有自然之利。上海县主簿县丞典史，皆不苦。阳湖马迹司巡检，缺最劣。 
　　二月初九日。得玉翁书，以揆帅来函言我兵于正月廿九攻入宁城，杀毙夷匪汉奸二百余人。逆夷据楼距（拒）敌，因城内街道窄狭，人众难施，仍复退出。其攻捣镇海之师，亦复相同。两路止击毁大夷船一只、火轮杉板船二只云云。而各处禀报俱称我师阵亡二百余人，受伤者四百余人，与大帅所言迥异。细加探访，实由内应者转为贼用，致有此败。势不能不强为粉饰。闻初四日该匪竟驾火轮船二只，杉板船三十余只，离慈溪五里之太平桥登陆。环攻我兵，力难抵御，随即溃散。而文参赞尚以孤军驻慈溪之长溪岭，且乍浦尖山等处，无险可扼，兵力甚单，势更可虑，万不料事机之决裂，贼焰之炽张，乃至于此。展诵未竟，忧心如焚！即作数行复之云：连朝望捷如岁，而外间传闻异辞，将信将疑，五内彳亍。今辰见报单，有元戎由绍兴拜发六百里折件，窃幸为好消息也。若事机决裂至此，我兵愈馁，贼焰愈张，狡焉思逞，祸不旋踵。一再粉饰，为之奈何！执事砥柱东南，睹兹时势万难，自殷忧国忧民之念，而浙苏唇齿相依，设乍浦有警，江震即人心惶惑。而上海、吴淞之要害，沿海各口之纷岐，又不知作何光景。前读大疏，保浙即以保苏二语，已洞中肯綮。讵料谋之数月，隳之崇朝，内间转为内应，乃不幸而言中，真可痛哭流涕长太息矣。 
　　十九日，昨闻南汇又有抢劫典当银物之事。松江之绿葭浜（闻即昆山县地）匪徒，藉查烟肆掠，顷已专委长洲县丞李炳照密访会拿，并昆新两处就近查察矣。 
　　甘二日。卯起首府禀知接印，宝山令周恭寿见谈，悉上海防堵虽密，然贼兵突至，则亦无如之何。 
　　三月初十日。至院见镜翁书，知初七日酉刻，上海药局被火，颇疑汉奸为祟，候补库使张孔安轰死，可怜！ 
　　十四日。晴翁传示镜翁书，以……铅局可由局代造火绳，惟松江、镇江两营有能制者，应饬营赶造。 
　　十五日。川沙、宝山、南汇等处，均报有逆船游奕外洋七八团及距吴淞口七八十里之语。逆情叵测，殆将扰及江南，或北驶天津邪？ 
　　甘一日。闻宝山县有蔡某，自云能毒夷目郭士立，索赏银三千两，已持一半以去。或宁郡穿白，即该夷授首邪？海门厅王绍复自上海来，奉制府面谕，以丁小山颇招物议，令至省察看，俟火轮船造成，即促赴各海口驾驶，与予书意略同。 
　　廿二日。至局，见上海局移，已铸炮位一百二十五尊，应于苏省择地安放。复卓海翁书，备言陈提戎（化成），水军宿将，曾随李伯诛海寇，今六十八岁矣。隆冬犹著单裤，登高如夷。两年来驻吴淞口，只一帐房，与弁兵共卧起。绝不言劳，志守端正。镜翁亦倚为臂指。有以将才少之者，要与齐参赞，皆能人所不能者也。镜翁静镇严防，不遗余力。 
　　廿三日。宝山周令恭寿来禀，以苏州海防，上海为第三门户，吴淞为第二门户，宝山为第一门户。宝山东北二门逼近大洋，无可守。惟诱之深入，于城之西南隅，伏兵炮夹击，或可取胜。吴淞口外沙线曲折，海舶要用本地小船，点水引路。是以大夷船不能公然进口，惟恐藏奸细于各鸟船陆续深入，勾结闽广各船，及流寓匪徒，则上海官兵散处，街道逼仄，无可著力。应于黄浦江内，列沙船二十只，练兵架炮，以遏逆夷杉板之冲。再选精兵一千，驻扎上海城内，以防汉奸足矣。该逆如吴淞不能进口，必纠岱山盐贩盐船，分两路窥伺：一由三尖嘴过塘，换小船，由川沙直至上海；一由欧社王庙过塘，从黄浦直至上海。其由三尖来者，必于林家马头一带添重兵堵截。其欧社王庙一路，现有河标兵防守。若东沟西沟两岸，一经夷船进口，虽有兵勇排列，强者尚可作壁上观，弱者早鸟兽散矣。制府应往来江湾、上海之间，以资策应。陈提戎（化成）带兵将二千人，在吴淞口塘岸帐棚，住二十三月，昼夜戒严，百姓无不感服。 
　　四月初六日。闻容侍卫（照）奉将军委至上海，果尔，必与镜翁迕。而后路粮台，一经夷船入，苏即多事，必物色办事之人。 
　　初九日。连日得金山报，均称有船在江浙界游奕，其居心甚不可测。 
　　初十日。金山洋面，报有逆船驶近开炮，殊堪发指。 
　　十三日。酉刻，得镜翁十二日亥刻手札，知上、宝民情静怡，至绅民转以好语安慰官长，尤见积诚之效。拟十五日视师宝山，往来激厉，陈提军心如金石，号令严明，与之同志，金山营游击塔明阿擅离汛守，先摘顶查办。倘该逆实有窜入之信，刻即遣河南精兵一千名前来应援也。 
　　十五日。寅起补服诣武庙、府城隍庙行香。至院，见镜翁书，以金山县属之玲珑坝，直渡黄浦江，一帆可到上海。闻逆夷将雇人发掘，已飞调将官带兵往守，信行兵者不可不知地理也。 
　　廿一日。接宝山县禀：廿日辰刻有大夷船二只、中夷船四只，驶向吴淞廿里外洋面游奕，其为窥伺上海，已可概见。 
　　卅日。宝山禀：廿七日复有夷船九只、火轮船一只，驶向小七山前停泊，距上海之高桥约二百五十里，似垂涎在上海，可恨，可恨！ 
　　五月初二日。卯刻起雨龄自吴江回省，即往拜。署崇明镇林明瑞来访谈，悉李壮烈伯（长庚）攻剿海寇蔡牵时，有兵船一百八号，许君松年、王君得禄皆从军亲兵。陈君（化成）本海船柁工，曾入海寇党。旋为壮烈收用，洊至提戎，能识水性。耐劳苦，颇有威名。方今■〈口英〉夷不靖，非造战船练水师，不能有所牵制。崇明有回沙，夷船未敢驰骋，但孤悬海上耳！得宝山探报。逆船初一日辰刻，驶近吴淞口，开炮恫喝。太仓州七了浦亦有火轮船一只，镜翁是日往彼察看军仗，如逆来，即亲自督战，以静制动，兵凶战危，闻之悬切！ 
　　初三日。江宁候令黄子庚自上海来，询悉乡勇颇杂，徒者亦多。周沐润年轻看人不起，上海刘光斗亦渐远之。苏鳌翁来话别，殊增怅惘。初拟小住吴下，以待天下之清，乃事变若此，归志浩然！阊门外人心虽安，亦有以重资寄城内者。上海则满河小船，皆商民雇备，有事即逃。闻此风始于上海，会为制府本道本县各雇船待渡，以是相率效尤。 
　　初四日。周令沐润书；以逆船现在吴淞，截夺商船，即令逆犯乘坐，转令商人坐入夷船。意必吴淞沙线，逆不甚悉，故为驾轻就熟之计，借商船以图内犯，险诈百出，实堪发指！镜翁由高桥视师，带亲兵七百名，于初二日驻扎宝山县署，与陈提戎就近商榷战守计。各海口以福山镇为大，逼近常熟县城，即函请中丞调平望兵二百名，移驻防堵，以防逆■〈舟宗〉突入。 
　　初七日。卯起出胥门，送鳌石于舟中。谈悉夷匪在吴淞，遣渔户寄语陈提戎，以去年攻厦门，未犯其家，作人情。提戎复词甚壮，亦见该匪心慑。惟兵家胜负不可知，万一上海不守，中丞必驰至昆山严防，省门责在藩司，必以安定人心为主。每夜须自巡查。……宝山报：初五日逆船十八只，排列吴淞口外，复以鸟船二十余只，分合行驶，似窥探路径，惰殊叵测！ 
　　初八日。至院，见镜翁。初七日奏调河南兵二千名，论东西炮台形势，颇确，语气亦壮。惟宝山周令来禀：以该逆战船排列，势将分路进攻，为牵制连环之计，而制府将城内外伏兵，尽撤向城上，并不设防，陆路自撤藩篱，皆误信说士丁大椿之言也。因此事重大，亟请中丞飞函致之，心益悬虑，寝食惘然！ 
　　初九日。午刻回署，元和洪令进见，形色苍黄，询之，则吴淞已于初八日辰刻失守。自寅至辰，逆船大炮连环轰击，提军陈化成先中一腿，力竭阵亡。制军督战海塘，适遇炮子飞起，伏地不动，竟为所伤。为弁兵扶出上马，逆炮仍追轰，毙一马。制军出西门二里外，始乘舆。三十里至嘉定县城，而宝山县城早为贼据，东西炮台及海塘均被轰坏。周令先奉谕往月浦带勇防堵，幸免于难。江南筦键俄成宁镇，前后覆辙，若出一涂，此中殆有天焉。如督提两公不可谓为人事未尽也。 
　　初十日。闻初八日火轮船驶入黄浦江，辄以水浅折回，惜不得如台湾趁势烧击之也。镜翁自请治罪一折，语皆实在，无一字点缀。闻崇明县禀：初五六日有夷船中泓停泊，距县城五十里，疑即吴淞夷船。适丹徒令王德茂来见。因询以彼处情形，拟令往探。而王令诡词推卸，置身事外，不愧狡猾悍戾之目。 
　　十二日。卯起至院，以崇明县饷可添派丹徒令王德茂督同管解，顺探该县情形。上海道巫雨池忽偕局员杨朗轩驰回上海，不知所谓。廷寄以吴淞有警，总督必守上海，以防逆船深入。圣见洞烛万里，惜未扼黄渡，即在宝山海塘一带，一哄而散也。 
　　十三日。嘉定禀：十一日午间，夷匪水陆并进，占据上海。先是该县典史杨庆恩禀报，县令不知去向，初十日匪徒劫狱出囚廿七名，官署亦被烧撩。继参将带兵同逃，尤堪发指。有遇鬼子于海塘，两白鬼骑马前行，从者约二百人。如我兵陆路截击，或设伏抄杀，何不可以制胜！一败涂地乃至于此。镜翁不知兵未为无过，陈提戎尸在柴塘，未及夺回，可怜，可痛！闻逆船将移向崇明下游，殆欲向福山、浏河各口四窜滋扰邪？ 
　　十四日。据松江府禀；十二曰巳刻，松江府城外有火轮船二只，杉板船二只，驶近江口开炮五六十出，我兵旋即回击，相持至申刻，即由原路退回。省门宝带桥，直达泖湖一带，必须设法堙塞。 
　　十五日。长洲差丁云：逆船已至泖湖，离松江府三十里，未必遂确。而宝带桥来路，必择地堙塞，即饬常恩督办，以麻袋盛土，堵截贼船，不致长驱。委员姚俞、陈春溥呈《泖湖图》，似无浅处可塞，必于东之黄浦梢，西之淀山湖为两头门户，设重兵防守。 
　　又太湖有尖网丝网渔船，海船可载五六人，向归太湖厅及江、震两县管辖，若饬传知小甲，照民价雇定数十只，令在宝带桥，挨岸停泊，领以干弁，海船带兵二三人，给抬炮一杆，以备攻击，似易得力。松江府金山县均报，有船游奕。 
　　十六日。松郡十四日又有贼至，相持始退，势终可危。 
　　十七日。晴翁至。英逆复伊相书，有不能不战等语，阅之眦裂！伊相于照会约以面议息兵，如在江省即松江，如在浙省即镇海。皆可一言以决，如不矢诚，信天必降之罚也。宝山周恭寿禀：上海夷船已退出，由陆至江湾索取牛羊鸡鸭，并有掳掠杨行、罗店之谣。即吴淞口泊船亦开向鸟船泓外。又据周沐润禀：夷船十六日驶出上海，与宝山禀同。夷性狡诈，又不知豕突何处，诚令人愤恨填膺。 
　　十八日。青浦禀：夷船十四日辰刻入横罗泾，掠王姓牛只，即入斜塘点水，以浅而止。询之土人，逆船断不能入，总以堵塞为是。吴牧青士来谈，悉逆志在沿海设马头，上年有书云。如通商不成，必扰沿海各地面，或竟决黄河，烧粮船，计殊狠毒！ 
　　十九日。署川沙孙逢尧畏贼先遁，以致土匪窃发劫狱焚署，罪不在刘光斗下。非严饬重办，断乎不可。 
　　廿日。晴翁来谈，悉上海署篆沈炳垣、蔡维新皆可胜任，川沙则宋庆常亦能了，苏、松、太三总运候各州县存上银尚少七万余金，赴坝太迟，恐为仓漕两帅劾，不如本省先请交部议处，然实为人受过。镜翁奉批折，以该督身冒矢石，卒失孤城，著暂缓治罪。务须振刷精神，力图补救，不可再有疏失。又于提督陈化成阵亡句，奉硃批挥泪览之。复于寄谕中，以某忠勇夙著，今果敢捐躯，殊堪悯侧！著赏银一千两，查明子嗣。请旨并著扬威将军，酌分参赞一人，带兵来苏。即著耆伊至上海会同牛，相机筹办。 
　　廿一日。卯刻起，报逆船仍往吴淞口，并有分踪内犯之谣。即至院会商。见镜翁奏稿，忽称夷船全退，内河防守极严，请饬参赞，伊、耆均无庸前来，殊可骇叹！岂小挫之后，心志瞀乱，有不能自主者邪？因促晴翁飞函，仍请星使前来，面请指示。 
　　廿二日。卯刻起，至胥门迎见伊、耆两星使，知即往昆山晤制军会商，不即登岸进公馆。晴翁亦得制军书，颇悔昨日之奏，未免孟浪。并以星使来有裨益，介翁之意稍解。得周令恭寿书；言宝山之失，由汉奸金胡子为之导引，本浙江宁波人，在吴淞卖酒，状颇雄伟，逆夷器之。 
　　廿四日。卯刻起至局，闻吴县横塘陶姓有抢洋银事，即饬速拿。陈提戎（化成）柩至省，公祭于葑门马头。五十年水师宿将，为国捐躯，可敬，可痛！申刻，迎耆介翁、伊莘翁、牛镜翁入城。镜翁三年不见，执手凄然！时事之艰，无从说起。即须会衔具奏，而折底申叙，不见警动，因携归增入一段。言该夷既纠含丑类，添船四十余只之多，又掳截河船鸟船在吴淞口演习驾驶，势将豕突内犯，且有欲攻江宁、天津之谣。我兵当挫衄之余，军械不全，军心不壮，又须分拨各海口，尤嫌力量单薄，朝夕情形不同，深为可虑！ 
　　六月初八日。卯刻起首府县见，至院及使署，介翁以逆夷有人能制要害，实为腹心大患。周竹君以宝山生计在布，今则布贩不行，民食顿迫，内变可虞！ 
　　十三日。卯刻起至院局，见周子愉致晴翁书，知夷目郭士立舟泊金山。有丹徒盐商颜德和上船相见，乞以缓兵。郭酋告之还烟及兵费，又立马头三事，必允行。否则直攻江宁。又问：“伊中堂来否？”似尚有转圜意。因请莘翁往镇江。 
　　十六日。卯刻起至局，闻上海商户有馈夷目四十万圆之说，殊可怪！ 
　　十七日。首府孙来商办柴草，备火攻，即择河道要隘，设法堵截。上海令刘光斗见，色惭沮，而气卑下，甚觉无谓。常恩应交宝山存公银，久不纳，饬之。 
　　七月十二日。卯刻起，晴翁来，持示三大府公函，以和议将成，允银二千万圆，现交五百万圆，准银三百五十万两，余分三年交完，又马头五处，官员平行，香港仍不退还。并请国宝，印发合同，实属诛求无厌。结好未必能坚，且佛郎机现在上海滋衅，置之不论，恐效尤者多，逆夷转售其奸，后患伊于胡底。 
　　廿七日。有人奏镇江之失，由于海都统（龄）妄杀无辜，百姓归怨。又宝山令周恭寿帮办令周沭润均逃至嘉定县，上海道巫宜禊、上海令刘光斗，均初九日先逃，封游击有人行刺等语，奉旨饬耆、牛、程确查复奏，毋蹈欺罔。 
　　九月十四日。至局，知夷船已报初八日全数出江，上海银亦交足。 
　　十八日。卯刻起府厅州县见，常恩具禀：愿赔宝山兵米，其尝试之心不可问。至院，见廷寄以上海参将继纶、守备王家谟首先逃窜。介翁复奏未详，仍饬查明，严参周、巫两道，度不可幸免。徐牧家槐自上海回，云佛郎西船一只，已抵吴淞口。闻将至上海，与巫道议通商。 
　　廿日。闻牛镜翁奉旨解京。耆介翁署制府，伊莘相授广州将军，从此江南北局一大变。 
　　十月十二日。午刻，晴翁遣人持到吏部公文，九月三十日奉上谕，陕西巡抚着李星沅补授，孙善宝着调补江苏布政使，卞士云着补授浙江布政使，钦此。 
　　廿二日。辰刻，往送黄若琴未值，旋复来晤。以上海文武弃城，不重在初八初九之分，总之守土之责，罪无可辞。如继纶捏供，安见未至泗泾，此固不足深辨。若巫道运饷至松江，则确有可凭，能照镇江失守巡道革职，亦昭平允。贼匪一由上海北门，一由新闸攻西门，其势固不可遏。 
　　廿三日。过鳖石拜别。问上海失守，可云忙乱之际，若鸟兽散，罪在城之存否，不问走之先后，究之文职轻于武职也。 
　　廿五日。今日登舟解缆，天忽畅晴。商民夹道，皆色喜。余以幸脱苦海，心亦少安。回念夏间夷氛逼处，戈马苍黄，得此亦望外矣。送者踵接，舟行不前。夜泊阊门外太子马头宿。 
　　十一月初九日。辰刻起，八十里至淮安府，舟遇练笠人自京回，询悉两次蒙召见，垂问宝山失守事甚悉。据云：提军陈化成坚守吴淞海塘，至二年之久，住宿帐房与士卒同甘苦。至五月初八日辰刻，夷船突入，遂亟发巨炮，击坏大夷船四只，约伤二百余人。逆夷已挂蓝旗，遥见小沙背徐州军无故溃散，海塘亦不成列，冒险迎炮，直抢口门。陈化成提标亲兵死伤殆尽，亦即被炮轰倒，左乳受大子，伤最重，腿肘皆有伤，约被群子数百，惨不可言！其尸在芦柴中，幸不腐坏。嘉定县练廷璜觅所部兵往负至嘉定棺殓挂孝。牛鉴时同督战，见陈化成已死，所布伏兵疑兵接应，皆一哄而散，遂拚死不肯去。所带河南兵从炮火矢石中护之，始退守嘉定。深恐夷船入江。 
　　戊申（道光二十八年） 
　　正月初三日。王令绍复见谈，悉上海沙船自制器械，总无成数，且演放不得其人，转资寇兵，尤为可虑，即属前往一查。 
　　二月十八日。诣钟山、尊经两书院送学，即过雨人处小叙。得上海成道禀：知夷人三名，在青浦被水手殴伤，夷目阿利国藉端咆哮，声言如不拿办，即行阻挡运船，并敢出示黄浦，恐吓船户，实堪痛恨！ 
　　廿八日。巳刻出城，拟至夷船定议，并查看炮械人数，天大风雨，在救生局小坐而回。陈叔良之骥及首府往拜夏巴来红船相见，语及上海案已了，海运船已开。