吉康治乱记
    《吉康治乱记》一卷，明彭希周撰，钞本。

    盖闻天下之生久矣。一治一乱，抚今追昔，岂不重其然哉！方昔余窃询故老、讯乡人而所以知治乱者时也。观今昔之事，治乱之数庸非天乎。夫吉康，丰辖地也（按：吉康原属海丰八都之一，雍正九年[]析海丰，置陆丰县，康吉属陆丰）。古昔夷时人藩业广，尚忘于治化之中，胡云乱乎哉。正德以上其风朴略无暇论矣，嘉靖以来人文渐盛，尊卑有等，上下有辨，闾阎皆乐耕读。时以文显者，五云（按：五云洞，在吉康）之有彭愚鲁、慎奋庸，崙岭之有彭有定、有能，河田之有罗世资、大魁、以乔、以静、和金、黎传、丘山，三溪之有朱志穆、志贯，螺溪之有叶尚、宗德、上济，彬彬辈出，科不乏人（原按：陆丰明中文庠名要者仅此）。此一时也，但见家诗书、户礼义，邑候张公（按：张济时，江西吉水人，嘉靖三十七年任海丰知县。见《乾隆陆丰县志》卷四，名宦）莅任，选充乡名目。时以武耀者，崙岭之有彭文会，上沙之有庄玉光，东坑之有彭魁，河田之有黎智，三溪之有徐上什，螺溪之有叶宗周，五云（按：五云洞）之有彭志，表表人才，英雄不群。此一时也，要其贼奴畏人心悦，而邑候称善者，独余之父与岳二人尤著耳。
    甲寅、乙卯（嘉靖三十三年、三十四年）归善麻竹开山出矿。长乐奸民张道宗开山取石煎之，银宝出焉，四方多趋之。既而程乡之马化龙、化虎，兴宁之叶瑞楼等统众一千余争之，杀人盈野，监司以事上闻，圣谕委本县知县张，坐镇并山纳饷银十万，计其利无穷，争竞日起，后复填塞之。前此锋起之人散而劫掠地方，盗贼之从此起也。
    丙辰、丁巳（嘉靖三十五年、三十六年）间，草寇寥止、黄廷珠等窃发，又出马骝精，妖弄之变也。不祥之兆几先见之。
    己未、庚辛（“辛”为“申”之误，嘉靖三十八年、三十九年），揭阳刘万忆因潮貉横利激变，统马头湖皆二约人叛之。乡人惧畏伊，县主招之，后调花腰蜂贼解公赴道，岭东同事而执之。继有大恶彭桥弑父逃之三溪谢昌贼巢，时族虽众而莫肯仗义者，惟余父出尝银一十两，枭桥首级悬于要路警众，其兄杞、弟柳党恶执官（按：意为官逮捕下狱），俱殁于狱。
    辛酉（嘉靖四十年）冬，吉溪陈善、益、非，谋杀谪（嫡）兄陈英、嫂叶氏，英男策、伦、典，策男有周、有舜，七命皆碎尸屠绝，惟满男滔逃出。益因缚虎伤死，是天假手于虎以报兄仇，后绝嗣。英母彭氏告于官，房长彭祖富具结，执善同男陈卷、陈诏、非男陈忠四，罪凌（迟），妻子流配，未决，彭氏故。陈非与善弟彭深诱英男陈滔同伊男陈经代善曲词，控院妄诉，滔认伊父杀贼不干叔事，上司妄断，善减等充军。男侄脱罪，未二月三恶尽遭贼杀。滔乂被伊父杀于甘石径，亦从父仇不报，忘父至冤，滔之死当其罪矣。善因征人贼巢，又被贼杀绝之，可见天道昭明而报应不爽也。由是贼民日兴，黄塘戴文滔亦杀其兄文禄、嫂米氏、侄桂命三人，独族长士廷虽执解官，滔父子卒于狱。为恶之人，何其日之多如此乎！唯是不然，下无法守，由上无道拨致之也。何也贼善从弟杀兄，恶从并伦，上以徇情轻罪致滔灭之，风俗大变，而世道从此可知矣。
    壬戌（嘉靖四十一年）春，忽有饶平巨贼张琏造反，延及四省之民，据伊县主林丛称，势威驱迫，邑民皆从之，恶极著闻，天子震怒，命平江伯总兵陈、两广军门张统兵二万余扑灭之。夫何诸夏之变方除，而夷狄之祸继至！
    癸亥（嘉靖四十二年）春，司府明文命各乡建寨，此固不去则守，图存之策也。而皆以儿戏视之，而霖田独先建。夫田、湖背两寨，抵倭两次，贼无如何，后众方以立寨为要。
    癸亥（嘉靖四十二年）秋七月二十五日，忽有倭海二寇由东海活冲入河田，札营螺溪月余，各乡遭害极甚，惟嵛岭千长彭文彩，日夜杖截独能御之。诸乡之民避之本乡。然吉、崙人固杰而地亦灵，不一夜贼倭自相攻杀而退。吴平突入上沙，倭奴突入霖田，地方挠害不可胜数。此固惨矣，虏寇退而瘟疫尤多焉。是天果未厌乱，而使倭奴肆虐，灾害荐至，而殃及万姓也耶！祸变之生有自来矣：十月内县丞叶希鼎奉征林朝希贼，取各乡尖把，听信街坊刘江、徐邦檄，又索取各乡千百什佚长银五十两，打死河田什长叶大喜，残暴其于倭奴。夫寇盗已迫杀于下，而民数义暴敛于上，安无变乎（原按：明末官吏之酷，专制之惨亦如清末然）?幸生员罗从乔、从周等维持其间，希鼎从此弃官矣，后浜江淹殁，亦足以偿虐民之罪也。
    越甲子（嘉靖四十三年）三月，又有名赤毛番者至，从霖田而之本乡，虽深山僻谷险阻崖障，无不突至。人多遭殃，“非巨族者十门九死”，其掳杀者横尸遍野，此天昏地黑乾坤何等时也。
    八月，五云洞筑庙山寨，崙岭筑田心寨，米完范家先筑苗竹古寨。
    乙丑（嘉靖四十四年）正月，抚贼叶景清进入八万葫芦畲为叛巢，出哨贼首曾朝元、钟应亮、马子昌、蓝一清等招集聚党，而螺溪之叶上椿，欧田之郑宗礼几有叛心，立三丁抽一之说，故二处居民从之者众。
    三月初七日，上沙千长庄玉光、五云峒彭龙、螺溪叶宗周目去（击）其乱，义勇先登，故带兵在茨村径捕东前贼，巳胜失机，乡夫阵死者十余，而千长俱戮。噫！统兵（捕）贼义举也，而反死非命，此虽昊天不即善人，而忠肝义胆亦已称雄于乡闾矣。
    由是贼缘之以肆志，四月内流劫长乐地方，五月廿四日，复转五云、崙岭乡村，横从肆害，攻开范家苗竹寨，牛犬固不足论，而杀人将大半。时筑田心寨未完，故逃霖田园埔寨已半年矣。
    六月初七日，复攻苗山寨，不克。八月内流劫本县城外，抢掠无忌。县主杨目击贼势猖獗，民遭涂炭，渐抚之。由是差官招入大溪畲为巢，贼哨不出（原按：明末养痈之害也）。
    九月十八日，筑完田心寨，乡民各回。范家筑合江、车田两寨，吉溪筑亭前寨，黄塘筑官仓寨，五云筑隆兴、骆浦、石坡、宽山四寨，河田筑高砂寨、巡司寨、赤花寨、揖江寨、坝上寨、官仔寨、半径寨、沉卯水寨，各地方立寨已完。
    十二月初二日，本县发县丞林杜瑛、千户刘椿以督寨为事，集各围兵欲攻东大溪畲曾朝元贼巢，不幸生员朱志穆被（饮）酒漏机，贼觉不遂。就于本月十七日会三溪葫芦畲贼巢共千余人，公（“公”字为“攻”字之误）开志穆北溪寨，父母妻子（被）杀尽，一寨受殃，实穆自致其祸也。时民恐惧，各乡固知守御，但其间有苦于不均，富者吝财而周知用命，贫者效力而愈加劳疲，无知者又以恃玩之故，致防守不备，更为疏虞，纵起贼奴偷觑破寨之志。
    丙寅年（嘉靖四十五年），三月初十夜，偷开亭前寨，戮死生员彭有眸，四月攻开半迳寨，五月偷开高砂寨，八月偷开东山寨，人口戮屠殆尽若此者，皆为奸细外攻内应，更分不谨之过也（原按：更分，夜更哨替接者，俗曰守更）。自后贼势日盛，人心日危。
    十二月初八日，黄寨、出心寨、马公寨、巡司寨、祠堂寨、下砂寨陆续逃避，各乡散退已尽，退寨之民归之崙岭五云峒者众，间有不愿移居者傍县生理渡活。
    时幸遇本县父母杨存心仁爱，尤有啁恤之心。乡村围寨退尽，而贼益肆志，由是占出东坑、吉溪、高砂、马公寨等处，四据为巢。
    丁卯（隆庆元年），四月初二日，有河田黎伯达透（诱）贼曾朝元等十余就夜来田心寨，叫山埋伏，无如（不及）吾寨之智者勇者，深有机谋，故次早冲门坚守，不克。方将范家之合江寨公（“公”为“攻”之误）开、车田寨公（“公”为“攻”之误）开，男妇掳杀一空。初五，范若英伏伯达杀之。夫范家立寨二次，而二次为贼所破，此何以故皆由其人忤逆躁暴（原按：犯上作乱曰忤逆），不听督坚筑，且自恃无智谋故也。
    时本部大小围寨总计三十余，被贼攻杀已过半，惟存崙岭田心一寨，共计五百余灶（户），极力固守，然田心一寨，与河田、东坑、吉溪贼巢尤接址（近）当锋，独能砥柱中流，敌人不敢轻犯。斯时也，田园阻荒，耕牛抢废（方言，衰废之意），或二三共田，或四、五、六共牛一只，人皆锄耕采蕨而食，日不聊生，夜不安寝，故势穷力迫，人心喝喝思乱，虽正者不能无邪，虽善者不能无盗。当此之时，设非有智者维持调护于其间，能保其不变乎所以其间有彭洛、陈善二人造谋为贼，并张旗号，立书总亚公总名目，胁人出哨，作恶为非，不从者即杀，其恶极著。幸余父目击时变，乃以义劝什曰：“正心守分待治”，并将五围耕牛均分耕种，而后众心咸定。
    戊辰（隆庆二年）五月内，牛员彭继周、希周、叶上济、彭有定、奋庸等俱处免地（地税），非立名目以统取之，其势儿必变也，乃具呈本县，帖无（请）彭尚周为五围千长，彭国忠、阿雍、彭预、彭绍靖、彭甘闰为各围百长，镇守地方，又多设哨长、队长以振作之，故改旧从新，民竞尚勇。
    七月曾朝元命贼温益一求和，就擒杀之，朝元惧，招剧贼曾庆、赖元锦二千余徒，九月十一日突占崙岭、五云峒，筑立三大寨，一在本乡合江，一在下磺掌牛坪，一在五云峒头埔，连战十五日，无奈愿将五寨断（平）求和，募兵求救。斯时也，人心汹涌，有死之心，无生之气。事势至此，乱同极矣，尚恶道哉！
    然乱极将治，天道有常，幸于十六早，宽山、石坡二寨民朝位兵先破岗头一巢，杀贼三百余，马匹不计，而贼大败，遁至掌牛坪，至二十五日各处兵齐，贼势不敌，就夜逃亡螺溪为巢，又获功（“功”为“敌”之误）五百，隔巢难解，生员彭希周具呈本县，县申仲威道，道转详军门，军门给尝银五十两劳兵，以励后劲。故民益固守，已知太平之有日矣。
    己巳（隆庆三年）二月，上沙虎坑寨邓俊侃又同贼叛，杀死庄玉英、玉山、玉冈、玉幅、庄业润等一十四命，然见办于官，后四年侃举家绝灭。但昆仑、五云寨寨感激，人人奋勇，贼无不畏惧，故八月廿一夜，亚公总蓝一清贼五千余突占园埔为巢，潮知府候凋海兵朱良宝攻之，退出石麻，复同马公寨为巢而不敢轻吾境，可人人有渐兴之势，贼有减微之机也，以此视之兵渐强固也。奈何巢穴虽立，民食不敷，门庭之寇未除，腹心之疾尚在，故于庚午（隆庆四年，七月内，余父自谓贼势已降，人当振作，克己救民，将己耕牛劳兵，人皆奋勇，咸欣然叹曰：“盗犯吾境，今之仇也，今日受公之尝，是冤焉得不报。”民皆竞争向义，即于二十五夜杀开（攻占之意）半迳、屯岗二栅，获功解（报之意）县。
    十—月连杀薯村、白水、日大坑三栅，杀功生擒多颗，伸威道张，益加奖励，给周以冠带，隘（给）官札付，密相以剿前贼。
    辛未（隆庆五年）三月初二日，发参将李诚玄带兵三千余，本地兵三百，分作七哨，就初五夜潜入东坑、吉溪贼巢同截，次早大炮三鸣，各栅杀尽，掳捉贼妇千余，杀功（“功”字为“敌”字之误）五百余。解（报之意）后张道甚喜，叹曰：“吉康好百姓也。”见之厚尝乡民，有伤者仍给汤药，公之爱民如子，后升本省右布政。
    崙岭、五云其利赖于公者不少矣。设兵扑贼，分作五哨。以壬申年（隆庆六年）十二月初一日破巢，海丰哨进欧田马公寨|蓝一清巢，则属参将沈思学统兵六营，而分守道右参政唐九德监督之；归善哨进黄砂碗窑叶景清巢，则属总兵张勋（府志作张元勋）兼守备陈磷统兵六营，而监军道副使顾养谦监督之；永安哨进蓝溪曾宋伟寨，则属总兵王诏、兼守备徐天鉴统兵六营，亦分守道右参议顾养谦监督之；长乐哨进螺溪赖元锦巢，则属游击王瑞统兵六营，而伸威道左参政苏愚监之；揭阳哨进东坑大溪畲、三溪葫芦畲、八万马子昌、曾朝元等巢，则参将李诚立统兵六营，而兵巡道右参政陈奎监之。又调狼兵一营而搜扒之（原按：狼兵一营，府志未载，但系海邑信史应加考棚代兵制）。各哨官兵虽均有功，但不及李兵擒杀殆尽，何也各哨之兵地理未熟，地利未和，而李兵响导者，皆本地复仇之民，民益效力，兵无怯志，故论哨则同，论功则兵盛也。
    癸酉（万历元年） 二月收兵，无知将善后之策，而围寨之人视为太平，不巡夜更，至被征败之残贼梁珈眼、拐子李、余万营共透（诱）集各山巢亡党千余，致四月初八夜偷开五云兴隆寨，掳杀男妇大小不计其数，退人螺溪祠堂寨。十八日生员彭继周、希周、奋庸因岁考，回车滑石水被贼伏击捉获，庸阵亡，独继周执回螺溪，坚执不放．希周被刃重伤放回。又往劫归善长乐地方，破围多处。又执生员罗大魁，官兵屡战不胜，
    九月初十日，总兵张统兵万余在归善牛牯岭员潭子战败，继周、大魁俱死非命，岂非天之将丧斯文，而须使各儒与丑类同混然而无别乎是斯文之不幸也，又斯文之不幸也，可胜苦哉！
    十月内，各处后议善后兵，收复窜亡余党，本府通判胡坐镇石坡园，督率本乡兵于各处破巢搜扒，不一月而擒杀者多，尚有漏网未捕。复委仓宦王箴与本乡坪山埔起隘（守隘口之意），每日四山把隘，甲戌（万历二年）三月，上明文止之，民方息兵归农。是春，民方散寨，各归田里居息。
    乙亥（万历三年）正月内，各地方议设参将府镇守，本都督之新田（原按：今属坊廊都，故址犹存）。长乐筑之南岭，此固图治者之要机，因困疲民之力而成之者也。究而言之，岂得称为尽善尽美之规，长治久安之策乎哉，何者盖偏僻之地，难以收散涣之民，况无兵将守之于平时，则一旦变生不测谁死御之，无益而有损者是矣。
    丙子、丁丑（万历四年、五年）年，民渐安息而归耕，耕牛一头抵银五两，腴田一亩值价百钱，田地荒芜，而农耕者多致富，钱量虚批，而殷实者多致贫，矧于困疲未苏，而知追征日迫，民之憔悴于虐政，未有甚于此时者也。
    虽然世乱不足惜，而独惜乎夫乡都之良民善士、幼女、孤儿、鳏夫、寡妇沦没于干戈挠攘之秋，父兮莫顾子，妻兮莫顾夫，兄兮莫顾弟，或作孤魂之鬼，或为陌路之人，或昔日之骄女为今日之残仆，绝烟顷圮，庐舍邱圩，家无牛犊之影，户无鸡犬之声，失所流离，至于此极也。嘻！嘉靖以前，虽有草寇若曾三亚、梁八尺、鹧鸪林、若关亚狮、杨博士、陈忠佑、若花腰蜂、黄运珠、丘续圣、温狮、温家等窃发，亦不过众党百余，流劫地方，朝东而暮西，为害虽同，而残忍犹不若是酷烈耳。
    夫何隆庆之天，而贼盗蔓延，占据四邑之地。东据东坑大溪畲、三溪葫芦畲、八万洞而抵惠来县；西据新田、上埔、河田而抵归善县；北连欧田、螺溪而抵长乐。蔓延四地，盗贼纵横，无所安息几十余载（原按：是言沉痛尤如建昌宫人说天宝遗事，足补明史志缺）。
    壬申（隆庆六年）之冬，幸遇圣天子万历朝符御极（原按：明之亡，亡于万历，读者当知此志不过操笔者应运云尔），一怒而安天下之民，内有翰林李学一之奏请，外遣提督两广军门殷正懋、总司监遂道顾养谦、伸威道苏愚、分守道祖万松、防海道陈奎，各予以非常之任，当之以防御。海丰则有同知周宗武，长乐则有通判胡成，归善则有同知陈学发，都总兵王诏，部下参将李诚立、沈思为，守备陈苓等，各以征山之责寄之，征及二月而厥功告成矣，然后离散之民得以归复。
    呜呼！前车已覆，后车当鉴，愚故旧（曰）：世之治也，不治于治之日，而必有所由治乱之生也。不乱于乱之日，而必有所由乱。故善为国者，当图治于未乱之先；善保身者，当思患而预防，于既治之后。
    谚云：上等之家，州城县廓，下等之人，山崖海角，愚境处山崖，不年五十，西（按：指坊廊都西山）以大变。又是在智者熟思而审处可也，间有细敝……不能悉记，聊陈其略，以俟后之君子云。

后记
陆安曾桐、友琴
    陆安曾桐、友琴按：此记叙（陆丰置县前）海丰吉康都，明隆、万时事甚详，至今读之，犹置身丧乱中，不禁为之痛心疾首也。惜不记石帆、坊廊二都事，同时石帆甲子所亦为倭寇所破（事见张之洞《广东海防志略》），惟坊廊事则茫无可考。琴，坊廊都西山人也，山寨筑于明弘光元年(清顺治二年，)，寨西门上有石牌大书：“迎津门”，旁书弘光元年可据，北门上则镌“西安旧址”四字。
    意者，明隆、万时海丰县治与吉、石镇兵力尚能卫坊廊一都，天、崇而后，明社已渥，清鼎未定，寇匪遂乘机乱及坊廊矣，故老流传西山寨、石寨诸寨皆为防御乌爪贼所筑，乌爪贼之匪首已不可得而知名，惟匪巢屯于西北之乌爪山，固与乌爪贼名之云尔。
    传闻有匪首蔡姓者，以劫聚曾姓女子为名，迭为西山老寨（尚有南山寨，俗称新寨）甚急，某月日，曾玉嵩之弟玉忠为贼于城堞间用钩镰所按，（威吓）断胆，城下人心惶极，城机（“机”为“几”之误）断破，某祖姑知势处危迫，抚言愿舍身以救桑梓，因与贼约，其而围乃解。
    反胡以采舆迎某祖姑，姑自缢于乘舆中，贼委诸途遂葬焉。曾族痛其节义因酝祀于祖茔，今由西山至水屯半途中有曾祖姑墓，足其故迹也。玉忠于琴为伯叔祖，葬于大安旗杆岭南向之右侧，惜屯事县志不载，刚谈此文附志于此，以俟后之修志者采择焉，吾痛吾坊廊之无文，益不能不睾然于此记之可安也。
    （乌爪山，惠州府志作乌禽嶂山。当时贼首樟九凹、林九我、王文、吉皮寨、巫日华、王之南岭钟岗。王之闻剿辄遁兵，旋仍出搜索难尽，率以为常。民国六年十月，友琴再志。）