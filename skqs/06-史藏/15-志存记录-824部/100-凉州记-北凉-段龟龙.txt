凉州记 北凉 段龟龙
    吕光，字世明。连结豪贤，好施待士。身长八尺四寸，目重瞳子，左肘生寅印。性沈重，质略宽大，有度量，时人莫之识，惟王猛布衣时异之，曰：“此非凡人。”（《太平御览》）
    澍按，光，略阳氐人，吕婆楼之子，以石氏建武四年生于枋头，夜有神光，举家异之，遂以光为名。“寅”字当作“肉”，“肉”字，占作“{穴六}”因形近而误。
    吕光左肘生肉印，及征南城，印内隐起文字，曰“巨霸。”（《太平御览》）
    澍按，《后凉录》：光伐龟兹，王帛纯拒命不降，光军城南五里为营，肘肉印成文。此止云征南城，未分析。
    吕光太安二年，龟兹国使至，贡宝货、奇珍、汗血马，光临正殿，设会文武博戏。（《太平御览》）
    吕光时，敦煌太守宋歆献同心之梨。（《初学记》）
    澍按，《十六国春秋?后凉录》：宋歆，姑臧人。《艺文类聚》引无宋歆二字。此系太安三年事。
    吕光太安三年，白雀巢于阳川令盖□室。（《太平御览》）
    澍按，“盖”一引作“郭”误。后凉光下令诸臣为之赋，时献赋及诗者凡百余人。
    吕光时张掖金泽有麟见，群兽皆从，改元麟嘉。（《太平御览》）
    澍按，《后凉录》作金泽县，《艺文类聚》引元作年，此时为晋孝武大元十四年三月。光即三河王位于南郊，置百官，改元也。
    吕光太安三年，白燕游酒泉郡，黑燕列从。（《艺文类聚》）
    澍按，《太平御览》引“三年”作“年间”，又按，《后凉录》作“太安二年，秋七月，白燕翔于酒泉，众燕成列而从之，”此作三年，讹。吕光称王，遣使市六玺于于阗。（《太平御览》）
    澍按，此麟嘉元年事，又造刀一口，铭其背曰“麟嘉”。
    凉王吕光麟嘉二年，吕沮渠罗仇为西宁太守。往年蝗虫所到之处，产子地中，是月尽生，或一顷二顷，覆地跳跃，宿皆变异。王乃躬临扑虫，幸扬川氵象水北，大驾所到，虫寻殓尽，是以麦苗损耗无几。（《艺文类聚》）
    吕光麟嘉五年，疏勒王献火浣布、善驿马。（《太平御览》）
    吕光龙飞二年，太常郭﹁反叛，﹁以笺书，招诱杨轨，推为盟主。轨性直，不虑﹁之倾危，西河太守程肇谏轨曰：“将军之于吕主，可谓臭味是同，今欲释同心，托异类，背龙头，寻蛇尾，非将军之高算也。”（《太平御览》）
    澍按，《后凉录》：姑臧凉人张捷、宋生等招集戎夏三千余人反于休屠城，与﹁共以书笺，招诱后将军杨轨，推为盟主。程肇谏云云。轨不从，自称大将军、凉州牧、西平公。
    郭﹁略地之际，王孙八人年幼，□□乳母先在东苑，﹁遂尽投王孙于锋刃之上，或枝分节解，饮血盟众，睹者无不掩目寒心，而﹁意癸然。（《太平御览》）
    澍按，郭﹁，西平人，少明式易，善天文占候，性褊酷，不为士庶所附。战败奔降西秦，乾归败，入仕姚兴，为太史令，为兴杀。
    吕光时，州人陈冲得玉玺，博三寸，长四寸，光泽无文，向日视之，字在腹中，有三十四字，言光当王。（《北堂书钞》《大平御览》）
    澍按，《后凉录》“陈冲”作“陈平仲”，“博”作“广”，“光泽无文”作“直看无文字。”又按此太安三年事。
    吕光时，有任射者得罪（澍据《后凉录》补此二字），自匿，为王欣家奴发觉，应死。射有奇巧，王尔、鲁般之俦也，故赦之。及大殿岁久倾败，任射运巧致思，土木俱正。（《太平御览》）
    吕光破龟兹，始获鸠摩罗什。光死，子缵立，戏弄罗什，或共棋博。及杀子，云斫胡奴头，什曰：“不斫胡奴头，胡奴斫人头。”后，缵弟字曰胡奴，果斩缵头。（《太平御览》）
    澍按，缵，《后凉录》作纂，为吕超所杀，超，光弟宝子，小字胡奴，一引作《秦记》。
    吕纂咸宁二年，夜见龙出东厢井中，行大殿，每蟠卧，旦见其鳞甲足迹沿有湿处。（《太平御览》）
    澍按，吕纂一引作慕容氏，误。又按《后凉录》纂以为美瑞，号大殿为龙翔殿。又有黑龙行于当阳九宫门，改为龙兴门。
    吕纂咸宁二年，胡安璩等发张骏墓，得真珠帘箔、云母屏风、琉璃、白玉樽，受三升赤玉箫、紫玉笛、珊瑚鞭、玛瑙钟、黄金勒。（《太平御览》）
    澍按，《后凉录》胡安璩作胡璩，一作胡安枚。纂诛璩党五十余家，遣使吊祭，骏缮修其墓。《太平御览》又引云：盗发张骏陵，得鞭饰以珊瑚。又引云：有人发张骏墓，得真珠帘箔、云母屏风。又引云：胡安璩等发张骏墓，得玛瑙钟、白玉樽，受三升琉璃。
    太常卿杨颖上疏谏吕纂饮酒过度，出入无恤，纂曰：“不有直亮，谁匡邪僻之君也？”纂虽有此谏，终不能改。（《太平御览》）
    澍按，《后凉录》：咸宁三年春二月，纂昏虐任情，游田无度，荒耽酒色，不恤政事，太常杨颍谏云云。
    吕纂常与左右因醉骋驰游猎，或马奔于坑堑之间，侍御史王回、中书侍郎王儒控马谏曰：“千金之子坐不垂堂，万乘之主清道而行，奈何去舆辇之安，冒奔驰之危、衔橛之变，动有不测之祸。愚臣窃所未安，敢以死争，愿陛下宜忆袁盎揽辔之言，不令臣等受讥千载。”纂不纳。
    澍按，《初学记》引云：纂渐驰游猎，或马奔沟堑之间。殿中侍御史王回控马谏曰：“陛下宜忆袁盎揽辔之言。”所引不全，据《十六国春秋》补之，“宜忆”《后凉录》作“远思”。
    隐王张美人，生色壮艳，出家为道。吕隆逼之，乃自投张掖门楼，双股顿折，口诵经，颜色自若，俄而死。（《太平御览》）
    澍按，张氏，敦煌人，隐王吕绍之美人。年十四，绍见杀，便请为沙门。
    吕纂明光宫在渐台西，以金玉珠玑为帘箔。（《北堂书钞》《太平御览》）
    澍按，吕纂，一引作吕光。
    永嘉五年，χ令严羌妾产一龙一鹫，鹫寻飞去，龙十五日，风雨迎之。大风歙拔张掖郡大树，经宿还立。（《北堂书钞》）
    澍按，《太平御览》引作《前凉录》。
    李三日讠燕于曲水，命群寮赋诗，为之序。（《太平御览》）
    先酒泉南有铜驼山，大雨雪，沮渠蒙逊遣工取之，得铜数万斤。（《太平御览》）
    澍按，一引作《北凉录》。
    焉支山，在郡西界，东西百余里，南北二十里。有松柏五木，其水草茂美，宜蓄牧，与祁连山同。一名删丹山。（《太平御览》）
    澍按，郡指酒泉。《酉阳杂俎》言，祁连有四味木，未审即五木否。又一引无末五字。
    有青盐池出盐，正方半寸，其形似石，甚甜美。（《太平御览》）
    澍按，《西域记》云：西海南有青盐池，盐方半寸，食味甚美。《真腊记》云：山间有石，味胜于盐，可琢为器。《梁杰公传》言：交河之间掘碛下数尺，有紫盐，如红如紫，色鲜而甘，其下丈许，有盐。《北户录》：张掖池中生桃花盐，色如桃花，随月盈缩。今宁夏凉州地盐井所出青盐，四方皎洁如石。山丹卫即张掖地，有池，产红盐，色红。此二盐，即戎盐之青赤二色者。
    祁连山，张掖、酒泉二界之上，东西二百里，南北百余里。山中冬温夏凉，宜牧牛，乳酪浓好，夏酪不用器物，刈草著其上，不散。酪特好，酪一斛得升余酥。又有仙人树，行人山中饥渴者，辄食之饱，不得持去，平居不可见。（《太平御览》）
    澍按，《唐书》：武德二年，凉州刺史安修仁献百年酥，云饮之可延寿。
    昌松县有鸾鸟城，魏改为神乌县，张轨时有五色鸟集于其处，筑城。（《艺文类聚》）
    张天锡，字公纯，嘏安定乌氏人，张耳后也。曾祖轨，永嘉中为凉州刺史，值京师大乱，遂据凉土。天锡篡位，自立为凉州牧。苻坚使将姚苌攻没凉州，天锡归长安，坚以为侍中、比部尚书、归义侯。从坚至寿阳，坚军败，遂南归，拜散骑常侍、西平公。
    澍按，《晋中兴书》曰：天锡，后以贫拜庐江太守，薨，赠侍中。又按《世说新语》：王中郎甚爱张天锡，问之曰：“卿观过江诸人，经纬江左轨辙，有何伟异？后来之彦，复何如中原？”张曰：“研求幽邃，自王、何以还；因时修制，荀、乐之风。”王曰：“卿知见有余，何故为苻坚所制？”答曰：“阳消阴息，故天步屯蹇，否剥成象，岂足多讥？”
    天锡明鉴颖发，英声少著。
    澍按，此二则系张谘《凉州记》，《世说》注引之，附于此。又按《晋书》：张天锡为凉州刺史，称制西隅，既为苻坚所擒，用为侍中。后于寿阳俱败，至都，为孝武所器，每入言论无不竟日，颇有嫉已者。于坐问张北方何物可贵，张曰：“桑椹甘香、鸱鹄革响、淳酪养性、人无嫉心。”
    契吴山，在县北七十里。赫连勃勃北游契吴而叹曰：“美哉斯阜！临广泽而带清海，吾行地多矣，自马岭以北，大河以南，未有若斯之壮丽者也。”（《太平御览》）
    可蓝山，一名都卢山，皆泾水源，与笄头山连亘。赫连定胜光二年，畋于凉州，登可蓝山，望统万城，泣曰：“先帝若以朕承大业，岂有今日乎？”（《太平御览》）
    澍按，可蓝山在平凉县，接百泉界。
    赫连定据平凉，登此山，有群狐绕之而鸣，射之，竟不得一，定乃叹曰：“咄咄！此亦怪事也。”（《太平御览》）
    澍按，以上三则系赫连氏《凉书》，附录之。