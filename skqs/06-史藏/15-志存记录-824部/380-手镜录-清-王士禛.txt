手镜录
    自序
    文忠公以文章名天下，后进谒见者，顾多与谈政事。刘忠宣公愿为有司亲民之官，盖州县令长与民最近，设施当则民食其利，不当则民受其害，捷若影响。居此官者，可勿兢兢慎之与？康熙丁丑，予承乏左司徒且四年余矣。儿子启沈筮仕得顺德之唐山，赋税不过万金，县距驿路又三十里，向称简僻易治。近乃以乏粮逋欠，递马协济为累，拊循调剂，殆未易言。汸以书生骤膺斯任，老夫心殊惴惴，辄就思虑所及，手迹敷十条付之，俾朝夕置座右，披玩而从事焉。汸能守而勿替，纵不敢遽拟古之循良，其亦可无陨越也夫。二月十二日，渔洋老人书于京邸。
    公子公孙做官，一切倍要谨慎检点，见上司，处同寅，接待绅士皆然。稍有任性，便谓以门第傲人。时时事事须存此意，做官自己脚底须正，持门第不得。
    有司衙门严内外之防，是第一要紧之事，家人勿令出外。
    日用节俭，可以成廉，而下人衣食，亦须照管，令其无缺。
    日用米、肉、薪、蔬、草、豆之类，皆当照市价平买，不可有官价名色。
    朔望行香及有朝廷大典礼拜牌等事，须早起恭敬侍事。
    每日坐堂须早，早起须用粥及姜汤御寒气。午堂亦须饭，然后出，惟不可多用酒。酒后比粮审刑，尤断断不可，慎慎之。
    春秋课农，须身亲劝谕鼓舞之，尤须减少驺从，自备饮食，令民间不惊扰。
    文庙当加意修葺，严其启闭，洁其洒扫，严禁兵丁、衙役、闲杂人等赌博饮酒于其中。时时嘱广文先生查之。
    牌甲一事，诘盗弭盗之良法，但要行之极善,勿致骚扰。盗有犯者，鞫得其质，当执法严惩，则不肖之屏迹矣。欲清盗源，尤在严禁赌博。有窝赌者，犯即枷示重惩，不宜轻纵。
    神会人杂，当令捕官弹压之。严禁赌钱、吃酒、聚众打架。城门亦当令防守，严禁出入，面生可疑之人，不放入城。
    宴会当早赴早散，不可夜饮。
    钱粮不论多寡，批回俱要一一清楚。号件簿最要稽查，每日勾销一次。须无延捱迟悮及贿压等弊。
    夏天出门，亦要带绵衣、绵被褥之类，以防风雨骤寒。此少闻于方伯赠司徒公者，四五十年守之不敢忘。
    捕快多纵盗殃民，当严驾驭之。
    做有司官须忍耐、耐烦。事至须三思而行，不可急遽，急遽必有错误。
    火烛门户，时时谨慎。遇年节、灯节，民间烟火、起火等，亦宜禁之。如花炮则不妨。
    地方如有聚众烧香念佛，白莲、龙天等邪教左道惑众者，当于严牌甲时力禁之。早杜其源，勿令滋蔓。
    解钱粮，须慎选老成殷实人役，银入鞘必自家经眼，然后点封，不可粗心。
    义学多有名无实，宜实实举行之。
    皇上御书，赐天下督抚，不过「清慎勤」三字。无暮夜枉法之金，清也；事事小心，不敢任性率意，慎也；早作夜思，事事不敢因循怠玩，勤也。畿辅之地，果为好官，声誉易起。如不努力做好官，亦易滋谤。勉之，勉之！
    地方万一有水旱之灾，即当极力申诤，为民请命，不可如山左向年以报突为讳，贻民间之害。
    政有闲暇，令广文选生员美秀而文者，为文会作养之。
    学院少司马李公，素讲理学，孤峭立崖岸，礼遇或优，断不可有片纸竿牍。
    养马一差及恊济驿马二事，当留心，相机行之。非笔墨可尽。
    雾天早起，当使饱，若枵腹则恐致疾，行路尤不可也。暑天有汗，亦不可在有风处脱衣帽，寒天又不必言。
    与上司禀启，当先检点，勿犯讳。其父祖名讳，亦宜话间而避之。如：守道于之祖，谧「清端公」，讳成龙；巡道许之父，讳世昌（福建巡抚）；太守宜之父，讳永贵（总兵巡抚）；军厅王之父，讳永茂，河间知府。此其及知者，余可类推也。
    上司、同寅，有送优伶之类者，量给盘费，不妨从优，不可久留地方滋扰，亦不必多留衙中做戏。
    凡审事及商榷事体，最宜慎秘，虽门役等日在左右者，亦不可令窥探意措，泄漏语言。
    同寅切戒戏谑，往往有成嫌疑者，不可不慎。
    堂规要严肃，此最观瞻所系，上堂颦笑，亦不可轻易。所云「君子不重则不威」也。
    勿用重刑，勿滥刑。至于夹棍，尤万万不可轻用。病人醉人，不宜轻加扑责。盛怒之下，万不可动刑。
    审事务极虚公，须参互原告、被告及干证口供，虚实曲直自见。不可先执成见，致下有不得尽之情，或至枉纵。至于盗案，尤要详慎，强之与窈，相去天渊，一出一入，万万不可轻易。
    人命最重，极当详慎，务于初招确得真情。尸格不可听仵作妄报，（暑月检尸，须先食辟恶之物）方不致开后来翻案驳窦，亦不致有冤枉。详册中招首敷语，谓之「招眼」，更有关系。如素无仇怨等语，即系斗殴杀；如夙有仇恨，遂动杀机等语，即系谋故杀。斗殴矜释者多，谋故遇赦不赦，轻重判若天渊。故招眼数语，最当详慎。
    凡人命，投井、投缳、服毒、自尽等，多是刁徒藉命诬赖，居奇骗诈。如审出此等节情，即当反坐。不惟诬告者少，而轻生者亦少矣。惟真正有威逼实据者，乃当别论。
    不可多准词状，不可轻易差人拘提，不可令妇女出官，不可轻易监禁，不可令久候审理。随到随结，则案无留牍，不悮农事，而衙役也不敢恐吓诈骗矣。事体小者，或事关骨肉亲戚者，止当令其和息，自海自艾，亦教化之一端也。
    风俗教化所关甚巨。每月朔望，会师儒讲上谕法条，须敷陈明白条畅，乡愚人可解，中才以下之人，皆可勉于为善，而不敢为不善。勿视以为具文。
    待钟衿须各尽礼貌。生员闭卢读书，绩学能文者，当爱敬作养之。惟出入衙门扛帮诃讼者，不在此例。生员不可责，有过语广文可也。
    逃人随获随解，不可监禁过三日。或获之道路，或获之空庙，断不可株累窝家。万一果有窝家，令作自首，则保全者大矣。剔有《督捕条例注释》，可细看，此事尤可行阴骘也，留心留心。凡解逃人一名，须佥有身家、不吃酒的殷实解役二名，方保无虞。此事大有干系，慎之慎之。
    旗下人不可刑责。
    衙门仓库巡逻、监仓，防范俱要严紧。宅中上宿巡更，亦当每夜严紧。如有公事赴省赴府，尤要加紧勿忽。
    待广文、捕衙、防守将官，皆要和睦。
    催征钱粮，各有不同，要以便民为主。如自封投柜，不经胥吏之手，流水簿备照分明，则胥吏不能作奸，则天下所同也。比粮不可用刑太重，此事最系官声，慎之。
    羡余一项，各处相沿有定规。若前人有已甚者，则去之。若无害于民，不妨仍旧。断不可于创头加重。加重，此敛怨之道也。
    居官以得民心为主，为民间省一分，则受二分之赐，诵声亦易起矣。
    银匠须择人。
    加派一事，最碍官声，最为民害。如地方有大役，必出于地丁正项之外者，必有院、道、府通行明文。看别州县如何行，本县往年遇此等大役如何行。与邻封同寅、本县绅衿详酌尽善，禀命于府，然后行之。断断不可一毫染指。切嘱切嘱。
    常平仓米谷盛贮，须择高燥爽垲之地，以防浥烂。又须峻其墙垣，严其锁钥。以老成殷实人专司其事。此项近往往为有司之累，不可不慎。
    民壮快手，选少壮恩实者，暇日教之习射，亦有得力处。
    驭胥役辈要严，亦要体恤人情，勿近刻薄。最不可令吏胥等有时道用事之名。
    非万不得已，不可轻易借贷，亦系官评也。
    必实实有真诚与民同休戚之意，民未有不感动者。不恃智术驾驭。
    遇下犯上、贱凌贵、奴欺主之辈，当严正明分，以维风俗。
    右五十条，随亿随书，未有伦次，汝时时玩味遵行，庶几寡过慎勿忽也。后有亿及者，续寄钞入。