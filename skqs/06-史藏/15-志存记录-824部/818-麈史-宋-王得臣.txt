麈史
[宋] 王得臣




目录

序
卷上
睿谟           国政
朝制           官制
国用           任人
礼仪           音乐
台议           忠谠
惠政           利疚
卷中
贤德           志气
度量           知人
不遇           治家
场屋           神授
体分           学术
经义           诗话
论文           碑碣
书画           辨误
明义
卷下
姓氏           古器
风俗           奇异
盛事           戒杀
鉴戒           真伪
谗谤           占验
语谶           博弈
谐谑           杂志
乖谬
夏敬观跋






序

　　予年甫成童，亲命从学于京师。凡十阅寒暑，始窃一第。已而宦牒奔走，辙钞本无辙字。环南北，而逮历三纪。故自师友之余钞本作绪。论、宾僚之燕谈与耳目之所及，苟有所得，辄皆记之。晚踰耳顺，自大农致为臣而归。阖扉养疴，日益无事，发取所记，积稿猥多。于是重加刊定，得二百八十四事。其间自朝廷至州里，有可训、可法、可鉴、可诫者无不载。又病其艰于讨究，逐类以相从，别为四十四门，总成三卷，名曰《麈史》。盖取出夫实录，以其无溢美、无隐恶而已。虽小道必有可观者焉，览之者幸无我诮。时行年八十，皇宋政和岁在乙未中元日，追为之序。凤台子王得臣字彦辅。




睿谟

　　郑毅夫尝说：艺祖朝，声登闻鼓原本无鼓字，从钞本补。《说郛》同。求亡猪者。上手诏忠献赵公曰：「今日有人声登闻来问朕觅亡猪，朕又何尝见他猪耶？然与卿共喜者，知天下无寃民。」

　　治平初，有州护兵官以非日钞本作白。直禁卒录编勅，既劾，具牍以上。钞本有白字。英宗曰：「武臣写勅，是有意涖官矣。」遂命释之，闻者莫不叹服。

　　慈圣园陵永裕手诏，略曰：「功隆德盛，被于四海，宜改山原本作园，钞本阙一字。案《宋史》慈圣光献曹后于元丰二年冬十月乙卯崩，戊午诏易太皇太后园陵曰山陵。则此字当作山字无疑，据改。陵。」仍云：「朕于禁中实行三年之制。」盖古所未有也。

　　中书许冲元尝对客言：熙宁末，神宗欲改元。近臣拟「美成」、「丰亨」二名以进。上指谓「美成」曰：「羊大带戈，不可」；又指「亨」字曰：「为子不成，可去亨而加元。」遂以元丰纪年。

　　内侍陈处约尝与客言：昔在宣仁圣烈殿执事，言：「宣仁尝俭服絁钞本作绝。素，盖古之衣大练无以过。或宴罢，见浣濯食器，戒其洁谨。」夫不出殿闼，综制天下于帘箔之中，十年天下晏然，非仁俭何以至此？可谓盛德矣。

　　神宗皇帝圣学渊远，原本作源，从钞本改。莫窥涯涘。黄安中履任崇政说书，讲《诗》至《噫嘻》、《振鹭》、《丰年》。上问曰：「有祈则有报，间之以《振鹭》，何也？」黄曰：「得四海之欢心以奉先王，维其如此，乃获丰年之应。」一日，又讲至《祈父》之篇，其卒章「祈父，亶不聪」。上问曰：「独言聪而不言明，何也？」黄曰：「臣未之思也。」上曰：「岂非军事尚谋，聪作谋故耶？」侍臣莫不叹服。蔡持正说。钞本作：侍臣莫不叹帝，持正说。




国政

　　得臣管干京西漕司文字，居洛。与尚书郎寇諲往还，因出其祖莱公景德初元闰九月奏稿。乃被旨措置河朔边事，及讯驾起与不起，如起至何处者。其状盖列三项，首曰：「边报，犬戎游骑已至深祁以来，缘大军在定武，魏能、张凝、杨延朗、田敏等又在威勇等处，东路别无屯兵。乞发天雄军兵骑万人驻贝州，令周莹、杜彦钧、孙全照分部。或不足，即止发五千兵，专委孙全照。如虏钞本作虏，原本皆避作卤。在近，勿使傅城，求便掩击。仍令间道移石普、阎承翰相应对讨杀，及募壮士入虏境燔毁聚落，讨荡生聚。多遣探伺，以彼动静上闻，兼报天雄军。一安人心，二张军势以贰敌，三以振石普、阎承翰军威，四与邢洺相望，足大犄角之势。」又曰：「扈从卫士不当与犬戎争锋原野，以决胜负。万一犬戎之营见兵已南，即发定武兵马三万余，俾桑赞等结陈，南趋镇州，及令河东雷有终所部兵由土门会定武兵，审量事势，那至邢、洺间，方可銮与顺动。更饬王超等在武翼城而陈，以应魏能等，作会合之势。候抽移定州、河东兵骑附近，始幸大名。」又曰：「万一犬戎栅于镇、定之郊，定武兵不可来，须分定武三路精兵，就差将帅会合，及令魏能等军迤逦东下，傍城牵制。虏必怀后顾之忧，未敢轻议深入。若车驾不行，益恐番贼戕害生灵，或是革辂亲征，亦须渡大河，且幸澶渊，就近易为制置，会合兵马，兼扼钞本作振。津济。」得臣切以为忠贤之臣，抱道覆节，孰不欲遭时奋取功业，措天下于泰山之安，而身享令名哉？然莱公非赖章圣渊谋神断，先发于中而独以倚成，又何以施其力哉？圣贤相济，呜呼，盛矣！

　　神文朝，有议东南漕粟，兵夫、舟船与盗失之费盖十常三四，欲募商贾，令入粟以实中都。以上七字，《言行录》作令入中以实都下。三司使程文简以为不可，万一所入不足，必邀增直，是商贾得操其柄，其议遂寝。

　　神宗广景灵宫为原庙，逐朝帝后前后各一殿，咸有名。见于国史。元佑初，神宗神御殿名曰「宣光」。绍圣初，内相林子中言：「宣光乃元魏时殿号，非所宜名。」诏易之。议者以为祖宗时凡建一事、施一令，必下侍臣博议，盖审处之也。或曰：「此执政寡闻之过也。」

　　韩魏公得宰相体。《言行录》作韩魏公为相日，其下无时字。时曾鲁公为亚相，赵阅道、欧阳永叔为参政。凡事该政令，则曰：「问集贤。」该典故，则则字从《言行录》补。曰：「问东厅。」该该字，从《言行录》补。文学，则曰：「问西厅。」至于至于二字，从《言行录》补。大事，则自与决之矣。此下《言行录》有人以为得宰相体七字。




朝制

　　神宗留意军器，设监，以侍臣董之。前后讲究，制度无不精致，卒着为式，合一百一十卷。盖所谓《辨材》一卷、《军器》七十四卷、《什物》二十一卷、《杂物》四卷、《添修》及《制造弓弩式》一十卷是也。

　　宋次道《东京记》说，八作司之外又有广备攻城作。今东西广备隶军器监矣。其作凡一十目，所谓火药、青窰、猛火油、金、火、大小木、大小炉、皮作、麻作、窰子作是也。皆有制度作用之法，俾各诵其文而禁其传。

　　文德殿门外为朝堂，常以殿前东庑设幕，下置连榻，冬毡夏席，谓之百官幕次。凡朝会，必集于此，以待追班，然后入。近年则不然，多萃于文德殿，后以至尚衣库、紫宸、垂拱殿门外南庑。其坐于幕次不过十数人而已。

　　予在开封南司，会侍御史初入台，两赤令皆赴公参，开封县仍呈汴州杖。其杖长三尺二寸五分，上圭其半、阔一寸二分、厚七分，下杀而圆，长一尺、径七分。于圆处火印「汴州杖印」四字，大约与今之所谓小杖者不相远。凡决人未尝用，常贮于库。御史中丞、侍御史初入台，即呈之。按梁开平元年以汴州为开封府，此杖殆唐所制也。




官制

　　永裕建尚书省，自令、仆、左右丞洎六曹尚书、侍郎、郎官厅，于中壁皆置素屏，大书《周官》一篇。自官制以来，惟侍中、中书令、御史大夫、左右散骑常侍、宗正卿、少卿、殿中丞、少监丞并未尝命。官制既行，省曹郎官与寺监长贰率互置，不必备也。如一部中均命郎中贰员外，寺监均命贰少之类。始以寄禄之阶高下序位，复有旨，以先后至者为次。

　　祖宗以来选人磨勘者，进士出身为着作佐郎，余人为大理寺丞，谓之京官。若佐郎再迁秘书丞，寺丞再迁太子中舍，谓之升朝官，始奉朝请。既行官制，即无所谓京官者，惟自承务郎以上。然承务至宣德，若任七寺监、主簿、太学博士、两赤丞之类，亦得奉朝请。盖亦以职事官论也。

　　旧，尚书郎中皆重戴。官制之后，大夫皆不许重戴。如朝请郎以下虽通直、奉议之类，职事为诸司郎中者，并重戴。

　　熙宁闲，既置检正官。初以馆阁及阅任望官者充之。未几，又以初入仕者，为五房习学检正官。今幕职官多因唐藩镇辟置之名，所谓两使职官者，节度、观察使判官是也，然以选人充之。若签判，则京朝以上故签书判官厅公事。又选人作县曰某县令，京官以上知某县事，皆恐未正名者也。

　　元丰董正官制，如武臣，始议易将军。校尉之号竟独依旧，不复更。

　　永裕董正官制，易其称呼。元佑间，议者谓钞本谓作以为。无以甄别流品。遂词人加左字，余人加右字，有犯贪墨者去之。予始见法制，词人犯则去左称右，则余人称右者得无耻乎？是时，知黄州请有犯并去之，不从。




国用

　　绍圣初，予备位金部，初见户部支禁中合同司，洎在京百官、宗室、诸军并杂支钱，以缗计之，月率四十余钞本无余字。万。诸仓给食粮，亦称是。




任人

　　郑内翰久游场屋，辞藻振时。唱名之日，同试进士皆懽曰「好状元」，神文为之慰悦。后将召富、韩二公复相矣，因问近侍所以召状，对曰：「愿密遣内侍以釆外议。」上曰：「然。」借如郑獬作状元满庭称善，况命相哉！

　　熙宁间，邓绾文约由御史知杂为中丞，凡七年不迁。

　　唐丞相乘马，故诗人有「沙隄新筑马行迟」之句。裴、武之遭变，而晋公独以马逸得免。至五代，则乘檐子矣，庄宗闻呵声，问之，乃宰相檐子入内是也。本朝近年惟潞国文公落致仕，以太师平章重事，司马温公始为门下侍郎，寻卧疾于家，就拜左相，不可以骑。二公并许乘檐子，皆异恩也。




礼仪

　　幞头，后周武帝为四脚，谓之折上巾。隋大业中，牛洪请着巾子，以桐木为之，内外皆漆。唐武德初，置平头小样巾子；武后赐百僚丝葛巾子；中宗赐宰相内样巾子。盖于裹头帛下着巾子耳。然折上巾以余帛折之钞本无之字。而上系，今谓之幞头小脚，其所垂两脚稍屈而上，曰朝天巾。后又为两阔脚，短而锐者，名牛耳幞头，唐谓之软裹。至中末以后，浸为展脚者，今所服是也。然则制度靡一，出于人之私好而已。

　　其巾子先以结藤为之，名曰藤巾子，加楮皮数层为之里。亦有草巾子者，以其价廉，士人鲜服。后取其轻便，遂彻其楮，作粘纱巾。近年如藤巾、草巾俱废，止以漆纱为之，谓之纱巾，而粘纱亦不复作矣。其巾之样始作前屈，原校杨作绌，钞本作绌。谓之敛巾，久之，作微敛而已。后为稍直者又变而后抑，谓之偃巾。已而，又为直巾者，又为上原本及钞本均误作士，以文义求之，当为上字之误，今改正。下差狭而中大者，谓之梭巾，今乃制为平直巾矣。其两脚始则全狭后而长，稍变又阔而短，今长短阔狭仅得中矣。

　　古人以纱帛冒其首，因谓之帽，然未闻其何制也。魏晋以来始有白纱、乌纱等帽。至唐，汝阳王琎犹服砑绢帽，后人遂有仙桃、隐士之别。今贵贱通为一样，但徇所尚，而屡变耳。始时，惟以幞头光纱为之，名曰京纱帽，其制甚质，其檐有尖而如杏叶者，后为短檐，才二寸许者。庆历以来方服南纱者，又曰翠纱帽者，盖前其顶与檐皆圆故也。久之，又增其身与檐，皆抹上竦，俗戏呼为笔帽，然书生多戴之，故为人嘲曰：「文章若在尖檐帽，夫子当年合裹枪。」已而，又为方檐者，其制自顶上阔檐，高七八寸，有书生步于通衢，过门为风折其檐者。比年复作短檐者，檐一二寸，其身直高而不为锐势。今则渐为四直者。

　　古以韦为带，反插垂头，至秦乃名腰带。唐高祖令下插垂头，今谓之挞尾是也。今带止用九胯，四方五圆，乃九环之遗制。胯且留一眼，号曰古眼，古环象也。通以黑韦为常服者，原本作为之常眼者，从钞本改。金玉犀则用红韦，着令品制有差。豪贵侈僭，虽非经赐，亦多自服。至和、皇佑闲，为方胯，无古眼。其稀者目曰稀方，密者目曰排方，始于常服之。比年士大夫朝服亦钞本作方。服挞尾，始甚短，后稍长，浸有垂至膝者。今则参用，出于人之所好而已。

　　笏，衣绯紫者以象，上诎下直；服绿者以槐木，上诎下方。其制无度，象初短而厚，俄易长阔。皇佑闲，极大而差薄，其势向身微曲，谓之抱身，后复用直而中者。其木笏始亦甚厚，今则薄，又非槐。

　　国朝祖宗创金毬文方团原本误作围，从钞本改。带，亦名笏头带，以赐二府，乃佩鱼。又为御仙花带，亦名荔枝，以赐禁从。元丰四年，董正官制。自观文殿大学士以上至三师并服毬文；观文殿学士至龙图阁直学士、六曹尚书、翰林学士、御史中丞并给御仙花，皆许佩鱼。岐、嘉二王服玉，佩金鱼，至赐玉鱼以异之。

　　旧制：大宴百官，通籍者人赐花两枝，正郎三枝。故有咏外郎迁前行诗云：「衣添三匹绢，宴剩一枝花。」熙宁以来皆给四花，郎官六枝。自行官制，若寄禄，阶虽未至大夫，而职事为郎中，即宴皆得六花。

　　衣冠之制，上下混一。尝闻杜岐公欲令人吏、技钞本作伎。术等官，少为差别。后韩康公又议改制，如人吏公袍俾加？，俗所谓黄义襕者是也。幞头合戴牛耳者，然今之优人多为此服。大为羣小所恶，浮谤腾溢，其议遂止。

　　传曰「恶紫之夺朱」，然则紫之色可见矣。嘉佑染者既入其色，复钞本作侵。渍以油，故色重而近墨，曰油紫。未几，英宗入继大统，秘书丞甄履尝为《继圣图》着其说。后又为黑紫，神宗诏禁止，于是乃加鲜赤矣。世又目为顺圣紫云，盖色得正也。

　　国朝旧制，文臣京官方许乘马出入皇城门，其幕职官以下悉自门外步行原本作以，从钞本改。入。熙宁间，选人既习学检正，又有领编修令式之类者，或禀议中堂，于是亦听乘马出入皇城门。

　　国家朝祭，百官冠服多用周制，每大朝会、侍祠，则服之。袜有带，履用皂革，袴衣中单勒帛裙，蔽膝袍，大带革带，方心曲领，佩则用石以代珠玉；冠有三梁、五梁之别，言官、刑法官则加獬豸。所执各用其笏。如导驾，除御史大夫、开封牧、开封令出各乘车外，他官具冠服而骑。

　　永泰绍圣乙亥季秋，大享明堂。予时贰军器，从百官服朝服。前一日，皇帝致斋。御史台吏具行礼次第，人印给一本。至是日，则曰綪其佩，仍注云屈而结之。在廷之臣亦有莫能省其音者，或读曰青、曰菁。余潜告曰：「当为争。」有相顾而笑者。按《仪礼》作「？」字，音义与此同。

　　妇人冠服涂饰，增损用舍，盖不可名纪，今略记其首冠之制。始用以黄涂白金，或鹿胎之革，或玳瑁，原校：杨有者字。或缀彩罗，为攒云、五岳之类。既禁用鹿胎、玳瑁，乃为白角者，又点角为假玳瑁之形钞本之形二字作用。者，然犹出四角而长矣。后至长二三尺许，而登车檐皆侧首而入。俄又编竹而为团者，涂之以绿，浸变而以角为之，谓之团冠。复以长者屈四角而不，至于肩，谓之嚲肩。又以团冠少裁其两边，而高其前后，谓之山口。又以嚲肩直其角而短，谓之短冠。原校：杨作尾。今则一用太妃冠矣。始者角冠棱托以金，或以金涂银饰之，今则皆以珠玑缀之。其方尚长冠也，所傅两脚旒钞本两脚旒作两角梳。亦长七八寸。习尚之盛，在于皇佑、至和之闲。聱隅子黄晞曰：「此无他，盖大官麄疎耳。」

　　丁晋公「三十六事」载某氏女子嫁时之服，而箧有襂衣一袭。问其故，曰：「若归夫家，遇私忌，服此慰舅姑耳。」今亡此礼，盖晋公时已废不用。余谓妇变服而受慰者，其服可知矣。切讲之，而未知所从。在洛时，闻富郑公私忌，裹垂脚襂，纱幞头，襂布衫，原校：杨作袗。系蓝铁带。此乃今之释服襂禫服也，余欲行之。余弟光辅曰：「不可。圣人缘情制礼，盖有隆杀。今岁服襂禫，是未尝从吉也。」又在闽，同官李世美，文定之犹子也，问所服云何？世美曰：「冠以帽，衣白纻衫，系黑角带。」访士大夫家，鲜有知此者。余以谓传称：「君子有终身之忧，忌日之谓也。」是则其服以少变常服为安耳。

　　慈圣光献上仙时，礼院议曰：「所服冠用布，四脚；衣布袍，腰绖，麻履。宗室及曹氏皆斩衰杖。」元佑癸酉，余使闽。秋，遇宣仁圣烈之变，余令建州吏具如上服。后问他郡，皆服斩衰。时熊皋守鄱阳，乃出所录庚申礼官议服，为得体。钞本作礼。辛巳，钦圣宪肃遗告到安州。余急趋郡中，见守相，首问所服，皆曰斩衰，余以为不可。时坐客亦有言：「癸酉中，在金陵，曾舍人巩守郡，亦服斩衰。」余以为大非也。遗告在京，以日易月，十三日而除，是朞服也。今服斩衰，义有所嫌，遂用余说。后闻他处服斩衰者甚多，士而不知礼，安可以仕乎？

　　都城内，非执政大臣、宗室，并不许张盖。然宗室之家乘车，比至乳保辈乘马，皆张之。

　　熙宁闲，因内珰马首以小扇障日，后士大夫悉用夹青缣为大扇。或加以青囊盛之，用芘其景，至从兵有不能持之者。绍圣初中，诏禁止，遂不用。




音乐

　　瓠巴鼓瑟，而游鱼出听，伯牙鼓琴，而六马仰秣。古人精于音者，其感物如此，况以舜之乐乎？然则百兽率舞，凤皇来仪，不足怪矣！故施于人，则庶尹允谐；于神，则祖考来格。呜呼，非舜曷以至此！

　　周相王朴既定乐，本朝因用之。神文尝诏和岘等修焉；又有和氏乐，神文复命李照原本误作煦，从钞本改。别制，然所用者惟王乐耳。永丰闲，永裕遣知音者讲绎是正，遂废王乐而用李乐。范蜀公以为钞本作谓。宫商之不相比，乃自制上之。元佑初，太常审议，卒用李乐。协律郎陈沂圣与谓予曰：「王乐高二律，是以太簇为黄钟也。范乐下二律，以无射浊倍为黄钟也。其得中声之合，惟李照乐」云。

　　蜀公素留心太乐。既居许，募工范铜为周釜、汉斛各一枚。尝示予曰：「此律度之祖也。知此则可以知乐矣。」又以为今乐之声，宫不足而商有余，故常大臣休休，偃佚于私，而是日天子或御便坐，以按军旅，乐之应也。遂改制音律上之。元佑初，下太常议其乐，以为声下而不用。

　　予尝问圣与曰：「乐之高下不合中声，何以察之？是以积黍定筦，生律而知耶？」圣与曰：「不然。凡识乐者，惟在于耳聪明而已。今高乐，其歌者必至于焦咽而彻。下乐，其歌者必至于晻塞而不扬。以此自可以察之。」又云：「今教坊乐声太高。」神宗因见絃者屡绝而易，歌者音塞而气单，遂问其然。对曰：「以太高故也。」上曰：「为下两格可乎？」乐工拜而谢焉。遂下两格，乃两律矣。今教坊与京师悉以新乐从事，他处或未用之。




台议

　　庆历中卫士之变，既就诛矣，而言事官乞禁中畜罗江犬子。罗江，盖蜀邑也，产犬，善噬。其章云，仍舌班、尾卷者善也。然世以为舌班、尾卷者，乃曹南犬也。

　　御史入台满十旬，未抗章疏，例输金以佐公用，谓之辱台钱。神文朝，一御史供职余九十日矣，未尝有所论列，盖将行罚焉。忽一日，削稿拜囊封，众伫听，以为所言必甚大事。乃斥御庖造膳，误有遗发于其间者，其辞云：「是何穆若之容，忽覩卷然之状。」御史皆以才举，所议如此而无责，盖朝廷务广言路耳。

　　御史俸薄，故台中有「聚厅向火，分厅吃食」之语。熙宁初，程颢伯淳入台为里行，则反之，遂聚厅吃食，分厅向火。




忠谠

　　安定胡翼之，皇佑、至和间国子直讲，朝廷命主太学。时千余士，四字《言行录》作生千余人。日讲《易》。予执经在诸生列，七字《言行录》作予列诸生执经座下。先生每《言行录》有讲罢或三字。引当世之事明之。至《小畜》，以谓：「畜，止也，以刚二字《言行录》作臣。止君也已。」乃言及中令赵普相艺祖日，上令择一谏臣。二字《言行录》作任谏争臣四字。中令具名以闻，上却之弗用。异日，又问。中令复上前劄子，亦却之。如此者三。仍碎其奏，掷于地，中令辄怀《言行录》有以字。归。它日，复问，中令仍《言行录》作乃。补所碎劄子呈于上。上乃大悟，卒用其人。

　　富郑公尝为予言：「永熙讨河东刘氏，既下并州，欲领师乘胜收复钞本作复收。蓟门。始咨于众，参知政事赵昌言对曰：『自此取幽州，犹热鏊翻饼耳。』殿前都指挥使呼延赞争曰：『书生之言，不足尽信。此饼难翻。』永熙竟趋幽燕，卷甲而还，卒如赞言。」郑公再三叹，谓予曰：「武臣中盖亦有人矣。」

　　车驾每出至大庆殿前，三馆职事官就彼起居。朝奉郎杜球言：「永熙幸佛寺塔庙祷雨，至大庆，三馆起居。因驻辇问曰：『天久不雨，奈何？』或对天数，或对至诚必有应。一绿衣少年越次对曰：『刑政不修故也。』上颔之而行。归复驻辇，召绿衣者问状。对曰：『某土守臣犯赃，法当死，宰相以亲则不死。某土守臣犯赃，不当死，宰相以嫌卒死之。』翼日，上为罢宰相，天即大雨。绿衣者，寇莱公也。」

　　寇忠愍遭遇永熙，始未至大任，然王体国论率预谋断。一日，咨及储贰，寇辞以天下之本，非臣所得知，愿博釆廷议。已而，章圣既入春宫，三日，谒太庙，上遣人伺之。百姓观者皆合手叩额云「新天子」。又一日，莱公因对，上谓曰：「建储本为天下计，前日还宫，见有泣者。及太子诣庙，令人察之，百姓乃云『新天子』，便有去朕意。」莱公于是再拜曰：「臣贺陛下得人。」此亦毅夫云。

　　李文定同丁晋公相章圣，以刚介嫉恶，议多不合。一日，因奏对，以笏击晋公。由是并罢相，以本官归班。既而中使押晋公复入中书，文定出知郓州，盖天禧五年冬也。原校：杨有又字。明年，改元乾兴。二月十九日，真宗晏驾。神文即位。章献垂帘。晋公挟前愤。三月，贬文定卫州团练副使。宣献当行制诰，禀所以责者。晋公曰：「此无它。《春秋》之义，君亲无将。汉法所谓大不道耳。」宣献退思之，文定安至是耶，遂命以别辞。然晋公常切齿焉，竟增两句云：「罹此震惊，遂至沉殒」。钞本作陨。未几，晋公擅移永定皇堂，贬崖州司户。复当宣献行制，于是首云：「无将之戒深着于鲁经，不道之诛难逃于汉法。」予与文定兄之孙朝奉大夫孝广、原校：杨作光。世美同贰闽漕，世美为予言之。

　　范文正好论事。仁宗朝有内侍怙势作威，倾动中外。文正时尹京，乃抗疏列其罪，《言行录》有疏字。欲上，凡数夕环步于庭，以筹其事。家有《言行录》作所。藏书，预《言行录》作有。言兵者悉焚之。《言行录》有仍字。戒其子纯佑等曰：「我今上疏言斥君侧宵人，必得罪以死。我既死，汝辈勿复仕宦，但于坟侧教授为业。」既奏，神文嘉纳，为罢黜内侍。圣贤相遇，千载一时矣。毅夫云。

　　神文时，庆历间淮南有王伦者啸聚其党，颇扰郡县。承平日久，守臣或有委城而去者。事定，朝廷议罪。郑公在枢密，凡弃城，请论如法。范文正参顶大政，争之，以为不可。今江淮郡县徒有名耳。城壁非如边塞，难以责城守。神文睿德宽仁，故弃城得减死。郑公忿谓文正曰：「六丈欲作佛耶？」范曰：「主上富于春秋，吾辈辅导当以德。若使人主轻于杀人，则吾辈亦将以不容矣。」郑公叹服。

　　郑毅夫为三司盐铁判官、时文禁颇宽略，余尝入省见之。张伯玉公达与郑同部，余幸数听二公持论。张尝谓郑曰：「李邕当则天时，面折廷争，众甚危之。李出，笑谓人曰：『不颠不狂，其名不彰。』」公达曰：「古人处己如此，何有于富贵哉！」余常心记其说。




惠政

　　鄂州诸邑皆有茶税，民苦之。独崇阳一县不产茶，而民间率艺桑，而税以缣，人甚乐输。盖兴国初，九河张公咏登进士第，以大理评事知县事，禁民种茶，而教以植桑，易税以缣。夫贤臣君子所至利民亡穷也。

　　咏在崇阳，登喜丰亭，见人市菜归，呼问之，乃田家子也。曰：「若自有地，岂地不足以艺蔬耶？顾从邑而市之，真游惰者。」于是笞而遣之。以浅丈夫论之，则为暴政，决无罪人矣。

　　范纯仁于至和间，宰汝之襄城，民困徭役。盖籍家赀满三百千，则充衙前之役，民间至不敢艺桑者。公遇吏民有小过，则课本户罚艺桑，各有数人，亦不欺，而至今称之。后值营奉永昭，计司科买麻履数万，期会既迫，民间虽有金而莫能得履。公为科营妇鬻履者，稍增其直，与之为约，如期而办。又科材木甚众，公敷于五等户，优估以市之，计里之远近，令以次输送。公乃设棚于县宇之前，致榻于棚上。公据棚下瞰，使民听唱名而前，拥木以立，遂令过，人莫之晓。盖于棚榻潜有寻尺钞本作丈。之度，以视其长短也。由是吏胥、匠石钞本作役。无一高下其手，而民无所用赂。当时畿右诸邑，民莫不劳弊，惟独襄城为不然。

　　闽人生子多者，至第四子则率皆不举，为其赀产不足以赡也。若女，则不待三。往往临蓐以器贮水，才产即溺之，以上九字，钞本作贮水溺之四字。谓之洗儿，建、剑尤甚。四明俞伟仲宽宰剑之顺昌，作《戒杀子文》，召诸乡父老为人所信服者，列坐庑下，以俸置醪醴，亲酌而侑之，出其文使归谕劝其乡人，无得杀子。岁月间活者以千计，故生子多以俞为小字。转运判官曹辅上其事，朝廷嘉之，就改仲宽一官，仍令再任。钞本无仲宽仍令四字。复为立法，推行一路。后予奉使于闽，与仲宽为婚家，法当避，仲宽罢去。予尝至其邑，闻仲宽因被差他郡还，邑有小儿数百迎于郊，虽古循吏盖未之有也。以上九字，钞本作古循吏也四字。




利疚

　　事有变古而行之，愈久必不废者。如赵武灵王因用胡服，舍车而骑，秦始皇以隶易篆，武后诏「父在母朞，增为三年」之制。又有戾古而便时，为时所须而不可去者。如齐摘山煮海，汉之榷酤、六畜之租，唐之间架竹木之税是也。若稽古执义而行，行之有所不安。如王莽之复井田，苏绰之建五等，房琯之用车战是也。盖徇名则失实，放于利而忘义。《易》曰：「通其变，使民不倦。神而化之，使民宜之。」

　　六路租茶通商以来，蠲减外，岁计三十三万八千六十八贯有畸。湖北独当十万二千三钞本作五。百三十一贯有畸，而鄂一州所敛无虑三万九千缗。诸邑之中，咸宁又独太重。尝试访之，其茶凡三名：一曰供军税茶，盖江南李氏所取以助军也；二曰酒茶，乃景德以前，因扑买县酒，其课利计茶以纳，后因败欠，遂以其数敷出于民；三曰市茶，景德三年岁荒，官许额外货茶以济其艰食，所入既倍，而监场官因亦被赏，竟不复减。议者数乞均此无名之额以入诸邑，盖非通论也。夫以一邑之患而欲困诸邑，尤无名矣。

　　湖北一路，唯安、复、汉阳三州军无茶租，盖民不种以资利耳。尝按茶之起，谓之根税茶，盖以茶株均敷其多寡而已。今水田湖泽之地，无茶株而有茶税矣。又茶园户，坐享厚息以自丰。议者欲以所重均于所轻之邑，以所有均于所无之州。是大不知为政者也。

　　安州在唐，隶淮南；入本朝，属荆湖北路，景佑间忽入京西。民间既禁海盐而食解盐，以辇贩之远，颇病淡食。方是时，西鄙用师，官科橐驼、黄牛，皆非山川所出，而俗所未尝用者，于是人情厌苦不安。康定初，左丞范雍自延安谪守，乃会常入之课，以钱五万缗岁输京西漕司，复还安州于湖北，朝廷从之。民既德公，多立生祠。然岁课仅足以支费，而京西之输是增赋也。已而，有司不胜其困。议者不烛本末，或欲乞为京西，以纾目前之急，此非体恤民情之论也。予向为京西漕属，见架阁得割安州为京西元旨，止以京西缺财用为言。盖出于一时苟简之请，而听之者亦未尝图久计。其岁输钱率附漕舟，转江入汴，然后至京西。又发运司计兵稍等费，凡受一万五千缗，而京西所得才三万五千耳。抑累岁未尝得之。切尝筹之，郡则王土也，人则王民也，何尝有彼此之限。初以五万缗是买路分尔，已为缪举。为今计，莫若旷然蠲之，则京西无受虚利，而湖北当蒙实惠也。

　　古之圭田，取圭洁之义。今之职田岂其遗制耶？视职高下以限顷亩，着于令甲矣。然郡县始因其所有之田而占射之，故多寡未必如令。今有职田处，多贻民患。岁有旱乾水溢，官病失其所入，往往不受民诉，纵或受之，灾伤之十不过蠲其四五而已。予切以敛职田之租入于常平，会见州县所得职田之数，以所有均于所无，以所多均于所少之处，估其中直，以常平之缗月随俸以给。如此，庶几养廉吏而息贪污也。

　　安陆郡城枕溳水。惟州城基钞本多城字。皆紫石，不为水所囓。自大安门外至所谓上下津，地悉无石。钞本悉无石作庑右。每夏潦涨集，水道益东，民庐十沦五六矣。近岁水才溢岸，即行西濠。识者以谓久必自溳津门，由景陵门以去，为正河道矣。若自大安门外，白兆廨院以北石岸尽处为水约，以杀湍锐，庶几保上下津居人，及免入城之患。张全公朝议与予洎士人、僧俗同列状，以诉于州，乞置水约。州委安陆令。而守令皆暗远图，而惮于有为。第申漕司，乞差濠寨。漕司果以旧未尝有此役为难，遂寝其事。




贤德

　　寇忠愍、范文正二公俱守邓，施设之迹虽或钞本无或字。不同，而同为善政。故去思在民，至今不忘。若忠愍，则家家画像事之，止曰相公而不言姓。其祠宇在州宅后，民间祈祷无虚日。大则刲牲献乐，小则焚纸币酹酒而已。百花洲中初未有土地，文正在任，令建庙貌。匠者请神之像于公，公曰：「即我钞本作我即。是也。」乃以公为祠。二公之祠不惟邦人神明之，士大夫经过者亦多造焉。官为设醮，二公与汉之召、杜在其列。呜呼，生泽其民，殁列于神，可谓盛德矣！

　　王侍郎古说：元宪宋公以言者斥其非才，罢枢相，守洛。有一举人，行橐中有不税之物。公问：「何缘而发之？」吏言：「因其仆告。」公曰：「举人应举，孰无所货之物，未可深罪。原本作举人应举人孰无货其情未可深罪，从《言行录》改。若奴告主，此风不可长也。」僚属曰：「此犯人乃言官之子也。为其父尝有章及元宪，意欲激其报耳。」《言行录》作之。公曰：「弗可。」《言行录》作公不答，其下有但字。送税院倍其税，仍治其奴以罪而遣之，众服之。

　　牛李之党，唐之名卿、才士大夫孰非其徒。独退之卓然无所附丽，乐天以高退不近祸。二公各行其所学，可谓一代之伟人。

　　令狐子先，安陆乡先生也。筮仕齐安理掾，岁满还里，卜筑于溳钞本作郧，下同。溪之南，耕钓之外，着书弹琴而已。时入城，至集贤张君房之第借书。布衣林希逸善绘事，乃拟摩诘写浩然故事，以为《令狐秋掾雪中渡溳溪图》。其序略曰：「张侯畜书万卷，掾常就阅，或假辍以归。每出入跨羸马，顶戴华阳纱巾，着墨襂布缀，系縧。小童携书簏负琴以随。冬中复来假书，时值微雪飘洒，景物萧索。掾渡溪以归，常服外加以皂缯暖帽，委辔长吟曰：『借书离近郭，冒雪渡寒溪。』闻者毛骨寒耸。是知至人操履卓越，风韵体裁，乃与天地四时之气相参焉。」先生讳揆云。

　　应山二连，伯氏庶字君锡，仲氏庠字元礼。少从学于二宋，相继登科。君锡为人清修孤洁，故当官，人号为「连底清」。元礼加以肃，人号为「连底冻」。其父处士舜宾，字辅之，为乡里所悦服。岁饥，出谷万斛，损价以粜，惠及傍邑。有盗其牛者，官捕甚急，盗穷自归。处士愧谢，厚遗以遣之。故欧阳文忠公表其墓，具述其事。二宋谓元宪、景文。

　　洛人李实景真，熙宁初入台为御史，久而未有所言。时邓绾文约任南牀，谓李曰：「当亦有所言否？」李曰：「盖将言耳，然未知何等事？」邓曰：「如某人皆可言也。」李乃曰：「顾欲言人不善耶？」其长厚如此。黄好谦几道时同在台，后领京西宪，尝会于洛，为予言。

　　熙宁初，荆公王安石秉政。范蜀公议事不合，自翰林学士致仕。元佑初，司马温公既相，太师文潞公落致仕平章军国重事，耆哲并进。时蜀公居许，亦预召，竟辞不来。其表有云：「六十三而引去，盖不待年；七十九而复来，岂云合礼。」




志气

　　令狐先生子先，安陆名儒也，与二宋同时。尝谒郡守，值守出方归。三人遂立于？门后，驺骑传呼而来。二宋相顾叹慕，且曰：「我属至此亦足矣。」令狐曰：「何其隘耶？吾辈不出入将相，皆不足道。」后元宪为丞相，景文至八座，令狐止于山南东道节度推官、监本州税而终。命不副志，可惜！




度量

　　知夔钞本作万，残钞本仍作夔。州盛大夫武仲，安肃公度之孙也。谓予曰：某阅王公大臣须有襟量，乃可以享其位。昔外戚李侯璋徒以后族建节，独襟量容物，亦人所难。某尝同张寺丞諲过南郡，时李为留守，以其姻家，曲相留者数日。俄以从兵乏食，告别欲去。李曰：「但令持原本作扶，从两钞本改。状来，当为给半月食粮。」盛遣从兵投状，寻判支半月。有一通判李郎中，东人也，抹之曰：「不得支。」盛与张翼日又往告别，李曰：「何苦遽行？」复告以从兵乏食。李曰：「昨日已支过两钞本无过字。半月。」盛乃白其状。李大笑曰：「是不得耶，殊无怪怒也。」原本作色，从两钞本改。盛、张相谓曰：「此公月得俸钱四十万，正以此耳。」

　　张乖崖守成都，兵火之余，人怀反侧。一日，合军旅大阅，始出，众遂嵩呼者三。乖崖亦下马，东北望而三呼，复揽辔行。众原本有亦字，从两钞本删。《言行录》同。不敢讙。钞本衍哗何二字，残钞本衍谁何二字。赵济畏之，龙图乖崖孙壻也，尝以此事告于韩魏公。公曰：「当是时，某亦不敢措置。」畏之尝为予说。

　　宋元宪继母，用吾里朱氏也。与仲氏景文以两钞本无以字。未第，因依外门就学安陆。居贫，冬至，召同人饮。元宪谓客曰：「至节无以为具，独有先人剑鞘上裹银得一两，粗以办节。」乃笑曰：「冬至吃剑鞘，年节当吃剑耳。」时予先君年未冠，处座下。尝语予曰：「观二公居贫，燕笑自若，后享名位如此。」

　　范尧夫治平中为御史，坐言事谪通判安州。尝言：「康定闲，元昊寇边。韩魏公领四路招讨，驻兵延安。忽夜有人携匕首至卧内，遂褰帏。三字《言行录》作遽褰帏帐。魏公起坐，问谁何。曰：『某来杀谏议。』又问两钞本无问字。曰：『谁遣汝来？』曰：『张相公遣某来。』盖夏国相张元正用事也。《言行录》作盖是时张元夏国正用事也。魏公复就枕曰：『汝携予首去。』其人曰：『某不忍，愿得谏议金带足矣。』遂取带而去。明日，魏公亦不治此事。俄有守陴卒报城橹上得金带，《言行录》有者字。乃纳之。时范相兄纯佑亦在延安，谓魏公曰：『不治此事《言行录》有为字其下无矣字。得体矣。盖行之则沮国威。今乃受其带，是堕贼计中耳。』《言行录》作矣。魏公握其手，再三叹服曰：『非某所及。』」




知人

　　齐桓公行甚污辱，而为五霸之盛者，盖能用管仲耳。仲死，竖貂任事，而卒于乱。然则贤不肖之损益可知已。两钞本作也。

　　夏英公谪守安陆，有钞本作而。书表吏郑生者，邻二宋，情迹甚熟。凡郡守所欲牋状，多谒二公为之。英公怪而问之曰：「若尝学而自为此邪？」对曰：「非也，乃二宋秀才之文也。」英公他日见二宋，得其所着，大嗟赏。英公守三月而罢，谓元宪曰：「三钞本作二。人下不可就。」谓景文曰：「非等甲不可居。」后卒如言。

　　蔡文忠齐，大中祥符八年登进士第，为状元。山东人贾冂原本作同，钞本缺一字，从残钞本改。残钞本条末有夹注云：冂炯同，林外曰炯，贾公字存道。亦名士也，与公同州部，累往谒公。值公饮酣，不得见。贾乃留诗一绝原本作纪，从两钞本改。云：「圣君宠厚龙头选，老母恩深白发垂。钞本作随，残钞本同。校云：当作垂。君宠母恩俱未报，酒如为患悔何追。」公因此戒酒。




不遇

　　魏公少年巍科，与宋景文同召试秘阁《琬圭赋》。景文赋独行于世，魏公叹服。景文语客曰：「既赋琬圭，又与韩氏少年同场。」意甚少之，魏公闻之不平。景文后修《唐书》。久之，魏公登庸，遂请改命欧阳修分撰《唐纪》与《志》。景文出知成都，听以书局自随。既成，上之。旌赏都毕。已而，景文召还，故有《罢郡将还先寄永兴梁丞相诗》云：两钞本作曰。「流滞鱼符素领垂，十年方喜觐彤闱。原本作围，从两钞本改。平台赋罢邹阳至，宣室厘残贾谊归。疲马有情依枥钞本误作拥、残钞本作堞，校云：一作枥。叹，倦禽知困傍林飞。相君门下余尘在，拥篲应容一叩扉。」至雍，道中被命郑州，不得朝，卒于外。




治家

　　孟子曰：「天下之本在国，国之本在家，家之本在身。」予谓身之本在言行。《易》家人之卦，象曰：「风自火出，家人。君子以言有物而行有恒。」原本作常，钞本同，从残钞本改。案《周易》作恒。是也。张全翁原本误作昌，从两钞本改。案：张璹字全翁，安陆人。朝议为予言，曰：「潞州有一农夫，五世同居。太宗讨并门，过其舍，召其长讯之曰：『若何道而至此？』其长对曰：『臣无他，惟忍耳。』太宗以为然。」

　　予昔官洛阳，有外医媪张氏，公卿士人家无不到。说：富郑公治家严整，有二子舍。凡使女仆辈，戒不得互相往来。闺门肃如也。




场屋

　　宋景文应举安陆，试《仲尼五十而学易赋》，次日，试《周成汉昭孰优论》。景文质其是非于令狐子先，答以两可之说。既出，各举程文。令狐乃以孝昭觉上官桀两钞本均作杰。谋为优于成王，不察四国之流言也。景文由是不怿。是年，景文首荐，令狐被黜。故景文谢启有云：两钞本均作曰。「言虽执于盈庭，文不同而如面。」盖谓是也。

　　神文重于选士。皇佑五年廷试，既考定前一日，取首卷焚香祝两钞本有之字。曰：「愿得忠孝状元。」洎唱名，乃郑獬也。故郑谢启曰：「何以副上心忠孝之求。」




神授两钞本均作受，与《四库提要》同。

　　潞公尝为余言：「廖淳推官从其兄入京师应举。暇钞本作下，残钞本同。校云：下当作暇。日于相国寺前得一物，取而发其纸，视之，乃淳化钱，其数十。明日，淳于王整下第十人及第，是为天禧三年。」淳本南剑人，后居安陆。

　　乡人传元宪母梦朱衣人畀一大珠，受而怀之，既寤，犹觉暖。已而，生元宪。后又梦前朱衣人携《文选》一部与之，遂生景文，故小字选哥。二公文学词艺冠世，天下谓二宋。

　　故相刘沆文忠公，吉州人。乡荐数上，不第。年逾四十，不欲复试。乡人共为投纳文字，迫期，强之使就试。已而，又预首选。明年，礼部中选，殿试讫。一夕，梦游天宇间，闻殿上唱云：「刘沆南斗下立。」又言：「北斗下立。」觉自占曰：「历象南斗司生，北斗注死，我其死乎？」唱名，状元太师王拱寿赐名拱辰，沆第二，乃悟所梦。天圣八年也。

　　余少时同伯氏从学于里人郑毅夫，假馆京师景德寺之白土院。皇佑壬辰，是岁秋试，原本作赋，从两钞本改。郑与予兄弟皆举国学进士，时已差考试官矣。一日，院僧德珍者言：「昨梦院内南，忽有池水中一龙跃而起，与空中龙鬭，池龙胜而归。」其时旁院书生有曰：「某当作状元。」毅夫微笑曰：「状元当出此院。」于是伯氏书僧梦与日月在于寝室门，时八月也。明年癸巳，春殿，郑公果状元。予自东华门迓郑归白土院坐定，僧乃取所记梦帖。两钞本均作贴。予曰：「果验矣。」

　　元丰末，中书检正官王陟臣希叔，一夕辄梦东华门外有天部仪卫一金朱车，讯云「宋朝第四宰相」。再讯之，云「丁丑人」。希叔盖生丁丑，喜而前瞻，见车上一金字牌，乃清源蔡确持正也，同生丁丑。熙宁己未入参大政，辛酉登右揆，乙丑为首台，元佑戊辰以谪官守安陆。尝吟诗，言者以为谤讪，贬英州别驾、新州安置，竟不还。识者以本朝宰相南行者，自卢、寇、丁至蔡，乃第四矣。

　　予嘉佑四年蒙赐第，初行间岁取士第一榜也。南省放合格二百人，殿试内两钞本均作由。考落三十五人，比前后累牓最为人少。后蒙朝廷显擢，亦累牓所罕。故蔡持正、刘莘老、章子厚并拜相。安厚卿两至枢府，一为门下侍郎。胡完夫作右辖，出守成都，还为吏部尚书以卒。如持正、莘老并谪死新州。子厚近自雷州司户得散官，徙居桐庐，亦卒。厚卿以散官居沔，又迁建昌，后得还洛，复大中大夫。其次至侍从者亦数人，若俞公达、吴子两钞本皆作于。中、李奉世，原本作山，从两钞本改。案《宋史》李承之字奉世。皆先亡。张正甫、姚晖中、盛中叔，钞本作杰，残钞本与此同。亦以责死。丰相之、王明叟，今俱贬夺，丰居台，王居南安。盖宠利保功名，自古所难哉！

　　王乐道幼子铚，少而博学，善持论。尝为予说：李邦直作门下侍郎日，忽梦一石室，有石牀，李披发坐于上。旁有人曰：「此王陵舍也。」梦中因为一词。既觉，书之。因示韩治循之，其词曰：「杨花落，燕子横两钞本均无横字。穿高阁。长恨春醪如水薄，闲愁无处着。去年今日王陵舍，鼓角秋风，千岁辽东。回首人闲万事空。」案：此当为二词，各脱一半，上四句为《谒金门》，下四句为《釆桑子》。后李出北都，逾年而卒。王陵舍，乃近北都地名也。




体分

　　蔡邕《独断》曰：「羣臣与天子言，不敢指斥，故呼在陛下者而告之，因卑达尊之意也。及羣臣士庶相与言，曰殿下、阁下、执事之属，皆此类也。」段成式《酉阳杂俎》云：「秦汉以来，于天子言陛下，皇太子言殿下，将言麾下，使者言下、毂下，二千石长史言阁下，父母言膝下，通类相与言足下。」此蔡所言，盖已详而有等矣。然予观秦汉间卑对尊者亦称足下，如《史》谓「大王足下」者是也，则非特通类相与者之言也。

　　朕，古者上下通称，如皋陶对禹曰「朕言惠，可底行」，两钞本皆误作绩。屈平曰「敖朕辞而不听」是也。蔡中郎以为两钞本皆作谓。至秦，天子独称之。予尝以为汉以后，臣之称亦止施于君前，而相与言犹或卿之，若蔡邕谓顾雍曰「卿必成远至。」案《三国志．吴志．顾雍传》注引《江表传》作卿必成致，今以吾名与卿。孙楚参石苞骠骑军事，初至，长揖曰「天子遣我参卿军事」，陶渊明曰「我醉欲眠卿且去」矣，如此之类甚众。隋以来不复卿称，惟人主呼其臣则卿之，分上下定矣。

　　秦汉时人自称犹曰臣，天子呼公卿亦曰君。后则不然，惟对君则称臣。然今之人呼他人犹曰某君云者，以君之称加于人，非不恭也。今世人见称公则以为重己，称为君则为轻己，不知何谓。

　　古人有曰仆马原本作曰，从两钞本改，《说郛》钞本同。走者，称谦损原本作逊，从两钞本改。旧钞《说郛》同。也。夫自况曰仆，非不卑也。称人曰君，又斥云足下，非不恭也。常观唐贤如韩退之，凡与人书，遇尊者则曰阁下，与在下者多云某君足下，而又称曰仆。以退之之才识，所言宜不苟者。岂习俗之变，不能易耶？

　　旧制凡入两府，许荐馆职试出身、任监司者各一员。枢相王公德用自莆田原本作圃田，两钞本同。据《宋史．地理志》改。复召入，长宥密。疑当作枢密。有干荐馆职者。王曰：「以君进士登科，所荐应合两钞本均无合字。格矣。然某武人，素不阅书，若奉荐则色叫矣。」世以为知言。盖今人以事理不相当为色叫。




学术

　　大舜有大焉，善与人同。禹闻善言则拜。子路人告之以有过则喜。夫充季路喜过之心，则可以为禹。充禹两钞本均无禹字。拜言之心，则可以为舜。圣人何远哉，两钞本均作也。善充其所为而已矣。

　　荀卿子曰：「人之性恶，其善者伪也。」故常以谓礼义出于圣人之伪。能伪然后能为圣人，能为君子。呜呼，卿所论以治人者独曰礼义，是以伪教人也！又使知性之本恶，若恬于性而耻乎学，伪则奈何？是祸天下之言也。至于《非十二子》，则子思、孟轲在焉。此韩愈氏醇疵之辨与？然可谓大疵小醇也。

　　庄周号为达观，故能齐万物，一死生，至于妻亡则鼓盆而歌。夫哀乐均出于七情，周未能亡情，彊歌以遣之，其累一也，奚为是纷纷与？扬子云云「荡而不法」，信知言哉！

　　欧阳文忠公《答李翊论原本无论字，鲍本同，从《言行录》补。性书》：「性非学者之所急，而圣人之所罕言也。或因而及焉，非为性而言也。」文忠虽有是说，然大约谨两钞本亦作谨，《言行录》作御名二小字。所习与所惑《言行录》作感。及率之者，以孟、荀、扬之说皆为不悖，此其大略也。临邛《言行录》作岐。计都官用章谓予曰：「性，学者之所当先，圣人之所致《言行录》作欲。言。吾知永叔卒贻后世之诮者，其在此书矣。」

　　予幼时，先君日课令诵《文选》，甚苦其词与字难通也。先君因曰：「我见小宋说手钞《文选》三过，方见佳处。汝等安得不诵。」由是知前辈名公为学，大率如此。

　　集贤张君房字尹原本有才字，从两钞本删。案《默记》作字允方。方，壮始从学。逮游场屋，甚有时名。登第时年已四十余，以校道书得馆职。后知随、郢、信阳三郡。年六十三分司归安陆，年六十九致仕。尝撰《乘残钞本误作集，案《宋．艺文志》与此同。异记》三编、案《宋史》应作三卷。《科名定分按《宋志》作分定。录》七卷、《儆戒会蕞》钞本作最。五十事、《丽情集》十二卷，又《潮原本、残钞本作朝，从钞本改，《宋志》同。说野语》各三篇。洎退居，又撰《脞说》案《宋志》应作《搢绅脞说》。二十卷。年七十六，仍着诗赋杂文。其子百药尝纂为《庆历集》三十卷。予惟《荟蕞》、钞本作会最，残钞本作会蕞。《丽情》外，昔尝见之，富哉所闻也。

　　令狐先生尝读书万卷，自有《万卷录》。余尝见之，乃知先生于世闲书无所不见。先生所着《易疏两钞本均作说。精义》、《晋年统纬》、《世惣乐要注》、《默书谗髓》、《琴谱》、《兵途要辖》。余为儿童时，先君令暴书，见《世惣》、《统纬》等书。后又从同堂兄声伯（上艹下巳）假所传《易说》、《琴谱》、《谗髓》以观焉。两钞本有自字。余访诸里人，盖鲜有知者。




经义

　　《书》之为书也，本诸君臣而已，然治内之政存焉。《诗》之为书也，本诸夫妇而已，然治外之事备焉。周之兴也，始于太任，太姒而已：《诗》曰：「太姒嗣徽音。」又曰：「文王刑于寡妻，至于兄弟，以御于家邦。」及其亡也，灭于襃姒而已。《诗》曰：「乱匪降自天，生自妇人。」又曰：「赫赫宗周，襃姒灭之。」方后妃之贤也，莫不知臣下之勤劳，求贤审官，如此而已。方艳妻之煽也，上自卿士、司徒，下至于宰膳、趣马，皆其党也。呜呼，治乱之来可不察哉！

　　厉王之《诗》无《小雅》，何也？曰：「以监谤，而民不敢作也。」何以知之？今《大雅》所载四篇而已，皆凡伯、召穆、卫武、芮伯之作也。当是时，诗未亡钞本作正，残钞本同。校云：亡字误写正。也。民畏监谤，不敢作故也。

　　《诗》多识鸟兽两钞本皆脱鸟兽二字。草木之名者也，然花不及杏，果不及梨、橘，草不及蕙，木不及槐。《易》之象近取诸身，爻词说卦罔不该矣，而独不言眉与领。

　　《传》曰：「政有小大，故有《小雅》焉，有《大雅》焉。」是则二雅见王政之序也。幽王之时，《小雅》尽废，则四夷交侵，中国微矣。当是时也，女谒内盛，谗邪外兴，政教不行，先王之泽几息。故予观《宾之初筵》、《匏叶》作，则《鹿鸣》废矣。《頍弁》、《角弓》作，则《棠棣》废矣。《谷风》作，则《伐木》废矣。《桑扈》作，则《天保》废矣。《渐渐之石》、《何草不黄》作，则《釆薇》、《出车》、《杕杜》废矣。《无将大车》作，则《南有嘉鱼》废矣。《隰桑》作，则《南山有台》废矣。《鸳鸯》作，则《由庚》废矣。《鱼藻》作，则《由仪》废矣。《釆菽》作，则《湛露》废矣。《黍苗》作，则《蓼萧》废矣。《瞻彼洛矣》作，则《彤弓》废矣。《苕之华》作，则《六月》、《釆（上艹下巳）》废矣。《大田》作，则《鸿雁》废矣。《蓼莪》、《北山》作，则《南陔》废矣。《楚茨》作，则《华黍》废矣。若厉王，则尤变其大者。故予观《民劳》作，则《公刘》、《灵台》废矣。《桑柔》作，则《行苇》废矣。《瞻卬》作，则《緜》、《文王有声》废矣。《召旻》作，则《域朴》、《卷阿》废矣。孟子曰：「王者之迹熄而诗亡。」予于幽、厉见之，文、武先王之遗烈，盖扫地矣。

　　世之说《诗》者，以序子夏所为，盖始于毛公耳。班固《汉书》曰：「晚有毛公者。自以为子夏所传，河间王好之，未得立」，是也。则子夏序《诗》独出于毛公而已。后汉卫宏亦以为子夏序盖袭毛说耳。毛承秦火之余，去古道为近，必有所本，但今无以考焉。或曰：孔子言：「商赐可与言诗。」于子夏独曰：「起予者，商也。」是说者之所本欤？予以为，序非出于子夏。且圣人删次风、雅、颂，其所题曰美、曰刺、曰闵、曰恶、曰规、曰诲、曰诱、曰惧之类，盖出于孔子，非门弟子之所能与也。然若《关雎》，后妃之德也；《葛覃》，后妃之本也，此一句孔子所题，其下乃毛公发明之言耳。详于逐篇，自可以见。何以知之，六两钞本皆作夫。篇之下云：「有其义而亡其词。」康成以为出于毛公之言，此可以知矣。故《诗》序止存一句者，若《召南》则《草虫》，《邶风》《燕燕》及《式微》，《王》之两钞本均无之字。《釆葛》、《桧》之《素冠》、《小雅》《出车》、《杕杜》等二十七两钞本皆作九。篇、《大雅》《文王》、《大明》等一十篇、《周颂》《维清》等二十五两钞本均作四。篇，《鲁颂》《有駜》、两钞均脱有駜二字。《泮水》、《閟宫》两钞本均衍烈相二字。三篇、《商颂》《烈祖》、两钞本均脱列祖二字。《元鸟》、《长发》、《商武》四两钞本均误作三。篇，皆止两钞本皆误作上。于元题一句，盖非孔子不能作也。其余篇序，察其文势，反复相明，自是二公之作明矣。抑予见于史传，齐鲁解《诗》，以《关雎》本于衽席，又残钞本作文曰：「佩玉不鸣，《关雎》刺之。」若《韩诗》则以《汝坟》为思亲之诗。三家者，盖皆不得孔子真。独毛公得之，其自以为两钞本皆作谓。子夏所传，必有传受之自。惜乎，世远莫得而见也。

　　《野有死麕》之诗曰：「舒而脱脱兮，无感我帨兮，无使尨也吠。」妇人服饰独言帨，何也？曰：按《内则》注云：「帨，盖妇人拭物之巾也。故居则设于门右，佩则分之于左，常以自洁之用也。古者，女子嫁，则母结帨而戒之。」皇甫谧《女怨》诗曰「婚礼临成，施衽结帨，三命丁宁」是也。

　　《易》卦阳爻称九，阴爻称六。孔颖达以谓九为老阳，七为少阳，进阳之道也；六为老阴，八为少阴，逆阴之谓也。此乃不然。夫大衍不虚一，则四十九数不可用，惟用四十九揲之，则七、八、九、六之数。故以纯者为老，九、六得纯数；以杂者为少，七、八得杂数，此自然之理也。

　　唐李翱作《易诠》，论八卦之性，古今说《易》者未尝及。自古小人在上最为难去，盖得位得权而势不能摇夺。以四凶，尚历尧至舜而后能去。尝玩《易》之夬，夬，一阴在上，五阳并进，以刚决柔，宜若易然，然爻辞俱险而不两钞本均无不字。肆。盖一小人在上。故繇曰「刚长乃终」是也。

　　道生一，一生二，二生三，三生万物。故自道而下，数至于三，则天、地、人之道备矣。圣人画卦，始止于三，谓三才之道。因而重之，乃可以观变。予观重卦之内，至于三位，则有小成变革之理。如乾之九四，则曰「乾道乃革」；革之九三，曰「革言三就」是也。推此而知两钞本均作求。其变，则可以思过半矣。

　　泰山孙明复先生治《春秋》，着《尊王发微》，大得圣人之微旨，学者多宗之。以为两钞本均作谓。凡经所书，皆变古辞常则书之。故曰「《春秋》无襃」。盖与谷梁氏所谓常事不书之义同。

　　临邛都官外郎计用章博学，着书有《迂遗》、《希通》二编，尤专于《左氏春秋》。以为两钞本均作谓。凡《传》所称礼也者，非礼之经，乃礼之变也。方春秋时，当舍经而用变，以权宜从事，盖左氏亲受两钞本均误作授。于圣人者如此。密学陈襄尝有书，辨其非是云。




诗话

　　梁钟嵘作《诗评》，掎摭本根，总核华实，收昭明之所遗，可谓至矣。其序云：「夏歌曰郁陶乎余心，楚词曰名余曰正则，虽诗体未全，然略是五言之滥觞。」予以为不然。《虞书》载赓歌之词曰：「元首丛脞哉。」至《周诗》三百篇，其五字甚多，不可悉举。如《行露》曰：「谁谓雀无角，何以穿我屋。谁谓女原本作汝，从两钞本改。无家，何以速我狱。」《小旻》曰：「匪先民是程，匪大犹原本作兽，从两钞本改。是经。惟迩言是听，两钞本均脱惟迩言是听五字。惟迩言是争。」至于《北山》之篇，钞本误作四月之篇，残钞本与此同。其下三章率皆五字。又《十亩之间》，则全篇五字耳。然则始于虞，衍于周，逮汉专为全体矣。

　　刘氏《传记》载，炀帝既诛薛道衡，乃云：「尚能道『空梁落燕泥』否？」盖道衡诗尝有是句。以上七字，两钞本均脱。杨文公《谈苑》载，诗僧希昼《北宫书亭两钞本均无亭字。诗》云：「花露盈虫穴，梁尘堕燕泥。」予以为鍊句虽工，而致思不逮薛也。

　　杜审言，子美祖两钞本均脱祖字。父也。则天时，以诗擅名，与宋之问倡和，有「雾绾残钞本作绾雾。青条弱，风牵残钞本作牵风。紫蔓长。」又「寄语洛城风与月，明年春色倍还人。」子美：「林花着雨臙脂落，原校杨作润。水荇牵风翠带长。」又云：「传语风光共流转，暂时相赏莫相违。」虽不袭取其意，而语脉盖有家风矣。

　　杜子美善于用事，及常语多离析或倒句，则语峻而体健，意亦深稳。如「露从今夜白，月是故乡明」是也。白乐天工于对属，《寄元微之》曰：「白头吟处变，青眼望中穿。」然不若杜云「别来头并白，相见眼终青」，尤佳。

　　古善诗者善用人语，浑然若己出，唯李、杜。颜延年《赭白马赋》曰：「旦刷幽燕，夕秣荆越。」子美《骢马行》曰：「昼洗须腾泾渭深，夕趋可刷幽并夜。」太白《天马歌》曰：「鷄鸣刷燕晡秣越。」皆出于颜赋也。退之曰：「李杜文章在，光焰万丈长。」信哉！

　　庄子曰：「鹏之徙南溟也，搏扶摇而上者九万里，去以六月息者也。」《尔雅．释风》上下曰：「扶摇。」老杜《下峡》诗曰：「五云高太甲，六月旷搏扶。」恐别有出。

　　《逸史》载，唐李适之《罢相诗》云：两钞本均作曰。「避贤初罢相，乐圣且衔杯。试问门前客，今朝几箇来。」适之，饮中八仙之一也。子美诗曰：「左相日兴费万钱，饮如长鲸吸百川，衔杯乐圣称避两钞本皆作世。贤。」盖用其诗也。

　　白傅自九江赴忠州，过江夏。有《与卢侍御于黄鹤楼宴罢同望诗》曰：「白花浪溅头陀寺，红叶林笼鹦鹉洲。」句则美矣，然头陀寺在郡城之东绝顶处，西去大江最远，风涛虽恶，何由及之。或曰甚之之辞，如「峻极于天」之谓也。予以谓世称子美为「诗史」，盖实录也。

　　《说文》以琼为赤玉，比见人咏白物多用之。韩愈《雪诗》曰：「若非燖鹄鹭，定是屑琼瑰。」又「马蹄踏作琼瑶迹，为有诗仙凤沼来」。将别有所稽邪，岂用之不审也？

　　僧赞宁为《笋谱》甚详，掎摭古人诗咏，自梁元帝至唐杨师道，皆诗中言及笋者。此处疑有脱文。惟孟蜀时，学士徐光溥等二人绝句亦可谓勤笃，然未尽也。如退之《和侯协律咏笋二十六韵》不收，何耶？岂宁忿其排释氏而私怀去取与，抑文公集当时未出乎？不可知也。

　　郑工部文宝将漕陕西，经画灵武。后谪监郢州京山县税，过信阳军白雪驿，作绝句，久而湮没，莫有知者。先君皇佑间尉是邑，重书于碑，两钞本均作牌。后亦亡。郢刊工部诗集亦无之。曰：「得罪前朝出粉闱，五原功业有谁知。年余放逐无人识，白雪关头一望时。」

　　工部在京山，又有《寒食日经秀上人房诗》云：「花时嬾看花，来访野僧家。劳师击新火，劝我雨前茶。」其诗篆书刻石在县多宝寺中。甘棠魏野亦有诗，云：两钞本均作曰。「城里争看城外花，独来城里访僧家。辛勤旋觅新钻火，为我亲烹岳麓茶。」盖诗人写原校杨作寓。兴多同。

　　仁宗嘉佑末，宴羣臣，赋《赏花钓鱼诗》，羣臣奉和。丞相韩魏公诗云：「轻云阁雨迎天仗，寒色留春送两钞本均作入。寿杯。」以下十九字两钞本均无。唐罗邺诗云：「春排北极迎仙驭，日捧南山入寿杯。」

　　郑武仲侍郎尝从刘宾学。宾有父，尤善于诗。尝云：「人从别浦经年去，天向平芜尽眼低。」郑诗有「江横塞外悠悠去，天落秋边处处低」，语句惊人。盖原本无盖字，从两钞本补。出于蓝矣。

　　庆历间，宋景文诸公在馆。尝评唐人之诗，云太白仙才，长吉鬼才，其余不尽记也。然长吉才力奔放，不惊众绝俗不下笔。有《雁门太守诗》曰：「黑云压城城欲摧，甲光射日金鳞开。」王安石曰：「是儿言不相副也。方黑云如此，安得向日之甲光乎？」

　　王安石作《桃源行》云：「望夷宫中鹿为马，秦人半死长城下。避世不独商山翁，亦有桃源种桃者。」词意清拔，高出古人。议者谓二世致斋望夷宫，在鹿马之后，又长城之役，在始皇时，似未尽善。或曰：概言秦乱而已，不以辞害意也。

　　王安石集四家诗，不取韩公《符读书城南》，何也？予曰：是诗教子以取富贵，宜荆公之不取也。「有子贤与愚，何其挂怀抱。」渊明犹两钞本均作独。不免子美之讥，况示以取富贵哉？乐道以为然。

　　闽中鲜食最珍者，所谓子鱼者也。长七八寸，阔二三两钞本作三二。寸许，剖之，子满腹。冬月正其佳时。莆田迎仙镇乃其出处，予按部过之。驿左有祠，谓之通应祠，下有水曰通应溪，潮汐上下。土两钞本均作士。人以咸淡水不相入处，鱼最美。比见士人诗多曰通印，安石《送元厚之知福州诗》曰：「长鱼俎上通三印，新茗斋中试一旗。」闽人谓茶芽未展为枪，展则为旗，至二旗则老矣。

　　王铚性之尝为予言，曰：王刻公尝集四家诗，蔡天启尝问：「何为下太白？」安石曰：「才高而识卑，其中言酒色盖什八九。」

　　鼎州武陵县北二十里，有甘泉寺，行人多谒焉。寇莱公往雷州，凡题三十字，曰：「庚申年秋九月，平仲南行，至甘泉院。僧以诗板示予，征途不暇吟咏，代记年月。」后丁晋公谪朱崖，过寺，题云：「翠影疎疎度，波光瑟瑟凝。帝家金掌露，仙府玉壶冰。晓鉢侵星汲，宵厨向月澄。岂惟蠲肺渴，灌顶助三乘。」因而至寺者多所赋咏。如殿中丞范讽诗云：「平仲酌泉曾顿辔，谓之礼佛向南行。山堂下瞰炎蒸路，转使高僧薄宠荣。」又刑部郎中崔绎诗云：「二相南行至道初，记名留咏在精庐。甘泉不洗天涯恨，留与行人鉴覆车。」可谓言婉而意达矣。

　　穆伯长为《巨盗诗》，斥故相丁谓也。予因举于史骧思远，思远曰：「此于伯长之道有累矣。」

　　令狐先生曰：「唐白傅以丞相李德裕贬崖州为三绝句，便不免世人訾毁。」予以为两钞本均作谓。诗三百皆出圣贤发愤而为，又何伤哉！后尝语于客，会安陆令李楚老翘叟在坐上，曰：「非白公之诗也。白公卒于李贬之前。」予因按《唐史》，会昌六年白公卒。是岁，宣宗即位。明年改元大中。又明年，李贬。盖当时疾李者讬名为之，附于集。诗曰：「乐天尝任苏州日，要勒须教用礼仪。从此结成千万恨，今朝果中白家诗。」「昨夜新生黄雀儿，飞来直上紫藤枝。摆头撼脑花园里，将为春光总属伊。」「田园不解栽桃李，满地惟闻种蒺藜。万里崖州君自去，临行怊怅欲寃谁。」予观其词意鄙浅。白为杂律诗讥世人，故人得以轻效之。

　　慈圣光献皇后以元丰庚申十月二十日上仙。是夕，永裕召执政近臣入侍圣容。其年春，上幸西池。慈圣以珠盘蹙马鞍遗上，上自池乘以归。慈圣好植花，多乘小辇游苑中，上常扶侍之。所居殿曰庆寿，在福宁之东。是夜，毁香閤垣，为百官入听遗告。庭中有二小亭，金书牌曰「赏蟠桃」、「赏大桩」。明年三月，将奉山陵，诏百官各进挽词二首。故相王珪曰：「谁知老臣泪，曾泣见珠襦。」王存时为从官，曰：「珠鞯锡御恩犹在，玉辇亲扶事已空。」予亦例进曰：「春风三月暮，寂莫大桩庭。」百官有云东朝，盖斥庆寿也。

　　永叔《早朝诗》曰：「月在苍龙阙角西。」甚美。然予按汉之四阙，南曰朱雀，北曰元武，束曰苍龙，西曰白虎。今永叔诗意，盖以当前门阙状苍龙，故云月在西也。盖不用汉阙耳。

　　南丰曾阜子山尝宰蕲之黄梅，数十里有乌牙山甚高。而上有僧舍，堂宇宏壮，梁间见小诗，曰李太白也。「夜宿乌牙寺，举手扪星辰。不敢高声语，恐惊天上人。布衣李白。」但不知其字原本作是，从两钞本改。太白所书耶？取其牌，原本误作脾，从两钞本改。归于丞相吴正宪公。李集中无之，如安陆石岩寺诗，亦不载。

　　权文公多用州县日辰之类为诗。近见人亦有为药名诗者，如诃子、缩砂等语，不惟直致，兼是假借，大不工耳。里人史思远善诗，用药名则析而用之，如《夜坐》句曰：「坐来夜半天河转，挑尽寒灯心自知。」此乃鲁望离合格也。思远幼孤，从令狐先生学，诗有唐人风格。《赠惠秀》云：「坐禅猿鸟看，谈《易》鬼神听。」又《题朱氏园》云：「花分先后留春久，地带东南见月多。」故寿阳朱炎节判尝赠诗曰：「古人不到处，吾子独留心。」

　　吾友顿隆师尝言：颜延年《五君咏》至阮始平曰：「屡荐不入官，一麾乃出守。」麾，去也，咸为山涛麾出。杜牧之「欲钞本误作首，残钞本作手。把一麾江上去」，即旄也，盖误矣。余以为麾即毛也，子美亦有「持旌两钞本均作旄。麾」之句。杜牧不合用一麾耳。

　　朱元瑜长官好为诗。予少时，闻人诵「嚼梅香袭齿，攀柳绿藏巾」。予欲纂乡人诗，怅无朱诗。廖献卿大夫谓予曰：「某少尝同笔研，得其诗二百余篇，当录以奉寄。」献卿别未几，不幸且残钞本作早。卒。自予还里，屡访诸廖，所谓朱令诗者，卒两钞本均无卒字。莫得之。

　　世言七言诗肇于柏梁，而盛于建安。考之，岂独柏梁哉？《鄘风》曰：「送我乎淇之上矣。」《王风》曰：「知我者谓我心忧。」《郑风》曰：「还予授子之粲兮。」《齐风》曰：「遭我乎峱之间兮。」又曰：「尚之以琼华乎而。」《魏风》曰：「胡取禾三百廛兮。」《豳风》曰：「二之日凿冰冲冲，三之日纳于凌阴。」《小雅》曰：「以燕乐嘉宾之心。」又曰：「如彼筑室于道谋。」《大雅》曰：「维昔之富不如时，维今之疚不如玆。」「昔也日辟国百里，今也日蹙国百里。」《颂》曰：「学有缉熙于光明。」又曰：「予其惩而毖后患，仪式刑文王之典。」又曰：「自今以始岁其有，君子有谷贻孙子。」楚狂接舆歌曰：「今之从政者殆而。」项籍歌曰：「力拔山兮气盖世，时不利兮骓不逝。」汉高歌曰：「大风起兮云飞扬。」皆两钞本均作此。七字之滥觞也。然则柏梁之作，亦有所祖袭矣。唐刘存乃以「交交黄鸟止于棘」七言之始，盖合两句以言，误也。

　　予熙宁初调官，泊报慈寺。同钞本误作固，残钞本无同字。院阳翟徐秀才出其父屯田忘名所为诗。见其清苦平淡，有古人风致。两钞本均无致字。不能传钞。其《过杜工部坟》一诗云：两钞本均作曰。「水与汨罗接，天心深有存。远移工部死，来伴大夫魂。流落同千古，风骚共一源。江山不受吊，寒日下西原。」

　　唐元微之「何处春深好」二十篇，用家花车斜韵，梦得亦和焉。予亦和之，寄黄云叟以书。古人用韵未尽，如原本作知，钞本同，从残钞本改。白乐天「春深贫贱家，荒凉三径草，冷落四邻花」，又如「妻愁出赁车」之语，乌足称哉！

　　张颂公美，潁昌人，举进士不第，尝馆于吾家义方斋。畏谨自律，读书外口不及他事，然好吟诗。曰「人散秋千闲挂月，露零蝴蝶冷眠风」，全不类其为人。尝咏唐君臣得失之迹，与其治乱之辨，可为世鉴者，凡百篇。元丰末至京师，欲上之，会永裕不豫。囊其书归，有志而不达。惜哉！两钞本均无惜哉二字。

　　予弟光辅邻臣，郡以经行应诏。元佑丁卯赐第归。未几，因出坠马，伤甚，十一日而卒，年四十八。王公亮明道挽词曰：「足谷医还验，占桑梦亦两钞本均作已。灵。」众咸推服。




论文

　　《楚词》《招魂》、《大招》，其末盛称洞房翠帷之饰，美颜秀领之列，琼浆胾羹之烹，新歌郑卫之娱，日夜沉湎，与象棋两钞本均误作牙。六博之乐，夫所以訾楚者深矣。其卒云：「魂兮归来，正始昆只。」言往者既不可以正，尚或以解其后耳。又曰「赏罚当只」，「尚贤士只」，「国家为只」，「尚三王只」，皆思其来而反其政者也。

　　王羲之《兰亭三日序》，世言昭明不以入《选》者，以其天朗气清。或曰：《楚词》秋之为气也，天高而气清，似非清明之时。然管絃丝竹之病，语衍而复，为逸少之累矣。

　　梁任昉集秦汉以来文章名之始，目曰《文章绿起》，自诗、赋、离骚至于艺，约八十五题，可谓博矣。既载相如《喻蜀》，不录扬雄《剧美》，原本作秦，从两钞本改。录《解嘲》，而不收韩非《说难》，取刘向《列女传》，而遗陈寿《三国志》，评至韩、柳、元结、孙樵，又作原，如《原道》、《原性》之类，又作读，如《读仪礼》、《读鹖冠》之类，又作书，如《书段太尉逸事》，讼，如《讼风伯》，订，如《订乐》等篇。呜呼，文之体可谓极矣！今略疏之，续彦升之志也。

　　任昉以三言诗起晋夏侯湛，唐刘存以为始于「鹭于飞，醉言归」。任以颂起汉之王襃，刘以始于周公《时迈》。任以檄起汉陈琳《檄曹操》，刘以始于张仪《檄楚》。任以碑起于汉惠帝作《四皓碑》，刘以《管子》谓无怀氏封太山刻石纪功为碑。任以铭起于始皇《登会稽山》，刘以蔡邕《铭》论黄帝有金几之铭其始也。若此者尚十余条。或讨其事名之因，或具两钞本均误作其。成篇而论。虽有不同，然不害其多闻之益。此条两钞本均连上为一条。

　　《颜氏家训》亦足以为良。至论文章，以游、夏、孟、荀、枚乘、张衡、左思为狂，而又诋讦两钞本均作忤。子云，原校：杨本云而又崇尚释氏。吾不取焉。

　　李善注《文选》最为该洽。然潘岳《闲居赋》曰：「周文弱枝之枣，房陵朱仲之李」，善以周文、房陵未详。予尝读王子年《拾遗》曰：「北极有岐峰之阴，多枣木百寻，其枝茎皆空，其实长尺，核细而柔。百岁一实。」夫岐乃周文所居，又枣两钞本皆作素。枝茎皆空，核细而柔。任昉《述异志》曰：「房陵定山有朱仲李园三十八所。李尤《果赋》云三十六园朱李是也。」由是知岳赋所用，盖出此。

　　吴兴姚铉集唐人所为古赋、乐章、歌、诗、赞、两钞本皆作赞。颂、碑铭、文论、箴表、传录、书序，凡百卷，名《文粹》。予在开封时，长子渝游相国寺，得唐漳州刺史张登文集一册两钞本皆作策。六卷，权文公为之序。其略曰：「所着诗赋之外，书启、志记、序述、铭诔合为一百二十篇。」又曰：「如《求居》、《寄别》、《怀人》三赋与《证相》一篇，意有所激，锵然玉振。傥有继梁昭明之为者，斯不可遗者也。」然所得书肆镂板，才六十六篇，盖已亡其半。抑观《文粹》并不编载，由是知姚亦有未见者。予续《文粹》之外登之文以至金石所传，裒而录之，以广前集。今病矣，不酬其志。

　　唐柳冕尝言：「文章当以气为主。」而世以为赋者古诗之流，亦足以观其志。如王沂公作状元，殿试有《物混成赋》，其间曰：「得我之小者，散而为草木；得我之大者，聚而为山川。」此有陶镕品物之度，后果为相。以下两钞本均另为一条。范文正赋《金在镕》曰：「若令区别妍媸，愿为轩鉴；傥使削平祸乱，请就干将。」人以为有出将入相之器，果为名臣。

　　人传宋景文未第时，为学于永阳僧舍连处士，因问曰：「君好读何书？」答曰：「予最好《大诰》。」故景文率多谨严。至修《唐书》，其言艰，其思苦，盖亦有所自欤？

　　宋景文公始独撰史，岁月虽久，而书盖将成。后文忠公两钞本均无公字。分撰《纪》、《志》。今与景文所撰《列传》共行于世是也。然景文亦自撰《唐纪》与《志》。家藏其稿，世莫得见。

　　范蜀公既谢事家居，亦着《东斋纪事》，大意已见序说。两钞本均无已字、说字。

　　王勃《滕王阁序》，世以为精绝。曰：「落霞与孤鹜齐飞，秋水共长天一色。」予以为唐初缀文，尚袭两钞本均作袭尚。南朝徐庾体，故骆宾王亦有如此等句。庾子山《三月三日华林园马射赋》，序云：「落花与芝盖齐飞，杨柳共春旗一色。」则知勃文盖出于两钞本出于作亦出。此。

　　李遘原本误作遇，案当作遘，两钞本亦误，今改正。泰伯，临川人，以文学名于时。晚年着《李氏常语》，大斥孟子，以为两钞本作谓。教诸侯叛。若孔子，犹不免庄周之论，况孟子哉？

　　嘉佑中，海南贡一角兽，高大如吴牛，身皆肉鳞。傍置一羊，每击其羊，闻其声，则方饮龁。彼盖以麒麟进也，神文目为异兽。然世谓两钞本均作有。山犀。士有赋麒麟者，以示郑獬内相。其词曰：「挺一角于额上。」毅夫谓予曰：「此正如班固书张苍晚年口中无齿也。」




碑碣

　　安陆之东三十里，乃唐许氏之茔域，俗谓之相公林。旧有孝昌公碑，高六七尺，阔三尺余，白石也。吾闻石白者不泐。村民辄异之，或遇水旱，则就祷焉。治平中，县令张塾言于太守周君燮，且以为玉碑。辇而示之，非玉也，委乡校之南庑。已而，有欲用者两钞本均无者字。方磨去十余字，会郑獬以内相还里卜葬，遽止之，得不尽灭其文字。后余游宦归，见其碑悉为人磨治，惟其额有书「大唐孝昌公许君墓碑」九字，甚恨无墨本以藏。亲友朱乂原本作又，从两钞本改。叔见予屡叹，乃出一本以遗予，所存者序四百字、铭二百六十八字耳。文多缺落，于序为甚。其可读者有曰：「先王宅土秩，钞本误作杖，残钞本误作秋，校云当是秩字。懿亲而建侯。我后得人均，两钞本均作功。关河而作牧。七年入朝，加授大两钞本均作太。中大夫，使持节冀州刺史」云云。「履直道于朱绳，昭两钞本均作照。全形于白璧。抑贪竞之俗，恩浃二天；屏权右之门，威如重燎。」又曰：「行趋露冕之襜，坐列交衢之棘。二年有诏，追迁太仆少卿。」又曰：「长史公以仪凤三年正月日薨于汾州之官舍，春秋六十有二。」又曰：「嗣孙崇艺，易州司马、互钞本作丑，残钞本同，校云一作五。回军使，英姿外发，灵鉴内融。」又曰：「趋毅梓之乡关，用标原本作摽，残钞本同，从钞本改。幽陇。何止韦孟之光绪祖德，垂裕后昆；刘宽之传芳故吏，式昭往烈。崇艺、崇述、崇烈」云云。铭曰：「炎图括地，姜派疏天。二字钞本误作统一，残钞本作统天。融斤孕火，太岳飞烟。缉诣二字残钞本校云一作辑诗。帝若，业冠象贤。潁澨涵珍，箕山韫宝。仪刑邦榦，经纶天造。华阳启国，襄城访道。汉剑舒莲，周珪映藻。运移赤野，威怀楚望。八翼飞止，两钞本均误作正。三刀集贶。英蕤早举，仁风晚两钞本均作晓。畅。丹水擢图，黄星昭亮。恩狎圣齿，绩参龙跃。锦斾云道，实享天爵。青蒲奏绩，赤野驰英。陆剸神两钞本均作柙。兕，水斮奔鲸。闽区恩暴，夏口先鸣。晋俗康阜，轩辔澄清。金根按禁，訏谟鹤省。兰锜昼严，钩陈夜警。军容甚泰，土钞本作王。功载靖。地轴东距，天津南渡。狼望」云云。得臣按《唐书》，许绍唐初为峡州案：新旧《唐书》均作陕州。刺史，封安陆钞本作录，残钞本同，校云当作安陆。案：新旧《唐书》均作安陆。郡公，以破萧铣功，擢其子智仁为温州刺史。智仁初以勋封孝昌县公，绍卒，继守夷陵，终凉州都督。用是考之，此碑乃智仁之墓碑也。

　　郝处俊，安陆人也，相唐高宗，尝为中书侍郎。既终，葬于州西南三十里。庆历中，太守校理孙公甫之翰尝命令狐子先为文，将镵石，立于溳津之侧以表之。会温成张氏方以修媛宠贵，之翰畏谗，终不立，议者或讥其太忌。元丰中，滕甫元发守是邦，将原校：杨有及字。罢任，又为文刊石以遗安陆令，俾建诸道左。未几，故相清源公蔡确谪知州事，暇日有十绝云：「矫矫名臣郝甑山，忠言直节上元间。钓台芜没知何处，叹息思公俯碧湾。」是时，宣仁圣烈皇后垂帘，坐是讪上，窜岭表以卒。其滕公所刊之石今尚委于令廨之门。两钞本均有子先名揆四小字。

　　治平中，予令岳州巴陵。州有岳阳楼，楼上有石，倒刻两钞本均作石刻倒。「谢仙火」三字，其序述庆历中华容县一日晦冥震雷，已而殿柱有此。太守滕公宗谅子京问永州何仙姑，答以雷部中神，昆弟二人，并长三尺，铁笔书之。然予在江湖闲，人多以仙为名，又其字类世所开者。孙载积中宰吴兴德清，新市镇觉海寺殿宇宏壮，其碑云皆唐时所建。巨材髹漆，积久剥落，见倒书迹，曰「谢均李约收利火」十余字，去地三二尺。以纸墨搨之，与岳阳字大小一同。积中因曰：「夫伐木于山者，其火队既众，则各刻其名，以为别耳。凡记木，必刻于木本。营建法本在下，故倒书。」由是知仙姑之妄也。

　　岳阳西濒大江，夏秋，洞庭水平，望与天际，而州步无舣舟之所，人甚病之。庆历间，滕子京谪守是邦，尝欲起巨隄以捍怒涛，使为弭楫之便。先名曰偃虹隄，求文于欧阳永叔，故述隄之利详且博矣。碑刻传于世甚多。治平末，予宰巴陵，首访是隄。郡人曰：「滕未及作而去。」

　　予元佑丁卯假守唐州。唐时治今比阳县，后原校：杨有又字。徙泌阳，今治是也。按开元间李适之尝为唐州刺史，既去，有德政碑，乃张九皋之文。九皋盖九龄弟。其碑先自比阳辇置今之都厅。予尝阅之，因求诸两钞本皆误作其。新旧史，皆不载。适之为是州刺史，不知何也。适之，其字也，名适之，宗室之贤者也。

　　令狐先生既卒，门人史骧思远谒太子中允句谌信道铭其圹，又两钞本皆误作文。求屯曹外郎阮逸天隐为文以表之。天隐与令狐同年。福唐林逸书，襄阳孟逸篆额，史号为三逸碑。




书画

　　王右军书多不讲偏旁，此退之所谓「羲之俗书趁姿媚」者也。

　　武功苏泌两钞本均误作秘。案欧阳修《苏子美墓铭》作泌。进之，子美子也。任湖北运判，按行至鄂。予时守郡。苏出其曾王父国老所收杜牧之《村舍门扉》之墨迹，隐然突起，良可怪也。其所书曰：「暮春，因游明月峡，故留题。前霅糺史杜牧。从前闻说真仙景，今日追游始有因。满眼山川流水在，古来灵迹必通神。」国原本误作曰，从两钞本改。老云：杜罢牧吴兴，游长兴之明月峡，留字于村居门扉，至今二百年。予壬子岁宰乌程，闻此说，讬陈骧往彼得之。字体遒媚，隐出木间，真希世之墨宝也。予按《唐史》，牧之两钞本均无无牧之二字。未尝为湖州督邮，藩镇拔原本作板，钞本作技，从残钞本改。授之官。予奉使闽部，建安北郊一吉祥寺前有轩，东楹之柱，庆历闲蔡君谟题之，其字隐然而起。因思段成式说文身事，有得髑髅涅文墨入骨者，岂松煤所渍能然乎？

　　郭忠恕侨寓安陆，郡守求其画莫能得，因以缣属所馆之寺僧，时俟其饮酣，请之。乃令浓为墨汁，悉以泼渍其上，亟携就涧水涤之，徐以笔随其浓淡为山水之形势。此与《封氏闻见》所说江南吴生画同，但彼尤怪耳。




辨误

　　《论语》「子路从夫子，而后，遇荷篠丈人，止子路宿，杀鸡为黍而食之。见其二子焉。」此一句当在「至则行矣」之下，简编差误而然也。盖子路既不见其丈人，因告二子以不仕无义云云也。不然岂无人而与言哉！

　　《孟子》最为全书。然「滕文公问为国」此篇疑有简策之误，盖与「毕战问井地」参杂而然也。若「夏后氏五十而贡，商人七十而助，周人百亩而彻」，当与「国中两钞本均误作中国。什一使自赋」为相比。若《诗》云：「雨我公田」至「虽周亦助也」，当与「方里而井」至「所以别野人也」为相比。若「乡田同井」至「百姓亲睦」，当与「设为庠序」至「小民亲于下」为相比。若「世禄滕固行之矣」，当与「卿以下必有圭田」为相比。而其间察其文义，颇有脱略。使三代之法不得全见于后世，良可惜哉！此条两钞本均连上条为一条。

　　「陈相见孟子道许行之言」云云，「从许子之道，则市价不二」，从字上盖脱一曰字，读者可考而知也。匡章谓陈仲子为廉士，孟子曰：「充仲子之操蚓而后可。」又曰：「夫蚓上食槁壤，下饮黄泉。」继之曰：「仲子所居之室，伯夷之所筑欤？」予以为两钞本均作谓。黄泉字下当有脱句。子弟读焉，当详考之。

　　《荀子．仲尼篇》曰：「可立而待也，可炊而傹也。」杨氏注云：「炊与吹同，傹两钞本均误作愤。当作僵。可以气吹之则僵。」予以为非也。傹与竟同，炊乃爨也。以为两钞本均作谓。危辱之事，可立而待也。炊爨而尽，犹之所谓一饷间耳。

　　予守官洛中，伊阙阳三字两钞本均作闻伊阳。熊耳山在洛河南去数十里，不知《禹贡》何以谓「导钞本衍伊字，残钞本阙空一格。洛自熊耳。」君实曰：「昔有兄子，主簿虢州卢氏县。邑中自有熊耳山，正洛水所出也。」予因考《水经》云：「洛水出京兆上洛县骧案武英殿本《水经注》作骧。举山东北，过卢氏县南。」郦善长注云：「路出冢原本误作家，从两钞本改。岭山东北，经获兴川，又东经熊耳山北。《禹贡》所谓导洛自熊耳。《博物志》曰洛出熊耳，盖开导其滞者是也。按此，即洛亦非正出于熊耳，盖禹始导于此尔。」予按，伊阳之熊耳，乃山同名者。更始败赤眉，积甲与熊耳齐者，即此山也，在洛矣。

　　《职方氏》「正南曰荆州。其川江汉，其浸潁湛。」郑氏云：「潁出阳城，宜属豫州，在此非也。杜子春云：湛或为淮。」得臣按：郦善长《汝水注》云：「湛水出犫县北，历鱼卤两钞本亦作卤，案武英殿本《水经注》作齿。山下，为湛浦。《春秋》襄公十六年，晋伐楚，败绩，遂侵方城之外。今湛水之北有长阪，即湛水以名也。」《周礼》：荆州，其浸潁湛，郑元未闻。盖偶有不照也。今考地则不乖其土，言水则有符经文矣。

　　「汝水又东南经定陵县，水右则（左氵右虽）水，左则沟水出矣。自定陵县北通潁水于襄城县镇，潁盛则南播，汝泆则北注。」得臣以为九州之荆，乃今襄阳也。方城，盖其北境矣。二水之泛溢，其浸则在荆。犹之江出于岷山，汉源于嶓冢，其川盛于楚也。

　　吴松江有洞庭山。韦苏州诗、皮陆唱和所言洞庭，及近时子美诗曰「笠泽鱼肥人脍玉，洞庭橘熟客分金」，皆在吴江二字钞本作吴县地三字。矣。今岳州之南所谓洞庭者，即郦善长注《水经》云：「洞庭之陂乃湘水，非江水。」盖斥此湖耳。比见岳州集古今题咏刻石，龛于岳阳楼。如苏州、皮陆、子美之属，皆在焉。乃知地志不可不考也。

　　竟陵荆渚间缭残钞本作绕。汉江筑隄，以障泛水。彼人谓隄曰提，说者以为自高氏据其地，俗避其姓所讳，故不曰隄尔。予尝疑其不然。比见李肇《国史补》乃云：「今襄阳人呼隄为提，关中人呼稻为讨，皆譌谬所习也。」由是知讳姓之说为妄矣。

　　今郢州地名石城，乃晋石城戍也。予按，宋武帝孝建元年分荆州之江夏、竟陵、武陵、天门，湘州之巴陵，江州之武昌，豫州之酉两钞本皆作西。阳七郡立郢州，治江夏。《南史》孝建以来称郢州者，即江夏也。今秦凤宪校理张舜民芸叟，先谪监郴州盐税，过鄂，书与通判吴子勉厅壁诗云：「但见石城多草木。」芸叟，邠人，博学有文，盖邠去鄂秦楚之异，遂以鄂为全郢矣。其诗并录于此，曰：「汀洲露白叶番黄，独上南楼写兴长。但见石城多草木，足知江夏有兴亡。朱絃只解悲流水，黄鹤犹能返故乡。莫道楚魂招不得，试将芜累过三湘。」

　　京师谓人神识不颖者，呼曰乾。予因询一书生厥义云何。曰：「乾，阳数九。九者，不满足耳。」后予见《扬子方言》称：「齐人谓贼曰虔。」因知乾乃虔。《传》曰：「虔刘我边鄙。」盖贼杀之义也。然则世俗俚语多有所本，但不能究绎两钞本均作译。耳。

　　《吕氏春秋》曰：白圭两钞本均多曰字。新与惠子相见，惠子说之以疆。惠子出，白圭告人曰：「有新娶妇者，孺子操蕉火而钜。新妇曰『蕉火太钜。』今惠子遇我尚新，其说我太甚者。」惠子闻之曰：「何事比我于新妇乎？」按，今之尊者斥卑者之妇曰新妇，卑对尊称其妻，及妇人凡自称者则亦然，则世人之语岂无所稽哉？而不学者辄易之曰媳妇，又曰室妇，不知何也！

　　凡言木之巨细者，始曰拱把，大曰围，引而增之曰合抱。盖拱把之间才数寸耳，围则尺也，合抱则五尺也。《庄子》曰：「栎社木，其大蔽牛，挈之百围。」疏云：「以绳束之，围，麤百尺是也。」今人以两手指合而环之，适周一尺。杜子美《武侯庙柏》诗云：「霜皮溜雨四十围，黛色参天二千尺。」是大四丈。沈存中内翰云：「四十围乃是径七尺，无乃太细长也。」然沈精于算数者，不知何法以准之。若径七尺，则围当二丈一尺。《传》曰：「孔子身大十围。」夫以其大也，故记之。如沈之言，才今之三尺七寸有畸耳，何足以为异耶？周之尺，当今之七寸五分。

　　陕州灵宝县之西，有涧曰淇溜。自东南直注西北，入于河。平时可涉，遇涨湍暴下，两钞本均无下字。不可以舟。予预修本州役书，淇溜涧水手四，钞本水手四作水注西。然不知其名之因也。比见《水经》云：「按上名，有鸿胪围池，是水津渠沿注，故谓斯川为鸿胪涧。」于是知淇溜语之譌也。

　　白兆山最安陆之胜处。郡西三十里颇多灵迹，中有楷师嵓，世传楷师疏《维摩经》，有白气之异，山因得名。故赋咏之士未尝不为言。若令狐子先《请善先长老住白兆寺书》曰：「高宗朝，神楷师作《维摩疏》于嵓下，感白气之兆，上属于天，因而得名。」亦习传闻，失之讨论也。《周书．于翼传》：「建德二年，出为安州总管。属大旱，溳水绝流。旧俗，亢阳祷白兆山祈雨，翼遣主簿祭之。即日注雨。」用是知白兆之名旧矣。

　　安州应城县有五茄山。《寰宇记》与《图经》并作茄字，俗作加字。窃疑之，访居人。其山起于平地，袤可二里，高可数仞，无峰峦特地之势。原本作特起之子，从两钞本改。皇甫子固谓予曰：「五当作伍。伍盖楚之着姓，此山盖伍氏所居，当作伍家山。」今亦有五落，五家聚落也。孝昌东北有大伍山、小伍山。《寰宇记》以为两山叠嶂远望，若行伍然，恐亦俗传也。

　　予使闽，原本作三，从两钞本改。自江西之建昌，遂抵昭武，乃隶闽部。其所谓飞猿岭者，昭武之西北境也。过是岭即至于峭石铺。尝按谢灵运诗云：两钞本皆作曰。「朝发悲猿峤，暮宿落消石。」谓其山高，原本作入，从两钞本改。石落而消也。今为飞猿、峭石，盖岁久俗传之譌耳。

　　世多言唐以张万岁久任牧马之政，故圉人辈辨马之老小，不曰岁，而以齿目之，盖避万岁名也。夫岂然哉 ！按《周礼．马质》云：两钞本皆误作之。「书其齿毛，与其价。」又《曲礼》曰：「齿路马者有诛。」两钞本路均误作辂，案《曲礼》齿路马有诛，无者字。《谷梁》曰：「晋献公以屈产之乘，假道于虞。荀息牵马曰：齿加长矣。」《战国策》曰：「夫骥之齿至矣。」由是知自古言马岁必以齿，非自唐有所讳也。

　　《禹贡》曰：「熊耳外方桐柏，至于陪尾。」孔安国云：两钞本皆衍亭字。「淮出桐柏，经陪尾。」班固《地里志》亦具此。而颜师古乃曰：「陪尾在安陆东北。」今按安陆郡石村之西，俗号为横山者，陪尾也。自在郡西北一舍之外，班固之言东北，误也。

　　杜子美《李潮八分歌》曰：「苦县光和尚骨立，笔法瘦硬方通神。」按《神仙传》：老子，苦县濑乡人。又读《汉书》称威帝梦见老子，命中常侍左悺于濑乡致祭，诏陈相边韶立祠兼刻石，即蔡邕书也。今考威帝纪年乃建和，光和盖灵帝时年号，岂杜诗乃后人传写之误耶？或者以为，两钞本均作谓。今亳有太清残缺碑，犹有「光和」二字，又不知太清之名始于何代。兼谯去苦县尚两舍，即非边韶所刻石也。

　　子美《同谷七歌》曰：「黄精无苗山雪盛，短衣数挽不掩胫。」或钞本衍曰字，残钞本空阙一格。以黄精当作黄独。遂援本草芋两钞本皆作蓣。魁注两钞本均叠注字。释以为证。两钞本均作正。此皆惑于多闻好奇之过也。《药录》云：「黄精止饥。」杜以穷冬采此，无所获，必迁就黄独耶？又以山雪为春雪，此尤为乖谬。杜自十月发秦州，十一月至同谷，十二月一日离同谷入蜀。诗中历历可考，盖未尝涉春也。

　　世言子美卒于衡之耒阳，故《寰宇记》亦载其坟在县北二里，不知何缘得此。唐《新书》称耒阳令遗白酒牛肉，二字钞本作黄牛。一夕而死。予观子美侨寄巴峡三岁。大历三年二月始下峡，流寓荆南，徙泊公安。久之，方次岳阳，即四年冬末原本误作未，从两钞本改。也。既过洞庭入长沙，乃五年之春四月。遇臧玠之乱，仓皇往衡阳，至耒阳，舟中伏枕，又畏瘴，复沿湘而下，故有回櫂之作。末原本误作未，从两钞本改。云：「舟师烦尔送，朱夏及原本误作汲，从两钞本改。寒泉。」原本误作是，从两钞本改。又登舟，将适汉阳，云：「春色弃汝去，秋帆催客归。」盖回櫂在夏末，原本误作未，钞本同，从残钞本改。此篇已入秋矣。继之以《暮秋将归秦留别湖南幕府亲友》云：「北归冲雨雪，谁悯弊貂裘。」则子美北还之迹见此三篇，安得卒于耒阳耶？要其卒，当在潭岳之间，秋冬之际。按元微之《子美墓志》称：「子美孙嗣业，启子美柩，襄袝事于偃师，途次于荆。拜余为志，辞不能绝。」其系残钞本作意。略曰：「严武状为工部员外郎、参谋军事，旋又弃去。扁舟下荆楚，竟以寓卒，旅殡岳阳。」近时故丞相吕公为《杜诗年谱》，云：「大历五年辛亥，是年还襄汉，卒于岳阳。」以前诗及微之之志考之，为不妄。但言是年夏，非也。

　　退之有《读皇甫湜公安园池诗书其后》。此篇常病难读，盖多脱漏。予亲家季勉之收永叔、王原叔、宋子京三公所传韩文，最为全本，悉多是正。于是知此篇乃脱八字，如原本作自，从两钞本改。「湜也困公安，不自闲」，盖「闲」字两钞本均无字字。下脱「其闲」二字；又「掎摭粪壤」下脱一「间」字。「间」字又下脱「粪壤多」两钞本均误作尺。三字。其后「岂有臧」字下脱「不臧」二字。读之者可以考焉。至于他诗亦多是正，此不悉也。




明义

　　「可以死可以无死。死伤勇。」人之于死也，何以知可不可哉！盖古人之视义以为去就耳。予尝曰：死生之际，惟义所在，则义所以对死者也。程伯淳闻而谓予曰：「义无对。」




姓氏

　　谱牒不修也久矣。晋东渡，五胡乱中原，衣冠流离而致然也。夫京房之先姓李也。牛洪之先尞姓也。疎之后，乃为束。是之后，乃为氏。两钞本均作氏之后乃为氏，误。案是姓为齐大夫氏氏之后，见《三国．吴志．是仪传》。疑此亦误，当作氏之后乃为是。闽中人避王审知，而沈氏去水而姓尢。南中多危氏，有恶其称者，或改为元，如此类甚多。况元魏据洛，诸虏喜中原之姓，择而冒之者益众。则谱不可以不知也。

　　古人凡着文集，其末原本作未，从两钞本改。多载系世次一篇。此两钞本均无此字。亦子长、孟坚敍传之比也。在两钞本均无在字。唐时尚多姓谱之学，今或罕言之。两钞本均无之字。欧阳文忠公、苏洵明允各为世谱。文忠依《汉．年表》。明允放《礼》以两钞本均无以字。大宗、小宗为次。虽例不同，皆足以考究两钞本均无究字。其世次也。窃怪文忠以谓不知姓之所自，而昧昭穆之序，则禽兽不若也。其讥诃两钞本均作呵。亦至矣。然欧阳氏得姓凡几年，其间文学之士盖亦多矣。文忠始为之谱，斯言恐未为得也。




古器

　　应山平靖关之南，涧水盘纡，随山而行。忽残钞本无忽字。一日暴雨，村民得小鼎于涧钞本脱以上十九字。侧。铜为之，色如涂金，两耳，三趾，趾皆空，中可受五升，甚轻。民言山肋有鼎痕十数，皆为水所漂，止得此耳。连庶君锡得之，甚爱，以为华而不侈，质而不陋。后归永叔。

　　予友郭惟济君泽，居孝昌之青林。暑雨后，斜日射溪碛，焰有光。牧童掊取之，得一陶器。体圆、色白、中虚，径六七寸。一端隆起，下生轮郭。一端绕边，列以齿，齿仍缺十六。以为枕也，不可用。忽得所安齿，距地酌水，于输郭闲隆起处可磨墨，甚良。方知古研容有陶者。君泽尝谓予曰：「柳公权云某州磁研为最佳。」予时年少，不能尽记，今追忆书之。

　　安陆石嵓村耕夫得宿藏一镜，光明莹然，不为土所蚀，视之可见十余里外草木人物。三人者互欲得之，遂破三段，犹照数里。不知何世物。

　　云梦县楚王城左右，人时得编钟、佩印、刀、斗、鼎、镜之属，不可胜纪。




风俗

　　仕非为贫，有时为贫。今不然，为贫者多也。予初仕，闻仕宦者相与告语曰：「某所有职田，某所供给厚，可仕也。」后忝通籍，朝堂之论亦然。用是知为贫多也。

　　洛人凡花不曰花，独牡丹曰花。晋人凡果不言果，独林擒曰果。荆人两钞本均有独字。橘亦曰果。

　　朱亥墓在都城南。过所谓四里桥之道左，旁有祠，垣宇甚全，木亦茂，呼为屠儿墓园。清明，则众屠具酒肴祠之，出于人情也。

　　四方不同风，甚者京师尤可笑。古者婚礼合卺，今两钞本均脱今字。也以双杯彩丝连足，夫妇传饮，谓之交杯。媒氏祝之，掷杯于地，验其俯仰以为男女多寡之卜，媒即怀之而去。丧事贫不能具服，则赁以衣之。家人之寡者，当其送终，即假倩媪妇，使服其服同哭诸途，声甚凄惋。仍时自言曰：「非预我事。」

　　闽中呼梯为陔。陔，阶之譌也。鞵为脚。脚，屩之譌也。

　　世言闽蜀同风。孙光宪作《北梦琐言》，以为两钞本均作谓。不同。大两钞本均作风。略引蜀有不仕之类以为异。孙盖蜀人也，故主其乡风。今读书应举、为浮屠氏，并多于他所。一路虽不同，相逢则曰乡人，情好倍密。至于亲在堂兄弟异爨，民间好蛊毒者，此其所同者。则知古语之传盖不虚耳。此条钞本连上条为一条。

　　闽中生子既多不举，其两钞本皆作下。无后者则养他人子以为息。异日族人或出嫁女争讼其两钞本均无其字。财，无虚日。予漕本路，决其狱，日不下数人。夫杀己子至于后世狱讼不已，岂非天戒欤？

　　汶上多士族。有雌黄人物会于州吏茶肆，过者必有恶名以加之。初但相顾举吻而已。在仕者到任三日，已得一名矣，号曰「猪嘴关」。推其巧能名者为关使，次有判官、干当公事。




奇异

　　寇莱公贬死雷州，榇还二字钞本作诏，脱还字。残钞本作诏还，《言行录》同。洛阳，过荆之公安。民迎祭哭，插竹标、纸钱，竹尽活成林。邦人神之，号相公竹。刘敞原父、《言行录》作刘贡父。王陶乐道，各为文刻石志其事。

　　安陆有念佛鸟，小于鸲鹆，色青黑，常言一切诸佛。张齐贤相谪守郡日，作古诗二篇。元宪宋郊诗曰：「乌解佛经言。」予少时闻之，近时罕闻矣，岂夫造物亦有时耶？




盛事

　　《国史补》载苗夫人，近代妇人无比。今晏夫人，丞相元献公之子，富郑公之室，冯太尉之外姑；马夫人，父尚书也，夫丞相司空申公两钞本无申公二字。吕端也，四子长侍读、次枢密、次丞相司空、次户部尚书；鲁夫人，父太师简肃公也，其舅吕申公也，夫丞相司空也，子希纯中书舍人，壻翰林学士范祖禹也。

　　苏子容言；士大夫三世登科者盖有之，两钞本均脱之字。未有一朝者，独刘沆天圣八年、其子待制瑾皇佑五年、其孙俌治平元年并及第，皆在仁宗朝。安厚卿言：张文孝之孙保常锁厅不第，然应举时家状内三代皆具庆，亦世所无也。

　　世言国初史馆王丞相溥作相日，在具庆下。安厚卿为枢密日亦然。盖继母也。

　　予原本作子，从两钞本改。里集贤张君房年六十三分司，六十九致仕。光禄卿张君靖年六十六致仕。其子朝请大夫璹任京东提刑，年六十九致仕。三人皆康宁无疾。

　　赵孝廉令畤景贶言：景佑两钞本皆作皇佑。元年同廖献卿赴试春闱。一日献卿谓孝廉曰：「某必不利于南宫。昨梦榜出，上有先人名氏。」景贶贺曰：「献卿必登甲科，继先君矣。」未几，省榜出，献卿乃第十人。献卿名子孟，淳之长子也，淳天禧三年第十人及第。今校理君正一，乃献卿第三子，元丰戊午国学第十人荐。三世之间及第、过残钞本作遇。省、取解，并同名次，亦世罕也。




戒杀

　　予少时，季秋末原本误作未，从两钞本改。于草际得一小蛱蝶，怪其非时。取视之，则毙于掌中，久则栩栩然飞去。盖其诈死以逃生也。

　　孝昌成若冲天益江行，岸际见小虾蟇无数，天益呼仆抱鸡令食，既而并无所见。天益去，虾蟇复跃入水。盖闻鸡声，悉伏地不动，人莫见也。




鉴戒

　　李广之不侯，史氏以为杀已降。余谓非特此，其杀灞陵尉亦甚哉！广自抵阴谴，岂止不侯而已哉！至陵身臣虏，而李氏夷灭，亦显报矣。

　　郑屯田建中，其先本两钞本均无本字。雍人，五季时徙家安陆。赀繈钜万，城中两钞本均无城中二字。居人多舍客也。每大雨过，则载瓦以行。问有屋两钞本均无屋字。漏则补之。若舍客自为之屋，亦为缮补。两钞本均作全。又两钞本均无又字。隆冬苦寒，蠲舍二字两钞本均作放房。缗仍两钞本皆作盈。月。屯田公两钞本皆作君。晚两钞本均有年字。得一子，即侍郎公纾也。登进士第，官至祠曹前行，职为理寺，少列侍郎，自登进士第以下十八字，两钞本均无。有五孙，长曰獮，原本獮字误作继中二字，从两钞本改。案《厚德录》及王荆公李夫人墓志均作獮。皇佑元年官至朝奉大夫；次即两钞本均无即字。侍读公两钞本均无公字。毅夫也，皇佑五年魁天下士。四字两钞本均作大魁二字。三子与孙皆任以原本任误作在，从两钞本改。两钞本无以字。官，不由选调，世禄不绝。阴施之报，盖不诬矣。八字两钞本均无。

　　王文正沂公仕原本作任，从两钞本改。章献朝，发晋公窜海上，天下称之。然卒以嗣子不蕃，暮年谓所知曰：「予行己无慊，而获此报何邪？但一事有恨。初出守郓，为监司相轻。后秉政，迁除两钞本误作荫。本官，略无宁岁，竟死于道路。此必为报也。」

　　予同年黄靖国元弼刚正两钞本均作直。明决。初调蜀中主簿，忘其县名。令缺摄县事。有巡卒宋贵嫚骂本官，众不忍闻。元弼械之，笞二百，死。后十五年，元弼为沅州军事判官，治两钞本皆作沿。牒至宁州，暴卒，入冥与宋贵辨其事。元弼具陈嫚骂之语，冥官亦愤之。已而追阅案牍，语元弼曰：「罪即当死，终是死不以法。」元弼复生。西州士人往往作传，亦多牴牾。予屡诘其本末，语及「死不以法」，斯言有理，可畏。

　　安陆医生宋氏，视疾不问贫残，仍载粟枣，乏者遗之。宋二子曰应，善论说，好驰骋上下，能冷热人，人多畏之。后为医博士，谒之者贫，则绝，盖弗肯继矣。未六十，中风而卒。三子，长，犯盗，流他所得还，卒于乡；次，初学举进士，自放不返，日游市井间。因刺一妇人不着，坠井死；幼者终于冻馁。应之弟曰效，畏谨有常，年踰七十两钞本皆作七七。而亡。一孙习医自足。




真伪

　　予闻洛中衣冠子弟不肖者，鬻祖诰与右宗大贾，冒以庇其族。比年闻安陆亦有，盖谱不明耳。钞本脱耳字，残钞本作也。

　　刘梦得《读张曲江集诗》，其序略曰：「世称曲江为相，建言放臣不宜与善地。今读其文，自内职牧始安，有瘴疠之叹。自退相守荆门，有拘囚之思。嗟夫，身出于遐陬，一失意而不能堪；矧华人士族必致丑地然后快意哉！议者以曲江识胡雏有反相，羞凡器与同列启廷诤，虽古哲人不及。而燕翼无嗣，终为馁鬼。两钞本均作魂。岂忮心失恕，阴谪最大，虽二美莫赎耶？」故其诗云：「寂莫韶阳庙，魂归不见人。」按《唐书》，曲江有子拯，而不见其他子孙者。近有朝请张君唐辅来守安州，盖曲江人也，自称九龄十世孙。皇佑间，侬智高乱岭南。朝廷推恩，凡名举人者悉官之，无虑七百人，唐辅在其中。后稍迁至牧守，当涂诸公往往以名相之后称荐之。夫以梦得去曲江才五六十年，乃言「燕翼无嗣」，岂知数百年后有十世孙耶？岂梦得困于迁谪，有所激而言也。是皆不可知也。

　　山中人说：猎者尝取麝粪，日乾之。每得麝，裁四肘皮，剖脐香，杂乾粪以实之。最大所谓当门子者，即预采飞蝱，去首足翅，日乾以用之。是一麝获五脐之利，蝱之性不良可知也。医者司徒生尝言：「市麝脐宜置诸怀中，以气温之，久而视之，手指按之，柔软者真也，坚实者伪也。」




谗谤

　　蜀人龙昌期为《礼论》，以为两钞本均作谓。周公《金縢》之请以代武王，盖其诈也。予谓方周公之时，近则王不知，远则四国流言，至于后世，犹有仁智未尽之说，盖圣人诚为难知。呜呼，不如是不足以为周公。

　　元宪宋公始名郊，字伯庠，文价振天下。既入翰林，有愬于上者，以姓名于朝廷非便。神文乃间谕元宪，令易之，遂名庠字。一日，因具奏劄，先书臣庠。时李献臣为翰长，见奏，指宋公名曰：「此何人耶？」钞本作也。吏具以对。已而白宋，宋乃书一绝云：「纸尾何劳问姓名，禁林依旧玷华缨。欲知《七略》称臣向，便是当年刘更生。」元宪既参大政，朝廷无事，庙堂之上日阅文史，今观纪年、通谱、《杨文公谈苑》等序及《绎山碑》跋尾，亦知其略矣。元宪雍雍然有德之君子，后既登庸，天下承平日久，尤务清净，无所作为，有为者病之，后为人言排诋，出知河南，改许及河阳，归京判都省。久之卒于私第。公尝自谓：「时贤多以不才诮我。」因为《言行录》有自咏二字。诗曰：「我本无心士，终非济世才。虚舟人莫怒，疑虎石曾开。蚊负愁山重，葵倾喜日来。欲将嘲强解，真意转悠哉。」

　　张师正《倦游录》说，潁上常夷甫处士自经而卒。王莘乐道奉议，潁人也，从学于常，具道处士得病而卒。师正进士及两钞本均无及字。第，后换西班官，至诸司使，守郡亦有才。此《倦游》乃襄汉间两钞本均无间字。士人所为，讬名以行。




占验

　　舜治天下，弹五絃琴，而歌南风之诗，盖长养之音也。《诗》亦曰：「凯风自南，吹彼棘心。」今解梁盛夏以池水入畦，谓之种盐。不得南风则盐不成，俗原本作洛，从钞本改。谓之盐风。荆湖间夏有大风，朝起夕止，连日如此，土人曰（左風右京）风。音谅。有则大旱，两钞本均有故字，旱上无大字。陂泽立涸，稻田多裂。又名杓风，如杓勺水也。

　　安陆地宜稻，两钞本均作种。春雨不足则谓之打乾种，盖人牛种子倍费。元符己卯，大旱，岁暮，农夫告曰：「来年又打乾矣。」盖腊月两钞本均作日。牛（左馬右展）泥中则然。明年果然。

　　京师槐放花盛，则多河鱼疾；北人荞麦熟，则早晚候霜降。罔有差焉。

　　江湖间人常于岁除汲江水秤，与元日又称，重则大水。以上两条两钞本均连上安陆地宜稻为一条。

　　《颜氏家训》曰：「何名五更？曰：正月建寅，斗柄昏在寅中，晓则午中矣，历五辰也。更，历也。」

　　予夜不寐，问直宿兵夜如何？曰几更。明日问何以知？曰：「每转更则栖鸟多动。尝出戍，率多用是为验。」因遣人听戍鼓，皆然。

　　熙宁初，予为岳之巴陵令。春月，忽天雨白毛，长二三尺许，取而焚之，臭如马鬃。是岁戊申也。然京房亦有占，上巳日蛙鸣，则蚕善也。两钞本均无也字。此条疑有舛误。

　　安陆农视稻穗，多者七八十粒，少者五六十粒，下有细白花丛出。若十花以上则米贵，花多则贱。

　　大观戊子仲夏，安陆两钞本均无安陆二字。雁自北而南，羣燕委雏而去，不知何祥也。




语谶

　　戊子五月五日夏至，安陆老农相谓曰：「夏至逢两钞本均作连。端午，家家卖男女。」秋稼不登，至冬艰食，果卖子以自给，至有委于路隅者。明年己丑，大旱，人相食，弃子不可胜数。

　　《传》曰：原本作日，从两钞本改。「元鸟春分至，秋分去。」故世言燕往来不见社。大观己丑仲春，社前数日燕已来。

　　前广西漕李朝奉湜，江宁人，言：昔日内相叶清臣道卿守金陵，为《江南好》十阕，有云：「丞相有才裨造化，圣皇宽诏养疎顽。赢取十年闲。」意以为虽补郡，不越十年必复任矣。去金陵十年而卒。

　　治平间，李尉广德，钱公辅君倚守郡。一日，召李登城亭，问残钞本作间。及郡事简，得暇山川行乐，昔叶道卿云「赢得十年闲」，某止得五年亦足矣。自谓不越五年复入。至五年钱卒。

　　予仲氏光辅，元佑丁卯应诏。季两钞本均作李。道辅饯于郊，举光辅旧诗曰：「仲舒窥圃两钞本均误作园。三年废，东野看花一日多。」光辅笑曰：「我尚能为此语邪？」明年失意。会有诏，经行士未得黜落，具名以闻。于是有旨，令与特奏名，唱名第一，赐同五经出身。予时自唐易守邠，待次。光辅荣归，为学尚不辍。八月末，原本作未，钞本同，从残钞本改。为往州北视亡妻孙氏茔地，还次近郊，马逸而坠，内伤殊甚，十日而卒。「看花一日多」，遂成其谶邪？




博弈

　　《樗蒲经》曰：「凡近关及后一子，谓之堑。近关及前一子，谓之坑。落坑堑非贵釆不出。凡一马打一马，如遇退六踏马，则一马可踏五马。」故世指不循理者，谓之踏坑堑。

　　世之纠帅蒲博者，谓之公子家，又谓之囊家。《樗蒲经》一有赌，若两人以两钞本均作已。上，须置囊合，依样两钞本均作条。检文书，乃投钱入囊家，亦谓之录事。此条两钞本均连上为一条。

　　郑都官诗有「能销永日是樗蒲，坑堑由来似宦途」之句。盖所难者在过关，以前后为坑堑也。




谐谑

　　神文时京师旱，上闵雨形于寤叹。宰相请下畿内，遍祷祠庙。陈留有张子房庙，县尉亦才雅，但好谑，分命诣庙，为二十字诗，题文成侯壁曰：「今人不如古，肉身不如土。我来汉相庙，为民祈灵两钞本均作霖。雨。」石齐老说。

　　元宪宋公应举，再上及第，初任通判襄州。景文一上及两钞本均无及字。第，初任复州推官。元宪谓曰：「某多幸，才入仕不识州县况味。」景文答曰：「某亦多幸，才应举便不知下第况味。」兄弟相与笑谑而罢。

　　长林尉石夷吾齐老尝游庐山。为予言：「简寂观天尊铜像，制范精致。然本乃佛像，唐会昌中废毁浮屠，两钞本均作图。有惜其像者，遂加冠于首，衣以羽衣，以为天尊。」夷吾作诗曰：「赤土坡头一寺基，天尊元是一牟尼。时难只得同香火，莫听闲人说是非。」

　　熙宁间，王拱辰即洛之道德坊营第，甚侈。中堂起屋三层，上曰朝元阁。时司马光亦居洛，于私居穿地丈余，作壤室。邵尧夫见富郑公，问新事。尧夫曰：「近有一巢居，一穴处者。」遂以二公对。富大笑。

　　熙宁中，遣使诸路察访。吕升卿明甫奉使京东，身为职官，许荐部吏改官者十员。戏语人曰：「可辍其半，为身改官。」

　　龙图阁学士，世谓之大龙，直龙图为假龙，直学士为小龙。或有得直阁，久之不迁而卒，因曰死龙。

　　七寺闲剧不同。大府为忙卿，司农为走卿，光禄为饱卿，鸿胪为睡卿。盖忙卿所隶场务，走卿仓庾，饱卿祠祭数颁胙醴，睡卿掌四夷宾贡之事。

　　百官赴政事堂议事，谓之巡白。侍从即堂吏至客次请某官，既相见，赞曰：「聚厅请不拜就座。」则揖座，又揖免笏，茶汤乃退。余官则堂上引声曰：「屈一两钞本均作不。啜汤耳。」若同从官，则侍两钞本均作待。汤。京官自下，声喏而升立。白事讫退。或有久次无差遣者，闻堂吏声屈，乃曰：「不于此叫屈，更俟何所邪？」

　　官制行，将作监簿易为承务郎，或曰迁官则为迎霜兔矣。又判大理寺崔谏议台符换大中大夫，前呼两钞本皆作呵。曰：「大中来。」人不知，皆笑曰：「大虫来。」

　　丞相吕大防性凝重寡言。逮秉政，客多干祈，但危坐相对，终不发一谈。时人谓之铁蛤蜊。

　　礼有引年，《传》称：「阵力就列，不能者止。」今则不然，至于病耄犹不能去，多为贫而然。或有一乞致仕者，亲戚相怪，且痛其死矣。予同年仇伯玉粹夫为户部侍郎，一日报乞致仕。未几，逢于朝路，因讯之曰：「未尝有疾，残钞本作丧。亦未尝告老，不知何为也？」粹夫善诙谐，乃告曰：「前日儿子亦自冯翊奔而来，以为死矣。且来草阅躃踊一巡。」

　　都城相国寺最据冲会，每月朔望三八日即开，伎巧百工列肆，罔有不集，四方珍异之物，悉萃其间。因号相国寺为两钞本均无为字。破赃所。

　　余长子渝，尝为寿春令。邑有淮南王安庙，春秋朝廷祀之。邑人思刘仁赡之功德，欲立庙，不可得也，遂共为刘令公像于淮南庙中，岁时享焉。传舍有人为两钞本均无人为二字。诗曰：「淮南据险逆西京，仁赡输忠保一城。今日乡人聊合祭，未应同食便同情。」

　　淮南庙有八仙公洎梅福等像，守臣或被旨祈焉。邑人说：往时有姓梅为守，见庙像泣而祭之，云其祖也。回郡至郄家岭，伶人郄生登岭大痛，守怪问之。对曰：此岭乃祖先之冢也。守怒杖之。

　　异时执政在私第，皆僦居。熙宁初，撒南北作坊，起东西二府。八位，又废捧日一营建武学，隙地创小宅数十，收赁以充学费，号鬼八位。




杂志

　　神宗就太原本就太误作既大，钞本同，从残钞本改。原庙取祖宗以来将相功臣像，各绘于两庑，因推恩官其后。予在开封南司阅牍，见党进家状云：私家无祖像，今城南什物库土地像乃是。遂取图之。

　　哲宗陵曰永陵。京师永泰门、福州永泰县，皆以他名避之。龙图阁待制丰稷亦曰：「四明有永泰神，乞改庙额。」奏改之。

　　狄梁公墓在洛阳东白马寺。后予游寺，见其像在庑舍下。僧云：「其裔孙侍禁，自陕右辇置，欲建祠堂于此，不果。」

　　盛武仲知夔州，过江夏。予宴之。其祖天圣间为翰林学士，宰相丁谓去不附己者十人，盛其一也。落学士、工部郎中、知光州，到任未几，又责和州团练副使。宦者押去，才两钞本均无才字。行一日，使者不少止食，盛苦之。夜问左右曰：「使者何不食耶？」曰：「五更食讫。」盛市胡两钞本均作裂。饼十余枚，贯以缗，贮水一葫芦，挂于鞍，行则啖之。余十里，使者顾见，惊问曰：「何从得此物？」答以早令市之，使者抚掌大笑。盖盛善饭，常兼数人，欲以困之也。

　　应山县连处士舜宾，命二子从二宋学。二子庶及庠也，请二公居于邑之法兴寺，今尚有二公手植松柏。有县令经生者忿二公不出谒，屡形颜色，连劝二公强谒之。已而，令恚尤甚。连特询其情，令怒不以襕鞹也。二公复如言而往。明年，元宪状元，景文第十人，南归，令驰谒道左。

　　唐僧能诗者，如昼字皎然之类甚多。古人生子三日，父名之，二十而冠，友两钞本均作父。字之，所以表德也。今僧头童而不栉，不可冠，何字之有。荐绅亦从而呼之，何也？

　　熙宁初，予官陕郊时，初复十铸钱。监兵闻钖原本作锡，钞本同，从残钞本改。气久而病瘠，以至不起。惟以蒸豚啖之，可以销释，所支率分钱内充买均给。后予所至，多令如此给肉。惟建州丰国监两钞本均作税。役兵，仍多病手弱之疾。

　　近时士大夫，多因病笃乞致仕。予在大农，忽得目疾，乞宫观。已而挂冠，年六十二矣。恐四方亲友惊叹，乃自削奏牍，敍致颇详。其末云：「乞骸以去，敢希汉傅之高风；鼓腹而嬉，愿遂尧民之至乐。」

　　老医少卜。老取其阅，少取其决。

　　郑毅夫内相再黜于有司。已而，病伤寒。忽一□，两钞本均不空阙。梦化为龙而无角，浴于池中，鳞甲皆水出，盖汗也。展转间，张大夫问曰：「君已安否？」曰：「我不是龙。」张以为谵两钞本皆作吉。言。既觉，犹若曳尾不收。梦中但闻池上人皆曰：「白龙公来也。」士大夫于内相挽词多用白龙公者，盖本此耳。

　　古人一饭之恩必偿，睚眦之怨必报。后世不然，报恩略而报雠必详。《诗》曰：「忘我大德，思我小怨。」孔子曰：「以德报德，以直报怨。」退之《赠刘师命诗》云：「往取将相酬恩讐。」得时得位，无不皆然。二字两钞本皆作如意。

　　暑月疿子，虽蛤粉陈粟涂之不差。豫章黄元明曰：「止用经夕热两钞本皆作熟。水濯灌之即愈。」果然。

　　京师赁驴，涂之人相逢，无非驴也。熙宁以来，皆乘马也。按古今之驿亦给驴，物之用舍亦有时。




乖谬

　　元宪宋公留守西都，同年为河南令，好述利便，以农家艺麦费耕耨，改用长锥刺地下种。以一亩试之，自旦至两钞本均脱至字。暮不能遍。又值蝗灾，科民畜一鸡，云不惟去蝗之害，亦可字养。令民悉呈所畜，鸡既集，纷然而鬭，莫能闲止。邑前百姓喧阗塞路，共观鬭鸡而罢。

　　安陆虽号节镇，当南北一统，实僻左无事之地。往者守臣或以迁谪而来，率多时之闻人。岁久，皆吏部拟授，往往厚重而无作为者。熙宁间，一太守点检清酒务，校量缸酒数少，怒甚。监官对曰：「陶器渗漏。」又校一缸，亦然。太守作色曰：「君子居之，何漏之有？」遂不复问。

　　元佑中，民家昼日火作。先是数日，前太守令昼阖子城南门，不得启，民莫晓也。已而火作，居者不得出，救者不得入，民屋尽焚。余诘守，对曰：「某以久旱，用董仲舒闭原本作閍，钞本同，从残钞本改。纵之术耳。」

　　人有言曰：良田畏七月。盖百谷秀实之时，正需两钞本均作须。雨也。安陆郡一岁禾稼甚茂，而七月不雨。一日，见当职者告以祈雨，但言他而不答。八月又见之，乃召日者占雨期。日者两钞本均脱者字。告以将雨。其人乃曰：「是不用宰鹅也。」余观朝廷颁《祈雨雪文》三卷，藏于郡县，如宰鹅皆有次第，岂至八月尚可为之。

　　有一卿列任京西宪，按行一邑。其两钞本均无其字。尉蔡人张伯豪也，始迓于郊，宪令步从，又数其所为。至邑，入传舍更衣，虞候白提刑，适骂者是中丞壻。宪矍然曰：「何不早道？」于是召尉坐，谓曰：「闻君有才，聊相沮尔。君辞色不变，岂易量耶？」原本误作取，钞本作也，从残钞本改。为发荐章而去。

　　谏议大夫贾昌衡尹洛日，予管干文字。贾会使者，予亦与坐末。贾因言有两钞本均无有字。一相知任宪，至一郡，有护戎年高，因料兵，曰：「护戎老不任事，何可容也？」太守默然。戎乃抗声曰：「我本不欲来，为小儿子所强，今果受辱。」宪问小儿子为谁？曰：「外甥。」复问为谁？曰：「章得象也。」盖郇公，是时两钞本均无是时二字。方为丞相。宪曰：「虽年高，精神不减，不知何饵？」戎曰：「无恁两钞本均无恁字。饵。」宪曰：「好箇健老兄。」惠酒而去。




夏敬观跋

　　右《麈史》三卷，宋王得臣撰。得臣字彦辅，自号凤台子，安陆人。嘉佑四年进士，官至司农少卿。陈振孙《书录解题》云：「王昭素之后，王铚性之之伯父。」《挥麈录》详载。《四库提要》引书中「神授门」称王乐道幼子铚，少而博学；又「诗话门」称王铚性之尝为予言；「谗谤门」称王萃乐道奉议，潁人也，以为与铚父子非一族。然案王明清《挥麈后录》，称得臣为伯祖。赵彦卫《云麓漫抄》云：「明清有《挥麈录》云：《麈史》亦其从祖彦辅所撰。则二书皆出一家。彦辅多国史中事」云云。明清，铚之子；振孙，盖有所据非误也。明清又称其祖元符末坐党籍，谪官湖外，乃于安陆卜筑为久居计。则萃子孙亦在安陆，或本远族，因是而始亲欤？是书淡生堂刻本罕见，钱塘丁氏藏明嘉靖柳佥抄本，末有「庆元五年郡守鄱阳洪邃重修」一行，柳氏跋云：「原刻本字多舛误，今录此本，藏于家。其间可证者改之，可疑者缺之。」然柳氏此本讹谬滋甚，实为恶钞。涵芬楼藏残钞本，自中卷「应山二连」一条起，至下卷末亦有「庆元五年郡守鄱阳洪邃重修」一行，较柳钞为精。书眉旧有校字，未知出于谁手。因就鲍渌饮刊本加校付印。鲍刊不详所自出，虽较二钞为胜，讹误仍所不免。此不无是正之功，然得于残钞者居多。柳钞独误之字，未以入校语也。己未孟夏新建夏敬观跋。