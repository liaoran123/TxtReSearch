野史无文


费序
野史无文卷一
野史无文卷二
野史无文卷三
野史无文卷四
野史无文卷五
野史无文卷六
野史无文卷七
野史无文卷八
野史无文卷九
野史无文卷十
野史无文卷十一
野史无文卷十二
野史无文卷十三
野史无文卷十四
野史无文卷十五
野史无文卷十六
野史无文卷十七
野史无文卷十八
野史无文卷十九
野史无文卷二十

费序

　　淝水奈村郑先生作野史无文二十卷：曰让皇帝本纪二卷，曰烈皇帝遗事二卷，曰永历皇帝本纪一卷，曰永历皇帝兵败入缅甸土司纪事一卷，曰西南死事诸臣传三卷，曰鲁监国诸臣传二卷，曰郑成功海东事二卷，曰流贼张献忠陷庐州府纪二卷，曰前朝宫殿服御诸遗制一卷，曰西羌北狄诸部落一卷，曰当今巡幸东南一卷，曰本朝灾祥二卷。奈村具文武才，足迹遍天下。所至访罗前代旧闻、精核故实而后笔之于书，非他家由于撮录者比也。

　　锡璜读明末纪载杂书抄本五十余种，所未见者尚有百余种。窃以为国史虽全，然多顾忌回曲而失真。野史虽略，出于当时见闻，多可信实可采者；奈村此书为不可废矣。锡璜尝从奈村问西北关塞形势、部落风土、行陈器具、他怪异诸物，谈之如指掌。奈村先生真实用之学，惜乎其未遇而老也。读此书，为之起立三叹！

　　康熙壬辰菊月重九日，西蜀锦江布衣同学小弟费锡璜撰于邗水系舟草堂。  
　 
野史无文卷一

　　让皇帝本纪（上）（阙）  
野史无文卷二

　　让皇帝本纪（下）（阙）  
野史无文卷三

　　烈皇帝遗事说

　　烈皇帝遗事（上）

　　烈皇帝遗事说

　　前朝烈皇帝遗事，乃明末王中斋先生所记。先生为锦衣卫侍臣，日近烈皇帝左右，事皆目击。凡正史之未载者纪之，故曰遗事。予又广询博访以续之。

　　于戏！烈皇帝以仁俭英敏之主，遭家不造，忧勤十七年卒以亡。天乎其人邪！凡祸之所以来，非无故矣。治国必需经济之才，而以八股取士，所取非所用，故内外大小臣工，求一戡乱致治之才，满朝无一人。皆贪污奸佞，诈伪成习，惟知营私竞进，下民共咨而不恤，纲纪日坏而不问，百政废弛，举天下事委之吏胥。而在位者率朝夕饮酒赋诗，戕民取钱以自乐，循资格致卿相而已。嗟乎！上即位，诛逆珰，斥抑宦官，虚心委任大臣。而所谓大臣者类如此，天下事尚可为乎？以致边疆日蹙，秦、晋、中原，盗贼蜂起。环顾中外，无一足恃者。于是破格用人，求奇才，图匡济。而廷臣方持门户。如其党，即力护持之，误国殃民皆不问。非其党，纵有可用之才，必多方以陷之，务置之死而后已。而国事皆不顾，朋比为奸，互相倾害。使天子徇众议以用人既不效，排众议以用人又不效。朝用一人，夕而败矣。夕用一人，朝而戮矣。展转相循，贼势日炽。天子孑然孤立，彷徨无所措，而宗社随之。然则国家沦亡，谁之罪也？每召对大臣，窃闻天语煌煌，询问安危大计，而廷臣非惭汗不能言，即嗫喔举老生之常谈以塞责。间有忠鲠敢言之士，而所言又皆疏阔迂腐，不知时务，不可用。实堪遗恨千古！

　　且夫魏珰窃国柄，朝士多出其门，非义子即干孙，威振天下。上即位，春秋方十七，毫不动声色，翦除之，其才固非中主所可及。而畏天灾、遵祖训、勤经筵、崇节俭、察吏治、求民膜，种种盛德，皆朝野习闻共见。使得忠君爱国、才堪办贼之臣为之辅，君臣一德，将相同寅协恭，则太平何难致。惜乎，有君无臣，卒致身殉社稷，国母就缢，公主手刃。从来死国之烈未有烈于烈皇帝，亡国之痛未有痛于烈皇帝者也。方之怀、愍、徽、钦，高出云霄上矣！乃有三五失身、不肖丧心之徒，自知难逃天下清议，于是肆为诽谤，或曰宠田妃、用阉宦以致亡，或曰爱财惜费、好自用以致亡，举亡国之咎归君，冀宽己误国之罪，转相告语。而浅见寡闻之士，遂笔之书而传于世，令人冠发上指，腐心切齿痛其诬蔑。又惧实事无存，后世将有与失德之主同类并讥者。于是纪其确闻，凡野史之伪者正之，阙者补之，遗者录之，名曰「烈皇帝遗事」。深愧谫陋无文，不足以表扬帝德，聊备实录万一，庶流言邪说有以抑其诬，而后之司国史者有所考据焉。

　　烈皇帝遗事（上）

　　上在信邸即有令名。衣冠不正，不见内侍。坐不敧侧，目不旁视。不疾言，不苟笑。年十六有疾，召医韦尽性，纪某疗之，徐曰：『服药千剂，莫如独宿』。其天性过人如此。

　　熹宗天启皇帝大渐，召上入侍。忠勇营提督太监涂文辅，魏党也，统兵护卫。后文辅语人曰：『当日天命未改，忠贤不敢有逆谋。否则，上之命悬于吾手也』。

　　上即位时，御马皆鸣，人以为异。野史所载者，谓之天鸣，妄说也。

　　礼部奏请皇后进内仪注。上命信王妃着进东安门，人皆称其得体。

　　信府承奉徐应元、王国用，皆忠贤党。上即位，命以潜邸服玩器用赐皇亲刘效祖、周奎，二人匿其半。他日较射，上见应元棕帽金顶乃潜邸物，诘责之，应元惶恐谢。于是并国用褫逐之。

　　枚卜阁臣，必焚香告天，置各官职名于玉缾中，以金箸拈之。其敬重如此。而十七年中，所用至五十人，多尸位素餐之辈：施凤来、黄立极，张瑞图、李国■〈木普〉、成基命、来宗道、钱宠锡、杨景辰、刘鸿训、周道登、李标、韩爌、孙承宗、周延儒、温体仁、林焊、吴宗达、钱象坤、何吾驺、钱士升、文震孟、张至发、王应龙、何如龙、范复粹、刘宇亮、郑以伟、徐光启、黄士俊、黄景昉、孔贞运、薛国观、贺逢圣、程国祥、蒋德璟、杨嗣昌、张四知、魏照华、蔡国用、吴甡、陈演、傅冠、方逢年、姚明恭、李建泰、谢升、丘瑜、魏藻德、方岳贡、范景文。

　　上恭勤节俭，励精图治。神宗以来，膳馐日费数千金，命减存百一。旧制：冠袍靴履日一易，上命月一易。旧制：御玉熙宫伶人，亦黜之。

　　上命礼部云：『朕惟庆源有自，礼必隆于所生；孝思永言，施必由于亲始。典关教化，义重彝伦，章宪俱存，肇称宜亟。我圣妣贞静贤妃，芳降华宗，躬膺令德，徽音夙禀于女史，婉懿早着于青蒲。在昔皇考，毓我弟昆，盖华萼共辉于连枝，而顾复各勤于离里。我皇兄承祧之重，既笃于浚源，逮眇躬荷世及之庥，亦深于惓慕。欲酬罔极，宜备追崇，正俪体之鸿称，举迁祔之上典。尔礼部其会官详议以闻』。于是尊谥圣母孝纯渊静慈肃毗天锺圣皇太后，祔葬庆陵。

　　崇祯元年（戊辰），禁民间阉割，违者诛不赦。后宦官屡言内使乏人，禁复开。

　　命司礼监掌印太监高时明，「敬天法祖」扁额悬干清宫大殿，两楹书「人心惟危，道心惟微，惟精惟一，允执厥中」十六字。

　　御平台，召对大臣。兵部尚书王在晋惶汗，语期期不明。命补奏。在晋上疏千数百言，并无远猷硕画，唯自夸经略之功，诋孙承宗攘己位，而极力以排马世龙、茅元仪，气狡愤而词鄙俚，识者嗤之。未几，以惠安伯张庆臻总督京营，在晋嘱内阁擅为改敕，削籍去。

　　以襄城伯李守锜总督京营。按京营官军，皆诡寄靡粮，无一人可用。盖甲鬻于乙，乙鬻于丙，更易不知凡几。按籍稽名，多隆、万以上人。故名虽军，其实非市井游手，即势家悍仆，从无纪律。守锜复纵使肆掠。健儿简八，白昼为盗，露兵大明门外。锦衣卫奏闻。命巡捕营拿二十余人正法，守锜革任听勘，未几忧郁死。

　　二年（己巳）二月四日，皇长子生，睿名慈睿，周皇后所出。星家谓其造不吉。

　　红夷国自海外来朝，贡献大炮，即今之所谓红夷炮也。而烟入中国自此始，为害于后人不浅。惟种烟最害于农事，宜严禁之。

　　三月十九日，吏部都察院接出圣谕云：『朕惟宪天出治，首辨忠邪；臣子事君，先明逆顺。经凛人臣无将之戒，律严近侍交结之条。邦有尝刑，法罔攸赦。逆竖魏忠贤，儇狡不才，备员给使，窃弄智巧，党借保阿。初不过窥嚬笑以市阴阳，席宠灵而饕富贵。使庶位莫假其羽翼，何蠢尔得肆其毒痛？乃一时外庭朋奸之误国，实繁有徒：或缔好宗盟；或呈身入幕；或阴谋指授，肆罗织以屠良善；或密策合图，搤利权而筦兵柄；甚且广兴祠颂，明着首功，倡和以极于三封，称颂浸淫于五等。谁成逆节，致长燎原？及朕大宝嗣登，严纶屡降，元凶逆孽，次第芟除。尚有饰罪邀功，倒身窜正，以望气占风之面目，夸奸指佞之封章，迹其矫诬，恶能错贷。朕鉴察既审，特命内阁部院大臣，将发下祠颂红本，参以先后论劾奏章，胪列拥戴，谄附、建祠、称颂、赞导诸款，据律推情，再三订拟。首正奸逆之案，丽于五刑，稍宽胁从之诛，及兹三褫。其情罪轻减者，另疏处分，姑开一面。此外原心宥过，纵有漏遗，亦赦不究。自今惩治之后，尔大小臣工，宜洒涤肺肝，恪修职业，共遵王路，悉斩葛藤，无旷官守而假事诪张，无急恩仇而借题参举。朕执是非以衡论奏，程功实以课官方，有一于斯，必罪不宥。当各惩劝，乃亦有终。钦哉故谕』。于是钦定逆案，颁行天下。而国变后逆案多不存，故此谕野史皆不载。达见此谕于前朝内监王养纯寓中（侨寓扬州府宝应县）。

　　五月朔，日蚀，时刻不验。以侍郎徐光启言，开设历局，用西洋测法。

　　永乐大典书成未刊，上命刻日蚀卷行世。今永乐大典刻本惟此。达闻永乐大典写本有数万卷，厄于贼火。惜哉！

　　十月，京师戒严。上命太监王永祚问方略于首辅韩爌。爌以迁都对。永祚复命。上不悦，曰：『是何言邪！根本重地，宗庙陵寝所在，何得轻建此议』！上初悉夺宦官权，虚心委任大臣，而大臣多此类，于是始有轻士大夫之心。京营原设侯伯一员总督军务，兵部侍郎一员协理军务，至是添设太监一员李凤翔提督军务。内臣监军自此始。而此辈多市井庸愚，冥然无觉，傲然自大，故天下事日见其坏。

　　督师袁崇焕，初受大学士钱龙锡意旨，绐杀总兵官毛文龙。中军何可刚曰：『是谓三不幸』。崇焕问之。曰：『生文龙，天不幸；用文龙，朝廷不幸；杀文龙，公不幸』。未几，京师警，崇焕入援。召对平台，赐貂裘彩币银。裨兵屯畿南，一战败绩。复召讦云：『尔擅杀大帅，以致今日又不能捍御。恢复之言何在』？着锦衣卫拏问。总兵祖大寿、何可刚闻之，引兵去。先是巡捕营获一木工，云崇焕谋反，以为谍。事下镇抚司，掌刑李若琏鞫得其枉，奏之。复下镇抚司，以为实。于是喧传崇焕谋反，人人切齿。及行刑，百姓脔食其肉，皆谓杀文龙以致东方猖獗，崇焕误国之罪无所逃。以为谋反，岂不冤哉！

　　都下流言，皆出三大营官军。一人造谣进营，传之一队，一队传之一营，一营遍传都下。不三日，传之内庭，达御前矣。大臣黜陟，往往由此。朝廷以为舆论无私，而不知其由于匹夫之恩仇与奸人反间也。听言须察理，轻信最害事。

　　起原任大学士孙承宗，以原官兼兵部尚书，督兵驻通州，既而移驻山海关，关门始保无虞。承宗实有将相才。后以廷臣掣肘，不得竟其用，关东事遂大坏。惜哉！

　　庶吉士金声荐发僧申甫有将略，精于火攻，授游击将军。招乌合之军二万人，出广宁门，不战而溃。以耳为目者多矣。

　　四川石砫司土司女帅秦良玉，见国家多难，愿出为朝廷效力，帅师勤王。召见，赐彩币羊酒。御制四诗以旌之。「学就西川八阵图，鸳鸯袖里握兵符。古来巾帼甘心受，何必将军是丈夫」！「蜀锦征袍自翦成，桃花马上请长缨。世间多少奇男子，谁肯沙场万里行」？「胡虏饥餐，誓不辞，饮将鲜血带胭脂。凯歌马上清吟曲，不是昭君出塞时」。「凭将箕帚埽虏胡，一派欢声动地呼。试看他年麟阁上，丹青先画美人图」。

　　三年（庚午）二月，册立长子慈烺为皇太子，甫周一岁。

　　四月，京师解严。野史云，去年季冬解严，误。

　　流贼起于饥民叛兵历历可据。而论者归罪于裁驿站，令刘懋独蒙恶声，殊不解也。

　　上笃学博览。四书、六经、性理、资治通鉴、通鉴纲目、大学衍义、衍义补、贞观政要、皇明祖训、帝鉴图说，朝夕不去手，于尚书尤留意。凡廷臣之章奏有关政要者，俱命抄录成帙，不时披阅。

　　命司礼监以洪武正韵、玉海篇、字汇总成一书，共字四万有余。书成，因兵起未及刊行。惜哉！

　　命武英殿中书画历代明君贤臣图，书正心诚意箴于屏，置文华、武英两殿。

　　内侍高采请开广东珠池，实时斩之。

　　四年（辛未）春，上耕藉田毕，御斋宫，宴群臣。教坊司设乐，承应杂剧。上谕：『典礼甚隆，何得谐戏为乐』？于是永裁为令。

　　凡遇郊祀大典，上斋三日，祭品必亲视。裸献秉圭，夔栗渊默。真所谓小心翼翼，昭事上帝者矣。

　　毛文龙既死，其后与孔有德、耿仲明据登州为乱者有苏有功。发兵讨之。孔、耿遯入海，有功被擒至京，复破槛车逃。京师大索三日不得，后被东协守将所获，献俘阙下，磔于市。

　　九月，武会试，上阅试卷多不堪，主试者降夺有差。先是承平日久，武臣率不齿于人，武备废驰。时天下多事，上有意重武，命再试，中王来聘（京师人）等一百名，赐进士及第出身。来聘任河南参将，誓死报国，剿贼战亡，赠骠骑将军，赐祭葬、世荫。（余尝谓武科试骑射，止是一端，当以自韬略为重者。一切技艺皆入科目，未尝不可得人。观此，烈皇帝甚精治人，惜无佐之者）！

　　五年（壬申）正月，京师大雪，深三尺，柴米暴贵，牛马多冻死。

　　京师旧有佥商之例。凡供库香腊、惜薪司柴炭、御马仓草豆、兵部柴炭、光禄寺猪果、大通桥粮车，皆报富户采办，办完给价，限满别佥。力不能者，即日受鞭棰，负缧绁，身死产绝而后止。故每逢佥报，人皆破产求免。而巡青科道、五城兵马，下至吏役，望屋而食，所费者钱谷不可以数计。其竭力能办，而给价官吏侵渔，十不得其五。或十办三四，或六七而产绝，即佥更办。而前已办之值，遂归官吏。相延已久，民受大害而不敢言。是时京民翟守谦、金鲲等叩阙陈奏。上览奏，愕然曰：『此无故殃民，朕不忍也』！下其奏，命招商采办。部议招商则必先给值，而国用不敷，又恐为奸民所诳，仍旧便。上曰：『即佥商亦即值，特给有先后；岂后给则敷，先给则不敷耶？吾方为民除害，而民反诳我，无是理也。且国有尝法，宁无畏乎』？自是永除其例，民困大苏，富民始得安枕而卧。

　　上因除佥商例，知供用库耗甚繁，尤以宫中所用沉香、檀香不资。上曰：『凡郊祀享庙大典外，焚香不过辟秽，何须多为』？令干清宫每日祇取沉香半两，各宫递减。香蜡永裁，不须采办。盖查库中所存尚多。

　　皇太子居锺粹宫。每召对大臣，上命太子侍立以观之。

　　上鸡鸣而起，夜分不寐，往往焦劳成疾。宫中从无宴乐之事。近御宫人有夫人、婢子、尝在、大答应、小答应等号，上皆正色临之，无一戏言。田贵妃婉慧得上意，亦少进御。未几被谴，退居启祥宫，妃以忧死。后乃有为永和宫词以讪上者，比于陈后主、唐明皇。于戏！哀、定之际多微词。即上果有失德，亦当为尊者讳，况恭勤如上，寡欲如上，而忍于造谤诬蔑？是可忍孰不可忍！世无孔子，春秋不作，乱臣贼子，横行无忌，天理绝矣（此人又作琵琶行，中有驾幸玉熙宫之句。玉熙宫乃伶人所处，非离宫也。即娱情声色，何必幸玉熙而后为乐耶？宫禁之制尚不详，而敢于讪上，其谁欺？欺天乎）！盖指梅村也。然则钱、吴诸人之罪，上通于天矣。

　　六年（癸酉）夏，大旱，清理狱囚，上步祷南郊，回銮大雨，畿内沾足。

　　干清宫隆德殿所供神像铜佛，尽移于朝天宫大隆善寺（何不毁之铸钱，以充兵饷，以赈饥民）。

　　七年（甲戌）二月，会试，颜茂猷以五经中副榜，特拔于正榜之前，授礼部主事。召对平台，问安攘之计，俯首不能对。上不怿。茂猷未任事，即告归，终于家（福建漳州府人，号宗璧居士）。

　　二月二十九日，湖广黄梅县武举曹蜚伏阙上书，献筹兵药言云：「臣世受国恩，自幼讨论经济，屡厄文场，叨中万历戊午科武举。数经荐聘，不敢受职。然草莽微臣，义切同仇，梦寐寝食，实无一夕不以平寇灭奴为念。盖寇一日不平必无以消群奸睥睨之雄心，奴一日不灭必不能令神京高枕而安卧。然必见寇平寇，指奴灭奴，自是扬汤止沸，终非釜底抽薪。谨仰体圣心，遵仿祖制，广集舆论，鉴从前之败坏，究今日之戡定，合之得三十六字。承平日久，武备不修，边事败坏，必有病源，谨首陈兵事夙弊八字，曰悖、懈、怯、讳、掣、耗、妒、耻。惟弊源一穷，从兹起弊维新，自可疾施更化善治之方矣。军国重务，端有本源，用人理财，克尽厥职，所谓堂上之师，谨陈备兵本源十三字，曰辅枢、计缮、将兵、民屯、漕河、盐、钱、税。正气既固，邪气自不能入。彼妖魔小丑，渐渐消灭，安能长久作祟邪？干戈四起，猝难扑灭，须有筹时妙算，谨陈兵防急着十五字，日诏险保边海，苗寇搜优收，制火阵车马。循此急着，猛省振刷，步步做法，速速举行，毋蹈故常，毋避劳怨，庶几救败取胜，又何难返积弛而登上理？倘以上字字见诸实行。可裨实用。臣读孔孟之书，妄希孔孟之忧时，习孙吴之略，谬学孙吴之论兵。十年揣摩，反复深思，几经改削，心血呕尽。谨将三十六字敷演成篇，少抒刍荛之愚。并具剿平流寇，早图复辽二策，装订四帙进呈。伏望皇上特加省览，有当采择，下部酌议，刊刻颁行。臣一片血忱，惟期上慰主怀，下救生民。止求用其言，不求用其人。少能裨补于宗社封疆，臣虽粉骨碎身，亦有余荣矣」。皆经济实学，切中时病，而不能用。授蜚兵部司务。未几回乡，起兵杀流寇。后以病终。

　　凡秋后论囚，上必斋戒素服，避殿撤乐。其慎狱也如此。

　　西内有虎城，城西有豹房，城后有百兽房，畜虎豹百兽、珍禽异鸟于中。上幸太液池，见畜豢在阱内，禽充于樊宠，上慨然叹曰：『鸟兽所食者皆民脂民膏。养此何用』？遂纵禽于西山，杀虎豹以赐近臣。陈沂诗云：「多年调养在雕笼，放出初飞失旧丛。祗为恩深不能去，朝来还绕上阳宫」。

　　上勤宵旰，漏下夜坐阅奏疏。有小内监燃香于旁，上臭香心动。他日夜坐，臭之复如初，遂令撤去。诘询司香局者，得其方，因叹曰：『先圣之荒迷于欲者，殆以此乎』！令禁造作。火其方，罪其人。

　　宫中岁首不贴纸缋门神。列彩装木偶二于门左右，状若傀儡，除夕则饰于冠笏。崇祯末年，彩装人入夜辄走。久之，日入便走。即内监皆不敢独行。若遇之，则急行避。此于五行，木失其性同咎，况其像人乎？灾异之见于宫中者如此，帝遂及于祸。

　　八年（乙亥），大旱暴风。上斋戒修省，曰：『皇天不弃，以象示教』。诣中正殿丹墀，曝日中跪祷。次日，风息雨降。上御中左门，谕诸臣曰：『虽然得雨，而禾苗多损。惟反躬修己，诚心爱民，庶可挽回天意』。瘟疫流行，发帑银一万，命太医院于惠民局制药施民。谕刑部清狱，重者审录减等，轻者释之。贫者给衣食，病者给药，死者给棺殓。

　　正月十八日，流贼张献忠陷凤阳府，开高墙，放罪宗。知府颜容暄、推官万文英等四十七人咸遇害，留守使朱国相战死。二十一日，至合肥店埠镇，烧竹木，火光照耀，城中同白昼。二十二日，至庐州府，群贼围城，急攻之，烧七门关厢，杀人数十万，掳掠四野。庐州知府吴大朴（固始县人）率兵民登城守御，修制守城诸器具。每门外设吊桥，城门口掘陷马坑，城下挖品字坑，树梅花椿。城头每一垛，用五人更番守之。每垛有照城镫一盏。每五垛用照城火一盆。贼焚水关。有富衿李玉卿募人伐土封填，每土一筐，给钱百文，半日填实。二十四日，攻陷北门月城。贼首二大王张进嘉登坐月城楼中，令骁贼缘墙上大城垛口。有壮士鲁弘道者挺枪御之，而群贼难入。适指挥使田起潜挟炮至，咬指出血祭之，炮发，碎月城楼，张进嘉歼焉。贼暂退。攻之愈急，吴太守守之更坚。至二十八日解围去。官民疲困，睡三日始苏。时上厌闻贼信，抚、按、府、县亦多讳贼，不以实闻。庐州府报文云：正月二十二日夜，流贼张献忠率群贼千余，攻府城七昼夜，尽力守御，贼不能入，遂焚城外草房二百余间，杀掳男妇六十三口，流往巢县去，烧五乡七关厢房屋数十万家，杀人百万余口。但如此云云。

　　流贼往巢县，人报贼至。知县严觉，浙江人，不信，以为诳。凡言贼者，三木囊头。明日，贼至，攻陷北门入城，百姓奔窜，而知县犹坐堂比较钱粮。贼入衙，杀知县严觉，掳其母妻子女，开牢放罪人，掠二日去。而无为州、含山、和州、全椒俱陷焉。剖孕妇验男女为胜负，纳婴儿于油鼎中，或挑之枪头上，观其啼号以为乐。杀戮惨毒，令人闻之股憟胆颤也。

　　诏山西布衣辛全至京，授国子监学正。时天下乱日甚，求贤如渴，闻全名，召之。

　　全上书多救急丹方，而所言皆正心诚意，未几辞归。

　　盔甲厂灾，失火药器械无数。官民房舍崩毁数千间，男女死者无算。先是武备久废，所造军器弊钝难用，上严谕精制，不精者重处，故所造坚利无比。但火器盔甲合为一局，往往致灾。盖以内官不欲分，分则火药之利微。

　　逮山东滋阳知县成德，下锦衣卫狱。德性刚直，连章攻温体仁，凡十上，遂被逮。体仁欲置之死。德母章氏，伺体仁舆出，辄道诟之，日以中城兵马防护而行。上命锦衣卫遣旗尉至滋阳密访，士民人人称颂扼腕。又至怀柔，乡评与滋阳同。上意遂解。廷杖四十，戍延绥。未几，起捕如皋知县。甲申正月，升兵部主事。三月十九日，母子二人俱死之。

　　野史云：太监高起潜弟荫锦衣卫中所正百户。锦衣有试百户，有实授百户，而无正百户。

　　京师有李兆龙，从左良玉有年，后辞归，语人曰：『左帅实流贼所惧，但不为朝廷用』。人问之。曰：『尝大捷，或请穷追，左笑曰：若欲尽贼耶？留此残贼，武官尚可为人。若贼今日平，武臣明日即奴矣』！于戏！以曹文诏之忠勇，百战奇绩，有一言拂文臣，不免就狱，武臣安得不纵寇，盗贼安得不日炽耶（明之亡，贱武故也）？

　　吴宦官鄙谬恶劣不足用，然奉命惟谨，上所委，咄嗟立办，故上用之，然亦参用之尔，非专任之。向所谓汪直、刘瑾者谁邪？归亡国之罪于宦官，乃借是释也。

　　十二月十七月，流贼张献忠又率群贼围庐州府城，攻之特甚，太守帅居民守之愈坚。掳掠四野，至二十一日，流往滁州去。

　　九年（丙子）正月初一日晚，援剿经略卢公象升（常州府宜兴人）同总兵祖公宽，系守边名将，率大军来庐州府剿贼。时流寇张献忠同罗汝才等在滁州掳掠。初二晨，即统兵追贼。兼程而进，直入贼营，贼竟不知是兵，犹以为本营人马。怎当此贯战将士，视群贼似婴儿，杀伐之声闻数里。贼大败，斩首千余级。贼败，流之而去。嗣后贼无不到之处，而卢公又勤王去矣。

　　合肥县郑文雅诣军门献平辽灭寇之策，卢公读其策而伟之。复较射比艺角力，皆冠军超群。公大奇之，曰：『尔韩、岳之流也』！特荐之。钦授援剿都指挥使，驻防宜阳县。屡败群贼，贼皆逸遯他去，着功甚多。

　　二月，特用淮安府武举陈启新为吏科给事中。启新上书，实无扳援，而野史谓政府所使；盖以政府未尝挠之，故意度云然。不知政府特迎合上意，其疏且在，岂利于政府者哉？

　　七月，京师戒严，唐王聿键引兵入援，声言清君侧之恶，下诏废为蔗人。

　　野史所载常熟县民张汉儒讦奏钱谦益，立枷三日死；非也。立枷乃魏忠贤所为。上即位初，即毁之矣。

　　卢象升、孙传庭、洪承畴三人允称边才，乃杀贼方当奏绩，遽以勤王入援，而秉国者又移之边方，或中以危法，遂使已潜复炽。虽系天命，亦人事也！

　　十年（丁丑）夏，大旱，下诏罪己责臣。自此后天下时常大旱，流贼多因此起。

　　南直抚、按并辅臣交章荐松江处士陈继儒（字仲纯，号眉公）。已将下诏征聘，而厂、卫访得其人务虚名，无实学，事奔竞，而衣服、饮食、器用俱务诡异。上曰：『此妄人』！遂不征。

　　陈启新论考选不公，进吏部访册，而礼部尚书姜逢元、兵部侍郎王业浩圈多，上嫌其滥，俱罢之。又参职方司郎中尹民兴等溺职。野史误以民兴为知县，非也。

　　抚宁侯朱国弼以参温体仁夺俸，非夺爵也。

　　驸马都尉王昺以参温体仁欺君误国夺爵，终于家。驸马中惟王昺一人而已。

　　十一年（戊寅）正月，太子加玄服，出阁讲书。

　　六月，安民厂灾。

　　十一月，京师戎严。神机营副将王世爵阵亡于京东之孙堠。先是九年京师警，世爵尝统数百人哨至芦沟桥，猝遇敌骑数千至，众欲走，世爵曰：『彼众我寡，走即为所乘』。于是依桥结阵以待。敌疑有伏引去。名大振。至是战亡。

　　宣大总督卢象升帅师勤王，至保定贾庄，血战死，物议纷纷谓亡去。有随营打点骑尉俞希龙，下东厂太监王之心鞫。希龙极称其忠勇有谋略，实陷陈而死。之心以为诳，加酷刑无完肤。仰天叹曰：『国家若负卢公，再无忠臣也』！言毕即死。而野史谓象升死于松杏。松杏之败在关外，乃洪承畴，非卢象升也。地之相去二千余里，时之相去四年有余，乃误彼人为此人，混两事为一事；野史可笑如此。

　　有宁永芳者，宣府人，骁勇善骑射，为大同守备。象升巡边，见其岸异，命之骑。承芳驰且射，象升亦驰而射，逐兔也，象升一发殪之。因按辔与之论射，非老于行务不能；承芳心折焉。国变后，寓于西湖，为人述其事，犹叹息洒泪不置，云待卢公何薄，待洪承畴何厚也！

　　十二年（己卯），禁午门，端门内官，不许延接朝士。百官待漏，在午门前东西棕篷下，惟五府锦衣卫、尚宝司、六科有直房，其余无直房，亦非露立。野史所载禁朝臣私探内侍，于是待漏俱露立，无敢入直舍者，齐东之语也。

　　九月，宴杨嗣昌于平台，即后左门，无后殿。野史云，宴于平台后殿，误矣。

　　杨嗣昌实心任事，廷臣所少，而才亦足以济之。使廷臣不为门户掣肘，俾得专心办贼，未必无成。顾攻者纷纷，遂使嗣昌忧愤。后襄阳陷，嗣昌自经。诗云：「无权无勇，职为乱阶」，其诸臣之谓乎！抚臣微有谋略者，朝臣必嫉之。

　　左顺门，嘉靖中改名会极门。召对群臣，非中左门，即后左门，无左顺门之例，乃野史所误。

　　十三年（庚辰），诏以贤良方正、举贡、生员照科甲用，名庚辰特用（后来报国者，独有杨畏知一人）。

　　野史云，上尝语大学士薛国观：『朝臣婪贿』。国观对曰：『使厂、卫得人，朝士何敢黩货』！时东厂太监王化民在侧，汗流浃背。太监中无所谓王化民者，此言妄也。厂、卫朝廷耳目，若果得其人，实足以厘奸剔弊。但东厂既属宦官，锦衣卫堂上官率阘茸不肖，非素餐尸位，即黩货招权，称职者无一人，皆犬豕之辈也。

　　郭承昊乃卫弁之贤者。廷杖黄道周、解学龙，承昊谕行刑旗尉曰：『黄、解二公，忠臣也，若使上有杀谏臣名，若等罪莫赎』！故虽杖而不伤。

　　上性至孝，四岁失太后，追思不已。宫中奉遗像，或日未肖，上不怿，乃命司礼监太监王裕民、武英殿中书乐某、卫圣夫人陆氏诣新乐侯刘文炳第，敕太夫人口授画像。太夫人徐氏者，太后生母也。像进，左右咸惊曰肖，上大喜，命画四十日，具卤簿迎入，安奉奉慈殿干清宫，晨昏上食行礼如生。因追封太后父刘应元为瀛国公，母加瀛国太夫人。文炳兄弟叔侄，俱进爵有差。

　　上初即位，事事宽大。自温体仁入阁，票拟务从深刻，由此遂失人心。论者谓亡国之祸，体仁酿之，良然。至于杨嗣昌，亦与同类并讥，则门户之论。斯民三代，何可诬也。惟用熊文灿以误国，罪无所逭。凡召对，廷臣有忤上意者，上震怒不测，体仁从无一言解救。后致仕归，至潞河，上揭帖，言皇亲周奎、周鉴、田弘遇不法事，在位时未尝言及之。

　　大学士文震孟、礼部侍郎陈子壮，素有清望，为上所知。温体仁百计排挤，未竟其用，人皆惜之（后子壮回粤，起兵恢复，有烈丈夫风）。

　　都指挥使郑文雄驻宜阳，屡败群贼有功，升广西浔梧营参将。未几，晋总兵官。

　　江北庐州府诸州县大旱，赤地千里，人相食，斗米价银四钱。知府吴大朴劝富户输米助赈，而穷民赖以全活者甚众。

　　五月二十八日，八贼陷襄阳，襄王遇害，督师杨嗣昌自缢死，自此天下事益不可为。上忧懑，计无所出。廷臣闻嗣昌死，欣然有得色。忘国徇私，幸败乐祸，任事者欲其成功，岂可得乎？

　　淮阳、江北多蝗，大旱大饥。河水涸，丹行艰涩，运米一石至淮者，百姓所费银六两。是时山东大稔，麦一石价银三钱。扬州府推官汤来贺申详总漕御史史可法，题请改折。每米一石，折银一两六钱，以九钱买麦三石抵漕米一石，一钱为运费，五钱解部充饟。奏入报可。百姓省四倍之输，朝廷获三倍之入，而人服其才。

　　十四年（辛巳），都下大饥，斗米钱五百，麦七百，鸡豕羊不孳，人相食，中州、江北尤甚。

　　正月二十二日，闯贼陷河南府，福王常洵遇害。上御中极殿，召公侯伯进殿谕曰：『尔诸卿世受国恩，与社稷同休戚，有能代朕筹划雪耻者，各以方略进』。诸臣哑然无以对。定国公徐胤祯对曰：『臣不敢奏』。上曰：『卿奏无妨』。胤祯连声曰：『不敢奏，不敢奏』。上曰：『无妨』。而胤祯流汗叩头不已。上挥之退。成国公朱纯臣荐灵璧侯汤国祚、怀远侯常延龄、抚宁侯朱国弼、临淮侯李弘济、诚意伯刘孔昭、襄城伯李国祯、忻城伯赵之龙俱有才能，求用之以匡时艰。后李国祯总督京营，致都城沦陷。赵之龙总督南京戎政，清兵下江南，首献南都，迎豫王入城，至今子孙世袭，在正白旗下，滁州知府赵清祯是其子孙也。皆是一群死猪狗。

　　上圣学渊博，每经筵日讲，与词臣反复辩难，讲官无不屈服。行幸大学，尊重师道，岂有命奄官率群臣习礼之理！野史谬传，遂有鱼朝恩讲经、李邦宁释奠之诮，呜乎妄矣！

　　怀宁侯孙维藩闲游香山，醉杖其僧几毙。东厂上其事。未几出圣谕，严禁勋戚害平民，违者重治。

　　九月十五日，南京应天府江宁县生员何光显伏阙上书，献太平金镜策数万言，皆治国安民、御贼攘乱之术要。献而不能用，惜哉！  
野史无文卷四

　　烈皇帝遗要（下）

　　梅冲华传

　　烈皇帝遗要（下）

　　十五年（壬子）夏四月初三日，流贼张献忠陷庐州府舒城县，杀人殆尽（贼改舒城县为得胜州）。

　　五月初七日，学臣徐之垣科考庐州府八属，生童俱集城内，失于稽察。献忠率群贼自桃集走小路，由小蜀山，夜至城下。自将军庙攀堞入城，开西门放群贼入城，杀掳焚奸，杀人几十万口。而学臣徐之垣、知府郑履祥、知县潘登贵咸逃去。兵备道蔡如蘅（字香君，四川人）遇害。其妾王月大骂，八贼杀之，尸立不仆，移时方倒。通判赵兴基守水西门，朝衣朝冠，骂贼不屈被杀。乡绅参议程楷（畸人）骂贼被杀。指挥同知赵之璞遇害。军民妇女死节者不可胜纪。贼杀掠三日去，臭闻数十里。食尸之鸟鸢蔽天，磷火昼见，夜多鬼哭，声达于旦（庐州卫百户李禺花同矮李百户等四弁，具冠带，朝流贼张献忠于鼓楼南街富户孙辉之家受招安。八贼每弁赏银千两，令其安抚百姓。封李禺花为都指挥使。禺花受职得银即遁去。八贼大怒，大杀百姓。民无噍类者，实李禺花等酿之也）。后又二次入城，民无噍类矣。田地荒芜，狐兔之迹满路，令人不忍见闻，虽黄巢、庞勋之恶，不逾是也。

　　流贼自八年正月略庐、凤等处，至十六年始入楚、蜀。贼首八大王张献忠率大傻子刘通、隔里眼孙仁（乃群贼中之最恶毒者）、老回回马守应、一棵葱王文、满天星刘焕、小袁营张三贵、闯塌天韩国基、曹操王罗汝才、红狼刘希尧、过天星徐世福、混十万刘国龙、一斗粟孙承恩、紫金梁马进孝等贼，率从贼数十万人，侵扰庐、凤、桐、潜、滁、和诸州邑，焚杀掳略奸淫，不可胜言。尸横遍野，白骨如麻，江北无完城。田地荒芜，草莱没人。村绝烟火，路断行人。残黎逃窜山谷水涯，食草根木皮，饥寒而死者，又不可以数记。虽有总漕朱大典、阁部史可法暨总兵参游率兵援剿，每于贼去后方至，见贼先走，从无一当贼者。诸州官吏并无守御之策，惟有听其杀掳饱去而已。朝廷并未发遣一将一卒，百姓汤火，付之膜外，岂不伤哉！其闲臣死忠、子死孝、夫死义、妻死节者多矣，俱淹没无闻，乌得而表扬之？虽有旌奖者，百中无一焉。即有旌扬，皆官室富家，多粉饰之词，不足深信。幸是秋七月上旬，上命总兵黄得功同刘良佐、廖应登等率兵五万余人，援剿流贼，招抚残黎，分镇庐、凤等处。黄得功驻札庐州府，刘良佐驻扎寿州。流贼率众入英、霍山中。贼虽去而官兵害民更胜于流贼，故民间有「贼梳兵篦」之谣。贼虽杀掳惨毒，犹有去时，亦有不到之地。兵之残害，搜括一无遗漏。小民恨入骨髓，相诅云：「宁忍死于贼，不肯死于兵」！是则小民前罹贼之火烧，而后复遭兵之汤烫。奈何民受汤火，国亦随亡。

　　闯贼李自成于十四年再攻开封府，不克。是年，复合群贼百万围之。上出侯恂于狱，督师河上。调左良玉各镇共十三镇援开封，壁于朱仙镇（在府城南四十里）。良玉持两端，不肯当贼。忽夜半，纵兵大噪突诸营。诸营惊乱，疑贼至。良玉乘乱，掠诸营马羸溃而去。贼觇击之，大败，诸营悉溃。良玉走襄阳。自是开封援绝，遂至沦没。或谓良玉击贼不胜，败去，盖饰词也。

　　九月九日，闯王李自成、曹操王罗汝才，二人合围开封府，胁从之贼近百万。贼掘黄河之水冲开封。十六日，大水冲开曹门。十七日，满城成渠，人民溺死无算。止存钟楼、鼓楼、各王府屋脊、相国寺寺顶、周王紫禁城及夷山顶。避水者满屋脊。十八日，推官黄澍遣善泅家丁李用过河请救。监军道王燮得推官手书，自乘二十余舟，从北门扬帆人。值巡抚高名衡、黄推官各乘舟至紫禁城上，见周王恸哭，请王同宫眷五六百人同行。在城头屋角树杪避水难民俱渐次渡河北去，在柳园鬻粥食难民。此古今未有之苦，亦古今未有之厄也。知府吴士讲，合肥人，乘筏去，回乡，后论功升川南道，恳辞不仕，隐于田野终身。

　　上以御史杨仁愿言，诫厂卫罗织。未几，吏科给事中阮震亨有请托书至吏部文选司，为东厂所获，奏之。厂卫之设，实不便廷臣。

　　晋刘宗周左都御史。上言祖制设红凳二条，责御史之不称职者，请复之。上可其奏。于是御史人人侧目，未几罢去。

　　大内宫殿鸱吻如烟雾蒙罩，命中官登视，乃蠛蠓也。数日方散（蠛蠓，小飞虫，谓之酰鸡，生于朽坏之木。因久雨而生，睹阳则死。今生大内，亦不祥之兆也）。

　　黄道周既遣，人谓必不能生还。一日，上御经筵，问儒生品行学问孰优。众以道周对。上曰：『道周何在』？对曰：『在戍所』。上默然。明日，遂诏还道周，仍为少詹事。野史云，上与周延儒论岳飞，延儒乘间言之，故有是命；谎言也。

　　山东土贼李青山作乱，勇卫营督理太监刘元斌剿平之。御史王孙蕃参其杀良冒功。上怒，逮元斌下刑部，论死，并诛提督太监王之民，即前为司礼监者。

　　杀兵部尚书陈新甲。先是新甲密建和议，撤关宁劲旅并力剿贼。辅臣泄其语，科道交劾，遂杀之。新甲，枢臣中最有谋略者。乙榜出身。为人所忌，功未成而被杀，伤哉！惜哉！

　　十一月，京师戒严。是时十七路总兵入援，兵马数十万。首辅周延儒督师。以大同总兵王璞为前锋，克期进兵。璞引兵遁去，致误军机。次年四月解严，命缇骑逮璞至京，诛之。

　　兵部侍郎金之俟（字起凡，吴江人）督治昌平。上命锦衣卫访之，悉得其守御方略。召之俊来平台。之俟大惧，入朝面无人色。廷臣皆危之，私语曰：『此袁崇焕之续矣』！及见，上温言慰劳曰：『卿某事善，某事善，但守某处将不善，宜易，粮草积某处者非是，宜徙』。之俊惶恐伏地谢。及出，汗流至足、如更生焉。身颤终日，食饮无味。国变从贼，后仕于清，入阁为大学士，晋太傅。苏郡乡绅赠以联云：「从明从顺从清，三朝之俊杰；纵子纵孙纵仆，一代超凡人」（此乡人之确评也）。

　　三大营领之者，总督、提督、协理。外有四卫营军，以龙骧左、龙骧右、武骧左、武骧右四卫官军充之，为朝廷禁旅，以御马监掌印太监为提督。后曹化淳领之，改名为勇卫营，以黄得功、周遇吉为将，练为战兵。又有巡捕营，专司捕盗，以五府带俸都督为提督。后添设内臣一员，名为内提督，以王之俊（字奇吾，容城人）为之，亦练为战兵，改名练捕营。襄城伯李国祯请选京卫各官荫袭舍人六千充护卫，名选练营。总计京营兵约数十万人，而可用者独勇卫营。其后亦无用。后逢瞎贼，则束手而降。

　　十六年（癸未）四月朔，享庙；驾未出，中极殿左忽起旋风，有白衣人随风而出。宿卫军校皆随风向东南行，至大通桥二闸而止。自此瘟疫流行，日死万余人，城门雍拥，千棺不能出。黄昏街衢人鬼相杂，遇白衣者必死。识者以为不祥。次年，都城陷没。国家将亡，必有妖孽，信不诬矣。

　　五月，雷震奉先殿，太祖神主移御床数寸。同日震銮驾库。上天震怒，由诸奸臣招之也。

　　上御门尝朝，鸿胪寺引安庆巡抚中军官范邦祯面恩。其人宿酒未醒，言语模糊，伏地叩头不起。命锦衣卫拏出，袖携酒壶堕地。上怒，御中左门亲鞫之。邦祯自供，乃运粮把总，用贿三千金于兵部，谋升此缺。下锦衣卫狱，未几死。兵部尚书戴罪，职方司郎中降罚，书吏下刑部治罪。

　　上一日召周延儒至平台，屏左右曰：『朕夜梦太祖写一有字，是何祥也』？廷儒沉吟良久曰：『不祥』！上曰：『何故』？对曰：『上不成大，下不成明，大明去半矣』！上曰：『密之』！不怿而退。延儒出，即语阁臣。堂吏叶盛枝闻之，出语所亲，諠传都下。堂吏徐文炜叩阙讦奏。上怒，遂有杀延儒之意。及文选司郎中吴昌时（嘉兴人）事败，逮至京，赐死。延儒两入相，受恩最深，而壅蔽圣聪，奸贪误国，一死不足伏其辜矣。延儒与嘉定侯周奎通谱，尝使客董山人（号心怀，后为盗所杀）怀重宝，与奎子鉴博，故意负之。鉴喜，时时与燕饮，遂得探内廷消息，凡事先意逢迎，其奸多类此。

　　温体仁、周延儒从未驳厂卫一疏，訾厂卫一语，故厂卫亦阴为之助，而两人在位独久。野史谓延儒尝请罢内监，撤厂卫，无是事也。

　　十一月十六日，尝朝，上谕吏部史科曰：『原任太常寺少卿沈自彰、太仆寺少卿张法孔，声名卓著，才堪任用，自彰以原官掌吏部文选司事，法孔以原官掌兵部职方司事』。又谕刑部刑科锦衣卫曰：『吏部文选司郎中吴昌时，招权纳贿，赃私狼籍，着令会官处决』！

　　辽东松、杏失利，洪承畴全军覆没，传承畴死，上震悼，命礼部具仪，钦天监择日，设坛予祭，以慰忠魂，荫一子锦衣卫千户世袭。既闻承畴未死，遂罢祭，仍荫其子。

　　十七年（甲申）元旦，日无光，无风扬沙，咫尺不见人。人皆以为异。

　　野史云，二月初一日，上视朝，忽得伪封；误矣。凡朔望升殿，百官行礼，不奏事。是日免朝。十五日升殿，未闻此说。

　　昌平兵变，命勇卫营副将李锜、王澍讨平之。命厂卫与仓场总督盘查仓贮积粟，尚支十余年（国家所恃者曰粮曰军，今虽粮多，而军弱矣，足恃哉）。

　　三月，闯贼李自成移檄远近云：「君非甚暗，孤立而炀灶恒多；臣尽行私，比周而公忠绝少。甚至贿通公府，朝端之威福日移；利擅宗绅，闾左之脂膏罄竭。文臣结党，朋比为奸；武将卑微，奴颜婢膝。公侯皆食肉豺狼，而倚为心腹；阉竖尽吃糠猪狗，而借其耳目。狱囚累累，士无报礼之心；征敛重重，民有偕亡之恨」！张挂都门内外数十处。

　　闯贼李自成率百万之众，长驱犯阙，势如风雨，而李明睿倡南迁之议，幸上不为所惑，得殉社稷。若使其谋得用，则京师不攻自破，贼乘胜席卷而南，轻骑兼行，以尾驾后，不知何以御之？即使得达南部，而我能往，贼亦能往，安见南部必可以图存？至于募兵八府之说亦可笑，而野史犹鳃鳃惜之，以书生之见，标榜之词，真堪浩叹。

　　上下罪己之诏曰：『朕嗣守鸿绪，十有七年。深念上帝陟降之威，祖宗付托之重，宵旦兢惕。罔敢怠荒。乃者灾伤频仍，流氛日炽，忘累世之豢养，肆廿载之凶残，赦之益骄，抚而复叛；甚至有受其煽惑，顿忘敌忾者。朕为民之父母，不得而卵翼之，民为朕之赤子，不得而怀保之，坐令秦、豫丘墟，江、楚腥秽，罪非朕躬，谁任其责。所以使民罹锋镝，蹈水火，殣量以壑，骸积成丘者，皆朕之过也。使民输刍挽粟，居送行齑，加赋无多艺之征，豫征有称贷之苦者，又朕之过也。使民室如悬罄，田卒污莱，望烟火而无门，号冷风而绝命者，又朕之过也。使民日月告凶，旱涝洊至，师旅所处，疫疠为殃，上干天地之和，下丛室家之怨者，又朕之过也。至于任大臣而不法，用小臣而不廉，言官植党而清议不闻，武将骄懦而军功不奏，皆由朕抚驭失道，诚感未孚之所至也。中夜以思，局踏无地。朕自今痛加创艾，深省夙愆，要在惜人才以培元气，守旧制以息烦嚣，行不忍之政以收人心，蠲额外之科以养民力；至于罪废诸臣，有公忠正直、廉洁干才尚堪用者，不拘文武，吏兵二部确核推用；草泽豪杰之士，有能恢复一郡一邑者，授官世袭，功等开疆；即陷没胁从之流，能舍逆反正，率众来归者，许赦罪立功；能擒斩闯、献二贼者，仍与通侯之赏。于戏！忠君爱国，人有同心；雪耻除凶，谁无公愤？尚怀祖宗之厚泽，助成底定之大勋。思免厥愆，历告朕意』。虽有轮台之悔，何益也！

　　大学士范景文、左都御史李邦华、少詹项煜请太子抚军南行，为兵科给事中光时亨所阻。新乐侯刘文炳、驸马都尉巩永固亦尝言之。原任商丘知县梁以樟从狱中上书，亦有请太子抚军南京，二王分封浙、闽之议，惜乎皆未行也（即行之何益）。

　　野史有上命收魏忠贤骸骨之说，不知何来，荒谬不足辩。

　　又云：上面讦光时亨参李明睿为朋党。又云：阻朕南行，本应处斩，姑饶这遭。皆妄说也。

　　三月，贼破昌平，逼京师。五府遍传公侯伯于十八日集朝阳门延福寺议战守，日终无一人至者。

　　十八日，贼势急，新城侯王国兴、原任司礼太监王永祚集文武诸臣十数人于鼓楼前公议，分任守城方向，自备粮草，不待请命，便宜行事。后竟徒有空谈。

　　野史云：兵部尚书张缙彦（卫辉府新乡县人）至城门，为内官阻拦，不得入城。何其谬也（张缙彦首率群臣开彰义门迎接李自成者也）！

　　十八日晚，内使驰奉密诏至新乐侯第。诏谕新乐侯刘文炳、驸马都尉巩永固速拥家丁，前来护卫。先是上有命，令二人纠合勋戚家丁以备非常之谕，至是见上。上遽曰：『外城已陷，二卿所纠家丁能一巷战，事尚未可知』。对曰：『臣等各带数骑，誓死御贼』。上曰：『如此何济』！遂泣下。二人泣奏曰：『万有不测，臣等以一死报陛下』。上曰：『朕志决矣。朕不能守社稷，朕能死社稷』！及上崩，二人皆死之。

　　贼陷外城，上徘徊殿廷，忧懑计无所出。忽一阉竖进曰：『皇爷不须忧愁，奴辈有策在此』。上问之。曰：『贼若果然人城，直须投降，便无事矣』。上大怒，手刃之（宦竖名张殷）。

　　居庸关陷，总兵唐通降，昌平巡抚何谦逃。总兵李守鑅（国祯嫡叔）迎降，随贼入都，后逃至南京。南京陷，又逃至广东。野史云：守鑅手格数贼，不屈而死；谬之甚矣。

　　李国祯（字兆瑞）习优，善谝言，上误信之，以为京营总督。先是有警，战兵于要害列营守，每堞五人，更番防守。自二月闻贼警，国祯令三军于三月初八日认汛地。城上五堞，只用一人守器械。大众十八日始列营登城，而十七日贼已薄城下矣。一时城门闭，战兵在内者不及出，守兵在外者不得人。人心汹汹，城上寥寥，国祯束手无策。故贼攻两日即陷。十九日早，国祯欲突崇文门，不得出，复奔朝阳门。守将孙如龙已迎贼将张能于城上，令国祯降。国祯喘颤，惶遽解甲降。能羁守之。数日，令纳金，不足。二十七日，请至家括金。家为他贼据，不得入。被拷折踝，荆筐拽回。能置酒满引觞之，笑曰：『大将何狼狈若是耶』！是夜，国祯以所佩绿线带缢死。贼以柳棺盛其尸，委于市，血淋漓地下。见者曰：『此京营总督襄城伯李国祯也』。斩衰送葬，缢死帝后之旁，其说不知何来，而南都遂有赠谥之典；野史之不可信如此。

　　十七年年中，所用阁臣、部臣、督抚、镇将不啻数百人，不误国者盖无几。间有一二实心任事，能力办贼者，又为门户排挤掣肘，不得成功。及贼犯都城，漫无备。失陷之罪，李国祯为首，本兵协理次之。至于城守宦官，乃仓猝号召而出者，非朝命也。作者欲为大臣回护，遂至本兵协理不问，专责阉竖，岂公论哉？

　　外城西南隅，地名烟阁，皆回回所居。十八日，贼攻广宁门急，群回倡乱开门，外城遂陷。次日，贼自东直门角楼缘城而上，大城遂陷。野史云，阉官献城，非也。

　　巡视南城御史裴希度，贼党也。十七日，令士民家家门前设瓮注水，云防火灾。十八日早，希度微行至安国寺易服遁去。及城破，贼皆饮马于瓮，方知为贼备也。

　　京师粮饷，按月给放，从来无阙。野史云：京军五月无粮，妄言也。

　　野史所载，李国祯匹马驰阙下，奏守军不用命。上命内官守城，而内官哗不肯往，与守城者空炮向外，挥示贼退。皆妄言也。又云：成国公朱纯臣守齐化门，上至其第，阍人辞焉。纯臣是时总督内外诸军事，并未守门，上亦未至其第。又云：十九日天将晚，上御前殿，鸣钟集百官，无一人至者。亦皆妄传，后来粉饰之词。

　　三月十七日，晡时，贼围城急，勤王之师无一至者。时太子年十六（己巳生），定王、永王俱年十五（壬申生）。上命太子，二王易衣，着白布袜、青布鞋、白布裤、蓝布裙、青布棉袄、紫花布袷袒、皂布巾。上执太子手大恸曰：『尔等今日是太子、王，城破，即小民也，各自逃生去罢，不必恋我。朕必死社稷。有何面目见祖宗于地下？尔等切要谨慎小心。若逢做官的人，老者当呼为老爷，幼者呼为相公，或称为长兄。呼文人为先生；呼军士为户长，或称曰长官』。言毕，大声曰：『尔三人何不幸而生我家也』！遂呜咽不能出声。托三子与内监王之心、栗宗周、王之俊。城破，王之心自缢。王之俊被执拷，献银万余两得释，犹拥重赀，夤缘复为清苑马寺正卿。贼索太子甚急，栗宗周献太子、二王于闯贼李自成，幽之从贼刘宗敏寓（商南人，乃铁工）。刘宗敏罗诸官拷金银，守者纵太子，谓曰：『爷已往南京，投魏国公去』。野史云：托外戚周、田二氏，谬也。田弘遇十六年冬已死。又云：太子投周奎家，奎以未起。亦无是事。贼送太子出左掖门，走至良乡西，足痛泣于途，遇鸿胪左少卿高梦箕，识之，遂至南京。弘光命北京讲官方拱干（号坦庵，桐城人）识认。太子坐锦衣卫堂上，拱干甫登阶，俯首不自安。太子起立曰：『方胡子（拱干多须）先生来也』！拱干面赤，摇首连声曰：『不是不是』。太子曰：『先生三月内与我讲书，讲尽心章，今忘否』！拱干无言，俯首身颤趋出，向锦衣卫冯可宗曰：『当加以极刑』。先夹讯穆虎，夹讯高梦箕，俱以实供。夹讯太子，惟恸哭哀号，呼皇父、皇母后而已，别无一言。晕死半日甫苏。行刑，人咸流涕，马士英、阮大铖微哂而命系狱。清兵入南京，戎政赵之龙献之豫王，携之北去，不知所终，或云缢死。定、永二王，械入陕西，缢死秦王会府前（此长安明□许肇莱字□□所目见者）。

　　万岁山，紫禁城后山也，上缢即其处。野史多称煤山。又云上缢于山之寿皇亭。亭新成，乃阅操处。夫内操教场多在振武殿，殿在地安门内西虎城侧，不在万岁山。山有寿皇殿，乃旧创，非新建。上登山下望，见贼势猖獗，遂闭殿门而缢，独自一人，并无内监在旁。上生于壬子年十二月二十四日寅时，崩于甲申年三月十九日辰时，享年三十三岁。

　　先是查盘大内库藏，有红朱漆匣一具，尘封尺许，启之，乃古剑二口，光澄秋水。上取之。至是手刃公主嫔御，即是也。野史有刘青田藏图画之说，皆齐东之语也。

　　野史云：上欲夺正阳门出，守者疑内变，反炮击之，乃从白家巷还。皆妄言。出正阳门则外城，外城已破，意欲何之？白家巷乃大明门东一小巷，不近皇城，不能容车马，何由从此还？

　　闯贼李自成入宫，得烈皇帝血书于干清殿，书曰：『朕自登极一十七年，逆贼直逼京师。朕虽德薄匪躬，上干天咎，然皆诸臣丧心误我，非朕之罪。每抚心自揣，朕非亡国之君，诸臣皆亡国之臣也。朕死无面目见二祖、列宗于地下。今朕去衣冠，以发覆面，任贼分裂朕尸，以报天下苍生重征滥敛之苦。若贼中有忠义豪杰之士，代朕将文官尽戮，武将全诛，甚勿伤朕百姓一人也』！又书一行云：『百官俱赴东宫行在』。犹谓阁臣已得朱谕也，不知内官持朱谕至阁，阁臣已散，置干清殿而返、内阁群臣无一人知者。群臣早已纷散，竟无一人在也。

　　谕贼遗诏非书衣。且云：上御锦边白绵紬背心。御服不用绵紬，此非草野所知。

　　正月初，西方见火星二，光芒烛天，人皆畏之。城破，星遂隐而不见。

　　神宗四十八年，熹宗在位七年，蓄积扫地无余。兵兴以来，帑藏悬磬，将累朝所铸银瓮银盎、罇鼎重器，输银作局倾销充饷，多有「银作局」三字者，此人所共见。空乏可知矣。廷臣日请内帑。夫内帑惟承运库尔。银钱解承运库者二：一曰金花，一曰轻赍。金花银所以供后妃金花、宫妾宦官赏赉；轻赍银所以为勋戚及京卫武臣俸禄，随进随出。然而屡发之矣，安有余银？野史云：城破，大内尚有积金十余库。不知十余库何名？承运库外，有甲子等十库，贮方物也；天财库，贮钱也，以备内外官吏军较赏赐；古今通集库，贮书画符篆诰敕；东裕库，贮珍宝也；外东库亦贮方物，无金库也。库尽此矣。城破，惟东裕库珍宝存尔，安得有所谓十余库积金者？而纷纷然谓上知聚敛，内帑不轻发，岂不冤哉？草野无知，传为口实，始作俑者，其无后乎！

　　十九日早，国学文庙前有人大书一纸贴壁云：「谨具大明锦绣江山一统、崇祯帝后二尊，奉申贽敬；门军弟文八股顿首拜」。呜呼！真可谓痛哭流涕者矣。

　　巩永固，无子。一女适李国祯子，后随李南下。子号公藩，挈重赀，逃居江南和州城南门内居住。奈村农夫于康熙戊午年二月曾至其家访之，乃侯硕夫（名雍，驸马之子）之书荐也。公藩以千金赂李渔笠翁作铁冠图记，为父作尽忠死节戏文，掩饰奸状，以愚草野耳目，人皆信之，尽属乌有也。公藩颇豪而好客，竟以寿终。野史云：永固以黄绳系子女五人于柱，谬矣。

　　新城侯王国兴焚死（系戚臣，野史误称锦衣指挥使）。彰武伯杨崇缢死（野史遗）。左都督刘继祖同妻□氏、妾李氏、董氏投井死（戚臣新乐侯刘文炳之叔父也，野史遗）。恭顺侯勋卫吴汝征同妻郭氏、女招姑缢死。永康侯徐锡胤夫人朱氏奉庙主焚死（夫人成国公朱纯臣之女，幼寡苦节，十余年独处一楼而足不履地）。锦衣卫官王世德妻魏氏抱弱女同侄女投井死，妾婢同死者十七人。司礼监太监高明时同名下李继善、王家栋、马鲸、张行素、马文科、李廷弼、徐养民、郝纯仁、宋辅震、严弘等十一人俱焚死。西直门提督褚宪章死于城上，内官李凤翔、贾如皋、贾彝伦、魏国征、马宪辰五人一时俱死（以上野史皆遗）。太监王之心缢死于家（野史误云拷死）。光禄寺署正于腾云书绝命句于朝衣云：「生作大明官，死作大明鬼」。其妻（失名氏）凤冠霞帔，同女三人缢死（野史误名腾蛟，遗绝命句）。锦衣千户高文采同子必卿手刃全家男女十七口，然后自刎死（野史遗其子）。牧马所千户李忠全家焚死。五军营中军姜应魁缢死城上（三大营—勇卫营、练捕营、选练营—副将、参将、游击、都司、号头、中军百有余员，死难者惟姜应魁一人而己）。有樵夫（不知姓名）闻变，奔至万岁山，恸哭拜帝尸，大呼万岁爷，撞石死（此宛平县进士杨周宪亲见）。秀才申时泰匿瀛国太夫人徐氏并其孙刘文照，被贼以极刑焚死，终不言其所在。布衣范箴听外城破，置一棺，自题「大明处士虚堂范公之柩」，七日不食死。五军营选锋杨二哥，夫妻缢死（以上野史皆遗）。

　　成国公朱纯臣、保定侯梁世勋、武定侯郭培民、阳武侯薛濂、永康侯徐锡登、镇远侯顾肇迹、怀宁侯孙维藩并子光祖、耀祖、恃平侯郭振明、永宁侯王长锡、清平侯吴遵周（时掌都督印）、新建伯王先通、安卿伯张光灿、遂安伯陈长衡、英国公荫袭张世泽、丰城侯世子李开□、锦衣卫指挥使田弘祚等，或拷死，或勒死，无自尽者。野史皆云殉难，有冒南朝祀典者。阁臣方岳贡、丘瑜皆被贼人拷死，或以为应祀，而不知何义，盖有所受贿赂，或有所属托焉，得谓之良史乎！

　　吴三挂已降贼，闻妓女妾陈圆圆（圆圆乃杭州官妓，田畹得之，进帝不受，转赠吴三桂为妾者）被掳，遂回山海关据守。令守备何兆麐（字瑞征，山西永宁州人）入辽东，乞大清兵报仇。遂谐京师。自成败遁。吴三桂尾追入陕西。野史所载皆粉饰之词，不可深信，皆吴三桂以重赀赂文人作者，非实事也。自成西遯，京师人不约而同，无论老少，皆以白布里头，曰为皇帝发丧。自成留余贼三千，遍向京城放火，为百姓尽捕，杀之无遗，皆脔食其肉，刳其腹，屠其肝脑，焚其骨而扬之，为皇帝报仇。奈村农夫曰，此伤心中大快事。

　　烈皇帝太子慈烺至南京系狱，有无名氏题诗皇城墙上：「百神护跸贼中来，会见前星闭复开。海上扶苏原未死，狱中病己又奚猜？安危定自关宗社，忠义何曾到鼎台？烈烈大行何处遇，普天空向棘园哀」！

　　梅冲华传

　　梅先生字冲华，庐州合肥县南乡人也。少读书，应童子试。年十五，以目疾双瞽，遂习公明术，卖卜自给。胸中大义了了。每与人卜，与子言孝，与臣言忠，与弟言敦，与友言信，以所问顺逆，为时命吉凶，诀祸福，因以改过者比比也。

　　甲申年，烈皇帝身殉社稷，先生闻之，恸哭失声，晕绝卧地，不食五日。亲友劝之再三，始进食。遂绝荤茹斋。

　　及清定鼎，奄有江南，檄下薙发之令急。时远近贵贱尽髡首，独先生冠巾，不薙发如旧。里人动以危言，先生不答，亦无惧容。丙戌九月，仇家蔡姓者讦于官。合肥令关中蔺完■〈王皇〉拘于厅，讯曰：『何物瞎奴，敢不薙发』！先生抗声对曰：『身体发肤』受之父母，不敢毁伤；此孔门家法也。是以不薙』。令曰：『方今大清抚运，普天率土，谁敢蓄发』！先生曰：『清人来当落发，穿心独脚来亦刳心刖足乎？僬侥来亦截身乎』？令大怒，杖之十五。先生在杖下，但高呼太祖高皇帝、崇祯皇帝，恸哭不已。左右观者莫不堕泪，令亦以袖掩面洒泣，释之。里人有忠义心胸者闻先生受杖，皆叹息哀怜；惟缙绅旧家子弟闻之乐甚，且出快言曰：『瞎奴倔强，杖之犹少也』。先生被杖后，仍长发冠巾如故。令知不可屈，亦置之不问。然先生忠义根于天性，与人言及前朝事，辄恸哭歔欷，有燕赵悲歌之遗风。尝过故旧友□□，察其子弟之倜傥者，每教曰：『即无自弃。韩蕲王、岳少保亦人耳』。盖先生满腹悲愤，故触处露其端倪。

　　戊戌冬十一月望后，先生寝疾，冠巾戴发死。死后三十三年庚午岁十二月，合肥郑子士行者，乃先生执友之子也，与予同游南岳，详述先生高节，且为求传。

　　李子曰：天地板荡，往往荃蕙化茅，孰意旷野榛莽中有幽兰杜蘅，芳香袭人？所谓霜白雪冷，万物雕零，而空山破篱，一瓣梅花，传天地之心乎！

　　西秦太白山人李柏雪木氏撰于衡山祝融峰顶之乾坤一览亭。  
　 
野史无文卷五

　　永历皇帝本纪

　　永历皇帝本纪

　　前朝永历皇帝讳由榔，乃神宗万历皇帝之孙、桂恭王常瀛之少子。神宗五子，长光宗泰昌皇帝，次福王常洵，次瑞王常浩，次惠王常润，而常瀛最幼，与惠王同出李贵妃。万历二十九年冬十月己卯，俱受封。至四十二年，福王先就国洛阳。至熹宗天启七年，瑞、惠、桂三王始各就国；赐与禄入，不能比福藩十一。而瑞国汉中府、惠国荆州府、桂国衡州府，地皆荒瘠；衡在湖湘之表，尤为僻远焉。崇祯十四年正月廿二日，闯贼李自成陷河南府，福王常洵遇害。当是时，秦、楚交讧，惠王常润由荆州走湘潭，瑞王常浩由汉中走重庆。十六年，八贼张献忠陷衡州，桂王常瀛由永州府入广西，而献忠毁桂府木石，至长沙府造伪殿，王遂寄食于苍梧。

　　清顺治元年（甲申）四月，清师败逆贼李自成于畿南。大将军吴三桂追之。贼西走，中原底定。福王常洵世子德昌王由崧称位于南京，改元弘光。二年（乙酉、南京弘光元年）五月十三日，清师下南京，弘光帝走芜湖。靖南侯黄得功被刘良佐暗箭射死，副将田雄执弘光帝，进献豫王投降。南京平定，改南京为江南省，改应天府为江宁府。广东在籍尚书陈子壮，以桂王当瀛乃神宗子，当立。会唐王聿键为苏观生、杨廷麟、万元吉等所立，称位于福州府，建号隆武，议遂寝。是年，桂王常瀛薨于苍梧，遂葬焉，称号兴陵。王有二世子：长子安仁王由■〈木爱〉，永明王其次子也。

　　三年（丙戌、福建隆武二年）秋七月，清师至汀州府，执隆武，死之，福建平定。而广东总督丁魁楚、巡抚瞿式耜、巡按王化澄与故臣吕大器、李永茂、晏日曙、汤来贺、董天闳、朱容藩，林佳鼎、方以智、程源等议所立。时安仁王病薨，乃共推永明王。求见桂太妃共议之。太妃王氏曰：『诸君子何患于无君？吾儿仁柔，非拨乱之才也，愿更择可者」。魁楚等请之坚，遂以十月十四日称监国于广东肇庆府；以魁楚、大器为大学士，并典枢务；晋式耜为侍郎，署吏部事；永茂请终制，化澄以下皆晋爵；谥隆武曰「思文」。未几，戆州报至：隆武故相苏观生，粤人也，以拥护人闽功授大学士，回粤督师援赣，驻南安府不敢进。十月四日，清师破赣州府，督师阁部杨廷麟、万元吉、监军御史姚奇胤、主事龚棻、黎遂球等俱死之，观生撤兵度大庾岭。丁魁楚故与观生不和，兼闻赣州败信，仓猝奉永明王走梧州。已而观生使陈邦彦劝进，复回肇庆。冬十一月，隆武帝聿鐭浮海至广州府。苏观生虽劝进，终忌丁魁楚，不肯过肇庆，自南韶径回广州。会聿鐭至，遂与布政使顾元镜、总兵林察等谋立之，曰：『此吾君之弟也』，遂称帝，置六卿，改元绍武，召海上郑、石、马、徐四姓盗首授总兵等官，与肇庆相拒。十月，永明王亦称帝于肇庆府，改元永历。使给事彭耀赴广州谕观生，被杀。乃以兵部侍郎林佳鼎、督总兵李明忠、龙伦、苏聘等赴三水。佳鼎故粤中监司，与林察同姓相善。察使四姓盗诈降迎佳鼎，信之，舟至三山口乱作，全军俱殉，佳鼎赴水死。肇庆闻之大震，复以王化澄为兵部侍郎，代佳鼎督师。大学士掌枢务吕大器以病辞入蜀，化澄遂晋尚书。起复李永茂为大学士，知经筵，未几亦罢去。十一月，清兵部侍郎兼都察院右副都御史巡抚佟养甲、总兵李成栋由闽趋潮、惠，俱下之，潜师袭广州。翌日，绍武方视学，警报至；观生叱曰：『潮州公文昨夕到，兵何自来耶』？已而骑抵东郭门，守门者犹以为招来海上盗，呼问之。比觉，而城门不及闭，先锋入，返据城以引外骑。观生急调兵，兵俱西出，猝难集。顷之，仅得数百人。清兵下城击之，皆散走。因尽入城，执绍武。苏观生目缢。祭酒梁朝锺、太仆寺卿霍子衡等死之。余尽降。聿鐭与周、益、辽等二十四王俱及于难。二十五日，报至肇庆，瞿式耜请守峡口，司礼监王坤难之，乃以朱治■〈忄间〉为两广总督守肇庆。永明王惧，走梧州府。

　　四年（丁亥、广西永历元年）春正月，李成栋分兵徇南韶，自率兵下肇庆，朱治■〈忄间〉走。永历由梧州走平乐府。丁魁楚辞入岑溪县守险。王化澄走浔州府。李成栋至肇庆，别遣副总兵杨大福、张月等徇高、雷、廉三府。成栋二十九日入梧州，广西巡抚曹烨降于清朝。二月，永历入桂林府。遣使至湖南，慰劳督师定兴侯何腾蛟等，并趋其兵入卫。征四川文安之、云南王锡衮入阁。以周堪赓、郭都贤、刘远生等为六卿，丁时魁、金堡等为给事。是时流贼孙可望（乃流贼八大王张献忠之养子）方由四川、贵州入云南，而王锡衮以道阻不能达，文安之亦不至。丁魁楚在岑溪，为成栋所得，见杀于藤江，平乐府失守。永历在桂林，闻报大恐。会武冈州镇刘承胤以兵至全州，内监王坤请赴之，瞿式耜谏之不听。式耜因自请保桂林，志与城同存亡，乃以式耜兼吏、兵二部尚书，督师留守。以焦琏为总兵隶麾下，封旧镇陈邦傅为思恩侯守昭平（地在平、梧二府之交）。帝自桂林趋全州。三月，封刘承胤为安国公、锦衣卫指挥使马吉翔、郭承昊、严云从等皆为伯。御史毛寿登争之。吉翔怒，激刘承胤胁上杖寿登，并及刘湘客、吴德操、万六吉等，赖从官论救得免。吉翔本广东都司，以解靖江王入闽，授锦衣指挥使；至是因内阁乏员，夤缘掌丝纶房事，司票拟焉。刘承胤以三千人援桂林，自奉永历归武冈，以巡道严起恒为大学士。清兵攻桂林，瞿式耜与焦琏悉力守御。武冈援兵以乏饷溃归。桂林垂破，会广东陈邦彦以甘竹滩余龙兵攻广州，李成栋留兵屯阳朔县，自率大兵东向。未几，侍郎张家玉，尚书张子壮等兵俱起，陷东莞与高明等县；成栋往来追击，不能复西，桂林稍定。是时清朝定南王孔有德、靖南王耿仲明、平南王尚可喜等统清兵下湖南，何腾蛟与郝永忠等退保衡州，张先璧走宝庆，湖北巡抚堵胤锡走永定卫。忠贞营李赤心等攻荆州不克，流入归州巫山两江间，马进忠、王有才等遯五溪山中。先是刘承胤在湖南，受何腾蛟节制；腾蛟以丙戌藤溪之捷，请加郝永忠援剿左将军、张先璧援剿右将军，承胤怒；至是以长沙不守为腾蛟罪，请解其兵权，召之入辅。先璧亦抗论承胤专擅，腾蛟以大义解之。承胤闻先璧兵至宝庆，忧甚，乃复请命腾蛟督诸镇兵守衡州。五月，清兵至衡州，郝永忠等战败，俱遯走，总兵黄朝宣等被执，何腾蛟退保永州，湖南巡抚章旷卒于东安县，从者惟滇将赵印选、胡一青等数千人。八月，清兵破宝庆，刘承胤拒战败绩，使人报武冈而后降。马吉翔奉永历夜走靖州，由通道县入蛮境，出古泥关以达柳州府。土司覃鸣珂与守道龙文明相攻，遂陷柳州。鸣珂者，副将覃遇春之子也。初，遇春从腾蛟于楚，溃归，入桂林，陈兵索饷，腾蛟、式耜俱恶之。比至柳，龙文明承督府密檄，佯与遇春饮，解散其部曲，执遇春，送桂林诛之。永历至古泥，覃鸣珂诉冤，从行者仓皇，未详其始末，遂以不知对。鸣珂率诸苗攻文明，文明走，遂入柳州府城大掠，矢及永历舟中，上南走象州。时清兵已定湖南，永州亦陷，郝永忠、卢鼎等俱入桂林。何腾蛟与严起恒、刘湘客随至，与留守瞿式耜议，分地给诸将，俾自为守。式耜先已督焦琏兵，复阳朔及平乐，陈邦傅亦由宾州复浔州，合兵复梧州，广西全省俱定。屡请永历回桂林。式耜与起恒、化澄并相，腾蛟督师出全州，王坤、庞天寿掌司礼监事。马吉翔内交诸阉，外与陈邦傅等为声援，专司票拟，而式耜等不能与比也。

　　五年（戊子、广西永历二年）春二月，清兵入广西。郝永忠之兵溃于兴安，入桂林大掠。上夜半走。何腾蛟在永宁州，闻警驰回，与瞿式耜同调诸镇兵入城守御。胡一青、焦琏等各率所部至。三月二十二日，清兵至桂林府北门，腾蛟等拒战，遂由甘棠渡旋师，盖闻金声桓江西反信，回楚以顾根本。声桓使人间道赍佛经，密置疏其中，赴南宁输款。四月朔，长子慈煊生，王皇后出也。五月，何腾蛟复全州。六月，广东李成栋使亦至。成栋自广西回，击杀陈子壮、张家玉等，擢授提督，巡抚佟养甲升总督。成栋自负功高，不欲受节制，又得金声桓密书，遂及。使至，封李成栋惠国公，并封陈邦傅庆国公，金声桓豫国公，及王得仁（绰号王杂毛）、佟养甲、杜永和等为侯、伯有差。李成栋请移驻广东，瞿式耜请回桂林。众议肇庆监国之地，居两省中，遂移居焉。八月，至肇庆，拜成栋翊明大将军；以其子李元胤为锦衣卫指挥使，掌丝纶房事；袁彭年为左都御史，彭年为广东布政使，与成栋密谋者也。冬十月，成栋攻赣州。先是广东、江西俱反，惟赣州为高进库所守，金声桓使王得仁攻之，不能克，求助于成栋。比成栋至，而清兵已抵南昌，得仁还救，成栋战不利，退屯南康县。十一月，杀佟养甲。养甲为成栋所胁，其反非本意，尝密使人北上，被获，使赴梧州祭陵，杀之于杨柳沙舟中。召旧辅何吾驺、黄士俟入阁。

　　六年（己丑、肇庆永历三年），清兵围南昌久，金声桓告急，使何腾蛟、堵锡胤、李成栋等分道援之。未至，南昌已破，金、王死之。乌金王统兵南下湘潭，马进忠等败走。何腾蛟被执，不屈死之。李成栋兵亦败于信丰，渡水死（或曰，未死遯去，不知所终）。事闻，赠何腾蛟、与李成栋、金声桓皆王爵，设坛祭之。以杜永和为两广总督，代成栋驻广州；罗成耀守南雄。忠贞营之众亦溃于茶陵州，由道州入广西。堵胤锡以胡一清、赵印选兵守衡州府。三月，清兵至，击败之，胤锡走道州，衡、永二府俱失守。四月，云南监军杨畏知等以伪平东将军孙可望疏至肇庆，且为请封王。兵科络事金堡持不可。孙可望目丁亥春入滇，据有全省称国主，以干支纪年，铸兴朝通宝钱。其党李定国（流贼张献忠之养子）等抗不相下，故杨畏知说之来归请封。久不决。陈邦傅中军武康伯胡执恭闻之曰：『此奇货可居』，便宜矫册印，入滇封可望为秦王，肇庆不知也。六月，堵胤锡至肇庆，加阁部衔，使招忠贞营李赤心等出楚。七月，封可望为平辽王，御赐名朝宗；刘文秀、李定国、艾能奇等皆封为公。至滇，可望却不受。是冬，封黔镇总兵官皮熊为匡国公，封播镇总兵官王祥为忠国公，防滇寇也。十一月，堵胤锡卒于浔州。忠贞营之初入广西，李元胤恐为乱，请移杨大福驻封川以防之。赤心等既西，大福邀其守后兵五千人而东，焚掠怀集、四会间，远近震骇。元胤请召大福入肇庆，缢杀之，乱始定。陈邦傅镇广西，横州徐彪、郁林州梁士奕各聚兵据境，邦傅不能制。闻赤心等至，思藉之以为重，乃盟于南平县，以讨徐彪等，忠贞营遂散处宾、横境上，居民苦之。邦傅不能堪，幸胤锡调之出境。赤心等残败之余，甫得安土，不欲复出楚；胤锡屡檄之，不应，竟以忧死。十二月，平南王尚可喜下广东，罗成耀自南雄府逃回。

　　七年（庚寅、肇庆永历四年），闻庾关失守，上问备御之策，无能对者。七日，登舟。十四日，韶州府复破。十七日，舟发自肇庆，留马吉翔、李元胤居守。二十六日，至梧州，驻舟江平。内阁黄士俊以疾归。尚、耿二王兵至广州（省城），围之。调陈邦傅、高必正等东援。邦傅久与东镇构隙，且怨金堡等之善李元胤，奉调赴梧，意在修怨。迎其意者，遂以事论堡等；因杖堡及侍郎刘湘客、给事丁时魁、蒙正发等，遣戍之。高必正亦至。时李赤心已死，必正代掌军政。其党张良筹四虎等一时物故，必正疑邦傅药杀之；邦傅亦憾必正等久扰其境，阴使其将姚春登连结土司，以诛流贼为名，会李来亨、马腾云等调兵土司，遂相雠杀。必正怒，归罪邦傅，率所部西回。惟邦傅东出驻清远，马吉翔等驻三水，俱观望不敢进。广州被围日久，以城守功，进杜永和等为侯。八月，孙可望复遣使至梧，自称秦王，且以不愿改封为请。付从官集议。王化澄、朱天麟等以为许之便。严起恒、文安之、郭之奇以为不当许。时兵部侍郎万翔掌枢事，徐极为兵科，皆化澄同里，故力主化澄议。已允行。七月，飓风荡舟。江南水师总兵张名振舟泊崇明，丧水陆兵马七万八千人、舟千只。求直言。郭之奇言，风变皆由滇封。议遂寝。已而籍蜀、黔者又乞允可望请，以通道西南。严起恒难之。会内江杨鼎和至梧，力言王封之非，起恒悦，授鼎和兵部尚书，又转刘尧珍为兵科给事，而翱、极之说遂不行。九月，可望由云南东袭贵州，皮熊走清浪，可望使白文选追执之，收其兵。又使贺九义将兵趋遵义，王祥兵败，自刎死。于是张先璧、马进忠等由湖南入黔，皆归可望，势亦强，地与广西接壤。十一月二日，清兵克广州府，范承恩迎降，杜永和率舟师下海，奔琼州府。五日，定南王孔有德兵入桂林府，留守瞿式耜、总督张同敞俱死之。初，长沙既破，胡一青，赵印选等南走粤，衡、永各府俱失守。初，式耜分布一青、印选与焦琏、杨国栋等兵扼榕江，既而全州复破，榕江兵尽溃，一青、印选走柳州，琏走修仁县，国栋走庆远。报至梧州，乘炮艇夜发。比晓，从官跟跄追走。陈邦傅在清远，闻广州失，飞帆先归，邀劫从官于藤江，杀部郎潘骏观、董英、许玉凤等。内阁王化澄、吏部尚书晏清等俱走北流县，不得达。马吉翔、李元胤追及于南宁，从官稍集，饥寒无人色。括行囊并吉翔所献，得四千金，散给之。胡一青、赵印选率滇兵驻宾州。

　　八年（辛卯、南宁永历五年）三月，使编修刘■〈艹洍〉赴黔，封孙可望为冀王。至平越府，不得入。先是可望以不遂允秦封，切齿已久。杨畏知曰：『秦固美号，然假何如真』？可望终不悦。畏知因请再至南宁议之。可望使贺九义、张胜、张明志等将兵护卫，实令求阻秦封者而甘心焉。九义至，使人盗杀杨鼎和于广南府之昆仑关。与严起恒议不合，而舟中杀之，投尸于水，流三十里，虎负之置岸上而去。刘尧珍、吴霖、张载述等俱被杀。霖、载述本不阻秦封，以霖尝参陈邦傅，载述尝劾朱天麟，二人皆主秦封者，故并及焉。于是始遣使封可望为秦王。杨畏知留南宁。可望请回杀之。九月，陈邦傅叛，降于定南王孔有德，南宁震恐，议奔广南府。自濑湍发舟，距追兵止五十里。赵印选、胡一青以败卒同马吉翔抵濑湍。上弃舟从陆，由土司安平州下雷州、归顺州、归朝一路进发。诸土司之土官各贡粮饷并从官夫役。孙可望既受秦封，遣其将狄三品、陈国能、高文贵等来迎，并致书从官曰：『南宁不守，当走安隆』（安隆土司在泗城州东南，地界滇、黔二省之交）；从之。是时可望已由遵义府北击余大海、李占春于重庆，败之，据有川东之地；复遣王自奇、刘文秀分道自川西取黎州及嘉定州，获贼将袁韬、武大定以归；而四川总督李干德赴水死（因纵贼杀杨展，故孙可望讨之），留兵守川南（即遵义等处）。

　　九年（壬辰、安隆永历六年）春二月，永历帝至安隆司，改名安龙府（其地扼塞，群峰高崎，涧水环流，乃险要之区）。孙可望岁以银八千两、米百石上供，而从官取给焉。清遣平西王吴三桂，由陕西汉中府，随从定西大将军固山额真墨勒根鰕，统满汉兵入四川。可望守将白文选望风惊骇，急遯回云南。定南王孔有德自广西以七百骑出河池州，向贵州，清遣大兵驻柳州接应。可望乃议内侵：使李定国与冯双礼由黎平府出靖州，马进忠由镇远府出沅州，会于武冈，以图桂林，骑步八万人；刘文秀与张先璧由永宁取叙州府，白文选由遵义取重庆，会于嘉定，以图成都，骑步五万人。疏闻安隆，封李定国西宁王、文秀南康王，余各加公侯，从可望请也。五月，定国等进攻靖州、沅州、武冈州，皆下之。定南王还守桂林。定国由西延大埠疾趋广西，清兵遇于全州，不利，复败于严关。七月四日，遂破桂林，定南王孔有德死之，获陈邦傅并其子曾禹，械贵州诛之。刘文秀破叙州，白文选破重庆，吴三桂等回兵保宁府。文秀由嘉定、成都追至保宁。清兵出击，大破之，文秀等奔还，全军俱殉。可望清削其王爵，使同守云南。九月，李定国北趋衡州。自南宁既败，胡一育、赵印选、马宝（字成璧，米脂人），曹志建等尚留广西，屯聚山谷间，闻定国至，皆相率来归，民间亦多啸聚以应者，声势大振。孙可望亦自至沅州，使白文选、张虎攻辰州府，破之，杀镇守总兵徐勇。湖南仓猝不意兵至，长、岳一带俱奔溃。清朝敬谨王率清兵南下，十一月三日，遇定国于衡州城下，大战竟日，定国不能支，遂败走。王自率锐骑追之，去其大军数十里，过险，遇伏兵，为火器所伤。定国得收兵，退屯武冈州。

　　十年（癸己、安龙永历七年）春，李定国复居广西。初，定国自桂林胜后，不复听可望约束。冯双礼与争掳获，益相构。可望恶之。其在武冈州，使人召之赴沅议事，将因其败，数其罪而杀之。定国觉其意，辞不赴，遽率残兵五万人走东安、全州入粤。可望自率兵追之。清兵虽失大帅，固山额真佟图赖等仍进兵宝庆。与可望遇于花子街。可望将中军，冯双礼军左，白文选军右，杨武、冯万宝在可望后。清兵望见可望龙旗，尽力攻之，杀伤相当。可望忽自走入杨武军，诸营见龙旗走，遂俱溃；惟冯双礼一军有节制不动。清兵见衡州之事，亦不追。各引还，以武、宝之间为界。定国得据有广西，与马宝等由怀集县东攻肇庆，围之。平南王尚可喜率兵来援，相持不能克。永历帝在安隆，日益穷促，闻定国据有广西，且与可望有隙，诏内监张福禄、全为国曰：『秦王见待，无人臣礼，安危不可知；得西府以兵迎，庶脱于险』。西府谓定国也。时内外多为可望耳目者，惟吴贞毓由吏部郎入内阁，素怀忠愤，福禄等与之商，并约内翰蒋干昌、李元开、给事张镌、御史李颀、胡士瑞、部郎徐极、杨锺、赵赓禹、蔡缤、郑胤元、周允吉、朱议■〈尾上水下〉、朱东旦、任斗墟、易士佳等与谋。以马吉翔与内监庞天寿素附可望，恐泄其谋，乃议先移天寿于外，又使马吉翔赴南宁省墓。至十一月，密使林青阳赴广西，召定国入卫，许封晋王。复使周官申谕焉，情词恳切，定国受诏感激，泣下数行，军中皆流涕。顾念兄事可望久，未敢轻举发。有刘议新者，自行营回，过南宁，为吉翔言其状。吉翔虽赴南宁，留其弟雄飞在安隆觇动静。乍闻议新言，大惊曰：『不早自为地，事发，祸且及我辈』！阴使提塘王爱秀报可望。又讽议新具疏安隆，为他日左验。可望闻之大怒，使人邀林青阳、周官执之，并执马吉翔赴黔以待对理，实厚待吉翔云。

　　十一年（甲午、安龙永历八年）三月，可望使郑国、王爱秀至安隆，言定国私通奸臣，要挟封爵，今使者已被执供明，乞查发同谋者付之，以报国主；国主诏可望也。永历帝谢曰：『事非内人所敢为，假敕假宝，外间多矣』。国等怒而出，执吴贞毓，械系之；复率兵入内，缚张福禄，全为国而出。兵部侍郎冷孟銋等请曰：『事急矣！诸臣不足惜，恐上并及于难，奈何』！永历曰：『我实不知何所言』。郑国等拷讯贞毓，极备苦毒。贞毓曰：『我备员为相，凡事自主之，上下无与者』。然天寿、雄飞已密探同事者姓名，先报可望，竟依数执之，锻炼成狱。福禄，为国与张镌俱极刑，蒋干昌等十四人弃市，贞毓以大臣赐自尽，皆慷慨赋诗，安慰永历帝而死；安隆人哀之，后为祠以祀，称十八先生焉（因死者十八人）。可望憾定国益甚，顾以方将兵在外，不敢轻树敌，仍厚养其妻子于云南。定国亦防可望袭之。是年秋，南攻广东高州府，破之，而雷、廉二府俱为所有（雷州在省城南千六百里，廉州在省城南千八百九十里）。

　　十二年（乙未、安龙永历九年），孙可望遣兵攻常德府，复败归。永历帝在安龙，涂苇薄以处，日食脱粟饭。守将承可望意，更相凌逼。挟弹射鸟，直入其门。文吏乘舆呵殿过之，不复下。改呼安龙府为安笼。岁造开销银米册报可望，称皇帝一员月支银米若干，皇后一口月支银米若干。隐忍延喘息而已。李定国由高凉（高凉山在高州府城之东北五十里）东攻阳春江（在肇庆府城南二百四十里），陷之，遂进围新会（在广州府西南二百三十里）。

　　十三年（丙申、安龙永历十年）春，新会被围日久，平南王耿继茂请清兵至，击李定国败之。定国兵丧亡殆尽，率残卒数千奔回南宁府，将由安龙入滇。可望侦知，即先使白文选赴安龙，促永历帝入黔。永历母子闻之哭，从官亦哭。白文选虽为可望用，然心不直其所为，对此心动，因以情告曰：『姑迟行，俟西府至，可以无虑矣』。遂以舆从不集报可望，除以留俟定国。数日，定国至，遂奉之由安南卫西走云南。文选军回黔。可望复使率兵邀之，定国已抵曲靖府。时守滇者为刘文秀与王尚礼、王自奇等。文秀亦素怨可望，闻定国至，佯与王尚礼勒兵，私以数骑驰迎定国曰：『我辈以秦主为董卓，尤恐卓后复有曹瞒』！定国为之指天誓。文秀遂与定国、文选同奉永历帝入云南，居可望府中。赐李定国晋王册宝，封刘文秀为蜀王、白文选巩国公、王尚礼保国公、王自奇夔国公，余俱封侯、伯。又以定国记室金维新为吏部侍郎兼都御史、龚铭为兵部侍郎。马吉翔工弥缝，仍以文安侯入阁办事。遣白文选还黔，慰谕可望。可望夺白文选所部兵并其巩国公印，置营中；然以妻子在滇，未敢公然为逆也。

　　十四年（丁酉、云南永历十一年）春，使张虎送可望妻子赴黔，以安慰之。可望既无内顾，乃举兵反。时可望所部至众，诸镇自楚、粤至者皆聚于黔；从定国归者不过败卒数千人，文秀所将留滇兵亦少。忽有此变，上下皆震恐；然人心多不直可望。马进忠、马惟兴、马宝以同姓相密，又与白文选交密，谋助定国。从容为可望言：『文选心膂旧人，诸将才干无出其右者。前特为定国所胁。使其心果外向，必不敢复来。人来而夺其兵，失归向心。试重用之，必能为国尽力』。可望信之，乃以文选为征逆招讨大将军，总统诸将前行，自率大军随其后。留冯双礼守贵州。马进忠以病留安顺。定国、文秀闻之，亦自将至三岔相拒。秋九月十四日，文选抵交水，距三岔二十里，轻骑奔定国军，具言人心内向，可一战走也。定国悦，请封文选为巩昌王。可望闻变，欲回，马宝佯切齿曰：『吾乃为跛贼所欺！要当手缚之，生食其肉！且一人去，何足重轻，而以废大事耶』！文选前为贼时，尝战伤其足，医者（姓陈，号曰老神仙，系南阳府人）生截他人之足以接之，虽愈而跛，故宝呼「跛贼」云。可望乃止曰：『两酋齐出，会城必虚』。因使宝与张胜、武大定间道袭云南，而身与定国等战。兵既交，惟兴军先走，遂大败。十九日，可望奔回贵州。张胜至省，王尚礼谋翻城应之，黔国公沐天波觉，挟与入朝，以兵守之，王安等拒战于城外。张胜知有备，亦驰回。可望既败，定国虑会城有失，使文秀、文选东追，自引兵还救根本，遇张胜于浑水塘，大战一日，擒之。可望至贵州，冯双礼■〈言求〉之，言追兵相及。可望知人心已散，遂絜妻子赴长沙府清朝经略洪承畴军前投降。双礼断后，掩其子女玉帛，同文秀、文选归云南。论功，封冯双礼庆阳王、马进忠汉阳王、马惟兴叙国公、马宝淮国公、贺九义广国公。其党附可望者皆降级。冬十月，遣使闲道赴海，封郑成功（芝龙子）为延平王。

　　十五年（戊戌、云南永历十二年）春正月，孙可望入京，封义王。湖广、四川、广西三路清兵入黔。李定国使其将刘正国、杨武守三坡、红关诸险要防蜀，使马进忠等驻贵州。四月二十四日，刘文秀病卒。夔国公王自奇、永寿伯关有才叛，杀总兵徐天佑。定国自率兵讨之。自奇为乱兵所杀。执有才于永昌府，诛之。内乱平，而贵州已失守。是月，蜀兵至三坡，刘正国由水西奔回云南。清兵晦日克遵义府。楚兵自镇远府抵黔，马进忠等亦走。五月，蜀兵击败杨武于开州之倒流水。七月，粤兵抵独山州。十月，三路清兵俱集，大将军信郡王奉命自北至，会于老杨堡，戒期入滇。李定国受黄钺，与冯双礼扼鸡公背，图复贵州；别遣白文选将四万人守七星关，抵生界次师，示伐遵义，以牵制蜀兵。十二月，蜀兵出遵义，由水西以趋天生桥，入乌撒卫。白文选惧，弃七星关，走回沾益。泗城州土官岑继禄导粤兵入安龙。定国使怀仁侯吴子圣御之，败绩。定国由盘江回兵拒战，连败于安龙之罗炎、凉水井、撤寨，遂遯回。十五日，报至，永历帝先走。

　　十六年（己亥、永昌永历十三年）正月三日，清兵入云南。四日，永历帝走永昌府，传谕罪己。李定国还黄钺待罪，自请削秩，不许。二月，白文选败于玉龙关。初，文选自沾益州追及定国，留之断后。清兵以二月二日出云南省城。十日，追败王国勋兵于普淜。十五日，至大理府之玉龙关，文选与张光翠、陈盛等俱战败，由沙木河走镇康州，土司总兵吕三贵被杀。永昌闻之，使沐天波、马吉翔等随行，走腾越州。李定国伏兵潞江高黎贡山。十八日，清兵抵永昌。二十一日，过潞江，前驱遇伏不利。适卢桂生泄定国谋，乃分精甲先蹂其伏处，而清兵由正路上，杀伤相当，窦名望、王玺皆战死。定国不能支，复遯。腾越闻报，乘夜走入南甸司。平阳侯标将孙崇雅邀劫资装号道中。二十六日，抵曩木河，十里即为缅境。沐天波入谕，始开关迎，犹勒从官尽弃所携兵器，而后放入。晦日，至蛮莫司，土官思绵迎入土城。蛮莫旧为宣抚司，属永昌府，自万历中始为缅有。二月，缅王以四客舟来迎。从官自觅船江上，得从官六百四十六人。故岷王子及总兵潘世荣、内监江国泰等九百余人，马九百四十余匹，俱走陆路，期会于缅。十八日至井亘。李定国既败于潞江，走孟定土府，白文选走木邦司。已而文选以兵入缅。缅使人至井亘求檄止兵。文选战不胜，走回孟艮土府。四月，祁三升兵至蛮莫，复使丁调鼎、杨生芳往止之，因谕守关者曰：『兵已航海赴闽，兵不复来』；盖缅人畏兵，故马吉翔冀以此悦其心，而不知为其所愚也。沐天波、蒲缨、王启隆等谋乘闲走户腊腊撒，亦不许。五月四日，缅复以舟迎。五日发井亘，七日至阿瓦对江；阿瓦即缅王所居城。八日进赭硁，知前陆行者潘世荣等被缅分给土人为奴，多自杀，惟岷王子八十人后流入暹罗云。缅人于赭硁置草屋十间，编竹为城，每日以兵百余护之。从官各给茅屋散处。蛮人男妇日来贸易。初至，馈献颇丰，后渐薄。八月望日，为彼国朝会之期，逼沐天波同往行礼，天波不从，强而行。马吉翔、李国泰等犹以令节饮于王维恭家。维恭，

　　后弟也。有女妓黎应祥，年已老，吉翔强之为梨园舞。应祥泣下曰：『今何时，顾犹为歌舞欢耶』！吉翔等怒而挞之。蒲缨家复纵博，谊呼声彻于内。时永历帝方卧病，不能禁，惟有叹息长吁而已。九月，缅人进新稻，命分给从官之窘者，吉翔多私其亲故。邓凯以为言，吉翔击凯伤足。十月，礼官请进庚子历日，从之。

　　十七年（庚子），永历帝在赭硁。李定国、白文选会兵攻缅，索永历帝不得，大败缅兵于瑞羊岳（在阿瓦城西百余里）。

　　十八年（辛丑），永历帝在赭硁。李定国与缅战于洞拍，白文选助之，复败缅兵。缅人终不肯出永历帝，思留之以献于清朝。从官资用尽竭，有数日不举火者。帝出金玺，付马吉翔碎之，分给人，各数铢。五月，缅王以老让位，其弟莽猛白代立，索贺礼不得。七月，复来言三载供给之劳，索报礼，亦无以应。是月十九日，请从官过河盟。既出，以兵围诸官，擒而杀之：武臣有沐天波、马吉翔、王维恭、魏豹、马雄飞、王启隆、蒲缨、王自京、龚谦、陈谦、吴承爵、安朝柱、任子信、张拱极、刘相、宋宗宰、刘广银、宋国柱、丁调鼎，文臣有邓士廉、杨在、邬昌琦、邓居诏、任国玺、王祖望、裴廷谟、杨生芳、潘璜、齐应选、郭璘、张伯宗，内监有李国泰、李茂芳、杨宗华、杨强益、李崇贵、沈犹龙、周某、卢某、曹某等凡四十人。未乱而先病故者有潘琪、齐环、朱仲、王名伟、瑞昌王、徐凤翥、刘尽忠、高内监、刘内监。遇乱而自尽者有吉王、朱议□（新添卫所官）、赵明鉴、王大雅、王国相、吴承荫、朱文魁、郑文远、李既、白凌云、尹襄、吴某、严某、内官陈德运等。妇女之前后自杀者有刘贵人、杨贵人、吉王妃、松滋王妃、马吉翔之四女、姜承德妻王氏、王启隆妻吴氏、妾周氏、任国玺妻、吴承爵妻、齐环之妾，俱失其姓名。其余死者尚多。惟邓凯病足、内监蒋进朝、李犹龙、李国用三人以老病未行，得免。后进朝三人亦病死，祗有邓凯得生还，为人述其状如右。缅杀诸臣后，有驰呼而至者，云勿害皇帝及黔国公，盖恐清朝索之，想留以献也。而黔国公已死。乃复治沐天波所居室，移永历帝眷属二十五人入居之，并进衣食。八月，李定国以十六舟攻缅，复为所败，覆其五舟，乃与白文选俱引还。十二月朔，清朝兵至，白文选自木邦土司投诚。洪承畴、吴三桂遣人谕缅酋，执永历帝并其子献军前。

　　吴三桂于康熙元年（壬寅）及四月二十五日，缢死故明永历皇帝父子二人于云南省城演武场，顷刻画晦，军民皆垂泪，有恸哭失声者，然吴三桂、洪承畴嘻笑自若。六月廿七日，晋王李定国薨于猛腊，其子李嗣兴与刘文秀之子刘震俱率麾下诸将兵卒数万人投诚清朝，入旗下，俱授以世袭等官。晋王麾下总兵官张肇臣，骁勇绝伦，与众投诚。人京后，甲寅年，值吴三桂滇黔之变，奉特恩授肇臣谷城总兵。晋王麾下副总兵官王应举（字凌霄，合肥人）虽然与众将投诚，不受世袭，亦不愿为官，即辞归乡里，逍遥于湖畔水涯，布衣终身，张肇臣屡荐之不起，以寿终于家。晋王麾下副总兵官洪应麟（字瑞征，合肥人）投诚入京，值耿逆之变，奉旨授福建漳镇总兵官（以上王、洪二将，俱幼年被流贼张献忠掳去者）。其时将校、士卒投诚者不可斟算，难以悉载，亦无大关系，姑取其有关纲纪者而录之。  
　 
野史无文卷六

　　永历皇帝兵败入缅甸土司纪事

　　永历皇帝兵败入缅甸土司纪事

　　考永历皇帝以顺治四年丁亥十月建位号于肇庆府，至九年壬辰二月移驻安隆土司，至十三年丙申十二月移驻云南府。是时清朝经略洪承畴兵入湖南长沙府。流贼孙可望与李定国不合。可望自武冈州投降于清朝经略洪承畴麾下，而湖南之大势已失，兵马屡败，退移黔、滇。至十五年戊戌十二月初七日，内官李崇贵自贵阳驰来告急，大势难支，而马吉翔与李定国设计入缅甸司。永历遣黔国公沐天波及总兵潘世荣先入缅甸。是日，召李崇贵随侍东宫，赐银一百两、鼎杯一只。至十五日，车驾出云南府，诸文武从行，眷属四千余人。其护驾总兵靳统武领兵五千余名，皆可望之旧贼。

　　十六年（己亥）正月初四日入永昌府，驻跸。至闺正月（清闺三月，南方闺正月）十五日，闻清兵将至，自永昌起行。十八日至腾越州，十九日停息，二十日即行。二十四日，将下营干崖土司地方，尚未及炊，扬武营到，陈说各营俱散。乃马吉翔辎重多，虑为兵抢，欲催驾速行。不识路径，黑夜乱走，君臣、父子、夫妻如不相顾，兵马扎营之处，火光烛天。左旋右转，走到天明，仍在原处。文武各官资囊，抢劫一空。贵人宫女，半为所掳。独吉翔、李国泰之物一毫不失。二十五日，始寻道路，文武各家陆续进发。至盏搭地方，又被孙崇雅领兵横截一冲，跟赴不及者尽被掳杀。正月二十六日，靳统武私向斜道而去。二十八日，入铜壁关。缅官拦阻曰：『各人要去弓刀，勿惊恐地方』。众不允。吉翔传旨去弓刀，抛弃满地。是日抵蛮莫土司。黔国沐天波、总兵潘世荣复相聚。缅人迎接，贡献如礼。二十九日，黔国公，王皇亲与内官李崇贵曰：『我等可引东宫进茶山土司，皇上不妨入缅，可以调度各营，上在内亦可无虑』。皇后不允。三十日即行。二月初一日至河滨，有船四只，仅供上用。其余各走小河，一时乏舟。缅人言可引马走旱路，船到彼，旱路人亦到彼，即可聚会。于是诸文武亲属在腾越者尚四千余人，此时查点，只一千四百七十人；其舟行者六百四十六人，走旱路者八百二十四人，马九百四十余匹。初四日，翔、泰不顾众舟未备，即太后、东宫亦不顾，竟开舟先去。太后大怒曰：『连娘亲亦不顾，好笑好笑』！致上有不孝之名，非翔、泰乎？初六日长行，于路走五日，至阿哇，一路延捱，至二三十里即驻。十八日，至井亘地方，缅官阻令勿往。二十一日，缅人来报，有兵四路咸来，请上以敕止之。是晚，众文武于上舟前议事，各相推阻。惟行人司任国玺及邓凯二人愿往。敕书将下，翔恐此二人去，言彼过失，乃语缅人曰：『此二人无家小，去则不来』。又报各营退去，乃止。三月十九日，黔国公沐天波、蒲缨、晋王麾下总兵王启隆等集大树之下。天波曰：『缅人待我等日益不如，不可深入；当就此往护敕沙、孟艮等处去罢』。马吉翔曰：『如此，则我不管，把皇帝三宫交付你们』。众乃无言而散。后知李定国与马吉翔有私约。当定国往安南国，临行时与翔云：『你只管到缅，我有真信，你纔出来』。及探旱路者，乃知白文选兵初五日已抵阿哇城下，迎驾不遇，其路程相去不过五六十里，亦不探问的实，只是放火、杀人、抢掳为事，饱橐而去。其旱路等行者，三月十七日抵阿哇城对河，离六七里下营。缅王疑曰：『此不是避乱，分明是图我地方，里应外合』！遂发缅兵围之，即伤我多人，不死者分各乡村驻。闻总兵潘世荣已死于旱路；通政司朱蕴金、吉翔标下中军姜承德二人自缢死。四月，蛮莫来报，有明兵要来迎驾，其将领姓祁名三升，锋不可当，要请敕去安之，其夫马行粮俱备在此。吉翔见其来意柔和，又有夫马，乃举锦衣官丁调鼎、考功司杨生芳同往。至五月十八日方归。翔又伪与缅甸守隘口官敕书一道云：『朕已航闽，后有一切我兵来，都与杀了』。五月初四日，缅王差官备龙舟二只，鼓乐来迎。初五日离井亘，初七日到阿哇城对河扎下。初八日，进至地名者梗，即旱路人等所扎旧处。苫盖草屋十间为上居处。又插竹周围作城，每日令百兵守护。各文武自备草竹，结舍于四周。初九日，缅人进贡甚厚。上亦赐缅厚礼，缅人却曰：『俟禀过王子，然后敢领』。乃止。缅民每日贸易如市。而文武各官以为太平无事。时有鲜鱼、猪肉、菜果等来卖，各恃势抢夺。我大臣等皆短衣跣足，混入民妇之内互相交易，踞地座谈。缅官讥曰：『原来天朝大臣如此规矩礼貌，安有不失天下者乎』！到缅时曾差邬昌琦、马雄飞入缅城，以国玺对验，乃见黔国公征蛮将军印，方信，曰：『万历三十三年，其国婿夺翁地，请救于中国，中国不肯救，遂罢朝贡』。二使未见缅王而归。至五月二十一日，任国玺上疏，请设一厂，于每日轮流官一员镇之。其有势力者，放纵如故。无势力小官家及有私隙者，小犯即行捆打，乃曰「我奉旨」。每晚派各官巡更。各寻知己成队，前列灯球火把，跟随仆从，携酒肴碁牌双陆，随可坐处铺毡就地而饮。时有通事王国宾，大理人，曰：『列位老爷防夜，以防小人；今如此！则小人知觉矣。前日入关时，若不弃弓刀，则缅王已准备远迎。总之识破中国行藏。今又如此，怎么了！克复神州，驱逐无日矣』！八月十五日，缅王传黔国公过河，并索前五月答贡之礼。沐天波至缅城，彼令同缅臣之礼，跣足见，天波丧志屈膝。归而长泣，告众曰：『我之屈节者，欲为保全皇上等。若稍抗拒，不知作何状。毋怪耻笑于我』。盖缅俗以八月十五日各蛮来贡，是日要沐天波以臣礼送中国礼物，以夸示诸蛮。尔时有礼部杨在、行人司任国玺各疏劾之，本留中不下。是月内，皇帝足股病，缅无医药，日夜痛楚不宁。而诸臣于竹城外，四方盖造四亭，每日歌饮，日夕不休。中秋夜，翔、泰饮于皇亲华亭侯王维恭家。问曰：『你家好梨园借演一曲』。时班内有老旦妓女广东人黎应祥曰：『此间说话，内宫亦知。且皇上股痛，叫苦不已。此何时也，尚忍唱曲？宁杀我，不敢行伤心害理之事』！翔、泰因其讥讪皇亲，将老旦重责。上听而怒曰：『尔等虽目中无君在，皇亲亦当念在孝服中，不可如此』。乃止。蒲缨所居在竹城西，即如西华门外也，大开赌场，叫呼不绝。一日，皇亲与内蓝二杨公争赌，扯碎衣帽，上下旨方解，而且大赌不歇。永历怒，命锦衣卫拆去其房。乃东拆未完，而西盖已就，赌仍不歇。九月十九日，缅王进新稻，永历命分给从官之窘迫者；翔据为己有，而私其所爱者。

　　十七年（庚子），永历帝在缅甸司。七月，缅王又请沐国公过河。沐苦辞。缅臣曰：『此去不似前番，可冠带而去，去必优礼相待』。乃知各营兵又将近缅城故也。九月，晋玉本到迎驾。本内云：『前后三十本，不知曾达否？今与缅王相约，以何地方交递』。时缅王差人送本来，而诸臣安然怠玩，全不将出险一事在心。缅官求敕一道而去。迎驾各营之兵久候无音，竟拔营而去。过旬日，问缅官消息，乃曰：『此辈并无有皇帝在念，只在各村焚掠，亦不怎么合志商量，恢复地方；或要我国赠象匹兵粮，相助出去才是，只是杀害地方，恐天地不容』。时有礼部侍郎潘琪之弟潘璜，习缅音，向各处听缅人言语回报。年虽小而心奸险，每饰巧语，以媚永历心悦。吉翔以女许之。今日报某营将到，明日云我兵某路又来，只去此百里。永历厚赐焉。皆暗听吉翔嘱也。又杨在亦吉翔之婿，时用乩仙，要各官礼拜。判云：某处兵几万，已扎某处，某人为将，某人又返去了。其翁婿三人侮上欺下，即蜀后主之黄皓也。马吉翔奸状多端，牢笼行在诸员。又恐晋王李定国进来，众言其罪，遂将升转之一手握定。其时君臣避乱于异城，有虚衔而无事实，众入其圈套，我要某职某官，俱执门生礼以媚吉翔。湖广道御史邬昌琦，初入蛮莫，未开船时，马吉翔奏帝曰：『昌琦忠贞可嘉，此日行李萧条』。永历赐黄金二两，升河南道御史。其河南道印，系永历二年，上在广东时，浙江监国鲁王遣舟山定西侯张名振监军道金钟来会兵，约永历自江西下九江、安庆，而定西侯与威虏侯黄斌卿同松江提督吴胜兆合兵自崇明京口以共会金陵者。永历即以河南道印并银二百两赐令金钟往河南、山东、江北会义师元帅张文仪、梁敏、田俊、戚守忠（寿州人）、张福寰（霍山人）、侯寅山（各应龙，山阳人）、张汉士（合肥人）、胡耀明（英山人）、郝麔、叶士彦（九江兵道，巢县人）等各营，以兵会金陵。后因飓风坏张名振舟师十万于崇明海中，提督吴胜兆事败被杀。至是命铸印与邬昌琦。时无印局匠，乃止。随命掌兵科印。其行人任国玺，初与吉翔未洽，及在滇时，常拜吉翔，虚座称门生，求转御史。识者讥之，曰：『我非为官，欲得此衙门以参劾他人尔』。时有长沙知府王祖望，颇知岐黄。一日，中宫有恙，召入用药，病稍愈。翔畏其人乃晋藩门下，以礼部主客司许之。奉旨下该部，以王某补用。吏部不解其意，将户部浙江司复之。祖望怒，骂于吏部之门，遂又奉旨再议回奏。吏部无奈，只得就翔问。乃曰：『可将某衔复之』。乃准。时有太常博士邓居诏一本，为停止不急之务仰祈修省等事，内有伤吉翔及各员自眩自媒等语，而旨下该衙门知道。旨方下，而任国玺授江西道御史。居诏大忿，一本劾国玺。国玺一本参居诏。一日，永历召面质，二人朝跪，亦未见永历，只见翔、泰二人传曰：『邓某当学好，免杖』。其司礼监李国泰，初入侍稍耿直，翔有过，痛恨则操拳便打。翔语人曰：『他用拳，我则一钩』。常与泰打双陆，银五钱一柈，翔乃诈输，硬气出银。又借泰银二十两，每月加利一两五钱偿泰。泰心乃软，竟与翔作心腹。每翔欲举行一事，泰豫为奏。一日，翔奏外有大臣三日不举火者，永历不信。次日，翔、泰合词奏。永历顾御内无一物，将皇帝之宝掷下掌库太监李国用怀中，命碎之。国用叩头曰：『臣万死，不敢碎此宝』。次日，吉翔、国泰二人将玺錾碎，散给贫乏各员，时有得金二两、一两、八钱、五钱不等。碎宝之日，永历怒曰：『马吉翔、李国泰二奸奴，你等要收门生，把国宝作人情，与各无耻之辈！其如连日打牌赌碁，输则出钱痛饮，醉则裸体出丑，呕吐打骂，而吏部右堂邓士廉内升吏、兵二部尚书，亦不思两榜出身，年逾六十，官至于此，正该挺身尽忠为国，乃一例柔软，惟翔命是听。士廉居所去行宫内不数步，夜同妾畅饮，呼枚号唱，全无忌惮。翔弟雄飞，凡大小事不先关白，即不可得。如升转都御史，其翔婿杨在亦要先通，然后能行。上年任国玺一本，请东宫开讲，旨下，俟秋凉则举行。过一载余，国玺私与翔议论。数日后，旨下云：『任国玺有何书，进来览』。国玺将宋末集要纂成一部上之，吉翔恨之不已。上止看一日，李国泰暗行偷出。其东宫典玺李崇贵乃江西益王府副承奉也，教东宫讲书，彼自向人曰：『历朝皇帝都坏在我辈。幼侍东宫，引之戏耍逸乐，及长大登位，又日以声色玩好、狗马珍奇惑其心志，疏远贤臣，不省正道，深可叹息』！此因李国泰而言也。

　　十八年（辛丑），永历在缅甸司之者梗地方。二月二十八日，巩昌王白文选密遣缅民至，进陈一本云：『臣不敢领兵速进，惟恐缅王之害皇上，必要他亲自送出，以为上策』。乃上密谕：『当以奇兵来救，切切』！后知离此不过六七十里路，已搭浮桥，准必来矣，不料缅民又将浮桥拆去，来说兵又去也。及三月，内有忠勇者暗地插血，要抢出东宫，奋路杀出，出时将翔、泰杀了。翔、泰知而上奏云：『这班人结盟投缅』。着锦衣卫密查，内有沐国公家人姓李者、总兵王启隆家人何爱，即令其主处死二人。四月，蒲缨催马吉翔取在滇时过付银，翔不与，二人争闹。乃知是沅江那土官干讨总督敕印，要开缅甸为一省地方，恐国家事有不测，便可作退步，议谢银八千两。时翔与泰通同共成其事，翔欲独得，以致久延未成。缨为土官付出银百两。于是众议还缨一半。五月，翔、泰二人在宫中，半日不出，不知何事。或问之，曰：『讲书尔』。永历赐二人坐。时江西道任国玺一本，为时事三不可缓等语。上年一本，请为东宫开讲，期年不行。今日危如累卵，祸急燃眉，不思出险。当日定计入缅者马吉翔。若讲书，必须科道侍班；讲军务，则有沐勋臣、皇亲等，非翔、泰二人之独君，而举朝之共主。翔无以辩。次日，旨下，着国玺献出险计策来。玺又一本云：『能主入缅者，必能出乎缅。若当日先无出险之策，何以敢决入缅之计。今日事势如此，则卸肩于建言之人乎』？次日，王祖望、邓居诏各具本劾。翔、泰及各内官曰：『你们上千本万本亦无用』！不五六日，传杨在东宫讲书。在要赐坐，皇上允之。在见典玺李崇贵在旁，不便坐。次日，传赐典玺坐，乃辞不敢坐。后三日，崇贵面上曰：『今虽处乱，礼不可废。日后知者诏上赐，不知者以为臣欺幼主也』。自后每讲，崇贵乃出宫。一日，东宫问在曰：『鲁哀公何名』？在不能答。五月二十三日，缅王以弟弒兄篡立，缅官来求贺礼，众臣不允。后七月初六日，护守缅官要通事来说：『我等劳苦三年，望老皇帝并大老爷们当重赏我。前年五月，我王子要害你们，我力保之』。奈上视金帛太重，众官分文不出，以致缅官含羞忿怒而去。于七月十六日传诸大臣数字过河议事，推延不去。至十八日，缅使来曰：『此行无他故，我王子怕你们立心不好，请去吃咒水，即盟誓也，等你们好走动，做生意；不然，你们日用也难』。于十九日早，吉翔、国泰不论大小官俱撦同去，祗留一二人侍皇上。惟有邓凯以足病难行，得免。三内臣，一年老赶不上，亦免。其过河者，至巳时，约有缅兵三千将所扎地方围定，乃曰：『尔等汉官都出来吃咒水，一个不出，即将乱枪捣死』。众人犹豫不已，欲与相敌，思皇上等怎生安排，又不知吉凶如何？延至日中时，只得齐出。出则缅兵二十人擒一个，尽皆杀之。是日，永历皇帝知此变，与太后、皇后皆欲自尽。时有随侍内臣与邓凯劝曰：『上欲自尽，奈有太后在。失社稷非忠，弃太后非孝』。乃止。少时，兵马入宫，搜掳财物。二贵人及宫女并各官妻妾俱自缢而死；树上如挂衣衾，惨目伤心。永历与太后、皇后未死者二十五人，聚在一小房。过将二时，忽有通事引前护守缅官至，喝兵曰：『有令在此，不可害永历皇帝与沐国公』。而沐公已死。尔时尸横遍野，缅官请永历移出沐国公住所，未死者共大小二百四十余人，儿唬母哭，声闻道路。

　　十八年（辛丑、乃永历十五年七月十九日），缅人要吃咒水，共死文武官员并内监计四十三员：松滋王朱俨鍢、黔国公沐天波（号玉液）、总兵蒲缨、皇亲华亭侯王维恭（号洞王）、文安侯马吉翔、礼部杨在、马雄飞（吉翔弟，力主入缅者）、吏部尚书邓士廉（号人麟）、御史邬昌琦、知府王祖望（号渭起）、文选司杨生芳（号可久）、御史任国玺、武选司郭璘、户部郎中裴廷谟（号嘉言）、博士邓居诏、靖东将军魏豹、总兵王自京、学录潘璜、通判安朝柱、王升（窘甚，分与玺金不受）、典簿齐应选、总兵王启隆、阁部王之奇、赍奏总兵陈谦、龚勋、锦衣卫正堂任子信、张拱极、宋衡湘、旗鼓吴士、锦衣卫丁调鼎、刘广银、宋若相、王亲张伯崇（镇江人，吉王之舅，亦王维恭之舅）、序班李（失其名）、司礼太监李国泰、秉笔太监李应芳、大杨公、二杨公、沈公、典玺李崇贵、周监、卢监、曹监（以上俱被杀者）。自尽者：吉王朱慈煃（自经）、皇亲标下总兵熊公（自经）、大将军马宝标下差官姚某、黄某（俱自尽）、锦衣卫赵明鉴（结盟要杀翔、泰二人者，自尽）、吴承胤、宋国柱、王国相、王大雄、李泰、凌柒、郑和尚、严麻子、吴千户、朱千户、刘百户（以上俱自尽者）。其卫中诸员多出身于内官之家，在缅死者近百人，失其姓名者不录。马吉翔之书办（授序班，不阿翔，自尽）。内官陈德远等大小一十八人自缢死于宫内（其十七人，皆失姓名）。秉笔太监李犹龙、李国用、蒋朝进（此三内官于十九日之后，相继病死）。妇女自尽者：二贵人（兵未到时先自缢死）、松滋王妃（兵未到，王有一妾分娩，妃令其妾先缢，妃后自刎死）、皇亲王国玺妻（国玺未入缅，其妻知有兵将至，先自缢死）、姜承德妻杨氏（有一幼子，将子吊死后，自缢死，尚有三子）、王启隆妻（兵退时，上吊，内官李犹龙救之，乃曰：「尔与我夫相厚，同该逼我死才是，反来相救，要为蛮囚所污耶」？遂自缢死）、大理寺齐环妻（年方二十岁，九月内欲死，未得其便；一日，同众妇观池水，告众人曰：「我去矣」！投入水死，系大理贡生之女，其妻未死，后出缅归去。）、吴士妻（有一子一女，先将子女吊死，人云：「何乃如此」？答曰：「此等小孩子，我死何人照管，与其留作蛮奴，不若死之为愈」；后数日，自缢死）、马吉翔之四女（四女俱上吊数次未死，每日哭曰：「我父为人，不知怎么样作恶，死后人人俱骂你，你生时原不该做尽了」！后皆自缢死）。是日，各文武官家眷妇女百有余人，于蛮兵未到之时，皆从容就义，死甚决烈，多有失其姓名者，不能详载。

　　旱路入缅死者八百余人，知其姓名者，有通政使朱蕴金（自缢，妻掳入旗下）、中军姜承复（翔以厚积金帛，令往旱路，尽被缅人所劫，乃自缢）、总兵向鼎忠、潘世荣、范崇礼、温如珍、郑文藻（俱晋王藩下总兵官）、皇亲标下总兵刘兴隆、戴公、陶公、张公（俱失其名）、副总兵高升（抚州府人）、李太（建昌府人）、张龙（马吉翔大赌，一日输银三百两，龙乃当面大骂吉翔曰：「此时多少朝不谋夕者，何不以此济之」？辛丑三年三月，吉翔令龙出缅，以通我兵之信，缅人杀之）、内官二刘公、刘衡（祁阳人）、江国泰、张公、段升忠、大理卿齐环（号成玉，已升兵部尚书，与翔不合，四月二十六日死）、礼部仪制司朱仲（号俊生，五月十六日死）、刑部司务王名世（已升礼部主事）、内臣商公、刘尽忠、周忠、总兵徐凤翥（内政户部，七月十八日死，十九日兵到，尸未收葬）、礼部侍郎藩琪（自齐大理以下九人，于未乱之先即自死，尚有许多不知姓名者）、瑞昌王（七月初五日死）。自七月十九日至二十三日，连日幸有各寺缅僧私送饭食，且悲切不已，乃知早去旱路各员尽被缅兵杀了。时有总兵魏豹及晋藩标下总兵王启隆、王升三人各杀数缅兵而死。又有王皇亲家小奴名来安，兵擒之，乃绐曰：『我有银子与你』，假低腰，拔小刀刺杀一兵而死。二十一日，缅人乃修理原所，请入内驻，进献食米等物。二十五日，又进被蓐银米布等甚多。乃曰：『我王子实无此意。因你各营兵在外杀害地方人民，恨入骨髓。前者众民所为也』。永历病，差医调理。大小男女，无一不病，死者甚多。又探问陈通事家，得往旱路各人消息，乃私语曰：『有家小者或半月二十日而往，过四日亦杀了。其单身汉子，有一月多路，彼处有一小国，缅兵时挠其境。近日听天朝兵来，彼处又反了。彼国之人与旱路人曰：我国王为缅人所辱，你等可来，帮我行事，俟大兵到日，齐出相迎』。今走旱路者多入其国矣，后来不知其所终。永历仍留居缅甸，苟延残喘而已。

　　十八年（辛丑）十一月十八日，永历在缅。太后病重，上曰：『天意若不祚明，莫若清兵来也罢了，太后骸骨还得返埋中国故土』。又曰：『巩昌王白文选，朕负之。他有多少功绩，未曾封他一亲王。况他于前二月，统兵入缅来接，但隔绝于此，他不知道，又回去了。马宝亦该封他二字王』。又叹息滇黔百姓云：『我师在彼，苦了多年。今洪承畴、吴三桂领清朝大兵在彼，又不知众百姓如何苦状』！潸然泪下，呜咽不能出声，终日食不下咽。

　　十二月初三日未刻，缅酋莽猛白遣缅官二三人，要来见上，乃曰：『此地不便住，请移别所。你们兵已近城，我国调来兵马必由此经过，恐为惊动』。言未毕，数十蛮子将永历连椅子抬出，太后等悲哭振天。上行不二百步，乃有轿三乘来，请太后、中宫、东宫上轿。其宫中大小男女御物皆未收带。行五里，以船渡河，到岸已黑夜，只听得人马往来，不知是何兵。二更到营，乃知是清兵。次早归老营，约行百里。初五日停息。初六日拔老营，复转阿哇对河扎。二日，欲攻缅城，不果。初九日，忽传洪经略、吴平西令，起营回云南，乃长发。一路大小，各有马匹。进永历膳者俱是金拌，太后、中宫、东宫银拌，鲜服铺盖；宫女、皇亲妻妾人等均有衣服，极其华丽，但制造不同。一路奉敬殷懃。至康熙元年壬寅春三月十三日，永历帝进云南省城。洪承畴、吴三桂、满洲固山额真、都统等俱出城迎接。永历闭目不视，问亦不答。每日进膳、服饰等物加倍于前。然闻人言，清兵入滇时，赵固山等言，川、湖、云、贵尽已平服，中国版图已全，意欲回兵。惟洪承畴、吴三桂二人曰：『即令永历入缅，以避我兵，不若进兵腾越，由干崖直抵铜壁关，传谕缅王，将永历献出，则我八旗大兵并不入你缅国地方，若或不从，即发兵数十万踏平阿哇城，将你缅地再开作一个布政司州县。如此则缅人恐惧，必将献出。不尔，根株尚在，遗患不小』！于是发兵入缅，自十七年至今二载余，缅王果如所策云。至四月初一日，有清兵将领，见永历相貌非常，方面大耳，鼻下口旁，隐隐两肉痕，微起如龙须，满兵不觉称赞曰：『此真明天子也，比我顺治可汗还有福些』！于是旗下兵马亦多称羡。吴三桂闻之，急与洪承畴私计曰：『我等擒永历到滇，于三月十四日飞本进京，俟旨到日，尚须月尽，恐发生不测，不若即此二三日内，只说旨意已到，急将永历父子二人一同结果，绝了天下人妄想之心』。于是至四月初八日诈言有旨，忽将大明永历皇帝并东宫世子父子缢死于云南省城演武场。是日已刻，忽大风云暗，天色晦黑，移时方解。军民睹之，无不惊惨，人皆垂泪，满兵亦多挥涕者，惟洪承畴、吴三桂二人嘻笑自得，旁若无人，回公署饮酒观戏，庆功不已。是月二十九日，旨方到，云不必解京，只就彼处决了等语。于戏！有明永历皇帝父子二人，遂亡于吴三桂与洪承畴二人之手云。

　　十一年甲午（永历八年）三月，上在安龙时，孙可望统兵三十七万，僭置秦王府官属，出警入跸，黄钺白旄，建六曹，命百官，永历徒拥虚名，文武升转，刑狱死生，一手握定，以故大臣吴贞毓主谋忠计，纠合荩臣十余人，上乃颁敕安西，赐以金章，盖祖众建诸侯，以匡王室，而阻强秦窥伺之奸也。机事不密，为秦党内监庞天寿及贼党马吉翔所觉，遂启大狱，杀贞毓等一十八臣于安隆。又陈麟瑞、刘议新减等廷杖死。孙可望于十五年戊戌（永历十二年）正月投降入朝，永历乃追赠死忠者爵谥，凡二十人（皆被孙可望所害者）：

　　吴贞毓赠左柱国、太师、吏部尚书、建极殿大学士，谥文忠，宜兴县人。

　　杨畏知赠太子太保、礼部尚书、文渊阁大学士，谥文烈，宝鸡县人。

　　郑胤元赠太子太傅、光禄大夫、中军都督府左都督，谥武简，合肥县人。

　　蒋干昌赠詹事府少詹事，兼翰林院侍读学士，福建人。

　　徐极赠兵部右侍郎，江西人。

　　张镌赠刑部右侍郎，南直隶人。

　　杨锺赠工部左侍郎，江西人。

　　蔡演赠通政司左通政使，江西人。

　　赵赓禹赠大理寺正卿，江西人。

　　周允吉赠都察院右佥都御史，江西人。

　　李颀赠都察院右佥都御史，南京人。

　　胡士瑞赠都察院右佥都御史，江西人。

　　朱议■〈尾上水下〉，宗室，赠都察院右佥都御史。

　　李开元赠左春坊左庶子、翰林院侍读学士，湖广人。

　　陈麟瑞赠左春坊左谕德，贵州人。

　　林青阳赠太当寺正卿，湖广人。

　　刘议新赠光禄寺正卿，江西人。

　　易士佳赠太仆寺正卿，江西人。

　　任斗墟赠太常寺正卿，浙江人

　　朱斗垣赠太仆寺少卿，昆山人。

　　右自戊戌年十二月十五日，永历及文武诸臣眷属踉跄去滇，避兵异域，壬寅三月出缅至滇，凡三年零五个月事实，本无大政奇略堪记，然明朝末运君臣文武存亡所系在此。若己亥以前，留心世故者皆能详载，至入缅以后，阻绝遐荒，语言文字不通，非身入险难、扈从在缅、躬亲牧御之人，则其言不足信。使经险而非留余身于锋镝之中者，则其言亦不足信。其言信而可听矣，又使其人有所偏徇，一字之是非，或失千秋之曲直，则其言更不足信而听之矣。具此三难，而不得不辨析以传于后世，不更难之难者乎？予访其事实，先后纪录，虽一事之所闻异词，而不异者自在一人之终始异操，而所以异者自明。惟予以草野农夫，恐世远言湮，文献不足，后有作者，于千秋之下即欲起而修明之，徒致叹于杞、宋之无征，亦我辈之罪也。

　　甲子岁清和月，时予游楚，寓汉阳江干晴川阁下水月■〈艹弇〉中，幸遇鄜州一老武弁高明宇者，时年八十三，乃李定国之裨将，来自滇南，言缅事甚详，但年月微有差讹尔。后七年，岁在庚午冬杪，予游衡岳，于碧云崖精舍逢一老僧，号自非，江右人，姓邓名凯，乃前朝行人司，昔扈从入缅，以俘人归滇为僧，以方外游南岳。予与之聚谈数日，皆缅事。不惮广询互质，录其事之实而言之确者，以俟后世有志于史学之君子有所订考云尔。

　　高明宇所说，永历皇帝死于壬寅年四月二十五日。按西南遗闻与劫灰录说多同。此独自非老僧说，死于壬寅四月初八日。未知孰是。二说俱存之。  
野史无文卷七

　　西南死事诸臣传（上）

　　何腾蛟传

　　堵胤锡传

　　何腾蛟传

　　何腾蛟，其先山阴人，戍贵州黎平卫。所居有神鱼井，无鱼也，腾蛟生，鱼忽满井，五色巨鳞，大者至尺许；居人异之。登辛酉贤书，起家南阳令。时流寇充斥，至邑，辄破走之。后从巡抚陈必谦击贼于安皋，斩首四百级，由是知名。擢兵部武库司主事，累迁至徐淮兵备道。平土贼程守宇、王道善与张方造等众数万。

　　福王立，擢都御史，巡抚湖南。当是时也，诸大镇分拥重兵，所在文臣皆结强藩，交权相构斗。湖广新经流贼八大王张献忠之乱，时宁南侯大帅左良玉（字昆山）据武昌，兵虽众而无纪律，远近畏之，而腾蛟慷慨赴任，日尽瘁遇事，利害不问也。未几，晋总督。闯贼李自成既败溃，出武关，良玉畏其逼己，每欲引兵东下，未有会。时值鸿胪寺寺丞高梦箕家人穆虎途遇明烈帝太子慈烺，梦箕识之，自北来送至南京。江南君臣恶之，诡云惑众，收下狱，远近汹汹，谓奸臣马士英欲杀之。良玉乃与巡按黄澍上疏，以讨士英为名，乙酉三月，帅兵三十万内向。腾蛟百计阻之，不听。先一日，左兵大掠，城中人仓皇入督署避难者数万人。腾蛟以印授家人速持去，自坐堂上。乱兵入，飞矢集瓴甋，不为动。良玉使人请曰：『公不行不强，但一语而别』。腾蛟赴之。既登舟，舟遂发，使四裨将守之。行四十里，至阳逻镇。腾蛟骂曰：『吾封疆重臣，岂相从作贼耶』！因自投于江。守者惧诛，亦赴水死。腾蛟顺流数十里，遇渔人救之，得苏。标将熊兆佐等及故士卒闻腾蛟在，稍稍来集，家人亦持印至，遂入大冶、通山之间。左兵东下甫浃旬，闯贼十万众自秦溃入楚，掠武汉而东，衔左兵之尾。大兵追闯者又数万，水陆踵至。计自荆河自皖城数千里间，日接陈格斗，纷拏散走。四月，良玉与黄得功战，大败，师溃芜湖之荻港。后数日，良玉死，其子梦庚以父兵降。闯贼被追，会大雨四十日，百川溢涨，贼败，所在积尸成丘，李目成仅自变量骑驰入九宫山，居民用白棒击杀之。五月，大兵略武汉诸城邑。腾蛟自江西宁州间道入浏阳，向长沙。时楚人相传，腾蛟入水浮沉三昼夜不死，有大鼋负之登陆，皆以为神，争相向从矣。先是良玉操楚事，腾蛟不能制，乃请以知州章旷为监军道、传上端为长沙道，与督学道堵胤锡各练兵一万；至是皆以兵来会。未几，旧镇马进忠、张先璧、卢鼎等亦次第来归，军声稍振。

　　七月，唐王立于闽，晋腾蛟尚书兼东阁大学士，封定兴侯，督师；并以章旷、堵胤锡为湖南、北巡抚，分驻湘阴、常德为犄角，皆从腾蛟请也。腾蛟令南阳时，雅与王善，故所陈皆报可。九月，降闯贼之溃将郝永忠、王进才及良玉之标将王允成等，兵十余万，堵胤锡亦降李锦、高一功等十八营于松滋县之草坪，众三十万，号忠贞营。明年丙戌，腾蛟兵战于岳州城下，又战于藤溪，战于湘阴，皆捷。请加郝永忠恢剿左将军，张先璧恢剿右将军，余升授有差。江楚间军民皆结砦固守以应。方谋大发兵，收武、岳及江西之袁、吉，会闽破，赣州亦不守，人心摇动，兵不果出。 

　　十月，桂王子永明王立于肇庆。丁亥正月，清兵定广东，王自肇庆奔桂林。腾蛟与武冈镇刘承胤俱以兵赴难。承胤遂挟王走武冈。承胤者，崇祯时为武冈参将，常铸铁棍自随，因以为号。其后南北多故，乘乱截粤饷之解北者十五万，招集士马，遂雄视湖广，称重镇，挂平蛮将军印。尝从腾蛟战岳州，一军先走，后封赏不及，遂怨腾蛟。至是以拥护功封武冈伯，寻进侯，又进安国公。大兵入长沙，腾蛟战不利，退保衡州。承胤请召腾蛟入阁办事，实以解其兵权。诸镇皆怒。张先璧引兵趣武冈，请诛承胤。承胤惧。会腾蛟至，谕解之。先璧引兵掠庆西去。承胤复喜。既而以诸镇请，仍以腾蛟督师出衡州；而衡州之师已溃，惟郝永忠、王进才以兵至，余皆降。

　　五月，腾蛟自衡州退永州。巡抚章旷驻东安，疽发背卒。大兵攻宝庆破之。承胤屡战败，遂降。永历帝奔古泥。大兵还攻永州，郝永忠走。腾蛟独以胡一青兵力战城下十余日。一青曰：『吾外援已绝，内储复匮，死守空城无益』。遂拥腾蛟决围出。比至全州，郝永忠已集湖南溃兵数万人。桂林城中大沸。公驰入，与留守瞿式耜分布诸将，自会城之北，尽全州、兴安、灵川驻永忠兵，城东永宁、义宁驻一青及赵印选兵，其它镇兵自将留会城。一青、印选俱滇人，初应御史陈赓募，将三千人、象十二只至豫章，隶江督万元吉麾下。及赣州陷，元吉、赓俱死，一青走湖南，属腾蛟。

　　十一月，永历帝目象州复回桂林。戊子二月，清兵破全州，至兴安，郝永忠兵大溃，掠桂林而南。帝奔南宁。腾蛟方按师永宁，闻报，急引胡、赵之兵还保桂林。会江西告变，清兵俱还武昌。腾蛟招集溃散，得二万人，将出楚。巡抚堵胤锡与马进忠等亦攻下常德。报至，腾蛟即出严关，身先士卒，大战日月桥，遂回全州，进攻东安，破之。于是旧镇将次第自山中以师来会。围永州，三阅月克之。乘胜克衡州，进攻长沙。十一月，堵胤锡以忠贞营兵自常德趋湘潭，腾蛟相见甚喜。时大镇聚湘潭者数十家。最后马进忠亦至，与忠贞营有旧隙。会江西被围，趋赴援。腾蛟乃与胤锡议，自督进忠及诸镇兵围长沙，胤锡率忠贞营援江西。

　　己丑正月，乌金王至湘潭。进忠、一青俱走。腾蛟晓起，营壁皆空，乃大恸曰：『五年督师，心血呕尽，而所成竟如是，天也』！遂绯衣坐堂上不去，被执，见乌金王。王劝之降，对曰：『尔何患无降官、降将哉！果以我为血性男子，何惜一剑』！遂不食七日，且死，谓寺僧曰：『取一瓢河水饮我。是水自衡来，犹吾君之水也。涤肠胃而死，瞑目矣』！遂遇害。事闻，赠中湘王，谥忠烈。子文瑞，夺情拜都御史，监胡一青军，以病卒。自腾蛟死，而其家之神鱼井亦空无鱼焉。后黎平破，举族见屠。

　　康熙丁丑岁冬杪，达至京师，于友人山右贾鼎玉家会公之少子名李字左车者，询其事迹，说多同此。左车以贡生候选知县，未赴任，病死于都门。鼎玉迁贵州定番知州，得罪王抚台，死于贵阳府狱中。并纪之，以志一时之遇合云。

　　堵胤锡传

　　堵胤锡号牧游，南直宜兴人，登刘同升榜进士。辛巳，任长沙知府。是年五月，山贼萧相宇等窃发，扰安化、宁乡，数败官兵，势甚炽。胤锡率乡勇破其军，斩之。又破醴陵燕子窝贼，斩贼首草上飞、李胡子等。于是中外称知兵。

　　甲申六月，升武昌兵巡副使。九月，改本省督学。乙酉春，巡视湖南，至常德，会左、闯交讧，以督学檄招兵万人，使偏将杨国栋等分领之。总督何腾蛟走长沙，分大湖南北为汛。胤锡晋湖北巡抚，还常德。

　　先是李自成既死，其义儿李锦等十八部屯醴州界上，号三十万，远近大震。胤锡欲抚之。侦知锦母高氏有智术，军中皆取决。而高氏之弟名一功，所部二万人为诸军最。乃集镇将道府议，亲赴其军。镇与一功以铁骑千骑来迎。入营称诏赐高氏命服，赐锦、一功蟒玉及金银器，犒其军，皆踊跃叩首谢。军中命酒，胤锡引卮论列，教以臣忠子孝大义，侃侃数千言。明日，高氏出拜，谓其子锦曰：『堵公，天人也，尔不可负』！于是别部田见秀、刘汝魁、贺兰、李来亨等来谒，皆如约受抚焉。事闻，封高氏英淑夫人；李锦左军侯，赐名赤心；高一功右军侯，赐名必正；其它部爵皆通侯，号忠贞营。加胤锡总督侍郎，赐剑并凤纽银印以宠之。

　　丙戌二月，李、高等率兵攻荆州，凡旬有二日，城将陷，会大雾，赤心等蓐食帐中，忽救兵数万至，飞矢如雨，军大溃。胤锡急召杨国栋、张光翠等分驻澧州及回子河防御。

　　明年三月，永历帝至武冈，封胤锡光化伯，辞不拜。五月，清兵下湖南。武冈破，马进忠、王进才等俱走，胤锡亦入永定卫及永保诸土司。十二月，朱容藩自称监国招讨副元帅，建行台于夔州。胤锡泝三峡至夔，见容藩，责以大义，容藩惧，自销其副元帅印。胤锡还。容藩后为余大海所杀。

　　戊子春，江西金声桓举义兵。清兵自湖南回驻武昌。胤锡传檄诸镇俱出湖南。四月，马进忠复常德，王进才复桃源，澧州、石门各城皆下。忠贞营亦克荆州、宜城，使来告捷。诸溃兵皆会。五月，进忠兵战于牛皮滩，又大战于麻河，俱胜。十月，忠贞营高必正等自夷陵渡江，分道数万人趣武陵，马进忠之师烧城走。初，胤锡自夔还，如忠贞营约，以骑三千赴常德助战，竟不至。马进忠等既复常德，晋封公侯，因并加李赤心为公。赤心请取长、岳自效，实欲避敌而南也。马进忠恶之。至是，必正率轻骑数百突入常德城，出其不意。进忠佯设酒高会，阴使人具舟，渡老营东去。日晡，进忠拥骑数千，披甲注矢出城走，焚城中庐舍及濒江船只。必正辈亦怒，请北还。胤锡恐有他变，姑好语抚之。进忠掠益阳诸县而东。忠贞营驻常德，岁饥乏食，议进取长沙。乃以监军毛寿登、总兵杨国栋守常德，胤锡自率标兵二万人及忠贞营东攻长沙，不能克，遂至湘潭，与何腾蛟会。未几，马进忠亦至，以前隙不和。腾蛟乃议留进忠兵攻长沙，胤锡率赤心等援江右。己丑正月，大兵至湘潭，进忠走，何腾蛟死之。胤锡东发至攸县，南昌已破，乃分遣堵正明、尹具瞻将五千人守永兴，陆士毅守安仁，龚龙守攸县，自率万人及胡一青之师守衡州。三月，战于草桥，兵败，走耒阳，将趋永兴军，而永兴、东安、攸三镇兵俱先溃，正明、士毅等及随师之待诏潘哲、中书舍人邵履正等皆死之。胤锡闻报走，中途遇敌，几危者数矣。当午忽大雾，夜行，有萤火数万随照之，以故得昼夜兼行，达桂阳，后为楚镇曹志建所困。志建鄞人，封保昌伯，有众数万，屯三湘之南界，地险而僻，得免蹂躏，志建安之。忠贞营兵败过之，大掠，志建恚甚，谓故胤锡所招降也，并憾胤锡。迎入龙虎关，阻随行者将士五百余人于关外，一夜尽缚而杀之。胤锡寓佛寺中，几不得脱。闻粤西明经何图复方结寨楚、粤界上，使人告以难，图复率兵来迎，因得走赴之，间道至贺县。图复后竟被志建所杀。

　　六月，胤锡至肇庆，召入阁。三日，加督师大学士兼尚书，赐白镪五千锭，使调李赤心等于藤、郁之间，率之出楚。至梧州，来归者可三千人。七月，云南总督杨畏知为孙可望请封不得，还过梧，胤锡疏请封可望为平辽王。九月，期李赤心等不至，造其营结之。赤心初败于梧州，战马、铠仗尽失，士卒疲困。入粤未久，无意北出。欲使胤锡代请高、雷二府以休息士马。胤锡不可。数日，竟拔而西，散居南宁及宾、横间。胤锡恚恨病作。别部刘世俊、刘国昌使人来告，愿自从出楚。胤锡悦，亲至浔迎之。十一月，世俊、国昌果至，遣东下梧以待。并檄他镇兵，期以是月望日北发。忽感寒，病革，草遗疏，自为诔词。浔流湍急，时舟居且夜半矣，命从者解系放舟，曰：『吾荷国重任，不获免冑赴斗，马革裹尸，今毙命卧榻，死有余恨，固不若自沉于江，葬鱼腹中尔』！从者力谏乃止。以是月二十六日卒。赠浔国公，谥文襄，后改谥忠肃。其子世明亦以是年夏月先卒于军中。  
　 
野史无文卷八

　　西南死事诸臣传（中）

　　瞿式耜传

　　陈子壮传

　　张家玉传

　　瞿式耜传

　　瞿式耜字起田，号稼轩，常熟人，吏部左侍郎文懿公景淳之孙、参议汝说之子也。登万历丙辰进士。尝谒顾裕民，款留置酒，从容谈论，至夕乃别。或询何不他客留而独此也？裕民微笑曰：『此君当血食百世，尔辈何足以知之』。授永丰令，政最优。行取，一县之民持香泣送，有至三百里外者，至今称之。式耜入京，忽忽心动不乐，疾驰归，父已病，旋丁艰。崇祯戊辰，补户科给事中，凡八月，上疏十余；如「王道有必顺之人情、圣世无不平之法纪」一疏中，举应起复、应赠恤者若干人，应论谕死、应褫革者若干人，发抄后天下欢然，想望其风采。是时亢旱，诏求直言，式耜又疏言：『罹阉祸各官已蒙昭雪，他如青衿之立毙、穷民之枉死者，不知凡几，冤抑骈阗，干和不小』。奉旨、着于祈雨坛侧共设一祭，以慰幽魂。祭毕，甘雨立降。平台召对，奏言屯田盐政条例若干，凿凿俱见施行。最后「有大僚不宜久旷」疏，语侵吏部尚书王永光。是时其师钱谦益被论，式耜坐谦益事下狱。未几事解。式耜浩然出都门，归修东皋别业，读书论道其中。

　　甲申春，大学士范景文举历年起废，复式耜冠带，开释侯补。乙酉，补应天府府丞，寻升佥都御史，巡抚广西。清兵已破江西。是时唐王聿键立于闽，广西为靖江王封国，举兵争立。式耜密约总督丁魁楚、总兵陈邦傅，邀于苍梧执之。闽封魁楚平粤伯，封邦傅思恩伯，式耜亦进秩，巡抚如故。

　　丙戌八月，闽既破，时有总督何腾蛟在湖南，两粤山川无恙，而众议立君。咸以昭穆之序宜在桂，乃共奉恭王之世子永明王朱由榔，监国于肇庆。式耜转吏部侍郎，掌部事。内监王坤以司礼监窃国柄，旧臣吕大器、李永茂、方以智等咸以事皆引去。式耜每事驳正，不少屈焉。十二月，广州府破，坤挟王西走。

　　丁亥正月朔，至梧州府。魁楚辞赴岑溪县守险，从官散失，随行者惟式耜一人。二月，至桂林府。时肇庆、梧州二府俱破。清兵先驱过平乐府。王坤请召武冈镇总兵刘承胤入援，因入楚。式耜泣曰：『东藩已失，所存者惟桂林一隅。若复委而去之，武冈虽金城汤池，何能长久？臣本起此以举事，愿与此地俱存亡』。乃以式耜为吏、兵二部尚书，总督军务，留守广西；封总兵焦琏为富川伯，镇桂林；加陈邦傅为侯，守昭平（在平乐府城南二百二十里）。王竟赴武冈。焦琏自全州回，未三日而清兵已至，冲入文昌门，城中军民大恐。式耜督琏且战且守，自三月至五月，晓夜立矢石中，推食解衣，与士卒同甘苦，故人无叛志。承胤援兵在城，索饷而哗。式耜括库藏不足，夫人邵氏捐簪珥以助之。既而与焦军不和，竟噪而去，城几破者数矣。会陈邦彦等攻广州，大兵东回，焦琏进复阳朔及平乐，陈邦傅亦由浔州复梧州，广西再定，式耜之力也。

　　秋八月，武冈城破，上回次柳州，而湖南之长沙、衡州并失，湖广总督何腾蛟等俱至桂林府。郝永忠、卢鼎诸镇之兵云集桂林，式耜筹划粮饷，日不暇给矣。十一月，上自象州回桂林，式耜与新辅严起恒并典机务，而马吉翔以锦衣指挥与焉。何腾蛟仍督师出全州。

　　戊子二月，郝永忠之众溃于灵川（在桂林府城北五十二里），入桂林大掠。上仓卒走南宁府（在桂林府西南二千二百里），何腾蛟方犒兵于永宁州（在桂林府城西百五十里），闻变驰回，溃兵已饱掠，避敌遯去。式耜被乱兵伤足卧。腾蛟至，相持痛哭，招集散亡。焦琏、胡一青、赵印选等兵尚数千人，复入城守御。战于城下甘棠坡与岩关（在兴安县城西南十七里）俱捷。清兵回楚。是役也，桂林危同累卵，非式耜忍死镇定，岭西如破竹矣。事既定，晋式耜少师，封临桂伯，赐精忠贯日金图书并白银彩币，以旌其功，而焦琏等皆晋爵。

　　五月，清朝提督李成栋叛，以广东省城来迎，式耜请留驻桂林，不得。八月，由南宁复至肇庆府，都焉。李成栋与陈邦傅新旧争宠，文臣亦互相左右，水火日深。式耜以拥戴旧臣，每事持正，东西皆藉以为重焉。四方人士来归者，咸以桂林为稷下。未几，李成栋死，何腾蛟被执死，势益不支。至庚寅正月，南雄府城破，永历皇帝复西走，陈邦傅引兵东下。金堡等被杖放梧州，式耜上疏救之，不听。十一月初五日，清朝定南王孔有德（系明时登州府参将）帅兵入岩关，诸镇之兵皆溃，式耜出令招抚，不听。式耜衣冠坐署中。江陵张同敞号别山，故相居正孙也，以总督监胡一青军于灵川，已南走矣，至中途，问『瞿公安在』？军校答曰：『尚在城中』。同敞曰：『安可使留守独殉社稷』！遂回趋式耜署曰：『事追矣！公将奈何』？式耜曰：『封疆之臣，知有封疆尔』。同敝曰：『然。君恩师义，而同敞当共之』。遂大笑，留署中，与式耜相饮。家人泣请出危城，号召诸镇再图恢复，式耜挥去不听。厥明被执，见定南王孔有德。瞿式耜以死自誓，不复一言。张同敞大骂，左右以白棒击之，左臂折，扶出，同幽于别馆。军中人壮其节烈，闲遗以酒食。同敞慷慨纵饮，为诗歌题墙壁俱满，式耜间一和之。闰十一月十七日遇害，书绝命诗云：『从容待死与城亡，千古忠臣自主张。三百年来恩泽久，头丝犹带满天香』。

　　二公既死，前给事中金堡已为僧矣，上书定南王孔有德，请收葬，许之。吴江人杨艺为具衣冠棺椁，瘗之于会城北门之园。事闻，赠瞿式耜粤国公，谥文忠。赠张同敞江陵伯，谥文烈。临难诗多有在世，此不具载。

　　式耜之子嵩锡中崇祯壬午举人。家世华膴，嵩锡性淡退，如单门寒士。侍给事于京邸，闻正人议论，豁然心开。后滇、黔平定，其孙昌文至粤西桂林会城，奉其丧归，葬于虞山之拂水岩。

　　咏梅赠王乌程方轮调官归里，时以不阿乌程致调瞿式耜

　　傲隐风霜不受侵，未开先有岁寒心。冰魂夕卧罗浮月，玉骨朝凌庾岭阴。非为背时惊独立，祗缘孤性托高岑。笑他桃李争春色，不入骚人白雪吟。

　　陈子壮传

　　陈子壮，南海人，年二十二岁，成万历己未科一甲第三名进士，授编修。天启中，魏珰秉权，子壮父熙昌以给谏疏当罪，廷杖谪戍。子壮亦以甲子浙江乡试录诽谤黜。崇祯初起用，累官至礼部侍郎。纠唐藩不法。时议以宗室授文武官，又力言不可，忤旨下狱遣戍。

　　乙酉，起南京礼部尚书，复忤时相马士英罢归。南京破，桂恭王方避乱寓梧州。子壮发檄远近，言桂王乃神宗皇帝子、光宗弟，当立。时唐王已立于闽。广督丁魁楚以子壮人望也，集多官议之。子壮持前议益坚。海道汤来贺让子壮曰：『如公议，闽立一君，粤复立一君；内自为敌，蚌鹬即无死，谁为之渔人者』？议遂寝。魁楚以擒靖江王功封平粤伯，汤来贺进江闽总督。以人望，亦召子壮入阁；辞不行。

　　丙戌冬，桂王子由榔监国，以子壮前议，即其家拜大学士、太保、兵部尚书，节制江、广、闽、楚军务。会唐王弟聿■〈金粤〉至广州自立，子壮未果行。

　　十二月，清兵克广州，唐王死。明年春，清兵出广西。前兵部侍郎张家玉，兵科给事陈邦彦及新会王兴、高凉崔良槚、潮阳赖其肖等前后聚众，攻克各州县。夏六月，子壮起于南海之九江村，与邦彦约攻会城。提督李成栋方东击家玉，会城空虚，故指挥杨可观、杨景晔及子壮婿前知州梁若衡等结花山降盗三千人，谋阴召子壮，期以七月七日兵至，内外举火应。子壮喜甚。先二日，率水军薄城。谍者入郭，被执事露。可观等皆死。子壮兵驻五羊驿。李成栋已破家玉兵于新安，趋归击败之，子壮奔回九江村。前御史麦而炫破高明，迎子壮入居之。

　　十一月，李成栋入高明，子壮、而炫与前知县朱实莲俱被执，总督佟养甲置于馆，厚享之。狱具，以犯旗示子壮曰：『不处公极刑，则威不立』。遂衣以赭裤，舁之游城内外遍。更集诸降绅燕饮聚观，有奋足蹋子壮面大唾骂者。临刑，举酒属诸绅曰：『畏否』？诸绅以头抢地曰：『敢不畏』！左右皆掩口笑。子壮身被数十刀，大呼太祖高皇帝、崇祯烈皇帝不绝口。汉人多垂泪，而旗下兵丁大笑之。与而炫等同日死于市。其子上图亦在获，以家僮伯卿请寸斩以赎主人之孤，得免死。

　　戊子春，李成栋叛，子壮弟给事子升上书请恤，得赠番禺侯，谥文忠，上图荫锦衣指挥使司正使。

　　张家玉传

　　张家玉号芷园，东莞人，崇祯癸未进士，改庶常。甲申，闯贼陷京城，家玉抵书骂，贼缚之，使武士夹刀问其故。家玉年少，貌秀拔，声巨辞辩。贼叹曰：『吾杀此曹多矣，临死澌颤，不能出一语，未有若此人者』！竟释之。家玉虑不得脱，乃伪为文誉贼，乘间走金陵。会柄国者方借周锺等案以倾东林诸君子，而家玉与锺同馆，又出周文忠公凤翔之门，竟罗织削籍。居钱塘，与总兵郑鸿逵，副使苏观生等同护唐王至闽，闽人立之，遂相观生，以家玉为侍郎，寻兼兵科，监永胜伯郑彩军。

　　彩驻邵武，家玉先驱抵广信，战于许湾，颇捷，遂解抚州之围。丙戌正月，被围于新城，力战得出，加佥都御史，开府广信。与郑彩议不合，自请回粤招募。八月，至镇平，谕山贼黄海如等，降其众数万。简精锐万人为武兴营，余散遣之。遇清兵于赤山坡，闻上杭败信，兵心已解，兼饷尽，溃回东莞，居大父丧。

　　苏观生立唐王弟聿■〈金粤〉于广州，以兵部侍郎召；家玉辞不拜。十二月，广州破。巡抚佟养甲素闻家玉名，遣副使张元琳即其家召之。家玉衣冠出见，责元琳以大义。元琳固癸未与家玉同为庶常者也。归报养甲。复飞书谕之。家玉答书有曰：『孔门高弟，太祖孤臣，如张家玉其人者，安可以不贤之招招之乎？生杀荣辱惟公命』！

　　家玉既不屈，其受业师林■〈氵存〉复力赞其起兵。会焦丽、到■〈滘，工代牛〉二乡苦被掠，与官兵相攻击，杀数百人，家玉与其渠何不凡、莫子元等善，约以大舟来迎。家玉出旧赐幢盖麾葆鼓吹登舟。袭东莞城，入之，执其新令，籍降绅李觉斯等家以犒士。腾檄远近，所在啸聚以应。时丁亥之三月十四日也。

　　十七日，清兵至，大战于万家租，遂复东莞，家玉走到■〈滘，工代牛〉。总兵李成栋攻到■〈滘，工代牛〉三日，破而屠之。家玉祖母陈氏、母黎氏、妹石宝俱赴水死；妻彭氏被执不屈，断股体而死。家玉走西乡。大豪陈文豹聚兵二千人保境，奉家玉进克新安县，杀千余人。四月十日，官军攻西乡，不克而回。家玉遣兵袭东莞，战于赤冈。五月，复自率兵攻东莞，不利，退回西乡。成栋大军至，攻围数日，俱有杀伤。已而舟师败，家玉走。夜经万家租，视其家庙已毁，祖坟发掘，张氏族屠杀殆尽，拜哭而去。

　　张氏为唐殿中监九皋之后，宋末迁居东莞。地倚大江，面四百三十二峰，先辈所谓必生大忠孝人主持名教者。十七传而生家玉。同邑李觉斯以家玉籍其家，恨之刺骨，倡为厌胜之说，毁庙发冢，且踪迹张氏族属，所在辄收戮之，几无噍类焉。

　　西乡亦随破，陈文豹等俱见杀。家玉至铁冈，得姚金之、陈谷子等，众各千人。遂走十五岭，复得罗同天，刘龙、李启新等，众三千人。先是家玉遣兵攻龙门县，陷之；至是入龙门，进攻博罗，亦陷之，并陷连平、长宁两城，势复振。攻惠州，三日不克，克归善县，还屯博罗。官军攻之，家玉走回龙门募兵，旬日间得二万人。家玉幼好击剑任侠，多结山泽之豪，故所至翕然，蹶而复起。至是分其众，列龙、虎、犀、象四营，进攻增城，入之。十月，成栋至增城，马步万余。家玉分兵为三，鼎足相救，且倚深溪高崖，以自固。大战十日，力尽而败。成栋围之数重。诸将请血战溃围出。家玉曰：『矢尽炮裂，欲战无具；将伤卒死，欲战无人，天明俱受缚矣。丈夫立天常，犯大难，事至已坏，乌用徘徊不决，以颈血溅敌乎哉』！因起遍拜诸将，自投野塘中以死；怀银章一，篆曰「正大光明」，闽赐也。时年三十有三。官军得其尸，集诸绅验视之。李觉斯再拜贺曰：『是已。某知其一齿缺，以银镶之，发长可二尺三寸，今果然死，无疑矣』。盖以为快云。然家玉父兆龙，弟家珍仍为人所匿，觉斯不得其踪迹也。后以思恩侯陈邦傅、给事李贞请，家玉谥文烈，父封增城侯、少保大学士，如家玉官，家珍荫锦衣佥事。其先后从家玉而死者为师林■〈氵存〉、从弟有光、有恒及邓栋材、韩如琰、杨光远等数十人。

　　粤中人又言，家玉尝乘一黄马，神骏趫捷。每临阵，风沙惨淡，作势怒鸣，以鼓士气。及家玉死，其马亦自踯死豁水侧，人以为忠义所感，乡人舁其马而瘗之，号曰义马冢。  
　 
野史无文卷九

　　西南死事诸臣传（下）

　　陈邦彦传

　　李元胤传

　　王应熊传

　　王祥传

　　杨展传

　　杨畏知传

　　李干德传

　　沐天波传

　　郑文雄传

　　李定国传

　　陈邦彦传

　　陈邦彦号岩野，广东顺德县人也。弘光立，以诸生谒南京，上中兴政要书三十二策，权奸阻不能用。其自南京还也，以弘光登极诏举恩贡。

　　隆武帝入闽，读其策而伟之。及即位，有旨召见未赴，即家授监纪推官。拜官数日而榜发，邦彦已登是科贤书。以苏观生荐，改兵部职方主事。从观生至广西，征土司狼兵（狼兵在广西东关、南丹、那地三州之境，能以少数众十出而九胜。何也？盖三州之土官，大略如秦法，以首虏为上功，军令森严，其赏亦重，而兵多不惜死）。

　　丙戌，郑芝龙降于清，邦彦方至岭，闻变，劝观生东保惠潮，以御清之略地者。不从，以狼兵走韶州。会丁魁楚等已立永明王于肇庆。观生前与魁楚不睦，至是，使邦彦赴肇庆称贺，且觇动静也。魁楚闻观生兵回，恐见逼，乃挟王西走梧州。邦彦至，见桂太妃，垂帘向南坐，永明王向西坐，魁楚侍，劳苦邦彦，即授兵科给事中，令回慰观生，召之入辅。迨邦彦东归，而观生已立隆武弟聿■〈金粤〉于广州。邦彦舟泊南江不敢入，乃致书观生报命曰：『外有强敌，一国之内而立两君，必内相攻；攻则清人乘隙以来，将焉致力！永明亲为神宗之孙，吕、丁诸公奉之，非为越序。公宜并力合一，以卫社稷而启中兴。不然，国中自斗，以贻渔人利也』。观生不能从，竟构兵三水。初战，广兵败。王化澄再战大同峤，广兵以舟来诈降，肇兵败。邦彦遂去，隐高明山中。未几，李成栋陷广州，聿■〈金粤〉及观生皆死。

　　先是赣州总制万元吉使族人万年募兵于粤，得余龙等千余人，未行而赣州破。余龙等无所归，遂聚甘竹滩为盗，残兵依附者三万余人。肇庆总督朱治■〈忄间〉使监军郑研聪招之。既至，与总督标兵不和，哗而归；研聪与年俱死于乱。成栋既定广州，丁亥春进攻肇、梧，俱克之，走治■〈忄间〉，杀魁楚，前驱至平乐。邦彦闻之，以扁舟入甘竹滩，说余龙乘虚攻广州；龙许之。邦彦起兵于高明，与龙由海道入珠江。会城空虚，巡抚佟养甲蜚骑走桂林，召成栋回，佯言便道径取甘竹，龙等家属所在，遂退回。于是陈子壮起兵九江村，张家玉起东莞，霍师连等起花山，皆团聚壮士，与邦彦相应。邦彦致书于家玉，其略曰：『强弱之不敌者，非尽势也；事之获济者，天也。今桂林危如累卵，师徒望风先溃，正清人逞志之秋。明公首此义举，令彼后有劲敌，而有还顾之忧，不能展意而西，浔、梧、平乐应可安辑。是我效力于此，而收功于彼也』。家玉然之。邦彦竭力连结诸倡义者以图广州，而桂林围解。

　　邦彦复遣其门人马应芳与余龙攻顺德，复之。成栋至顺德，余龙战败。应芳被执，不屈赴水死。应芳乃前鹤庆太守义祥子也。四月，余龙再战于黄连江，亦败死。邦彦乃弃高明，收余众数千人，别徇江门下之。

　　前者收广州，佟养甲得降人，知其谋出于邦彦，访求其家所在，急捕之，获其妾何氏并其子和尹、虞尹于肇庆，厚待之，为书以招邦彦。邦彦不复书，但判其楮尾云：『妾辱之，子杀之，为臣死义，不私妻子也』。养甲壮其为人，仍善养其妾与二子。后郡绅李星一、举人杜璜以兵攻肇庆，始杀之。璜等战败亦死。

　　七月邦彦在江门，陈子壮密约围广州。子壮先至谋泄，内应者遇害。子壮欲引去，适邦彦兵至，因谓子壮曰：『成栋方攻张侍郎于新安，闻省警必乘舟急还。邦彦伏禺珠洲侧，伺其至，火舟从芦苇中冲之。公以大舰遮其西，使彼不得薄城下，克城在此举矣。望青旗而朱斿者吾兵也』。计定，成栋果以战船数百过禺珠洲，势颇盛。邦彦火船少，冲之，焚其数舟。成栋引而西。邦彦觇之，会暮夜，不能辨旗色。子壮疑皆敌舟也，阵动，成栋顺风追之，遂大败。邦彦欲回攻城，城中已设备，遂引兵攻下三水，据胥江，与师连会。

　　当是时，前湖南道黄公辅、御史连城璧亦攻下新会新宁。八月，清远指挥白尝灿、太学生朱学熙杀清知县何甲以迎邦彦。邦彦发胥江，遣人约师连与俱，横江树栅，绝清人岭东饟道。成栋还兵击清远，遇师连以兵来。成栋溯流而上，师连以舟师遏之。成栋纵火楚师连舟，风作火猛兵乱，破棚而入，师连战死。邦彦、尝灿、学熙入清远，婴城固守。时民兵之起者数十营，惟邦彦一军最强，尝分出以救民兵之败者。至是精锐尽丧，外无援兵。成栋攻之数日，城陷，尝灿死。邦彦犹率壮士数十人，操短兵巷战，肩中三刀不死。左右弃戈走，邦彦亦走学熙家，学熙已自缢堂中。邦彦哭拜之，为诗题于壁：『无权无勇，何饟何兵，联络山海，喋血会城。天命不佑，祸乱是撄，千秋而下，鉴此孤贞』。遂被执。总督佟养甲使医人来视创，并馈食，邦彦却之。在狱五日，惟慷慨赋咏。或投以纸笔，辄随笔而满。所传有「天造兮多艰，时哉不我与；我后兮何之，我躬兮良苦』之句。九月二十八日，以磔死。监视旗弁剖出脏腑，其肝在地上跳跃不止。弁往俛视之，肝忽跃起击旗弁面，遂惊悸而死。

　　邦彦为人，强毅多谋略，敢于有为。尚义之士从而起者众。邦彦、师连以孤军临大敌，外无救援，因及于难。子壮、家玉亦随歾。粤东义旅，鲜有存者。踰年，恤赠兵部侍郎。其子恭尹逃匿山谷得免。善诗，能文章，以嗣其家声。隐居不仕，以寿终。

　　李元胤传

　　李元胤榆林人，本姓贾，为李成栋养子，因冒其姓。成栋少时从高杰为流贼，以勇决闻。及杰降，封兴平伯。弘光初，以成栋为总兵官，挂印镇守徐州。杰为许定国谋害，清兵至利国驿，成栋即降之，从渡江。会故赵王由棪与黄蜚起兵于震泽，成栋擒蜚，走赵王，授松江总兵。清人渡浙江入闽，成栋从之，由漳州与巡抚佟养甲攻潮州，下广州，入惠州。时苏观生方拥唐王聿■〈金粤〉于广州，与肇庆兵战于三水，不复东顾。成栋兵薄会城，城中人犹以为海上招来群盗，遥呼之。成栋兵免冑，示以辫发。及大惊谋守堞，成栋兵夺门而入，执聿■〈金粤〉与周、益、辽诸王，俱杀之。观生自缢。时丙戌十二月望日也。

　　丁亥正月，成栋分兵取南韶，亲攻肇庆，克之。遣裨将杨大福、张月取高、雷、廉三府，阎可义渡海取琼州。自率兵向广西。晦日，下梧州。二月，遣杜永和袭丁魁楚于岑溪，执而杀之，尽掳其赀以还。进攻平乐，先驱及桂林，总兵郑文雄血战却之，稍退。会粤东乱起，省城被围，养甲告急，成栋遂东回，往返击攻，自春徂秋始获定，而西粤、平梧及海北高、雷、廉等城复失，屡被责问。

　　明年戊子春，江西金声桓、王得仁举义，以密书约成栋。时佟养甲已授两广总督，成栋为提督，例当受节制，自恃高功，耻为之下。得仁围赣州急，养甲趋成栋赴援。署布政使袁彭年觇成栋与养甲隙，乘间密议于三层楼。既定，语养甲曰：『今出城数十步皆贼，安能远行？计惟急改年号，以安人心尔』。养甲愕然，莫可谁何。成栋反正，遣使赴南宁；一时喜出望外，封成栋为惠国公，养甲尚书襄平伯。养甲惧祸及，尽以所部兵授成栋。养甲虽降，阴蓄异志，间使约乌金王，谋内应。成栋获其使，密以告元胤。元胤伪招之赴梧州谒桂恭王皇陵。舟泊杨柳沙，称诏收斩之。六月，成栋使其将罗成耀贡黄金一万、白银十万两及彩纻舟楫，迎永历皇帝于南宁。至肇庆，拜成栋翊明大将军，以其子元胤为锦衣都指挥使，掌丝纶房事。擢袁彭年为在都御史。

　　先是广东都使马吉翔为锦衣，从永历入武冈，因内阁缺员，得与票拟，图富贵者争趋之。其在南宁，陈邦傅驻浔江，上下倚以为重，因以其子陈曾禹为锦衣，比吉翔；而邦傅亦以复钦、廉，加封思恩侯矣。至是成栋封公，邦傅意不满，乃亦晋邦傅庆国公，并封其中军胡执恭为武康伯。成栋闻之，亦为其下杜永和、阎可义、郝尚久、罗成耀、黄应杰、杨大福、张道瀛等七人请封，皆得封伯爵，而元胤亦锦衣侍卫，比陈曾禹焉。

　　元胤修整大雅，喜与士大夫交游。彭年又素负时望，掌台纲事。于是刘湘客、丁时魁、金堡、蒙正发等皆与之善，持论侃侃，专以尊主权、别品流、抑幸授为事，远近望而畏之，因有五虎之目。五虎者，袁虎头、刘虎皮、丁虎爪、金虎牙、蒙虎矢也。

　　冬十月，成栋攻赣州不克。时清人已至南昌，金声桓召王得仁还救。赣州守御已固，成栋至，总兵高进库击败之，退避康县。己丑正月，南昌破，声桓、得仁俱死之。二月，成栋救南昌，踰岭至信丰，值清兵与战，败绩，成栋自断后，披甲渡赣水，马蹶，沉水死（或曰：未死，踰去）。永历帝闻之，赠宁夏王，谥武烈。五月，以杜永和为总督，守广州，阎可义守南韶，未几死，以罗成耀代之。加元胤车骑将军，封南阳侯，领兵宿卫，益竭尽心力为朝廷用。忠贞营入粤，元胤请以杨大福移戍封川以备之。其夏，大福走怀集、四会，焚民居，掠财货，不与者多杀伤。大福益骄纵，帝患之，谋于元胤。乃使人诏之，元胤邀之饮，醉，缢杀之，而乱始定。庚寅正月朔日，平南王尚可喜、靖南王耿继茂至南雄府，罗成耀溃归。郑文雄迎战，清兵缓进。十四日，破韶州。永历西走梧州，留元胤、马吉翔守肇庆。罗成耀败归，自韶州走高州，纵兵郭内杀人。元胤佯与之盟，即坐上取之，斩首送行在，人情恃以少安。

　　初，成栋父子方宠，陈邦傅居西，而屡为金堡等所排，积怨刺骨。会其下徐彪兵亦叛之。忠贞营李赤心等又自湖南溃入粤，散处宾、横之间，邦傅不能制，威望日损。东事急，召之赴援，非其意也。顾欲藉以泄前忿。将至梧，群情汹汹。适西抚缺，众议推刘湘客。兵部侍郎程源论其比党堡等，四人皆杖戍，惟袁彭年先以忧去，得免焉。邦傅兵抵三水，竟观望不敢进。清兵薄会城，杜永和等与元胤弟李建捷力战守御。永和等晋为侯，建捷封安肃伯。广州城三面临水，成栋在时，复令筑两翼，傅于江外为炮台，水遶之，地险守固，攻围十阅月不能克。裨将范承恩谋内应，决炮台之水，清兵藉薪竟渡，遂得炮台，返以内攻。十二月二日城陷，屠之，承恩降，永和等由海道奔琼州，元胤弟建捷突围至肇庆，与元胤合。陈邦傅等兵俱溃于三水。随闻桂林亦破，梧州君臣夜走。邦傅遣兵邀劫各官于藤江。

　　明年春，元胤在肇庆，其下亦多谋而为叛者，不得已西走。元胤之出也，惟建捷、李朝用两人从。元胤乘马，以一妾随。中途乱兵蜂起，度不能达，乃杀妾。驿道不可出，出间道，道狭，丛篁崎岖不容马，又杀马。至南宁，谒帝，伏地恸哭，哀动左右，泪下沾襟。于是从帝次南宁者，严起恒、元胤，旦暮居帝侧。辛卯，贺九义来，杀严起恒等，元胤忿甚，密与帝期，请出灵山，收高雷之兵，迎帝入海。至钦州之防城，为降贼王胜堂所执，送靖南王。三人皆不屈。左右梃下，元胤笑曰：『鼎镬不惧，何畏于梃』！尚可喜曰：『且莫打。若能作书招杜永和来降，即贷尔』。元胤笑曰：『杜将军缮兵琼海，以图恢复，差有丈夫气。岂似尔屈膝犬羊？吾肯招之耶』！王义之，使其友人往说之曰：『将军等未受清恩耶』？元胤大恸曰：『某等不过帅府一亲人尔。今元胤昆弟，爵列通侯，内司禁旅，不幸狼狈，被奸人所获，计惟一死以报国家。豫让不言之在前乎！且吾父效忠殒身，俟我于九泉久矣』。友人曰：『李将军真将军父耶』？元胤曰：『岐阳、黔宁俱以养子有奋，何有于我。子毋多言，我誓一死』！遂与胞弟建捷及前锋营李朝用同遇害。元胤死时，巾帻犹在首。可喜投三人尸于海。

　　明年，清兵攻琼州，杜永和等俱降于清。

　　王应熊传

　　王应熊字飞熊，四川重庆府巴县人，万历时进士，选庶吉士，屡官至崇祯中，以礼部尚书晋东阁大学士，半年放还。十六年春二月，复诏入阁，次涿州，阁臣有忌其复相者，遣人谓曰：『上望公切，公盍辞焉而复入，则更重矣』。应熊上书辞。上曰：『王应熊已至国门，而辞何也』？阁臣曰：『彼亦见时事难为矣』。上默然。应熊入朝。故事：起旧相，不舍馆，入朝房，即宣进阁。三日无命。于是科道交章劾应熊。辞还，许之，即日载道。时陕西已陷，从江南还蜀。

　　十七年三月，北都陷。是年五月，德昌王由崧即位于南京，改元弘光。八月，以王应熊为督师，少傅兼太子太傅、兵部尚书、武英殿大学士，佩经略川、湖、云、贵督师抚臣银印，赐上方剑，督诸将专办蜀寇。是时全蜀被流贼张献忠陷歾，应熊尽散家赀，募得勇健数千人，制甲冑鞍马弓矢戈矛，开府永宁。未几移綦江，再移泸州。

　　丙戌年，福建唐王聿键称帝，改元隆武。遣使赍敕印，封应熊为长寿伯，使督蜀师御寇。昔应熊为诸生时，常梦官于长寿，至时符所梦。招降姚黄十三家贼人袁韬、武大定等，授副将，使守顺庆等处，累与贼战，蜀南赖之，全活者甚众。贼大遯。王师入四川讨贼，应熊知势不能支，退毕节卫，屯土城拒守，忧愤成疾而卒。吕澈云，有谥，而考之无闻焉。有「涵园集」二十卷、「云程纪」一十五卷行于世。遵义不为贼害，百姓至今饶裕者，乃王应熊之力也。川南百姓建祠以祀，至今思之而不忘。

　　王祥传

　　王祥，綦江人。崇祯末，为九围子隘官，素号勇悍，永宁、赤水百姓素怀之。

　　流贼张献忠陷四川，惟遵义一府未破。大学士王应熊回自京师，遂起义旅，缟素誓师，即遵义置幕府，以马干行巡抚事。干字洛水，滇之昆明人，崇祯癸酉举于乡。八贼围夔州，干以知府守城，历三旬，八贼不能下。经略杨嗣昌援之，围解。以材能擢川东参政，积官至四川巡抚。时与监司刘鳞长、王芝瑞等传檄讨贼。邑绅刁化神以鬼道募兵甚伙，应熊使涪将曾英取之。英，闽人，与部下李占春（泾阳人）、余大海（项城人）等俱以武材称，遂收复重庆，屡破流贼。王祥亦出师綦江，与相犄角。祥或望不及英，而幕府委任过之。

　　丙戌十一月望日，清师肃王至成都，诛张献忠，而贼党孙可望南窜，过重庆，击曾英杀之。是月，抵綦江。丁亥正月，由遵义入黔，祥等走永宁山中。而清兵下蜀，巡抚马干先于内江被难，鳞长、芝瑞皆从间道归。王应熊卒于永宁之毕节卫。祥于永宁、赤水间召集溃兵与贼之散亡者，聚至数万人，进攻遵义，复之。曾英既歾，李占春、余大海收残卒屯涪。降贼袁韬为清兵击败之，由顺庆南下。占春等避之，东走夔州，将赴荆降清。时帝遣宗室朱容藩来安辑巴蜀，自施州卫渡江，途遇占春、大海，说之曰：『荆州方乱不可往，曷若乘清之饥疲北走，以袭其后，应得奇功』。两人听之，复回。时清兵陆行，新镇卢光祖以舟师泊湖滩，所得皆曾英旧兵，不意占春等猝至，战不利。清兵北还顺庆。占春乘胜至涪州，结营平西坝，三面阻水，号万姓营。大海屯忠州之花凌河。总督李干德以督饟来蜀，在袁韬、武大定营。闻清兵退，说两人北出攻佛图关，克之，收重庆。而祥据有遵义各州邑并重庆之綦江、南川。遵义故播州地，土地沃饶，而山深阻，蜀之绅士避乱者多归之，户口充实，祥以是独雄于诸镇中。以御史钱邦芑言，封祥为平寇伯，曾英封号也，而祥复得之，一时以为荣，李、余等不服也。适袁韬与占春争长相攻，祥恶占春之强，思与韬合。一日与春计事，伏兵执之，占春杀守者逃归。于是诸镇不和，日寻干戈，公斗怯而私斗勇，不足与有为也。

　　武冈之变，相传永历帝已被执，朱容藩在夔州，自称楚世子监国招讨副元帅。诸将皆贺，李干德恶之。未几，故相吕大器自黔抵遵义，王祥具櫜鞬郊迎，事之甚谨。朱容藩闻大器至，亦使人以千金来迎。大器北行，先过占春营，具言永历帝无恙，容藩乘机僭窃，当得罪，不宜辄受其爵号。占春以为然，遂不复事容藩。李干德亦传檄声容藩罪。容藩亦窘，乃北依三谭。三谭者，谭弘兄弟三人也。以兵攻石砫司，占春救之。容藩兵败走忠州，为追兵所杀。干德与袁、武等俱西赴犍为，与杨展合。吕大器遍历诸营，太息谓干德曰：『杨展志大而疏，袁、武二将性忍而好杀，王祥庸懦不足仗，蜀事其尚可为乎』？遂回黔，至独山州，疽发于背而卒。而祥又与黔镇皮熊构隙。皮熊者（黔阳县人），初名罗联芳，守黔，巡抚范矿荐授总兵。孙可望由遵义趋黔，破熊于乌江，熊走平溪。可望入黔，熊自平越收兵复黔，破土贼蓝二等，以功封定番伯。遵义饥，祥赴黔告籴。熊以为诇己虚实也，阻之，部下因而截夺其赀。祥怒，举兵围黔省三日，兵败而还。熊因陈详越境相侵之罪，请约诸镇会讨。诸镇久垂涎遵义，各率兵攻祥。大小十余战，不能克而去。惟黔兵连胜深入，相持月余。黔兵乏食。熊子文英为兵主，不能抚循其下，气益衰，战败，文英引兵去。详悉锐乘之，黔兵大溃，争渡乌江，死者尸如聚凫。祥亦上疏自理，帝复遣使解和之，会盟于乌江，罢兵修好。于是思南、铜仁、湄潭各郡邑皆归于祥。蜀荐绅程源、梁应奇、辜延泰等先后赴肇庆，皆言祥雄武可大用，乃封祥忠国公。熊亦封匡国公，盖并籍为西藩，障滇寇也。

　　己丑冬，孙可望由滇赴黔，皮熊不能御，走清浪卫。可望使白文选追执之，释而不杀。复遣使与祥约盟。或曰：『可望以好来会，当许之』。不听。可望怒，使白文选将二千人入永宁。守将侯天锡迎文选，诈以危言报祥曰：『滇兵二十万已渡乌江，期会师夹攻矣』！祥惧，召诸将谋之。将军李定者，最骁勇，众服之。定曰：『二、三年来，日操戈同室，虽捷亦耻。今发兵拒可望，胜则保西南；不幸而败，不失为忠义之鬼。他何所云』。王祥犹豫不决。私计自真安州入武隆、彭水之间，据险守隘，引李、余为唇齿。乃裹其文绣珠玉金宝之类，作竹夹三千，皆使牙将负之先行。众心尽解，多送款可望。可望疾发兵掩击之。祥仓猝夜走，牙将已先劫其赀去。比晓，失妻子，从者仅百余骑。追兵至，马蹶不能行。祥率死士数十人，短刀突战，杀百十余人，创重，自刎死。

　　明年，可望将卢名臣下涪州。李占春战败于野猪寺口，与余大海俱顺流下楚降。占春死。皮熊居贵州，其婿张默为水西土司安坤之师，坤尊礼之。康熙壬寅年，有常金印者，乃开平王后，至水西，与坤谋举义兵，吴三桂讨平之，并执皮熊翁婿，熊年已八十六矣。抗节大骂三桂，遂绝饮食而死，一时哀之。水西安氏，目汉世袭至今，几二千年，为三桂灭之。洞中金银不可胜纪。以其地置黔西、大定、威宁、平远四郡，隶黔省，而安氏之裔微矣。

　　杨展传

　　杨展字玉良，四川嘉定州人。年少白晢文雅，善击刺骑射，川之屠沽无赖、盗盐乐讼之徒多附焉。已而改行，折节读书，中崇祯辛未科武进士，除四川总镇旗鼓守备。姚黄贼围仪陇县（隶顺庆府）金城砦，总兵刘镇藩遣副将王朝阳往救。时官兵久阙饟，朝阳至通江，兵噪散去，掠至保宁。会大学士王应熊奉诏入都，遣人谕之，乱兵走苍溪，至广元县。镇藩往州东阅隘未还，展与坐营游击曹勋守广元。叛兵言乞抚，而掳民间如故，后引去。展曰：『叛兵放肆久，不大创之，不肯服』。选守兵五百骑，夜出西门，假汉中总兵赵光远名追之。叛兵走广元百丈关，将与贼合。镇藩归，欲抚之。曹勋曰：『非展不可』。展至苍溪，见王应熊，言抚众状，以数骑往谕，众受抚，还广元，遂以展为参将。

　　十七年，流贼张献忠入蜀，巡抚范文光调镇藩援省，展、勋皆从至成都，守南门。八月城陷，镇藩兵三千人攻出南门大桥，走新津。镇藩率残卒，沿城走青羊官遇仙桥。贼守严，于是镇藩与范文光战败，俱赴水死，而展与勋被执。贼驱军民至城外，将尽杀之，皆反接面缚，然军与民分为二。先是汉中赵光远署四川大镇，其去也，有卒四人病，属勋，勋视之善，卒感其恩。至是为贼伍，监押展、勋，缚皆不紧，而展、勋皆近民。勋脱缚，又为展宽缚，膝行近民。俄而龙挂云中，贼以为己瑞，释民不杀。众俱走，展、勋亦走。勋还雅州，展归嘉定。献忠据蜀，升嘉定为府。既而曾英等起兵，展亦乘间入犍为县，杀伪令以起事，州人多从之。率众至叙州府，扎南岸。贼至，展将兵趋永宁司。明年，复叙州。贼渠孙可望来，复战。展败，退永宁，驻兑溪。督师阁部王应熊命出永宁。永宁已被侯天锡、皮熊所占遂出鱼浮关，大败贼将梁一训等于纳溪县，乃沿江而上嘉定驻师。丙戌，贼烧成都，遁川北，展引兵至成都。十一月，赵荣贵入成都，展还嘉定。

　　丁亥春，清兵攻嘉定。时展病，众请移其妻子家人于峨媚山中。展曰：『吾与此城共存亡』！兵围五日，粮尽而去。展遣子璟新率兵追战于井研，而璟新败，参将杨望、杨雄皆战死。清兵退保保宁府。张献忠既诛，余贼散走。时蜀地残破已甚，岁复大饥。清兵北还。诸旧将稍稍收复保就，遣人以捷书报肇庆，遥受爵号。嘉定近省而险，展善于抚众，遗民及贼之溃散者相率来归，众至数万人。昔献贼之去成都，以舟载金银，至青神县江口不能下，遂尽沉于水中，有知其处者。展使壮士乘巨筏探取之。数月，获黄白镪以巨万计。民间饥馑，厉疫相仍，斗米值三十金，饿莩载道，或父子相烹食。乃遣使百人，赴黔、楚告籴，前后入米数十万石。自乡先生以下及弟子员，具瞻资与朝夕居处，农民给牛种口粮使择田而耕，壮而愿戎事者补伍使操兵战，百工杂流各以其艺就食，孤贪无告者廪之；于是巴蜀孑遗赖以全活者甚众。又放兵屯种嘉定所属六县田。是年秋大获。展遂雄视全川矣。蜀人走四方者，述展慈爱，莫不流涕。戊子岁，封华阳侯，得锡予，视他镇有加，旌之也。

　　展既地广兵众，然性矜尚文墨，不务攻战，取舍任性，至引贼自助，卒为袁韬、武大定所害。袁韬乃献贼之别部，有罪当斩，率所部数百人逃。后聚众愈多，号姚黄十三家贼，所遇焚杀亦惨。督师王应熊招降之，请授副将，使守顺庆。大定为贼渠小红狼之别部，以材勇见称，降于总督孙传庭。孙败死，大定聚众南山中。清兵至，战败，走兴安，踰广元，与袁韬合，众数万人，谋突秦而西。官兵击之，大败，丧失妇女辎重几尽，乃收余众万余人，弃顺庆而东，过涪入山，由武隆、彭水以趋黔之婺川。既而李占春等复涪州。韬等返战，至佛图关，与李占春会于重庆府，争长不和。巡抚李干德奉命督粮于蜀，在袁、武军中。李素善占验，夜观星象，与韬言当有急兵。是夜，占春果袭之，有备不能克，掳干德家口而去。次日夜还之。韬等既与占春构隙，且重庆兵多食少，干德乃遣人说展，与合兵。展大喜，与袁、武约为兄弟。己丑，袁韬驻犍为，武大定驻眉州（大定乃贺人龙，从贼降于闯者也），皆依展供亿，赀装日相望于道。久之，展复与占春通问。袁、武请乞不己，展难悉应，遂有隙。干德屡讽展经营川北，展不能听。干德度展终不能与有为，而谓袁、武辈骁勇足资也。袁、武辈亦曲意事干德。干德遂与谋杀展而并其众。会袁韬生辰，于七月，展具舟，亲赍牛酒致祝，并犒其师。袁、武置酒高会。展以甲士五百人，长刀自卫。入夜，犒从者酒，五百人皆醉。遂于座上擒展，囚之别室，寻杀之。发兵围嘉定。诸将奉展子璟新誓死以守。久之，城中乏食，人渐异志。王祥、曹勋、李占春等发兵救嘉定者皆败去。于是内应者以城降。夫人自缢。璟新北走。而展之士马财赋尽归袁、武矣。众论俱不直李干德。宜宾人樊一蘅贻书诮让之。事闻，切责干德，问展死状。他镇上书请会师致讨，会粤东、湖南丧师，事良已。

　　庚寅，孙可望据黔，将图蜀，乃为展讼冤，声干德及袁、武等罪恶。遣其将王自奇等将兵三万，由川南道；别遣刘文秀精甲万人，由滇渡金沙江，踰大小象岭，过大渡河，取曹勋以袭其后。而袁、武不知也。方悉力拒王自奇于川南。月余，文秀由黎雅趋嘉定，袁、武撤师还救。王自奇袭击之，袁、武之兵大败，俱就擒，而李干德自沉于水死。永历至滇时，史科都给事中齐环奏展与范文光忠节，而展屯田救蜀功尤大，遣官谕祭，谥则未闻焉。康熙庚申十九年冬，奈村农夫随湖广提督徐治都（字平宇）奉命援剿，入四川，询之乡人，皆云杨大将军有谥，谥曰忠惠。

　　奈村农夫曰：蜀难以残溃之余，阻山负险，犹用武之国也，而杨展、王祥因之，收疲敝之夫，择其利便，屯聚而守，傥能合从为一，斯或有济焉。内相构怨，连兵萧墙，敌人养士聚粮，盛气而覆之，不待血刃，而度万山，李定之言，予三复之而长太息也。安坤之难，皮熊既老，耻食周粟，其与古之义烈忠贞等矣，而如乌江之战者何耶？

　　杨畏知传

　　杨畏知字介甫，宝鸡县人，举陕西乡试第一。崇祯庚辰，诏天下保举材能特用，畏知德举。起家为县令，历官云南副使，分巡金沧道。

　　乙酉秋，武定土司吾必奎作乱，连陷禄丰、广通等县，进攻楚雄府，破之。畏知监军复楚雄。郡民请留畏知弹压，遂由大理移驻焉。时阿迷土司沙定洲奉调会剿，至省而必奎已擒。定洲以十二月朔日入黔国公府抢掳。巡抚吴兆元不能讨，且许为请代镇。沐天波走楚雄，畏知纳之。定洲率众西追。畏知与天波计曰：『郡城新破，疮痍未复，贼以方张之势来攻，必见陷，同死无益，公不如疾走永昌，据重江之险。比贼越楚雄而西，踟蹰于大理、蒙化间，须数月而后定。我守御既备，传檄四出，贼欲趋永昌，惟恐我断其归路；欲返攻，则公随之，首尾夹击，扑灭可期也』。天波遂走永昌。明年春，定洲至城下。门已闭，畏知从城上语之曰：『尔所急，黔国公尔，今已西矣。待尔定永昌回此时，朝命已下，当以镇道礼相见。今顺逆未分，吾不能为不义屈也。且尔不忧迤西诸司受黔国檄，而合从见讨乎』？定洲恐失天波，遂与盟而去。分遣其党王朔，李日芳等攻大理、蒙化屠之。畏知乘间撤郭外居民尽入城，清四野，坚筑隍陴，传檄调汉土官军，姚安、景东各郡俱响应。定洲闻之，不敢至永昌，回攻楚雄。畏知守具既集，屡攻不能下。一日，畏知坐城楼，贼发巨炮击楼，烟焰所指，正罩畏知。贼相庆谓必死。须臾烟散，畏知端坐无恙，惟进贤冠失左翅尔。俱惊叹以为神助。畏知视贼懈，辄出奇兵奋击，所杀伤甚多。至是始引去。

　　先是定洲变起仓猝，诸土司以抚军故，观望不敢动。及闻畏知倡义，于是宁州禄永命、石屏龙在田、嶍峨王克猷等皆聚众不与通。定洲恐阿迷有失，东还攻石屏，在田走；破宁州，杀永命；至嶍峨，克猷逃死于路。迤东既定，乃复还攻楚雄。分兵为七十二营，每七营各为一大营统之。环城塞濠，为久困计。畏知复凿濠三重，男子乘城，女人馈食，更番守，御之益坚。逾八十日始去。丁亥春，孙可望等至云南，定洲与战大败，逃归阿迷。可望入会城，巡按御史罗国瓛、宗室朱寿琳死之。

　　先是隆武在闽，闻畏知拒贼事，已晋都御史，督滇师。可望等亦闻其名。既入滇，分遣李定国东追定洲，自与刘文秀俱西出。畏知率兵，遇可望于禄丰，战于启明桥，兵败赴水，浅不死，踞而大骂。可望下马慰之曰：『吾闻公名久矣。特来为云南讨贼，将与公共扶明室，非有他意』。畏知瞪目视曰：『贼给我也』！可望曰：『公不信，当折矢为誓』。畏知曰：『果尔，当从吾三事：一不得仍用伪西年号，二不得杀害良民，三不得焚庐舍、掠妇女』。可望皆许诺。同回楚雄，西略大理各郡。使刘文秀至永昌迎天波归。迤西八府皆得免屠僇者，从畏知之言也。

　　既回省，闻隆武皇帝见害，两粤亦被兵，音问阻绝。临安人任僎官于滇，倡义尊可望为国主，以干支纪年，铸兴朝通宝钱，置六卿庶尹。可望听之。畏知愤懑，常欲唾其面。顾念既已同之，徒死无益。惟日称道忠义，以动其下。有所忤，辄鼓掌大骂，贼怒，多欲杀之。有知者曰：『此忠臣也』！定国、文秀尤爱重之。可望与刘、李辈本侪伍，一旦自尊大，苦无以相服，每事多捍格。畏知念机有可乘，乃日夜以忠义于众中激厉之。一日，可望出语不逊，畏知鼓掌唾之。可望怒，令杀之。众曰：『此忠臣也，不可杀』。可望意亦释。定国、文秀尤与畏知善。畏知日陈故约，期共戴明室，两人交口助之。可望闻肇庆有君，又闻李锦、李成栋降，帝加之封爵，隆礼有加，私念若封我为王，则加侪伍之上，因以詟服之，获专行己意矣。己丑春，奉表于帝，遣畏知同永昌龏彝赴肇庆。至黔，为皮熊所阻；久之，始得假道至粤。进可望表，请封国为秦王，帝令卿尹详议之。兵科给事金堡曰：『本朝异姓止有赠王，中山、开平俱出赠恤，三百年定制也。今虽播移，不可坏祖制』。众皆以为然。畏知曰：『且彼豪植素，虽不与无益，彼固自王也。一旦降公侯而能欣然受命者，此纯臣之节，宁可望于若辈？若因其向羡，破格明恩，益见圣恩之优渥，而动其感激之怀，所谓反侧者以此，傥幸收用于万一。且法有因革，今时异势殊，然国步多艰，土宇非故，通权达变，正在今日，犹兢兢守此名号，不以假人而录其用，犹固执旧法邪』！议数月不决。临发，乃赐一字亲王章，而无封号。畏知西过梧州，遇堵胤锡，告之曰：『畏知今返滇，可望必怒，怒则必逞其强暴，是激猛虎使之噬人。奈何』！胤锡然之，为补牍入，始封可望为平辽王，加畏知尚书、龚彝侍郎而行。武康伯胡执恭者，故陈邦傅中军也，驻防泗城州，地与滇近。闻可望欲求封，先使人以书通约，许封为奏王。可望悦。执恭谓奇货可居，即具疏报闻，且谓『机不宜迟，臣已便宜铸印，填空敕赍行矣』。执恭至滇，可望郊迎甚恭，所部额手加贺，俨然以秦王临其下矣。比畏知回，而始知其诈，故深耻之，曰：『为帝为王，我所自致，何藉于彼，而屑屑更易，徒为人笑尔』！仍厚礼执恭，屏畏知所赍篆不用也。

　　庚寅春，粤东告警，自肇庆迁于梧，可望使至，因复议滇封。内阁严起恒持不可，兵部侍郎杨鼎和助之，且以为不臣其人则不受其贡，并所进白金玉带等物俱却之。可望怨益深。秋九月，自率兵至黔，去粤益近。十一月，东西两会城并失，烽火逼南宁，西窜无地，更使刘■〈艹洍〉封可望为冀王。可望仍不受。畏知曰：『秦、冀等尔，顾假何如真』。可望终不听。畏知私念势迫，主忧臣辱，吾罪无所逃。李定国亦咸劝可望趣畏知行，以始终之。畏知犹未至，可望先遣贺九义、张胜、张明志将兵赴南宁，求阻秦封者而甘心焉。鼎和、起恒等俱被杀，南宁鼎沸，始真封可望为秦王。畏知至，痛哭自劾，语多侵可望，遂留南宁。可望闻之益怒，使人促之回黔。畏知见可望，大骂曰：『贼终不可与为善，我乃为贼所误，负不义名于天下，死有余辜』！除头上帻击其面。可望怒，令杀之。畏知为人，忠义激烈，每陈说顺逆，辄倾其座人。与可望相从久，心谅其无他，虽出一时之怒，犹意左右必有求救者。然贼令严，每怒，咸屏惕莫敢出声。久之，乃自令勿杀，则已无及矣。平时戮人，地距营门可十里许，为时尚未至，而畏知行数步，辄坐地不去，曰：『此即我死处，何行为』！故途未半而被害。可望深悔之，复杖其左右之不言，并杖行刑者。畏知虽死，而李定国奉帝自安隆幸滇，阅二年始亡国，人以为犹杨长知所启云。滇人之怀畏知也，如考妣之丧也。事闻，永历皇帝赠少保，谥文烈。楚雄人为之立祠，至今祀之以报德云。

　　孙可望，狡猾逞凶之贼也，独能听畏知之说，稍降其暴虐之心，而活全滇之赤子，滇人至今祠而祀之，宜哉。文烈摅忠而轻身，卒使定国尊奖王室，极颠危而犹扶植之，盖其浩然之气有以开之也。刘子政云：『诚信勇敢，何有险诐』；文烈之谓欤。

　　李干德传

　　李干德字行四，号雨齐，西充县人，中吴伟业榜进士。工书，善画鹰。西充有纪信祠，其庙联有怨意；干德入祠，曰『前人误矣』。遂书壁云：「求仁得仁，求义得义，何怨之有」！联板堕地，人神之，为新祠。崇祯十年，干德为中书舍人。三月，蝗。五月，安民厂灾。两上疏，夺俸。累官都御史，巡抚偏沅。御贼着劳绩。以亲丧归。蜀乱，与姚黄十三家贼袁韬、武大定善，欲与就功。自铸兵部之印，又为韬铸定西伯印。在仁寿间，岁歉乏食，饥甚，鬻桃李充腹。以书致大将军杨展。展遣人具糗粮，迎入嘉定。干德初意以兵付展，而有司粮饷自主之。嘉定六县乃展放兵耕屯，势不能行。遂与展隙。展降将武大定、袁韬与干德合谋害展。袁、武又复分地自给，干德仍无与焉。后奏入，朝廷以为兵部尚书，铸与经略六省银印。孙可望申杨展之冤，令刘文秀率兵擒袁韬、武大定，送干德入贵州孙可望处。干德至犍为，自投水死，即杨展被害处也。

　　李干德不度力量时，伤害大帅，君子不取焉。然尚慷慨任事，有为国立功之志。尝画鹰，书苑文光中丞鹰诗云：『独立不群凡鸟避，孤怀时洒羽毛苍』；亦可哀也！所著有易易集、雨然集二稿行于世，今蜀中犹有存者。 

　　沐天波传

　　沐天波字玉液，黔宁昭靖王英十一世孙也。崇祯三年，父启元薨，天波嗣封黔国公，挂征蛮将军印，代镇云南，讨曲靖安效良乱，平之，帝赐白镪。已而流贼张献忠入蜀、滇、黔皆练兵。

　　武定参将李天贽贪墨，数以事侵蚀蛮人。土司吾必奎因蛮■〈棘上入下〉汹汹，奎遂叛。当是时，巡抚吴兆元懦弱不任事，调各土司兵讨之。于是沙定洲，乃安南土司沙源之子，娶阿迷普名声妻万氏，兼有两家之众，赴调来省；而必奎已伏诛，遂留省未去。素怀不轨，而性狡狯，夤缘当事，遂令留戍会城。与都司使阮韵嘉、参将袁士弘、张国用等皆与之私。滇人于锡朋、饶希之与定洲交易市中，晨夕往还。两人素贷沐府中钱，逋索日急，怨恨府中家人。每见定洲，辄夸沐府金宝充积，富比国帑，以煽惑定洲。冬十二月朔，定洲率蛮兵入沐府，蜂拥焚掳。天波从小窦出走西城，母陈氏走城北普吉村之朝阳庵，

　　妻焦氏走普吉之金井庵，曰：『吾等诰命妇，不可为贼污，遂举火自焚死』。宁州土知州禄永命亦奉调在省，方率兵与定洲巷战，阮韵嘉等谒巡抚吴兆元，请发檄止兵使勿战。时乙酉年十二月二日也。天波望救不得，遂由楚雄西奔永昌。定洲追之，至下关。杨畏知据楚雄，传檄讨贼。定洲乃回。

　　前者流贼入楚，石屏土官龙在田与副将许名臣皆奉命援楚，隶总兵熊文灿麾下。张献忠在谷城，孙可望等趋幕府，与龙、许相识。迨八贼败，可望等率群贼走黔。龙、许在石屏，为定洲所攻，亦西走。使人间道赴黔，告可望云：『滇有沙定洲之乱，沐公出奔。若假大义，讨定洲，复沐氏，滇可唾手得也』。可望乃称黔国夫人弟焦侯请兵复仇。滇人世受沐恩，怜天波无罪见攻，闻之，恐其兵来不速也。及至，始知为流贼之余孽，乃大惊恐。监军杨畏知御之，兵败被困。畏知复说以反正，乃称为黔国复仇如初，且以书告天波。天波使其子显忠报之。可望使刘文秀同至永昌，迎天波回省。明年，李定国至阿迷，擒定洲、万氏归，磔之。天波具衣冠，谢复家世之仇。可望等以勋旧礼侍之，亦不复假以事任也。

　　丁酉，李定国自两粤败归，过安龙，奉永历皇帝至云南，而沐天波以世臣受寄心膂。是年冬，孙可望内犯，使其将张胜间道袭会城。时李定国等俱出御，惟王尚礼在城，与胜通谋，为内应。天波觉之，挟之同入朝，以护卫兵守之。天波素善流星椎，时时携袖中。是日恐左右有变，出椎舞，纵横掷击，观者皆披靡。尚礼俯首叹曰：『吾已为槛中虎，不复烦公攘臂也』。既而定国兵至，破走可望，擒张胜，凯归论功，白文选、马惟兴、马宝等皆进爵，次及天波。天波辞曰：『吾世受国恩，常虑无以报，宁敢望新秩乎』？盖久知国势已去，自分以身殉。使其子分赘各土司，曰：『庶存先人祀万一』！

　　先是沙酋之变，陈、焦两夫人俱自焚，惟侍女夏氏归其母家得免。两经变乱，寇义不入，薙发为尼。比天波回，念其节，遂使掌家政，亦不复娶矣。己亥春，清兵至云南，天波并弃夏氏，独身从驾入缅，夏氏自缢。兵乱死者相枕藉，为鸦犬所食，血肉淋漓。夏氏尸弃十余日，鸦犬不敢近。事平，得收葬，人以为节义所感云。

　　天波既行，以二月二十六日抵曩木河。缅人守关不得入。守关者曰：『若黔国公来，吾自开』。使天波先入宣谕，缅人见之，皆下马罗拜，盖其世德入人久矣。晦日，至蛮英。天波与国舅王维恭，典玺内监李崇贵谋曰：『我来居此，本以避蹂躏也。然内外悬绝，外间疏则内生疑，缅夷性黠悍，或从而侮我矣。皇上入缅，我辈宜奉太子居茶山，庶可招集军旅，调度诸营，使外来应援，以图恢复。即在内者亦藉以为重，使缅夷有所惮』。惟恭入言于帝，王皇后不从。

　　三月二日，缅酋以四舟来迎。从行文武别走陆路者九百余人，马称是。于是从行者愈少。十八日，至井梗。

　　二十四日，缅酋使人传语，述万历时事，并出神宗玺书，合今篆差一分，以为伪。天波出已印比之，无差，乃服。盖缅自万历时已绝职贡，不救彼之婿夺翁地故也。

　　居井梗月余，天波与蒲缨、王启隆集大树下谋曰：『缅夷狡诈，待我情日薄，不待智者而后晓然也。我若眷恋于此，恐后事有不可测者。今车驾若出户腊腊撒，以达孟养，孟养虽小，或可图存』。马吉翔以为不可，帝遂止。及白文选兵至，亦为吉翔差官所却。五月，迁者梗，诛茅以居。八月，缅酋使人请天波入见；盖蛮俗以八月十五日岁节，属国皆来朝贡，欲天波至以夸示外国也。天波不从，强逼之。既回，恸哭告从官曰：『前在井梗，不听吾言，以至有今日之辱。我不屈身，则上已在虎穴，何以保全？于戏！谁使我至此也！』明年庚子秋七月，缅人来请，天波辞。缅使曰：『此行不似前番，当以上宾礼相见也』。天波往，缅之君臣果郊迎，因闻定国等兵又至，故伪为恭敬尔。

　　辛丑五月，莽酋弟莽猛白代立，索贺礼不得。后七月，使人请从行诸官过河议事。及至，以二十人擒一人，无得脱者。惟天波出袖中椎击杀十余人而死。是时同死者，马吉翔而下四十有二人。而其先以病卒，与妇女惊窜自缢者不计。从行之文武尽矣。

　　天波三子，其二先病卒。独显忠在石屏，随其妇翁龙世荣出降，居云南无恙。是年四月，有梅道人者，与张琦、尹士镳等起义，伪为显忠者，致宁州禄昌贤。事发，琦等被杀。显忠度难免，谓其妻龙氏曰：『吾且陷不测，尔已妊四月，若生男使无绝先人后』。乃命内官滕九德、仆白君爱引之出，诈言东岳祠进香，遂浮舟至昆阳州。显忠逮入京，即以使婢夏莲为龙氏，真龙氏乃在昆阳。居六日，复走，匿新兴滕蜚熊、蜚蛟家。至八月，产一男，名曰神保。

　　康熙辛巳三月，新兴土司王耀祖等起兵，以奉沐氏为辞，传檄远近。诸蛮曰：『沐氏有神保在』。以衣币自滕氏家迎神保母子至铁炉关，期事成立以为主。吴三桂率兵讨之，战不利，耀祖败，迁之法冲白乃家，又令白君爱别藏神保于滕氏家。六月，吴三桂大索，得之，送京师。显忠先在京尚无恙，见其子神保，大恸不能出词组，至是并讯焉，父子俱见杀。于戏！沐氏虽不血食，观其举家殉国，可不愧称世臣矣。

　　于戏！有明带砺之封，树之京师，惟黔国在滇，载祀三百，传及十世，开国之勋，莫或比焉。幽陵社亡，定洲窃发，滇亦蒙难，所云天道同乎盛衰者矣。蛮莫、井梗之言，悉不见听，此皆有天焉，不可强也。夫人荀荀营营，二三乃心，身虽存而荣且贵焉，其行则污，孰若四十二人者同日死者硁，炳耀千秋，白日丽之。

　　郑文雄传

　　郑文雄字功着，武安漳国公八世孙。其为人也，赋性倜傥，轻财好施，广交游，喜读书，过目不忘，又非章句之学也。伟身干，力千斤，猿臂善射，乐交山泽之豪。尝与屠沽儿游。雄生明之季世矣，其时当烈皇帝在位，流贼蜂起，西秦、中原构乱如麻。雄忿然太息曰：『吾家世受国恩，今天下多事，我不挺身报国，有何颜面立天地间乎』！于丙子崇祯九年正月朔，适援剿经略卢公象升同总镇祖公宽奉命率大军剿贼，路由庐州府往滁州，追剿流寇张献忠，雄因奋起，遂诣军门，献平东、灭贼二策与卢公，公读其策而伟之。又复较射比艺角力，皆冠军绝伦，公大奇之，曰：『尔汾阳少保之流亚也』！特荐之于朝。钦授援剿都指挥使，率兵驻扎河南府西宜阳县，屡败群贼。贼畏其锋，多遶道遯去。未几，擢授广西浔梧营参将。值甲申之变，哀诏下广西，遂呼天抢地，恸哭失声，拔刀自刎，赖同官救之，得不死。

　　丙戌冬十月十四日，永明王立于肇庆，文武诸官皆晋秩，擢文雄总兵官，挂印，赐蟒衣玉带。丁亥春，提督李成栋自广东西上，文雄与之血战十余场，多捷。成栋惊曰：『此间亦有劲敌也』！己丑春，江西再失，成栋兵败于信丰县，死之。忠贞营之兵亦溃于茶陵。十二月，清平南王尚可喜率满汉军万余人进广东，罗成耀迎战大败，由南雄府宵遁。文雄以铁骑三千逆败追兵，可喜小怯，乃得缓行。文雄东西守御者数年，大小十余战，未少挫，人以蜚将称之。

　　丙申冬，李定国奉永历皇帝西奔云南。丁酉冬十二月，封文雄为偃师侯，晋右府都督，加太子太保，而国事日不支。戊戌春，楚、蜀、粤三路清师取贵州，而贵州全省俱失。己亥春正月三日，清兵遂入云南。四日，永历皇帝出云南省城，西奔永昌府。三路清兵俱入会城。二月二日，又由会城西追。十日，总兵王国勋败于普淜驿（在楚雄府城西一百八十里）。十二月，吴三桂追至大理府城西玉龙关。巩昌王白文选、总兵张光翠、陈盛等，皆战败西奔。郑文雄独率骁将锐卒千人逆战，自晨至夕，千人战死，无一存者。文雄身负重伤死之。夫人夏氏、幼子郑通（时年一十五岁）俱刎死。诸仆咸亡，无有孑遗。全军俱歾，全家死节，可谓烈矣！后永历皇帝至缅，追封周国公。

　　李柏赞曰：烈哉文雄，生于明季。带砺功裔，草莽忿起。献策军门，卢公荐举。血战宜阳，败走张李。守御两粤，多立奇勋。天子蒙尘，卒以身殉。千人同死，更逾田横。妻子俱刎，奴仆咸殒。千秋光耀，万古希声。

　　李定国传

　　李定国，延安人，与孙可望、刘文秀、艾能奇俱少从八大王张献忠为流贼，献忠儿畜之，冒姓张氏。献忠僭号于蜀（称大西国龙凤元年），置平东、安西、抚南、定北四将军，而定国以安西为号。八贼死，可望等至重庆，杀曾英，南走綦江。众无主，欲散，始相与尊可望，受约束。可望为人，狡猾多术，饰智以御俦伍，众咸推其能。丁亥正月，陷贵州。云南有沙定洲之乱，龙在田、许名臣迎可望兵入曲靖。自昆明迤西、迤东悉分师略地。闻清师下闽，隆武皇帝被执，在籍御史任僎倡议尊可望为国主，设六卿，以干支纪年，铸兴朝通宝钱；可望欣然欲帝制自为矣。群盗本起等夷，以一时无主，权相统属，非心服也。

　　李定国为人忠直，赋性精悍，尤崛强，多不悦可望所为，每事相忤。可望阴怒之，假以他故，执定国于演武场杖之。既起，持而哭曰：『我以大义辱吾弟，此后改之，相与共济大业，勿相戕也』。定国谢之，请往擒沙定洲以赎罪。由是恨可望。

　　己丑，杨畏知说可望归肇庆，朝永历皇帝，请封王以镇滇、黔。定国曰：『我自为王，安用所请』？可望曰：『封为出自朝廷为真，今皆假号尔』。定国曰：『果尔受封，便为朱家臣子，不可又复作贼也』！胡执恭自思恩入滇，矫封可望为秦王，可望始奉正朔。未几肇庆败，永历走南宁。可望以秦封非真，归怨执政。使贺九义贼杀严起恒等于南宁。庚寅，迁帝于安隆所，以兵守之。凌逼百端，无复人臣礼。可望骄蹇，上帝书云：『人或谓臣挟天子令诸侯。不知彼时尚有诸侯，诸侯亦尚知有天子。今天子已不能自令，臣更挟天子之令以令于何地、令于何人也』？其放纵无君类如此。定国见其强横，益深恶之。

　　壬辰，定国出兵东攻靖州、武冈，皆克之，败清兵于严关，斩定南王孔有德，擒叛将陈邦傅送行在诛之，复地至桂林府，诏封定国为西宁王。北取衡州，胡一青、赵印选、马宝、曹志建相率来归，军声大振。冬，清师敬谨王战定国于衡州城下，定国败。敬谨王自率锐骑追之，去大军十里，遇伏兵发，以火器杀王，取其首去。定国次武冈，不受可望约束。可望怒，自至沅州，使人邀之议事，将杀之。定国知其诈，不赴会。定国回广西，可望率兵追之，不及。途遇清帅佟图赖，与战，可望败，引还。其冬，帝遣林青阳、周官来诏定国入卫，封为晋王，锡以金章，文曰「屏翰亲臣」。定国受诏，读之流涕，军中皆奋臂泣下。定国念与可望昔为兄弟，不忍轻发。可望闻之怒。明年，可望使人杀大学士吴贞毓等十八人，责其矫诏封定国也。定国深恨之。其冬，出师高、雷、廉皆复，攻阳春下之，进围新会。攻之八阅月，城中粮尽，守将屠居民食之，定国不能拔。会平南王尚可喜救之。定国与战，自午至夕，城中兵鼓噪出，败绩。收兵回南宁。闻可望跋扈日益甚。

　　可望遣白文选迎帝入滇。文选阵兵于安隆，列十三营，兵万人。上及从官皆皇急，日夜望定国至。定国驰来，去安隆五里而驻军。望见文选营垒，曰：『我兵少，当以计取之』。选壮士十三人趋营前，诈其出迎，曰『王来！』。营校不知，但见一人呼王来，急趋出，尽挟十三校而回。城中尚有白文选。定国曰：『文选强武人，我自当之』。文选立雉堞间遥呼曰：『西府不畏我箭耶』！控弦矢发，矢无镞。定国笑曰：『吾奉大义来，公若以不义杀我，他何畏焉』！文选曰：『我岂不义者』！乃迎定国入。帝左右尽欢呼。上垂泪曰：『朕忍死待王来久矣』！遂奉帝入滇。刘文秀来谒帝。诸将谓定国曰：『今秦王，董卓也；王为义举，我辈来从，尤恐董卓之后复有曹瞒』！曰：『公等视我肯作操者乎』？指天自誓。诸将迎帝入云南城。帝遣张虎送孙可望妻子于黔。明年秋，可望自黔举兵内向。其下白文选、马惟兴、马宝皆归定国。可望遂奔长沙经略洪承畴军前投降。于是定国、文秀并居云南，而事权悉归定国。而定国于四将军中，与能奇并以勇猛称，而能奇已先死。楚、奥之役，陷十数城，杀两藩王，其党亦严惮之。定国性伉直，与人无私。回滇，大矫可望之失。事帝尽礼，供帝极丰。不以威陵士类，人以此重之。然计虑筹划，少次可望。既柄国，记室金维新，滇人也，官少宰，为定国所信任，群小争趋之。旧人失望，多怨咨。于是王自奇等俱叛，诛戮频行，势亦渐衰矣。

　　戊戌年，刘文秀亦死。大兵三路入云南，定国拒之，战于安隆之凉水井等处，败归。遂西走永昌。狄三品、张明志诱冯双礼执之，降清。己亥春二月，清信郡王铎尼率师至潞江。定国伏兵于磨盘山。铎尼兵至，前军入山走盘道，遇伏，尽死于火。承畴使人走间道招得降者，知定国计，密白王。遣人缘山蹂其伏地。遇天雨，盘道不能纵火，清兵踰山。及是国战，定国大败，走铜壁关结营。使高胤臣报帝，为缅人所杀，不得达。定国再及清兵战，窦名望与王玺二人俱力战死之。定国走腾越，趋孟定，移军孟艮。吴三桂入七星关，文选与战，溃走。三桂追之。又战玉龙关，郑文雄力战死之。文选走曩木河，出右甸，八镇康州，移军木邦司之南岛，不与磨盘山之战。初，定国约文选以兵来会，失期不至、至是定国、文选两军相邻，文选来谒。定国诘问失约故，颇尤之。文选曰：『我非不来并力，因失道后期尔。王何责之深耶』！定国长吁曰：『天也』！议及所向。定国曰：『我兵入缅，彼苦供馈，必相拒于境；击之祸结，恐酿不测。不如择近边险要之地，暂息士马，益招集散亡，两人相为犄角。缅外惮吾两人，在内者则无恐，且得觇滇中动静，结连诸土司以为后图』文选曰：『两人俱在外，则在内者危；不如我入缅护卫，在外事王自任之』。文选率所部由锡泊磨整入缅。定国知不与同心，移屯猛系。数日，兵稍集。元江土司那嵩与降将朱养恩、许名臣、高应凤等谋应之。事露，守滇者率兵围元江。定国方与孟艮构兵，不能救，俱被杀。贺九义自南宁从间道奔至孟艮，妻子在滇。吴三桂使其妻作血书，付家人李启云至孟艮招之。九义受之，未告定国。定国势已败，见其党多降，益怀猜忌，金维新等皆杖死。有以九义事告者，因伏甲召九义饮，执而杖杀之，散其兵。于斯时也，人多犹豫，卒尽疲倦，众多怨之。裨将何起龙率之走，至曼谷河，入滇降。

　　白文选抵拥会江，使人谕缅，皆被杀，因渡江击之，大败缅众。缅使人伪约，许移城给之。阴召兵。兵既集，以大炮击文选营。文选不能支，且粮尽，乃回见定国于孟艮。定国曰：『曩不用吾言，今雠怨已深，在彼者危矣』！庚子九月八日，与文选俱发自孟艮，分道入缅。定国自右，文选由左，期以冬会于洞武。道乏粮，士马死亡者相续。十月中，至洞武。见沿江多船，意欲分兵渡江，赴者梗迎帝，自率兵攻阿瓦，以制缅。靳统武曰：『分兵力单，不如全力攻之。缅破，自送还吾主矣』。乃俱向阿瓦而进。遇缅兵于瑞羊岳，击败之。缅城三面阻江，一面通陆。

　　白文选还后，并凿之，引水如湖，留堤三匝，置木城其上。定国抵南噶喇江，为浮桥以济。使人谕缅，出帝即回兵。缅酉不听。乃进屯洞柏，离缅八十里。文选屯象腿，离缅城百里。缅人于木城外，更立木城，出兵守之。明日，木城兵复前，另立木城以守。城内复出兵守旧木城，步步而前。渐与定国营相近，乃大出兵，与定国战。前队皆象。定国战不利，趣文选赴援，合力死战，大败缅兵。天炎士渴，不能追。缅仍入城以守。定国获缅目，不杀，善待之，谕令还皇帝。终不听。谋渡江，向者梗，前洞武船皆已藏匿。使其下赴马得狼井角造船，其下自相攻杀出降。复使人守江桥，亦皆焚桥走。定国计益穷。

　　五月，缅酋以弟杀其兄自立，尽杀从官马吉翔等四十二人。定国以十六舟渡江击缅，不胜，覆其五舟。八月十八日，与白文选俱引兵还洞武。五月，至黑门坎。文选军在后，其下劝之分道出云南，且以贺九义事动之。文选遂引兵而北。定国觉，使其子嗣兴随之，以观去向。文选部下勒兵回向嗣兴。嗣兴怒，亦勒兵迎之。定国遽使召嗣兴还，曰：『吾兄弟数十人，今惟存若与吾尔，何忍更相戕。吾前所以使尔随之者，冀其悔而复回，仍与吾并力也。既勒兵相向，念已绝矣。任彼所之，吾自尽吾事可尔』。遂率所部东，向九龙江而进。文选北行，遇吴三桂，留屯锡泊。清兵至，复走茶山。马宝等追及之，遂出降。缅酉亦献永历帝于军前。定国在九龙江闻报，东走景线。

　　壬寅年五月，至猛腊，士马死亡日众。定国乃置醮，自述所以矢志恢复，履危蹈险，恒期一篑障江河。皇天不我眷佑，罪在定国。如天命已绝，惟愿速死，无徒苦众人。未几而云南四月二十五日信亦至，定国仰天大恸，晕绝于地。遂病，以六月二十七日薨于军中。八月，其子嗣兴自慢怯降，兴刘文秀子刘震、艾能奇子艾承业俱入京受官，今俱在旗下。  
　 
野史无文卷十

　　鲁监国诸臣传（上）

　　张名振传 

　　张名振传

　　张名振字侯服，南直隶应天府江宁县人。世居青溪浮桥，以戎籍徙陕西富平县。伯兄名拱，武进士，仲名扬，季名斌，皆死于王事。

　　名振少孤，习儒不成。喜游侠，好骑射，不事生产。冬月葛衣，意肃如也。天启癸亥，年二十三。间行长干里，登报恩寺塔，遇一羽士。目之曰：『子丰颐秀目，前程远大，不数年，吾当遇子于医巫闾』。名振心窃喜。

　　明年入都，寓报国寺。久之，赀用乏绝。是时魏珰用事，宦者多于京营习射角胜负筹至万钱。寺僧知名振善射，以钱半万，资之曰：『持以与较。胜则为尔资生，负则当为焚券也』。名振如言而往。群阉挟矢持弓，十人共射，有中一矢及二三矢者，其九人每负一矢，出百钱以贺。名振三矢三负，倾囊而归。僧曰：『非射之罪。由子得失心胜，气馁不振尔。吾再助尔万钱，得失付之度外，无有不胜者』。名振于是再往。初负一次，次胜九十余矢，得钱几万。自是日往射。名振负则输百钱，诸阉负则偿半百；以名振善射多中故也。经年累金数千。厚赠僧，僧不受，仅收前贷。名授于是携赀如边市马，所得更以万计。不三年，积至数千万。时宛平有庠生马翁者，善相人。有二女，长适王之仁。后之仁以军功起，仕至定海总兵右都督，封兴国公。名振时以齐民货殖，富拟封君。马翁见之，喜曰：『若相虽难嗣，亦当封侯万里，与吾王婿等』。遂以次女妻之。马氏贞静淑慎，美姿容，工小楷，善琴棋，孝事孀姑，夫妇爱敬如宾。治家勤朴，衣无锦绣。能相夫散财结士。赏赐下人恒至数百金云。

　　丙寅岁，名振献策枢要，题授京营火攻都司。及孔有德叛登莱，我兵攻之，期年不拔。名振以偏将从征，穴地置火，城崩坍，下之。复以军务出山海关，遇前羽士于途，曰：『此医巫闾也』。阴令于隙宇暂止，指授掘藏法，得黄金几及十万。名振自是益任侠，结交倾朝野。虽事关三部，得名振一言，可以转移生死。

　　崇祯癸未，名振以他事殴死一阉竖，逮诏狱，以右都督谪授浙江石浦营参将。石浦为滨海防倭要地。名振到任，见其士卒战舰徒应故事，曰：『今天下皆以西北为忧，而不知东南为忧更甚也』。时王之仁镇定海，名振与之议，招募水军，添设艨艟战守器具。奏请许之，而饟费无出。时有大兴县儒生顾明楫为名振幕宾，曰：『以明公之略，何患无饟？但患不得一练习水师宿将为君用尔。闻去此百里，山谷间有一废弃海洋降将阮进其人者，虬髭虎目，膂力过人，常负铁七百斤入市，饮酒一石不醉，家贫不能饮，人亦无能饮之者。有金陵士人金钟者寓此教授，常聚金以资阮豪饮。盍与谋而致之』？名振礼请金钟，因偕阮进来。即以千金为寿曰：『毋使有内顾之忧』。继出金五万，令其选材鸠工，即南田港造水舶艨艟八十具，计工给费，约金一十六万有奇。迨乙酉五月十三日，南都失守。芜湖营水师总兵黄斌卿率兵航海归闽。京口营水师总兵郑鸿逵自金山沿崇明至南田，以兵劫阮进所造战船，乃贻书名振曰：『彼此俱为国事，弟借公舟，征兵海外，誓于他日相偿』云云。阮进仓皇奔石浦，自缚请罪。名振释缚恩慰，更出金二十万，如前造之。进感泣，义拜名振为父。六月初旬，清薙发之令至嘉、湖。绍兴府进士郑之尹子遵谦破家倡义，十日募兵三万人。及闻弘光被执，名振恸哭誓师。以宁波府孝廉张煌言、金陵士人金钟为左右参军，合总兵王之仁、巡按御史朱常■〈氵妾〉、巡盐御史李长祥、乡绅方逢年、余煌、王思任、柯夏卿、谢三宾、陈潜夫、陈函辉、孙嘉绩、熊汝霖、沈廷扬等，练兵措饟，克日集西兴江上，共图恢复。六月初十日，名振剌「赤心报国」四字于背，自石浦带兵三千，合新募万人，十七日至萧山。其各绅士，或千人，或三、五百人，不期而集者三万五千人，合郑遵谦共得兵六万四千，先阵钱塘江东岸。以次苏抚祁彪佳、戎政尚书张国维、都御史刘宗周、朱大典、荆本澈、总兵方国安、贺君尧各率兵至。黄斌卿以整备，驻师舟山未至。七月初旬，马士英自南京率兵三千逃至。钱肃乐、吴锺峦、徐孚远各先后至。当是时，西兴合兵十六万人，沿江百里余，分屯三十六营，壁垒相望，旌旗蔽空。共立明高皇帝十代孙鲁王以海监国于绍兴，以次年丙戌为监国元年，铸大明通宝钱。文自原任戎政尚书张国维、礼部尚书余煌、总漕都御史朱大典、祁彪佳、刘宗周、荆本澈等，武自原任总兵王之仁、方国安等，封赏有差。名振封富平伯，郑遵谦封义兴伯，并加金帛羊酒，以先众倡义起兵也。以国维督师，其子世凤平西将军。御史陈潜夫，加太仆，监视诸军。张鹏翼以总兵加永丰伯，守衢州。马士英、阮大钺以所部随营安插。士英等犹希大用。原任九江佥事王思任与书云：『政本阁臣可以走乎？兵部尚书可以逃乎』？又云：『致令乘舆播迁，社稷丘墟。阁下谋国至此，即啄长三尺，何以自解』？又云：『吾越乃报雠雪耻之乡，非藏垢纳污之所也』。众议纷纷，驱逐其人，盖犹未知。

　　先是五月下旬，总兵刘良佐降清，射靖南侯黄得功暗矢，中喉自刎死。得功副将田雄、马吆唤二人遂擒弘光，献豫亲王。至八月，清总督张存仁、巡抚萧起元令杭、嘉百姓薙头，难民逃窜，隔江男女争渡，溺死无算。宁绍绅士欲绝钱塘之渡，以防奸宄。监军金钟曰：『若徒一江为守，则闽越势阻，中原隔绝，非上策也』。且闻进士吴易、卢象观、义士沈万良及总兵黄蜚起兵于太湖，相为遥应，恢复有机，众然其说。而方国安以所部兵五万守严州钱塘上流，张鹏翼以所部兵万人守衢州，王之仁以武宁伯统水师，共名振陆兵守西兴要地。时闽中亦礼请黄斌卿率兵八千、水舶百号、沙唬二百来舟山，防海上。清兵于江上立五营，两岸矢石夹攻。是月，义兵复于潜，复富阳。九月九日，名振率兵五千渡江，陷阵先登，斩首五百级，追至城下。次日，荆国公方国安率兵一万渡江。清兵三门并出，自晨至午，互有杀伤。一紫衣将乘马指挥安营，名振令右营点炮，连马击碎。接放大炮，水陆并进，斩首八千五十级。清兵入城闭门，寂无人至江岸者十日。十月初旬，降将田雄、张杰合兵五万余人，列营十三，外立木城于江上。督师张国维于十一日率总兵王国斌、赵天祥接应，追战于草桥门，忽大风雨，火炮弓矢不得发，遂收兵。

　　监国立后，闰六月十五日，总兵郑芝龙、郑彩、福建巡抚张肯堂、曹学佺丛等亦拥立唐王称帝，改福州府为天兴府，以布政司为大内，改元隆武。至是闽中忽传诏至，急富贵者多欲应之，人心纷纷。始名振自石浦至台州，请鲁王监国如绍兴，及是监国下令返台州，士民惶惧。张国维疾驰至绍。议者谓唐王祖初封南阳，王以父妖而失爱于祖，两叔互谋夺嫡，未请名；及王祖端王薨，守道陈奇瑜、知府王之桂为之请嗣。惟鲁王始祖以高皇帝第九子封于兖州，世世未有遇，序位序亲皆当立。且宗社变起仓猝，当奉监国。时阎、越声势阻隔，原未计及闽之有唐王而闽人立之也。于是张国维上疏隆武谓『国大变，凡有高皇帝子孙臣庶，所当同心并力克复神州，成功之后，入关者王，监国退居藩服。若以伦序，叔侄分定，在今原未假易。且监国当人心奔散之日，鸠集为难，一旦若南拜正朔，鞭长不及马腹，猝然有变，唇亡齿寒，悔莫可及。臣老臣也，岂若朝秦暮楚之客，图富贵、急功名而罔计天下之大事者哉』！疏上，人心始定，而闽、浙之情如水火矣。

　　丙戌，自正月至三月，西兴各营，久守懈怠。武宁侯王之仁、富平侯张名振各上疏监国，言『始事之日，人人有直捣黄龙之心。数月以来，竟似以钱塘为鸿沟。天下事尚忍言哉！今日之计，惟有前死一尺。臣愿以所统兵将，沉舟一战。今日欲死，犹战而死；他日即死，恐不能战也』！三月二日，清兵开堰，以舟入江。张国维、王之仁、张名振各统所部水师，从江心进战。东南风作，之仁等扬帆奋击。国维督诸军渡江。名振率陆兵三千，先登陷阵，直抵草桥门。清兵死者蔽江满岸。会隆武命陆清源赍诏至江上犒师，马士英唆方国安，欲斩清源。监军御史金钟闻之，促陈潜夫往方营止之，而自诣督师阵前急言其事，取令救清源。不意士英促国安投清源于江，且出檄文数隆武过。名振等日攻杭城，至四月不能下。是月下旬，清师贝勒令降将曹存性、李呈芬、田雄、张杰、李成栋等统汉兵五万，韩固山、张存仁、招抚黄熙胤统满兵三万，两岸攻击，炮声昼夜不绝。是时马士英盖愤监国不用己，故唆斩陆清源以起争端。名振曰：『祸自此始矣』！急请监国遣总兵陈谦、行人林姿入闽通好谢过。云『叙亲亲之谊，非以利天下』。隆武怒，皆下狱。时有御史钱邦芑以私事仇谦，密奏隆武，谓谦乃鲁王心腹，与郑芝龙至交，若不急除，恐有内患。或以告芝龙。芝龙谓刑人必由其门，临期救之未晚。乃邦芑托内传片纸，半夜移谦他处斩之。芝龙伏尸哭极哀，出千金葬谦，为文以祭，有『我虽不杀伯仁，伯仁实由我而死』之句。芝龙自是与隆武不合。诡言海外倭寇至，非急征不可，拜表即行。中使手敕留之，不听。尽撤守关将施天福等还安平，而闽事不可为矣。

　　时浙东以朱大典总督金、衢，张鹏翼镇衢州。方国安兵八万，张名振兵四万，郑谦兵四万，王之仁兵三万八千，张国维子世凤、荆本澈各兵三、四千人。各属义兵，凡三十余万。东自浙绍，西至江头，上自严州，下至海口，兵马络绎，营垒间烟火不绝，总兵、副参、监军、职方相望于道。兵民杂处，赋重差繁，民不聊生。于是监国议抽兵属国维西征。以礼部尚书余煌兼兵部，督师江上。清兵屯南岸，以火炮击西兴，碎方国安食厨。国安曰：『此天夺我食也』。时念隆武曾以手敕相招入闽，即闽不支，便道可由两粤以入黔、滇。五月二十七日夜，遂拔营走，入绍兴，以兵劫监国南行。至二十八日，诸营望见，谓钱江失守，一时惊溃。郑遵谦入海。二十九日，惟王之仁、张名振两军尚在。国维哭曰：『坏天下事者，方荆国也』！六月一日，满兵贝勒驱汉兵十余万，倏然蜚渡。名振知大势已失，非孤军可支，乃与国维振旅，追扈监国。令战艘下海，至舟山、石浦、定海屯集。名振等至黄石岩，方国安、马士英、阮大铖以兵断所过桥，欲执监国献于贝勒，为投降贽。时幸守监国者忽然晕迷，监国等脱难，登名振海舟。传命国维，以所部防阻四邑。遂过东阳，至石浦。时六月十八日也。二十五日，满兵破义乌。二十六日，至七里寺，张国维衣冠向南拜，作绝命诗三章，赴水死之。定海副将张国柱劫监国妃张氏，率兵五千降清，贝勒令守定海。王之仁至定海，取家口二十余人，凿舟沉于蛟门海中，衣冠全发，由松江入应天，见总督洪承畴云：『我乃监国太师兴国公王之仁，特来死于明处』。书忠孝歌云云于大志庵以见志。八月十五日，请死于雨花台之山下。

　　先是肃虏伯黄斌卿，知名振有女，欲为少子聘之。七月中旬，张国柱合韩固山、吴胜兆自松江至舟山，兵三万、战船六百围斌卿，战于横水洋。斌卿败，求救于名振，誓结婚姻，永为唇齿。名振令荡胡伯阮进往援之。进率七水船、兵八百人。先以四水舶为主营，次以三水舶张帆直撞，溃围而入。清兵沙唬船当之立碎，沉三十余舟。发炮，又碎二十余舟。五大艘败走数十里。进追及破之，坏其舟二百，杀二万余人。张国柱以小舟遁。斌卿以黄金百镒结阮进为兄。进令旗鼓邓凯报捷。

　　八月二日，贝勒入闽。仙霞关上无一卒。十七日，至浦城。科臣黄大鹏、按臣郑为虹喷血大骂，被害。为虹义仆陈龙等，千户张万明及子朝鸾、都督洪祖烈同日殉难。满兵将及剑津，隆武决计入赣。二十一日启行，载书十车以随。将次及赣，因晒书行迟，遂及于难。朱继祚、黄鸣俊同械至福州。隆武后曾氏自缢死，而闽事尽矣。

　　时黄斌卿以书请名振云：『石浦形势，无险可守。今闻贝勒已破金华，兵至衢州，标将秦应科内应，城破，张鹏翼、楚王、乐安王、晋平王、督学御史王景亮皆被执不屈死。浙之东西尽矣。长驱入闽，岂独甘心于将军哉？舟山沃野八百，春秋甬东地也，前朝置昌国县，地广民众，城池坚固，愿与明公共守此土，练兵选将，以图大举。一匡之业，端基于此矣』！于是名振以偏将驻石浦，自率兵保监国，以参将府为王府，移家眷住城中，与斌卿府第东西相向，兵驻沈家、竹山二门。斌卿驻螺头门。阮进驻栗港。其城周七里，三门沿山。大墺三十六，小墺七十二。田肥美宜稻麻，海饶鱼盐，山富竹木，产茶，多鹿獐猿猴。居民耕织，烟火鸣吠相闻。城中祖印寺右侧状元楼，明初状元某之故居。其人淳朴，敦诗说礼，务孝悌而畏犯法。虽羽书旁午，而弦诵不绝于里巷。名振令溧水明经王玺玉为儒学教谕，讲学课士，宫墙近三百余人。丁亥春，开屯南田。秋冬，开金堂、玉环及南海以外诸岛。宽征薄赋，税入可养兵六万人。以监军御史金钟兼理屯田。开宾馆，延四方荐绅文学之士，如吏部尚书原任福建巡抚张肯堂、吏部郎中朱永佑、进士陈子龙、太仆少卿李（失名）自松江至，以及绍兴董天孙三十余姓，家口七百余人，月给养赡。

　　丁亥四月，清将松江提督吴胜兆及苏松绅土约起义兵于松江。名振统水兵四万、陆兵三万八千人，战船千余泊崇明，飓风虣作，战船自相撞击，兵甲粮饟人马尽死海中，名振仅得小舟自双阙回舟山。吴胜兆犹待舟山兵至。其裨将詹世勋窃令箭，调胜兆心腹将数人，伏兵尽杀之，次擒主将吴胜兆及幼子二人，解金陵杀之。名振弟副将名斌亦死。时五月下旬也。是后名振兵不过千人，将惟焦文玉、刘大业、杨福奎十数人而已。黄斌卿阴忌之，令心腹林玖等把守各洋，凡四方一舟一客欲赴名振者沉没之。

　　先是浙、闽沦亡，忠贤避世，如荆本澈、朱常接、贺君尧等带兵千人，家口数百，航海来，斌卿悉用计杀之而收其兵。惟张肯堂知其多忌，且旧为斌卿荐师，豫以兵二千属之，得保无虞。名振坐囚山城，一筹莫展。绅士相会，但以目而不言。然斌卿时过其家，必升堂拜母，慰问至再，握手倾心，饮燕尽欢而去。如是一年。至戊子五月三日，荡湖伯阮进自沙珵率兵六万、水舶大小千艘归名振。先是名振兵威盛时，进领十艘，兵三千，保监国入闽。是时监国义兴伯郑遵谦驻沙珵建国公郑彩营。时刘中藻在福宁州，与满兵久持。永历内阁学士严起恒荐中藻加兵部督师，谕其料理闽省，援接粤东。封黄斌卿威虏侯、张名振定西侯，谕其攻战吴淞、两浙以上，与江、广应。盖永历驻跸桂林，遣官航海，呈国书于监国，叙亲亲之谊及历来艰苦之状。

　　自阮进以兵属名振，斌卿忌之。至午日夜，以甲兵数千围名振府，漏尽解围去，名振若不知者。十五日，斌卿祖饯，名振坦然巾服，以童仆数人随往。演剧，酒数行，斌卿夹岸陈兵数千，更以甲士百人侍酒。职方主事顾明楫，中军副将阮玉欲率兵往救。监军张煌言、徐孚远、金钟等坚持不可，曰：『吾观安洋将军刘世勋为定西同乡，武原将军顾大定，二人皆以名义自负；且彼之骁将王朝先、蔡铁鞭等常似斌卿之忌刻为不乐，则今日必不能违众意以害定西。但令我数人潜入保护为善』。于是令焦文玉、海得功、马泰、史文龙等披帏入侍，接归。十六日，定西祭纛，起兵往台州。时礼部尚书张肯堂、威虏侯黄斌卿咸与祭。斌卿送酒百坛、猪五十口、红布五千匹犒军。斌卿去，名振以目送之，顾肯堂曰：『真不愧为吾亲家也！昨日斌卿以数千甲士围我于筵前，欲害我而不得，则斌卿今日之来宜多带兵将护卫而后敢入，亦能以巾服数人入吾军，饮毕而去，是岂平常无誊勇者之所能及哉』！日午，名振起兵去。斌卿前营放二大炮，击荡湖伯后营战船几破。阮进怒欲战，名振以军令止之。十九日。驻师沈家门，暴风吹后舟二只近螺头港，斌卿匿其舟兵器械倭刀三百口。阮进又怒欲战，名振又止之，曰：『尔统大兵远来附我，可谓忠孝。今若与斌卿相并，则尔我名节扫地矣』。遂拔营，经普陀至南田、象山之太湖，乡绅胡来贡率士民以羊酒迎。父老于路，壶浆不绝。

　　六月三日，定以兵袭台州。营门有白虹垂地，监军金钟以为不祥，欲诣军前告，以靖夷将军朱国祯、副将王家栋讳不欲言，是日家栋合闽营往攻之，不克。攻城三月，撤兵回海门，飓风坏二小丹，栋死百人。名振后知家栋讳不言占，深咎之。后家栋往南田练新兵过严，兵叛杀之。

　　十月，荡湖前哨守旗头洋，获洋船三只。其一斌卿幼子定西婿在焉，纵之去。留其二舟，以斌卿前匿二舟也。斌卿即以兵围定西府没其家财。时定西戚章某、旗鼓刘大业因而落水死，母、妻、妾、嫂仅以身免。城中惶惶，咸恐定西兵来。斌卿谓监军金钟曰：『名振必与我战，伊兄母妻女在吾土，吾戮若兄，次戮若母，再辱若妻妾而戮之军前，然后决一死，亦未知谁死』。金钟曰：『先生之言谬矣。先生才识勇略，殊胜于人，于芜采二军相当之际，己豫知天下有今日之事。以故天下无智愚贤不肖，咸谓明公处有为之时，居有为之地，安石、汾阳惟所欲为尔。今先生外托忠义之名，内怀兼并之私，吾恐人心一散不可复收，大势一解不可复整。且定海、吴淞，眈眈虎视，不敢以一矢相加者，以舟山有明公、定西二人尔。明公试思，崇明之役，一跌不起，若非荡湖救至，死灰岂能复燃？横水一战，明公师徒溃乱，使非定西相援，昌国尺地一民，久非公有。事有成败倚伏，不可胶柱者如此。若二雄吞噬，舟中敌国，自甘鹬蚌，以招渔翁之来，虽愚者不为，而谓明公蹈之乎』？斌卿曰：『如名振来战何』？金钟曰：『公当无惑人言。吾知定国孝弟，必不以母兄为孤注也』。斌卿唯唯。金钟至南田见定西如前言。名振曰：『吾自甲申之变，几不欲生。所以不死者，以老母在。今斌卿籍我之家，而母、兄、妻、妾无恙，所全已多，与彼又何难焉。但荡胡阮进与斌卿隙不可解尔』。是后斌卿每朔望升定西之堂，拜定西之母，与定西兄名扬殷勤道故，不异畴昔。但舟山各关隘有定西家人往来，非搜索书扎，即检视行装，今见斌卿，不得出入，盖欲拘系其家以为质云。时金钟以张、黄构怨，挽回无术，托故归乡，隐居教授，不知所终。

　　庚寅春，名振攻崇明，一月未下。是夏，围台州，至镇江，驻师金山，遥拜孝陵，题诗，三日然后去。辛卯夏，破台州，清总兵马信率兵三千降。癸已秋，王朝先构阮进杀黄斌卿。乙未夏，江南总督郎廷佐以书招名振，名振以书拒之。乙未秋，浙人严我功诣北上书，招抚山海，加都御史，差官往说之，名振斩使焚书。是年秋，名振恶王朝先构兵弒主将事，以重兵围朝先。朝先率家丁五百余人巷战，至状元楼，朝先蹶，被执，数其弒主之罪，磔之。冬月，清遣杭州将军朱喇嘛、固山宜永桂率满汉兵攻舟山。乘夜雾暗渡至舟山。战败，名振遁。攻城十余日，炮伤满人四千、汉人三千，粮尽欲归。名振内戚丘善长射书城外约降，云城中火药已尽，宜急攻之。次日城破。总兵焦文玉、海得功、马泰皆血战死。名振兄名扬驱家春登楼，去其梯，纵火自焚。尚书张肯堂、吏部郎中朱永佑、职方郎中顾明楫、张名洪、董天孙等俱自缢死。尚书吴锺峦自刎于文庙。惟徐孚远未死，后依忠孝伯郑成功从征金陵。张煌言驻后海，后亦随成功，至太平府芜湖县，兵败而归；时年己亥八月中旬。己酉年，煌言标下兵降清者言煌言常来普陀山收买兵粮。伏兵僧舍，执煌言至杭城，谕令薙发，但瞑目端坐，大骂浙江总督赵廷臣等官。九月初七日被杀，面色不改，口吟绝命诗二十首，浙人多传之。

　　先是乙未冬舟山破时，清兵尽屠城中士民，掳其妇女，以总兵高极拱守之。丁酉夏，忠孝伯郑成功自闽统兵三十万，欲取舟山。名振曰：『公兵强将勇，以此恢复，何城不克。愿姑缓舟山，先取苏、松、镇，常，直捣金陵』。成功不能听，围攻舟山，三日破之，杀高极拱，不留一人。名振于城未破先一日，梦神告之曰：『舟山必复，尔亦必死。尔能令成功不破此城，则尔亦不死』。名振不信，疽发于背，数日昏瞶，大呼『来拜孝陵」数声而薨。阮进驻师海上，清人战守闽、浙沿海几二千里，日无宁宇者又二年。己亥夏，进以毒火抛敌船，回风返火自烧死。张、阮之兵悉归成功。是年秋，成功引兵破镇江、瓜洲，围金陵，十余日兵骄不戒，大败归台湾，而舟山之事尽矣。

　　奈村农夫曰：张名振，忠实深谨人也，未尝学问，以决拾权奇致巨富荣显。迹其通枢要以轻重刑赏，大约任侠者所为。及际丧乱，一时智勇，莫不乌蜚云散，倒戈恐后，而破家倡义，剌背盟心，万死不渝，虽古之忠烈大臣，何以加兹。独不能化斌卿以消祸于未萌，而养阮进以成尾大之乱，其于御将图功之道，盖犹未为尽善也。  
野史无文卷十一

　　鲁监国诸臣传（下）

　　黄斌卿传

　　黄道周传（阙）

　　陆清源传（阙）

　　阁部史公守扬州府纪事

　　黄斌卿传

　　黄斌卿号虎痴，福建兴化府莆田县人。父以明经为教谕。生三子：长斌卿，次殀，季孝卿。斌卿生于万历己酉年。阔口丰颐，双眸烱射，颕异过人。于经史诸子百家，无所不读，下笔千言立就，尤好三式及天官、风角、鸟占、阴符、韬钤、图谶诸秘书。

　　天启甲子，年十六，从父游滇南。岁余，父死旅寓，罄赀备棺殓，欲归无计。谋于乡人之仕云南者，荐之抚院。三年，人未有奇之者。会水西安西邦彦叛，且欲构东川各洞苗为害。抚军目斌卿可大用，使为间谍，凡历黑白洞苗，皆得其情，保境无虞。因叙功，仕为守备，升都司。崇祯元年，扶衬归乡，葬毕入京，补宣府营都司。未几，以他事还乡里。时福建御史张肯堂甚器重之，曰：『不诏武弁中有此异才』！每公余，辄引入内署，与论古今兴亡得失。至夜分，斌乡忽指分野一星曰：『不三百日，秦地当有破城失军之忧』。时壬午七月，献贼攻入湖广，闯贼掠河南州郡，势未大猖獗也。次年癸未六月，李自成果陷陕西西安府。肯堂自是益奇之，拊其背曰：『虽淮阴再世、汾阳复生，不遇是也。即今西北多事，登坛之选，舍君其谁』？及甲申三月之变，斌卿复指箕尾而太息曰：『目今君父之祸有不忍言者』！肯堂骇异之，而邸报阻绝，犹未知也。

　　五月，福王正位南都。十月，南京兵部檄下八闽。肯堂以斌卿统水师五千、战船百号，由福宁航海至京口，驻金山。时巡按湖广御史黄澍与马士英不合，因构宁南侯左良玉，以讨奸臣、清君侧为名。自武昌起兵三十万，焚掠九江、安庆。马士英以靖南侯黄得功、总兵刘良佐率所部兵守南北江岸，以水师总兵郑鸿逵、黄斌卿、蔡钦等守江面，以故拜黄斌卿安海将军右都督，即京口挂印，带兵驻板子矶以搤上流。弘光元年乙酉，自正月至二月，斌卿统兵迎战，二十余阵无少挫。督师阮大铖称二黄为水陆蜚将军，陆则得功，水指斌卿。五月十三日，弘光至太平，刘良佐于浦子口降清。戎政忻城伯赵之龙、都督曹存性开都城门迎降，清兵入陪京。十九日，以降将刘良佐为向导，引满兵至芜湖。良佐清至黄得功船面议。得功以良佐故人，不设备，葛衣出舱。旁卒暗矢射之，中喉，得功自刎死。副将田雄恐弘光皇帝于后营潜走，强负出营，献之豫王，以为投降之贽。田雄负弘光皇帝于背，马吆喝执弘光二足。弘光恸哭，哀求二人。二人曰：『我之功名在此，不能放你也』！弘光恨，啮田雄项肉，流血渍衣。斌卿见事，不得已率心腹将，带战船六十号、兵三千人张帆下京口，由南海入闽。时唐王称帝于福州，改元隆武，以尚书张肯堂荐，遣官聘请，封肃虏伯，带舟师入浙，守舟山。

　　初，斌卿自闽来，欲泊舟于定海。定海将王鸣谦不容驻泊，遂大战蛟门。舟山旧将刘世勋为安洋将军、顾大定为武原将军、以锦衣指挥黄孝卿奉敕先往舟山封之，于是世勋等请斌卿共守舟山，遂立水陆营。又令林龙、朱玖等于沿海地方收集船只，招练义勇。溧水人蔡铁鞭善使铁鞭，自松江至。成都人王朝先善使蜚标，自杭州至。新旧兵共万二千人，大小战船五百。丙戌正月，监国因斌卿所请，令王朝先为平西将军，令团练步兵五千，别为川营，以备征调。八月，钱塘江督师张国维移会朝先，以所部川兵自海宁攻杭州，以为声援。斌卿亦遣人至太湖，会总兵黄蜚及进士吴易等攻嘉湖。九月，连战各捷，得器械无算。清督张存仁亦战败于螺蛳门外。海宁请兵，存仁发兵七百往援之。王朝先、蔡铁鞭探知满兵来路，黑夜阻隘，前后夹击，斩三百级，获全胜。至十月初旬，清将田雄率兵三千夹攻朝先于海宁。朝先折兵二百人。幸蔡铁鞭击田雄将领数人坠马，药弩五百射田兵获捷。至十二日撤回舟山。隆武使陆清源至军前犒师，方国安投清源于江中，而闽、浙自此相水火矣。

　　斌卿屯舟山，修理城郭仓库，招集商贾，率百姓开垦荒废田地，以图战守。五月，监国令张国维督师西征，欲抽舟山之兵三千守钱塘，斌卿不发兵。每夜指天象曰：『即日闽、浙尚不可保，况西征乎』！六月一日，方国安撤兵溃乱，满兵贝勒率兵十万蜚渡钱塘江，而浙东不可为矣。至月下旬，贝勒、韩固山等兵至温、台。招抚黄熙胤故闽人，因遣人至舟山。斌卿斩使焚书，示无降意。贝勒令吴淞提督出兵三万，以定海降将张国柱为向导，水舶沙唬六百战于横水洋。自辰至未，斌卿亲率水舶五十号入张国柱大队，往返奋击，坏敌大小船五十余号。次日，斌卿列船上风，张帆迎战。兵始交，风忽转，返焚自舟。斌卿坐船亦焚，易小船得脱。折兵一千五百人，舟二十八只。赞画杨玑进曰：『富平伯张名振近自钱塘回，全师驻石浦，标将阮进，水师精锐；若得其兵，可助军威』。斌卿修书夜达石浦。名振诏职方主事顾明楫曰：『唇亡恐齿寒』。即于十六日令荡湘伯阮进以兵五千往救之。进不肯多兵，曰：『进率骁锐五百名往，誓不令敌兵留一人也』！日晡时，进以水舶七只，连夜随潮，次日己至斌卿营。斌卿大喜。及见兵少，甚有难色。进曰：『公患敌众乎？以进视破敌，摧枯拉杇尔。但安坐，待吾破敌』！进于是列布四舟为合后，以三舟冲波直入。敌舟披靡而退。吴胜兆以大舟六只遁去。进曰：『此舟已去十里，吾舟追二十里，必碎而沉之』。率自坐水舶一只，张帆如蜚，果追及，沉其五舟，惟脱一舟。日将夕，进见张国柱舟逃匿夹港，是夜以舟守港口，国柱不能出，扛小舟过山，得路逃回松江。次日，进于港口放大炮数百，尽碎其舟，器甲充积港内，计得鸟船七十三号、沙唬船一百五十只。弃舟登山者二千人，尽杀之。斌卿治酒贺功，馈兼金，以兄礼进而谢之。八月，名振因斌卿书约共守舟山，于是从石浦进兵，保监国，并带家属移住城中府第，与斌卿东西相向。

　　丁亥四月，名振令阮进护监国住沙埕，随以全师至崇明，为飓风覆舟，以小舡回，仅存标将十余人；计折兵八万，惟存千人而已。先是斌卿聘名振女为少子媳，深相结纳，共图战守。常论时事，斌卿必指天象，杂引图谶，欲其生聚教训以待时。名振则言』人心思明，及其心思而用之，则响应者必众；若按甲休兵，待彼势己定，迟之既久，老成凋谢，少年罔思祖泽，且安居则思佚，苟非豪杰之士，谁肯急君父而犯难者乎』？于是主战主守，各持一见。斌卿外虽推重名振，而阴忌其兵多势重。至是名振兵丧，坐困山城，日惟饮酒观戏，笑谈博奕，养晦自全而已。斌卿选将练兵，制造盔甲器械，广造战船，聚土煎硝。舟山初不产硝，斌卿虔祷于神，夜梦神授以煎硝之法，自是硝多足用。

　　秋八月，旗头洋有民船三只，内有五色布千筒，紬绫千疋，仍是张侯府所需物，乃松江小民贩往售之。斌卿营将尽攫其货，仍留二舟，以一舟纵还。名振屡诘之，斌卿诿为不知。十月初旬，原任巡抚荆本澈携家航海洋中，被斌卿营将沉其家人百口于海，而收其兵千人。十一月，原任户部尚书朱常■〈氵妾〉，旧为按臣，于斌卿有隙，携家百口浮海，被斌卿营将截杀，收其兵八百人。原任总兵贺君尧，家口兵众亦然。斌卿如不知。吏部尚书张肯堂，旧为斌卿上官座师，自闽移家，先以书达斌卿及名振云：『目今闽事全非，而二广半在飘摇之际，欲归云间，腥秽不可复居。惟二公以登坛重望，将勇兵强，使丑类消魂于横水一战，仆年近古稀，昏眊不堪任事，标下兵士二千人即送麾下，使其得藉甬东片席干净地，教子读书，栽花种竹，以了余生足矣』。斌卿拆书，以示名振。名振知斌卿利其有，乃曰：『吾昔以金钱百万训练精兵，一旦遭风覆没，是天假强胡而殄灭于我也。且彼兵皆闽人，阮进在此，便能用之。吾标将皆西北人，素不相习，公可收而用之』。斌卿大喜，令刘世勋往迎于南海。十二月下旬，张肯堂家口兵船六十余号至，居之城中参将府。斌卿宴于后园，见鸿雁蜚鸣，肯堂赋诗。斌卿次云：『惊涛千里望中分，谁遣孤鸿海外闻？城郭已非禽未改，数声■〈口虒〉破碧天云』。金钟次云：『萧飒胡尘扑地来，羁臣愁泪听潮回。可堪鸿雁冲霜至，叫起声声故国哀』。

　　戊子正月，杭州采买人探得杭州、定海、吴淞各造鸟船，于二月进取舟山。斌卿即令平西将军王朝先、副将林龙带船百只、兵五千，授以方略而行；次令安洋将军刘世勋、副将蔡铁鞭，船兵指授如之；又次武原将军顾大定、副将朱玖，船兵指授亦如之。调后海义师总兵宣戊攻余姚，四明义师总兵王完勋攻上虞，天目义师总兵姚志卓攻余杭。时清杭州总督张有仁、总兵田雄、定海总兵张杰、副将常得功、吴淞提督张天禄、副将詹世勋等各率兵船前进。二月七日，各路原约于旗头洋，至是王朝先于中路迎战田雄，刘世勋于左路迎战张杰，顾大定于右路迎战张天禄，斌卿于后以万人接应。令副将兵六枝各千人，伏于海山深港，候清兵至，遶出于后，王朝先等前后夹攻，炮焰溺天，碎清兵大船四十余只，擒获大小船六十余只，阵斩落水无算，降兵二千余人。后四月，定海张杰送桐油三百篓，约以战罢，各守无犯界而去。斌卿答以倭缎十疋、胡椒苏木五石。吴淞张天禄亦遣心腹人送青标布百筒、淞绫百疋，斌卿答亦如前。张存仁、田雄以乡绅李础馈金壶、犀杯、蟒缎，至书云：『自愧以国朝共事之人，一旦以金戈相见。是岂有存亡不共之义哉？祗缘时势所迫，以至奉上命为吠尧之犬，统为鉴原』！盖田雄旧为黄靖南标将，曾同仕也。斌卿答书云：『时势二字，君子以之立名节，小人以之苟富贵。傥借口于时移势去，而怕死贪生，则君父纲常、社稷存亡，岂竟无人担荷，而听其消歇于古今？独是保境息民，则彼民原吾民也。若云生聚教训，则吾将勇兵强，精兵十万，糗粮足支数年，以视一成一旅，光复中兴，古难而今易，古人有待而我无待也。渠畏惧祸海心，不妄起兵端，自安鼠穴，则吾与富平尚可缓天讨于须臾』云云。

　　五月二日，忽报南洋荡胡伯阮进兵船千号，欲来舟山见富平伯。斌卿大骇异，急往报名振，欲名振止其来驻兵。名振知其意，允于次日差官传令止之。而进大舶如云，已泊于螺头门。进登岸见富平，以全军属之。名振军容复振，斌卿深忌之。

　　次日，名振借斌卿营马百匹，游马墺，至古松庵。斌卿虑其有内变，传令城门，严禁锁钥。于初五日夜二鼓，调陆营兵二千把守街道，暗围张侯府第。至晓，撤围而去。顷之，斌卿带兵甲数百至名振家，握手登堂，欢笑如故。名振出酒共饮，若不知夜来伏兵事者。正饮间，忽报斌卿营兵数千，于东、南两门外，抢去名振所运船上甲五百领及挑运兵三百余人，皆围拥不知所去。名振闻报，云决无此事，留饮如故。须臾又报。斌卿传令查之，起身回营，佯若不知而不问。至十五日，斌卿以名振届行，治酒饯送。先调陆营川兵三千暗候于夹岸，仍自带甲兵丁百人伺候于左右。名振不知其事，惟以巾服数人，驾扁舟赴斌卿水寨。宾主既洽，饮酒谈笑。弦管未终，伏甲俱起，操矢挟刃而近筵者甚众。有小童诡如厕，私解小舟归报。名振家将数人急披帷保护。观剧将半而辞去。斌卿知机已泄，更劝一杯而送之。

　　次日，斌卿以豚酒布帛犒名振兵，亦以巾服数人而来。名振留斌卿祭纛，饮宴而别。次日，名振起兵。斌卿前营将以炮击阮进后营舟几覆。时阮营未与较。至晚，其舟去尽。二十日，有失风舟二只，入螺头港。斌卿前营将收其兵卒器械，而断其船舵。阮进遍索不得，知为黄营所匿，查取不应而还。至十月，斌卿幼子及女自闽来，坐船三只于洋中遇阮进巡海兵卒，挟之去。比至阮营，进亦收其器械兵人，留二舟，纵一舟去，以斌卿子乃张婿也。名振令人护送至舟山。斌卿大怒，将士哄然，群起围布城内外，自名振府第以及亲属之家，无不劫掠搜索。斌卿然后下令禁止，竟日乃定。次日，斌卿自至名振家，登堂慰问。名振之兄名扬泣诉抢掠状，斌卿辞以不知，此乃众愤阮进兵之抢掠我舟而然也。因请名振母出而拜慰之，握名扬手温言而别。自此城中士民日夕惶惑，咸诏定西不日兵来复仇，且屠戮百姓也。斌卿与将士亦各戒严，各汛守盘讦城门出入。

　　八月中秋日，监军金钟自海门来，入威虏府。斌卿一见曰：『先生自海门来，亦知近日定西举动之悖乱乎』？金日：『予以飓风坏舟，遇救登陆，自闽至浙，两月有余，不知定西何人』。斌卿曰：『昨广东使至，封两侯，定西则名振也。名振令阮进抢夺我舟，惊辱子女』。因而备言其事状。金曰：『目今闽、浙沿海，眈眈虎视，不敢加兵舟山者，以有公二人也。若两雄相猜，卞庄子乘之，以制两虎，危矣』！斌卿首肯之。旬日，金钟如南田见定西，以说斌卿之言备述之。名振慨然太息，知老母无恙，而置其余于度外曰：『吾宁急君父而忘私怨，但恐荡湖、威虏积恨深矣』。钟曰：『公知威虏在荡湖，而不知其心腹之患将在于平西也。吾昔日观海，于平西营中见其训练有方，曰：君之士卒几何？平西曰：但五千人尔。曰：君之招募精练久矣，何无增益，而竟止五千？得非粮饮仅足五千乎？平西蹙然曰：主将禁制，不许多收一卒一骑。以末将原先招来之多，即五万亦易得。盖忌人成功，不使兵势太重故尔！观此积愤，能无内变乎』？

　　及癸巳秋，王朝先暗约阮进，以兵袭斌卿于金堂港。朝先以所部内应。斌卿水陆二营俱失。先是三日，斌卿于水寨夜观天象，大惊曰：『吾不久于人世矣，奈何！』吟云：『出师未捷身先死，长使英雄泪满襟』。次日，阮进自普陀暗伏，乘夜以兵万人骤入其营。黄营将士知其威猛，战未交而降已半。正斗时，王朝先自内杀出。阮进送登斌卿坐船。斌卿已觉，遂衣冠蟒玉，西向再拜，手捧敕命，瞑目端坐。阮进手执，数其罪而杀之。朝先收其陆兵七千人及仓库积饟百万。阮进收其水兵三万人，大小战船九百余号，铳炮、火药、衣甲、器械无算。后十日，定西侯张名振哭祭厚葬之，仍差兵将护送其家口归闽。后戮王朝先于状元楼，示曰：『吾恶其构兵弒主将，故诛之』。

　　斌卿五子。一为辽王仪宾。一娶总兵卢某之女。少子聘张名振女，兵乱焚死，未果娶。其它二子、三女，不知所终。

　　奈村农夫曰：黄斌卿以宏博之才，生于七闽文学之乡，少贫，从父宦游滇，驱驰苗蛮之境，因间以谲诈，成功名，习成权术，施之一切，谬矣。迨中原浊乱，举世风靡，独能择地而蹈，全衣冠名节以终，可不诏之伟丈夫欤！奈何处孤危眈视之区，不克容民畜众，竟以嫉忌招祸，而不得其死，君子又以是悲其志而痛其事焉。

　　黄道周传（阙）

　　陆清源传（阙）

　　阁部史公守扬州府纪事七闽长汀黎士弘纂辑

　　乙酉四月初一日，阁部史公（名可法，字道邻，北京人）以内阁兼兵部尚书，督师守扬州府。闻北兵讯，急率师往泗州防守。初六日奉旨：「辅臣史可法、藩镇黄得功等星夜提兵渡江，以御左兵』。公于初九日抵浦子口。复奉旨：「黄得功等渡江，史可法仍回守扬州」。公驰之泗，而总兵官李遇春等已降清朝。公乃同副总兵史得威率数十骑回扬州，恸哭谕士民，登陴为死守计。十五日，清兵豫亲王率虏骑至城下，使降将李遇春于城下壕边大声说降。公令得威于城上痛骂：『负国背恩叛贼，真狗彘之不如』！遇春羞遁。豫王又使一乡约捧令旨至壕边。公曰：『吾为朝廷首辅，岂肯反面而事敌』！遂追健卒二人取令旨，将乡约投水溺死。遇春奔回告之。豫王乃以书来。公复书责以背约，不屈如故。十七日，又接豫王书者五，皆不启视，尽焚之。而监军道高岐凤、总兵官李栖凤又踰城投降于豫亲王。公知事不可为。十八日，公呼得威入内，持之恸哭，誓死报国，欲以得威为后嗣。得威伏地泣曰：『相公□□□□成仁，得威义当同死，何敢偷生！然得威□□□谱，况无父母之命，安得为公后哉』？公泣□：『□□我国亡，子为我家存；我以父□□□□□□□勿乱』。同侍者总兵官刘肇基□□□□□□□泣拜。得威曰：『我为祖宗父母计，我不□□□□负我』。得威亦泣拜受命。公遂写遗□□□□□朝廷。又写书五封：一致某王，一□□人，一遗夫人，一遗叔父兄弟，一付得威，属以谱入宗嗣，寄托后事。虑军中有失，复重写如前，付仆史书收藏。又嘱得威云：『我死，当葬于太祖高皇帝孝陵之侧』。二十日，豫王复以书来，公拒之益坚。（下阙）  
野史无文卷十二

　　郑成功海东事

　　闽中四隐君子

　　郑成功海东事

　　郑成功传

　　朱术桂传

　　陈永华传

　　陈夫人传

　　郑成功传

　　郑成功字大木，福建泉州府南安县石井人也。初名森，事隆武皇帝，赐森姓朱氏，名元功。森奏：『高皇帝讳元某，臣不敢名元』。更名成功。其父，芝龙也。

　　芝龙少随泉州人李习贩货日本国。习与芝龙共卧起。习夜寤，常见有巨人金甲荷戈侍寝所，习自惊疑。后遣芝龙他所寝，寂不见巨人。及芝龙来同寝，复见如故。习怪之，遂抚以为子。同来贩日本，习为芝龙婚于长崎王家。会习死，芝龙干没其货财。居日本久之，长崎王使芝龙主舶。日本之法，每一舶以一人主之，来闽、浙互市易。尚是时，以八人主八舶。芝龙与七人者谋曰：『海洋多盗，我人各一舟，首尾不相救。若推一人以为长，□□□□□□。众曰『诺』。因祷于神卜之，芝龙吉，遂以龙为长，往来泛海洋。久之为盗。

　　崇祯初，芝龙攻同安、海澄，败泉州兵。己而受巡抚都御史沈犹龙约，遂纳款降。沈犹龙为之请于朝，以为浯铜游击将军。芝能有母弟芝虎，异母弟鸿逵。芝虎勇，鸿逵沉默，稍知习书，至是皆往归焉。会海贼刘香老据惠安，壬申冬十月犯小埕港，芝龙败之。其后战于定海所，芝龙败。香老追击，以大舰先。芝虎望见大舰，度必为香老所乘，驾小渔舟赴之。芝虎超舰上，左右辟易。香老仓卒未及持兵，手格芝虎刀，共徒手搏，相持落海中俱死。芝龙回舟击之，其众遂降。以平香老功，升参将。鸿逵中式武进士，历官至镇江府京口副将。弘光立，晋总兵。乙酋夏，封靖虏伯。江都陷，鸿逵撤京口军，奉唐王聿键入闽。

　　先是芝龙己擢都督，御史屡荐之，言其熟习闽海事，弘光帝封南安伯，八闽海上悉归其掌握焉。及唐王至闽，黄道周等翊戴唐王即皇帝位，改元隆武。道周为首辅，芝龙进太师平国公，鸿逵进定国公。芝龙怙势，事权尽归己，其部将封爵者数十人，婣戚尽佩印，居大官。芝龙备位公孤，欲居文武班首；都御史何楷争之，使居道周下。芝龙怒。楷乞休。使贼潜追，及于途，截其耳鼻，楷被害。道周与芝龙隙，请督师援广信府，芝龙给羸弱卒三千以往，至则败绩。隆武帝以芝龙跋扈也，心非其所为，欲裁抑之，然卒不可得，日夜与曾皇后太息相对泣。未几，清师至浙。芝龙闻之，持两端，遣人私款洪承畴，而拥立隆武帝自猜，狐疑不决。承畴使人给之曰：『所以重将军者，正以能立唐藩也。不然，亦何取于将军哉』！因与约，退屯安海，悉撤守岭戌兵。秋七月，清兵入仙霞关，芝龙降。是时芝龙所部卒，楼船五、六百艘，六卿将军从者有兵部尚书张肯堂、侍郎朱永佑、忠威伯贺君尧、武原将军顾乃德、水军都督周鹤芝，皆谏，芝龙不听，反欲劫之以降。鹤芝愤激，泣涕横下，仰天太息曰：『鹤芝海隅亡命，无所重轻，所惜明公二十年功名，一朝堕地，为当代后世所笑。请得今日效死于前，不忍见明公降也』！拔刀自刎。芝龙自起夺之，为之气沮。后数日，竟降。降后十年，坐与子成功交通，磔于市。

　　初，芝龙欲降，成功哭谏之，不听。夫人苦谏，亦不听。夫人，成功母也，日本长崎王女。日本之法，中国人婚于日本，不得归。芝龙主舶，携夫人共载，因得与之归闽。及芝龙既降，清兵入泉州，掳芝龙室，淫成功母，母耻之，自缢而死。遗书成功，涤肠腹以殓。成功遂起兵。成功当隆武初立，时年二十一，以诸生入见。帝以芝龙故，封忠孝伯，既而授招讨大将军，许便宜拜官，视芝龙有差。

　　冬十二月朔，成功会文武百官于烈屿，设高皇帝位，定盟誓，以起义兵。明年丁亥春，移师南澳。夏五月，讲武于厦门。秋七月，会定国公鸿逵军围泉州，战于挑花山，不克而还。戊子夏闰四月，克同安、安溪，以吏部主事叶翼云署同安事，金裕、丘缙署守备。五月，师围南安，七十日不克。秋八月，清攻同安，叶翼云、金裕、丘缙死之，同安、安溪陷于清。

　　己丑春，陈士京归自肇庆。当是时，永历皇帝驻跸肇庆，招讨遣光禄寺卿陈士京往朝之。至是，士京奉帝命还。招讨令去隆武号，以是年为永历三年。夏六月，漳浦兵来降。庚寅春，率师南援，至潮州。辛卯，清泉州兵袭厦门，曾樱死之，厦门军保守浯屿。招讨自潮州还，清人弃厦门走。秋，定国公鸿逵薨于金门。九月，舟山陷于清。冬十有二月，攻漳浦，克之。壬辰春正月，郝文兴以海澄来降。师围长泰，及陈锦战，败之。二月，取平和、诏安、南靖三邑，，□□□□州降。初，陈锦自长泰败而归，招讨取同安、长泰，围漳州。漳人恐，其下弒锦，以首来献。九月，及金砺战于漳。癸己夏五月，金砺以万骑攻海澄，招讨设伏以待之。砺来战，伏兵起，砺兵乱，招讨纵兵夹击之，砺大败。六月，进兵围潮州，潮州降，以李孟弢守之。孟弢，定海人。潮阳、惠来不下，攻克之。

　　甲午夏，张名振统师至京口，不克而还。清遣使来，招讨却之。使者曰：『今天下尽归版图，招讨乃以海洋一隅，处鲸波之地，与天下抗衡，而所拥隆武已亡，明公何所翊戴？明公降，不为不忠。尊公大人前降时，朝廷待之甚厚，今居京邸，安享富贵无恙，父子相聚，以全明公之孝。明公既不失为忠臣，且不失为孝子，国家又以上公爵之，漳、潮、泉、惠之地以封明公。夫安居闽、粤之土，与危波下泾、孤处岛屿孰优？愿明公详计之』。招讨曰：『使者亦中国人，知读鲁颂乎？勿多言，吾将断尔之头也』！使者丧气而返。

　　秋，潮州来乞师。冬十一月，遣黄梧率兵援广东。十二月，取漳州。当是时，漳十邑、泉七邑，十七城未下者两城，于是括漳、泉民赋以助饟。乙未春正月，攻仙游，凡五日，破之。夏四月，黄梧败绩于广东。初，瞿式耜以宰辅留守肇庆，来乞援，未赴；至是闻李定国复桂林以西地，招讨遣梧往援。至潮州，遇清师，失律，败而走。五月，禡牙，陆师口。六月，赛天妃，水师也。秋，招讨统师讨广东，攻揭阳，克之，峻其城。攻澄海、普宁，既克，夷其城。冬十一月，舟山降。初，招讨之南出师也，先遣总制陈雪之、英义伯阮骏北取舟山，会风阻。不得前。十月，抵昌国城，围之。十日，守者出降。雪之及骏留戌焉。清遣使者来讲和，不许。当是时，招讨复地，自漳、泉、兴化，南有揭阳、普澄之地，东起浙之舟山，各岛数十，底于二粤矣。

　　丙申春，马信来降。初，清以信守台州，信与其提督不协，遂弃台州城，至舟山。丁酉夏五月，置思明州。先是招讨开府第于厦门，至是建州治，设廒仓，以吏掌之。六月，黄梧以海澄叛。梧，闽人。先是梧率兵援粤，师失律而败，招讨以其宿将也，贷其死，心实怒之。招讨为人，信赏必罚，及揭阳师遇清兵，弃城走，招讨按其罪诛焉，梧惧而叛。康雄时为梧副，不肯从，梧诈而执之，断其手，以壮士守之。会夜，守者懈，雄得逾城出，归厦门，梧遂降于清，清封黄梧为海澄公。自是清取兴化、漳南地。秋，招讨督师入五虎门，克闽安镇，及胡希孔战，斩希孔。是月既望，战于南台。明日再战，败其军。后三日，战于福州城南，获张礼。八月，取连江。是月，舟山陷于清，清迁其民而墟其地，陈雪之、阮骏死焉。

　　戊戌春正月，永历皇帝遣使来，诏封招讨郑成功为延平王。二月，以徐孚远如行在。孚远，松江人。当是时，永历皇帝在云南，遣使以玺书来。招讨乃以孚远偕使人浮海，取道安南国入云南。因奏言，期以今夏出师，北定中原。孚远泛海，不得至广西，幸吴六奇匿之，得不死。夏，会兵部侍郎张煌言北伐，至羊山，飓风破舟，乃班师。己亥夏五月，延平统师北伐，煌言前驱。至崇明，煌言欲下之曰：『崇明江海门户，悬洲可守，且城中戍兵少，先攻克之，则江南皆震，我以偏师戍之，可无后顾忧』。延平以为小敌，无足患。会有言其守将染化凤附者，延平信之，遂放舟，循江北岸以入。夏六月，煌言入瓜洲，丙午拔之。明日，延平破京口军，乘胜至城下，降其城。煌言已克瓜洲，放舟而上，至芜湖，分其军为三：以一军攻广德，一军取和州，一军已自将之，以招降者。于是大江南北多附之者。延平既破京口军，集兵金陵城下。秋七月朔，延平谒孝陵，既拜而哭，军士人人愤激。当是时，守陴者仓皇失色，总督郎廷佐、满洲将军哈哈木，提督管效忠不敢出战，旦夕率众乘城，望延平军。崇明帅梁化凤来援，夤夜入城，亦不敢出。延平见延佐不出争利，而樵苏者民争饟之，自以为下在旦夕。而化凤居城中，所将卒，骑兵或夺其乘马，欺凌之，化凤日夜欲甘心焉。延平驻师城下，不施炮火。化凤改计谋袭之。侦知延平纵将士置酒高会，日暮，以轻骑步卒出神策门攻其前屯。将士仓猝未及裹甲，遂溃。延平大营薄江干，化凤于后蹑之。延平不知化凤兵多寡，登舶而东。京口戍卒闻败，纵火芦洲上，退入海。延平禁之不得，遂归。煌言既分兵徇州邑，舣舟安庆，值上流援兵，与战，兵力分，亦溃。不敢走金陵，乃入桐城，由霍山出安庆高河铺，渡江走建德、祁门，出天台以入海。

　　煌言，宁波人，壬午举于乡。清人取南京，鲁王避乱台州，张国维、方国安拥鲁王监国，以煌言为兵部侍郎。清师渡钱塘，马士英、方国安逼监国，欲胁之降于清，使人守之，会守者病，鲁王得脱，浮海居昌国城。煌言行收其不附国安者屯于金塘、玉环诸岛。会隆武皇帝立于福州，加煌言少保，督师如故。延平兵起，相约为犄角。为人慷慨有材略，虽居海岛，尝使人潜至内地，得贸易交物，粮饷不匮，故能与延平始终为声援。归未几，庖役夫幸邀清将悬赏，乃潜走杭州告密云：『煌言居岛中，兵败，如以轻舟袭之，可生致也』。故卒为导，生执煌言，遂被害。

　　延平之自江南归也，以兵取台湾地，筑为明都，遣其子经守厦门。庚午，达素来攻厦门，斩达素。是役也，李率泰为福建总督，以延平败，自江南归，精锐之卒多亡失，且越澎湖，居台湾，守厦门戍卒必弱，乃以达素袭厦门。经与战，尽获其舟，生擒达素，割截其手足，纵之归。辛丑，清遣使来，复却之。壬寅夏，招讨大将军延平王郑成功薨。

　　初，招讨烈屿起兵，痛国家破亡，母夫人不得其死，远声色，严法令，志在恢复以雪耻。任陈永华，与谋不贰。受永历帝延平王之封，藏其印不用，称招讨大将军终其身。其逐红毛番人，居台湾也，置承天府，分其地为天兴、万年二县。课耕积谷，务生聚，招徕远人，相机而发。当清使之再至也，曰：『招讨来，不失为王』。成功顾使者为明宗人，示之曰：『成功所以涉鲸波，犯锋镝，乃为群公九庙计尔。我欲为王，我自有之』。当是时，宁静王朱术桂、鲁世子朱桓、宗人十八家皆依延平而居，延平礼敬不衰。文臣授官自六品，武臣自一品。终其身守隆武皇帝故约不改。颁历纪元称永历云。其子郑经嗣。经，小字锦舍。

　　初，招讨有少子裕舍。裕舍生，令昭娘乳之。经私通于昭娘。延平闻而怒，令沉昭娘于海。经匿之。后昭娘怙宠，凌辱经妻唐夫人。夫人怒，使其祖父密白延平。招讨使礼部都事黄元亮往杀经。元亮未至厦门，延平病笃。元亮至，不敢杀经。经用陈永华策，羁元亮，潜发自厦门，归台湾，以察事变。会延平薨，经入发丧，摄延平事，以永华为辅。经为人不务宏远，褊隘器小，不能和辑诸将，好博奕渔色，下多叛者。时李率泰以厦门之役负罪，假招徕以自赎，更高降者官爵以邀赏。于是降者多居岛上，爵侯伯、列卿尹者矣。然经虽无大略，能守故约如延平时。

　　癸卯冬十月，耿继茂来攻厦门。是年，清迁沿海之民，墟其地。厦门陷于清，经率兵援厦门，复其地戍之。时陈永华为辅，刘国轩为总制，军民皆安，号称得人。十年之中，专戍兵以守厦门，不与闽、浙争地。乙卯秋，耿精忠叛清而自立。经率师，以冯锡范、刘国轩、许耀、郑禄舍、陈绳武充总兵官。秋，师克漳、泉。初，精忠既叛，遣使来约，许以自漳滨海，为经屯军之地。及经以兵千人来，精忠轻之，不与地。会漳州提督王进功降于精忠，其妻不从，潜使人来约经。经心怒精忠之绐己也，闻约，乃以师攻漳。漳州降。黄芳度亦以泉州降。漳、泉俱归于经。顷之，清师入仙霞关，芳度叛。芳度，梧子也。初，梧以海澄叛，因掘郑氏之祖坟以邀宠。梧死，精忠叛清，芳度降之。经来，芳度来降。既降，又疑梧所为发冢事，终不容于经，乃又叛。经怒，以兵攻海澄，破其南门。芳度仓皇投身井中，钩绞出之，糜其尸，半以饲狗，半以投海饲鱼。剖梧棺，裂其尸。丙辰，取兴化、邵武、汀州，南取潮、惠。耿精忠势日穷蹙，复降于清。清遂并力来攻。经以许耀据洛阳江。丁己春二月，清人自上流以竹筏乘潮来夺万安桥。许耀及之战，败渍。清人遂取漳、泉两郡地。耀既败，收众入海，至海澄，留兵戍之。戊午春，海澄陷。夏六月，刘国轩以兵围海澄，绝清饟道。城中粮尽，糜牛马皮，捕鼠，人相杀而食，城遂溃。国轩歼之。秋七月，围泉州，总督吴兴祚、总兵杨捷救泉州。国轩堕同安城，简民壮者以归。

　　庚申，施亥伏诛。亥，泉州人，为经宾客司。多杂伎能，以诙谐取媚于经，日侍奕于左右，有宠。亥私与总督姚启圣互市。启圣度其狭邪，饵之以金曰：『执经来，公爵可得也』。亥深信之，谓可图富贵。因密结经宿卫之士以图经。时经在厦门，居南山口。亥谋执经盗舶以叛。启圣并欲其执国轩。当是时，国轩屯重兵于海澄之石马，去厦门百余里，计未就。启圣复馈二千金以促之。亥侍经奕，伺闲出书，并馈遗献之，因诡为欲图启圣者。经喜，且教之作书，分其馈物，什取其七。亥乃更为书报启圣，所以图国轩状。启圣得书，诈令降者二百人复来归石马，以为内应。国轩疑之，执讯降者，得亥谋叛状。国轩至厦门告变。经诛亥，并戮卫士与谋者数十人。经恐，归台湾。三月，清姚启圣出海澄，万正色出万安镇，至厦门，无所获而还，亥召之也。

　　明年辛酉冬，郑经卒，其子克塽嗣。初，经宠昭娘生克■〈臧上土下〉。和娘生克塽。为克■〈臧上土下〉娶陈永华女，克塽娶冯锡范女。经征闽、粤，克■〈臧上土下〉居守，永华辅之。赋性严切，左右有过，督责未尝宽贷，每以法绳诸父。由是郑氏宗族左右怨■〈臧上土下〉。经死，未立后。时陈永华先死，锡范欲贵其婿，密与经诸父兄谋曰：『克■〈臧上土下〉，其母贱』。共弒克■〈臧上土下〉，立克塽。克塽时年十四，幼无识，事权悉归冯氏矣。将士咸怨。是岁，以刘国轩守澎湖。壬戌，清取厦门。癸亥夏，姚启圣与施琅攻澎湖，国轩败绩。八月，施琅自澎湖攻台湾，舟入鹿耳门。壬子，郑克塽降，宁静王朱术桂死之。国轩之败绩也，退守鹿耳门，潮流骤涨，清师遂入沙线。锡范以下无固志，率宗人出降。其不降而死者，惟宁静王也。当清师未入，郑禄舍率其众耕于东波社岛，先去之。克塽至京师，封为汉军公，其余授爵有差。徒鲁世子朱桓于山西、宁静王世子朱俨鉁于河南许州五女店垦荒。郑氏亡。郑氏自成功至克塽凡三世，自丙戌至癸亥，历年三十有八，克塽降，其纪年以永历，未改也。

　　明乙酉夏四月，江都陷，郑鸿逵为京口总兵官，率其士卒，浮海逃至浙。当是时，唐王避乱在浙，鸿逵与郑升谋曰：『芝龙在闽，闽有岭可守，若奉王居之，相机而动，亦不失富贵，浙不可守也』。乃航海之闽，与芝龙共尊王为皇帝。后芝龙降于清，鸿逵率所部兵居海岛中，遂与成功同建义旗也。芝龙为人，见利不顾义。鸿逵稍知书，颇向义，为芝龙异母弟。芝龙十余岁，其父为泉州府书吏。一日，蔡善继坐堂上，芝龙戏投小石，误中太守。拘来前，善继见其貌美丽，不之责。又每唤入衙内以果脯啖之。既长为海洋盗。朝廷以善继有恩于芝龙，使为泉州道以招徕之。芝龙来降。善继坐戟门，列武士卫之甚严。令芝龙着囚服，自缚以入。芝龙不肯，又叛去。是时鸿逵从其母居石井不敢声言芝龙为兄。后芝龙受巡抚沈犹龙招，乃降。鸿逵往归之。鸿逵虽习武事，然于行阵非所素谙。及芝龙降清，心大非其所为，遂走浯屿。可谓硁硁然能知自守者也。

　　奈村农夫曰：崇祯皇帝死社稷，十余年间，南极于滇，东南薄于海，尺土一民无复为朱氏所有矣。己亥之夏，郑成功以一旅之师，浮海而至，战于三山下，入京口城市，人皆安堵，相集道旁，望见衣冠，退而自裂其服，不俟令之出也。崎岖鲸波，不忘故国，重其名器，始终未改，比于共和，古今一揆焉。传子及孙，内宠迷乱，便嬖外交，溺情近习，众志皆变，遂亡家国，伤哉！

　　朱术桂传

　　朱术桂字天球，明太祖九世孙，辽王之后。初授辅国将军。崇祯十五年壬午，流贼攻陷荆州，王避兵于洞庭。后闻烈皇帝死社稷，王与长阳王赴南京。王进镇国将军。弘光帝使长阳王守宁海，命王同往。王居浙未几，南京陷。长阳率妻子踰岭，王留浙。鲁王监国，不知长阳王所往，欲以王奉长阳后。当是时，唐王已立于福建，王奉表称贺。隆武帝封王以嗣长阳后。顷之，长阳王谒行在，隆武帝使嗣辽王。王以疏言：『长阳王幸得生全，得赴行在，蒙恩以嗣辽先王，续其血食，助长阳王之封宜还王次子承袭。臣术桂宜守其故禄，不宜滥冒洪恩也』。隆武帝得王疏，改封以宁静，而使监方国安军。

　　丙戌夏五月，清陷钱塘，方国安与马士英潜约降于清。王知之，走海壖，得海舟以出石浦。鲁王亦泛海，泊舟山。其冬，郑芝龙欲背隆武帝，知两浙已降清，鲁王泊在海岛，使迎之，王遂得与鲁王浮海而南，岁暮至闽，泊厦门岛。而芝龙降于清。王闻之，甚恐。顷之，闻鸿逵不降，使人密遗之书。明年春，鸿逵乃迎王至其军。王居浯屿。当是时，招讨已起义兵五月矣。王与鸿逵，谋会其军以攻泉州，经月不克，还屯南澳。顷之，王以永历帝即位肇庆，浮海入粤，至揭阳。帝命还居闽，月就所在支禄。于是复居鸿逵军。戊子春，帝命监招讨军，王不往，留南澳。

　　庚寅春，粤兵溃于广西，诸城皆陷。明年春，鸿逵移师金门岛，王从。其秋，鸿逵薨，王仍留金门，凡八年。已而招讨取台湾地，王弃金门，来台湾。招讨以王为宗室之冠，有大事，坐王于左，宣而行之。然王虽得豫闻，而令出可否，专取决于成功。清使来，王西向坐，宗人从王坐，招讨西坐东向，其致敬多如此类。

　　经之嗣也，待王遂衰于礼。王衣食无以为资，因垦竹港田数顷。经征其赋，王亦输之，坦然无怨言。久之，经荒于佚乐，嬖幸盈前，不恤政事。经曰：『我远处海岛，可无忧』。王怆然曰：『若此地有变，我何往乎』！及癸亥夏，郑氏兵败，王誓以身殉。乃书所历艰虞以示人曰：『术桂自壬午岁，贼陷荆州，身出危城，走江浙，时付死生于鲸波，存亡于呼吸。尔来远潜异域，只欲保此茎发。今逢大难，全此冠裳而死，不负高皇，不负父母』！乃冠带佩绶自缢而死，时八月癸丑也。王将死时，军民之耆老子弟知王之欲殉义也，相率入拜，王亦答拜，皆涕泣挥泪而去。王之元妃罗氏先王卒，有姬五人。王曰：『任尔等所为，我行自尽也』。众姬皆曰：『不敢失身，请先死』。五人皆于王前一日壬子死之，王命葬之于大林。王无子，以益王诸孙俨鉁继为子，时方七岁，随郑氏降于清朝。

　　奈村农夫曰：于戏！昔当嘉、万之际，明之宗室子孙蒸蒸然亿万焉。以天潢世贵不习训诲之故，食其常禄，习于骄奢逸乐，比比也。其或贫而失所，娼优贱隶无所不为，等于愚蚩，吏民薄之，吐弃而厌恶之，良可长叹也。逮宗社既迁，变姓求容，甘心服竖牧之贱役，犹自聘其捷足也，斯则响者绮户绣裳之徒也，裋褐荜门，固无论乎。予览林芝嵋所次，听龙光二韦先生所说，因纪宁靖王朱术桂死义之事，谨载其年月。夫身体发肤受之父母，之死而不辱，及于九泉，可从烈皇帝而游，惟宁静王一人尔。奚胜长太息哉！

　　陈永华传

　　陈永华，泉州府晋江县人。好读书，不事生产，喜交游。年少便好奇谋，以管、乐自许，人窃笑之，未之奇也。烈皇帝殉社稷，永华闻之曰：『大明历数三百年，今得二百八十，此后绵之者，非我其谁邪』？世人皆笑之，目为狂生。居顷之，郑成功谋起兵，犹豫未知所适，永华就见之曰：『公子欲伸大义于天下，兵需赀粮，而囊无一文，不足以集士众。若以百人起，是以身投虎口，危可立待』。成功曰：「吾欲雪耻，岂惜身命哉』！曰：『轻生赴之，无益也。事贵有济，且需之以乘机』。因具策所以，成功然之。顷之，有三洋船泊海口，皆芝龙所使以贩日本者。舶有重载。永华说成功曰：『取洋货易之，可致兵士、成桓、文之业，在此一举』。成功往取物，主舶者不与。乃与永华谋，召之饮酒，于坐上收之。出而尽籍其货物与人，简兵集众，数日得万余人。于是收海澄附近岛屿。永华自是常居左右，为画策士。

　　久之，成功伐江南，永华居守。成功自江南归，何斌说成功取台湾地。成功意未决。永华曰：『台湾地肥美，红夷虽强而兵少，若我以众临之，可得其地。屯田积谷，足以食十万兵』。成功从之，克台湾，筑东都安平镇城，成功居焉，而使陈永华为总制，与成功子郑经居厦门。清达素来攻，获之，永华之功居多。

　　顷之，成功欲杀经，使黄元亮来。元亮未发，成功病。元亮至厦门，不敢杀经。经亦疑之。颇闻父病已笃，乃与永华谋，羁元亮，而潜归台湾。经至而成功薨，遂入行招讨大将军事。于是专任永华。永华辅经，课耕积粟，凡事导之以正，不与闽、粤争地者十余年，国用充积。经在厦门，往征闽、粤，以永华居守。永华让克■〈臧上土下〉，而已辅之。克■〈臧上土下〉亦能任事，永华持其大纲而已。

　　经归，永华筑龙湖岩居，种碧莲以自娱。常抚苍桧，临龙潭，眺远峰，叹曰：『吾开此绝境，可称幽僻矣。嗟乎！吾乃以此终老哉』！自是退休不豫事。辛酉，有神降于永华宅，永华相与酬接如严宾，语久之。人遥窥者，望见永华若有所请者，永华秘其言不出也。未几，永华殁，而郑氏亦随亡。

　　奈村农夫曰：夫斥鷃不知云鹏，酰鸡不识蜚龙，豪杰岂望知于凡庸哉？志小者不足以语大也。望江进士龙光二韦先生云：成功常夜不寐，衣冠走寝房，具茶果时啖之。胸有所谋，遣语永华，永华即来商确，恒达曙也。两人之志岂小邪？夫抱志在己，成之自天。虽负管、乐之才，曷能逆天？时之不遇奈何！予闻光言而悲之！

　　陈夫人传

　　陈夫人，郑克■〈臧上土下〉妻，陈永华女也。克■〈臧上土下〉小字钦舍。其母，昭娘也，姓林氏，为李乙妻，入招讨府为奶媪，经私通之，有妊。招讨屡欲置之死，经匿之厦门。及免身，生克■〈臧上土下〉。唐夫人怨昭娘，经益宠之；语在招讨纪事中。克■〈臧上土下〉长，经求婚于永华，遂以夫人妻克■〈臧上土下〉。

　　乙卯，经率师至漳、泉，以克■〈臧上土下〉监国。克■〈臧上土下〉执法，不私诸父兄。经返，驻师厦门，仍以台湾事使克■〈臧上土下〉专决。于是父兄外戚不敢为非。果断过于经，郑氏昆弟人人怨之。已而刘国轩告变，经返台湾而病殁，未尝遗命克■〈臧上土下〉行招讨事。郑氏子弟既怨之，而冯锡范又欲立克塽，乃扬言曰：『彼非郑氏子，孰肯为之下』？相与环泣，诉于经母董夫人前。夫人曰：『若非吾骨肉，一旦事权尽归之，将奈何』？皆曰：『吾郑氏无遗类矣』！乃收其监国印。克■〈臧上土下〉恐，顾谓陈夫人曰：『今外人耳目殊异，将不能相保』。夫人曰：『君必不能安。万有不幸，我必不相负』！顷之，收克■〈臧上土下〉，夜使乌鬼拉杀之，而立克塽。

　　董夫人召夫人至前，抚慰之有加，曰：『总制，先将军之贤辅，尔无虑也。彼行当自死』。夫人泣。左右见者不忍即视。乃又询所欲为。夫人曰：『昔将军在，以我为儿妇。今克■〈臧上土下〉非太夫人孙，身不得为太夫人妇。且昔闻之先君，罪人之妻不可承事贵人；既为罪人妻，宜出，愿居克■〈臧上土下〉丧柩旁，以执箕帚，除污秽』。董夫人听之。夫人昼夜哭于柩侧，如是者百日，而自经死。

　　奈村农夫曰：郑克■〈臧上土下〉为人严毅，永华以为辅，可以有为也。迨夫经多内宠，荒于老妪，外任奸媚，遂乃翩然岩居，可称明哲之士哉！永华死后，而郑氏亦随亡。

　　闽中四隐君子

　　天地闭，贤人隐，遯世而无闷。子欲居九夷，虞卿义不帝秦，欲蹈东海之滨，其志高绝千古，悲夫！后人之难学也。夫阴阳错行，则天地大骇，于是乎水气生火，震雷掣电以作，而奋击夫万物。吾何以逃之哉？吾无所逃，藏于九死而不悔，惟身所之也。吾适穷荒，吾适绝域，吾身安之。吾安之也，阴阳之气未错也，则是浮海居夷，犹吾故国旧邦也。夫何戚戚焉。

　　王忠孝传

　　辜朝荐传

　　沈佺期传

　　李茂春传

　　王忠孝传

　　王忠孝字槐两，惠安人也。崇祯戊辰进士，授户部主事，遣分税于密云。时有内监于密云为不法事，忠孝劾之。上不悦，遂论戍。顷之免归。

　　弘光立，起官浙江绍兴府知府。居官廉洁，厘剔肃清，吏民皆畏之，不敢为非。浙、闽众拥唐王为帝，征忠孝为兵部侍郎。未几，帝迁延平，忠孝归泉州。清师入仙霞岭，郑成功举义于海澄，忠孝往居厦门。及取台湾地，忠孝筑室居之。为人善饮酒，能诗歌，遂纵情诗酒以老。

　　辜朝荐传

　　辜朝荐字在公，揭阳人也。崇祯戊辰进士。初仕为安庆府推官，以廉洁称。行取入为给事中。是时黄奇遇、罗万杰、郭之奇同朝荐以谏诤争是非，为一时之冠，于是号为四骏。

　　弘光末，居家。郑鸿逵军在金门岛，朝荐依之。及清取广东西地，从宁静王至台湾。郑成功待以上宾之礼，而与之谋复闽、粤地。会成功薨，朝荐乃之赤嵌城筑室以居。及朝荐殁，明年乙卯，经入闽。

　　沈佺期传

　　沈佺期字云又，泉州府南安人也。崇祯癸未进士，未授职，值乱。隆武皇帝立于福建也，设六卿台垣。郑芝龙以佺期同里居，言于帝，欲骤贵之。帝遂任为右副都御史。清兵入闽，佺期随郑成功至厦门。及克台湾，佺期葺屋于安平镇。能治黄帝，岐伯书，，察脉别，量和剂，以济人之疾病，四方全活者甚众。先成功卒，闽人至今思之。

　　李茂春传

　　李茂春字正青，龙溪人也。隆武丙戌，茂春中式乡试。未几，清兵入闽，茂春匿海岛上。已而岛有兵警，乃诣厦门。及郑成功辟台湾为东都，茂春于安平相其地，得山水之胜，筑室结茅斋，前凭清流，旁植修竹，兀坐檐间，诵读离骚。朗诵已，则岸帻跣足，寻胜而往。曰：『吾于此皆梦境也』！名其斋以「梦蝶斋」。而东明寓居之士则称为李处士云。  
　 

野史无文卷十三

　　前朝鲁王以海监国于闽浙命延平王郑成功兵部尚书张煌言自闽海率师攻江宁府城纪略

　　百吉按：此文已见于本丛刊第一四二种张苍水诗文集，故删，惟录奈村农夫跋文于左：

　　康熙八年己酉，兵部张煌言来普陀后山买粮。有标下兵卒之降清朝者报之有司，发兵于僧舍执之，械之杭州城。督抚诸官劝之薙发，煌言但瞑目端坐，大骂浙闽总督赵廷臣等官。于九月初七日遇害，而面不变色，端坐受刑，口吟绝句二十首，浙人多传诵之。杭之士庶收其尸葬于西湖之上。奈村农夫浪游西湖，于戊辰年九月十三日登先生之墓拜焉。后于癸巳年五月十一日，奈村农夫至常熟县粮宪署中，会幕友张景龙者，名镳，钱塘人，乃玄箸先生之宗侄，得先生所著兵余零艹一帙，载诗文四百余章，假而录之以归，亦生平之大幸也。

　　答三省总督郎廷佐书

　　放歌

　　被执过故里

　　百吉按：上列文一篇、诗二首亦已见于张苍水诗文集，故皆删，录其为诗文集所遗者于左：

　　绝命词

　　义帜纵横二十年，岂知闰位属腥膻！桐江空系严光钓，震泽难回范蠡船。生比鸿毛犹负国，死留碧血欲支天。忠贞自是孤臣事，敢望千秋青史传。

　　国亡家破复何之，西子湖头有我师。日月双悬于氏墓，乾坤半壁岳家祠。惭将赤手分三席，敢为丹心借一枝。他日素车东浙路，怒涛岂必尽鸱夷。

　　归隐

　　何事孤臣竟息机，鲁戈不复挽斜晖。到来晚节■〈斩上心下〉松柏，此去清风笑蕨薇。双鬓难容五岳往，一帆仍向十洲归。迭山迟死文山早，青史他年任是非。

　　临刑绝命词口占

　　成仁取义毕，今日九月七。

　　书斋联

　　虚怀揖当世英雄，但愿揭竿并起；

　　努力谢中原父老，还期卷土重来。  
　 
野史无文卷十四

　　群贼名目

　　流贼陷庐州府纪（上）

　　群贼名目

　　闯王：高如岳、闯将：李自成、八大王：张献忠、曹操王：罗汝才、平世王：贺景、邓天王：邓廷臣、撞天王：贺一龙、扫地王：惠登相、大傻子：刘通、一秤金：牛成虎、活阎罗：马进孝、虎拉海：范世寿、没遮栏：阎洪、混十万：刘国龙、九条龙：郭大成、一只虎：李过、闯塌天：韩国基、红狼：刘希尧、小红狼三猴儿：刘超、阎王鼻：刘越、云里虎：张得功、金钱豹：柳天成、莽张飞：杨世威、鬼子母：董国贤、独脚虎：刘兴子、二大王：张进嘉、草上飞：徐世宝、赛金刚：韩国维、巴山虎：李园、小袁营：张三贵、王老虎：名国维、紫金梁：王自用、金翅鸟：王成功、格里虎：孙仁、老回回：马守应、过天星：徐世福、幆子块：白广恩、一斗粟：孙承恩、翻山鹞：：高杰、一盏灯：张有义、点镫子：赵四、显道神：高加义、一科葱、满天星：张大受、横天王、托天王、十反王、小秦王、托塔王、爬天王、整齐王、混天王、乱世王、上天王、左军王、混世魔王、瓦罐子、不识秤、上天龙、马老虎、乡里人、一联鹰、九梁星、老当家、八金刚、破钾罐、邢红娘、一垛墙，浑天蜚、可天蜚、独行狼、混天龙、姚黄十三家、猛如虎、袁韬、武大定、混天猴、摇天动、管泰山、黄虎、流金椎、整十万、射塌天、金狗儿、龙江水、自来虎、上天猴、邢家米、张玅子、黑煞神、李老柴、杨六郎、东山虎、郝小泉、掠地虎、通天税、邢老虎、赵和尚、神一元、神一魁、掠山虎、混江龙、不沾泥、马上蜚、一杆枪、一丈青、李公子：李岩、一座城、一字王：曹操。

　　流贼陷庐州府纪（上）余瑞紫

　　熹、烈之时，屡岁荒旱，死亡载道，民不堪命，以致流贼蜂起三秦。贼之首领百余人，大者万余人，亦有数千人者，小者千人，亦有数百人者。势小则合，势大则分。攻城略地无虚日。独李自成与张献忠称渠魁。闯贼陷秦、晋、楚、豫后，流燕京逆天作难。八贼陷河南、江北、湖广、四川。所陷州邑，奸淫掳掠，焚杀惨毒，经过之处，立成丘墟，无复人烟。是时纪事者，有明季遗闻，绥寇纪略、樵史、虎口余生，纪事本末等书，事亦颇详。惟陷庐州等处，事实舛错，语言模糊而多虚伪。吾乡余瑞紫先生（字圣友），城陷被掳，在营半载而遯，八贼甚重之，与共食饮，晨夕聚谈起事本末甚悉，耳闻目见，丝毫不爽。先生随笔录之，文虽朴质，事咸真实。予不敢易其原稿，姑录而存之，以俟后世有志于史学之君子，以备采择云尔。

　　大明崇祯八年，岁次乙亥，庐州府知府吴大朴（河南汝宁府固始县进士）于正月初旬循例谒淮（见总漕都御史）去后，遂闻流贼反信。如上元佳节，历年街市各色灯俱全，龙灯、狮子灯尤多。人家放花、放爆竹、放烟火，笙箫鼓乐，諠填街巷，闹热之极。看灯者自晚达旦，游行不绝。至是概不题起，大街寂寞无闻，相遇者直讲流贼。于是七门各集多人，持刀枪、执棍棒，俱绕行城外，名曰扬兵；谓贼闻之，城中有备，决不敢来。

　　至十九日，太守回，即令城上盖窝铺，搬运砖石，积城头以候用。至二十一日晚，遥望城东，火光烛天，諠传乡村失火，竟不知贼到店埠镇，杀人放火，焚房屋，烧竹木。二十二日侵晨，贼到城下。全城大惊。贼之人马多不可言，城外焚杀惨不可言，人人愤怒，共议出城杀贼。各门之精壮勇健者俱奋勇争先。从德胜门，自城上缒下，取得胜之谶也。走到小东门城外，止见数贼，众人即一齐跪下。贼叫丢器械，人人弃其刀枪，任数贼砍杀。可怜数百性命，无一生还者。城上人见之，恨入骨髓。幸人人奋守城池。富家大户多送酒饭，犒劳守垛人夫。

　　二十三日，贼众顶大门板来攻城，挖水关。又顶板掘城墙，穿地道。矢如飞蝗射城上。守城人以砖石击射，伤贼多人。昼夜攻之，又挖关。有庠生李玉卿，甚富，出多钱募人填关，人争趋之，半日而关填塞坚实。

　　二十四日，攻北门。已破月城，登小楼。寻缘墙上大城。幸大城垛口高，贼不得上。有壮士鲁能所（名弘道），一人挺枪抵垛口御之。群贼畏之不敢上。又一人放炮，而炮不响。指挥使田起潜情急，更挟一百子炮，咬指血滴炮上，叩首哭祝，一发而小楼打倾半边，打杀数十贼。内一衣蓝袍者号二大王（张进嘉），被打死。贼众尽退，而城始全。太守赞曰：『北门锁钥，非将军不可』。是夜，贼急攻南门、小东门。城上灯火照之，如同白昼。贼人百计攻之，太守百计御之。张献忠曰：『好个庐州府！日间是个人城（见守城人多也），夜里是个灯城（见城头灯火多）』。遂有「铁庐州」之号。适养济院一团头，名方四，以葫芦瓢罩头上，浮于水面，远远漂至，贼之蹲河岸者，突撦下水杀之。太守于城上见之，赏银四两。自是贼之饮马取水者，皆群行以目。连攻数日，贼攻者疲，而守者亦困矣。

　　二十八日晨，贼流往巢县去。破巢县，杀知县颜觉（浙江人）。又陷无为州，陷含山县，陷和州，陷全椒县。掳掠焚杀之惨，古今未有之恶也。城社丘墟，蒿莱没人，十室无烟，磷火昼见，路断行人，狐兔之迹满道。先是陷凤阳，杀官吏，放罪宗，焚皇陵。皇上闻之震怒，命将出师，以剿贼为事。自此无不谈兵说贼矣。

　　流贼去后，吴太守遂于东关外修筑石坝，以蓄水护城。恐贼决坝，乃造炮楼于河边以卫之。其关下去前所填土，则铸铁柱，使通水道，而贼不能动。又于城门口砌陷马坑，深丈余。城下碇梅花桩，挖品字坑，使蜚梯冲车不能近。每一垛用五人守之，更番迭易。夜间，每垛用照城灯一盏，每五垛用照城火一盆，贼至即见之。其为守城计亦周矣。光阴迅速，不觉十二月十七日，流贼又到庐州府，攻城特甚，全不似春初。幸守城者亦不似春初。故虽力攻，而守亦坚固。因思以冬月之贼攻春初之城，城必不保；以冬月之人杀春初之贼，贼必大伤。无如命数已定，故春为城之幸，而冬亦贼之幸也。二十二日，贼流往滁州去。

　　九年丙子正月初一日晚，援剿经略卢象升率大军到府。总兵祖宽系守边名将，闻贼在滁州，初二日即起兵追剿，兼程而进，直入贼营。贼意不知是兵，犹以为本营人马。怎当此惯战将士视流贼似婴儿，杀伐之声闻数里，贼大败，又流而去。嗣是贼无不到之处，而卢公又勤王去矣。

　　继则熊文灿，用剿兼抚，而张献忠就抚于谷城县。城中创一大宅以居之。所居有牡丹花开于冬月。有一老婢贺曰：『老爷必有天日之分，从未见此花开于此时』！八贼私喜。贼性不改，与官民俱不合。兵备道密以文投治院为剿计，下文役为巡风贼所执，搜出密札。八贼大怒，即刻焚杀，叛之而去。去则流毒无穷。上命辅臣杨嗣昌（湖广常德府武陵人）督师。上亲送之，赐宴赐诗曰：『盐梅今暂作干城，上将威严细柳营。一扫寇氛从此靖，还期教养遂民生』。此十二年九月中旬事。一时军容之盛，地方迎送之恭，古未有也。其随征将官则有猛如虎虎大威者（此将系虎生，故以母为姓），骁勇无比，日夜追贼。贼之奔窜无宁晷，日不暇食。疲困之极，兵贼交卧于路，彼此不知。于是贼流入四川山中。奈山险路狭；不便排兵布阵，只用围困之法。时值大雪，八贼衣貂裘犹寒。其人马所存者仅千余人。是时冻馁交迫，八贼几欲自刎。一贼曰：『胜败兵家常事，且缓俟兵到再议』。八贼犹豫。忽拿一土人至，问何处有粮。土人曰：『离此不远有砦，砦上有粮。』群贼疾行到砦，攻之即破。果得粮若干，贼赖以生。破后，视砦下险峻陡绝，亦不自知其何由而上也。粮尽春回，贼竟从山背后无路径处生开一路遯出，官兵犹以贼困久，非冻死即饿死。岂知贼众复至湖广，掳人甚众，竟到襄阳，围城数日。忽又退去三百里。城中侦贼去远，遂怠其守。贼忽一昼夜复回，假充营兵，吹打进城，并无一人疑为贼者。盖贼去而兵即来，每每如是，故不疑尔。是十三年五月二十八日陷襄阳府，焚杀掳掠，且遍搜觅襄王。少顷执王。王年七旬外，须发尽白，体貌修伟，跪叩八贼曰：『求千岁爷爷饶命』！八贼说：『你是千岁，倒叫我千岁。我不要你别的，只借你头用』。王曰：『宫中金银宝玩，任千岁爷搬用』。八贼曰：『你有何法禁我不搬哩？只一件事，你不给我头，那杨嗣昌不得死』。于是杀王。遂以告示张挂沿路，上说杨嗣昌得金银珠玉紬缎各色若干。至于总兵、副将、参、游、都、守、千百把总之类，悉加官爵。人见之，有信者疑者。而杨公知罪难逭，遂自缢于徐宅花园中。从此兵欲剿贼愈甚。八贼乃回避于英、霍山中。

　　值崇祯十三、四两年螟旱，人民饿死者无算，加以天灾流行，尸横遍野。镇守舒城县将官孔廷训有兵饿甚，以划麦与民相争，鸣之公庭。奈知县与绅衿俱左兵而右民，兵中有张虎山恨之，遂纠数兵私奔，接贼于霍山。贼大喜，而未深信，防其诈也。令兵上前攻城，看其真伪。及到城，兵果用力攻之。贼遂合围。八贼遶城一看曰：『城中黑气罩定，必破无疑』。其时孔将尚到城下，大哭顿足，向守城人曰：『快吊我们上来守城，我还有许多兵不曾投贼』。人皆不信，放炮乱打。众兵曰：『进退两难，不如齐攻破城，大家受用』。孔将亦没奈何，只得听之。攻两日半而城陷。时十五年四月初三日辰刻也。城中胡翰林名守恒奔出，杀于城南三里莲花塘中。太仆寺卿濮中玉被掳。其焚杀殆无噍类。改舒城县为得胜州。老营扎于七里河与许大王冈等处。致令桃城一镇人望风投顺。而孔将亦置于老营内，复七口亲人咸被杀。

　　当时破舒城之日，正府考合肥县童生之日。申时打察院门，报舒城县破了。知府郑履祥（江右人）虽进士出身，全不知世务，而惟见小利，一闻报，竟似木偶，并未出声，惟寒颤而已。而城中人亦置若罔闻。惟富贵家妇女男妆，赂门军，乘轿而去南都暂寓。盖是年该科举人皆以考为事，竟忘其贼之据舒也。兼以廖将官（蜀人）名应登领兵三千，驻扎城外，意料贼不敢来。讵知流贼不畏此等之兵也。不但不畏，且寻访而杀之。故八贼身在舒城，心未赏一刻忘庐州也。

　　至五月五日，八贼以端午节，待众头目酒。桃城有郭尚义者，市井小人也，贼以投顺官为伪副将，时亦在座。遂饮酒中进计曰：『庐州可以破』。八贼诡言曰：『攻城乃下策。杀人一万，自损三千，未可动兵』。尚义曰：『近日庐州不似先年。自前、旧二年蝗旱，人皆思乱，望老爷去，求之不得。况人马在此养久，如今只去暗袭，若破之是大幸，即不破亦不伤一人，不折一矢，策马而回，再作商量，有何不可』。八贼云：『待我熟思』。少顷席散，各归无话。

　　次日初六，学院下马，晡时入城；人愈不防贼。贼亦不知学院临府，于是传各营挑选精兵到桃城听令。一刻齐集，端候军令。八贼上马，竟奔桃城。一到令造饭。约饭毕，传令人衔枚马疾走，从小路上府，有泄漏者斩。走小蜀山者一路，到城下二更方尽。初转三更，竟从将军庙（在西门城头上）攀援上城，无一知者。贼见守城人熟睡窝铺内，贼敲梆子大叫曰：『贼破城了』。其人惊出望外，贼即砍了，推下城去。就以垛口灯点草烧窝铺。贼登城者十三人，遂开大西门，放群贼入城。满街杀人放火，叫喊之声，令人心胆俱裂。

　　斯时予卧书房中。夜半，忽闻家门打开，声甚急，乱叫快开门，城破了。喊声哭声聒耳。予忙跑来家见父母，止携二弟逃难，余不问。止带银数两余，银亦不包而去。及到大门首，而街上已有贼矣。不知何人倡为营兵鼓噪之说：且云天明即安抚，看人家妇女此时乱跑，明日有何颜回家。致令人闻此言，遂多有不携家眷出城者。及贼打门时，天将明。吾母曰：『尔速去，莫顾我』！妻亦叫『快走，莫连累你，我不过一死』！予方与二弟同奔跑，至鼓楼南街，街上人已挤满。往南走，南头有贼。复回北跑，北又有贼。两头乱窜，如鱼游鬴中，吾二弟竟不知何往矣。只见一家门微掩，予即挤人，闪避黑房床下。随有一人被贼赶至此房之二路屋檐。其贼戴大帽红甲，手持明刀如镜。那人可以吓死。幸贼向那人说：『你莫怕，咱不杀你。我老爷来安抚你们』。予闻之，思此贼可以与言。若只藏在此，傥或放火奈何。遂出见贼。适值贼问那人：『有头口么』？那人未及对，予在背后应曰：『有』。贼似惊，然喜其有，遂忘其惊也。问：『在那里』？予漫应曰：『在内哩』。此不但不知头口有无，且不知此谁氏之宅也。又进一层，果有大驴二头在糟上。贼遂令予与那人牵之，到十字街搬东西。一家有一老人守门，贼问『有头口么』？回曰：『没有』。贼即一刀砍死，进内收拾衣物。凡遇金银首饰，悉掷之，止以紬衣放驴背上驮去，走出大西门外放下。贼又领予二人进城抬酒。予即引至我家中。先满屋酒，此时只剩四大坛。予从火巷一望，只见祖母犹扶后门而立，不敢交一言。尚不知吾母已尽节塘中。妻亦下塘，幸浮而不沉，头面俱为萍掩。弟媳周氏见贼，亦同入塘，惜少迟一步，止半身在塘，半身犹在岸。贼一手撦起，要带去，不从，贼以刀砍颈而去，幸喉未断，次年六月死于南京。

　　贼初令予抬酒，予曰：『不能』。贼曰：『你不能，叫我抬不成』。于是缓缓扛出大门，而力己竭。正凝思间，忽来一人曰：『等我抬。他书呆子抬甚么』！予竟不识其人。此时不但予喜，而贼亦喜。遂叫他二人送酒到营，领予从回龙桥巷到赵家塘石极边，只见满塘妇女，有溺死者，有未死者。埂上止一妇与老婢同立。见贼至，方下塘。贼一手撦起，要带去。妇大哭。老婢曰：『千岁要你去，你跟他去罢』。妇愈哭。予从旁曰：『偌大一个城中，岂只此一妇？要他水淋淋仍作甚么』！贼不言，亦不带去，遂一箭射头上。予曰：『既不带他，又射之何益』？贼即拔箭去。至西门外先到处，令予坐此不动。有一小贼，年可十四、五岁，见予即问：『你是个相公么』？予曰：『不敢』。因思此子甚小，何以知人。小贼又说：『我家人带你来，明日自然送你到老爷前去。我们里头有个老爷，他问你可要去家，你若说去，他就叫人送你，却不是送你去家，却是杀你。你到明日，切不可说去家』。予思此言似真，他之闻见是确，不然，小子何得说谎如是？且又云：『今夜城破，你未吃饭，我拏些粥你吃』。予食毕，又拏一白骨金扇，系一香坠，向予曰：『是你文人使的，我不用他』。予受而谢之。

　　少顷，一衣红■〈竭，毛代立〉者至，年可二十余，面如铁，眼似铃，声极哑。予见之心惧，立起奉揖，彼若未见；屡餂以言，彼若未闻。惟手提紬衣，左右分置。忽曰：『者些东西到我手里都不值钱』。予答曰『不是爷用钱制的』。彼亦不言。突有衣红甲者至予侧，恭貌怡声云：『相公，予长爷有请』！予忙立起问：『你长爷是谁？为何请我？莫非错了』？哑声者曰：『你去』。予曰：『你叫我去，就去了』。随来人行，有一箭之地，见一人蹲踞矮墙之上，无耳有须，小帽短衣。红甲者前禀曰：『相公到』。予见之奉揖。其人拉住云：『不消。我且问你，你是个官儿』？予云：『不是』。其人曰：『我在此，望见你坐在那边，体格不凡，故着人请你来叙叙』。予曰：『读书是实』。其人曰：『是一位相公』。予答曰：『不敢』。其人因言及『天下大乱，我老爷应运而兴，相公可同我等共成大事，但不知你可会做些什么』？予曰：『小人只有文事微通，武备不知。如书写是本行，营中书扎，愿效微劳』。其人曰：『善画否』？予曰：『不知』。其人曰：『我要个画的人』。予曰：『有人，但此时难寻其人』。曰：『是。你若遇见，可同他来』。因而自道其姓王，是老爷的高照，营中问王高照，无人不知。予犹未悟。王又云：『凡营伍行动，第一是将官，第二是宝纛旗，次则大七星旗，即高照也。此三人胜败不离，生死不散』。可知王高照是极大的头目。予见其人状貌不恶，言语不俗，即以相书上的话奉承他几句。他说：『我也没甚好处，我的眼生慈了，最不喜杀人』。予闻此言甚喜。因举宋时曹彬不杀人，后来子孙昌盛；曹翰好杀人，子孙如何衰耗。言颇相投。随叫人上前，收拾酒殽，跳下矮墙，携手同行。不数步，至一处，即二里街。王令设座。一贼即以绿豆两梢放两边作椅，似绿豆半梢置于中为桌，用大银爵满斟腊酒奉予。予曰：『不饮』。王曰：『岂有相公不饮者乎』？予曰：『今日蒙王爷知遇之恩，又蒙赐酒，怎敢不饮？果是天性不用』。王曰：『者样说来，相公也有不饮的。既不用酒，喜吃果品否』？即令取果子来。一人捧果一柈，皆桂圆栗枣。王手剥奉予，予接而食之。王叫牵马。一人牵大肥白马一匹，黄金鞍辔。王将骑，予即左右拉环坠镫，伺候上马。而王过谦曰：『相公折杀我！本当与相公同走，怎敢僭妄；奈贱腿为没要紧事被老爷责罚十五棍，疼痛难走。相公莫怪』！因策马快行，恐予觇其后也。予思此人相待若是，傥离此人，又为他人掳去，不妙。跟定马后，马跑亦跑。王回视予，不言而加鞭，以予在后，心甚不安故尔。正走间，有一戴匾巾人，年可四旬外，肘搭紫花布衫，撞于马前。王叫取下巾来。其人忙取巾，双手奉上。王以刀接回，谓予曰：『相公戴之』。予如命。又走数步，一贼引一美妇徒行。王见之，要给我。那贼曰：『我掳的，怎给你』！王曰：『你不给，杀了，大家不得』。予上前按住刀曰：『像者妇人，城中颇多，何必如是』？王收刀跃马去。至一林中，但见大红紬被铺草堆上。王下马即卧被上，曰：『相公，咱腿疼，告过惝惝儿』。予曰：『王爷请便』。王云：『你莫叫我爷。我辈响马营生，都是弟兄相称』。予曰：『此后叫你王哥罢』。王曰：『可』。随问：『会下棋否』？曰：『会。就是弹琴、抹牌、双六之类，俱粗知一二』。王曰：『我有棋，是蔡道衙中拏来的』。随取至，乃象牙棋子，果然精致。王曰：『请教一柈』。却无柈。王曰：『相公画个柈儿』。予曰：『此处纸墨笔砚俱无，何以为柈』？王云：『怎处』？予见其要下心切，因思一法，问可有油，遂撦白绫尺余，以瓦片磨柴炭画成。王大喜。对着。先王胜二，予胜一。王云：『相公棋高我多哩！方纔两柈是让我的，我岂不知』？于是收棋吃饭，饮酒至晚。见城中火焰滔天，心如刀刺。王大醉，辞予往账房去。随叫请相公来。予至，见有妇人在旁，即抽身走。王留不放。王与予并坐，叫妇人唱。不唱。又叫一妇人唱。亦不唱。王拔刀在手，说：『再不唱，就都杀了』！予按刀，多方劝解曰：『敝府妇女老实，从不会唱，杀也无用』。王收刀。予曰：『请安罢，我去了』。王曰：『恕不送』。予回望城，暗泣而已。

　　次日初八，王起梳洗毕，向予曰：『叫人收拾早饭吃，我上衙门走走，若无事，回来下棋』。少刻回谓予：『昨日带你来的那人，要你回去』。予甚恐。王曰：『莫怕。他长家莫来。他长家之上，还有老管队，纔和我班辈。我不放你去也可，只他小厮们搬是非，对他长家说，我掳得一个相公，被某人要了去。再有好宝贝，他都要去罢。你回去，在他处和在咱处一样，日后纔见得我。叫裁缝送你去』。以裁缝为营中所重者也。予去。一到那里，裁缝说：『相公送来』。予即说：『你们昨日搬到者里，把我丢在王爷那边，不叫我来家』。哑声者不语，止叫昨日掳我之人，名大虎：『送他到老爷跟前去』。大虎叫走，予即随行。走至花园中，即八大王张献忠驻处。但见八贼头戴水色小抓毡帽，眉心有箭疤，左颊有刀痕，身穿酱色潞紬箭衣，脚下穿金黄色缎靴，坐虎皮椅上。大虎到旁叫跪，予即跪；叫磕头，予即叩头。张问：『你要家去么？我就叫人送你去家』。答曰：『小的没家，情愿伏伺老爷』。又问：『你是那样人』？答曰：『读书人』。问：『可会作文章么』？答曰：『会』。八贼云：『我考你一考』。叫取笔纸，放他面前。随有人持全柬、毫笔、端砚、金墨，俱放在方桌上。予禀出题。张云：『王好战一句』。予先写破承呈看。初以贼必通文，岂知字亦不识。见送上手本，假作看介，说：『好，谁带你来，在谁家养活你』。大虎叫走，予即走。走出大门内，又叫大虎。虎说：『站此候我』。予立俟。只见张亦出门外，黄伞公案，左右剑戟如林，叫『带过蔡道来』！蔡头扎包头，身衣蓝紬褶，绫袜朱履，不跑直，两头走，以手摩腹曰：『可问百姓』。八大王责曰：『我不管你。只是你做个兵备道，全不用心守城。城被我破了，你就该穿着大红朝衣，端坐堂上；怎么引个妓妾避在井中』！蔡道无言可答。其妾王月手牵蔡道衣襟不放。张叫『砍了罢』！数贼执蔡道于田中杀之。王月大骂张献忠，遂于沟边一枪刺死，尸立不仆，移时方倒。（按蔡道名汝蘅，字香君，四川举人，善诗词，最儒雅风流。以千金赎南京旧院名妓王月为妾。官于庐，遂于衙后作花园居焉。城陷时，两人同避井中。贼以绳引上。八贼见月貌美，初七日夜欲污之。王月大骂，遂被剌死）。

　　城破时，学院徐之垣系合肥县典史苏汝遐引之驰回句容县去。庐州府知府郑履祥逃去（志书以死纪者，妄也）。合肥县知县潘登贵遯去。庐州府通判赵兴基守水西门，朝衣朝冠骂贼，不屈，为贼所杀。乡绅程楷（字畸人）遇害。指挥赵之璞（字连城）遇害。城中绅衿妇女死节者难以悉记，而多淹没无闻。绅衿富户，略纪一二。

　　又见众贼争上城功。屈指十三名，彼云『先上者我也』，此云『我先上也』。八贼曰：『不必争，俱是有功』。说此一句，皆无言而退。大虎引予回。初不知八贼何以吩咐大虎，亦不知大虎何以传令哑声者。只见哑声者到予前殷勤慰问，曲意周旋。予思此必八贼有好言语，他方如此相待。不然，咋何倨而今何恭耶？是日，有贼至恩惠楼，楼上集许多火药，随报八贼。即动气大嚷曰：『者蛮子养不家。我厚待你，者火药就该说。并无一人题起』！遂令搬火药来营中，放火烧楼。又传令进城补火，杀人提人，一人不许放走；其焚杀更胜于前，盖八贼初不料破城如此之易也，闻信极喜，到府时将午，所以初七日杀人犹觉其少。且七门各给银两招安，多被秀才与光棍领去。又给令箭，叫人找寻妇女。

　　初八日巳后忽雨，幸即晴。予寻至王高照处。王见予甚喜。即携手散步，至一窝篷。见一贼年可四旬，词气温雅，向予讲许多故典诗联；系河南人，见为八贼之官裁缝者也。时颜鲁渊夫妻本为此贼所掳。鲁渊五旬外始得一子，甫周岁，裁缝甚爱之，抱其子于怀，抚摩极至，如骨肉亲戚之相痛者。然鲁渊以小儿不洁，恐腥秽触之，又恐遗溺污其衣，在旁小心，不敢令贼抱之态言不能尽；而贼爱抱之不放，曰：『不妨』。予因求放他回去：『他五旬外始得此子，带他夫妻去亦无用，者是爷的大恩，就是他的造化』。贼曰：『我到起营时自然安顿他，不为别人掳去方好』。予极致谢。鲁渊因拉予到一边曰：『你切不可跟他去』！曰：『我岂不知？但我难似你，我只得暂随之去。恳求先生送一信于我家，云我在营甚好，终久回家，但不知何日也』。后贼果放颜归。惜颜竟未送信。

　　次日初九辰时，放炮起营。见哑声者满身被挂，骑大青骡往来驰骋，谓『大虎怎不叫相公走』？予曰：『我不会走。若要去，须与我头口骑。不然就不去』。大虎曰：『你且暂走』。予曰：『去不成』。谁知哑声者走至八贼前禀问：『那相公可带去』？八贼大骂曰：『砍头的奴才！那相公岂有不带去之理？养他如何』？哑声者谓予曰：『相公到老营，有极大牲口随相公骑。今日且骑驴子』。随叫大虎：『检好驴与相公骑』。大虎随于群驴中择其尤者牵于我，予只得策蹇随行。但见路上抬酒者，扛食物者多富家郎及秀才等。贼在后边催促。稍缓者，以刀背打脊梁，红埂随之而起。再不走者，杀之。予心惨甚。身虽被掳，犹幸未遭此难。日午，至上派河。八大王下令搜银。凡有带金银者，俱投于桥下河水中；如违者斩。予晚至派河镇。卧麦秸屋内。周围皆妇人，环卧于旁。予总不问，只望家而泣。

　　初十午刻，至桃城镇。方过河，遇本族仆人名忙子，说『大相公也来了』！予只譍一声，不便多言（贼去后，家间伪传，予杀在派河，予父要来寻尸，幸遇忙子，乃止）。少时，大虎到，引予上街。街中人皆昔日八贼招安者。今从府回，有千余贼民接于街口。时予腰系大银爵一只，是一贼送我饮水的。又一贼见曰：『相公莫带他，老爷看见不喜』。适街上有孩子手捧篾拌，内贮烧饼熟鸭蜑，卖与行人，予即以银杯易熟鸭蜑四枚食之。予随至王高照处，谓王曰：『王哥！你带来的妇女，我要进去问声，看可有我的亲戚在内』？王曰：『请进』。予即入室内。见有十余美妇俱穿大红衣。予一一扳问明白。出来。王留酒。铺门数扇于长凳上，四方卷大红紬被四床以为坐。予执杯饮。王曰：『叫那些妇人来同饮』。众妇至，坐下。王叫唱曲。予曰：『恐未必会』。王曰：『若有一人不唱，即一齐杀了』！内有一妇大声曰：『我等生长深闺，幼学女工针黹中馈之事，不似西北乐户娼妓多，妇女学唱。我等今遭大难，不幸受辱于此，求死不得，恨不能食尔之肉，寸磔尔骨，何惧死乎』！王将此妇杀之，诸妇大惧恸哭。予询此妇之姓氏，不能得。少时别去。

　　次十一日，到七里河老营。大虎先到，将破城事及所掳人物多少等项，一一对长家说明。及予到，皆称相公。予亦听之。适一妇骑驴随我，予下驴，妇亦下驴。不知群贼何以俱呼为相公娘子？一刘长家至，乃山西人，身小瘦而黑麻，相颇善，绰号知非子。指旁一大紬账房曰：『此是咱的，今让相公』。予逊谢。一家大小男女俱来看我。后一一承事甚恭。又一大革篷，设一桌一椅，为食坐之处。饭必四器，添饭十余碗，皆列于前。予独席，并无陪者，即长家从未共坐细谈。每日或夜，偶至家一看即去，以无暇对。或见予，必催上衙门，到老爷跟前去。

　　走至八贼前，因初到一揖而立。见张衣帽无改，亦不问。予在侧听他说闲话，酒饭亦同桌而食。张上坐，予辈横坐。及晚归，有一妇在账房内。予问何人？妇曰：『人说我是相公娘子，叫我来此』。予甚奇之。因询其丈夫及母家，妇俱诉明。予虽同卧，而不敢犯。十二日，八贼为将军祝寿，唱戏一日。先用男人六名清唱，次则女人四名清唱，后用步戏大唱。十三日，将军正诞，亦复如是，作尽日欢。十四日早，予循例上衙门，全不知家复有搜银之说。贼知破城时人人决带有银，至是又一搜。凡有银者俱暗送相公娘子收贮。妙在先不搜相公娘子，后来纔搜。是以银多，有口莫辩。即刻杀之。予在衙门，见有人在门外大声曰：『他是相公娘子，怎敢搜他』！予出视，乃伏事我之新小厮。八贼重打新小厮四十棍。他打一棍，叫一声「相公娘子怎敢搜，望老爷详情」！予在旁几乎吓死。傥八贼说『者妇人藏许多银子，尔岂不知』？若要杀，一千个也杀了。幸八贼全不问。将小厮打毕退去。予念与妇共宿三夜，并无沾染，故获全性命。可见不淫是第一件好事。予自八大王公署回来，只见合篷大小皆惊骇远望。及予到，俱来问候安慰曰：『此是天数，相公不必恼』！答曰：『恼从何来』？众曰：『相公娘子已被大王爷杀了』！  
　 
野史无文卷十五

　　流贼陷庐州府纪（下）

　　流贼陷庐州府纪（下）余瑞紫

　　予回篷时，问其故，众以搜银之事说明。予曰：『他不是我妻子，吾妻死久了。此是前日跟来的，尔等何以都叫相公娘子？就是他数该死，与我何干』！众齐笑曰：『我看相公全不恼』。众贼俱来安慰曰：『相公莫恼。再攻破城池，选上好的婆姨送上』。予漫谢之。

　　由是朝去暮来，日与八贼多人共饮食，终日闲谈。至于用兵之事，全不言及。凡一切撒塘摆驳，并踏看扎营地方，总在夜间发行，人不得而知，即众贼亦不知也。营中称相公者，先有桐城汪公子，自乡庄入城，遇贼掳来，留兄放弟回，叫买紬缎去赎。再有福建黄举人，不第而回，遇贼掳于途。又有六安邵官吾，全家掳于莲花砦内。破舒城时，捕医士胡玄浦，此人存心忠厚，广行方便，八贼甚重之，封为丞相。有粗知数学名江山者，夫妻子女俱在一处。破府时，掳有林子长，素善书画、棋球、镌刻之事，八贼呼为「林山人」。球师李成洪系巢县人，在府行教，亦被掳来。此皆与予朝暮会者。

　　至二十九日夜，复发人到府，前掳之人，一概不许随来，恐其亡去。此时予家避运漕镇。六月初旬，贼又进舒城掠人。予随行。见房屋烧尽，骸骨遍地，伤心惨目，澘然泪下，想吾乡亦如是也。午后回营。次日，将前所掳男女，各营唤出若干，八贼在大门外亲点。先点男，分上、中、下三等，各处站立，各插一旗；女亦如之。随即配合：上等男配上等女，中下亦然。间有愿去家者，另立一边，少刻一齐杀之。时予避屋内，不忍出视。而江山之女亦在候点。山怨其女所配非偶，托胡玄浦作媒与予。予力辞。胡曰：『既不欲，不敢强，同出去看点人何如』？予即随行。见八贼黄伞公案，予等从旁观之。初不见有江氏女，孰知江女母子俱避缺墙内。胡拉予至其处指曰：『此江氏子，果然佳丽』。胡意予见其貌，必动于衷。胡又言：『在客邸，要人伏事做鞋袜、补衣裳之类，劝吾兄受之为妙』。予坚执不从。胡复同予至八贼旁。胡突跪禀曰：『江山有女，愿与庐州余生，求老爷吩咐』！营中有例，凡欲得妇者，必自跪八贼前禀曰：『求老爷赏』！张如所请。是时予不跪禀，且低头不望。八贼见予光景，云：『且缓。眼时不得大牲口给他，者女还令随他父母领去』。予幸甚，而江全家亦幸甚！

　　未几六月半，汪公子亲家姓倪者驮几箱紬缎至营。汪公子见之喜甚，可望回家。八贼亦喜，管待甚丰。次日看货，即又不喜曰：『我要的是织金缎子，者是绣金的，不大好。既买来罢了，只是烦你再买一转』。倪姓半晌不言。后缓缓说：『不敢欺瞒老爷，我为者宗货多用许多银子不必讲，还耽许多心，吃许多惊吓。南京机房都说我替流贼制货。城门上盘诘，总是钱要使通。受千辛万苦，方得到此』。八贼曰：『者是有的，我不管你。银子多给些，随你用，只要货好』。次日兑千余两，原驴驮去。汪公子没奈何，垂泪送之。八贼将缎子分散各营头目去，随即做出，齐穿来谢恩。

　　光阴迅速，不觉六月将尽。偶于营门外见一人坐田埂上，戴瓜瓣盔帽，手持长枪，全不似本营人装束。予问贼曰：『此何人邪？来此何事』？曰：『是桐城孙将官差来问候老爷的，昨夕有书到』。予惜未见来书，并回书亦未见，只见那兵将去，八贼拏出蜜蜡金念珠一串来，叫把回书上令林山人添一笔云：『外念珠一串寄上，如弟常在心头也』，后封付而去。

　　及七月初六日，八贼又到庐，仍不带府中一人来，焚杀掳人更胜，忿极，遂平其城而去。时予家已移寓南京。初九日回，予等迎接。桃城大河搭浮桥，人马往来，如履平地。予立桥头俟侯，恐来有熟人，问一家信。且恐有亲友，以便救援。竟未一遇。次日，只见青阳镇张、李二楼人尽被掳来，遂焚其楼。张楼有武举张述之，与父母并在内，武生张孚九；李楼有文生李露一，武生罗广初等。二楼之众，一二百不等。到营之日，分张、李为两窝铺。述之、孚九、露一、广初俱为头领，赏牛猪等物。越数日，令述之往凤阳探兵信。岂知述之一去即不回。家中人留曰：『你不必去，人怎能出来』？曰：『我父母在内奈何』？留者曰：『你去亦迟了！傥老爷、奶奶杀过，你去送死么』？遂犹豫不去。月余后，予偶过其门，见张老夫妇同立账房柱下，向予泣曰：『小儿不来，我老夫妇必死』！予慰曰：『不妨，他就来的』。后竟不至，果将老夫妻齐杀之。当时述之若回，贼必喜而信任之，俟有机会则逃，不亦善乎？当日惑于人言，以至陷害父母，于心安乎？未几而孚九亦逃。张楼之人以是杀尽。又未几而广初亦逃，李楼之人亦因此杀绝。八贼军令，从来如此。

　　先五月初到七里河时，见刘季清，系刘伯顾之五弟也，亦在衙门内，不知头目何时到营。诏予曰：『我就回去了』。予因求之，说『你到家，是必送一信于我家，说我在此好，一时难回。我却无以为敬，有一物奉赠，乃美玉扇坠一枚，雕刻双鱼，其精工无比』。八贼又赏银十两余曰：『你回去，但有兵，就送信来。我还多给你银两』。季清喜笑而去。后有人说他是破城的奸细，实非也。盖城破之日，八贼招安百姓，给人令箭，找寻家眷，七门各有头领，给银若干。季清还生妄想，故此七月不避，意在得银。至是又捉到营中。至初十外，八贼叫带过卢州那姓刘的来。予见是刘五哥。八贼问他：『城中有兵，为何不报』？刘支吾说：『小的要送信来，众人不肯』。贼问『是那伙人』？刘云：『是些秀才们』。贼问：『是那些秀才哩』？刘曰：『是秦咸等』。予在侧听之，殊觉可笑。吓的胡说，当亦未杀。后遇诸途，予见其持大绿雨伞一柄，向予垂汨说：『吾必死也』！后过河，偶溺水死。

　　日月易逝，不觉七月二十五日。五更，忽领人马奔六安州，亦如袭卢州故智。不意六安人日间下乡看家，晚到城墙脚下歇宿。及贼到城边，乡下人一齐叫喊，城上炮声不绝。贼遂敛迹而回。归至营中，怒气不息，誓必破六安以雪耻。于是令各营打造铁锹■〈金郭〉多少把数。旬日造完，俱送呈看。八贼接■〈金郭〉于手，向板砖墙上一筑，■〈金郭〉陷砖内，一■〈扌班〉连砖带起。群贼齐声喝采曰：『六安破了』！八贼亦喜。遂日日磨枪刀，擦盔甲。

　　到八月初十日早，到六安。将人马队伍排列，遶城而行，展放鲜明旗帜，幌耀明利刀戟，使人望而畏之。而城上铳炮交加，惜未一中，盖炮高俱从头上过去。斯时予正随行，只得撇众单溜。及到城下，乃一齐攻城。城守果坚。八贼又搭一将台，与城相向，亲执弓率众射之，不畏铳炮。又命秦将官立城下，晓谕城上说『你们早早开城投降，秋毫不动。若是攻开，鸡犬不留』。岂知秦之口号如此说，而手在心头，却向城上摇。盖贼以秦曾镇六安，六安人皆认的他，故有是命。要晓得秦将官何以忽在贼营中，当日庐州破后，上司特委秦将官、吴都司两人带数百兵丁来镇庐州，同寓天王寺，彼亦有塘马，岂料遇贼即走，从城外竟去，各人顾命，不暇进城报信。故贼到寺，二将犹未知也，执之而来。以不杀为幸。予等日聆吴都司之笑话，与八贼大笑而已。

　　十二日，城上忽射一无镞箭来，里简纸一幅。贼拾来禀看。予等在侧，见纸上朱书云：『西营张气概雄豪，如君者亦世绝少。立誓不斩来人，即令门役来见』。此复秦之词，亦缓兵之计也。而张信以为实，曰『大兵不杀通使。既有人来，还要赏他』。呼人去老营取银来用。随差数人驰马疾去。至晚，不见城中有人来。十三日已后，贼之塘马报有兵到，立刻攻城者弃城乱奔。城上望之，大骂『狗贼！大兵来砍你的狗头』！贼恨极，率群贼大吹大擂，遶城数里外一转，遇数土人，取头挂马上，提示城上曰：『有几个毛兵，被我杀败走了，者不是头么？你看看』！随在城下打报信人八十棍，大声吆唤，使城上闻之。仍旧攻城。

　　十四日，将城凿成一大洞，置火药数石于内。又用紬撦开，缝成信子，外用大毛竹劈开，共数十丈远，以土覆之。到十五日天明时，点上火，一震，只见灰尘瞇天，人皆莫措。众贼随之而入。城中亦放木植桌椅板凳于街为巷战，然皆无用矣。一刻城中人物无不掳出。予远坐望之，只见大虎等掳十余妇女来，送予侧坐下。又一贼送许多扇来，说『城虽打破，竟无好物送相公，者几柄扇子送用』。予受之。是日极热，而众妇中有一美妇，独汗流浃背，予以一扇授之，盖怜其热，非有私也。予随同一贼从火破处入城，见一人倒埋土中，止两脚向上。予至一家，见一人吓死于门背后，直立不仆。又至一家，屋宇华丽，天井中花缸内蓄大金鱼，朱栏回廊。予正徘徊，突一幼贼将花缸打破，金鱼乱跳天井中。予急责，而幼贼笑走。予随进，遇其主人。幼贼又狠打一刀背。予又嚷住。主人德予，以一蜜蜡金扇坠相赠。午后将六安人尽剁其手。先伸左手者，砍去不算，复剁其右手。而此人在内，予以不能救之为恨。此八贼当面所行者。至于各营，皆有掳去者。如左右营之头目，又吩咐在左营者去左手，在右营者去右手。

　　及月上，有贼请予过中秋，置香烛果饼祭月，予跪而默祝，愿早归。祭毕饮酒，予不饮。贼以果饼奉予食之。辞回到账房，有一妇在内。问何人，即先所与扇者。盖授扇时，贼疑我有心，故送于此。此亦足见贼之相敬，实此妇之幸也。那妇人见予，就说是那位爷叫我侗候千岁。予曰：『毋得乱道。我也是前日破府被掳的，与尔等一样』。妇曰：『相公原来就是府中人。我说者里面怎有者样好人』。予问『尔丈夫读书否』？曰：『不是』。予曰：『尔今遇我，是尔大幸。我现有妻子在南京，我不敢污尔，坏了良心！尔明日去家，丈夫若在，尔有颜面；即不在，异日九泉也好相会』！言及此，妇人泪下如雨，予亦心酸泣下。问『尔可饿』？妇曰：『不饿，只渴极』。予即令取茶送他吃。予出账房外，竟走半夜。

　　四更，家家造饭，贼俱起。五更，予至八贼前。贼曰：『有兵来，尔可上前去』。予尚不知兵之前站已入州城。予回，贼送许多肉并饭，摆列候我。予呼众妇齐用。因说『我就去了，都不携你们去』。食毕，予驰马去，至霍山。八贼在后，与兵厮杀。可惜兵以远来疲乏，又兼天热，恨不能多杀贼。犹幸贼以攻城困倦，又以淫欲过度，不能大胜兵。然八贼毕竟受伤，身中三矢，一中肩，一中膝，一中尾闾。三日，到霍山县地方，予等迎接，八贼犹带怒色，但不知贼既败矣，黄、刘二将军止追数十里而回，何也？

　　山中有金子砦，颇险峻，且有人守。贼一到，即令人于砦下围之，令山上人投降。越二日，不降。八贼亲去率攻。予亦相从。见大石滚下，一激多远。予避山旁大石以下观之。顷刻间，忽一贼从背后登砦。此处疏略失守，贼得从空而降也。破后，予登其巅，见环砦皆高山，环山皆青松可爱。有一书室，文籍盈儿，笔砚无尘，而主人不知何往矣。贼遂搬其物，焚其居。

　　又数日，遣贼破霍山县。其城原不守，一到直入。在城中者无不被掳，如贡生彭大年、生员金大来、金大烈及新进生员二十二人一并擒来。及到营之日，俱见八贼磕过头，一一禀明。八贼吩咐云：『尔者些新进生员，我要考考，恐有混在中间的。只是尔等书呆子，我留尔何用？考后，叫尔等回去就是了。明日来听考』。次日已刻齐集，各给纸笔墨砚，设放几张桌上。出题是『邻国之民不加少，寡人之民不加多』二句。有一个时刻，八贼入内。予向众曰：『诸兄不必全篇，随意作些，何苦操心』！于是有半篇者，有止起讲者。予与黄、汪三人秉笔，前后叙列出案，叫众人俟候发落，好令回籍。其未发落之先，予等对八贼说，某人如何好，故居首；某人如何不好，故居末。到临时，那八贼虽不知文、不识字，予三人所告之言，一一记明不爽。于是传众生发落。八贼持卷，一一说明。『我到明日，令尔等回去』。众皆大喜，叩谢而去。岂知此贼最狡，者都是哄人之言。一连几日，八贼竟不出堂。哄的者些酸丁日日早辰一问，中晚又问，必要等他吩咐纔好去。一日出堂，众生跪下禀曰：『老爷金口吩咐，叫小的等回籍。小的在此，是老爷的子民。即在家，老爷得了天下，小的等也好替老爷纳粮当差』。其中又有二生说『小的母柩未葬』，一个说『小的父棺未埋』。八贼本意不放他去，就借此两句话翻转脸来说：『人家活娘老子，我都杀了。你之死的，还讲埋葬，不许去』！人人面面相觑，个个失色。仍在各长家去讫。一日，忽逃去一生，将那二十一生立刻杀之。早知如此，不如不进学，或不在城顽耍；即在城，亦不齐集。都是命定，奈之何哉！

　　掳来六安有仇百户者，善踢球，与巢县球师李成洪交厚。及城破相值，仇喜其难中遇旧，李喜其踢球有人，遂留寓。又掳有一兵在营中，认的百户，叫『仇爷在此』。旁有一贼问『是甚么人？你叫他爷』。那兵云：『他是六安卫百户官儿』。贼即禀八贼说：『前日老爷吩咐，不许带六安人。今李球师留下一个百户在家』。八贼随叫二人来，骂曰：『我不踢甚球，要你何用，杀了罢』！立刻杀了二人。是时林子长同予在侧，八贼嚷曰：『林山人！尔同球师在一处，竟不对我说。尔也该对我说。今日且恕尔死罪』。于是重责十棍。可怜子长顽耍半生，何曾吃此苦。然犹以不杀为幸。此八月二十一日事也。

　　予日夜焦思，又兼连朝风雨，触目伤心，血泪几枯。偶值天阴无事，八贼意欲攻桐城，却不肯明言。然数月来，不计及此者，以守桐城孙将官往来暗通故尔。是时孙已升迁，离任久矣。故此渐渐移营，与桐城相近。四野掳掠，只不近城。一日，八贼忽想起自己生辰将近，要许多食物用。忽点各营兵马，每一营或数十人，或百名，令往枞阳镇掳掠什物。此镇离江不远，不料流贼来此，忽然而至，焚杀最毒。只见大船解缆不及，有砍断缆逃者，有拔锚走者，亦有赶上拏回者，俱载所掳之物而来。时九月初，汪公子亲家又到，果然所买之缎如意。公子以为必放，岂知又不肯放。说『此织金蟒缎真好，可惜少了，不足散。还多兑银与你，借重再走一转』。倪姓没奈何，勉强负银而去。汪公子默默无言，泪从肚落。

　　次日，赏各将官。人人趱起，赶九月十八日与八大王贺寿。先十六、七两日豫祝。自辰至西，唱戏饮酒，大吹大擂。正常排列八洞神仙，堂上悬百寿锦帐。山柱上贴大红缎金字寿联云：「天上命明君，曾见黄河清此日；人间寿新主，争拟嵩岳祝千年」；此林山人作也。屏门上寿联：「辟江左以奠基，欢同万国；跨海内而定鼎，寿祝千龄」；此彭贡生作也。其顶上俱用紬篷搭就，地下纯用毡条盖铺。庭外明楼，总用色紬裹成，真个壮观好看。十八日正寿，门前双吹双打，大炮震天，说不尽的热闹。十九日亦如是。二十日还要唱戏，待那小头目的酒。予晚去看，绝不闻声。究其故，说有兵已过庐州府，到庐江县，从者一路来。予即回账房作归计。

　　二十一日，八贼即展营，直奔山中，每日五、六十里歇下。二十四日晚，予以连日辛苦，俱未脱衣，今且宽衣而卧，意兵未必即至也。劳顿之人，脱衣自在，一睡不醒。那大兵从庐江兼程而进，人马早披甲，说遇贼好厮杀。二十五日，已赶上贼，相距止隔一河。贼有塘马在河岸上。兵驳亦探至河，见贼吃烟即回马，谓已抵贼驳不远，急去报主将。贼见有马，即问曰：『你是那一哨』？兵亦问：『你是那一哨』？贼云：『我是下六哨』。岳云：『我是上六哨』。马回而甲响。贼云：『我营里没穿甲的人，此是兵』！即飞报八贼。一刻叫老营前行，凡妇女什物牛羊之类一概先走。予犹在梦中，而合营人无不争驰。予忽惊醒叫人，而新小厮已列篷边，叫『相公起来，排兵来了』。予即穿衣，收拾行李，叫牵马来。新小厮说：『马在者里』。问『可有饭』？答曰：『厨房不知到那里去了，还说饭』！只见许多贼各拉马在手，腰刀弓箭，伺候厮杀。见予曰：『相公何不跟老营走』？予给之曰：『前在六安，老爷说一位相公也不在面前。今日又不在，后来问我，我说就是你们叫我去的』。贼曰：『相公到老爷那里去罢』。予即上马行。

　　见八贼二截衣，纔出门外。一伴当拿椅，到场基上火前坐下。予问：『有兵么』？八贼曰：『有的』。予曰：『是那家兵』？八贼曰：『不过是黄闯子、刘花马』。予曰：『谁探来？再令他探一探』。八贼曰：『是七哨，已差去了』。说毕，八贼起身走。

　　方进门，而七哨回。众贼围七哨问信，予亦挤上前。听那七哨说：『兵已过河了』！众贼俱云：『快报老爷』！说未完，而八贼已出门外，吩咐走。一齐上马，行可五里，叫掌号半夜里在山上吹打起来，令人分外凄凉。又走数里，只见许多贼，者一簇，那一攒。八贼在马上奔驰，各处吩咐：『叫儿子们好生发狠杀杀，败了黄闯子，捉他的大马来骑，我与你官上加官』！群贼不敢作声。少刻，又来吩咐一遍，可见八贼此时亦栗栗危惧。然只得如此硬撑，顶住了兵，以便老营好走。

　　予在马上坐，看有贼目多蜚虎者，予相识。一见予，就说：『相公做什么？此是我们打仗的所在，你在此不便，你快到老爷大马房里去，厨房也在一处，又有的吃，快跟我来』！予随之行。见谭将官、吴都司俱立树下。又走数武，一贼曰：『天明了』。予举首一望，见红日高升，手忙足乱，人人走动。忽见毡包什物多弃于路，以及鼓手之号简亦有半截在路者。衣履杂物甚多。予正随一贼走，此贼竟不由正路过塘，即从水中过，不暇寻岸。予见此光景，知贼之畏兵也极矣。平常只道贼以此物买路，今始知贼之轻掷其货者，欲马之便于奔驰也。此时贼亦乱跑，不暇顾我。予直向山空处走。越过一山，并未遇一人。予即下马，脱去紬衣，将马打开，伏一丛薄中，四外全无路径。甫伏下，有一蟢■〈米上黾下〉跳至予前，予喜曰：『吾生矣』！一刻，兵俱从大路上过，闻铁甲乱响。官兵大叫曰：『传川营人上来赶牛羊牲口』。予知贼已败走。又一刻，不闻声息，即出外，至山下一家，绝无人影。见地下有破旧衣裳一堆，予脱身上白紬褂裤，纳入堆中，换一褂一裤，破碎不堪，衣之而走。

　　路上遇着几起回来的人，走的蜚快。他叫『你快走』，予不能快，只得听命慢行。至一河畔，绿水沉沉，竟不得路。惟沿河直撞，遇一舟弯住。予向舟子诉苦乞渡，那人佯若不闻。忽一翦发人问予，予以实告。其人曰：『我姓钱，字中美，贵府李颖生与我相好。我是昨晚捉去的，今幸兵到，我纔得回来。过河即是舍下，我同你过河』。予喜甚，脱衣涉水。予下河，水至心口，予身漂起。中美曰：『想你从未下水，等我来牵你』。他先将彼此破衣用头顶过去放下，以手牵手，予始得渡。走三里许，即到他家。敲门，一见主人回，全家大喜。一老婢问予是谁，中美曰：『是庐州府一位相公，前日破府被掳的，今日亏兵赶下来。我家有饭么』？答『没有』。予要走，中美坚留。予力辞。中美往田中，刈稻数升，舂米二升付予。予以衣襟裹走。一到大路，甫数里，遇刺伤足，负痛而行。至晚，又隔一河，遂寻一深草处蹲下。夜间冷气侵人，予以两手护前后心。只闻风吹草响，鱼跃水鸣，并无虎狼鬼怪等物，有枭鸟鸣笑不已。挨到鸡鸣，东方一线月色，予寻路过，并无过河之人。渐觉天明，对河即回来之兵，见予徘徊河岸，兵遂大叫：『从此过』！予不知其为兵也。幸河水清浅，纯沙不陷，天又不寒。过河，见是官兵。予曰：『我是庐州府人，前五月破城被贼掳来，今幸遇爷等杀败了贼，救下我们来，使我等得还乡里，真天高地厚之恩也』！兵曰：『相公遇大难而不死者，必有大贵，后来做了大官，莫忘我辈就是了。你咋日到今，可曾吃饭？此间有粥，且用些』。予即饱餐三碗。兵又曰：『我姓董，是老爷捧御■〈方斤〉官。营中问董御旗，人都知道。我今就回庐州府，送你到家』。予再三致谢。董见予赤脚，随叫二户长：『寻双鞋子相公穿』。二户长旋拏一双极大靸鞋与我，予履之甚大，思得一带捆于足，乃可行。那兵即撦两布条，用箭在鞋后锥两眼，贯布条系足上，甚好。董上马走，叫我同他价后来。此时予恨不得有费长房缩地法，怎奈那兵沿路打掳，远望一家，必遶路去搜寻。予甚急，因告曰：『你不必去寻，你到府，至我家重谢你』。他全不听。走至日西到营。营扎在一大竹园内。

　　次晨，予从竹外闲步。有一童子手拏网巾，圈绳俱全，乃我之急需者。问孩童曰：『送我罢』。那孩即送我。予戴头上，颇壮观。因思此地何遇此好童子也！幸甚！饭后，展营往桐城。兵以一大黑牛命予骑，遂免徒步之苦，唯嫌牛走之不速尔。定更时始到桐城。董别余曰：『相公在此，我进营看看，就来接你』。少顷来曰：『相公！你不能进营。将主有令，叫来的百姓随营后走，不可杂在中间，恐防奸细。我特来说声』。予再三谢。没奈何，只得城脚下盘坐一夜。幸众星朗朗。

　　次晨，九月二十九日，予到城门边候开门，进城去化些盘费。有讯予者，因告以故。有一兵士曰：『我同你庐州去』！叫予随他进城。城中多兵，皆一处人，见予细细寻究，予一一诉明，俱加以礼貌。问兵『贵姓』？答曰『姓夏，巢县人也』。因五月间廖将官被贼杀了，许多兵丁奔入巢湖，招募许多巢民充数，故在桐之兵多巢人。孰知夏姓不愿为兵，因有文书一角在手，执此以便潜逃。十月初二日同予出桐城，三十里到百■〈氵义〉湖。将公文往船上一丢，予二人跳上船，舟子亦不敢问。叫『快开船走』，舟子只得撑开。及到湖心，狂风大作，舟人颤栗。予想：性命送在此间，真是数定！忽一风送入河港。同舟数人尽取瓜菜为食。越五日而风定。由是过枞阳，到安庆，折入无为州，起早至巢县。于河口遇程烝则、骥称昆玉立船头，见予慰问再三，欲留予。恳辞以归家心急。夏兵见程公子相待如此，始信予非无来历之人也。

　　寓巢数日，同夏往南京。十月十四日，渡江已晚，寓江东门外一小楼上，推窗外看，心旷神怡。听江声浩荡，看山色参差。先月色，后小雨。予喜极不寐。早起，走十里至水西门。日中到大中桥。予上桥，与父亲相值桥心。予叫父亲，悲喜交集。父甫闻声，若譍不出，泪下如雨。携手同行。问夏姓为谁。予曰：『此恩人也』！告以送我来家始末。父称谢。叫仆人上前，家去备饭。其仆先到家说信，全家喜从天降。一刻予至，合家欢乐，不可言状。款留夏姓数日，重谢而去。

　　次年癸未春，予于官带廊下，偶遇林子长，予呼「林山人」，子长大惊。盖山人之名乃八贼所素称者，今忽闻于此，不由人不惊也。共揖相笑。邀入茶肆，询其出营之故。林云：『贼于十月攻桐城，亦黄兵救下。我裹毡条于身，从山上滚下。竟夜力奔，仅走十五里。幸离贼营。今始到此。尔我皆二世人也，功名富贵勿问也』！于是说起九月二十五日潜山败后，回去将相公尽杀之，说『此无用之人，留之何益，盖因大败，气愤乃尔。只留我与汪公子二人。汪以曾买缎疋，我以山人，故不杀尔』。予幸早离贼营，且骇且喜。是后闻八大王张献忠过江到武昌，汪公子犹留诗于黄鹤楼，后不知所终。

　　至于八贼，闻大清定鼎，流入四川称帝。后大兵压境，屡报不信。兵已至，八贼始同将卒五十余人出城，并无甲冑，手执弓矢。时降大雾，被肃王之将雅希兰射死，肃王枭献忠首，悬示保宁府北门。想此贼生性惨毒，杀人千百万，被掠者百十万人，而求其始终未受一日之苦、未吃一毫之亏者，必以瑞紫为首称云。

　　有说破城系某奸细引入，有说假充接送营兵，又云装学院承差暗进城来。予在营日久，实知三说之谬。大约壬午以前之事皆予亲闻之八大王所述者；壬午五月初七日至九月二十五日，皆予亲见八贼张献忠所行者，毫不爽也。  
　 
野史无文卷十六

　　前朝宫殿服御诸遗制（阙）  
野史无文卷十七

　　西羌北狄诸部落（阙）  
野史无文卷十八

　　当今巡幸东南（阙）  
野史无文卷十九

　　本朝灾祥（阙）  
　 
野史无文卷二十

　　本朝灾祥（阙）