《四库全书 西使记》 　　（元）刘郁 撰 
 

　　提要 

　　臣等谨案西使记一卷元刘郁撰郁真定人是书记常徳西使皇弟锡里库军中往返道途之所见王恽尝载入玉堂杂记中此本别行之本也元史宪宗纪二年壬子秋遣锡喇征西域苏丹诸国是岁锡喇薨三年癸丑夏六月命诸王锡里库及乌兰哈达帅师征西域法勒噶巴哈台等国八年戊午锡里库讨回回法勒噶平之擒其王遣使来献捷考世系表睿宗十一子次六曰锡里库而诸王中别无锡喇郭侃传侃壬子从锡里库西征与此记所云壬子岁皇弟锡喇统诸军奉诏西征凡六年拓境几万里者相合然则锡喇即锡里库因元史为明代所修故译音讹舛一以为锡喇一以为锡里库误分二人而宪宗纪二年书锡喇薨三年重书锡里库西征遂相承误载也此记言常徳西使在己未正月葢锡里库献捷之明年所记虽但据见闻不能考证古迹然亦时有异闻郭侃传所载与此略同惟译语时有讹异耳我皇上神武奋扬勘定西域昆仑月■〈骨出〉尽入版图计常徳所经今皆在屯田列障之内业已钦定西域图志昭示亿龄郁所记録本不足道然据其所述亦足叅稽道里考证古今之异同故仍録而存之焉 

　　乾隆四十六年九月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　西使记 

　　（元）刘郁 撰 

　　壬子岁皇弟锡喇统诸军奉诏西征凡六年拓境几万里己未正月甲子常德（字仁卿）驰驿西觐自和林出乌逊中西北行二百余里地渐髙入站经瀚海地极髙寒虽酷暑雪不消山石皆松文西南七日过瀚海行三百里地渐下有河阔数里曰罕穆纳夏涨以舟楫济数日过龙骨河复西北行与巴实伯里南北相直近五百里多汉民有二麦黍榖河西注潴为海约千余里曰赫色勒巴实多鱼可食有碾硙亦以水激之行渐西有城曰伊玛又西南行过博啰城所种皆麦稻山多柏不能株络石而长城居肆囿间错土屋牕户皆琉璃城北有海铁山风出往往吹行人堕海中西南行二十里有闗曰特穆尔彻辰守闗者皆汉民闗径﨑岖似栈道出闗至阿里玛图城市井皆流水交贯有诸果唯瓜蒲萄石榴最佳回纥与汉民杂居其俗渐染颇似中国又南有齐黙克城居民多并汾人有兽似虎毛厚金色无文善伤人有虫如蛛毒中人则烦渇饮水立死惟过醉蒲萄酒吐则解有■〈口畜〉酒博啰城迤西金银铜为钱有文而无孔方至玛哈忠以马撁拖床递铺负重而行疾或曰竒尔济苏易马以犬二月二十四日过伊都两山间土平民伙沟洫映带多故垒壊垣问之葢契丹故居也计其地去和林万五千里而近有河曰伊逊流汹汹东注土人云此黄河也二十八日过塔喇寺三月一日过萨兰城有浮图诸回纥礼拜之所三日过丕实南诸回纥贸易如上已节四日过呼展河渡船如弓鞋然土人云河源出南大山地多产玉疑为昆仑山以西多龟蛇行相杂邮亭客舍甃如浴室门户皆以琉璃饰之民赋岁止输金钱十文然贫富有差八日过塔实干城大而民繁时羣花正开唯梨花蔷薇玫瑰如中国余多不能名城之西所植皆蒲萄粳稻有麦亦秋种其地产药十数种皆中国所无药物疗疾甚效曰阿哲尔状如苦参治马鼠疮妇人损胎及打扑内损用豆许燕之自消曰阿锡尔状如地骨皮治妇人产后衣不下又治金疮脓不出嚼碎傅疮上即出曰努格萨尔形似桔梗治金疮及肠与筋断者嚼碎傅之自续余不能尽録十四日过安巴河夏不雨秋则雨溉田以水地多蝗有鸟飞食之十九日过琳沁城其地有桑枣征西鄂啰屯驻于此二十六日过玛勒城又过诺尔桑城草皆苜蓿藩篱以柏二十九日过塔舒尔城满山皆盐如水晶状近西南六七里新得国曰穆锡其牛皆驼峯黒色地无水土人隔山岭凿井相沿数十里下通流以溉田所属山城三百五十已而皆下惟檐寒西一山城名竒塔卜孤峯峻絶不能矢石丙辰年王师至城下城絶髙险仰视之帽为坠诸道并进敌大惊令相和卓纳色尔来纳欵已而乌尔古纳苏勒坦出降苏勒坦犹国王也其父领兵别据山城令其子取之七日而陷金玉宝物甚多一带有直银千笏者其国兵皆刺客俗见男子勇壮者以利诱之令手刃父兄然后充兵醉酒扶入窟室娱以音乐美女纵其欲数日复置故处既醒问其所见教之能为刺客死则享福如此因授以经呪日诵葢使蛊其心志死无悔也令潜使末服之国必刺其主而后已虽妇人亦然其穆锡国在西域中最为凶悍威胁邻国霸四十余年王师既克诛之无遗类四月六日过竒拉尔城所产蛇皆四跗长五尺余首黒身黄皮如鲨鱼口吐紫艳过阿勒鼎城密藏达尔人被发率以红帕勒首衣青如鬼然王师自入西域降者几三十国有佛国名克实密尔西在印毒西北葢传释迦氏衣钵者其人仪状甚古如世所绘达摩像不茹荤酒日啖粳一合所谈皆佛法禅定至暮方语丁巳岁取布达国南北二千里其王曰哈里巴其城有东西城中有大河西城无壁垒东城固之以甓绘其上甚盛王师至城下一交战破胜兵四十余万西城陷皆尽屠其民寻围东城六日而破死者以数十万哈里巴以舸走获焉其国俗富庶为西域冠宫殿皆以沉檀乌木降真为之壁皆以黒白玉为之金珠珍贝不可胜计其后妃皆汉人所产大珠曰太岁弹兰石瑟瑟金刚鑚之类带有直千金者其国六百余年传四十主至哈里巴而亡人物颇秀于诸国所产马名托必察哈里巴不悦以橙浆和糖为饮琵琶三十六弦初哈里巴患头痛医不能治一伶人作新琵琶七十二弦聴之立解土人相传布达诸国之祖故诸国皆臣服布达之西马行二十日有天房内有天使神国之祖葬所也师名班巴尔其房中悬铁絙以手扪之心诚可及不诚者竟不得扪经文甚多皆班巴尔所作辖大城数十其民富实西有密实勒国国尤富地产金人夜视有光处志之以灰翌日发之有大如枣者至布达六千余里国西即海海西有富浪国妇人衣冠如世所画菩萨状男子僧服皆善寝不去衣虽夫妇亦异处有大鸟驼蹄苍色鼓翅而行髙丈余食火卵如升许其实喇斯国出珍珠其王名乌苏阿都巴云西南海也采珠盛以革囊止露两手腰絙石坠入海手取蚌并泥沙贮于囊中遇恶虫以醋噀之即去既得蚌满囊撼絙舟人引出之往往有死者印毒国去中国最近军民一千二百万户所出细药大胡桃珠宝乌木鸡舌宾铁诸物国中悬大钟有诉者撃之司钟者纪其事及时王官亦纪其名以防奸欺民居以蒲为屋夏大热人处水中己未年七月乌林国阿必鼎苏勒坦来降城大小一百二十民一百七十万山产银黒契丹国名竒勒扬王名和达玛鼎苏勒坦闻王大贤亦来降其巴尔斯大城狮子雄者鬃尾如缨拂伤人吼则声从腹中出马闻之怖溺血狼有鬃孔雀如中国画者惟尾在翅内每日中振羽香猫似土豹粪溺皆香如麝鹦鹉多五色风驼急使乗日可千里鹁鸽传日亦千里珊瑚出西南海取以铁网髙有至三尺者兰赤生西南海山石中有五色鸭其价最髙金刚鑚出印毒以肉投大涧底飞鸟食其肉粪中得之萨巴尔出西海中葢蝳蝐之遗精蛟鱼食之吐出年深结成价如金其假者即犀牛粪为之也骨笃犀大蛇之角也解诸毒龙种马出西海中有鳞角牝马有驹不敢同牧被引入海不复出皁鵰一产三卵内一卵生犬灰色而毛短随母影而走所逐禽无不获者垄种羊出西海以羊脐种土中溉以水闻雷而生脐系地中及长惊以木脐断便行啮草至秋可食脐内复有种又一妇人解马语即知吉凶甚验其怪异等事不可殚纪往返凡一十四月郁叹曰西域之开始自张骞其土地山川固在也然世代浸逺国号变易事亦难考今之所谓瀚海者即古金山也印毒即汉身毒也曰驼鸟者即安息所产大马爵也宻实勒即唐拂菻地也观其土产风俗可知已又新唐书载拂菻去京师四万里在西海上所产珍异之物与今日地里正同葢无疑也中统四年三月记