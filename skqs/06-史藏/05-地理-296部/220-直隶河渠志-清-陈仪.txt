《直隶河渠志》
（清）陈仪 撰


钦定四库全书
史部十一
直隶河渠志
地理类四
河渠之属
提要
臣等谨案
直隶河渠志一卷国朝陈仪撰仪字子翙号一吾文安人康熙乙未进士官至翰林院侍讲学士充覇州等处营田观察使是编即其经理营田之时所作海河卫河白河淀河东淀永定河清河会同河中亭河西淀赵北口子牙河千里长堤滹沱河滏阳河宁晋泊大陆泽鳯河牤牛河■〈穴上卨下〉头河鲍邱河蓟运河还乡河塌河淀七里海二十五水皆洪流巨浸也虽叙述颇简质所载但及当时形势而不详古迹又数十年来屡蒙我皇上轸念民依经营疏浚悉庆安澜较仪作书之日水道之通塞分合又已小殊然仪本土人又身预水利之事于一切水性地形知之颇悉故敷陈利病之议多而考证沿革之文少录而存之亦足以参考梗槩也
乾隆四十五年十二月恭校上
总纂官 臣纪昀 臣陆锡熊 臣孙士毅
总校官 臣陆费墀
钦定四库全书
直隶河渠志
侍讲学士陈仪 撰
尚书禹贡一篇纪夏后行水之功司马迁因之为河渠书班固继之志沟洫皆载一代疏排之绩非如桑钦水经偹叙川渎原委也我国家奠鼎燕京负崇山而襟沧海百川辐辏赴壑朝宗其间顺逆通塞动闗生民利病圣祖仁皇帝临御六十余载地平天成而于畿甸河道堤防尤勤睿虑巡行指授为斯民圗万世之安我皇上继志缵功大兴水利特颁内府金钱数百万命贤王董其事修浚兼施节宣偹至以故水润土甘年丰人乐同符禹绩非汉唐以来塞筑补苴之能事也宜为后世法程故于诸川之外特详志焉
渤海
在天津县东南一百二十里明统志东连辽海西抵直沽按直沽即今大沽口河流入海处也两岸壁陡一国中横土人谓之海门潮汐所至北抵杨村南抵程官屯西过王庆坨率二百余里皆淡水也咸潮抵海门而止无坌入者若天设之以限内外斯亦奇矣
海河
南北运淀河之会流也自天津东北三岔口迄大沽口长一百二十里涘广崖深奔流湍驶潮汐迎之则逆行而上禹贡所谓逆河是也每伏秋之交二运并涨淀水争趍骈注于三岔一口而强潮抵牾洄漩不下倒漾横流上游堤岸田庐皆受其浸所谓尾闾不畅胸腹俱病者也故欲治直隶之水者莫如扩达海之口而欲扩达海之口者莫如减入口之水雍正三年上命怡贤亲王兴修水利亲授方畧于南北运各建坝开河减水分流别途归海岂仅为运河计哉入口之水减则达海之口寛而北来之永定河南来之子牙河中间七十二清河乃得绰然入三岔口而东注朱子云治水先从低处下手正此意也
卫河
即南运河也亦曰永济渠亦曰御河源出河南卫辉府自山东武城县流入直隶故城县界又东径山东徳州界复入直隶径景州东呉桥县西又东北径东光县西又东北径交河县东南七里口又东北径泊头镇入南皮县界又东北径沧州城西又东北径青县城东静海县城西天津府城北至三岔口与白河会入海计长八百余里寰宇记永济河在清池县西三十里自南皮县来入干宁军亦呼为御河金史地理志南皮东光呉桥有永济渠按卫河本西汉时大河所经东汉以后为清漳二渎所经隋时开为永济渠宋皇佑初合永济渠仍为大河所经南渡后大河南徙而卫河如故金元以来皆漕运所经也有减水河二一在沧州南十五里絶堤一在故兴济县皆明弘治中开以备卫河泛溢久而堙塞闸石犹有存者雍正三年大水卫河溢决十三口怡贤亲王奉上命查修水利奏开减水二河各建滚水石坝一座挑浚旧河分达海港沧青水势藉以消泄居民赖之
按南运向苦浅滞故额设浅夫以供挑挖两岸堤工随时补苴而已自漳河南徙于馆陶入运湍急浩瀚每羡溢为灾雍正四年经怡贤亲王奏请分道端辖增汛员设岁修始以堤防为务乃堤日增髙而水亦随长伏秋汛涨各州县往往于堤上加埝以防漫溢盖以漳水泥浊河形曲折垫淤于下则泛溢于上势固然也计惟于徳州上流与古黄河相近之处度地建坝广三四十丈引而注之古黄河不惟直隶河堤永免涨溢即徳州一带工程亦获宁谧矣但地隶山东在此为切已之忧者在彼未免为秦越之视雍正八年七月徳州第九屯堤决直隶景州以下十余州县禾稼尽没水利衙门屡行咨会而决口讫未坚筑盖其地处上游水过正堪艺麦而此间形如仰釜有受无泄纵竭力修防堤工巩固亦何救于田庐之湮没耶若将临清以北河道并归直隶总河管辖则一河首尾修浚自如上下不致阻格矣
白河
即北运河也亦曰潞河方舆纪要白河源出宣化府龙门县东滴水崖东流入密云县之石塘岭过县西入通州界其支流亦从石塘岭过懐柔县西顺义县东入通州东境合焉东南径漷县武清县东而入直沽合卫河入海又白河径灵迹山黄花镇川河入焉又南径牛栏山东麓潮河流合焉又南径顺义县东门外顺义县志白河发源塞外自石塘岭白马闗入故曰白河赴通州北闗合温榆河即运粮河性悍多沙迁徙无常俗称为自在河明神宗实録万厯三十一年从工部议挑通州至天津白河深四尺五寸所挑沙土即筑堤两岸着为令漕河圗志燕赵之间地方千里其间巨细河流悉至武清县丁字沽注于白河故一遇雨潦白河满溢耍儿渡口南蔡村等处冲决堤岸壊民田庐起夫塞筑劳费万计逮时干旱舟行又或浅阻以此知水势盈涸不常不可以经久而论也按白河会潮沽榆沙通惠诸河之水源髙势峻有如建瓴而西北诸山泉流汇聚每伏秋之际积雨未歇怒流已至顷刻寻丈非徒恃堤防所能捍御也康熙三十八年决武清县筐儿港三十九年圣祖仁皇帝亲临视阅命员外牛钮等于冲决处建减水石坝二十丈开挖引河夹以长堤而注之塌河淀由贾家沽道泄入海河杨村上下百余里河平堤固有御制碑文志其事康熙五十年以河西务工程险要亲临指授命牛钮开挖引河复以河西务城东有旧河形对新河下口至三里屯长四百余丈特命开直河一道次年工成于是新河之溜移流于西而东岸大堤之汕刷以免耍儿渡之冲险无虞矣雍正三年大水堤岸埽坝多有冲溃四年经怡贤亲王奏请北运河一切工程归通永道统辖河西务设同知一员杨村设通判一员分界管理增置县丞主簿等官以端防修五年河水泛溢东西岸漫决者四六年怡贤亲王奏拓筐儿港旧坝阔六十丈展挖引河改筑长堤七年疏浚贾家■〈氵右〉道分减既多消泄亦畅故坝门以下河水安流而河西务一带距坝稍逺山水暴至遂复漫决上厪圣懐发帑遴员授之方畧于河西务上流之青龙湾建坝四十丈开引河而注之七里海仍展挖宁车沽河导七里海水而泄之北塘口上下分消区画尽善运道民生均获宁谧而所费帑金已不下六十余万矣
淀河
在天津县北五里永定子牙清河之会流也自河头至丁字■〈氵右〉入北运河长四十里淀水浩淼至此始有崖岸故名河头
东淀
延袤霸州文安大城武清东安静海之境东西亘百六十余里南北二三十里及六七十里不等盖七十二清河之所汇潴也永定河自西北来子牙河自西南来咸入之
永定河
亦曰卢沟河亦曰浑河亦曰桑干河永定之名圣祖仁皇帝所命也明外史河渠志桑干河发源太原之天池伏流至朔州马邑雷山之阳有金龙池者浑泉溢出是为桑干东下大同古定桥抵宣府保安州雁门云中应州诸水皆会穿西山入宛平界东南至看丹口分为二其一东由通州高丽庄入白河其一南流霸州合易水至天津丁字沽入漕河是河过懐来束两山间不得肆至都城西四十里石景山之东地平土疏冲激震荡迁徙弗常元史名曰小黄河以其流浊也金史礼志大定十九年有司言卢沟水势泛溢啮民田乞官为封册神号特封安平侯建庙河渠志大定二十七年宰臣以孟家山金口闸视都城髙一百四十余丈倘遇暴涨其害匪细若固塞之则所灌稻田俱为陆地种植禾麦亦非旷土上是其言遣使塞之二十九年以涉者病河流湍急诏命造舟既而更命建石桥明昌三年三月成勅命名曰广利即今之卢沟桥也元史郭守敬传至元二年授都水少监言金时自燕京之西麻峪村分卢沟一支东流穿西山而出是为金口其水自金口以东燕京以北灌田若干顷其利不可胜计今若按视故迹使水得流通上可以致西山之利下可以广京师之漕又言当于金口西预开减水河西南还大河令其深广以防涨水突入之患帝善之明宣宗实録户部侍郎王佐言通州至河西务河道浅漕船动以千计兼四方商旅舟楫往来无港■〈氵乂〉可泊张家湾西旧有浑河若加疏浚近京一二十里更使充广潴为巨浸令可泊船公私两便上命都督冯斌等审视七年冬斌等以圗进上以其役重大姑止固安县志桑干河自卢沟下流入县境明嘉靖初徙县北十余里东流至县东纪家庄北分为二万厯中又徙县西十余里东南流径黄垈之北而东南入霸州界寻又徙县南长堤下后复徙北本朝顺治十一年由县西宫村与清水合流而南入新城界永清县志明万厯三年抚臣王一鹗修筑河堤延袤五十余里障水东流三十三年复抵县界直逼城垣本朝顺治八年徙固安迤西几七十里与白沟河合流霸州志明正徳初在州南门外嘉靖中徙州城北后徙固安北十里铺其支流则自半璧店李家口绕州东北境由铺疙疸白坟棌木营达信安本朝顺治中每决于固安之叵罗垈由州治西城北东入清河后更决于新城之九花台南里诸口而州城之西南竟成巨河矣康熙戊辰仍从善来营入玉带河俗谓之霸州河按卢沟亦曰黒水河水色最浊其急如箭东决则西淤倐忽迁改前人谓之无定河自元歴明冲啮奔溃屡修屡决迄无宁歳康熙三十七年三月我圣祖仁皇帝轸念郊圻亲临视阅命抚臣于成龙大筑堤堰疏浚兼施自宛平之卢沟桥至永清之朱家庄汇狼城河注西沽以达于海延袤二百余里广十五丈五月工告成赐名永定河勅建河神庙御制碑文以记之自是湍水轨道横流以宁三十年来河无迁徙此从古所未有也惟是下流入淀之后水涣泥停积渐阗淤蒙圣祖谕旨屡下毋令壅碍清流而该管分司衙门唯事修防不加疏道淤而南信安胜淓等淀变为高原复淤而北策城新张诸泊垫为平陆骎骎乎及于台头与子牙河会壅阏清流几无达津之路矣雍正三年怡贤亲王奉命查修水利上谕令引浑河别由一道入河毋使令入淀大哉王言已揽河道全局而居其要矣盖淀泊之用有翕受之功亦有停蓄之利众流竞趋汇为巨泽容与荡漾有以缓其奔突之势然后安流弭节而去则其冲易受而其患易御正定顺徳广平之有南北二泊犹顺天保定河间之有东西二淀皆天地造设自然之妙纳众流而节宣之不使之一往冲突而不可御也西淀之水会为一河分为三■〈氵乂〉而汇于东淀南淀之水注于北泊北泊之水出滏阳之道合滹沱之流亦由子牙一河归于东淀则东淀一区所以蓄直隶全局之水游衍而节宣之乃永定浊流阗淤梗噎于其间则上游之汜滥者将安归乎怡贤亲王钦遵谕旨于郭家务改河东行复开下流之长■〈氵甸〉河引径三角淀而注之河头与清河会周筑三角淀围堤以防其北轶又以河性善淤奏明逐年挖浅俾河流不致迁徙筹划可谓尽善而河官锢习不利于挖浅而利于筑堤改河之后堤日增髙而河亦与之俱长长■〈氵甸〉河淤塞絶流三角淀所余无几于是散漫南行头道河二道河皆成断港剰有杨家一河若经泛之后再淤而南则清水无路归津侧注于杨栁青一带而浊流复从而迸注之其不至穿运而过者几希此目前之大患全局之深病也为今之计唯疏挖长■〈氵甸〉导之东注河头南岸接筑长堤至杨家河而止虽不能必其不再淤而旋淤旋挖是亦可暂为补救矣
按永定浊泥善肥苗稼凡所淤处变瘠为沃其收数倍泾水之富闗中漳水之富邺下不是过也河所经由两岸洼咸之地甚多若相其髙下开浚长渠如懐来保安石景山引灌之法分道浇溉则斥卤变为肥饶而分水之道既多则奔腾之势自减从髙而下自近而逺一河之润可及十余州县此亦转害为利之一奇也唯在任事者不避劳怨持议者不惑浮言则郑国史起之功安在不复见于今日乎
清河
即淀池之经流也其派有三分自会同河之三■〈氵乂〉口径台山而北出纪家淀而东入胜淓河者此西派也由赵家房径托莲泊出郭家洼会胜淓河者此东派也由下马头径崔家房入张家嘴过任家庄径左家庄泊归石沟河者此南派也沿大堤而东径西马头堂头左家庄会石沟河则其支流也胜淓石沟二河总归台头一河经羊粪港而出杨家河杨家河至三汉口计长一百四十里自永定下流入淀胜淓河淤而东西二派无下口张家嘴淤而南派无正流唯沿堤一支寛不过二三尺深不过五六尺何以容西来泱漭无涯之巨浸乎雍正三年自崔家房以东决堤九处各数十丈文安城郭宛在水中怡贤亲王奉命查修水利开胜淓河十七里而东西二派下口遂通挖张家嘴河五里而沿堤一支分流北注又于上流疏浚中亭河四十余里自口头对岸之下河门分引玉带河水入台山河其下流石沟台头淤浅之处槩行捞挖数载以来清流湍驶堤防晏如霸保文大之间禾黍丰而稉稻熟民享乐利皆圣主勤恤之徳怡贤王治淀之功也
按以上诸河经由泊港菰芦丛生苲草宻布壅溜停泛易致淤浅浅阻之后舟楫不行复成断塞虽分隶河道统辖而该管汛员唯知保守堤工至于淀之通塞河之淤畅俱在茫茫积浸中为考成所不及谁复过而问之殊不知淀河一塞分消无路西来之水并注堤下一遇积雨暴涨顷刻寻丈虽有人力将安所施故防堤而不浚河非计也今中亭河苦浅赵家房河苦淤张家嘴未达于淀泊沿堤一河自堂头以下至坝嘴头亦苦浅石沟通胜淓一河苦隘胜淓至台头一河苦浅其丈里非水涸时兴大工随宜疏浚不可
会同河
一统志在霸州南十三里又名苑口河本玉带河也自保定县流入州界又东北曲折行可十里为善来营北岸有浑河口又东可五里为苑家口又东五里为苏家桥流至此分为三道即所谓三汉口也册说玉带河至本州岛境会浑河东下名会同河分二支俱流径文安县境散入石城等淀本河正派至州东无梁阁名边家河又分一支入永清县界名信安河其正流曲折而东入文尔诸淀又东径东安县界为吕公河按会同为玉带之下流出自西淀之茅儿湾至霸州而拒马桑干胡良霸水皆会焉故名会同河今诸河俱已改流唯栲栳圏一河南北相望即中亭河也首尾皆淤断而会同河身寛不逾二十丈或十五六丈总会顺天保定正定三府西山一带三十余河之水势不能容则荡击为暴决何家道口决鹿疃决下武各庄决保定县几无虗岁雍正五年中亭河开通分流北去玉带之水十减二三但河身本浅于正流而新开之牤牛河自西栲栳圏会入挟拥泥沙复加阗淤则浚治之工有不可一日缓者其会同下流之信安河已成陆地即胜淓至辛张径褚沽东沽二港达王庆之一支名吕公河者亦无河形唯余台头一派为正流则上自石沟下至杨家河通塞淤畅所闗最巨此河道全局之利害也
中亭河
亦名新挑河一统志在霸州南八里绵亘数十里按此即古中亭河也亦曰栲栳圏河康熙三十八年命河臣王新命开挑上接十望河下入台山河分减玉带河水势发帑筑堤上下各六工上六工距河稍逺以护州治下六工缕河为堤以护田庐增设州判一员管理每岁按里出夫随时修补后浑河淤至胜淓下流遂塞而十余河自张青来者为白沟流沙垫淤上流亦断自是堤工残废而下六工无复遗址与积淀相连雍正三年怡贤亲王奏开中亭十望二河四年中亭河工竣十望河以积水未开五年大水难以兴工遂罢十望之役自口头对岸之下河门挑引河一道分玉带河水而注之中河増设吏目一员分汛防修七年州判陈起唐捐赀修筑下六工堤长四十里
西淀
跨雄新数邑之境既广且深西北诸山之水皆汇焉北自雄县来者曰白沟河拒马之下流也拒马发源易州广昌之涞山至房山铁锁崖分为二派一派东入涿州过新城而南挟河琉璃河广阳盐沟诸水白玉塘西域寺甘泉诸泉皆入之一派南入涞水径定兴而东易州之濡水武水白杨虎眼梁村马跑诸泉及遒栏河女思涧子庄溪诸水俱来会之二派合流为白沟河入柴伙淀西自安州来者曰依城河曹河徐河一亩鸡距方顺龙泉诸水之所会也徐水出五回岭径满城至安肃而曺水会焉一亩泉出满城东南余小泉以百数鸡距红花名最着流径清苑县南至粮河桥而方顺水来会之方顺即曲逆河祁水之下流也五云石臼二泉流为放水河五郎河入焉流径石桥村至粮河桥与一亩泉河会流径新桥而满城之龙泉河自南来入之至善马庙与徐河合流为依城河入杂淀西北自安肃来者曰雹河源出石兽岗灌河入之由新安之黒龙口归杂淀新安三面皆水唯城北为干土而地处容城下流雨潦南下则大溵淀一带尽为邻壑墟里萧条最称贫瘠雍正三年怡贤亲王奏请于三台村开引雹河径小王营尚村之北至南河头入烧车淀南岸筑堤建闸以禆节宣堤内大溵淀数百顷皆引流种稻屡获丰收泽国已成乐土矣南自髙阳来者曰猪龙河唐沙滋三水之所会也唐河原名滱水源自山西灵邱入唐县为唐河横水自西北来会居民引以溉稻直达下素町畦相望径曲阳之镇里髙门所溉尤多南入定州而白龙泉复来会之王谦王耨等村傍河皆圩岸也沙河来自山西之繁峙入曲阳界合平阳河南流阜平之当城臙脂二河行唐之郜河咸会焉其上流亦名派水径新乐厯定州沿流多资灌溉资河发源山西之枚回山经灵寿为慈水七祖寨坌头大明川壅流可田入行唐之张茂村伏焉至无极南孟社而复出遶县北旋径深泽之龙泉固沃仁桥疏流成渠皆天然水利也三水颇称巨流毕会于祁州之三岔口为猪龙河径博野蠡县髙阳而入白洋淀猪龙河水性湍急奔腾最难捍御雍正三年决柴淀口而东溃■〈虫麻〉螂口古堤直冲鄚州驿路十里浸为巨泽怡贤亲王亲厯相度疏通猪龙故道决口始塞驿路复通然下流归淀之处河道纡回停沙壅溜易致横决复令清河道王纮于出岸村开挖引河十里至孟仲峯出口东岸筑二坝以防其轶西岸截沙嘴以顺其流然后安流入淀又于放水口斜筑长堤以御倒漾■〈虫麻〉螂口残堤数十里亦一例加修以为重障于是猪龙顺轨濒河田畴比年丰稔但自祁州以下岸土夹沙最易坍颓岸坍则堤无所附宜于项溜扫弯建筑挑水迎水等坝护岸以固堤根其下口归淀之处近有淤沙涨起扺阏河流亦宜开挖以顺水势
赵北口
居西淀之中旧有石桥八座白洋诸淀之水皆由桥下东流实西淀之咽喉也而石桥卑隘碍流雍正三年怡贤亲王奏请易之以木升髙加阔又增建三桥俾积淀之水畅然东注但白沟浊水自北而下出河门而横截清流至药王行宫前河形拗折土人谓之鹅■〈孛页〉所谓咽喉已通而胸膈未利也雍正四年委员挑挖经泛而其淤如故盖白沟涨时近自诸山而下推拥泥沙所至填淤四十里之柴伙淀变为桑田者什三四矣不加浚治则西来诸水泛溢无归若岁岁捞挖是劳费无巳时也浑流入淀其害往往而然欲为一劳永逸之计必不使之入淀而后可查白沟故道行于淀外自龙湾而东径道务马务头洪城出张青口河形宛然宜疏浚深通导白沟之流复于故道塞其入淀之口然后将河门浅阻鹅■〈孛页〉拗折之处尽行挑挖如此则清浊分流淀清而河亦畅矣
子牙河
在大城县东亦名沿河大城县志沿河自河间县之龙华桥转入县西南二十五里之马村东北流径十里湾自南而东径白洋渡四呈口至县东二十五里汇黒龙港河亦名交河从而北折绕县东十二里赵扶村又北径子牙村故名子牙河亦名盐河册说盐河在县南十五里自河间流入分二支一西北流入文安县石城淀一北流又分三支西一支入文安黒母淀东一支入大小窝口中一支入霸州文尔淀汇于武清县三角淀入白河按子牙河总会南北二泊滏滹诸水终以滹沱为经流其湍悍迅激浑浊冲垫性与余河异水经所云右出为淀北为濊口者是也伏秋汛发奔腾涌溢河间以北静海以南皆被其害康熙三十九年圣祖仁皇帝亲阅河工特授方畧颁发帑金于献县河间东西两岸髙筑长堤西接大城东接青县静海各二百余里又于广福楼之焦家口开新河一道东北至贾口入淀特设分司一员董其事令河间府同知分辖增置县丞主簿等官端汛防修自是河大青静之民始有宁宇矣嗣后雍正三年分司不得其人河员怠于其职堤多溃决怡贤亲王奏准动帑修筑又奏请撤回分司归天津河道统辖
按子牙河至王家口入淀之处分为二派一派西流径文安土桥村至赵家庄又分二支西支抵文安大堤而北至龙塘湾北至径三滩里至张官营抵石沟河往往横截清流兼为堤防害一派东北流径瓦子头断堤村岳庄庄头村过王家泊抵台头会清河而东雍正三年经怡贤亲王奏请障其西流约束归一四年令清河道王纮相度工费及泛水过后西支自淤正流俱由瓦子头一支而庄头村南旧有私河一道东由陈家泊归独流大坑急溜冲刷遂通舟楫此亦水自遂其东下之性非人力所为然顺而导之再加疏浚俾全河之势尽归大坑则台头一河无复浑浊之扰清水可以畅流矣再子牙河新河入淀之处东西相距二十余里两河之堤南连而北缺两堤之间村落数十地皆肥美但北面无堤每遇二河涨溢淀水倒漾则数十村落皆在水中而河员犹守两堤唯谨幸获无虞则自以为功此如防盗者守墙垣而开后户盗入胠箧发匮而去墙垣守者犹巡警彻夜此何为者也故北面之堤断宜接筑查王家口村南东岸有古河一道名三家淀河縁东堤出瓦子头桥下迤■〈辶里〉东北与新河合而入淀虽已淤浅河形宛然若挑挖深通亦可分正流之涨挑河之土即用以筑堤补缺成围围内之地分别髙下疏列沟塍于西南建闸引溉东北泄而出之一举而河堤两成营田亦就矣再查新河形势由西南趋东北从髙就下直注独流大坑甚为径捷但河身浅狭堤岸残缺若深浚而坚筑之于焦家口分流之处建挑水坝逼子牙之溜移入新河刮刷愈深则王家以上无羡溢之虞即台头一带亦免垫淤之患矣
千里长堤
起清苑县界讫献县之臧家桥周回于顺天保定河间三府之境长千有余里沿河绕淀为数十州县生民之保障康熙三十五年大水多漫决坍颓我圣祖轸念郊圻颁发帑金命河臣王新命徧行查勘一例加修增设县丞主簿等官管理堤固河平民享乐利者二十余载雍正三年大水漫决尤甚存者亦大半残缺四年上命怡贤亲王委员领帑画地修筑加厚增髙于是秋告竣奏隶河道统辖董理责成工程日以坚固迄今六载髙下丰稔濒河近淀州县井闾皆歌乐土焉
滹沱河
源出山西代州繁峙县泰戏山流径太原盂县北始入直隶平山县北又东径灵寿县南入正定县界周礼职方氏并州川滹池战国策赵攻中山以擅滹沱后汉书郡国志蒲吾注永平十年作常山滹沱河蒲吾渠通漕隋圗经魏改为清宁河唐书五行志永淳二年八月恒州滹沱河及山水暴溢害稼开成元年七月镇州滹沱河溢害稼堤防考宋天圣间曹马口堤壊寻复修筑金史河渠志滹沱河大定八年犯正定命发民夫缮完堤岸元史河渠志延佑七年正定路言正定县滹沱河北决堤寖近城每岁修筑闻其源本微与冶河不相通后二水合其势遂猛唯辟冶河自作一流滹沱水十退三四正定府志明成化八年由正定出晋州紫城口南入宁晋泊正徳十三年紫城口淤塞浅漫分为二股一股仍由宁晋泊一股东溢由东鹿鸦儿河入深州界遣夫于涅盘集迤东修筑堤岸障东溢之水归宁晋故道工甫毕而秋水涨将南流仍并东行入束鹿界嘉靖十一年遣太仆卿何栋相视回奏晋州地形西髙东下水性就下遂失故道议于藁城张村起至晋州故坝止厚筑长堤障归故道不果其后径州南闗外本朝顺治十三年又南徙由藁城南彭村径晋州周头村北钓鱼台龎家庄胡士庄塞入束鹿百尺口桥至冀州归清水河并行按滹沱水急流浊所至填淤自入宁晋泊滏沣水道俱受其壅塞雍正三年东徙决周头村直冲束鹿环城而流弥漫四野四年怡贤亲王奉命查勘束邑官民吁请障归故道仍入宁晋泊贤王以泊乃三郡河流汇归之地有翕受节宣之功岂可复听浊流淤塞致众水无归涨溢为害乃亲行相度得旧河一道由木邱南至焦罔入滏河委员自第四沟开挖一路疏浚深通于周头筑坝障其东下而导之南流自是束深无冲溃之虞泊水无淤塞之患矣
按滹沱之在山西本非巨川至平山谷冶河而始大冶河一名甘陶河源自山西平定州之松岭流至平山初不与滹水相通元初凿而合之其势遂猛延佑间引辟冶河害已减半后冶河下流渐塞而滹沱岁有溃决之患皇庆中议复之而未果怡贤亲王于敬陈畿辅西南水利情形疏内奏请塞冶河入滹之路循其故流加以挖浚引入洨河诚为一劳永逸之计
滏阳河
亦名滏水源出磁州神麕山东北流径邯郸县东三里会渚沁二水册说渚河又名塔水在邯郸县南五里发源紫山径城西南入滏阳沁河在邯郸西一里发源紫山径城西入滏阳寰宇记滏阳县滏水源出县西北鼔山南岩下泉源奋涌若釡之扬汤故以釡口名之其水冬温夏冷元史郭守敬传守敬面陈水利四事其四磁州东北滏漳二水合流处引水由滏阳邯郸洺州永年下径鸡泽合入沣河可灌田三千余顷明外史河渠志滏阳河旧在任县新店村东北源出磁州径永年曲周平乡至穆家口会百泉等河北流永乐间漳河决而与合二水每并为患至景泰间又合漳衡曲周诸县沿河之地皆筑堤备之成化间旧河淤塞新店西南为新河合沙洺等河入穆家口亦筑堤备之一统志旧滏河在鸡泽县西自永年通水闸北流经此又北达平乡入宁晋泊旧道纡曲不能容常溃决为民患本朝康熙七年知县姜照挑浚新河以导其流自冯郑村至亭自头长二里许六方等村永无水害按滏阳河旧合漳流故多冲溢今漳水东徙径魏县元城抵馆陶入卫不与滏合滏水独行贯宁晋泊而出至衡水县界滹沱河出焦罔合流径冀州武强献县河间青县大城入淀名子牙河其支流自完固口径杜林镇抵青县之鲍家嘴入南运河近已淤浅唯子牙一支为巨津焉自宁晋泊以上滏水所经州县多引流种稻沿河闸座甚多而磁州之民欲专水利以致下流稻田多废争讼累岁不休雍正四年怡贤亲王奏称查广平府旧志磁州属广平路领成安今成安现隶广平则磁州本非豫属明矣请将磁州改归广平府则滏阳一河全由直隶统辖均水息争同安乐利矣奉旨怡亲王奏请将磁州改归广平府管辖以收滏阳水利稽考志书相度地势援古证今俱为符协似于广郡一带民田大有禆益着九卿会议具奏嗣经戸部议覆应如所请行自是广平以下均沾河润各州县营田多至二千余顷从前斥卤尽为稻乡矣
按滏河堤岸例系濒河村庄修筑工多力寡难免溃决应照千里长堤之例将该州县所有堤工丈尺查明按通邑里甲摊派均修造册存案永着为令工少人多自成巩固矣出泊以下水势倍增会以滹沱湍悍之流所有民堰难资捍御雍正八年衡水堤决溢流直犯青县可为寒心应将臧家桥以上直至衡冀一带民堰令地方官查估动帑增修工竣仍照千里长堤例令民间年年修补
宁晋泊
一名胡卢河在宁晋县东南自隆平县流入又东北入冀州界宋史河渠志熙宁八年发夫增治胡卢河旧志在县东南二十里东西径三十里其上流即漳水与滏水合流汇大小羣川注此土人称为宁晋泊即北泊也洨河冶河沙河泲河槐河午河李阳河七里河滏阳河咸入焉自滹沱河南徙由贾口而入淤塞滏河故道三十余里水无所泄遂冲决洨口营上等村而东注水口河身亦多浅隘雍正三年滹沱东徙不复入泊四年怡贤亲王奏请开挖自黄儿营至营上村一路展寛浚深泊水始得畅泄
大陆泽
一名广阿泽在任县土人谓之张家泊元和志大陆泽一名巨鹿在县西北五里东西二十里南北三十里葭芦茭莲鱼蟹之类充牣其中即南泊也百泉牛尾野沣沙洺刘累程二寨圣水顺水蔡马栁林等河咸入焉北有穆家口河泄之于北泊东有鸡爪张滋等五沟泄之于滏河县志弘治时溷水汹洚九河举发冲决堤防下流隆平县淤窒壅塞者四十余里隆平巨鹿均被其害而任县居多嘉靖六年发正定顺徳二府夫役同浚之自穆家口至羊毛圪塔四十里深广各丈余水得其性隆巨复膏壤而任之水患亦息本朝顺治十八年重浚日久堙塞而五沟亦淤其三祗有鸡爪张滋不絶如缕有所受而无所泄伏秋涨溢为濒泽居民田庐害雍正四年怡贤亲王奉命查勘委员开穆家口河长四十里挑河之土即以夹筑长堤导泽水而注之北泊其鸡爪等沟亦加疏涤于是水患既除水利亦兴邢家湾南边家庄北引流种稻营田数百顷
按南北二泊正定广平顺徳三府之水会也西带重山二十余河之水建瓴而下每遇伏秋之际千岩飞雨万壑悬流若无二泊为之翕受而节宣之其奔冲横溢为何如哉故南之有南北二泊犹北之有东西两淀皆治水者所当加之意也滹水尝入北泊塞河而环泊州县受涨溢之害者多年漳河合滏溷入南泊而穆家鸡爪等河塞遂至中满旁溢任隆之民坐受其浸今幸滹漳逺徙贤王施疏瀹之功州郡享平成之利此千载一时也然二水之故渎尚存浊流之迁徙靡定既可以不袪而去讵难于不引而来且前明之世有障滹沱而归宁晋以为故道者矣有请浚穆家口仍俾漳滏会流者矣或暂免一方之害或微视目前之利而不知统计全局之利害其贻患不仅在一时也故谨着之又按入泊诸水自洨沣百泉牛尾圣水等河恒流不竭外其余春夏每多枯涸然前人载之圗志设有桥座盖以为摄水归泊之道也雨集水涨由此脉分缕析而注之大泊之中田间无宿潦焉其为功也大矣有司不知修治或反听民占耕一旦山水暴来则奔腾四野为田畴害雍正四年怡贤亲王奏明委员查勘酌量疏通五年复檄行各地方官随宜浚治毋得听其堙塞而有司具文视之不知奉行八年秋雨多水溢环泊十余州县皆罹其灾上厪圣懐遣官发帑遍行赈济既过之后官民晏然又复不以为事陆陇其为灵寿令令民挖浚卫河其始颇有怨言以为开无水之河徒劳民力陇其不顾卒成之已而霪雨水大至赖此河宣泄遂以有秋至今民犹懐之此贤达之逺见也怡贤亲王于通州武清地方开挖凤河于香河寳坻地方开挖窝头鲍邱二河于良乡涿州固安霸州地方开挖牤牛河收摄野潦俾有所归数载以来民享其利
凤河
名胜志凤河水一渠从西流至凤窝村虽隆冬冱寒水亦不氷东安县志在县东北四十里凤窝村其水自县西北草桥来又南流过县之漂流淀又南入武清三角淀其形如凤此凤河所由名也按凤河之源在南苑中流出东南隅自回城而东涓涓一带东南流至武清之堠上村河身深广以下填淤断续一遇伏秋雨潦散漫无归雍正四年怡贤亲王奉命查修水利欲加疏浚而来源微不足以为恒流查有凉水河一道发源水头庄贯南苑出宏仁桥东流至髙各庄东北流抵张湾入运乃奏请于髙各庄分流南引至堠上入凤河故道一路挑挖过双口抵青沽港入淀河仍于分流之处各建一闸水小则闭东闸启南闸流入凤河水大则闭南闸启东闸泄入运河次年河成宛平漷县武清东安一带积潦尽消桐林牛镇三间房等处开渠引水各营田数十顷唯闸座未建每年筑坝蓄流以资灌溉
牤牛河
在良乡县东南盐沟广阳二河之会流也盐沟源出宛平县龙门口东南径县东南陶村即古福禄水也水经注圣水又东广阳水注之水出小广阳西山东径广阳故城北又东福禄水注焉水出西山东南流径广阳故城南东入广阳水按盐沟广阳二水至良乡县城东南合流为三乂口南流至任邱西南入大清河一遇伏秋山水涨发奔腾冲突故土人谓之牤牛河良涿固霸之间累被其害雍正四年怡贤亲王奏请于任邱之南开挑新河东南径涿州界东径固安县西北循卢沟河故道南径霸州之南孟等村东南抵西栲栳圏入中亭河长二百余里自是奔突患息野潦有归四州县秋禾皆获丰稔
窝头河
即苍头河一统志在香河县西北二十里上通牛栏山水窝头庄水下通三路堤口一由李家园坑堤口入北呉村一由明星堂抵八甘十八堤口一由东凌庄尹家河沙务庄张家灰店南呉村牛家屯入扳罾口运河按此河水本无源伏秋汛发众流会于窝头径香河县百家湾东与渠水合流东径七里庄入寳坻县界东过城南之西石桥至王补庄与鲍邱河会
鲍邱河
源出宻云北径三河县之夏店东南径虎将庄入寳坻县东径县北齐河务萧家堼东南至王补庄与窝头河会过林亭口张家庄至周家庄东南径尹家庄又东由八门城入蓟运河
按二河原无恒流上受通州三河雨潦之水泛溢而下下流淤塞断续无路消泄香河首受其浸而寳坻地形如釡一遭淹没经年不涸为害尤剧雍正四年怡贤亲王亲厯相度奏请疏通窝头河自百家湾起鲍邱河自鱼椿起分道挑挖或循旧流或取直径遶县之南北皆会于王补庄其八门城出口河身浅窄纡曲乃自林亭口别开直河一道至尹家庄寛江入蓟运河寛深畅利数年以来香寳田畴髙下皆稔无汜溢之患矣此外古河故渎所在多有与凤河近者有古龙河与南运河近者有古漳河阜城交河之境有古清河与滏河近者有滹沱故道深冀等州衡武等县皆有之又武强县有龙治河衡水县有古盐河枣强县有黄庐河清丰南乐等县有马颊朱龙二河其它不及悉载此等古河虽无来源皆堪行水而沿河小民贪圗微利往往占耕为业或地处下流曲防拦截以致脉络不通一旦雨水聚汇则横溢而出共受其浸夫王政之大者莫如尽力沟洫直隶沃野千里川流百道而霖雨偶多则平陆行舟此无沟洫之故也贤王开疏四河以着明效因以风示有位欲其则效奉行凡各属所有古渎旧港因势乘便酌量开通其过沟洫逺矣近泊者导之入泊近河者导之入河近淀者导之入淀委曲贯通流而不窒则潦水各有所归何至弥漫为害留心民瘼者幸加之意焉
京东诸水不于天津归海故自别为一局其经流之大者莫如滦若石河汤河洋河潮河清水河陡河皆独行赴海其它枝津别派附巨川而朝宗者数十百道详已见于山川矣不复具列取其曾经修浚有闗民生利病者着于篇
蓟运河
一名潮河乃沙河沽河泃河淋河黄颁诸水之会流也寳坻县志潮河在县东二十里自三河县流入至县东北三岔口与泃河及蓟州之沽河会流曰运粮河一名白龙港又东南至县东九十里名丰台河亦名懐襄河共南流过梁城所芦台抵北塘口入海又考蓟运河源出迁安县三台营会遵化诸山泉之水俗名沙河径遵化州城南西南流至张七各庄折向西流径水门口汤泉自西北来入之又西南入蓟州东界淋河合兴龙口之水自北来会焉又西南至南河庄蓟州北山诸泉水来入之径城南五里桥迤逦西南流径上仓折向南流至下仓折向西流至嘴头村泃河合周村黄颁等河自西北来会之至白龙港入寳坻县界淤泥河自西南来入之折向东南流径新安镇至小河口小泉河合蓝泉水自北来入之径曹家口头折向南至于家口头迤逦西南流至大沽庄复折而东南至王家庄又折而西径长亭店复折而南径八门城迤逦东南流至盛家庄还乡河北支自东北来会又东南至江潢口还乡河南支自东北来入之径梁城所北分流环城仍合于城南又东南径芦台军粮城会天津新河入海
统按蓟州河源髙派繁河形曲折每汛发涨溢溃决堤岸淹没田庐而寳坻地势最下受害尤剧雍正四年怡贤亲王奉请筑堤起自三河县之料马庄迄于寳坻县之江潢口长一百八十余里屹然髙厚居民以为保障焉又以堤内地洼西北一带村庄雨潦停积每妨耕稼委旧令程璇相度于鲁沽庄建石闸一座长亭庄建涵洞一座又于张头窝建涵洞一座潮汐通流民间得以汲饮兼资灌溉雨水过多则泄而出之从此寳坻永离昏垫比年丰稔称畿东乐国矣
还乡河
即浭水亦名环香河出迁安县泉庄黄山之麓一泉涌出汇为方塘澄碧中喷珠累累西流成河水势甚驶至岩儿口入丰润之东北界又西径五峰头至韩家厓头迤逦西南流至洼答村折而南径东马庄又折而西径丰润城北迤逦西南流至张官屯入玉田县之东南界又西南至蛮子营沙流河自北来入之径鸦鸿桥至运河头复折而南自此河身顿狭斗折蛇行至赵官屯分为二股一西南流径橡子庄牛见头至盛家庄入蓟运河一南流径九丈窝丰台镇至江潢口入蓟运河方舆纪要浭水一名还乡河或谓之云浭水燕山丛谈凡水皆自西而东此水独西俗谓之还乡河水利偹考明初用遮洋船从直沽出海转运蓟州天顺二年开直沽河岁久复湮嘉靖四十五年诏浚丰润县还乡河转运太平等寨军饷于北齐庄张官屯鸦鸿桥特设三闸以潴水焉按还乡河源非甚巨但自北山而下夏秋雨集诸山水潦一时迸注而鸦鸿桥以下河窄流纡不能骤泄则溢出为田畴害东决则淹丰润西决则淹玉田雍正四年怡贤亲王奏于刘钦庄王木匠庄河流甚曲之处各开直河一道与旧河两处分泄沿河堤岸逐加修筑其橡子庄与牛见头一带出口河身亦浚疏寛深沿河沮洳之场皆成膏壤矣
塌河淀
一名大河淀即北运河筐儿港藉以蓄泄者也旧隶武清县今改隶天津县一统志在城东北四十里周百里按此淀上无来源下通潮汐以陈家沟贾家沽二河为出纳焉东北广十五六里东西长二十余里东南有小河一道出西堤头径城儿上入七里海
七里海
即北运河青龙湾藉以蓄泄者也一统志在寳坻县东南一百三十里汪洋如海为县巨浸按七里海亦无源之水也地形洼下聚潦归焉海之西北为后海后海之西北为鲫鱼■〈氵甸〉又北为香油■〈氵甸〉海东南为曲里海雨多水汇则极目无涯旱干之年诸■〈氵甸〉皆涸唯七里海尚有宁车沽一道下通北塘潮汐往来水常不竭然亦盈盈浅濑而已沽道既狭舟楫贩易之所不至濒海居民采蒿子为粮雍正四年冬怡贤亲王查厯至此恻然悯之五年委员开挖宁车河起自淮鱼■〈氵甸〉达于北塘口长四十里拓浚深通估帆来往小民生计赖以纾焉
按荒政要览有言古之立国者必有山林川泽之利川主流泽主聚川则从源头达之泽则从委处蓄之川流淤阻其害易见人皆知浚治者万顷之湖千亩之荡鲜知究心甚有纵豪强阻塞规觅小利不知泽不得川不行川不得泽不止二者相为体用易卦坎为水坎则泽之象也为上流之壑为下流之源全系乎泽泽废是无川也况国有大泽涝可为容旱可为蓄必究晰于此而水利之说可徐讲矣畿辅之内大泽有六曰大陆泽曰宁晋泊曰西淀曰东淀曰塌河淀曰七里海皆以止川流而蓄聚潦焉二泊两淀源深流长其容蓄之功易见唯塌河淀与七里海既无大源每多涸竭附近居民往往占耕为业报垦升科而地方有司不察其为淀与海也亦听其阻塞或反以开荒增赋为已最近年以来筐儿港坝口拓寛滚水浸多塌河淀周围田地率以水占除粮计亩受价矣然此等本皆积淀偶涸成田当日若不听其报垦岂不省此一番偿补耶今七里海年来涸减浦溆变为莱芜闻亦有报粮认业者寳坻地本卑洼唯近城二三十里为高壤故县以坻名取水中之坻为义也雨水过多全恃七里海为容蓄不致泛溢成灾若乘其减涸逐渐认耕规小利而废此大泽所害多矣况青龙湾坝河滚水以此为壑一遇水多之岁田复成海又为之除粮给价岂不虚糜国帑乎留心地方者当知泽之为利凡淀泊涸出之地毋得听民垦认不可不通行而厉禁也
直隶河渠志