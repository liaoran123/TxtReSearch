
《建康实录》    高阳许嵩撰 
 
  
序

司马子长善叙事，古称良史，然班固嫌其疎略，是非颇谬于圣人，言论数篇，以为所蔽。嵩述而不作，窃思好古，今质正传，旁采遗文，始自吴起汉兴平元年，终于陈末祯明三年。 而吴黄龙已前虽引汉历二十余年，其实吴之首事，及晋平吴太康之后三十余载，复涉西晋之年，泊琅琊东迁，太兴即位元年，始为东晋首年。东晋一十一帝一百二年而禅于宋；宋八帝六十年而禅于齐；齐七帝二十四年而禅于粱；梁五帝五十六年而入于陈；陈五帝三十三年止隋开皇元年。陈建首号，梁之末年；梁称元年，齐之季年；齐初即位，宋之余年，则四家终始共用三年，而吴四帝五十九年。南朝六代四十帝三百三十一年，通西晋革吴之年，并吴首事之年，总四百年间。著东夏之事，勒成二十卷，名曰《建康实录》。具六朝君臣行事，事有详简，文有机要，不必备举。若土地山川，城池宫苑，当时制置，或互兴毁，各明处所，用存古迹，共有异事别闻，辞不相属，则皆注记，以益见知。使周览而不烦，约而无失者也。

吴大帝在武昌七年，梁元帝都江陵三年，其实建康宫三百二十一年。


 
  
吴上 太祖上 
 
 
太祖孙权 父孙坚 兄孙策
 沈友 太史慈 孙坚吴夫人 
周瑜 甘宁 凌统 鲁肃 吕蒙 郑泉 
孙劭 陈化 顾雍 士燮 吕范   
 
  
建康者，本楚金陵邑，秦改为秣陵，吴改为建业，晋愍帝讳业，改为建康。元帝即位，称建康宫，五代仍之不改。故其书举南朝之事。

建业者，古之金陵地。〔2〕案《周礼》牵牛婺女之野，《尚书》禹别九州，曰淮海惟扬州，分为越国，立为扬州，此则扬州之分域。《春秋元命包》曰：“牵牛流为扬州，分为越国，立为杨山。”又云：“厥土下湿而多生杨柳，以为名，其地北据淮，东距海。”颜介曰：“南方水土柔和，其音清，举而切，天下之能言，唯金陵与洛下耳。”
昔周太王长子太伯与次弟仲雍让少弟季历位，俱奔江南，百姓从而君之，自号勾吴。太伯所筑勾吴故城，在梅里平墟，今常州无锡县东三十里，〔3〕故吴城是也。太伯卒，无子，百姓共立仲雍为君。仲雍已下至周章四代，皆君于吴，武王克纣，因而封之，故春秋时其地属吴。自周章以后十八代，吴王夫差即位，无道，立二十三年，当春秋鲁哀公二十二年冬十一月，为越王勾践所灭，其地乃属越。案，周书元王四年，即越王勾践四年，当春秋之末，越既灭吴，尽有江南之地。越王筑城江上缜，今淮水一里半废越城是也。案，越范蠡所筑城，东南角近故城望国门桥，西北即吴牙门将军陆机宅。故机入晋作《怀旧赋》曰“望东城之纡余”，即此城。在三井冈东南一里，今瓦官寺阁在冈东偏也。勾践后七代，一百四十三年，越王无疆即位，元年当周显王三十六年。

越霸中国，与齐、楚争强，为楚威王所灭，其地又属楚，乃因山立号，置金陵邑也。楚之金陵，今石头城是也，或云地接华阳金坛之陵，故号金陵。

楚威王后一百一十余年，当秦始皇二十四年，秦灭楚，兼诸侯，分天下作三十六郡，案，《秦本纪》渭南、河上、中山、颖川、三川、河东、南阳、南郡、九江、鄣郡、会稽、砀郡、泗水、薛郡、东郡、琅琊、齐郡、上谷、渔阳、右北平、辽西、辽东、代郡、巨鹿、邯郸、上党、平原、云中、太原、雁门、上郡、陇西、北地、汉中、巴郡、蜀郡，已上三十六郡也。〔4〕以金陵为鄣郡，于故鄣属今吴兴郡，浙江以东为会稽郡。楚亡以后一十三年，当始皇三十六年，始皇东巡，〔5〕自江乘渡，望气者云：“五百年后，金陵有天子气。”因凿钟阜，断金陵长陇以通流，至今呼为秦淮。  其淮本名龙藏浦，其上有二源：一发自华山，经句容西南流；一发自东庐山，经溧水西北流，入江宁界二源合，自方山埭西注大江。其二源分派屈曲，不类人功，疑非秦始皇所开。古老相传，方山西渎江土山三十里，是秦始皇开，又凿石<石危>山，西而疏决此浦，后人因名秦淮也。乃改金陵邑为秣陵县，秦之秣陵县城，即在今县城东南六十里，秣陵桥东北故城是也。

秦乃罢周时诸侯，置郡县宰守，以秣陵属鄣郡。汉武帝元封二年，废鄣郡，置丹杨郡，而秣陵县不改，始放虞舜，置一十二州刺史以领天下诸郡，〔6〕则《虞书》所谓咨十有二牧，扬州是其一焉。

自汉初置扬州，治无定所。案，《舆地志》：汉扬州初理历阳，后理寿春。灵帝末，时扬州刺史刘繇为袁术所逼，〔7〕又徙曲阿也云云。 晋永嘉中，王敦始为建康，创立州城，今江宁县城，所置在其西，偏其西即吴时冶城，东则运渎，吴大帝所开，今西州桥水是也。案，《晋书》：孝武太元末，会稽王道子为扬州刺史，治东第，时人呼为东府，因号此城为西州。故传云东府，西州是也。桥逼州城东南角，因以为名焉。王莽改丹杨为宣亭郡。后汉初，还为丹杨郡，郡治于宛陵，统一十七县，而扬州因汉不改，所统六郡，为九十二县也。案：前汉初置丹杨郡，即治宛陵，于潜、江乘、春谷、秣陵、故鄣、句容、泾县、石城、胡熟、陵阳、芜湖、黟、溧阳、未城、〔8〕丹扬、歙县等一十七县，后汉仍之不改，州所领郡亦依旧焉。

 

太祖上〔9〕

太祖大皇帝姓孙氏，讳权，字仲谋，吴郡富春人也。其先出自周武王母弟卫康叔之后，武公子惠孙曾耳为卫上卿，因以孙为氏。春秋时孙武为吴王阖闾将因家于吴，帝乃孙武之后也。

祖钟。父孙坚。案，《祥瑞志》：钟家于富春，早失父，幼与母居，性至孝。遭岁荒，俭以种瓜自业。忽有三少年诣钟乞瓜，钟厚待之。三人曰：“此山下善，可葬，当出天子。君望山下百步许，顾见我等去，即可葬处也。”钟去三四十步即返顾，见三人并成白鹤飞去。钟记之，后死葬其地。地在县城东，塚上常有光怪，云气五色，上属于天。及坚母孕坚，梦肠出绕吴阊门。以告邻母，母曰：“此梦安知非吉祥也。”坚生，容貌奇异，仕汉为破虏将军、长沙太守。〔10〕灵帝末，董卓作乱，坚乃自长沙举兵讨卓，破卓军于阳夏。〔11〕长驱入洛，修祭汉陵庙，屯军城南。甄官井上见五色气，使人入井，得汉传国玺。文曰“受命于天，既寿永昌”。方圆四寸，上纽交五龙，龙一角缺。案，《后汉记》云：初，黄门张让等作乱，劫天子出奔，左右分散，掌玺者投于井中。其缺者，是汉元后为王莽逼夺，掷玺于地而损之也。后征刘表于荆州，为江夏太守黄祖伏兵杀之于岘山，兄子贲于坚丧还葬曲阿，收其众归袁术于淮南。案，《英雄记》与此说不同，云坚以汉初平四年正月七日，讨刘表，为表将吕公引兵缘山向坚，坚寻山讨公，公兵士下石，中坚，应时死。《别传》云：坚攻荆州，刺史刘表使江夏太守黄祖拒于楚、邓间，祖使将士伏射杀坚于岘山中，二录差尔。坚字文台，少为县吏，年十七，与父钟并载经钱塘匏里，遇海贼胡玉劫南人物，〔12〕于匏里岸上分之。坚望之而启父曰：“彼可取。”因登岸，遂指挥处分似部领。番贼见大惊，将有军众，遂散走。坚独追一骑，收财物而还。坚生四子：策、权、翊、匡。 案，《志林》：孙坚生五子：策、权、翊、匡，吴氏所生，仁即庶子。〔13〕孙策时年十七，父亡后往见广陵人张纮，谘世务事，言雪先君之耻于黄祖，词切意正，涕泣横流。纮心奇之，助成其事。策因委以母及诸弟，径往寿春见袁术，垂涕而言：“亡父昔从长沙入讨董卓，与明使君同盟结好于南阳，不幸遇难，勋业不终。策感惟先人旧恩，欲自凭结，愿明使君察其深诚。”术甚异之，以其父众千人配焉，表为汉折冲校尉，使破庐江太守陆康，〔14〕时汉献帝兴平元年也。明年冬，术以策为殄寇将军。初，袁术表策舅吴景为丹杨太守，及术据寿春，而扬州刺史刘繇走，渡江，遂逐景，奔历阳。策因谘术征繇，领兵千余，骑数十匹，宾客乐从者数百人，兴平二年十二月发自寿阳，比至历阳，众已五六千。济于横江，大破刘繇牛渚营，追败繇于曲阿，转斗千里，郡县归伏。遂东破严白虎于会稽，白虎走，义士许昭匿之。程普请讨昭，策曰：“有义于旧君，有诚于故友，此丈夫之志也。”遂舍昭引军屠东冶，白虎降，杀之。改置官吏，镇于会稽。破太史慈于泾口，复任之。以舅吴景复领丹杨太守。南讨豫章、庐陵定之。时袁术将僭大号于江北，策乃使张纮为书绝之，自领会稽太守，以张昭、张纮等为腹心谋主。遂调时节贡赋于汉，曹操乃表策为讨逆将军，封吴侯。策虽外见受官，内怀三分之计。及袁术败死，其部曲将术家属归庐江太守刘勋。策既定江东，遂引兵与周瑜西渡，袭皖城，大破刘勋于庐江，取袁术乘舆百工器物而归，以李术为庐江太守，守皖。初，荆州刺史刘表使黄祖子射来救刘勋，策转破射于西塞之水，而追杀其将刘虎、韩晞于沙羡县，还定豫章，走华歆。以从兄贲领豫章太守，留贲弟辅将兵住南昌，策谓贲曰：“僮芝自署庐陵太守，〔15〕兄今据豫章，是扼其咽喉而守其门户也。但当伺其形便，因令国仪杖兵而进，一举可定矣。”案，《江表传》：〔16〕后孙贲闻僮芝病，即如策计，引周瑜上巴丘，外为形势，遂与其弟辅进庐陵而据之。

时曹操既扼袁绍而不能禁，因与策为好，以弟女配策小弟匡，复为子章取策从兄贲女为夫人。〔17〕

建安五年四月，广陵太守陈登治射阳，阴遣间使以印绶与严白虎余党，于会稽图取策。策密知之，讨登，至丹徒。〔18〕闻曹操与袁绍相拒于官渡，将欲谋渡江迎献帝。

初，吴郡太守许贡见策英杰，乃表“策勇盖天下，骁雄似项羽，请朝廷征入，不然必为后患。”策微知，使人遮得其表，而召贡责之，令武士绞杀。及此兵屯江上，因出猎，马骏，去从骑远，为贡客许昭伏刺之，伤面。

时琅琊道士于吉有道术，往来吴中，言事多验，诸将委策拜吉三分之二，策恶之。既至丹徒，责其水旱事，诛吉。自后每独坐，常见吉在左右。及许昭所伤，治疮方差，策性刚，取镜照面，见所伤疮，乃怒曰：“大丈夫将建功业，而令面如此！”遂掷镜大叫，疮裂而死，时年二十六。案，《搜神记》：既杀于吉，每照镜，见吉在其中，顾而不见，如是再三。因掷镜大叫，疮裂，须臾而死也。

以后事付弟权，托长史张昭、张纮辅佐之，临终顾谓权曰：“举江东之众，决机于两阵之间，与天下争衡，卿不如我；举贤任能，各尽其心，以保江东，我不如卿。”言终而卒。权临丧未及息，张昭谓权曰：“夫为人后者，贵能负荷先轨，克昌堂构，〔19〕以成勋业。方今天下鼎沸，豺狼满道，此宁哭时，犹开门待盗，未为仁也。”乃改权服，扶上马，使出巡行军伍。案，《江表记》：〔20〕坚为下邳丞，生权，广额大口，目有精光，坚异之，以必有大贵。随兄策征伐，每立奇谋，策顾权谓众，曰：“此真诸君将军也。”

是时吴始有会稽、吴郡、丹阳、豫章、庐陵等郡，深崄之地犹未尽从，而天下英豪布在州郡，宾客之士以安危去就为意，未有君臣之固。权既统事，以周瑜、程普、吕范等为爪牙，将军鲁肃、诸葛瑾、步骘、陆逊为腹心宾客，招延英俊而分部诸将，镇抚山越，讨不从命。使太史慈镇海昏，韩当、周泰、吕蒙为剧县长。

建安六年春，策所置庐江太守李术闻策死，遂不从命，乃与权书曰：“有德见归，无德见叛，不应还。”权怒，自征之，枭首，屠其城，徙其部曲二万人从东渡江。〔21〕

八年，以弟翊代吴景领丹杨太守。

九年，大会僚属，以事诛沈友。

沈友字子正，吴人也。弱冠好学，博闻明赡，善文词，多有口辩，时人以友笔妙、舌妙、刀妙，三妙过人。权至吴，征礼之，共论王霸大略，当世之务。友性忠謇，立朝正色，为众所毁。权亦以终不为己用，故杀之。

十年春，往椒丘，使都尉贺齐讨上饶，分置建平县。

是岁，丹杨都尉妫览、郡丞戴员等与边洪谋杀太守孙翊，〔22〕翊妻徐密与翊亲近孙高、傅婴等谋览、员，伏刃杀之，尽诛其党，以览、员首祭翊墓。

十一年，建昌都尉太史慈卒。

太史慈字子义，东莱黄人。少好学，仕郡奏曹史。会郡与州有隙，曲直以先闻者善。时州章已去，郡守甚恐，求可使者。慈年二十一，选行，怀郡章，晨夜取道，到洛阳，诣公车门，见州吏，绐而取章，因得毁之。说吏与俱亡，出城，潜还通郡章。慈由是知名，既而避州隙之辽东。

北海相孔融闻名义之，馈其家，问讯老母。〔23〕及黄巾贼围孔融，母急召慈还，令救融。慈单行径至都昌，伺隙入见融，言老母感遇之意，请以求外援，无损府君之兵以却贼。因而开城诡习马射，伺贼之懈，便突围出，求救于刘备，以解都昌之围而还，启其母，母曰：“我喜汝有以报孔北海也。”

后扬州刺史刘繇渡江，慈随之曲阿，会孙策讨繇，慈单骑出候，卒遇策于神亭，策从韩当、宋谦、黄盖等一十三骑。慈便前独斗，正与策对。策刺慈马，而揽得慈项上手戟，慈亦得策兜鍪，会两家兵来乃解。

与繇俱奔豫章，道自芜湖，亡入山中，称丹杨太守，立屯府于泾县。寻为策所破，执之，捉其手曰：“宁识神亭时也，若卿尔时得我何如？”慈曰：“未可量也。”策大笑曰：“天下之事，当与卿共之。”拜门下都督。〔24〕从还吴，迁折冲中郎将，深委任之，每与计议。闻刘繇死于豫章，士众万余人，未有所附。策谓慈曰：“刘牧往责吾为袁氏攻庐江，其意颇猥，理恕不足。何者？先君手下兵数千人，尽在公路。孤志在立事，不得不屈意在公路，求索故兵，再往才得千余人，乃令孤攻庐江，〔25〕尔时事势，不得不为行。但其后不遵臣节，自弃作邪僭事，〔26〕谏之不从。丈夫义交，苟有大故，不得不离，孤初交公路及绝之本末如此。今刘公丧亡，〔27〕恨不及其生与论辩之。且儿子在豫章，不知华子鱼待遇何如，其部曲复依随之否？卿则州人，昔又从事，诚能往视儿子，并致孤意于部曲。部曲乐来者便与俱来，不乐者且安慰之，并观子鱼所牧御方规，视庐江、〔28〕鄱阳之民亲附之否？卿手下兵，所将多少，自由意。”慈对曰：“慈有不赦之罪，将军量同桓、文，待遇过望。古人报生以死，其于尽节，〔29〕没而后已。今此使行，不宜多兵，数十人，自足往还。”左右闻策使慈，皆密谏慈难测，遣之非计。策曰：“诸君语皆非也，孤料详矣。太史子义虽勇烈，非纵横人也。其心有士谟，义重然诺，一意许知己，死生不相负，诸君勿忧之。”自出饯于阊门，把腕别曰：“何时当还？”答曰：“不过六十日。”如期归告，于策曰：“子鱼非筹略之才，但自守而已，今庐陵、鄱阳皆不受子鱼之命，海昏上獠，约有六千余家，结聚作宗伍，惟输租布于郡尔，发召一民不可得。”策抚掌大笑，遂有并兼之心。乃拜慈为建昌都尉，治于海昏焉，督诸将以拒刘表从子磐。

慈身长七尺七寸，美须髯，猨臂善射，〔30〕弦不虚发。尝从策讨麻保，贼于屯里缘楼上行骂，以手持楼棼，慈引弓射之，矢贯手着棼，围外万人莫不称善。曹操闻其名，遗书以箧封之，慈发省无所道，但贮当归。及权统事，以慈能制刘磐，专委南方之事。卒，时年四十二。〔31〕

十二年，太夫人吴氏薨，合葬高陵。

吴夫人吴郡钱塘人，早失父母，与弟景居，孙坚闻其才貌，求而娉之。夫人初孕策，梦月入怀，既而生策。及权在孕，又梦日入怀，以告坚。坚曰：“日月，阴阳之精，极贵之象。吾子孙其兴乎！”

后坚薨，夫人家于舒，抚育孤幼，严于母训。及策统众，夫人助治军国，至多补益。案，《吴书》：坚汉初平四年薨。兴平元年，策见袁术。计坚亡时，策年十六也。

策功曹魏滕有罪，将欲杀之。时左右忧恐，计无所出。夫人乃倚大井，召策曰：“汝新造江南，其事未集，方当优贤礼士，舍过录功。功曹在公尽规，汝今杀之，他人明日皆叛汝矣。吾不忍见汝祸及，当先投此井。”策大惊，遽释滕罪。夫人智略事多如此，存下甚得众心。临薨，引见张昭、张纮等，属以后事。

秋，鄱阳有山贼彭虎等聚党数万，使将军董袭讨之。袭身长八尺，武力绝人，声发若雷，贼帅望旗散走。

十三年春，征黄祖于江夏，屠其城邑，生获祖，枭首于军门，虏其男女数万口而归。分歙置始新、〔32〕新定、黎阳、休阳，以六县为新都郡。秋，曹操征刘表于荆州，时表已死，子琮举荆州降。时刘备自袁绍南连刘表在荆州，操既平荆土，因追破备，备走当阳。操乃多修船舫，遗书于权曰：“今治水军八十万众，方与将军会猎于吴。”权得书，召示群臣，张昭等议皆劝权迎之，鲁肃窃谏不可。时命周瑜使鄱阳，行途未远，请追瑜，任以军事。权召瑜，瑜还，意与肃同。权廷论未能决，因起入，周瑜趋后，密说权曰：“今拒操，破之必矣。若破操，天下可鼎峙而立，荆州上流当吴有也。”权许之，乃密使鲁肃上往观衅。〔33〕肃至，遇备已败，遂便止，传权意见备于当阳长坂，切陈成败事势，将合谋以拒操。权始自吴迁于京口而镇之。案，《地志》：吴大帝亲自吴迁朱方，筑京城，南面西面各开一门，即今润州城也。因京岘立名，号为京镇，在建业之北，因为京口。或云汉时已有京口，未详。案，《史记》：秦始皇三十七年，东渡江，使赭衣三千凿朱方京岘山东南陇，因名丹徒。今润州见有徒儿浦，即始皇将徒人过此浦，因名焉。备乃使诸葛亮诣权，权乃使周瑜、程普将兵二万随亮与备南拒操，权自将中军一万继之。瑜以黄盖为先锋，取艨冲斗舰数十艘，实以薪草，灌以鱼膏，裹以帏幙，上建旌旗龙幡。前遣书报曹操，绐其欲降。时东南风急，因取草舰最著前，系走舸于后，中江举帆俱前，操军士皆延颈观望。去北军二里余，同时火发，火烈风猛，船往如箭，悉烧北船，延及岸上营落，飞埃张天。瑜率轻锐雷鼓同进，大破曹操军于赤壁江口。操走，仅获免，北归，留曹仁守江陵。瑜与程普等追破仁军于南郡，瑜为流矢中其右胁，疮甚，卧。仁乃勒兵逼，瑜乃自起舆行军阵间，仁闻收军，退走。权以瑜领南郡，镇江陵。

十四年，权居京口，刘备诣京口见权，求荆州。周瑜闻之，密上书谏留备处于吴，莫遣还。时彭城太守吕范进说权曰：“刘备虽穷迫见归，得雨非池中物，请及今困留之。”权不纳，遥表汉以备为荆州牧，使治公安。自饯备于江上，观望久之，谓备曰：“孤与公扫清逋秽，迎帝定都，事宁之日，愿与公乘舟游沧海耳。”备对曰：“此亦备之志也。”案，《刘备传》：备既辞，谓左右曰：“孙车骑精爽周赡，其难为下，吾不得再见之矣。”遂日夜兼行，上公安也。时曹操闻权以荆州资刘备，大惧，方作书，不觉笔坠于地也。

十五年，分豫章置鄱阳郡，分长沙置汉昌郡，以鲁肃为太守，治于陆口。以南中郎将步骘为交州刺史。骘到，杀刘表所置苍梧太守吴臣，以徇诸郡，表士燮交址太守兼左将军，南土宾服，自此始也。

是岁，偏将军、南郡太守、都亭侯周瑜卒。

周瑜字公瑾，庐江舒城人。少有姿貌，与孙策同年。策父坚初起义兵讨董卓，徙家于舒。瑜见策善相友待，推道南大宅舍之策，升堂拜母，有无与同。及策领父众将东渡，至历阳，瑜从父尚为丹杨太守，瑜往省之，策驰书报瑜，瑜将乡里数人候策。策大喜，遂共定江东诸郡。累迁至江夏太守。从征克皖城，因得桥公二女，皆国色，策纳大者，瑜纳小者。《江表传》：策尝从容戏瑜曰：“桥公二女虽流离，得吾二人为婿，亦足欢矣。”

及权统事，太夫人敕权以兄事瑜，拜中护军。时权位在将军，诸宾客为礼尚简，惟瑜独尽敬而执臣节。性度恢廓，权甚委之。与张昭等共掌众务，大小关之。

及镇江陵，闻益州刘璋为张鲁侵寇。〔34〕乃自诣京说权：“进取蜀，得蜀，使鲁肃固守其地，〔35〕北与马超结援。瑜与将军还据襄阳，以<足戚>曹操，北方可图。”权许之。瑜归江陵，治行道病，卒于巴丘，〔36〕时年三十六。权素服举哀，流涕而言曰：“公瑾有王佐之才，今忽短命，孤何赖焉！”及丧还，自至芜湖迎之，丧事费度，一为供给。着令曰：“故将军周瑜宾客，皆不得问。”

瑜有二男一女，女配太子登。男修，尚公主〔37〕，拜驸马都尉。〔38〕瑜少精意于音乐，虽三爵之后，其有阙误，必知之，知之必顾。时人语曰：“曲有误，周郎顾。”瑜常有恩信著于吴中，人皆呼为周郎也。案，《江表传》：程普颇以年长数凌侮瑜，瑜折节容下之。普后自敬服，乃告人曰：“与周公瑾交，若饮醇醪，不觉自醉。”其谦让服人如此。初，曹操闻周瑜年少有美才，谓可游说动之，乃密下扬州，〔39〕遣九江蒋干往见之。干有容仪，以才辩见称，独步江、淮间，莫与为对。乃布衣葛巾，自托私行诣瑜。瑜出迎之，立谓干曰：“子翼良苦，远涉江湖为曹氏作说客耶？”干曰：“吾与足下州里，中间别隔，遥闻芳烈，故来叙问，并观雅规，而云说客，无乃逆诈乎？”瑜曰：“吾虽不及夔、旷，闻弦赏音，足知曲也。”因延入，设酒食。毕，遣之，出就别馆。后三日，瑜请干与周观营中，行视仓库军资器仗讫，还饮宴，示之侍者服饰珍玩之物，因谓干曰：“凡丈夫处世，遇知己之主，外托君臣之义，内结骨肉之恩，言行计从，祸福共之，假使苏、张更生，郦叟复存，吾犹抚其背而折其辞，岂足下幼生所能移乎？”干但笑，终无所言。干还，称瑜雅量高智，〔40〕非言辞所间，魏人多之。瑜威声既著，刘备、曹操互疑谮之。“瑜筹略万人，英也。观其器度广大，恐不久为人臣。”〔41〕曹操亦有书与权云：“赤壁值军疾疫，烧船自退，横使周瑜虚获此名。”权终委信无别。

十六年，权始自京口徙治秣陵。

十七年，城楚金陵邑地，号石头，改秣陵为建业。

是岁，初作濡须坞于江西，以拒曹操。时操以步兵号四十万，列营出濡须口，权以七万当之。使甘宁夜突入操营，斩数级而还，操军大骇，军中鼓噪。权闻笑曰：“足以惊老子否？聊复观卿胆耳。”〔42〕

十八年，权自与操相持于濡须，使将军常雕等以兵五千，乘油船，夜人中洲，权使将军严圭、朱桓等率水军击破之，枭其将诸葛虎，并首虏三千人而还。权数挑战，操坚守不出，权乃乘轻舟入濡须。操军士以为挑战，欲击之，操不许，曰：“此孙权欲观吾军部伍也。”敕左右严仗，不得妄动。权行五六里，回作鼓吹而归。操见权舟船器械整肃，嗟曰：“生子当如孙权，刘景升儿子若豚犬耳！”案，《魏书》：孙权乘大船来观曹公军，曹公使弓箭乱发，箭着其船，船偏重将覆，乃回船复以一面受箭，箭匀船平，乃回。此说不同。权乃为书与操，曰：“春水方生，公宜速去。”又别纸曰：“足下不死，孤不得安。”乃引还。操恐江滨郡县为权所掠，征令内移，人转相惊，〔43〕自庐江、九江、蕲春、广陵户十余万皆东渡江，江西遂虚，合肥以南唯有皖城。

十九年夏五月，权又征皖城，取之，获太守朱光。魏军尽退，克宁江表，而扬州所统丹杨、吴兴、新都、东阳、临海、建安、豫章、鄱阳、临川、安城、庐陵、南郡等一十四郡合一百四十八县。

是岁，刘备入蜀定益州，使关羽镇襄阳。

二十年，权使诸葛瑾往诣备，求荆州，备不与。权征之，置南三郡，守使吕蒙讨定其民，蜀将关羽尽逐出之，权大怒，自上镇陆口，使汉昌太守鲁肃南讨。时曹操又入汉中，备惧操逼，遂遣使与吴求和，乃分荆州长沙、江夏、桂阳四郡属吴。〔44〕冬，折冲将军、升城督甘宁卒。

甘宁字兴霸，临江人也。少为吏，轻财重士。尝聚健儿年少好持弓弩带铃，民闻铃声，即知宁来也。出入陆则连骑，水则轻舟，与人相遇，待之甚厚，乃与交欢，不尔即放而夺之。自刘表败归吴，周瑜荐之，以骁果从。权尝曰：“孟德有张辽，孤有兴霸，可以敌也。”

二十一年，权自陆口引兵还合淝，营于津北，〔45〕魏遣将军张辽拒之，久不战，权乃撤军。过津南，自留千人殿后，与军将举酒乐饮。前部渡将欲尽，辽知之，密使人断桥，以轻骑来袭。权策马至津桥，桥南已拆丈余，给事谷利在后，令权持鞍缓控，利加鞭，助马势，遂得超渡。魏人追逼之，利与别部司马凌统以死苦战，身被数疮，贺齐等回军津南，列阵以待之。权既免，至大军，垂泣啮指出血，以为终身之戒。封谷利等为都亭侯。张辽素不识权，权去后因得吴降人，问云：“向者紫髯将军、长上短下者，是何人？”答曰：“孙将军。”辽惋愕久之，举军叹恨。
二十二年春，权令都尉徐祥诣曹操诈降，〔46〕将谋息兵，操信之，使修好结婚。

是岁，偏将军、都亭侯凌统卒。

凌统字公绩，吴郡余杭人也。年十五，以父功举为别部司马，摄领父兵。尝有宴会，部下将陈勤性刚勇，饮酒使气，凌轹一座。统面折之，勤怒及其父母，统流涕不答，罢出，勤于道又凶悖辱统。统不能忍，引刀砍勤，数日乃死，时人多之。

每随权征伐，从陆口还合淝，率左右苦战，免权淮北之难。而还，悲痛亲近者皆没无返者。权引袂拭面曰：“公绩，亡者已矣，但使卿在，何患无人？”因留之，常使出入卧内。

统为人性好接物，亲贤爱士，轻财重义，有国士风。年二十九卒。权闻之惊起，哀不自胜，使张承作诔致祭。
有二子烈、封，〔47〕皆幼弱，权收养于宫中。年八九岁，令葛先授书，〔48〕十日一教乘马射，呼为“吾家虎子”。
二十三年，权如吴，亲乘马射虎于庱亭。虎伤马，长史张纮执辔谏曰：“足下继父兄之业，不宜轻脱，逞英雄于猛兽，万一不虞，则大事去矣。”权乃止。秋，横江将军、益阳侯鲁肃卒。〔49〕

鲁肃字子敬，临淮东城人。生而失父，家富于财，常散以赈穷乏，结豪士，得乡邑之心。时庐江周瑜为居巢长，闻之往求资粮。肃时有米二囷，各三千斛，直指一囷与瑜，瑜益奇之，乃结侨、札之交。袁术闻而征之，肃见其无纲纪，乃就周瑜于居巢，相与携老弱渡江，住曲阿。见孙策英杰，遂定议共事之。〔50〕

策死，权统事，周瑜乃荐肃才宜佐时，权引肃合榻对饮，因密议曰：“今日汉室倾危，四方云扰，孤承父兄遗业，思有桓、文之功。君既惠顾，何以佐之？”肃对曰：“昔汉高帝区区欲尊事义帝而不获者，以项羽为害。今之曹操，犹昔之项羽，将军何由得为桓、 文乎？肃窃料之汉室不可复兴，曹操不可卒除。为将军计，惟鼎足江东，以观天下之衅。竟长江所极，据而有之，此自无嫌也。”权甚重之。

及曹操破荆州，军势盛，群臣议多劝迎之，惟肃与周瑜不听，立计破操。 定荆州，后周瑜向江陵，道疾笃，上表以肃自代，进奋武将军，封邑，兵仗器械部伍尽瑜之旧属焉，改授横江将军。在荆州，甚得物情，众至万余。
肃为人方直严毅，寡于玩饰，内外节俭，治身整齐。在军手不释卷，善属文，思略弘远。卒，时年四十六。权举哀素服，蜀诸葛亮闻之，亦发哀三日。

二十四年秋，权表汉天子，自率陆逊、吕蒙等西征关羽。至大桑浦，拜吕范为建武将军、领丹杨太守，封宛陵侯，使镇建业。谓之曰：“前从卿言，无今日之劳也。今当取之，卿好为我居守也。”八月，刘备称汉中王。冬十一月，大破关羽，定荆州，释魏将于禁囚，归之。羽退守当阳麦陵城，〔51〕请降，权召太史吴范问之。范曰：“彼有走气，言降诈耳。”密使潘璋等径路邀之，令朱然纳降。觇者还，曰：“关羽已遁去。”范曰：“虽去不免。”权曰：“何时得之。”答曰：“明日日中。”权立表下漏待之。及日中，不至。范曰：“尚未正中。”顷之，有风动帷，范拊手曰：“羽至矣。”须臾，外称万岁，传言得羽。是日，潘璋部将马忠擒羽及子平于章乡，还，诛之。案，《虞翻传》：关羽既败，帝令翻筮之，得节之临，翻曰：“不出三日，当断其头。”果如其言。帝谓翻曰：“卿不及伏羲，可与东方朔为比也。”案，《蜀志》：关羽字云长，河东解人也。与张飞共事刘备，为御侮者也。汉天子以权为荆州牧、领车骑大将军，封南昌侯。权遣梁禹入贡于汉，以观曹操。

是岁，南昌太守孱陵侯吕蒙卒。

吕蒙字子明，汝南富陂人也。少小江南依姊夫邓当，〔52〕年十五六，每随当征讨，其母不许。答曰：“贫贱难可居，设有功，当得富贵。且不探虎窟，安得虎子。”母听之，后因袁雄见孙策，策奇之，使居左右。

及权统事，张昭荐之，从征黄祖，立功拜横野中郎将。与周瑜追曹仁，仁围甘宁于夷陵急。蒙说瑜，进解宁围，先遣三百人寨断险道，贼走可得其马。及破仁，仁夜遁走，遇寨道，皆舍马步走，蒙蹙之，获马数百匹。拜偏将军，镇上屯。

时蜀将庞肃举军来附，〔53〕周瑜表分其兵与蒙，蒙上书劝权，来归者宜益不宜夺，权从之。时上屯戍将徐硕、来芝等二人皆死，子弟小弱，〔54〕权以其众并付蒙，蒙因陈其功劳，不可弃废，宜立其子，乃择师傅训其子弟，天下义之。后代鲁肃领汉昌太守，屯陆口。权因上陆口，与议令北取徐州，以广疆场。蒙曰：“此计未当，纵得徐州，亦不能守；不如西取关羽，以据长江。”权从之。竟破羽，定南郡，进封孱陵侯。

遇疾，权使升入宫内，自医之。每为不食，又不能频见，恐其起动，常穿壁伺之，见少可，则喜笑；如不能，则悲不自胜。治护万方，募国内有愈蒙者，赐千金。

蒙为人不怀宿怨，如有仇隙毁嫌者，皆擢用之。性不好书，权常使人劝令学，问以自益。年四十卒于宫中。〔55〕权哭之恸，置守冢三十家，助田五十顷。子霸袭爵。

初，权与陆逊论周瑜、鲁肃及蒙曰：“公瑾雄烈，胆略兼人，遂破孟德，开拓荆州，邈焉难继，君今继之。公瑾昔要子敬来东，致达于孤，孤与宴语，便及大略帝王之策，此一快也。〔56〕后孟德因获刘琮之势，张言率数十万众水陆俱下。孤普请诸将，咨问所宜，无适先对，至子布、文表，俱言宜遣使修檄迎之，子敬则驳言不可，劝孤急呼公瑾，付任以众，逆而击之，此二快也。且其决计策，意出张陈远矣。〔57〕后虽劝吾借玄德地，是其一短，不足以损二长也。周公不求备于一人，故孤忘其短而贵其长，常以比方邓禹，又子明少时，不辞剧易，果敢有胆而已。〔58〕及长，学问开益，筹略奇正，〔59〕可以次于公瑾，但言议英发不及耳。图取关羽，胜于子敬。子敬答吾云：‘帝王之起，皆有驱除，羽不足忌。’此内不能辩，〔60〕外为大言耳。孤亦恕之，不苟责也。然其作军屯营，不失令行禁止，部界无废负，路无拾遗，其法亦美矣。”

二十五年春正月，魏王曹操薨，太子丕即位，改汉建安为延康元年。秋，魏将梅敷使南阳长史张俭送款，以南阳阴、酂、筑阳、山都、中庐五县五千家归附，权纳之。明年冬十月，曹丕代汉称魏，号黄初元年，而权江东犹称建安。

二十六年，其年始置丹杨郡，自宛陵理于建业。

二十七年夏四月，刘备称帝号于蜀，即黄初二年也。时权在公安，闻之，自公安下都鄂，改鄂为武昌。召问知星者，将定三分之计。五月，甘露降于建业。秋八月，城武昌，下令诸将出入从兵仗以自防。冬十一月，魏使邢贞至，册命权九锡，为吴王。贞入国门犹乘车，军师张昭怒其无礼，责之曰：“君谓江东无寸刃，可为法耶？何轻慢之甚！”贞遽下车，拜谢群臣。见册命至，议以为宜称汉上将军、九州伯，不应受魏封。权曰：“九州伯于古未闻，昔沛公亦受项羽封为汉王，此盖时宜尔，复何损也。”遂遣中大夫赵咨使魏。魏文帝问曰：“吴王何等主？”对曰：“聪明仁智，雄略之主。”问其状，咨曰：“纳鲁肃于凡品，是其聪也；拔吕蒙于行军，是其明也；获于禁而不害，是其仁也；取荆州兵不血刃，是其智也；据三州虎视天下，是其雄也；屈身陛下，是其略也。”又问：“吴王颇知学乎？”答曰：“吴王浮江万艘，带甲百万，任贤使能，志在经略，脱有余暇，博览史籍而采奇异，不效书生寻章摘句而已。”又曰：“吴可征乎？”咨曰：“大国有征伐之兵，小国有备御之固。”又曰：“吴难魏乎？”咨曰：“带甲百万，江汉为池，何难之有？”又曰：“吴如大夫者几人？”咨曰：“聪明特达者八九十人，如臣之辈，拨群驱队，不可胜数。”文帝善其对，厚礼之。咨还说权曰：“臣观北方，终不能守盟，朝廷承汉四百之余，应东南之运，宜改年号，正服色，以应天顺人。”〔61〕权纳之。拜骑都尉。

是年，刘备怨杀关羽，大举兵自来伐。至巫山诱武陵五溪蛮夷反，权使大将军陆逊拒之。南郡太守诸葛瑾时驻公安，使人送笺，论是非以解于备。或有谗瑾别遣亲人与备相闻，陆逊知之，表明瑾无此，宜散其意。权书报逊曰：“子瑜与孤从事积年，恩如骨肉，深相明究，其为人也，非道不行。玄德昔遣孔明至，孤语子瑜：‘卿与亮同产，且弟随兄，于义为顺，何以不留？’子瑜答孤云：‘孔明与人委质定分，义无二心。弟之不留，犹臣之不往也。’其言足贯神明，今岂有此乎？孤前得妄语文疏，即封视子瑜，并手笔与之，得其报，论天下君臣大节一定之分。孤与子瑜，可谓神交，非外言可间也。知卿意至，辄封来表，以示子瑜，使知孤意。”

二十八年春正月，蜀军前后连五十余营，分据险地，进升马鞍山。陆逊督诸将随轻重应接，四面攻围。闰正月，大破蜀军于五屯，斩将搴旗，追奔逐北，尽败诸营，投降者万余，尽得其粮食器物。备走，逊部将孙桓斩上兜道，〔62〕截其径路，要备。备逾山险仅得免，入于白帝城。

二月，权以破蜀事使报魏，魏遣侍中辛毗、尚书桓阶来盟誓，〔63〕并征任子，权辞不受。

秋九月，魏命曹休、张辽等诸军大出，数道来逼。权令吕范、诸葛瑾等缘江守备，拜陆逊为辅国大将军、郢州牧，〔64〕封江陵侯、假黄钺，渡江拒魏，以将军朱桓为濡须督，封新城亭侯。魏密遣大司马曹仁步骑数万向濡须，欲袭取桓，乃伪扬声东攻羡溪，桓分兵将赴羡溪，既发，卒得仁进军拒濡须七十里。桓遣追还羡溪兵，未到，而仁奄至城下。桓时兵吏在者五千人，因勅偃旗卧鼓，外示虚弱，以诱之。仁使子泰来攻，自将万人留为后拒。桓分步兵当仁，身自拒破泰，泰烧营走，追斩数千级。仁退，诸军乘胜破曹休、张辽等，魏引退。镇西将军陆逊等率诸将造表劝权即王位。

冬十一月，权就吴王位于武昌，大赦，改年号为黄武元年。初置丞相，以阳羡侯孙劭领之，〔65〕立子登为王太子。十一月，蜀使致书于权，〔66〕引躬自责，永修旧好。

十二月，遣大中大夫郑泉聘刘备于白帝，始报通好焉。泉至蜀，蜀主问曰：“吴王何以不答朕书，将无以朕正名不宜乎？”泉曰：“曹操父子凌轹汉室，终夺其位。陛下托以宗室，有维城之重，不荷戈执殳为海内率先，而因是自名，未合天下之义，是以寡君未复书耳。”备甚惭。

郑泉字文渊，陈郡人。博学有姿望，而性嗜酒，每闲居曰：“愿得美酒满五百斛船，以四时甘脆置两头，反复没饮之，惫即住而啖肴馔。酒有<豆斗>升减，随而益之，不亦快乎！”临卒，谓同类曰：“必葬我于陶家侧，庶百岁后化成土，见取为酒壶。”

是岁，改夷陵为西陵。诏扬州置牧，以丹杨太守吕范为扬州牧，以东征将军高瑞领丹杨太守，复自建业徙治芜湖。时扬州所统一十四郡，一百四十八县，而丹杨领一十九县。

二年春正月，城江夏武昌宫。改《四分》用《乾象历》。自以土行代汉，建寅为岁首。

三月魏军尽退，疆界宁息。

夏四月，丞相孙劭、大将军陆逊率群臣上表，称天命符瑞，劝王即帝位，王再让未许，谓群臣曰：“汉家堙替，不能存救，亦何竞焉？”案，《江表记》：权谓将相曰：“往年寡人以玄德方向西鄙，故先命陆逊选众以待之。闻北部分兵，欲以助寡人，寡人内嫌其状，若不受其拜，是相折辱而趣其速发，便当与西俱至，二处受敌，于国为剧，故自抑就其封王。低屈之趣，诸君未尽，今故相解耳。”

蜀主刘备薨于白帝，王使立信都尉冯熙吊于蜀。

五月，甘露降曲阿。

冬十一月，蜀使邓芝以马二百匹、锦千端来聘。自是之后，聘使来往为常，各致方物，奖其厚意。

三年秋九月，魏大军来寇，曹丕自出广陵，临大江，兵十余万，旌旗数百里。王使诸将谋以拒守，安东将军徐盛设计筑围，作薄落，围上设假楼，江中浮船多张旗帜，于山险而又缚草为人，衣以甲胄，自武昌至于京口，烽烟相望。诸将以为无益，王然之。魏文帝临江不敢渡，久之叹曰：“天固隔我吴魏，彼有人焉。”便退。吴将孙韶先屯于江北，闻魏军退，遣将高寿率敢死士五百人夜于径路要之。魏帝惊，败遁，走寿春，获辎车羽盖而归。〔67〕

冬十月晦日，有蚀之。

四年夏五月，丞相孙劭薨，谧曰肃。

孙劭字长绪，北海人。身长八尺。初为北海相孔融功曹，融以为廊庙之才。汉末随刘繇过江归国，累拜车骑长史，为吴首相，封阳羡侯。

初，劭之薨也，群臣众望举娄侯张昭为丞相。王曰：“寡人岂为子布所惜，但丞相事烦，而此公性刚，所言不从，怨咎将兴，非所益也。”

六月，以太常顾雍为丞相，封醴陵侯。以尚书陈化为太常。

陈化字元耀，汝南人。少博览众书，气干刚毅，长七尺九寸，雅有威容。初，拜郎中使魏，〔68〕魏文帝因酒酣，谑化曰：“吴、魏峙立，谁将平一海内？”化曰：“《易》称帝出乎震，加闻先哲知命，旧说黄旗紫盖，运在东南。”帝曰：“昔文王以西伯王天下，岂复在东乎？”化曰：“周之初基，泰伯在东，所以文王兴于西。”帝笑，无以难，心奇其词，厚礼送还。王以奉命光国，迁犍为太守。寻追入迁尚书，顷之，拜太常兼尚书。〔69〕立朝正色，勅子弟废田桑，绝治产业，仰官廪禄，不与百姓争利。妻早亡，以古事为鉴，不复娶。王闻而贵之，以其年壮，勅宗正以宗室女妻之，固辞不受。年七十，上疏乞骸骨，爰居章安，卒于家。子炽嗣。

顾雍字元凯，〔70〕吴人也。少从蔡伯喈学琴，慕其为人，因改名雍。初，以州郡表荐，累迁至尚书，〔71〕封阳遂乡侯，拜侯还家，而家人不知。

雍为人不饮酒，寡言语，朝廷惮之。自为丞相，其所选用，各随能所任，心无适莫。访人间及政职所宜，密以言闻，见纳则归于主，上不用，终不泄言，以此见重。

秋七月，皖口言木连理。又地连震。

五年，大将军陆逊奏所在无寇，令诸将广农亩，王许之。称善：“孤自率子弟亲受田，车八牛为四耦，与众等均其劳也。”

夏五月，魏文帝崩。

秋七月，苍梧凤凰见。是月，置东安郡，治富春。

冬十一月，陆逊以便宜奏施德缓刑，宽赋息调，〔72〕王答善之。乃令有司写利害科条，使中郎褚逢斋就逊令与诸葛瑾同损益之。〔73〕卫将军、交趾太守、龙编侯士燮卒。

士燮字威彦，苍梧广信人也。少好学，汉察孝廉，补尚书郎，以公事免。寻举茂才，除巫令。〔74〕累迁交趾太守。汉末，交州刺史朱符为夷贼所杀，州郡扰乱。燮乃表弟司徒掾壹领合浦太守，次弟徐闻令鲔领九真太守，〔75〕鲔弟武领南海太守。兄弟并在列郡，雄据一州，偏在万里，威尊无上。出入鸣钟磬，备鼓吹，车骑满道，胡人夹毂焚香者常有数十人。妻妾乘辎軿，子弟从兵骑，当时贵重，震服百蛮。

燮体气宽和，谦虚下士，中国人物避难多往依之。每公事稍阕，躭习书传，注解《左氏春秋》《尚书》古文大义。时天下乱，四方隔绝，而燮不废贡赋。及王使步骘定南土，率兄弟奉承节度，每使贡杂香、细葛、明珠、大贝、琉璃、玳瑁、翡翠、犀、象，珍奇异果，无岁不至。在郡四十余年。年九十卒。

王以交趾悬远，乃分合浦已北为广州，拜吕岱为刺史，交趾已南为交州，拜戴良为刺史。以陈时代燮为交趾太守，良与时至合浦，而燮子徽自署为交趾太守，发宗兵拒良，不许入。王勅吕岱与良等讨平之，诛徽，传首武昌。
六年春正月，韩当子综以众叛归魏。〔76〕

七年，罢东安郡。

夏五月，鄱阳太守周鲂以诈诱魏将曹休，献休事七条密表于王。

八月，王自幸皖口，使大将军陆逊督中军，全琮、朱桓为左右，三边俱进，大破魏军于夹石亭。〔77〕俘数万计，尽收其骡马辎重，曹休仅免。

冬十月，王下令军中诸将有三罪，然后议之，以将军翟丹有过，亡入魏故也。

是岁，改合浦为珠官郡。大司马南昌侯吕范薨。

吕范字子衡，汝南细阳人。少为县吏，有容仪姿貌，而家贫。县有富人刘氏，女有美色，范求之，母不许。女曰：“岂有如吕子衡长久贫耶？”遂与为婚。

后避难住寿春，将客百余人过江东。孙策异之，遣往江都迎太妃还。策待以亲戚，共升堂，饮于太妃前。求退，任为都督，整齐其众，因进言于策曰：“舍本土而托将军者，非为妻子，欲与将军共济世务。犹同舟涉海，事不成则俱受其败。”乃授偏将军，内外委任焉。

王统事，深重之，尝与严畯论衡方于吴汉。进领彭城太守，与周瑜同破曹操于赤壁，以功进平南将军，屯大桑，寻入于建业。黄武元年，迁扬州牧。七年，拜大司马，改封南昌侯，印绶始下而薨。〔78〕王素服举哀。黄龙元年，将下都建业，自过范墓，祭以太牢，执酒呼曰：“子衡随我！”言及流涕，左右皆垂泪。范性耿介，有威仪，好奢靡。然勤公奉法，王深委之。案，《江表传》：权尝谓严畯曰：“吕子衡忠笃亮直，性虽好奢，然以忧公为先，不足为损。避袁术自归于兄，已作大将，别领部曲，故忧兄事，乞降为都督，办护修整吾军，加之勤恪，与吴汉相类，故方之。皆有趣，非孤私也。”
 
  
卷第一校勘记 
 
  
〔1〕吴上  “吴上”二字原缺，库本有“吴”字，据本书体例当作“吴上”，今补正。

〔2〕建业者古之金陵地  其前一行原有标题“吴太祖”三字，今据库本删。

〔3〕梅里平墟今常州无锡县东三十里  《史记?吴太伯世家正义》云，梅里“在常州无锡县东南六十里”。

〔4〕秦本纪渭南至蜀郡已上三十六郡也  “渭南、河上、中山、平原”，《史记?秦始皇本纪集解》作“黔中、长沙、内史、九原”。《实录》误。

〔5〕楚亡以后一十三年当始皇三十六始皇东巡  《汉书?武帝纪》《通鉴》七皆云，秦始皇东巡在始皇三十七年。秦灭楚在始皇二十四年，此亦云“楚亡以后十三年”始皇东巡，以此推算，亦为始皇三十七年，此“三十六”当为“三十七”之误。

〔6〕汉武帝元封二年至置一十二州刺史以领天下诸郡  《汉书?武帝纪》颜师古注引《汉旧仪》及《通鉴》二一皆云，汉武帝元封五年“初置刺史部十三州”，据此“二年”当作“五年”、“十二州”亦当作“十三州”。

〔7〕时扬州刺史刘繇为袁术所逼　“袁术”底本作“袁述”，据甘钞本、徐钞本改正。刘繇为袁术所逼事，见《三国志?吴志?刘繇传》。

〔8〕末城　《汉书?地理志》上作“宣城”。

〔9〕太祖上　“太祖上”上原有“吴”字，其下有“太祖下废帝景帝后主”九字，今皆据库本删。

〔10〕仕汉为破虏将军长沙太守　陶札云：“据《吴志·孙坚传》，坚以长沙太守起兵讨董卓，至鲁阳，袁术表坚行破虏将军。《实录》叙坚为破虏将军在举兵前，误。”

〔11〕破卓军于阳夏　“阳夏”，《三国志?吴志?孙坚传》作“阳人”。陶札云：“《实录》作‘阳夏’，误。”陶说是，《通鉴》六○亦作“阳人”。

〔12〕海贼胡玉劫南人物　陶札云：“《实录》‘南’字应为‘商’字之讹。”陶说是，《吴志·孙坚传》作“贾人”亦可证。

〔13〕案志林孙坚生五子策权翊匡吴氏所生仁即庶子　“志林”原作“志”、“庶子”原作“戏子”。陶札云：“《吴志·孙坚传》注《志林》曰：‘坚有五子：策、权、翊、匡，吴氏所生，少子朗，庶生也，一名仁。’案《实录》‘志’下脱‘林’字，徐钞本《实录》‘戏’作‘庶’。”陶说是，库本即作“志林”，今据改。

〔14〕表为汉折冲校尉使破庐江太守陆康　陶札云：“《吴志·孙策传》，术表策为折冲校尉在策破陆康后，是也。”

〔15〕僮芝自署庐陵太守　“庐陵”原作“庐江”。陶札云：“《吴志·太史慈传》注《江表传》‘又丹阳僮芝自擅庐陵，诈言被诏书为太守’。案《实录》‘庐江’乃‘庐陵’之讹。”陶说是，周钞本正作“卢陵”，僮芝据庐陵事亦见《通鉴》六二，今据改。

〔16〕案江表传　“案”原作“策”。郦校云：“‘策’疑当作‘案’。”郦说是，库本即作“案”，今据改。

〔17〕复为子章取策从兄贲女为夫人　“章”当作“彰”，谓曹操子任城威王彰也。

〔18〕丹徒　原作“丹阳”。周钞本及《吴志·孙坚传》注引《江表传》并作“丹徒”，是，今据改。

〔19〕克昌堂构　“构”字原缺。宋本避高宗名讳遇“构”字皆空阙，或注“今上御名”，后之翻宋本亦因之。库本、徐钞本及《吴志·张昭传》皆作“构”，今据补。下不一一具校。

〔20〕江表记　《吴志·孙权传》作“江表传”。《旧唐书·经籍志》上、《新唐书?艺文志》二并云：“《江表传》五卷，虞溥撰。”

〔21〕二万人　《通鉴》六三作“二万余人”，周钞本及《吴志·孙权传》注引《江表传》并作“三万余人”。

〔22〕是岁丹阳都尉妫览至谋杀太守孙翊　陶札云：“《吴志》孙翊被杀在建安九年，《实录》系于十年，误。”陶说是，《通鉴》六四亦见载于建安九年。

〔23〕问讯老母  “问”原作“间”。陶札云：“《实录》‘间’字应为‘问’字之讹。”陶说是，宋本及《吴志·太史慈传》皆作“问”，今据改。

〔24〕门下都督  周钞本眉批云：“不当有‘都’字。”《吴志·太史慈传》作“门下督”。

〔25〕乃令孤攻庐江  陶札云：“《吴志·太史慈传》注《江表传》记孙策语‘仍令孤攻庐江’，案《实录》‘乃’字应为‘仍’字之讹，徐钞本《实录》‘庐江’下有‘太守陆康’四字注。”

〔26〕但其后不遵臣节自弃作邪僭事  “僭”原作“谮”。陶札云：“《吴志·太史慈传》注《江表传》‘谮’作‘僭’。案《江表传》作‘僭’是也。徐钞本《实录》正作‘僭’。”陶说是，周钞本、刘钞本亦作‘僭’，今据改。

〔27〕刘公丧亡  《吴志·太史慈传》注引《江表传》作“刘繇丧亡”。周钞本眉批云：“初但称牧，此不当称公，策之于刘固甚轻视，原作刘名似为当也。”

〔28〕庐江  陶札云：“‘江’字误。”《吴志·太史慈传》注引《江表传》作“庐陵”。

〔29〕其于尽节  陶札云：“《吴志·太史慈传》注《江表传》‘其’作‘期’，是也。”

〔30〕猨臂善射  “猨”原作“蝯”黑旋风附注：“猨”与“蝯”简体字都是“猿”，今据库本、徐钞本、周钞本、刘钞本及《吴志·太史慈传》改正。

〔31〕时年四十二  “四十二”，徐钞本、《吴志·太史慈传》皆作“四十一”。

〔32〕始新  原作“始所”，据徐钞本、周钞本及《吴志·孙权传》改正。

〔33〕权许之乃密使鲁肃上往观衅  陶札云：“案《实录》叙权遣鲁肃观衅在决计拒曹后，误。”

〔34〕刘璋  各本皆作“刘章”，今据库本及《蜀志》本传改正。

〔35〕乃自诣京至得蜀使鲁肃固守其地  陶札云：“《吴志·周瑜传》‘乞与奋威俱进取蜀，得蜀而并张鲁，因留奋威固守其地’，案奋威指孙瑜，《吴志·孙瑜传》迁奋威将军。《蜀志·先主传》注《献帝春秋》，孙权‘遣孙瑜率水军住夏口，备不听军过’，足证《实录》盖因鲁肃曾拜奋武校尉而误。”

〔36〕瑜归江陵治行道病卒于巴丘  《吴志·周瑜传》云：“瑜还江陵，为行装，而道于巴丘病卒。”陶札云：“《实录》脱‘装’。”

〔37〕男修尚公主  “修”，《吴志·周瑜传》《通鉴》六六皆作“循”。

〔38〕驸马都尉  《吴志·周瑜传》《通鉴》六六皆作“骑都尉”。

〔39〕乃密下扬州  “密”字原缺，今据库本及《吴志·周瑜传》注引《江表传》补。周钞本“密”作“自”。

〔40〕称瑜雅量高智  陶札云：‘智’，《吴志·周瑜传》注《江表传》作‘致’，是也。”

〔41〕瑜筹略万人至恐不久为人臣  陶札云：“《吴志·周瑜传》注《江表传》谓刘备因言次，叹瑜云云，是此数句为刘备语。”

〔42〕聊复观卿胆耳  宋本、库本、张本、徐钞本、周钞本、刘钞本皆无此七字。

〔43〕人转相惊  “人”，《吴志·孙权传》作“民”，盖许嵩避唐讳改。

〔44〕乃分荆州长沙江夏桂阳四郡属吴  《吴志·孙权传》《通鉴》六七并云：“遂分荆州长沙、江夏、桂阳以东属权；南郡、零陵、武陵以西属备。”

〔45〕二十一年至营于津北  据《吴志·孙权传》《通鉴》六七此为建安二十年事，《实录》系于二十一年，疑有误。

〔46〕徐祥  《吴志·孙权传》《胡综传》及《通鉴》六八皆作“徐详”。

〔47〕有二子烈封  “烈”原作“列”，今据库本、徐钞本及《吴志·凌统传》改正。

〔48〕葛先  《吴志·凌统传》作“葛光”，先、光形近，未知孰是。

〔49〕二十三年至秋横江将军益阳侯鲁肃卒  《吴志·鲁肃传》《通鉴》六八皆云肃卒于建安二十二年。

〔50〕见孙策英杰遂定议共事之  据《吴志·鲁肃传》，肃决计事孙氏在孙策死后。卢弼《三国志集解》引梁章巨云：“肃还曲阿，欲北行。会瑜已徙肃母到吴，肃具以状语瑜，时孙策已薨。是肃先未渡江，亦未尝见策也。”

〔51〕当阳麦陵城  “麦陵城”，《吴志·吕蒙传》《通鉴》六八皆作“麦城”，胡注云：“《荆州记》曰，南郡当阳县东南有麦城。”

〔52〕邓当  原作“刘当”。库本、徐钞本及《吴志·吕蒙传》皆作“邓当”，是，今据改。

〔53〕庞肃  《吴志·吕蒙传》《通鉴》六五皆作“袭肃”，胡注云：“袭，姓；肃，名。”

〔54〕时上屯戍将徐硕宋芝等二人皆死子弟小弱  《吴志·吕蒙传》作“时蒙与成当、宋定、徐顾屯次比近，三将死，子弟幼弱”。

〔55〕年四十卒于宫中  《吴志·吕蒙传》《通鉴》六八皆云，吕蒙卒时，年四十二。

〔56〕此一快也  “快”原作“决”，今据徐钞本及《吴志·吕蒙传》《通鉴》六八改。下文“此二快也”亦同。

〔57〕意出张陈远矣  “张陈”，库本、《吴志·吕蒙传》皆作“张苏”。

〔58〕子明少时不辞剧易果敢有胆而已  《吴志·吕蒙传》及《通鉴》六八“少时”下有“孤谓”二字。

〔59〕筹略奇正  《吴志·吕蒙传》《通鉴》六八皆作“筹略奇至”。

〔60〕此内不能辩  “辩”，宋本、库本、徐钞本、周钞本、刘钞本皆作“辨”，《吴志·吕蒙传》《通鉴》六八作“办”。辩、辨、办古通。

〔61〕以应天顺人  “人”，《吴志·孙权传》注引《吴书》作“民”，盖许嵩避唐讳改。

〔62〕孙桓  原作“孙植”。库本及《吴志·陆逊传》、本传及《通鉴》六九皆作“孙桓”，今据改。

〔63〕桓阶  原作“桓峙”。库本、徐钞本及《吴志·孙权传》《通鉴》六九皆作“桓阶”，是，桓阶《魏志》有传，今据改。

〔64〕拜陆逊为辅国大将军郢州牧  “郢州牧”，《吴志·陆逊传》《通鉴》六九皆作“荆州牧”。

〔65〕孙劭  《通鉴》七0同。《吴志·孙权传》《张昭传》《顾雍传》皆作“孙邵”。

〔66〕十一月蜀使致书于权  前文已见“十一月”，此重出，当为衍文。

〔67〕吴将孙韶至获辎车羽盖而归  《吴志·孙权传》注引《吴录》叙此事在黄武四年，《实录》系此事于黄武三年，疑误。又“辎车”，《吴录》作“副车”。

〔68〕拜郎中使魏  《吴志·孙权传》注引《吴书》作“为郎中令使魏”。

〔69〕拜太常兼尚书  “尚书”，《吴志·孙权传》注引《吴书》作“尚书令”。

〔70〕雍字元凯  《吴志·顾雍传》及《吴录》《世说人名谱·吴国吴郡顾氏谱》皆云，雍字元叹，疑此“凯”乃“叹”之讹。

〔71〕累迁至尚书  《吴志·顾雍传》作“累迁大理奉常，领尚书令”。

〔72〕冬十一月陆逊以便宜奏施德缓刑宽赋息调  《吴志·孙权传》叙此事在冬十月。

〔73〕中郎褚逢  “中郎”，《吴志·孙权传》作“郎中”。

〔74〕除巫令  “巫”原作“丞”，今据宋本及《吴志·士燮传》改正。

〔75〕徐闻令鲔  “鲔”，《吴志·士燮传》作“<黄有>”。

〔76〕韩当子综  “综”原作“琮”，今据宋本及《吴志·孙权传》《孙亮传》《韩当传》改正。

〔77〕夹石亭  《吴志·孙权传》《通鉴》七一作“石亭”，胡注云：“其地当在今舒州怀宁、桐城二县之间。”

〔78〕印绶始下而薨  《吴志·吕范传》作“印绶未下疾卒”。
 
  
吴中 太祖下 
 
 
胡综  张纮 孙虑 是仪 张昭 权夫人步氏 
孙韶 殷礼 孙登 诸葛瑾 阚泽 陆逊 
步骘 朱然 全琮 吾粲 朱据 权皇后潘氏 
 
  
黄武八年春正月，公卿百司连上表，劝王正尊号，王犹谦让再三。

夏四月，黄龙、凤皇见，武昌、夏口并言之。甲午，公卿再请，王曰：“群臣百辟，咸以寡人上副天心，寡人敢辞。”甲申，立坛于南郊，即帝位，〔1〕柴燎告天，礼毕，法驾旋武昌官，升太极殿。大赦。改元黄龙元年。建黄龙大牙，常在中军，令诸将进退向之。诏侍中胡综为赋，其略曰“乃律天时，制为神军，取象太乙，五将三门；疾则如电，迟则如云，进止有度，约而不烦。四灵既布，黄龙中央，周列日月，实曰太常，杰然特立，六军所望”云云。

胡综字纬则，〔2〕汝南固始人也。少孤，将母避乱江东。〔3〕年十四，为孙策门下客，好学攻文。黄龙初，蜀使修好，帝令综作盟文，文义宛美。自黄龙后，诏诰册命、邻国答书，皆综所为。与是仪、徐洋同典机密。〔4〕
丁酉，追尊父坚为武烈皇帝，庙号始祖，陵曰高陵。母吴氏为武烈皇后。兄策为长沙桓王。立子登为皇太子。内外文武百司皆即位行赏，边军征防各赐勋五转，鳏寡孤独量给谷帛，百姓并免今年租赋，天下赐酺五日。初，汉末兴平中童谣曰：“黄金车，斑兰耳。开阊门，出天子。”阊门即吴西郭门也，夫差所造，帝即吴人。

六月，蜀使卫尉卿陈震来庆践位。帝乃立坛与蜀使盟约灭魏，中分天下，以幽、豫、青、徐、兖、郓、冀、并、凉属蜀。〔5〕其司州之土，以函谷关为界，有害于吴，蜀伐之，有害于蜀，吴伐之。凡百之约，皆如载书。有渝此盟，创祸先乱。

时童谣云：“宁饮建业水，不食武昌鱼。宁就建业死，不就武昌居。”

秋九月，帝迁都于建业。案，《江表传》：汉建安中，刘备尝宿于秣陵，观江山之秀，劝帝居之。初，张纮谓帝曰：“秣陵，楚威王所置，〔6〕名金陵，地势岗阜连石头。古老云，昔秦始皇东巡会稽经此县，望气者云，金陵地形有王者都邑之气，因掘断连冈，故名秣陵。今据所见存，地有其气，象天之所会，〔7〕今宜为都邑。”帝深善之。后闻刘备语曰：“智者意同。”故即帝位闻谣言，而思张纮议，乃下都之。又案，《吴录》：刘备曾使诸葛亮至京，因观秣陵山阜，曰：“钟山龙盘、石头虎踞，此乃帝王之宅也。”以陆逊为上将军，诏辅太子登，留守武昌。

冬十月至，自武昌城建业太初宫居之。宫即长沙桓王故府也，因以不改。〔8〕今在县东北三里，晋建康宫城西南，今运渎东曲折内池；即太初宫西门外。池吴宣明太子所创，为西苑。案，其地今在惠日寺后，僧相传呼为果师墩。初，吴以建康宫地为苑，其建业都城周二十里一十九步。

十一月，右长史张纮卒，遗令戒子孙无为不善。

张纮字子纲，广陵人。少游学京师，还本郡，举茂才，公府辟，皆不就。汉末，避乱江东。桓王初起，委质于纮。纮为谋主，每出入谏王持重，不宜轻脱。

建安四年，奉使许昌宫。时曹操为司空，辟为掾，兼侍御史。纮心恋昔恩，思还返命，未果。桓王薨而帝统事，操欲纮辅帝内附，拜纮为会稽东部尉。帝不以纮北任介意，至因为长史，与张昭二人为左右腹心，一人从征，一人居守。及帝都秣陵，辞还东迎家，道病卒，年六十一。〔9〕留笺劝帝修德纳善，帝省书，流涕久之。子玄，清介高行，官至南郡太守。

二年春正月，诏立国学，置都讲祭酒。

二月，使将军卫温、诸葛直下海求亶、夷二洲，得夷洲数千人而还。案，二洲皆在海中。长老传云，秦皇遣方士徐福将童男女数千人入海，求蓬莱神山及仙药，遂遇风皆止此洲不还，世世相承有数万家。时有会稽东乡人行海遇风至夷洲，其亶洲绝远不可得到，故温只得夷洲人还也。

三年夏五月，建业有野蚕为茧，大如鸟卵。由拳生野稻，诏改由拳为禾兴县。

冬十月，始平言嘉禾生。

十二月丁卯，大赦，改明年为嘉禾元年。

春，丞相顾雍奏宜修郊庙社稷，以承天意。诏答未许。

二月，皇子建昌侯虑薨。〔10〕

孙虑字子智，太祖次子。性聪敏，才兼文武。黄龙初，大臣等奏宜进爵为王，使出镇任，以光大业。帝许之。假节、开府、镇军大将军，临事遵奉法度，敬纳师友，深见宠爱。薨，时年二十。帝为之降损。

夏六月，皇太子登归自武昌，留省侍。以太子少傅、都乡侯是仪为侍中。

是仪字子羽，北海营陵人。本姓氏，少仕郡，郡相孔融谓曰：“氏字民无上，可改为是。”乃从焉。后避地随刘繇过江。太祖统事，征用之，专典机要。性謇谔，帝以为赵之周舍，累官至侍中，迁少傅，辅皇太子镇武昌。随还，复拜侍中，转仆射。

为人谦让，不治产业，又爱惠施。宅在西明门外，甚卑陋，虽处尊官，弊衣单食。帝闻之，幸其宅，求视蔬饭，亲尝之，对而叹息。有所增益，皆让而不受。时或进达，未尝言人之短。卒，时年八十一。

冬十月，魏辽东太守公孙渊叛魏，使校尉宿舒、阆中令孙综来，奉表称藩请援，并献方物。帝进公卿议，辅吴将军张昭及丞相顾雍等率大臣切谏渊反复难信，兼崄路遥远，愿勿纳之。帝不信，遣太常张弥、执金吾许晏、将军周贺、贺达、校尉裴潜将兵一万，浮海应接，并赍珍宝九锡备物，封渊为燕王，〔11〕领幽青二州十七郡诸军事。

二年三月，汉献帝崩，率公卿举哀三日。公孙渊果反，为魏，魏将田预要击，破周贺、裴潜等于成山，〔12〕而渊杀张弥、许晏、贺达三人，分其部伍，秦旦、杜德等走于玄兔。

八月，旦等自玄兔走句丽。句丽王见旦、德等甚敬之，曰：“此天子边人也。”乃发皂衣使二十五人送归，兼表献方物豹皮千枚，〔13〕鹖鸡皮十具。帝喜句丽，大怒公孙渊，将自征辽东，尚书薛综等率大臣切谏，帝犹怒。选曹尚书陆瑁上疏曰：〔14〕“古来荒服，慌忽无常，不可保也。夫兵革者，前代所以诛暴乱，灭四夷，〔15〕然皆奸雄已除，天下无事，从容庙堂之上以议之。至于中夏鼎沸，九域盘牙之时，深根固本，爱力惜费，务自将养，以待邻敌之阙，未有远征于此时也。舍近驰远，疲于军力，愿陛下少思之。”帝乃止。

冬十月，诏使中书郎陈恂、谢宏往拜句丽王宫为单于，并赐衣服。恂至，句丽已受魏幽州牧讽旨，不受诏赐，遂郊止吴使，令主簿笮资、带固往与恂、宏相见。恂等怒，乃缚资、固为质，使让句丽。句丽王谢罪，献马百匹，乃释资等，令奉诏赐物而将马还。

三年夏六月，帝率六军亲征合淝，别使大将军陆逊、诸葛瑾等屯江夏、沔口，张承、孙韶等将兵往广陵、淮阳。魏明帝自东出拒之，帝还军。

九月朔旦，陨霜伤谷，诛不由君上之应也。时典校事吕壹专威福，帝任之，群臣无敢言。

是岁，复曲阿为云阳，丹徒为武进。

四年秋七月，魏使以马二百匹求易珠玑、翡翠，帝曰：“此朕不用之物，乃与交易。”

八月，雨雹，又陨霜。雹者，阴之胁阳，佞臣小人专任之应。

五年春，议铸大钱，一当五百。诏吏民输铜畀直。设盗铸之科。

三月，武昌甘露降于礼宾殿。〔16〕

夏，旱，自去冬不雨至于五月。

秋七月，辅吴将军、娄侯张昭薨。遗令幅巾素棺，敛以时服。帝素服临吊，祭以太牢，谥文成侯。

张昭字子布，彭城人。好学，善谈论，能隶书。从白侯子安受《春秋》众书，与赵昱、王朗俱发名友善。与朗共论旧君讳事，处士陈琳善之。举茂才，不应，徐州刺史陶谦以为轻己，将拘之，赵昱救免。乃避难江南，及桓王创业，为府长史，一事已上并委之，升堂拜母，如旧好焉。桓王临薨，以后事托昭辅帝。

帝即位，以昭为军师将军，每以直谏整齐德行。帝尝于武昌宫临钓台饮酒，大醉，使人以水洒群臣曰：“今日酣饮，惟醉堕台中为止耳。”昭正色不言，出外坐车中。帝使人呼还，谓曰：“作乐，公何为怒？”昭对曰：“昔纣为糟丘酒池长夜之饮，当时亦以为乐，不以为恶也。”帝惭而止。

黄龙初，与孙劭、滕躭、郑礼等采周、汉故事，定朝仪。〔17〕帝即尊号，拜辅吴将军，封娄侯，食邑万户。在宅无事，尝著《春秋左氏传解》及《论语》《孝经注》。每有邻国使，命昭赍辄折之。时帝遣张弥、许晏应接公孙渊，昭谏曰：“渊背魏惧讨，远来求援，非本意也。若渊改图，欲自明于魏，两使不返，取笑天下。”〔18〕帝不纳，昭切谏止之，帝横刀于膝上，大怒曰：“吴之士大夫入则拜朕，出则拜卿，朕之敬卿，亦为至矣。而数于众中折朕，失计何也。”〔19〕昭熟视帝面，良久进曰：“诚知言不见用，每竭愚衷者，诚以太后临崩，呼老臣于床下，遗诏顾命之耳。”因即涕泣横流。帝投刀于地，与昭对泣。然竟遣弥、晏，昭忿言不见用，杜门称疾不朝，帝数召起，昭称疾笃。帝恨，塞其门，昭于内又自以土封之。帝后悔过，亲至门呼昭，昭犹称病。帝烧其门以恐之，昭更闭户。帝使人灭火，自责良久，昭诸子共扶昭起，载而还官。昭进谢，帝跪止之，坐定，仰而言曰：“昔太后、桓王不以老臣属陛下，而以陛下属老臣，是以思尽臣节。以报厚恩，使泯没之后，有可称述，而意虑愚浅，逢逆盛旨，自分幽沦，长弃沟壑，不图复蒙引见，得奉帷幄。然臣愚事国志忠，毕命而已。若乃变心易虑，偷荣取容，此臣所不能也。”帝谢之。〔20〕

昭为人容貌矜严，有威风，帝尝曰：“孤与张公言，不敢妄发。”举邦惮之。案，《江表传》：初，帝于群臣皆呼字，唯呼昭曰“张公”，张纮曰“东部”。初，建安中，吴太后临崩，以江外多虞，召昭与张纮受遗托孤，深委寄之，而命帝以师父事昭，故昭尽忠辅成王业。薨，时年八十一。

长子承，少以才学知名。为人壮毅忠谨，甄识人物，拔蔡款、谢景于寒微，并为国士封侯。其妻诸葛恪妹也，见恪叹曰：“败诸葛氏者，元逊也。”性勤于进贤，笃于物类，庶几之流，无不造门焉。案，《丹阳记》：大长干寺道西有张子布宅，在淮水南，对瓦官寺门，张侯桥所也。桥近宅，因以为名。其长干是里巷名，江东谓山陇之间曰干。建康南五里有山冈，其间平地，民庶杂居，有大长干、小长干、东长干，并是地里名。小长干在瓦官南，巷西头出江也。

冬十月，彗星见于东方。

六年春正月，诏曰：“郎吏者，宿卫之臣，古之命士。间者所用颇非其人。自今选三署皆依四科，不得虚词相饰。”〔21〕夏用左执法胡综，左节度顾谭议定法长吏不许奔丧。诏曰：“遭丧不奔，法非古也，盖随时之宜，以义断恩。自今已后，长吏不得奔丧废职。有犯者，大辟行治。”

冬十二月，赤乌群集前殿。大赦。改明年为赤乌元年。

春正月，侍御史谢宏奏更铸大钱，一当千，以广货，帝许之。

二月，追拜夫人步氏为皇后。

权夫人步氏讳练师，临淮淮阴人也。随母徙庐江，庐江为桓王所破，皆东渡。夫人以美丽得幸于帝，生二女：鲁斑、鲁育。性不嫉妬，多推进，故久见爱，宠冠后庭。及帝即位，数次欲立为后，公卿意在太子母徐氏，帝不得已依违十余年。薨，追思之，至是年追拜之后，合葬蒋陵。

秋七月，典校事吕壹坐奸事，伏诛。帝深惭乱法，使中书郎袁礼以诛壹事谢四方诸大臣，兼手诏一一条件，而同时事损益，并责不直言切谏。

八月，麒麟见武昌。

二年春正月，魏明帝薨。

夏五月，城沙羡。

三年春，诏曰：“盖君非民不立，民非谷不生。”下州郡劝治农桑，农桑时不得役事。

夏四月，大赦。诸郡县治城郭，起楼，穿堑发渠，以备非常。

冬十一月，诏开仓赈给贫民。

十二月，使左台侍御史郗俭监凿城西南，自秦淮北抵仓城，名运渎。案，建康宫城，即吴苑城，城内有仓，名曰苑仓，故开此渎，通转运于仓所，时人亦呼为仓城。晋咸和中，修苑城为宫，惟仓不毁，故名太仓，在西华门内道北。

四年春正月，大雪，平地三尺，鸟兽死者太半。

三月，右将军孙韶卒。

孙韶字公礼。父河，〔22〕本姓俞氏，吴人。常随桓王征伐，立功，赐姓孙。初，边鸿与妫览等杀丹杨太守孙翊，河往宛陵诘鸿、览、戴员。员等惧罪，又杀河。

韶年十七，收河众归，治京城楼橹，以备御。帝闻之，将还吴，引军夜至城下，试攻之。韶皆乘城传檄备警，讙声动地，帝使人谕止。明日召见，深器之，拜为校尉，统河部曲，食曲阿、丹徒二县，自置长吏。帝即尊号，迁镇北将军。在边十数年，〔23〕善待士卒，得其死力。常以警疆场远兵候为务，故鲜有败军之事。帝在武昌，诏屯京，知青、徐、汝、沛等军事。及帝下都建业，朝见，帝问其土人物。韶答屯戍远近，人马众寡，将帅姓名，〔24〕尽识之。身长八尺，仪貌都雅。帝喜曰：“吾不见汝久，不图进益乃尔。”拜右将军。〔25〕

夏四月，使卫将军全琮征魏掠淮南，决芍陂，烧安城邸阁，收其人民。中郎将秦傀等与魏将王淩大战芍陂中，〔26〕斩获千余人。车骑将军朱然围樊，大将军诸葛瑾取柤中地。〔27〕

时零陵太守殷礼上书于帝曰：“今天弃曹氏，国内虎争，幼童莅事，取乱侮亡宜于今日。愿陛下亲自御戎，举荆、扬之众，尽强弱之数，强者执戟，羸者转运，西命益州军于陇右，授诸葛瑾、朱然大众，指事襄阳，陆逊、朱桓别征寿春，大驾方入淮、泗，〔28〕凌轹青、徐。襄阳、寿春困于受敌，长安以西务对蜀军，许、洛之师，势必分散，犄角瓦解，民必内应，将相对向，或失便宜，一军败绩，三军离心，便当秣马脂车，践踏城邑，乘胜逐北，以定华夏。若不悉军动众，循前轻举，则不足大用，易于屡退。民疲威竭，非出兵之策也。”帝善之，不能用。

殷礼字德嗣，云阳人。幼而聪颖过人。顾劭拔于微贱之中，累迁郎中，与辅义中郎将张温使蜀，蜀诸葛亮见而叹曰：“江东菰芦中生此奇才。”使还守郡，卒于官。 

五月，皇太子登薨，帝闻惊惋，哀不自胜。诏曰：“国丧明嫡，百姓何福。” 下有司谥为宣明太子。

太子孙登字子高，帝长子。性谦让好学，既居储位，以诸葛恪为左辅，张休为右弼，顾谭、张承为都尉，是为四友，〔29〕谢景、范慎、刁玄、羊衜等为宾客，每侍讲东宫，号为多士。登接师友，同布衣之礼，常与共帐同舆。

及镇武昌，游猎出入，不践良田，顿息又择空阔之地，而不烦民。曾乘马出，有弹丸过其侧，左右求之。见一人操弹佩丸，咸以为是，词对不伏，从者欲捶之，登使求过丸，比之非类，乃释之。

所生母徐氏废在吴，而日夕思恋，及立为太子，辞曰：“本立而道生，欲立太子，宜先立后。”帝曰：“卿母何在。”对曰：“在吴中。”帝默然。每有赐衣，皆沐浴以服之。立二十一年，年三十三，临终上表：“进贤劝善，宽刑省赋。皇子和仁孝聪哲，德行清茂，愿早建置，以副民望。诸葛恪、张休、顾谭、谢景皆通敏有识断，入宜腹心，出可爪牙，范慎、华融矫矫壮节，有国士之风，羊衜有专对之才；刁玄、裴钦、蒋修、虞翻志节外明。〔30〕凡此诸臣，或宜廊庙，或堪将帅，明习法令，守信固义，有不可夺之志。此皆陛下日月所照，选置臣宫，备知情素。〔31〕敢以陈闻。”帝览之摧感。初葬句容，后三年移葬钟山西蒋陵，置园邑奉守。次子英嗣，封吴侯。

闰六月，大将军豫州牧诸葛瑾薨。

诸葛瑾字子瑜，琅琊阳都人也。性宽缓，容貌思度，于时伏其弘雅。少游学博闻，有孝德。

汉末，避难渡江，弘咨荐于帝，帝善之。为人善谭论谏谕，未尝切谔人主，粗陈指归，有未合则言他事，物类相求，帝亦解悟。瑾兄弟三人，各事一方，每使往来，兄弟相见，言于公庭，曾无私语。帝即尊位，进拜大将军、豫州牧，封阳都侯。〔32〕临终遗令素棺殓以时服。

长子恪自得侯，次子融袭封振威将军，统部曲镇方外。融多伎艺，好会宾客。在军每休假，令吏卒不远千里造焉。常访问宾客，其言能者，随其书史、樗蒲、弓弹、犬马，分部别类，与之任性。融乃继进甘果酒肉，自巡床周流看省，终日不倦，吏士亲附，疆无外事。〔33〕案，《江表传》：孙峻害诸葛恪，密使无难督施宽等上取融。融不之知，忽闻兵至，犹豫不决。及宽等围城，遂饮毒死，三子见杀，先是，公安有灵鼍鸣，时谣曰：“白鼍呜，龟背平，南郡城中可长生，守死不去义无成。”及此，融果刮金印龟，服之而死也。

秋八月，陆逊城邾。

冬十一月，诏凿东渠，名青溪，通城北塑潮沟。潮沟亦帝所开，所引江潮，其旧迹在天宝寺后，长寿寺前。东发青溪，西行经都古承明、广莫、大夏等三门外，西极都城墙，对今归善寺西南角，南出经阊阖、西明等二门，接运渎，在西州之东南流入秦淮。其北又开一渎，在归善寺东，经栖玄寺门，北至后湖，以引湖水，至今俗为运渎。其实古城西南行者是运渎，自归善寺门前东出至青溪者，名曰潮沟。其沟东头，今已湮塞，才有处所，西头则见通。运渎北转至后湖，其青溪北源，亦通后湖，出钟山西，今建元寺东南角。度溪有桥，名募士桥，吴大帝募勇士处。其桥西南角过沟有埭，名鸡鸣埭。齐武帝早游钟山，射雉至此，鸡始鸣，因名焉。其沟是吴郗俭所开，在苑陵，后晋修苑城为建康宫，即城北堑也。东自平昌门西出，经阊阖门，注运渎。今东头见，在建元寺门西头，出今夏公亭前，蓦路西至孝义桥，入运渎。运渎旧有六桥。孝义，本名甓子桥。次南有杨烈桥，宋王僧达观斗鸡鸭处。次南出有西州桥，今县城东南角，路东出何后寺门。次南有高晔桥，建康西尉在此桥西，今延兴寺北路东度此桥。次南运渎临淮有一新桥，对禅灵渚渡，今之过淮水，桥名新桥，本名万岁桥。其青溪上亦有七桥。最北乐游苑东门桥。次南有尹桥，今潮大巷东出度此桥。次南有鸡鸣桥，即《舆地志》所谓今新安寺南，东度开圣寺路度此桥。次南有募士桥。次南有菰首桥，一名走马桥。桥东燕雀湖，湖连齐文惠太子博望苑，隋末辅公祏筑其地为城，唐朝陆彦恭为江宁令，开金华坊，坊于郭东，东逼青溪，乃废菰首桥路，而于兴业寺门前东度溪立桥，名曰金华桥。次南有青溪中桥，今湘宫寺门前巷东出度溪，东有桃花园，是齐太祖旧宅，即位后，修为园，亦名芳林园。王元长《曲水诗序》云“载怀平圃，乃睠芳林”，即此园也。次南青溪大桥，今县东出向句容大路经此桥，东即陈五兵尚书孙玚宅，西即陈尚书令江总宅，与玚对夹青溪，俱在路北。陶季直《京都记》云：典午时，京师鼎族，多在青溪左及潮沟北。俗说郗僧施泛舟青溪，每一曲作诗一首，谢益寿闻之曰：“青溪中曲复何穷尽也。”

五年春正月，立子和为皇太子，大赦，改禾兴县为嘉兴县。

二月，群臣奏请立皇后及皇子为诸侯王，辞曰：“今天下未定，民物劳瘁，有功未录，饥寒未恤，猥割土壤以封子弟，崇爵位以宠妃妾，朕不取焉。”

三月，海盐言黄龙见。

夏四月，旱，诏禁献御，减太官膳。

秋七月，有司又奏立皇后诸侯王。

八月，立子霸为鲁王。

九月，遣将军陆凯讨定朱崖、儋耳郡.〔34〕

六年春，驺虞见新都。

冬十一月，丞相顾雍薨，时年七十六。是月，太子太傅、都乡侯阚泽薨。

阚泽字德润，会稽山阴人。家世农夫，幼好学，居贫，常与人佣书，以供纸笔，所写既了，诵之亦过。究竟典籍，兼通历数。察孝廉，累迁吏部尚书。时蜀使张奉来聘，帝命公卿宴，奉于座列泽姓名嘲谑，泽不能对。时太子少傅薛综因行酒至奉，代泽答曰：“蜀者何也，有犬为独，无犬为蜀，横目苟身，虫入其腹。”奉曰：“不当复列吴耶?”综应声曰，“无口为天，有口为吴，君临万国，天子之都。”众座欢笑，奉无以对。

泽性谦恭，小吏对问，皆与抗礼。人有非短，口未尝言，容貌似不足者，然所闻少穷。尝以贾谊《过秦论》进帝，欲方便讽谕，以明治乱。

十二月，扶南国献乐人。

是岁，诸葛恪大破六安，杀魏将谢景。〔35〕收其民而还。魏司马懿率军入舒，恪迁于柴桑。

七年春二月，以大将军陆逊为丞相。

秋，嘉禾生宛陵。

八月，诏曰：“督将亡，杀其妻子，是使妻去夫，子弃父也。甚伤义教，自今勿杀之。”车骑将军朱然、骠骑将军步骘等各上疏言：“自蜀还者，言蜀欲背盟与魏交通，多作舟船，缮治城郭。又前蒋琬守汉中，闻司马懿南向，不出兵乘虚以犄角之，反委汉中，还成都。事已彰露，的无所托，宜为之备。”帝良久曰：“不然，吾待蜀不薄，聘享盟誓，无以负之，何以致此？”又司马懿前来入舒，旬日便退，蜀在万里，何知缓急而便出军？昔魏入汉川，此间始戒严，亦未举制，会魏还而止，蜀宁可复以此为疑也。且又治国，舟船城郭，何得不护？今此间治军，岂欲御蜀？人言若不可信，朕为诸君破家保之。”果如帝言，而蜀竟无谋。

八年春二月，丞相江陵侯陆逊薨。

陆逊字伯言，吴人也。本名议，世为江东大族，妻桓王女也。逊年二十，始仕幕府，〔36〕历东西曹令史，出为海昌屯田尉，领县事。海昌，今之盐官也。时旱，逊开仓赈穷，百姓怀之。及帝统事，而逊策定山贼，帝用为帐下都督。

时会稽太守淳于式表逊枉法，扰乱人民。逊入，乃荐式为佳吏，帝曰：“式表卿，卿何称善？”对曰：“式意欲养民，是以白臣，臣更毁之，是乱圣听。”〔37〕帝以为长者。

后吕蒙卧疾，因上表，言逊意思深长，才堪负重，观其规虑，终可大任，〔38〕帝纳之。累迁护军、镇西将军，代吕蒙为右部督，征关羽，克公安，定南郡，封华亭侯，持节、扬州牧，〔39〕多所辟举。及帝定荆州，上表劝帝荐拔英异，以进南土人，深纳其言。

黄武初，大破刘备于马鞍山，寻败曹休于夹石，〔40〕休发背死。逊还军，振旅凯歌入武昌，帝授逊辅国将军、郢州牧，改封江陵侯，勅左右以御盖覆之，出入殿门，凡所赐与，皆御物上珍，群臣莫比。嘉禾中，都护诸军，与诸葛瑾等征襄阳，定安陆、石阳。及为丞相，诏领扬州牧，都督如故。〔41〕

时帝宠鲁王霸，欲废太子和，逊上书谏曰：“太子正统，宜有盘石之固，以副至尊，不宜动摇，生恶人心。”表三四上，帝怒，以重臣未即加法，使人责之，逊不胜愤恚而薨。性忠梗，出言无私，立朝肃如也。帝尝以诸子委逊教诲。故建昌侯虑曾于堂前作斗鸭栏，逊见责之，即令毁除。学士南阳谢景与刘廙之谈讲以先刑后礼，〔42〕逊引大义，诃之曰：“礼长于刑久矣！何以细辩而诡先圣之教，若此之论，不须讲也！”左右失色。为人素俭知足。时年六十三，死之日，家无余财。

夏五月，震宫门及南津大桥。茶陵县洪水溢出，漂损二百余家。

秋七月，帝游后苑，观公卿射，征西将军马茂、符节朱真、〔33〕牙门将朱志、无难都督虞钦等谋逆，欲劫公卿袭帝，事觉，夷三族。

八月，大赦。使校尉陈勳作屯田，发屯兵三万凿句容中道，至云阳西城，以通吴、会船舰，号破岗渎，上下一十四埭，通会市，作邸阁。仍于方山南截淮立埭，号曰方山埭，今在县东南七十里。案，其渎在句容东南二十五里，上七埭入廷陵界，下七埭入江宁界。初，东郡船不得行京行江也，晋、宋、齐因之，梁避太子讳，改为破墩渎，遂废之。而开上容渎，在句容县东南五里，顶上分流，一源东南三十里十六埭，入廷陵界；一源西南流二十五里五埭，注句容界。上容渎西流入江宁秦淮。后至陈高祖即位，又堙上容而更修破岗。至隋平陈，乃诏并废此渎。

九年夏四月，甘露降武昌宫。

秋九月，以骠骑大将军步骘为丞相，车骑大将军朱然为左大司马，〔44〕卫将军全琮为右大司马，〔45〕镇南将军吕岱为上将军，诸葛恪为大将军。时用大钱，物贵，百姓不便。诏除大钱，卑物价，使收其钱，镕为器。

十年春，适南宫，案，《舆地志》：南宫，太子宫也。宋置欣乐营，其地今在县城二里半，吴时太子宫在南，故号南宫。改为太初官。诏移武昌材瓦，有司奏武昌宫作已二十八年，恐不堪用，请别更置。帝曰：“大禹以卑宫为美，今军事未已，所在多赋，妨损农业。且建康官乃朕从京来作府舍耳，材柱率细，年月久远，尝恐朽坏。今武昌材木自在，且用缮之。”

冬十月，大赦死罪。

是岁，胡人康僧会入境，置经行所，朝夕礼念，有司以闻。帝曰：“昔汉明帝感梦金人，使往西方求之，得摩滕、竺法兰来中国立经行教，今无乃是其遗类乎？”因引见僧会，其言佛教灭度已久，唯有舍利可以求请。遂于大内立坛结静三七日得之。帝崇佛教，以江东初有佛法，遂于坛所立建初寺。

帝初好道术，有事仙者葛玄，尝与游处，或止石头四望山所，或游于列洲。〔46〕时忽遇风，玄船倾溺，帝悲怨久之。俄见玄曳履从江上行来，衣不濡而有酒色。玄性好酒。尝饮醉卧门前陂水中，竟日醒乃止，帝重之，为方山立洞玄观，后玄白日升天。今方山犹有玄煮药铛及药臼在。案，《舆地志》：赤乌二年，为玄于方山立观。又《吴录》云：有术人姚光，自言火仙，帝焚之，火灭，光坐灰中，手持一卷，帝看之，不识。初，在武昌日，征方士会稽介象者，帝为立第，给御帐，号为介君。帝每从学匿形法，前后所言皆验。帝曾问象：“鲙鱼何者为上？”象日：“鲻。”帝曰：“海中鱼不可卒得，且言近者。”象曰：“易得。”因埳地灌水其中，钓之，得鲻，以为鲙。仍请使往蜀市姜为齑，初作鲙而去，欲了而还。使者于蜀见张温，温附家书面归。

十一年春正月，朱然城江陵。

三月，太初官成，周回五百丈，正殿曰神龙，南面开五门：正中曰公车门；东门曰升贤门、左掖门；西曰明扬门、〔47〕右掖门。正东曰苍龙门；正西曰白虎门；正北曰玄武门。起临海等殿。

夏四月，雨雹，此有德遭险，诛伐过深之应也。云阳言黄龙见。

五月，郡阳言白虎仁。帝曰：“符瑞之应，表德也。朕□臻于兹？〔48〕《书》云‘虽休勿休’，公卿百司，勉修所职，以匡不逮，宜各励精思朕过失。”

秋，丞相、冀州牧、番禺侯步骘薨。

步骘字子山，临淮人。性宽雅深沈，能降志辱身，研博道艺，靡不贯览。汉末渡江，单身穷困，与广陵人卫旌种瓜自给，昼则耕斸，以勤四体；夜则端坐，读诵经书。《吴录》：会稽焦矫，尝为征羌，今郡之豪也。骘、旌等共修刺奉瓜，以谒矫。矫遇之甚薄，旌耻之，骘辞色自若。及食，矫自飨大案，饭骘等小盘菜茹而已。〔49〕旌不能食，骘饱食讫辞出。旌怒曰：“宁能忍此！”骘曰：“吾等贫贱，主人以贫贱遇之，固其宜也，复何耻为？”旌字子旗，位止尚书。

帝初统事，召骘为主簿，〔50〕与诸葛瑾、严畯等并着英声于吴中，累迁位持节、征南中郎将、交州刺史，征为骠骑将军，领冀州牧。

时皇太子登在武昌与骘书，问远近士君子先后之宜。具条答于时建业人物在荆州界者，诸葛瑾、陆逊、朱然、程秉、潘濬、裴玄、夏侯承、卫旌、李肃、周条、石干等一十一人，甄别行状，因上疏奖劝：“臣闻人君不亲小事，百官有司各任其职。是以舜命九贤，而天下治；齐桓用管仲，则国治；汉祖揽三杰，以兴帝业；西楚失雄俊，以丧成功。汲黯当朝，淮南谋寝；郅都守塞，匈奴窜遁。且贤人所在，折冲万里，信国家之利器，崇替之所由也。方今王化未被于汉北，河、洛有僭逆之丑，诚览英拔俊任贤之时，愿明太子重以经意，则天下幸甚。”

寻代陆逊为丞相，封侯，督西陵事。在府舍，诲育门人，手不释卷，被服居处有如儒生。喜怒不形于色，宽弘得众，内外肃然，帝深重之。前后所荐达屈滞，救患难，书数十上，并条疏时事，帝并采用。

十二年春三月，左大司马朱然卒。

朱然字义封，本姓施氏，丹杨人，安国将军朱治姊子也。治初未有子，启桓王养为嗣，时年十三，桓王许焉，命召以羊酒贺之。尝与同学结好。〔51〕及帝统事，年十九，初为余姚长。建安二十四年，从讨关羽立功，迁昭武将军、假节，代吕蒙镇江陵。与陆逊破刘备，断后道，拜征北将军，封永安侯。魏将夏侯尚、曹真等围江陵，内外县绝，真等凿地道，立楼橹，起土山，日夕临城上，弓弩雨射，城中将士皆失色，然神用自若，意气方厉，率吏卒伺间出攻，破贼两屯。攻围凡一百八十日而撤还，威振敌国，改封当阳侯，授左大司马、右军师。寝疾二年，帝日夜不安，医药相望于道。卒，时年六十八，帝素服举哀。子绩嗣。〔52〕

夏四月，两乌衔鹊坠于东观。〔53〕丙寅，诏骠骑将军朱据领丞相，燎鹊以祭。此羽虫之孽，又黑祥。视不明、听不聪之罚也。东观，典校之府，实天意焉。

六月戊戌，宝鼎出临平湖。

秋八月癸丑，白鸠见于章安。

冬，右大司马全琮卒。

全琮字子璜，吴郡钱塘人。父柔，举孝廉，累迁尚书郎、桂阳太守。尝使琮将米数千石往吴中，有所市易。属吴中饥荒，琮皆散用，空船还。柔大怒，琮顿首曰：“愚以所市非急，当今士大夫有倒悬之患，故便赈赡，不及启报。”柔深奇之。自是北州人士避地多南，依琮居者百数，琮倾家给济之，遂名显远近。

建安二十四年，刘备东出，琮上疏请讨关羽。帝与吕蒙阴议征之，乃擒羽，会公安置酒，以琮为偏将军，封当阳亭侯。寻与吕范破魏军洞口，迁绥南将军，改封钱塘侯。帝以吴地险，于富春东安郡使琮为太守。〔54〕琮到官，明赏罚，招诱降附，得万余人。征还，尚鲁斑公主，进卫将军，领徐州牧、左护军。自为将勇决，当敌临难，奋不顾身。及作督，养威持重，御军任计，不营小利。

初，帝欲使太子登出征，大臣不敢言，琮上疏谏之。

为人恭顺，善于承颜纳规，言词未尝忤旨，每进谏事辄纳受。宗族赏赐，家累千金，然尚谦虚接士，貌无骄色。临终上书谏帝不征朱崖、夷州，〔55〕殊方异域，隔绝障海，水土气毒，兵多疾病，必无所获万一之利。卒，时年五十二，帝流涕。

十三年夏五月，日至，夜荧惑入南斗。

秋七月，犯魁第二星而东。

八月，丹杨、句容及故鄣、宁国诸山崩，洪水溢。说曰，山，阳，君也；水，阴，百姓也。〔56〕戒君道崩坏，百姓将失其所，亡胤嗣之应也。时宫掖不穆，鲁王霸权倾太子，大将军陆逊、太子太傅吾粲等极谏，〔57〕帝不纳。

吾粲字孔休，吴郡乌程人也。生数岁，孤城妪见之，谓其母曰：“此儿卿相骨也。”少孤贱，为县小吏，县令孙河奇之。及河为将军，表粲为曲阿丞，治有声。丞相孙劭知之，举为主簿，累拜会稽太守，征入为太傅。

粲性忠亮抗直，见鲁王太盛，上表切谏嫡庶不分，非有国之宜。鲁王怒，因谮于帝。帝怒，收禁下狱死。呜呼！以正丧身，悲夫!

冬十月，全公主鲁斑与太子母王夫人有隙，数谗太子，帝乃幽闭和于省内。骠骑将军、丞相朱据进曰：“臣闻太子国之本根，立性仁孝，天下归心。今卒责之，将有一朝之患。”帝终不受谏，固执废之。据拥太子拒谏，万死不退，大臣泥首再拜，而尚书屈晃复进谏曰：“太子仁明，显闻四海。今三方鼎峙，不宜摇动太子，以生众心。愿陛下少垂圣恩，老臣虽死之日，犹生之年。”因叩头流血，词气不挠。帝登白爵观，见其言切，恶之，勅晃等曰：“无事何忽忽！”遂斥还乡里，无难督陈正与五营督陈象等见帝废太子，乃进谏云：“昔晋献公杀申生，立奚齐，晋国扰乱，一代不止。”帝大怒蒙等，〔58〕乃左迁朱据为宜都丞。〔59〕中书令孙弘素恶据耿直，潜以伪诏，赐死。竞废太子和为庶人，迁于故鄣，赐鲁霸死，〔60〕大臣坐诛者十余人。

朱据字子范，吴郡人。少有姿貌，膂力绝人，善论难，才兼文武，累至建义校尉。

黄龙初，帝将都建业，召入尚主，拜驸马都尉，迁左将军，封云阳侯，领丞相。年五十七见杀。

十一月，立子亮为皇太子。是月，遣军十万，作堂邑涂塘以淹北道。

十二月，有神人授书，告改年、立后。帝大赦，改明年为太元元年。〔61〕临海罗阳县又有神，自称王表，周旋人间，言语饮食，与人无异，而不见其形。有一婢，名纺绩，常随侍。帝闻之，使中书郎李崇斋辅国将军罗阳王印绶往迎之。〔62〕神至建业，勅于苍龙门外立第宅，所经山川之神，辄使与神相闻，言吉凶水旱，往往有验。帝之纳邪拒谏近之矣。

五月，立皇后潘氏。〔63〕

八月朔，大风，江海溢，平地水一丈。〔64〕右将军吕据取大船以备宫内，帝闻之喜。是月，风拔高树三千余株，石碑磋动，吴城两门瓦飞落。〔65〕华覈以为役繁赋重，区务不容之効也。因条奏之，帝曾不省。

冬十一月，幸曲阿，祭高陵。大赦。还，风疾，〔66〕驿征大将军恪为太傅。诏省徭役。

二年春正月，帝卧疾，悟和无罪，欲征还，孙弘等固谏，事不再乃止，封为南阳王，居长沙；子奋为齐王，居武昌，子休为琅琊王，居虎林。

八月，大赦天下，改元神凤元年。〔67〕皇后潘氏暴崩于内官。

权皇后潘氏谨淑，会稽句章人。后自织室召入，得幸。常说梦有似龙头授己者，己以蔽膝受之，遂生少帝。

性阴妒善容媚，自始及卒，谮害无已。既病，宫人侍疾，不堪劳苦，伺其昏卧，共缢杀之，〔68〕言中恶。寻而事泄，坐诛者六七人。

三月，帝疾甚，使有司传诏问神人王表请福，表云：“国之将兴，听之于人；国之将亡，听之于神。”〔69〕

夏四月乙未，帝崩于内殿，遗诏太子太傅诸葛恪与太常滕胤、卫将军孙峻等辅太子亮。〔70〕

秋七月，葬蒋陵，今县东北十五里钟山之阳。

案，帝四十即吴王位，七年；四十七即帝位，二十四年，年七十崩。群臣上谥为大皇帝，庙曰太祖。

帝屈身忍辱，任才尚计，有勾践之奇英。故克跨江表，成鼎峙之业。然多嫌忌，果于杀戮。末年滋甚。信用谗说，竟废嫡嗣。初，桓王定江东，遣修贡于汉，汉使刘琬加锡命。琬至江东，见桓王诸兄弟，顾诸人曰：“孙氏诸子，皆俊杰，然寿并不长，惟中子孝廉权，当有大贵之相，骨体非人臣也，寿又最长，君试记之。”后果成帝业，何见知之明也！
 
卷第二校勘记
 
 
  
〔1〕甲申立坛于南郊即帝位  按长历四月甲申朔，不得在甲午后，《吴志?孙权传》《通鉴》卷七十一皆作“丙申”，为四月十三日，疑是。

〔2〕综字纬则  “纬”，《吴志?胡综传》作“伟”。

〔3〕少孤将母避乱江东  陶札云：“《吴志?胡综传》‘少孤，母将避难江东’，案《实录》‘将’字应在‘母’字之下。”

〔4〕徐祥  见卷一校记〔46〕。

〔5〕帝乃立坛至以幽豫青徐兖郓冀并凉属蜀  《吴志?孙权传》作“权乃参分天下，豫、青、徐、幽属吴，兖、冀、并、凉属蜀”。《通鉴》卷七十一亦同。

〔6〕楚威王  《吴志?张纮传》注引《江表传》《通鉴》卷六十六皆作“楚武王”。

〔7〕象天之所会  “会”，《吴志?张纮传》注引《江表传》作“命”。

〔8〕自武昌城建业至长沙桓王故府也因以不改  陶札云：“《吴志?张纮传》‘纮建计宜出都秣陵，权从之。令还吴迎家，道病卒’。又《孙权传》建安‘十六年，权徙治秣陵’。《实录》卷一，建安十六年权始自京口徙治秣陵，是纮卒于建安十六年，《实录》误以权之出都秣陵，与黄龙元年权之自武昌还都建业为一事，故谓纮卒于黄龙元年，则灵帝时纮年方十余，安得举茂才，见辟于公府哉？”

〔9〕年六十一  《吴志?张纮传》作“时年六十卒”。

〔10〕二月皇子建昌侯虑薨  《吴志·孙权传》作“春正月，建昌侯虑卒”。

〔11〕遣太常张弥至封渊为燕王  陶札云：“据《吴志·孙权传》此系嘉禾二年事，《实录》误系于嘉禾元年；又周贺己为田豫所斩，《实录》误列入。”陶说是，《通鉴》卷七十二亦载于青龙元年。魏明帝青龙元年即吴之嘉禾二年也。

〔12〕公孙渊果反为魏魏将田预要击破周贺裴潜等于成山  陶札云：“案，田豫要击周贺等乃嘉禾元年九月事，《实录》误系于嘉禾二年。”陶说是，《通鉴》卷七十二载于太和六年。魏明帝太和六年即吴之嘉禾元年。“田预”，《吴志·孙权传》《通鉴》期二皆作“田豫”。

〔13〕豹皮千枚  《吴志·孙权传》《通鉴》卷七十二皆作“貂皮千枚”，疑是。

〔14〕选曹尚书陆瑁上疏曰  陶札云：“据《吴志·陆瑁传》，陆瑁谏征公孙渊凡上二疏，《实录》误合为一疏。”

〔15〕夫兵革者前代所以诛暴乱灭四夷  陶札云：“《吴志·陆瑁传》‘夫兵革者，固前代所以诛暴乱，威四夷也’。案:‘威’字为是。”

〔16〕三月武昌甘露降于礼宾殿  《宋书·符瑞志》中同。《吴志·孙权传》“三月”作“二月”。又《吴志》《宋书》“武昌”下皆有“言”字。

〔17〕黄龙初与孙劭滕躭郑礼等采周汉故事定朝仪  陶札云：“《吴志·孙权传》孙邵卒于黄武四年，是，‘黄龙初’应为‘黄武初’之讹。《吴志·滕胤传》‘伯父躭早卒’。《张昭传》注引《吴录》‘昭与孙绍、滕胤、郑礼等采周、汉，撰定朝仪’。是‘滕躭’应为‘滕胤’之讹。”

〔18〕两使不返取笑天下  “取”上原有“司”字。《吴志·张昭传》云：“两使不返，不亦取笑于天下乎？”陶札云：“‘司’字应为‘斯’字之讹。”今库本、徐钞本、甘钞本皆无“司”字，据改。

〔19〕而数于众中折朕失计何也  《吴志·张昭传》作“而数于众中折孤，孤尝恐失计”。陶札云：“《实录》失《吴志》原意。”

〔20〕昭进谢帝跪止之至帝谢之  陶札云：“据《吴志·张昭传》，此系权遣张弥、许晏以前事。”

〔21〕六年春正月诏曰郎吏者至不得虚词相饰  陶札云：“案《吴志·孙权传》注《江表传》曰权正月诏云云，裴氏注于赤乌二年，《实录》系此诏于嘉禾六年，误。”

〔22〕韶字公礼父河 《吴志·孙韶传》云，河为韶伯父。

〔23〕在边十数年  《吴志·孙韶传》作“韶为边将数十年”。

〔24〕将帅姓名  《吴志·孙韶传》“将”上有“魏”字。

〔25〕拜右将军  陶札云：“《吴志·孙韶传》，韶子越官至右将军，韶未尝拜右将军。”

〔26〕中郎将秦傀等与魏将王淩大战芍陂中  “秦傀”，徐钞本作“秦隗”，《吴志·孙权传》《顾潭传》作“秦晃”，未知孰是。“王淩”原作“王陵”，今据《吴志·孙权传》《魏志》本传及《通监》卷七十四改正。

〔27〕柤中  原误作“湘中”，今据《徐钞本》及《吴志·孙权传》《通监》卷七十四改。

〔28〕大驾方入淮泗  “淮泗”，《吴志·孙权传》注引《汉晋春秋》作“淮阳”。

〔29〕既居储位以诸葛恪为左辅张休为右弼顾谭张承为都尉是为四友  陶札云：“《吴志·孙登传》，立为皇太子，以恪为左辅，休为右弼，谭为辅正，表为翼正都尉，是为四友。又《陈武传》，武子表徙太子中庶子，拜翼正都尉。又《张昭传》，张承未尝为东宫官属。《实录》列张承于四友，误。”

〔30〕刁玄裴钦蒋修虞翻志节外明  《吴志·孙登传》作“刁玄优弘，志履道真；裴钦博记，翰采足用；蒋修、虞翻志节分明”。

〔31〕备知情素  “情”原作“愫”，据徐抄本及《吴志·孙登传》改。

〔32〕封阳都侯  陶札云：“《吴志·诸葛瑾传》，瑾从讨关羽，封宣城侯，後改封宛陵侯，未尝封阳都侯。《实录》盖因瑾子恪曾封阳都侯而误。” 

〔33〕疆无外事  《吴志·诸葛瑾传》作“疆外无事”。

〔34〕九月遣将军陆凯讨定朱崖儋耳郡  《吴志·孙权传》《通鉴》卷七十四皆记此事在七月。

〔35〕谢景  《吴志·孙权传》作“谢顺”。另有谢景为吴臣，南阳人。

〔36〕逊年二十始仕幕府  “二十”，《吴志·陆逊传》作“二十一”。

〔37〕式意欲养民是以白臣臣更毁之是乱圣听  陶札云：“《吴志·陆逊传》：‘式意欲养民，是以白逊。若逊复毁式以乱圣听，不可长也。’案时孙权尚不过一将军，逊不应称臣，《实录》为误。”

〔38〕後吕蒙卧疾因上表言至终可大任  陶札云：“《吴志·陆逊传》，蒙至都，权问：‘谁可代卿者？’蒙对曰：‘陆逊意思深长，才堪负重，观其规虑，终可大任。’案《实录》谓蒙上表言，误。又‘意’字上应有‘陆逊’二字，徐抄本《实录》‘意’字上正有‘逊’字。”陶说是，今据补。

〔39〕累迁护军镇西将军至扬州牧  陶札云：“《吴志·陆逊传》，权乃召逊拜偏将军右部督代蒙，《实录》谓逊代蒙为右部督，非也。蒙未尝为右部督。又逊迁护军镇西将军在逊领宜都太守时。又逊未尝为扬州牧，《实录》盖因《逊传》注引《吴书》有扬州牧吕范辟逊之事而误。”

〔40〕寻败曹休于夹石  “夹石”原作“夹”，今据徐抄本及《吴志·陆逊传》《通鉴》卷七十一补正。

〔41〕诏领扬州牧都督如故  陶札云：“扬州牧乃荆州牧之讹，都督乃都护之讹。《吴志·陆逊传》正作荆州牧及都护。”

〔42〕学士南阳谢景与刘廙之谈讲以先刑後礼  谢景、刘廙虽共为南阳人，然景为吴臣，廙为魏臣，故陶札云：“谢景不得与刘廙共谈，《实录》为误。又以‘之’字上属，尤误。”陶说甚是，《吴志·陆逊传》作“南阳谢景善刘廙先刑后礼之论”。 

〔43〕符节朱真  《吴志·孙权传》作“兼符节令朱贞”。

〔44〕以骠骑大将军步骘为丞相车骑大将军朱然为左大司马  《吴志·孙权传》及步骘、朱然本传皆云其官骠骑将军与车骑将军，二“大”字疑衍。

〔45〕全琮  原作“全综”，今据宋本、库本、甘抄本、徐抄本、周抄本、刘抄本及《吴志》本传改正。

〔46〕有事仙者葛玄至或游于列洲  《吴志·吴范刘惇赵达传》注引《抱朴子》“葛玄”作“葛仙公”，“列洲”作“洌州”。

〔47〕明扬门  宋本、库本同，它本皆作“明阳门”。

〔48〕朕□臻于兹  “朕”下缺一字，宋本、甘抄本、刘抄本同。《吴志·孙权传》作“朕以不明，何以臻兹”，库本、徐抄本即据此将“朕□”补改为“何以”二字。周抄本又作“未易”二字。

〔49〕小盘菜茹  “菜”原作“莱”，今据宋本、张本、徐抄本、周抄本、刘抄本及《吴志·步骘传》改正。

〔50〕召骘为主簿  “主簿”，《吴志·步骘传》作“主记”。 

〔51〕尝与同学结好  《吴志·朱然传》作“然尝与权同学书，结恩爱”。据此则《实录》“与”下当脱“权”字。

〔52〕子绩嗣  “绩”原误作“续”。朱绩本姓施氏，又称施绩，见于《吴志·朱然传》《宗室传》及《通鉴》卷七十五，陆机《辨亡论》亦同，今据改。

〔53〕两鸟衔鹊坠于东观  “东观”，《吴志·孙权传》《晋书?五行志》中并作“东馆”。

〔54〕帝以吴地险于富春东安郡使琮为太守  《吴志·全琮传》作“权分三郡险地为东安郡，琮领太守”。陶札云：“案《实录》有脱文。”

〔55〕临终上书谏帝不征朱崖夷州  陶札云：“《吴志》琮谏不征珠崖、夷州，非临终时事，《实录》误。”

〔56〕山阳君也水阴百姓也  “水”字原缺，据库本及《晋书?五行志下》《宋书?五行志五》补。

〔57〕吾粲  “吾”原误作“吴”，今据《吴志》本传及《孙权传》《陆逊传》改。

〔58〕帝大怒蒙等  “蒙”疑当作“象”，《吴志·孙和传》《通鉴》卷七十五亦可证。

〔59〕乃左迁朱据为宜都丞  “宜都丞”，《吴志·朱据传》《通鉴》卷七十五并作“新都郡丞”。

〔60〕鲁霸  周抄本眉批云：“‘鲁霸’应作‘鲁王霸’，落一‘王’字。”周说是，《吴志·孙权传》《孙霸传》可证。

〔61〕帝大赦改明年为太元元年  据《吴志·孙权传》改元在次年五月。 

〔62〕李崇  原作“季崇”。陶札云：“‘季’乃‘李’之讹。”陶说是，《吴志·程秉传》作“徵崇”，下注引《吴录》云：“崇字子和，治《易》《春秋左氏传》，兼善内术。本姓李，遭乱更姓。”《孙琳传》正作“李崇’，今据改。

〔63〕五月立皇后潘氏  “五月”原作“五年”，据周抄本、刘抄本及《吴志·孙权传》《通鉴》卷七十五改。

〔64〕平地水一丈  “一丈”，《吴志·孙权传》《晋书?五行志下》《宋书?五行志五》皆作“八尺”。

〔65〕吴城两门瓦飞落  《晋书?五行志下》《宋书?五行志五》同。《吴志·孙权传》“吴城两门”作“郡城南门”。

〔66〕幸曲阿祭高陵大赦还风疾  陶札云：“据《吴志》权祭南郊还，寝疾。未往曲阿，《实录》恐误。”

〔67〕八月大赦天下改元神凤元年  陶札云：“案孙权卒于夏四月，何得于八月尚大赦改元。《吴志》改元神凤在二月，是也。”

〔68〕既病宫人侍疾不堪劳苦伺其昏卧共缢杀之  《吴志·妃嫔传》云：“权不豫，夫人使中书令孙弘吕后专制故事。侍疾疲劳，因以羸疾，诸宫人伺其昏卧，共缢杀之。”陶札云：“案《实录》谓宫人侍疾，不堪劳苦，误。盖由误解《吴志》之文。”

〔69〕表云国之将兴听之于人国之将亡听之于神  据《吴志·孙权传》“国之将兴”四句为孙盛语，《实录》以此语属王表，当误。又“人”，《吴志》作“民”，盖许嵩避唐讳改。

〔70〕卫将军孙峻  “孙峻”各本皆误作“孙信”，今据《吴志·孙峻传》及《通鉴》卷七十五改。

 


 
  
吴中下 废帝·景帝 
 
 
废帝孙亮           
全尚 诸葛恪 孙峻 滕胤 吕据 桓彝 
景皇帝孙休           
李衡 孙綝 孟宗       
 
  
废帝 

废帝孙亮，字子明，大帝少子。母潘皇后。赤乌七年，生于内殿。十三年，年七岁。冬十一月，立为皇太子。

神凤元年夏四月乙未，大帝崩。丁酉，太子即皇帝位，〔2〕以太傅诸葛恪辅政，太常滕胤副焉，进群臣爵有差。

秋九月，桃李花开，此舒缓之应也。初，大帝黄龙二年，筑东兴堤以遏湖水，后征淮南败，由是废至此。

冬十月，诸葛恪率诸军会于东兴，作大堤，左右结山，侠筑两城，各留千人，使全端、留略守之，引军而归。

十二月丙申，大风雷雹。魏耻吴入境筑城，乃遣大将胡遵、诸葛诞等率众七万来攻，坏堤遏。恪举聚四万往救之。遵等勅诸军为浮桥渡，阵于堤上，分攻两城；城所在高峻，不可卒拔。恪遣将军留赞、吕据、唐咨、丁奉等为前部，〔3〕恪自继之。时天寒，雪，魏军会饮，见赞等兵少，犹不持戈戟，但兜鍪刀盾，裸身缘堤，大笑，不即严兵。赞等得上，便鼓噪乱斩，魏军扰乱散走，争渡浮桥，桥坏，自投于水，更相蹈藉，没死者数万。擒故叛将韩综，斩之，走诸葛诞。获车马驴骡各数千，器械资粮山积，振旅而归。加恪都督中外诸军事、荆扬二州牧、丞相、阳都侯。恪有迁都意，更起武昌宫。

是月，武昌端门灾，改作端门。

建兴元年春正月，大赦，改元，立皇后全尚女，〔4〕太祖女鲁斑所生。斑谮废太子和，而劝太祖立亮，以女为妃。及即位，立为后。

全尚字子真，吴郡钱塘人。〔5〕以后父故，累迁右卫将军、录尚书事，封永平侯。时全氏为侯者五人，并典兵马，其为侍郎、都尉，左右宿卫甚众，自吴兴已来，外戚之盛莫过也。

三月，诸葛恪伐魏，使司马李衡往蜀说姜维，令同举兵，曰：“古人有言，圣人不能为时，〔6〕时至亦不可失。今敌国政在私门，上下猜隔，兵挫于外，民怨於内。今若大举伐之，吴攻其东，蜀入其西，〔7〕彼救西则东虚，重东则西轻，以练实之军，乘轻虚之敌，破之必矣。”维然之。恪遂大举郡邑二十万众渡江，围魏新城，久不拔，民疲，士卒多流亡，乃引军还，住江滨，欲起屯浔阳。朝廷数诏征还，使者相属。

秋八月，恪至京师，陈兵入府，召中书令孙嘿，责之曰：“卿何敢妄数作诏！”嘿惧，因病还家。恪愈作威严，多所罪责，小大吁怨。

九月，又治兵向青、徐，左右切谏军旅不宜数动，恪不受谏。

冬十月，大飨公卿，因会，乃杀恪于殿内，以苇席裹尸，篾束其腰，投于石子岗。时年五十一。

先有童谣云：“诸葛恪，何弱弱。芦单衣，篾钩络。何处求？城子阁。”〔8〕城子阁，反语石子岗也。谣言果验。

诸葛恪字元逊，瑾之长子。有才名，少须眉，折额，大口高声，发藻岐嶷，辩论机捷，应答无方，时人莫与为对。太祖奇之，谓瑾曰：“蓝田出玉真不虚也。”自中庶子为太子宾友、左辅都尉。尝从太祖会群臣欢甚，以恪父面长似驴，取驴署曰诸葛瑾，示恪。恪借太祖笔，书“之驴”二字，太祖大笑，以驴赐恪。他日又从容问曰：“卿父与叔父孰贤？”曰：“臣父为优。”帝问何故，曰：“臣父知所事，〔9〕叔父不知，是以为优。”

初置节度典军粮，特令恪代徐祥领之，寻为抚越将军、丹杨太守。父瑾闻之，以丹杨山险，民多果劲，蜂至鸟窜，难以羁统，恪陈必安之计。时年三十二，拜武骑，威仪鼓吹，道引到府。移书丹杨，吴郡、会稽、新都、寿阳等四郡属城长吏，〔10〕 令各保疆，立部伍，其从化人，悉令屯居。而使诸将罗兵阻险，莫与交锋，候禾稼熟，则纵兵芟刈，使无遗种。旧谷既尽，新田不收，在山之民，饥困自出者，辄不得执之，任其来往，慰抚之。山越大治，人皆安堵。累迁威北将军，屯柴桑。

初，与陆逊不和，尝善誉逊，逊薨，代为大将军、荆州牧、假节，镇武昌。太元末，受顾命。帝郎位，独擅内外事，百官总己，以听于恪。恪始为政，罢视听，息校官，原逋债，除关税，崇恩泽，远近欢悦，每一出入，百姓延颈，思见其面。既而北伐，众殆人劳。侍中、武卫将军孙峻等因人不堪，密与帝谋诛之。其夜恪精爽不安。及明，盥嗽闻水及衣裳血腥。将升车，犬又频频引其衣，恪还坐曰：“犬不欲吾行乎？”少间又出，犬复衔衣牵之，恪乃逐犬登车。至宫门，散骑常侍张约、朱思等密书报恪。〔11〕恪谓滕胤曰：“孙峻小子，何能为也！”遂入坐定，酒数行，峻起如厕，解长衣持刀出，曰：“有诏收诸葛恪！”恪惊起，拔剑未出而峻刀交下。张约从旁斫峻，伤左手，峻应手斫，断右臂。武卫皆拔刃欲上殿，峻告曰：“所杀唯恪一人，今已死。”悉令复刃，使收其家。家人不知，恪侍婢忽然于中堂脚自离地，顶上柱屋梁作声云：“公为孙峻所杀！”内外惊扰，中子长水校尉竦与弟步兵校尉建，车载母，建渡江，竦至白都。峻遣将军刘永追斩竦，又逐建于江西数里，夷三族。大赦天下。以峻为丞相、大将军，封富春侯。

初，恪出征南时，有孝子杖缞绖入阁中，侍者白恪，恪诘问之，孝子曰：“向不知所入。中外守备，亦不见之。及出行后，厅栋中折，自新城往来，白虹见其船，又绕其车，果是遇害。案，《地图》：宅在城东二里玄风观前横路南。〔12〕

十一月，有五大鸟见于春申，改明年为五凤元年。

春正月，以大将军、左司马李衡为丹杨太守，自芜湖又徙治宛陵。

秋九月，魏相司马师废其主芳为齐王。

十二月，星孛于牛斗。交阯稗草化为稻，此草妖也。昔三苗亡而五谷变。

二年春正月，骠骑将军吕据袭寿春，魏将文钦降，淮南余众数万来奔。

秋七月，孙仪、林恂等谋杀大将军峻，事觉，伏诛。阳羡黑山石自立，〔13〕曰：“当有庶人为帝之祥。” 案，京房《易传》曰：石自立于山，则同姓，平地则异姓。干宝以为孙皓承废得立，或云孙休见立之应。大旱。使卫尉冯朝城广陵，以将军吴穰为广陵太守。

三年春正月，新作太庙，迁太祖神主，大赦，改太平元年。

二月，用魏将文钦计，大举兵伐魏。

八月，遣钦为先锋，以吕据、朱异、刘纂、唐咨等自江都引众军入淮、泗以继之。诸军将发，孙峻饯于石头，因入吕据营，见军御整齐，恶之，乃称心痛而归，遂梦诸葛恪击之，因病甚，表弟偏将军綝辅政。

九月丁亥，峻薨。

孙峻字子远，武烈皇帝弟静之曾孙。〔14〕父恭，位散骑常侍。峻少便弓马，精果胆决。累迁侍中、武卫将军，受遗与诸葛恪辅少帝。既诛恪，督中外诸军事。滕胤以恪子竦妻父辞位，峻曰：“鲧禹罪不相及，滕侯何为？”封胤为高密侯。

峻性骄矜，多所刑杀，奸乱官室。与公主鲁斑私通，而因孙仪事，用谗，害鲁育公主。薨，时年三十八。
戊子，以孙綝为侍中，辅政。壬辰，太白犯南斗。吕据等至江北，闻綝代峻，大怒，乃表荐卫将军滕胤为丞相，綝不听。癸卯，以胤为大司马，据又密使使与滕胤谋，自广陵引军还讨孙綝，与胤会苍龙门。是夜，风急，据不至，綝使华容勒兵攻胤，〔15〕杀之。

滕胤字承嗣。父胄，能属文，太祖待以宾礼，军国书疏，常令损益润色之，早录其功，封胤为都亭侯。

胤为人厉行，有威仪，容止可观。每正朔朝会，大臣见之，皆叹重之。年三十，起家中郎，累迁丹杨太守，寻转会稽太守。每断狱讼，察言观色，务尽人情理。有穷厄悲苦之言，对之流涕。

太元末，与诸葛恪受遗辅少主，恪每出征，胤常居守，统留后事。胤白日接客，夜省文书，连夜不卧。孙峻辅政，封高密侯，至是遇害。

己酉，遣将军施宽、刘承等将兵逆吕据，〔16〕左右皆劝据入魏，据曰：“耻为叛臣。”遂杀于新州，夷三族。

吕据字世议，大司马范次子。

冬十一月，綝为大将军，封永宁侯。

十二月，帝使五宫中郎将刁玄告乱于蜀。

二年春正月乙卯，〔17〕诏分长沙东部为湘东郡，西部为衡阳郡，会稽东部为临海郡，豫章东部为临川郡。
夏四月，帝始临正殿，大赦境内，亲政事。时孙綝有所表奏，皆难问之。又选子弟十八已下，十五已上，得三千人，以大将军子弟有勇者为之将帅。诏曰：“朕立此军，欲与之俱长。”日于苑中习焉。自后常出中书省视先帝故事，诘问左右曰：“先帝数有特诏，今大将军关事，但令我书可耶！”左右惧，无以答。

五月，魏征东大将军诸葛诞举兵保寿春叛魏，使将军朱成诣阙上表称臣，兼子靓与长史吴纲及诸牙门子弟为质，请援。

秋七月，诏使大都督朱异、将军唐咨、丁奉、全端等精甲五万，据寿春，大将军孙綝自率众继之，为魏将司马昭所破，将军全端、钱塘侯全泽等与诸葛宗亲十余人，皆降于魏。

九月，綝自淮南归，还军。甲申，赦，淮南战死者，加爵赏，为举哀。

三年秋七月，封齐王奋为章安侯。诏州郡伐宫材。自八月沈阴不雨四十余日。帝以綝专恣，自固嫌忌之。

九月，诏黄门侍郎全纪密令与父太常全尚、将军刘承谋诛綝，全纪母公主从姊也，其夜知谋，以告綝，綝惧。戊午夜，以兵袭宫，取全尚，遣弟恩杀刘承于苍龙门。綝将废帝，乃召公卿大臣会官门议曰：“少帝长病昏乱，不可以当大任。”使光禄勋盂宗告宗庙废之，以状赴近远。尚书桓彝正色不肯署名，綝怒，杀彝。

桓彝字公长，临湘人也，魏尚书令阶之弟也。累迁尚书，以正直见杀。案，《吴志》：晋平吴，薛莹入晋，晋武帝问吴之名臣，答曰：“桓彝有忠贞之节。”

庚申，使中郎李崇夺帝玺绶，为会稽王。帝九岁即位，立七年，遣将军孙躭送帝之国，徙全尚家于零陵，迁公主鲁斑于豫章。

帝年十六，永安二年见杀，崩于候官道上。〔18〕晋太康中，吴故少府卿丹杨戴显上表，迎尸归葬赖乡。

帝幼而聪悟，有成人之鉴。年七岁，为皇太子，见傅相具师资之礼，大臣重之。及即位，政虽非己出，而口不戏言。诸葛恪之诛也，卫将军孙峻收恪，帝大言曰：“非我所为！”及孙綝秉政，有奏多所问难，綝惧，称疾不朝。又曾暑月游西苑，方食青梅，使黄门至中藏取蜜，黄门先恨藏吏，乃取鼠粪投蜜中，言藏吏不谨。帝即持吏，吏持蜜瓶入，帝问曰：“既盖之，且有掩覆，无缘有此，黄门非有恨于尔耶？”吏叩头曰：“彼尝从臣求官席，席有数，臣不与。”帝曰：“必此也。”黄门不伏，侍中刁玄、张邠请收黄门与藏吏付狱，帝曰：“易知耳。”令破鼠粪，粪中犹燥。帝大笑，谓玄、邠曰：“若先在蜜中，中外俱湿，今乃燥，是黄门所为也。”黄门惧，即自首伏法，左右莫不惊竦矣。

景皇帝

景皇帝孙休字子烈。母王夫人。年十七，太元二年，封为琅琊王，〔19〕居虎林。废帝即位，大将军诸葛恪不欲令诸王处江滨兵马之地，徙帝于丹杨郡。郡守李衡数以事侵帝，帝上书求他郡，诏徒于会稽。曾梦乘龙上天，顾不见后，心异之。太平三年九月戊午，孙綝废少帝，而遣宗正孙楷、中书郎董朝往会稽迎帝。帝初不信，楷答具启本意，帝遂行。未至，而孙綝悔，欲入宫将图不轨，召百官会议于相府，皆惶惧失色。常侍虞汜进曰：“明公为国伊、周，处将相之位，擅废立之权，上安宗庙，下惠兆民，小大踊跃，以为伊、霍复见。迎王未至，而欲入宫，如是，则群下摇动，众听疑惑，非所以永终忠孝，扬名后世也。”綝不悦。冬十月，帝至曲阿，有老翁干帝曰：“事久变生，天下喁喁，愿大王速行。”帝善之，即日进布塞亭。武卫将军孙恩行丞相事，率百官以乘舆法驾迎于永昌亭，立行宫，以武帐为便殿，设御座。己卯，帝至，望便殿止，群臣三请再拜，升殿，谦不即座。户曹尚书前即阶下赞奏，丞相奉玺绶，帝三让，群臣三请，帝曰：“诸侯将相咸推寡人，寡人敢不承命，乃受玺绶。”即帝位。百官以次奉引，帝就乘舆，群臣陪位，孙綝迎于土山之半野，拜于道左，帝下车答拜。即日，入宫御正殿，大赦，改元为永安元年。

冬十月壬午，诏以綝为丞相、大将军、荆州牧，食五县。以弟恩为御史大夫，弟干、弟闿皆封侯，余功臣行赏有差。綝乃诣阙上书，乞上印绶、节钺，退还田里，帝不许。丹杨太守李衡以前嫌，自拘有司，表列罪失，帝曰：“夫射钩、斩祛，在君为君。”乃使还郡，封威远将军，领丹杨太守。

李衡字叔平，襄阳兵家子。汉末入吴为武昌渡长。〔20〕闻羊衜有知人之鉴，往干之，衜曰：“多事之世，尚书郎才也。”时校事郎吕壹操弄权柄，大臣畏之，莫有敢言者，衜曰：“此非李衡无以困。”壹遂共荐为郎。太祖引见喜之，衡乃口陈吕壹奸短数千言，太祖有愧色。后数月，壹事发，坐诛，衡大见显用。累迁诸葛恪司马，干恪府事。恪诛，守丹杨太守。〔21〕

时帝为琅琊王在郡，人家淫放，衡数以法绳之。妻习氏常谏不可，衡不从。寻而帝立，衡忧惧，谓妻曰：“不用卿言至此。今奔魏何如？”妻日：“不可。君本庶人，先帝赏拔过量，既作无礼，而复逆自猜嫌，逃叛求活，北归，复何面目见士大夫乎？且琅琊王素好善慕名，方欲自显于天下，终不以私嫌杀君明矣。君可自囚诣狱，表陈前失，请罪。如此，必当逆见优饶，非但直活而已。”衡从其言。

衡欲为子孙储业，妻辄不听，曰：“财聚则祸生。”衡遂不言，后密使人于江陵龙阳洲上作宅，种甘橘千树，临死，勅儿曰：“汝母每恶吾治家，故穷如此。然吾州里有千头木奴，不责汝衣食，岁上绢壹匹，当足用耳。”衡亡后，儿以白母，母曰：“此当是种甘橘也，汝父每欲积财，吾常以为患，不许。七八年来失十户客，不言所之，当是汝父有此故也。恒见汝父称太史公言：‘江陵千树橘，亦可比封侯。’吾答云：‘人患无德，不患不富贵，若贵而能贫，方好耳，用此何为！’今无，乃是耶！”子访得之。案，《吴志》：吴末，李衡橘园成，岁得绢千匹，家道殷足。至晋咸康中，宅上犹有故枯橘树存焉。

己丑，封故太子和子皓为乌程侯，弟德为钱塘侯，弟谦为永安侯。庚寅，群臣奏请立后及太子，帝让不受。
十一月甲午，有风四转五复，蒙雾连日。时孙綝既擅废立，权倾人主，一门五侯，并典禁兵，有所陈述，帝敬而不违，自吴朝未之有也。壬子，诏吏家为役有三人五人者，并免父兄一人。永昌亭陪位者，加爵一级。

十二月，綝日益横，遂持牛酒进奉于帝，帝不受，斋谐左将军张布，酒酣，怨言曰：“初废少主，人多劝吾自取之，吾以帝贤，故迎之。帝非吾不立，今上礼见拒，是与凡臣无异，当须改图耳。”布以言闻于帝，帝衔之，恐即有变，优诏加赏赐。有告綝反者，帝付綝，綝杀之，而心愈惧。因孟宗求出武昌，帝许之，诏给武库精甲万人。右军将军魏邈言于帝曰：“綝不可使居外，居外必生变。”帝不答。丙寅，武卫将军施朔等密表云“綝反状已露”。 〔22〕帝省表，与左将军张布、郗乡侯丁奉密谋，因戊辰腊会，使公卿执綝。将入，疑内有变，表称疾，帝使强起之，綝不得已，令外整兵于府，待吾入后起火，因是可得速出。及赴会，百僚升殿，而府中火起，綝遽求出看火，帝止之，曰：“外兵自多，何劳丞相。”綝起离席，帝目丁奉、张布等，命左右缚綝。綝叩头求徙交州，帝怒曰：“何不徙滕胤、吕据？”叱送斩之，其同谋者皆赦，放杖者五千人。追杀綝弟干、闿于中江，发孙峻冢而剖其棺，斫其尸，收其印绶。大赦天下，一切亡官迁徙皆放还。诏诸葛恪、滕胤、吕据等并无罪见害，并宜改葬，追赠其家，复其田宅。群臣有乞为恪立碑，以铭勋德，博士盛冲以为不合。帝曰：“盛夏出军，士卒伤损，无尺寸之功，不可谓能；受托孤之任，死于竖子之手，不可谓智。冲议是矣。”遂寝之。帝耻与綝等同族，勅除属籍，曰“故峻故綝”云。

孙綝字子通，与峻同祖，即武烈帝弟静之玄孙，暠之后也。暠生二子：恭、绰。恭生峻，绰生綝。綝辅少主，奏请多见推诘，惧不自安。及救诸葛诞归，便称疾不朝，筑室朱雀桥南，分遣诸弟入宿卫，欲树诸党，专朝自固。少主嫌之，因推孙峻杀朱主事，将欲诛綝。綝乃废少主迎帝，遂乃肆意，侮慢入神，烧大航及伍胥庙，毁坏浮图塔寺，斩道人。

是月，诏初置五经博士一人、助教三人。

二年春正月，诸葛恪故吏临淮臧均上表，论诸葛恪三世有大功，请收其尸改葬，帝许之。〔23〕

二月，备九卿官，下诏劝广农事，进用忠贤。以纪亮为尚书令，亮子陟为中书令。每朝列坐，帝以云母屏风隔之。

三年春，使五官中郎将薛珝聘蜀求马，还，帝问蜀政得失，珝对曰：“蜀主暗而不知其过，臣下容身以求免罪，入朝不闻正言，经野民皆菜色。臣闻燕雀处堂，母子相乐，自以为安也，窟决栋焚，而燕雀恬然不知祸之将至，是其谓乎！”帝闻之栗然。

二月，西陵言赤乌见。〔24〕

秋，使都尉严密作浦里塘，开丹杨湖田，卫将军濮阳兴率兵会成之。时会稽谣言王亮当还为天子，而宫人告亮使巫祷祠，有司以闻。帝诏黜亮为候官侯，使之国，道上令鸩杀之。分会稽南部为建安郡。

是年，得大鼎于建德县，告太庙，作《宝鼎歌》。

四年夏五月，大雨，水泉溢满。是月，魏相国司马昭杀其君髦。

八月，使周奕、石伟行风俗，宣慰将吏，问民劳苦，为黜陟之诏。

九月，白龙见布山。吴人陈焦死，埋六日更生，穿土而出。

五年春二月，白虎门北楼灾。

秋七月，黄龙见始兴。〔25〕

八月壬午，大风震雷。甲午，有司奏请立皇后，帝乃尊所生王夫人，谥为敬怀皇后，改葬敬陵。乙酉，立皇后朱氏。戊子，立子<上雨下单>为皇太子，大赦。诏自立四子<上雨下单>、<上雷下大>、壾、<上亠下(先攴)> 等名字，欲令后世易避。

冬十月，以卫将军濮阳兴为丞相，丁密、孟宗为左右御史大夫。

孟宗字子恭，江夏人。性至孝，幼从南阳李肃学。其母为作厚褥大被，人间其故，母曰：“小儿无德致客，客多贫，故为广被，庶可得气类相接。”宗读书，夙夜不懈，肃奇之曰：“卿将相器也。”故长为骠骑朱据军吏，将母在营。既不得志，遇夜雨屋漏，因泣以谢母，母曰：“但当勉之，何当泣也？”据后稍知之，除盐池司马。能自结网，捕鱼作鲊寄母，母使送还曰：“汝为鱼官，而以鲊寄母，非避嫌也。”寻迁吴县令。时不得将家之官，宗在官每得新物，未寄母，不先食之。又母亡，时禁长吏不得奔丧，宗犯禁奔丧，既而诣武昌请拘。大将军陆逊表陈孝行，请于帝，帝降罪。 

母性耆笋，冬节将至，宗乃入竹林泣，笋为之生，得以供祭。后累迁位，至光禄勋、御史大夫。后主即位，宗避后主讳，改名仁。

以张布为中军督，委万机于布；委军国于濮阳兴；诏中书郎、领博士韦昭依刘向故事，校定众书。而帝悦意典籍，唯春夏二时出射雉，暂废耳。

是年，遣察战往交阯，调孔雀大猪。案，《吴录》：察战是吴时官号，旧阳都有察战巷，在今县城南二里，禅众寺前。或云晋庾亮拒苏峻，七战于此巷，亦名七战巷也。

诏召祭酒韦昭、博士盛冲二人入侍讲论，时张布既典宫省，知二人切直，恐发阴失，谏不许。帝让之，布等叩头谢，而昭竟不入。

六年春，长沙言青龙见；慈湖言白燕见；豫章言赤雀见。

秋七月，魏使邓艾、钟会伐蜀。

九月，蜀以魏见伐来告，诏大将军丁奉督征西将军留平、将军丁封施绩等诸军分向寿阳、南郡、沔中救蜀。帝召群臣于前殿议曰：“司马氏得政已来，大难屡作，智力虽丰，而百姓未服。竭其资力，远征巴、蜀，兵劳民疲，而不知恤，败于不暇，何以能济？昔夫差伐齐，非不克胜，所以危亡者，不忧其本，况彼之事地乎？”军师将军张悌对曰：“以臣愚料则不然。曹操虽功盖天下，威震四海，崇诈仗术，征伐无已，民畏其威，不怀其德。丕、叡承之，继以躁虐，内兴官室，外拒雄豪，东西驰骋，无岁获安，彼之失人，〔26〕为日且久。司马懿父子，自握其柄，累有大功，除其烦苛而示平惠，为之谋主以救其疾，民归之亦已久矣。故淮南三叛，而腹心不扰；曹髦之死，而四方不动，摧坚敌如折枯，荡异国如反掌，〔27〕任贤使能，各尽其心，非智勇兼人，孰能如此？威武张矣，本根固矣，群臣伏矣，奸计立矣。今蜀阉宦专朝，国无政令，而玩戎黩武，民劳本弊。〔28〕竞于外利，不修守备。彼强弱不同，智算亦胜，因危而伐，殆其必克乎！若不克，不过无功，终无奔北之忧，覆军之虑也，何为不可哉？昔楚剑利而秦昭惧，孟明用而晋人忧，彼之得志，我之大患也。”左右皆嗤之而未信。

冬十月，大将军陆抗上表言成都不守，蜀主刘禅降，帝闻，深忆张悌之言，不乐。诏丁奉等还军。癸未，灾石头小城西南一百八十丈。是月，诏分武陵为天门郡。

七年秋七月，海贼破海盐，杀司盐校尉骆秀，使中书郎刘川发庐江兵讨之。〔29〕复分交州置广州。

八月癸未，〔30〕帝遇疾，口不能言，手书呼丞相濮阳兴入，令太子<上雨下单>出拜丞相，帝把兴臂指单托之。丙戌，帝崩于内殿。〔31〕十二月，葬定陵。  年二十四即位，在位七年，年三十，〔32〕谥曰景皇帝。

 


 
  
  
卷第三校勘记
 
 
  
〔1〕废帝  其下原有“亮景帝休”四字，今据库本删。

〔2〕丁酉太子郎皇帝位  “丁酉”原作“丁未”。四月庚午朔，无丁未，《吴志·诸葛恪传》云“皇太子以丁酉践尊号”，丁酉为四月二十八日，此“丁末”当是“丁酉”之称，今据改。

〔3〕唐咨  原作“唐资”，今据宋本、库本、张本、徐钞本、周钞本、刘钞本及《魏志》本传、《通鉴》七五改正。

〔4〕建兴元年春正月大赦改元立皇后  陶札云：“案孙亮于神凤元年夏四月即位，即改元建兴，并未踰年，立皇后乃建兴二年春正月事。《实录》误。”陶说是，《吴志·孙亮传》云：“二年春正月丙寅，立皇后全氏，大赦。”

〔5〕吴郡钱塘人  “吴郡”原作“吴都”，据徐钞本及《吴志·全琮传》改正。

〔6〕圣人不能为时  “为”原作“违”。陶札云：“《吴志·诸葛恪传》注《汉晋春秋》‘违’作‘为’，圣人不能为时，谓时机之来，虽圣人亦不能致也。《汉晋春秋》为是。”陶说是，今宋本、周钞本、刘钞本正作“为”，据改。

〔7〕吴攻其东蜀入其西  陶札云：“《吴志·诸葛恪传》注《汉晋春秋》‘蜀’作‘汉’，是也。”

〔8〕诸葛恪何弱弱芦单衣篾钩络何处求城子阁  《吴志·诸葛恪传》无“何弱弱”三字。“芦”下有“苇”字，“络”作“落”，“何处求”作“于何相求”，“城”作“成”。《晋书·五行志》中“诸葛恪，何弱弱”作“吁汝恪，何若若”，“芦”下亦有“苇”字，“何处求”亦作“于何相求”，“城”作“常”。

〔9〕臣父知所事  “知”下原衍“谀”字，今据宋本、库本、徐钞本、周钞本、刘钞本及《吴志·诸葛恪传》删。

〔10〕吴郡会稽新都寿阳等四郡  “寿阳”：《吴志·诸葛恪传》作“鄱阳”。

〔11〕朱思  《吴志·诸葛恪传》及注引《吴历》并作“朱恩”，《通鉴》七六亦同《吴志》。

〔12〕宅在城东二里玄风观前横路南  “南”下原有“是”字，据甘钞本、徐钞本、周钞本、刘钞本删。

〔13〕黑山  《吴志·孙亮传》《晋书·五行志》中《宋书·五行志》二皆作“离里山”。

〔14〕武烈皇帝弟静之曾孙  “弟”字原缺，“静”原作“靖”。武烈皇帝，孙坚也，静乃坚弟，见《吴志·孙静、孙峻传》。周钞本正有“弟”字，据补改。下同。

〔15〕华容  《吴志·孙登传》《孙峻传》及注引《文士传》《通鉴》七七皆作“华融”。

〔16〕刘承  《吴志·孙亮传》《孙綝传》皆作“刘丞”，《通鉴》七七作“承”或作“丞”，殊不统一，胡注云：“刘承，即刘丞。”

〔17〕二年春正月乙卯  正月壬申朔，无乙卯。《吴志·孙亮传》作“二月乙卯”，二月壬寅朔，十四日乙卯。疑此“正月”当为“二月”之伪。

〔18〕永安二年见杀崩于候官道上  本书下文及《吴志·孙亮传》皆系废帝孙亮见杀于候官道上在永安三年，此云二年误。

〔19〕年十七太元二年封琅琊王  《吴志·孙休传》云休卒于永安七年，时年三十。据此推算，休当生于嘉禾四年，则太元二年，时年十八。

〔20〕汉末入吴为武昌渡长  《吴志·孙休传》注引《襄阳记》，谓李衡汉末入吴为武昌庶民。

〔21〕守丹杨太守  《吴志·孙休传》注引《襄阳记》作“求为丹杨太守”。《实录》恐误。

〔22〕武卫将军施朔  据《吴志·孙綝传》《通鉴》七七施朔为武卫士，《实录》称朔为武卫将军，恐误。

〔23〕二年春正月至 请收其尸改葬帝许之  陶札云：“据《吴志·诸葛恪传》，臧均乞收葬恪在孙亮时，《实录》误。”

〔24〕二月西陵言赤乌见  “二月”，《吴志·孙休传》《宋书·符瑞志》下皆作“三月”。

〔25〕黄龙见始兴  “始兴”，《吴志·孙休传》《宋书·符瑞志》中皆作“始新”。

〔26〕彼之失人  “人”，《吴志·孙皓传》作“民”，盖许嵩避唐讳改。

〔27〕荡异国如反掌  陶札云：“《吴志》注《襄阳记》‘国’作‘同’，是也。”

〔28〕民劳本弊  《吴志·孙皓传》注引《襄阳记》作“民劳卒弊”。

〔29〕使中书郎刘川发庐江兵讨之  “庐江”，《吴志·孙皓传》作“庐陵”。陶札云：“‘庐江’乃‘庐陵’之误。”

〔30〕八月癸未  八月戊子朔，无癸未。《吴志·孙休传》《通鉴》七八皆作“七月癸未”。

〔31〕丙戌帝崩于内殿  《吴志·孙休传》《通鉴》七八皆云休崩于七月癸未。七月己未朔，癸未、丙戊皆在七月，未知孰是。

〔32〕年三十  “三十”原作“三十一”。《吴志·孙休传》《通鉴》七八胡注皆云休卒时，年三十。徐钞本正作“三十”，今据改

 


 
  
  
吴下 后主 
 
 
后主孙皓 皓皇后滕氏 鲁育公主 濮阳兴 王蕃 孙谦 
孙奋 丁奉 步阐 丁固 韦昭 陆抗 
范慎 贺邵 华覈
 何祯 周处 吾彦 
 
  
后主

后主讳皓，〔1〕字元宗，大帝孙，废太子和之长子，一名彭祖，字皓宗。景帝永安元年，封乌程侯。

七年八月，景帝崩。〔2〕时蜀新亡，而交阯数叛，国内震惧，议立长君。而左军万彧昔为乌程令。〔3〕与皓相善，称“皓才识明断，是长沙桓王之俦；又加之好学”，屡言之于丞相濮阳兴与张布，遂言于朱太后，欲以后主为嗣。后曰：“我寡妇人，安知社稷之虑，苟吴国无殒，宗庙有赖，则可矣。”遂定议迎后主。

庚寅，即皇帝位，改元兴元年，以濮阳兴为侍中、丞相、领青州牧，上大将军施绩为左大司马，丁奉为右大司马，张布为骠骑将军、加侍中，诸各增班秩。

秋九月，贬太后为景皇后，称安定宫。追谥父和为文皇帝，改葬明陵，置园邑二百家，祖母王氏为大懿皇后，母何氏为文皇后，立夫人滕氏为皇后。

滕后讳芳兰，太常滕胤族女。父牧，五官中郎将。帝为乌程侯时纳为妃，及此拜后，封高密侯。〔4〕后宠衰，何太后保护常供养升平宫。天纪四年，随帝北迁，薨于洛阳。

冬十月，封景帝子＜上雨下单＞为豫章王，次子＜上雷下大＞为汝南王，次子壾为梁王，次子<上亠下先攴>为陈王，以礼葬鲁育公主。

鲁育公主字小虎，大帝次女，步后所生，适朱据。初，全主谮王夫人并废太子和，欲立鲁肃王霸为嗣。〔5〕朱主不听，全主恨之。及少帝即位，孙仪谋杀孙峻事觉，伏诛。全主因谮朱主，埋于石子岗。案，《搜神记》：后主欲改葬主，冢瘗相亚，不可识别，而宫人颇有识主亡时衣服，乃使两巫各住一处以伺其灵，使察战监之，不得相近。久之，二巫各见一女，年三十余，上着青锦束头，紫白夹裳，丹绨丝屦，从石子岗上半岗，而以手抑膝长息，小住须臾，进一冢上便止，徘徊，奄然不见。二巫不谋而言同，遂开棺，衣服与所言同尔。

后主初即位，俭素，发优诏恤民，开仓振穷乏，料出宫女以配无妻者。〔6〕禽兽扰于苑者皆放之。当时翕然称为明主。及得志，遂麄暴骄恣，多忌讳，好酒，爱杀人，小大失望，丞相濮阳兴、侍中张布等窃悔立之。尚书万彧闻之而构于帝，帝潜怒，使收兴、布等下狱。

十一月，诏徙兴交州、布广州，并追道杀之，夷三族。 

濮阳兴字子元，陈留人。父逸，汉末避乱江东。兴少有名理，〔7〕太祖时，为上虞令，迁尚书左曹。五官中郎将使蜀，还拜会稽太守。琅琊王之在郡，兴深相结。及王即位，征为太常卫将军，封外黄侯。时严密建丹杨湖田，作浦里塘，公卿议不定，兴以为便，就之。迁丞相，与中军督长布为表里。

布小女时为美人，及布诛后，帝从容问美人曰：“父何在？”美人答曰：“为贼所杀。”帝怒，又杀美人。后思之，问左右，左右答：“美人有婶适卫尉冯朝子纯，即布长女也。”后主夺之，入宫拜为左夫人，极宠，废朝事。

十二月，司马昭为魏相国，遣使徐绍斋书来，陈事势利害。

元兴二年春正月，分吴郡、丹杨等九县为吴兴郡，治乌程。

二月，使光禄大夫纪陟、五官中郎将弘璆随绍报魏，〔8〕书两头言白，不著姓，司马昭衔之。

陟之奉使也，入境问讳，入国问俗。至魏，魏将王布示之马射，而问陟曰：“吴之君子亦能此否？”陟答曰：“此军人骑卒之肄业也，非士君子之所宜为业！”布大惭。陟等既至，魏司马昭问：“来时吴主如何？”对曰：“来时皇帝临轩，百官陪位。”昭飨陟，百寮毕会。问陟曰：“彼戊备几何？”答曰：“自西陵至江都，五千七百里。”昭曰：“道里甚远，难为坚固？”答曰：“疆界虽远，而其险恶必争之地，不过数四，犹人虽有八尺之体靡不受患，至于防护风寒亦数处耳。”昭善之，厚礼而还。

夏四月，甘露降蒋陵。

五月，大赦，改甘露元年。

秋七月，逼杀景皇后朱氏于苑中小屋，治丧，内外知其非疾，皆痛之。又迁其四子于吴道，追杀＜上雨下单＞、＜上雷下大＞二人。后，太祖女鲁育公主生，父据，赤乌末，太祖纳为琅琊妃。案，《吴书》：初，孙峻既用全主谗杀朱主，后随王在郡，王惧，遣后还建业，执手泣别。及至，峻遣后就王。太平中，少帝知朱主为全主谮害，鞫问朱主死意。全主惧，答：“皆据二子熊、损所白。”帝遂杀熊、损。损妻，峻妹也。孙綝益忌，遂谋废帝，立琅琊王。王即位，永安五年，立为皇后。七年，景帝崩，群臣上尊号为皇太后。后主即位，贬为景帝后。是年见杀，合葬定陵。

九月，西陵督步阐上表，请徙都武昌，后主纳之。镇西将军陆凯见扬土百姓泝流供给为患，又时政多谬，黎元穷匮，乃进表谏帝，言：“武昌土地，危险硗埆，非王都安国养民。故先帝嫌之，迁都于此，且黄龙初有谣云：‘宁归建业死，不就武昌居。’今陛下动，不遵先王之法，而复苦【原阙】

即日，大驾将发，留御史大夫丁固、右将军诸葛靓守建业。〔9〕

冬十月，使大鸿胪张俨、五官中郎将丁忠于魏吊祭司马文王。后主谓俨曰：“今南北通好，以卿有出境之才，故相屈行。”俨对曰：“皇皇者华，臣蒙其荣，惧无古人延誉之美，谨厉锋锷，思不辱命。”既至，晋贾充、裴秀皆不能屈，羊祜等与结缟带之好。

十一月，后主至武昌，大赦。分零陵南部为始安郡，分桂阳南部为始兴郡。

十二月，晋受魏禅。

甘露二年春正月，张俨、丁忠等使晋还，俨道遇病卒，而忠独归，言北方无战备，且弋阳可袭而取。后主大悦，信之，因置酒会公卿大饮，令左右相嘲为乐。常侍王蕃嘲尚书万彧曰：“鱼潜于泉，〔10〕出水吹沫，何则？物有本性，不可横处非分。彧出自溪口，羊质虎皮。”彧答曰：“唐虞之朝无谬举之才，造父之侧无驽蹇之乘。”由是衔之，蕃既沈醉，后主舆出，因请还。蕃为人有威仪，行动自若，后主不悦。时万彧、陈声等承颜争毁之，后主大怒，叱左右收殿下斩之。太常滕牧、〔11〕征西留平等苦请，〔12〕不得。

王蕃字永元，庐江人。博学多闻，自尚书郎去官，归读书。景帝即位，与贺邵入为常侍。性切直，处朝謇谔，陆凯重之。时年三十九。案，《江表传》：后主将徙武昌，问蕃“射不主皮”，蕃不时答，后主怒之，即于殿上斩蕃。出登来山，令亲近将跳蕃头，作虎狼争咋，头皆碎，以示威，使无敢犯者。与《吴录》不同。

二月，后主既得丁忠定议，欲北伐。右司马丁奉言忠不可信，师出必无功。后主大怒，不纳。大将军陆凯等固谏不可，乃止。于是自绝于晋。

秋八月，因得大鼎，改元为宝鼎元年，大赦。以镇西将军陆凯为大丞相，〔13〕常侍万彧为右丞相。

冬十月，以永安山贼施但等反，劫后主弟永安侯谦为主，出乌程，取故太子和陵上鼓吹曲盖，北入建业，众万余人。丁固、诸葛靓等逆讨于九里汀之牛屯，获谦，酖杀之。

孙谦字公逊，太祖孙，故太子和次子，景帝封永安侯。永安，今在湖州武康县。案，《吴录》：施但等见后主上武昌，遂谋反，劫谦，至秣陵，欲立为帝。择日使召留后丁固、诸葛靓。靓乃与丁固等拒破之。

初望气者云，荆州有天子气破扬州而建业宫不利，故后主上武昌，仍使掘破荆州界大臣各冢断其山岗。而但等果反，后主自以为得计，闻但平，后乃使百余精甲鼓噪入建业，杀谦妻子，号曰“天子使荆州兵来破扬州贼”，以厌其气。分会稽为东阳郡，分吴、丹杨为吴兴郡，以零陵北部为邵陵郡。

十一月，将欲还建业，左丞相、大将军陆凯谏曰：

臣闻有道之君，以乐乐民；无道之君，以乐乐身。乐民者，其乐弥长；乐身者，不久而亡。夫民，国之根也，诚宜重其食，爱其命。民安则君安，民乐则君乐。自顷年已来，君威伤于桀、纣，君明暗于奸雄，君惠闭于群孽。无灾而民命尽，无为而国财空，辜无罪，赏无功，使君有谬误之愆，天为作妖。公卿媚上以求爱，困民以求饶，导君于不义，败政滛俗，〔14〕臣窃为痛心。今邻国交好，四边无事，当务息役养士，实其廪库，以待天时。而更迁徙倾动，搔扰百姓，民吏不安，大小呼嗟，此非保国养民之术也。

后主大怒，发凯前后谏表，使近臣赵钦以口诏报凯，曰：“卿往表言朕不遵先帝，有何不平？君谏非也。但建业宫不利，故避之，而西宫衰耗，可不得徙乎？”凯因重上疏，言后主不遵先帝二十事，曰：

臣窃见陛下亲政已来，阴阳不调，五星失晷，职司不忠，奸党相扶，是陛下不遵先帝之所致。夫王者之兴，受之于天，修之由德，岂在宫乎？而陛下盛意驱驰，六军流弊，纵陛下一身安，奈百姓愁苦何？此不遵先帝一也。

臣闻有国以贤为本，夏杀龙逢，殷获伊挚，斯前代之明效，今日之师表也。常侍王蕃黄中通理，处朝忠謇，斯社稷之重镇，大吴之龙逢，而陛下忿其苦词，恶其直对，枭之殿堂，尸骸暴弃。邦内伤心，有职悲悼，咸以吴国夫差复存。以先帝亲贤，陛下反弃之，是不遵先帝二也。

臣闻宰相国之柱也，不可不强，是故汉有萧、曹之佐，先帝有顾、步之相。而万彧琐才凡庸之质，昔从家隶，超步紫闼，于彧已丰，于器已溢，陛下爱其细介，不访大趣，荣以尊辅，〔15〕越尚旧臣。贤良愤慨，智士赫咤，是不遵先帝三也。

先帝爱民过于婴孩，民无妻者以女妻之，〔16〕见单衣者以帛给之，枯骨不收取而埋之。陛下反之，是不遵先帝四也。

昔桀、纣灭由妖妇，幽、厉乱由嬖妾，先帝鉴之，以为身戒，故左右不置淫邪之色，后房无旷积之女。今中官万数，不备嫔嫱，外多寡夫，〔17〕女吟于内。风雨逆度，正由此起，是不遵先帝五也。

先帝忧劳万机，犹惧有失。陛下临祚已来，游戏后宫，眩惑妇女，乃今庶事多旷，〔18〕下吏容奸，是不遵先帝六也。

先帝笃尚朴素，服不纯丽，宫无高台，物无雕饰，故国富民充，奸盗不作。而陛下征调州郡，竭其财力，土被玄黄，宫有朱紫，是不遵先帝七也。

先帝外仗顾、陆、步、张，〔19〕内近胡综、薛综，是以庶绩雍熙，邦内清肃。今者外非其任，内非其人，陈声、曹辅，斗筲小吏，先帝所弃，陛下幸之，是不遵先帝八也。

先帝每晏群臣，抑损醇醴，臣下终日无失慢之色，百寮庶尹，并展所陈。而陛下拘以瞻视之敬，惧以不尽之酒。夫酒以成礼，过则败德，此无异商辛长夜之饮，是不遵先帝九也。

昔汉桓、灵，亲近宦竖，大失民心。今高通，詹廉、羊度，黄门小人，而陛下赏以重爵，权以战兵。若江渚有难，烽燧卒起，则度等之武不能御侮明矣，是不遵先帝十也。

今宫女旷积，而黄门复走州郡，条牒民女，有钱则舍，无钱则取，怨吁道路，母子死诀，是不遵先帝十一也。
先帝时养诸王太子，若取乳母，其夫复役，赐与钱财，给其资粮，时遣归来，视其弱息。今则夫妇生离，夫故作役，儿从后死，家唯空户，是不遵先帝十二也。

先帝叹曰：“国以民为本，民以食为天。〔20〕衣其次之，三者，朕存之于心。”今则农桑并废，是不遵先帝十三也。

先帝简士，不拘卑贱，任之乡闾，效之于事，举者不虚，受者不妄。今则浮华者登，朋党者进，是不遵先帝十四也。

先帝战士，不给他役，使春惟知农，秋惟收稻，江渚有事，责其死效。今之战士，供给众役，廪赐不赡，是不遵先帝十五也。 

夫赏以劝功，罚以禁邪，赏罚不明，则士民散。今江边将士，死不见哀，劳不见赏，是不遵先帝十六也。
今所在监司，已为烦猥，兼有内使，扰乱其中，一民十吏，何以堪命？昔景帝时，交阯之乱，实由兹起，是为遵景帝之阙，不遵先帝十七也。

夫校事之吏，民之仇雠，先帝末年，虽有吕壹、钱钦，寻皆诛夷，以谢百姓。今复张立校曹，纵吏言事，是不遵先帝十八也。

先帝时，居官者咸久于位，然后考绩黜陟。今莅政无几，便即征召迁转，迎新送故，纷纭道路，伤财害民，于是为甚，是不遵先帝十九也。

先帝每察竟解之奏，常留心推按，是以狱无冤囚，死者吞声。今则违之，是不遵先帝二十也。

若臣言可录，藏之盟府，如其虚妄，治臣之罪。愿陛下留意焉。

后主大怒，为其重臣，难以法绳，忍之。

十二月，还自武昌，留卫将军滕牧镇武昌。

二年夏六月，起新宫于太初之东，制度尤广，二千石已下皆自入山督摄伐木。又攘诸营地，大开苑囿，起土山作楼观，加饰珠玉，制以奇石，左弯崎，右临硎。又开城北渠，引后湖水激流入宫内，巡遶堂殿，穷极伎巧，功费万倍。案，《舆地志》：太祖凿城北沟，北接玄武湖，后主所引湖内水，并解在前卷。晋左太冲作《吴都赋》曰：“东西胶葛，南北峥嵘。房栊对榥，连阁相经。阍闼诡谲，异出奇名。左称弯崎，右号临硎。雕栾镂楶，青锁丹楹。图以云气，画以仙灵。”又曰：“高门有闶，洞门方轨。朱阙双立，驰道如砥。树以青槐，亘以淥水。玄阴耽耽，清流亹亹。列寺七里，夹栋阳路。屯营栉比，廨署棋布。横塘查下，邑屋隆夸。长千延属，飞甍舛互。”案，《宫城记》：吴时自宫门南出，夹苑路至朱雀门七八里，府寺相属。横塘，今在淮水南，近陶家渚，俗谓回军毋洑。古来缘江筑长堤，谓之横塘。淮在北，接栅塘，在今秦淮迳口。吴时夹淮立栅，自石头南上十里至查浦，查浦南上十里至新亭，新亭南上二十里至孙林，孙林南上二十里至板桥，板桥上三十里至烈洲。洲有小河，可止商旅以避烈风，故名烈洲。又洲上有小山，形如栗，亦谓之栗洲。吴时烈洲长封洲一百二十步。长干已注，解在前卷。

时大将军陆凯、徐陵亭侯华覆上书谏曰：“敌国强大，西蜀倾覆，深可为忧。臣以为安抚修德在急，而功作无益于时。”后主不纳。聂为兼东观令，领右国史。累陈让表，后主使人谓曰：“东观儒林之府，非名学硕儒，无以任其职。以卿研精坟典，与班、张、杨、蔡为俦故授，何乃谦光而自菲薄。”

秋七月，使大匠卿薛珝营寝室，号曰清庙。

冬十月，遣守丞相孟仁、太常姚信等备官寮，中军步骑二千人以灵舆法驾，东迎神于明陵，引见仁等亲拜送于庭。

十二月，仁奉灵舆法驾至，后主遣中使日夜相继，奉问神灵起居动止。巫言见文帝被服颜色如平生，后主悲泣，悉诏公卿诣阙，赐各有差。使丞相陆凯奉三牲祭于近郊，后主于金城门外露宿，明日望拜于东阁。翌日，拜庙荐祭，欷歔悲感，比至七日三祭，倡伎昼夜娱乐。有司奏“夫祭不欲数，数则渎，宜以礼断情”，乃止。

十二月，新宫成，周五百丈，署曰昭明宫。开临硎、弯碕之门，正殷曰赤乌殿，后主移居之。

是岁，分豫章、庐陵、长沙为安成郡。

三年春二月，以左右御史大夫丁固、孟仁为司徒、司空。

初，固尝昼梦松生其腹上，谓人曰：“松十八公也，后十八岁，吾其为公乎！”卒如梦焉。

秋九月，皓出东关，丁奉至合肥。

是岁，遣交州刺吏刘俊、前部督修则等入击交阯，为晋将毛炅所破，皆死，兵散还合浦。

建衡元年春正月，立子瑾为太子，及淮南、东平王。〔21〕

冬十月，改年，大赦。

十一月，左丞相陆凯卒。遣监军虞氾、威南将军薛珝、苍梧太守陶璜由荆州，监军李勖、督军徐存从建安海道，皆就合浦击交阯。

二年春，万彧还建业。李勖以建安道不通利，杀导将冯斐，引军还。

三月，天火烧万余家，死者七百人。

夏四月，左大司马施绩卒。殿中列将何定曰：“少府枉杀冯斐，擅撤军还。”勖及徐存家属皆伏诛。

秋九月，何定将兵五千人上夏口猎。都督孙秀奔晋。是岁，大赦。【原阙】

是岁，左夫人张氏薨，〔22〕后主哀念过甚，留葬苑内，临哭，数月不出听事。民间讹言后主已死，章安侯奋当立。时奋母仲姬墓在豫章，豫章太守张俊疑其或然，扫除坟茔。后主闻之，车裂俊，夷三族，诛章安侯及其五子。

孙奋字子阳。〔23〕鲁王霸母弟。太元二年，封齐王，居武昌。少帝即位，大将军诸葛恪执政，不欲令诸王处江滨兵马地，徒于豫章。奋不从命，恪为书与奋。奋惧奔南昌，逸游无度。恪诛，后径下至芜湖，欲入建业观变。杀傅相，坐废为庶人，徙章安。太平中，又封章安侯。至是以讹言见杀。

三年春，后主大举将家西上。初，废帝太平元年冬，刁玄使蜀，还得司马徽与刘虞论运命历数事，遂诈增其文以诳国人，曰：“黄旗紫盖见于东南，终有天下者，荆扬之君乎！”又得魏人，言寿春下童谣曰：“吴天子当西上。”是年，后主闻之，大喜曰：“此天命也。”遂载太后已下六宫嫔妾千余人，济自牛渚，陆道西上，呼云青盖入洛阳，以从天命。行至华里，遇大雪，途坏，兵士皆被甲持仗，百人共引一车，寒冻欲死，妃后菜色，兵人不堪，曰：“若遇敌当便倒戈耳。”左右进谏，皆不纳，东观令华覆固争。俊主乃遂追前出军伐晋无功事，大司马丁奉斩之。

丁奉字承渊，庐江安丰人。少骁勇、常从征伐，斩将搴旗，曾不退敌。累以功迁冠军将军，封都亭侯。

废帝即位，随诸葛恪拒魏军于东兴，为前锋，将三千锐卒先据要害，便令兵人解甲着冑，魏军大笑之，不为备。奉乃纵兵击之，大破魏军，进灭寇将军，改封都乡侯。〔24〕又从孙峻征淮南，跨马提戈，突入其阵，取文钦而归。

景帝立，谋与张布等因腊会杀孙綝，迁大将军、领徐州牧。后主立，进右大司马。至是见谗追过，斩之，〔25〕徙家于临川。

冬十月，苍梧太守陶璜与监军虞汜大破晋交阯太守杨稷，稷降。因定日南、九真，大赦，分交阯为新昌郡，破扶严，置武平郡。 

十一月，凤皇集西苑，大赦，改明年为凤皇元年。

秋八月，左丞相万彧以泄禁中语，因会饮毒，不死，自杀。

是月，西陵督步阐反，降晋。

步阐字仲思，丞相骘次子。以功封西陵亭侯，继业督西陵。至是，后主征入为绕帐督。阐以累世在西陵，卒见征命，自以为失职，惧谗，乃不应召，据城降晋，使兄子璇往洛阳为质。后主遣大将军陆抗讨擒之，夷三族。

二年春，宫人贼市百姓物，司市中郎陈声收宫人，绳以法。后主闻之，忿以他事烧锯断声头，弃其尸于四望山下。

三年春，临海太守奚熙以疑举兵，断海路，为其部曲所杀，传首建业，夷三族。案：《江表传》：后主左夫人死，思念之，于苑中作大冢葬之，使工刻桐人于冢内，以为兵卫，多送珍玩之物，不可胜计。葬后，治丧于内，半年不出。国人见墓大奢，皆谓主已崩，而今立者何氏子也。时后主舅子何都貌似后主，是以百姓有此言，或云章安侯奋当立。故奚熙信讹言，欲还建业。至是年，乃举兵反。

三月，司徒丁固卒。

丁固字子贱，会稽山阴人。幼孤，在襁褓中，阚泽见而异之。少居贫，色养与宗族，同寒暖，虞翻深敬异之。累着位廷尉。景帝时，为右御史大夫。曾梦松生腹上，惧，问左右，或占之曰：“松字十八公，后十八年，当为公！”至是果然。

秋九月，尚书仆射高陵侯韦昭以嫌收下狱，狱中因吏上书，陈所著《洞纪》，自庖牺已下至秦、汉为三卷。又作《官训》一卷、《辩释名》一卷，冀以此求免。后主览书，怪其垢汗，大怒，昭惧，因叩头五百下，两手自缚。右国史华覆率公卿连上表救之，流涕进言曰：“昭学业幽邃，国之良臣，年过七十，乞一介余年，以成大吴之备典。”后主益怒，曰：“欲书朕过耶！”竟诛之，徙家于零陵。

韦昭字弘嗣，吴郡云阳人。少好学，善属文，举孝廉，〔26〕累迁尚书郎、太子中庶子。侍太子和讲在东宫，时宾客蔡颖好博弈，太子以为无益，命昭著论言得失，言词清妙，当世重之。及和废，转黄门侍郎。少帝立，为太史，修撰《吴书》，与华覆、薛莹等参同其事。景帝立，进中书侍郎，领国子祭酒。帝好学，诏令依刘向故事，校定众书，延入侍讲。

后主立，封高陵亭侯，迁尚书仆射，兼中常侍、领左国史。〔27〕时有屡言瑞应，后主问昭，昭曰：“此人家筐箧中物耳。”后主衔之。及欲为父和作本纪，昭执不登帝位，宜为传，后主怨，犹是渐见嫌责。昭恐，上表自陈衰老，去职，以成所造之书，后主不听。昭惧成疾，因侍宴，后主竟坐率人以酒七胜为限，若不入口，浇灌取尽。昭素饮不过三胜，时或茶茗代之。及是衰老，见逼忧恐，且酒后又令侍臣折难公卿，嘲弄私短为欢。昭以为外相毁伤，内长尤恨，故但示难问经义言论。后主以为不承用诏命，又嫌前答筐箧之言，积前后事，遂收下狱。死，时年七十三。

秋七月，遣使者二十五人，分至州郡，料出亡叛户口。大司马，荆州牧陆抗薨。

陆抗字幼节，丞相逊嗣子，桓王外孙。年二十，袭封江陵侯，累迁立节中郎将。赤乌中，自完城与诸葛恪换屯，屯柴桑。抗临去皆更缮完城围，葺其墙屋，桑果不得妄伐。恪入屯，俨然若新。而恪柴桑故屯，颇有毁坏，深以为惭。

后屡以征伐，功拜领军大将军、益州牧，寻迁西陵、乐乡、公安等诸军事。因陈时宜于后主一十七条，而切言何定弄权，阉宦专政之事。凤皇初，步阐以西陵降晋，抗率诸将大破晋军而枭阐首。修理城围，东还乐乡，貌无矜色，故得将士欢心。

时晋以羊祜为荆州刺史，与抗邻境。抗、祜推侨、札之好。抗尝遣祜酒，饮之不疑。抗有疾，〔28〕祜馈之药，抗亦推诚服之。于时以为华元、子反复见于今矣。寻加都督大司马、荆州牧。凤皇二年，就拜之。明年夏，病，上表劝益兵西陵，“西陵国之西蕃，若有不守，非但失一郡，则荆州非吴有也。如其有虞，当倾国争之”。至秋，遂薨，时年五十一。晏嗣。案，《吴志》：抗生四子：长晏，次景，次机，次云。〔29〕

十二月，诏分郁林为桂林郡。十一月，侍中、太尉范慎薨。〔30〕

范慎字孝敬，广陵人。性多纯直，竭忠知己之君，缠绵三益之友，时人贵之。自侍中出为武昌左都督，治军整齐。后主将迁都，甚惮之，拜太尉。慎恨久为将，老耄请还，军士恋之，陨涕而别。案，《范氏家传》：慎著书二十篇，号曰《矫非》。

是岁，大疫。

四年春，吴郡上言掘地得银，长一赤，广二分，上有年月字，因赦，改元天册元年。吴郡临平湖自汉末草秽壅塞，长老相传云：“此湖塞，天下乱；此湖开，天下静。”至是湖忽开通，或云当太平，青蓋入洛。后主以问奉禁都尉陈训，训曰：“臣能望气，不能达湖之开塞。”退而谓人曰：“青蓋入洛，将有舆榇衔璧之事，非吉祥也。”又于湖边得石函，函中有小石，青白色，长四寸，广二寸，刻上作皇帝字，于是又改元为天玺元年。立石刻于岩山，纪吴功德。案，《吴录》：其文东观华覈作，其字大篆，未知谁书，或传是皇象，恐非。在今县南四十里龙山下，其石折为三段，时人呼为段石冈也。

秋，旱。会稽太守车浚以民饥，表出仓赈贷，后主怒，以浚树恩，私遣人就斩之。时东湖太守张咏以不出算缗，亦遣就斩之，同枭首以徇诸郡。中书令贺邵见后主凶暴骄矜，信惑群邪，政事日弊，乃上表极言而谏，后主深恨，以为谤毁国政嫌之。既而邵忽中恶风，口不能言，求去职。后主疑其托疾，收付酒藏，考掠千所，邵无一言，后主大怒，烧锯以截其头，家属徙于临海。

贺邵字兴伯，会稽山阴人。以奉公贞正，亲近所惮，乃共谮恶于后主，而与楼玄同见杀，时年四十九。
八月，京下督孙楷降。

晋时鄱阳历阳县有石山临水，高一百丈，其上四十丈，有土穿耕罗，穿中色黄赤，不与本体相似，俗谓之石印。相传云，石印封发，天下当太平。下有祠堂，巫言石印神有三郎。历阳县长表言石印文发，后主遣使以太牢祭历山。巫言，石印三郎言“天下方太平”。使者作高梯，上省其印文，诈以朱书二十字，云：“楚九州渚，吴九州郡。扬州士，作天子，四世治，太平始。”遂还以奏。后主大喜曰：“吾当为九州都渚乎？从大皇逮朕，四世太平主，非朕复谁！”遣使，以印绶拜石印三郎为王，又刻石铭，褒咏灵德，以答休祥。又吴兴阳羡山有石室，长十余丈，在所表为大瑞。后主乃遣兼司空董朝、太常周处等往阳羡县，封禅国山。大赦。改元天纪元年，以协石文。

二年夏五月，右国史徐陵亭侯华覈卒。

华覈字永光，吴郡武进人。起家为上虞尉，以文学召入秘府。数以便宜利害事，进谏爱民省役，后主不纳。累迁东观令，领右国史。卒，时年六十。

秋七月，立成纪、宣威等十一王，王给兵三千人。

三年夏四月，合浦部曲将郭马反，杀广州刺史，自称交广二州刺史、安南将军。初有谶云：“吴之败，兵起南裔，亡吴者公孙也。”后主闻之，自文武职位有姓公孙者，皆徙广州，不令停江滨。案，后主，大帝孙，亡国之应也。闻马反，大惧，此天亡也。

秋七月，以张悌为丞相、领军师将军，率牛渚督何祯、滕脩等总戎，〔31〕自东道缘海向广州，以脩为镇南将军、假节、领广州牧，又使徐陵督陶濬等将兵七千会陶璜，自西道向广州，东西俱进，共讨郭马。案，《吴志》：马本合浦太守脩允部曲督，允死后，部曲兵马当分给。马等累世旧军，不乐别离，遂与何兴、王族、吴述、殷兴等谋反，以据广州。兴攻苍梧，族破始兴也。

八月，建业有鬼目草生工人黄<犭苟>家，〔32〕依缘枣树，长丈余，茎广四寸，厚三分。又有买菜生工人吴平家，高四赤，厚三分，如枇杷形，上圆径一赤八寸，下茎广五寸，两边生叶绿色。东观案图，名鬼目草为芝草，买菜为平虑草，遂以为瑞，封<犭苟>为侍芝郎，平为平虑郎，皆银印青绶。案，《干宝传》：黄<犭苟>者吴之土运，承汉后，故初有黄龙之瑞。及其末年，而有鬼目之妖，托黄＜犭苟＞之家，黄称不改，而贵贱悬殊，即其天道精微之应也。

冬十月，晋军来伐，大将军司马伷侵涂中，安东将军王浑、扬州刺史周浚逼牛渚，建威将军王戎入武昌，平南将军胡奋入夏口，镇南将军杜预过江陵，龙骧将军益州刺史王濬、广武将军唐彬等浮江东下。陶濬等讨郭马，至武昌，闻北军大举，止而不进。

时后主不专政事，躭荒无度，上流征镇告变，曾未为心，日集公卿内外淫宴，皆令沈醉。使黄门郎十人，不预酒侍立，为司过之吏。客罢，各奏其失士〔33〕酒后之愆，罔有不举，并加威刑。采宫女少有不合意者，辄剉杀之。又料取大臣将吏子女十五六者，具名拣阅，拣阅不中，乃许出嫁。或生剥人面皮，凿人之目。性酷虐多猜忌，而任幸岑昏憸谀，屠害无日。尚书郎熊睦因讽旨，微有所谏，便使人以刀环撞杀之，身无完肌。侍中张友，俊才辩捷，以应答高致，恶其有能，以他事诛之。左右侧目，众情所苦，上下离散。晋军已至，无不土崩瓦解者。

四年春正月，杜预等破荆州，晋军并进。殿中亲近数百人皆一叩头请曰：“今贼将至，兵不起刃，众并离心，愿坐岑昏以谢天下。”后主始惶惧，许之，左右遂争起收昏，杀之。寻遣追，已不及。

戊辰，〔34〕陶濬自武昌奔归，见后主陈“晋上蜀船小，今得二万精甲，乘大舰拒之，自足破贼”。皓授节钺。其夜，众逃散，不能禁。

是月，晋王浑、周浚攻陷江西屯戍，后主使丞相、军师将军张悌，右将军、副军师诸葛靓等督丹杨太守沈莹、护军将军孙震帅众三万渡江，逆之至牛渚。沈莹谓悌曰：“晋治水军于蜀久矣，今倾国大举，万里齐力，如悉益州之众沿江而下，我上流诸军，无有戎备，名将皆死，幼騃当任，恐边江诸城，尽莫能御。晋之水军，必至于此！宜蓄众力，待来一战。若胜之日，江西自清，上方虽坏，可还取也。今渡江逆战，胜不可保，若或摧丧，则大事去矣。”悌曰：“吴之将亡，贤愚所知，非今日也。吾恐蜀兵来此，众心骇惧，不能复整。今宜及可用，决战力争。若其败丧，同死社稷，无所复恨。若其克胜，则此敌奔走，兵势万倍，便当乘威南上，逆之中道，不忧不破也。若如子计，恐行散尽，相与坐待敌到，君臣俱降，无复一人死难者，不亦辱乎！”遂渡江战，吴军大败。诸葛靓与五六百人追走，使过迎悌，悌不肯去，靓自往牵之，谓曰：“夫天下存亡有大数，岂卿一人所知，如何故自取死为？”悌垂涕曰：〔35〕“仲思，今日是我死日也。且我作儿童时，便为卿家丞相所拔，常恐不得其死，负名贤知顾。今以身徇社稷，复何遁耶？莫牵曳之如是。”靓流涕放之，去百余步，已见为晋军所杀。《吴录》曰：〔36〕“悌少知名，及处大任，希合时趣，将护左右，清论讥之。”【原厥】出也。

二月，王浑、周浚等进屯横江。后主闻悌军没，甚惧，自选羽林精甲以配沈莹、孙震等，屯于板桥。

乙未。〔37〕乃自为书与舅何祯责己，曰：“昔大帝以神武之略，奋三千士卒，割据江南，席卷交、广，开拓洪基，欲祚之万代。〔38〕至朕末德，嗣守成绪，不能怀安黎元，多为咎衅，以遗天命。灾暗之变，谓之祯祥，〔39〕致使南蛮逆乱，征讨未克。闻晋大众，远来临江，庶其劳瘁，比晨摧退。而张悌不返，丧师过半，朕甚惆怅，于今无聊。得陶濬表云，武昌以西，并复不守。不守者，非粮不足，非城不固，乃兵将背战耳。兵之背战，岂怨兵耶？朕之罪也。天文玄变于上，〔40〕万民愤叹于下，观此事势，危同累卵，吴祚终讫，何其局哉！天匪亡吴，朕所招也。瞑目黄壤，当复何颜见四帝乎！公其勖勉奇谋，飞笔以闻。”

何祯一名植，丹杨句容人，文皇太后弟也。后幼为太子和妃，生后主。及和赐死，嫡妃张氏亦自杀。后曰：“若皆从死，谁当养孤？”遂抚后主及三弟。后主即位，尊为昭献皇后，寻改为文皇太后，称升平宫。

己未、晋龙骧将军王濬总蜀兵沿流直指建业，琅琊王司马伷帅六军济自三山，遣周浚，张乔等破吴军于板桥，莹等皆遇害。后主闻军相次而败，惶迫，乃用光禄勋薛莹、中书令胡冲等计，使太常张夔奉笺并进玺绶于伷，曰：“昔汉氏失统，九州分裂，先人因时际会，略有江南，遂分阻山川，与晋乖隔。今大晋龙兴，德覆四海，暗劣偷安，未喻天命。至于今者，猥烦六军，衡盖道路，远临江渚，举国震惶，假息漏刻，敢缘天朝，含弘光大。谨遣张夔奉所佩印玺委质请命，惟垂信纳，惠济元元。”

三月辛未。〔41〕后主遣群臣书曰：“朕以不德，忝继先轨。处位积年，政教凶勃，遂令百姓久困涂炭，至使一朝社稷倾覆，宗庙无主，没有余罪。孤负诸君，事已难图，覆水不可收也。”壬寅，王濬舟师先至石头，〔42〕后主以草缚，衔璧舁榇，见濬于军门。濬解缚焚榇，以礼相见。

癸亥，〔43〕晋琅琊王伷会诸军入自都城，屯太初宫，收其图籍府库，总领州郡、户口人吏、兵粮舟檝、音乐采妓。乙亥，置酒大会，安东将军王浑酒酣谓吴人曰：“诸君亡国之余，得无戚乎？”无难督周处曰：“汉末分崩，三国鼎峙。魏灭于前，吴亡于后，亡国之戚，岂惟一人!”浑有惭色。

周处字子隐，义兴阳羡人。父鲂，鄱阳太守。处少孤，未弱冠，膂力绝人，好驰骑田猎，不修细行，纵情肆欲，州里患焉。处闻之，慨然有改励之志，谓父老曰：“今时和岁丰，何苦不乐？”父老曰：“三害未除，何以为乐！”处问之，答曰：“南山白额兽，长桥下蛟，并子为三害。”处曰：“若此吾能除之。”乃入山射杀猛兽，又投水搏蛟，蛟或浮或沈，行数十里，处与之俱，三日三夜，人谓已死，相贺。处杀蛟而返，闻乡相庆，始知人患己甚，乃入吴寻二陆学问。时机不在，见云具以情告：“欲自修改而年已蹉跎，恐将无及。”云日：“古人贵朝闻夕改，君前途尚远耳。且患志之不立，何忧名之不彰！”遂励志。〔44〕

有文思，心存义烈、言必忠信克己。朞年，州府交辟，仕为东观令。累迁太常，出督无难。  案，《晋书》：吴平后，处入洛，迁广陵太守。〔45〕郡多滞讼，有经三十年不决者，处一朝决遣之。转楚内史，俄拜散骑常侍。处曰：“古人辞大不辞小。”乃先之楚。而郡新经丧乱，新旧杂居，风俗未一，乃敦以教义，又敛骸骨无主者收葬之，然后就征，远近称叹。迁御史中丞，副梁王肜征齐万年于关西。〔46〕战没死。撰《默语》三十篇及《风土记》，集《吴书》未成。卒。三子：<王巳>、靖、札，皆事东晋也。〔47〕

是岁，建平太守吾彦闻皓不守，〔48〕以郡降晋。

吾彦字士则，吴郡人。出自寒微，有文才。身长八尺，手格猛兽，膂力绝群。初为通江吏。时平南将军薛珝仗节南征，军容甚盛，彦观之，慨然而叹。有善相者刘礼谓之曰：“以君相貌，后当至此，不足慕。”

少起家为小将，大司马陆抗奇其勇略，拔用之，患众情不允，乃会诸将，密使狂人挟刀跳跃而来，坐上诸将惧而奔走，唯彦不动，举几御之，众服其勇，累迁建平太守。案，《吴录》：王濬将拔吴，造船于蜀，彦觉之，表请增兵为备，皓不从。彦乃析为铁锁，断江路。及晋师临壤，沿江诸城，望风降附，或见攻拔，彦坚守，攻之不下，晋军退舍礼之。及皓亡始降，武帝拜为金城太守。帝常从容问薛莹孙皓所亡，莹曰：“皓为君，昵近小人，刑罚妄加，大臣大将无所亲信，人人忧恐，各不自安。败凶之衅，由此而作。”帝复问彦答曰：“吴王英俊，宰辅贤明。”帝笑曰：“何为亡?”彦曰：“天禄永终，历数有属，所以为陛下擒，此盖天时，岂人事也！”张华在坐，谓彦曰：“始为名将，积有岁年，蔑尔无闻，窃所惑矣。”彦曰：“陛下知我，而卿不闻。”帝甚嘉之。位至长秋卿，卒于官。

夏四月，遣使送后主于洛阳，举家西迁，以武帝太康元年五月丁亥，集于洛阳。甲午，晋帝使诏慰劳，封为归命侯；给衣服车乘，田三十顷，岁给粟五千斛，钱五十万，绢五百匹，绵五百斤。拜太子为中郎将，诸子为王者，并拜郎中。每朝会，召后主预之，常指殿谓曰：“朕为此殿以待公久矣！”皓曰：“臣于江南亦作此座相待。”案，《三十国春秋》:晋王济尝与武帝棋，时济伸脚在局下，因问皓曰：“闻君生剥人面皮何也？”皓曰：“人臣无礼于其君者，则剥之。”武子大惭，遽缩脚。或侍宴武帝，曰：“闻君善歌，令唱汝歌。”皓应声曰：“昔与汝为邻，今为汝作臣。劝汝一杯酒，愿汝寿千春。”后五年，薨于洛阳，葬河南芒山。滕后自为哀策，文甚酸楚。案，后主年二十二即位，十六年，年三十八为晋所灭，入晋为侯，五年薨，年四十二。子孙相承，三代四帝，起壬寅终于庚子，凡五十九年。七年在武昌，五十二年都建业太初宫。

初，大帝黄武年中，魏军大举，文帝自至广陵，临江。朝廷危惧，乃召术人赵达筮之。达布算曰：“吴衰在庚子，今贼无能为。”帝问庚子远近，曰：“后五十八年。”帝笑曰：“朕忧当身，不及子孙也。”案，《吴志》：达，河南人。少好异，用意精密，知东南有王气，可以避难，遂脱身渡江。治九宫一算之术，究其微旨，是以应机立成，对问若神，计飞蝗，射隐伏，无不中效。谓太史丞公孙滕曰：“吾先人得此术，欲图为帝王师，至予三世，不过太史郎。”滕求其法。达曰：“今已亡。”及太祖即位，令达算在位几年？达曰：“汉高建元十二年，陛下倍之。”帝大喜，后果如其言。常谓知星者曰：“我不出户牖，以知天道。足下昼夜暴露望气，不亦劳乎！”帝每问其法，终不言。及死，闻有书，发棺求之，竟无所得。是时，吴有皇象字休明，〔49〕善书，中国不及。严武子字子卿，〔50〕善围棋，时莫与对。宋寿能占梦，十不失一。曹不兴善画，妙动神明，与太祖画屏风，误落笔点，因以为蝇，帝以生蝇，举手弹之。孤城郑妪能相人，知吉凶。吴范占风气。刘淳明天官太乙。此八人，世谓之八绝也。

皓在位，天纪末，有窥上国之心，使太卜尚广筮并天下，得《同人》之《颐》，对曰：“吉。庚子岁，青盖入洛。”故皓以克平西北为事，不备其亡，时岁实庚子也。永安二年三月，有异童子，年可六七岁，着青衣，来从群儿戏，诸儿畏问之，答曰：“我荧惑星，将有告尔曰：‘三公锄，司马如。’”言讫升天去，渐远，若匹练。自后五年蜀亡，六年晋兴，至是吴为司马如灭之。

案吴大帝即王位，黄武元年壬寅至唐至德元年丙申，合五百三十五年矣。
 
  
  
卷第四校勘记
 
 
  
〔1〕后主讳皓  “皓”，《吴志》本传作“晧”，卢弼《三国志集解》云：“宋本‘晧’作‘皓’。”

〔2〕七年八月景帝崩  陶札云：“《吴志》孙休卒于永安七年七月癸未，推是年八月无癸未，《实录》误。”

〔3〕左军万或  “左军”，《吴志·孙皓传》作“左典军”。陶札云：“《实录》脱‘典’字。”

〔4〕封高密侯  《吴志·妃嫔传》作“封牧高密侯”。陶札云：“《实录》脱‘牧’字。”

〔5〕鲁肃王霸  周钞本批注云：“‘肃’字疑衍。”

〔6〕料出宫女以配无妻者  “料”，《吴志·孙皓传》《通鉴》七八皆作“科”。

〔7〕兴少有名理  “名理”，《吴志·濮阳兴传》作“士名”。

〔8〕五官中郎将弘璆随绍报魏  “弘璆”，《通鉴》七九作“洪璆”。“随绍”二字它本皆空缺，周钞本作“奉书”，徐钞本作“随绍”，似皆为后人据文意增补，唯徐钞本与《吴志·孙皓传》合，今姑从之。

〔9〕丁固右将军诸葛靓守建业  “建业”以上九字，各本皆缺，今据徐钞本及《通鉴》七九补。《吴志·孙皓传》同，唯“守”作“镇”。 

〔10〕鱼潜于泉  “泉”，《吴志·王蕃传》注引《吴录》作“渊”，盖许嵩避唐讳改。 

〔11〕膝牧  原误作“滕收”，徐钞本、周钞本、《吴志·孙皓传》《妃嫔传》及《通鉴》七九及本卷下文皆作“滕牧”，今据改。 

〔12〕留平  原作“刘平”，留平为吴臣留赞子，当姓留。今据《吴志·孙皓传》《王蕃传》《钟离牧传》注引《会稽典录》及《通鉴》七九改。 

〔13〕以镇西将军陆凯为大丞相  “大丞相”，《吴志·陆凯传》作“左丞相”。陶札云：“‘大丞相’”乃‘左丞相’之讹。”陶说是，本卷下文亦作“左丞相”。 

〔14〕败政滛俗  “滛”原作“傜”。今据徐钞本、甘钞本、周钞本及《吴志·陆凯传》改。 

〔15〕荣以尊辅  “荣”原作“策”，今据库本、徐钞本、周钞本及《吴志·陆凯传》改。 

〔16〕民无妻者以女妻之  “女”，《吴志·陆凯传》作“妾”，当是。 

〔17〕外多寡夫  陶札云：“《吴志·陆凯传》作‘外多鳏夫’，是也。” 

〔18〕乃今庶事多旷  陶札云：“《吴志·陆凯传》‘今’作“令’，是也。” 

〔19〕外仗顾陆步张  “步”，《吴志·陆凯传》作“朱”。 

〔20〕国以民为本民以食为天  “本”下“民”字原缺，今据甘钞本、徐钞本及《吴志·陆凯传》补。

〔21〕及淮南东平王  “淮南”，《吴志·孙皓传》作“淮阳”。孙皓子未有封淮南王者，当从《吴志》为是。

〔22〕是岁分豫章庐陵长沙为安成郡至是岁左夫人张氏薨  各本自“为”字至“是岁”前皆阙。郦校云，丁固梦松事见本卷下文，不应复出，疑甘钞本出后人臆补。 

〔23〕奋字子阳  “子阳”，《吴志·孙奋传》作“子扬”。 

〔24〕改封都乡侯  丁奉前已封都亭侯，此当云进封，非改封，《吴志·丁奉传》不误。 

〔25〕至是见谗追过斩之  陶札云：“案丁奉未尝见杀，《实录》盖误解《吴志》斩奉导军之文。” 

〔26〕举孝廉  据《吴志·韦昭传》，昭未尝举孝廉。 

〔27〕迁尚书仆射兼中常侍领左国史  《吴志·韦昭传》作“迁中书仆射，职省，为侍中，常领左国史”。陶札云：“案中书仆射盖吴新置，寻省，许氏以中书仆射之官不经见，遂臆改为尚书仆射。为侍中句绝，许氏误以常字属上句，遂臆改为中常侍。” 

〔28〕抗有疾  “抗”原作“拒”，今据甘钞本、徐钞本、周钞本、刘钞本及《吴志·陆抗传》注引《晋阳秋》改正。

〔29〕抗生四子长晏次景次机次云  《吴志·陆抗传》及《通鉴》八○皆云抗五子，为晏、景、玄、机、云。《实录》脱抗子玄。 

〔30〕十二月诏分郁林为桂林郡十一月侍中太尉范慎薨  此处文字有误。据《吴志·孙皓传》，诏分郁林为桂林郡在凤皇三年，范慎卒于二年。即使两事在一年，亦不得十二月列于十一月之前。 

〔31〕滕脩  “脩”原作“循”，滕脩见《吴志·孙皓传》《吕岱传》注引王隐《交广记》及《晋书》。“循”与“脩”字形相近，易讹耳，今据改。又据《吴志》《通鉴》八○滕脩时官执金吾，《实录》脱。 

〔32〕黄<犭苟>  《晋书·五行志》中、《宋书·五行志》三作“黄狗”， <犭苟>、狗同。然《吴志·孙皓传》《通鉴》八○作“黄耈”。 

〔33〕客罢各奏其失  《吴志·孙耈传》《通鉴》八○皆作“宴罢之后，各奏其阙失”。 

〔34〕戊辰  天纪四年正月己丑朔，无戊辰日。《吴志·孙皓传》系于三月，然三月戊子朔，亦无戊辰。《三国志集解》云戊辰是戊戌，为三月十一日。 

〔35〕悌垂涕曰  原作“涕垂悌曰”，今据《吴志·孙皓传》注引《襄阳记》及《通鉴》八一乙正。 

〔36〕《吴录》曰  郦校云：“案《吴录》曰以下当是注文，误作大字。” 

〔37〕乙未  二月戊午朔，无乙未日。三月戊子朔，乙未为初八日。 

〔38〕欲祚之万代  “代”，《吴志·孙皓传》注引《江表传》作“世”，盖许嵩避唐讳改。 

〔39〕谓之祯祥  《实录》宋本避高宗讳，遇“构”字注以“今上御名”，又避仁宗讳，遇“祯”字注以“御名”，后之翻宋本常以四小圈或双圈代之。“谓之祯祥”，徐钞本据《吴志·孙皓传》注引《江表传》改作“反谓之祥”。库本误补“祯”为“构”。郦校云：“案所避当是‘祯’字。”郦说是，今据补。 

〔40〕天文玄变于上  “玄”，甘钞本、徐钞本及《吴志·孙皓传》注引《江表传》作“县”。 

〔41〕三月辛未  三月戊子朔，无辛未。疑“辛未”为“辛丑”之误。 

〔42〕壬寅王濬舟师先至石头  “壬寅”，各本皆作“壬申”。《吴志·孙皓传》《晋书·武帝纪》亦误作“壬申”。三月戊子朔，无壬申日。丁国钧《晋书校文》云：“《晋书·王濬传》载濬入石头后上书有‘以十五日至秣陵’语，十五日为壬寅，则‘申’当为‘寅’字之误。”丁说甚是，《通鉴》八一正作“壬寅”，今据改。 

〔43〕癸亥  三月无癸亥，四月丁巳朔，癸亥为初七日。下文乙亥亦在四月，为十九日。 

〔44〕乃入吴寻二陆学问至遂励志  劳格《晋书校勘记》云：“案此采自《世说》，予以《处传》及《陆机传》核之，知系小说妄传，非事实也。案处没于惠帝元康七年，年六十有二。推其生年，当在吴大帝之赤乌元年。陆机没于惠帝太安二年，年四十三。推其生年，当在吴景帝之永安五年。赤乌与永安相距二十余载，则处弱冠之年，陆机尚未生也。此云‘入吴寻二陆’，未免近诬。又考《陆机传》，年二十而吴灭，退居旧里。是吴未亡之前，机未尝还吴也。或以为处寻二陆，当在吴亡之后，亦非也。考吴亡之岁，处年亦四十三，筮仕已久。据本传，处仕吴为东观左丞、无难督。故王浑之登建邺宫，处有对浑之言。如使吴亡之后，处方厉志好学，则为东观左丞、无难督者，果何人乎？以此推之，知《世说》所云尽属谬妄。《晋书》不加考核，遽采入本传，可谓无识。刘子玄讥其好采小说，诚非过也。又案处碑，世传陆机所撰，亦有‘来吴事余厥弟’之语。此碑系唐刘从谏所重树，窜改旧文，事迹错互，不可尽据以为信。”劳说甚是，此当许氏末审史实，承袭《晋书》之误耳。 

〔45〕广陵太守  “广陵”，徐钞本作“广平”，《晋书·周处传》作“广汉”。 

〔46〕梁王肜  “肜”，各本皆误作“彤”，今据《晋书》本传及《通鉴》八二改正。 

〔47〕三子<王已>靖札皆事东晋也  “札”原误作“礼”，今据《晋书》本传及《通鉴》九二、九三改正。又劳格《晋书校勘记》云：“碑云四子：靖、<王已>、札、硕，传失载，硕名又，以靖为<王已>弟，皆非也。案《法苑珠林·观佛部》云，东晋周<王已>，平西将军处之第二子，是本传以<王已>为长子者误。” 

〔48〕吾彦  原作“吴彦”，今据徐钞本及《吴志·孙皓传》注引干宝《晋纪》及《晋书》本传改正。

〔49〕皇象  原作“黄象”，库本、徐钞本及《吴志·赵达传》注引《吴录》皆作“皇象”。皇象为吴善书者，宋王僧虔《能书人名录》云：“吴人皇象能草书。”梁袁昂《书评》亦云：“皇象书如歌声绕梁，琴人舍徽。”当作“皇象”为是，今据改。 

〔50〕严武子  《吴志·赵达传》注引《吴录》作“严武”。