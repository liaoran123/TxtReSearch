楚辞补注
  
楚辞卷第一    离骚经第一 
王逸序 
班固《离骚赞序》 
刘勰《辨骚》
楚辞卷第二    九歌第二 
东皇太一 
云中君 
湘君 
湘夫人 
大司命 
少司命 
东君 
河伯 
山鬼 
国殇 
礼魂
楚辞卷第三    天问第三 
楚辞卷第四    九章第四 
惜诵 
涉江 
哀郢 
抽思 
怀沙 
思美人 
惜往日 
橘颂 
悲回风
楚辞卷第五    远游第五 
楚辞卷第六    卜居第六 
楚辞卷第七    渔父第七 
楚辞卷第八    九辩第八 
楚辞卷第九    招魂第九 
楚辞卷第十    大招第十 
楚辞卷第十一    惜誓第十一 
楚辞卷第十二    招隐士第十二 
楚辞卷第十三    七谏第十三 
初放 
沈江 
怨世 
怨思 
自悲 
哀命 
谬谏
楚辞卷第十四    哀时命第十四 
楚辞卷第十五    九怀第十五 
匡机 
通路 
危俊 
昭世 
尊嘉 
蓄英 
思忠 
陶壅 
株昭
楚辞卷第十六    九叹第十六 
逢纷 
离世 
怨思 
远逝 
惜贤 
忧苦 
愍命 
思古 
远游
楚辞卷第十七    九思第十七 
逢尤 
怨上 
疾世 
悯上 
遭厄 
悼乱 
伤时 
哀岁 
守志
　
  
  
楚辞卷第一
　　隋唐书《志》有皇甫遵训《参解楚辞》七卷、郭璞注十卷、宋处士诸葛《楚辞音》一卷、刘香《草木虫鱼疏》二卷、孟奥音一卷、徐邈音一卷。始汉武帝命淮南王安为《离骚传》，其书今亡。按《屈原传》云：“《国风》好色而不淫，《小雅》怨诽而不乱，若《离骚》者，可谓兼之矣。”又曰：“蝉蜕于浊秽，以浮游尘埃之外，不获世之滋垢，皭然泥而不滓。推此志，虽与日月争光可也。”班孟坚、刘勰皆以为淮南王语，岂太史公取其语以作传乎？汉宣帝时，九江被公能为楚词。隋有僧道骞者善读之，能为楚声，音韵清切。至唐，传楚辞者，皆祖骞公之音。 
　离骚经章句第一　　　离骚
　　校书郎臣王逸上 
　　　曲阿洪兴祖补注 

　　　《离骚经》者，屈原之所作也。屈原与楚同姓，仕于怀王，为三闾大夫。三闾之职，掌王族三姓，曰昭、屈、景。《战国策》：楚有昭奚恤。《元和姓纂》云：屈，楚公族芈姓之后。楚武王子瑕食采于屈，因氏焉。屈重、屈荡、屈建、屈平，并其后。又云：景，芈姓。楚有景差。汉徙大族昭、屈、景三姓于关中。屈原序其谱属，率其贤良，以厉国士。入则与王图议政事，决定嫌疑；出则监察群下，应对诸侯。谋行职修，王甚珍之。同列大夫上官、靳尚妒害其能，共谮毁之。《史记》曰：上官大夫与之同列。又曰：用事臣靳尚。王乃疏屈原。疏，一作逐。屈原执履忠贞而被谗□，一作邪。忧心烦乱，不知所愬，乃作《离骚经》。离，别也。骚，愁也。经，径也。言己放逐离别，中心愁思，犹依道径，一云陈直径，一云陈道径。以风谏君也。太史公曰：离骚者，犹离忧也。班孟坚曰：离，犹遭也，明己遭忧作辞也。颜师古云：忧动曰骚。余按：古人引《离骚》未有言“经”者，盖后世之士祖述其词，尊之为经耳，非屈原意也。逸说非是。故上述唐、虞、三后之制，下序桀、纣、羿、浇之败，冀君觉悟，反于正道而还己也。是时，秦昭王使张仪谲诈怀王，令绝齐交；又使诱楚，请与俱会武关，遂胁一作□。与俱归，拘留不遣，卒客死于秦。《史记》曰：屈平既绌，其后秦欲伐齐，齐与楚从亲，惠王患之，乃令张仪详去秦，厚币委质事楚。详与佯同。又曰：秦昭王与楚婚，欲与怀王会。屈平曰：“秦，虎狼之国，不可信，不如无行。”怀王卒行。入武关，秦伏兵绝其后，因留怀王。然则使张仪谲诈怀王，令绝齐者，乃惠王，非昭王也。其子襄王，复用谗言，迁屈原于江南。《 
史记》曰：怀王长子顷襄王立，令尹子兰使上官大夫短屈原于顷襄王，王怒而迁之。屈原放在草野，草，一作山。复作《九章》，援天引圣，以自证明，终不见省。不忍以清白久居浊世，遂赴汨渊自沈而死。《前汉．地理志》：长沙有罗县。《荆州记》曰：县北带汨水，水源出豫章艾县界，西流注湘。沿湘西北，去县三十里，名为屈潭，屈原自沈处。汨，音觅。《离骚》之文，依《诗》取兴，引类譬谕，故善鸟香草，以配忠贞；恶禽臭物，以比谗佞；灵脩美人，以媲于君；媲，配也，匹诣切。宓妃佚女，以譬贤臣；虬龙鸾凤，以讬君子；飘风云霓，飘，一作飙。 以为小人。其词温而雅，其义皎而朗。一作明。凡百君子，莫不慕其清高，嘉其文采，哀其不遇，而愍其志焉。愍，一作闵。魏文帝《典论》云：优游按衍，屈原尚之，穷侈极妙，相如之长也。然原据讬譬喻其意，周旋绰有余度，长卿、子云不能及。宋子京云：《离骚》为词赋之祖，后人为之，如至方不能加矩，至圆不能过规矣。 

　　帝高阳之苗裔兮，德合天地称帝。苗，胤也。裔，末也。高阳，颛顼有天下之号也。《帝系》曰：颛顼娶于腾隍氏女而生老僮，是为楚先。其后熊绎事周成王，封为楚子，居于丹阳。周幽王时，生若敖，奄征南海，北至江、汉。其孙武王求尊爵于周，周不与，遂僭号称王。始都于郢，是时生子瑕，受屈为客卿，因以为氏。屈原自道本与君共祖，俱出颛顼胤末之子孙，是恩深而义厚也。朕皇考曰伯庸。朕，我也。皇，美也。父死称考。《诗》曰：既右烈考。伯庸，字也。屈原言我父伯庸，体有美德，以忠辅楚，世有令名，以及于己。摄提贞于孟陬兮，太岁在寅曰摄提格。孟，始也。贞，正也。于，于也。正月为陬。惟庚寅吾以降。庚寅，日也。降，下也。《孝经》曰：故亲生之膝下。寅为阳正，故男始生而立于寅。庚为阴正，故女始生而立于庚。言己以太岁在寅，正月始春，庚寅之日，下母之体而生，得阴阳之正中也。皇览揆余初度兮，皇，皇考也。览，观也。揆，度也。初，始也。览，一作鉴。一本“余”下有“于”字。五臣云：我父鉴度我初生之法度。肇锡余以嘉名。肇，始也。锡，赐也。嘉，善也。言父伯庸观我始生年时，度其日月，皆合天地之正中，故赐我以美善之名也。名余曰正则兮，正，平也。则，法也。字余曰灵均。灵，神也。均，调也。言正平可法则者，莫过于天；养物均调者，莫神于地。高平曰原，故父伯庸名我为平以法天，字我为原以法地。言己上能安君，下能养民也。《礼》曰：子生三月，父亲名之，既冠而字之。名所以正形体、定心意也；字者所以崇仁义、序长幼也。夫人非名不荣，非字不彰，故子生，父思善应而名字之，以表其德、观其志也。五臣云：灵，善也。均亦平也。言能正法则，善平理。字虽朋友之职，亦父命也。纷吾既有此内美兮，纷，盛貌。五臣曰：内美，谓忠贞。又重之以脩能。 脩，远也。言己之生，内含天地之美气，又重有绝远之能，与众异也。言谋足以安社稷，智足以解国患，威能制强御，仁能怀远人也。扈江离与辟芷兮，扈，被也。楚人名被为扈。江离、芷，皆香草名。辟，幽也。芷幽而香。《文选》离作蓠。五臣云：扈，披也。纫秋兰以为佩。纫，索也。兰，香草也，秋而芳。佩，饰也，所以象德。故行清洁者佩芳，德仁明者佩玉，能解结者佩觿，能决疑者佩玦，故孔子无所不佩也。言己脩身清洁，乃取江离、辟芷，以为衣被；纫索秋兰，以为佩饰；博采众善，以自约束也。汩余若将不及兮，汩，去貌，疾若水流也。不，一作弗。恐年岁之不吾与。言我念年命汩然流去，诚欲辅君，心中汲汲，常若不及。又恐年岁忽过，不与我相待，而身老耄也。朝搴阰之木兰兮，搴，取也。阰，山名。夕揽洲之宿莽。揽，采也。水中可居者曰洲。草冬生不死者，楚人名曰宿莽。言己旦起升山采木兰，上事太阳，承天度也；夕入洲泽采取宿莽，下奉太阴，顺地数也。动以神祇自敕诲也。木兰去皮不死，宿莽遇冬不枯，以喻谗人虽欲困己，己受天性，终不可变易也。揽，一作□，一作□。洲，一作中洲。日月忽其不淹兮，淹，久也。忽，《释文》作曶。春与秋其代序。代，更也。序，次也。言日月昼夜常行，忽然不久。春往秋来，以次相代。言天时易过，人年易老也。惟草木之零落兮，零、落，皆堕也，草曰零，木曰落。零，一作苓。恐美人之迟暮。迟，晚也。美人，谓怀王也。人君服饰美好，故言美人也。言天时运转，春生秋杀，草木零落，岁复尽矣。而君不建立道德，举贤用能，则年老耄晚暮，而功不成，事不遂也。不抚壮而弃秽兮，年德盛曰壮。弃，去也。秽，行之恶也，以喻谗邪。百草为稼穑之秽，谗佞亦为忠直之害也。《文选》无“不”字。五臣云：抚，持也。言持盛壮之年，废弃道德，用谗邪之言，为秽恶之行。何不改此度？改，更也。言愿令君甫及年德盛壮之时，脩明政教，弃去谗佞，无令害贤，改此惑误之度，脩先王之法也。甫及，一作抚及，一作务及。《文选》云：何不改其此度。一云“何不改乎此度也”。五臣云：何不早改此法度，以从忠正之言。乘骐骥以驰骋兮，骐骥，骏马也，以喻贤智。言乘骏马，一日可致千里。以言任贤智，则可成于治也。乘，一作□，《文选》作策。驰，一作驼。来吾道夫先路。言己如得任用，将驱先行，愿来随我，遂为君导入圣王之道也。《文选》作“ 
导夫先路”。一本句末有“也”字。五臣云：言君能任贤人，我得申展，则导引入先王之道路。 

　　昔三后之纯粹兮，后，君也。谓禹、汤、文王也。至美曰纯，齐同曰粹。固众芳之所在。众芳，谕群贤。言往古夏禹、殷汤、周之文王，所以能纯美其德而有圣明之称者，皆举用众贤，使居显职，故道化兴而万国宁也。五臣云：三王所以有纯美之德，以众贤所在故也。杂申椒与菌桂兮，申，重也。椒，香木也。其芳小，重之乃香。菌，薰也。叶曰蕙，根曰薰。五臣云：杂，非一也。申，用也。椒、菌桂皆香木。岂维纫夫蕙茞？纫，索也。蕙、茞，皆香草，以谕贤者。言禹、汤、文王，虽有圣德，犹杂用众贤，以致于治，非独索蕙茞，任一人也。故尧有禹、咎繇、伯夷、朱虎、伯益、夔，殷有伊尹、傅说，周有吕、旦、散宜、召、毕，是杂用众芳之效也。彼尧舜之耿介兮，尧、舜，圣德之王也。耿，光也。介，大也。既遵道而得路。遵，循也。路，正也。尧、舜所以有光大圣明之称者，以循用天地之道，举贤任能，使得万事之正也。夫先三后者，据近以及远，明道德同也。五臣云：循用大道。何桀纣之猖披兮，桀、纣，夏、殷失位之君。猖披，衣不带之貌。猖，一作昌，《释文》作倡。披，一作被。五臣云：昌披，谓乱也。夫唯捷径以窘步。捷，疾也。径，邪道也。窘，急也。言桀、纣愚惑，违背天道，施行惶遽，衣不及带，欲涉邪径，急疾为治，故身触陷阱，至于灭亡，以法戒君也。唯，一作维。五臣云：言桀、纣苦人使乱，用捷疾邪径急步而理之。惟夫党人之偷乐兮，党，朋也。《论语》曰：朋而不党。偷，苟且也。一无“ 夫”字。路幽昧以险隘。路，道也。幽昧，不明也。险隘，谕倾危。言己念彼谗人相与朋党，嫉妒忠直，茍且偷乐，不知君道不明，国将倾危，以及其身也。岂余身之惮殃兮，惮，难也。殃，咎也。一无“身”字。恐皇舆之败绩。皇，君也。舆，君之所乘，以喻国也。绩，功也。言我欲谏争者，非难身之被殃咎也，但恐君国倾危，以败先王之功。五臣云：言我所以不难殃咎谏争者，恐君行事之失。忽奔走以先后兮，及前王之踵武。踵，继也。武，迹也。《诗》曰：履帝武敏歆。言己急欲奔走先后，以辅翼君者，冀及先王之德，继续其迹而广其基也。奔走先后，四辅之职也。《诗》曰：予聿有奔走，予聿有先后。是之谓也。忽，一作急。荃不察余之中情兮，荃，香草，以谕君也。人君被服芬香，故以香草为谕。恶数指斥尊者，故变言荃也。察，一作揆。中，一作忠。 反信谗而齌怒。齌，疾也。言怀王不徐徐察我忠信之情，反信谗言而疾怒己也。齌，一作齐。余固知謇謇之为患兮，謇謇，忠贞貌也。《易》曰：王臣謇謇，匪躬之故。忍而不能舍也。舍，止也。言己知忠言謇謇谏君之过，必为身患，然中心不能自止而不言也。《文苑》无“而”字。一本“忍”上有“余”字，一无“ 也”字。五臣云：恐君之败，故忍此祸患而不能止。指九天以为正兮，指，语也。九天，谓中央八方也。正，平也。五臣云：九，阳数，谓天也。夫唯灵脩之故也。灵，神也。脩，远也。能神明远见者，君德也，故以谕君。言己将陈忠策，内虑之心，上指九天，告语神明，使平正之，唯用怀王之故，欲自尽也。唯，一作惟。一无“也”字。五臣云：灵脩，言有神明长久之道者，君德也。言我指九天，欲为君行正平之道，而君不用我，故将欲自尽。曰黄昏以为期兮，羌中道而改路。初既与余成言兮，初，始也。成，平也。言，犹议也。后悔遁而有他。 遁，隐也。言怀王始信任己，与我平议国政，后用谗言，中道悔恨，隐匿其情，而有他志也。遁，一作遯。他，一作佗。五臣云：悔，改；遯，移也。改移本情，而有他志。余既不难夫离别兮，近曰离，远曰别。一无“夫”字。伤灵脩之数化。化，变也。言我竭忠见过，非难与君离别也。伤念君信用谗言，志数变易，无常操也。五臣云：伤，惜也。 

　　余既滋兰之九畹兮，滋，莳也。十二亩曰畹，或曰田之长为畹也。五臣云：滋，益也。《释文》作□，音栽。又树蕙之百亩。树，种也。二百四十步为亩。言己虽见放流，犹种莳众香，修行仁义，勤身自勉，朝暮不倦也。五臣云：兰蕙喻行，言我虽被斥逐，脩行弥多。《释文》：亩作□。畦留夷与揭车兮，畦，共呼种之名。留夷，香草也。揭车，亦芳草，一名□舆。五十亩为畦也。揭，一作藒。《文选》作□荑、擖车。杂杜衡与芳芷。杜衡、芳芷，皆香草也。言己积累众善，以自洁饰，复植留夷、杜衡，杂以芳芷，芬香益畅，德行弥盛也。衡，一作蘅。冀枝叶之峻茂兮， 冀，幸也。峻，长也。《文选》作葰。五臣云：茂盛貌，音俊。愿俟时乎吾将刈。刈，获也。草曰刈，谷曰获。言己种植众芳，幸其枝叶茂长，实核成熟，愿待天时，吾将获取收藏，而飨其功也。以言君亦宜蓄养众贤，以时进用，而待仰其治也。《文选》俟作俊。虽萎绝其亦何伤兮，萎，病也。绝，落也。哀众芳之芜秽。言己所种芳草，当刈未刈，蚤有霜雪，枝叶虽蚤萎病绝落，何能伤于我乎？哀惜众芳摧折，枝叶芜秽而不成也。以言己脩行忠信，冀君任用，而遂斥弃，则使众贤志士失其所也。五臣云：言我积行，为谗邪所害见逐，亦犹植芳草为霜露所伤而落。虽如是，于我亦何能伤，但恐众贤志士，见而芜秽不自脩也。众皆竞进以贪婪兮，竞，并也。爱财曰贪，爱食曰婪。以，一作而。凭不猒乎求索。凭，满也。楚人名满曰凭。言在位之人，无有清洁之志，皆并进取，贪婪于财利，中心虽满，犹复求索，不知猒饱也。凭，一作凭。羌内恕己以量人兮，羌，楚人语词也。犹言卿何为也。以心揆心为恕。量，度也。各兴心而嫉妒。兴，生也。害贤为嫉，害色为妒。言在位之臣，心皆贪婪，内以其志恕度他人，谓与己不同，则各生嫉妒之心，推弃清洁，使不得用也。故《外传》曰：太山之鸱，鸣吓鸳雏。此之谓也。兴心，《文选》误作与心。五臣云：贪婪之人，乃内恕于己，以量度它人，谓与己同贪。若否，则各生嫉妒之心，谗谮之，使不得进用。忽驰骛以追逐兮，五臣云：忽，急也。驰，一作驼。非余心之所急。言众人所以驰骛惶遽者，争追逐权贵，求财利也，故非我心之所急。众人急于财利，我独急于仁义也。老冉冉其将至兮，七十曰老。冉冉，行貌。五臣云：冉冉，渐渐也。恐脩名之不立。立，成也。言人年命冉冉而行，我之衰老，将以来至，恐脩身建德，而功不成名不立也。《论语》曰：君子疾没世而名不称焉。屈原建志清白，贪流名于后世也。朝饮木兰之坠露兮，坠，堕也。夕餐秋菊之落英。英，华也。言己旦饮香木之坠露，吸正阳之津液；暮食芳菊之落华，吞正阴之精蕊，动以香净，自润泽也。餐，一作□。五臣云：取其香洁以合己之德。苟余情其信姱以练要兮，苟，诚也。练，□也。五臣云：苟，且；姱，大；练，择也。且信大择道要而行。长顑颔亦何伤？顑颔，不饱貌。言己饮食清洁，诚欲使我形貌信而美好，中心简练，而合于道要，虽长顑颔，饥而不饱，亦何所伤病也。何者？众人苟欲饱于财利，己独欲饱于仁义也。揽木根以结茞兮，揽，持也。根以喻本。《文选》揽作掔。贯薜荔之落蕊。贯，累也。薜荔，香草也，缘木而生。蕊，实也。累香草之实，执持忠信貌也。言己施行，常揽木引坚，据持根本，又贯累香草之实，执持忠信，不为华饰之行也。五臣云：贯，拾也。蕊，花心也。言我持木之本，佩结香草，拾其花心，以表己之忠信。矫菌桂以纫蕙兮， 矫，直也。五臣云：矫，举也。举此香木以自比。索胡绳之纚纚。胡绳，香草也。纚纚，索好貌。言己行虽据履根本，犹复矫直菌桂芬香之性，纫索胡绳，令之泽好，以善自约束，终无懈倦也。謇吾法夫前脩兮，非世俗之所服。言我忠信謇謇者，乃上法前世远贤，固非今时俗人之所服行也。一云：謇，难也。言己服饰虽为难法，我仿前贤以自修洁，非本今世俗人之所服佩。《文选》謇作蹇，世作时。五臣云：蹇，难也。前修，谓前代修习道德之人。服，用也。言我所以遭难者，吾法前修道德之人，故不为代俗所用。虽不周于今之人兮，周，合也。愿依彭咸之遗则。彭咸，殷贤大夫，谏其君不听，自投水而死。遗，余也。则，法也。言己所行忠信，虽不合于今之世，愿依古之贤者彭咸余法，以自率厉也。长太息以掩涕兮，哀民生之多艰。艰，难也。言己自伤所行不合于世，将效彭咸沈身于渊，乃太息长悲，哀念万民受命而生，遭遇多难，以陨其身。申生雉经，子胥沈江，是谓多难也。五臣云：太息掩涕，哀此万姓，遭轻薄之俗，而多屯难。余虽好脩姱以鞿羁兮，鞿羁，以马自喻。缰在口曰鞿，革络头曰羁，言为人所系累也。五臣云：言我虽习前人之大道，而为谗人所衔勒。謇朝谇而夕替。谇，谏也。《诗》曰：谇予不顾。替，废也。言己虽有绝远之智，姱好之姿，然以为谗人所鞿羁而系累矣。故朝谏謇謇于君，夕暮而身废弃也。既替余以蕙纕兮，纕，佩带也。又申之以揽茞。又，复也。言君所以废弃己者，以余带佩众香，行以忠正之故也。然犹复重引芳茞，以自结束，执志弥笃也。一云：又申之□茞。五臣云：申，重也。揽，持也。亦余心之所善兮，虽九死其犹未悔。悔，恨也。言己履行忠信，执守清白，亦我中心之所美善也。虽以见过支解九死，终不悔恨。五臣云：九，数之极也。以此遇害，虽九死无一生，未足悔恨。怨灵脩之浩荡兮，上政迷乱则下怨，父行悖惑则子恨。灵脩，谓怀王也。浩犹浩浩，荡犹荡荡，无思虑貌也。《诗》曰：子之荡兮。终不察夫民心。言己所以怨恨于怀王者，以其用心浩荡，骄敖放恣，无有思虑，终不省察万民善恶之心，故朱紫相乱，国将倾危也。夫君不思虑，则忠臣被诛；忠臣被诛，则风俗怨而生逆暴，故民心不可不熟察之也。民，一作人。五臣云：浩荡，法度坏貌。言我怨君法度废坏，终不察众人悲苦。众女嫉余之蛾眉兮，众女，谓众臣。女，阴也，无专擅之义，犹君动而臣随也，故以喻臣。蛾眉，好貌。蛾，一作娥。谣诼谓余以善淫。谣，谓毁也。诼，犹谮也。淫，邪也。言众女嫉妒蛾眉美好之人，谮而毁之，谓之美而淫，不可信也；犹众臣嫉妒忠正，言己淫邪不可任也。以，一作之。五臣云：谗邪之人，谓我善为淫乱。固时俗之工巧兮，偭规矩而改错。偭，背也。圆曰规，方曰矩。改，更也。错，置也。言今世之工，才知强巧，背去规矩，更造方圆，必失坚固、败材木也。以言佞臣巧于言语，背违先圣之法，以意妄造，必乱政治、危君国也。五臣云：规矩，法则也。背绳墨以追曲兮，追，犹随也。绳墨，所以正曲直。竞周容以为度。周，合也。度，法也。言百工不循绳墨之直道，随从曲木，屋必倾危而不可居也。以言人臣不脩仁义之道，背弃忠直，随从枉佞，苟合于世，以求容媚，以为常法，身必倾危而被刑戮也。忳郁邑余侘傺兮，忳，忧貌。侘傺，失志貌。侘，犹堂堂，立貌也。傺，住也，楚人名住曰傺。邑，一作悒。一本注云：忳，自念貌。五臣云：忳郁，忧思貌。悒，不安也。吾独穷困乎此时也。言我所以忳忳而忧，中心郁邑，怅然住立而失志者，以不能随从世俗，屈求容媚，故独为时人所穷困。忧，一作自念。一无“也”字。 宁溘死以流亡兮，溘，犹奄也。以，一作而。奄，一作晻。下注同。余不忍为此态也。言我宁奄然而死，形体流亡，不忍以中正之性，为邪淫之态。一无“也”字。鸷鸟之不群兮，鸷，执也。谓能执伏众鸟，鹰鹯之类也，以喻中正。自前世而固然。言鸷鸟执志刚厉，特处不群，以言忠正之士，亦执分守节，不随俗人，自前世固然，非独于今，比干、伯夷是也。李善《文选》世作代。何方圜之能周兮，夫孰异道而相安。言何所有圜凿受方枘而能合者？谁有异道而相安耶？言忠佞不相为谋也。圜，一作圆。周，一作同。一云方凿受圆枘。屈心而抑志兮，抑，案也。忍尤而攘诟。尤，过也。攘，除也。诟，耻也。言己所以能屈案心志，含忍罪过而不去者，欲以除去耻辱，诛谗佞之人，如孔子诛少正卯也。《释文》诟作□。伏清白以死直兮，固前圣之所厚。言士有伏清白之志，以死忠直之节者，固乃前世圣王之所厚哀也。故武王伐纣，封比干之墓，表商容之闾也。 

　　悔相道之不察兮，悔，恨也。相，视也。察，审也。延伫乎吾将反。延，长也。伫，立貌。《诗》曰：伫立以泣。言己自悔恨，相视事君之道不明审，当若比干伏节死义，（当原作察，据《文选》李善注引及翻宋本改。）故长立而望，将欲还反，终己之志也。回朕车以复路兮，回，旋也。路，道也。回，一作回。及行迷之未远。 迷，误也。言乃旋我之车，以反故道，及己迷误欲去之路，尚未甚远也。同姓无相去之义，故屈原遵道行义，欲还归也。步余马于兰皋兮，步，徐行也。泽曲曰皋，《诗》云：鹤鸣于九皋。驰椒丘且焉止息。土高四堕曰椒丘。言己欲还，则徐步我之马于芳泽之中，以观听怀王。遂驰高丘而止息，以须君命也。驰，一作驼。五臣云：椒丘，丘上有椒也。行息依兰椒，不忘芳香以自洁也。进不入以离尤兮，退将复脩吾初服。退，去也。言己诚欲遂进，竭其忠诚，君不肯纳，恐重遇祸，故将复去，脩吾初始清洁之服也。一无“复”字。五臣云：尤，过也。制芰荷以为衣兮，制，裁也。芰，□也，秦人曰薢茩。荷，芙蕖也。□ 芙蓉以为裳。芙蓉，莲华也。上曰衣，下曰裳。言己进不见纳，犹复裁制芰荷，集合芙蓉，以为衣裳，被服愈洁，脩善益明。□，一作集。不吾知其亦已兮，苟余情其信芳。五臣云：言君不知我，我亦将止。然我情实美。高余冠之岌岌兮，岌岌，高貌。长余佩之陆离。陆离，犹嵾嵯，众貌也。言己怀德不用，复高我之冠，长我之佩，尊其威仪，整其服饰，以异于众也。芳与泽其杂糅兮，芳，德之臭也。《易》曰：其臭如兰。泽，质之润也。玉坚而有润泽。糅，杂也。唯昭质其犹未亏。唯，独也。昭，明也。亏，歇也。言我外有芬芳之德，内有玉泽之质，二美杂会，兼在于己，而不得施用，故独保明其身，无有亏歇而已。所谓道行则兼善天下，不用则独善其身。亏，一作□，其字从兮。五臣云：唯独守其明洁之质，犹未为自亏损也。忽反顾以游目兮， 忽，疾貌。游，一作游。将往观乎四荒。荒，远也。言己欲进忠信，以辅事君，而不见省，故忽然反顾而去，将遂游目往观四荒之外，以求贤君也。五臣云：观四荒之外，以求知己者。佩缤纷其繁饰兮，缤纷，盛貌。繁，众也。芳菲菲其弥章。菲菲，犹勃勃。芬，香貌也。章，明也。言己虽欲之四方荒远，犹整饰仪容，佩玉缤纷而众盛，忠信勃勃而愈明，终不以远故改其行。五臣云：佩忠信芳香之行，弥加明洁。民生各有所乐兮，余独好脩以为常。言万民禀天命而生，各有所乐，或乐谄佞，或乐贪淫，我独好脩正直以为常行也。《 
文选》民作人。脩，一作循。虽体解吾犹未变兮，岂余心之可惩。惩，艾也。言己好脩忠信，以为常行，虽获罪支解，志犹不艾也。岂，一作非。《文选》可作何。五臣云：言我执忠贞之心，虽遭支解，亦不能变，于我心更何所惧。惩，惧也。 

　　女媭之婵媛兮，女媭，屈原姊也。婵媛，犹牵引也，一作掸援。申申其詈予。申申，重也。言女媭见己施行不与众合，以见放流，故来牵引数怒，重詈我也。詈，一作骂。予，一作余。五臣云：牵引古事，而骂詈我。曰鲧婞直以亡身兮，曰，女媭词也。鲧，尧臣也。《 
帝系》曰：颛顼后五世而生鲧。婞，很也。鲧，亦作鲧，一作□。《 
文选》亡作方。终然夭乎羽之野。蚤死曰夭。言尧使鲧治洪水，婞很自用，不顺尧命，乃殛之羽山，死于中野。女媭比屈原于鲧，不顺君意，亦将遇害也。夭，一作夭。一云：羽山之野。汝何博謇而好脩兮，纷独有此姱节。女媭数谏屈原，言汝何为独博采往古，好脩謇謇，有此姱异之节，不与众同，而见憎恶于世也。《文选》作蹇。五臣云：汝何博采古道，于蹇难之世，好脩直节，独为姱大之行。薋菉葹以盈室兮，薋，蒺藜也。菉，王刍也。葹，枲耳也。《诗》曰：楚楚者薋。又曰：终朝采菉。三者皆恶草，以喻谗佞盈满于侧者也。判独离而不服。判，别也。女媭言众人皆佩薋、菉、枲耳，为谗佞之行，满于朝廷，而获富贵，汝独服兰蕙，守忠直，判然离别，不与众同，故斥弃也。众不可户说兮，孰云察余之中情。屈原外困群佞，内被姊詈，知世莫识，言己之心志所执，不可户说人告，谁当察我中情之善否也。世并举而好朋兮，朋，党也。夫何茕独而不予听。茕，孤也。《 
诗》曰：哀此茕独。言世俗之人，皆行佞伪，相与朋党，并相荐举。忠直之士，孤茕特独，何肯听用我言，而纳受之也。茕，一作□。予，一作余。依前圣以节中兮，节，度。《文选》以作之。喟凭心而历玆。喟，叹也。历，数也。言己所言，皆依前世圣人之法，节其中和，喟然舒愤懑之心，历数前世成败之道，而为此词也。凭，一作凭，一作冯。五臣云：中，得也。历，行也。凭，满也。言我依前代圣贤节度，而不得用，故叹息愤懑，而行泽畔矣。济沅湘以南征兮，济，渡也。沅、湘，水名。征，行也。就重华而敶词：重华，舜名也。《 
帝系》曰：瞽叟生重华，是为帝舜，葬于九疑山，在沅、湘之南。言己依圣王法而行，不容于世，故欲渡沅、湘之水南行，就舜敶词自说，稽疑圣帝，冀闻秘要，以自开悟也。一作陈辞。启《九辩》与《九歌》兮，启，禹子也。《九辩》、《九歌》，禹乐也。言禹平治水土，以有天下，启能承先志，缵叙其业，育养品类，故九州之物，皆可辩数，九功之德，皆有次序，而可歌也。《左氏传》曰：六府三事，谓之九功。九功之德，皆可歌也，谓之《九歌》。水、火、金、木、土、谷，谓之六府；正德、利用、厚生，谓之三事。夏康娱以自纵。夏康，启子太康也。娱，乐也。纵，放也。不顾难以图后兮，五子用失乎家巷。图，谋也。言太康不遵禹、启之乐，而更作淫声，放纵情欲，以自娱乐，不顾患难，不谋后世，卒以失国，兄弟五人，家居闾巷，失尊位也。《尚书序》曰：太康失国，昆弟五人，须于洛汭，作《五子之歌》，此佚篇也。巷，一作居。羿淫游以佚畋兮，羿，诸侯也。畋，猎也，一作田。又好射夫封狐。封狐，大狐也。言羿为诸侯，荒淫游戏，以佚畋猎，又射杀大狐，犯天之孽，以亡其国也。固乱流其鲜终兮，鲜，少也。固，一误作国。鲜，一作 □。浞又贪夫厥家。浞，寒浞，羿相也。妇谓之家。言羿因夏衰乱，代之为政，娱乐畋猎，不恤民事，信任寒浞，使为国相。浞行媚于内，施赂于外，树之诈慝而专其权势。羿畋将归，使家臣逢蒙射而杀之，贪取其家，以为己妻。羿以乱得政，身即灭亡，故言鲜终。浇身被服强圉兮，浇，寒浞子也。强圉，多力也。浇，一作奡。一云被于彊圉。纵欲而不忍。纵，放也。言浞取羿妻而生浇，彊梁多力，纵放其情，不忍其欲，以杀夏后相也。一本“欲”下有“杀”字。日康娱而自忘兮，康，安也。而，一作以。厥首用夫颠陨。首，头也。自上下曰颠。陨，坠也。言浇既灭杀夏后相，安居无忧，日作淫乐，忘其过恶，卒为相子少康所诛，其头颠陨而坠地。自此以上，羿、浇、寒浞之事，皆见于《左氏传》。夫，一作以。一无“夫”字。夏桀之常违兮，桀，夏之亡王也。五臣云：言常背天违道。乃遂焉而逢殃。殃，咎也。言夏桀上偝于天道，下逆于人理，乃遂以逢殃咎，终为殷汤所诛灭。后辛之菹醢兮，后，君也。辛，殷之亡王纣名也。藏菜曰菹，肉酱曰醢。菹，一作菹。五臣云：菹醢，肉酱也。殷宗用而不长。言纣为无道，杀比干，醢梅伯。武王杖黄钺，行天罚，殷宗遂绝，不得长久也。而，一作之。汤禹俨而祗敬兮，俨，畏也。祗，敬也。俨，一作严。周论道而莫差。周，周家也。差，过也。言殷汤、夏禹、周之文王，受命之君，皆畏天敬贤，论议道德，无有过差，故能获夫神人之助，子孙蒙其福佑也。五臣云：汤、禹、周文，皆俨肃祗敬，论议道德，无有差殊，故得永年。举贤而授能兮， 一云举贤才。循绳墨而不颇。颇，倾也。言三王选士，不遗幽陋，举贤用能，不顾左右；行用先圣法度，无有倾失。故能绥万国，安天下也。《易》曰：无平不颇也。五臣云：无有颇僻。循，一作脩。颇，一作陂。皇天无私阿兮，窃爱为私，所私为阿。一云所佑为阿。览民德焉错辅。错，置也。辅，佐也。言皇天神明，无所私阿。观万民之中有道德者，因置以为君，使贤能辅佐，以成其志。故桀为无道，传与汤；纣为淫虐，传与文王。德，一作德。《文选》民作人。夫维圣哲以茂行兮，哲，智也。茂，盛也。苟得用此下土。苟，诚也。下土，谓天下也。言天下之所立者，独有圣明之智，盛德之行，故得用事天下，而为万民之主。瞻前而顾后兮，瞻，观也。顾，视也。前谓禹、汤，后谓桀、纣。相观民之计极。相，视也。计，谋也。极，穷也。言前观汤、武之所以兴，顾视桀、纣之所以亡，足以观察万民忠佞之谋，穷其真伪也。民，一作人。 夫孰非义而可用兮，孰非善而可服。服，服事也。言世之人臣，谁有不行仁义，而可任用；谁有不行信善，而可服事者乎？言人非义则德不立，非善则行不成也。五臣云：服，用也。阽余身而危死兮，阽，犹危也。或云：阽，近也。言己尽忠，近于危殆。一本“死”下有“节”字。览余初其犹未悔。言己正言危行，身将死亡，上观初世伏节之贤士，我志所乐，终不悔恨也。五臣云：今观我之初志，终竟行犹未为悔。不量凿而正枘兮，量，度也。正，方也。枘所以充凿。固前脩以菹醢。言工不量度其凿，而方正其枘，则物不固而木破矣。臣不度君贤愚，竭其忠信，则被罪过，而身殆也。自前世脩名之人，以获菹醢，龙逄、梅伯是也。菹，一作菹。五臣云：邪佞在前，忠贤何由能进。曾歔欷余郁邑兮，曾，累也。歔欷，惧貌。或曰：哀泣之声也。郁邑，忧也。曾，一作增。邑，一作悒。哀朕时之不当。言我累息而惧、郁邑而忧者，自哀生不当举贤之时，而值菹醢之世也。揽茹蕙以掩涕兮，茹，柔耎也。揽，一作□，《文选》作掔。五臣云：茹，臭也。蕙，香草。以喻忠正之心。沾余襟之浪浪。 沾，濡也。衣眦谓之襟。浪浪，流貌也。言己自伤放在草泽，心悲泣下，沾濡我衣，浪浪而流，犹引取柔耎香草，以自掩拭，不以悲放失仁义之则也。 

　　跪敷衽以陈辞兮，敷，布也。衽，衣前也。陈辞于重华，道羿、浇以下也。故下句云：发轫于苍梧也。辞，一作词。耿吾既得此中正；耿，明也。言己上睹禹、汤、文王脩德以兴，下见羿、浇、桀、纣行恶以亡，中知龙逄、比干执履忠直，身以菹醢。乃长跪布衽，俛首自念，仰诉于天，则中心晓明，得此中正之道，精合真人，神与化游。故设乘云驾龙，周历天下，以慰己情，缓幽思也。五臣云：明我得此中正之道。驷玉虬以乘鹥兮，有角曰龙，无角曰虬。鹥，凤皇别名也。《山海经》云：鹥身有五采，而文如凤。凤类也，以为车饰。虬，一作虬。乘，一作乘。鹥，一作翳。溘埃风余上征。溘，犹掩也。埃，尘也。言我设往行游，将乘玉虬，驾凤车，掩尘埃而上征，去离世俗，远群小也。朝发轫于苍梧兮，轫，搘轮木也。苍梧，舜所葬也。搘，一作支。夕余至乎县圃；县圃，神山，在昆仑之上。《淮南子》曰：昆仑县圃，维绝，乃通天。言己朝发帝舜之居，夕至县圃之上，受道圣王，而登神明之山。县，一作悬。一无“绝”字。一本乃作绝。欲少留此灵琐兮，灵以喻君。琐，门镂也，文如连琐，楚王之省合也。一云：灵，神之所在也。琐，门有青琐也。言未得入门，故欲小住门外。琐，一作璅。五臣云：琐，门阁也。日忽忽其将暮。言己诚欲少留于君之省合，以须政教，日又忽去，时将欲暮，年岁且尽，言己衰老也。吾令羲和弭节兮，羲和，日御也。弭，按也。按节，徐步也。望崦嵫而勿迫。崦嵫，日所入山也，下有蒙水，水中有虞渊。迫，附也。言我恐日暮年老，道德不施，欲令日御按节徐行，望日所入之山，且勿附近，冀及盛时遇贤君也。勿，一作未。路曼曼其脩远兮，脩，长也。《释文》曼作漫。五臣云：漫漫，远貌。吾将上下而求索。言天地广大，其路曼曼，远而且长，不可卒至，吾方上下左右，以求索贤人，与己合志者也。饮余马于咸池兮，咸池，日浴处也。总余辔乎扶桑。总，结也。扶桑，日所拂木也。《淮南子》曰：日出汤谷，浴乎咸池，拂于扶桑，是谓晨明；登于扶桑，爰始将行，是谓朏明。言我乃往至东极之野，饮马于咸池，与日俱浴。以洁己身；结我车辔于扶桑，以留日行，幸得不老，延年寿也。折若木以拂日兮，若木在昆仑西极，其华照下地。拂，击也。一云蔽也。聊逍遥以相羊。聊，且也。逍遥、相羊，皆游也。言己总结日辔，恐不能制，年时卒过，故复转之西极，折取若木，以拂击日，使之还去，且相羊而游，以俟君命也。或谓拂，蔽也，以若木鄣蔽日，使不得过也。逍遥，一作须臾。羊，一作佯。前望舒使先驱兮，望舒，月御也。月体光明，以喻臣清白也。后飞廉使奔属。飞廉，风伯也。风为号令，以喻君命。言己使清白之臣，如望舒先驱求贤，使风伯奉君命于后，以告百姓。或曰：驾乘龙云，必假疾风之力，使奔属于后。鸾皇为余先戒兮，鸾，俊鸟也。皇，雌凤也。以喻仁智之士。先，一作前。五臣云：鸾皇，灵鸟。雷师告余以未具。雷为诸侯，以兴于君。言己使仁智之士，如鸾皇，先戒百官，将往适道，而君怠堕，告我严装未具。余，一作我。吾令凤鸟飞腾兮，继之以日夜。言我使凤鸟明智之士，飞行天下，以求同志，续以日夜，冀相逢遇也。《文选》云：吾令凤皇飞腾兮，又继之以日夜。飘风屯其相离兮，回风为飘。飘风，无常之风，以兴邪恶之众。屯其相离，言不与己和合也。帅云霓而来御。云霓，恶气，以喻佞人。御，迎也。言己使凤鸟往求同志之士，欲与俱共事君，反见邪恶之人，相与屯聚，谋欲离己。又遇佞人相帅来迎，欲使我变节以随之也。帅，一作率。纷总总其离合兮，纷，盛多貌。总总，犹僔僔，聚貌。五臣云：纷，乱也。斑陆离其上下。斑，乱貌。陆离，分散也。言己游观天下，但见俗人竞为谗佞，僔僔相聚，乍离乍合，上下之义，斑然散乱，而不可知也。斑，一作班。吾令帝阍开关兮，帝，谓天帝。阍，主门者也。倚阊阖而望予。阊阖，天门也。言己求贤不得，疾谗恶佞，将上诉天帝，使阍人开关，又倚天门望而距我，使我不得入也。时暧暧其将罢兮，暧暧，昏昧貌。罢，极也。罢，一作疲。结幽兰而延伫。言时世昏昧，无有明君，周行罢极，不遇贤士，故结芳草，长立有还意也。而，一作以。五臣云：结芳草自洁，长立而无趣向。世溷浊而不分兮，溷，乱也。浊，贪也。好蔽美而嫉妒。言时世君乱臣贪，不别善恶，好蔽美德，而嫉妒忠信也。五臣云：蔽，隐也。朝吾将济于白水兮，济，渡也。《淮南子》言：白水出昆仑之山，饮之不死。于，一作乎。登阆风而□马。阆风，山名，在昆仑之上。□，系也。言己见中国溷浊，则欲渡白水，登神山，屯车系马，而留止也。白水洁净，阆风清明，言己脩清白之行，不懈怠也。□，一作绁。忽反顾以流涕兮，哀高丘之无女。楚有高丘之山。女以喻臣。言己虽去，意不能已，犹复顾念楚国无有贤臣，心为之悲而流涕也。或云：高丘，阆风山上也。无女，喻无与己同心也。旧说：高丘，楚地名也。五臣云：女，神女，喻忠臣。溘吾游此春宫兮，溘，奄也。春宫，东方青帝舍也。溘，一作壒。折琼枝以继佩。继，续也。言己行游，奄然至于青帝之舍，观万物始生，皆出于仁义，复折琼枝以续佩，守仁行义，志弥固也。 及荣华之未落兮，荣华，喻颜色。落，堕也。相下女之可诒。相，视也。诒，遗也。言己既脩行仁义，冀得同志，愿及年德盛时，颜貌未老，视天下贤人，将持玉帛而聘遗之，与俱事君也。诒，一作贻。吾令丰隆乘云兮，丰隆，云师，一曰雷师。下注同。乘，一作乘。求宓妃之所在。宓妃，神女，以喻隐士。言我令云师丰隆，乘云周行，求隐士清洁若宓妃者，欲与并心力也。宓，一作虙。五臣云：虙妃以喻贤臣。解佩纕以结言兮，纕，佩带也。吾令蹇脩以为理。蹇脩，伏羲氏之臣也。理，分理也，述礼意也。言己既见宓妃，则解我佩带之玉，以结言语，使古贤蹇脩而为媒理也。伏羲时敦朴，故使其臣也。五臣云：令蹇脩为媒，以通辞理。纷总总其离合兮，忽纬繣其难迁。纬繣，乖戾也。迁，徙也。言蹇脩既持其佩带通言，而谗人复相聚毁败，令其意一合一离，遂以乖戾而见距绝。言所居深僻，难迁徙也。夕归次于穷石兮，次，舍也。再宿为信，过信为次。《淮南子》言弱水出于穷石，入于流沙也。朝濯发乎洧盘。洧盘，水名。《禹大传》曰：洧盘之水，出崦嵫之山。言宓妃体好清洁，暮即归舍穷石之室，朝沐洧盘之水，遁世隐居，而不肯仕也。盘，一作槃。保厥美以骄傲兮，倨简曰骄，侮慢曰傲。傲，一作敖。日康娱以淫游。康，安也。言宓妃用志高远，保守美德，骄傲侮慢，日自娱乐以游戏自恣，无有事君之意也。五臣云：淫，久也。言隐居之人，日日安乐久游，无意以匡君。虽信美而无礼兮，来违弃而改求。违，去也。改，更也。言宓妃虽信有美德，骄傲无礼，不可与共事君。来复弃去，而更求贤也。弃，一作弃。览相观于四极兮，览相，一作求览。周流乎天余乃下。言我乃复往观视四极，周流求贤，然后乃来下也。一云：周流天乎。一无“乎”字。望瑶台之偃蹇兮，石次玉曰瑶。《诗》曰：报之以琼瑶。偃蹇，高貌。见有娀之佚女。有娀，国名。佚，美也。谓帝喾之妃，契母简狄也。配圣帝，生贤子，以喻贞贤也。《诗》曰：有娀方将，帝立子生商。《吕氏春秋》曰：有娀氏有美女，为之高台而饮食之。言己望见瑶台高峻，睹有娀氏美女，思得与共事君也。佚，《释文》作□。吾令鸩为媒兮，鸩，运日也。羽有毒可杀人，以喻谗佞贼害人也。鸩告余以不好。言我使鸩鸟为媒，以求简狄，其性谗贼，不可信用，还诈告我言不好也。五臣云：忠贤，谗佞所疾，故云不好。雄鸠之鸣逝兮，逝，往也。《释文》雄作鸠。余犹恶其佻巧。佻，轻也。巧，利也。言又使雄鸠衔命而往，其性轻佻巧利，多语言而无要实，复不可信用也。五臣云：雄鸠多声。言使辩捷之士，往聘忠贤，我又恶其轻巧而不信。 心犹豫而狐疑兮，欲自适而不可。适，往也。言己令鸩为媒，其心谗贼，以善为恶；又使雄鸠衔命而往，多言无实。故中 心狐疑犹豫，意欲自往，礼又不可，女当须媒，士必待介也。凤皇既受诒兮，诒，一作诏。五臣云：诒，遗也。言我得贤人如凤皇者。受遗玉帛，将行就聘。恐高辛之先我。高辛，帝喾有天下号也。《帝系》曰：高辛氏为帝喾。帝喾次妃有娀氏女生契。言己既得贤智之士若凤皇，受礼遗将行，恐帝喾已先我得娀简狄也。遗，一作遣。五臣云：帝喾，喻诸国贤君。欲远集而无所止兮，集，一作进。聊浮游以逍遥。言己既求简狄，复后高辛，欲远集它方，又无所之，故且游戏观望以忘忧，用以自适也。及少康之未家兮，留有虞之二姚。少康，夏后相之子也。有虞，国名，姚姓，舜后也。昔寒浞使浇杀夏后相，少康逃奔有虞，虞因妻以二女，而邑于纶，有田一成，有众一旅，能布其德，以收夏众，遂诛灭浇，复禹之旧绩。屈原设至远方之外，博求众贤，索宓妃则不肯见，求简狄又后高辛，幸若少康留止有虞，而得二妃，以成显功，是不欲远去之意也。理弱而媒拙兮，弱，劣也。拙，钝也。五臣云：我欲留聘二姚，又恐道理弱于少康，而媒无巧辞。恐导言之不固。言己欲效少康，留而不去，又恐媒人弱钝，达言于君不能坚固，复使回移也。世溷浊而嫉贤兮，世，一作时。好蔽美而称恶。称，举也。再言世溷浊者，怀、襄二世不明，故群下好蔽忠正之士，而举邪恶之人。美，一作善。闺中既以邃远兮，小门谓之闺。邃，深也。一无“ 以”字。哲王又不寤。哲，智也。寤，觉也。言君处宫殿之中，其闺深远，忠言难通，指语不达，自明智之王，尚不能觉悟善恶之情，高宗杀孝己是也。何况不智之君，而多闇蔽，固其宜也。 怀朕情而不发兮，余焉能忍与此终古。言我怀忠信之情，不得发用，安能久与此闇乱之君，终古而居乎？意欲复去也。一本“忍”下有“而”字。《释文》：古，音故。 

　　索藑茅以筳篿兮，索，取也。藑茅，灵草也。筳，小折竹也。楚人名结草折竹以卜曰篿。《文选》藑作琼。五臣云：筳，竹筭也。命灵氛为余占之。灵氛，古明占吉凶者。言己欲去则无所集，欲止又不见用，忧懑不知所从，乃取神草竹筳，结而折之，以卜去留，使明智灵氛占其吉凶也。曰两美其必合兮，孰信脩而慕之？灵氛言以忠臣而就明君，两美必合，楚国谁能信明善恶，脩行忠直，欲相慕及者乎？己宜以时去也。□九州之博大兮，岂唯是其有女？言我思念天下博大，岂独楚国有臣而可止乎？□，古文思，亦作思。唯，一作惟。曰勉远逝而无狐疑兮，一无“狐”字。孰求美而释女？五臣云：灵氛曰但勤力远去，谁有求忠臣而不择取汝者也。何所独无芳草兮，草，一作艸，旧作卉。尔何怀乎故宇？怀，思也。宇，居也。言何所独无贤芳之君，何必思故居而不去也。此皆灵氛之词。尔，一作尔。宇，一作宅。注同。世幽昧以昡曜兮，昡曜，惑乱貌。世，一作时。昡，一作眩。 孰云察余之善恶。屈原答灵氛曰：当世之君，皆闇昧惑乱，不分善恶，谁当察我之善情而用己乎？是难去之意也。善恶，一作中情。《文选》善，作美。民好恶其不同兮，民，一作人。惟此党人其独异。党，乡党，谓楚国也。言天下万民之所好恶，其性不同，此楚国尤独异也。五臣云 ∶好，爱。恶，憎也。户服艾以盈要兮，艾，白蒿也。盈，满也。或言艾非芳草也。一名冰台。谓幽兰其不可佩。言楚国户服白蒿，满其要带，以为芬芳，反谓幽兰臭恶，为不可佩也。以言君亲爱谗佞，憎远忠直，而不肯近也。其，一作兮，一作之。五臣云：言楚国皆好谗佞，谓忠正不可行于身也。 览察草木其犹未得兮，察，视也。草，一作艸，一作卉。犹，一作独。岂珵美之能当？珵，美玉也。《相玉书》言：珵大六寸，其耀自照。言时人无能知臧否，观众草尚不能别其香臭，岂当知玉之美恶乎？以为草木易别于禽兽，禽兽易别于珠玉，珠玉易别于忠佞，知人最为难也。五臣云：岂能辨玉之臧否而当之乎？玉喻忠直。苏粪壤以充帏兮，苏，取也。充，犹满也。壤，土也。帏谓之□。□，香囊也。以，一作以。谓申椒其不芳。言苏粪土以满香囊，佩而带之，反谓申椒臭而不香，言近小人远君子也。欲从灵氛之吉占兮，心犹豫而狐疑。言己欲从灵氛劝去之吉占，则心中狐疑，念楚国也。巫咸将夕降兮，巫咸，古神巫也。当殷中宗之世。降，下也。 怀椒糈而要之。椒，香物，所以降神。糈，精米，所以享神。言巫咸将夕从天上来下，愿怀椒糈要之，使占玆吉凶也。糈，俗作 □·百神翳其备降兮，九疑缤其并迎。翳，蔽也。缤，盛也。九疑，舜所葬也。言巫咸得己椒糈，则将百神蔽日来下；舜又使九疑之神，纷然来迎，知己之志也。疑，一作嶷。皇剡剡其扬灵兮，皇，皇天也。剡剡，光貌。告余以吉故。言皇天扬其光灵，使百神告我，当去就吉善也。五臣云：告我去当吉。曰勉升降以上下兮，勉，强也。上谓君，下谓臣，升，一作升。求矩矱之所同。矩，法也。矱，度也。言当自勉强上求明君，下索贤臣，与己合法度者，因与同志共为治也。矩，一作矩。矱，一作□。五臣云：此巫咸之言。汤禹严而求合兮，严，敬也。合，匹也。严，一作俨。挚咎繇而能调。挚，伊尹名，汤臣也。咎繇，禹臣也。调，和也。言汤、禹至圣，犹敬承天道，求其匹合，得伊尹、咎繇， 乃能调和阴阳，而安天下也。一作皋陶。苟中情其好脩兮，又何必用夫行媒。行媒，喻左右之臣也。言诚能中心常好善，则精感神明，贤君自举用之，不必须左右荐达也。一无“又”字。五臣云：苟，且也。说操筑于傅岩兮，说，傅说也。傅岩，地名。武丁用而不疑。武丁，殷之高宗也。言傅说抱道怀德，而遭遇刑罚，操筑作于傅岩。武丁思想贤者，梦得圣人，以其形像求之，因得傅说，登以为公，道用大兴，为殷高宗也。《书序》曰：高宗梦得说，使百工营求诸野，得诸傅岩，作《说命》，是佚篇也。吕望之鼓刀兮，吕，太公之氏姓也。鼓，鸣也。或言吕望太公，姜姓也，未遇之时，鼓刀屠于朝歌也。遭周文而得举。言太公避纣，居东海之滨，闻文王作兴，盍往归之。至于朝歌，道穷困，自鼓刀而屠，遂西钓于渭滨。文王梦得圣人，于是出猎而遇之，遂载以归，用以为师，言吾先公望子久矣，因号为太公望。或言周文王梦天帝立令狐之津，太公立其后。帝曰：昌，赐汝名师。文王再拜，太公亦再拜。太公梦亦如此。文王出田，见识所梦，载与俱归，以为太师也。宁戚之讴歌兮，宁戚，卫人。齐桓闻以该辅。该，备也。宁戚修德不用，退而商贾，宿齐东门外。桓公夜出，宁戚方饭 牛，叩角而商歌，桓公闻之，知其贤，举用为客卿，备辅佐也。及年岁之未晏兮，晏，晚。时亦犹其未央。央，尽也。言己所以汲汲欲辅佐君者，冀及年未晏晚，以成德化也。然年时亦尚未尽，冀若三贤之遭遇也。其，一作而。恐鹈鴃之先鸣兮，鹈鴃，一名买□，常以春分鸣也。鹈，一作鷤。五臣云：鷤鴃，秋分前鸣，则草木雕落。使夫百草为之不芳。言我恐鹈鴃以先春分鸣，使百草华英摧落，芬芳不得成也。以喻谗言先至，使忠直之士蒙罪过也。草，一作艸，一作卉。一无“夫 ”字。一无“为”字。何琼佩之偃蹇兮，偃蹇，众盛貌。佩，一作佩。众薆然而蔽之。言我佩琼玉，怀美德，偃蹇而盛，众人薆然而蔽之，伤不得施用也。五臣云：薆，亦盛也。惟此党人之不谅兮，谅，信。一作亮。恐嫉妒而折之。言楚国之人，不尚忠信之行，共嫉妒我正直，必欲折挫而败毁之也。时缤纷其变易兮，其，一作以。五臣云∶缤纷，乱也。又何可以淹留。言时世溷浊，善恶变易，不可以久留，宜速去也。兰芷变而不芳兮，荃蕙化而为茅。言兰芷之草，变易其体，而不复香。荃蕙化而为菅茅，失其本性也。以言君子更为小人，忠信更为佞伪也。五臣云：茅，恶草，以喻谗臣。何昔日之芳草兮，草，一作艸，一作卉。今直为此萧艾也。言往昔芬芳之草，今皆直为萧艾而已。以言往日明智之士，今皆佯愚，狂惑不顾。一无“萧”字，一无“也”字。岂其有他故兮，莫好脩之害也。言士民所以变曲为直者，以上不好用忠正之人，害其善志之故。一无“也”字。五臣云：明智之士佯愚者，为君不好修洁之士，而自损害。余以兰为可恃兮，兰，怀王少弟，司马子兰也。恃，怙也。羌无实而容长。实，诚也。言 我以司马子兰怀王之弟，应荐贤达能，可怙而进，不意内无诚信之实，但有长大之貌。浮华而已。五臣云：无实，无实材。委厥美以从俗兮，委，弃。苟得列乎众芳。言子兰弃其美质正直之性，随从谄佞，苟欲列于众贤之位，无进贤之心也。椒专佞以慢慆兮，椒，楚大夫子椒也。慆，淫也。慢，一作谩。《释文》作嫚。慆，一作谄。樧又欲充夫佩帏。樧，茱萸也，似椒而非，以喻子椒似贤而非贤也。帏，盛香之囊，以喻亲近。言子椒为楚大夫，处兰芷之位，而行淫慢佞谀之志，又欲援引面从不贤之类，使居亲近，无有忧国之心，责之也。夫，一作其。五臣云：子椒列大夫位，在君左右，如茱萸之在香囊，妄充佩带，而无芬芳。既干进而务入兮，干，求。而，一作以。又何芳之能祗。祗，敬也。言子椒苟欲自进，求入于君，身得爵禄而已，复何能敬爱贤人，而举用之也？固时俗之流从兮， 一作从流。一本“从”误作“徙”。又孰能无变化。言时世俗人随从上化，若水之流。二子复以谄谀之行，众人谁有不变节而从之者乎？疾之甚也。五臣曰：固此谄佞之俗，流行相从，谁能不变节随时以容身乎？览椒兰其若玆兮，又况揭车与江离。言观子椒、子兰变志若此，况朝廷众臣，而不为佞媚以容其身邪？揭，一作擖。离，一作蓠。惟玆佩之可贵兮，之，一作其。委厥美而历玆。历，逢也。言己内行忠直，外佩众香，此诚可贵重，不意明君弃其至美，而逢此咎也。 芳菲菲而难亏兮，亏，歇。而，一作其。亏，一作□。芬至今犹未沬。 沬，已也。言己所行纯美，芬芳勃勃，诚难□歇，久而弥盛，至今尚未已也。芬芳，一作芬芬。勃，一作浡。和调度以自娱兮，聊浮游而求女。 言我虽不见用，犹和调己之行度，执守忠贞，以自娱乐，且徐徐浮游，以求同志也。五臣云：汝，同志人也。度，法度也。及余饰之方壮兮，周流观乎上下。上谓君，下谓臣也。言我愿及年德方盛壮之时，周流四方，观君臣之贤，欲往就之也。 

　　灵氛既告余以吉占兮，历吉日乎吾将行。言灵氛既告我以吉占，历善日吾将去君而远行也。五臣曰：历，选也。折琼枝以为羞兮，羞，脯。精琼爢以为粻。精，凿也。爢，屑也。粻，粮也。《诗》云：乃裹糇粮。言我将行，乃折取琼枝，以为脯腊，精凿玉屑，以为储粮，饮食香洁，冀以延年也。五臣云：精，捣也。取其清洁而延寿。为余驾飞龙兮，杂瑶象以为车。象，象牙也。言我驾飞龙，乘明智之兽， 象玉之车，文章杂错，以言己德似龙玉，而世莫之识也。五臣云：飞龙喻道，瑶象以比君子之德。言我远游，但驾此道德以为车。何离心之可同兮，吾将远逝以自疏。言贤愚异心，何可合同，知君与己殊志，故将远去自疏，而流遁于世也。五臣云：忠佞两心不可同，吾将远去。自疏远也。邅吾道夫昆仑兮，邅，转也。楚人名转曰邅。《河图括地象》言：昆仑在西北，其高万一千里，上有琼玉之树也。路脩远以周流。言己设去楚国远行，乃转至昆仑神明之山，其路遥远，周流天下，以求同志也。扬云霓之晻蔼兮，扬，披也。晻蔼，犹蓊郁，荫貌也。一本，“扬”下有“ 志”字。蔼，《释文》作濭，一作霭。五臣云： 扬，举也。云霓，虹也，画之于旌旗。晻蔼，旌旗蔽日貌。鸣玉鸾之啾啾。鸾，鸾鸟也。以玉为之，着于衡，和着于轼。啾啾，鸣声也。言己从昆仑将遂升天，披云霓之蓊郁，排谗佞之党群，鸣玉鸾之啾啾，而有节度也。五臣云：玉，马佩也。鸾，车铃也。言我去国，亦守节度而行。朝发轫于天津兮， 天津，东极箕、斗之闲，汉津也。夕余至乎西极。言己朝发天之东津，万物所生，夕至地之西极，万物所成，动顺阴阳之道，且亟疾也。凤皇翼其承旗兮，翼，敬也。旗，旗也。画龙虎为旗也。《文选》翼作纷。高翱翔之翼翼。翼翼，和貌。言己动顺天道，则凤皇来随我车，敬承旗旗，高飞翱翔，翼翼而和，嘉忠正、怀有德也。之，一作而。五臣云：凤皇承旗，引路飞翔，翼翼然扶卫于己。忽吾行此流沙兮， 流沙，沙流如水也。《尚书》曰：余波入于流沙。五臣云：流沙，西极也。 遵赤水而容与。遵，循也。赤水，出昆仑山。容与，游戏貌。言吾行忽然过此流沙，遂循赤水而游戏，虽行远方，动以洁清自洒饰也。麾蛟龙使梁津兮，举手曰麾。小曰蛟，大曰龙。或言以手教曰麾。津，西海也。蛟龙，水虫也。以蛟龙为桥，乘之以渡，似周穆王之越海，比鼍鼋以为梁也。使，一作以。五臣曰：麾，招也。诏西皇使涉予。诏，告也。西皇，帝少皞也。涉，渡也。言我乃麾蛟龙，以桥西海，使少皞来渡我，动与神兽圣帝相接，言能渡万民之厄也。予，一作余。路脩远以多艰兮，艰，难也。腾众车使径待。腾，过也。言昆仑之路，险阻艰难，非人所能由，故令众车先过，使从邪径以相待也。以言己所行高远，莫能及也。待，一作侍。路不周以左转兮，不周，山名，在昆仑西北。转，行也。五臣云：左转者，君子尚左。 指西海以为期。指，语也。期，会也。言己使语众车，我所行之道，当过不周山而左行，俱会西海之上也。过不周者，言道不合于世也。左转者，言君行左乖，不与己同志也。屯余车其千乘兮，屯，陈也。五臣云：屯，聚也。车所以载己。言君子以德自载，亦如车焉。聚千乘者，言道德之多，并运于己，所在可驰走。齐玉轪而并驰。轪，锢也。一云车辖也。言乃屯敶我车，前后千乘，齐以玉为车辖，并驰左右。言从己者众，皆有玉德，宜辅千乘之君也。即道千乘之国也。驾八龙之婉婉兮，婉婉，龙貌。五臣云：八龙，八节之气也。婉，于阮切，《释文》作蜿，于元切。载云旗之委蛇。言己乘八龙，神智之兽，其状婉婉，又载云旗，委蛇而长也。驾八龙者，言己德如龙，可制御八方也。载云旗者，言己德如云，能润施万物也。蛇，一作移。一作逶迤。五臣云：言我所往，皆与神游，故可御气为驾，载云为旗也。抑志而弭节兮，神高驰之邈邈。邈邈，远貌。言己虽乘云龙，犹自抑案，弭节徐行，高抗志行，邈邈而远，莫能追及。一云：迈高驰。五臣云：抑志按节，徐行以候世人，其邈远莫能逮及也。奏《九歌》而舞《韶》兮，《九歌》，《九德》之歌，禹乐也。《韶》，《九韶》，舜乐也，《尚书》：箫韶九成。是也。聊假日以偷乐。言己德高智明，宜辅舜、禹以致太平，奏《九德》之歌、《九韶》之舞，而不遇其时，故假日游戏偷乐而已。假，一作暇。 陟升皇之赫戏兮，皇，皇天也。赫戏，光明貌。一无“陟”字。升，一作升。忽临睨夫旧乡。睨，视也。旧乡，楚国也。言己虽升昆仑，过不周，渡西海，舞《九韶》，升天庭，据光曜，不足以解忧，犹顾视楚国，愁且思也。仆夫悲余马怀兮，仆，御也。怀，思也。蜷局顾而不行。蜷局，诘屈不行貌。屈原设去世离俗，周天□地，意不忘旧乡，忽望见楚国，仆御悲感，我马思归，蜷局诘屈而不肯行，此终志不去，以词自见，以义自明也。五臣云：蜷局回顾而不肯行。 

　　乱曰：乱，理也。所以发理词指，总撮其要也。屈原舒肆愤懑，极意敶词，或去或留，文采纷华，然后结括一言，以明所趣之意也。已矣哉，国无人莫我知兮，已矣，绝望之词。无人，谓无贤人也。《 
易》曰：窥其户，□其无人。屈原言已矣，我独怀德不见用者，以楚国无有贤人知我忠信之故，自伤之词。一无“哉”字。又何怀乎故都？ 言众人无有知己，己复何为思故乡念楚国也。既莫足与为美政兮，吾将从彭咸之所居。言时世之君无道，不足与共行美德、施善政者，故我将自沈汨渊，从彭咸而居处也。 

　　　叙曰：昔者孔子叡圣明□，音哲。天生不群，群，一作王。定经术，删诗书，一云俾定经术，乃删诗书。正礼乐，制作春秋，以为后王法。门人三千，罔不昭达。临终之日，则大义乖而微言绝。其后周室衰微，战国并争，道德陵迟，谲诈萌生。于是杨、墨、邹、孟、孙、韩之徒，各以所知着造传记，或以述古，或以明世。八字一作咸以名世。而屈原履忠被谮，忧悲愁思，一云忧愁思愤。独依诗人之义而作《离骚》，上以讽谏，下以自慰。遭时闇乱，不见省纳，不胜愤懑，遂复作《九歌》以下凡二十五篇。楚人高其行义，玮其文采，以相教传。或作传教。至于孝武帝，恢廓道训，使淮南王安作《离骚经章句》，则大义粲然。后世雄俊，莫不瞻慕，一作仰。舒肆妙虑，一云摅舒妙思。缵述其词。逮至刘向，颜师古读如本字。典校经书，分为十六卷。孝章即位，深弘道艺，而班固、贾逵复以所见改易前疑，各作《离骚经章句》。其余十五卷，一作篇。阙而不说。又以壮为状，一作扶。义多乖异，事不要括。一作撮。今臣复以所识所知，稽之旧章，合之经传，八字一云稽之经传。作十六卷章句。虽未能究其微妙，然大指之趣，略可见矣。且人臣之义，以忠正为高，以伏节为贤。故有危言以存国，杀身以成仁。是以伍子胥不恨于浮江，比干不悔于剖心，然后忠立而行成，忠，一作德。荣显而名着。着，一作称。若夫怀道以迷国，详愚而不言，详与佯同，诈也。颠则不能扶，危则不能安，婉娩以顺上，婉娩，一作娩娩，一作僶俛。逡巡以避患，虽保黄耇，终寿百年，盖志士之所耻，愚夫之所贱也。今若屈原，膺忠贞之质，体清洁之性，直若砥矢，言若丹青，进不隐其谋，退不顾其命，此诚绝世之行，俊彦之英也。而班固谓之“露才扬己”，一作班、贾。“竞于群小之中，怨恨怀王，讥刺椒、兰，苟欲求进，强巨姜切。非其人，不见容纳，忿恚自沈”，是亏其高明，而损其清洁者也。昔伯夷、叔齐让国守分，作志。 不食周粟，遂饿而死，岂可复谓有求于世而怨望哉。一作恨怨。且诗人怨主刺一作谏。上曰：“呜呼！小子，未知臧否，匪面命之，言提其耳！”风谏之语，于斯为切。然仲尼论之，以为大雅。引此比彼，屈原之词，优游婉顺，宁以其君一有为字。不智之故，欲提携其耳乎！而论者以为“ 露才扬己”、“怨刺其上”、“强非其人”，殆失厥中矣。夫《离骚》之文，依讬《五经》以立义焉：“帝高阳之苗裔”，则“厥初生民，时惟姜嫄”也；“纫秋兰以为佩”，则“将翱将翔，佩玉琼琚”也；“夕揽洲之宿莽”，则《易》“潜龙勿用”也；“驷玉虬而乘鹥” ，则“时乘六龙以御天”也；“就重华而敶词”，则《尚书》咎繇之谋谟也；“登昆仑而涉流沙”，则《禹贡》之敷土也。故智弥盛者其言博，才益多者其识远。多，一作劭。屈原之词，诚博远矣。自一有“孔丘”字。终没以来，名儒博达之士着造词赋，莫不拟则其仪表，祖式其模范，取其要妙，窃其华藻，所谓金相玉质，百世无匹，世，一作岁。名垂罔极，永不刊灭者矣。班孟坚序云：“昔在孝武，博览古文。淮南王安叙《离骚传》，以《国风》好色而不淫，《小雅》怨诽而不乱，若《离骚》者，可谓兼之。蝉蜕浊秽之中，浮游尘埃之外，皭然泥而不滓；推此志，虽与日月争光可也。斯论似过其真。又说：五子以失家巷，谓五子胥也。及至羿、浇、少康、贰姚、有娀佚女，皆各以所识有所增损，然犹未得其正也。故博采经书传记本文以为之解。且君子道穷，命矣。故潜龙不见是而无闷。《关雎》哀周道而不伤。蘧瑗持可怀之智，宁武保如愚之性，咸以全命避害，不受世患。故《大雅》曰：既明且哲，以保其身。斯为贵矣。今若屈原，露才扬己，竞乎危国群小之闲，以离谗贼。然责数怀王，怨恶椒、兰，愁神苦思，强非其人，忿怼不容，沈江而死，亦贬洁狂狷景行之士。多称昆仑、冥婚宓妃虚无之语，皆非法度 之政，经义所载。谓之兼《诗》风雅，而与日月争光，过矣！然其文弘博丽雅，为辞赋宗。后世莫不斟酌其英华，则象其从容。自宋玉、唐勒、景差之徒，汉兴，枚乘、司马相如、刘向、扬雄，骋极文辞，好而悲之，自谓不能及也。虽非明智之器，可谓妙才者也。”政与正同。颜之推云：“自古文人常陷轻薄。屈原露才扬己，显暴君过。”刘子玄云：“怀、襄不道，其恶存于楚赋。 ”读者不以为过，盖不隐恶故也。愚尝折衷其说而论之曰：或问：古人有言：杀其身有益于君则为之。屈原虽死，何益于怀、襄？曰：忠臣之用心，自尽其爱君之诚耳。死生、毁誉，所不顾也。故比干以谏见戮，屈原以放自沈。比干，纣诸父也。屈原，楚同姓也。为人臣者，三谏不从则去之。同姓无可去之义，有死而已。《离骚》曰：阽余身而危死兮，览余初其犹未悔。则原之自处审矣。或曰：原用智于无道之邦，亏明哲保身之义，可乎？曰：愚如武子，全身远害可也。有官守言责，斯用智矣。山甫明哲，固保身之道。然不曰夙夜匪解，以事一人乎！士见危致命，况同姓，兼恩与义，而可以不死乎！且比干之死，微子之去，皆是也。屈原其不可去乎？有比干以任责，微子去之可也。楚无人焉，原去则国从而亡。故虽身被放逐，犹徘徊而不忍去。生不得力争而强谏，死犹冀其感发而改行，使百世之下，闻其风者，虽流放废斥，犹知爱其君，眷眷而不忘，臣子之义尽矣。非死为难，处死为难。屈原虽死，犹不死也。后之读其文，知其人，如贾生者亦鲜矣。然为赋以吊之，不过哀其不遇而已。余观自古忠臣义士，慨然发愤，不顾其死，特立独行，自信而不回者，其英烈之气，岂与身俱亡哉！仍羽人于丹丘，留不死之旧乡，超无为以至清，与太初而为邻，此《远游》之所以作，而难为浅见寡闻者道也。仲尼曰：乐天知命，故不忧。又曰：乐天知命，有忧之大者。屈原之忧，忧国也；其乐，乐天也。《离骚》二十五篇，多忧世之语。独《远游》曰：道可受兮不可传，其小无内兮其大无垠。无淈滑而魂兮，彼将自然。壹气孔神兮，于中夜存。虚以待之兮，无为之先。此老、庄、孟子所以大过人者，而原独知之。司马相如作《大人赋》，宏放高妙，读者有凌云之意。 然其语多出于此。至其妙处，相如莫能识也。太史公作传，以为其文约，其辞微，其志洁，其行廉，其称文小而其指极大，举类迩而见义远。其志洁，故其称物芳。其行廉，故死而不容自疏。濯淖污泥之中，以浮游尘埃之外，推此志也，虽与日月争光可也。斯可谓深知己者。杨子云作《反离骚》，以为君子得时则大行，不得时则龙蛇。遇不遇，命也，何必沈身哉！屈子之事，盖圣贤之变者。使遇孔子，当与三仁同称雄，未足以与此。班孟坚、颜之推所云，无异妾妇儿童之见。余故具论之。 

　　　　离骚赞序　班固
　　　《离骚》者，屈原之所作也。屈原初事怀王，甚见信任。同列上官大夫妒害其宠，谗之王，王怒而疏屈原。屈原以忠信见疑，忧愁幽思而作《离骚》。离，犹遭也。骚，忧也。明己遭忧作辞也。是时周室已灭，七国并争。屈原痛君不明，信用群小，国将危亡，忠诚之情，怀不能已，故作《离骚》。上陈尧、舜、禹、汤、文王之法，下言羿、浇、桀、纣之失，以风。怀王终不觉寤，信反闲之说，西朝于秦。秦人拘之，客死不还。至于襄王，复用谗言，逐屈原。在野又作《九章》赋以风谏，卒不见纳。不忍浊世，自投汨罗。原死之后，秦果灭楚。其辞为众贤所悼悲，故传于后。 
　　　　辨骚　刘勰
　　　自风雅寝声，莫或抽绪，奇文蔚起，其《离骚》哉！故以《文心雕龙。辨骚》作己轩翥诗人之后，奋飞辞家之前，岂去圣之未远，而楚人之多才乎！昔汉武爱骚，而淮南作传，以为《国风》好色而不淫，《小雅》怨诽而不乱。若《离骚》者，可谓兼之。蝉蜕秽浊之中，浮游尘埃之外，皭一作□。然涅而不缁，虽与日月争光可也。班固以为露才扬己，忿怼沈江。羿、浇、二姚，与左氏不合；《离骚》用羿、浇等事，正与左氏合。孟坚所云，谓刘安说耳。昆仑、悬圃，非经义所载，然而（同上作其）文辞丽雅，为词赋之宗，虽非明哲，可谓妙才。王逸以为诗人之提耳（同上无之字），屈原婉顺。《离骚》之文，依经立义：驷虬乘鹥，则时乘六龙；昆仑流沙，则《禹贡》敷土。名儒词赋，莫不拟其仪表，所谓金相玉振（同上作质），百世无匹者也。及汉宣嗟叹，以为皆合经术。扬雄讽味，亦言体同诗雅。四家举以方经，而孟坚谓不合传体（同上无体字），褒贬任声，抑扬过实，可谓鉴而弗精，玩而未覈者也。将覈其论，必征言焉。故其陈尧、舜之耿介，称禹、汤之祗敬，典诰之体也。讥桀、纣之猖狂（同上作披），伤羿、浇之颠陨，规讽之旨也。虬龙以谕君子，云霓以譬谗邪，比兴之义也。每一顾而掩涕，叹君门之九重，忠怨之辞也。观玆四事，同于风雅者也。至于讬云龙，说迂怪，丰隆求宓妃，鸩鸟媒娀女，诡异之辞也。康回倾地，夷羿弊（同上作彃）日，木夫九首，土伯三目，谲怪之谈也。依彭咸之遗则，从子胥以自适，狷狭之志也。士女杂坐，乱而不分，指以为乐，娱酒不废，沈湎日夜，举以为欢，荒淫之意也。此皆宋玉之词，非屈原意。自汉以来，靡丽之赋，劝百而讽一，其流至于齐、梁而极矣，皆自宋玉倡之。擿（同上作摘）此四事，异乎经典者也。故论其典诰则以（同上作如）彼，语其夸诞则如此。固知《楚辞》者，体慢于三代，而风雅于战国，乃雅颂之博徒，而词赋之英杰也。此语施于宋玉可也。观其骨鲠所树，肌肤所附，虽取镕经意，亦自铸伟辞。故《骚经》《九章》，朗丽以哀志；《九歌》《九辩》，绮靡以伤情；《远游》《天问》，□诡而惠巧；《招魂》《大招》，耀艳而深华；《卜居》标放言之致，《渔父》寄独任（同上作往）之才。一云：独任当作独往。故能气往轹古，辞来切今，惊采绝焰（同上作艳），难与并能矣。自《九怀》已下，遽蹑其迹，而屈、宋逸步，莫之能追。故其叙情怨，则郁伊而易感；述离居，则怆怏而难怀；论山水，则循声而得貌；言节候，则披文而见时。（ 
同上有是以二字）枚、贾追风以入丽，马、扬沿波而得奇，其衣被词人，非一代也。故才高者苑（同上作菀）其鸿裁，中巧者猎其艳辞，吟讽者衔其山川，童蒙者拾其香草。若能凭轼以倚雅颂，悬辔以驭楚篇，酌奇而不失其贞，玩华而不坠其实，则顾眄（同上作盼）可以驱辞力，咳唾可以穷文致，亦不复乞灵于长卿，假宠于子渊矣。赞曰：不有屈原，岂见《离骚》。惊才风逸，壮志烟高。烟，一作云。山川无极，情理实劳。金相玉式，艳溢锱毫。 
  
  
  
楚辞卷第二
　九歌章句第二　　　离骚
　　　　　　　东皇太一一本自《东皇太一》至《国殇》上皆有祠字 
　　　　　　　云中君 
　　　　　　　湘君 
　　　　　　　湘夫人 
　　　　　　　大司命 
　　　　　　　少司命 
　　　　　　　东君 
　　　　　　　河伯 
　　　　　　　山鬼 
　　　　　　　国殇 
　　　　　　　礼魂 
　　　《九歌》者，屈原之所作也。昔楚国南郢之邑，沅、湘之间，其俗信鬼而好祠。祠，一作祀。《汉书》曰：楚地信巫鬼，重淫祀。《隋志》曰：荆州尤重祠祀。屈原制《九歌》，盖由此也。其祠，必作歌乐鼓舞以乐诸神。一无歌字。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其词鄙陋。因为作《九歌》之曲，王逸注《九辩》云：九者，阳之数，道之纲纪也。五臣云：九者，阳数之极。自谓否极，取为歌名矣。按：《九歌》十一者，《 
九章》九首。皆以九为名者，取箫韶九成、启《九辩》《九歌》之义。《骚》经曰：奏《九歌》而舞韶兮，聊假日以偷乐。即其义也。宋玉《九辩》以下皆出于此。上陈事神之敬，下见己之冤结，讬之以风谏。故其文意不同，章句杂错，而广异义焉。一云：故其文词意周章杂错。 

　　吉日兮辰良，日谓甲乙，辰谓寅卯。穆将愉兮上皇。穆，敬也。愉，乐也。上皇，谓东皇太一也。言己将修祭祀，必择吉良之日，斋戒恭敬，以宴乐天神也。抚长剑兮玉珥，抚，持也。玉珥，谓剑镡也。剑者，所以威不轨，卫有德，故抚持之也。璆锵鸣兮琳琅。璆、琳琅，皆美玉名也。《尔雅》曰：有璆琳琅玕焉。锵，佩声也。诗曰：佩玉锵锵。言己供神有道，乃使灵巫常持好剑以辟邪，要垂众佩周旋而舞，动鸣五玉锵锵而和，且有节度也。或曰：纠锵鸣兮琳琅。纠，错也。 琳琅，声也。谓带剑佩众多，纠错而鸣，其声琳琅也。锵，《 
释文》作枪。瑶席兮玉瑱，瑶，石之次玉者。《诗》云：报之以琼瑶。瑱，一作镇。 盍将把兮琼芳。盍，何不也。把，持也。琼，玉枝也。言己修饰清洁，以瑶玉为席，美玉为瑱。灵巫何持乎？乃复把玉枝以为香也。五臣云：灵巫何不持琼枝以为芳香，取美洁也。蕙肴蒸兮兰藉，蕙肴，以蕙草蒸肉也。藉，所以藉饭食也。《易》曰“藉用白茅”也。蒸，一作□,一作烝。奠桂酒兮椒浆。桂酒，切桂置酒中也。椒浆，以椒置浆中也。言己供待弥敬，乃以蕙草蒸肴，芳兰为藉，进桂酒椒浆，以备五味也。五臣云：蕙、兰、椒、桂，皆取芬芳。扬枹兮拊鼓，扬，举也。拊，击也。枹，一作桴。疏缓节兮安歌， 疏，希也。言肴膳酒醴既具，不敢宁处，亲举枹击鼓，使灵巫缓节而舞，徐歌相和，以乐神也。五臣云：使曲节希缓而安音清歌。陈竽瑟兮浩倡。陈，列也。浩，大也。言己又陈列竽瑟，大倡作乐，以自竭尽也。灵偃蹇兮姣服，灵，谓巫也。偃蹇，舞貌。姣，好也。服，饰也。姣，一作妖。服，一作□。 芳菲菲兮满堂。菲菲，芳貌也。言乃使姣好之巫，被服盛饰，举足奋袂，偃蹇而舞。芬芳菲菲，盈满堂室也。五音纷兮繁会，五音，宫、商、角、征、羽也。纷，盛貌。繁，众也。五臣云：繁会，错杂也。君欣欣兮乐康。欣欣，喜貌。康，安也。言己动作众乐，合会五音，纷然盛美。神以欢欣，猒饱喜乐，则身蒙庆佑，家受多福也。屈原以为神无形声，难事易失。然人竭心尽礼，则歆其祀而惠降以祉（降字据《文选》李善注引补。）。自伤履行忠诚以事于君，不见信用而身放弃，遂以危殆也（按《文选》李善注引作而身放逐以危殆也。）。五臣云：君：谓东皇也。欣欣，和悦貌。 

　　　东皇太一
  
　　　　五臣云：每篇之目皆楚之神名。所以列于篇后者，亦犹《毛诗》题章之趣。太一，星名，天之尊神。祠在楚东，以配东帝，故云东皇。补曰：《汉书．郊祀志》云：天神，贵者太一。太一佐曰五帝。古者天子以春秋祭太一东南郊。《天文志》曰：中宫天极星，其一明者，太一常居也。《淮南子》曰：太微者，太一之庭；紫宫者，太一之居。说者曰：太一，天之尊神，曜魄宝也。《天文大象赋》注云：天皇大帝一星在紫微宫内，勾陈口中。其神曰曜魄宝，主御群灵，秉万机神图也。其星隐而不见。其占以见则为灾也。又曰：太一一星，次天一南，天帝之臣也。主使十六龙，知风雨、水旱、兵革、饥馑、疾疫。占不明反移为灾。 

　　浴兰汤兮沐芳，兰，香草也。 华采衣兮若英。华采，五色采也。若，杜若也。言己将修飨祭以事云神，乃使灵巫先浴兰汤，沐香芷，衣五采，华衣饰以杜若之英，以自洁清也。灵连蜷兮既留，灵，巫也。楚人名巫为灵子。连蜷，巫迎神导引貌也。既，已也。留，止也。一本“灵”下有“子”字。烂昭昭兮未央。烂，光貌也。昭昭，明也。央，已也。言巫执事肃敬，奉迎导引，颜貌矜庄，形体连蜷，神则欢喜，必留而止。见其光容烂然昭明，无极已也。蹇将憺兮寿宫，蹇，词也。憺，安也。寿宫，供神之处也。祠祀皆欲得寿，故名为寿宫也。言云神既至于寿宫，歆飨酒食，憺然安乐，无有去意也。与日月兮齐光。齐，同也。光，明也。言云神丰隆，爵位尊高，乃与日月同光明也。夫云兴而日月昏，云藏而日月明，故言齐光也。齐，一作争。龙驾兮帝服，龙驾，言云神驾龙也。故《易》曰：云从龙。帝，谓五方之帝也。言天尊云神，使之乘龙，兼衣青黄五采之色，与五帝同服也。五臣云：言神驾云龙之车。聊翱游兮周章。聊，且也。周章，犹周流也。言云神居无常处，动则翱翔，周流往来，且游戏也。五臣云：翱游、周章，往来迅疾貌。灵皇皇兮既降， 灵，谓云神也。皇皇，美貌。降，下也。言云神来下，其貌皇皇，而美有光明也。猋远举兮云中。猋，去疾貌也。云中，云神所居也。言云神往来急疾，饮食既饱，猋然远举，复还其处也。 览冀州兮有余，览，望也。两河之间曰冀州。余，犹他也。言云神所在高邈，乃望于冀州，尚复见他方也。五臣云：言神所居高绝，下览冀州，横望四海，皆有余而无极。冀州，尧所都。思有道之君，故览之。横四海兮焉穷。穷，极也。言云神出入奄忽，须臾之间，横行四海，安有穷极也。思夫君兮太息，君谓云神。五臣曰：夫君，谓云神，以喻君也。言夫君所居高远，下制有国，我之思君，终不可见，故叹息而忧心也。极劳心兮□□。□□，忧心貌。屈原见云一动千里，周遍四海，想得随从，观望西方，以忘己忧思，而念之终不可得，故太息而叹，心中烦劳而□□也。或曰：君，谓怀王也。屈原陈序云神，文义略讫，愁思复至，哀念怀王暗昧不明，则太息增叹，心每□□，而不能已也。□，一作忡。 

　　　云中君
　　　　云神丰隆也。一曰屏翳。已见《骚经》。《汉书．郊祀志》有云中君。 
  
  
　　君不行兮夷犹，君，谓湘君也。夷犹，犹豫也。言湘君所在，左沅、湘，右大江，苞洞庭之波，方数百里，群鸟所集，鱼鳖所聚，土地肥饶，又有险阻，故其神常安，不肯游荡，既设祭祀，使巫请呼之，尚复犹豫也。蹇谁留兮中洲？蹇，词也。留，待也。中洲，洲中也。水中可居者曰洲。言湘君蹇然难行，谁留待于水中之洲乎？以为尧用二女妻舜，有 苗不服，舜往征之，二女从而不反，道死于沅、湘之中，因为湘夫人也。所留，盖谓此尧之二女也。五臣云：谁将留待于中洲乎？欲神之速至也。美要眇兮宜修，要眇，好貌。修，饰也。言二女之貌，要眇而好，又宜修饰也。眇，一作妙。一本“宜”上有“ 
又”字。沛吾乘兮桂舟。沛，行貌。舟，船也。吾，屈原自谓也。言己虽在湖泽之中，犹乘桂木之船，沛然而行，常香净也。五臣云：我复乘桂舟以迎神。舟用桂者，取香洁之异。乘，一作乘。令沅湘兮无波，沅、湘，水名。使江水兮安流！言己乘船，常恐危殆。愿湘君令沅、湘无波涌，使江水顺径徐流，则得安也。望夫君兮未来，君，谓湘君。未，一作归。吹参差兮谁思！参差，洞箫也。言己供修祭祀，瞻望于君，而未肯来，则吹箫作乐，诚欲乐君，当复谁思念也。五臣云：谓神肯来斯，而我作乐，吹声参差，当复思谁，言思神之甚。一作篸□。驾飞龙兮北征，征，行也。屈原思神略毕，意念楚国，愿驾飞龙北行，亟还归故居也。邅吾道兮洞庭。邅，转也。洞庭，太湖也。言己欲乘龙而归，不敢随从大道，愿转江湖之侧，委曲之径，欲急至也。五臣云：转道于洞庭湖上而直归。 薜荔柏兮蕙绸，薜荔，香草。柏，榑壁也。绸，缚束也。《诗》曰：绸缪束楚。是也。柏，一作拍。榑，一作搏。荪桡兮兰旌。荪，香草也。桡，船小楫也。屈原言己居家则以薜荔榑饰四壁，蕙草缚屋，乘船则以荪为楫棹，兰为旌旗，动以香洁自修饰也。荪，一作荃。旌，一作旍。望涔阳兮极浦，涔阳，江碕名，近附郢。极，远也。浦，水涯也。横大江兮扬灵。灵，精诚也。屈原思念楚国，愿乘轻舟，上望江之远浦，下附郢之碕，以渫忧患，横度大江，扬己精诚，冀能感悟怀王使还己也。五臣曰：言我远游此浦，将横绝大江，扬其精诚于君侧。扬灵兮未极，极，已也。女婵媛兮为余太息。女谓女媭，屈原姊也。婵媛，犹牵引也。言己远扬精诚，虽欲自竭尽，终无从达，故女媭牵引而责数之，为己太息悲毒，欲使屈原改性 易行，随风俗也。五臣云：言我扬精诚未已，女媭牵引时事，以为不变节从俗，终不可为，而为我叹息也。横流涕兮潺湲，潺湲，流貌。屈原感女媭之言，外欲变节，而意不能改，内自悲伤，涕泣横流也。隐思君兮陫侧。君，谓怀王也。陫，陋也。言己虽见放弃，隐伏山野，犹从侧陋之中，思念君也。桂棹兮兰枻，棹，楫也。枻，船旁板也。一作□。五臣云：桂兰，取其香也。斫冰兮积雪。斫，斫也。言己乘船，遭天盛寒，举其棹楫，斫斫冰冻，纷然如积雪，言己勤苦也。一云斫曾冰。五臣云：言志不通，犹乘舟，值天盛寒，斫斫冰冻，徒为勤苦，而不得前也。 采薜荔兮水中，薜荔之草，缘木而生。搴芙蓉兮木末。搴，手取也。芙蓉，荷华也。生水中。屈原言己执忠信之行，以事于君，其志不合，犹入池涉水而求薜荔，登山缘木而采芙蓉，固不可得也。心不同兮媒劳，言婚姻所好，心意不同，则媒人疲劳，而无功也。屈原自喻行与君异，终不可合，亦疲劳而已也。恩不甚兮轻绝。言人交接初浅，恩不甚笃，则轻相与离绝。言己与君同姓共祖，无离绝之义也。五臣曰：事君之道，亦类此焉。石濑兮浅浅，濑，湍也。浅浅，流疾貌。飞龙兮翩翩。屈原忧愁，覜视川水，见石濑浅浅，疾流而下，将有所至；仰见飞龙，翩翩而上，将有所登。自伤弃在草野，终无所登至也。五臣云：下视水石，浅浅而流；仰观飞龙，翩翩而举。物皆遂性，我独不然也。交不忠兮怨长，交，友也。忠，厚也。言朋友相与不厚，则长相怨恨。言己执履忠信，虽获罪过，不敢怨恨于众人也。期不信兮告余以不闲。闲，暇也。言君尝与己期，欲共为治，后以谗言之故，更告我以不闲暇，遂以疏远己也。余，一作我。五臣云：言君与臣下为友，而臣为 不忠，则怨而责之，己为不信，则以为闲尔。疾其君初欲与己为治，后遂相背焉。晁骋骛兮江皋，晁，以喻盛明也。泽曲曰皋。言己愿及晁，明己年盛时，任重驰驱，以行道德也。晁，一作朝。夕弭节兮北渚。弭，安也。渚，水涯也。夕以喻衰，言日夕将暮，己已衰老，弭情安意，终志草野也。五臣云：喻己盛少之时，愿驱驰于君前，及衰谢之日，反安意于草野，自叹之词。鸟次兮屋上，次，舍也。再宿曰信，过信曰次。水周兮堂下。周，旋也。言己所居，在湖泽之中，众鸟舍止我之屋上，流水周旋己之堂下，自伤与鸟兽鱼鳖同为伍也。捐余玦兮江中，玦，玉佩也。先王所以命臣之瑞，故与环即还，与玦即去也。遗余佩兮醴浦。遗，离也。佩，琼琚之属也。言己虽见放逐，常思念君，设欲远去，犹捐玦佩置于水涯，冀君求己，示有还意。佩，一作佩。醴，一作澧。五臣云：捐、遗，皆置也。玦、佩，朝服之饰，置于江、澧二水之涯者，冀君命己，犹可以用也。采芳洲兮杜若，芳洲，香草藂生水中之处。将以遗兮下女。遗，与也。 女，阴也。以喻臣，谓己之俦匹。言己愿往芬芳绝异之洲，采取杜若，以与贞正之人，思与同志，终不变更也。五臣云：欲将己之美，投于贤臣者，思与同志，复为治道。时不可兮再得，言日不再中，年不再盛也。时，一作□。聊逍遥兮容与。逍遥，游戏也。《诗》曰：狐裘逍遥。言天时不再至，人年不再盛，己年既老矣，不遇于时，聊且逍遥而游，容与而戏，以待天命之至也。五臣云：自言忧愁，欲以决死，死不再生，何由复遇。逍遥容与，待君之命，冀得尽其诚心焉。 

　　　湘君
  
　　　　刘向《列女传》：舜陟方死于苍梧，二妃死于江、湘之间，俗谓之湘君。《礼记》：舜葬于苍梧之野，盖二妃未之从也。注云：《离骚》所歌湘夫人，舜妃也。韩退之《黄陵庙碑》云：湘旁有庙，曰黄陵。自前古立，以祠尧之二女、－－舜二妃者。秦博士对始皇帝云：湘君者，尧之二女，舜妃者也。刘向、郑玄亦皆以二妃为湘君。而《离骚》、《九歌》既有湘君，又有湘夫人。王逸以为湘君者，自其水神。而谓湘夫人，乃二妃也。从舜南征三苗，不及，道死沅、湘之闲。《山海经》曰：洞庭之山，帝之二女居之。郭璞疑二女者，帝舜之后，不当降小水为其夫人，因以二女为天帝之女。以余考之，璞与王逸俱失也。尧之长女娥皇，为舜正妃，故曰君。其二女女英，自宜降曰夫人也。故《九歌》词谓娥皇为君，谓女英帝子，各以其盛者，推言之也。礼有小君、君母，明其正，自得称君也。 

　　帝子降兮北渚，帝子，谓尧女也。降，下也。言尧二女娥皇、女英，随舜不反，没于湘水之渚，因为湘夫人。 目眇眇兮愁予。眇眇，好貌。予，屈原自谓也。言尧二女仪德美好，眇然绝异，又配帝舜，而乃没命水中。屈原自伤，不遭值尧、舜，而遇闇君，亦将沈身湘流，故曰愁我也。予，一作余。五臣云：其神仪德美好，愁我失志焉。嫋嫋兮秋风，嫋嫋，秋风摇木貌。洞庭波兮木叶下。言秋风疾，则草木摇，湘水波，而树叶落矣。以言君政急则众民愁，而贤者伤矣。或曰：屈原见秋风起而木叶堕，悲岁徂尽，年衰老也。五臣云：喻小人用事，则君子弃逐。白薠兮骋望，薠，草，秋生，今南方湖泽皆有之。骋，平也。薠，或作苹。一本此句上有“登”字，皆非也。与佳期兮夕张。佳，谓湘夫人也。不敢指斥尊者，故言佳也。张，施也。言己愿以始秋薠草初生平望之时，修设祭具，夕早洒扫，张施帷帐，与夫人期歆飨之也。一本“佳”下有“人”字。一云：与佳人兮期夕张。五臣云：佳期，谓湘夫人言己愿以此夕设祭祀，张帷帐，冀夫人之神来此歆飨，以喻张设忠信以待君命。鸟萃兮苹中，萃，集。一本“ 
萃”上有“何”字。五臣云：苹，水草。罾何为兮木上。罾，鱼网也。夫鸟当集木巅，而言草中，罾当在水中，而言木上，以喻所愿不得，失其所也。沅有茞兮醴有兰，言沅水之中有盛茂之茞，澧水之内有芬芳之兰，异于众草，以兴湘夫人美好亦异于众人也。茞，一作芷。醴，一作澧。五臣云：兰、芷，喻己之善。 思公子兮未敢言。公子，谓湘夫人也。重以卑说尊，故变言公子也。言己想若舜之遇二女，二女虽死，犹思其神，所以不敢达言者，士当须介，女当须媒也。五臣云：公子，谓夫人喻君也。未敢言者，欲待贤主。荒忽兮远望，观流水兮潺湲。言鬼神荒忽，往来无形，近而视之，仿佛若存，远而望之，但见水流而潺湲也。荒，一作慌。忽，一作惚。麋何食兮庭中？麋，兽名，似鹿也。食，一作为。蛟何为兮水裔？蛟，龙类也。麋当在山林，而在庭中，蛟当在深渊，而在水涯，以言小人宜在山野，而升朝廷，贤者当居尊官，而为仆隶也。裔，一作□。朝驰余马兮江皋，一云朝驰骋兮江皋。夕济兮西澨。济，渡也。澨，水涯也。自伤驱驰不出湘、潭之间。闻佳人兮召予，予，屈原自谓也。将腾驾兮偕逝。偕，俱也。逝，往也。屈原幽居草泽，思神念鬼，冀湘夫人有命召呼，则愿命驾腾驰而往，不待侣偶也。五臣云：冀闻夫人召我，将腾驰车马，与使者俱往，喻有君命亦将然矣。筑室兮水中，葺之兮荷盖。屈原困于世，愿筑室水中，讬附神明而居处也。一本云以荷盖。五臣云：愿筑室结茨于水底，用荷叶盖之，务清洁也。荪壁兮紫坛，以荪草饰室壁，累紫贝为室坛。荪，一作荃。 □芳椒兮成堂。布香椒于堂上。一云：播芳椒兮盈堂。桂栋兮以桂木为屋栋。兰橑，以木兰为榱也。辛夷楣兮辛夷，香草，以作户楣。药房。药，白芷也。房，室也。五臣云：以韾香为房之饰。罔薜荔兮为帷， 罔，结也。言结薜荔为帷帐。擗蕙櫋兮既张。擗，□也。以□蕙覆櫋屋。擗，一从木，一作擘。□，一作析。櫋，一作槾。五臣云：罔结以为帷帐，擗析以为屋联，尽张设于中也。 白玉兮为镇，以白玉镇坐席也。镇，一作瑱。一本“为”上有“以”字。疏石兰兮为芳。石兰，香草。疏，布陈也。一本 “兮”下有“以”字。一云：疏石兰以为芳。五臣云：疏布其芳气。芷葺兮荷屋，葺，盖屋也。一本“葺”下有“之”字。五臣云：以芷草及荷叶葺以盖屋也。缭之兮杜衡。缭，缚束也。杜衡，香草。一本“兮”下有“以”字。衡，一作蘅。合百草兮实庭，合百草之华，以实庭中。五臣云：百草，香草。实，满也。 建芳馨兮庑门。馨，香之远闻者，积之以为门庑也。屈原生遭浊世，忧愁困极，意欲随从鬼神，筑室水中，与湘夫人比邻而处。然犹积聚众芳以为殿堂，修饰弥盛，行善弥高也。 九嶷缤兮并迎，九嶷，山名，舜所葬也。嶷，一作疑。灵之来兮如云。言舜使九嶷之山神，缤然来迎二女，则百神侍送，众多如云也。如，一作若。捐余袂兮江中，袂，衣袖也。遗余褋兮醴浦。褋，襜襦也。屈原讬与湘夫人共邻而处，舜复迎之而去，穷困无所依，故欲捐弃衣物，裸身而行，将适九夷也。醴，一作澧。五臣云：褋，礼襜袖襦也。袂、褋，皆事神所用，今夫人既去，君复背己，无所用也，故弃遗之。搴汀洲兮杜若，将以遗兮远者。汀，平也。远者，谓高贤隐士也。言己虽欲之九夷绝域之外，犹求高贤之士，平洲香草以遗之，与共修道德也。者，一作渚。五臣云：搴，取也。杜若，以喻诚信。远者，神及君也。时不可兮骤得，骤，数。聊逍遥兮容与。言富贵有命，天时难值，不可数得，聊且游戏，以尽年寿也。与，一作冶。 

　　　湘夫人
  
　　广开兮天门，纷吾乘兮玄云。吾，谓大司命也。言天尊重司命，将出游戏，则为大开禁门，使乘玄云而行。令飘风兮先驱，回风为飘。使涷雨兮洒尘。暴雨为涷雨。言司命爵位尊高，出则风伯、雨师先驱，为轼路也。 洒，一作洒。轼，一作戒。 君回翔兮以下，回，运也。言司命行有节度，虽乘风雨，然徐回运而来下也。回，一作回。以，一作来。逾空桑兮从女。空桑，山名。司命所经。屈原修履忠贞之行，而身放弃，将愬神明，陈己之冤结，故欲逾空桑之山，而要司命也。纷总总兮九州，总总，众貌。 何寿夭兮在予！予，谓司命。言普天之下，九州之民，诚甚众多，其寿考夭折，皆自施行所致。天诛加之，不在于我也。高飞兮安翔，言司命执持天政，不以人言易其则度，复徐飞高翔而行。 乘清气兮御阴阳。阴主杀，阳主生。言司命常乘天清明之气，御持万民死生之命也。清，一作精。吾与君兮斋速，吾，屈原自谓也。斋，戒也。速，疾也。导帝之兮九坑。言己愿修饰，急疾斋戒，侍从于君，导迎天帝，出入九州之山。冀得陈己情也。导，一作道。坑，一作坑。《文苑》作冈。 灵衣兮被被，被被，长貌，一作披。玉佩兮陆离。言己得依随司命，被服神衣，被被而长，玉佩众多，陆离而美也。壹阴兮壹阳，阴，晦也。阳，明也。众莫知兮余所为。屈原言己得配神俱行，出阴入阳。一晦一明，众人无缘知我所为作也。折疏麻兮瑶华，疏麻，神麻也。瑶华，玉华也。将以遗兮离居。离居，谓隐者也。言己虽出阴入阳，涉历殊方，犹思离居隐士，将折神麻，采玉华，以遗与之。明己行度如玉，不以苦乐易其志也。老冉冉兮既极，极，穷也。极，一作终。不□近兮愈疏。□，稍也，疏远也。言履行忠信，从小至老，命将穷矣，而君犹疑之，不稍亲近，而日以疏远也。□，一作侵，一作浸。兮，一作而。愈，一作逾。乘龙兮辚辚，辚辚，车声。《诗》云有车辚辚也。《释文》作軨，音辚。高驼兮冲天。言己虽见疏远，执志弥坚，想乘神龙，辚辚然而有节度，抗志高行，冲天而驱，不以贫困有枉桡也。驼，一作驰。结桂枝兮延□，延，长也。□，立也。《诗》曰：□立以泣。《释文》延作□·羌愈思兮愁人。 言己乘龙冲天，非心所乐，犹结木为誓，长立而望，想念楚国，愁且思也。愁人兮柰何，愿若今兮无亏。亏，歇也。言己愁思， 安可柰何乎。愿身行善，常若于今，无有歇也。固人命兮有当，孰离合兮可为？言人受命而生，有当贵贱贫富者，是天禄也。己独放逐离别，不复会合，不可为思也。 

　　　大司命
　　　　《周礼．大宗伯》：以槱燎祀司中、司命。疏引《星传》云：三台，上台司命，为太尉。又文昌宫第四曰司命。按《史记．天官书》：文昌六星，四曰司命。《晋书．天文志》：三台六星，两两而居，西近文昌二星，曰上台，为司命，主寿。然则有两司命也。《祭法》：王立七祀，诸侯立五祀，皆有司命。疏云：司命，宫中小神。而《汉书．郊祀志》：荆巫有司命。说者曰：文昌，第四星也。五臣云：司命，星名。主知生死，辅天行化，诛恶护善也。《大司命》云：乘清气兮御阴阳。《少司命》云：登九天兮抚彗星。其非宫中小神明矣。 
  
  
　　秋兰兮麋芜，罗生兮堂下。言己供神之室，空闲清净，众香之草，又环其堂下，罗列而生，诚司命君所宜幸集也。秋，一作□，下同。麋，一作蘪。绿叶兮素枝，芳菲菲兮袭予。袭，及也。予，我也。言芳草茂盛，吐叶垂华，芳香菲菲，上及我也。枝，一 作华。五臣云：四句皆喻怀忠洁也。夫人自有兮美子，夫人，谓万民也。一云：夫人兮自有美子。荪何以兮愁苦！荪，谓司命也。言天下万民，人人自有子孙，司命何为主握其年命，而用思愁苦也。以，一作为。五臣云：荪，香草，喻司命。言凡人各自有美爱臣子，司命何为愁苦而司主之，盖自伤也。秋兰兮青青，绿叶兮紫茎。言己事神崇敬，重种芳草，茎叶五色，芳香益畅也。一本“兰”下有 “生”字。满堂兮美人，忽独与余兮目成。言万民众多，美人并会，盈满于堂，而司命独与我睨而相视，成为亲亲也。五臣云：满堂，喻天下也。谓天下亦有善人，而司命独与我相目结成亲亲者，为我修道德尔，谓初与己善时也。□□□□□□入不言兮出不辞，言神往来奄忽，入不语言，出不诀辞，其志难知。辞，一作词。乘回风兮载云旗。言司命之去，乘风载云，其形貌不可得见。五臣云：司命初与己善，后乃往来飘忽，出入不言不辞，乘风载云，以离于我，喻君之心与我相背也。悲莫悲兮生别离，屈原思神略毕，忧愁复出，乃长叹曰：人居世间，悲哀莫痛与妻子生别离，伤己当之也。乐莫乐兮新相知。言天下之乐，莫大于男女始相知之时也。屈原言己无新相知之乐，而有生别离之忧也。五臣云：喻己初近君而乐，后去君而悲也。荷衣兮蕙带，倏而来兮忽而逝。言司命被服香净，往来奄忽，难当值也。倏，一作倏。来，一作 □。五臣云：言神倏忽往来，终不可逢，以喻君。夕宿兮帝郊，帝，谓天帝。君谁须兮云之际？言司命之去，暮宿于天帝之郊，谁待于云之际乎？幸其有意而顾己。五臣云：须，待也。冀君犹侍己而命之。与女游兮九河，冲风至兮水扬波。王逸无注。古本无此二句。《文选》游作游，女作汝，风至作飙起。五臣云：汝，谓司命。九河，天河也。冲飙，暴风也。与女沐兮咸池，咸池，星名，盖天池也。一作咸之池。晞女发兮阳之阿。晞，干也。《诗》曰：匪阳不晞。阿，曲隅，日所行也。言己愿讬司命，俱沐咸池，干发阳阿，斋戒洁己，冀蒙天佑也。五臣云：愿与司命共为清洁，喻己与君俱行政教，以治于国。望美人兮未来，美人，谓司命。临风恍兮浩歌。恍，失意貌。言己思望司命，而未肯来。临疾风而大歌，冀神闻之而来至也。五臣云：以喻望君之使未至，临风恍然而大歌也。浩，大也。孔盖兮翠旍，言司命以孔雀之翅为车盖，翡翠之羽为旗旍，言殊饰也。旍，一作旌。一本此句上有“扬”字。登九天兮抚彗星。九天，八方中央也。言司命乃升九天之上，抚持彗星，欲扫除邪恶，辅仁贤也。五臣云：飞登于天，抚扫彗星，言愿将忠正美行还于君前，翦谗贼矣。竦长剑兮拥幼艾，竦，执也。幼，少也。艾，长也。言司命执持长剑，以诛绝凶恶，拥护万民长少，使各得其命也。《释文》竦，作怂。荪独宜兮为民正。言司命执心公方，无 所阿私，善者佑之，恶者诛之，故宜为万民之平正也。荪，一作荃。五臣云：荪，香草，谓神也，以喻君。 

　　　少司命
  
　　暾将出兮东方，谓日始出东方，其容暾暾而盛大也。照吾槛兮扶桑。吾，谓日也。槛，楯也。言东方有扶桑之木，其高万仞，日出，下浴于汤谷，上拂其扶桑，爰始而登，照曜四方，日以扶桑为舍槛，故曰：照吾槛兮扶桑也。抚余马兮安驱，余，谓日也。夜皎皎兮既明。言日既升天，运转而西，将过太阴，徐抚其马，安驱而行。虽幽昧之夜，犹皎皎而自明也。皎，一作皎。驾龙辀兮乘雷，辀，车辕也。载云旗兮委蛇。言日以龙为车辕，乘雷而行，以云为旌旗，委蛇而长。委，一作逶。蛇，一作蛇。长太息兮将上，心低佪兮顾怀。言日将去扶桑，上而升天，则俳佪太息，顾念其居也。低，一作俳，一作儃。羌声色兮娱人，娱，乐也。一作色声。观者憺兮忘归。憺，安也。言日色光明，旦燿四方，人观见之，莫不娱乐，憺然意安，而忘归也。 縆瑟兮交鼓，縆，急张弦也。交鼓，对击鼓也。縆，一作□。箫钟兮瑶□，王逸无注。箫，一作萧。鸣□兮吹竽，□ 、竽，乐器名也。言己愿供修香美，张施琴瑟，吹鸣□ 竽，列备众乐，以乐大神。□，一作篪。思灵保兮贤姱。灵，谓巫也。姱，好貌。言己思得贤好之巫，使与日神相保乐也。翾飞兮翠曾，曾，举也。言巫舞工巧，身体翾然若飞，似翠鸟之举也。 展诗兮会舞。展，舒。应律兮合节，言乃复舒展诗曲，作为雅颂之乐，合会六律，以应舞节。灵之来兮蔽日。言日神悦喜，于是来下，从其官属，蔽日而至也。青云衣兮白霓裳，言日神来下，青云为上衣，白蜺为下裳也。日出东方，入西方，故用其方色以为饰也。举长矢兮射天狼。天狼，星名，以喻贪残。日为王者，王者受命，必诛贪残，故曰举长矢，射天狼，言君当诛恶也。射，一作射。操余弧兮反沦降，言日诛恶以后，复循道而退，下入太阴之中，不伐其功也。 援北斗兮酌桂浆。斗，谓玉爵。言诛恶既毕，故引玉斗酌酒浆，以爵命贤能，进有德也。撰余辔兮高驼翔，驼，一作驰，一无此字。杳冥冥兮以东行。言日过太阴，不见其光，出杳杳，入冥冥，直东行而复出。或曰：日月五星，皆东行也。一云：翔杳冥兮。一无“以”字。 

　　　东君
  
　　　　《博雅》曰：朱明耀灵。东君，日也。《汉书．郊祀志》有东君。 与女游兮九河，河为四渎长，其位视大夫。屈原亦楚大夫，欲以官相友，故言女也。九河：徒骇、太史、马颊、覆□、胡苏、□、洁、钩磬、鬲津也。冲风起兮横波。冲，隧也。屈原设意与河伯为友，俱游九河之中，想蒙神佑， 反遇隧风，大波涌起，所讬无所也。一本“横”上有“水 ”字。五臣云：冲风，暴风也。乘水车兮荷盖，驾两龙兮骖螭。言河伯以水为车，骖驾螭龙，而戏游也。一本“螭”上有“白”字。登昆仑兮四望，昆仑山，河源所从出。心飞扬兮浩荡。浩荡，志放貌。言己设与河伯俱游西北，登昆仑万里之山，周望四方，心意飞扬，志欲升天，思念浩荡，而无所据也。日将暮兮怅忘归，言昆仑之中，多奇怪珠玉之树，观而视之，不知日暮。言己心乐志说，忽忘还归也。惟极浦兮寤怀。寤，觉也。怀，思也。言己复徐惟念河之极浦，江之远碕，则中心觉寤，而复愁思也。鱼鳞屋兮龙堂，紫贝阙兮朱宫。言河伯所居，以鱼鳞盖屋，堂画蛟龙之文，紫贝作阙，朱丹其宫，形容异制，甚鲜好也。《文苑》作珠宫。灵何为兮水中，言河伯之屋，殊好如是，何为居水中而沈没也。乘白鼋兮逐文鱼。大鳖为鼋，鱼属也。逐，从也。言河伯游戏，远出乘龙，近出乘鼋，又从鲤鱼也。一无“文”字。 与女游兮河之渚，流澌纷兮将来下。流澌，解冰也。言屈原愿与河伯游河之渚，而流澌纷然相随来下，水为污浊，故欲去也。或曰：流澌，解散。屈原自比流澌者，欲与河伯离别也。子交手兮东行，子，谓河伯也。言屈原与河伯别，子宜东行，还于九河之居，我亦欲归也。一本“子”上有“与”字。送美人兮南浦。美人，屈原自谓也。愿河伯送己南至江之涯，归楚国也。波滔滔兮来迎，鱼邻邻兮媵予。媵，送也。言江神闻己将归，亦使波流滔滔来迎，河伯遣鱼邻邻侍从，而送我也，邻，一作鳞。 

　　　河伯
　　　　《山海经》曰：中极之渊，深三百仞，唯冰夷都焉。冰夷，人面而乘龙。《穆天子传》云：天子西征，至于阳纡之山，河伯、无夷之所都居。冰夷、无夷，即冯夷也。《淮南》又作冯迟。《抱朴子．释鬼篇》曰：冯夷以八月上庚日渡河溺死，天帝署为河伯。《清泠传》曰：冯夷，华阴潼乡堤首人也。服八石，得水仙，是为河伯。《 
博物志》云：昔夏禹观河，见长人鱼身出曰：吾河精。岂河伯也？冯夷得道成仙，化为河伯，道岂同哉？ 
  
  
　　若有人兮山之阿，若有人，谓山鬼也。阿，曲隅也。被薜荔兮带女罗。女罗，兔丝也。言山鬼仿佛若人，见于山之阿，被薜荔之衣，以兔丝为带也。薜荔、兔丝，皆无根，缘物而生。山鬼亦晻忽无形，故衣之以为饰也。罗，一作萝。既含睇兮又宜笑，睇，微眄貌也。言山鬼之状，体含妙容，美目盼然，又好口齿，而宜笑也。五臣云：山鬼美貌，既宜含视，又宜发笑。子慕予兮善窈窕。子，谓山鬼也。窈窕，好貌。《诗》曰：窈窕淑女。言山鬼之貌，既以姱丽，亦复慕我有善行好姿，故来见其容也。善，一作□。五臣云：喻君初与己诚而用之矣。乘赤豹兮从文狸，狸，一作狸。五臣云：赤豹、文狸，皆奇兽也。将以乘骑侍从者，明异于众也。乘，一作乘。辛夷车兮结桂旗。辛夷，香草也。言山鬼出入，乘赤豹，从文狸，结桂与辛夷以为车旗，言其香洁也。《文选》桂误作旌。被石兰兮带杜衡，石兰、杜衡，皆香草。衡，一作蘅。折芳馨兮遗所思。所思，谓清洁之士，若屈原者也。言山鬼修饰众香，以崇其善。屈原履行清洁，以厉其身。神人同好，故折芳馨相遗，以同其志也。五臣云：所思，谓君也。喻己被带忠信，又以嘉言而纳 于君也。余处幽篁兮终不见天，言山鬼所处，乃在幽篁之内，终不见天地，所以来出归有德也。或曰：幽篁，竹林也。五臣云：幽，深也。篁，竹丛也。路险难兮独后来。言所处既深，其路险阻又难，故来晚暮，后诸神也。五臣云：言己处江山竹丛之间，上不见天，道路险阻，欲与神游，独在诸神之后，喻己不得见君。谗邪填塞，难以前进，所以索居于此。表独立兮山之上，表，特也。言山鬼后到，特立于山之上，而自异也。云容容兮而在下。杳冥冥兮羌昼晦，言山鬼所在至高邈，云出其下，虽白昼犹暝晦也。五臣云：表，明也。虽明然自异，立于山上，终被云鄣蔽其下，使不通也。容容，云出貌。杳，深也。晦，暗也。羌，语词也。言云气深厚，冥冥使昼日昏暗。一云：日窈冥兮羌昼晦。东风飘兮神灵雨。飘，风貌。《诗》曰：匪风飘兮。言东风飘然而起，则神灵应之而雨。以言阴阳通感，风雨相和。屈原自伤独无和也。飘，一作飘飘。五臣云：自伤诚信不能感君也。 留灵脩兮憺忘归，灵脩，谓怀王也。岁既晏兮孰华予。晏，晚也。孰，谁也。言己宿留怀王，冀其还己，心中憺然，安而忘归，年岁晚暮，将欲罢老，谁复当令我荣华也。五臣云：言君若能除去谗邪，我则可进，留止于君所，不然则岁晏衰老，孰能荣华我乎？采三秀兮于山间， 三秀，谓芝草也。 石磊磊兮葛蔓蔓。言己欲服芝草以延年命，周旋山间，采而求之，终不能得。但见山石磊磊，葛草蔓蔓。或曰：三秀，秀材之士隐处者也。言石葛者，喻所在深也。五臣云：芝草，仙药，采不可得，但见葛石尔。亦犹贤哲难逢，谄谀者众也。怨公子兮怅忘归，公子，谓公子椒也。言己所以怨公子椒者，以其知己忠信，而不肯达，故我怅然失志而忘归也。君思我兮不得闲。言怀王时思念我，顾不肯以闲暇之日，召己谋议也。五臣云：君纵相思，为小人在侧，亦无暇召我也。山中人兮芳杜若，山中人，屈原自谓也。饮石泉兮荫松柏。言己虽在山中无人之处，犹取杜若以为芬芳，饮石泉之水，荫松柏之木，饮食居处，动以香洁自修饰也。五臣云：饮清洁之水，荫贞实之木。君思我兮然疑作。言怀王有思我时，然谗言妄作，故令狐疑也。五臣云：谗邪在旁，起其疑惑。作，起也。雷填填兮雨冥冥， 雷，一作□。猿啾啾兮又夜鸣。 又，一作狖。五臣云：填填，雷声。冥冥，雨貌。啾啾，猿声。皆喻谗言也。风飒飒兮木萧萧，言己在深山之中，遭雷电暴雨，猿狖号呼，风木摇动，以言恐惧失其所也。或曰：雷为诸侯，以兴于君。云雨冥昧，以兴佞臣。猿猴善鸣，以兴谗言。风以喻政，木以喻民。雷填填者，君妄怒也。雨冥冥者，群佞聚也。猿啾啾者，谗夫弄口也。风飒飒者，政烦扰也。木萧萧者，民惊骇也。萧萧，《文苑》作搜搜。思公子兮徒离忧。言己怨子椒不见达，故遂去而忧愁也。五臣云：思子椒不能用贤，使国若此， 但使我罹其忧愁。离，罹也。 

　　　山鬼
　　　　《庄子》曰：山有夔。《淮南》曰：山出嘄阳。楚人所祠，岂此类乎？ 
  
  
　　操吴戈兮被犀甲，戈，戟也。甲，铠也。言国殇始从军之时，手持吴戟，身被犀铠而行也。或曰：操吾科。吾科，楯之名也。车错毂兮短兵接。错，交也。短兵，刀剑也。言戎车相迫，轮毂交错，长兵不施，故用刀剑，以相接击也。旌蔽日兮敌若云，言兵士竟路趣敌，旌旗蔽天，敌多人众，来若云也。矢交坠兮士争先。坠，堕也。言两军相射，流矢交堕，壮夫奋怒，争先在前也。坠，一作隧。凌余阵兮躐余行，凌，犯也。躐，践也。言敌家来，侵凌我屯阵，践躐我行伍也。躐，一作□·左骖殪兮右刃伤。殪，死也。言己所乘左骖马死，右騑马被刃创也。霾两轮兮絷四马，絷，绊也。《诗》曰：絷之维之。言己马虽死伤，更霾车两轮，绊四马，终不反顾，示必死也。霾，一作埋。援玉枹兮击鸣鼓。言己愈自厉怒。势气益盛。援，一作摇。枹，一作桴。 天时坠兮威灵怒， 坠，落也。言己战斗，适遭天时，命当堕落。虽身死亡，而威神怒健，不畏惮也。坠，一作隧。《文苑》作怼。严杀尽兮弃原野。严，壮也。杀，死也。言壮士尽其死命，则骸骨弃于原野，而不土葬也。出不入兮往不反，言壮士出斗，不复顾入，一往必死，不复还反也。平原忽兮路超远。言身弃平原山野之中，去家道甚远也。一云平原路兮忽超远。带长剑兮挟秦弓，言身虽死，犹带剑持弓，示不舍武也。首身离兮心不惩。惩，□ 也。言己虽死，头足分离，而心终不惩□。身，一作虽。诚既勇兮又以武，终刚强兮不可凌。言国殇之性诚以勇猛，刚强之气不可凌犯也。身既死兮神以灵，子魂魄兮为鬼雄。言国殇既死之后，精神强壮，魂魄武毅，长为百鬼之雄杰也。一云，魂□毅。一云：子□毅。 

　　　国殇
　　　　谓死于国事者。《小尔雅》曰：无主之鬼谓之殇。 
  
  
　　成礼兮会鼓，言祠祀九神，皆先斋戒，成其礼敬，乃传歌作乐，急疾击鼓，以称神意也。成，一作盛。传芭兮代舞，芭，巫所持香草名也。代，更也。言祠祀作乐，而歌巫持芭而舞，讫以复传与他人更用之。芭，一作巴。姱女倡兮容与。姱，好貌。谓使童稚好女先倡而舞，则进退容与而有节度也。与，一作冶。春兰兮秋菊，菊，一作鞫。长无绝兮终古。言春祠以兰，秋祠以菊，为芬芳长相继承，无绝于终古之道也。 

　　　礼魂
　　　　礼，一作祀。魂，一作魂。或曰：礼魂，谓以礼善终者。 
  
  
  
楚辞卷第三
　天问章句第三　　　离骚
　　　《天问》者，屈原之所作也。何不言问天？天尊不可问，故曰天问也。屈原放逐，忧心愁悴。一作瘁。仿徨山泽，一作川泽。经历陵陆。嗟号昊旻，仰天叹息。见楚有先王之庙及公卿祠堂，图画天地山川神灵，琦一作瑰。 玮僪佹，一作谲诡。及古贤圣怪物行事。周流罢倦，罢音皮。休息其下，仰见图画，因书其壁，何而问之，何，一作呵。以渫愤懑，舒泻愁思。楚人哀惜屈原，因共论述，故其文义不次序云尔。《天问》之作，其旨远矣。盖曰遂古以来，天地事物之忧，不可胜穷。欲付之无言乎？而耳目所接，有感于吾心者，不可以不发也。欲具道其所以然乎？而天地变化，岂思虑智识之所能究哉？天固不可问，聊以寄吾之意耳。楚之兴衰，天邪人邪？吾之用舍，天邪人邪？国无人，莫我知也。知我者其天乎？此《天问》所为作也。太史公读《天问》，悲其志者以此。柳宗元作《天对》，失其旨矣。王逸以为文义不次序，夫天地之间，千变万化，岂可以次序陈哉。序，一作叙。 
　　曰：遂古之初，谁传道之？遂，往也。初，始也。言往古太始之元，虚廓无形，神物未生，谁传道此事也。 上下未形，何由考之？言天地未分，溷沌无垠，谁考定而知之也？考，一作知。定，一作述。冥昭瞢闇，谁能极之？言日月昼夜，清浊晦明，谁能极知之？冯翼惟像，何以识之？言天地既分，阴阳运转，冯冯翼翼，何以识知其形像乎？明明闇闇，惟时何为？ 言纯阴纯阳，一晦一明，谁造为之乎？ 阴阳三合，何本何化？谓天地人三合成德，其本始何化所生乎？圜则九重，孰营度之？言天圜而九重，谁营度而知之乎？ 惟玆何功？孰初作之？言此天有九重，谁功力始作之邪？斡维焉系？天极焉加？斡，转也。维，纲也。言天昼夜转旋，宁有维纲系缀，其际极安所加乎？斡？一作管。 八柱何当？东南何亏？言天有八山为柱，皆何当值？东南不足，谁亏缺之也？亏，一作□。九天之际，安放安属？九天，东方皞天，东南方阳天，南方赤天，西南方朱天，西方成天，西北方幽天，北方玄天，东北方变天，中央钧天。其际会何分，安所系属乎？皞，亦作昊。变，一作栾，一作鸾。隅隈多有，谁知其数？言天地广大，隅隈众多，宁有知其数乎？天何所沓？十二焉分？沓，合也。言天与地合会何所？十二辰谁所分别乎？日月安属？列星安陈？言日月众星，安所系属，谁陈列也。出自汤谷，次于蒙汜。次，舍也。汜，水涯也。言日出东方汤谷之中，暮入西极蒙水之涯也。自明及晦，所行几里？言日平旦而出，至暮而止，所行凡几何里乎？夜光何德，死则又育？夜光，月也。育，生也。言月何德于天，死而复生也。一云：言月何德，居于天地，死而复生。厥利维何，而顾菟在腹？言月中 有菟，何所贪利，居月之腹，而顾望乎？菟，一作兔。女岐无合，夫焉取九子？女岐，神女，无夫而生九子也。《天对》云：阳健阴淫，降施蒸摩，岐灵而子，焉以夫为？ 伯强何处？惠气安在？伯强，大厉，疫鬼也，所至伤人。惠气，和气也。言阴阳调和则惠气行，不和调则厉鬼兴，二者当何所在乎？何阖而晦？何开而明？言天何所阖闭而晦冥，何所开发而明晓乎？角宿未旦，曜灵安藏？角亢，东方星。曜灵，日也。言东方未明旦之时，日安所藏其精光乎？《释文》藏作臧。 

　　不任汩鸿，师何以尚之？汩，治也。鸿，大水也。师，众也。尚，举也。言鲧才不任治鸿水，众人何以举之乎？师，一作鲧。佥曰何忧？何不课而行之？佥，众也。课，试也。言众人举鲧治水，尧知其不能，众人曰：何忧哉？何不先试之也。曰，一作答。鸱龟曳衔，鲧何听焉？言鲧治水，绩用不 成，尧乃放杀之羽山，飞鸟水虫，曳衔而食之。鲧何能复不听乎？顺欲成功，帝何刑焉？帝，谓尧也。言鲧设能顺众人之欲，而成其功，尧当何为刑戮之乎？永遏在羽山，夫何三年不施？永，长也。遏，绝也。施，舍也。言尧长放鲧于羽山，绝在不毛之地，三年不舍其罪也。一无“山”字。施，一作弛。伯禹愎鲧，夫何以变化？禹，鲧子也。言鲧愚很，愎而生禹，禹小见其所为，何以能变化而有圣德也？愎，一作腹。注同。一本“何”下有“故”字。 纂就前绪，遂成考功。父死称考。绪，业也。言禹能纂代鲧之遗业，而成考父之功也。 何续初继业，而厥谋不同？言禹何能继续鲧业，而谋虑不同也。洪泉极深，何以窴之？言洪水渊泉极深大，禹何用窴塞而平之乎？地方九则，何以坟之？坟，分也。谓九州之地，凡有九品，禹 何以能分别之乎？坟，一作愤。河海应龙，何尽何历？有鳞曰蛟龙，有翼曰应龙。历，过也。言河海所出至远，应龙过历游之，而无所不穷也。或曰：禹治洪水时，有神龙以尾画地，导水所注当决者，因而治之也。一云：应龙何画，河海何历。鲧何所营？禹何所成？言鲧治鸿水，何所营度，禹何所成就乎？康回冯怒，坠何故以东南倾？康回，共工名也。《淮南子》言共工与颛顼争为帝，不得，怒而触不周之山，天维绝，地柱折，故东南倾也。坠，一作地。一无“以”字。九州安错？川谷何洿？ 错，厕也。洿，深也。言九州错厕，禹何所分别之？川谷于地，何以独洿深乎？安，一作何。 东流不溢，孰知其故？言百川东流，不知满溢，谁有知其故也。 东西南北，其修孰多？修，长也。言天地东西南北，谁为长乎？南北顺□，其衍几何？衍，广大也。言南北□长，其广差几何乎？□，《释文》作“隋”。一作“堕”。昆仑县圃，其居安在？昆仑，山名也，在西北，元气所出。其巅曰县圃，乃上通于天也。居，一作□。《天对》云：积高于干，昆仑攸居。蓬首虎齿，爰穴爰都。增城九重，其高几里？ 《淮南》言昆仑之山九重，其高万二千里也。二或作五。四方之门，其谁从焉？言天四方，各有一门，其谁从之上下？一云谁其从焉。 西北辟启，何气通焉？言天西北之门，每常开启，岂元气之所通？辟，一作辟，一作开。 

　　日安不到，烛龙何照？言天之西北，有幽冥无日之国，有龙衔烛而照之也。羲和之未扬，若华何光？羲和，日御也。言日未出之时，若木何能有明赤之光华乎？和《释文》作和。扬，一作阳。《天对》云：惟若之华，禀羲以耀。何所冬暖？何所夏寒？暖，温也。言天地之气，何所有冬温而夏寒者乎？ 焉有石林？何兽能言？言天下何所有石木之林，林中有兽能言语者乎？《礼记》曰：猩猩能言，不离禽兽也。焉有虬龙，负熊以游？有角曰龙，无角曰虬。言宁有无角之龙，负熊兽以游戏者乎？雄虺九首，倏忽焉在？虺，蛇别名也。倏忽，电光也。言有雄虺，一身九头，速及电光，皆何所在乎？一无“速”字。 何所不死？长人何守？《括地象》曰：有不死之国。长人，长狄。《春秋》云：防风氏也。禹会诸侯，防风氏后至，于是使守封嵎之山也。一云：何所不老。靡蓱九衢，枲华安居？九交道曰衢。言宁有蓱草，生于水上无根，乃蔓衍于九交之道，又有枲麻垂草华荣，何所有此物乎？蓱，一作荓。一蛇吞象，厥大何如？《山海经》云：南方有灵蛇，吞象，三年然后出其骨。一或作灵。大或作骨。 黑水玄趾，三危安在？玄趾、三危，皆山名也，在西方，黑水出昆仑山也。趾，一作沚。延年不死，寿何所止？言仙人禀命不死，其寿独何所穷止也？鲮鱼何所？鬿堆焉处？鲮鱼，鲤也。一云鲮鱼，鲮鲤也，有四足，出南方。鬿堆，奇兽也。鲮，一作陵。所，一作居。鬿，一作魁。 

　　羿焉彃日？乌焉解羽？《淮南》言尧时十日并出，草木焦枯，尧命羿仰射十日，中其九日，日中九乌皆死，堕其羽翼，故留其一日也。彃，一作弹，一作毙。 禹之力献功，句绝。降省下土四方，言禹以勤力献进其功，尧因使省迨下土四方也。一无“四方”二字。焉得彼嵞山女，而通之于台桑？言禹治水，道娶涂山氏之女，而通夫妇之道于台桑之地。焉，一作安。一云：焉得彼涂山之女，而通于台桑。涂，《释文》作涂。闵妃匹合，厥身是继，闵，忧也。言禹所以忧无妃匹者，欲为身立继嗣也。胡维嗜不同味，而快晁饱？言禹治水道娶者，忧无继嗣耳。何特与众人同嗜欲，苟 欲饱快一朝之情乎？故以辛酉日娶，甲子日去，而有启也。一本“嗜”下有“欲”字。一本“快”下有“一”字。一云：胡维嗜欲同味。维，一作为。晁，一作□，一作朝。启代益作后，卒然离蠥，益，禹贤臣也。作，为也。后，君也。离，遭也。蠥，忧也。言禹以天下禅与益，益避启于箕山之阳。天下皆去益而归启，以为君。益卒不得立，故曰遭忧也。蠥，一作孽，一作□。何启惟忧，而能拘是达？言天下所以去益就启者，以其能忧思道德，而通其拘隔。拘隔者，谓有扈氏叛启，启率六师以伐之也。皆归射鞠，而无害厥躬。射，行也。鞠，穷也。言有扈氏所行，皆归于穷恶，故启诛之，长无害于其身也。射，一作□。鞠，一作□。何后益作革，而禹播降？后，君也。革，更也。播，种也。降，下也。言启所以能变更益，而代益为君者，以禹平治水土，百姓得下种百谷，故思归启也。启棘宾商，《九辩》《九歌》。棘，陈也。宾，列也。《九辩》、《九 歌》，启所作乐也。言启能修明禹业，陈列宫商之音，备其礼乐也。何勤子屠母，而死分竟地？勤，劳也。屠，裂剥也。言禹□剥母背而生，其母之身，分散竟地，何以能有圣德，忧劳天下乎？地，一作地。 帝降夷羿，革孽夏民。帝，天帝也。夷羿，诸侯，弑夏后相者也。革，更也。孽，忧也。言羿弑夏家，居天子之位，荒淫田猎，变更夏道，为万民忧患。《天对》云：夷羿滔淫，割更后相。夫孰作厥孽，而诬帝以降。胡射夫河伯，而妻彼雒嫔？胡，何也。雒嫔，水神，谓宓妃也。传曰：河伯化为白龙，游于水旁，羿见射之，眇其左目。河伯上诉天帝，曰：为我杀羿。天帝曰：尔何故得见射？河伯曰：我时化为白龙出游。天帝曰：使汝深守神灵，羿何从得犯？汝今为虫兽，当为人所射，固其宜也。羿何罪欤？深，一作保。羿又梦与雒水神宓妃交接也。一本“胡”下有一 “羿”字。射，一作□。冯珧利决，封狶是射。冯， 挟也。珧，弓名也。决，射鞲也。封狶，神兽也。言羿不修道德，而挟弓射鞲，猎捕神兽，以快其情也。射，一作射。何献蒸肉之膏，而后帝不若？蒸。祭也。后帝，天帝也。若，顺也。言羿猎射封狶，以其肉膏祭天帝，天帝犹不顺羿之所为也。蒸，一作烝。浞娶纯狐，眩妻爰谋。浞，羿相也。爰，于也。眩，惑也。言浞娶于纯狐氏女，眩惑爱之，遂与浞谋杀羿也。何羿之射革，而交吞揆之？吞，灭也。揆，度也。言羿好射猎，不恤政事法度，浞交接国中，布恩施德而吞灭之也。一无“革”字。阻穷西征，岩何越焉？阻，险也。穷，窘也。征，行也。越，度也。言尧放鲧羽山，西行度越岑岩之险，因堕死也。化为黄熊，巫何活焉？活，生也。言鲧死后化为黄熊，入于羽渊，岂巫医所能复生活也？一本“化”下有“而”字。 咸播秬黍，莆雚是营。咸，皆也。秬黍，黑黍也。雚，草名也。营，耕也。言禹平治水土，万民皆得耕种黑黍于雚蒲之地，尽为良田也。一作黄雚，一作莆藿。何由并投，而鲧疾脩盈？疾，恶也。脩，长也。盈，满也。由，用也。言尧不恶鲧而戮杀之，则禹不得嗣兴，民何得投种五谷乎？乃知鲧恶长满天下也。白蜺婴茀，胡为此堂？蜺，云之有色似龙者也。茀，白云逶移若蛇者也。言此有蜺茀，气逶移相婴，何为此堂乎？盖屈原所见祠堂也。安得夫良药，不能固臧？臧，善也。言崔文子学仙于王子侨，子侨化为白蜺而婴茀，持药与崔文子，崔文子惊怪，引戈击蜺，中之，因堕其药，俯而视之，王子侨之尸也。故言得药不善也。一本“夫”上有 “失”字。天式从横，阳离爰死。式，法也。爰，于也。言天法有善恶阴阳从横之道（ 
恶字据《天问纂义》补）。人失阳气则死也。大鸟何鸣，夫焉丧厥体？言崔文子取王子侨之尸，置之室中，覆之以弊篚，须臾则化为大鸟而鸣，开而视之，翻飞而去，文子焉能亡子侨之身乎？言仙人不可杀也。丧，一作□。蓱号起雨，何以兴之？蓱，蓱翳，雨师名也。号，呼也。兴，起也。言雨师号呼，则云起而雨下，独何 以兴之乎？蓱，一作荓，一作萍。撰体协胁，鹿何膺之？膺，受也。言天撰十二神鹿，一身八足两头，独何膺受此形体乎？一云：撰体胁鹿，何以膺之？鳌戴山抃，何以安之？鳌，大龟也。击手曰抃。《列仙传》曰：有巨灵之鳌，背负蓬莱之山而抃舞，戏沧海之中，独何以安之乎？戴，一作载。抃，《释文》作拚。释舟陵行，何以迁之？释，置也。舟，船也。迁，徙也。舟释水而陵行，则何能迁徙也？言龟所以能负山若舟船者，以其在水中也。使龟释水而陵行，则何以能迁徙山乎？惟浇在户，何求于嫂？浇，古多力者也。《论》曰：浇荡舟。言浇无义，淫佚其嫂，往至其户，佯有所求，因与行淫乱也。何少康逐犬，而颠陨厥首？言夏少康因田猎放犬逐兽，遂袭杀浇而断其头。女歧缝裳，而馆同爰止， 女歧，浇嫂也。馆，舍也。爰，于也。言女歧与浇淫佚，为之缝裳，于是共舍而宿止也。何颠易厥首，而亲以逢殆？逢， 遇也。殆，危也。言少康夜袭得女歧头，以为浇，因断之，故言易首，遇危殆也。一本“颠”下有“陨”字。“ 殆”上有“天”字。汤谋易旅，何以厚之？汤，殷王也。旅，众也。言殷汤欲变易夏众，使之从己，独何以厚待之乎？覆舟斟寻，何道取之？覆，反也。舟，船也。斟寻，国名也。言少康灭斟寻氏，奄若覆舟，独以何道取之乎？桀伐蒙山，何所得焉？桀，夏亡王也。蒙山，国名也。言夏桀征伐蒙山之国，而得妹嬉也。妹嬉何肆，汤何殛焉？言桀得妹嬉，肆其情意，故汤放之南巢也。妹，一作末。殛，一作□。 

　　舜闵在家，父何以鱞？舜，帝舜也。闵，忧也。无妻曰鱞。言舜为布衣，忧闵其家。其父顽母嚚，不为娶妇，乃至于鱞也。尧不姚告，二女何亲？姚，舜姓也。言尧不告舜父母而妻之，如令告之，则不听，尧女当何所亲附乎？一云：女何所亲。厥萌在初，何所亿焉！言贤者预见施行萌牙之端，而知其存亡善恶所终，非虚亿也。亿，一作意。 璜台十成，谁所极焉？璜，石次玉者也。言纣作象箸，而箕子叹，预知象箸必有玉杯，玉杯必盛熊蹯豹胎，如此，必崇广宫室。纣果作玉台十重，糟丘酒池，以至于亡也。登立为帝，孰道尚之？言伏羲始画八卦，脩行道德，万民登以为帝，谁开导而尊尚之也？女娲有体，孰制匠之？传言女娲人头蛇身，一日七十化，其体如此，谁所制匠而图之乎？舜服厥弟，终然为害。服，事也。言舜弟象，施行无道，舜犹服而事之，然象终欲害舜也。何肆犬体，而厥身不危败？言象无道，肆其犬豕之心，烧廪窴井，欲以杀舜，然终不能危败舜身也。一云：何得肆其犬豕。一云：何肆犬豕。吴获迄古，南岳是止。获，得也。迄，至也。古，谓古公□父也。言吴国得贤君，至古公□父之时，而遇太伯，阴让避王季，辞之南岳之下，采药于是，遂止而不还也。 孰期去斯，得两男子？期，会也。昔古公有少子，曰王季，而生圣子文王，古公欲立王季，令天命及文王。长子太伯及弟仲雍去而之吴，吴立以为君。谁与期会，而得两男子，两男子，谓太伯、仲雍也。去，一作夫。缘鹄饰玉，后帝是飨。 后帝，谓殷汤也。言伊尹始仕，因缘烹鹄鸟之羹，脩玉鼎，以事于汤。汤贤之，遂以为相也。 何承谋夏桀，终以灭丧？言汤遂承用伊尹之谋，而伐夏桀，终以灭亡也。一无“夏”字。丧，一作□。帝乃降观，下逢伊挚。帝，谓汤也。挚，伊尹名也。言汤出观风俗，乃忧下民，博选于众，而逢伊尹，举以为相也。乃，一作力，注同。何条放致罚，而黎服大说？条，鸣条也。黎，众也。说，喜也。言汤行天之罚，以诛于桀，放之鸣条之野，天下众民大喜悦也。服，一作伏。简狄在台，喾何宜？玄鸟致贻，女何喜？简狄，帝喾之妃也。玄鸟，燕也。贻，遗也。言简狄侍帝喾于台上，有飞 燕堕遗其卵，喜而吞之，因生契也。一云：帝喾何宜。贻，一作诒。喜，一作嘉。该秉季德，厥父是臧。该，苞也。秉，持也。父，谓契也。季，末也。臧，善也。言汤能包持先人之末德，脩其祖父之善业，故天佑之以为民主也。胡终弊于有扈，牧夫牛羊？有扈，浇国名也。浇灭夏后相，相之遗腹子，曰少康，后为有仍牧正，典主牛羊，遂攻杀浇，灭有扈，复禹旧迹，祀夏配天也。干协时舞，何以怀之？干，求也。舞，务也。协，和也。怀，来也。言夏后相既失天下，少康幼小，复能求得时务，调和百姓，使之归己，何以怀来之也？平胁曼肤，何以肥之？言纣为无道，诸侯背畔，天下乖离，当怀忧□瘦，而反形体曼泽，独何以能平胁肥盛乎？一本“平”上有“受” 字。 有扈牧竖，云何而逢？言有扈氏本牧竖之人耳，因何逢遇而得为诸侯乎？一曰：其爰何逢。一曰：其云何逢。击床先出，其命何从？ 言启攻有扈之时，亲于其床上，击而杀之。其先人失国之原，何所从出乎？一云：其何所从。 恒秉季德，焉得夫朴牛？恒，常也。季，末也。朴，大也。言汤常能秉持契之末德，脩而弘之，天嘉其志，出田猎，得大牛之瑞也。何往营班禄，不但还来？营，得也。班，遍也。言汤往田猎，不但驱驰往来也，还辄以所获得禽兽，遍施禄惠于百姓也。昏微遵迹，有狄不宁。昏，闇也，遵，循也。迹，道也。言人有循闇微之道，为淫□夷狄之行者，不可以安其身也。谓晋大夫解居父也。遵，一作循。有，一作佚。何繁鸟萃棘，负子肆情？言解居父聘吴，过陈之墓门，见妇人负其子，欲与之淫泆，肆其情欲。妇人则引《诗》刺之曰：墓门有棘，有鸮萃止。故曰繁鸟萃棘也。言墓门有棘，虽无人，棘上犹有鸮，汝独不愧也。眩弟并淫，危害厥兄。眩，惑也。厥，其也。言象为舜弟，眩惑其父母，并为淫泆之恶，欲共危害舜也。害，一作虞。何变化以作诈，后嗣而逢长？言象欲杀舜，变化其态，内作奸诈，使舜治廪，从下焚之；又命穿井，从上窴之，终不能害舜。舜为天子，封象于有庳，而后嗣子孙，长为诸侯也。一云：而后嗣逢长。《天对》云：象不兄龚，而奋以谋盖。圣孰凶怒，嗣用绍厥爱。成汤东巡，有莘爰极。有莘，国名。爰，于也。极，至也。言汤东巡狩，至有莘国，以为婚姻也。何乞彼小臣，而吉妃是得？小臣，谓伊尹也。言汤东巡狩，从有莘氏乞□伊尹，因得吉善之妃，以为内辅也。水滨之木，得彼小子。夫何恶之，媵有莘之妇？小子，谓伊尹。媵，送也。言伊尹母妊身，梦神女告之曰：“臼灶生蛙，亟去无顾。”居无几何，臼灶中生蛙，母去东走，顾视其邑，尽为大水，母因溺死，化为空桑之木。水干之后，有小儿啼水涯，人取养之。既长大，有殊才。有莘恶伊尹从木中出，因以送女也。一无“彼”字。汤出重泉，夫何罪尤？重泉，地名也。言桀拘汤于重泉，而复出之，夫何用罪法之不审也？不胜心伐帝，夫谁使挑之？帝，谓桀也。言汤不胜众人之心，而以伐桀，谁使桀先挑之也？挑，一作祧。 

　　会晁争盟，何践吾期？言武王将伐纣，纣使胶鬲视武王师。胶鬲问曰：欲以何日至殷？武王曰：以甲子日。胶鬲还报纣。会天大雨，道难行，武王昼夜行。或谏曰：雨甚，军士苦之，请且休息。武王曰：吾许胶鬲以甲子日至殷，今报纣矣。吾甲子日不到，纣必杀之。吾故不敢休息，欲救贤者之死也。遂以甲子日朝诛纣，不失期也。一作会晁请盟。苍鸟群飞，孰使萃之？苍鸟，鹰也。萃，集也。言武王伐纣，将帅勇猛如鹰鸟群飞，谁使武王集聚之者乎？《诗》曰：惟师尚父，时惟鹰扬也。苍，一作仓。到击纣躬，叔旦不嘉。旦，周公名也。嘉，善也。言武王始至孟津，八百诸侯不期而到，皆曰纣可伐也。白鱼入于王舟，群臣咸曰：休哉。周公曰：虽休勿休。故曰：叔旦不嘉也。到，一作列。 何亲揆发足，周之命以咨嗟？揆，度也。言周公于孟津揆度天命，发足还师而归，当此之时，周之命令已行天下，百姓咨嗟叹而美之也。一无 “何”字，一云周命咨嗟。授殷天下，其位安施？ 言天始授殷家以天下，其王位安所施用乎？善施若汤 也。位，一作德。《天对》曰：位庸芘民，仁克莅之。反成乃亡，其罪伊何？言殷王位已成，反覆亡之，其罪惟何乎？罪若纣也。乃，一作及。争遣伐器，何以行之？伐器，攻伐之器也。言武王伐纣，发遣干戈攻伐之器，争先在前，独何以行之乎？并驱击翼，何以将之？言武王三军，人人乐战，并载驱载驰，赴敌争先，前歌后舞，凫藻讙呼，奋击其翼，独何以将率之也？凫藻讙呼，一云如鸟喿呼。昭后成游，南土爰底。爰，于也。底，至也。言昭王背成王之制而出游，南至于楚，楚人沈之，而遂不还也。厥利惟何，逢彼白雉？厥，其也。逢，迎也。言昭王南游，何以利于楚乎？以为越裳氏献白雉，昭王德不能致，欲亲往逢迎之。穆王巧梅，夫何为周流？梅，贪也。言穆王巧于辞令，贪好攻伐，远征犬戎，得四白狼、四白鹿。自是后夷狄不至，诸侯不朝。穆王乃更巧词周流，而往说之，欲以怀来也。一云：夫何周流。梅，一作□。 环理天下，夫何索求？环，旋也。言王者当脩道德以来四方，何为乃周旋天下，而求索之也？《天对》曰：穆懵祈 招，猖洋以游，轮行九野，惟怪之谋。妖夫曳炫，何号于市？妖，怪也。号，呼也。昔周幽王前世有童谣曰：□弧箕服，实亡周国。后有夫妇卖是器，以为妖怪，执而曳戮之于市也。周幽谁诛，焉得夫褒姒？褒姒，周幽王后也。昔夏后氏之衰也，有二神龙止于夏庭而言曰：余褒之二君也。夏后布币糈而告之，龙亡而漦在，椟而藏之。夏亡传殷，殷亡传周，比三代莫敢发也。至厉王之末，发而观之，漦流于庭，化为玄鼋，入王后宫。后宫处妾遇之而孕，无夫而生子，惧而弃之。时被戮夫妇夜亡，道闻后宫处妾所弃女啼声，哀而收之，遂奔褒。褒人后有罪，幽王欲诛之，褒人乃入此女以赎罪，是为褒姒，立以为后，惑而爱之，遂为犬戎所杀也。天命反侧，何罚何佑？言天道神明，降与人之命，反侧无常，善者佑之，恶者罚之。齐桓九会，卒然身杀。言齐桓公任管仲，九合诸侯，一匡天下。任竖刁、易牙，子孙相杀，虫流出户。一人之身，一善一恶，天命无常，罚佑之不恒也。会，一作合。 彼王纣之躬，孰使乱惑？惑，妲己也。何恶辅弼，谗谄是服？服，事也。言纣憎辅弼，不用忠直之言，而事用谄谗之人也。谄，作□。比干何逆，而抑沈之？比干，圣人，纣诸父也。谏纣，纣怒，乃杀之剖其心也。雷开阿顺，而赐封之？雷开，佞人也，阿顺于纣，乃赐之金玉而封之也。一云：雷开何顺，而赐封金。何圣人之一德，卒其异方？圣人，谓文王也。卒，终也。言文王仁圣，能纯一其德，则天下异方，终皆归之也。梅伯受醢，箕子详狂。梅伯，纣诸侯也。言梅伯忠直，而数谏纣，纣怒，乃杀之，菹醢其身。箕子见之，则被发详狂也。详，一作佯。 稷维元子，帝何竺之？元，大也。帝，谓天帝也。竺，厚也。言后稷之母姜嫄，出见大人之迹，怪而履之，遂有娠而生后稷。后稷生而仁贤，天帝独何以厚之乎？竺，一作笃。一云帝何竺、鸟何燠，并无“之”字。 投之于冰上，鸟何燠之？投，弃也。燠，温也。言姜嫄以后稷无父而生，弃之于冰上，有鸟以翼覆荐温之，以为神，乃取而养之。《诗》曰：诞置之寒冰，鸟覆翼之。燠，一作懊。何冯弓挟矢，殊能将之？冯，大也。挟，持也。言后稷长大，持大强弓，挟箭矢，桀然有殊异，将相之才。冯，一作凭。既惊帝切激，何逢长之？帝，谓纣也。言武王能奉承后稷之业，致天罚，加诛于纣，切激而数其过，何逢后世继嗣之长也。惊，一作敬。切，一作功。伯昌号衰，秉鞭作牧。伯昌，谓文王也。秉，执也。鞭以喻政。言纣号令既衰，文王执鞭持政，为雍州之牧也。何令彻彼岐社，命有殷国？彻，坏也。社，土地之主也。言武王既诛纣，令 坏邠岐之社，言己受天命而有殷国，因徙以为天下之太社也。一云：命有殷之国。迁藏就岐，何能依？言太王始与百姓徙其宝藏，来就岐下，何能使其民依倚而随之也？太王，一作文王。殷有惑妇，何所讥？惑妇，谓妲己也。讥，谏也。言妲己惑误于纣，不可复讥谏也。受赐玆醢，西伯上告。玆，此也。西伯，文王也。言纣醢梅伯，以赐诸侯，文王受之，以祭告语于上天也。何亲就上帝罚，殷之命以不救？上帝，谓天也。言天帝亲致纣之罪罚，故殷之命不可复救也。一云：上帝之罚。师望在肆，昌何识？师望，谓太公也。昌，文王名也。言太公在市肆而屠，文王何以识知之乎？识，一作志。鼓刀扬声，后何喜？后，谓文王也。言吕望鼓刀在列肆，文王亲往问之，吕望对曰：“下屠屠牛，上屠屠国。”文王喜，载与俱归也。《天对》云：奋力屠国，以髀髋厥商。武发杀殷，何所悒？言武王发欲诛殷纣，何所悁悒而不能久忍也？载尸集战，何所急？尸，主也。集，会也。言武王伐纣，载文王木主，称太子发，急欲奉行天诛，为民除害也。 伯林雉经，维其何故？伯，长也。林，君也。谓晋太子申生为后母骊姬所谮，遂雉经而自杀。一无“何”字。 何感天抑地，夫谁畏惧？言骊姬谗杀申生，其冤感天，又谗逐群公子，当复谁畏惧也？地，一作□，一作□。皇天集命，惟何戒之？言皇天集禄命而与王者，王者何不常畏慎而戒惧也？受礼天下，又使至代之？言王者既已修行礼义，受天命而有天下矣，又何为至使异姓代之乎？一无“又”字。代，一作伐。初汤臣挚，后玆承辅。 言汤初举伊尹，以为凡臣耳。后知其贤，乃以备辅翼承疑，用其谋也。承，一作丞。何卒官汤，尊食宗绪？卒，终也。绪，业也。言伊尹佐汤命，终为天子，尊其先祖，以王者礼乐祭祀，绪业流于子孙。《天对》云：汤挚之合，祚以久食。动阖梦生，少离散亡。勋，功也。阖，吴王阖庐也。梦，阖庐祖父寿梦也。寿梦卒，太子诸樊立。诸樊卒，传弟余祭。余祭卒，传弟夷未。夷未卒，太子王僚立。阖庐，诸樊之长子也。次不得为王，少离散亡放在外，乃使专设诸刺王 僚，代为吴王。子孙世盛，以伍子胥为将，大有功勋也。 何壮武厉，能流厥严？壮，大也。言阖庐少小散亡，何能壮大厉其勇武，流其威严也。 彭铿斟雉，帝何飨？彭铿，彭祖也。好和滋味，善斟雉羹，能事帝尧，尧美而飨食之。 受寿永多，夫何久长？言彭祖进雉羹于尧，尧飨食之以寿考。彭祖至八百岁，犹自悔不寿，恨枕高而唾远也。中央共牧，后何怒？牧，草名也，有实。后，君也。言中央之州，有歧首之蛇，争共食牧草之实，自相啄啮。以喻夷狄相与忿争，君上何故当怒之乎？牧，唐本作牧，注同，一作枚。□ 蛾微命，力何固？言□蛾有□毒之虫，受天命，负力坚固。屈原以喻蛮夷自相毒□，固其常也。独当忧秦吴耳。一作蜂蚁。惊女辨薇，鹿何佑？ 佑，福也。言昔者有女子采薇菜，有所惊而走，因获得鹿，其家遂昌炽，乃天佑之。佑，一作佑。北至回水，萃何喜？萃，止也。言女子惊而北走，至于回水之上，止而得鹿，遂有禧（按《天对》引作“福”）喜也。兄有噬犬，弟何欲？兄，谓秦伯也。噬犬，啮犬也。弟，秦伯弟针也。言秦伯有啮犬，弟针欲请之。易之以百两，卒无禄。言秦伯不肯与弟针犬，针以百两金易之，又不听，因逐针而夺其爵禄也。 

　　薄暮雷电，归何忧？言屈原书壁，所问略讫，日暮欲去，时天大雨雷电，思念复至。自解曰：归何忧乎？厥严不奉，帝何求？言楚王惑信谗佞，其威严当日堕，不可复奉成，虽从天帝求福，神无如之何。伏匿穴处，爰何云？爰，于也。吾将退于江滨，伏匿穴处耳，当复何言乎？《天对》云：合行违匿同若所。咿嚘忿毒竟谁与？荆勋作师，夫何长？荆，楚也。师，众也。勋，功也。初，楚边邑之处女，与吴边邑处女争采桑于境上，相伤，二家怒而相攻，于是楚为此兴师，攻灭吴之边邑，而怒始有功。时屈原又谏，言我先为不直，恐不可久长也。一云：夫何长先。悟过改更，我又何言？欲使楚王觉悟，引过自与，以谢于吴，不从其言，遂相攻伐。言祸起于细微也。悟，一作寤。吴光争国，久余是胜。光，阖 卢名也。言吴与楚相伐，至于阖庐之时，吴兵入郢都，昭王出奔。故曰“吴光争国，久余是胜”，言大胜我也。何环穿自闾社丘陵，爰出子文？子文，楚令尹也。子文之母，郧公之女，旋穿闾社，通于丘陵以淫，而生子文，弃之梦中，有虎乳之，以为神异，乃取收养焉。楚人谓乳为□，谓虎为于菟，故名斗□于菟，字子文，长而有贤仁之才也。一云：何环闾穿社，以及丘陵，是淫是荡，爰出子文。吾告堵敖以不长。堵敖，楚贤人也。屈原放时，语堵敖曰：“楚国将衰，不复能久长也。”一本“以”下有“楚”字。何试上自予，忠名弥彰？屈原言我何敢尝试君上，自干忠直之名，以显彰后世乎？诚以同姓之故，中心恳恻，义不能已也。试，一作诫。予，一作与。彰，一作章。《天对》云：诚若名不尚，曷极而辞？ 

　　叙曰：昔屈原所作，凡二十五篇，世相教传，而莫能说《天问》，以其文义不次，又多奇怪之事。自太史公口论道之，多所不逮。至于刘向、扬雄，援引传记 一作经传。以解说之，亦不能详悉。所阙者众，日无闻焉。既有解□□□词，一作说。乃复多连蹇其文，一云乃复支连其文。濛澒其说，上莫孔、下乎孔切。濛澒，大水也。澒，一作鸿，音同。故厥义不昭，微指不澈，自游览者，靡不苦之，而不能照也。今则稽之旧章，合之经传，以相发明，为之符验，章决句断，事事可晓，俾后学者永无疑焉。 
  
  
  

楚辞卷第四
　九章章句第四　　　离骚
　　　　　　　惜诵一作惜论。 
　　　　　　　涉江 
　　　　　　　哀郢 
　　　　　　　抽思 
　　　　　　　怀沙 
　　　　　　　思美人 
　　　　　　　惜往日 
　　　　　　　橘颂 
　　　　　　　悲回风 
　　　《九章》者，屈原之所作也。屈原放于江南之野，思君念国，忧心罔极，故复作《九章》。《史记》云：上官大夫短屈原于顷襄王，王怒而迁之，乃作《怀沙》之赋。则《九章》之作，在顷襄时也。章者，着也，明也。言己所陈忠信之道，甚着明也。卒不见纳，委命自沈。楚人惜而哀之，世论其词，以相传焉。卒，《释文》作□。《 
骚经》之词缓，《九章》之词切，浅深之序也。五臣云：九义与《九歌》同。 

　　惜诵以致愍兮，惜，贪也。诵，论也。致，至也。愍，病也。言己贪忠信之道，可以安君。论之于心，诵之于口，至于身以疲病，而不能忘。愍，一作闵。发愤以杼情。愤，懑也。杼，渫也。言己身虽疲病，犹发愤懑，作此辞赋，陈列利害，渫己情思，以风谏君也。杼，一作舒。所作忠而言之兮，言己所陈忠信之道，先虑于心，合于仁义，乃敢为君言之也。作，一作非。一本“忠”下有“心”字。指苍天以为正。春曰苍天。正，平也。设君谓己作言非邪，愿上指苍天，使正平之也。夫天明察，无所阿私，惟德是辅，惟恶是去，故指之以为誓也。令五帝以□中兮，五帝，谓五方神也。东方为太皞，南方为炎帝，西方为少昊，北方为颛顼，中央为黄帝。□，犹分也。言己复命五方之帝，分明言是与非也。一本作折中。戒六神与向服。六神，谓六宗之神也。《尚书》：禋于六宗。向，对也。服，事也。言己愿复令六宗之神，对听己言事可行与否也。一云：以乡服。 俾山川以备御兮，俾，使也。御，侍也。 命咎繇使听直。咎繇，圣人也。言己愿复令山川之神备列而处，使御知己志，又使圣人咎繇听我之言忠直与否也。夫神明照人心，圣人达人情，故屈原动以神圣自证明也。命，一作会。使，一作以。竭忠诚以事君兮，竭，尽。一本“君”下有“ 
子”字。反离群而赘□。群，众也。赘□，过也。言己竭尽忠信，以事于君，若人有赘□之病，与众别异，以得罪谪也。忘儇媚以背众兮，儇，佞也。媚，爱也。背，违也。言己修行正直，忘为佞媚之行，违偝众人，言见憎恶也。待明君其知之。须贤明之君，则知己之忠也。《书》曰：知人则哲。秦缪公举由余，齐桓任管仲，知人之君也。一本无“明”字。言与行其可迹兮，出口为言，所履为迹。 情与貌其不变。志愿为情，颜色为貌。变，易也。言己吐口陈辞，言与行合，诚可循迹。情貌相副，内外若一，终不变易也。故相臣莫若君兮，言相视臣下，忠之与佞，在君知之明也。所以证之不远。证，验也。言君相臣动作应对，察言观行，则知其善恶所证验之迹，近取诸身而不远也。一本“之”下有“而”字。 吾谊先君而后身兮，言我所以修执忠信仁义者，诚欲先安君父，然后乃及于身也。夫君安则己安，君危则己危也。羌众人之所仇。羌，然辞也。怨耦曰仇。言在位之臣，营私为家，己独先君后身，其义 相反，故为众人所仇怨。一本“羌”下有“然”字。一本“仇”下有“也 ”字。专惟君而无他兮，惟，一作思，一作为。又众兆之所雠。兆，众也。百万为兆。交怨曰雠。言己专心思欲竭忠情以安于君，无有他志，不与众同趋，故为众所怨雠，欲杀己也。兆，一作人。一本“雠”下有“也”字。壹心而不豫兮，豫，犹豫也。羌不可保也。保，知也。言己专壹忠信，以事于君，虽为众人所恶，志不犹豫，顾君心不可保知，易倾移也。一本此句与下文，皆无“也”字。疾亲君而无他兮，疾，恶。有招祸之道也。招，召也。言己疾恶谗佞，欲亲近君侧，众人悉欲来害己，有招祸之道，将遇咎也。 

　　思君其莫我忠兮，言众人思君，皆欲自利，无若己欲尽忠信之节。忠，一作知。忽忘身之贱贫。言己忧国念君，忽忘身之贱贫，犹愿自竭。事君而不贰兮，贰，二也。而，一作其。迷不知宠之门。迷，惑也。言己事君，竭尽信诚，无有二心，而不见用，意中迷惑，不知得遇宠之门户，当何由之也。忠何罪以遇罚兮，罚，刑。亦非余心之所志。言己履行忠直，无有罪过，而遇放逐，亦非我本心宿志所望于君也。一本此句末与下文皆有“也”字。行不群以巅越兮，巅，殒。越，坠。又众兆之所咍。咍，笑也。楚人谓相啁笑曰咍。言己行度不合于俗，身以巅堕，又为人之所笑也。或曰：众兆之所异。言己被放而巅越者，行与众殊异也。纷逢尤以离谤兮，纷，乱貌也。尤，过也。謇不可释。謇，辞也。释，解也。言己逢遇乱君，而被罪过，终不可复解释而说也。一本句末有“也”字。情沈抑而不达兮，沈，没也。抑，按也。又蔽而莫之白。言己怀忠贞之情，沈没胸臆，不得白达，左右壅蔽，无肯白达己心也。一 本句末有“也”字。心郁邑余侘傺兮，郁邑，愁貌也。侘，犹堂堂立貌也。傺，住也。楚人谓失志怅然住立为侘傺也。心，一作忳。又莫察余之中情。言己怀忠不达，心中郁邑，惆怅住立，失我本志，曾无有察我之中情也。固烦言不可结诒兮，诒，遗也。《诗》曰诒我德音也。固，一作故。一本结下有“而”字。愿陈志而无路。愿，思也。路，道也。言己积思累日，其言烦多，不可结续，以遗于君，欲见君陈己志，又无道路也。退静默而莫余知兮，进号呼又莫吾闻。言己放弃，所在幽远，众无知己之情也。申侘傺之烦惑兮，申，重也。言众人无知己之情，思念惑乱，故重侘傺，怅然失意也。中闷瞀之忳忳。闷，烦也。瞀，乱也。忳忳，忧貌也。言己忧心烦闷，忳忳然无所舒也。中，一作心。 

　　昔余梦登天兮，魂中道而无杭。杭，度也。《诗》曰：一苇杭之。魂，一作魂。杭，一作航。吾使厉神占之兮，厉神，盖殇鬼也。《 
左传》曰：晋侯梦大厉，搏膺而踊也。曰有志极而无旁。旁，辅也。言厉神为屈原占之曰：人梦登天无以渡，犹欲事君而无其路也。但有劳极心志，终无辅佐。终危独以离异兮，言己行忠直，身终危殆，与众人异行之故也。曰君可思而不可恃。恃，怙也。言君诚可思念，为竭忠谋，顾不可怙恃，能实任己与不也。故众口其铄金兮，铄，销也。言众口所论，万人所言，金性坚刚，尚为销铄，以喻谗言多，使君乱惑也。初若是而逢殆。殆，危也。言己志行忠信正直，性若金石，故为谗人所危殆。惩于羹者而吹□兮，言人有歠羹而中热，心中惩□，见□则恐而吹之，言易改移也。独己执守忠直，终不可移也。一无“者”字。一云：惩于热羹者。一云：惩热于羹。□，一作□，一作□。 何不变此志也？何不改忠直之节，随从吹□之志也。一云：何不变此之志。一本自此句至又何以为此援，并无“也”字。欲释阶而登天兮，释，置也。登，上也。人欲上天，而释其阶，知其无由登也。以言我欲事君，而释忠信，亦知终无以自通也。犹有曩之态也。曩，向也。言欲使己变节而从俗，犹向者欲释阶登天之态也，言己所不能履行也。“犹有”一作“又犹”。众骇遽以离心兮，又何以为此伴也？伴，侣也。言己见众人易移，意中惊骇，遂离己心，独行忠直，身无伴侣，特立于世也。一无“众”字。同极而异路兮，又何以为此援也？路，道也。言众人同欲极志事君，顾忠佞之行，异道而殊趋也。援，引也。言忠佞之志，不相援引而同也。晋申生之孝子兮，一无“ 
晋”字。父信谗而不好。好，爱也。申生，晋献公太子也。体性慈孝。献公娶后妻孋姬，生子奚齐，立为太子。因误申生使祭其母于曲沃，归胙于献公。孋姬于酒肉置鸩其中，因言曰：胙从外来，不可信，乃以酒赐小臣，以肉食犬，皆毙。姬乃泣曰：贼由太子。于是申生遂自杀。故曰：父信谗而不爱也。 行婞直而不豫兮，婞，很也。豫，厌也。豫，一作斁。鲧功用而不就。鲧，尧臣也。言鲧行婞很劲直，恣心自用，不知厌足，故殛之羽山。治水之功，以不成也。屈原履行忠直，终不回曲，犹鲧婞很，终获罪罚。 

　　吾闻作忠以造怨兮，忽谓之过言。始吾闻为君建立忠策，必为群佞所怨，忽过之耳，以为不然，今而后信。九折臂而成医兮，吾至今而知其信然。言人九折臂，更历方药，则成良医，乃自知其病。吾被放弃，乃信知谗佞为忠直之害也。一云：九折臂而为良医。一云：吾至今而知其然。一云：吾今而知其然。矰弋机而在上兮，矰缴，射矢也。弋，亦射也。《论语》曰：弋不射宿。弋，一作隿。罻罗张而在下。罻罗，捕鸟网也。言上有罥缴弋射之机，下有张施罻罗之网，飞鸟走兽，动而遇害。喻君法繁多，百姓动触刑罚也。设张辟以娱君兮，辟，法也。娱，乐也。愿侧身而无所。言君法繁多，谗人复更设张峻法，以娱乐君，己欲侧身窜首，无所藏匿 也。欲儃佪以干傺兮，儃佪，犹低佪也。干，求也。傺，住也。言己意欲低佪留待于君，求其善意，恐终不用，恨然立住。恐重患而离尤。尤，过也。言己欲求君之善意，恐重得患祸，逢罪过也。 欲高飞而远集兮，君罔谓汝何之？罔，无也。言己欲远集它国，君又诬罔我，言汝远去何之乎？欲横奔而失路兮，坚志而不忍。言己意欲变节易操，横行失道，而从佞伪，心坚于石，而不忍为也。一云：盖志坚而不忍。背膺牉以交痛兮，膺，胸也。牉，分也。一本“牉”下有“合”字。一云：背膺敷牉其交痛。心郁结而纡轸。纡，曲也。轸，隐也。言己不忍变心易行，则忧思郁结，胸背分裂，心中交引而隐痛也。结，一作约。梼木兰以矫蕙兮，矫，犹糅也。梼，一作捣。矫，一作挢。糅，一作揉。□申椒以为粮。申，重也。言己虽被放逐，而弃居于山泽，犹重□兰蕙，和糅众芳以为粮。食饮有节，修善不倦也。□，一作凿。播江离与滋菊兮， 播，种也。《诗》曰：播厥百谷。滋，莳也。愿春日以为糗芳。糗，糒也。言己乃种江离，莳香菊，采之为粮，以供春日之食也。恐情质之不信兮，情，志也。质，性也。质，一作志。故重着以自明。言我修善不懈，恐君不深照己之情，故复重深陈饮食清洁，以自着明也。矫玆媚以私处兮，矫，举也。玆，此也。《释文》作桥，居表切。愿曾思而远身。曾，重也。言己举此众善，可以事君，则愿私居远处。唯重思而察之。 

　　　惜诵
　　　　此章言己以忠信事君，可质于明神，而为谗邪所蔽，进退不可，惟博采众善以自处而已。 
  
  
　　余幼好此奇服兮，奇，异也。或曰：奇服，好服也。年既老而不衰。衰，懈也。言己少好奇伟之服，履忠直之行，至老不懈。五臣云：衰，退也。虽年老而此心不退。带长铗之陆离兮，长铗，剑名也。其所握长剑，楚人名曰长铗也。五臣云：陆离，剑低昂貌。冠切云之崔嵬。崔嵬，高貌也。言己内修忠信之志，外带长利之剑，戴崔嵬之冠，其高切青云也。嵬，一作巍。五臣云：切云，冠名。被明月兮佩宝璐。在背曰被。宝璐，美玉也。言己背被明月之珠，要佩美玉，德宝兼备，行度清白也。佩，一作佩。五臣云：被，犹服也。明月，珠名。世溷浊而莫余知兮，溷，乱也。浊，贪也。一无“兮”字。吾方高驰而不顾。言时世贪乱，遭君蔽闇，无有知我之贤，然犹高行抗志，终不回曲也。一本句末有“兮”字。五臣云：言我冠带佩服，莫不盛美，加之忠信贞洁，而遭世溷浊，无相知者。顾世上如此，故高驰不顾，愿驾虬螭而远去也。驾青虬兮骖白螭，虬、螭，神兽，宜于驾乘。以喻贤人清白，宜可信任也。五臣云：虬、螭皆龙类。吾与重华游兮瑶之圃。重华，舜名。瑶，玉也。圃，园也。言己想侍虞舜，游玉园，犹言遇圣帝升清朝也。游，一作游。一云：瑶， 石次玉也。登昆仑兮食玉英，犹言坐明堂，受爵位。昆仑，一作□□。食，一作餐。五臣云：瑶圃、玉英，皆美言之。与天地兮同寿，与日月兮同光。言己年与天地相敝，名与日月同耀。一云：同寿齐光。一云：比寿齐光。五臣云：言若得值于此时，而我年德冀如是也。哀南夷之莫吾知兮，屈原怨毒楚俗，嫉害忠贞，乃曰哀哉南夷之人，无知我贤也。旦余济乎江湘。 旦，明也。济，渡也。言己放弃，以明旦之时始去，遂渡江湘之水。言明旦者，纪时明，刺君不明也。乎，一作于。 

　　乘鄂渚而反顾兮，乘，登也。鄂渚，地名。欸秋冬之绪风。欸，叹也。绪，余也。言己登鄂渚高岸，还望楚国，向秋冬北风，愁而长叹，心中忧思也。五臣云：秋冬之风，摇落万物，比之谗佞，是以叹焉。步余马兮山皋，邸余车兮方林。邸，舍也。方林，地名。言我马强壮，行于山皋，无所驱驰；我车坚牢，舍于方林，无所载任也。以言己才德方壮，诚可任用，弃在山野，亦无所施也。邸，一作低。乘舲船余上沅兮， 舲船，船有□牖者。齐吴榜以击汰。吴榜，船棹也。汰，水波也。言己始去乘□舲之船，西上沅、湘之水，士卒齐举大棹而击水波，自伤去朝堂之上，而入湖泽之中也。或曰：齐悲歌，言愁思也。船容与而不进兮，淹回水而疑滞。 疑，惑也。滞，留也。言士众虽同力引棹，船犹不进，随水回流，使己疑惑有还意也。疑，一作凝。五臣云：容与，徐动貌。淹，留也。疑滞者，恋楚国也。朝发枉陼兮，枉陼，地名。陼，一作渚。夕宿辰阳。辰阳，亦地名也。言己乃从枉陼，宿辰阳，自伤去国日已远也。或曰：枉，曲也。陼，沚也。辰，时也。阳，明也。言己将去枉曲之俗。而趋时明之乡也。苟余心其端直兮，苟，诚也。其，一作之。五臣云：苟，且也。虽僻远之何伤。僻，左也。言我惟行正直之心，虽在远僻之域，犹有善称，无害疾也。故《论语》曰子欲居九夷也。僻，一作辟。五臣云：原自解之词。 

　　入溆浦余儃佪兮，溆浦，水名。儃佪，一作邅回。五臣云：溆亦浦类。邅，转。回，旋也。迷不知吾所如。迷，惑也。如，之也。言己思念楚国，虽循江水涯，意犹迷惑，不知所之也。一本“吾”下有“之”字。深林杳以冥冥兮，山林草木茂盛。一云：杳杳以冥冥。杳，一作晦。冥冥，一作冥寞。五臣云：冥冥暗貌。猿狖之所居。非贤士之道径。一本此句上有“乃”字。五臣云：猿狖，轻捷之兽。喻国之昏乱，邪巧生焉，非贤智所能处也。山峻高以蔽日兮，言险阻危倾也。以，一作而。 下幽晦以多雨。言暑湿泥泞也。 霰雪纷其无垠兮，涉冰冻之盛寒。云霏霏而承宇。室屋沈没，与天连也。或曰：日以喻君，山以喻臣，霰雪以兴残贼，云以象佞人。山峻高以蔽日者，谓臣蔽君明也。下幽晦以多雨者，群下专擅施恩惠也。霰雪纷其无垠者，残贼 之政害仁贤也。云霏霏而承宇者，佞人并进满朝廷也。哀吾生之无乐兮，遭遇谗佞，失官爵也。幽独处乎山中。远离亲戚，而斥逐也。吾不能变心而从俗兮，终不易志，随枉曲也。固将愁苦而终穷。愁思无聊，身困穷也。 

　　接舆髡首兮，桑扈裸行。接舆，楚狂接舆也。髡，剔也。首，头也，自刑身体，避世不仕也。桑扈，隐士也。去衣裸裎，效夷狄也。言屈原自伤不容于世，引此隐者以自慰也。裸，一作裸。忠不必用兮，贤不必以。以，亦用也。伍子逢殃兮，伍子，伍子胥也。为吴王夫差臣，谏令伐越，夫差不听，遂赐剑而自杀。后越竟灭吴，故言逢殃。比干菹醢。比干，纣之诸父也。纣惑妲己，作糟丘酒池，长夜之饮，断斫朝涉，刳剔孕妇。比干正谏，纣怒曰：吾闻圣人心有七孔。于是乃杀比干，剖其心而观之，故言菹醢也。一云：比干，纣之庶兄。菹，一作菹。与前世而皆然兮，谓行忠直，而遇患害，如比干、子胥者多也。吾又何怨乎今之人！自古有迷乱之君，若纣、夫差，不用忠信，灭国亡身，当何为复怨今之君乎？五臣云：此自抑之词。余将董道而不豫兮，董，正也。豫，犹豫也。言己虽见先贤执忠被害，犹正身直行，不犹豫而狐疑也。固将重昏而终身！昏，乱也。言己不逢明君，思虑交错，心将重乱，以终年命。 

　　乱曰：鸾鸟凤皇，日以远兮。鸾、凤，俊鸟也。有圣君则来，无德则去，以兴贤臣难进易退也。燕雀乌鹊，巢堂坛兮。燕雀乌鹊，多口妄鸣，以喻谗佞。言楚王愚闇，不亲仁贤，而近谗佞也。露申辛夷，死林薄兮。露，暴也。申，重也。丛木曰林。草木交错曰薄。言重积辛夷露而暴之，使死于林薄之中，犹言取贤明君子，弃之山野，使之颠坠也。腥臊并御，芳不得薄兮。腥臊，臭恶也。御，用也。薄，附也。言不识味者，并甘臭恶。不知人者，信任谗佞。故忠信之士，不得附近而放逐也。阴阳易位，时不当兮。阴，臣也。阳，君也。言楚王惑蔽群佞，权臣将代君，与之易位。自伤不遇明时，而当暗世。怀信侘傺，忽乎吾将行兮！言己怀忠信，不合于众，故怅然住立，忽忘居止，将遂远行之它方也。一无“忽 ”字。 

　　　涉江
　　　　此章言己佩服殊异，抗志高远，国无人知之者，徘徊江之上，叹小人在位，而君子遇害也。 
  
  
　　皇天之不纯命兮，德美大称皇天，以兴君也。何百姓之震愆？震，动也。愆，过也。言皇天不纯一其施，则万物夭伤；人君不纯一其政，则百姓震动以触罪也。民离散而相失兮，方仲春而东迁。仲春，二月也。刑德合会，嫁娶之时。言怀王不明，信用谗言而放逐己，正以仲春阴阳会时，徙我东行，遂与室家相失也。一无“方”字。去故乡而就远兮，遵江夏以流亡。 遵，循也。江夏，水名也。言己东行，循江夏之水而遂流亡，无还乡之期也。 出国门而轸怀兮，轸，痛也。怀，思也。甲之晁吾以行。甲，日也。晁，旦也。屈原放出郢门，心痛而思，始去，正以甲日之旦而行。纪时日清明者，刺君不聪明也。晁，一作□。发郢都而去闾兮，荒忽其焉极？言己始发郢，去我闾里，愁思荒忽，安有穷极之时。一无“都”字。一本“荒”上有“怊”字。其，一作之。楫齐扬以容与兮，楫，船棹也。齐，同也。扬，举也。哀见君而不再得。言己去乘船，士卒齐举楫棹，低徊容与，咸有还意。自伤卒去，而不得再事于君也。望长楸而太息兮，长楸，大梓。太，一作叹。涕淫淫其若霰。淫淫，流貌也。言己顾望楚都，见其大道长树，悲而太息，涕下淫淫，如雨霰也。过夏首而西浮兮，夏首，夏水口也。船独流为浮也。顾龙门而不见。龙门，楚东门也。言己从西浮而东行，过夏水之口，望楚东门，蔽而不见，自伤日以远也。心婵媛而伤怀兮，婵媛，犹牵引也。眇不知其所跖。眇，犹远也。跖，践也。言己顾视龙门不见，则心中牵引而痛，远视眇然，足不知当所践跖也。其，一作余。一无“其”字。《文苑》作“所它 ”。顺风波以从流兮，焉洋洋而为客。洋洋，无所归貌也。言己忧不知所践，则听船顺风，遂洋洋远客，而无所归也。凌阳侯之泛滥兮，凌，乘也。阳侯，大波之神。滥，一作灠。忽翱翔之焉薄。薄，止也。言己遂复乘大波而游，忽然无所止薄也。之，一作而，一作兮。心絓结而不解兮，絓，悬。思蹇产而不释。蹇产，诘屈也。言己乘船蹈波，愁而恐惧，则心肝县结，思念诘屈，而不可解释也。将运舟而下浮兮，运，回也。上洞庭而下江。言己忧愁，身不能安处也。 去终古之所居兮，远离先祖之宅舍也。今逍遥而来东。遂行游戏，涉江湖也。 

　　羌灵魂之欲归兮，精神梦游，还故居也。羌，一作唴。何须臾而忘反。倚住顾望，常欲去也。背夏浦而西思兮，背水向家，念亲属也。哀故都之日远。远离郢都，何辽辽也。登大坟以远望兮，想见宫阙与廊庙也。水中高者为坟，《诗》曰：遵彼汝坟。聊以舒吾忧心。且展我情，渫忧思也。哀州土之平乐兮，闵惜乡邑之饶富也。悲江介之遗风。远涉大川，民俗异也。介，一作界。当陵阳之焉至兮，意欲腾驰，道安极也。陵，一作凌。 淼南渡之焉如？淼，滉，弥望无际极也。渡，一作度。一云：淼，瀁，弥望无栖集也。 曾不知夏之为丘兮，夏，大殿也。丘，墟也。《诗》云：于我乎夏屋渠渠。怀王信用谗佞，国将危亡，曾不知其所居宫殿当为墟也。孰两东门之可芜？孰，谁也。芜，逋也。言郢城两东门，非先王所作邪？何可使逋废而无路？心不怡之长久兮，怡，乐貌也。忧与愁其相接。接，续也。言己念楚国将墟，心常含戚，忧愁相续，无有解也。其，一作之。惟郢路之辽远兮，楚道逶迤，山谷隘也。 江与夏之不可涉。分隔两水，无以渡也。忽若不信兮，始从细微，遂见疑也。一本“若”下有“去”字。至今九年而不复。放且九岁，君不觉也。惨郁郁而不通兮，中心忧满，虑闭塞也。通，一作开。蹇侘傺而含戚。怅然住立，内结毒也。 

　　外承欢之汋约兮，汋约，好貌。 谌荏弱而难持。谌，诚也。言佞人承君欢颜，好其 谄言，令之汋约然，小人诚难扶持之也。忠湛湛而愿进兮，湛湛，重厚貌。妒被离而鄣之。言己体性重厚，而欲愿进，谗人妒害，加被离析，鄣而蔽之。被，一作披。尧舜之抗行兮，行，下孟切。了杳杳而薄天。一无 “了”字。一云：杳冥冥而薄天。众谗人之嫉妒兮，被以不慈之伪名。憎愠惀之脩美兮，脩，一作修。好夫人之慷慨。《释文》作□。苦盖切。众踥蹀而日进兮，踥，一作躞，一作踕，一作□惵。美超远而逾迈。此皆解于《九辩》之中。 

　　乱曰：曼余目以流观兮，曼，犹曼曼，远貌。冀壹反之何时？言己放远，日以曼曼，周流观视，竟欲一还，知当何时也。鸟飞反故乡兮，思故巢也。狐死必首丘。念旧居也。信非吾罪而弃逐兮，我以忠信而获过也。何日夜而忘之？昼夜念君，不远离也。 

　　　哀郢
　　　　此章言己虽被放，心在楚国，徘徊而不忍去，蔽于谗谄，思见君而不得。故太史公读《哀郢》而悲其志也。 
  
  
　　心郁郁之忧思兮，哀愤结縎，虑烦冤也。一无“心”字。独永叹乎增伤。哀悲太息，损肺肝也。思蹇产之不释兮，心中诘屈，如连环也。曼遭夜之方长。忧不能眠，时难晓也。悲秋风之动容兮，风为政令。动，摇也。言风起而草木之类摇动，君令下而百姓之化行也。一本云悲夫。何回极之浮浮。回，邪也。极，中也。浮浮，行貌。怀王为回邪之政，不合道中，则其化流行，群下皆效也。数惟荪之多怒兮，数，纪也。荪，香草也。以喻君。荪，一作荃。伤余心之忧忧。忧，痛貌也。言己惟思君行，纪数其过，又多忿怒，无罪受罚，故我心忧忧而伤痛也。愿摇起而横奔兮，言己见君妄怒，无辜而受罚，则欲摇动而奔走。览民尤以自镇。尤，过也。镇，止也。言己览观众民，多无过恶而被刑罚，非独己身，故自镇止而慰己也。（故字据《楚辞章句》补。）结微情以陈词兮，结续妙思，作辞赋也。矫以遗夫美人。举与怀王，使览照也。昔君与我诚言兮，始君与己谋政务也。诚，一作成。曰黄昏以为期。且待日没闲静时也。 羌中道而回畔兮，信用谗人，更狐疑也。反既有此他志。谓己不忠，遂外疏也。憍吾以其美好兮，握持宝玩，以侮余也。一无“其”字。览余以其脩姱。陈列好色，以示我也。览，一作鉴。脩，一作修。与余言而不信兮，外若亲己，内怀诈也。一作途言。盖为余而造怒。责其非职，语横暴也。盖，一作盍。 

　　愿承闲而自察兮，思待清宴，自解说也。心震悼而不敢；志恐动悸，心中怛也。悲夷犹而冀进兮，意怀犹豫，幸擢拔也。心怛伤之憺憺。肝胆剖破，血凝滞也。玆历情以陈辞兮，发此愤思，列谋谟也。一作“历玆情”。荪详聋而不闻。君耳不听，若风过也。荪，一作荃。详，一作佯。固切人之不媚兮，琢瑳群佞，见憎恶也。众果以我为患。谄谀比己于剑戟也。初吾所陈之耿着兮，论说政治道明白也。岂至今其庸亡？文辞尚在，可求索也。一云：岂不至今其庸止。何毒药之謇謇兮？忠信不美，如毒药也。一云：何独乐斯之謇謇兮。愿荪美之可完。想君德化，可兴复也。荪，一作荃。完，一作光。望三五以为像兮，三王五伯，可修法也。 指彭咸以为仪。先贤清白，我式之也。夫何极而不至兮，尽心修善，获官爵也。故远闻而难亏。功名布流，长不灭也。善不由外来兮，才德仁义，从己出也。名不可以虚作。愚欲强智不能及也。孰无施而有报兮，谁不自施德而蒙福。孰不实而有获？空穗满田，无所得也。以言上不施惠，则下不竭其力；君不履信诚，则臣下伪惑也。获，一作获。 

　　少歌曰：小吟讴谣，以乐志也。少，一作小。与美人抽怨兮，为君陈道，拔恨意也。并日夜而无正。君性不端，昼夜谬也。并，一作弃。一云并憾日夜无正。 憍吾以其美好兮，示我爵位及财贿也。憍，一作骄。敖朕辞而不听。慢我之言，而不采听也。敖，一作謷。 

　　倡曰：起倡发声，造新曲也。有鸟自南兮，屈原自喻生楚国也。来集汉北。虽易水土，志不革也。好姱佳丽兮，容貌说美，有俊德也。牉独处此异域。背离乡党，居他邑也。牉，一作叛，一作□。既惸独而不群兮，行与众异，身孤特也。又无良媒在其侧。左右嫉妒，莫炫鬻也。道卓远而日忘兮，卓，一作逴。愿自申而不得。望北山而流涕兮，瞻仰高景，愁悲泣也。北山，一作南山。临流水而太息。顾念旧故，思亲戚也。流水，一作深水。望孟夏之短夜兮，四月之末，阴尽极也。 何晦明之若岁！忧不能寐，常倚立也。惟郢路之辽远兮，隔以江湖，幽僻侧也。魂一夕而九逝。精魂夜归，几满十也。曾不知路之曲直兮，忽往忽来，行亟疾也。一本云：曾不知路之曲直兮，魂识路之营营。何灵魂之信直兮，南指月与列星。愿径逝而未得兮，人之心不与吾心同。南指月与列星。参差转运，相递代也。愿径逝而未得兮，意欲直还，君不纳也。未，一作不。魂识路之营营。 精灵主行，往来数也。或曰：识路，知道路也。营，一作茕。何灵魂之信直兮，质性忠正，不枉曲也。人之心不与吾心同！我志清白，众泥浊也。理弱而媒不通兮，知友劣弱，又鄙朴也。尚不知余之从容。未照我志之所欲也。 

　　乱曰：长濑湍流，溯江潭兮。湍，亦濑也。逆流而上曰溯。潭，渊也。楚人名渊曰潭。言己思得君命，缘湍濑之流，上溯江渊，而归郢也。狂顾南行，聊以娱心兮。狂，犹遽也。娱，乐也。君不肯还己，则复遽走南行，幽藏山谷，以娱己之本志也。一无“聊”字。轸石崴嵬，蹇吾愿兮。轸，方也。故曰：轸之方也，以象地。崴嵬，崔巍，高貌也。言虽放弃，执履忠信，志如方石，终不可转，行度益高，我常愿之也。嵬，一作□。 超回志度，行隐进兮。超，越也。言己动履正直，超越回邪，志其法度，隐行忠信，日以进也。低佪夷犹，宿北姑兮。夷犹，犹豫也。北姑，地名。言己所以低佪犹豫、 宿北姑者，冀君觉寤而还己也。低，一作俳。烦冤瞀容，实沛徂兮。瞀，乱也。实，是也。徂，去也。言己忧愁思念烦冤，容貌愤乱，诚欲随水沛然而流去也。愁叹苦神，灵遥思兮。愁叹苦神者，思旧乡而神劳也。灵遥思者，神远思也。路远处幽，又无行媒兮。路远处幽者，道远处僻也。无行媒者，无绍介也。道思作颂，聊以自救兮。一无“以”字。忧心不遂，斯言谁告兮。道思者，中道作颂，以舒怫郁之念，救伤怀之思也。忧心不遂，不达也。谁告者，无所告愬也。 

　　　抽思
　　　　此章言己所以多忧者，以君信谀而自圣，眩于名实，昧于施报，己虽忠直，无所赴愬，故反复其词，以泄忧思也。 
  

　　滔滔孟夏兮，滔滔，盛阳貌也。《史记》作陶陶。草木莽莽。言孟夏四月，纯阳用事，煦成万物。草木之类，莫不莽莽盛茂。自伤不蒙君惠，而独放弃，曾不若草木也。伤怀永哀兮，怀，思也。永，长也。汨徂南土。汨，行貌。徂，往也。言己见草木盛长，而己独汨然放流，往居江南之土，僻远之处，故心伤而长悲思也。土，一作去。眴兮杳杳，眴，视貌也。杳杳，深冥貌也。《史记》作窈窈。孔静幽默。孔，甚也。《诗》曰：亦孔之将。默默，无声也。言江南山高泽深，视之冥冥，野甚清净，漠无人声。一云孔静兮。《史记》默作墨。郁结纡轸兮，纡，屈也。轸， 痛也。《史记》纡作冤。离□而长鞠。□，痛也。鞠，穷也。言己愁思，心中郁结纡屈，而痛身遭疾病，长穷困苦，恐不能自全也。《史记》□作愍，而作之。抚情效志兮，抚，循也。效，犹覈也。冤屈而自抑。抑，按也。言己身多病长穷，恐遂颠沛，抚己情意，而考覈心志，无有过失，则屈志自抑，而不惧也。《史记》云：俛诎以自抑。 

　　刓方以为圜兮，刓，削。常度未替。度，法也。替，废也。言人刓削方木，欲以为圜，其常法度尚未废也。以言谗人谮逐放己，欲使改行，亦终守正而不易也。易初本迪兮，《史记》迪作由。一无“初”字。君子所鄙。鄙，耻也。言人遭世遇，变易初行，远离常道，贤人君子之所耻，不忍为也。（按《史记．屈原列传正义》引作遭世不道，变易初行，违离常道，君子所鄙。）章画志墨兮，章，明也。志，念也。《史记》志作职。前图未改。 图，法也。改，易也。言工明于所画，念其绳墨，修前人之法，不易其道，则曲木直而恶木好也。以言人遵先圣之法度，修其仁义，不易其行，则德誉兴而荣名立也。《史记》图作度。内厚质正兮， 《史记》作内直质重兮。大人所盛。言人质性敦厚，心志正直，行无过失，则大人君子所盛美也。巧倕不斫兮，倕，尧巧工也。斫，斫也。《史记》作巧匠。斫，一作刘，一作断。孰察其拨正。察，知也。拨，治也。言倕不以斤斧斫斫，则曲木不治，谁知其工巧者乎？以言君子不居爵位，众亦莫知其贤能也。《史记》作揆正。 

　　玄文处幽兮，玄，墨也。幽，冥也。《史记》作幽处。蒙瞍谓之不章；蒙，盲者也。《诗》云：蒙瞍奏公。章， 明也。言持玄墨之文，居于幽冥之处，则蒙瞍之徒，以为不明也。言持贤知之士，居于山谷，则众愚以为不贤也。瞍，一作□。《史记》无“瞍”字。离娄微睇兮，离娄，古明目者也。《孟子》曰：离娄之明。睇，眄之也。瞽以为无明。瞽，盲者也。《诗》云：有瞽有瞽。言离娄明目无所不见，微有所眄，盲人轻之，以为无明也。言贤者遭困厄，俗人侮之，以为痴也。变白以为黑兮，世以浊为清也。《史记》以作而。倒上以为下。俗人以愚为贤也。凤皇在笯兮，笯，笼落也。徐广曰：笯，一作郊。鸡鹜翔舞。言圣人困厄，小人得志也。《史记》鹜作雉。同糅玉石兮，贤愚杂厕。一概而相量。 忠佞不异。夫惟党人鄙固兮，楚俗狭陋。鄙一作交。《史记》云：夫党人之鄙妒兮。羌不知余之所臧。莫照我之善意也。《史记》云：羌不知吾所臧。任重载盛兮，陷滞而不济。陷，没也。济，成也。言己才力盛壮，可任重载，而身放弃，陷没沈滞，不得成其本志。怀瑾握瑜兮，在衣为怀，在手为握。瑾、瑜，美玉也。穷不知所示。示，语也。言己怀持美玉之德，遭世闇惑，不别善恶，抱宝穷困，而无所语也。《史记》云：穷不得余所示。邑犬之群吠兮，吠所怪也。言邑里之犬，群而吠者，怪非常之人而噪之也。以言俗人群聚毁贤智者，亦以其行度异，故群而谤之也。一云：邑犬群兮，吠所怪也。《史记》无“之”字。一本此句与下文无“ 也”字。非俊疑杰兮，千人才为俊，一国高为杰也。《史记》云：诽骏疑桀。 固庸态也。庸，厮贱之人也。言众人所谤，非杰异之士，斯庸夫恶态之人也。何者，德高者不合于众，行异者不合于俗，故为犬之所吠，众人之所讪也。 文质疏内兮，《史记》疏作□。 众不知余之异采。采，文采也。言己能文能质，内以疏达，众人不知我有异艺之文采也。《史记》余作吾。徐广曰：异，一作奥。材朴委积兮，条直为材，壮大为朴。壮，一作庬。《史记》朴作朴。积，一作质。莫知余之所有。言材木委积，非鲁班则不能别其好丑。国民众多，非明君则不知我之能也。 

　　重仁袭义兮，重，累也。袭，及也。谨厚以为丰。谨，善也。丰，大也。言众人虽不知己，犹复重累仁德，及兴礼义，修行谨善，以自广大也。重华不可□兮，□ ，逢。一作□。《史记》作悟。孰知余之从容！从容，举动也。言圣辟重华，不可逢遇，谁得知我举动欲行忠信也。古固有不并兮，并，俱。岂知其何故？言往古之世，忠佞之臣不可俱并事君，必相克害。故曰：岂知其何故。一本此与下句末皆有“也”字。《史记》云：岂知其故也。汤禹久远兮，邈而不可慕。慕，思也。言殷汤、夏禹圣德之君，明于知人，然去久远，不可思慕而得事之也。《史记》云：邈不可慕也。惩连改忿兮，惩，止也。忿，恨也。《史记》连作违。抑心而自强。抑，按也。言己知禹、汤不可得，则止己留连之心，改其忿恨，按慰己心，以自勉强也。强，《 
史记》作彊。离□而不迁兮， □，病也。迁，徙也。□，《史记》作湣。一作闵。愿志之有像。像，法也。言己自勉修善，身虽遭病，心终不徙，愿志行流于后世，为人法也。《史记》像作象。进路北次兮，路，道也。次。舍也。日昧昧其将暮。昧，冥也。言己思念楚国，愿得君命，进道北行，以次舍止，冀遂还归，日又将暮，不可去也。舒忧娱哀兮，娱，乐。《史记》云：含忧虞哀。限之以大故。限，度也。大故，死亡也。言己自知不遇。聊作词赋，以舒展忧思，乐己悲愁，自度以死亡而已，终无它志也。 

　　乱曰：浩浩沅湘，《史记》此句末至明告君子，并有“兮”字。分流汨兮。浩浩，广大貌也。汨，流也。言浩浩广大乎沅、湘之水，分汨而流，将归乎海。伤己放弃，独无所归也。分，一作汾。脩路幽蔽，道远忽兮。修，长也。言己虽在湖泽之中，幽深蔽闇，道路甚远，且久长也。《史记》蔽作拂。自道远忽兮以下，有“曾吟恒悲兮，永叹慨兮，世既莫吾知兮，人心不可谓兮”四句。怀质抱情，《史记》云：怀情抱质。独无匹兮。匹，双也。言己怀敦笃之质，抱忠信之情，不与众同，故孤茕独行，无有双匹也。匹，俗作疋。伯乐既没，骥焉程兮？伯乐，善相马也。程，量也。言骐骥不遇伯乐，则无所程量其才力也。以言贤臣不遇明君，则无所施其智能也。《史记》没作殁。“焉”上有“将 ”字。万民之生，各有所错兮。错，安也。言万民禀受天命，生而各有所错，安其志。或安于忠信，或安于诈伪，其性不同也。一云：民生有命。《史记》民作人。一云：民生禀命。定心广志，余何畏惧兮？言己既安于忠信，广我志意，当复何惧乎？威不能动，法不能恐也。曾伤爰哀，永叹喟兮。爰，于也。喟，息也。言己所以心中重伤，于是叹 息自恨，怀道不得施用也。曾，一作增。世溷浊莫吾知，人心不可谓兮。谓，犹说也。言己遭遇乱世，众人不知我贤，亦不可户告人说。一云：念不可谓兮。《史记》云：世溷不吾知，心不可谓兮。一云：世溷莫知，不可谓兮。知死不可让，愿勿爱兮。 让，辞也。言人知命将终，可以建忠仗节死义，愿勿辞让，而自爱惜之也。明告君子，吾将以为类兮。告，语也。类，法也。《诗》云：永锡尔类。言己将执忠死节，故以此明白告诸君子，宜以我为法度。一本“明”下有“以”字。 

　　　怀沙
　　　　此章言己虽放逐，不以穷困易其行。小人蔽贤，群起而攻之。举世之人，无知我者。思古人而不得见，仗节死义而已。太史公曰：乃作《怀沙》之赋，遂自投汨罗以死。原所以死，见于此赋，故太史公独载之。 
  
  
　　思美人兮，言己忧思，念怀王也。揽涕而□眙。□立悲哀，涕交横也。媒绝路阻兮，良友隔绝，道坏崩也。一云：媒绝而道路阻。《 
文苑》作路绝而媒阻。言不可结而诒。秘密之语，难传诵也。一无“ 
而”字。蹇蹇之烦冤兮，忠谋盘纡，气盈胸也。冤，一作惋。陷滞而不发。含辞郁结，不得扬也。陷，一作淊。申旦以舒中情兮，诚欲日日陈己心也。以，一作不。 志沈菀而莫达。思念沈积，不得通也。一无“志”字。愿寄言于浮云兮，思讬要谋于神灵也。遇丰隆而不将。云师径游，不我听也。因归鸟而致辞兮，思附鸿雁，达中情也。羌宿高而难当。飞集山林，道径异也。一云：羌迅高而难寓。高辛之灵盛兮，帝喾之德茂神灵也。盛，一作晟，一作威。遭玄鸟而致诒。喾妃吞燕卵以生契也。言殷契合神灵之祥知而生，于是性有贤仁，为尧三公。屈原亦得天地正气而生，自伤不遭圣主，而遇乱世也。欲变节以从俗兮，念改忠直，随谗佞也。媿易初而屈志。惭耻本行，中回倾也。独历年而离愍兮，脩德累岁，身疲病也。羌冯心犹未化。愤懑守节，不易性也。宁隐闵而寿考兮，怀智佯愚，终年命也。何变易之可为！心不改更，死忠正也。一云：何变初而可为。 

　　知前辙之不遂兮，比干、子胥，蒙祸患也。辙，一作道。未改此度。执心不回，志弥固也。车既覆而马颠兮，君国倾侧，任小人也。车以喻君，马以喻臣。言车覆者，君国危也；马颠仆者，所任非人。蹇独怀此异路。 遭逢艰难，思忠臣也。勒骐骥而更驾兮，举用才德，任俊贤也。造父为我操之。御民以道，须明君也。迁逡次而勿驱兮，使臣以礼，得中和也。 聊假日以须时。期月考功，知德化也。指嶓冢之西隈兮，泽流山野，被流沙也。嶓冢，山名。《尚书》：嶓冢导漾。隈，一作隅。 与纁黄以为期。待闲静时，与贤谋也。纁黄，盖黄昏时也。纁，一作昏。 

　　开春发岁兮，承阳施惠，养百姓也。白日出之悠悠。君政温仁，体光明也。吾将荡志而愉乐兮，涤我忧愁，弘佚豫也。将，一作且。遵江夏以娱忧。 循两水涯，以娱志也。揽大薄之芳茞兮，欲援芳茞，以为佩也。揽，一作□。茞，一作芷。搴长洲之宿莽。采取香草，用饰己也。楚人名冬生草曰宿莽。惜吾不及古人兮，生后殷汤、周文王也。惜，一作然。一云：古之人。吾谁与玩此芳草？谁与竭节，尽忠厚也。此，一作斯。解萹薄与杂菜兮，萹，萹畜也。杂菜，杂香之菜。备以为交佩。交，合也。言己解折萹蓄，杂以香菜，合而佩之，言修饰弥盛也。备，一作脩。佩缤纷以缭转兮，德行纯美，能绝异也。以，一作其。遂萎绝而离异。终以放斥而见疑也。吾且儃佪以娱忧兮，聊且游戏，乐所志也。儃佪，一作徘徊。观南人之变态。览察楚俗，化改易也。窃快在中心兮，私怀侥幸，而欣喜也。一无 “在”字。一云：吾窃快在其中心兮。一无“吾”字。 扬厥凭而不俟。思舒愤懑，无所待也。 

　　芳与泽其杂糅兮，正直温仁，德茂盛也。羌芳华自中出。生含天姿。不外受也。纷郁郁其远承兮，法度文辞，行四海也。一云：行度文辞，流四海也。承，一作蒸。 满内而外扬。修善于身，名誉起也。情与质信可保兮，言行相副，无表里也。羌居蔽而闻章。虽在山泽，名宣布也。居，一作重。一云：居重蔽而闻章。令薜荔以为理兮，意欲升高，事贵戚也。以，一作而。惮举趾而缘木。惮，难也。诚难抗足。屈蜷跼也。因芙蓉而为媒兮， 意欲下求，从风俗也。因，一作用。惮蹇裳而濡足。又恐污浞，被垢浊也。登高吾不说兮，事上得位，我不好也。入下吾不能。随俗显荣，非所乐也。固朕形之不服兮，我性婞直，不曲挠也。 然容与而狐疑。徘徊进退，观众意也。广遂前画兮，恢廓仁义，弘圣道也。未改此度也。心终不变，内自守也。一无“也”字。命则处幽，吾将罢兮，受禄当穷，身劳苦也。一无“则” 字。愿及白日之未暮。思得进用，先年老也。一本句末有“也”字。独茕茕而南行兮，思彭咸之故也。 

　　　思美人
　　　　此章言己思念其君，不能自达，然反观初志，不可变易，益自脩饬，死而后已也。 
  
  
　　惜往日之曾信兮，先时见任，身亲近也。受命诏以昭诗。君告屈原，明典文也。诗，一作时。奉先功以照下兮，承宣祖业，以示民也。明法度之嫌疑。草创宪度，定众难也。 国富强而法立兮，楚以炽盛，无盗奸也。属贞臣而日娭。委政忠良，而游息也。秘密事之载心兮，天灾地变，乃存念也。秘，一作移。虽过失犹弗治。 臣有过差，赦贳宽也。弗，一作不。心纯庬而不泄兮，素性敦厚，慎语言也。泄，一作贳。遭谗人而嫉之。遭遇靳尚及上官也。嫉之，一作佞嫉。君含怒而待臣兮，上怀忿恚，欲刑残也。不清澈其然否。内弗省察，其侵冤也。澈，一作□。蔽晦君之聪明兮，专擅威恩，握主权也。虚惑误又以欺。欺罔戏弄，若转丸也。一云：惑虚言又以欺。弗参验以考实兮，不审穷覈其端原也。远迁臣而弗思。放逐徙我，不肯还也。信谗谀之溷浊兮，听用邪伪，自乱惑也。溷浊，一作浮说。盛气志而过之。呵骂迁怒，妄诛戮也。盛，古作□。何贞臣之无罪兮，忠正之行，少愆忒也。罪，一作罪。 被离谤而见尤。虚蒙诽讪，获过愆也。离，一作讟。惭光景之诚信兮，质性谨厚，貌纯□也。身幽隐而备之。虽处草野，行弥笃也。临沅湘之玄渊兮，观视流水，心悲恻也。沅，一作江。遂自忍而沈流。 遂赴深水，自害贼也。遂，一作不。卒没身而绝名兮，姓字断绝，形体没也。一云：名字断绝，形朽腐也。没身，一作沈身。惜壅君之不昭。怀王壅蔽，不觉悟也。古本壅，皆作廱。君无度而弗察兮，上无捡押，以知下也。使芳草为薮幽。贤人放窜，弃草野也。焉舒情而抽信兮，安所展思，拔愁苦也。恬死亡而不聊。忍不贪生，而顾老也。独鄣壅而蔽隐兮，远放隔塞，在裔土也。鄣，一作彰，音如鄣。壅，一作雍。使贞臣为无由。欲竭忠节，靡其道也。为，一作而。 

　　闻百里之为虏兮，伊尹烹于庖厨。吕望屠于朝歌兮，朝，知苗切。宁戚歌而饭牛。见《骚经．天问》。不逢汤武与桓缪兮，世孰云而知之。吴信谗而弗味兮，宰嚭阿谀，甘如蜜也。弗，一作不。子胥死而后忧。 竟为越国所诛灭也。介子忠而立枯兮，介子，介子推也。文君寤而追求。文君，晋文公也。寤，觉也。昔文公被孋姬之谮，出奔齐、楚，介子推从行，道乏粮，割股肉以食文公。文公得国，赏诸从行者，失忘子推。子推遂逃介山隐。文公觉寤，追而求之，子推遂不肯出。文公因烧其山，子推抱树烧而死，故言立枯也。《七谏》中推自割而食君，亦解此也。封介山而为之禁兮，一无“而”字。报大德之优游。言文公遂以介山之民封子推，使祭祀之。又禁民不得有言烧死，以报其德，优游其灵魂也。思久故之亲身兮，因缟素而哭之。言文公思子推亲自割其身，恩义尤笃。因为变服，悲而哭之也。或忠信而死节兮，仇牧、荀息与梅伯也。或訑谩而不疑。张仪诈欺，不能诛也。訑，一作□。弗省察而按实兮，君不参错而思虑也。听谗人之虚辞。谄谀毁訾，而加诬也。芳与泽其杂糅兮，质性香润，德之厚也。 孰申旦而别之？世无明智，惑贤愚也。何芳草之早夭兮，贤臣被谗，命不久也。夭，一作夭。微霜降而下戒。严刑卒至，死有时也。下，一作不。谅聪不明而蔽壅兮，君知浅短，无所照也。一云：不聪明。使谗谀而日得。佞人位高，家富饶也。家，一作蒙。自前世之嫉贤兮，憎恶忠直，若仇怨也。谓蕙若其不可佩。贱弃仁智，言难用也。妒佳冶之芬芳兮，嫉害美善之婉容也。佳，一作娃。□母姣而自好。丑妪自饰以粉黛也。虽有西施之美容兮，世有好女之异貌也。谗妒入以自代。众恶推远，不附近也。愿陈情以白行兮，列己忠心，所趋务也。得罪过之不意。谴怒横异，无宿戒也。情冤见之日明兮，行度清白，皎如素也。冤，一作宛。如列宿之错置。 皇天罗宿，有度数也。乘骐骥而驰骋兮，如驾驽马而长驱也。无辔衔而自载；不能制御，乘车将仆。乘泛泭以下流兮，乘舟泛船而涉渡也。编竹木曰泭。楚人曰柎，秦人曰拨也。乘，一作乘。泭，一作柎。 无舟楫而自备。身将沈没而危殆也。楫，一作□。背法度而心治兮，背弃圣制，用愚意也。治，一作殆。辟与此其无异。 若乘船车无辔棹也。辟，一作譬。宁溘死而流亡兮，意欲淹没，随水去也。 恐祸殃之有再。罪及父母与亲属也。不毕辞而赴渊兮，陈言未终，遂自投也。惜壅君之不识。哀上愚蔽，心不照也。识，一作明。 

　　　惜往日
　　　　此章言己初见信任，楚国几治于矣。而怀王不知君子小人之情状，以忠为邪，以僭为信，卒见放逐，无以自明也。 
  
  
　　后皇嘉树，橘徕服兮。后，后土也。皇，皇天也。服，习也。言皇天后土生美橘树，异于众木，来服习南土，便其风气。屈原自喻才德如橘树，亦异于众也。便其风气，一云便且遂也。一云便其性也。受命不迁，生南国兮。南国，谓江南也。迁，徙也。言橘受天命，生于江南，不可移徙。种于北地，则化而为枳也。屈原自比志节如橘，亦不可移徙。深固难徙，更壹志兮。屈原见橘根深坚固，终不可徙，则专一己志，守忠信也。 绿叶素荣，纷其可喜兮。绿，犹青也。素，白也。言橘青叶 白华，纷然盛茂，诚可喜也。以言己行清白，可信任也。荣，一作华。曾枝剡棘，圆果抟兮。剡，利也。棘，橘枝，刺若棘也。抟，圜也。楚人名圜为抟。言橘枝重累，又有利棘，以象武也。其实圆抟，又象文也。以喻己有文武，能方圆也。圆果，一作圜实。抟，一作槫。青黄杂糅，一作揉。文章烂兮。言橘叶青，其实黄，杂糅俱盛，烂然而明。以言己敏达道德，亦烂然有文章也。精色内白，类可任兮。精，明也。类，犹貌也。言橘实赤黄，其色精明，内怀洁白。以言贤者亦然，外有精明之貌，内有洁白之志，故可任以道，而事用之也。一云：类任道兮。纷缊宜脩，一作修。姱而不丑兮。纷缊，盛貌。丑，恶也。言橘类纷缊而盛，如人宜修饰，形容尽好，无有丑恶也。 

　　嗟尔幼志，有以异兮。尔，汝也。幼，小也。言嗟乎众臣，女少小之人，其志易徙，有异于橘也。独立不迁，岂不可喜兮？屈原言己之行度，独立坚固，不可迁徙，诚可喜也。深固难徙，廓其无求兮。苏世独立，横而不流兮。苏，寤也。言屈原自知为谗佞所害，心中觉寤，然不可变节，犹行忠直，横立自持，不随俗人也。闭心自慎，不终失过兮。言己闭心捐欲，敕慎自守，终不 敢有过失也。一云：终不过兮。一云：终不失过兮。秉德无私，参天地兮。秉，执也。言己执履忠正，行无私阿，故参配天地，通之神明，使知之也。愿岁并谢，与长友兮。谢，去也。言己愿与橘同心并志，岁月虽去，年且衰老，长为朋友，不相远离也。 淑离不淫，梗其有理兮。淑，善也。梗，强也。言己虽设与橘离别，犹善持己行，梗然坚强，终不淫惑而失义也。年岁虽少，可师长兮。 言己年虽幼少，言有法则，行有节度，诚可师用长老而事之。行比伯夷，置以为像兮。像，法也。伯夷。孤竹君之子也。父欲立伯夷，伯夷让弟叔齐，叔齐不肯受，兄弟弃国，俱去之首阳山下。周武王伐纣，伯夷、叔齐扣马谏之曰：父死不葬，谋及干戈，可谓孝乎？以臣弑君，可谓忠乎？左右欲杀之，太公曰：不可。引而去之。遂不食周粟而饿死。屈原亦自以脩饰洁白之行，不容于世，将饿馁而终。故曰：以伯夷为法也。 

　　　橘颂
　　　　美橘之有是德，故曰颂。《管子》篇名有《国颂》。说者云：颂，容也。陈为国之形容。 
  
  
　　悲回风之摇蕙兮，回风为飘，飘风回邪，以兴谗人。心冤结而内伤。言飘风动摇芳草，使不得安。以言谗人亦别离忠直，使得罪过也。故己见之，中心冤结，而伤痛也。冤，一作宛。物有微而陨性兮，陨，落也。言芳 草为物，其性微眇，易以陨落。以言贤者用志精微，亦易伤害也。声有隐而先倡。倡，始也。言谗人之言隐匿其声，先倡导君，使乱惑也。夫何彭咸之造思兮，暨志介而不忘！暨，与也。《 
尚书》曰：让于稷契，暨皋陶。介，节也。言己见谗人倡君为恶，则思念古世彭咸，欲与齐志节，而不能忘也。万变其情岂可盖兮，盖，覆也。言谗人长于巧诈，情意万变，转易其辞，前后反覆，如明君察之，则知其态也。一云：万变情岂其可盖兮。孰虚伪之可长！言谗人虚造人过，其行邪伪，不可久长，必遇祸也。鸟兽鸣以号群兮，号，呼也，音豪。草苴比而不芳。生曰草，枯曰苴。比，合也。言飞鸟走兽，群鸣相呼，则芳草合其茎叶，芬芳以不畅也。以言谗口众多，盈君之耳，亦可令忠直之士失其本志也。鱼葺鳞以自别兮，葺，累也。蛟龙隐其文章。言众鱼张其鬐尾，葺累其鳞，则蛟龙隐其文章而避之也。言俗人朋党恣其口舌，则贤者亦伏匿而深藏也。故荼荠不同亩兮，二百四十步为亩。言枯草荼荠，不同亩而俱生。以言忠佞亦不同朝而俱用也。荠，一作若。若，一作苦。兰茞幽而独芳。以言贤人虽居深山，不失其忠正之行。茞，一作芷。惟佳人之永都兮，佳人，谓怀、襄王也。邑有先君之庙曰都也。更统世而自贶。更，代也。贶，与也。言己念怀王长居郢都，世统其位，父子相举，今不任 贤，亦将危殆也。眇远志之所及兮，言己常眇然高志，执行忠直，冀上及先贤也。怜浮云之相羊。相羊，无所据依之貌也。言己放弃，若浮云之气，东西无所据依也。羊，一作徉。介眇志之所惑兮，介，节也。言己能守耿介之眇节，以自惑误，不用于世也。窃赋诗之所明。 赋，铺也。诗，志也。言己守高眇之节，不用于世，则铺陈其志，以自证明也。 

　　惟佳人之独怀兮，怀，思。折若椒以自处。处，居也。言己独念怀王，虽见放逐，犹折香草，以自修饬行善，终不怠也。若，一作芳。曾歔欷之嗟嗟兮，歔欷，啼貌。曾，一作增。独隐伏而思虑。言己思念怀王，悲啼歔欷，虽独隐伏，犹思道德，欲辅助之也。伏，一作居。涕泣交而凄凄兮，凄凄，流貌。一云：交下而凄凄。下，一作流。思不眠以至曙。曙，明也。以，一作而。至，一作极。终长夜之曼曼兮，曼曼，长貌。掩此哀而不去。心常悲慕。寤从容以周流兮，觉立徙倚而行步也。以，一作而。聊逍遥以自恃。且徐游戏，内自娱也。伤太息之愍怜兮，忧悴重叹，心辛苦也。一作愍叹。气于邑而不可止。 气逆愤懑，结不下也。□思心以为纕兮，□，戾也。纕，佩带也。一作瓖。编愁苦以为膺。编，结也。膺，胸也。结胸者，言动以忧愁自系结也。一注云：膺，络胸者也。折若木以蔽光兮，光，谓日光。随飘风之所仍。仍，因也。言己愿折若木以蔽日，使之稽留，因随群小而游戏也。存髣佛而不见兮，髣佛，谓形貌也。一云：不得见。心踊跃其若汤。言己设欲随从群小，存其形貌，察其情志，不可得 知，故中心沸热若汤也。踊跃，一作沸热。抚佩衽以案志兮，整饬衣裳，自宽慰也。超惘惘而遂行。失志偟遽，而直逝也。岁曶曶其若颓兮，年岁转去，而流没也。 时亦冉冉而将至。春秋更到，与老会也。薠蘅槁而节离兮，喻己年衰，齿随落也。一云苹蘅，一云苹蘩。芳以歇而不比。志意已尽，知虑阙也。以，一作已。怜思心之不可惩兮，履信被害，志不□也。证此言之不可聊。明己之谋不空设也。宁逝死而流亡兮，意欲终命，心乃快也。逝，一作溘。不忍为此之常愁。心情悁悁，常如愁也。一云：此心之常愁。孤子吟而抆泪兮，自哀茕独，心悲愁也。抆，一作收。放子出而不还。远离父母，无依归也。屈原伤己无安乐之志，而有孤放之悲也。孰能思而不隐兮，谁有悲哀而不忧也。隐，忧也。《诗》曰：如有隐忧。照彭咸之所闻。睹见先贤之法则也。照，一作昭。 

　　登石峦以远望兮，升彼高山，瞰楚国也。路眇眇之默默。郢道辽远，居僻陋也。入景响之无应兮，窜在山野，无人域也。闻省想而不可得。目视耳听，叹寂默也。愁郁郁之无快兮，中心烦冤，常怀忿也。之，一作而。快，一作决。居戚戚而不可解。思念憔悴，相连接也。一无“可”字。心鞿羁而不形兮，肝胆系结，难解释也。形，一作开。气缭转而自缔。 思念□卷而成结也。□卷，一作 缱绻。穆眇眇之无垠兮，天与地合，无垠形也。莽芒芒之无仪。草木弥望，容貌盛也。声有隐而相感兮，鹤鸣九皋，闻于天也。物有纯而不可为。松柏冬生，禀气纯也。藐蔓蔓之不可量兮，八极道理，难算计也。一作邈漫漫。缥绵绵之不可纡。细微之思，难断绝也。愁悄悄之常悲兮，忧心惨惨，常涕泣也。翩冥冥之不可娱。身处幽冥，心不乐也。 凌大波而流风兮，意欲随水而自退也。讬彭咸之所居。从古贤俊，自沈没也。 

　　上高岩之峭岸兮，升彼山石之峻峭也。峭，一作□。处雌蜺之标颠。讬乘风气，游天际也。据青冥而摅虹兮，上至玄冥，舒光耀也。遂倏忽而扪天。所至高眇，不可逮也。吸湛露之浮源兮，湛，厚也。诗曰：湛湛露斯。源，一作凉。漱凝霜之氛氛。氛氛，霜貌也。言己虽升青冥，犹能食霜露之精，以自洁也。依风穴以自息兮，伏听天命之缓急也。忽倾寤以婵媛。心觉自伤，又痛恻也。婵媛，一作掸援，一作擅徊。冯昆仑以瞰雾兮，遂处神山，观浊乱之气也。一云：瞰雾露。一云：澄雾露。隐□山以清江。隐，伏也。□山，江所出也。《 
尚书》曰：□山导江。言己虽远游戏，犹依神山而止，欲清澄邪恶者也。□，一作□，一作汶。惮涌湍之磕磕兮，惮，难也。涌湍，危阻也。以兴谗贼，危害贤人也。磕，一作 □。听波声之汹汹。水得风而波，以喻俗人言也。己欲澄清邪恶，复为谗人所危，俗人所谤讪也。纷容容之无经兮，言己欲随众容容，则无经纬于世人也。罔芒芒之无纪。又欲罔然芒芒，与众同志，则无以立纪纲，垂号谥也。轧洋洋之无从兮，言欲轧沕己心，仿佯立功，则其道无从至也。轧，一作□ 。注云：□惕己心。驰委移之焉止。虽欲长驱，无所及也。一作驰逶蛇之焉至。漂翻翻其上下兮，登山入水，周六合也。漂，一作飘。翻，一作幡，一作潘。翼遥遥其左右。虽远念君在旁侧也。泛潏潏其前后兮，思如流水，游楚国也。伴张弛之信期。伴，俱也。弛，毁也。言己思君念国，而众人俱共毁己，言内无诚信，不可与期也。观炎气之相仍兮，窥烟液之所积。炎气，南方火也。火气烟上天为云，云出凑液而为雨也。相仍者，相从也。烟液所积者，所聚也。悲霜雪之俱下兮，听潮水之相击。 言己上观炎阳烟液之气，下视霜雪江潮之流，忧思在心，而无所告也。借光景以往来兮，施黄棘之枉策。黄棘，棘刺也。枉，曲也。言己愿借神光电景，飞注往来，施黄棘之刺，以为马策。言其利用急疾也。求介子之所存兮，介子推也。见伯夷之放迹。伯夷，叔齐兄也。放，远也。迹，行也。一云：放，放逐也。 心调度而弗去兮，弗，一作不。 刻着志之无适。无适，言己思慕子推、伯夷清白之行，克心遵乐，志无所复适也。 

　　曰：吾怨往昔之所冀兮，冀，幸也。言己怨往古以邪事君，而幸蒙富贵也。一无“昔” 字。悼来者之悐悐。悐悐，欲利貌也。言伤今世人见利，悐悐然欲竞之也。悐，一作逖。浮江淮而入海兮，从子胥而自适。适，之。望大河之洲渚兮，悲申徒之抗迹。申徒狄也。遇闇君遁世离俗，自拥石赴河，故言抗迹也。 骤谏君而不听兮，骤，数也。一本作而君。重任石之何益。任，负也。百二十斤为石。言己数谏君，而不见听。虽欲自任以重石，终无益于万分也。一云任重石。石，一作□ ·心絓结而不解兮，絓，悬。一 作结絓。思蹇产而不释。蹇产，犹诘屈也。言己乘水蹈波，乃愁而恐惧，则心悬结诘屈而不可解。一本无此二句。 

　　　悲回风
　　　　此章言小人之盛，君子所忧，故讬游天地之闲，以泄愤懑，终沈汨罗，从子胥、申徒，以毕其志也。 
  
  
  
楚辞卷第五
　远游章句第五　　　离骚
　　　远游者，屈原之所作也。屈原履方直之行，不容于世。上为谗佞所谮毁，下为俗人所困极，章皇山泽， 一作：□徨山野。无所告诉。乃深惟元一，修执恬漠。思欲济世，则意中愤然，文采铺 一作绣，一作秀。发，遂叙妙思，讬配仙人，与俱游戏，周历天地，无所不到。然犹怀念楚国，思慕旧故，忠信之笃，仁义之厚也。是以君子珍重其志，而玮其辞焉。《古乐府》有《远游》篇，出于此。 
　　悲时俗之迫阨兮，哀众嫉妒，迫胁贤也。阨，一作隘。愿轻举而远游。高翔避世，求道真也。质菲薄而无因兮，质性鄙陋，无所因也。因，一作由。焉讬乘而上浮。 将何引援而升云也。遭沈浊而污秽兮，逢遇闇主，触谗佞也。而，一作之。独郁结其谁语！思虑烦冤，无告陈也。夜耿耿而不寐兮，忧以愁戚，目不眠也。耿耿，犹儆儆，不寐貌也。《诗》云：耿耿不寐。耿，一作炯。魂茕茕而至曙。精魂怔忪不寐，故至曙也。茕，一作营。 

　　惟天地之无穷兮，干坤体固，居常宁也。哀人生之长勤。伤己命禄，多忧患也。 往者余弗及兮，三皇五帝，不可逮也。来者吾不闻。后虽有圣，我身不见也。一云：吾不可闻。一云：余弗闻。步徙倚而遥思兮，仿徨东西，意愁愤也。怊惝恍而乖怀。惆怅失望，志乖错也。意荒忽而流荡兮，情思罔两，无据依也。心愁凄而增悲。怆然感结，涕沾怀也。凄，一作凄。神倏忽而不反兮，魂灵远逝，游四维也。倏，一作倏。反，一作返。形枯槁而独留。身体寥廓，无识知也。内惟省以端操兮，捐弃我情，虑专一也。一云林（疑当作朴）素我情。求正气之所由。栖神藏情，治心术也。由，一作繇。漠虚静以恬愉兮，恬然自守，内乐佚也。澹无为而自得。涤除嗜欲，获道实也。 

　　闻赤松之清尘兮，想听真人之徽美也。尘，一作虚。愿承风乎遗则。思奉长生之法式也。贵真人之休德兮，珍玮道士寿无穷极。真，一作至。美往世之登仙。羡门子乔，古登真也。美，一作羡。仙，一作仙。子乔，一作子高。与化去而不见兮，变易形容，远藏匿也。名声着而日延。姓字弥章，流千亿也。着，一作彰。奇傅说之讬辰星兮，贤圣虽终，精着天也。傅说，武丁之相。辰星、房星，东方之宿，苍龙之体也。傅说死后，其精着于房尾也。羡韩众之得一，喻古先圣，获道纯也。羡，一作美。众，一作终。 形穆穆以浸远兮，卓绝乡党，无等伦也。 离人群而遁逸。遁去风俗，独隐存也。因气变而遂曾举兮，乘风蹈雾，升皇庭也。忽神奔而鬼怪。往来奄忽，出杳冥也。怪，一作□。时髣佛以遥见兮，讬貌云飞，象其形也。精皎皎以往来。神灵照曜，皎如星也。皎，一作□。《释文》作皦。以，一作而。绝氛埃而淑尤兮，超越垢秽，过先祖也。淑，善也。尤，过也。言行道修善，所以过先祖也。绝，一作超。尤，一作邮。终不反其故都。去背旧都，遂登仙也。其，一作乎。免众患而不惧兮，得离群小，脱艰难也。世莫知其所如。奋翼高举，升天衢也。自此以上，皆美仙人超世离俗，免脱患难。屈原想慕其道，以自慰缓，愁思复至，志意怅然，自伤放逐，恐命不延，顾念年时，因复吟叹也。 

　　恐天时之代序兮，春秋迭更，年老暮也。耀灵晔而西征。讬乘雷电，以驰骛也。灵晔，电貌。《诗》云：晔晔震电。西方少阴，其神蓐收，主刑罚。屈原欲急西行者，将命于神务宽大也。微霜降而下沦兮，沦者，谕上用法之刻深也。悼芳草之先零。不诛邪伪，害仁贤也。古本零作蘦。聊仿佯而逍遥兮，聊且戏荡，而观听也。永历年而无成。身以过老，无功名也。谁可与玩斯遗芳兮，世莫足与议忠贞也。斯遗芳，一作此芳草。晨向风而舒情。想承君命，竭诚信也。晨，一作长。向，一作乡。高阳邈以远兮，颛顼久矣，在其前也。以，一作已。 余将焉所程。安取法度，修我身也。焉，一作安。 

　　重曰：愤懑未尽，复陈辞也。春秋忽其不淹兮，四时运转，往若流也。 奚久留此故居？何必旧乡，可浮游也。轩辕不可攀援兮，黄帝以往，难引攀也。轩辕，黄帝号也。始作车服，天下号之，为轩辕氏也。吾将从王乔而娱戏！上从真人，与戏娱也。娱，一作游。餐六气而饮沆瀣兮，远弃五谷，吸道滋也。漱正阳而含朝霞。餐吞日精，食元符也。《陵阳子明经》言：春食朝霞。朝霞者，日始欲出赤黄气也。秋食沦阴。沦阴者，日没以后赤黄气也。冬饮沆瀣。沆瀣者，北方夜半气也。夏食正阳。正阳者，南方日中气也。并天地玄黄之气，是为六气也。含，一作食。 保神明之清澄兮，常吞天地之英华也。精气入而粗秽除。纳新吐故，垢浊清也。顺凯风以从游兮，乘风戏荡，观八区也。南风曰凯风。《诗》曰：凯风自南。至南巢而壹息。观视朱雀之所居也。 见王子而宿之兮，屯车留止，遇子乔也。审壹气之和德。究问元精之秘要也。 

　　曰：道可受兮，言易者也。一曰：云无言也。不可传；诚难论也。一云：而不可传。其小无内兮，靡兆形也。其大无垠；覆天地也。 无滑而魂兮，乱尔精也。无，一作毋。滑，一作淈。一云：无淈滑而魂。彼将自然；应气臻也。壹气孔神兮，专己心也。于中夜存；恒在身也。 虚以待之兮，执清静也。无为之先；闲情欲也。庶类以成兮，众法陈也。此德之门。仙路径也。 

　　闻至贵而遂徂兮，见彼王侯而奔惊也。忽乎吾将行。周视万宇，涉四远也。仍羽人于丹丘兮，因就众仙于明光也。丹丘，昼夜常明也。《九怀》曰：夕宿乎明光。明光，即丹丘也。《山海经》言有羽人之国，不死之民。或曰：人得道，身生毛羽也。留不死之旧乡。遂居蓬莱，处昆仑也。朝濯发于汤谷兮，朝沐浴于温泉。汤谷，在东方少阳之位。《淮南》言：日出汤谷，入虞渊也。 夕晞余身兮九阳。唏我形体于天垠也。九阳，谓天地之涯。兮，一作乎。垠，一作根。 吸飞泉之微液兮，含吮玄泽之肥润也。 怀琬琰之华英。咀嚼玉英，以养神也。玉色頩以脕颜兮，面目光泽，以鲜好也。脕，一作艳，一作曼。精醇粹而始壮。我灵强健而茂盛也。质销铄以汋约兮，身体□瘦，柔媚善也。神要眇以淫放。魂魄漂然而远征也。漂，一作飘。嘉南州之炎德兮，奇美太阳，气和正也。丽桂树之冬荣。元气温暖，不殒零也。山萧条而无兽兮，溪谷寂寥而少禽也。野寂漠其无人。林泽空虚，罕有民也。寂，一作家。漠，一作寞。其，一作乎。载营魄而登霞兮，抱我灵魂而上升也。霞谓朝霞，赤黄气也。魄，一作魂。掩浮云而上征。攀缘蹈气而飘腾也。征，一作升。命天阍其开关兮，告帝卫臣启禁门也。其，一作而。排阊阖而望予。立排天门而须我也。阊阖，一作阖阊。召丰隆使先导兮，呼语云师，使清路也。问大微之所居。博访天庭在何处也。大，一作太。集重阳入帝宫兮，得升五帝之寺舍也。一本“入”上有“以”字。造旬始而观清都。遂至天皇之所居也。旬始，皇天名也。一云：旬始，星名。《春秋考异邮》曰：太白，名旬始，如雄鸡也。 

　　朝发轫于太仪兮，旦早趋驾于天庭也。太仪，天帝之庭，习威仪之处也。夕始临乎于微闾。暮至东方之玉山也。《尔雅》曰：东方之美者，有医无闾之珣玕琪焉。《释文》：于，于其切。一云：微母闾。屯余车之万乘兮，百神侍从，无不有也。纷溶与而并驰。车骑笼茸而竞驱也。驾八龙之婉婉兮，虬螭沛艾，屈偃蹇也。婉，《释文》作蜿，音菀。载云旗之逶蛇。旄旐竟天，皆霓霄也。此二句见《骚经》。建雄虹之采旄兮，系缀螮蝀，文纷错也。五色杂而炫燿。众采杂厕，而明朗也。服偃蹇以低昂兮，驷马□□，而鸣骧也。骖连蜷以骄骜。骖騑骄骜，怒颠狂也。骑胶葛以杂乱兮，参差骈错，而纵横也。一作轇轕。以，一作其。斑漫衍而方行。缤纷容裔，以并升也。漫，一作曼。撰余辔而正策兮，我欲远驰，路何从也。吾将过乎句芒。就少阳神于东方也。句，一作钩。历太皓以右转兮， 遂过庖牺，而谘访也。东方甲乙，其帝太皓，其神句芒。太皓始结罔罟，以畋以渔，制立庖厨，天下号之为庖牺氏。皓，一作皞。前飞廉以启路。风伯先导，以开径也。启，一作烛。 阳杲杲其未光兮，日耀旭曙，旦欲明也。其，一作亦。凌天地以径度。超越干坤之形体也。径，一作俓。风伯为余先驱兮， 飞廉奔驰而在前也。先，一作前。氛埃辟而清凉。扫除雾霾与尘埃也。一曰辟氛埃。凤皇翼其承旗兮，俊鸟夹毂而扶轮也。遇蓐收乎西皇。□ 少阴神于海津也。西方庚辛，其帝少皓，其神蓐收。西皇，即少昊也。《离骚经》曰：召西皇使涉予。知西皇所居，在于西海之津也。乎，一作于。揽彗星以为旍兮，引援孛光以翳身也。揽，一作揽。旍，一作旗。举斗柄以为麾。握持招摇东西指也。叛陆离其上下兮，缭隶叛散以别分也。游惊雾之流波。蹈履云气，浮游清波也。一曰浮澄清也。时暧□其曭莽兮，日月晻黮而无光也。暧□，一作晻曀，一作黤黮。召玄武而奔属。呼太阴神使承卫也。后文昌使掌行兮，顾命中宫，敕百官也。天有三宫，谓紫宫、太微、文昌也。故言中宫。紫宫，一作紫微。选署众神以并毂。 召使群灵皆侍从也。路曼曼其修远兮，天道荡荡，长无穷也。修，一作悠。徐弭节而高厉。按心抑意。徐，从容也。徐，一作飒。左雨师使径侍兮，告使屏翳，备下虞也。右雷公以为卫。进近猛将，任威武也。欲度世以忘归兮，遂济于世，追先祖也。一本“欲”上有“遂”字。一云：欲远度世。一云：遂远度世。意恣睢以□挢。纵心肆志，所愿高也。挢，一作矫。 内欣欣而自美兮，忠心悦喜，德纯深也。而，一作以。一云：德绝殊也。聊偷娱以自乐。且戏观望以忘忧也。自，一作淫。涉青云以泛滥游兮，随从丰隆，而相佯也。一无“以”字，一无“游”字。忽临睨夫旧乡。观见楚国之堂殿也。仆夫怀余心悲兮，思我祖宗，哀怀王也。边马顾而不行。驰骖徘徊，睨故乡也。思旧故以想像兮，恋慕朋友，念兄弟也。以，一作而。像，一作象。长太息而掩涕。喟然增叹，泣沾裳也。屈原谓修身念道，得遇仙人，讬与俱游，周历万方，升天乘云，役使百神，而非所乐，犹思楚国，念故旧，欲竭忠信，以宁国家。精诚之至，德义之厚也。泛容与而遐举兮，进退俛仰，复欲去也。聊抑志而自弭。且自厌按而踟蹰也。指炎神而直驰兮，将候祝融，与谘谋也。南方丙丁，其帝炎帝，其神祝融。炎神，一作炎帝。吾将往乎南疑。过衡山而观九疑也。疑，一作娭。 

　　览方外之荒忽兮，遂究率土，穷海嵎也。沛罔象而自浮。水与天合，物漂流也。罔象，《释文》作□瀁，上摩朗、下以养切。祝融戒而还衡兮，南神止我，令北征也。还衡，一作跸御。一云：戒其□御。腾告鸾鸟迎宓妃。驰呼洛神，使侍予也。 张《咸池》奏《承云》兮，思乐黄帝与唐尧也。《咸池》，尧乐也。《承云》即《云门》，黄帝乐也。屈原得祝融止己，即时还车，将即中土，乃使仁贤若鸾凤之人，因迎贞女，如洛水之神，使达己于圣君，德若黄帝、帝尧者， 欲与建德成化，制礼乐，以安黎庶也。一云：张乐《咸池》。二女御《 
九韶》歌。美尧二女，助成化也。《韶》，舜乐名也。九成，九奏也。屈原美舜遭值于尧，妻以二女，以治天下。内之大麓，任之以职，则百僚师师，百工惟时，于是遂禅以位，升为天子。乃作《韶》乐，钟鼓铿锵，九奏乃成。屈原自伤，不值于尧，而遭浊世，见斥逐也。使湘灵鼓瑟兮，百川之神，皆谣歌也。令海若舞冯夷。河海之神，咸相和也。海若，海神名也。冯夷，水仙人。《淮南》言冯夷得道，以潜于大川也。令，一作命。玄螭虫象并出进兮，鬼魅神兽，喜乐逸豫也。螭，龙类也。象，罔象也。皆水中神物。一云：列螭象而并进兮。形蟉虬而逶蛇。形体蜿蟺，相衔受也。蛇，一作迤。雌蜺便娟以增挠兮，神女周旋，侍左右也。娟，一作蜎。鸾鸟轩翥而翔飞。鹪鹏玄鹤，奋翼舞也。轩，一作骞。音乐博衍无终极兮，五音安舒，靡有穷也。焉乃逝以俳佪。遂往周流，究九野也。以，一作而。舒并节以驰骛兮，纵舍辔衔而长驱也。逴绝垠乎寒门。经过后土，出北区也。寒门，北极之门也。逴，《释文》作踔，敕孝切。乎，一作兮。 轶迅风于清源兮，遂入八风之藏府也。源，一作凉。从颛顼乎增冰。过观黑帝之邑宇也。历玄冥以邪径兮，道绝幽都，路穷塞也。乘间维以反顾。攀持天纮以休息也。召黔嬴而见之兮，问造化之神以得失。为余先乎平路。开轨导我入道域也。一本“先”下有“道”字。经营四荒兮，周遍八极。周流六漠。 旋天一□。天，一作地。上至列 □兮，窥天间隙。降望大壑。视海广狭。下峥嵘而无地兮，沦幽虚也。嵘，一作巆。上寥廓而无天。空无形也。寥，一作嵺。视倏忽而无见兮，目瞑眩也。听惝恍而无闻。窈无声也。 超无为以至清兮，登天庭也。与泰初而为邻。与道并也。 
  
  
  

楚辞卷第六
　卜居章句第六　　　离骚
　　　《卜居》者，屈原之所作也。屈原体忠贞之性， 体，一作履。性，一作节。而见嫉妒。念谗佞之臣，承君顺非，而蒙富贵。己执一作独。忠直而身放弃，心迷意惑，不知所为。乃往至太卜之家，稽问神明，决之蓍龟，卜己居世何所宜行，冀闻异策，闻，一作审。异，一作要。以定嫌疑。故曰《卜居》也。五臣云：卜己宜何所居。 
　　屈原既放，三年远出郢都，处山林也。不得复见。道路僻远，所在险也。竭知尽忠，建立策谋，披心胸也。知，一作智。而蔽鄣于谗。遇谄佞也。一无“而”字。心烦虑乱，虑愤闷也。虑，一作意。不知所从。迷所着也。一云迷瞀眩也。往见太卜稽神明也。一此句上有“乃”字。郑詹尹工姓名也。曰：“余有所疑，意遑惑也。愿因先生决之。”断吉凶也。詹尹乃端策拂龟，整容仪也。五臣云：策，蓍也。立蓍拂龟，以展敬也。曰： “君将何以教之？”愿闻其要。一无“ 
将”字。屈原曰：吐词情也“吾宁悃悃款款志纯一也。款，一作□。五臣云：悃款，懃苦貌。朴以忠乎？竭诚信也。五臣云：朴，质也。将送往劳来追俗人也。斯无穷乎？ 不困贫 也。五臣云：以此二事，问其所宜，以下类此。宁诛锄草茅 刈蒿菅也。锄，一作锄。以力耕乎？种稼穑也。将游大人事贵戚也。五臣云：大人，谓君之贵幸者。以成名乎？荣誉立也。宁正言不讳谏君恶也。以危身乎？被刑戮也。 将从俗富贵食重禄也。以偷生乎？身安乐也。宁超然高举让官爵也。以保真乎？守玄默也。 将哫訾栗斯，承颜色也。栗，一作栗。斯，一作嘶。一作促訾粟斯。喔咿儒儿强笑噱也。一作嚅唲。以事妇人乎？诎蜷局也。五臣云：以事妇人，谄君之所宠者。宁廉洁正直志如玉也。洁，一作洁。以自清乎？修洁白也。将突梯滑稽，转随俗也。如脂如韦，柔弱曲也。五臣云：能滑柔也。以洁楹乎？顺，滑泽也。《文选》作洁。五臣云：洁楹，谓同谄谀也。洁，苦结切。宁昂昂志行高也。昂，一作卬。若千里之驹乎？才绝殊也。五臣云：千里驹，展才力也。昂昂，马行貌。 将泛泛普爱众也。泛，一作泛。五臣云：泛泛，鸟浮貌。若水中之凫乎，群戏游也。一无“乎”字。与波上下，随众卑高。偷以全吾躯乎？身免忧患。 偷，一作愉。宁与骐骥亢轭乎？冲天区也。亢，一作抗。五臣云：骐骥抗轭，谓与贤才齐列也。抗，举也。将随驽马之迹乎？安步徐也。五臣云：驽马，喻不才之臣。宁与黄鹄比翼乎？飞云嵎也。五臣云：黄鹄，喻逸士也。比翼，犹比肩也。 将与鸡鹜争食乎？啄糠糟也。五臣云：鸡鹜，喻谗夫争食，争食禄也。鹜，鸭也。此孰吉孰凶？谁喜忧也。何去何从？安所由也。世溷浊而不清，货赂行也。五臣注《文选》，改“世”为“俗”以避讳。 蝉翼为重，近佞谗也。千钧为轻；远忠良也。五臣云：随俗颠倒，重小人轻君子也。黄钟毁弃，贤者匿也。五臣云：黄钟乐器，喻礼乐之士。瓦釜雷鸣；群言获进。一云愚讙讼也。五臣云：瓦釜，喻庸下之人。雷鸣者，惊众也。谗人高张，居朝堂也。贤士无名。身穷困也。吁嗟默默兮，世莫论也。吁，一作于。默，一作嘿。五臣云：嘿嘿，不言貌。 谁知吾之廉贞！”不别贤也。詹尹乃释策而谢，愚不能明也。五臣云：释，舍也。谢，辞也。曰：“夫尺有所短，骐骥不骤中庭。寸有所长，鸡鹤知时而鸣。物有所不足，地毁东南。智有所不明，孔子厄于陈也。 数有所不逮，天不可计量也。神有所不通。日不能夜光也。用君之心，所念虑也。行君之意，遂本操也。龟策诚不能知事。”不能决君之志也。一云：知此事。 
  
  
  

楚辞卷第七
　渔父章句第七　　　离骚
　　　《渔父》者，屈原之所作也。屈原放逐，在江、湘之闲，忧愁叹吟，仪容变易。而渔父避世隐身，钓鱼江滨，欣然自乐。时遇屈原川泽之域，怪而问之，遂相应答。楚人思念屈原，因叙其辞以相传焉。《卜居》、《渔父》，皆假设问答以寄意耳。而太史公《屈原传》、刘向《新序》、嵇康《高士传》或采《楚词》、《庄子》渔父之言以为实录，非也。 
　　屈原既放，身斥逐也。游于江潭，戏水侧也。行吟泽畔， 履荆棘也。颜色憔悴，皯霉，黑也。形容枯槁。□瘦瘠也。渔父见而问之怪屈原也。曰：“子非三闾大夫与？谓其故官。《史记》作欤。何故至于斯？”曷为遭此患也。《史记》云：何故而至此？屈原曰：“ 举世皆浊众贪鄙也。一作：世人皆浊。《史记》作：举世混浊而我独清，众人皆醉而我独醒。 我独清，志洁己也。众人皆醉惑财贿也。一云：巧佞曲也。我独醒，廉自守也。是以见放。” 弃草野也。一本此句末有“尔”字。渔父曰：隐士言也。“圣人不凝滞于物，不困辱其身也。《史记》云：夫圣人者。一本物上有“万”字。而能与世推移。随俗方圆。世人皆浊，人贪婪也。一作举世皆浊。《史记》云：举世混浊。何不淈其泥同其风也。《史记》 作：随其流。而扬其波？与沈浮也。五臣云：淈泥扬波，稍随其流也。众人皆醉，巧佞曲也。何不哺其糟从其俗也。 而歠其酾？食其禄也。《文选》酾作醨。五臣云：哺糟歠醨，微同其事也。哺，食也。歠，饮也。糟、醨，皆酒滓。何故深思高举，独行忠直。五臣云：深思，谓忧君与民也。自令放为？”远在他域。《史记》云：何故怀瑾握瑜而自令见放为？屈原曰：“吾闻之，受圣人之制也。新沐者必弹冠，拂土坌也。新浴者必振衣。去尘秽也。安能以身之察察，己清洁也。五臣云：察察，洁白也。《史记》云：又谁能以身之察察。受物之汶汶者乎？蒙垢尘也。宁赴湘流，自沈渊也。《史记》作常流。常，音长。葬于江鱼之腹中。身消烂也。一无“之”字。《史记》云：而葬乎江鱼腹中耳。安能以皓皓之白，皓皓，犹皎皎也。皓，一作皎。五臣云：皓、白，喻贞洁。而蒙世俗之尘埃乎？”被点污也。一无“ 而”字。尘埃，《史记》作温蠖。说者曰：温蠖、犹惛愦也。渔父莞尔而笑，笑离龂也。莞，一作苋。鼓枻而去，叩船舷也。枻，一作□。 

　　歌曰：一本“歌”上有“乃”字。“沧浪之水清兮，喻世昭明。可以濯吾缨；沐浴升朝廷也。吾，一作我。五臣云：清喻明时，可以修饰冠缨而仕也。沧浪之水浊兮，喻世昏闇。可以濯吾足。”宜隐遁也。吾，一作我。五臣云：浊喻乱世，可以抗足远去。遂去，不复与言。合道真也。 
  
  
  

楚辞卷第八
　九辩章句第八　　　楚辞
　　　《九辩》者，楚大夫宋玉之所作也。辩者，变也，谓敶道德以变说君也。《史记》曰：原死之后，楚有宋玉、唐勒、景差之徒，皆好辞而以赋见称。皆祖屈原之从容辞令，终莫敢直谏。辩，一作辨。辩，治也。辨，别也。说，音税。九者，阳之数，道之纲纪也。五臣云：宋玉惜其师忠信见放，故作此辞以辩之，皆代原之意。九义亦与《九歌》同。故天有九星，以正机衡；地有九州，以成万邦；人有九窍，以通精明。屈原怀忠贞之性，而被谗邪，伤君闇蔽，一作昧。国将危亡，乃援天地之数，列人形之要，而作《九歌》、《九章》之颂，以讽谏怀王。明己所言，与天地合度，可履而行也。宋玉者，屈原弟子也。闵惜其师，忠而放逐，故作《九辩》以述其志。至于汉兴，刘向、王□之徒，咸悲其文，依而作词，故号为“楚词”。亦采其九以立义焉。采，一作承。 
　　悲哉秋之为气也！寒气聊戾，岁将暮也。哉，一作夫。萧瑟兮阴冷促急，风疾暴也。五臣云：萧瑟，秋风貌。言屈原枉见放逐，其情如秋节之悲，故讬言秋之为状而盛述之。 草木摇落华叶陨零，肥润去也。一本句末有“兮”字。而变衰，形体易色，枝叶枯槁也。自伤不遇，将与草木俱衰老也。 憭栗兮思念暴戾，心自伤也。五臣云： 憭栗，犹凄怆也。若在远行，远客出去，之他方也。登山临水兮升高远望，视江河也。送将归，族亲别逝，还故乡也。泬寥兮泬寥，旷荡空虚也。或曰：泬寥犹萧条。萧条，无云貌。寥，《释文》作嵺。天高而气清，秋天高朗，体清明也。言天高朗，照见无形。伤君昏乱，不聪明也。气清，一作气平。 □□兮源渎顺流，漠无声也。□ ，一作寂。□，一作寥，一作漻。五臣云：寂漻，虚静貌。收潦而水清，沟无溢滥，百川净也。言川水夏浊而秋清，伤人君无有清明之时也。五臣云：潦，雨水，音老。憯凄增欷兮怆痛感动，叹累息也。五臣云：憯凄，悲痛貌。欷，泣叹。薄寒之中人，伤我肌肤，变颜色也。五臣云：薄，迫也。有似迫寒之伤人。怆恍懭悢兮，中情怅惘，意不得也。五臣云：怆恍、懭悢，皆悲伤也。去故而就新，初会锄铻，志未合也。五臣云：去故就新，别离也。坎廪兮数遭患祸，身困极也。廪，一作壈。五臣云：坎壈，困穷也。贫士失职亡财遗物，逢寇贼也。贫，一作穷。而志不平，心常愤懑，意未服也。廓落兮丧妃失耦，块独立也。五臣云：廓落，空寂也。羇旅而无友生。远客寄居，孤单特也。羇，一作羁。一无“生”字。惆怅兮后党失辈，惘愁毒也。五臣云：惆怅，悲哀也。而私自怜。窃内念己，自悯伤也。燕翩翩其辞归兮，将入大海，飞回翔也。五臣云：言秋深也。翩翩，飞貌。蝉□漠而无声。 螗蜩敛翅，而伏藏也。□漠，一作寂寞。雁廱廱而南游兮，雄雌和乐，群戏行也。廱，一作嗈，一作痈。 鹍鸡啁哳而悲鸣。奋翼鸣呼，而低昂也。夫燕蝉遇秋寒，将入水穴处，而怀忧惧，候雁鹍鸡喜乐而逸豫，言己无有候雁鹍鸡之喜乐，而有蝉燕之忧惧也。独申旦而不寐兮，夜坐视瞻而达明也。坐，一作起。五臣云：申，至也。哀蟋蟀之宵征。见 □□之夜行，自伤放弃，与昆虫为双也。或曰：宵征，谓“ 
七月在野，八月在宇，九月在户，十月蟋蟀入我床下”。是其宵征。征，行也。五臣云：宵，夜也。时亹亹而过中兮，时已过半，日进往也。亹亹，进貌。诗云：亹亹文王。五臣云：亹亹，行貌。过中，谓渐衰暮也。蹇淹留而无成。虽久寿考，无成功也。五臣云：蹇，语词也。念己将老，淹留草泽，无所成也。 

　　悲忧穷戚兮脩德见过，愁惧惶也。戚，一作戚。《文选》作蹙。独处廓，孤立特止，居一方也。五臣云：廓，空也。谓己穷蹙处于空泽。有美一人兮位尊服好，谓怀王也。心不绎。常念弗解，内结藏也。五臣云：绎，解也。言思君之心常不解也。去乡离家兮偝违邑里，之他邦也。徕远客，去郢南征，济沅、湘也。徕，一作来。超逍遥兮远去浮游，离州域也。五臣云：无所依。今焉薄？欲止无贤，皆谗贼也。五臣云：焉，何也。薄，止也。专思君兮执心壹意，在胸臆也。思，一作 □。不可化，同姓亲联，恩义笃也。五臣云：化，变也。君不知兮聪明浅短，志迷惑也。可柰何！顽嚚难启，长叹息也。蓄怨兮积思，结恨在心，虑愤郁也。心烦憺兮忘食事。思君念主，忽不食也。愿一见兮道余意，舒写忠诚，自陈列也。余，一作我。君之心兮与余异。方圆殊性，犹白黑也。五臣云：愿一见君，道忠信之意。君 心以是为非，故与余异矣。车既驾兮朅而归，回逝言迈，欲反国也。一无“既”字。不得见兮心伤悲。自伤流离，路隔塞也。一本“心” 下无“伤”字。五臣云：将去归国，而君不见察，故心悲也。倚结軨兮长太息，伏车重轼，而涕泣也。一无“长”字。涕潺湲兮下沾轼。 泣下交流，濡茵席也。一本“沾”上无 “下”字。五臣云：潺湲，流涕貌。轼，车上所凭者。 慷慨绝兮不得，中情恚恨，心剥切也。慷，一作□。中瞀乱兮迷惑。思念烦惑，忘南北也。五臣云：叹与相绝而不见，使中昏乱迷惑也。瞀，昏也。私自怜兮何极，哀禄命薄，常含戚也。私，一作思。五臣云：自怜，失志也。极，穷也。心怦怦兮谅直。志行中正，无所告也。五臣云：心存谅直，终日不足。怦怦，心不足貌。 

　　皇天平分四时兮，何直春生，而秋杀也。窃独悲此廪秋。微霜凄怆，寒栗洌也。廪，一作凛。五臣云：秋气凛然而万物摇落。喻己为谗邪所害，是以播迁，故窃悲此也。白露既下百草兮，万物群生，将被害也。下，一作降。一云下降。奄离披此梧楸。痛伤茂木，又芟刈也。披，一作被。五臣云：言秋气伤物之甚也。奄同离，罗也。既凋百草，而梧楸如罹此患。百草喻百姓，林木喻贤人。去白日之昭昭兮，违离天明，而湮没也。五臣云：白日喻君，言放逐去君。 袭长夜之悠悠。永处冥冥，而覆蔽也。五臣云：袭长夜，谓因受覆蔽也。悠悠，无穷也。离芳蔼之方壮兮，去己盛美之光容也。余萎约而悲愁。身体疲病，而忧贫也。萎，《文选》作委。五臣云：言离去芳盛之德，方壮之任，使余委弃而悲愁也。约，弃也。 秋既先戒以白露兮，君不弘德，而严令也。一本“戒”下有“之”字。冬又申之以严霜。 刑罚刻峻，而重深也。五臣云：喻暴虐相济为害也。申，重也。收恢台之孟夏兮，上无仁恩以养民也。夫天制四时，春生夏长，人君则之，以养万物。秋杀冬藏，亦顺其宜，而行刑罚。故君贤臣忠，政合大中，则品庶安宁，万物丰茂。上闇下伪，用法残虐，则贞良被害，草木枯落。故宋玉援引天时，讬譬草木。以茂美之树，兴于仁贤，早遇霜露，怀德君子，忠而被害也。台，一作炱，一作□。五臣云：恢台，长养也。《释文》：台，他来切。然欿傺而沈藏。 民无驻足，窜岩穴也。楚人谓住曰傺也。欿本多作坎。《释文》：藏，作臧，音藏。五臣云：坎，陷。傺，止也。言收敛长养之气，使陷止沈藏，但以秋气杀物矣。皆喻楚之君臣也。叶菸邑而无色兮，颜容变易，而苍黑也。邑，一作□。五臣云：言草木残瘁也。菸□，伤坏也。枝烦拿而交横；柯条纠错，而崱嶷也。五臣云：烦拿，扰乱也。颜淫溢而将罢兮，形貌羸瘦，无润泽也。五臣云：颜，容也。淫溢，积渐也。罢，毁也。柯仿佛而萎黄；肌肉空虚，皮干腊也。萎，一作委，一作□。五臣云：柯，枝也。□黄叶凋。萷櫹椮之可哀兮，华叶已落，茎独立也。萷，一作□。形销铄而瘀伤。 身体燋枯，被病久也。五臣云：瘀，病，皆喻己离愁苦。惟其纷糅而将落兮，蓬茸颠仆，根蠹朽也。糅，一作楺。而，一作之。五臣云：惟，思也。纷糅，众杂也。言思奸邪众杂，将 或毁落。恨其失时而无当。不值圣王，而年老也。五臣云：又怅失其明时，不与贤君相当。揽騑辔而下节兮，安步徐行，而勿驱也。揽，一作掔，音启妍切。五臣云：为此揽辔按节徐行，游涉草泽也。下节，按节也。聊逍遥以相佯。且徐徘徊，以游戏也。一作□佯，一作相羊。岁忽忽而遒尽兮，年岁逝往，若流水也。遒，一作逝。五臣云：忽忽，运行貌。恐余寿之弗将。惧我性命之不长也。弗，一作不。五臣云：将，长也。悼余生之不时兮，伤己幼少，后三王也。逢此世之俇攘。卒遇谮谗，而遽惶也。五臣云：俇攘，忧惧貌。一作恇勷，一作□躟。澹容与而独倚兮，茕茕独立，无朋党也。五臣云：澹，徒敢切。澹容与，徐步也。倚，立也。蟋蟀鸣此西堂。自伤闵己，与虫并也。心怵惕而震荡兮，思虑惕动，沸若汤也。荡，一作荡。五臣云：怵惕，震荡自惊动也。何所忧之多方！内念君父及兄弟也。五臣云：方，犹端也。卬明月而太息兮，告上昊旻，愬神灵也。卬，一作仰。太，一作大。步列星而极明。周览九天，仰观星宿，不能卧寐，乃至明也。 

　　窃悲夫蕙华之曾敷兮，蕙草芬芳，以兴在位之贵臣也。五臣云：曾，重也。敷，布也。 纷旖旎乎都房。被服盛饰于宫殿也。旖旎，盛貌。《诗》云：旖旎其华。《文选》作猗柅。上音倚，下女绮切。五臣云：都，大也。房，花房也。喻君初好善布德，有如此也。旖，一作□，于可切。旎，乃可切。何曾华之无实兮，外貌若忠，而心佞也。从风雨而飞飏。随君嗜欲，而回倾也。夫风为号令，雨为德惠，故风动而草木摇，雨降而万物殖。故以风雨喻君。言政令德惠，所由出也。五臣云：喻其后随佞人之言。以为君独服此蕙兮，体受正气，而高明也。羌无以异于众芳。乃与佞臣之同情也。五臣云：我谓君独好美行，乃无异于众人之心，而受其佞也。闵奇思之不通兮，伤己忠策，无由入也。思，一作□。五臣云：闵，自伤也。奇思，谓忠信也。将去君而高翔。适彼乐土，之他域也。五臣云：高翔，远去也。心闵怜之惨凄兮，内自哀念，心隐恻也。愿一见而有明。分别贞正与伪惑也。五臣云：心之忧伤，愿见君而自明。重无怨而生离兮， 身无罪过，而放逐也。五臣云：重，念也。自念无怨咎于君，而生离隔。中结轸而增伤。 肝胆破裂，心剖□也。伤，一作□。五臣云：心中结怨，轸忧而增悲伤。岂不郁陶而思君兮？愤念蓄积，盈胸臆也。思，一作□ 。君之门以九重。闺阑扃闭，道路塞也。一云闺闼。五臣云：虽思见君，而君门深邃，不可至也。猛犬狺狺而迎吠兮，谗佞讙呼而在侧也。五臣云：狺狺，开口貌。迎吠，拒贤人使不得进也。关梁闭而不通。阍人承指，呵问急也。五臣云：闭关，喻塞贤路也。皇天淫溢而秋霖兮，久雨连日，泽深厚也。后土何时而得漧！山阜濡泽，草木茂也。而，一作兮。漧，一作干。五臣云：后土，地也。块独守此无泽兮，不蒙恩施，独枯槁也。仰浮云而永叹。愬天语神，我何咎也。古本仰作卬。五臣云：众人皆蒙君泽，而我独不沾，故仰望而长叹也。 

　　何时俗之工巧兮，世人辩慧，造诈伪也。背绳墨而改错！违废圣典，背仁义也。夫绳墨者，工之法度 也。仁义者，民之正路也。绳墨用，则曲木截；仁义进，则谗佞灭。二者殊义，不可不察也。五臣云：喻信诈伪，弃忠正，易置礼法也。却骐骥而不乘兮，斥逐子胥与比干也。不，一作弗。乘，一作乘。五臣云：骐骥，良马，喻贤才也。策驽骀而取路。信任竖貂与椒兰也。五臣云：喻疏贤才，而亲不肖也。驽骀，喻不肖。当世岂无骐骥兮，家有稷、契与管、晏也。诚莫之能善御。世无尧、舜及桓、文也。五臣云：言岂无贤才，但君不能用也。御，谓御马者。见执辔者非其人兮，遭值桀、纣之乱昏也。一无“者”字。故駶跳而远去。被发为奴，走横奔也。一作驹跳，一作駶駣。五臣云：言见君非好善之主，故贤才皆避而远去。驹，即骐骥也。跳，走貌。凫雁皆唼夫粱藻兮，群小在位，食重禄也。雁，《释文》作鹜。一无“夫”字。五臣云：粱，米。藻，水草。凤愈飘翔而高举。贤者遯世，窜山谷也。愈，一作俞。飘翔，一作飘飘。圜凿而方枘兮，正直邪枉，行殊则也。五臣云：若凿圆穴，斫方木内之，而必参差不可入。喻邪佞在前，忠贤何由能进。吾固知其锄铻而难入。所务不同，若粉墨也。一无“其”字。五臣云：锄铻，相距貌。众鸟皆有所登栖兮，群佞并进，处官爵也。 凤独遑遑而无所集。孔子栖栖，而困厄也。一无“独”字。一作惶惶。五臣云：贤才窜逐，独无所讬。遑遑，不得所貌。愿衔枚而无言兮，意欲括囊，而静默也。愿，一作顾。五臣云：衔枚，所以止言者也。尝被君之渥洽。前蒙宠遇，锡祉福也。五臣云：我亦欲不言而自弃，为昔者尝受君之厚泽，故复不能已。 渥，厚也。洽，泽也。太公九十乃显荣兮，吕尚耆老，然后贵也。诚未遇其匹合。遭值文王，功冠世也。五臣云：太公吕尚，年九十而穷困，遭西伯而用之。当未遇之时，故无匹偶，而与相合也。言己所以弃逐者，其行亦不与君意同也。谓骐骥兮安归？踌躇吴阪，遇伯乐也。谓凤皇兮安栖？集栖梧桐，食竹实也。五臣云：骐骥安归，在于良乐；凤皇安归，在于圣明。自喻时无知己也。变古易俗兮世衰，以贤为愚，时闇惑也。五臣云：代衰之时，则必变古之法，易常之道。今之相者兮举肥。不量才能，视颜色也。五臣云：将相士而用举肥美者，不言其才行，此疾时之深。骐骥伏匿而不见兮，仁贤幽处，而隐藏也。五臣云：骐骥伏匿，而不见至。虽愿忠其焉得？皆喻己也。凤皇高飞而不下。智者远逝，之四方也。鸟兽犹知怀德兮，慕归尧、舜之圣明也。《释文》：怀，作褱。何云贤士之不处？二老太公，归文王也。骥不骤进而求服兮，干木阖门，而辞相也。五臣云：服，御也。凤亦不贪喂而妄食。颜阖凿坏，而逃亡也。坏，一作培。君弃远而不察兮，介推割股，而自放也。弃，一作弃。 虽愿忠其焉得？申生至孝，而被谤也。欲寂漠而绝端兮，宁武佯愚，而不言也。漠，一作嗼，一作寞。五臣云：寂寞，止息貌。窃不敢忘初之厚德。尝受禄惠，识旧德也。五臣云：言我将心不思于君，不能忘君昔之厚德耳。独悲愁其伤人兮，思念缠结，摧肝肺也。冯郁郁其何极！愤懑盈胸。终年岁也。冯，一作凭。其，一作之。何，一作安。五臣云：凭郁郁，愁心满结也。极，穷也。霜露惨凄而交下兮，君政严急，刑罚峻也。惨，一作憯。心尚□其弗济。冀过不成，得免脱也。□，一作幸。尚□，一云徜徉。霰雪氛糅其增加兮，威怒益盛，刑酷烈也。 其，一作而。乃知遭命之将至。卒遇诛戮，身颠沛也。愿徼幸而有待兮，冀蒙贳赦，宥罪法也。宥，一作止。泊莽莽与野草同死。将与百卉俱徂落也。一云：泊莽莽兮与野草同死。一作材草。（翻宋本作林草。）泊，一作汨。愿自往而径游兮，不待左右之绍介也。一云：愿自直而径往。路壅绝而不通。谗臣嫉妒，无由达也。欲循道而平驱兮，遵放众人，所履为也。欲，一作愿。又未知其所从。 不识趣舍，何所宜也。然中路而迷惑兮，举足犹豫，心回疑也。自压桉而学诵。弭情定志，吟诗礼也。压，一作厌。桉，一作按。一作压塞。性愚陋以褊浅兮，姿质鄙钝，寡所知也。信未达乎从容。君不照察其真伪也。乎，一作兮，一作于。一本云：然中路而迷惑兮，悲蹭蹬而无归。性愚陋以褊浅兮，自压桉而学诗。兰荪杂于萧艾兮，信未达其从容。 

　　窃美申包胥之气盛兮，申包胥，楚大夫也。昔伍子胥得罪于楚，将适于吴，见申包胥谓曰：“我必亡郢。”申包胥答曰：“子能亡之，我能存之。”遂出奔吴，为吴王阖闾臣。兴兵而伐楚，破郢。昭王出奔，于是申包胥乃之秦，请救兵，鹤立于秦庭，啼呼悲泣，七日七夜不绝声，勺饮不入于口。秦伯哀之，为发兵救楚。昭王复国，故言气盛也。古本盛皆作晟。恐时世之不固。俗人执誓，多不坚也。何时俗之工巧兮？静言諓諓，而无信也。灭规矩而改凿。弃捐仁义，信谗佞也。独耿介而不随兮，执节守度，不枉倾也。愿慕先圣之遗教。循行道德，遵典经也。处浊世而显荣兮，谓仕乱君，为公卿也。非余心之所乐。彼虽富贵，我不愿也。与其无义而有名兮，宰嚭专吴，握君权也。宁穷处而守高。思从夷、齐于首 阳也。食不偷而为饱兮，何必□粱与刍豢也。一无“ 而”字。衣不苟而为温。非贵锦绣，及绫纨也。一无“而”字。窃慕诗人之遗风兮，勤身修德，乐《伐檀》也。愿讬志乎素餐。不空食禄，而旷官也。《诗》云：彼君子兮，不素餐兮。谓居位食禄，无有功德，名曰素餐也。《释文》作食，（食疑当作飧。）音孙。蹇充倔而无端兮，媒理断绝，无因缘也。泊莽莽而无垠。幽处山野，而无邻也。泊，一作汨。无衣裘以御冬兮， 言己饥寒，家困贫也。御，一作御。恐溘死不得见乎阳春。惧命奄忽，不逾年也。一本自“霜露惨凄而交下”至此，为一章。 

　　靓杪秋之遥夜兮，盛阴脩夜，何难晓也。心缭悷而有哀。思念纠戾，肠折摧也。悷，一作□。春秋逴逴而日高兮， 年齿已老，将晚暮也。然惆怅而自悲。功名不立，自矜哀也。四时□来而卒岁兮，冬夏更运，去若颓也。□，一作迭。阴阳不可与俪偕。寒往暑来，难追逐也。《释文》阴作□。白日晼晚其将入兮，年时欲暮，才力衰也。明月销铄而减毁。形容减少，颜貌亏也。 岁忽忽而遒尽兮，时去晻晻，若骛驰也。忽，一作曶。老冉冉而愈弛。年命逝往，促急危也。老，一作寿。愈，一作俞。《释文》弛作施。心摇悦而日□兮，意中私喜，想用 施也。摇，一作遥，一作愮。□，一作幸。然怊怅而无冀。内无所恃，失本义也。中憯恻之凄怆兮，志愿不得，心肝沸也。之，一作而。一注云：心伤惨也。 长太息而增欷。忧怀感结，重叹悲也。年洋洋以日往兮，岁月已尽，去奄忽也。以，一作而。老嵺廓而无处。亡官失禄，去家室也。嵺，一作廖。事亹亹而觊进兮，思想君命，幸复位也。蹇淹留而踌躇。久处无成，卒放弃也。 

　　何泛滥之浮云兮，浮云晻翳，兴谗佞也。猋壅蔽此明月！妨遮忠良，害仁贤也。夫浮云行则蔽月之光，谗佞进则忠良壅也。忠昭昭而愿见兮，思竭蹇蹇，而陈诚也。然霠曀而莫达。邪伪推排，而隐蔽也。然，一作蔽。霠，一作氛。愿皓日之显行兮，思望圣君之聘请也。日以喻君。《诗》云：杲杲出日。云蒙蒙而蔽之。群小专恣，掩君明也。蒙，一作濛。窃不自聊而愿忠兮，意欲竭死，不顾生也。聊，一作料。或黕点而污之。谗人诬谤，被以恶名也。尧舜之抗行兮，圣迹显着，高无颠也。了冥冥而薄天。茂德焕炳，配干坤也。了，一作杳。何险巇之嫉妒兮，乱惑之主，嫉其荣也。被以不慈之伪名？言尧有不慈之过，以其不传丹朱也；舜有卑父之谤，以其不立瞽瞍也。彼日月之照明兮，三光照察，镜幽冥也。尚黯黮而有瑕。云霓之气，蔽其精也。何况一国之事兮，众职丛务，君异 政也。亦多端而胶加。贤愚反戾，人异形也。 

　　被荷裯之晏晏兮，荷，芙蕖也。裯，袛裯也。若襜褕矣。晏晏，盛貌也。《艺文类聚》作“披荷裯之炅炅”。然潢洋而不可带。潢洋，犹浩荡。不着人貌也。言人以荷叶为衣，貌虽香好，然浩浩荡荡，而不可带，又易败也。以喻怀王自以为有贤明之德，犹以荷叶为衣，必坏败也。既骄美而伐武兮，怀王自谓有懿德，又勇猛也。骄，一作憍。负左右之耿介。恃怙众士，被甲兵也。怀王内无文德，不纳忠言；外好武备，而无名将。所以为秦所诱，客死不还。憎愠惀之脩美兮，恶孙叔敖与子文也。好夫人之慷慨。爱重囊瓦与庄跷也。《释文》：慨作磕。庄跷，一作椒兰。众踥蹀而日进兮，无极之徒，在帷幄也。踥，一作□。《释文》作啑谍。美超远而逾迈。接舆避世，辞金玉也。逾，一作愈。农夫辍耕而容与兮，愁苦赋敛之重数也。恐田野之芜秽。失不耨锄，亡五谷也。事绵绵而多私兮，政由细微以乱国也。绵，一作绵。窃悼后之危败。子孙绝嗣，失社稷也。世雷同而炫曜兮，俗人群党，相称举也。何毁誉之昧昧！论善与恶，不分□也。今脩饰而窥镜兮，言与行副，面不惭也。今，一作余。窥，一作视。后尚可以窜藏。身虽隐匿，名显彰也。愿寄言夫流星兮，欲讬忠策于贤良也。羌倏忽而难当。行疾去亟，路不值也。卒壅蔽此浮云兮，终为谗佞所覆冒也。卒，一作上。下暗漠而无光。忠臣丧精，不识谋也。尧舜皆有所举任兮，稷、契、 禹、益与咎繇也。举，一作专。故高枕而自适。安卧垂拱，万国治也。谅无怨于天下兮，己之行度，信无尤也。心焉取此怵惕？内省审己，无畏惧也。焉，一作安。乘骐骥之浏浏兮，众贤并进，职事脩也。乘，一作六。 驭安用夫强策？百姓成化，刑不用也。策，一作□。谅城郭之不足恃兮，信哉险阻何足恃也。虽重介之何益？身被甲铠，犹为虏也。邅翼翼而无终兮，竭身恭敬，何有极也。忳惛惛而愁约。忧心闷瞀，自约束也。生天地之若过兮，忽若云驰，驷过隙也。功不成而无效。道德不施，志不遂也。愿沈滞而不见兮，思欲潜匿，自屏弃也。不，一作无。尚欲布名乎天下。敷名四海，垂号谥也。然潢洋而不遇兮，俍倡后时，无所逮也。直怐□而自苦。守死忠信，以自毕也。《释文》作□□。苦，一作若，一作善。莽洋洋而无极兮，周行旷野，将何之也。忽翱翔之焉薄？浮游四海，无所集也。国有骥而不知乘兮，推远周邵，与伊挚也。焉皇皇而更索？不识贤愚，尚暗昧也。宁戚讴于车下兮，饭牛而歌，厮贱役也。一本“讴”下有“歌”字。桓公闻而知之。言合圣道，应经术也。无伯乐之善相兮，骥与驽钝，几不别也。 今谁使乎誉之。后世叹誉，称其德也。誉，一作訾。罔流涕以聊虑兮，怆然深思，而悲泣也。惟着意而得之。知天生贤，不虚出也。纷纯纯之愿忠兮，思碎首脑，而伏节也。一作纷忳忳而愿忠。妒被离而鄣之。谗邪妒害，而壅遏也。被，一作披。鄣，一作彰。 

　　愿赐不肖之躯而别离兮，乞丐骸骨，而自退也。放游志乎云中。上从丰隆而观望也。志，一作意。乘精气之抟抟兮， 讬载日月之光耀也。楚人名圆曰抟也。抟，一作槫。骛诸神之湛湛。追逐群灵之遗风也。骖白霓之习习兮，骖驾素虹而东西也。言己虽去旧土，犹脩洁白以厉身也。骖，一作参，一作六。历群灵之丰丰。周过列宿，存六宗也。灵，一作神。左朱雀之□□兮，朱雀奉送，飞翩翻也。□，《释文》作芺，于表切。一作茷，音蒲艾切。一云左朱雀之拔拔。右苍龙之躣躣。青虬负毂而扶辕也。躣，《释文》作躩，音同。属雷师之阗阗兮，整理车驾而鼓严也。通飞廉之衙衙。风伯次且而扫尘也。通，一作道。前轾辌之锵锵兮，轩车先导，声转辚也。轾，一作轻。后辎乘之从从。辎軿侍从，响雷震也。载云旗之委蛇兮，旗旗盘纡，背云霄也。委，一作逶。扈屯骑之容容。 群马分布，列前后也。计专专之不可化兮，我心匪石，不可转也。愿遂推而为臧。执履忠信，不离善也。赖皇天之厚德兮，灵神覆佑，无疾病也。 还及君之无恙。愿楚无忧，君康宁也。言己虽升云远游，随从百神，志犹念君，而不能忘也。 
  
  
  
楚辞补注
  
楚辞卷第九
　招魂章句第九 魂，一作□。下同。　　　楚辞
　　　《招魂》者，宋玉之所作也。李善以《招魂》为《小招》，以有《大招》故也。招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑一作忧愁。山泽，魂□一作魄。放佚，厥命将落。故作《招魂》，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也。太史公读《招魂》，悲其志。 
　　朕幼清以廉洁兮，朕，我也。不求曰清，不受曰廉，不污曰洁。洁，一作洁。五臣云：皆代原为辞。身服义而未沬。沬，已也。言我少小修清洁之行，身服仁义，未曾有懈已之时也。主此盛德兮，牵于俗而芜秽。牵，引也。不治曰芜。多草曰秽。言己施行常以道德为主，以忠事君，以信结交，而为俗人所推引。德能芜秽，无所用之也。五臣云：主，守也。言己主执仁义忠信之德，为谗佞所牵迫，使荒芜秽污而不得进。上无所考此盛德兮，考，校。五臣云：上，君也。考，察也。长离殃而愁苦。殃，祸也。言己覆行忠信，而遇暗主。上则无所考校己之盛德，长遭殃祸，愁苦而已也。离，一作罹。五臣云：罹，罗也。帝告巫阳帝，谓天帝也。女曰巫，阳其名也。巫，一作□。五臣云：玉假立天帝及巫阳以为 辞端。曰： “有人在下，在，一作于。我欲辅之。人，谓贤人，则屈原也。宋玉上设天意，佑助贞良，故曰：帝告巫阳，有贤人屈原在于下方，我欲辅成其志，以厉黎民也。魂□离散，汝筮予之！”魂者，身之精也。□者，性之决也。所以经纬五藏，保守形体也。筮，卜问也。蓍曰筮。《尚书》曰：决之蓍龟。言天帝哀闵屈原魂□离散，身将颠沛，故使巫阳筮问求索，得而与之，使反其身也。予，一作与。巫阳对曰：“掌□。巫阳对天帝言，招魂者，本掌□之官所主职也。□，一作梦。上帝其难从。言天帝难从掌 □之官，欲使巫阳招之也。一云其命难从。一云命其难从。若必筮予之，恐后之谢，一云谢之。一无“之”字。不能复用巫阳焉。”谢，去也。巫阳言如必欲先筮问求魂□所在，然后与之，恐后世怠懈，必去卜筮之法，不能复修用，但招之可也。五臣云：若必筮而招之，恐后代懈怠，去卜筮之法，但以招魂为事。阳意不欲以筮与招相次而行，以为不筮而招，亦足可也。（按王念孙《读书杂志》余下以不能复用四字为句，以“巫阳焉乃下招曰”七字为句。可备一说。） 

　　乃下招曰：巫阳受天帝之命，因下招屈原之魂。乃，一作因。魂兮归来！还归屈原之身。一作徕归。去君之恒干，恒，常也。干，体也。《易》曰：贞者事之干。五臣曰：君谓原也。何为四方些？言魂灵当扶人养命，何为去君之常体，而远之四方乎？夫人须魂而生，魂待人而荣。二者别离，命则霣零也。或曰：去君之恒闬。闬，里也。楚人名里曰闬也。一云：何为乎四方。乎，一作兮。一注云：□待人而荣。舍君之乐处，而离彼不祥些！舍，置也。祥，善也。言何为舍君楚国饶乐之处，而陆离走不善之乡，以犯触众恶也。舍，一作舍。离，一作罹。五 臣云：舍，去也。罹，罗也。魂兮归来！东方不可以讬些。讬，寄也。《论语》曰：可以讬六尺之孤。言东方之俗，其人无义，不可讬命而寄身也。长人千仞，惟魂是索些。七尺曰仞。索，求也。言东方有长人之国，其高千仞，主求人魂而食之也。惟，一作唯。五臣云：皆假立其恶，而甚言之。十日代出，代，更。流金铄石些。铄，销也。言东方有扶桑之木，十日并在其上，以次更行，其热酷烈，金石坚刚，皆为销释也。彼皆习之，魂往必释些。释，解也。言彼十日之处，自习其热。魂行往到，身必解烂也。皆，一作自。归来兮！不可以讬些。言魂□宜急来归，此诚不可以讬附而居之也。一无“兮” 字。一云：归来归来。魂兮归来！南方不可以止些。言南方之俗，其人甚无信，不可久留也。雕题黑齿，雕，画也。题，额也。黑，一作墨。五臣云：雕，镂也。得人肉以祀，以其骨为醢些。醢，酱也。言南极之人，雕画其额，齿牙尽黑，常食蠃□，得人之肉，用祭祀先祖，复以其骨为醢酱也。一云：而祀。一云：得人以祀。无“ 
肉”字。五臣云：醢，肉酱也。蝮蛇蓁蓁，蝮，大蛇也。蓁蓁，积聚之貌。封狐千里些。封狐，大狐也。言炎土之气，多蝮虺恶蛇，积聚蓁蓁，争欲啮人。又有大狐，健走，千里求食，不可逢遇也。五臣云：大狐其长千里。雄虺九首，首，头也。五臣云：虺，亦蛇名。往来鯈忽，吞人以益其心些。鯈忽，疾急貌也。言复有雄虺，一身九头，往来奄忽，常喜吞人魂□，以益其心，贼害之甚也。鯈，一作倏。五臣云：益其心，助其毒也。归来兮！不可以久淫些。淫，游也。言其恶如此，不可久游，必被害也。一云：魂兮归来。一云：归来归来，不可久淫。无“以”字。五臣云：淫，淹也。魂兮归来！西方之害，流沙千里些。流沙，沙流而行也。《尚书》曰：余波入于流沙。言西方之地，厥土不毛，流沙滑滑，昼夜流行，从广千里，又无舟航也。从广，一作纵横。旋入雷渊，旋，转也。渊，室也。渊，《文选》作泉。爢散而不可止些。爢，碎也。言欲涉流沙，少止则回入雷公之室，转还而行，身虽爢碎，尚不得休息也。爢，一作靡。《释文》作糜。一作麋，非是。□ 而得脱，其外旷宇些。旷，大也。宇，野也。言从雷渊虽得免脱，其外复有旷远之野，无人之土也。□，一作幸。赤螘若象，螘，蚍蜉也。小者为螘，大者谓之蚍蜉也。螘，一作蚁。 玄蜂若壶些。壶，干瓠也。言旷野之中，有赤蚁，其状如象。又有飞蜂，腹大如壶。皆有□毒，能杀人也。蜂，一作蜂。《释文》作□。五臣云：壶，器名。五谷不生，藂菅是食些。柴棘为藂。菅，茅也。言西极之地，不生五谷，其人但食柴草，若群牛也。藂，一作丛。菅，一作葌。其土烂人，求水无所得些。言西方之土，温暑而热，燋烂人肉。渴欲求水，无有源泉，不可得之也。仿徉无所倚，广大无所极些。倚，依也。言欲仿徉东西，无民可依。其野广大，行不可极也。一云：言西方之土，广大遥远，无所瑧极。虽欲仿徉，求所依止，不可得也。一作仿佯。五臣云：仿佯，游行貌。极，穷也。归来兮！恐自遗贼些。贼，害也。言魂□欲往者，自予贼害也。一云：归来归来。魂兮归来！北方不可以止些。增冰峨峨，飞雪千里些。言北方常寒，其冰重累，峨峨如山。凉风急时，疾雪随之。飞行千里，乃至地也。五臣云：增，积也。峨峨，高貌。归来兮！不可以久些。言其寒杀人，不可久留也。一云：归来归来。一云：不可以久止。魂兮归来！君无上天些。天不可得上也。虎豹九关， 五臣云：关，钥。啄害下人些。 啄，啮也。言天门凡有九重，使神虎豹执其关闭，主啄啮天下欲上之人，而杀之也。一夫九首，拔木九千些。言有丈夫一身九头，强梁多力，从朝至暮，拔大木九千枚也。豺狼从目，往来侁侁些；侁侁，往来声也。《诗》曰：侁侁征夫。言天上有豺狼之兽，其目皆从，奔走往来，其声侁侁，争欲啖人也。侁，一作莘。五臣云：从，竖也。侁侁，众貌。悬人以娭，悬，《释文》作县。娭，一作嬉，一作娱。投之深渊些。投，擿也。言豺狼得人，不即啖食，先悬其头，用之娭戏。疲倦已后，乃擿于深渊之底而弃之也。致命于帝，然后得瞑些。瞑，卧也。言投人已讫，上致命于天帝，然后乃得眠卧也。瞑，一作眠。五臣云：致，送也。送人之命于天帝。 归来！往恐危身些。往即逢害，身危殆也。一云；归来归来。一云；魂兮归来。魂兮归来！君无下此幽都些。幽都，地下后土所治也。地下幽冥，故称幽都。一无“此”字。土伯九约，其角觺觺些。土伯，后土之侯伯也。约，屈也。觺觺，犹狺狺，角利貌也。言地有土伯，执卫门户，其身九屈，有角觺觺，主触害人也。觺，一作□。五臣云：觺觺，铦利貌。敦□血拇，敦，厚也。□，背也。拇，手母指也。□，一作脢。逐人駓駓些。駓駓，走貌也。言土伯之状， 广肩厚背，逐人駓駓，其走捷疾，以手中血漫污人也。参目虎首，其身若牛些。 言土伯之头，其貌如虎，而有三目，身又肥大，状如牛也。参，一作三。此皆甘人，归来！恐自遗灾些。甘，美也。灾，害也。言此物食人以为甘美，径必自与害，不旋踵也。归来，一云：归来归来。一作：归来兮。灾，《释文》作灾。 魂兮归来！入修门些。修门，郢城门也。宋玉设呼屈原之魂归楚都，入郢门。欲以感激怀王，使还之也。工祝招君，背行先些。工，巧也。男巫曰祝。背，倍也。言选择名工巧辩之巫，使招呼君，倍道先行，导以在前，宜随之也。五臣云：工祝，良巫也。君谓原，言良巫背行在先，君宜随后。 秦□齐缕，□络，缕线也。□，《释文》作篝。郑绵络些。绵，缠也。络，缚也。言为君魂作衣，乃使秦人职其□络，齐人作彩缕，郑国之工缠而缚之，坚而且好也。绵，一作绵。招具该备，永啸呼些。该，亦备也。言撰设甘美，招魂之具，靡不毕备。故长啸大呼，以招君也。夫啸者，阴也。呼者，阳也。阳主魂，阴主□。故必啸呼以感之也。魂兮归来！反故居些。反，还也。故，古也。言宜急来归还古昔之处也。 

　　天地四方，多贼奸些。贼，害也。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶，以贼害人也。地，一作□，一作□。像设君室，像，法也。君，一作居。静闲安些。无声曰静，空宽曰闲。言乃为君造设第室，法像旧庐，所在之处，清静宽闲而安乐也。高堂邃宇，邃，深也。宇，屋也。槛层轩些。槛，楯也。从曰槛，横曰楯。轩，楼版也。言所造之室，其堂高显，屋甚深邃。下有槛楯，上有楼板，形容异制，且鲜明也。五臣云：槛，栏，层，重也。轩，槛楼上板。层台累榭，层、累，皆 重也。无木谓之台，有木谓之榭。临高山些。言复作重层之台，累石之榭，其颠眇眇，上乃临于高山也。或曰：临高山而作台榭也。网户朱缀，网户，绮文镂也。朱，丹也。缀，缘也。网，一作罔。五臣云：织网于户上，以朱色缀之。刻方连些。刻，镂也。横木关柱为连。言门户之楣，皆刻镂绮文，朱丹其缘，雕镂连木，使之方好也。五臣云：又刻镂横木为文章，连于上，使之方好。冬有穾厦，穾，复室也。厦，大屋也。《诗》云：于我乎夏屋渠渠。厦，一作夏。五臣云：穾厦，重屋。夏室寒些。言隆冬冻寒，则有大屋，复穾温室。盛夏暑热，则有洞达阴堂，其内寒凉也。室，一作屋。川谷径复，流源为川，注溪为谷。径，过也。复，反也。川，一作溪。径，一作俓。五臣云：径，往也。流潺湲些。言所居之舍，激导川水，径过园庭，回通反复，其流急疾，又洁净也。光风转蕙，光风，谓雨已日出而风，草木有光也。转，摇也。五臣云：日光风气转，泛薄于兰蕙之丛。泛崇兰些。泛犹泛。泛，摇动貌也。崇，充也。言天雨霁日明，微风奋发，动摇草木，皆令有光，充实兰蕙，使之芬芳，而益畅茂也。五臣云：崇，高也。经堂入奥，西南隅谓之奥。经，一作径。古本作升。奥，《 
释文》作隩。五臣云：言自兰蕙经入于此矣。朱尘筵些。朱，丹也。尘，承尘也。筵，席也。《诗》云：肆筵设机。言升殿过堂，入房至室奥处，上则有朱画承尘，下则有簟筵好席，可以休息也。或曰：朱尘筵，谓承尘搏壁，曼延相连接也。搏，一作薄。砥室翠翘，砥，石名也。《诗》曰：其平如砥。翠，鸟名也。翘，羽也。五臣云：以砥石为室，取其平也。又以翠羽相饰之。 挂曲琼些。挂，悬也。曲琼，玉钩也。言内卧之室，以砥石为壁，平而滑泽。以翠鸟之羽，雕饰玉钩，以悬衣物也。或曰：儃室，谓儃佪曲房也。挂，一作絓。五臣云：玉钩挂于室中。翡翠珠被，雄曰翡，雌曰翠。被，衾也。烂齐光些。齐，同也。言床上之被，则饰以翡翠羽及珠玑，刻画众华。其文烂然，而同光明也。五臣云：以珠翠饰被，光色烂然相齐。蒻阿拂壁， 蒻，蒻席也。阿，曲隅也。拂，薄也。五臣云：以蒻席替壁之曲。罗帱张些。罗，绮属也。张，施也。言房内则以蒻席薄床，四壁及与曲隅，复施罗帱，轻且凉也。纂组绮缟，纂组，绶类也。一作藄，一作綦。五臣云：缟，练也。结琦璜些。璜，玉名也。言帱帐之细，皆用绮缟。又以纂组结束玉璜，为帷帐之饰也。绮，一作奇。室中之观，多珍怪些。金玉为珍，诡异为怪。言纵观房室之中，四方珍奇玩好怪物，无不毕具也。珍，一作□。怪，一作□。兰膏明烛，兰膏，以兰香炼膏也。烛，一作□ 。华容备些。容，貌也。言日暮游宴，燃香兰之膏，张施明烛。观其镫锭，雕镂百兽，华奇好备也。五臣云：华容，谓美人也。二八侍宿，二八，二列也。言大夫有二列之乐，故晋悼公赐魏绛女乐二八，歌钟二肆也。射递代些。射，猒也。《诗》云：服之无射。递，更也。言使好女十六人，侍君宴宿，意有厌倦，则使更相代也。或曰：夕递代。夕，暮也。递，一作□。五臣云：君或猒之，则递代进矣。 九侯淑女，淑，善。多迅众些。迅，疾也。言复有九国诸侯好善之女，多才长意，用心齐疾，胜于众人也。五臣云：其来迅疾，众多于此。盛鬋不同制，鬋，鬓也。制，法也。五臣云：盛饰理鬓，其制不同。实满宫些。宫，犹室也。《尔雅》曰：宫，谓之室。言九侯之女，工巧妍雅，装饰两结垂鬓□下发，形貌奇异，不与众同，皆来实满，充后宫也。一云垂发鬓下鬋。一云垂□下佛。容态好比，态，姿也。比，亲也。五臣云：比，密也。顺弥代些。弥，久也。言美女众多，其貌齐同，姿态好美，自相亲比，承顺上意，久则相代也。代，一作世。五臣云：弥，犹次也。好相亲密和顺，次以相代也。弱颜固植， 固，坚也。植，志也。植，一作立。謇其有意些。謇，正言貌也。言美女内多廉耻，弱颜易媿，心志坚固，不可侵犯，则謇然发言，中礼意也。謇，一作蹇。五臣云：謇，正直貌。有意礼则之意。姱容修态，姱，好貌。修，长也。□洞房些。□，竟也。房，室也。言复有美好之女，其貌姱好，多意长智，群聚罗列，竟识洞达，满于房室也。□，一作縆。五臣云：洞，深也。蛾眉曼睩，曼，泽也。睩，视貌。蛾，一作娥。睩，一作睇。五臣云：曼，长也。目腾光些。腾，驰也。言美女之貌，蛾眉玉白，好目曼泽，时睩睩然视，精光腾驰，惊惑人心也。五臣云：腾，发也。靡颜腻理，靡，致也。腻，滑也。五臣云：靡，好也。遗视矊些。遗，窃视也。矊，脉也。言诸美女颜容脂细，身体夷滑，心中矊脉，时时窃视，安详审谛，志不可动也。矊，一作□，一作□。五臣云：矊，目中瞳子。言目清澈，炯然见其瞳子。 离榭修幕，离，别也。修，长也。幕，大帐也。侍君之闲些。闲，静也。言愿令美女于离宫别观帐幕之中，侍君闲静而宴游也。翡帷翠帐，饰高堂些。言复以翡翠之羽，雕□帱帐，张之高堂，以乐君也。帐，一作帱。饰，一作□。红壁沙版，红，赤白色也。沙，丹沙也。玄玉梁些。玄，黑也。言堂上四壁，皆垩色令之红白，又以丹沙画饰轩版，承以黑玉之梁，五采分别也。一云玄玉之梁。五臣云：黑玉饰于屋梁。仰观刻桷，画龙蛇些。言仰观视屋之榱橑，皆刻画龙蛇，而有文章也。坐堂伏槛，槛，楯也。临曲池些。言坐于堂上，前伏槛楯，下临曲水清池，可渔钓也。芙蓉始发，芙蓉，莲华也。杂芰荷些。芰，菱也。秦人谓之薢茩。言池水之中有芙蓉，始发其华，芰菱杂错，罗列而生，俱盛茂也。或曰；倚荷，谓荷立生水中持倚之也。五臣云：芰，水草。荷，芙蓉之茎。紫茎屏风，屏风，水葵也。文缘波些。言复有水葵，生于池中，其茎紫色，风起水动，波缘其叶上而生文也。或曰；紫茎，言荷茎紫色也。屏风，谓荷叶鄣风也。缘，《文选》作绿。五臣云：风起吹之，生文于绿波中也。文异豹饰，豹，犹虎豹。侍陂陀些。陂陀，长陛也。言侍从之人，皆衣虎豹之文，异采之饰，侍君堂隅，卫阶陛也。或曰：侍陂池，谓侍从于君游陂池之中，赫然光华也。陀，一作□。轩辌既低，轩、辌，皆轻车名也。低，屯也。一曰：低，俛也。步骑罗些。徒行为步，乘马为骑。罗，列也。言官属之车，既已屯止，步骑士众，罗列而陈，俟须君命也。兰薄户树，薄，附也。树，种也。五臣云：木丛生曰薄。琼木篱些。柴落为篱。言所造舍种树兰蕙，附于门 户，外以玉木为其篱落，守御坚重，又芬香也。五臣云：言夹户种丛兰，又栽木为藩篱，以自蔽。琼者，美言也。魂兮归来！何远为些？远为四方而久不归也。五臣云：此足可安居，何用远去为也。 

　　室家遂宗，宗，众也。食多方些。方，道也。言君九族室家，遂以众盛，人人晓味，故饮食之和，多方道也。五臣云：营造饮食，亦多方略。稻粢穱麦，稻，稌。粢，稷。穱，择也。择麦中先熟者也。拿黄粱些。拿，糅也。言饭则以□稻糅稷，择新麦糅以黄梁，和而柔嬬，且香滑也。大苦咸酸，大苦，豉也。咸，一作□。五臣云：咸，盐也。酸，酢也。大苦咸酸辛甘，皆和之，使其味行。辛甘行些。辛，谓椒姜也。甘，谓饴蜜也。言取豉汁和以椒姜，咸酢和以饴蜜，则辛甘之味，皆发而行也。肥牛之腱，腱，筋头也。五臣云：腱，筋肉。臑若芳些。臑若，熟烂也。言取肥牛之腱，烂熟之，则肥濡□美也。若，一作弱。臑，一作□，一作胹。臑，仁珠切。臑，音耎。胹，音而。《释文》作□，而兖切。和酸若苦，陈吴羹些。言吴人工作羹，和调甘酸，其味若苦而复 甘也。五臣云：酸苦皆得中。胹鳖炮羔，羔，羊子也。胹，一作臑。《释文》作濡，而朱切。五臣云：濡，煮也。有柘浆些。柘，藷蔗也。言复以饴蜜胹鳖炮羔，令之烂熟，取藷蔗之汁，为浆饮也。或曰：血鳖炮羔，和牛五藏为羔臛，鹜为羹者也。柘，一作蔗。一注云：胹鳖炮羔，和牛五藏臛为羹者也。（按：孙诒让《札移》卷十二曰：注或曰以下有讹，审校文义，或本正文羔盖作羹，注当云，或曰胹鳖炮羹和牛五藏为羹臛者也。今本羹误涉正文作羔，又衍鹜为羹三字，遂不可通。录以备参。）鹄酸臇凫，臇，小臛也。煎鸿鸧些。鸿，鸿雁也。鸧，鸧鹤也。言复以酸酢烹鹄为羹，小臇臛凫煎熬鸿鸧令之肥美也。露鸡臛蠵，露鸡，露栖之鸡也。有菜曰羹，无菜曰臛。蠵，大龟之属也。蠵，一作□。厉而不爽些。厉，烈也。爽，败也。楚人名羹败曰爽。言乃复烹露栖之肥鸡，臛蠵龟之肉，则其味清烈不败也。粔籹蜜饵，有□餭些。□餭，饧也。言以蜜和米面熬煎作粔籹，捣黍作饵，又有美饧，众味甘美也。捣黍，一作捣麦，一作揉米。瑶浆蜜勺，瑶，玉也。勺，沾也。古本蜜作□。实羽觞些。实，满 也。羽，翠羽也。觞，觚也。言食已复有玉浆以蜜沾之，满于羽觞，以漱口也。五臣云：勺，和也。觞，酒器也。插羽于上。挫糟冻饮，挫，捉也。冻，冰也。五臣云：糟，酒滓也。可以冻饮。李善云：冻，冷也。酎清凉些。酎，醇酒也。言盛夏则为覆蹙干酿，提去其糟，但取清醇，居之冰上，然后饮之。酒寒凉，又长味，好饮也。华酌既陈，酌，酒斗也。陈，一作敶。五臣云；华酌，谓置华于酒中。有琼浆些。言酒□在前，华酌陈列，复有玉浆，恣意所用也。归来反故室，敬而无妨些。妨，害也。言君魂急来归还，反所居故室，子孙承事恭敬，长无祸害也。一云：归来归来。一云：归反故室。无“来”字。肴羞未通， 鱼肉为肴。羞，进也。女乐罗些。言肴膳已具，进举在前，宾主之礼，殷勤未通，则女乐倡荡，罗列在堂下也。敶钟按鼓，按，徐。敶，一作陈。按，一作桉。五臣云：按，犹击也。造新歌些。言乃奏乐作音，而撞钟，徐鼓，造为新曲之歌，与众绝异也。《涉江》《采菱》，发《扬荷》些。楚人歌曲也。言己涉渡大江，南入湖池，采取菱芰，发扬荷叶。喻屈原背去朝堂，隐伏草泽，失其所也。菱，一作□。《文选》作阳荷。注云：荷，当作阿。《涉江》、《采菱》、《阳阿》皆楚歌名。美人既醉，朱颜酡些。朱，赤也。酡，着也。言美女饮啖醉饱，则面着赤色而鲜好也。酡，一作□。一本云：当作袉，徒何切，着也。为□者非。娭光眇视，娭，戏也。眇，眺也。娭，一作嬉，一作娱。目曾波些。波，华也。言美女酣乐，顾望娭戏，身有光文，眺视曲眄，目采盼然，白黑分明，若水波而重华 也。五臣云：言美人既为戏乐，光彩横出，眇然远视，目若水波。被文服纤，文，谓绮绣也。纤，谓罗縠也。丽而不奇些。丽，美好也。不奇，奇也。犹《诗》云：不显文王。不显，显也。言美女被服绮绣，曳罗縠，其容靡丽，诚足奇怪也。一云：被兹文服，纤丽不奇。长发曼鬋，曼，泽。发，一作鬓。艳陆离些。艳，好貌也。《左氏传》曰：宋华督见孔父之妻，目逆而送之，曰：美而艳。言美人长发工结，鬋鬓滑泽，其状艳美，仪貌陆离，而难具形也。二八齐容，齐，同。起郑舞些。郑舞，郑国之舞也。言二八美女，其仪容齐一，被服同饰，奋袂俱起而郑舞也。或曰：郑舞，郑重屈折而舞也。衽若交竿，竿，竹竿也。衽，一作□。抚案下些。抚，抑也。言舞者回旋，衣衽掉摇，回转相钩，状若交竹竿，以手抑案而徐来下也。一云：抚，抵也。以手抵案而徐下行也。五臣云：衽，衣襟也。言舞人回转，衣襟，相交如竿也。以手抚案其节，而徐行也。竽瑟狂会，狂，犹并也。搷鸣鼓些。搷，击也。言众乐并会，吹竽弹瑟。又搷击鸣鼓，以进八音，为之节也。搷，一作嗔，一作填。《文选》作槙，徒年切。 宫庭震惊，震，动也。惊，骇也。发《激楚》些。激，清声也。言吹竽击鼓，众乐并会，宫庭之内，莫不震动惊骇，复作《激楚》之清声，以发其音也。 吴歈蔡讴，吴、蔡，国名也。歈、讴，皆歌也。奏大吕些。大吕，六律名也。《周官》曰：舞《云门》，奏大吕。言乃复使吴人歌谣，蔡人讴吟，进雅乐，奏大吕。五音六律，声和调也。《文选》奏作秦。五臣云：吴、蔡、秦，皆国名。士女杂坐，乱而不分些。言醉饱酣乐，合□促席，男女杂坐，比肩齐膝，恣意调戏，乱而不分别也。放敶组缨，组，绶。敶，一作陈。班其相纷些。纷，乱也。言男女共坐，除去威严，放其冠缨，舒敶印绶，班然相乱，不可整理也。班，一作斑。郑卫妖玩，郑、卫，国名也。妖玩，好女也。来杂陈些。杂，厕也。陈，列也。言郑、卫二国，复遣妖玩之好女，来杂厕俱坐而陈列也。陈，一作敶。《激楚》之结，激，感也。结，头髻也。独秀先些。秀，异也。言郑、卫妖女，工于服饰，其结殊形，能感楚人，故异之而使之先进也。五臣云：秀，异而先进于前。菎蔽象棋，菎，玉也。蔽，簙箸以玉饰之也。或言菎蕗，今之箭囊也。菎，一作琨，一作□。有六簙些。投六箸，行六棋，故为六簙也。言宴乐既毕，乃设六簙，以菎蔽作箸，象牙为棋，丽而且好也。簙，一作博。 分曹并进，曹，偶。遒相迫些。遒，亦迫。言分曹列偶，并进技巧，投箸行棋，转相遒迫，使不得择行也。或曰：分曹并进者，谓并用射礼进也。五臣云：遒，急也。言务以求胜。成枭而牟，倍胜为牟。《文选》枭作凫。呼五白些。五白，簙齿也。言己棋已枭，当成牟胜，射张食棋，下兆于屈，故呼五白，以助投也。兆于屈，一作逃于窟。晋制犀比，晋，国名也。制，作也。比，集也。费白日些。费，光貌也。言晋国工作簙棋箸，比集犀角，以为雕饰，投之皓然如日光也。铿钟摇虡，铿，撞也。摇，动也。铿，《释文》作銵。虡，一作□。五臣云：虡，悬钟格，言击钟则摇动其格。揳梓瑟些。揳，鼓也。言众宾既集，共簙以相娱乐，堂下复鸣大钟，左右歌吟，鼓瑟琴也。五臣云：揳，抚也。以梓木为瑟。娱酒不废，娱，乐。沈日夜些。言虽以酒相娱乐，不废政事，昼夜沈湎，以忘忧也。或曰：娱酒不发。发，旦也。《诗》云：明发不寐。言日夜娱乐。又曰：和乐且湛。言昼夜以酒相乐也。夜，一作夕。兰膏明烛，一作□。华镫错些。言镫锭尽雕琢错镂，饰设以禽兽，有英华也。镫，一作雕。五臣云：似兰渍膏取其香也。华，谓有光华。 结撰至思，撰，犹博也。五臣云：言我能撰深心以思贤人。兰芳假些。假，至也。《书》曰：假于上下。兰芳，以喻贤人也。言君能结撰博专至之心，以思贤人，贤人即自至也。人有所极，同心赋些。赋，诵也。言众坐之人，各欲尽情，与己同心者，独诵忠信与道德也。五臣云：极，尽也。赋，聚也。贤人尽至，则同心相聚，君可选也。酎饮尽欢，乐先故些。 故，旧也。言饮酒作乐，尽己欢欣者，诚欲乐我先祖及与故旧人也。酎，一作酌。一本“尽” 上有“既”字。五臣云：乐君先祖及故旧。魂兮归来！反故居些。言魂神宜急来归，还反楚国，居旧故之处，安乐无忧也。 

　　乱曰：献岁发春兮献，进。汨吾南征，征，行也。言岁始来进，春气奋扬，万物皆感气而生，自伤放逐，独南行也。五臣云：汨，疾也。亦代原为词。菉苹齐叶兮菉，王刍也。苹，一作薠。白芷生。言屈原放时，菉苹之草，其叶适齐，白芷萌芽，方始欲生，据时所见，自伤哀也。犹《诗》云“昔我往矣，杨柳依依”也。路贯庐江兮左长薄，贯，出也。庐江、长薄，地名也。言屈原行先出庐江，过历长薄。长薄在江北，时东行，故言左也。五臣云：在其左也。倚沼畦瀛兮，沼，池也。畦，犹区也。瀛，池中也。楚人名池泽中曰瀛。五臣云：倚，立也。遥望博。遥，远也。博，平也。言己循江而行，遂入池泽，其中区瀛远望平博，无人民也。青骊结驷兮纯黑为骊。结，连也。四马为驷。齐千乘，齐，同也。言屈原尝与君俱猎于此，官属齐驾驷马，或青或黑，连千乘，皆同服也。悬火延起兮玄颜烝。悬火，悬镫也。玄，天也。言己时从君夜猎，悬镫林木之中，其火延及，烧于野泽，烟上烝天，使黑色也。烝，一作蒸。步及骤处兮骤，走也。处，止也。诱骋先，诱，导也。骋，驰也。言猎时有步行者，有乘马走骤者，有处止者，分以围兽，己独驰骋，为君先导也。抑骛若通兮 抑，止也。骛，驰也。若，顺也。五臣云：止驰骛者，使顺通猎事。引车右还。还，转也。言抑止驰骛者，顺通共获，引车右转，以遮兽也。还，一作旋。一云引右运，无“车”字。与王趋梦兮课后先。梦，泽中也。楚人名泽中为梦中。《左氏传》曰：楚大夫斗伯比与□公之女淫而生子，弃诸梦中。言己与怀王俱猎于梦泽之中，课第群臣，先至后至也。一注云：梦，草中也。君王亲发兮发，射。惮青兕，惮，惊也。言怀王是时亲自射兽，惊青兕牛而不能制也。以言尝侍从君猎，今乃放逐，叹而自伤闵也。兕，一作 □。五臣云：惮，惧也。时君王亲射青兕，惧其不能制，我佐君杀之。 朱明承夜兮朱明，日也。承，续也。时不可以淹。淹，久也。言岁月逝往，昼夜相续，年命将老，不可久处，当急来归也。一云：时不淹。一云：时不可淹。一云：时不见淹。五臣云：日夜相承，四时不得淹止。皋兰被径兮□，泽也。被，覆也。径，路也。斯路渐。渐，没也。言泽中香草茂盛，覆被径路，人无采取者，水卒增溢，渐没其道，将至弃捐也。以言贤人久处山野，君不事用，亦将陨颠也。五臣云：埋没凋落。湛湛江水兮湛湛，水貌。上有枫，枫，木名也。言湛湛江水，浸润枫木，使之茂盛。伤己不蒙君惠，而身放弃，曾不若树木得其所也。或曰：水旁林木中，鸟兽所聚，不可居之也。目极千里兮伤春心。言湖泽博平，春时草短，望见千里，令人愁思而伤心也。或曰：荡春心。荡，涤也。言春时泽平望远，可以涤荡愁思之心也。一作伤心悲。魂兮归来哀江南！言魂□当急来归，江南土地僻远，山林险阻，诚可哀伤，不足处也。五臣云：欲使原复归于郢，故言江南之地，可哀如此，皆讽君之词。 
  
  
  

楚辞卷第十
　大招章句第十　　　楚辞
　　　《大招》者，屈原之所作也。或曰景差，疑不能明也。屈原赋二十五篇，《渔父》以上是也。《大招》恐非屈原作。屈原放流九年，忧□ 烦乱，精神越散，与形离别，恐命将终，所行不遂，故愤然大招其魂，盛称楚国之乐，崇怀、襄之德，以比三王，能任用贤，公卿明察，能荐举一无 “明”字。人，宜辅佐之，以兴至治，因以风谏，达己之志也。 
　　青春受□，青，东方春位，其色青也。□，去也。□，一作谢。白日昭只。昭，明也。言岁始春，青帝用事，盛阴已去，少阳受之，则日色黄白，昭然光明，草木之类，皆含气，芽□而生。以言魂魄亦宜顺阳气而长养也。春气奋发，春，蠢也。发，泄也。万物遽只。遽，犹竞也。言春阳气奋起，上帝发泄，和气温燠，万物蠢然，竞起而生，各欲滋茂，以言精魂亦宜奋发精明，令己盛壮也。冥凌浃行，冥，玄冥，北方之神也。凌，犹驰也。浃，遍也。魂无逃只。逃，窜也。言岁始春，阳气上升，阴气下降，玄冥之神，遍行凌驰于天地之闲，收其阴气，闭而藏之，故魂不可以逃，将随太阴下而沈没也。一作伏阴。魂魄归徕！无远遥只。遥，犹漂遥，放流貌也。魂 者。阳之精也。魄者，阴之形也。言人体含阴阳之气。失之则死，得之则生。屈原放在草野，忧心愁悴，精神散越，故自招其魂魄。言宜顺阳气始生而徕归己，无远漂遥，将遇害也。一作魂□，一作徕归。魂乎归徕！无东无西，无南无北只。言我精魂可徕归矣，无散东西南北，四方异俗，多贼害也。古本“乎”皆作“兮”。一作徕归。一云：魂乎归兮。一云：无东西而南北只。东有大海，溺水浟浟只。浟浟，流貌也。言东方有大海，广远无涯，其水淖溺，沈没万物，不可度越，其流浟浟，又迅疾也。螭龙并流，上下悠悠只。悠悠，螭龙行貌也。言海水之中，复有螭龙神兽，随流上下，并行游戏，其状悠悠，可畏惧也。悠，一作攸。古作脩脩。雾雨淫淫，地气发泄，天气不应曰雾。淫淫，流貌也。白皓胶只。皓胶，水冻貌也。言大海之涯，多雾恶气，天常甚雨，如注壅水，冬则凝冻，皓然正白，回错胶戾，与天相薄也。皓，一作浩。魂乎无东！汤谷□只。言魂神不可东行，又有汤谷日之所出，其地无人，视听□ 然，无所见闻。或曰：□，水蘸之貌。乎，一作兮。一本“□”下有“寥”字。魂乎无南！南有炎火千里，炎，火盛貌也。《尚书》曰：火曰炎上。蝮蛇蜒只。蜒，长貌也。言南方太阳，有积火千里，又有恶蛇，蜿蜒而长，有□毒也。山林险隘，林，一作陵。虎豹蜿只。鰅□短狐，蜿，虎行貌也。言南方有高山深林，其路险阨，又多虎豹，匍匐蜿蜒，以候伺人也。鰅□，短狐类也。短狐，鬼蜮也。王虺骞只。王虺，大蛇也。《尔雅》曰：蟒，王蛇也。骞，举头貌也。言复有鰅□鬼蜮，射伤害人，大蛇群聚，举头而望，其状骞然也。魂乎无南！蜮伤躬只。蜮，短狐也。《诗》云：为鬼为蜮。言魂乎无敢南行，水中多蜮鬼，必伤害于尔躬也。乎，一作兮。 魂乎无西！西方流沙，漭洋洋只。洋洋，无涯貌也。言西方有流沙，漭然平正，视之洋洋，广大无涯，不可过也。豕首纵目，纵，一作从。被发鬤只。豕，猪也。首，头也。鬤，乱貌也。鬤，古作长。长爪踞牙，诶笑狂只。诶，犹强也。言西方有神，其状猪头从目，被发鬤鬤，手足长爪，出齿踞牙，得人强笑□而狂獝也。或曰：诶，笑乐也。谓得人 □乐也。此盖蓐收神之状也。一云豕爪。踞，一作倨。诶，一作娱。魂乎无西！多害伤只。言西方金行，其神兽刚强，皆伤害人也。魂乎无北！北有寒山，逴龙赩只。逴龙，山名也。赩，赤色，无草木貌也。言北方有常寒之山，阴不见日，名曰逴龙。其土赤色，不生草木，不可过之，必冻杀人也。或曰：逴龙，色逴越也。赩，惧也。言起越寒山，赩然而惧，恐不得过也。逴，一作卓。代水不可涉，深不可测只。言复有代水广大，不可过度，其深无底，不可穷测，沈没人也。代，一作伐。天白颢颢，颢颢，光貌。寒凝凝只。凝凝，水冻貌也。言北方冬夏积雪，其光颢颢，天地皆白，冰冻重累，其状凝凝，其寒酷烈，伤肌骨也。凝，一本及《释文》并作嶷。鱼力切。魂乎无往！盈北极只。盈，满也。北极，太阴之中，空虚之处也。言我魂归乎北极，空虚不可盈满。往必陨坠，不得出也。魂魄归徕！闲以静只。言己魂□ 宜急徕还，归我之身，随己游戏，心既闲乐，居清静也。一作徕归。 

　　自恣荆楚，安以定只。言四方多害，不可以游，独荆处饶乐，可以恣意，居之安定，无危殆也。逞志究欲，逞，快也。究，穷也。心意安只。欲，嗜欲也。言楚国珍奇所聚集，尤多姣女，可以快志意，穷情欲，心得安乐，而无忧也。穷身永乐，年寿延只。 言居于楚国，穷身长乐，保延年寿，终无忧患也。永，一作安。魂乎归徕！乐不可言只。 言楚国饶乐，不可胜敶也。一作徕归。 五谷六仞，五谷，稻、稷、麦、豆、麻也。七尺曰仞。设菰粱只。设，施也。众粱，蒋实，谓雕葫也。言楚国土地肥美，堪用种植五谷，其穗长六仞。又有众粱之饭，芬香且柔滑也。或曰：仞，因也。以五谷因众粱厕为饭也。菰，一作众。鼎臑盈望，和致芳只。臑，熟也。致，致咸酸也。芳，谓椒姜也。言乃以鼎镬臑熟羹臛，调和咸酸，致其芬芳，望之满案，有行列也。臑，一作胹。《释文》作腩，徒南切。内鸧鸽鹄， 鸧，鸧鹤也。鸽似鸠而小，青白。鹄，黄鹄也。内，一作肭。味豺羹只。豺似狗。言宰夫巧于调和，先定甘酸，乃内鸧鸽黄鹄，重以豺肉，故羹味尤美也。魂乎归徕！恣所尝只。尝，用也。言羹饭既美，魂宜急徕归，恣意所用，快己之口也。一作徕归。鲜蠵甘鸡，生洁为鲜。蠵，大龟也。《释文》作□。和楚酪只。 酪，酢酨也。言取鲜洁大龟，烹之作羹，调以饴蜜，复用肥鸡之肉，和以酢酪，其味清烈也。 醢豚苦狗，醢，肉酱也。苦，以胆和酱也。世所谓胆和者也。豚，古作□。脍苴蒪只。苴蒪，蘘荷也。言乃以肉酱啖烝豚，以胆和酱，啖狗肉，杂用脍炙，切蘘荷以为香，备 众味也。蒪，一作□。吴酸蒿蒌，蒿，蘩草也。蒌，香草也。《诗》曰 “言采其蒌”也。一作芼蒌。注云：芼，菜也。言吴人善为羹，其菜若蒌，味无沾薄，言其调也。不沾薄只。沾，多汁也。薄，无味也。言吴人工调咸酸，爚蒿蒌以为□，其味不浓不薄，适甘美也。或曰：吴酸□□。□□，榆酱也。一云吴酢□□。魂兮归徕！恣所择只。言众味盛多，恣魂志意择用之也。一作魂乎徕归。炙鸹烝凫，鸹，一作鹄。凫，一作枭。煔鹑敶只。煔，爚也。言复炙鸧鸹，烝凫雁。煔爚鹑鷃，敶列众味，无所不具也。煎鰿臛雀，鰿，鲋。臛，一作□。遽爽存只。遽，趣也。爽，差也。存，前也。言乃复煎鲋鱼，臛黄雀，敕趣宰人，差次众味，持之而前也。魂乎归徕！丽以先只。言先进靡丽美物，以快神心也。丽，一作进。四酎并孰，醇酒为酎。并，俱也。不□嗌只。嗌，□也。言乃酝酿醇酒，四器俱熟，其味甘美，饮之醲滑，入口消释，不苦□，令人不□满也。□，一作涩。 清馨冻□，馨，香之远闻者也。冻，犹寒也。□，一作饮。不歠役只。歠，饮也。役，贱也。言醇醲之酒，清而且香，宜于寒饮，不可以饮役贱之人。即以饮役贱之人，即易醉颠仆，失礼敬。吴醴白糱，再宿为醴。糱，米曲也。和楚沥只。沥，清酒也。言使吴人醲醴，和以白米之曲，以作楚沥，其清酒尤醲美也。魂乎归徕！不遽惕只。言饮食醲美，安意 遨游，长无惶遽怵惕之忧也。一作徕归。 

　　代秦郑卫，鸣竽张只。言代、秦、郑、卫之国，工作妙音，使吹鸣竽篪，作为众乐，以乐君也。代，一作岱。伏戏《驾辩》，楚《劳商》只。伏戏，古王者也。始作瑟。《驾辩》、《劳商》，皆曲名也。言伏戏氏作瑟，造《驾辩》之曲。处人因之作《劳商》之歌。皆要妙之音，可乐听也。或曰：《伏戏》、《驾辩》，皆要妙歌曲也。劳，绞也。以楚声绞商音，为之清激也。讴和《扬阿》，徒歌曰讴。扬，举也。阿，曲也。赵箫倡只。赵，国名也。箫，乐器也。先歌为倡，言乐人将歌，徐且讴吟，扬举善曲，乃俱相和。又使赵人吹箫先倡，五声乃发也。或曰：《讴和》、《扬阿》，皆歌曲也。魂乎归徕！定空桑只。空桑，瑟名也。《周官》云：古者弦空桑而为瑟。言魂急徕归，定意楚国，听瑟之乐也。或曰：空桑，楚地名。一作徕归，下并同。二八接舞，接，联也。舞，一作武。投诗赋只。投，合也。诗赋，雅乐也。古者以琴瑟歌诗赋为雅乐，《关雎》、《鹿鸣》是也。言有美女十六人，联接而舞，发声举足，与诗雅相合，且有节度也。叩钟调磬， 叩，击也。金曰钟，石曰磬也。娱人乱只。娱，乐也。乱，理也。言美女起舞，叩钟击磬。得其节度，则诸乐人各得其理，有条序也。四上竞气，四上，谓上四国，代、秦、郑、卫也。极声变只。言四国竞发，善气，穷极音声，变易其曲，无终已也。魂乎归徕！听歌撰只。撰，具也。言观听众乐，无不具也。朱唇皓齿，皓，白。朱唇，一作美人。嫭以姱只。嫭、姱，好貌也。言美人朱唇白齿，嫭眄美姿，仪状姱好可近，而亲侍左右也。嫭，一作嫮。比德好闲，习以都只。言选择美人，比其才德、容貌，都闲习于礼节，乃敢进也。丰肉微骨，丰，厚也。微，细也。调以娱只。言美人肥白润泽，小骨厚肉，肌肤柔弱，心志和调，宜侍燕居，以自娱乐也。魂乎归徕！安以舒只。言美女鲜好，可以安意舒缓忧思也。嫮目宜笑，嫮，眄瞻貌。娥眉曼只。曼，泽也。言复有异女，工于嫮眄，好口宜笑，娥眉曼泽，异于众人也。容则秀雅，则，法也。秀，异也。稚朱颜只。稚，幼也。朱，赤也。言美女仪容闲雅，动有法则，秀异于人，年又幼稚，颜色赤白，体香洁也。魂乎归徕！静以安只。言美好之女，可以静居安精神也。姱脩滂浩，脩，长也。滂浩，广大也。一作脩广婉心。婉，一作远。丽以佳只。 佳，善也。言美女身体脩长，用意广大，多于所知，又性婉顺善心肠也。曾颊倚耳，曾，重也。倚，辟也。曲眉规只。规，圜也。言美女之面，丰容丰满，颊肉若重，两耳郭辟，曲眉正圜，貌绝殊也。郭，一作郤。滂心绰态， 绰，犹多也。态，姿也。滂，一作漫。绰，一作淖。姣丽施只。姣，好也。言美女心意广大，宽能容众，多姿绰态，调戏不穷，既好有智，无所不施也。小腰秀颈，若鲜卑只。 鲜卑，□带头也。言好女之状，腰支细少，颈锐秀长，靖然而特异，若以鲜卑之带，约而束之也。魂乎归徕！思怨移只。移，去也。言美女可以忘忧，去怨思也。思，一作□。古本作怨思移只。易中利心，以动作只。言复有美女，用志滑易，心意和利，动作合礼，能顺人意，可以自侍也。粉白黛黑，施芳泽只。言美女又工妆饰，傅着脂粉，面白如玉，黛画眉鬓，黑而光净，又施芳泽，其芳香郁渥也。长袂拂面，袂，袖也。拂，拭也。善留客只。言美女工舞，揄其长袖，周旋屈折，拂拭人面，芬香流衍，众客喜乐，留不能去也。魂乎归徕！以娱昔只。 昔，夜也。《诗》云：乐酒今昔。 言可以终夜自娱乐也。昔，一作夕。青色直眉，美目媔只。媔，黠也。言复有美女，体色青白，颜眉平直，美目窃眄，媔然黠慧，知人之意也。靥辅奇牙，宜笑嘕只。嘕，笑貌也。言美女颊有靥辅，口有奇牙，嘕然而笑，尤媚好也。辅，一作□。丰肉微骨，体便娟只。便娟，好貌也。已解于上。魂乎归徕！恣所便只。便，犹安也。言所选美女五人，仪貌各异，恣魂所安，以侍栖宿也。 

　　夏屋广大，沙堂秀只。沙，丹沙也。言乃为魂造作高殿峻屋，其中广大，又以丹沙朱画其堂，其形秀异，宜居处也。南房小坛，房，室也。坛，犹堂也。观绝霤只。观，犹楼也。霤，屋宇也。言复有南房别室，闲静小堂，楼观特高，与大殿宇绝远，宜游宴也。曲屋步壛， 曲屋，周阁也。步壛，长砌也。壛，一作□。宜扰畜只。扰，谨也。言南堂之外，复有曲屋周旋，阁道步壛，长砌其路，险狭宜乘扰谨之马，周旋屈折，行游观也。畜，一作□，一作兽。腾驾步游，腾，驰。猎春囿只。春草始生，囿中平易也。言从曲阁之路，可驾马腾驰，而临平易，又可步行遂往，田猎于春囿之中，取禽兽也。琼毂错衡，金银为错。琼，一作瑶。英华假只。假，大也。言所乘之车，以玉饰毂，以金错衡，英华 照燿，大有光明也。假，一作嘏。茞兰桂树，郁弥路只。言所行之道，皆罗桂树，茞兰香草，郁郁然满路，动履芳洁，德义备也。茞，一作芷。魂乎归徕！恣志虑只。言魂乎徕归，居有大殿，宴有小堂，游有园囿，恣君所志而处之也。虑，一作处。孔雀盈园，畜鸾皇只。畜，养也。言园中之禽，则有孔雀群聚，盈满其中，又养鸾鸟、凤皇，皆神智之鸟，可珍重也。畜，《释文》作慉。鹍鸿群晨，鹍，鹍鸡。鸿，鸿鹤也。杂鹙鸧只。鹙鸧，鵚鹙也。《诗》云：有鹙在梁。言鹍鸡鸿鹤，群聚候时。鹤知夜半，鹍鸡晨鸣，各知其职也。杂以鹙鸧之属，鸣声啾啾，各有节度也。鸿鹄代游，曼鹔鷞只。曼，曼衍也。鹔鷞，俊鸟也。言复有鸿鹄，往来游戏，与鹔鷞俱飞，翩翻曼衍，无绝已也。曼，一作漫。鷞，一作□。魂乎归徕！凤皇翔只。言所居园圃，皆多俊大之鸟，咸有智谟，魂宜来归，若凤皇之翔归有德，就同志也。或曰：鸾、皇以下，皆大鸟，以喻仁智之士。言楚国多贤，魂宜来归也。曼泽怡面，怡，怿貌也。怡，一作台。注云：台，泽貌也。血气盛只。言魂来归，己则心志说乐，肌肤曼致，面貌怡怿，血气充盛，身体强壮也。盛，一作□。永宜厥身，保寿命只。言魂既还归，则与己身相共俱生，长保寿命，终百年也。一云长保命只。室家盈廷，爵禄盛只。言己既保年寿，室家宗族，盈满朝廷，人有爵禄，豪强族盛也。魂乎归徕！居室定只。言官爵既崇，宗族既盛，则居家之道，大安定也。接径千里，出若云只。言楚国境界，径路交接，方千余里，中有隐士，慕己徕出，集聚若云也。三圭重侯，三圭，谓公、侯、伯也。公执桓圭，侯执信圭，伯执躬圭，故言三圭也。重侯，谓子、男也，子、男共一爵，故言重侯也。听类神只。言 楚国所包，中有公、侯、伯、子、男执玉圭之君，明于知人，听愚贤之类，别其善恶，昭然若神，能荐达贤人也。察笃夭隐，笃，病也。早死为夭。隐，匿也。夭，一作夭。孤寡存只。言三圭之君，不但知贤愚之类，乃察知万民之中，被笃疾病早夭死，及隐逸之士，存视孤寡而振赡之也。魂兮归徕！正始昆只。昆，后也。言楚国公侯昭明，魂宜来归，遂忠信之志，正终始之行，必显用也。兮，一作乎。 

　　田邑千畛，田，野也。畛，田上道也。邑，都邑也。《诗》云：徂隰徂畛。人阜昌只。阜，盛也。昌，炽也。言楚国田野广大，道路千数，都邑众多，人民炽盛，所有肥饶，乐于他国也。美冒众流，冒，覆。 德泽章只。章，明也。言楚国有美善之化，覆冒群下，流于众庶，德泽之惠，甚着明也。先威后文，威，武。善美明只。言楚国为政，先以威武严民，后以文德抚之，用法诚善美，而君明臣直，魂宜还归也。 魂乎归徕！赏罚当只。言君明臣正，赏善罚恶，各当其所也。一作徕归。名声若日，照四海只。言楚王方建道德名声，光辉若日之明，照见四海，尽知贤愚。照，一作昭。德誉配天，万民理只。言楚王脩德于内，荣誉外发，功德配天，能理万民之冤结也。理，一作治。一本此二句次“善美明只”之后。北至幽陵，幽陵，犹幽州也。南交址只。交趾，地名。西薄羊肠，羊肠，山名。东穷海只。言荣誉流行，周遍四极，无远不闻也。魂乎归徕！尚贤士只。言魂急归徕，楚方 尚进贤士，必见进用也。一作徕归。一云：尚进士只。一云：进贤士只。发政献行，献，进。禁苛暴只。言楚王发教施令，进用仁义之行，禁绝苛刻暴虐之人也。禁，一作绝。举杰压陛， 一国之高为杰。压，抑也。陛，阶次也。压，一作厌。陛，一作阶。诛讥罢只。讥，非也。罢，驽也。言楚国选举，必先升用杰俊之士，压抑无德，不由阶次之人，非恶罢驽，诛而去之。直赢在位，赢，余。近禹麾只。禹，圣王，明于知人。麾，举手也。言忠直之人，皆在显位，复有赢余贤俊，以为储副，诚近夏禹指麾取士，一国之人，悉进之也。一云诚近夏禹所称，举贤人之意也。豪杰执政，千人才曰豪，万人才曰杰。杰，一作俊。执，一作理。流泽施只。言豪杰贤士，执持国政，惠泽流行，无不被其施也。魂乎徕归！国家为只。言魂乎急徕归，为国家作辅佐也。雄雄赫赫，天德明只。雄雄赫赫，威势盛也。言楚王有雄雄之威，赫赫之勇，德配天地，体性高明，宜为尽节也。三公穆穆，穆穆，和美貌。登降堂只。言楚有三公，其位尊高，穆穆而美，上下玉堂，与君议政，宜急徕归，处履之也。降，一作玉。诸侯毕极，立九卿只。言楚选置三公，先用诸侯，尽极，乃立九卿以续之，用士有道，不失其次序也。昭质既设，昭质，谓明旦也。大侯张只。侯，谓所射布也。王者当制服诸侯，故名布为侯而射之。古者，选士必于乡射。心端志正，射则能中，所以别贤不肖也。言楚王选士，必于乡射，明旦既设礼，张施大侯，使众射之，中则举进，不中退却，各以能升，民无怨望也。执弓挟矢，挟，持也。矢，箭也。揖辞让只。上手为揖，言众士将射，已持弓箭，必先举手以相辞让，进退有礼，不失威仪也。一云：揖让辞只。魂乎徕归！尚三王只。尚，上也。三王，禹、汤、文王也。言魂急徕归，楚国举士，上法夏、殷、周，众贤并进，无有遗失也。 
  
  
  

楚辞卷第十一
　惜誓章句第十一　　　楚辞
　　　《惜誓》者，不知谁所作也。或曰贾谊，疑不能明也。《汉书》：贾谊，洛阳人。文帝召为博士，议以谊任公卿。绛灌之属毁谊，天子亦疏之，以谊为长沙王太傅。意不自得，及度湘水，为赋以吊屈原。赋云：所贵圣之神德兮，远浊世而自藏。使麒麟可系而羁兮，岂云异夫犬羊。又曰：凤皇翔于千仞兮，览德辉而下之。见细德之险微兮，遥增击而去之。彼寻常之污渎兮，岂容吞舟之鱼。横江潭之鳣鲸兮，固将制于蝼蚁。与此语意颇同。惜者，哀也。誓者，信也，约也。言哀惜怀王，与己信约，而复背之也。古者君臣将共为治，必以信誓相约，然后言乃从一作从之。而身以亲也。盖刺怀王有始而无终也。 
　　惜余年老而日衰兮，岁忽忽而不反。言哀己年岁已老，气力衰微，岁月卒过，忽然不还，而功不成，德不立也。登苍天而高举兮，历众山而日远。言己想得道真，上升苍天，高抗志行，经历众山，去我乡邑，日以远也。观江河之纡曲兮，离四海之沾濡。言己遂见江河之纡曲，志为盘结；遇四海之风波，衣为濡湿。心愁身苦，忧悲且思也。遇，一作过。攀北极而一息兮，吸沆瀣以充虚。言己周流行求道真，冀得上攀北极之星，且中休息，吸清和之气，以充空虚，疗饥渴也。以，一作以。 飞朱鸟使先驱兮，驾太一之象舆。言己吸天元气，得其道真。即朱雀神鸟为我先导，遂乘太一神象之舆，而游戏也。苍龙蚴虬于左骖兮，白虎骋而为右騑。言己德合神明，则驾苍龙，骖白虎，其状蚴虬有威容也。 建日月以为盖兮，载玉女于后车。言己乃立日月之光，以为车盖。载玉女于后车，以侍栖宿也。驰骛于杳冥之中兮，休息呼昆仑之墟。言己虽驰骛杳冥之中，脩善不倦，休息昆仑之山，以游观也。骛，一作骛。呼，一作乎。乐穷极而不厌兮，愿从容呼神明。言己周行观望，乐无穷极，志犹不厌，愿复与神明俱游戏也。呼，一作乎。涉丹水而驼骋兮，丹水，犹赤水也。《淮南》言赤水出昆仑也。驼，一作驰。右大夏之遗风。大夏，外国名也。在西南。言己复渡丹水而驰骋，顾见大夏之俗，思念楚国也。黄鹄之一举兮，知山川之纡曲。再举兮，睹天地之圜方。言黄鹄养其羽翼，一飞则见山川之屈曲，再举则知天地之圜方。居身益高，所睹愈远也。以言贤者亦宜高望远虑，以知君之贤愚也。黄，一作鸿。一，或作壹。睹，一作睹，一作知。临中国之众人兮，讬回□乎尚羊。 尚羊，游戏也。言己临见楚国之中，众人贪佞，故讬回风，远行游戏也。一云：讬回风乎倘佯。乃至少原之野兮，少原之野，仙人所居。野，一作野。赤松王乔皆在旁。言遂至众仙所居，而见赤松子与王乔也。乔，一作侨。二子拥瑟而调均兮，均，亦调也。余因称乎清商。清商，歌曲也。言赤松、王乔见己欢喜，持瑟调弦而歌。我因称清商之曲最为善也。澹然而自乐兮，澹，一作淡。吸众气而翱翔。众气，谓朝霞、正阳、沦阴、沆瀣之气也。言己得与松乔相对，心中澹然而自欣乐，俱吸众气而游戏。念我长生而久仙兮，不如反余之故乡。言屈原设去世离俗，遭遇真人，虽得长生久仙，意不甘乐，犹思楚国，念故乡。忠信之至，恩义之笃也。黄鹄后时而寄处兮，鸱枭群而制之。言黄鹄一飞千里，常集高山茂林之上，设后时而欲寄处，则鸱枭群聚，禁而制之，不得止也。言贤者失时后辈，亦为谗佞所排逐。一作鸿鹄。神龙失水而陆居兮，为蝼蚁之所裁。 蝼，蝼蛄也。蚁，蚍蜉也。裁，制也。言神龙常潜深水，设其失水，居于陵陆之地，则为蝼蚁、蚍蜉所裁制，而见啄啮也。以言贤者不居庙堂，则为俗人所侵害也。蚁，一作螘。夫黄鹄神龙犹如此兮，况贤者之逢乱世哉！言黄鹄能飞翔，神龙能存能亡，奄然失所，为鸱枭、蝼蚁所制，其困如此。何况贤者，身无爵禄，为俗人所困侮，固其宜也。 寿冉冉而日衰兮，固儃回而不息。儃回，运转也。言己年寿日以衰老，而楚国群臣承顺君非，随之运转，常不止息也。固，一作国。儃，一作邅。 俗流从而不止兮，众枉聚而矫直。枉，邪也。矫，正也。言楚国俗人流从谄谀，不可禁止，众邪群聚，反欲正忠直之士，使随之也。或偷合而苟进兮，或隐居而深藏。言士有偷合于世，苟欲进取，以得爵位。或有修行 德义，隐藏深山，而君不照知也。苦称量之不审兮， 称所以知轻重，量所以别多少。同权概而就衡。概，平也。权、衡，皆称也。言患苦众人，称物量谷，不知审其多少，同其称平，以失情实，则使众人怨也。以言君不称量士之贤愚，而同用之，则使智者恨也。或推移而苟容兮，或直言之谔謣。言臣承顺君非，可推可移，苟自容入以得高位。有直言谔谔，谏正君非，而反放弃之也。移，一作移。谔，《释文》作□。伤诚是之不察兮，并纫茅丝以为索。单为纫，合为索。言己诚伤念君待遇苟合之人与忠直之士，曾无别异，犹并纫丝与茅共为索也。一云：并绳丝以为索。注云：单为绳，合为索。方世俗之幽昏兮，幽昏，不明也。眩白黑之美恶。眩，惑也。言方今之世，君臣不明，惑于贪浊，眩于白黑，不能知人善恶之情也。一本“眩”下有“于”字。放山渊之龟玉兮，龟可以决吉凶，故人亦 □之。放，弃也。相与贵夫砾石。小石为砾。言世人皆弃昆山之玉，大泽之龟，反相与贵重小石也。言闇君贵佞伪，贱忠直也。梅伯数谏而至醢兮，已解于《离骚经》。醢，一作菹。一云：至菹醢兮。来革顺志而用国。来革，纣佞臣也。言来革佞谀，从顺纣意，故得显用，持国权也。悲仁人之尽节兮，反为小人之所贼。言哀伤梅伯尽忠直之节，谏正于纣，反为来革所谮，而被贼害也。比干忠谏而剖心兮，剖，一作割。箕子被发而佯狂。已解于《 
九章》。佯，一作详。水背流而源竭兮，竭，《释文》作渴。木去根而不长。言水横流，背其源泉，则枯竭，木去其根株，则枝叶不长也。以言人背仁义、违忠信，亦将遇害也。非重躯以虑难兮，惜伤身之无功。言己非重爱我身，以虑难而不竭忠，诚伤生于世闲，无功德于民也。躯，一作体。已矣哉！独不见夫鸾凤之高翔兮，乃集大皇之野。大皇之野，大荒之薮。一无“夫”字。 大，一作太。野，一作野。一注云：皇，美也。大，美之薮。循四极而回周兮，见盛德而后下。言鸾鸟、凤皇乃高飞于大荒之野，循于四极，回旋而戏，见仁圣之王，乃下来集归于有德也。以言贤者亦宜处山泽之中，周流观望，见高明之君，乃当仕也。回，一作佪。而回周兮，一作以周览兮。彼圣人之神德兮，远浊世而自藏。言彼神智之鸟，乃与圣人合德。见非其时，则远藏匿迹。言己亦宜效之也。使麒麟可得羁而系兮，一无“得”字。一本“系”下有“之”字。又何以异呼犬羊？言麒麟仁智之兽，远见避害，常藏隐不见，有圣德之君乃肯来出。如使可得羁系而畜之，则与犬羊无异，不足贵也。言贤者亦以不可枉屈为高，如可趋走，亦不足称也。呼，一作乎，一作夫。 
  
  
  

楚辞卷第十二
　招隐士章句第十二　　　楚辞
　　　《招隐士》者，淮南小山之所作也。昔淮南王安，博雅好古，招怀天下俊伟之士。《汉书》：淮南王安好书，招致宾客数千人，作为内外书甚众。自八公之徒，咸慕其德，而归其仁，《神仙传》曰：八公诣门，王执弟子之礼。后八公与安俱仙去。各竭才智，竭，一作擅。 着作篇章，分造辞赋，以类相从，故或称小山，或称大山。其义犹《诗》有《小雅》、《大雅》也。《汉．艺文志》有淮南王群臣赋四十四篇。小山之徒，闵伤屈原，又怪其文升天乘云，役使百神，似若仙者，虽身沈没，名德显闻，与隐处山泽无异，故作《招隐士》之赋，以章其志也。也，一作云迩。 
　　桂树丛生兮桂树芬香，以兴屈原之忠贞也。山之幽，远去朝廷，而隐藏也。偃蹇连蜷兮容貌美好，德茂盛也。蜷，一作卷。枝相缭。仁义交错，条理成也。以言才德高明，宜辅贤君为贞干也。五臣云：皆树之美貌，亦喻原之美行。山气巃嵷兮岑崟嵾嵯，云滃郁也。巃，一作□。五臣云：巃嵷，云气貌。石嵯峨。嵯峨，□嶭，峻蔽日也。五臣云：嵯峨，高貌。溪谷崭岩兮崎岖閜寪，险阻□也。五臣云：崭岩，险峻貌。 水曾波。踊跃沣沛，流迅疾也。曾，一作增。猿狖群啸兮禽兽所居，至乐佚也。猿，一作猿。虎豹嗥。猛兽争食，欲相啮也。以言山谷之中，幽深险阻，非君子之所处，猿狖虎豹，非贤者之偶，使屈原急来也。攀援桂枝兮登山引木，远望愁也。一云；引持美木，喻美行也。五臣云：援，持也。言原引持美行，淹留于此，以待明君。聊淹留。周旋中野，立踟蹰也。王孙游兮隐士避世，在山隅也。游，一作游。五臣云：原与楚同姓，故云王孙。不归，违偝旧土，弃室家也。春草生兮万物蠢动，抽萌芽也。萋萋。垂条吐叶，纷华荣也。五臣云：萋萋，草色。岁暮兮年齿已老，寿命衰也。不自聊，中心烦乱，常含忧也。蟪蛄鸣兮蜩蝉得夏，喜呼号也。五臣云：蟪蛄，夏蝉。啾啾。 秋节将至，悲嘹□也。以言物盛则衰，乐极则哀，不宜久隐，失盛时也。坱兮轧，雾气昧也。山曲岪，盘诘屈也。心淹留兮志望绝也。恫慌忽。亡妃匹也。一作洞荒忽。五臣云：忧思深也。罔兮沕，精气失也。五臣云：失志貌。憭兮栗，心剥切也。栗，一作栗。虎豹穴，嵺穿岤也。穴，一作岤。五臣云：既危苦，又进虎豹之穴。丛薄深林兮攒刺棘也。人上栗。恐变色也。上， 一作之。五臣云：栗，战也。 嵚岑碕礒兮，山阜□嵎。嵚，一作□。岑，一作崟。碕礒，一作崎嶬。碅磳磈硊， 崔嵬嵃嵃。树轮相纠兮交错扶疏。纠，作□。扶疏，一作纠纷。五臣云：轮，横枝也。林木茷□。枝条盘纡。一无“林木”二字。茷，一作苃，一作柭，一作茷。青莎杂树兮草木杂居。薠草靃靡， 随风披敷。薠，一作苹。靃，一作□，一作□。白鹿□麚兮众兽并游。麚，一作□。或腾或倚。走住异趋。一云：走□殊也。状貌崟崟兮峨峨，头角甚殊。蛾蛾，一作峨峨，音蚁。五臣云：头角高貌。 凄凄兮漇漎。衣毛若濡也。兮，一作而。漇，一作縰。狝猴兮熊罴，百兽俱也。慕类兮以悲。哀己不遇也。从此以上，皆陈山林倾危，草木茂盛，麋鹿所居，虎兕所聚，不宜育道德，养情性，欲使屈原还归郢也。五臣云：言山中之兽，犹慕俦类，而悲哀放弃独处，实难为心也。攀援桂枝兮配讬香木，誓同志也。援，一作折。一无“ 
援”字。聊淹留，踟蹰低佪，待明时也。一云倚立蹢□，待明时也。虎豹斗兮残贼之兽，忿争怒也。熊罴咆，贪杀之兽，跳梁吼也。禽兽骇兮雉兔之群，惊奔走也。亡其曹。违离党辈，失群偶也。王孙兮归来！旋反旧邑，入故宇也。一作来归。山中兮不可以久留。诚多患害，难隐处也。 
  
  
  

楚辞卷第十三
　七谏章句第十三　　　楚辞
　　　　　　　初放 
　　　　　　　沈江 
　　　　　　　怨世世，一作上。 
　　　　　　　怨思 
　　　　　　　自悲 
　　　　　　　哀命一作哀时命。 
　　　　　　　谬谏谬，一作缪。 
　　《七谏》者，东方朔之所作也。昔枚乘作《七发》，傅毅作《七激》，张衡作《七辩》，崔骃作《七依》，曹植作《七启》，张协作《七命》，皆《七谏》之类。李善云：《七发》者，说七事以起发太子也。犹《楚辞．七谏》之流。五臣云：七者，少阳之数，欲发阳明于君也。《前汉》：东方朔，字曼倩，为太中大夫，免为庶人。后常为郎，上书自讼不得大官，欲 求试用。谏者，正也，谓陈法度以谏正君也。古者，人臣三谏不从，退而待放。屈原与楚同姓，无相去之义，故加为《七谏》，慇懃之意，忠厚之节也。或曰：《七谏》者，法天子有争臣七人也。东方朔追悯屈原，故作此辞，以述其志，一作意。所以昭忠信、矫曲朝也。 

　　平生于国兮，平，屈原名也。一本国上有“中”字。长于原野。高平曰原，坰外曰野。言屈原少生于楚国，与君同朝，长大见远，弃于山野，伤有始而无终也。野，一作野。言语讷譅兮，出口为言，相答曰语。讷者，钝也。譅者，难也。譅，一作□，《释文》作譅。又无彊辅。言己质性忠信，不能巧利辞令，言语讷钝，复无彊友党辅，以保达己志也。彊，一作强。浅智褊能兮，褊，狭也。闻见又寡。寡，少也。屈原多才有智，博闻远见，而言浅狭者，是其谦也。数言便事兮，见怨门下。门下，喻亲近之人也。言己数进忠言，陈便宜之事以助治，而见怨恨于左右，欲害己也。一作数谏便事。王不察其长利兮，卒见弃乎原野。言怀王不察己忠谋可以安国利民，反信谗言，终弃我于原野而不还也。一无“见”字。野，一作野。伏念思过兮，无可改者。言己伏自思念，行无过失可改易也。群众成朋兮，群，一作群。上浸以惑。上，谓君也。浸，稍也。言佞人相与群聚，朋党成众，君稍以惑乱而不自知也。巧佞在前兮，贤者灭息。灭，消也。言佞臣巧好其言，顺意承旨，旦夕在于君前，而使忠贤之士心怀恐惧，吞声小语，消灭謇謇之气，以避祸患也。尧舜圣已没兮，一无 “圣”字。孰为忠直？言尧、舜圣明，今已没矣，谁为尽忠直也？高山崔巍兮，崔巍，高貌。水流汤汤。汤汤，流貌。言己 仰视高山，其形崔巍，而不知颓弛。俛视水流，汤焉流行，而不知竭。自伤不如山川之性，身将颠沛也。死日将至兮，与麋鹿如 □。陂池曰□。言己年岁衰老，死日将至，不得处国朝，辅政治，而与麋鹿同□，鸟兽为伍，将坠陷□阱，不复久也。块兮鞠，块，独处貌。匍匐为鞠。一作块鞠兮。当道宿，夜止曰宿。言己孤独无耦，块然独处，鞠然匍匐，当道而踬卧，无所栖宿也。举世皆然兮，举，一作与。余将谁告？举，与也。言举当世之人皆行佞伪，当何所告我忠信之情也？一无“余”字。斥逐鸿鹄兮，鸿鹄，大鸟。近习鸱枭，鸱枭，恶鸟。一无“习”字。枭，一作鸮。斩伐橘柚兮，橘柚，美木。列树苦桃。苦桃，恶木。言君亲近贪贼奸恶之人，而远仁贤之士也。便娟之脩竹兮，寄生乎江潭。便娟，好貌。屈原以竹自喻，言有便娟长好之竹，生于江水之潭，被蒙润泽而茂盛，自恨放流而独不蒙君之惠也。乎，一作于。上葳□而防露兮，葳□，盛貌。防，蔽也。下泠泠而来风。泠泠，清凉貌。言竹被润泽，上则葳□而防蔽雾露，言能有所覆也。下则泠泠清凉，可休庇也。以言己德上能覆盖于君，下能庇荫于民。孰知其不合兮，孰，一作固。若竹柏之异心。竹心空，屈原自喻志通达也。柏心实，以喻君闇塞也。言己性达道德，而君闭塞，其志不合，若竹柏之异心也。往者不可及兮，谓圣明之王尧、舜、禹、汤、文、武也。来者不可待。欲须贤君，年齿已老，命不可待也。悠悠苍天兮，莫我振理。悠悠，忧貌。振，救也。言己忧愁思想，则呼苍天。言己怀忠正，而君不知，群下无有救理我之侵冤者。窃怨君之不寤兮，吾独死而后已。言己私怨怀王用心闇惑，终不觉寤，令我独抱忠信，死于山野之中而已。 

　　　初放
  
　　惟往古之得失兮，言己思念古者，人君得道则安，失道则危，禹、汤以王，桀、纣以亡。览私微之所伤。伤，害也。言己又观人君私爱佞谗，受其微言，伤害贤臣者，国以危殆也。楚之无极、吴之宰嚭是也。尧舜圣而慈仁兮，后世称而弗忘。言尧舜所以有圣明之德者，以任贤能，慈爱百姓，故民至今称之也。弗，一作不。齐桓失于专任兮，夷吾忠而名彰。夷吾，管仲名也。管仲将死，戒桓公曰：竖刁自割，易牙烹子，此二臣者不爱其身，不慈其子，不可任也。桓公不从，使专国政。桓公卒，二子各欲立其所傅公子。诸公子并争，国乱无主，而桓公尸不棺，积六十日，虫流出户，故曰失于专任，夷吾忠而名着也。晋献惑于孋姬兮，申生孝而被殃。已解于《九章》篇中。孋，一作骊。偃王行其仁义兮，荆文寤而徐亡。荆，楚也。徐，偃王国名也。周宣王之舅申伯所封也。《诗》曰：申伯番番，既入于徐。周衰，其后僭号称王也。偃，谥也。言徐偃王修行仁义，诸侯朝之三十余国，而无武备。楚文王见诸侯朝徐者众，心中觉悟，恐为所并，因兴兵击之而灭徐也。故《司马法》曰：国虽强大，忘战必危。盖谓此也。 纣暴虐以失位兮，周得佐乎吕望。卒怒曰暴，贼善曰虐。言殷纣暴虐以失其位，周得吕望而有天下也。修往古以行恩兮，封比干之丘垄。小曰丘，大曰垄。言武王修先古之法，敬爱贤能，克纣，封比干之墓以彰其德，宣示四方也。垄，一作陇。贤俊慕而自附兮，日浸淫而合同。才敌千人为俊。浸淫，多貌也。言天下贤能英俊，慕周之德，日来亲附，浸淫盛多，四海并合，皆同志也。浸，一作侵。明法令而修理兮，兰芷幽而有芳。言周家选贤任士，官得其人，法令修理，故幽隐之士皆有嘉名也，一云：法令修而循理兮。 

　　苦众人之妒予兮，言己患苦楚国众人妒我忠直，欲害己也。箕子寤而佯狂。箕子，纣之庶兄，见比干谏而被诛，则被发佯狂以脱其难也。佯，一作详。不顾地以贪名兮，心怫郁而内伤。言己欲效箕子佯狂而去，不顾楚国之地，贪忠直之名，念君闇昧，心为伤痛而怫郁也。联蕙芷以为佩兮，过鲍肆而失香。言仁人联结蕙芷，服之于身，过鲍鱼之肆，则失其性而不芬香也。以言己积絫忠信，为谗人 所毁，失其忠名也。芷，一作若。佩，一作佩。香，一作芳。正臣端其操行兮，反离谤而见攘。谤，讪也。攘，排也。言正直之臣，端其心志，欲以辅君，反为谗人所谤讪，身见排逐而远放也。世俗更而变化兮，而，一作以。伯夷饿于首阳。言当世俗人皆改其清洁，化为贪邪，当若伯夷饿于首阳，而身垂功名也。独廉洁而不容兮，叔齐久而逾明。叔齐，伯夷弟也。言己独行廉洁，不容于世，虽饥饿而死，幸若叔齐久而有荣名也。逾，一作愈。浮云陈而蔽晦兮，使日月乎无光。言谗佞陈列在侧，则使君不聪明也。乎，一作兮。忠臣贞而欲谏兮，谗谀毁而在旁。言忠臣正其心欲谏其君，谗毁在旁，而不敢言也。秋草荣其将实兮，其，一作而。微霜下而夜降。微霜杀物，以喻谗谀。言秋时百草将实，微霜夜下而杀之，使不得成熟也。以言谗人晨夜毁己，亦将害己身，使其忠名不得成也。商风肃而害生兮，商风，西风。肃，急貌。一作肃肃。百草育而不长。 言秋气起，则西风急疾而害生物，使百华不得盛长，以言君令急促，□伤百姓，使不得保其性命也。育，一作堕。众并谐以妒贤兮，谐，同也。孤圣特而易伤。言众佞相与并同，以妒贤者。虽有圣明之智，孤特无助，易伤害也。一云：圣孤特。怀计谋而不见用兮，岩穴处而隐藏。士曰隐，宝曰藏。言己怀忠信之计，不得列见，独处岩穴之中，隐藏而已。成功隳而不卒兮，隳，坏也。 子胥死而不葬。言子胥为吴伐楚破郢，谋行功成，后用谗言，赐剑弃死，故言死而不葬也。世从俗而变化兮，随风靡而成行。言当世之人，见子胥被害，则变心从俗，以承上意，若风靡草，群聚成行而罗列。信直退而毁败兮，虚伪进而得当。言信直之臣，被蒙谮毁，而身败弃。虚伪之人，进用在位，而当显职也。追悔过之无及兮，之，不作而。无，一作不。岂尽忠而有功。言君进用虚伪之臣，则国倾危，追而自悔，亦无所及也。己欲尽忠直之节，终不能成其功也。岂，一作觊。废制度而不用兮，务行私而去公。言在位之臣，废先王之制度，务从私邪，背去公正，争欲求利也。终不变而死节兮，惜年齿之未央。言己执守清白而死忠直，终不变节，惜年齿尚少，寿命未尽，而将夭逝也。将方舟而下流兮，冀幸君之发蒙。大夫方舟，士特舟。蒙，僮蒙也。言我将方舟随江而浮，冀幸怀王开其蒙惑之心而还己也。方，一作舫。蒙，一作蒙。痛忠言之逆耳兮，恨申子之沈江。申子，伍子胥也。吴封之于申，故号为申子也。哀痛忠直之言忤逆君耳，使之恚怒，若申胥谏，吴王杀而沈之江流也。愿悉心之所闻兮，心，一作余。遭值君之不聪。悉，尽也。听远曰聪。言己欲尽忠竭其所闻，陈列政事，遭值怀王闇不聪明，而不见纳也。不开寤而难道兮，道，一作导。不别横之与纵。纬曰横，经曰纵。言君心常惑而不可开寤，语以政道，尚不别缯布经纬横纵，不能知贤愚亦明矣。听奸臣之浮说兮，奸，一作奸。绝国家之久长。言君好听邪说之臣虚言浮说，以自误乱，将绝国家累世久长之禄也。灭规矩而不用兮，背绳墨之正方。言君为政，灭先圣之法度而不施用，背弃忠直之臣，以自倾危。离忧患而乃寤兮，离，一作罹。若纵火于秋蓬。蓬，蒿也，秋时枯槁。言君信任佞谀，不虑艰难，卒遭忧患，然后乃觉，若放火于秋蒿，不可救制也。业失之而不救兮，尚何论乎祸凶？言君施行业以失道，身将危殆，尚复论国之祸凶，岂不晚哉？彼离畔而朋党兮，独行之士其何望？言彼谗佞相与朋党，并食重禄，独行忠直之士当复何望？宜穷困也。日渐染而不自知兮，稍积为渐，污变为染。积，一作渍。秋毫微哉而变容。锐毛为毫，夏落秋生。言君用谗邪，日以渐染，随之变化，而不自知，若秋毫更生，其容微眇，而日长大也。毫，一作豪。一无“哉”字。哉，一作裁。众轻积而折轴兮，原咎杂而累重。咎，过也。言车载众轻之物，以折其轴而不可乘，其过咎由重絫杂载众多之故也。以言国君听用群小之言，则坏败法度，而自倾危也。原，一作厚。赴湘沅之流澌兮，恐逐波而复东。言己心清洁，不能久居浊世，故赴湘、沅之水，与流澌俱浮，恐遂乘波而东入大海也。 怀沙砾而自沈兮，不忍见君之蔽壅。砾，小石也。言己所以怀沙负石，甘乐死亡，自沈于水者，不忍久见怀王壅蔽于谗佞也。壅，一作雍。 

　　　沈江
  
　　世沈淖而难论兮，沈，没也。淖，溺也。难，一作不。俗岒峨而嵾嵯。岒峨、嵾嵯，不齐貌。言时世之人沈没财利，用心淖溺，不论是非，不别忠佞，风俗毁誉，高下嵾嵯，贤愚合同，上不任贤，化 使然也。岒，一作岑。清泠泠而歼灭兮，清泠泠，以喻洁白，歼，尽也。灭，消也。歼，一作瀸，一作纤。一云：而日瀸兮。溷湛湛而日多。溷湛湛，喻贪浊也。言泠泠清洁之士，尽弃销灭，不见论用；贪浊之人，进在显位，日以盛多。枭鸮既以成群兮，玄鹤弭翼而屏移。言贪狼之人，并进成群；廉洁之士，敛节而退也。以，一作已。蓬艾亲入御于床笫兮，笫，床箦也。以喻亲密。一无“入”字。马兰踸踔而日加。马兰，恶草也。踸踔，暴长貌也。加，盛也。言蓬蒿萧艾入御房中，则马兰之草踸踔暴长而茂盛也。以言佞谄见亲近，则邪伪之徒踊跃而欣喜也。弃捐药芷与杜衡兮，余柰世之不知芳何。言弃捐芳草忠正之士，当柰世人不知贤何。药，一作兰。衡，一作蘅。一本“余”下有“今”字。一云：余柰夫世不知芳何。一云：余柰夫不知芳何。《释文》：药音约。何周道之平易兮，然芜秽而险戏。险戏，犹言倾危也。言周家建立德化，其道平直公方，所履无失，而言芜秽倾危者，心惑意异也。以平直为倾危，则以忠正为邪枉也。《诗》曰：周道如砥，其直如矢。高阳无故而委尘兮，高阳，帝颛顼也。委尘，坋尘也。言帝颛顼圣明克让，然无故被尘翳。言与帝共工争天下也。《 
淮南子》曰：颛顼与共工争为帝。 唐虞点灼而毁议。点，污也。灼，灸也。犹身有病，人点灸之。言尧、舜至圣，道德扩被，尚点灸谤毁。言有不慈之过，卑父之累也。谁使正其真是兮，言佞人妄论，以善为恶，乃非讪圣王，当谁使正其真伪乎？己以忠被罪，固其宜也。虽有八师而不可为。八师，谓禹、稷、□、皋陶、伯夷、倕、益、夔也。言尧、舜有圣贤之臣八人，以为师傅，不能除去虚伪之谤乎？疾谗之辞也。 

　　皇天保其高兮，后土持其久。言皇天保其高明之姿，不可逾越也。后土持其久长，不可掘发也。贤人守其志分，亦不可倾夺也。一云不可轻脱。服清白以逍遥兮，偏与乎玄英异色。玄英，纯黑也，以喻贪浊。言己被服芬香，履修清白，偏与贪浊者异行，不可同趣也。色，一作采。西施媞媞而不得见兮，西施，美女也。媞媞，好貌也。《 
诗》曰“好人媞媞”也。□母勃屑而日侍。□母，丑女也。勃屑，犹媻姗，膝行貌。言西施媞媞，仪容姣好，屏不得见。□ 母丑恶，反得媻姗而侍左右也。以言亲近小人，斥逐君子也。日，一作近。桂蠹不知所淹留兮，桂蠹，以喻食禄之臣也。言桂蠹食芬香，居高显，不知留止，妄欲移徙，则失甘美之木，亡其处也。以言众臣食君之禄，不建忠信，妄行佞谄，亦将失其位，丧其所也。蓼虫不知徙乎葵菜。言蓼虫处辛烈，食苦恶，不能知徙于葵菜，食甘美，终以困苦而 □瘦也。以喻己修洁白，不能变志易行，以求禄位，亦将终身贫贱而困穷也。知，一作能。处湣湣之浊世兮，今安所达乎吾志。言己居浊溷之世，无有达我清白之志也。湣，一作涽。一无“乎”字。一云：今安达乎吾志。意有所载而远逝兮，固非众人之所识。识，知也。言己心载忠正之志， 欲远去以求贤人君子，固非众人所能知也。骥踌躇于弊輂兮，踌躇，不行貌。輂，一作舆，一作辇。遇孙阳而得代。孙阳，伯乐姓名也。言众人不识骐骥，以驾败车，则不肯进，遇伯乐知其才力，以车代之，则至千里，流名德也。以言俗人不识己志，亦将遇明君，建道流化，垂功业也。吕望穷困而不聊生兮，遭周文而舒志。宁戚饭牛而商歌兮，桓公闻而弗置。皆解于《离骚经》。弗，一作不。路室女之方桑兮， 路室，客舍也。孔子过之以自侍。言孔子出游，过于客舍，其女方采桑，一心不视，喜其贞信，故以自侍。过，一作遇。 

　　吾独乖剌而无当兮，乖，差也。剌，邪也。心悼怵而耄思。耄，乱也，九十曰耄。言古贤俊皆有遭遇，我独乖差，与时邪剌，故心中自伤怵惕，而思志为耄乱。思比干之恲恲兮，恲恲，忠直之貌。哀子胥之慎事。子胥临死曰：抉吾两目，置吴东门，以观越兵之入也。死不忘国，故言慎事也。悲楚人之和氏兮，献宝玉以为石。遇厉武之不察兮，厉，厉王。武，武王。羌两足以毕斫。斫，断也。昔卞和得宝玉之璞，而献之楚厉王，或毁之以为石，王怒，断其左足。武王即位，和复献之，武王不察视，又断其右足。和乃抱宝泣于荆山之下，悲极血出，于是暨成王，乃使工人攻之，果得美玉，世所谓和氏之璧也。或曰：两足毕索。索，尽也。以言玉石易别于忠佞，尚不能知，己之获罪，是其常也。一本云：两足以之毕斫。 小人之居势兮，志狭智少，为小人也。视忠正之何若？言小人智少虑狭，苟欲承顺求媚，以居位势，视忠正之人当何如乎？甚于草芥也。之，一作其。改前圣之法度兮，前，一作先。喜嗫嚅而妄作。嗫嚅，小语谋私貌也。言小人在位，以其愚心，改更先圣法度，背违仁义，相与耳语谋利，而妄造虚伪以谮毁贤人也。嗫嚅，或作噂沓。亲谗谀而疏贤圣兮，讼谓闾娵为丑恶。讙哗为讼。闾娵，好女也。言君亲信谗谀之臣，斥逐忠正，背先圣法度，众人讙哗之讼，以好为恶，心惑意迷而不自知也。一无“谓”字。娵，一作娶。愉近习而蔽远兮，孰知察其黑白。言君近谄谀，习而信之，蔽远贤者，言不见用，谁当知己之清白，彼之贪浊也。愉，一作俞。卒不得效其心容兮，卒，一作来。安眇眇而无所归薄。薄，附也。言己放流，不得内竭忠诚，外尽形体，东西眇眇，无所归附也。专精爽以自明兮，晦冥冥而壅蔽。言己专壹忠情，竭尽耳目之精明，欲以助君，而为佞人之所壅蔽，不得进也。年既已过太半兮，然陷轲而留滞。□轲，不遇也。言己年已过五十，而□轲沈滞，卒无所逢遇也。陷，一作轗，一作□。欲高飞而远集兮，恐离罔而灭败。罔以喻法。言己欲高飞远止他方，恐遭罪法以灭败忠厚之志也。离，一作罹。独冤抑而无极兮，伤精神而寿夭。寿命夭也。皇天既不纯命兮，余生终无所依。依，保也。一本无上四句。愿自沈于江流兮，绝横流而径逝。径，一作远。宁为江海之泥涂兮，安能久见此浊世？言己思委命于江流，沈为泥涂，不忍久见贪浊之俗也。 

　　　怨世
  
　　贤士穷而隐处兮，士，一作者。 廉方正而不容。言时贪乱者众，贤者隐蔽，廉正之士不能容于世也。子胥谏而靡躯兮，比干忠而剖心。子推自割而□君兮，德日忘而怨深。已解于《九章》也。一云：推自割而食君兮。行明白而曰黑兮，荆棘聚而成林。荆棘多刺，以喻谗贼。言己修行清白，皎然日明，而谗人聚而蔽之谓之暗昧，（昧字据《楚辞章句》补。）使不得进也。聚，一作藂。江离弃于穷巷兮，蒺藜蔓乎东厢。廧序之东为东厢。以言贤者弃捐闾巷，小人亲近左右也。藜，一作藜。贤者蔽而不见兮，谗谀进而相朋。相朋，一作在位。朋，一作明。枭鸮并进而俱鸣兮，凤皇飞而高翔。言小人相举而论议，贤智隐而深藏也。愿壹往而径逝兮，壹，或作一。道壅绝而不通。言己思壹见君，尽忠言而遂径去，障蔽于谗佞而不得至也。 

　　　怨思
  
　　居愁懃其谁告兮，独永思而忧悲。言己放在山泽，心中愁苦，无所告愬，长忧悲而已。懃，一作苦。内自省而不惭兮，操愈坚而不衰。言己自念怀抱忠诚，履行清白，内不惭于身，外不媿于人，志愈坚固不衰懈也。隐三年而无决兮，岁忽忽其若颓。言己放在山野，满三年矣。岁月迫促，去若颓下，年且老也。古者人臣三谏不从，待放三年，君命还则复，无则遂行也。怜余身不足以卒意兮，怜，一作怜。卒，《释文》作□ 。冀一见而复归。言己自怜身老，不足以终志意。幸复一见君，陈忠言，还乡邑也。哀人事之不幸兮，幸，爱。属天命而委之咸池。咸池，天神也。言己自哀不能修人事以见爱于君，属禄命于天，委之神明而已。 身被疾而不闲兮，闲，差也。心沸热其若汤。言己修行仁义，身反被病而不闲差。忧道不立，心中怛然而气热，若汤之沸。沸，一作怫。冰炭不可以相并兮，并，并也。吾固知乎命之不长。言冰见炭则消，炭得冰则灭，以喻忠佞不可并处，则相伤害，固知我命之不得长久，将消灭也。一云：固知余命之不长。一云：吾乎固知命之不长。哀独苦死之无乐兮，惜予年之未央。自哀惜死年尚少也。予，一作余。悲不反余之所居兮，一本“不”下有“得”字。恨离予之故乡。不得归郢见故居也。鸟兽惊而失群兮，飞者为鸟，走者为兽。群，一作群。犹高飞而哀鸣。 言鸟兽失其群偶，尚 哀鸣相求，以刺同位之人，曾无相念之意也。狐死必首丘兮，夫人孰能不反其真情。真情，本心也。言狐狸之死犹向丘穴，人年老将死，谁有不思故乡乎？言己尤甚也。故人疏而日忘兮，新人近而俞好。言旧故忠臣，日以疏远；谗谀新人，日近而见亲也。俞，一作愈。一云：新人愈近而日好。莫能行于杳冥兮，孰能施于无报？言众人谁能有执心正行于杳冥之中，施于无报之人乎？言皆苟且而行，以求利也。 

　　苦众人之皆然兮，乘回风而远游。言己患苦众人皆行苟且，故乘风而远去也。凌恒山其若陋兮，凌，乘也。恒山，北岳也。陋，小也。聊愉娱以忘忧。言己乘腾高山，以为痹小，陟险犹易，聊且愉乐，以忘悲忧也。愉，一作偷。悲虚言之无实兮，谗言无诚，君不察也。苦众口之铄金。已解于《九章》中。过故乡而一顾兮，泣歔欷而沾衿。言己远行，犹思楚国，而悲泣也。厌白玉以为面兮，厌，着也。怀琬琰以为心。言己施行清白，心面若玉，内外相副。邪气入而感内兮，施玉色而外淫。淫，润也。言谗邪之言，虽自内感己志，而犹不变，玉色外润，而内愈明也。何青云之流澜兮，澜，一作烂。微霜降之蒙蒙。蒙蒙，盛貌。《诗》云：零雨其蒙。言遭佞人群聚，造作虚辞，君政用急，天早下霜，则害草木，伤其贞节也。之，一作而。蒙，一作濛。注同。徐风至而徘徊兮， 而，一作之。一作俳佪。疾风过之汤汤。风为号令。言君命宽则风舒，风舒则己徘徊而有还志也。令急风疾，则己惶遽，欲急去也。汤，一作荡。一云：疾风舒之荡荡。闻南藩乐而欲往兮，藩，蔽也。南国诸侯为天子藩蔽，故称藩也。唐本无“乐而”二字。至会稽而且止。会稽，山名也。言己 闻南国饶乐，而欲往至会稽山，且休息也。见韩众而宿之兮，问天道之所在。韩众，仙人也。天道，长生之道也。众，一作终。借浮云以送予兮，载雌霓而为旌。旌，旗也。有铃为旌也。载，一作戴。一云：载虹霓而为旍。驾青龙以驰骛兮，班衍衍之冥冥。言极疾也。 忽容容其安之兮，超慌忽其焉如。不知所之也。焉，一作安。苦众人之难信兮，愿离群而远举。举，去也。言苦见俗人多言无信，不可据任，故愿离众而远去也。登峦山而远望兮，峦，小山也。一云登峦，无“山” 字。好桂树之冬荣。南方有不死之草，北方有不释之冰也。一云：好桂茂而冬荣。观天火之炎炀兮，听大壑之波声。大壑，海水也。言己仰观天火，下睹海水，心愁思也。引八维以自道兮，天有八维，以为纲纪也。道，一作导。含沆瀣以长生。言己乃揽持八维，以自导引，含沆瀣之气，以不死也。居不乐以时思兮，以，一作而。一云思时。食草木之秋实。秋实，谓枣栗之属也。饮菌若之朝露兮，构桂木而为室。言饮食洁清，所处芬香也。杂橘柚以为囿兮，囿，一作圃。列新夷与椒桢。杂聚众善，以自修饬也。鹍鹤孤而夜号兮，哀居者之诚贞。言鹍鸡、鸧鹤大鸟犹知贤良，哀惜己之履行正直，而不施用也。 

　　　自悲
  
　　哀时命之不合兮，伤楚国之多忧。言己自哀生时禄命，好行公正，不与君合，怜伤楚国无有忠臣，国家 多忧也。内怀情之洁白兮，洁，一作质。遭乱世而离尤。言己怀洁白之志，以得罪过于众人也。而，一作以。恶耿介之直行兮，世溷浊而不知。言众人恶明正之直士，以君闇昧，不知用之故也。何君臣之相失兮，上沅湘而分离。言谗佞害己，使明君放逐忠臣，上下分离，失其所也。测汨罗之湘水兮，汨水在长沙罗县，下注湘水中。知时固而不反。言己沈身汨水，终不还楚国也。伤离散之交乱兮，遂侧身而既远。遂去而流迁也。处玄舍之幽门兮，穴岩石而窟伏。岩，穴也。言己修德不用，欲伏岩穴之中，以自隐藏也。从水蛟而为徒兮，与神龙乎休息。自喻德如蛟龙而潜匿也。乎，一作而。何山石之崭岩兮，灵魂屈而偃蹇。言山石高岩，非己所居，灵魂偃蹇难止，欲去之也。崭，一作□。含素水而蒙深兮，日眇眇而既远。素水，白水也。言虽远行，不失清白之节也。蒙深，一作濛濛。哀形体之离解兮，解，一作懈。神 □两而无舍。罔两，无所据依貌也。舍，止也。自哀身体陆离，远行解倦，精神罔两，无所据依而舍止也。□，一作罔。惟椒兰之不反兮，椒，子椒也。兰，子兰也。不，一作无。魂迷惑而不知路。言子椒、子兰不肯反己，魂□迷惑，不知道路当如何也。愿无过之设行兮，《释文》：行，户更切。虽灭没之自乐。言愿设陈己行，终无过恶，虽身没名灭，犹自乐不改易也。痛楚国之流亡兮，哀灵脩之过到。言怀王之过，已至于恶，楚国将危亡，失贤之故也。固时俗之溷浊兮，志瞀迷而不知路。瞀，闷也。迷，惑也。言己遭遇乱世，心中烦惑，不知所行也。念私门之正匠兮，匠，教也。遥涉江而远去。言己念众臣皆营其私，相教以利，乃以其邪心欲正国家之事，故己远去也。念女媭之婵媛兮，涕泣流乎于悒。于悒，增叹貌也。已解于《离 骚经》。悒，一作邑。我决死而不生兮，虽重追吾何及。言亦无所复还也。一云：吾其何及。 戏疾濑之素水兮，望高山之蹇产。言己履清白，其志如水，虽遇弃放，犹志仰高远而不懈也。高山，一作乔木。哀高丘之赤岸兮，遂没身而不反。言己哀楚有高丘之山，其岸峻险，赤而有光明，伤无贤君，将以阽危，故沈身于湘流而不还也。没，一作殁。 

　　　哀命
  
　　怨灵脩之浩荡兮，已解于《离骚经》。夫何执操之不固。操，志也。固，坚也。言己念怀王信用谗佞，志数变移而不坚固也。悲太山之为隍兮，隍，城下池也。《易》曰“城复于隍”也。隍，一作湟。孰江河之可涸。涸，塞也。言太山将颓为池，以喻君且失其位，用心迷惑，过恶已成，若江河之决，不可涸塞也。愿承闲而效志兮，志，一作忠。恐犯忌而干讳。所畏为忌，所隐为讳。干，触也。言己愿承君闲暇之时，竭效忠言，恐犯上忌，触众人，而见刑诛也。卒抚情以寂寞兮，寞，一作漠。然怊怅而自悲。怊怅，恨貌也。言己终抚我情，寂寞不言，然怊怅自恨，心悲毒也。玉与石其同匮兮，匮，匣也。其，一作而。贯鱼眼与珠玑。圜泽为珠，廉隅为玑。以言君不知贤愚忠佞之士，犹同玉石杂、鱼眼与珠玑同贯而不别也。一云：粗嵎为玑。驽骏杂而不分兮，驽，顿马也。良马为骏。服罢牛而骖骥。在辕为服，外騑为骖。言君选士用人，杂用驽骏，不异贤愚，若驾罢牛，骖以骐骥，才力不同也。年滔滔而自远兮，滔滔，行貌。远，一作往。寿冉冉而愈衰。自伤不遇，年衰老也。愈，一作俞。心悇憛而烦冤兮，悇憛，忧愁貌也。冤，一作怨，《释文》作宛，于袁切。 蹇超摇而无冀。蹇，辞也。超摇，不安也。言己自念年老，心中悇憛，超摇不安，终无所冀望也。 

　　固时俗之工巧兮，灭规矩而改错。却骐骥而不乘兮，策驽骀而取路。当世岂无骐骥兮，诚无王良之善驭。见执辔者非其人兮，故驹跳而远去。皆已解在《九辩》。不量凿而正枘兮，恐矩矱之不同。已解于《离骚经》。同，一作周。不论世而高举兮，恐操行之不调。调，和也。言人不论世之贪浊，而高举清白之行，恐不和于俗，而见憎于众也。弧弓弛而不张兮，弛，解。弧一作故，弛一作弛。《释文》作□。孰云知其所至？言弧弓虽强，弛而不张，谁知其力之所至乎？以言贤者不在职位，亦不知其才德也。无倾危之患难兮，焉知贤士之所死？言国无倾危之难，则不知贤士之伏节死义。俗推佞而进富兮，节行张而不着。张，一作明。 贤良蔽而不群兮，朋曹比而党誉。邪说饰而多曲兮，正法弧而不公。弧，戾也。言世俗之人，推佞以为贤，进富以为能，故君之正法胶戾不用，众皆背公而向私也。一本“邪”下有“枉”字。直士隐而避匿兮，避，一作辟，谗谀登乎明堂。明堂，布政之宫也。言忠直之士隐身避世，谗谀之人反登明堂而为政也。弃彭咸之娱乐兮，言弃彭咸清洁之行，娱乐风俗，则为贪佞也。灭巧倕之绳墨。言工灭巧倕之绳墨，则枉直失其制也。言君偝先王之法，则自乱惑也。菎蕗杂于黀蒸兮，枲翮曰黀，□竹曰蒸。言持菎蕗香直之草，杂于黀蒸，烧而燃之，则不识于物也。以言取忠直弃之林野，亦不知贤也。一作□簬。黀，一作菆，一作靡，一作□，一作 □，一作□，一作藂。一云：菎蔬杂于黀□。机蓬矢以射革。矢，箭也。言张强弩之机，以蓬蒿之箭，以射犀革之盾，必摧折而无所能入也。言使愚巧任政，必致荒乱，无所能成也。驾蹇驴而无策兮，蹇，跛也。策，箠也。又何路之能极？极，竟也。言君任驽顿之臣，使在显职，如驾跛蹇之驴，又无鞭箠，终不竟道，将倾覆也。以直针而为钓兮，钓，一作钩。又何鱼之能得？言君不能以礼敬聘请贤者，犹以直针钓鱼，无所能得也。伯牙之绝弦兮，伯牙，工鼓琴也。无钟子期而听之。钟子期，识音者也。言钟子期死，伯牙破琴绝弦，不肯复鼓，以世无知音也。言己不遇明君识忠直者，亦宜钳口而不语言也。和抱璞而泣血兮，一云和氏。安得良工而剖之？和，卞和也。剖，犹治也。已解于上篇也。安，一作焉。剖，一作刊，一作刑。 

　　同音者相和兮，谓清浊也。同类者相似。谓好恶也。以言君清明则洁白之士进，君闇昧则贪浊之人用。《易》曰：方以类聚，物以群分。似，一作仇。飞鸟号其群兮，鹿鸣求其友。同志为友。言飞鸟登高木，志 意喜乐，则和鸣求其群而呼其耦。鹿得美草，口甘其味，则求其友而号其侣也。以言在位之臣，不思贤念旧，曾不若鸟兽也。《 
诗》曰：嘤其鸣矣，求其友声。又曰：呦呦鹿鸣，食野之苹。故叩宫而宫应兮，弹角而角动。叩，击也。弹，揳也。宫、角，五音也。言叩击五音，各以其声感而相应也。以言君求仁则仁至，修正则下直也。一云：叩宫而商应，弹角而征动。虎啸而谷风至兮，虎，阳物也。谷风，阳气也。言虎悲啸而吟，则谷风至而应其类也。以言君修德行正，则百姓随而化也。龙举而景云往。龙，介□，阴物也。景云，大云而有光者。云亦阴也。言神龙将举升天，则景云覆而扶之，辅其类也。言君好贤士，则英俊往而并集也。 音声之相和兮，言物类之相感也。言鸟兽相呼，云龙相感，无不应其类而从其耦也。伤君独无精诚之心以动贤也。一云：音击而相和兮。一无“言 ”及“也”字。 

　　夫方圜之异形兮，一云：若夫。圜，一作圆。势不可以相错。言君性所为，不与己合，若方与圜不可错杂，势不相安也。列子隐身而穷处兮，列子，古贤士也。世莫可以寄讬。言列子所以隐佚不仕而穷处者，以世多诈伪，无可以寄命讬身也。以，一作与。众鸟皆有行列兮，凤独翔翔而无所薄。已解于《九辩》也。翔翔，一作翱翔，一作洋洋。薄，一作合。经浊世而不得志兮，愿侧身岩穴而自讬。言己历贪浊之世，终不得展其志意，但甘处岩穴之中而隐伏也。一无“ 侧身”二字，有“依”字。欲阖口而无言兮，尝被君之厚德。阖，闭也。言己欲闭口结舌而不复言，以尝被君之厚禄，故不能默也。独便悁而怀毒兮，愁郁郁之焉极。言忧愁之无穷。便悁，一作申旦。愁，一作凭。念三年之积思兮，愿壹见而陈词。思一见君而陈忠言也。壹，或作一。不及君而骋说兮，骋，驰也。世孰可为明之。言己不及贤君，而骋极忠说，则时世闇蔽无可为明真伪也。身寝疾而日愁兮，寝，卧也。情沈抑而不扬。言己身被疾病，卧而愁思，自伤忠诚沈抑而不得扬达也。众人莫可与论道兮，悲精神之不通。言当世之人，无可与议事君之道者，哀我精神所志，而不得通于君也。 

　　　谬谏
　　　　鲍慎思云：篇目当在乱曰之后。按古本《释文》，《七谏》之后，乱曰别为一篇，《九怀》《九思》皆同。 
  
  
　　乱曰：鸾皇孔凤日以远兮，孔，孔雀也。一云：鸾孔凤皇。畜凫鴐鹅。一云：畜枭鴐鹅。鸡鹜满堂坛兮，高殿敞扬为堂，平场广坦为坛。扬，一作阳。蛙黾游乎华池。蛙，虾蟆也。华池，芳华之池也。言君推远孔凤，斥逐贤智，畜养鹅鹜，亲近小人，满于堂庭。蛙黾，谕谗谀弄口得志也。要褭奔亡兮，腾驾橐驼。要，一作騕。铅刀进御兮，遥弃太阿。要褭，骏马。太阿，利剑也。言君放远要褭英俊之士，而驾橐驼，任使罢驽顿朽之人，而弃明智之士也。拔搴玄芝兮，玄芝，神草也。列树芋荷。橘柚萎枯兮，橘柚，美木也。苦李旖旎。旖旎，盛貌也。言君乃拔去芝草，贱弃橘柚，种殖芋荷，养育苦李，爱重小人，斥逐君子也。甂瓯登于明堂兮， 甂瓯，瓦器名也。周鼎潜乎深渊。周鼎，夏禹所作鼎也。《左氏传》曰：昔夏禹之有德，远方图物，贡金九牧，铸鼎象物。桀有昏德，鼎迁于商。商纣暴虐，鼎迁于周，是为周鼎。言甂瓯之器登明堂，周鼎反藏于深渊之水。言小人任政，贤者隐匿也。乎，一作于。 自古而固然兮，吾又何怨乎今之人！言往古嫉妒忠直而不肯进用，我何为独怨今世之人乎？自慰之词。 
  
  
  

楚辞卷第十四
　哀时命章句第十四　　　楚辞
　　　《哀时命》者，严夫子之所作也。夫子名忌，忌，会稽吴人，本姓庄，当时尊尚，号曰夫子，避汉明帝讳曰严。一云名忌，字夫子。与司马相如俱好辞赋，客游于梁，梁孝王甚奇重之。忌哀屈原受性忠贞，一云受命而生。不遭明君而遇暗世，斐然作辞，叹而述之，一云追以述之。故曰《哀时命》也。 
　　哀时命之不及古人兮，夫何予生之不遘时。遘，遇也。《诗》云：遘闵既多。言己自哀生时年命，不及古贤圣之出遇清明之时，而当贪乱之世也。遘，一作遭。闵，一作愍。往者不可扳援兮，来者不可与期。言往者圣帝不可扳引而及，后世明王亦不可须待与期，伤生不遇时，遭困厄也。扳，一作攀。来，一作□。志憾恨而不逞兮，憾，亦恨也。《论语》曰：与朋友共，弊之而无憾。逞，解也。杼中情而属诗。属，续也。言己上下无所遭遇，意中憾恨，忧而不解，则杼我中情，属续诗文，以敶己志也。杼，一作抒。夜炯炯而不寐兮，怀隐忧而历兹。言己中心愁怛，目为炯炯而不能眠，如遭大忧，常怀戚戚，经历年岁，以至于此也。炯，一作□。《释文》作□。 隐，一作殷。心郁郁而无告兮，众孰可与深谋？言己心中忧毒，而无所告语，众皆谄谀，无可与议忠信也。欿愁悴而委惰兮，欿，愁貌也。委惰，懈倦也。惰，《释文》作□。老冉冉而逮之。言己欲行忠信而不得进，欿然愁悴，意中懈倦，年复已过，为老所及，而志不立也。居处愁以隐约兮，居，一作居。以，一作以。志沈抑而不扬。言己放于山泽，隐身守约，而志意沈抑，不得扬见于君，而永忧恨也。道壅塞而不通兮，通，一作达。江河广而无梁。言己欲竭忠谋，谗邪壅塞而不得达，若临江河无桥梁以济也。愿至昆仑之悬圃兮，辨钟山之玉英。钟山，在昆仑山西北。《淮南》言钟山之玉，烧之三日，其色不变。言己自知不用，愿避世远去，上昆仑山，游于悬圃，辨玉英咀而嚼之，以延寿也。揽瑶木之橝枝兮，揽，一作掔。橝，一作掸。望阆风之板桐。板桐，山名也，在阆风之上。言己既登昆仑，复欲引玉树之枝，上望阆风、板桐之山，遂陟天庭而游戏也。板，一作阪。弱水汩其为难兮，《尚书》曰：道弱水至于合黎也。路中断而不通。言己想得登神山，顾以娱忧，迫弱水不得涉渡，路绝不通，所为无可也。断，一作绝。势不能凌波以径度兮，以，一作而。度，一作渡。又无羽翼而高翔。言己势不能为船乘波渡水，又无羽翼 可以飞翔，当亦穷困也。然隐悯而不达兮，悯，一作闵。独徙倚而仿徉。徙倚，犹低佪也。言己隐身山泽，内自悯伤志不得达，独徘徊仿徉而游戏也。一作仿佯。怅惝罔以永思兮，以，一作而。心纡□而增伤。言己含忧仿徉，意中怅然，惝罔长思，心屈缠痛，苦重伤也。倚踌躇以淹留兮，以，一作以。日饥馑而绝粮。蔬不熟曰馑。言己欲踌躇久留，恐百姓饥饿粮食绝乏也。绝，古本作 □。粮，一作粻。廓抱景而独倚兮，超永思乎故乡。言己在于山泽，廓然无耦，独抱形景而立，长念楚国，心不能已，惝惘长思故乡也。乎，一作兮。一云：超永思乎此故乡。廓落寂而无友兮，谁可与玩此遗芳？玩，习也。言己居处廓落，又无知友，当谁与讲习忠信之谋也？白日晼晚其将入兮，哀余寿之弗将。将，犹长也。言日月西流，晼晚而殁，天时不可留，哀我年命不得长久也。弗，一作不。车既弊而马罢兮，蹇邅徊而不能行。言己周行四方，车以弊败，马又罢极，蹇然邅徊，不能复前，而不遇贤君也。徊，一作回。身既不容于浊世兮，不知进退之宜当。言己执贞洁之行，不能自入贪浊之世，愁不知进止之宜，当何所行者也。 

　　冠崔嵬而切云兮，剑淋离而从横。淋离，长貌也。言己虽不见容，犹整饰衣服，冠则崔嵬上摩于云，剑则长好，文武并盛，与众异也。衣摄叶以储与兮，摄叶、储与，不舒展貌。左袪挂于榑桑。袪，袖也。《诗》云：羔裘豹袪。言己衣服长大，摄叶储与，不得舒展，德能弘广，不得施用，东行则左袖挂于榑桑，无所不覆也。挂，一作絓。榑，一作扶。桑，一作□。右衽拂于不周兮，六合不足以肆行。六合，谓天地四方也。言己西行则右衽拂于不周之山，以 六合为小，不足肆行，言道德盛大无所不包也。上同凿枘于伏戏兮，戏，一作羲。下合矩矱于虞唐。言己德能纯美，宜上辅伏戏，与同制量，下佐尧、舜，与合法度而共治也。合，一作同。矩，一作规。愿尊节而式高兮，志犹卑夫禹汤。言己虽不见用，犹尊高节度，意卑禹、汤，不欲事也。虽知困其不改操兮，终不以邪枉害方。言己虽自知贫贱困极，不能变志易操，终不能邪枉其身，以害公方之行也。世并举而好朋兮，壹斗斛而相量。言今世之人，皆好朋党，并相荐举，持其贪佞之心，以量清洁之士。壹，或作一。斗，一作升。众比周以肩迫兮，比，亲也。周，合也。以，一作而。 贤者远而隐藏。言众佞相与合同，并肩亲比，故贤者远逝而藏匿也。一云隐而退藏。为凤皇作鹑笼兮，虽翕翅其不容。为凤皇作栖以鹑鴳之笼，虽翕其翅翼，犹不能容其形体也。以言贤者遭世乱，虽屈其身，亦不能自容入。一本“作” 上有“而”字。翅，一作翼。灵皇其不寤知兮，一无“寤”字。焉陈词而效忠？言怀王闇蔽，心不觉寤，安所陈词，效己之忠信乎？词，一作辞。俗嫉妒而蔽贤兮，孰知余之从容？言楚国风俗嫉妒蔽贤，无有知我进退执守忠信也。愿舒志而抽冯兮，冯，一作凭，一作懑，一作愁。庸讵知其吉凶？庸，用也。言己思舒志意，援引愤懑，尽极忠信，当何缘知其逢吉将被凶也？璋珪杂于甑窐兮，璋珪，玉名也。窐，甑，土孔（按土当作下）。一作珪璋。陇廉与孟娵同宫。陇廉，丑妇也。孟娵，好女也。言世人不识善恶，乃以甑窐之土杂厕圭玉，又使丑妇与好女同室也。以言君闇惑，不别贤愚也。举世以为恒俗兮，恒，常。固将愁苦而终穷。言举世不识贤愚，以为常俗，我固当终身穷苦而已。幽独转而不寐兮，惟烦懑而盈匈。懑，愤也。言己愁思展转而不 能卧，心中烦愤，气结满匈也。魂眇眇而驰骋兮，心烦冤之□□。 言己精魂眇眇独驰，心中烦懑，□□而忧也。魂，一作魂。之，一作而。志欿憾而不憺兮，憺，安。路幽昧而甚难。言己心中欿恨，意识不安，欲复远去，以道路深冥，难数移也。 

　　块独守此曲隅兮，然欿切而永叹。言己独处山野，块然守此山曲，心为切痛，长叹而已。愁脩夜而宛转兮，而，一作之。气涫□其若波。言己心忧宛转而不能卧，愁夜之长，气为涫□，若水之波也。其，一作而。波，一作汤。握剞劂而不用兮，剞劂，刻镂刀也。操规矩而无所施。言己怀德不用，若工握剞劂而无所刻镂，持方圜而无所错也。一云：而无施。骋骐骥于中庭兮，焉能极夫远道？言骐骥壹驰千里，乃骋之中庭促狭之处，不得展足以极远道也。以言使贤者执洒扫之役，亦不得展志意也。置猿狖于棂槛兮，夫何以责其捷巧？言猿狖当居高木茂林，见其才力，而置之棂槛之中，迫局之处，责其捷巧，非其理也。以言君子当在庙堂为政，而弃之山林，责其智能，亦非其宜也。猿，一作猿。狖，一作貌。捷，一作□。驷跛鳖而上山兮，吾固知其不能升。言己念君信用众愚，欲以致治，犹若驾跛鳖而欲上山，我固知其不能登也。释管晏而任臧获兮，臧，为人所贱系也。获，为人所系得也。贱系，一作残击。何权衡之能称？言君欲为政，反置管仲、晏婴，任用败军贱辱系获之士，何能称权衡兴至治乎？或曰；臧，守藏者也。获，生禽者也。皆卑贱无知之人。□簬杂于黀蒸兮，机蓬矢以射革。已解于《七谏》也。 □，竹也。一作菎簬。黀，一作菆，一作丛，一作靡。射，一作射。 负檐荷以丈尺兮，欲伸要而不可得。背曰负，荷曰檐。言己居于衰乱之世，常低头俛视，若以背肩负檐，丈尺而步，不敢伸要仰首，以远罪过也。檐，一作担。外迫胁于机臂兮，迫胁，近附也。机臂，弩身也。于，一作以。臂，一作辟。上牵联于矰隿。言己居常怖惧，若附强弩机臂，畏其妄发，上恐牵联于隿射，身被矰缴也。隿，一作弋。肩倾侧而不容兮，一云不得容。固惬腹而不得息。言己欲倾侧肩背，容头自入，又不见纳，故惬腹小息，畏惧患祸也。惬，一作□。腹，一作□。务光自投于深渊兮，务光，古清白之士也。不获世之尘垢。言古有贤士务光，憎恶浊世，言不见从，自投深渊而死，不为谗佞所尘污，己慕其行也。垢，一作埃。孰魁摧之可久兮，愿退身而穷处。言己为谀佞所谮，被过魁摧，不可久止，愿退我身，处于贫穷而已。凿山楹而为室兮，楹，柱。而，一作以。下被衣于水渚。渚，水涯也。言己虽穷，犹凿山石以为室柱，下洗浴水涯，被己衣裳，不失清洁也。雾露濛濛其晨降兮，一作朦朦。云依斐而承宇。言幽居山谷，雾露濛濛而晨来下，浮云依斐承我屋霤，昼夜闇冥也。斐，一作霏。一云：云衣斐斐而承宇。虹霓纷其朝霞兮，霓，一作蜺。夕淫淫而淋雨。言天云杂色，虹霓扬光，纷然炫燿，日未明旦，复有朝霞，则夕淋雨，愁且思也。怊茫茫而无归兮，茫，一作芒。怅远望此旷野。言己幽居遇雨，愁思茫茫，无所依归，但见旷野草木盛茂也。旷，一作广。下垂钓于溪谷兮，上要求于仙者。言己幽居无事，下则 垂钓饵于溪谷；上则要结仙人，从之受道也。求，一作结。与赤松而结友兮，一无“而”字。比王侨而为耦。言己执守清洁，遂与二子为群党也。使枭杨先导兮，枭杨，山神名，即狒狒也。导，一作道。白虎为之前后。浮云雾而入冥兮，骑白鹿而容与。言己与仙人俱出，则山神先道，乘云雾、骑白鹿而游戏也。 

　　魂眐眐以寄独兮，眐眐，独行貌也。汨徂往而不归。言我魂神眐眐独行，寄居而处，汨然遂往而不还也。处卓卓而日远兮，卓卓，高貌。卓，一作逴。远，一作高。志浩荡而伤怀。言己随从仙人，上游所居，卓卓日以高远，中心浩荡，罔然愁思，念楚国也。鸾凤翔于苍云兮，故矰缴而不能加。一无“而”字。蛟龙潜于旋渊兮，身不挂于罔罗。言鸾凤飞于千仞，蛟龙藏于旋渊，故矰缴不能逮，罗罔不能加也。以言贤者亦宜高举隐藏，法令不能拘也。旋，一作深。罔，一作网。知贪饵而近死兮，不如下游乎清波。清波，清洁之流，无人之处也。言蛟龙明于避害，知贪香饵必近于死，故下游于清波无人之处也。以言贤者亦不宜贪禄位以危其身也。而，一作之。宁幽隐以远祸兮，孰侵辱之可为？言己亦宁隐身幽藏，以远患祸，不能久被侵辱，诚为难也。子胥死而成义兮，屈原沈于汨罗。虽体解其不变兮，其，一作而。岂忠信之可化？志怦怦而内直兮，怦，一作恲。履绳墨而不颇。皆已解于《离骚》、《九辩》、《七谏》。执权衡而无私兮，称轻重而不差。差，过也。言己如得执持权衡，能无私阿，称量贤愚，必不过差，各如其理也。摡尘垢之枉攘兮，枉攘，乱貌。摡，一作慨，一作狂。攘，一作枉。攘，摡涤也。除秽累而反真。言己又欲摡激浊乱之臣，使君除去秽累，而反于清明之德。真，一作德。形体白而质素兮，中皎洁而淑清。言己自念形体洁白，表里如素，心中皎洁，内有善性，清明之质也。时猒饫而不用兮，且隐伏而远身。言时君不好忠直之士，猒倦其言而不肯用，故且隐伏山泽，斥远己身也。聊窜端而匿迹兮，嗼寂默而无声。 言己竭忠而不见用，且逃头匿足，窜伏自藏，执守寂寞，吞舌无声也。嗼，一作漠，一作叹，一作叹。一云：叹寂漠。独便悁而烦毒兮，便悁，一作悁悒。焉发愤而抒情。言己怀忠直之志，独悁悒烦毒，无所发我愤懑，泄己忠心也。时暧暧其将罢兮，暧，一作薆。遂闷叹而无名。言己遭时不明，行善罢倦，心遂烦闷，伤无美名以流后世也。叹，一作漠，一作嗼。伯夷死于首阳兮，一作首山。一云首阳之山。卒夭隐而不荣。言伯夷饿于首阳，夭命而死，不飨其爵禄，得其荣宠也。夭，一作夭。太公不遇文王兮，身至死而不得逞。 言太公不遇文王，至死不得解于厮贱。一无“得”字。怀瑶象而佩琼兮，愿陈列而无正。 言己怀玉象，履忠信，愿陈列己志，无有明正之君听而受之也。生天□之若过兮，忽烂漫而无成。烂漫，犹消散也。言己生于天地之闲，忽若风雨之过，晻然而消散，恨无成功也。烂，一作澜。邪气袭余之形体兮，一无“体”字。疾憯怛而萌生。袭，及也。言己常恐邪恶 之气及我形体，疾病憯痛横发而生，身僵仆也。愿壹见阳春之白日兮，恐不终乎永年。言己被疾忧惧，恐随草木徂落，不能至阳春见白日，不终年命，遂委弃也。 
  
  
  

楚辞卷第十五
　九怀章句第十五　　　楚辞
　　　　　　　　匡机匡，一作主。 
　　　　　　　　通路 
　　　　　　　　危俊危，一作苞。 
　　　　　　　　昭世 
　　　　　　　　尊嘉 
　　　　　　　　蓄英 
　　　　　　　　思忠思，一作申，一作由。一云游思。 
　　　　　　　　陶壅壅，一作廱，音同。 
　　　　　　　　株昭昭，一作明，一作招。一云珠昭，一云林招。 
　　　　《九怀》者，谏议大夫王褒之所作也。褒，字子渊，蜀人也，为谏大夫。怀者，思也，言屈原虽见放逐，一作流放。犹思念其君，忧国倾危而不能忘也。褒读屈原之文，嘉其温雅，藻采敷衍，执握金玉，委之污渎，遭世溷浊，溷，一作泥。莫之能识。追而愍之，一作诸。故作《九怀》，以裨其词。《释文》作埤，作□。埤，频弥切。史官录第，遂列于篇。一作编。 

　　极运兮不中，周转求君，道不合也。来将屈兮困穷。还就农桑，修播植也。来，一作求，一作永。余深愍兮惨怛， 我内愤伤，心切剥也。愍，一作闵。惨，一作愤。愿一列兮无从。欲陈忠谋，道隔塞也。乘日月兮上征，想讬神明，升天庭也。顾游心兮鄗酆。回眄周京，念先圣也。文王都酆，武王都鄗，二圣有德，明于用贤，故顾其都，冀遭逢也。顾，一作愿。弥览兮九隅，历观九州，求英俊也。仿徨兮兰宫。游戏道室，诵五经也。一作仿偟。芷闾兮药房，居仁履义，守忠贞也。闾，一作室。奋摇兮众芳。动作应礼，行馨香也。众，一作种。菌阁兮蕙楼，节度弥高，德成就也。观道兮从横。众人瞻望，闻功名也。宝金兮委积，志意坚固，策谋明也。美玉兮盈堂。懿誉光明，满朝廷也。桂水兮潺湲，芳流衍溢，周四境也。扬流兮洋洋。洁白之化，动百姓也。蓍蔡兮踊跃，蓍龟喜乐，慕清高也。蓍，筮也。蔡，大龟也。《论语》曰：臧文仲居蔡。孔鹤兮回翔。畏怖罗网，升青云也。鹤，一作鹄。抚槛兮远望，登楼伏楯，观楚郢也。念君兮不忘。思慕怀王，结中情也。不，一作弗。怫郁兮莫陈，忠言蕴积，不列听也。莫，一作弗。陈，一作敶。永怀兮内伤。长思切切，中心痛也。 

　　　匡机
  
　　天门兮□户，金闱玉闺，君之舍也。□，一作地，一作地。孰由兮贤者？谁当涉履英俊路也。无正兮溷厕，邪佞杂乱，来并居也。怀德兮何睹？忠信之士不见用也。假寐兮愍斯，衣冠而寝，自怜伤也。不脱冠带而卧曰假寐。《诗》云：假寐永叹。愍，一作□。谁可与兮寤语？众人愚闇，谁与谋也。一无“与”字。痛凤兮远逝， 仁智之士，遁世去也。畜鴳兮近处。畜养佞谀而亲附也。鴳，《释文》作鷃。鲸□兮幽潜，大贤隐匿，窜林薮也。□，一作□。从虾兮游陼。小人并进，在朝廷也。鲸□，大鱼也。虾，小鱼也。陼，一作渚。乘虬兮登阳，意欲驾龙而升云也。载象兮上行。遂骑神兽，用登天也。神象白身赤头，有翼能飞也。朝发兮葱岭，旦发西极之高山也。夕至兮明光。暮宿东极之丹峦也。北饮兮飞泉，吮嗽天液之浮源也。南采兮芝英。咀嚼灵草，以延年也。宣游兮列宿，遍历六合，视众星也。顺极兮仿徉。周绕北辰，观天庭也。红采兮骍衣，婆娑五采，芬华英也。古本：虹采兮霓衣。翠缥兮为裳。衣色□玮，耀青葱也。舒佩兮綝纚，缓带徐步，五玉鸣也。一本“舒”下有“余”字。竦余剑兮干将。握我宝剑，立延颈也。 腾蛇兮后从，神虺侍从，慕仁贤也。腾，一作螣。一云从后。飞駏兮步旁。駏驉奋飞，承毂轮也。微观兮玄圃，上睨帝圃，见天园也。览察兮瑶光。观视斗柄与玉衡也。瑶，一作摇。启匮兮探筴，发匣引筹，考禄相也。筴，《释文》作□。悲命兮相当。不获富贵，值流放也。相，一作所。纫蕙兮永辞，结草为誓，长诀行也。将离兮所思。背去九族，远怀王也。浮云兮容与，天气滃溶，乍东西也。道余兮何之？来迎导我，难随从也。远望兮仟眠，遥视楚国，闇未明也。一作芊瞑，一作晦昏。闻□兮阗阗。君好妄怒，威武盛也。阴忧兮感余，内愁郁伊，害我性也。忧，一作愁。惆怅兮自怜。怅然失志，嗟厥命也。 

　　　通路
  
　　林不容兮鸣蜩，国不养民，贤宜退也。余何留兮中州？我去诸夏，将远逝也。陶嘉月兮总驾，嘉及吉时，驱乘驷也。总，一作捴，一作驱。搴玉英兮自脩。采取琼华，自脩饰也。脩，一作修。结荣茞兮逶逝，束草陈信，遂奔迈也。逶，一作远。将去烝兮远游。违离于君，之四裔也。《尔雅》曰：林烝君也。或曰：烝，进 也。言去日进而远也。径岱土兮魏阙，行出北荒，山高桀也。阙，一作国。历九曲兮牵牛。过观列宿，九天际也。聊假日兮相佯，且徐游戏，□年岁也。□，一作消。相，一作□。《释文》作□，音祥。遗光燿兮周流。敷扬荣华，垂显烈也。望太一兮淹息，观天贵将止沈滞也。纡余辔兮自休。缓我马勒，留寝寐也。晞白日兮皎皎，天精光明而照察也。晞，一作睎。皎，一作皎。弥远路兮悠悠。周望八极，究地外也。顾列孛兮缥缥，邪视彗星，光瞥瞥也。观幽云兮陈浮。山气滃郁而罗列也。陈，一作敶。钜宝迁兮砏□，太岁转移，声磕硙也。雉咸雊兮相求。飞鸟惊鸣，雌雄合也。泱莽莽兮究志，周望率土，远广大也。惧吾心兮懤懤。惟我忧思，意愁毒也。步余马兮飞柱，徘徊神山，且休息也。览可与兮匹俦。历观群英，求妃合也。二人为匹，四人为俦。俦，一作畴。一云：一人为匹。卒莫有兮纤介，众皆邪佞，无忠直也。永余思兮怞怞。愁心长虑，忧无极也。 

　　　危俊
　　世溷兮冥昏，时君闇蔽，臣贪佞也。一云：世溷浊兮。违君兮归真。将去怀王，就仁贤也。一云：臣违君兮。乘龙兮偃蹇，骖驾神兽，拿纷纭也。高回翔兮上臻。行戏遨游，遂至天也。回，一作回。袭英衣兮缇□，重我绛袍，采色鲜也。袭，一作龙。披华裳兮芳芬。徐曳文衣，动馨香也。《诗》曰：婆娑其下。登羊角兮扶舆，升彼高山，徐顾睨也。舆，一作与。浮云漠兮自娱。乘云歌吟而游戏也。或曰：浮云汉。汉，天河也。握神精兮雍容，握持神明，动容仪也。一云握精明，一云接精神，一云按神明，一云按精明。雍，一作痈。与神人兮相胥。留待松、乔，与伴俪也。流星坠兮成雨，阴精并降，如堕雨也。进瞵盼兮上丘墟。天旦欲明，至山溪也。进，一作集。古本无“上”字。览旧邦兮滃郁，下见楚国之乱危也。览，一作临。余安能兮久居！将背旧乡，之九夷也。志怀逝兮心懰栗，心中欲去，内伤悲也。一无“懰”字。纡余辔兮踌躇。缓我马勒，而低佪也。一云情踌躇。 闻素女兮微歌，神仙讴吟，声依违也。听王后兮吹竽。伏妃作乐，百虫至也。魂凄怆兮感哀，精神惆怅，而思归也。肠回回兮盘纡。意中毒闷，心纡屈也。回，一作回。抚余佩兮缤纷， 持我玉带，相纠结也。 高太息兮自怜。长叹伤己远放弃也。使祝融兮先行，俾南方神开轨辙也。令昭明兮开门。炎神前驱，关梁发也。驰六蛟兮上征，乘龙直驱，升阊阖也。竦余驾兮入冥。遂驰我车，上寥廓也。历九州兮索合，周遍天下，求双匹也。索，一作寡。谁可与兮终生？莫足与友，为亲密也。忽反顾兮西囿，见彼陇蜀，道阻阨也。睹轸丘兮崎倾。山陵嵚岑，难涉历也。轸丘，一作丘陵。横垂涕兮泫流，悲思念国，泣双下也。悲余后兮失灵。哀惜我后，违天法也。 
　　　昭世
  
　　季春兮阳阳，三月温和，气清明也。列草兮成行。百卉垂条，吐荣华也。余悲兮兰生，哀彼香草，独陨零也。生，一作萃。一作悴。委积兮从横。 枝条摧折，伤根茎也。江离兮遗捐，忠正之士，弃山林也。辛夷兮挤臧。仁智之士，抑沈没也。臧，一作将。伊思兮往古，惟念前世诸贤俊也。亦多兮遭殃。仁义遇罚，祸及身也。遭，一作逢。伍胥兮浮江，吴王弃之于江滨也。屈子兮沈湘。怀沙负石，赴汨渊也。运余兮念兹，转思念此，志烦冤也。心内兮怀伤。肠中恻痛，摧肝肺也。望淮兮沛沛，临水恐栗，畏祸患也。一云渊沛沛。滨流兮则逝。意欲随水而隐遁也。榜舫兮下流，乘舟顺水，游海滨也。榜舫，一作榜艕，一作榜舡，一作摘艕，一作摘舫。东注兮磕磕。涛波踊跃，多险难也。 磕，一作□ 。《释文》作磕。蛟龙兮导引，虬螭水禽驰在前也。又作文蛇在前也。一云：蛟龙沃兮。 文鱼兮上濑。臣鳞扶己渡涌湍也。文，一作大。抽蒲兮陈坐，拔草为席，处薄单也。援芙蕖兮为盖。引取荷华以覆身也。一云：援英兮为盖。一云：拔英。水跃兮余旌，风波动我，摇旗幡也。旌，一作旍。继以兮微蔡。续以草芥入己船也。以，一作以。云旗兮电骛，遂乘风电，驱横奔也。倏忽兮容裔。往来亟疾，若鬼神也。河伯兮开门，水君俟望，开府寺也。迎余兮欢欣。喜笑迎己，爱我善也。顾念兮旧都，还视楚国，思郢城也。怀恨兮艰难。抱念恚恨，常欲还也。窃哀兮浮萍，自比如苹，生水濒也。萍，一作蓱。泛淫兮无根。随水浮游，乍东西也。一作沉淫，一作泛摇。 

　　　尊嘉
  
　　秋风兮萧萧，阴气用事，天政急也。舒芳兮振条。动摇百草，使芳熟也。微霜兮盻眇，霜凝微薄，寒深酷也。病夭兮鸣蜩。飞蝉卷曲而寂默也。玄鸟兮辞归，燕将入海，化为蛤也。飞翔兮灵丘。悲鸣神山，奋羽翼也。望溪兮滃郁，川谷吐气，云闇昧也。熊罴兮呴嗥。猛兽应秋，将害贼也。呴，一作□。唐虞兮不存，尧、舜已过，难追逐也。何故兮久留？宜更求君，之他国也。临渊兮汪洋，瞻望大川，广无极也。顾林兮忽荒。回视乔木，与山薄 也。修余兮 □衣，整我袗裳，自结束也。修，一作脩。骑霓兮南上。讬乘赤霄，登张翼也。乘云兮回回，载气溶溶，意中恶也。乘，一作乘。亹亹兮自强。稍稍升进，遂自力也。强，一作彊。将息兮兰皋，且欲中休，止方泽也。失志兮悠悠。从高视下，目眩惑也。悠悠，一作调调。蒶蕴兮霉黧，愁思蓄积，面垢黑也。蒶，一作纷。 思君兮无聊。想念怀王，忘寝食也。身去兮意存，体远情近，在胸臆也。存，一作在。怆恨兮怀愁。心中忧恨，内凄恻也。 

　　　　蓄英
  
　　登九灵兮游神，想登九天，放精神也。神，一作精。静女歌兮微晨。神女夜吟，声激清也。悲皇丘兮积葛，皇，美。《释文》丘作□。众体错兮交纷。言己见美大之丘，葛草缘之而生，交错茂盛，人不异而采取，则不成絺绤也。以言楚国士民众多，君不异而举用，则不知其有德也。贞枝抑兮枯槁，贞，正。枉车登兮庆云。庆云，喻尊显也。言葛有正直之枝，抑弃枯槁而不见采。枉坏恶者，满车升进，反见珍重，御尊显也。以言贞正之人，弃于山野，佞曲之臣，升于显朝。枉，一作桂。登，一作升。感余志兮惨栗，动踊我心，如析割也。惨，一作憀。心怆怆兮自怜。意中切伤，忧悲楚也。一云：心悲兮。驾玄螭兮北征，将乘山神而奔走也。向吾路兮葱岭。欲逾 高山，度阻险也。路，一作道。葱，一作□。连五宿兮建旄，系续列星，为旗旐也。扬氛气兮为旌。举布霾雾，作旗表也。氛，一作氛。旌，一作旍。历广漠兮驰骛，径过长沙，驰驷马也。览中国兮冥冥。顾视诸夏，尚昧晦也。玄武步兮水母，天龟水神侍送余也。天，一作大。与吾期兮南荣。与己为誓，会炎野也。南方冬温，草木常茂，故曰南荣。 登华盖兮乘阳，上攀北斗，蹑房星也。乘，一作乘。聊逍遥兮播光。且徐游戏，布文采也。抽库娄兮酌醴，引持二星以斟酒也。援瓟瓜兮接粮。啖食神果，志猒饱也。瓟，一作匏。粮，一作□。毕休息兮远逝，周遍留止而复去也。发玉轫兮西行。引支车木，遂驱驰也。惟时俗兮疾正，弗可久兮此方。世憎忠信，爱谄谀也。此，一作北。寤辟摽兮永思，心常长愁，拊心踊也。辟，拊心貌也。辟，一作擗。心怫郁兮内伤。忧思积结，肝腑烂也。 

　　　思忠
  
　　览杳杳兮世惟，观楚泥浊，俗愚蔽也。惟，一作维。余惆怅兮何归？罔然失志，无依附也。伤时俗兮溷乱，哀愍当世，众贪暴也。将奋翼兮高飞。振翅翱翔，绝尘埃也。驾八龙兮连蜷，乘虬翱翔，见容貌也。蜷，一作踡。建虹旌兮威夷。 树螮蝀旗，纷光耀也。旌，一作旍。观中宇兮浩浩，大哉天下，难遍照也。纷翼翼兮上跻。盛气振迅，升天衢也。浮溺水兮舒光，遂渡沈流，扬精华也。溺，与弱同。淹低佪兮京沶。且留水侧，息河洲也。水中可居为洲，小洲为渚，小渚为沶。京沶，即高洲也。一作彽徊。低，一作徘。京，一作洲。一注云：小渚为□，小□曰沶。屯余车兮索友，住我之驾，求松、乔也。睹皇公兮问师。遂见天帝，谘秘要也。睹，一作睹。道莫贵兮归真，执守无为，修朴素也。贵，一作遗。羡余术兮可夷。念己道艺，可悦乐也。《诗》云：既见君子，我心则夷。夷，喜也。吾乃逝兮南娭，往之太阳，游九野也。逝，一作游。道幽路兮九疑。涉历深山，过舜墓也。疑，一作嶷。越炎火兮万里， 积热弥天，不可处也。处，一作渡。过万首兮□□。见海中山数万头也。海中山石，□□岳岳，万首交跱也。万首，一作千首。□□ ，一作旌旌。一注云：万首，海中山名。济江海兮蝉蜕，遂渡大水，解形体也。绝北梁兮永辞。超过海津，长诀去也。辞，一作词。浮云郁兮昼昏，楚国溃乱，气未除也。霾土忽兮塺塺。风俗尘浊，不可居也。塺，一作梅。息阳城兮广夏， 遂止炎野大屋庐也。衰色罔兮中怠。志欲懈倦，身罢劳也。色，一作气。意晓阳兮燎寤，心中燎明，内自觉也。燎，一作半。《释文》作憭。 乃自□兮在兹。徐自省视至此处也。□，一作□。在，一作存。自□，一作息轸。恐非。思尧舜兮袭兴，喜慕二圣，相继代也。幸咎繇兮获谋。冀遇虞舜，与议道也。悲九州兮靡君，伤今天下无圣主也。抚轼叹兮作诗。伏车浩叹，作风雅也。 

　　　陶壅
  
　　悲哉于嗟兮，愁思愤懑，长叹息也。心内切磋。意中激感，肠痛恻也。款冬而生兮，物叩盛阴，不滋育也。瓦砾进宝兮，佞伪愚戆侍帷幄也。捐弃随和。贞良君子，弃山泽也。铅刀厉御兮，顽嚚之徒，任政职也。顿弃太阿。明智忠贤，放斥逐也。骥垂两耳兮，雄俊佯愚，闭口目也。中阪蹉跎。众无知己，不尽力也。蹇驴服驾兮，驽钝之徒，为辅翼也。服，一作般。《释文》作舨。无用日多。僮蒙并进，填满国也。修洁处幽兮，执履清白，居陋侧也。贵宠沙劘。权右大夫，佯不识也。凤皇不翔兮，贤智隐处，深藏匿也。鹑鴳飞扬。小人得志，作威福也。乘虹骖蜺兮，讬驾神气而远征也。载云变化。升高去俗，易形貌也。鹪 □开路兮，仁士智鸟，导在前也。一作焦明。后属青蛇。介虫之长，卫恶奸也。属，一作厉。步骤桂林兮，驰逐正道，德香芬也。超骧卷阿。腾越曲阜，过阨难 也。丘陵翔 □兮，山丘踊跃而欢喜也。□，一作舞。溪谷悲歌。川渎作乐，进五音也。神章灵篇兮，河图（图原作曰，据翻宋本改。）、洛书，纬谶文也。纬，一作经。 赴曲相和。宫商并会，应琴瑟也。余私娱兹兮，我诚乐此，发中心也。娱，一作乐。孰哉复加。天下欢悦，莫如今也。还顾世俗兮，回视楚国及众民也。坏败罔罗。废弃仁义，修谄谀也。罔，一作网。卷佩将逝兮，袪衣束带，将横奔也。涕流滂□。思君念国，泣沾衿也。流，一作泗。 

　　　株昭一本篇目在“乱曰”之后。
  
　　乱曰：皇门开兮王门启辟，路四通也。一云皇开门兮。照下土，镜览幽冥，见万方也。株秽除兮邪恶已消，远逃亡也。株，一作珠。兰芷睹。俊乂英雄，在朝堂也。四佞放兮欢、共、苗、鲧，窜四荒也。后得禹，乃获文命，治江河也。圣舜摄兮重华秉政，执纪纲也。舜，一作□。昭尧绪，着明唐业，致时雍也。孰能若兮谁能知人，如唐虞也。愿为辅。思竭忠信，备股肱也。 
  
  
  

楚辞卷第十六
　九叹章句第十六　　　楚辞
　　　　　　　逢纷 
　　　　　　　离世一作《灵怀》，与诸本异。又以《怨思》为《离世》，《远逝》为《怨思》，移《远游》在第五，皆非是。 
　　　　　　　怨思思，一作世。 
　　　　　　　远逝逝，一作游。 
　　　　　　　惜贤 
　　　　　　　忧苦 
　　　　　　　愍命愍，一作闵。命，一作念。 
　　　　　　　思古 
　　　　　　　远游游，一作逝。 
　　　《九叹》者，护左都水使者光禄大夫刘向之所作也。向以博古敏达，典校经书，辩章旧文，辩，一作辨。追念屈原忠信之节，故作《九叹》。叹者，伤也，息也。言屈原放在山泽，犹伤念君，叹息无已，所谓赞贤以辅志，骋词以曜德者也。赞，一作赞。辅，一作铺。曜，一作燿。 

　　伊伯庸之末胄兮，胄，后也。《左氏传》曰：戎子驹支，四岳之裔胄也。谅皇直之屈原。谅，信也。《论语》曰：君子贞而不谅。言屈原承伯庸之后，信有忠直美德，甚于众人也。直，一作贞。云余肇祖于高阳兮，惟楚怀之□ 连。□连，族亲也。言屈原与怀王俱颛顼之孙，有□连之族亲，恩深而义笃也。□，一作婵。 原生受命于贞节兮，鸿永路有嘉名。鸿，大也。永，长也。路，道也。言屈原受阴阳之正气，体合大道，故长有美善之名也。有，一作以。齐名字于天地兮，谓名平、字原也。并光明于列星。谓心达道要，又文采光耀，若天有列星也。吸精粹而吐氛浊兮，氛，恶气也。《左氏传》曰：楚氛甚恶。言己吸天地清明之气，而吐其尘浊，内洁净也。横邪世而不取容。 言己体清洁之行，在横邪贪枉之世，而不能自容入于众也。一无“ 
取”字。行叩诚而不阿兮，叩，击也。阿，曲也。叩，一作切。遂见排而逢谗。 言己心不容非，以好叩击人之过，故遂为谗佞所排逐也。后听虚而黜实兮，黜，贬也。实，诚也。不吾理而顺情。言君听谗佞虚言，以贬忠诚之实，不理我言，而顺邪伪之情，故见放流也。肠愤悁而含怒兮，志迁蹇而左倾。言己执忠诚而见贬黜，肠中愤懑，悁悒而怒，则志意迁移，左倾而去也。一云：志徙倚而左倾。心戃慌其不我与兮，戃慌，无思虑貌。慌，一作恍。其，一作而。躬速速其不吾亲。速速，不亲附貌也。言君心戃慌而无思虑，不肯与我谋议，用志速速，不与己相亲附也。 其，一作而。辞灵脩而陨志兮，陨，堕也。《易》曰：有陨自天也。辞，一作词。志，一作意。吟泽畔之江滨。畔，界也。滨，涯也。言己与怀王辞诀，志意堕落，长吟江泽之涯而已。椒桂罗以颠覆兮，颠，顿也。覆，仆也。有竭信而归诚。言己见先贤，若椒桂之人以被祸，其身颠仆，然犹竭信归诚，而志不惧也。谗夫蔼蔼而漫着兮，蔼蔼，盛多貌也。《诗》云：蔼蔼王多吉士。漫，污也。一无“夫”字。漫，一作□。注云：□，汗也。曼汗以自着。曷其不舒予情。曷，何也。言谗人相聚，蔼蔼而盛，欲漫污人以自着，明君何不舒我忠情以诘责之乎？ 

　　始结言于庙堂兮，结，犹联也。庙者，先祖之所居也。言人君为政举事，必告于宗庙，议之于明堂也。信中涂而叛之。涂，道也。叛，背也。言君始尝与己结议连谋于明堂之上，今信用谗言，中道而更背我也。涂，一作涂。怀兰蕙与衡芷兮，衡，一作蘅。行中野而散之。言己怀忠信之德，执芬香之志，远行中野，散而弃之，伤不见用也。野，一作野。声哀哀而怀高丘兮，心愁愁而思旧邦。言己放斥山野，发声而吟，其音哀哀，心愁思者，念高丘之山，想归故国也。愿承闲而自恃兮，径淫曀而道 □。淫曀，闇昧也。《诗》云：不日有曀。言己思承君闲暇，心中自恃，冀得竭忠，而径路闇昧，遂以壅塞。颜霉黧以沮败兮，黧，黑也。沮，坏也。黧，《释文》作藜。精越裂而衰耄。越，去也。裂，分也。耄，老也。言己欲进不得，中心忧愁，颜色黧黑，面目坏败，精神越去，气力衰老也。裳襜襜而含风兮，襜襜，摇貌。衣纳纳而掩露。纳纳，濡湿貌也。上曰衣，下曰裳。言己放行山野，下裳襜襜而含疾风，上衣濡湿而掩霜露，单行独处，身苦寒也。赴江湘之湍流兮，顺波凑而下降。凑，聚也。言己乘船赴江、湘之疾流，顺聚波而下行，身危殆也。一云：赴江湘而横流。 徐徘徊于山阿兮， 阿，曲隅也。徘，一作低。飘风来之汹汹。汹汹，讙声也。言己至于山之隈曲，且徐徘徊，冀想君命。飘风卒至，复闻谗佞汹汹，欲来害己也。汹，一作匈。驰余车兮玄石，玄石，山名。步余马兮洞庭。洞庭，水名。平明发兮苍梧，夕投宿兮石城。石城，山名也。言己动履大水，宿止名山，用志清洁且坚固也。芙蓉盖而菱华车兮，盖，一作□。紫贝阙而玉堂。紫贝，水虫名。《援神契》曰：江水出大贝也。一云：白玉堂。薜荔饰而陆离荐兮，陆离，美玉也。荐，卧席也。饰，一作□。荐，古作□。鱼鳞衣而白蜺裳。鱼鳞衣，杂五彩为衣，如鳞文也。言所居清洁，被服芬芳，德体如玉，文彩燿明也。登逢龙而下陨兮，逢龙，山名，逢，一作逄，古本作蓬。违故都之漫漫。言己登逢龙之山，而遂下顾，去楚国之辽远也。漫，一作曼。思南郢之旧俗兮，肠一夕而九运。言己思念郢都邑里故俗，肠中愁悴，一夕九转，欲还归也。扬流波之潢潢兮，潢潢，大貌。体溶溶而东回。溶溶，波貌也。言己随流而行，水盛广大，波高溶溶，将东入于海也。心怊怅以永思兮，意晻晻而日颓。言己将至于海，心中怊恨而长思，意晻晻而稍下，恐不复还也。日，一作自。颓，一作隤。白露纷以涂涂兮，涂涂，厚貌。一云纷纷。秋风浏以萧萧。浏，风疾貌也。言四时欲尽，白露已降，秋风急疾，年岁且老，愁忧思也。一云浏浏。身永流而不还兮，魂长逝而常愁。言己身随水长流，不复旋反，则魂□遂去，常愁念楚国也。魂，一作魂。 

　　叹曰：譬彼流水，纷扬磕兮。磕一作□。波逢汹涌，濆滂沛兮。水性 清洁平正，顺而不争，故以喻屈原也。言水逢风纷乱，扬波滂沛，失其本性，以言屈原志行清白，遭逢贪佞，被过放逐，亦失其本志也。濆，一作纷。揄扬涤荡，漂流陨往，触崟石兮。崟，锐也。言风揄扬，水流陨往，触锐利之石，使之危殆，以言谗人亦扬己过，使得罪罚也。崟，一作岑。龙邛脟圈，缭戾宛转，阻相薄兮。言水得风则龙邛缭戾，与险阻相薄，不得顺其流性也。以言忠臣逢谗人，亦匡攘惶遽而窜伏也。脟，一作纶。遭纷逢凶，蹇离尤兮。言己遭逢纷浊之世，而遇百凶，以蹇蹇之故，遂以得过也。尤，一作邮。 垂文扬采，遗将来兮。言己虽不得施行道德，将垂典雅之文，扬美藻之采，以遗将来贤君，使知己志也。 

　　　逢纷
  
　　灵怀其不吾知兮，灵怀其不吾闻。言怀王闇惑，不知我之忠诚，不闻我之清白，反用谗言而放逐己也。就灵怀之皇祖兮，愬灵怀之鬼神。言己所言忠正而不见信，愿就怀王先祖告语其冤，使照己心也。鬼神明察，故欲愬之以自证明也。灵怀曾不吾与兮，与，一作知。即听夫人之谀辞。言怀王之心，曾不与我合，又听用谗谀之言，以过怒己也。即，一作恻。夫，一作谗。一云夫谗人。余辞上参于天地兮，旁引之于四时。言己所言上参之于天，下合之于地，旁引四时之神，以为符验也。一无“辞”字。地，一作 □。一无“之”字。指日月使延照兮，延，长也。照，知也。抚招摇以质正。招摇，北斗杓星也。斗主建天时。言己上指语日月，使长视己之志，抚北斗之杓柄，使质正我之志，动告神明以自征验也。以，一作使。 立师旷俾端词兮，师旷，圣人也，字子野，生无目而善听，当晋平公时。端，正也。命咎繇使并听。言己之言信而有征，诚可据行，愿立师旷使正其词，令咎繇并而听之，二圣聪明，长于人情，知真伪之心也。兆出名曰正则兮，卦发字曰灵均。言己生有形兆，伯庸名我为正则以法天。筮而卜之，卦得坤，字我曰灵均以法地也。余幼既有此鸿节兮，长愈固而弥纯。言己幼少有大节度以应天地，长大修行而弥纯固也。鸿，一作洪。愈，一作逾，一作俞。不从俗而诐行兮，诐，犹倾也。直躬指而信志。言己执履忠信，不能随从俗人，倾易其行，直身而言，以信己之志终不回移也。不枉绳以追曲兮，屈情素以从事。言己心正直，不能枉性以追曲俗，屈我素志以从众人而承事之也。端余行其如玉兮，述皇舆之踵迹。言思正我行，令之如玉，不匿瑕恶，以承述先王正治之法，继续其业而大之也。群阿容以晦光兮，晦，冥也。光，明也。群，一作群。皇舆覆以幽辟。 幽辟，闇昧也。言群臣皆行枉曲，以蔽君之聪明，使楚国闇昧，将危覆也。舆中涂以回畔兮，驷马惊而横奔。马以喻贤臣也。言君为无道，国人中道倍畔而去之。贤臣惊怖奔亡，争欲远也。奔，一作□。执组者不能制兮，执组，犹织组也。织组者，动之于此，而成文于彼，善御者亦动之于手，而尽马力也。《诗》云：执辔如组。一无“能”字。必折轭而摧辕。言驷马惊奔，虽有执辔之御，犹不能制，必摧车轭而折其辕也。以言贤臣奔亡，使国荒乱而倾危也。断镳衔以驰骛兮，镳，勒也。衔，饰口铁也。断，一作绝。以，一作以。暮去次而敢止。暮，夜也。次， 舍也。止，制也。言车败马奔，镳衔断绝，犹自驰骛，至于暮夜乃舍，无有制止之者也。以言人臣一去君，亦不复得拘留也。去，一作者。路荡荡其无人兮，荡荡，平易貌也。《尚书》曰：王道荡荡。遂不御乎千里。御，禁也。言君国之道路荡荡，空无贤人，以不待遇之故，遂行千里远之他方也。 

　　身衡陷而下沈兮，衡，横也。下沈，一作不行。不可获而复登。言己远去千里，身必横陷沈没，长不可复得登引而用之也。不顾身之卑贱兮，惜皇舆之不兴。言己远行千里，不敢顾念身之贫贱，欲慕高位也。惜君国失贤，道德不盛也。出国门而端指兮，冀壹寤而锡还。言己放出国门，正心直指，执履诚信，幸君觉寤，赐己以还命也。一本“冀”上有“方” 字。锡，一作赐。哀仆夫之坎毒兮，坎，恨也。毒，恚也。坎，一作歁。屡离忧而逢患。 屡，数也。言己不自念惜身之放逐，诚哀仆御之夫，坎然恚恨，以数逢忧患，无已时也。九年之中不吾反兮，思彭咸之水游。言己放出九年，君不肯反我，中心愁思，欲自沈于水，与彭咸俱游戏也。惜师延之浮渚兮，师延，殷纣之臣也，为纣作新声北里之乐。纣失天下，师延抱其乐器，自投濮水而死也。赴汨罗之长流。言己复贪慕师延自投于水，身浮渚涯，冀免于刑诛，故遂赴汨水长流而去也。遵江曲之逶移兮，逶移，长貌。一云：遵曲江之逶蛇。触石碕而衡游。 言己愿循江水逶移而行，反触石碕而复横流，所为无可也。波澧澧而扬浇兮，澧澧，波声也。回波为浇也。澧，唐本作沣。顺长濑之浊流。言己横流而行，水波澧澧，回而扬浇，邪引己船，则顺长 濑之流，以避其难也。凌黄沱而下低兮，黄沱，江别名也，江别为沱也。沱，《释文》作□。思还流而复反。言己凌乘黄沱，低船而下，将入于海，心思还水之流，冀幸复旋反也。还，一作远。玄舆驰而并集兮，玄者，水也。身容与而日远。言己以水为车，与船并驰而流，故身容与日以远也。棹舟杭以横濿兮，濿，渡也。由带以上为濿。杭，一作航。以，一作而。濿，一作厉。一注云：由膝以上为厉。□湘流而南极。□，亦渡也。言己乃棹船横行，南渡湘水，极其源流也。□，一作济。而，一作于。立江界而长吟兮，愁哀哀而累息。言己还入大江之界，远望长吟，心中悲叹而太息，哀不遇也，界，一作介。累，一作絫。情慌忽以忘归兮，神浮游以高厉。言己心愁，情志慌忽，思归故乡，则精神浮游高厉而远行也。心蛩蛩而怀顾兮，蛩蛩，怀忧貌。心，一作志。魂眷眷而独逝。眷眷，顾貌。《诗》云：眷眷怀顾。言己心中蛩蛩，常怀大忧，内自顾哀，则魂神眷眷，独行无有还意也。眷，一作睠。 

　　叹曰：余思旧邦，思，一作□。 心依违兮。日暮黄昏，羌幽悲兮。言我思念故国，心中依违，不能远去。日暮黄昏，无所归附，中心悲愁而忧思也。羌，一作嗟。去郢东迁， 去，一作王。余谁慕兮？谗夫党旅，其以兹故兮。旅，众也。言己去郢东徙，我谁思慕而欲远去乎？诚以谗夫朋党众多之故而见放弃也。河水淫淫，情所愿兮。淫淫，流貌。顾瞻郢路，终不返兮。言河水淫淫，流行日远，诚我中心之所愿慕也。观视楚郢之道路，终不复还反，内自哀伤也。 

　　　　离世
  
　　惟郁郁之忧毒兮，志坎壈而不违。坎壈，不遇貌也。言己放逐，心中郁郁，忧而愁毒，虽坎壈不遇，志不离于忠信也。身憔悴而考旦兮，憔悴，忧貌也。考，犹终也。旦，明也。日黄昏而长悲。言己心忧憔悴，从夜终明，不能寝寐。日入黄昏，复涕泣而长悲也。闵空宇之孤子兮，宇，居也。无父曰孤。哀枯杨之冤鶵。冤，烦冤也。生哺曰鷇，生啄曰鶵。言己既放伤念，坐于空室之中，孤孑茕茕，东西无所依归，又悲哀飞鸟生鶵，其身烦冤而不得出，在于枯杨之树，居危殆也。言己有孤子之忧，冤鶵之危也。 孤雌吟于高墉兮，墉，墙也。《易》曰：射隼于高墉之上。言冤鶵之生，早失其雄，其母孤居，吟于高墙之上，将复遇害也。言己亦失其所居，在于林泽，居非其处，恐颠仆也。鸣鸠栖于桑榆。言鸠鸟轻佻巧利，乃栖于桑榆，居茂木之上，鼓翼而鸣，得其所也。以言谗佞弄口妄说，以居尊位，得志意也。玄猿失于潜林兮，独偏弃而远放。言玄猿材力捷敏，失于高深之林，则独偏遇放弃，忘其能也。以言贤人弃在山泽，亦失其志也。征夫劳于周行兮，行，道也。《诗》云：苕苕公子，行彼周道。处妇愤而长望。言征行之夫，罢劳周道，行役过时而不得归，则处妇愤懑，长望而思之也。以言己放在山泽之中，曾无思之也。申诚信而罔违兮，情素洁于纽帛。申，重也。罔，无也。纽，结束也。《易》曰：束帛戋戋。言己放弃，虽无有思之者，然犹重行诚信，无有违离，情志洁净，有如束帛也。一云情结素。《释文》：纽，女九切。光明齐于日月兮，文采燿于玉石。言己耳目聪明，如日月之光，无所不照。发文序词，烂然成章，如玉石有文采也。伤压次而不发兮，压，镇压也。次，失次也。压，一作厌。《释文》：于甲切。思沈抑而不扬。言己怀文、武之质，自伤压镇失次，不得发扬其美德，思虑沈抑而不得扬见也。芳懿懿而终败兮，懿懿，芳貌。名靡散而不彰。靡散，犹消灭也。言己有芬芳懿美之德，而放弃不用，身将终败，名字消灭，不得彰明于后世也。靡，一作糜。 

　　背玉门以奔骛兮，玉门，君门。奔，一作奔。蹇离尤而干诟。干，求也。言己背君门奔驰而去者，以己忠信之故，得过于众，而自求辱也。诟，一作□。若龙逄之沈首兮，王子比干之逢醢。圣贤忠谏而见诛也。念社稷之几危兮，几，一作机。反为雠而见怨。言己念君信用谗佞，社稷几危，以故正言极谏，反为众臣所雠，而见怨恶也。思国家之离沮兮，躬获愆而结难。言己思念国家纲纪将以离坏，而竭忠言，身以得过，结为患难也。若青蝇之伪质兮，伪，犹变也。青蝇变白使黑，变黑成白，以喻谗佞。《诗》云：营营青蝇。晋骊姬之反情。言谗人若青蝇变转其语，以善为恶，若晋骊姬以申生之孝，反为悖逆也。恐登阶之逢殆兮，之，一作而。故退伏于末庭。末，远也。言己思欲登君阶陛，正言直谏，恐逢危殆，故复退身于远庭而窜伏也。孽臣之号啕兮，号啕，讙呼。臣，一作子。本朝芜而不治。言佞臣妖孽，委曲其声，相聚讙哗，君以迷惑，国将倾危，朝用芜薉而不治也。犯颜色而触谏兮，反蒙辜而被疑。言己以犯君之颜色，触禁而谏，反蒙罪辜而被猜疑，不见信也。一无“色”字。谏，一作讳。菀蘼芜与菌若兮，菀，积。蘼，一作靡。渐□本于洿渎。洿渎，小沟也。洿，一作污。 淹芳芷于腐井兮，淹，渍也。腐，臭也。弃鸡骇于筐簏。鸡骇，文犀也。筐簏，竹器也。言积渍众芳于污泥臭井之中，弃文犀之角，置于筐簏而不带佩，蔽其美质，失其性也。以言弃贤智之士于山林之中，亦失其志也。一作骇鸡。簏，《释文》作□，音录。执棠溪以刜蓬兮，棠溪，利剑也。刜，斫也。以，一作以。秉干将以割肉。干将，亦利剑也。利剑宜以为威，诛无状以征不服，今乃用斫蓬蒿、割熟肉，非其宜也。以言使贤者为仆隶之徒，非其宜也。《论语》曰：割鸡焉用牛刀。筐泽泻以豹鞟兮，筐，满也。泽泻，恶草也。鞟，革也。《论语》曰：虎豹之鞟。言取泽泻恶草盛于革囊，满而藏之，无益于用也。以言养育小人，置之高堂，亦无益于政治也。破荆和以继筑。筑，大杵也。言破和氏之璧，以继筑杵而舂，败玉宝，失其好也。以言取贤人刑伤使执厮役，亦害忠良，失其宜也。时溷浊犹未清兮，时，一作时。世殽乱犹未察。察，明也。言时世贪浊，善恶殽乱，尚未清明也。欲容与以俟时兮，时，一作时，一作之。惧年岁之既晏。晏，晚也。言己欲游戏以待明君，恐年岁已晚，身衰老也。晏，一作旰。顾屈节以从流兮，心巩巩而不夷。巩巩，拘挛貌也。夷，悦也。言思屈己忠直之节，随俗流行，心中拘挛，仁义不舒，而志不悦乐。顾，一作愿。巩，一作蛩。宁浮沅而驰骋兮，下江湘以邅回。邅回，运转也。言己不能随俗，宁浮身于沅水，驰骋而去，遂下湘江，运转而行也。以，一作而。 

　　叹曰：山中槛槛，余伤怀兮。槛槛，车声也。《诗》云：大车槛槛。言己放去山中，车行槛槛，鸣有节度，自伤不遇，心愁思也。征夫皇皇，其孰依兮。皇皇，惶遽貌。言己惜征行之夫，心常惶遽，一身独处，无所依附也。征夫，一作征征。经营原野，杳冥冥兮。南北为经，东西为营。言己放行山野之中，但见草木杳冥，无有人民也。乘骐骋骥，舒吾情兮。言己愿欲乘骐骥，驰骋以求贤君，舒肆忠节，展我之情也。乘，一作乘。归骸旧邦，莫谁语兮。言己思念故乡，虽死欲归骸骨于楚国，无所告语，达己之心也。长辞远逝，乘湘去兮。言己欲归骸骨于楚国而众不知，故复长诀，乘水而欲远去也。辞，一作词。 

　　　怨思
  
　　志隐隐而郁怫兮，隐隐，忧也。《诗》云：忧心殷殷。一作隐隐。愁独哀而冤结。 言己放流，心中隐隐而忧愁，思念怫郁，独自哀伤，执行忠信而被谗邪，冤结曾无解己也。一云愁独哀哀。肠纷纭以缭转兮，纷纭，乱貌也。缭，绕也。涕渐渐其若屑。渐渐，泣流貌也。言己忧愁，肠中回乱缭绕而转，涕泣交流，若硙屑之下，无绝时也。情慨慨而长怀兮，慨慨，叹貌也。《诗》云：慨我寤叹。信上皇而质正。上皇，上帝也。言己中情愤懑，慨然长叹，欲自信理于上帝，使天正其意也。质，一作贞。 合五岳与八灵兮，五岳，五方之山也，王者巡狩考课政化之处也。东为泰山，西为华山，南为衡山，北为恒山，中央为嵩山。八灵，八方之神也。讯九鬿与六神。讯，问也。《诗》云：执讯获丑。九鬿，谓北斗九星也。 言己忠直而不见信用，愿合五岳与八方之神，察己之志，上问九鬿六宗之神，以照明之也。讯，一作谇。鬿，一作魁。指列宿以白情兮，诉五帝以置词。言己愿复指语二十八宿，以列己清白之情，告诉五方之帝，令受我词而听之也。置，一作宣。北斗为我折中兮，折，一作质。太一为余听之。折，正也。言己乃复使北斗为我正其中和，太一之神听其善恶也。云服阴阳之正道兮， 阳为仁也，阴为义也。御后土之中和。土色黄，其味甘，故言中和也。言群神劝我承天奉地，服循仁义，处中和之行，无有违离也。佩苍龙之蚴虬兮，蚴虬，龙貌。带隐虹之逶蛇。隐，大也。逶蛇，长貌。曳彗星之皓旰兮，曳，引也。皓旰，光也。彗，一作彗。皓，一作□。抚朱爵与鵔鸃。朱爵、鵔鸃，皆神俊之鸟也。言己动以神物自喻，诸神劝我行当如苍龙，能屈能申；志当如大虹，能扬文采；精当若彗星，能耀光明；举当若鵔鸃，飞能冲天也。游清灵之飒戾兮，飒戾，清凉貌。灵，一作雾。服云衣之披披。披披，长貌也。言积德不止。乃上游清冥清凉之庭，被服云气而通神明也。服，一作般。杖玉华与朱旗兮， 华，一作策。垂明月之玄珠。朱，赤也。黑光曰玄也。举霓旌之墆翳兮，墆翳，蔽隐貌。旌，一作旍。建黄纁之总旄。总，合也。黄纁，赤黄也。天气玄黄，故曰黄纁也。言己修善弥固，手乃杖执美玉之华，带明月之珠，扬赤霓以为旌，杂五色以为旗旄，志行清明，车服又殊也。纁，一作昏。注云：黄昏时天气玄黄，故曰黄昏。躬纯粹而罔愆兮，承皇考之妙仪。仪，法也。言己行度纯粹而 无过失，上以承美先父高妙之法，不敢解也。一本“承”上有“永” 字。妙，一作眇。注云：高远之法。 

　　惜往事之不合兮，横汨罗而下濿。言己贪惜以忠事君，而志不合，故欲横渡汨水，以自沈没也。濿，一作厉。乘隆波而南渡兮，隆，盛也。乘，一作乘。渡，一作度。逐江湘之顺流。赴阳侯之潢洋兮，下石濑而登洲。言己愿乘盛波，逐湘江之流，赴阳侯之大波，过石濑之湍，登水中之洲，身历危殆，不遑安处也。陵魁堆以蔽视兮，魁堆，高貌。陵，一作陆。魁，一作鬿。云冥冥而闇前。山峻高以无垠兮，遂曾闳而迫身。垠，岸涯也。曾，重也。闳，大也。言己所在之处，前有高陵，蔽不得视，后有峻大之山，迫附于己，幽藏山野，心中愁思也。雪氛氛而薄木兮，氛氛，雪貌。木，一作林。云霏霏而陨集。陨，下也。集，会也。阜隘狭而幽险兮，大陵曰阜。狭，陋也。石嵾嵯以翳日。翳，蔽也。言己居隘险之处，山石蔽日，霜雪并会，身既忧愁，又寒苦也。悲故乡而发忿兮，忿，恚也。去余邦之弥久。言己不得还归，中心发恚，自恨去我国邑之甚久也。背龙门而入河兮，龙门，郢东门也。登大坟而望夏首。言己虚被谗言，背郢城门而奔走，将入大河，登其高坟以望夏水之口，泄思念也。大，一作高。横舟航而□湘兮，□ ，一作济。耳聊啾而戃慌。聊啾，耳鸣也。戃慌，忧愁也。言己愿乘舟航济渡湘水，寂无人声，耳中聊啾而自鸣，意中忧愁而戃慌，无所依归也。一作党荒。波淫淫而周流兮，鸿溶溢而滔荡。 滔荡，广大貌也。言己愁思戃慌，又见水中流波，淫淫相随。鸿溶广大，怅然失志也。鸿，一作澒。路曼曼其无端兮，周容容而无识。言己所行山泽广远，道路悠长，周流容容而无知识 也。引日月以指极兮，极，中也，谓北辰星也。少须臾而释思。释，解也。言己施行正直，愿引日月使照我情，上指北辰，诉告于天，冀君觉寤，且解忧思顺臾之闲也。水波远以冥冥兮，眇不睹其东西。睹，一作睹。顺风波以南北兮，雾宵晦以纷纷。宵，夜也。《诗》云：肃肃宵征。言己渡广水，心迷不知东西，雾气晦冥，白昼若夜也。纷纷，一作纷闇。日杳杳以西颓兮，颓，一作隤。路长远而窘迫。言日已西颓，年岁卒尽，道路长远，不得复还，忧心迫窘，无所舒志也。欲酌醴以娱忧兮，醴，醴酒也。《诗》云：为酒为醴。忧，一作意。蹇骚骚而不释。蹇，难也。言己欲酌醴酒以自娱乐，心中愁思不可解释也。 

　　叹曰：飘风蓬龙，埃坲坲兮。蓬龙，犹蓬转风貌也。坲坲，尘埃貌。蓬，一作逢。坲，一作浡。草木摇落，草，一作□ 。时槁悴兮。槁，枯也。悴，病也。言飘风转运，扬起尘埃，摇动草木，使之迎时枯槁，茎叶被病，不得盛长也。以言谗人亦运转其言，埃尘忠直，使之被病而伤形也。遭倾遇祸，不可救兮。长吟永欷，涕究究兮。究究，不止貌也。言己遭倾危之世而遇患祸，不可复救，故长叹歔欷而涕滂流，不可止也。究，一作茕。古本作究。舒情敶诗，冀以自免兮。颓流下陨，身日远兮。言己舒展中情，敶序志意，冀得脱免患祸，然身颓流日远，不得还也。一云：颓流下逆，身日以远兮。一云：颓流下陨，身逝远兮。 

　　　远逝
  
　　览屈氏之《离骚》兮，心哀哀而怫郁。言己观屈原所作《离骚》之经，博达温雅，忠信恳恻，而怀王不寤， 心为之悲而怫郁也。 声嗷嗷以寂寥兮，嗷嗷，呼声也。寂寥，空无人民之貌也。嗷，一作噭。《释文》作寂 □。上七到，下音老。一作□嘐。音同。顾仆夫之憔悴。言己思为屈原讼理冤结，嗷嗷而呼，山野寂寥，空无人民，顾视仆御，心皆憔悴而有忧色也。拨谄谀而匡邪兮，拨，治也。匡，正也。谄，一作谗。切淟涊之流俗。切，犹概也。淟涊，垢浊也。言己如得进用，则治谗谀之人，正其邪伪，概贪浊之俗，使之清净也。荡渨□ 之奸咎兮，荡，涤也。渨□，污薉也。乱在内为奸。咎，恶也。夷蠢蠢之溷浊。夷，灭也。蠢蠢，无礼义貌也。《诗》云：蠢尔蛮荆。言己欲荡涤谗佞污秽之臣，以除奸恶，夷灭贪残无礼义之人也。怀芬香而挟蕙兮，挟，持。芬，一作芳。佩江蓠之婓婓。一作菲菲。握申椒与杜若兮，冠浮云之峨峨。峨峨，高貌也。言己独怀持香草，执忠贞之行，志意高厉，冠切浮云，不得而施用也。峨，一作□。登长陵而四望兮，览芷圃之蠡蠡。圃，野树也。《诗》云：东有圃草。蠡蠡，犹历历，行列貌也。言己登高大之陵，周而四望，观香芷之圃，历历而有行列，伤人不采而佩带也。言己亦修德行义，动有节度，而不见进用也。一无“树”字。游兰皋与蕙林兮，睨玉石之□嵯。顾视为睨。玉石，以喻君门也。嵾嵯，不□貌也。言己放流，犹喜居兰皋蕙林芬芳之处，脩行清白，动不离身，上睨君门，贤愚并进，嵾嵯不□也。扬精华以眩燿兮，炫燿，光貌。一作耀。芳郁渥而纯美。渥，厚。芳，一作芬。结桂树之旖旎兮，旖旎，盛貌。《诗》云：旖旎其华。一作猗狔。纫荃蕙与辛夷。言己扬耳目之精，其明炫燿，姿质纯美，犹复结桂枝，索兰蕙，脩善益固，德行弥盛 也。荃蕙，一作蕙草。芳若兹而不御兮，捐林薄而菀死。菀，积也。言己修行众善若此，而不见用，将弃林泽菀积而死，恨功不立而志不成也。 

　　驱子侨之奔走兮，驱，驰也。子侨，王子侨也。奔，一作奔。申徒狄之赴渊。申徒狄，贤者，避世不仕，自沈赴河也。言己修善不见进用，意欲驱驰，待王子侨随之奔走，以学道真。又见申徒狄避世赴河，意中纷乱，不知所行也。若由夷之纯美兮，由，许由也。夷，伯夷也。一作夷由。介子推之隐山。言己又有清高之行如许由，尧让以天下，辞而不肯受。伯夷、叔齐让国而饿死。介子推逃晋文公之赏，隐身深山，无爵位而有显名也。晋申生之离殃兮，殃，一作谗。荆和氏之泣血。吴申胥之抉眼兮，一作子胥。王子比干之横废。皆已解于《九章》。欲卑身而下体兮，心隐恻而不置。 言己欲卑身下体，以顺风俗，心中恻然而痛，不能置中正而行佞谀也。方圜殊而不合兮，钩绳用而异态。言方与圜其性不同，钩曲绳直，其态殊异而不可合也。以言忠佞异志，犹钩绳也。欲俟时于须臾兮，日阴曀其将暮。日以喻君，阴曀闇昧也。言己欲待盛世明时，君又闇昧，年岁已暮，身将老也。时迟迟其日进兮，迟迟，行貌。《诗》云：行道迟迟。其，一作而。年忽忽而日度。度，去也。言天时转运日进，迟迟而行，己年忽去，日以衰老也。而，一作以。 妄周容而入世兮，内距闭而不开。言己欲妄行周比苟容，自入于君，心内距闭而意不开，敏于忠正而愚于谗谀也。俟时风之清激兮，风以喻政。激，感也。愈氛雾其如塺。塺，尘也。言己欲待明君之政，清洁之化，以感激风俗，而君愈贪浊，如氛雾之气来尘塺人也。愈，一作逾。进雄鸠之耿耿兮，耿耿，小节貌。谗介介而蔽之。言己欲如雄鸠，进其耿耿小节之诚信，谗人尚复介隔蔽而障之，况有 鸾凤之志，当获谮毁，固其宜也。介，一作纷。注云：分隔。默顺风以偃仰兮，默，寂。 尚由由而进之。由由，犹豫也。言己欲寂默不语，以顺风俗，随众俛仰，而不敢毁誉，然尚犹豫不肯进也。心懭悢以冤结兮，懭悢，失志貌也。心，一作志。懭，一作□。情舛错以曼忧。言己欲随从风俗，尚不肯进，意中懭悢，心为冤结，情意舛错而长忧苦也。搴薜荔于山野兮，采捻支于中洲。捻支，香草也。言己虽忧愁，犹采取香草以自约束，修善不怠也。支，一作枝。洲，一作州。望高丘而叹涕兮，悲吸吸而长怀。言己遥望楚国而不得归，心为悲叹，涕出长思也。下而，一作其。孰契契而委栋兮，契契，忧貌也。《诗》云：契契寤叹。契，一作挈。日晻晻而下颓。言谁有契契忧国念君，欲委其梁栋之谋若己者乎？然日颓暮，伤不得行也。 

　　叹曰：江湘油油，长流汨兮。油油，流貌也。《诗》云：河水油油。言己见江、湘之水油油长流，将归于海，自伤放流，独无所归也。一云：油油江湘。挑揄扬汰，荡迅疾兮。言水尚得顺其经脉，扬荡其波，使之迅疾，自伤不得顺其天性，扬其志意，而常屈伏。汰，一作波。忧心展转，愁怫郁兮。展转，不寤貌。《诗》云：展转反侧。言己放弃，不得竭其忠诚，心中愁闷，展转怫郁，不能寐也。一曰：愁郁郁兮。冤结未舒，长隐忿兮。言己抱守冤结，长隐山野，心中忿恨无已时也。丁时逢殃，可柰何兮。丁，当也。言己之生当逢遇殃咎，安可柰何？自闵而已。一本“可”上有“孰”字。劳心悁悁，涕滂□兮。 言己欲竭节尽忠，终不见省，但劳我心，令我悁悒悲涕而横流也。 

　　　惜贤
  
　　悲余心之悁悁兮，哀故邦之逢殃。言己所以悲哀心中悁悒者，哀念楚国信用谗佞，将逢殃咎也。悁悁，一作悁邑。辞九年而不复兮，辞，一作词。独茕茕而南行。茕茕，独貌也。言己与君辞诀而出，至今九年，不肯反己，常独茕茕南循江也。思余俗之流风兮，风，化。心纷错而不受。纷错，愦乱也。言己念我楚国风俗余化，好行谗佞，心为愤乱，不能受其邪伪也。遵野莽以呼风兮，莽，草。步从容于山□。□，隈也。言己循山野之中，以呼风俗之人，欲语以忠正之道，故徐步山隈，游戏以须之也。□，一作廋，一作薮。巡陆夷之曲衍兮，大阜曰陆。夷，平也。衍，泽也。幽空虚以寂寞。言己巡行陵陆，经历曲泽之中，空虚杳冥，寂寞无人声也。 倚石岩以流涕兮，忧憔悴而无乐。言己依倚岩石之山，悲而涕流，中心憔悴，无欢乐之时也。登巑岏以长企兮，巑岏，锐山也。企，立貌。《诗》云：企予望之。望南郢而窥之。窥，视也。言己乃登高锐之山，立而长望，顾视南郢楚邦，悲且思也。山脩远其辽辽兮，辽辽，远貌。涂漫漫其无时。涂，道也。言己遥视楚国山林长远，辽辽难见，道路漫漫，诚无时至也。一作曼曼。听玄鹤之晨鸣兮，于高冈之峨峨。玄鹤，俊鸟也。君有德则来，无德则去，若鸾凤矣。故师旷鼓琴，天下玄鹤皆衔明月之珠以舞也。言己听玄鹤振音晨鸣，乃于高冈之上，峨峨之颠，见有德之君，乃来下也。以言贤者亦宜自安处，以须明君礼敬己，然后仕也。一作峨峨。独愤积而哀娱兮，翔江洲而安歌。言己在山泽之中，思虑愤积，一哀一乐，故游江水之中洲， 安意歌吟，自宽慰也。三鸟飞以自南兮，一云飞飞。览其志而欲北。言己在于湖泽之中，见三鸟飞从南来，观察其志，欲北渡江，纵恣自在也。自伤不得北归，曾不若飞鸟也。愿寄言于三鸟兮，去飘疾而不可得。言己既不得北归，愿因三鸟寄善言以遗其君，去又急疾而不可得，心为结恨也。 

　　欲迁志而改操兮，心纷结其未离。言己欲徙意改操，随俗佞伪，中心乱结，未能离于忠信也。其，一作而。外仿徨而游览兮，内恻隐而含哀。 言己外虽仿徨于山野之中以游戏，然心常恻隐含悲而念君也。聊须臾以时忘兮，一作忘时。心渐渐其烦错。言己且欲须臾以忘忧思，中心渐渐错乱，意不能已也。其，一作而。愿假簧以舒忧兮，笙中有舌曰簧。《诗》云：吹笙鼓簧。志纡郁其难释。纡，屈也。郁，愁也。言己欲假笙簧吹以舒忧，意中纡郁诚难解释也。叹《离骚》以扬意兮，犹未殚于《九章》。殚，尽也。言己忧愁不解，乃叹吟《离骚》之经以扬己志，尚未尽《九章》之篇，而愁思悲结也。犹，一作独。长嘘吸以于悒兮，嘘吸、于悒，皆啼泣貌也。嘘，一作呼。涕横集而成行。言己吟叹《九章》未尽，自知言不见省用，故长嘘吸而啼，涕下交集，自闵伤也。伤明珠之赴泥兮，鱼眼玑之坚藏。言忠良弃捐，谗佞珍用也。同驽□与乘驵兮，马母驴父生子曰□。乘驵，骏马也。杂班駮与阘茸。 班駮，杂色也。阘茸，驽顿也。言君不明智，斥逐忠良而任用佞谀，委弃明珠而贵鱼眼，乘驽 □，杂骏马，重班駮，喜阘茸，心迷意惑，终不悟也。班，一作斑。葛藟藟于桂树兮，藟，葛荒也。藟，缘也。《诗》曰：葛蘲藟之。藟，一作累。一注云：藟，巨荒也。鸱鸮集于木兰。鸱鸮， 鸋鴃，贪鸟也。言葛藟恶草，乃缘于桂树，鸱鸮贪鸟，而集于木兰。以言小人进在显位，贪佞升为公卿也。偓促谈于廊庙兮，偓促，拘愚之貌。律魁放乎山闲。律，法也。魁，大也。言拘愚蔽闇之人，反谈论廊庙之中；明于大法贤智之士，弃在山闲而不见用也。乎，一作于。恶虞氏之箫《韶》兮，好遗风之《激楚》。言世人愚惑，恶虞舜箫《韶》之乐，反好俗人淫泆《激楚》之音也。犹言恶典谟中正之言，而好谄谀之说也。潜周鼎于江淮兮，爨土鬵于中宇。爨，炊灶也。《诗》云：执爨踖踖。鬵，釜也。《 
诗》云：溉之釜鬵。言乃藏九鼎于江、淮之中，反炊土釜于堂宇之上，犹言弃贤智，近愚顽者也。且人心之持旧兮，持，一作有。而不可保长。言贤人君子，其心所志，自有旧故，执守信义，不可长保而行之也。一无“而”字。邅彼南道兮，征夫宵行。言己放流，转彼江南之道，晨夜而行，身勤苦也。一本“ 征”上有“以”字。思念郢路兮，还顾睠睠。涕流交集兮，泣下涟涟。涟涟，流貌也。《诗》云：泣涕涟涟。言己思念楚郢之路，冀得复归，还顾眄视，心中悲感，涕泣交会，涟涟而流也。 

　　叹曰：登山长望，中心悲兮。言己登于高山，长望楚国，则心中悲思而结毒也。菀彼青青，泣如颓兮。菀，盛貌也。《诗》云：有菀者柳。言己观彼山泽草木，莫不茂盛，青青而生，己独放弃，身将萎枯，故自伤悲，涕泣俱下也。菀，一作苑。留思北顾，涕渐渐兮。言己所以留精思，常北顾而视郢都，想见乡邑，思念君也，故涕渐渐而下流。折锐摧矜，凝泛滥兮。摧，挫也。矜，严也。凝，止也。泛滥，犹沈浮也。言己欲折我精锐之志，挫我矜严忠直之心，止与俗人更相沈浮，而意不能也。 念我茕茕，魂谁求兮？言己自念茕茕东西，魂□惶遽，而求忠直之士，欲与事君，亦谁乎？此不能沈浮之道也。一作魂。仆夫慌悴，散若流兮。慌，亡也。言己欲求贤人而未遭遇，仆御之人感怀愁悴，欲散亡而去，若水之流，不可复还也。 

　　　忧苦
  
　　昔皇考之嘉志兮，喜登能而亮贤。言昔我美父伯庸，体有嘉善之德，喜升进贤能，信爱仁智，以为行也。情纯洁而罔薉兮，姿盛质而无愆。言己受先人美烈，情性纯厚，志意洁白，身无瑕秽，姿质茂盛，行无过失也。情纯洁，一云外清洁。姿，一作资。质，一作实。放佞人与谄谀兮，斥谗夫与便嬖。 便，利也。嬖，爱也。以言君如使己为政，则放远巧佞谄谀之人，斥逐谗夫与便利嬖爱之臣，而去之也。亲忠正之悃诚兮，悃，厚也。正，一作政。之，一作与。招贞良与明智。言己如得秉执国政，则使君亲任忠正之士，招致幽隐明智之人，令与众职也。心溶溶其不可量兮，溶溶，广大貌。其，一作而。情澹澹其若渊。澹澹，不动貌也。言己之心，智谋溶溶，广大如川，不可度量，情意深奥，澹澹若渊，不可妄动。回邪辟而不能入兮，诚愿藏而不可迁。言己执志清白渊静，回邪之言，淫辟之人，不能自入于己，诚愿执藏此行，以承事君，心终不移也。逐下祑于后堂兮，下帙，谓妾御也。迎宓妃于伊雒。宓妃，神女，盖伊雒水之精也。言己愿令君推逐妾御出之，勿令乱政，迎宓妃贤女于伊雒之水，以配于君，则化行也。雒，一作川。刜谗贼于中廇兮，刜，去 也。中廇，室中央也。廇，一作霤。一注云：堂中央也。选吕管于榛薄。吕，吕尚也。管，管仲也。言己欲为君斫去谗贼之臣于堂廇之中，选进吕尚、管仲之徒以为辅佐，则邦国安宁也。薄，《释文》音博。丛林之下无怨士兮，江河之畔无隐夫。畔，界也。言己欲举士，必先于丛林侧陋之中，使无怨恨，令江河之界无隐佚之夫，贤人尽升，道可兴也。三苗之徒以放逐兮，三苗，尧之佞臣也。《尚书》曰：窜三苗于三危。伊皋之伦以充庐。伊，伊尹也。皋，皋陶也。充，满也。言放逐佞谀之徒若三苗者，置之四裔，进用伊尹、皋陶之徒，使满国卢，则谗邪道塞也。 

　　今反表以为里兮，颠裳以为衣。颠，倒也。言今世之君，迷惑谗佞，反表以为里，倒裳以为衣，而不能知也。戚宋万于两楹兮，宋万，宋闵公之臣也。与闵公博，争道，以手搏之，绝其脰。戚，亲也。楹，柱也。两楹之闲，户牖之前，尊者所处也。一云：宋万戚于两楹兮。废周邵于遐夷。 不用曰废。周，周公旦也。邵，邵公奭也。遐，远也。言君反亲爱篡逆之臣若宋万者，置于两楹之闲，与谋政事，废弃仁贤若周公，邵公者，放于远夷之外而不近也。却骐骥以转运兮，却，退也。转，移也。腾驴□以驰逐。腾，乘也。言退却骐骥以转徙重车，乘驽顿驴□反以奔走，驰逐急疾，失其性也。以言役使贤者，令之负檐，进用顽愚，以任政职，亦失其志也。蔡女黜而出帷兮，蔡女，蔡国贤女也。黜，贬也。一本 “女”下有“疾”字。戎妇入而彩绣服。戎，戎狄也。言蔡女美好，反见贬黜而去离帷幄。戎狄丑妇，反入椒房，被五彩之绣，衣夫人之服也。庆忌囚于阱室兮，庆忌，吴之公子，勇而有力。阱，深陷也。陈不占战而赴围。陈不占，齐臣，有义而怯，闻其君战，将赴之，饭则失匕，上车失轼， 既至，闻钟鼓之声，因怖而死。言乃囚勇猛之士若吴庆忌于阱陷之中，使陈不占赴围而战，军必败也。以言君用臣颠倒失其人也。破伯牙之号钟兮，号钟，琴名。号，一作□。挟人筝而弹纬。挟，持也。筝，小瑟也。纬，张弦也。言乃破伯牙号钟所鼓之鸣琴，反持凡人小筝，急张其弦而弹之也。以言世憎恶大贤之言，亲信小人之语也。藏□石于金匮兮，□石，次玉者。匮，匣也。□，一作 □。捐赤瑾于中庭。赤瑾，美玉也。言乃藏□石置于金匮，反弃美玉于中庭，言不知别于善恶也。言人而不别玉石，则不知忠佞之分也。韩信蒙于介胄兮，韩信，汉名将也。介，铠也。胄，兜鍪也。行夫将而攻城。言使韩信猛将被铠兜鍪守于屯阵，藏其智谋，令行伍怯夫反为将军而攻城，必失利而无功也。莞芎弃于泽洲兮，莞，夫离也。芎，芎穷也。皆香草也。夫离，一作符篱。瓟瓥蠹于筐簏。瓟，匏也。瓥，瓢也。方为筐，圆为簏。言弃夫离芎藭于水泽之中，藏枯匏之瓢置于筐簏，令之腐蠹，言爱小人憎君子也。或曰：蠹，囊也。瓟，一作匏。瓥，一作蠡。麒麟奔于九皋兮，麒麟，仁兽也。君有德则至，无德则去也。熊罴群而逸囿。熊罴，猛兽，以喻贪残也。囿，苑也。言麒麟奔窜于九皋之中，熊罴逸踊于君之苑也。以言斥远仁德之士，而养贪残之人也。逸，一作溢。注云：满溢君之苑。折芳枝与琼华兮，树枳棘与薪柴。小枣为棘，枯枝为柴。掘荃蕙与射干兮，射干，香草。 耘藜藿与蘘荷。耘，耔也。《诗》云：千耦其耘。蘘荷，蒪菹也。藿，豆叶也。言折弃芳草及与玉华，列种柴棘，掘拔射干，而耨耘藜藿，失其所珍也。以言贱弃君子而育养小人也。惜今世其何殊兮，何殊，一作舛异。远近思而不同。言己哀惜今世之人，贤愚异性，其思虑或远或近，智谋不同也。或沈沦其无所达兮，沦，没。或清激其无所通。清，明也。激，感也。言或有耳目沈没，无所照见，或有欲感激行于清明，亦复不能通达分别其臧否也。一本无两“所”字。哀余生之不当兮，独蒙毒而逢尤。言哀我之生，不当昭明之世，举贤之时，独蒙苦毒而遇罪过也。虽謇謇以申志兮，君乖差而屏之。言己虽竭忠謇謇，以重达其志，君心乃乖差而不与我同，故遂屏弃而不见用也。謇，一作蹇。差，一音楚嫁切。诚惜芳之菲菲兮，反以兹为腐也。腐，臭也。言己自惜被服芳香，菲菲而盛。君反以此为腐臭不可用。一无“也”字。怀椒聊之蔎蔎兮，在衣曰怀。椒聊，香草也。《诗》曰：椒聊且蔎。蔎，香貌。蔎，一作蔼。一注云：在袖曰怀。乃逢纷以罹诟也。言己怀持椒聊，其香蔎蔎，身修行洁，动有节度，而逢乱世，遂为谗佞所害而见耻辱也。罹，一作离。诟，一作□。一本句末无“也”字。 

　　叹曰：嘉皇既殁，终不返兮，嘉，美也。皇，君也。以言怀王不用我谋，以殁于秦，遂死而不归，终无遗命使己得还也。山中幽险，郢路远兮。言己被放在此山泽深险之处，去我郢道甚辽远也。谗人諓諓，孰可愬兮。諓諓，谗言貌也。《尚书》曰：諓諓靖言。言谗人諓諓，承顺于君，不可告以忠直之意也。征夫罔极，谁可语兮。言己放逐远行，忧愁无极，众皆佞谀，不可与语忠信也。行吟累欷，声喟喟兮。欷，叹貌。喟，叹声也。累，一作絫，一作累。怀忧含戚，一云：心怀忧戚。何侘傺兮。言己行常歌吟，增叹累息，怀忧含戚，怅然侘傺而失意也。 

　　　愍命
  
　　冥冥深林兮，树木郁郁。山参差以崭岩兮，阜杳杳以蔽日。言己放在草野，处于深林冥冥之中，山阜高峻，树木蔽日，望之无人，但见鸟兽也。参差，一作嵾嵾。悲余心之悁悁兮，一作悄悄。目眇眇而遗泣。遗，堕也。言己居于山林，心中愁思，目视眇眇而泣下堕也。 风骚屑以摇木兮，骚屑，风声貌。云吸吸以湫戾。吸吸，云动貌也。湫戾，犹卷戾也。言己心既忧悲，又见疾风动摇草木，其声骚屑，浮云吸吸卷戾而相随，重愁思也。湫，一作啾。戾，一作泪。悲余生之无欢兮，愁倥偬于山陆。倥偬，犹困苦也。言悲念我之生，遭遇乱世，心无欢乐之时，身常困苦于山陆之中也。 旦徘徊于长阪兮，夕仿偟而独宿。言己旦起徘徊，行于长阪之上，夕暮独宿山谷之闲，忧且惧也。发披披以鬤鬤兮，披披、鬤鬤，解乱貌也。鬤，古本作□。躬劬劳而瘏悴。 劬，亦劳也。《诗》云：劬劳于野。瘏，病也。《诗》云：我马瘏矣。言己履涉风露，头发解乱，而身罢病也。魂俇俇而南行兮，俇俇，惶遽之貌。魂，一作魂。行，一作征。泣沾襟而濡袂。袂，袖也。言己中心忧戚，用志不安，魂□俇俇，惶遽南行，悲感外发，涕泣交下，沾衣袖也。濡，一作掩。心婵媛而无告兮，口噤闭而不言。闭口为噤也。言己愁思，心中牵引而痛，无所告语，闭我之口不知所言，众皆佞伪，无可与谋也。违郢都之旧闾兮，闾，里。回湘沅而远迁。言己放逐，去我郢都故闾，回于湘、沅之水而远移徙，失其所之也。回，一作过。念余邦之横陷兮，宗鬼神之无次。同姓为宗。次，第也。言我思念楚国任用谗佞，将横陷危殆，己之宗族先祖鬼神，失其次第而不见祀也。闵先嗣之中绝兮，嗣，继。心惶惑而自悲。言己伤念先祖，乃从屈瑕建立基功，子孙世世承而继之，至于己身而当中绝，心为惶惑，内自悲哀也。聊浮游于山 □兮，□，山侧也。步周流于江畔。畔，界。临深水而长啸兮，且倘佯而泛观。泛，博也。言己忧愁不能宁处，出升山侧，游戏博观，临水长啸，思念楚国而无解己也。 

　　兴《离骚》之微文兮，冀灵修之壹悟。还余车于南郢兮，复往轨于初古。轨，车辙也。《月令》曰：车同轨。言己虽见放逐，犹兴《 
离骚》之文以讽谏其君，冀其心一寤，有命还己，己复得乘车周行楚国，脩古始之辙迹也。道脩远其难迁兮，伤余心之不能已。言己后或归郢，其路长远，诚难迁徙，然我心中想念于君，不能已也。背三五之典刑兮，典，常。刑，法。绝《洪范》之辟纪。《洪范》，《尚书》篇名，箕子所为武王陈五行之道也。言君施行，背三皇五帝之常典，绝去《洪范》之法纪，任意妄为，故失道也。播规矩以背度兮，播，弃。错权衡而任意。错，置也。衡，称也，所以铨物轻重也。言君弃先王之法度而不奉循，犹置衡称不以量物，更任其意而商轻重，必失道径、违人情也。 操绳墨而放弃兮，倾容幸而侍侧。 侧，旁也。言贤者执持法度而见放弃，倾头容身谗谀之人，反得亲近侍于旁侧也。幸，一作达。甘棠枯于丰草兮，甘棠，杜也。《诗》云：蔽芾甘棠。藜棘树于中庭。堂下谓之庭。言甘棠香美之木，枯于草中而不见御，反种蒺藜棘刺之木满于中庭，以言远仁贤近谗贼也。西施斥于北宫兮，仳倠倚于弥楹。西施，美女也。仳倠，丑女也。弥，犹遍也。楹，柱也。言西施美好，弃于后宫不见进御，仳倠丑女，反倚立遍两楹之闲，侍左右也。乌获戚而骖乘兮，燕公操于马圉。乌获，多力士也。燕公，邵公也。封于燕，故曰燕公也。养马曰圉。言与多力乌获如车骖乘，令仁贤邵公执役养马，失其宜也。蒯瞆登于清府兮，咎繇弃而在野。蒯瞆，卫灵公太子也，不顺其亲，欲害其后母。清府，犹清庙也。言使蒯瞆无义之人，登于清庙而执纲纪，放弃圣人咎繇于外野，政必乱，身危殆也。一作弃于野外。一作外野。盖见兹以永叹兮，以，一作而。欲登阶而狐疑。言己见君亲爱恶人，斥逐忠良，诚欲进身登阶，竭尽谋虑，意中狐疑，恐遇患害也。乘白水而高骛兮，乘，一作乘。因徙弛而长词。言己恐登阶被害，欲乘白水高驰而远游，遂清洁之志，因徙弛却退而长诀也。弛，一作弛，一作施。 

　　叹曰：倘佯垆阪，沼水深兮。倘佯，山名也。垆，黄黑色土也。沼，池也。《诗》云：王在灵沼。言倘佯之山，其阪土玄黄，其下有池，水深而且清，宜以避世而长隐身也。容与汉渚，涕淫淫兮。汉，水名也。《尚书》曰：嶓冢导漾，东流为汉。言己将欲避世，游戏汉水之岸，心中哀悲而不能去，涕流淫淫也。 钟牙已死，谁为声兮？ 钟，钟子期。牙，伯牙也。言二子晓音，今皆已死，无知音者，谁为作善声也。以言君不晓忠信，亦不可为竭谋尽诚也。纤阿不御，焉舒情兮？ 纤阿，古善御者。言纤阿不执辔而御，则马不为尽其力。言君不任贤者，贤者亦不尽其节。曾哀凄欷，心离离兮。离离，剥裂貌。还顾高丘，泣如洒兮。言己不遭明君，无御用者，重自哀伤，凄怆累息，心为剥裂，顾视楚国，悲戚泣下，如以水洒地也。 

　　　思古
  
　　悲余性之不可改兮，屡惩艾而不移。言己体受忠直之性，虽数为谗人所惩艾，而心终不移易也。艾，一作□，一作□。移，一作移。服觉皓以殊俗兮，觉，较也。《诗》云：有觉德行。皓，犹明也。皓，一作浩，一作酷，注并同。貌揭揭以巍巍。揭揭，高貌也。巍巍，大貌也。言己被服众芳，履行忠正，较然盛明，志愿高大，与俗人异也。巍，《释文》作魏，音危。譬若王侨之乘云兮，载赤霄而凌太清。言己志意高大，上切于天，譬若仙人王侨乘浮云载赤霄，上凌太清，游天庭也。凌，一作凌。欲与天地参寿兮， 一无“欲”字。与日月而比荣。 言己修行众善，冀若仙人王侨得道不死，遂与天地同其寿命，与日月比其光荣，流名于后世，不腐灭也。一无“而”字。登昆仑而北首兮，首，向。悉灵圉而来谒。悉，尽也。灵圉，众神也。言己设得道轻举，登昆仑之上，北向天门，众神尽来谒见，尊有德也。圉，《释文》作圄。 选鬼神于太阴兮，登阊阖于玄阙。言己乃选择众 鬼神之中行忠正者，与俱登于天门，入玄阙，拜天皇，受敕诲也。回朕车俾西引兮，褰虹旗于玉门。褰，袪也。玉门，山名也。言乃旋我之车而西行，褰举虹旗，驱上玉门之山，以趣疾也。驰六龙于三危兮，三危，西方山也。朝西灵于九滨。朝，召也。滨，水涯也。言乃驰骋六龙，过于三危之山，召西方之神，会于大海九曲之涯也。西，一作四。结余轸于西山兮，横飞谷以南征。结，旋也。飞谷，日所行道也。言乃旋我车轸，横度飞泉之谷以南行也。轸，一作车。绝都广以直指兮，都广，野名也。《山海经》曰：都广在西南，其城方三百里，盖天地之中也。历祝融于朱冥。朱，赤色也。言己行乃横绝于都广之野，过祝融之神于朱冥之野也。枉玉衡于炎火兮，枉，屈也。衡，车衡也。委两馆于咸唐。委，曲也。馆，舍也。咸唐，咸池也。言己从炎火，又曲意至于咸池，而再舍止宿也。贯澒濛以东朅兮，澒濛，气也。朅，去也。澒，一作鸿。维六龙于扶桑。言遂贯出澒濛之气而东去，系六龙于扶桑之木。扶，一作榑。 

　　周流览于四海兮，志升降以高驰。言己既周行遍于四海之外，意欲上下高驰，以求贤士也。升，一作升。征九神于回极兮，征，召也。回，旋也。极，中也。谓会北辰之星于天之中也。建虹采以招指。虹，采旗也。招指，指麾也。旗，所以招指语人也。言己乃召九天之神，使会北极之星，举虹采以指麾四方也。一作采虹。驾鸾凤以上游兮，从玄鹤与鹪明。鹪明，俊鸟也。孔鸟飞而送迎兮，一作庭迎。腾群鹤于瑶光。鹤，灵鸟也，以喻洁白之士。言己乃驾乘鸾凤明智之鸟，从鹪明群鹤洁白之士，过于瑶光之星，质己修行之要也。鹤，一作鹄。瑶，一作摇。一注云：鹤，白鸟也。排帝宫与罗囿兮，罗囿，天苑。升县圃以眩灭。言遂排开天帝之宫，入其罗囿，出升县圃之山而望，目为炫燿，精明消灭，心愁思也。升，一作升。县，一作悬。结琼枝以杂佩兮，立长庚以继日。长庚，星名也。《诗》云：西有长庚。言己精明虽消灭，犹结玉枝申脩忠诚，立长庚之星，以继日光，昼夜长行，志意明也。一作继曜。凌惊雷以轶骇电兮，一无 “以”字。缀鬼谷于北辰。缀，系也。北辰，北极星也。《论语》曰：譬如北辰，居其所而众星拱之。言遂凌乘惊骇之雷，追逐奔轶之电，以至于天，使北辰系缀百鬼，勿令害贤者也。鬼谷，一作百鬼。鞭风伯使先驱兮，囚灵玄于虞渊。□高风以低佪兮，□，一作溯。一云：□高风以徘徊。览周流于朔方。灵玄，玄帝也。虞渊，日所入也。《淮南》言日出汤谷，入于虞渊。言乃鞭风伯使使之扫尘，囚玄帝之神使无阴冥，周遍流行于北方也。就颛顼而敶词兮，考玄冥于空桑。空桑，山名也。玄冥，太阴之神，主刑杀也。言乃就圣帝颛顼，敶列己词，考问玄冥之神于空桑之山，何故害贤也。旋车逝于崇山兮，崇山，欢兜所放山也。逝，一作游。奏虞舜于苍梧。 言己从崇山见欢兜，以佞故囚（囚原作因，据翻宋本改），至苍梧告愬圣舜，己行忠直，而遇斥弃，冀蒙异谋也。虞，一作帝。□杨舟于会稽兮，杨，木名也。《诗》云：泛泛杨舟。会稽，山名也。□，一作济。就申胥于五湖。湖，大池也。言己复乘杨木之轻舟，就伍子胥于五湖之中，问志行之见者也。一本揖大禹于江滨。一注：伍子胥作申包胥。然上文有申子，注云子胥也。见南郢之流风兮，殒余躬于沅湘。言还见楚国风俗，妒害贤良，故自沈于沅、湘而不悔也。望旧邦之黯黮兮，黯黮，不明貌也。邦，一 作乡。时溷浊其犹未央。言己望见故国，君闇不明，群下贪乱，其化未尽，心忧愁也。一无“其”字。怀兰茞之芬芳兮，妒被离而折之。言己怀忠信之行，故为众佞所妒，欲共被离摧折而弃之也。被，一作披。张绛帷以襜襜兮，风邑邑而蔽之。邑邑，微弱貌也。言君张朱帷，襜襜鲜明，宜与贤者共处其中，而政令微弱，适以自蔽者也。日暾暾其西舍兮，其，一作而。阳焱焱而复顾。言日暾暾西下，将舍入太阴之中，其余阳气，犹尚焱焱，而顾欲还也。以言己年亦老暮，亦思还返故乡也。焱，一作炎。聊假日以须臾兮，何骚骚而自故。言己思年命欲暮，愿且假日游戏须臾之间，然中心愁思如故，终不解也。故，一作苦。 

　　叹曰：譬彼蛟龙，乘云浮兮。一云：譬彼云龙。无“乘云浮兮”一句。一云：乘云游兮。一云：乘浮云兮。泛淫澒溶，纷若雾兮。言己怀德不用，譬若蛟龙潜于川泽，忽然乘云泛淫而游，纷纭若雾，而乃见之也。泛，一作沉。澒，一作鸿。潺湲轇轕，轇，一作胶。雷动电发，馺高举兮。言蛟龙升天，其形潺湲，若水之流，纵横轇轕，遂乘雷电而高举也。以言己亦想遭明时，举而进用。升虚凌冥，沛浊浮清，入帝宫兮。言龙能登虚无，凌清冥，弃浊秽，入天帝之宫。言己亦想升贤君之朝，斥去贪佞之人也。升，一作登。沛，一作弃。摇翘奋羽，驰风骋雨，游无穷兮。言龙既升天，奋摇翘羽，驰使风雨。言己亦愿奋竭智谋，以辅事贤君，流恩百姓，长无穷极也。 

　　　远游
  
  
楚辞卷第十七
　九思章句第十七　　　　楚辞
　　　　　　　逢尤逢，一作见。 
　　　　　　　怨上 
　　　　　　　疾世世，一作俗。 
　　　　　　　悯上悯，一作闵。 
　　　　　　　遭厄 
　　　　　　　悼乱一作《隐思》，一作《散乱》。 
　　　　　　　伤时 
　　　　　　　哀岁 
　　　　　　　守志 
　　　《九思》者，王逸之所作也。逸，南阳人，一作南郡。博雅多览，读《楚辞》而伤愍屈原，故为之作解。又以自屈原终没之后，忠臣介士游览学者读《离骚》、《九章》之文，莫不怆然，心为悲感，高其节行，妙其丽雅。至刘向、王褒之徒，咸嘉其义，一云：咸嘉叹之。作赋骋辞，以赞其志。则皆列于谱录，世世相传。皮日休《九讽叙》云：屈平既放，作《离骚经》。正诡俗而为《九歌》，辨穷愁而为《九章》。是后词人摭而为之，若宋玉之《九辩》，王褒之《九怀》，刘向之《九叹》，王逸之《九思》，其为清怨素艳，幽快古秀，皆得芝兰之芬芳，鸾凤之毛羽也。杨雄有《广骚》，梁竦有《悼骚》，不知王逸奚罪其文，不以二家之述为《离骚》之两派也。逸与屈原同土共国，悼伤之情与凡有异。窃慕向、褒之风，作颂一篇，号曰《 
九思》，以裨其辞。未有解说，故聊叙训谊焉。一无“叙”字。辞曰：逸不应自为注解，恐其子延寿之徒为之尔。 

　　悲兮愁，哀兮忧。伤不遇也。天生我兮当闇时，君不明也。被诼谮兮虚获尤。为佞人所伤害也。诼，毁也。尤，过也。心烦愦兮意无聊，愁君迷蔽，忿奸兴也。愦，乱也。聊，乐也。严载驾兮出戏游。将以释忧愤也。周八极兮历九州，求贤君也。求轩辕兮索重华。觊遇如黄帝、尧、舜之圣明也。世既卓兮远眇眇，去前圣远然不可得也。卓，远也。卓，一作逴。握佩玖兮中路躇。怀宝不舒，怅仿偟也。羡咎繇兮建典谟，乐古贤臣遇明君也。咎，一作皋。懿风后兮受瑞图。懿，深也。屈原之喻也。风后，黄帝师，受天瑞者也。愍余命兮遭六极，愍，一作悯。委玉质兮于泥涂。见放逐污辱，若陷泥涂中也。泥，一作□。遽傽遑兮驱林泽，遽，一作遂。傽，一作章，一作慞，一作愦。步屏营兮行丘阿。忧愦不知所为，徒经营 奔走也。车軏折兮马虺颓，驱骋不能宁定，车弊而马病也。軏，一作轴。憃怅立兮涕滂□。忧悴而涕流也。憃，一作□ ，一作惆，一作怊。思丁文兮圣明哲，丁，当也。文，文王也。心志不明，愿遇文王时也。哀平差兮迷谬愚。平，楚平王；差，吴王夫差也。平王杀忠臣伍奢，奢子员仕吴以破楚。夫差不用子胥，而为越所灭也。吕傅举兮殷周兴，吕，吕望。傅，傅说。两贤举用，而二代以兴盛也。忌 □专兮郢吴虚。忌，楚大夫费无忌。□ ，吴大夫宰□。虚，空也。忌、□佞伪，惑其君而败，二国空虚。郢，楚都也。□，一作嚭。仰长叹兮气 □结，仰，将诉天也。□，结也。悒殟绝兮咶复苏。愤忿□绝，徐乃苏也。殟，《释文》作愠。咶，一作活，一作恬。苏，《释文》作□。虎兕争兮于廷中，廷，朝廷也。虎兕，恶兽，以喻奸臣。豺狼斗兮我之隅。隅，旁也。言众佞辩争，常在我傍也。云雾会兮日冥晦，众伪蔽君，如云雾之隐日，使不可得见也。飘风起兮扬尘埃。 回风为飘，以喻小人造设奸伪，贼害仁贤，为君垢秽，如回风之起尘埃也。走鬯罔兮乍东西，动触谄毁，东西趣走。一作鬯□，一作畅□。一本云：□，敞音，又主尚切。欲窜伏兮其焉如。无所逃难。念灵闺兮隩重深，灵，谓怀王闺合也。言欲诉论，辄为群邪所逆，不能得通达。隩，一作奥，一作窈。 愿竭节兮隔无由。望旧邦兮路逶随，逶随，迂远也。近而障隔，则与迂远同也。逶，一作委。 忧心悄兮志勤劬。悄，犹惨也。劬，劳也。志，一作以。魂茕茕兮不遑寐，魂一作魂。目眽眽兮寤终朝。眽眽，视貌也。终朝，自旦及夕，言通夜不能瞑也。眽，一作□，一作眩。 

　　　逢尤
  
　　令尹兮謷謷，令尹，楚官掌政者也。謷謷，不听话言而妄语也。群司兮哝哝。群司，众僚。哝哝，犹偬偬也。言皆竞于佞也。群，一作群。哀哉兮淈淈，淈淈，一国并乱也。上下兮同流。君臣俱愚，意无别也。菽藟兮蔓衍，菽藟，小草也。蔓衍，广延也。芳虈兮挫枯。虈，香草名也。挫枯，弃不用也。朱紫兮杂乱，曾莫兮别诸。君不识贤，使紫夺朱，世无别知之者。倚此兮岩穴，退遁逃也。永思兮窈悠。长守忠信，念无违而涂悠远也。悠，一作窕。嗟怀兮眩惑，怀，怀王也。为众佞所欺曜，目尽迷瞀。用志兮不昭。独行忠信，无明己者。昭，一作照。 将丧兮玉斗，遗失兮钮枢。钮枢，所以校玉斗，玉斗既丧，将失其钮枢。言放弃贤者逐去之。一注云：钮枢、玉斗，皆所宝者。我心兮煎熬，惟是兮用忧。熬，亦煎也，忧无已也。煎熬，一作熬□。《释文》作□。进恶兮九旬，纣为九旬之饮，而不听政。恶，一作思。进恶，一作集慕。九旬，一作仇荀。一注云：纣为长夜之饮。复顾兮彭务。彭，彭咸。务，务光。皆古介士，耻受污辱，自投于水而死也。复，一作退。务，一作瞀。注同。《释文》音牟。拟斯兮二踪，拟，则也。踪，迹也。言愿效此二贤之迹，亦当自沈。未知兮所投。谣吟兮中野，未得所死，且仿徨也。一作野。上察兮璇玑。璇，一作旋，一作琁机。大火兮西睨，摄提兮运低。璇玑天中，故先察之。大火西流，摄提运下，夜分之候。愁思不寐，起视星辰，以解戚者也。流，一作匿。雷霆兮硠磕，雷声。雹霰兮霏霏。霏霏，集貌。奔电兮光晃，凉风兮怆凄。独处愁思不寐，见雹电凉风之至，益忧多也。晃，一作照。鸟兽兮惊骇，相从兮宿栖。言鸟兽惊惶，尚相从就，伤己单独，心用悲也。鸳鸯兮噰噰，和鸣貌也。狐狸兮徾徾。相随貌。哀吾兮介特，介特，独也。一“吾”下有“子”字。独处兮罔依。 罔，无也。蝼蛄兮鸣东，蟊□兮号西。蛓缘兮我裳，蠋入兮我怀。虫豸兮夹余，惆怅兮自悲。言己独处山野，与众虫为伍，心悲感也。一作□□。蛓，一作蜮。怀，一作衣。豸，一作□。伫立兮忉怛，伫，停。心结縎兮折摧。 

　　　怨上
  
　　周徘徊兮汉渚，言居山中愁愤，复之汉水之涯，庶欲以释思念也。渚，一作滨。求水神兮灵女。冀得水中神女，以慰思念。嗟此国兮无良，此国，楚国也。言君臣无善，皆凶愚也。媒女诎兮謰謱。謰謱，不正貌。一云谋女。一云媒拙讷兮。 鴳雀列兮哗讙，鴳雀，小鸟，以喻小人列位也。言小人在位，患失之，竞为佞谄，声呶呶也。鴳，一作鷃。鸲鹆鸣兮聒余。鸲鹆，鴳雀类也。多声乱耳为聒。抱昭华兮宝璋，昭华，玉名。璋，一作章。欲炫鬻兮莫取。行卖曰炫鬻，卖也。言己竭忠信以事君而不见用，犹抱此昭华宝璋炫卖之。璋，玉名也。言旋迈兮北徂，己不见用，欲远去也。旋，一作逝。一云：逝言迈兮。叫我友兮配耦。叫，急叫也。言此国已无良人，庶北行遇贤友，而以自耦也。日阴曀兮未光，北方多阴。阴，一作□。□睄窕兮靡睹。□，窥也。睄窕，幽冥也。一作阗□雿。纷载驱兮高驰，适北无所遇，故欲驰而去。将谘询兮皇羲。皇羲，羲皇也。谘，问。询，谋。所以安己也。一云：羲，伏羲。伏羲称皇也。遵河皋兮周流，路变易兮时乖。所志不遇，无所用其志也。时，一作时。濿沧海兮东游，沐盥浴兮天池。天池，则沧海也。濿，一作厉。访太昊兮道要，太昊，东方青帝也。将问天道之要务。云靡贵兮仁义。太昊答惟仁义为上。志欣乐兮反征，就周文兮邠岐。闻惟仁义，故欣喜复之西方，就文王也。邠岐，周本国。邠，一作豳。 秉玉英兮结誓，愿与文王约信，以玉英为贽币也。日欲暮兮心悲。日暮而岁迈，年将老，悲不见进用也。惟天禄兮不再，福不再至，年岁一过，则终讫也。背我信兮自违。若背忠信以趋时俗，则违本心，故不忍为。逾陇堆兮渡漠，陇堆，山名。漠，沙漠也。一云：汉，汉水也。过桂车兮合黎。桂车、合黎，皆西方山之名。赴昆山兮馽騄，昆山，昆仑也。言渡陇堆，适桂车、合黎，乃至昆仑，取骏马而绊之。騄，骏马名。昆，一作昆。馽，一作□。从邛遨兮栖迟。邛，兽名。遨，游也。馽騄从邛而栖迟，顾望也。 一云：从卢敖兮。吮玉液兮止渴，啮芝华兮疗饥。玉液，琼□之精气。芝，神草也。渴啜玉精，饥食芝华，欲仙去也。渴，《释文》作□。居嵺廓兮□畴，嵺廓，空洞而无人也。□，少也。畴，匹也。言独行而抱影也。远梁昌兮几迷。梁昌，陷据失所也。迷惑欲还也。陷据，一作蹈懅。望江汉兮濩渃，濩渃，大貌也。还见江、汉水大也。汉，一作海。心紧絭兮伤怀。紧絭，纠缭也。望旧土而心感伤也。絭，一作韏。一作缱绻。时昢昢兮旦旦，日月始出，光明未盛为昢。昢，一作朏。一云旦旦，一云且旦。尘莫莫兮未晞。莫莫，合也。晞，消也。朝阳未开，雾气尚盛。莫，一作漠。忧不暇兮寝食，吒增叹兮如雷。吒，一作□。增，一作曾。 

　　　疾世
  
　　哀世兮睩睩，睩睩，视貌。贤人不用，小人持势也。諓諓兮嗌喔。諓諓，窃言。嗌喔，容媚之声。众多兮阿媚，阿，曲。□靡兮成俗。委靡，面柔也。□，一作委。贪枉兮党比，贞良兮茕独。《诗》云：独行茕茕。茕，一作惸。鹄窜兮枳棘，鹈集兮帷幄。木帐曰帷。言大人处卑贱，小人在尊位也。鹄，一作鹤。鹈，一作□，一作鸧。□ 蕠兮青□，□蕠，草名。青□，见养有光色也。 槁本兮萎落。槁本，香草也。喻贤愚易所。落，旧音格。睹斯兮伪惑。惑，一作盛。一云：疾斯兮伪忒。心为兮隔错。隔错，失其性也。逡巡兮圃薮，藂林曰薮。率彼兮畛陌。田闲道曰畛。陌，塍分界也。川谷兮渊渊，深貌。山峊兮峉峉。峉峉，长而多有貌也。峊，一作阜，一作屈。峉，一作硌。丛林兮崟崟，崟崟，众饶貌。崟，一作岒。 株榛兮岳岳。岳岳，众木植也。株，一作林。霜雪兮漼溰，积聚貌。一作溰溰，一作□□。冰冻兮洛泽。洛，竭也。寒而水泽竭成冰。东西兮南北，罔所兮归薄。言四方皆无所停止也。庇荫兮枯树，匍匐兮岩石。穴可居者。踡跼兮寒局数，一云：踡跼兮数年。一云：踡跼兮寒风数。独处兮志不申，踡，伛偻也。年齿尽兮命迫促。魁垒挤摧兮常困辱， 魁垒，促迫也。挤摧，折屈也。垒，一作累。含忧强老兮愁不乐。愁早老曰强也。不，一作无。须发苧悴兮顠鬓白，苧，乱也。顠，杂白也。须，一作□。苧，一作蔓。鬓，一作□。思灵泽兮一膏沐。灵泽，天之膏润也。盖喻德政也。灵，一作云。怀兰英兮把琼若，英，华。琼若，食也。兰，一作华。待天明兮立踯躅。言怀兰把若，无所施之，欲待明君，未知其时，故屏营踯躅。一作蹢□。云蒙蒙兮电倏烁，倏烁，疾也。闇多而明少也。蒙，一作濛。孤雌惊兮鸣呴呴。雌，一作雏。思怫郁兮肝切剥，忿悁悒兮孰诉告。一 云：于悒悒兮。 

　　　悯上
  
　　悼屈子兮遭厄，子，男子之通称也。沈玉躬兮湘汨。贤者质美，故以比玉。湘、汨，皆水名。何楚国兮难化，言楚国君臣之乱，不可晓喻也。兮，一作之。迄于今兮不易。政教荒阻，不可变也。于，一作乎。士莫志兮羔裘，言政秽则士贪鄙，无有素丝之志，皎洁之行也。竞佞谀兮谗 □。□，不相听。一云谗□□。指正义兮为曲，訿玉璧兮为石。一作璧玉。鸱雕游兮华屋，鸱，一作鹘。 鵔鸃栖兮柴蔟。鵔，一作鵔。栖，一作指，一作蒨，音窜。起奋迅兮奔走，违群小兮謑□。謑，耻辱垢陋之言也。□，一作呴。载青云兮上升，适昭明兮所处。终无所舒情，故欲乘云升天，就日处矣。昭明，日晖。升，一作升。蹑天衢兮长驱，踵九阳兮戏荡。衢，路也。九阳，日出处也。越云汉兮南济，秣余马兮河鼓。河鼓，牵牛别名。云霓纷兮晻翳，云，一作霄。翳，一作郁。 参辰回兮颠倒。参、辰、皆宿名，夜分而易次，故颠倒失路也。逢流星兮问路，顾我指兮从左。流星，发所从也。一云：顾指我兮。俓娵觜兮直驰，觜，一作訾。御者迷兮失轨。遂踢达兮邪造，流星虽甚，犹不得道。踢达，误过也。邪， 一作□。与日月兮殊道。志阏绝兮安如，志望已讫，不知所之。如，一作归。哀所求兮不耦。攀天阶兮下视，下，一作俛。见鄢郢兮旧宇。鄢、郢，楚都也。言上天所求不得，意欲还，下视见旧居也。意逍遥兮欲归，众秽盛兮杳杳。众秽，谕佞人。言将复害己。思哽饐兮诘诎，饐，一作咽。涕流澜兮如雨。还为众伪所害，故悲泣也。 

　　　遭厄
  
　　嗟嗟兮悲夫，伤时昏惑。殽乱兮纷拿。君任佞巧，竞疾忠信，交乱纷拿也。殽，一作散。《释文》：殽，乎巧切。茅丝兮同综，不别好恶。综，一作□。冠屦兮共絇。上下无别。屦，一作屣。督万兮侍宴，华督、宋万二人，宋大夫，皆弑其君者也。周邵兮负刍。周公、邵公。言楚君使忠贤如周、邵者负刍，反以督、万之人侍宴。白龙兮见射，灵龟兮执拘。白龙，川神。灵龟，天瑞。仲尼兮困厄，仲尼，圣人，而厄于陈、蔡也。邹衍兮幽囚。邹衍，贤人，而为佞邪所摄，齐遂执之。伊余兮念兹，伊，惟也。兹，此也。奔遁兮隐居。欲避世也。将升兮高山， 升，一作陟，一作阶。上有兮猴猿。欲入兮深谷，下有兮虺蛇。左见兮鸣鵙，右睹兮呼枭。鵙，伯劳也。山有猴猿，谷有虺蛇，左右众鸟，□无人民， 所以愁惧也。惶悸兮失气，悸，惧也。失气，晻然而将绝。踊跃兮距跳。以泄愤懑也。便旋兮中原，旋，一作绝。仰天兮增叹。仰，一作卬。菅蒯兮野莽，野，一作野。雚苇兮仟眠。一作千眠，一作仟玄。仟，一作阡。鹿蹊兮□□，貒貉兮蟫蟫。蟫蟫，相随之貌。鹿蹊，一作玄鹿。□，一作□。□□，一作继踵。鹯鹞兮轩轩，轩轩，将止之貌。鹑□兮甄甄。甄甄，小鸟飞貌。□，一作□。一云：鹑鴳兮飘飘。一作鹑鸽。哀我兮寡独，靡有兮齐伦。齐，偶。齐，一作匹。意欲兮沈吟，迫日兮黄昏。意且欲迟，望又促暮，当栖宿也。迫，一作白。玄鹤兮高飞，鹤，一作鹳。一云鹍鸡。曾逝兮青冥。青冥，太清。曾，一作增。逝，一作游。鸧鹒兮喈喈，鸧鹒，鹂黄也。喈喈，鸣之和。山鹊兮嘤嘤。嘤嘤，鸣之清也。鸿鸬兮振翅，雁之大者曰鸿。鸬，鸬鹚也。振翅，将飞也。归雁兮于征。征，行也。言将去。吾志兮觉悟，怀我兮圣京。垂屣兮将起，跓俟兮硕明。垂，《释文》作□，测夹切。硕，一作须。 

　　　悼乱
  
　　惟昊天兮昭灵，昊天，夏天也。昭，明也。灵，神也。阳气发兮清明。风习习兮和暖，暖，一作□，古作燸。百草萌兮华荣。荣，一作英。堇荼茂兮扶疏，堇，□也。荼，苦菜也，扶，一作 敷。蘅芷雕兮莹嫇。蘅，杜蘅。芷，若芷。皆香草。嫇，一作冥。愍贞良兮遇害，将夭折兮碎糜。一作爢。时混混兮浇饡，饡，餐也。混，混浊也。言如浇饡之乱也。餐，一作餮。哀当世兮莫知。览往昔兮俊彦，亦诎辱兮系累。《释文》作累，力桂切。管束缚兮桎梏，百□易兮傅卖。傅，一作传。遭桓缪兮识举，管，管仲。百，百里奚也。管仲为鲁所囚，齐桓释而任之。百里奚晋徒役，秦缪以五羖之皮赎之为相也。才德用兮列施。德，一作得。且从容兮自慰，以古贤者皆然，缓己忧也。玩琴书兮游戏。迫中国兮迮□，无所用志，故云迮□。一作窄陕。吾欲之兮九夷。子欲居九夷，疾时之言也。超五岭兮嵯峨，超，越也。将之九夷，先历五岭之山，言艰难也。观浮石兮崔嵬。东海有浮石之山。崔嵬，山形也。陟丹山兮炎野，复之南方。丹山、炎野，皆在南方也。屯余车兮黄支。一本此句在“就祝融兮稽疑”之下。就祝融兮稽疑， 黄支，南极国名也。祝融，赤帝之神，稽合所以折谋，求安己之处也。嘉己行兮无为。嘉，善也。言祝融善己之处。乃回朅兮北逝，复旋至北方也。回，一作回。遇神孈兮宴娭。□ ，北方之神名也。言遇神宴而待之。孈，一作□。《释文》作孈，音携。欲静居兮自娱，言己遇神而宴乐，亦欲安居自娱也。心愁戚兮不能。 戚，一作戚。放余辔兮策驷，复欲去也。放，一作收。忽飙腾兮浮云。一云：忽风腾兮云浮。跖飞杭兮越海，跖，一作跖。从安期兮蓬莱。蓬莱，海中山名也。安期生，仙人名也。言欲往求仙也。缘天梯兮北上，登太一兮玉台。登，一作升。使素女兮鼓簧，太一，天帝所在，以玉为台也。乘戈和兮讴谣。乘戈，仙人也。和素女而歌也。声噭誂兮清和，噭誂，清畅貌。噭，《释文》作激，音叫。誂，他吊切。 音晏衍兮要淫。要淫，舞容也。 咸欣欣兮酣乐，余眷眷兮独悲。言天神众舞，皆喜乐，独己怀悲哀也。顾章华兮太息，章华，楚台名也。太息，忧叹也。志恋恋兮依依。恋，一作郁。 

　　　伤时
  
　　旻天兮清凉，秋天为旻天。秋节至，故清且凉也。玄气兮高朗。秋冬阳气升，故高朗也。朗，一作明。北风兮潦洌， 寒节至也。洌，一作烈。草木兮苍唐。始凋也。草，一作艸。唐，一作黄。□蚗兮□□，促寒将蛰，故 □□鸣。蝍蛆兮穣穣。将变貌。 岁忽忽兮惟暮，暮，末。余感时兮凄怆。感时以悲思也。伤俗兮泥浊，蒙蔽兮不章。宝彼兮沙砾，捐此兮夜光。夜光，明珠也。椒锳兮涅污，□耳兮充房。□耳，恶草名也。充房，侍近君也。摄衣兮缓带，操我兮墨阳。墨阳，剑名。升车兮命仆，将驰兮四荒。四裔谓之四荒。下堂兮见虿，虿，土螽也。喻佞人欲害贤，如虿之有螫毒。出门兮触蜂。巷有兮蚰蜒，邑多兮螳螂。睹斯兮嫉贼，心为兮切伤。俛念兮子胥，仰怜兮比干。投剑兮脱冕，龙屈兮蜿蟤。蜿蟤，自迫促貌。潜藏兮山泽，匍匐兮丛攒。丛攒，罗布也。窥见兮溪涧，流水兮沄沄。沄沄，沸流。鼋鼍兮欣欣，鳣□兮延延。群行兮上下，骈罗兮列陈。自恨兮无友，特处兮茕茕。独行貌。冬夜兮陶陶，长貌。雨雪兮冥冥。神光兮□□，鬼火兮荧荧。神光，山川之精，能为光者也，荧荧，小火也。修德兮困控，将谁困控，言无引己也。愁不聊兮遑生。遑，暇。忧纡兮郁郁，恶所兮写情。 

　　　哀岁
  
　　陟玉峦兮逍遥，玉峦，昆仑山也。山脊曰峦。逍遥，须臾也。览高冈兮峣峣。山岭曰冈。峣峣，特高也。桂树列兮纷敷，昆仑山多桂树，纷错敷衍。吐紫华兮布条。桂华紫色，布敷条枝。实孔鸾兮所居，孔鸾，大鸟。今其集兮惟鸮。鸮，小鸟也。以言名山宜神鸟处之，犹朝廷宜贤者居位，而今惟小人，故云鸮萃之也。乌鹊惊兮哑哑，神鸟至，则众鸟集从。今反鸮往处之，故惊而鸣也。余顾瞻兮怊怊。怊怊，四远貌。彼日月兮闇昧，日月无光，云雾之所蔽。人君昏乱，佞邪之所惑。障覆天兮□氛。□，恶气貌。伊我后兮不聪，后，君。焉陈诚兮效忠。摅羽翮兮超俗，无所效其忠诚，故翻飞而去也。游陶遨兮养神。陶遨，心无所系。乘六蛟兮蜿蝉，蜿蝉，群蛟之形也。龙无角曰蛟。遂驰骋兮升云。扬彗光兮为旗，秉电策兮为鞭。复欲升天，求仙人也。朝晨发兮鄢郢，郢，楚都也。食时至兮增泉。增泉，天汉也。绕曲阿兮北次，次，舍。造我车兮南端。复适南方也。谒玄黄兮纳贽，玄黄，中央之帝也。崇忠贞兮弥坚。虽遥荡天际之闲，不失其忠诚也。历九宫兮遍观，九宫，天之宫也。睹秘藏兮宝珍。就傅说兮骑龙，傅说，殷王武丁之贤相也。死补辰宿。与织女兮合婚。举天罼兮掩邪，罼，宿名也。毕有囚奸名，故欲以掩取 邪佞之人也。 彀天弧兮射奸。弧，亦星名也。弧矢弓弩，故欲以射奸人也。随真人兮翱翔，真，仙人也。食元气兮长存。元气，天气。望太微兮穆穆，太微，天之中宫。穆穆，和顺也。睨三阶兮炳分。太微之阶。相辅政兮成化，建烈业兮垂勋。当与众仙共辅天帝，成化而建功也。目瞥瞥兮西没，道遐迥兮阻叹。志□积兮未通，怅敞罔兮自怜。言升仙之事，迫而不通，故使志不展而自伤也。 

　　　守志
  
　　乱曰：天庭明兮云霓藏，三光朗兮镜万方。天清则云霓除，日月星辰昭，君明下理，贤愚得所也。斥 □蜴兮进龟龙，策谋从兮翼机衡。□蜴，喻小人。龟龙，喻君子。璇玑玉衡，以喻君能任贤，斥去小人，以自辅翼也。一云：奋策谋兮。配稷契兮恢唐功，配，匹也。恢，大唐尧也。稷、契，尧佐也。言遇明君，则当与稷、契恢夫尧、舜之善也。一曰恢虞功。嗟英俊兮未为双。双，匹也。