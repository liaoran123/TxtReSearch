珂雪词


乌夜啼   
咏水葱，用葱字韵

琅玕出水玲珑，郁葱葱。好伴专丝茭月，雨声中。
竹影织，苔痕湿，颤西风。比似个人眉黛可相同。

浣溪沙
步阮亭红桥韵
几曲清溪泛画桡，绿杨深处见红桥。酒帘歌扇暗香销。
白雨跳波荷冉冉，青山拥髻水迢迢。三生如梦广陵潮。

陈其年曰：讽咏结句，令我柔情一往如水。羡门曰：三生如梦广陵潮，比十年一觉扬州梦，相去多少。
 
浣溪沙
水过雷唐呜咽流，繁华人逝几经秋，二分明月自扬州。
玉树歌来犹有恨，锦帆牵去已无愁。平山堂下是迷楼。

羡门曰：意在言外，不待人言愁始欲愁也

又
题画
蟹舍鱼庄此地偏，阴阴灌木水平田。江湖无恙白鸥天。
茭叶芦花迷远渡，斜风细雨拥归船。渔翁何处枕蓑眠。

羡门曰：江湖无恙白鸥天，是钱刘佳境，然毕竟入诗不得，解人自知之。凤于曰：分付沙鸥，尽堪无恙。
 
又 
偶成
飞凤将雏紫玉钗，双惊小样合欢鞋。卓金车子响铜街。
濯锦江头朝复暮，踏青陌上去还来。红楼斜日费安排。

凤于曰：随手闲妙
 
浣溪沙
宛转红丝结古忙，避人学绣睡鸳鸯，朱朱粉粉自成双。
雪作*儿织手怯，香拖髻子缅虫光。夜深待月下回廊。

注：第四句第三字为“犭”旁，右侧一个“呙”字繁体，不明白到底是个什么字

减字木兰花 
忆杂
掀髯抵几，孤愤精神兼数子。磨蝎星辰，多难如君更几人。
文章休论，一掷副车千古恨。五十年光，只与刘蕡共断肠。

其年曰：“直叫桂子落坟上，生得一枝恨始消”与此词同一悲怆。

又

戊申六月，万里惊心鳌背折。一夜罡风，只有才人瓦砾中。
神仙诡异，露满金茎曾乞未，傲骨崚嶒，化作山林鬼火青。

曹峨眉曰：韦相国四月十七，同一起法。
 
又

偶然游戏，人道东方真玩世。君曰非狂，历落嶔崎也未妨。
当年花底，斗酒双柑吾共尔。黄叶东村，车过难为腹痛人。

阮亭曰：具此才笔，便不至作苏辛台隶。
 

又

相逢济上，桂子三秋花始放。天碧槐黄，输却南豊一瓣香。
禅房秋暮，挥手登车从此去。岁月侵寻，铃铎萧萧咸我心。
 
又

竹林未远，泉下定知怜小阮。今我来思，风雪时时梦见之。
伤心伯道，住世何如归去好。仙路匆匆，一七丹砂误乃公。

李武曾曰：喃喃如话。
 
又

当年绣虎，才子人称何水部。卧病沧江，三载茸成信杳茫。
惟君知我，落落名场无一可。今竟何如，悔不同驱下泽车。

羡门曰：弥淡弥真，阮亭曰：与第三首并是绝妙

又

三年伏枕，落拓无何惟日饮。柳七填词，减字偷声或有之。
王孙驴背，古锦奚囊抛得未。不用伤神，大有长安失路人。

又

黄茅瘴雨，万里归来悲自语。梦里依稀，石发萝烟昼掩扉。
磨厓草檄，幕府应徐斑管笔。离绪茫茫，何处鲰生感对床。

武曾曰：石发萝烟，先生殆指予昔年句也。往事绵绵，不觉抚然于此。
羡门曰：八词促节繁情，读之令人神损。
其年曰：八词历乱摧藏，迷离断续，疑之古人，殆章华九招，同谷七歌也。

又

天津道中

青衫羸马，野渡官桥谁问者。黄叶庄村，挂壁灯昏自掩门。
连宵急雨，雁阵横斜天际去，丁字沽边。蟹断鱼曾望渺然。
   
又

白云红树，一路秋虫相共语。几缕朝霞，遥指东溟是我家。
长河百折，浪卷芦花堆似雪。舟子滩边，击汰扬舲横索钱。

山花子

岁暮真同赴壑蛇，一天风色话栖鸦。又是黄昏新月影，上梅花。
屋角渐高星几点，人生欲静鼓三挝。谁道壮心浑似铁，不思家。

阮亭曰：澹处亦是宋人。
其年曰：值得妙。
                  
又
为人题帘上画松

五鬣苍然入画图，一湾流水带平芜。昨夜惊涛吹欲落，响金铺。
曾在天台山下见，霜皮黛色记来无。仿佛溪南桥畔路，第三株。
 
又
题石林小照

鬓影花光撩乱俱，纷纷蝶翅接蜂须。共斗南唐金叶子，阿谁输？
宝抹红笺香菡萏，冰绡白映玉芙蕖。陶令闲情何所寄？美人图。

玉连环

水仙

盈盈似隔红尘路，陈王休赋。黄昏不是乍闻香，月底更无寻处。
静掩秀帘朱户，更听微雨。青溪溪畔女郎祠，仿佛见魂来去。
 
留春令

感旧

簸钱堂上，避人羞傍，樱桃花树。半篙春水送蒲颿，便没个，相逢处。
今古伤心常如许，紫玉成烟苦。不是垂杨惯飞绵，被几阵，东风误。

注：颿通“帆”
 
望江南

代泉下人语

黄垆杳，寂寂恨难穷。荒草路米寒食雨，白杨声乱纸钱风，掩泪拜残钟。
繁华歇，金屋梦魂中。陌上人归翁仲语，林边火入宝衣空，土气蚀青铜。
 

又

呜咽水，肠断为谁流？磷火不随山雨暗，蛩声常伴故人愁，白骨怯清秋。
千年事，零落委荒丘。青冢魂归环佩冷，珠襦香散土花留，无语泣长楸。

其年曰：“浏浏竹间雨，荧荧窗下灯，相逢不相顾，含泪过巴陵”此昔人所作鬼仙诗也，此词幽悄寂历，仿佛同之。
 


卖花声

帘下美人影

对面尚参差，难慰相思。东风无力画帘垂，薄雾冥冥春未晓，掩映花枝。
乱罘罳，浑似天涯。金钩双控是何时？独立窥人人不见，卷上些儿。

羡门曰：小开骂东风，是憎其开，东风无力画帘垂，是憎其不开。
阮亭曰：写得历乱惝恍，令人销魂。
其年曰：细腻风光我独知。
武曾曰：不惜卷帘通一顾，伯君着眼未分明，与此结句谁宾谁主。

注：罘罳，古代一种屏风。

说明：《玉连环》下阕“静掩秀帘朱户”一句，少打了一个字。但书上显示就是六字，可能是印刷版本错误的缘故。希望读者朋友谅解并指正。

卖花声 

秋叶

风紧低窗鸣，秋气凄清。淡云笼月未分明。雨点疏如残夜漏，滴到三更。
无计破愁城，梦断魂惊。一天黄叶雁纵横。不待成霜霜满鬓，短发星星。

阮亭曰：前段雨点句妙，后段黄叶句妙。
 
又

烟草似愁生，绿满长汀。隔墙一一卖花声。十日雨丝天作剧，渲染清明。
林外乍啼莺，楼外峰青。东风拂面酒微醒。欹帽垂鞭何处去，淰埝寒轻。

其年曰：轻拢慢捻，不使呆笔。古人解此者，惟张三影耳。
凤于曰：乍雨乍晴春易老，点染绝佳。
 
又

不寐口占

雨气没高林，庭院深深。流萤如豆草如针。又是嫩凉时候也，只欠疏砧。
旧梦杳难寻，云水沉沉。海南花发土墙阴。斜月窥人人未起，冷浸孤衾。

凤于曰：李后主得意语。
 
又 咏鼓子花

虚负此花名，听去无声。断云残雨过荒汀。戚戚凄凄闻响答，也欠分明。
宜傍战场生，画角连营。青山不动气纵横。广乐钧天谁间作，溪畔芦笙。
 

又

懒去报晨衙，净洗铅华。虚名那受锦堂挝。谁把山香翻一阕，落尽庭花。
霜重冷蒹葭，萧瑟堪嗟。却疑三弄走寒沙。老矣岑牟无感慨，不用喧哗。

鹧鸪天 

腰跕
和壁间女子韵

门里桃花想去年，几回惆怅晚风前。余情难续云蓝袖，旧恨仍留唾碧衫。
双泪落，一灯悬，魂销只有梦相关。生平怕近楸纹局，挽到中心不忍弹。
 
木兰花 

鞠观音哀词

依然笳吹春明路，丹旐飘摇何处去。故人强半百衣冠，泪湿幽州城下土。
悲欢旦暮浑无据，昨日骊歌今薤露。老亲垂白望归来，精爽冥冥隔烟雾。

武曾曰：如听陇头呜咽水。

又

春晚

蘼芜一剪城南路，弱絮随风乱如雨。垂鞭常到日斜时，送客每逢肠断处。
愔愔门巷春将暮，树底嫣红愁不语。画梁燕子睡方浓，落尽香泥却飞去。
 
虞美人  

有感

三春误向风尘走，空负长条柳。落尽流水思悠悠，便是玉箫金管也生愁。
伤心惯作人间别，梦里添呜咽。伯劳飞燕去匆匆，消瘦一窗残月五更钟。

羡门曰：如此消受，亦极不恶。
武曾曰：妍在澹中。
 
南乡子

夏夜无寐，茫茫交集，辄韵语为之，不求文也。

兀坐寂无欢，检点平生一笑难。四十年来浑是梦，邯郸。得得青驴尚未还。
往事总阑珊，不待新愁鬓已斑。试问从前谁误我，儒冠。燕垒蚕丝卒岁艰。

羡门曰：此调第四句止用两字，颇难安放，邯郸，儒冠，两成妙押。
 
又

少小忆趋庭，总角齐肩好弟兄。尝得熊丸心自苦，同听。夜雨连床十载声。
有约待躬耕，白发慈亲望眼瞢。谁料而今成幻影，飘零。瘴雨蛮烟一带青。

凤于曰：汾水雁飞，含情正在不尽。
 
又

文酒忆同游，雅会西园事事幽。惆怅落花飞絮急，悠悠。笛裂山阳曲未休。
知己痛西州，文采风流土一丘。他日陇头看宿草，飕飕。石马无声起暮愁。
 
又

德耀忆同栖，两小无猜稚齿齐。冷雨篝灯频下泪，牛衣。十载行踪愧老妻。
草草送将归，白马青丝事已非。膝下痴儿应念我，谁知。片片浮云各自飞。

又

江上忆鸣榔，杜宇声中过夏长。回首敬亭浓翠里，苍茫，白苎何人动一觞。
西子好湖光，十里荷花绕画塘。记得吴山观日落，悲凉，呜咽寒潮势未降。

阮亭曰：先生往有减字木兰花七首，同此情事。旅夜孤檠，读此令我肠断矣。
其年曰：字字呜咽。
 
又

砧声

霜信到边城，入梦龙沙万里程。秦女卷衣何限恨，凄清。历历君听空外声。
风急乱残更，乍密还疏似有情。想见红闺织手怯，亭亭。静倚朱栏待月明。

其年曰：骨肉停匀。

又

咏燕

双燕坐雕梁，软语呢喃画自长。掠水蹴花飞不定，过墙。乱剪春芜故故忙。
新月淡昏黄，柳絮池塘夜未央。落尽香泥人不见，回翔。错认谁家白玉堂。

羡门曰：梅溪以长调擅场，此复以片言居胜。
阮亭曰：掠水蹴花三句，为燕燕传神，乱剪春芜，得未曾有。
其年曰：字字摇曳，与邦卿作，异曲同工。
 
夜行船

本意

十幅蒲帆风力劲。有鱼床，夜灯相映。两岸蓑芦，一条寒碧。波影月痕难定。
柔橹无声人语静。怕沙鸥，暂时惊醒。蓬背新霜，山边晓市，枫叶乱遮笭箵。
 
醉落魄 

咏鹰

冻云惨淡，郁输天边心胆。鞲绦欲掣金眸闪。雨血风毛，一洒平原暗。
层霄呼下才如点。小饮霜花蘸。蓝田归骑垂弓箭，野阔天低，狐兔山中减。

其年曰：押险韵如使硬弩，无不射麋鹿龟。

虞美人

雨过 第二体

钱塘战后风雷弱，贵主还宫乐。灵旗卷罢楚天高，湘妃鼓瑟和云璈，拥绞绡。
长空一抹曾青色，全学柴窑碧。诸峰螺翠晚来横，烟鬟雾鬓剧多情，可怜生。

其年曰：渲染欲滴。

蝶恋花

荔裳席上作，用阮亭韵

吹面东风能散缬，雨弄柔丝，过了清明节。脆滑莺儿声不歇。池塘淡淡霏香雪。
好倩吴侬翻一阕，宫锦氍毹，顾影神清绝。银烛光消银箭彻。一钩斜挂城边月。

羡门曰：意言新警。
张山来曰:生香真色人难学。

又

看演祭皋陶剧 仍用原韵

水面绫纹堆乱缬，一曲清商，写出清流节。枉矢离离光未歇。若卢闭处飞霜雪。
呵壁左徒声乍阕，南北甘陵，鸿影冥冥绝。尺雾消来天问彻，一鞭好弄山间月。

又

送荔裳入蜀   再用前韵

濯锦江头涛作缬，万里蚕丛，重建相如节。渝唱巴童浑未歇。一帘晓映峨眉雪。
红湿海棠歌正阕，帽影鞭丝，点染三川绝。散发瞿塘清欲彻。半轮流送平羌月。

其年曰：峡月巴船，清辉如见。
武曾曰：读此但觉山川妩媚，何须作蜀道难耶？始信青莲故是比体。
山来曰：非是山川妩媚，乃是先生笔墨妩媚耳。

又

送沈郎 再用前韵

满路丹榴明似缬，蜀道羊肠，细马随旌节。花重锦官香未歇，倚栏闲看峨眉雪。
记得梁园歌一阕，贴地腰身，四座癫狂绝。嫩绿池塘清影彻，依稀照见人如月。

羡门曰：何其清绮。
靳书樵曰：花重二语耐看，嫩绿二语耐思。

又

题龚半千画

石骨嶙峋惊拔地，千尺藤萝，盘壁蛟龙势。茅屋半间风打碎，个中应有幽人睡。
门外片尘飞不起，嫩绿新蒲，杳霭江湖意。倘许移家来画里。一廛请隶无怀氏。

羡门曰：潇丽出尘。
阮亭曰：字字飞动纸上。
其年曰：茅屋二语，诗中孟六。
山来曰：我亦欲移家画里。

又

题王宓草书蝶

笔带烟霞人晋魏，拓得滕王，海眼图中意。惆怅东风吹不起，翩翩只在生绡里。
夜雨搅林花瓣碎，觅蕊为粮，还抱花须睡。春色满园拖粉翅，不知梦见庄周未。

羡门曰：写生妙手。
阮亭曰：跌宕风流，才子之笔。
其年曰：轻盈婉约，画态极妍。
书樵曰：夜雨三句，较唐人“树头蜂抱花须落”更为细腻。

又

夏夜酒醒口占

解识浊醪多妙理，八尺琉璃，引入甜乡里。酒重灯昏慵不起，梦回已是三千里。
残月几棂斜界纸，天色空青，银汉光垂地。苔涩流萤飞且止，穿帘好趁和风细。

凤于曰：梦中记里，煞是无聊。

又

修来席上咏秋海棠

凉月娟娟流影细，倒是秋花，却带春花字。何限嫣红思妇泪，玉壶乱滴珍珠碎。
篱畔几枝才放蕊，任是春花，不比秋花媚。簪向个人委(髟)鬌髻，晚霞一点明于洗。

羡门曰：裴回宛转，自成文章。
武曾曰：有色无香，此花恨事，读簪向个人二语，饶有香在。
山来曰：予曾和先生此词，真有朱玉在前之愧。

有个字打不出来，读委(髟)WO。

又

读六一集十二月鼓子词，嫌其过于富丽，吾辈为之，正不妨作酸馅语耳，闲中试笔，即以故乡风物谱之。

正月春盘初献岁，帽影鞭丝，罗拜人入市。爆竹一声烟雾起，几枝红烛消灯事。
记得少年扶半醉，褦襶冲尘，评语开明寺。三十年来风景异，似看洛下伽蓝记。

又

二月花明邻上巳，柳学鹅儿，桃学红妆媚。布谷劝耕声未已，腥风海上来鱼市。
经济山林浑不易，种杏条桑，多少闲心事。金马凤池春梦耳，竹篱茅舍原如此。

又

三月桐华莺哺子，百啭声中，一串骊珠碎。过了清明无意思，秋千还挂垂杨里。
墙下樱桃才谢蕊，颗颗珊瑚，已浸馋牙齿。万紫千红同逝水，几番风雨春归矣。

又

四月东皋楼下水，入网河鱼，竟尺鲜无比。煮酒遥沽青杏意，牡丹大似姚家第。
一夜箨声来屋底，满眼新篁，带粉拖香气。络罢缫车蚕下子，一年村女浑无事。

又

五月黄云全覆地，打麦场中，咿轧声齐起。野老讴歌天籁耳，那能略辩宫商子。
屋角槐阴耽美睡，梦到华胥，蝴蝶翩翩矣。客至夕阳留薄醉，冷淘饦馎穷家计。

有

六月溪堂风细细，课雨占晴，略带农夫意。云脚倒垂龙掉尾，汶河已上黏天水。
素柰抹红三道未，带露繁枝，老子生欢喜。瓜是绿沉朱是李，敲冰不羡长安市。
 

又

六月溪堂风细细，课雨占晴，略带农夫意。云脚倒垂龙掉尾，汶河已上黏天水。
素柰抹红三道未，带露繁枝，老子生欢喜。瓜是绿沉朱是李，敲冰不羡长安市。

阮亭曰：亦复工绝，非但豪迈。
山来曰：农圃风味，时物变迁，天然生趣，点染无穷。
又

七月西畴禾稻美，翠色沾衣，香比春花细。乞巧聊供儿女戏，衰翁厌说填桥事。
细雨连宵偏入耳，飒飒秋声，苔影生凉意。回首江南鲈作市，扁舟爱杀天随子。

又

八月长空飞鸿字，芋栗全登，消受田家味。晒枣堂前红满地，何须苦忆南天荔。
蟾兔秋毫辉万里，玉宇琼楼，人抱清光睡。蕉叶翻翻斜界纸，草虫惯作喓喓技。

九月凉风苹未起，落帽登高，一壳双螯美。枫老当门围薜荔，年丰岂惧催租吏。
白酒黄鸡滋味异，老瓦盆中，牧竖堪同醉。风雨搅林浑不寐，挑灯起作秋声记。

阮亭曰：不怕租吏，亦大奇事，恐是姑妄言之耳。
山来曰：读风雨一句，不须更读秋声记矣。

又

十月寒云阴匝地，草浅霜浓，猎骑萧萧意。老去垂杨生左臂，鼻端出火翻成愧。
榾柮炉红堪自慰，绝胜年年，风雪金门辔。日出黄绵还炙背，杞人不下忧天泪。

又

十一月狂飙惊晚岁，一线阳回，家庆逢南至。觅果堂前成往事，儿孙满眼当年似。
一夜仙人纷玉戏，三尺瑶华，妆点天容醉。盐撒空中差可拟，未如柳絮因风起。

阮亭曰：末十二字，全用成语，奇妙。
孙仲愚曰：用古之妙，，直参化工。
其年曰：稼轩用晋帖语人词，犹未若珂雪之入化也。

又

十二月檐冰如列齿，检点流光，又逐修鳞逝。屈指明朝二十四。一年好事应无几。
郁垒桃符忙底事，彩胜银幡，分付儿童记。夜火松枝还熰岁，五更不策朝天骑。

阮亭曰：十二首浏漓顿挫，公孙大娘舞浑脱手段，乃于行墨遇之。
修来曰：幽雅遗音
凤于曰：以田家行乐，点染岁华，觉本地风光绝胜。

渔家傲

燕市秋来风色改，山围碧玉清凉界，屈指津门多紫蟹。街头卖，天生左手持螯在。
不信浊醪浇磊块，醉乡更比人间隘。月落屋梁憎老态。浑无赖，虫声四壁愁如海。

羡门曰：酒德颂可以不作。

又

读汉史

缥缈云中赤彘子，求仙远隔蓬莱水。巨枣安期曾饷未。真奇事，马肝一片文成死。
天下神仙皆妄耳，茂陵石马秋风里。金椀玉鱼纷出市。浑无味，如铅早下铜人泪。

阮亭曰：实庵此等词，今作者中惟其年能之。
其年曰：如王先生言，仆何敢当，正如昔人所言“春水将生，孤当远去耳”。
武曾曰：是史公封禅书本旨。
凤于曰：绝似通天台表，飒飒逼人。

苏幕遮

冬闺

塞云横，关月远。帘外霜浓，寒重呵金剪。手擗绿橙香雾溅。绣被兜罗，只许（犭呙）儿伴。
参旗斜，银汉浅。好梦依稀，又被风吹断。离思乍随清漏满。倦眼窥（片悤 )，蝉影垂垂乱。

羡门曰：妙于吹梦无从。
阮亭曰：《珂雪词》，肮脏多而妩媚少，此等绝有周柳风味。

有两个字打不出来，用括号明示。 

添字渔家傲

六月南（片悤 )无暑气，几点流萤。偏照青苔地。摇曳惯乘丝雨细。翩然起，随风又到帘栊里。
纨扇扑来纷欲避，似灭还明，惊入莲花蕊。露冷昔耶鸳瓦腻。依稀是，摩诃池畔凉如此。

阮亭曰：昔最喜羡门秋（片悤 )无火，暗萤相照之句，以为文外独绝，实庵正复不减。
其年曰：末语推开一笔，正所谓离钩三寸法也。
 
又

初秋思乡

急雨携将秋色至，门掩西风，早是愁滋味。漠漠湮云千树里，偏垂地。晚山一点烟螺髻。
茉莉宵凉还放蕊，穿瓦萤飞，隐壁虫声细。归梦乱如春絮起，书空寄。迢迢银汉入千里。

阮亭曰：已近秦李，此是当行本色。
 
又

赋得手提金缕鞋

一树木兰花影大，露湮铜铺，不闭葳蕤锁。半夜出来惊欲躲，君王过。澄心堂侧藏灯火。
乡屧回廊知未可，似水香阶，那受青苔涴。半晌偎人魂作妥，娇无那。匆匆难唱家山破。

其年曰：胜读梅村先生秣陵春乐府

青玉案
雁字

数行界破青天色，似一幅，荆关笔。枫叶芦花秋瑟瑟。君何事，书空难尽，影落潇湘碧。
人间多少伤心客，欲寄离愁那能得。折势分明成乙乙。无端风雨，横斜催乱，几阵烟云黑。

其年曰：笔阵（马皮）（马我）。
山来曰：咏雁字诗极多，无如此词不即不离之妙。

二字为“駊騀”
駊pǒ 
   〔～騀（ě）〕a．马摇头，如“庭空六马入，～～扬旗旌。”b．高大的样子，如“崇丘陵之～～兮。”
   笔画数：，部首：马，笔顺编号：
   相关词语：駊騀
 
江城子

冬日偶兴

千门霁色日曈昽，暖融融，似春浓。只少桃花，扇底一襟风。
忽忆平原浅草地，追狡兔，控雕弓。

呼鹰直上最高峰，气如虹，马如龙。遥望一天，毛血洒晴空。
罢猎归来何处去，残雪路，灞陵东。

羡门曰:脑后风，鼻端火，当是尔时雨。
凤于曰：坡老擎苍牵黄，兴致略同。

又

戏作

贫家今日聚多钱，是荷钱，是苔钱。怪底三春，常费卖花钱。乱撒东风浑欲尽，留不住，似榆钱。
纷纷人世竞青钱，拔钉钱，捋须钱。绝胜嗷嗷，九府一文钱。昨夜邻家喧社鼓，频吹落，纸黄钱。

武曾曰：唤作阿堵，那得不算解人。
山来曰：此词亦豪迈万中。
 
风入松

七夕戏作

明河低转恰西风，良夜方中。鹊桥吹驾飚轮起，盼双星、辗转愁侬。只恐金支翠节，难胜鬓雾鬟风。
楼头乞巧定谁工，女伴匆匆。露华如水天如洗，最凄凉、银井高桐。月照纱橱无
那，黄姑梦里相逢。

羡门曰：政如君家绣虎，亦复有独处瓠瓜之感。
山来曰：谦父翻案，其词达，先生游戏，其情深。
 
越溪春

郭外   用宋人韵

草软沙平何处路，郭外即天涯。板桥流水伤心地，带夕阳、点点明霞。歌哭声中，纸钱灰里，知是谁家。
参差油壁香车，燕尾隔牕纱。归来三盏两盏淡酒，黄昏鸦乱风斜。只有短檠如旧，依依为照寒花。

羡门曰：诗情画意。
 
御街行

和阮亭赠雁

寒芜极目连三楚，雁阵惊相语。一声长笛出高楼，渺渺断云天暮。江深月黑，霜寒人静，独自衔芦去。
遥峰恰是衡阳数，寂寞潇湘雨。无端孤客最相闻，嘹呖乱帆南浦。双影横空，相逢何处，红蓼洲边路。

羡门曰：“江深月黑，霜寒人静”八字中如闻嘹呖。
阮亭曰：君从何处省得此无人态。
 
祝英台近

赋得更脱红裙里鸭儿

浦风回，村路远。画栈弄还倦。闲唼（shà ）浮萍，乳鸭两三点。任他次第呼名，竹弓休射，怕惊起、睡鸳波面。
绣裙茜，忽地蘸水空明，花影碎凌乱。犹带残霞，混入也难辨。笑携女伴归来，满身荷露，浑疑是、巫山行遍。

其年曰：渲染处如北宋人画。

又
木稼

玉珑松，冰织软。扑面柳花乱。满目琳琅，疑向画中看。非关青女初来，天风微送，任月地、云阶都遍。

莫吹散，掩映三尺瑶华，弄影倍轻倩。片片空蒙，银海也生眩。谁搏圆壁方珪，零珠断粉，是碧落、天孙偷剪。


一丛花

并蒂莲 

碧幢翠盖舞风轻。照水两亭亭。金塘好暖鸳鸯睡，孤飞下、宿露还惊。汉殿双栖，江东并驾，一样晓妆明。 
更疑人傍楚皋行。解佩悄无声。红衣对拂光凌乱，平分取、玉露金茎。臂是同弯，心怜共苦，丝引暗愁生。 


柳初新

寄怀高舜木

当年快作春灯聚，曾踏遍，砖街雨。帝子高台，将军法曲，弹指旧游如雾。见说乌衣俦侣，未消磨，平生豪举。
脆管哀丝频度，入新声，奁香词赋。午桥鱼鸟，平泉树石，都是泥人情处。待夸个，青驴归去。与君上，云门天路。

瓜茉莉

本意 和蛟门用宗梅岑韵 

玉蕊离离，只飞琼可比。添多少，晚窗清气。风前小立，微嗅处，（言尼）人娇意。黄昏后，雨过新凉，金虫簪儿串起。
委(髟)鬌新妆，纱橱旁、鸦鬟底。窥斜月、花光流坠。余香幽约，收来枕畔合子。待明朝、淡抹远山相对。碧天澄澄似水。

羡门曰：咏物诗词，贵在取意不取象，写神不写形，如此结语，妙在形象之表。
其年曰：后段四十二字，无一字说茉莉，却无一字不是茉莉，正词家三昧也，羡门言是。
武曾曰：温柔一片，春梦无痕。

簇水

玉蝶梅

云母堆成，并刀剪破滕王谱。几双粉翅，化玉荔，玲珑松千树。行遍瑶台十二，还向孤峰住。怕雪拥，断桥来路。
吟思苦。便一夜，窗前忽到，在屋角，黄昏处。浓香作阵，更莫引蜂儿舞。怅东风吹乱，好梦参差去。阑干曲，倩淡烟低护。
 

喝马一枝花

送沈茶星之来宾任

绝远宾江路，乱水轻舟频度。潇湘行欲尽，瘴云苦。千树（米光）榔，月黑啼鹃处。到日清秋好，延户鲛人，满城看笑舞。
椰子倾甘露，照眼江蕉初吐。推琴小拄笏，讼庭暮。龙目香中，早暗送年华去。吟情应不减，问写就蛮笺，重寄昭王台否？
 

惜红衣

咏荷花紫草

影借氍毹，根连阡陌，都无人惜。翠盖红衣，佳名倩谁锡。盈盈带露，划襟过茜裙留迹。春碧。行尽断芜，怕王孙岑寂。
斜阳弄赤，山抹湮光，丁香也无色。几番风信，曾否记开日。莫是云英潜化，满地乱琼狼籍。惹牧童惊问，蜀锦甚时铺得。
 

满江红

德水道中

满目凄其，又早是、亭皋叶下。忆当日，披裘过此，六花飞洒。秋水一湾波写雁，青烟几点星分野。问长驱，下泽尔何人，悠悠者。
荒林畔，寒鸦话。老柳上，鱼罾挂。更浓烟衰草，迷离堪画。客路惊看沙似雪，奚奴惯使车如马。向玉沙，冰底听流澌，归来也。

羡门曰：超妙至此，要使辛刘首。
书樵曰：空阔高苍，语语堪画。
 

满江红

德水道中

满目凄其，又早是、亭皋叶下。忆当日，披裘过此，六花飞洒。秋水一湾波写雁，青烟几点星分野。问长驱，下泽尔何人，悠悠者。
荒林畔，寒鸦话。老柳上，鱼罾挂。更浓烟衰草，迷离堪画。客路惊看沙似雪，奚奴惯使车如马。向玉沙，冰底听流澌，归来也。

羡门曰：超妙至此，要使辛刘首。
书樵曰：空阔高苍，语语堪画。


题吴远度竹村情话图

满目苍然，似谷蟹，琅玕千尺。想落笔，公孙舞剑，张颠濡墨。潇洒青天鸾凤下，动摇雷雨蛟龙黑。掩柴门，清话尔何人，情金石。
草阁外，江流■。小艇上，孤蓬窄。喜青尊可共，闲愁如涤。风起窗前闻解箨，月明林下堪容屐。忆当年，幽事几人同，山阳笛。

羡门曰：鸾凤一际，亦有蔽日干霄之况，结尾慷慨悲凉，可抵子期感旧。
修来曰：常语都有奇气。
其年曰:是竹林中人语。
 

更正
羡门曰：超妙至此，要使辛刘頫首。


又

金台怀古

落照苍然，空掩映、荒台数尺。忆当日，君臣之际，悲哉昌国。七十二城如解箨，功成翻削英雄色。读先生、一纸报燕书，为沾臆。
碣石畔，风萧瑟。即墨下，牛腾掷。笑安平奇计，儿童能识。骑劫庸才何足道，可怜战血凝深碧。问千金、马骨倩谁埋，邯郸陌。

羡门曰：不须重吊望诸君矣。
其年曰：凭高吊古，自是先生擅场，每遇此题，不觉耳后生风，鼻端出火。
武曾曰：杜陵诗史后又添一诗史。

又

题阮亭寓竹

何物琅玕，偏爱傍、子猷书屋。微雨后，月痕低照，亭亭新沐。洛女凌波鸣杂佩，湘人鼓瑟敲寒玉。早风雷，一夜起龙孙，森然绿。
何处是，秦川曲。休更觅，筼筜谷。只闲庭半亩，差堪医俗。振箨未随秋寂寞，窥帘似共人幽独。待他年，玉版好同参，宁为腹。

羡门曰：如不经人意处，正自邈不可及。
山来曰：吾乡玉版，颇饶佳味，想不负先生此腹矣。

又

过滹沱

雁齿红桥，听桥下、怒涛如箭。作襟带、长安日近，雪消波暖。纳纳津门潮水合，茫茫句注奔流远。变桑田、一派古今愁，难消遣。
千尺堰，秋风卷。千家哭，秋云暗。任歌残瓠子，阳候骄蹇。梦里常惊龙气冷，眼前后见蛟宫浅。倚危阑，尘土上须眉，王程缓。
 
又

和锡鬯吴大帝庙下作

遗庙江东，旧日是、紫髯天下。英魂在、灵风梦雨，卷旗漂瓦。师子雄才原足惜，孝廉妩媚还能霸。笑周郎、帷幄虑偏长，忘中夏。
羞铜雀，东风借。军衣白，艨艟驾。彼孙刘之睦，姻盟何假。自惜江山吴子国，于今父老新丰社。听石头、战鼓似寒潮，空城打。

羡门曰：刘宾客如许好诗，对此几成鳞爪。战鼓似寒潮，诗家倒装法也。
其年曰：顾盼横江，英姿飒爽。
武曾曰：睥睨悲凉，如闻广武之叹。
凤于曰：一结凄其，似渔阳掺。
阮亭曰：两段各有其妙，后段犹工矣。

附：朱彝尊
满江红?吴大帝庙

玉座苔衣,拜遗像、紫髯如乍。想当日、周郎陆弟,一时声价。乞食肯从张子布,举杯但属甘兴霸。看寻常、谈笑敌曹刘,分区夏。 

南北限,长江跨,楼橹动,降旗诈。叹六朝割据,后来谁亚。原庙尚存龙虎地,春秋未辍鸡豚社,剩山围衰草女樯空,寒潮打。

惜秋华

牵牛花

河鼓星高，绕莓墙几点，野花开了。不近夕阳，横斜晓风吹落。依稀过雨长天，谁脱下，紫窑新稿。杯小，纵金盘露浓，承来些少。
耐肯伴红蓼。只深描浅画，把秋容妆好。偷剪碧霞，疑倩七襄人巧。佳期约略填桥，望翠（车并），欲来波渺。更悄，湿青苔，暗萤想照。
 

扫花游

春雪 用宋人韵

元宵过也，看春色蘼芜，澹烟平楚。湿云万里，又轻阴作晕，蜂儿乱舞。一夜梅花，暗落西窗似雨，飘摇去。试问逐风，归到何处？
灯事才几许。记流水钿车，画桥争路，兰房列俎。叹舜华易掷，鬓丝堆素。拥断关山，知有谁人独苦。漫凭（足宁），听寒城，数声谯鼓。

阮亭曰：一夜梅花四句，拥断关山二句，已到高史妙处。
凤于曰：群山玉立，与尔共高寒。
山来曰：恰好是春雪，妙甚。