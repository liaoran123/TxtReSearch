骆驼经   清 童华撰 
　　
　　驼马属细头修颈高峰长足以其能负橐故曰橐驼亦曰骆驼
　　驼寿可四十岁有牙无齿三岁生二牙即能任负至六牙而止十五六岁而牙齐此后渐摩渐平渐短而已
　　善相驼者莫能定其确实岁数也老则力衰不能任重行远雄驼于六牙之外有虎牙二细而锐蹁驼亦时有之
　　驼日行六七十里急行可三四百里马不能及虽冰雪在地寻啮草根木枝即可度日不费草料遇戈壁数百里则灌盐一斤缚其口数日不饥渴故塞外往采挽运盘打坂过戈壁 莫善于驼（口外以峻岭为打坂以绝无水草之地为戈壁）
　　驼肩皆有肉鞍如峰故曰驼峰旺则峰竖疲乏则峰倒亦有生而峰斜者看膘以后腿胯缝挤紧不能容芥者为顶膘   
　　一驼可负四百斤伏地装货捆载毕牵之即起则力能胜任 不能即起则所任太重当为减去又中途有数驼落后不能 随帮知其任重力薄当为匀减次日即能齐行否则必致困踬
　　驼载到站立释其负并即卸其项中夹木少迟则受伤矣 
　　 驼肉掌异于马骡故驼病莫甚于擦掌掌伤不能前行剪生擦皮补其破处以线缝之即行生擦皮以黄牛皮用酥油手揉极软水浸不变亦有用软皮袋系其足下以之过峭石险路平坦处不必也最畏泥泞仆天视涂纡回以避之若陷入泥中则立俟其毙莫能救也
　　驼知泉脉所在辄止不行往往掘地得泉   
　　驼行遇薄冰虽水浅河窄股栗不前驼夫匍伏冰上驼以前两足践人背而渡其轻如点绝不伤人寒夜驼夫枕其前足而卧驼引颈覆之浮而不压暖如拥朴竟夜不动其性灵如此
　　近年办军需驼鞍内衬毡此甚不便于驼盖驼鞍俱用毛毯缝就内实以草则能利汗今毯内用毡驼行稍急汗出毡透干则中坚磨损皮肉不若用草之省便也
　　杂记曰明驼千里足埤雅谓驼卧屈足而腹不着地者为漏
　　明驼最能远行询诸边人未之见也  
　　牧驼者号驼把什在口里者以灵州回子为最灵州回子生儿八九岁即教以穿窬掏摸等技数日一次用小夹棍拷讯
　　忍刑不招者为上一夹即招者为下其学贼不成者为车马夫为驼把什然沿途仍兼习偷窃事粮食器物取之如寄车
　　轮坏则黑夜入他人车围中窃其外轮以短木支之而去故运户必带恶犬所以防灵回也驼能任劳苦忍饥渴而灵回
　　狡贼反出驼下是以道其形状使民知神奸而为之备若曰冀其闻而改之则未必然也
　　驼遇夏退绒以避熟故自四月至八月皆下厂牧放其绒絮
　　被褥极暖且隔水气但能耗血六月中以盐水煮透晒干弹
　　用印不损人与棉无异
　　驼粪烟直与狼烟同