蟹谱 宋 傅肱

提要
卷上
卷下
　

提要

　　《蟹谱》二卷，宋傅肱撰。肱字自翼，其自署曰怪山。陈振孙谓怪山乃越州之飞来山，则会稽人也。其书分上、下两篇，前有嘉佑四年自序。而下篇贪花一条，又引神宗时大臣赵姓者出镇近辅事，而讳其名。考《宋史》惟神宗熙宁初枢密使参知政事赵概尝出知徐州，似即其事，则嘉佑当为元佑之讹。然《书录解题》亦载是序为嘉佑四年，而赵概为北宋名臣，亦不容着贪墨声，或刊本神宗字误也。书中所录皆蟹之故事，上篇多采旧文，下篇则其所自记。铨次颇见雅驯，所引《唐韵》十七条，尤足备考证。盖其时孙愐原本尚存，故肱犹及见之云。
卷上

　　蟹之为物，虽非登俎之贵，然见于经、引于传、着于子史、志于隠逸，歌咏于诗人，杂岀于小说，皆有意谓焉。故因益以今之所见闻，次而谱之。自总论而列为上下二篇，又叙其后，聊亦以补博览者所阙也。神宋嘉佑四年冬序。

　　总论

　　蟹，水虫也。其字从虫【盱鬼反】，亦曰鱼属，故古文从鱼作蟹。以其外骨则曰介虫，取其横行目为螃蟹焉。骨眼蜩腹，□〈虫匡〉脑鲎足，其爪类拳丁，其□〈敖上骨下〉类执钺，匡跪又皆外刺。性复多躁，或编诸绳缕，或投诸笭箵，则引声噀沫，必死方已。类皆□〈鱼隋〉育，生于济郓者其色绀紫，出于江淛者其色青白。【此举其所育多者尔，凡有水之地，不无此味。】小者谓之蟚蚎，中者谓之蟹匡，长而鋭者谓之蠞，【音截】甚大者谓之蝤蛑。虽皆有佳味，独蟹参于药论耳。明越溪涧石穴中亦出小蟹，其色赤而坚，俗呼为石蟹，与生伊洛者无异。厣圆多腴而夺之□〈敖上骨下〉，脐长多瘠而与之虾。其生于盛夏者，无遗穗以自充，俗呼为芦根蟹。【谓其止食茭芦根】瘠小而味腥，至八月则蜕形。已蜕而形浸大，秋冬之交稻梁已足，各腹芒走江，俗呼为乐蟹，最号肥美。由江而纳其芒于海，中之魁遇冰雪则自伏淤淀，不可得矣。今人设啖具以案酒者，此特为之先置焉。江淮间尚推重如此，况非所育之地乎。【何曽食疏，弘君食橄，虞悰饮食，亦未必不珍此味也。虞悰南史有传，但名存而书亡，此为恨耳。】

　　曰蟚蚎者，二月、三月之盛出于海涂。呉俗犹所嗜尚，岁或不至，则指目禁烟，谓非佳节也。今之通泰，其类实繁，然有同蟚□〈虫越〉差大而毛，好耕穴田畆中，谓之蟚蜝，毒不可食。晋蔡道明误食之几死，尤宜慎辨也。又多生于陂塘沟港秽杂之地，往往因雨则濒海之家，列阵而上，填砌縁屋，虽驱挮之不去也。噫！蟹虽微类，至于腹芒以朝其魁，其得自然之礼欤。嗜欲已足，舍陂港而之江海，其得自然之智欤。虽外刚躁而内无他肠，其得自然之正欤。岂独以其滋味餍世人之口腹哉。故论其畧而冠诸二篇之首。

　　上篇

　　离象　有匡　仄行　螖蠌　走迟　虫孽　性躁　左持　捕鼠　不啖　郭索　蟚蜝　诛解系　蛙矜　龟长　侈味　琐□〈王吉〉　介虫之孽　无肠公子　天文　食证　异名　诫嗜　兵异　集鼠　鲎类　浦名　画　输芒　蛉腹　同鼠孽　为菑　玉篇　月令　图经　琴声　唐韵　说文　长生　食莨　斩王摅　药证

　　离象

　　《易》之离，象曰：为鳖、为蟹、为蠃、为蚌、为龟。孔颕达云：取其刚在外也。

　　有匡

　　《檀弓》曰：成人有其兄死而不为衰者，闻子皋将为成宰为衰。成人曰：蚕则绩而蟹有匡，范则冠而蝉有緌，兄则死而子皋为之衰。孔颕达云：蟹背殻似匡。

　　仄行

　　《周礼》：梓人为簨簴。别叙：小虫，蟹属，以为雕琢。郑康成注云：刻画祭器，愽庶物也。虫自外骨，至胷鸣，内有仄行者。释云：蟹属。贾公彦疏曰：今人谓之螃蟹，以其侧行者也。内郄行者螾□〈行外虫内〉之属，即由延也。脰鸣者即虾蟇也，纡行者即蛇也。案周礼祭器未有以由延、螃蟹、虾蟇及蛇为饰者，不知起何法制，且经文但云以雕琢耳，康成专取为祭器之饰，义诚安考？

　　螖蠌

　　《尔雅》释鱼篇云：螖蠌，小者蟧。【蟧，螺属，见埤苍。或曰即螖也，似蟹而小。】

　　走迟

　　《大司乐》：乐，六变。注：蛤蟹，走则迟。

　　虫孽

　　越王勾践召范蠡曰：“吾与子谋呉，子曰未可也，今其稻蟹不遗种，其可乎？”【注：蟹食稻。】对曰：“天应至矣，人事未尽也，王姑待之。”

　　性躁

　　《荀子劝学篇》云：蟹六跪而二螯，非蛇蟺之穴无所寄托者，用心躁也。【注：跪，足也。螯，蟹首上如钺者。序语蟹皆八足，此云六者，谬文。然今观蟹行，后两小足不着地，以其无用，所畧而不言。】

　　左持

　　晋春秋毕吏部：卓字茂世，尝谓人曰：左手持蟹螯，右手执酒杯，拍浮酒池中，足乐一生哉。

　　捕鼠

　　《淮南子》曰：使蟹捕鼠必不得。

　　不啖

　　虞预《会稽典録》云：吞舟之鱼，不啖鰕蟹。【《玉篇》作鰕，长须虫也。】熊虎之爪，不剥狸鼠。

　　郭索

　　《太玄》：鋭前一蟹之郭索，后蚓黄泉。【范明叔云：一水也所称泉，亦为水所称蟹，五为裸所称蚓，言蟹之与蚓者，用心之不一，虽有郭索多足之蟹，不如无足之蚓者，以其用心之一也。】

　　蟚蜝

　　《晋书》：蔡谟字明道，初渡江，见蟚蜝大。喜曰：蟹有八足，加以二螯，令烹之。既食，吐下委顿，方知非蟹。后诣谢尚而说之。尚曰：卿读《尔雅》不熟，几为劝学死。

　　诛解系

　　晋解系字少连，与赵王伦同讨叛羌。时伦信用佞人，孙秀与系争军事，更相表奏。朝廷知系守正不挠，而召伦还。系表杀秀以谢氐羌，不从。后伦、秀以宿憾收系兄弟，梁王彤救系等。伦曰：“我于水中见蟹且恶之，况此人兄弟轻我邪。”遂害之。

　　蛙矜

　　《庄子秋水篇》：公子牟曰：子独不闻夫埳井之鼃乎？谓东海之鳖曰：“吾乐与！吾跳梁乎井干之上，入休乎阙甃之崖，赴水则接掖持頥，蹶泥则没足灭跗，还虷【音寒，义云井中赤虫，一名蜎。】蟹与科斗，莫吾能若也！”

　　龟长

　　《大戴礼》云：甲虫三百六十四，神龟为之长，蟹亦虫之一也。

　　侈味

　　《南史》：何胤字子季，出继叔父旷所，更字胤叔。初胤侈于食味，前必方丈，后稍欲去。甚者犹食白鱼□〈鱼旦〉【市演反】、脯糖蟹，以为非见生物，拟食蚶蛎，使门人议之。学生锺岏曰：□〈鱼旦〉鱼就脯，骤见屈伸。蟹之将糖，躁扰弥甚。仁人用意深懐此怛，至于车螯蚶蛎，眉目内阙，惭浑沌之竒犷，殻外缄非金人之慎。不悴不荣，曽草木之不若。无馨无臭，与瓦铄其何殊。故宜长充庖厨，永为口实。

　　琐□〈王吉〉

　　郭景纯《江赋》云：“琐□〈王吉〉腹蟹，水母目虾。”又《松陵集》注云：琐□〈王吉〉似蜯，常有一小蟹在腹中为□〈王吉〉出求食，蟹或不至，□〈王吉〉馁死。所以淮海人呼为蟹奴。

　　介虫之孽

　　《月令》章句曰：介者，甲也。谓龟蟹之属。【后汉五行志】

　　无肠公子

　　《抱朴子》云：山中无肠公子者，蟹也。

　　天文

　　《释典》云：十二星宫有巨蟹焉。

　　食证

　　孟诜《食疗本草》云：蟹虽消食，治胃气、理经络，然腹中有毒，中之或致死，急取大黄、紫苏、冬瓜汁解之，卽差。又云：蟹目相向者不可食。又云：以盐渍之，甚有佳味，沃以苦酒，通利支节，去五脏烦闷。【予谓亦不可与柿子同食，发霍泻。】

　　异名

　　《中华古今注》云：蟚蚎，小蟹也。生海涂中，食土。一名长卿，其一螯偏大者为拥剑，一名执火。

　　诫嗜

　　《混俗頥生论》曰：凡人常膳之间，猪无筋、鱼无气、鸡无髓、蟹无腹，皆物之禀气不足者，不可多食。

　　兵异

　　《军畧灾篇》云：地忽生蟹，当急迁砦栅，不迁，将士亡。

　　集鼠

　　陶隠居云：僊方以黒犬血灌蟹，三日烧之，诸鼠毕集。

　　鲎类

　　郭景纯传山海经云：鲎形如惠文冠，青黒色，十二足，长五六尺，似蟹。雌常负雄而行，渔者取之必双得。即呉都赋所谓乘鲎者也。吕延济亦注云似蟹。

　　浦名

　　南齐建武四年，崔慧景作乱到都下。【今之金陵】不克，单马至蟹浦，投渔人太叔荣之，荣之故为慧景门人，时为蟹浦戍，因斩慧景头纳鳅篮中，送都下焉。

　　画

　　唐韩晋公滉善画，以张僧繇为之师，善状人物、异兽、水牛等，尤妙于螃蠏。

　　输芒

　　孟诜《食疗本草》云：蟹至八月卽啖芒，两茎长寸许。东向至海，输送蟹王之所。陶隠居亦云：今开蟹腹中，犹有海水，乃是其证。予谓即陆鲁望云执穗，以朝其魁者也。与夫羔羊跪乳，蜂房会衙，俱得自然之礼。

　　蛉腹

　　《唐韵》况字，逋翁混胎丈人摄魔还精符曰：螟蛉之子，虾目蟹腹，卽卽周周，两不相掩，此之谓体异而气同。

　　同鼠孽

　　唐陆龟蒙字鲁望，作《稻鼠记》，引《国语》曰：今吾稻蟹不遗种，岂呉人之土鼠与蟹更俟其便而効其力，殱其民欤？

　　为菑

　　晋《隠逸传》，夏统字仲御，会稽永兴人也。幼孤贫，养亲以孝睦闻。初兄弟毎采梠求食，星行夜归，或至海边采螊□〈虫越〉以自资养。

　　玉篇

　　八足【蟹二螯八足】□〈虫不〉【普流反，似蟹二足，亦见郭璞江赋。】蜅□〈虫尃〉【上方武下布莫反，皆蟹也。】

　　月令

　　季冬行秋令，介虫为妖。【丑为鳖蟹】

　　图经

　　罗处约《新修苏州图经鸟兽虫鱼篇》，蟹居其末。

　　琴声

　　《琴谱履霜操》有蟹行声。

　　唐韵

　　蟚螖【户八反，似蟹而小。予谓即今之蟚蚏也，一名蟚螖耳。】□〈虫兀〉【王忽反，蛤属，似蟹。】蟹【水虫也。】蝤蛑【上自秋下莫浮，似蟹而大，生海边。】蠞【似蟹，生海中。予谓于食品中与苣胜胡麻相宜。】螯【蟹属。】□〈敖上骨下〉【蟹大时也，予谓古今用□〈敖上骨下〉跪字通作螯。】螃【螃蟹，释云本蟹云，俗加螃字。予案周礼疏推作旁，取其横行，今字益虫，乃是俗加。陆徳明所谓虫属，要作虫旁，草类皆从两屮，是也。然则旁蟹之呼名古矣，但不当加虫字耳。予谓今秀州华亭县济村所出甚多小者，谓之黄甲，越人云和盐泥养之可踰月。】□〈鱼折〉魟【下音功，江虫也，形似蟹可食，又音炴。】□〈鱼良〉□〈鱼岂〉【下音孩，雄蟹也。】虷【胡安反，虷蟹，一名蚱虫。】拥剑【剑虫，形似蟹。崔豹《古今注》折剑，一名执火，其螯赤，谓之执火。】鰖【蟹子也，以水反，又他果切。】厣【蟹腹下厣，于琰反。】蝑【盐藏蟹，事夜切。】江□〈虫折〉【寺絶反，似蝤蛑，生海中。】□〈北上虫下〉【虫，似蟹四足，音北。】

　　说文

　　六足【许慎说文云：蟹，六足二螯者也。】蛫【九毁切，唐韵云：兽似龟，白身赤首。】胥【相居切，蟹醢也，唐韵从虫盐藏之。】

　　长生

　　陶隠居云：僊方投蟹于漆中，化为水，饮之长生。

　　食茛

　　陶隠居云：蟹未被霜者，甚有毒，以其食水茛也。人或中之，不即疗则多死。至八月，腹内有稻芒，食之无毒。

　　斩王摅

　　《晋书》：刘聪字符明，即伪位左都水使者，襄陵王摅坐鱼蟹，不供，斩于东市。

　　药证

　　《本草》云：蟹蝑，味咸，性寒，有毒。主胷中邪气热结，痛喎僻音建面肿，解结散血，愈漆疮，养筋益气。取黄以涂久疽疮，无不差者。又杀莨菪毒，其爪尖主破胞堕胎。《陈藏器本草》云：人或断絶筋骨者，取胫中髓及脑与黄微熬纳疮中，即自然连续。《海药本草》云：石蟹，案广州记云：出南海，祇是寻常蟹，年深岁久，日被水沫相抱，因兹化成石蟹。每遇海潮，即飘出。又有一般者，入洞穴年深，亦成石蟹。味咸寒有毒，主消青盲眼浮翳，又主眼涩。皆细研水飞入药，相佐用以点目。
　
卷下

　　下篇

　　孝报　殊类　贪化　采捕　泉比　兵证　贡评　风虫　郁洲　食品　恠状　断弊　蟹杯　令旨　蟹戸　兵权　蟹征　螺化　食珍　蟹浪　酒蟹　白蟹　荡浦摇江　纪赋咏

　　孝报

　　初，杭俗嗜蟼蟇而鄙食蟹。时有农夫田彦升者，家于半道，幼性至孝。其母嗜蟹，彦升虑其邻比窥笑，常远市于苏湖间，熟之以布囊负归。俄而杨行密将田頵【于伦切】兵暴至，乡人皆窜避于山谷，粮道不接，或多馁死，独彦升挈囊负母竟以解免，时人以为纯孝之报焉。

　　殊类

　　震泽渔者陆氏子，举网得蟹，其大如斗，以□〈敖上骨下〉剪其网皆断。陆氏子怒欲烹之，其侣老于渔者，遽进曰：“不可，吾尝闻龟蟹之殊类甚者，必江湖之使也，烹之不祥。”乃从而释之，蟹至水面，横行里许方没。

　　贪化

　　神宗朝，有大臣赵氏者【名某】，虽于国功高，然其性贪墨，私门子弟苞苴，上特优容之。一日因锡宴，上召伶官使谕已意。伶者乃变易为十五郎姓旁，因命钓者，俄一人持竿而至，遂于盘中引一蟹。十五郎见而惊曰：“好手脚长，我欲烹汝，又念汝是同姓，且释汝。”翌日，赵果出镇近辅。

　　采捕

　　今之采捕者，于大江浦间承峻流环苇帘而障之，其名曰断。【音锻】于陂塘小沟港处，则皆穴。沮洳而居，居人盘黒金作钩状，置之竿首，自探之。夜则燃火以照，咸附明而至焉。【若鱼以饵而钓之。】

　　泉比

　　煎茶之法，视其泉若蟹目然，鱼鳞然，第一法。

　　兵证

　　呉俗有虾荒蟹乱之语，葢取其被坚执鋭，岁或暴至，则乡人用以为兵证也。

　　贡评

　　国家贡口实于远方者，蛤蜊亦贡焉，独蟹不贡。议者以为贡不贡固有差品，予谓非也。蛤蜊止生于海涂，迩京州郡无有也。故须上供旁蟹，盛育于济郓，商人辇负轨迹相继，所聚之多不减于江淮，奚烦远贡哉。予尝见监御厨王染院云：御食经中亦有煑蟹法，但不常御，锡命则进耳，非谓无録而不在贡品。

　　风虫

　　蟹之腹有风虫，状如木鳖子而小，色白，大发风毒，食者宜去之。

　　郁洲

　　江淛诸郡皆出蟹，而苏尤多。苏之五邑娄县为美，【即昆山也。】娄县之中生郁洲呉塘者又特肥大。【郁洲即孙恩所保之地。】

　　食品

　　北人以蟹生析之，酤以盐梅，芼以椒橙，盥手毕，即可食，目为洗手蟹。

　　恠状

　　呉沈氏子食蟹，得背殻若鬼状者，眉目口鼻分布明白，常宝翫之。

　　断弊

　　蟹至秋冬之交，即自江顺流而归诸海，苏之人择其江浦峻流处，编帘以障之，若犬牙焉。致水不疾归，而岁常苦其患者，有由然也。虽州符遣卒俾令弃毁，而吏民万端终不可禁。罗江东云：蛟蜃之为害也，则絶流不顾渔人之钩网。噫！水之病呉久矣，又非蛟蜃之比，絶流顾网其才识固自有小大哉。长民者能推而不疑，亦丰岁一助也。

　　蟹杯

　　其斗之大者，【匡一名斗。】渔人或用以酌酒，谓之蟹杯，亦诃陵云螺之流也。【诃陵酒，樽用鲎鱼殻，谓之涩锋齾角，内玄外黄。《松陵集》：海南人目螺之有文者曰云螺，亦用以酌酒。】

　　令旨

　　艺祖时，尝遣使至江表，宋齐丘送于郊次。酒行语熟，使者启令曰：“须啖二物，各取南北所尚，复以二物，仍互用南北俚语。”使者曰：“先吃鳣鱼，后吃旁蟹，一似拈蛇弄蝎。”齐丘继声曰：“先吃奶酪，后吃乔团，一似噇脓灌血。”时朝廷方草创，用度不给，倚江表为外府，故齐丘及之。左右以令逼，使之太甚，相顾失色，使者雅叹焉，故归朝而间行。

　　蟹户

　　钱氏间置鱼户、蟹户，专掌捕鱼蟹，若今台之药户、畦户，睦之漆户比也。

　　兵权

　　出师下砦之际，忽见蟹则当呼为横行介士，权以安众。

　　蟹征

　　按《周礼》人职掌渔征，入于玉府者，贵其须骨之用，以饰器物也。今鱼虽鲲鲕，以至虾蟹悉立征税之目，非若古人取须骨之意也。二浙运使沈公立以岁征权奏罢之，议者谓其识体。

　　螺化

　　海中有小螺，以其味辛，谓之辣螺。可食，至二三月间多化为蟚螖。今人有得螯跪半成而尚留殻中者，此其证也。【近青龙镇于江涂中得蟹螯，跪俱脱，其行自若。初惊为恠，及熟烹去殻，则将化为蝉矣。噫！物之变化万状，固不可究诘。今观蝉之首腹颇与蟹相类，诚亦有是，但虑惊浴又非予之所亲见，故附录之。】

　　食珍

　　凡糟蟹，用茱萸一粒置厣中，经岁不沙。

　　蟹浪

　　济郓居人夜则执火于水濵，纷然而集，谓之蟹浪。

　　酒蟹

　　酒蟹须十二月间作，于酒瓮间撇清酒，不得近糟，和盐浸蟹一宿，却取出于厣中，去其粪秽，重实椒盐讫，迭净器中。取前所浸盐酒，更入少新撇者同煎一沸，以别器盛之。隔宿候冷，倾蟹中，须令满。蟚蚎亦可依此法，二三月间止用生干煑酒。

　　白蟹

　　秀州华亭县出于三泖者最佳，生于通陂塘者特大，故乡人呼为泖蟹。又亭林湖【近顾野王宅，乡人亦号为顾亭林。】于天圣末忽生白蟹，【即海中所生蠞是也，但蠞不生于淡水，今忽有因号白蟹。】濒江之人以价倍常，靡有孑遗，止一年而种絶。

　　荡浦摇江

　　呉人于港浦间，用篙引小舟，沉铁脚网以取之，谓之荡浦。于江侧相对引两舟，中间施网，摇小舟徐行，谓之摇江。【上接断下接于陂塘】

　　纪赋咏

　　蟹志【见陆龟蒙集】

　　中躁外挠兮冠带之狙。【陆龟蒙赋】

　　蟹奴晴上临湘槛，燕婢秋随过海船。【皮日休】

　　蟹因霜重金膏溢，橘为风多玉脑圆。【同前】

　　二螯或把持。【杜子美】

　　亥日饶虾蟹。【白乐天】

　　病中有人惠海蟹转寄鲁望【皮日休】

　　绀甲青筐染菭衣，岛夷初寄北人时。离居定有石帆觉，失伴惟应海月知。族类分明连琐□〈王吉〉，【琐□〈王吉〉，似小蚌，有一小蟹在腹中。□〈王吉〉出求食，故淮海之人呼为蟹奴。】形容好个是蟚蜞。病中无用双螯处，寄与夫君左手持。

　　詶袭美见寄海蟹【陆龟蒙】

　　药杯应阻蟹螯香，却乞江边采捕郎。自是扬雄知郭索，【太玄经云：蟹之郭索。】且非何胤敢餦餭。【何胤侈于食味，稍欲去其甚者，犹有□〈鱼旦〉脯糖蟹。】骨清犹是含春霭，沫白还疑带海霜。强作南朝风雅客，夜来偷醉早梅傍。