名剑记 明 李承勋
　　
　　轩辕剑
　　《广黄帝本行纪》曰：轩辕帝采首山之铜铸剑，以天文古字题铭其上，帝崩，葬乔山。五百年后山崩室空，惟剑在焉，一旦亦失去。
　　画影剑
　　《拾遗记》曰；颛顼高阳氏有画影剑，腾空剑，若四方有兵，此剑飞赴，指其方则克。未用时在匣中，常如龙虎啸吟。
　　夏葛剑
　　夏禹铸一剑藏之会稽山腹，上刻二十八宿，又有背面，面文为日月星辰，背记山川。
　　照胆
　　殷太甲剑名“照胆”，古文篆书。
　　昆吾一为锟铻
　　子顺对魏王曰：“周穆王时，西戎献昆吾之剑，长尺有咫，炼钢赤刃，用之切玉如泥。”
　　辟邪剑
　　吴王有辟邪剑。
　　越五剑
　　《越绝书》：昔者越王勾践有宝剑五，闻于天下。
　　龙泉太阿
　　《晋书张华传》：斗牛之间常有紫气，豫章雷焕曰：“宝剑之气上彻于天。”华曰：“相者言吾年出六十，位登三事，当得宝剑佩之，斯言岂效欤！”因问在何郡，焕曰：“在豫章丰城。”即补焕丰城令。焕到县掘狱基，入地四尺余，得一石函，光气非常，中有双剑并，刻题一曰“龙泉”，一曰“太阿”。是夕斗牛间气不复见。
　　吴二剑
　　《吴越春秋》：干将者，吴人也。与欧冶子同师，俱能为剑，阖庐使诈二剑，一曰干将，一曰莫耶。莫耶，干将之妻也。
　　吴钩
　　《吴越春秋》：阖闾既宝莫邪，复命国中作金钩，曰善者赏百金。有人杀其二子，以血衅金，成二钩以献，向钩呼二子之名，曰：“我在此”，两钩俱飞着父胸。乃赏百金，服不离身。
　　神剑
　　《钩命诀》：汉太公微时游山泽间，有冶为天子铸剑，指太公腰间佩刀曰：“若得杂冶，即成神器，可以克天下。昂精为辅，以歼三滑。”太公解投冶中，剑成授太公。
　　赤霄
　　汉高帝以秦皇戊子岁，于南山得一剑，名曰“赤霄”，及贵常服之。
　　神龟
　　《刀剑录》：汉文帝剑名曰“神龟”，刻龟形以应大横之兆。帝崩，命入剑玄武官。
　　茂陵剑
　　《世宗记》：汉昭帝时茂陵人献一宝剑，上铭曰“直千金，寿万岁”。
　　镇山剑
　　《刀剑录》：蜀后主禅造一巨剑以镇剑口山，往往人见精光，求之不获。
　　倚天青虹
　　《平阳史传》：魏武帝初时有二剑，一曰“倚天”，一曰“青虹”。其利断铁如泥，一自佩，一赐夏侯恩。
　　珠剑
　　《魏志》：羊侃初为尚书郎，以力闻，魏帝试作武状，侃以手抉殿没指。帝壮之，赐以珠剑，拜征东大将军。
　　魏三剑
　　《典论》曰：“魏太子丕造百辟宝剑，淬以清漳，砺以<石坚><石诸>，饰以文玉，表以通犀，光似流星，名曰飞景。”又曰：“选兹良金，命彼国工精而炼之，至于百辟，以为三剑，一曰飞景，二曰流采，三日华铤。”
　　清刚
　　魏太子造匕首二：其一理似坚冰，名曰“清刚”，其二耀似朝日，名曰“阳文”。
　　尚方剑
　　《朱云传》：云奏帝曰：“愿赐尚方斩马剑，斩佞臣头。”
　　秘剑
　　《彭宠传》：朱浮对光武曰：“前吴汉发兵时，大王遗宠以秘剑。”
　　玉具
　　《冯异传》；赤眉延岑暴乱三辅，以异为征西将军讨之，车驾送至河南，赐以乘舆，七尺玉具剑。
　　思召
　　《古今注》：袁绍在黎阳，梦神人授一宝剑，及觉，果在卧所，铭曰“恩召”，解之曰思召为绍字。
　　文士剑
　　《文士传》：杨修举孝廉，历丞相府主簿，总知内外事，皆称意。魏文帝以下争与之交好，修以宝剑与文帝，帝佩之，语人曰：“此杨修剑也。”其重修如此。
　　西征剑
　　《晋书》：张轨镇凉州，南阳王模遗轨以帝所赐剑，谓轨曰：“陇以西征伐，悉心相委，如此剑矣。”
　　百万宝剑
　　《世说》：荀勖宝剑直百万，在母锺许。锺会善书，学荀手迹作书与母，取剑不还，后锺起宅遂废。
　　定国
　　《刀剑录》：宋武帝裕于永初元年铸一剑，铭其背曰“定国”，后入于梁。
　　永昌
　　《刀剑录》：宋废帝元征中于蒋山之巅造一剑曰“永昌”。
　　梁神剑
　　《梁书》：武帝命陶弘景造神剑十三，以象月并闰。
　　镇山沉水
　　《刀剑录》：魏道武帝于嵩阿铸二剑，一曰镇山，二曰沉水。
　　龙雀
　　《魏志》：赫连百炼为剑，号曰“大夏龙雀”，铭其背。
　　水心剑
　　《束皙传》：秦昭王三月三日置酒河曲，见金人捧水心之剑以奉王，曰：“令君制有西夏。”因此立为曲水。
　　五丁剑
　　《蜀小志》：五丁力士遗剑于梓潼县之龙潭，岩间发宝光。
　　千金剑
　　《剑侠传》：唐晋公王铎有千金剑，以获李龟寿。
　　西河剑器
　　《唐本纪》：公孙大娘舞西河剑器，郁跂顿挫，独出冠时，一人而已。
　　火精
　　《杜阳杂编》：唐德宗将幸奉天，自携火精剑出内殿，吹槛上铁狻猊应手而碎。及乘舆遇夜，侍从皆见上仗数尺光明，即剑光也。
　　鳞铗星镡
　　《酉阳杂俎》，郑云达少时得一剑，鳞铗星镡，有时而吼。
　　西蕃宝剑
　　《宋鉴》：绍兴六年二月，右相都督张浚请御前降西蕃宝剑，给赐有功将士，以为激劝。
　　古铜剑
　　《东坡集》：郭祥正遗东坡古铜剑二，坡诗以为谢：“一双铜剑秋水色，两首新诗争剑铓。”
　　楚铜剑
　　《方舆志》：宋供奉官郑文尝官楚武昌，江岸裂出古铜剑，文得之，冶铸精巧，非人工所成者。
　　角巾剑
　　《剑侠传》：角巾道人脱郭伦于恶少窘辱，郭邀饮为谢，辞去曰：“吾乃剑侠，非世人也。”掷杯长揖，出门数步，耳中铿然有声，一剑跃出坠地，蹑之，腾空而去。
　　安定剑
　　《咸宾集》：洪武甲寅安定王遣使贡异剑，赐以织金文绮，命其酋长立为四部，岁入贡为常。
　　泽剑
　　《少仪》曰：侍坐于君子，君子欠伸，运笏，泽剑首，还屦，问日之蚤莫。虽请退可也。
　　吴粤剑
　　《考工记》：吴粤之剑，迁乎其地而弗能为良，地使然也。
　　桃氏剑
　　《考工记》：桃氏为剑，身长五其茎长，重九锊，谓之上制，上士服之；身长四其茎长，重七锊，谓之中制，中士服之；身长三其茎长，重五锊，谓之下制，下士服之。
　　分景流黄择精
　　《汉武内传》曰：西王母带分景之剑，上元夫人带流黄择精之剑。
　　绕指柔
　　《广舆图》曰：扬州兴化平望湖中一剑，屈之首尾相就，识者曰即“绕指柔”也。
　　装剑
　　《一统志》：爪哇国有装剑。
　　龙泉
　　《寰宇志》，龙泉县南五里，水可用淬剑，昔人就水淬之，剑化龙而去，故剑名龙泉。
　　燕奴
　　《洞微志》：一术士于腕间出二弹子，令变，即化双燕飞腾，名燕奴。燕奴又变作二小剑，交击，须臾入腕中。
　　兰子七剑
　　《列子》云：兰子以技干宋君，弄七剑，迭而跃之，五剑常在空中。宋君惊异之，赐以金帛。
　　辟兵剑
　　《抱朴子》：或以月蚀时，刻三岁蟾蜍喉下有八字者，以血书所持之剑，亦得禁辟五兵之道。
　　冶剑
　　《玉海剑冶赞》：风伯吹炉，云师炼冶，铁焰朝流，金精夜下，价直十城，名当千马。
　　斑剑
　　《文选王文宪集序》：增斑剑六十人。
　　白虎
　　《繁露》曰：刀之在左，青龙象也。剑之在右，白虎象也。
　　三尺水
　　李贺《剑歌》：先辈匣中三尺水，曾入吴潭斩龙子。
　　含光承景宵练
　　《列子》曰：卫周孔其祖得殷之宝剑，童子服之，却三军之众，其一曰含光，二曰承景，三曰宵练。
　　越八剑
　　《拾遗记》曰：越王句践使工人以白牛白马祀昆吾山神，以成八剑，一曰掩日，二曰断水，三曰转魄，四曰悬剪，五曰惊鲵，六曰灭魂，七曰却邪，八曰真刚。