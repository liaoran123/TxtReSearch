钦定四库全书
　　子部九
　　香谱
　　谱录类一 器物之属
　　
　　提要
　　
　　臣等谨案香谱四卷宋陈敬撰敬字子中河南人其仕履未详首有至治壬戌熊朋来序亦不载敬之夲末是书凡集沈立洪刍以下十一家之香谱彚为一书征引既繁不免以浩博为长稍踰限制若香名香品歴代凝和制造之方载之宜也至于经传中字句偶涉而实非龙涎迷迭之比如卷首引左传黍稷馨香等语寥寥数则以为溯源经传殊为无谓此葢仿齐民要术首援经典之例而失之者也至于本出经典之事乃往往挂漏为郁金香载说文之说而周礼郁人条下郑康成之注顾独遗之则又举逺而畧近矣然十一家之谱今不尽传敬能荟稡羣言为之总汇佚文遗事多赖以要于考证不为无益也乾隆四十五年十二月恭校上
　　
　　总纂官纪昀陆锡熊孙士毅总校官陆费墀
　　
　　陈氏香谱原序
　　香者五臭之一而人服媚之至于为香谱非世宦愽物尝杭舶浮海者不能悉也河南陈氏香谱自子中至浩卿再世乃脱藁凡洪颜沈叶诸谱具在此编集其大成矣诗书言香不过黍稷萧脂故香之为字从黍作甘古者从黍稷之外可焫者萧可佩者兰可鬯者郁名为香草者无几此时谱可无作楚辞所录名物渐多犹未取于遐裔也汉唐以来言香者必取南海之产故不可无谱浩卿过彭蠡以其谱视钓者熊朋来俾为序钓者惊曰岂其乏使而及我子再世成谱亦不易宜遴序者岂无蓬莱玉署懐香握兰之僊儒又岂无乔木故家芝兰芳馥之世卿岂无岛服夷言夸香诧宝之舶官又岂无神州赤县进香受爵之少府岂无宝梵琳房闻思道韵之髙人又岂无瑶英玉蘂罗襦芗泽之女士凡知香者皆使序之若仆也灰钉之望既穷熏习之梦久断空有庐山一峯以为垆峯顶片云以为香子并收入谱矣毎忆刘季和香僻过垆熏身其主簿张坦以为俗坦可谓直谅之友季和能笑领其言亦庶几善补过者有士于此如荀令君至人家坐席三日香梅学士毎晨袖覆垆撮袖以出坐定放香是富贵自好者所为未闻圣贤为此惜其不遇张坦也按礼经容臭者童儒所佩茝兰者妇辈所采大丈夫则自流芳百世者在故魏武犹能禁家内不得熏香谢佩香囊则安石患之然琴牕书室不得此谱则无以治垆熏至于自熏知见抑存乎其人遂长揖谢客鼓棹去客追録为香谱序至治壬戌兰秋彭蠡钓徒熊朋来序
　　
　　钦定四库全书陈氏香谱卷一宋陈敬撰
　　许氏说文香芳也篆从黍从甘省作香春秋曰黍稷馨香凡香之属皆从香香之逺闻曰馨香之美者曰香之气曰馦曰馣曰馧曰馥曰⿰曰馤曰馪曰馢曰馛曰曰馝曰馞曰馠曰馩曰馚曰曰⿰曰⿰曰馟曰曰馜曰曰曰⿰曰⿰曰□曰⿰曰⿰曰馡踈士反许兼反乌含反扵云反扶福反扵盖反同上匹民反则前反蒲拨反匹结反毗必反蒲役反火含反符分反同上方减反奴混反薄庚切陀胡反扵骑反女氏反普没反蒲结反普灭反乌孔反毗霄反步结反许葛反甫反
　　
　　香品举要云香最多品类出交广崖州及海南诸国然秦汉以前未闻惟称兰蕙椒桂而已至汉武奢广尚书郎奏事者始有含鸡舌香其它皆未闻迨晋武时外国贡异香始此及隋除夜火山烧沉香甲煎不计数海南诸品毕至矣唐眀皇君臣多有沉檀脑麝为亭也后周显徳间昆眀国又献蔷薇水矣昔所未有今皆有焉然香者一也或出于草或出扵木或花或实或节或叶或皮或液或又假人力而煎和成有供焚者有可佩者又有充入药者详列如左至治馨香感于神眀书君陈弗惟徳馨香书酒诰其香始升上帝居歆诗生民有飶其香邦家之光诗载芟黍稷馨香左氏兰有国香左氏其徳足用昭其馨香国语如入芝兰之室久而不闻其香家语
　　
　　香品
　　龙脑香唐夲草云出婆律国树形似杉木子似荳皮有甲错婆律膏是根下清脂龙脑是根中干脂味辛香入口段成式云亦出波斯国树髙八九丈大可六七围叶圆而背白无花实其树有肥痩痩者出龙脑香肥者出婆律膏香在木心中婆律断其树翦取之其膏扵木端流出图经云南海山中亦有此木唐天宝中交址贡龙脑皆如蝉蚕之形彼人言有老根节方有之然极难禁中呼瑞龙脑带之衣衿香闻十余步今海南龙脑多用火煏成片其中容伪陶居云生西海婆律国婆律树中脂也如白胶香状味苦辛温无毒主内外障眼去三虫疗五痔眀目镇心秘精又有苍龙脑主风疹面入膏煎良不可眼其眀净如雪花者善久经风日或如麦麸者不佳宜合黒荳糯米相思子贮之甆器内则不耗今复有生熟之异称生龙脑即是所载是也其絶妙者曰梅花龙脑有经火飞结成块者谓之熟龙脑气味差薄盖益以他物也叶庭珪云渤泥三佛齐亦有之乃深山穷谷千年老杉树枝干不损者若损动则气泄无脑矣其土人解为板板傍裂缝脑出缝中劈而取之大者成片俗谓之梅花脑其次谓之速脑速脑之中又有金脚其碎者谓之米脑锯下杉屑与碎脑相杂者谓之苍脑取脑已净其杉板谓之脑夲与锯屑同碎和置甆盆内以笠覆之封其缝热灰煨煏其气飞上凝结而成块谓之熟脑可作面花耳环佩带等用又有一种如油者谓之脑油其气劲扵脑可浸诸香陈正敏云龙脑出南天竺木本如松初取犹湿断为数十块尚有香日久木干循理拆之其香如云母者是也与中土人取樟脑颇异今案段成式所述与此不同故两存之
　　
　　婆律香
　　本草拾遗云出婆律国其树与龙脑同乃树之清脂也除恶气杀虫蛀详见龙脑香
　　
　　沉水香
　　唐夲草云出天竺单于二国与青桂鸡骨栈香同是一树叶似橘经冬不凋夏生花白而圆细秋结实如槟榔其色紫似葚而味辛疗风水毒肿去恶气树皮青色木似榉栁重实黑色沉水者是今复有生黄而沉水者谓之蜡沉又有不沉者谓之生结即栈香也拾遗觧纷云其树如椿常以水试乃知叶庭珪云沉香所出非一真腊者为上占城次之渤泥最下真腊之真又分三品绿洋最佳三泺次之勃罗间差弱而香之大概生结者为上熟脱者次之坚黑为上黄者次之然诸沉之形多异而名亦不一有状如犀角者如燕口者如附子者如梭者是皆因形为名其坚致而文横者谓之横隔沉大扺以所产气色为髙而形体非所以定优劣也绿洋三泺勃罗间皆真腊属国谈苑云一树出香三等曰沉曰栈曰黄熟倦游录云沉香木岭南濒海诸州尤多大者合抱山民或以为屋为桥梁为饭甑然有香者百无一二盖木得水方结多在折枝枯干中或为栈或为黄熟自枯死者谓之水盘香髙窦等州产生结香盖山民见山木曲折斜枝必以刀斫成坎经年得雨水渍遂结香复锯取之刮去白木其香结为斑亦名鹧鸪斑沉之良久在琼崖等州俗谓之角沉乃生木中取者宜用熏裛黄沉乃枯木中得者宜入药黄腊沉尤难得按南史云置水中则沉故名沉香浮者栈香也陈正敏云水沉出南海凡数重外为断白次为栈中为沉今岭南岩髙峻处亦有之但不及海南者香气清婉耳诸夷以香树为槽而饷鸡犬故郑文宝诗云沉檀香植在天涯贱等荆衡水而槎未必为槽饷鸡犬不如煨烬向髙家今按黄腊沉削之自卷啮之柔韧者是余见第四卷丁晋公天香中
　　
　　
　　生沉香
　　一名蓬莱香叶庭珪云出海南山西其初连木状如粟棘房土人谓棘香刀刳去木而出其香则坚倒而光泽士大夫目为蓬莱香气清而长耳品虽侔于真腊然地之所产者少而官于彼者乃得之商舶罕获焉故直常倍扵真腊所产者云
　　
　　蕃香
　　一名蕃沉叶庭珪云出渤泥三佛齐气矿而烈价视真腊绿洋减三分之二视占城减半矣治冷气医家多用之
　　
　　青桂香
　　夲草拾遗云即沉香同树细枝实未烂者谈苑云沉香依木皮而结谓之青桂
　　
　　栈香
　　本草拾遗云栈与沉同树以其肌理有黑脉者为别叶庭珪云栈香乃沉香之次者出占城国气味与沉香相类但带木颇不坚实故其品亚于沉而复于熟逊焉
　　
　　黄熟香
　　亦栈香之类也但轻虚枯朽不堪者今和香中皆用之叶庭珪云黄熟香夹栈黄熟香诸蕃皆出而真腊为上黄而熟故名焉其皮坚而中腐者形状如桶故谓之黄熟桶其夹栈而通黑者其气尤故谓之夹栈黄熟此香虽泉人之所日用而夹栈居上品
　　
　　叶子香
　　一名龙鳞香盖栈之薄者其香尤胜扵栈谈苑云沉香在土岁久不待刓剔而精者
　　
　　鸡骨香
　　本草拾遗云亦栈香中形似鸡骨者
　　
　　水盘香
　　类黄熟而殊大多雕刻为香山佛像并出舶上
　　
　　白眼香
　　亦黄熟之别名也其色差白不入药品和香用之
　　
　　檀香
　　夲草拾遗云檀香其种有三曰白曰紫曰黄白檀树出海南主心腹痛霍乱中恶鬼气杀虫唐夲草云味咸寒主恶风毒出昆仑盘盘之国主消风肿又有紫真檀人磨之以涂风肿虽不生于中土而人间徧有之叶庭珪云檀香出三佛齐国气清劲而易泄之能夺众香皮在而色黄者谓之黄檀皮腐而色紫者谓之紫檀气味大率相类而紫者差胜其轻而脆者谓之沙檀药中多用之然香树头长商人截而短之以便负贩恐其气泄以纸封之欲其滋润故也陈正敏云亦出南天竺末耶山崖谷间然其它杂木与檀相类者甚众殆不可别但檀木性冷夏月多大蛇蟠遶人逺望见有蛇处即射箭记之至冬月蛇蛰乃伐而取之也
　　
　　木香
　　夲草云一名宻香从外国舶上来叶似薯蓣而根大花紫色功效极多味辛温无毒主辟瘟疫疗气劣气不足消毒杀虫毒今以如鸡骨坚实啮之粘牙者为上又有马兠铃根名曰青木香非此之谓也云有二种亦恐非耳一谓之云南根
　　
　　降真香
　　南州记云生南海诸山大秦国亦有之海药夲草云味温平无毒主天行时气宅舍怪异并烧之有验列僊传云烧之感引鹤降醮星辰烧此香妙为第一小儿佩之能辟邪气状如蘓枋木然之初不甚香得诸香和之则特美叶庭珪云出三佛齐国及海南其气劲而逺能辟邪气泉人毎岁除家无贫富皆之如燔柴虽在处有之皆不及三佛齐者一名紫藤香今有蕃降广降之别
　　
　　生熟速香
　　叶庭珪云生速香出真腊国熟速香所出非一而真腊尤胜占城次之渤泥最下伐树去木而取香者谓之生速香树仆扵地木腐而香存者谓之熟速香生速气味长熟速气味易焦故生者为上熟者次之
　　
　　暂香
　　叶庭珪云暂香乃熟速之类所产髙下与熟速同但脱者谓之熟速而木之半存者谓之暂香其香半生熟商人以刀刳其木而出香择尤美者杂于熟速而货之故市者亦莫之辨
　　
　　鹧鸪斑香
　　叶庭珪云出海南与真腊生速等但气味短而薄易烬其厚而沉水者差久文如鹧鸪斑故名焉亦谓之细冒头至薄而沉
　　
　　乌里香
　　叶庭珪云出占城国地名乌里土人伐其树札之以为香以火焙干令香脂见于外以输租役商人以刀刳其木而出其香故品下扵他香
　　
　　生香
　　叶庭珪云生香所出非一树小老而伐之故香少而未多其直虽下于乌里然削木而存香则胜之矣
　　
　　交趾香
　　叶庭珪云出交趾国黑而光气味与占城栈香相类然其地不通商舶而土人多贩于广西之钦州钦人谓之光香
　　
　　乳香
　　广志云即南海波斯国松树脂紫赤色如樱桃者名曰乳香盖熏陆之类也僊方多用辟邪其性温疗耳聋中风口噤妇人血风能发酒治风冷止大膓泄澼疗诸疮疖令内消今以通眀者为胜目曰滴乳其次曰拣香又次曰瓶香然多夹杂成大块如青之状又其细者谓之香纒沈存中云乳香夲名熏陆以其下如乳头者谓之乳头香叶庭珪云一名熏陆香出大食国之南数千里深山穷谷中其树大抵类松以斤斫树脂溢于外结而成香聚而为块以象辇之至于大食大食以舟载易他货于三佛齐故香常聚于三佛齐三佛齐毎岁以大舶至广与泉广泉二舶视香之多少为殿最而香之品十有三其最上品者为拣香圆大如乳头俗所谓滴乳是也次曰瓶乳其色亚于拣香又次曰瓶香言收时量重置于瓶中在瓶香之中又有上中下三等之别又次曰袋香言收时只置袋中其品亦有三等又次曰乳搨盖香在舟中镕搨在地杂以沙石者又次黑搨香之黑色者又次曰水湿黑搨盖香在舟中为水所浸渍而气变色败者也品杂而碎者曰斫削簸为尘者曰纒末此乳香之别也温子皮云广州蕃药多伪者伪乳香以白胶香搅糟为之但烧之烟散多此伪者是也真乳香与茯苓共嚼则成水又云山石乳香玲珑而有蜂窝者为真毎之次沉檀之属则香气为乳香烟置定难散者是否则白胶香也
　　
　　薫陆香
　　广志云生南海又僻方即罗香也海药夲草云味平温毒清神一名马尾香是树皮鳞甲采复生唐夲草云出天竺国及邯郸似枫松脂黄白色天竺者多白邯郸者夹绿色香不甚烈温主伏尸恶气疗风水肿毒
　　
　　安息香
　　夲草云出西戎树形似松柏脂黄色为块新者亦柔韧味辛苦无毒主心腹恶气鬼疰后汉书西域安息国去雒阳二万五千里比至康居其香乃树皮胶烧之通神眀辟众恶酉阳杂爼云出波斯国其树呼为辟邪树长三丈许皮色黄黑叶有四角经冬不凋二月有花黄色心碧不结实刻皮出胶如饴名安息香叶庭珪云出三佛齐国乃树之脂也其形色类胡瓤而不宜扵烧然能发众香故多用之以和香焉温子皮云辨真安息香毎烧之以厚纸覆其上香透者是否则伪也
　　
　　笃耨香
　　叶庭珪云出真腊国亦树之脂也树如松杉之类而香蔵扵皮树老而自然流溢者也色白而透眀故其香虽盛暑不融土人既取之矣至夏月以火环其树而炙之令其脂液再溢及冬月冱寒其凝而复取之故其香冬凝而夏融土人盛之以瓠瓢至暑月则鑚其瓢而周为孔藏之水中欲其阴凉而气通以泄其汗故得不融舟人易以磁器不若扵瓢也其气清逺而长或以树皮相杂则色黒而品下矣香之性易融而暑月之融多渗扵瓢故断瓢而之亦得其典型今所谓葫芦瓢者是也
　　
　　
　　瓢香
　　碎录云三佛齐国以匏瓢盛蔷薇水至中国水尽碎其瓢而之与笃耨瓢畧同又名干葫芦片以之蒸香最妙
　　
　　金颜香
　　西域云金颜香类熏陆其色赤紫其烟如凝漆沸超不甚香而有酸气合沉檀为香焚之极清婉叶庭珪云出大食及真腊国所谓三佛齐出者盖自二国贩至三佛齐三佛齐乃贩入中国焉其香则树之脂也色黄而气劲善于聚众香今之为龙涎软者佩带者多用之蕃之人多以和气涂身
　　
　　詹糖香
　　夲草云出晋安岑州及交广以南树似橘煎枝叶为之似糖而黑多以其皮及蠧粪杂之难得纯正者惟软乃佳
　　
　　蘓合香
　　神农夲草云生中台州谷陶居云俗是狮子粪外国说不尔今皆从西域来真者难别紫赤色如紫檀坚实极芬香重如石烧之灰白者佳主辟邪疟癎鬼疰去三虫西域云大秦国一名犂犍以在海西亦名云汉海西国地方数千里有四百余城人俗有类中国故谓之大秦国人合香谓之香煎其汁为蘓合油其津为蘓合油香叶庭珪云蘓合香油亦出大食国气味类扵笃耨以浓净无滓者为上蕃人多以之涂身以闽中病大风者亦做之可合软香及入药用
　　
　　亚湿香
　　叶庭珪云出占城国其香非自然乃土人以十种香和而成味温而重气和而长之胜于他香
　　
　　涂肌拂手香
　　叶庭珪云二香俱出真腊占城国土人以脑麝诸香和而成或以涂肌或以拂手其香经宿不歇惟五羊至今用之他国不尚焉
　　
　　鸡舌香
　　唐夲草云出昆仑国及交广以南树有雌雄皮叶并似栗其花如梅结实似枣核者雌树也不入香用无子者雄树也采花酿以成香香温主心痛恶疮疗风毒去恶气
　　
　　丁香
　　山海经云生东海及昆仑国二三月开花七月方结实开宝夲草注云生广州树髙丈余凌冬不凋叶似栎而花圆细色黄子如丁长四五分紫色中有麤大长寸许者俗呼为母丁香击之则顺理拆味辛主风毒诸肿能发诸香及止心疼霍乱呕吐甚验叶庭珪云丁香一名丁子香以其形似丁子也鸡舌香丁香之大者今所谓丁香母是也日华子云鸡舌香治口气所以三省故事郎官含鸡舌香欲其奏事对答其气芬芳至今方书为然出大食国
　　
　　郁金香
　　魏畧云生大秦国二三月花如红蓝四五月采之甚香十二叶为百草之英夲草拾遗云味苦无毒主虫毒鬼疰鸦鹘等臭除心腹间恶气入诸香用说文云郁金香芳草也十叶为贯百二十贯采以煑之为鬯一曰郁鬯百草之华逺方所贡方物合而酿之以降神也物类相感志云出伽毗国华而不实但取其根而用之
　　
　　迷迭香
　　广志云出西域魏文侯有赋亦尝用夲草拾遗云味辛温无毒主恶气今人衣香烧之去臭
　　
　　木宻香
　　内典云状若槐树异物志云其叶如椿交州记云树似沉香夲草拾遗云味甘温无毒主辟恶去邪鬼疰生南海诸山中种之五六年乃有香
　　
　　藒车香
　　夲草拾遗云味辛温主鬼气去臭及虫鱼蛀物生彭城髙数尺黄叶白花尔雅云藒车舆注曰香草也
　　
　　必栗香
　　内典云一名化木香似老椿海叶夲草云味辛温无毒主鬼疰心气痛断一切恶气叶落水中鱼暴死木可为书轴碎白鱼不损书
　　
　　艾蒳香
　　广志云出西域似细艾又有松树皮上绿衣亦名艾蒳可以合诸香烧之能聚其烟青白不散夲草拾遗云味温无毒主恶气杀蛀虫主腹内冷泄痢一名石芝字统云香草也异物志云叶如栟榈而小子似榔可食
　　
　　兠娄香
　　异物志云生海边国如都梁香夲草云性温疗霍乱心痛主风水肿毒恶气止吐逆亦合香用茎叶如水蘓今按此香与今之兠娄香不同
　　
　　白茅香
　　夲草拾遗云味甘平无毒主恶气令人身香煑汁服之主腹内冷痛生安南如茅根道家以之煑汤沐浴云
　　
　　茅香花
　　唐夲草云生劔南诸州其茎叶黒褐色花白非白茅也味苦温无毒主中恶反胃止呕吐叶苖可煑汤浴辟邪气令人身香
　　
　　兠纳香
　　广志云生骠国魏畧云出大秦国夲草拾遗云味甘温无毒去恶气温中除冷
　　
　　耕香
　　南方草木状云耕香茎生细叶夲草拾遗云味辛温无毒主臭鬼气调中生乌浒国
　　
　　雀头香
　　夲草云即香附子也所在有之叶茎都是三棱根若附子周匝多毛交州者最胜大如枣核近道者如杏仁许荆襄人谓之莎草根大能下气除脑腹中热合和香用之尤佳
　　
　　芸香
　　仓颉解诂曰芸蒿叶似邪蒿可食鱼豢典畧云芸香辟纸鱼蠧故藏书台称芸台物类相感志云香草也说文云似苜蓿杂礼图云芸即蒿也香美可食今江东人饵为生菜
　　
　　零陵香
　　南越志云一名燕草又名熏草生零陵山谷叶如罗勒山海经云熏草麻叶而方茎赤花而黒实气如蘼芜可以止疠即零陵香本草云味苦无毒主恶气注心腹痛下气令体和诸香或作汤丸用得酒良
　　
　　都梁香
　　荆州记云都梁县有山山上有水其中生兰草因名都梁香形如藿香古诗愽山垆中百和香郁金蘓合及都梁广志云都梁在淮南亦名煎泽草也
　　
　　白胶香
　　唐本草云树髙大木理细鞭叶三角商洛间多有五月斫为坎十二月收脂经史类证本草云枫树所在有之南方及闗陕尤多树似白杨叶圆而岐二月有花白色乃连着实大为鸟八九月熟曝干可烧开宝本草云味辛苦无毒主瘾疹风痒浮肿即枫香脂也
　　
　　芳草
　　本草云即白芷也一名茝又名苋又名符离一名泽芬生下湿地河东州谷尤胜近道亦有之道家以此香浴去尸虫
　　
　　龙涎香
　　叶庭珪云龙涎出大食国其龙多蟠伏于洋中之大石卧而吐涎涎浮水面人见乌林上异禽翔集众鱼游泳争之则殳取焉然龙涎本无香其气近于臊白者如百药煎而腻理黑者亚之如五灵脂而光泽能发众香故多用之以和香焉潜斋云龙涎如胶毎两与金等舟人得之则巨富矣温子皮云真龙涎烧之置杯水于侧则烟入水假者则散尝试之有验
　　
　　甲香
　　唐本草云蠡类生云南者大如掌青黄色长四五寸取殻烧灰用之南人亦煑其肉噉今合香多用谓能发香复末香烟倾酒宻煑制方可用法见后温子皮云正甲香本是海螺压子也唯广南来者其色青黄长三寸河中府者只阔寸余嘉州亦有如钱様大于木上磨令即投酽酒中自然相近者是也若合香偶无甲香则以鲎殻代之其势力与中香均尾尤好
　　
　　麝香
　　唐本草云生中台川谷及雍州益州皆有之陶居云形类麞常食柏叶及噉蛇或于五月得者往往有蛇骨主辟邪杀鬼精中恶风毒疗蛇伤多以当门一子真香分揉作三四子括取血膜杂以余物大都亦有精麤破皮毛共在裹中者为胜或有夏食蛇虫多至寒者香满入春患急痛自以脚剔出人有得之者此香絶胜带麝非但取香亦以辟恶其真香一子着脑间枕之辟恶梦及尸痊鬼气或有水麝脐其香尤美洪氏云唐天宝中广中获水麝脐香皆水也毎以针取之香气倍于肉脐倦游录云商汝山多羣麝所遗粪尝就一处虽逺逐食必还走之不敢遗迹他处虑为人获人反以是求得必掩羣而取之麝絶爱其脐毎为人所逐势急即自投髙嵓举爪裂出其香就絷而死犹拱四足保其脐李商诗云逐岩麝香退
　　
　　麝香木
　　叶庭珪云出占城国树老而仆埋于土而腐外黒肉黄赤者其气类于麝故名焉其品之下者盖縁伐生树而取香故其气恶而劲此香实肿胧尤多南人以为器皿如花梨木类
　　
　　麝香草
　　述异记云麝香草一名红兰香一名金桂香一名紫述香出苍梧郁林郡今吴中亦有麝香草似红兰而甚香最宜合香
　　
　　麝香檀
　　碎录云一名麝檀香盖西山桦根也之类煎香或云衡山亦有不及南者
　　
　　栀子香
　　叶庭珪云栀子香出大食国状如红花而浅紫其香清越而酝藉佛书所谓薝卜花是也段成式云西域薝卜花即南花栀子花诸花少六出惟栀子花六出蘓颂云栀子白花六出甚芬香刻房七棱至九棱者为佳
　　
　　野悉宻
　　香潜斋云出佛林国亦出波斯国苖长七八尺叶似梅四时敷荣其花五出白色不结实花开时徧野皆香与岭南詹糖相类西域人常采其花压以为油甚香滑唐人以此和香云蔷薇水即此花油也亦见杂爼
　　
　　蔷薇水
　　叶庭珪云大食国花露也五代时蕃将蒲诃散以十五瓶効贡厥后罕有至者今则采末利花蒸取其液以代焉然其水多伪杂试之当用琉璃瓶盛之翻揺数四其泡自上下者为真后周显徳五年昆明国献蔷薇水十五瓶得自西域以之洒衣衣敝而香不
　　
　　甘松香
　　广志云生凉州夲草拾遗云味温无毒主鬼气卒心腹痛涨满发生细叶煑汤沐浴令人身香
　　
　　兰香
　　川本草云味辛平无毒主利水道杀虫毒辟不祥一名水香生大吴池泽叶似兰尖长有岐花红白色而香俗呼为尾香煑水浴治风
　　
　　木犀香
　　向余异苑图云岩桂一名七里香生匡庐诸山谷间八九月开花如枣花香满岩谷采花阴干以合香甚奇其木坚韧可作茶品纹如犀角故号木犀
　　
　　马蹄香
　　本草云即杜蘅也叶似葵形如马蹄俗呼为马蹄香药中少用惟道家服令人身香
　　
　　蘹香
　　本草云即茴香叶细茎麤髙者五六尺丛生人家庭院中其子疗风
　　
　　蕙香
　　广志云蕙草绿叶紫花魏武帝以为香烧之
　　
　　蘼芜香
　　本草云蘼芜一名薇芜香草也魏武帝以之藏衣中
　　
　　荔枝香
　　通志草木畧云荔枝亦曰离枝始于汉世初出岭南后出蜀中今闽中所产甚盛南海药谱云荔枝人未采则百虫不敢近纔采之则乌鸟蝙蝠之类无不残伤今以形如丁香如盐梅者为上取其殻合香甚清馥
　　
　　木兰香
　　类证本草云生零陵山谷及太山一名林兰一名杜兰皮似桂而香味苦寒无毒主眀耳目去臭气陶居云今诸处皆有树类如楠皮甚薄而味辛香益州者皮厚状如厚朴而气味为胜今东人皆以山桂皮当之亦相类道家用合香通志草木畧云世言鲁般刻木兰舟在七里洲中至今尚存凡诗所言木兰即此耳
　　
　　台香
　　一名参本草云味苦寒无毒眀目定五臓生河南州谷及冤句三四月采根暴干陶居云今出近道处处有之茎似人参而长大根甚黒亦香道家时用亦以合香图经云二月生苗叶似脂麻又视如栁细茎青紫
　　
　　颤风香
　　今按此香乃占城之至精好者盖香树交枝曲干两相戞磨积有岁月树之精液菁英结成伐而取之老节油透者亦佳润泽颇类蜜清者最佳熏衣可经累日香气不止今江西道临江路清江镇以此香为香中之甲品价常倍于他香
　　
　　伽木
　　一作伽蓝木今按此香本出迦阑国亦占香之种也云生南海补陀岩盖香中之至宝其价与金等
　　
　　排香
　　安南志云好事者多种之五六年便有香也今按此香亦占香之大片者又谓之寿香盖献寿者多用之
　　
　　红兠娄香
　　今按此香即麝檀香之别也
　　
　　大食水
　　今按此香即大食国蔷薇露也本土人毎蚤起以爪甲于花上取露一滴置耳轮中则口眼耳鼻皆有香气终日不散
　　
　　孩儿香
　　一名孩儿土一名孩儿泥一名乌爷土今按此香乃乌爷国蔷薇树下土也本国人呼曰海今讹传为孩儿盖蔷薇四时开花雨露滋沐香滴于土凝如菱角块者佳今人合茶饼者往往用之
　　
　　紫茸香
　　一名狨香今按此香亦出沉速香之中至薄而腻理色正紫黑焚之虽数十犹闻其香或云沉之至精者近时有得此香因祷祠于山上而下上数里皆闻之
　　
　　珠子散香
　　滴乳香之至莹净者
　　
　　喃吺哩香
　　喃吺哩国所产降真香也
　　
　　熏华香
　　今按此香盖以海南降真劈作薄片用大食蔷薇水浸透于甑内蒸干慢火之最为清絶樟镇所售尤佳
　　
　　榄子香
　　今按此香出占城国盖占香树为虫蛀镂香之英华结子水心中虫所不能蚀者形如橄榄核故名焉
　　
　　南方花
　　余向云南方花皆可合香如末利阇提佛桑渠那香花本出西域佛书所载其后夲来闽岭至今遂盛又有大含笑花素馨花就中小含笑香尤酷烈其花常若菡萏之未敷者故有含笑之名又有麝香花夏开与真麝无异又有麝真无异又有麝香末亦类麝气此等皆畏寒故此地莫能植也或吴家香用此诸花合温子皮云素馨末利摘下花蕋香纔过即以酒噀之复香凡是生香蒸过为佳毎四时遇花之香者皆次次蒸之如梅花瑞香酴醿宻友栀子末利木犀及橙橘花之类皆可蒸他日之则羣花之香毕备
　　
　　花熏香诀
　　用好降真香结实者截断约一寸许利刀劈作薄片以豆腐浆煑之俟水香去水又以水煑至香味去尽取出再以末茶或叶茶煑百沸漉出阴干随意用诸花熏之其法以净瓦缶一个先铺花一层铺香片一层铺花一层及香片如此重重铺盖了以油纸封口饭甑上蒸少时取起不得解待过数日取烧则香气全矣或以旧竹辟蔶依上煑制代降采橘叶捣烂代诸花熏之其香清若春时晓行山径所谓草木真天香殆此之谓
　　
　　香草名释
　　遯斋闲览云楚辞所咏香草曰兰曰荪曰茝曰药曰曰芷曰荃曰蕙曰蘼芜曰江蓠曰杜若曰杜蘅曰藒车曰蒥荑其类不一不能尽识其名状释者但一切谓之香草而已其间一物而备数名者亦有与今人所呼不同者如兰一物谓有国香而诸家之说但各以色自相非毁莫辨其真或以为都梁或以为泽兰或以兰草今当以泽兰为正山中又有一种叶大如麦门冬春开花甚香此别名幽兰也荪则涧溪中所生今人所谓石菖蒲者然实非菖蒲叶柔脆易折不若兰荪之坚劲杂小石清水植之盆中久而郁茂可爱茝药芷虽有四名而祗是一物今所谓白芷是也蕙即零陵也一名熏
　　蘼芜即芎穷苗也一名江蓠杜若即山姜也杜蘅今人呼为马蹄香惟荃与藒车蒥荑终莫能识骚人类以香草比君子耳他日求田问舍当求其本列植栏槛以为楚香亭欲为芬芳满前终日幽对相见骚人之雅趣以寓意耳通志草木略云兰即蕙蕙即熏熏即零陵香楚辞云滋兰九畹种蕙百畞互言也古方谓之薫草故名医别录出薫草条近方谓之零陵香故开宝本草出零陵香条神农本经谓之兰余昔修本草以二条贯于兰后眀一物也且兰旧名煎泽草妇人和油泽头故以名焉南越志云零陵香一名燕草又名薫草即香草生零陵山谷今潮岭诸州皆有又别录云薫草一名蕙草眀薫蕙之兰也以其质香故可以为膏泽可以涂宫室近世一种草如茅叶而嫩其根谓之土续断其花馥郁故得兰名误为人所赋咏泽芬曰白芷曰白曰曰莞曰荷蓠楚人谓之药其叶谓之蒿与兰同徳俱生下湿泽兰曰虎兰曰龙枣曰虎蒲曰兰香曰都梁香如兰而茎方叶不润生于水中名曰水香茈胡曰地熏曰山菜曰葭草叶曰芸蒿味辛可食生银夏者芬馨之气射于云间多白⿰青⿰翱翔其上碎录云古人藏书辟蠧用芸芸香草也今七里香是也南人采置席下能辟虱香草之类大率异名所谓兰荪即菖蒲也蕙今零陵香也今白芷也朱文公离骚注云兰蕙二物本草言之甚详大抵古之所谓香草必其花叶皆香而燥湿不变故可刈而为佩今之所谓兰蕙则其花虽香而叶乃无气其香虽美而质弱易萎非可刈佩也
　　
　　香异
　　都夷香
　　洞记云香如枣核食一颗厯月不饥或投水中俄满大盂也
　　
　　荼芜香
　　荼一作荼王子年拾遗记云燕昭王时广延国进二舞人王以荼芜香屑铺地四五寸使舞人立其上弥日无迹香出波弋国浸地则土石皆香着朽木腐草莫不茂蔚以薫枯骨则肌肉皆香又见独异志
　　
　　辟寒香
　　辟寒香辟邪香瑞麟香金鳯香皆异国所献杜阳杂编云自两汉至皇唐皇后公主乗七宝辇四面缀五色玉香囊中贮上四香毎一出游则芬馥满道
　　
　　月支香
　　瑞应图云天汉二年月支国进神香武帝取视之状若燕卵凡三枚似枣帝不烧付外库后长安中大疫宫人得疾众使者请烧香一枚以辟疫气帝然之宫中病者差长安百里内闻其香积数月不歇
　　
　　振灵香
　　十洲记云生西海中聚窟洲大如枫而叶香闻数百里名曰返魂树伐其根于玉釜中取汁如饴名曰惊精香又曰振灵香又曰返生香又曰马积香又曰郄死香一种五名灵物也死者未满三日闻香气即活延和中月氐遣使贡香四两大如雀卵黒如椹
　　
　　神精香
　　洞冥记云波岐国献神精香一名筌草一名春芜草一根百条其枝间如竹节柔软其皮如丝可以为布所谓春芜布亦曰香筌布又曰如冰纨握之一片满身皆香
　　
　　脐香
　　酉阳杂爼云出波斯国拂林呼为顶梨咃长一丈余一尺许皮色青薄而极光净叶似阿魏毎三叶生于条端无花结实西域人常以八月伐之至冬抽新条极滋茂若不翦除反枯死七月断其枝有黄汁其状如蜜有香气入药疗百病
　　
　　兠末香
　　本草拾遗云烧之去恶气除病疫汉武故事云西王母降上烧是香兠渠国所献如大豆涂宫门香闻百里闗中大疫死者相枕藉烧此香疫即止内云死者皆起此则灵香非中国所致
　　
　　沈榆香
　　封禅记云黄帝列珪玉于兰蒲席上然沈榆香舂杂宝为屑以沈榆胶和之若泥以分尊卑华夷之位
　　
　　千畞香
　　述异记云南郡有千畞香林名香往往出其中
　　
　　沈光香
　　洞记云涂魂国贡闇中烧之有光而坚实难碎太医院以铁杵舂如粉而烧之
　　
　　十里香
　　述异记云千年松香闻扵十里
　　
　　威香
　　孙氏瑞应图云瑞草一名威王者礼备则生扵殿前又云王者爱人命则生
　　
　　返魂香
　　洪氏云司天主簿徐肇遇蘓氏子徳哥者自言善合返魂香手持香炉懐中取如白檀末撮于炉中烟气袅袅直上甚于龙脑徳哥吟曰东海徐肇欲见先灵愿此香烟用为导引尽见其父母曾髙徳哥云但死八十年已前则不可返矣
　　
　　茵墀香
　　拾遗记云灵帝熹平三年西域所献煑为汤辟疠宫人以之沐浴余汁入渠名曰流香之渠
　　
　　千步香
　　述异记云出海南佩之香闻千步也今海隅有千步草是其种也叶似杜若而红碧相杂贡籍云南郡贡千步香是也
　　
　　飞气香
　　三洞珠囊诀云真檀之香夜泉脂朱陵飞气之香返生之香真人所烧之香
　　
　　五香
　　三洞珠囊云五香树一株五根一茎五枝一枝五叶一叶开五节五五相对故先贤名之五香之末烧之十日上彻九皇之天即青目香也杂修飬方云五月一日取五木煑汤浴令人至老鬓髪黑徐锴注云道家以青木为五香亦名五木
　　
　　石叶香
　　拾遗记云此香迭迭如云母其气辟疠魏文帝时题腹国所献
　　
　　祗精香
　　洞记云出涂魂国烧此香魑魅精祗皆畏避
　　
　　雄麝香
　　西京杂记云赵昭仪上姊飞燕三十五物有青木香沉木香九真雄麝香
　　
　　蘅芜香
　　拾遗记云汉武帝梦李夫人授以蘅芜之香帝梦中惊起香气犹着衣枕厯月不歇
　　
　　蘅薇香
　　贾善翔髙道云张道陵母夫人自魁星中蘅薇香授之遂感而孕
　　
　　文石香
　　洪氏云卞山在潮州山下产无价香有老姥拾得一文石光彩可翫偶坠火中异香闻于逺近收而宝之毎投火中异香如初
　　
　　金香
　　三洞珠囊云司命君王易度游于东坂广昌之长乐之乡天女灌以平露金香八之汤珍琼凤脯
　　
　　百和香
　　汉武内云帝于七月七日设坐殿上烧百和香张罽锦幛西王母乗紫云车而至
　　
　　金磾香
　　洞冥记云金日磾既入侍欲衣服香洁变膻酪之气乃合一香以自熏武帝亦悦之
　　
　　百濯香
　　拾遗记云孙亮为宠姬四人合四气香皆殊方异国所献凡经践蹑安息之处香气在衣虽濯浣弥年不散因名百濯香复因其室曰思香媚寝
　　
　　芸辉香
　　杜阳杂编元载造芸辉堂芸辉者香草也出于阗国其白如玉入土不朽为屑以涂壁
　　
　　九和香
　　三洞珠囊云天人玉女罗天香持擎玉炉烧九和之香
　　
　　千和香
　　三洞珠囊云峨嵋山孙真人然千和之香
　　
　　罽宾香
　　卢氏杂说杨牧尝召崔安石食盘前置香一炉烟出如楼台之状崔别闻一香似非炉烟崔思之杨顾左右取白角楪子盛一漆球子呈崔曰此罽宾国香所闻即此香也
　　
　　拘物头花香
　　唐实录云太宗朝罽宾国进拘物头花香香数十里闻
　　
　　龙文香
　　杜阳杂编云武帝时所献忘其国名
　　
　　鳯脑香
　　杜阳杂编云穆宗尝于藏真岛前焚之以崇礼敬
　　
　　一木五香
　　酉阳杂爼云海南有木根梅檀节沉香花鸡舌叶藿香花胶熏陆亦名众木香
　　
　　升霄灵香
　　杜阳杂编云同昌公主薨上哀痛常令赐紫尼及女道士焚升霄灵香击归天紫金之磬以导灵升
　　
　　区拨香
　　通典云顿游国出藿香香挿枝便生叶如都梁以裛衣国有区拨等花冬夏不衰其花蕊更芬馥亦末为粉以傅其身焉
　　
　　大象藏香
　　释氏要云因龙斗而生若烧其香一丸兴大光眀细云覆上味如甘露也昼夜降其甘雨
　　
　　兠娄婆香
　　楞严经云坛前别安一小炉以此香煎取香汁浴其炭然合猛炽多伽罗香释氏要云多伽罗香此云根香多摩罗跋香此香藿香梅檀译云与乐即白檀也能治热病赤檀能治风肿
　　
　　法华诸香
　　法华经云须曼那华香阇提华香末利华香青赤白莲华香华树香果树香□檀香沈水香多摩罗跋香
　　
　　多伽罗香
　　象香马香男香女香拘鞞陀罗树香曼陀罗华香朱沙华香曼殊妙华香
　　
　　牛头香
　　华严经云从离垢出以之涂身火不能烧
　　
　　熏肌香
　　洞记云用熏人肌骨至老不病
　　
　　香石
　　物类相感志云员峤烂石色似肺烧之有香烟闻数百里烟气升天则成香云偏润则成香雨亦见拾遗记
　　
　　懐梦草
　　洞记云锺火山有香草武帝思李夫人东方朔献之帝懐之梦见因名曰懐梦草
　　
　　一国香
　　诸蕃记赤土国在海南出异香毎一烧一丸闻数百里号一国香
　　
　　龟中香
　　述异记云即青桂香之善者
　　
　　羯布罗香
　　西域记云其树松身异华花果亦别初揉既湿尚未有香木干之后循理而折之其中有香状如云母色如冰雪亦名龙脑香
　　
　　逆风香
　　波利质国多香树其香逆风而闻
　　
　　灵犀香
　　通天犀角镑少末与沉香之烟气袅袅直上能挟阴云而睹青天故名抱朴子云通天犀角有白理如线置米羣鸡中鸡往啄米见犀輙惊散故南人呼为骇鸡羣也
　　
　　玉香
　　好事集云栁子厚毎得韩退之所寄诗文必盥手熏以玉香然后读之
　　
　　修制诸香
　　飞樟脑
　　樟脑一两两盏合之以湿纸糊缝文武火熁半时取起冷用之樟脑不以多少研细用筛过细壁土拌匀捩薄荷汁少许洒在土上以净盌相合定湿纸条固沈谱四缝甑上蒸之脑子尽飞上盌底皆成冰片樟脑石灰等分同研极细末用无油铫子贮之甆盌盖定四面以纸固济如法勿令透气底下用木炭火煅少时取开其脑子已飞在盌盖上用鸡翎扫下再与石灰等分如前煅之凡六七次至第七次可用慢火煅一日而止取下扫脑子与杉木盒子铺在内以乳汁浸两宿固济口不令透气掘地四五尺窨一月不可入药韶脑一两滑石二两一处同研入新铫子内文武火炒之上用一磁器盖之自然飞在盖上夺真
　　
　　笃耨
　　笃耨黒白相杂者用盏底盛上饭甑蒸之白浮于面黒沉于下
　　
　　乳香
　　乳香寻常用指甲灯草糯米之类同研及水浸钵研之皆费力惟纸裹置壁隙中良久取研即粉碎又法于乳钵下着水轻研自然成末或于火上纸裹略烘是斋售用同上
　　
　　麝香
　　研麝香湏着少水自然细不必罗也入香不宜用多及供佛神者去之
　　
　　龙脑
　　龙脑湏别器研细不可多用多则撩夺众香
　　
　　檀香
　　须真者剉如米粒许慢火煼令烟出紫色断腥气即止毎紫檀一斤薄作片子好酒二升以慢火煑干畧煼檀香劈作小片腊茶清浸一宿焙干以蜜酒同拌令匀再浸一宿慢火炙干檀香细剉水一升白蜜半升同于锅内煎五七十沸焙干檀香斫作薄片子入蜜拌之净器炉如干旋旋入蜜不住手搅动勿令炒焦以黒褐色为度
　　
　　沉香
　　沉香细剉以绢袋盛悬于铫子当中勿令着底蜜水浸慢煑一日水尽更添今多生用
　　
　　藿香
　　凡藿香甘松零陵之类须拣去枝梗杂草曝令干燥揉碎去尘不可用水洗烫损香味也
　　
　　茅香
　　茅香湏拣好者剉碎以酒蜜水润一夜炒令黄燥为度
　　
　　甲香
　　甲香如龙耳者好自余小者次也取一二两以来用炭汁一盌煑尽后用泥煑方同好酒一盏煑尽入蜜半匙炉如黄色黄泥水煑令透眀逐片净洗焙干灰炭煑两日净洗以蜜汤煑干甲香以泔浸二宿后煑煎至赤珠频沸令尽泔清为度入好酒一盏同煑良久取出用火炮色赤更以好酒一盏取出干刷去泥更入浆一碗煑干为度入好酒一盏煑干于银器内炒令黄色甲香以灰煑去膜好酒煑干甲香磨去龃龉以胡麻膏之色正黄则用蜜汤洗净入香宜少用
　　
　　炼蜜
　　白沙蜜若干绵滤入磁罐油纸重迭蜜封罐口大釡内重汤煑一日取出就罐于火上煨煎数沸便出尽水气则经年不变若毎斤加蘓合油二两更妙或少入朴硝除去蜜气尤佳凡炼蜜不可大过过则浓厚和香多不匀
　　
　　煅炭
　　凡合香用炭不拘黒白重煅作火罨于宻噐冷定一则去炭中生薪一则去炭中杂秽之气煼香宜慢火如火则焦气
　　
　　合香
　　合香之法贵于使众香咸为一体麝滋而散挠之使匀沉实而腴碎之使和檀坚而燥揉之使腻比其性等其物而髙下如医者则药使气味各不相掩
　　
　　香
　　香不用罗量其精粗之使匀大细则烟不永太粗则气不和若水麝婆律湏别器研之
　　
　　收香
　　水麝忌暑婆律忌湿尤宜护持香虽多湏置之一器贵时得开阖可以诊视
　　
　　窨香
　　香非一体湿者易和燥者难调轻软者燃速重实者化迟以火炼结之则走泄其气故必用净器拭极干贮窨蜜掘地藏之则香性粗入不复离觧新和香必须窨贵其燥湿得宜也毎约香多少贮以不津甆器蜡纸封于静室屋中掘地窞深三五寸月余逐旋取出其尤馜也
　　
　　焚香
　　焚香必于深房曲室矮卓置炉与人膝平火上设银叶云母制如盘形以之衬香香不及火自然舒慢无烟燥气
　　
　　熏香
　　凡欲熏衣置热汤于笼下衣覆其上使之沾润取去别以炉香熏毕迭衣入箧笥隔宿衣之余香数日不歇
　　
　　陈氏香谱卷一
　　
　　
　　
　　钦定四库全书
　　陈氏香谱卷二
　　宋陈敬撰
　　五香夜刻 宣州石刻
　　宂壶为漏浮木为箭自有熊氏以来尚矣三代两汉迄今遵用虽制有工拙而无以易此国初得唐朝水秤作用精巧与杜牧宣润秤漏颇相符合其后燕肃龙图守梓州作莲花漏上进近又吴僧瑞新创杭湖等州秤漏例皆踈畧庆厯戊子年初预班朝十二月起居退宣许百官于朝堂观新秤漏因得详观而黙识焉始知古今之制都未精究盖少第二平水奁致漏滴之有迟速也亘古之阙繇我朝讲求而大备邪尝率愚短窃效成法施于婺睦二州鼓角楼熈寜癸丑岁大旱夏秋泉冬愆南井泉枯竭民用艰险时待次梅溪始作百刻香印以凖昏晓又增置五夜香刻如左
　　
　　百刻香印
　　百刻香印以坚木为之山梨为上樟楠次之其原一寸二分外经一尺一寸中心经一寸无余用有文处分十二界回曲其文横路二十一里路皆阔一分半鋔其上深亦如之毎刻长一寸四分凡一百刻通长二百四十寸毎时率二尺计二百四十寸凡八刻三分刻之一其中近狭处六晕相属亥子也丑寅也夘辰也巳午也未申也酉戌也阴尽以至阳也戌之末则入亥以上六长晕各外相连阳时六皆顺行自小以入大也至着也其向外长六晕亦相属子丑也寅夘也辰巳也午未也申酉也戌亥也阳终以入阴也亥之末则至子以上六狭处各内相连阴时六皆逆行从大以入小阴主减也并无断际犹环之无端也毎起火各以其时大抵起午正第三路近中是或起日出视厯日日出夘初夘正几刻故不定断际起火处也
　　
　　五更印刻
　　上印最长自小雪后大雪冬至小寒后单用其次有甲乙丙丁四印并两刻用中印最平自惊蛰后至春分后单用秋分同其前后有戊己印各一并单用末印最短自芒种前及夏至小暑后单用其前有庚辛壬癸印并两刻用
　　
　　百刻篆图
　　百刻香若以常香则无凖今用野苏松球二味相和令匀贮于新陶器内旋用野蘓即荏叶也中秋前采曝干为末毎料十两松球即枯松花也秋末拣其自坠者曝干剉去心为末毎用八两昔尝撰香谱序百刻香印未详广徳吴正仲制其篆刻并香法见贶较之颇精审非雅才妙思孰能至是因刻于石传诸好事者熈寜甲寅岁仲春二日右谏议大夫知宣城郡沈立题
　　
　　定州公库印香
　　笺香一两檀香一两零陵香一两藿香一两甘松一两茅香半雨大黄半两右杵罗为末用如常法凡作印篆须以杏仁末少许拌香则不起尘及易出脱后皆仿此和州公库印香沉香十两檀香八两零陵香四两生结香八两藿香叶四两甘松四两草茅香四两香附子二两麻黄二两甘草二两麝香七钱焰硝半两乳香二两龙脑七钱右除脑麝乳硝四味别研外余十味皆焙干细末盒子盛之外以纸包裹仍常置暖处旋取烧用切不可泄气阴湿此香于帏帐中烧之悠作篆熏之亦妙别一方与此味数分两皆同惟脑麝焰硝各増一倍章草香须白茅香乃佳毎香一两仍入制过甲香半钱夲太守冯公义子宜所制方也
　　
　　百刻印香
　　笺香三两檀香二两沉香二两黄熟香二两零陵香二两藿香二两土草香半两茅香二两盆硝半两丁香半两制甲香七钱半龙脑少许右同末之烧如常法
　　
　　资善堂印香
　　栈香三两黄熟香一两零陵香一两藿香叶一两沉香一两檀香一两白茅花香一两丁香半两甲香三分龙脑三钱麝香三钱右件罗细末用新瓦罐子盛之昔张全真参故张徳逺丞相甚爱此香毎一日一盘篆烟不息
　　
　　龙脑印香
　　檀香十两沉香十两茅香一两黄熟香十两藿香叶十两零陵香十两甲香七两半盆硝二两半丁香五两半栈香三十两右为细末和匀烧如常法
　　
　　又方
　　夹栈香半两白檀香半两白茅香二两藿香一钱甘松半两乳香半两栈香二两麝香四钱甲香一钱龙脑一钱沉香半两右除龙麝乳香别研余皆罗细末拌和令匀用如常法
　　
　　乳檀印香
　　黄熟香六斤香附子五两丁香皮五两藿香四两零陵香四两檀香四两白芷四两枣半斤茅香二斤茴香二两甘松半斤乳香一两生结香四两右捣罗为细末烧如常法
　　
　　供佛印香
　　栈香一斤甘松三两零陵香三两檀香一两藿香一两白芷半两茅香三钱甘草三钱苍龙脑三钱右为细末如常法烧
　　
　　无比印香
　　零陵香一两甘草一两藿香叶一两香附子一两茅香二两右为末毎用先于花模槮紫檀少许次布香末
　　
　　水浮印香
　　柴灰一升黄蜡二块右同入锅内煼蜡尽为度毎以香末脱印如常法将灰于面上摊匀次裁薄纸依香印大小衬灰覆放敲下置水盆中纸沉去仍轻来以纸炷香
　　
　　宝篆香
　　沉香一两丁香皮一两藿香一两夹栈香二两甘松半两甘草半两零陵香半两甲香半两紫檀三两焰硝二分右为末和匀作印时旋加脑麝各少许
　　香篆乳香旱莲草降真香沉香檀香青布片贴水荷叶瓦松男儿胎髪木栎野蓣龙脑麝香山枣子右十四味为末以山枣子揉和前药阴干用烧香时以参末蜜调筯梢上引烟冩字画人物皆能不散欲其散时以车前子末弹于烟上即散
　　
　　又方
　　歌曰乳旱降沉香檀青贴髪山断松椎栎蓣脑射腹空间毎用铜筯引香烟成字或云入针沙等分以筯梢夹磁石少许引烟作篆
　　
　　丁公美香篆
　　乳香半两水蛭三钱壬癸虫郁金一钱定风草半两龙脑少许右除龙脑乳香别研外余皆为末然后一处匀和滴水为丸如桐子大毎用先以清水湿过手焚香烟起时以湿手按之任从巧意手常要湿歌曰乳蛭任风龙郁煎手炉处发祥烟竹轩清下寂无事可爱翛然迎昼眠
　　
　　凝和诸香
　　叶太社旁通香图
　　四和百花花蕊清真沉檀栈甘松参丁皮麝降真檀甘松枫香茅香檀栈沉降真麝脑甲香茅香生结脑沉麝檀脑零陵麝木香檀藿香丁香藿香麝脑栈沉麝枝檀甲香结香甘草脑降真百和宝篆右为极细末除宝篆外并以炼蜜和剂作饼子如常法
　　
　　汉建寜宫中香
　　四两零陵香四两檀香四两白芷四两茅香二斤茴香二斤甘松半斤乳香一两生结香四两枣子半斤一方入苏合油一钱右为细末炼蜜和匀窨月余作丸或之
　　
　　唐开元宫中方
　　沉香二两檀香二两麝香二钱龙脑二钱甲香一钱马牙硝一钱右为细末炼蜜和匀窨月余取出旋入脑麝丸之或作花子如常法
　　
　　宫中香
　　檀香八两沉香三两甲香一两生结香四两龙麝各半两右为细末生蜜和匀贮甆器地窨一月旋丸之
　　
　　宫中香
　　檀香一十二两零陵香三两藿香三两甘松三两茅香三两生结香四两甲香三两黄熟香五两龙麝各一钱右为细末炼蜜和匀甆器封窨二十日旋丸之
　　
　　江南李主帐中香
　　沉香一两蘓合香右以香投油封浸百日之入蔷薇水更佳
　　
　　又方
　　沉香一两鹅梨十枚右用银器盛蒸三次梨汁干即可
　　
　　又方
　　沉香末一两檀香末一钱鹅梨十枚右以鹅梨刻去瓤核如瓮子状入香末仍将梨顶签盖蒸三溜去梨皮研和令匀久窨可
　　
　　又方
　　沉香四两檀香一两苍龙脑半两麝香一两马牙硝一钱右细剉不用罗炼蜜拌和烧之
　　
　　宣和御制香
　　沉香七钱檀香三钱金颜香二钱背阴草朱砂二钱半龙脑一钱麝香丁香各半钱甲香一钱右用皂儿白水浸软以定盌一只慢火令极软和香得所次入金颜脑麝研匀用香蜡脱印以朱砂为衣置于不见风日处窨干烧如常法
　　
　　御炉香
　　沉香二两檀香一两甲香一两生梅花龙脑二钱马牙硝麝香右捣罗取细末以苏合油拌和匀甆合封窨一月许旋入脑麝作饼之
　　
　　李次公香
　　栈香不拘多少龙脑各少许右用酒蜜同和入甆瓶蜜封重汤煑一日窨半月可烧
　　
　　赵清献公香
　　白檀香四两乳香纒末半两参六两右碾取细末以熟蜜拌匀入新甆罐内封窨十日如常法
　　
　　苏州王氏帏中香
　　檀香一两沉香二钱乳香一分龙脑麝香各一字右为末净蜜六两同浸檀茶清更入水半盏百沸复秤如蜜数度冷入麸炭末三两与脑麝和匀贮甆器封窨如常法旋丸之
　　
　　唐化度寺衙香
　　白檀香五两苏合香二两沉香一两半甲香一两龙脑香半两麝香半两右细剉捣末马尾罗过炼蜜捜和之
　　
　　开元帏中衙香
　　沉香七两二钱栈香五两鸡舌香四两檀香二两麝香八钱藿香六钱零陵香四钱甲香二钱龙脑少许右捣罗细末錬蜜和匀丸如大豆之
　　
　　后蜀孟主衙香
　　沉香三两栈香一两檀香一两乳香一两甲香一两龙脑半钱麝香一钱右除龙麝外用秆末入炭皮末朴硝各一钱生蜜拌匀入甆盒重汤煑十数沸取出窨七日作饼之
　　
　　雍文彻郎中衙香
　　沉香檀香栈香甲香黄熟香各一两龙麝各半两右捣罗为末錬和匀入甆器内宻封埋地中一月方可
　　
　　苏内翰贫衙香
　　白檀香四两乳香五粒麝香一字参一钱右先将檀香杵粗末次将麝香细研入檀香又入麸炭细末一两借色与乳同研合和令匀炼蜜作剂入甆器罐蜜封埋地一月
　　
　　钱塘僧日休衙香
　　紫檀四两沈水香一两滴乳香一两麝香一钱右捣罗细末炼蜜拌入和匀圆如豆大入甆器久窨可
　　
　　金粟衙香
　　梅蜡香一两檀香一两黄丹一两乳香三钱片脑一钱麝香一字杉木炭二两半净蜜二斤半右将蜜于净器内蜜封重汤煑滴入水中成珠方可用与香末拌匀入臼杵千余作剂窨一月分
　　
　　衙香
　　沉香半两白檀香半两乳香半两青桂香半两降真香半两甲香半两龙脑半两麝香半两右捣罗细末炼蜜拌匀次入龙脑麝香捜和得所如常之
　　
　　衙香
　　黄熟香沉香栈香各五两檀香藿香零陵香甘松丁皮丁香一两半乳香半两硝石三分龙脑三分麝香一两右除硝石龙脑乳麝同研细外将诸香捣罗为散先量用苏合油并炼过好蜜二斤和匀贮甆器埋地中一月所之
　　
　　檀香五两沉香结香藿香零陵香茅香甘松各四两丁香皮甲香二钱脑麝右细研炼蜜和匀烧如常法
　　
　　衙香
　　生结香栈香零陵香甘松各三两藿香丁香皮各一两甲香二两麝香一钱右粗末炼蜜放冷和匀依常法窨过之
　　
　　衙香
　　檀香参各三两甘松二两乳香半两龙麝各半两右先将檀参剉细盛银器内水浸慢火煑水尽取出焙干与甘松同捣罗为末次入乳香末等一处用生蜜和匀久窨然后之
　　
　　衙香
　　茅香二两参一两黄丹十两夹沉栈香四两紫檀四两丁香五分滴乳香一钱半真麝香一钱半右用蜜四斤春夏煑十五沸秋冬煑十沸取出冷方入栈香等五味搅和次以荫炭末二斤拌入臼杵匀久窨分
　　
　　衙香
　　檀香一十三两沉香六两栈香六两马牙硝六两龙脑三钱麝香一钱甲香一钱右为末研入龙麝蜜捜和令匀之
　　
　　衙香
　　紫檀四两川大黄一两参半两零陵香甘草各半两白檀栈香各二钱半酸枣仁五枚右为细末白蜜十两炼和匀入不津甆盒内封窨半月取出旋丸之
　　
　　延安郡公蕊香
　　参半斤甘松四两白檀香二钱麝香二钱的乳香二钱右并用新好者杵罗为末炼蜜和匀丸如鸡豆大毎药末一两入熟蜜一两末丸前再入臼杵百余下油纸蜜封贮甆器施取烧之作花气
　　
　　婴香
　　沉水香三两丁香四钱治甲香一钱龙脑七钱麝香三钱栴檀香半两右五物相和令匀入炼白蜜六两去沫入马牙硝半两绵滤过极冷乃和诸香令稍硬丸如梧子大置之甆盒宻封窨半月后用香谱拾遗云昔沈桂官者自岭南押香药纲覆舟于江上坏宫香之半因括治脱落之余合为此香而鬻于京师豪家贵族争市之
　　
　　金粟衙香
　　香附子四两藿香一两右二味湏酒一升同煑干至一半为度取出阴干为细末以查子绞汁和令匀调作膏子或捻薄饼烧之
　　
　　韵香
　　沉香末一两麝香末一两稀糊脱成饼子阴干烧之不下阁新香栈香一两一钱丁香一分檀香一分降真香一分甲香一字零陵香一字苏合油半字右为细末白芨末四钱加减水和作饼此香大作一炷
　　
　　宣和贵妃黄氏金香
　　占腊沉香八两檀香二两牙硝半两甲香半两金颜香半两丁香半两麝香一两片白脑子四两右为细末炼蜜先和前香后入脑麝为丸大小任意以金箔为衣如常法
　　
　　压香
　　沉香二钱半龙脑二钱麝香一钱右细末皂儿煎汤和剂捻饼如常法银衬烧
　　
　　古香
　　柏子仁二两甘松蘂一两檀香半两金颜香二两龙脑二钱右为末入枫香脂少许蜜和如常法阴干烧之
　　
　　神合香
　　参一十两甘松一十两白蜜加减用右为细末白蜜渍令匀入甆罐内蜜封重汤煑一宿取出放冷杵数百如干加蜜和匀窨地中旋取入麝少许之
　　
　　僧恵深温香
　　榆一斤参一斤甘松半斤白茅香一两白芷一两右细末入麝香一分炼蜜和剂地窨一月旋丸之
　　
　　供佛温香
　　檀香栈香藿香白芷丁香皮甜参零陵香各一两甘松乳香各半两硝石一分右件依常法治碎剉焙干捣为细末别用白茅香八两碎劈去泥焙干火烧之焰将絶急以盆盖手巾围盆口勿令泄气放冷取茅香灰末与诸香一处逐旋入经炼好蜜相和重入臼捣软得所贮不津器中旋取烧之
　　
　　久窨湿香
　　栈香四斤乳香七斤甘松二斤半茅香六斤香附子一斤檀香十两丁香皮十两黄熟香十两右细末用大丁香二个搥碎水一盏煎汁浮萍草一掬拣洗净去须研细滤汁同丁香汁和匀捜拌诸香匀入臼杵数百下为度捻作小饼子阴干如常法烧之
　　
　　清神香
　　参一个腊茶四胯右为末以冰糖捜之地下久窨可清逺香局方甘松十两零陵香六两茅香七两麝香末半斤参五两丁香皮五两降真香五两藿香三两香附子三两白芷三两右为细末炼蜜捜和令匀捻饼或末
　　
　　清逺香
　　零陵香藿香甘松茴香沉香檀香丁香右炼蜜圆如龙眼核大入龙脑麝香各少许尤妙如前法
　　
　　清逺香
　　甘松一两丁香半两参半两番降真半两麝香末半钱茅香七钱零陵香六钱香附子三钱藿香三钱白芷三钱右为末炼蜜和作饼烧窨如常法
　　
　　清逺香
　　甘松四两参二两右为细末入麝香一钱炼蜜和匀如常之汴梁太乙宫清逺香柏铃一斤茅香四两甘松半斤青二两右为细末以肥枣半斤蒸熟研细如泥拌和令匀如黄豆大之或炼蜜和剂亦可
　　
　　清逺膏子香
　　甘松一两茅香一两藿香半两香附子半两零陵香半两参半两麝香半两白芷七钱半丁皮三钱麝檀香四两大黄二钱乳香二钱栈香三钱米脑二分右为细末炼蜜和匀散烧或捻小饼子亦可
　　邢大尉韵胜清逺香
　　沉香半两檀香二钱麝香五钱脑子三字右先将沉檀为细末次入脑麝钵内研极细别研入金颜香一钱次加苏合油少许仍以皂儿仁三十个水二盏皂儿水黏入白芨末一钱同上件香料和成剂再入茶清研其剂和熟随意脱造花子先用苏合油或面油刷过花脱然后印剂则易出
　　
　　内府龙涎香
　　沉香檀香乳香丁香甘松零陵香丁皮香白芷藿香二斤参二斤共为粗末炼蜜和匀如常法
　　
　　湿香
　　檀香一两一钱乳香一两一钱沉香半两龙脑一钱麝香一钱桑炭灰一斤右为末为竹筒盛蜜于锅中煑至赤色与香末和匀石板上槌三五十下以热麻油少许作丸或饼爇之
　　
　　清神湿香
　　苔芎须半两藁本活独活甘菊各半两麝香少许右同为末炼蜜和丸或作饼之可愈头痛
　　
　　清逺湿香
　　甘松茅香各二两参降真香三柰子香附子各半两韶脑半两丁香一两麝香三百文右细末炼蜜和匀甆封窨一月取出捻饼子之
　　
　　日用供神湿香
　　乳香一两蜜一斤干杉木烧麸炭右同和窨半月许取出切作小块子日用无大费而清芬胜市货者
　　
　　丁晋公清真香
　　歌曰四两参二两松麝香半两蜜和同丸如茨子金炉还似千花喷晓风
　　
　　清真香
　　麝香檀一两乳香一两干竹炭一十二两右为细末炼蜜捜成厚片切作小块子甆盒封贮土中窨十日慢火之
　　
　　清真香
　　沉香二两栈香零陵香各三两藿香参甘草各一两黄熟香四两甘松一两半脑麝各一钱甲香一两半右为末入脑麝拌匀白蜜六两炼去沫入焰硝少许搅和诸香丸如鸡头实大烧如常法久窨更佳
　　
　　黄太史清真香
　　柏子仁二两甘松蕊一两白檀香半两桑柴麸炭末三两右细末炼蜜和匀甆器窨一月烧如常法
　　
　　清妙香
　　沉香二两檀香二两龙脑一分麝香一分右细末次入脑麝拌匀白蜜五两重汤煑熟放温更入焰硝半两同和甆器窨一月取出爇之
　　
　　清神香
　　青木香半两降真香一两白檀香一两香白芷一两龙麝各少许右为细末热汤化雪糕和作小饼晩风烧如常法
　　
　　王将眀太宰龙涎香
　　金颜香一两石纸一两沉檀各一半龙脑半钱麝香半钱右用皂子膏和入模子脱花様阴干爇之
　　
　　杨古老龙涎香
　　沉香一两紫檀半两甘松一两脑麝少许右先以沉檀为细末甘松别研罗研脑香极细入甘松内三味再同研分作三分将一分半入沉香末中和令匀入甆瓶蜜封窨一月宿又以一分用白蜜一两半重汤煑干至一半放冷入药亦窨一宿留半分至调时掺入捜匀更用苏合油蔷薇水龙涎别研再捜为饼子或捜匀入甆盒内掘地坑深三尺余窨一月取出方作饼子若更少入制甲香尤清絶
　　亚里木吃兰脾龙涎香
　　蜡沉二两龙脑二钱龙涎香半钱共为末入沉香泥捻饼子窨干爇
　　
　　龙涎香
　　沉香十两檀香三两金颜香龙脑各二两麝香一两右为细末皂子脱作饼子尤宜作带香
　　
　　龙涎香
　　紫檀一两半栈香三钱甲香半两龙脑二钱参半两麝香二字右细末先以甘草半两搥碎沸汤一升浸冷取出甘草不用白蜜半斤煎拨去浮蜡与甘草汤同放冷入香末次入脑麝及杉树油节炭一两和匀捻作饼子贮甆器内窨一月
　　
　　龙涎香
　　檀香二两甲香八十粒沉香半两丁香八十粒生梅花脑子一钱麝香一钱右细末以浸沉梨汁入好蜜少许拌和得所用瓶盛窨数日于宻室无风处厚灰盖火一炷
　　
　　龙涎香
　　沉香一两金颜香一两笃耨皮一钱脑一钱麝半钱右为细末白芨末糊和剂同模范脱或花阴干以齿刷子去不平处爇之
　　
　　龙涎香
　　沉香一斤麝香五钱龙脑二钱右以沉香为末用水碾成膏麝用汤研化细汁入膏内次入龙脑研匀捻作饼子爇之
　　
　　南蕃龙涎香
　　木香丁香各半两藿香零陵香各七钱半槟榔香附子白芷官桂各二钱半肉荳蔲两个麝香三钱右为末以蜜或皂子水和剂丸如鸡头实大爇之
　　
　　又方与
　　有异木香丁香各二钱半藿香零陵香各半两槟榔香附子白芷各一钱半官桂麝香沉香当归各一钱甘松半两肉豆蔲一个右为末炼蜜和匀用模子脱花或捻饼子慢火焙稍干带润入甆盒久窨絶妙兼可服三两饼茶酒任下大治心腹痛理气寛中
　　
　　龙涎香
　　沉香一两檀香半两金颜香笃耨香白芨末三钱脑麝各一字右细末拌匀皂儿胶捣和脱花爇之
　　
　　龙涎香
　　丁香木香各半两官桂白芷香附子槟榔当归各二钱半甘松藿香零陵香各七钱右加肉豆蔲一枚同为细末炼蜜丸如菉豆大兼可服
　　
　　龙涎香
　　丁香木香肉豆各半两官桂甘松当归各七钱藿香零陵香各三钱麝香一钱龙脑少许右细末炼蜜丸如桐子大甆器收贮捻匾亦可
　　
　　智月龙涎香
　　沉香一两麝香苏合油各一钱米脑白芨各一钱半丁香木香各半钱右为细末皂儿胶捣和入臼杵千下花印脱之窨干刷出光慢火云母衬烧
　　
　　龙涎香
　　速香沉香注漏子香各十两脑麝各五钱蔷薇香不拘多少右为细末以白芨琼巵煎汤煑糊为丸如常法烧
　　
　　龙涎香
　　沉香六钱白檀金颜香苏合油各二钱麝香半钱龙脑三字浮萍半字青苔半字右为细末拌匀入苏合油仍以白芨末二钱冷水调如稠粥重汤煑成糊放温和香入臼杵千下模范脱花用刷子出光如常法焚之供神佛去麝香
　　
　　古龙涎香
　　好沉香一两丁香一两甘松二两麝香一钱甲香一钱右为细末炼蜜和剂作脱花様窨一月或百日
　　
　　古龙涎香
　　沉香半两檀香丁香金颜香素馨花各半两木香黒笃实麝香各一分颜脑二钱苏合油一字许右各为细末以皂子白浓煎成膏和匀任意造作花子佩香及香环之类如要黒者入杉木烰炭少许拌沉檀同研却以白芨极细作末少许热汤调得所将笃耨苏合油同研香如要作软者只以败蜡同白胶香少许熬放冷以手搓成铤
　　
　　古龙涎香
　　占蜡沉十两拂手香三两金颜香三两蕃栀子二两梅花脑一两半龙涎香二两右为细末入麝香二两炼蜜和匀捻饼子爇之
　　
　　白龙涎香
　　檀香一两乳香五钱右以寒水石四两煅过同为细末梨汁和为饼子焚爇
　　
　　小龙涎香
　　沉香栈香檀香各半两白芨白敛各二钱半龙脑二钱丁香一钱右为细末以皂儿胶水和作饼子阴干刷光窨土中十日以锡盒贮之
　　
　　小龙涎香
　　锦纹大黄一两檀香乳香丁香参甘松各五钱右以寒水石二钱同为细末梨汁和作饼子爇之
　　
　　小龙涎香
　　沉香一两龙脑半钱右为细末以鹅梨汁作饼子爇之小龙涎香沉香一两乳香一分龙脑半钱麝香半钱右同为细末以生麦门冬去心研泥和丸如桐子大入冷石模中脱花干甆盒收贮如常法然
　　
　　吴侍郎龙津香
　　白檀五两沉香四两参半两甘松一两丁香二两木麝二两甘草半两甲香半两焰硝三钱龙脑一两樟脑一两麝香一两右为细末拌和匀炼蜜作剂掘地窨一月取烧
　　
　　龙泉香
　　甘松四两参二两大黄一两半麝香半钱龙脑二钱右捣罗细末炼蜜为饼子如常法爇之
　　
　　清心降真香
　　紫润降真香四十两栈香三十两黄熟香三十两丁香皮十两紫檀三十两藿香十两麝香木十五两拣甘草五两焰硝半斤甘松十两白茅香三十两龙脑一两右为细末炼蜜捜和令匀作饼爇之
　　
　　宣和内府降真香
　　蕃降真香三十两右剉作小片子以腊茶半两末之沸汤同浸一日汤髙香一指为约来朝取出风干更以好酒半盌蜜四两青州枣五十个于甆器内与香同煑至干为度取出于不津甆盒内收贮宻封徐徐取烧其香最清也
　　
　　降真香
　　蕃降真香切作片子以冬青树子单布内绞汁浸香蒸过窨半月烧假
　　
　　降真香
　　蕃降真香一两藁本一两右二味同煑干去藁本不用慢火衬筠州枫香烧胜笃耨香栈香半两黄连香三钱檀香三分降真香三分龙脑字麝香一钱右以蜜和粗末爇之
　　
　　假笃耨香
　　老柏根七钱黄连七钱丁香半两降真香紫檀香一两栈香一两右为细末入米脑少许炼蜜和匀窨爇之
　　
　　假笃耨香
　　檀香一两黄连香三两右为末拌匀橄榄汁和湿入甆器收旋取爇之假笃耨香黄连香或白胶香以极髙煑酒与香同煑至干为度收之可烧冯仲柔
　　
　　假笃耨香
　　通明枫香三两桂末一两白蜜三两匙右以蜜入香搅和令匀泻于水中冷便可烧或欲作饼子乗热捻成置水中假笃耨香枫香乳栈香檀香生香各一两官桂丁香右为粗末蜜和冷湿甆盒封窨月余可烧
　　
　　江南李王煎沉
　　沉香苏合油右毎以沉香一两用鹅梨十枚细研取汁银石器入甑蒸数次以稀为度或削沉香作屑长半寸许鋭其一端丛刺梨中炊一饮时梨熟乃出
　　
　　李王花浸沉
　　沉香不拘多少剉碎取有香花蒸荼木犀橘花或橘叶亦可福建末利花之类带露水摘花一盌以甆盒盛之纸盖入甑蒸食顷取出去花留汗汁浸沉香日中暴干如是者三以沉香透润为度或云皆不若蔷薇水浸之最妙
　　
　　华盖香
　　歌曰沉檀香附并山麝艾蒳酸仁分两停炼蜜拌匀甆器窨翠烟如盖可中庭
　　
　　宝球香
　　艾蒳一两酸枣一升丁香皮檀香茅香香附子白芷栈香各半两草豆一枚梅花龙脑麝香各少许右除脑麝别器研外余皆炒过捣取细末以酸枣膏更加少许袅袅直上如线结为球状经时不散
　　香球
　　石芝艾蒳各一两酸枣肉半两沉香一分甲香半钱梅花龙脑半钱麝香少许右除脑麝同捣细末研枣肉为膏入熟蜜少许和匀捻作饼子烧如常法
　　
　　芬积香
　　丁香皮硬木炭各二两韶脑半两檀香一分麝香一钱右拌匀炼蜜和剂实在罐器中如常法烧
　　
　　芬积香
　　沉香栈香藿香零陵香各一两丁香一分木香四分半甲香一分右为细末重汤煑蜜放温入香末及龙脑麝香各二钱拌和令匀甆盒宻封地坑窨一月爇之
　　
　　小芬积香
　　栈香一两檀香樟脑各五钱降真香一分麸炭三两右以生蜜或熟蜜和匀甆盒盛埋地一月取烧
　　
　　芬积香
　　沉香二两紫檀丁香各一两甘松三钱零陵香三钱制甲香一分脑麝各一钱右为末拌匀生蜜和作剂饼甆器窨干爇之
　　
　　藏春香
　　沉香檀香乳香丁香真腊香占城香各二两脑麝各一分右为细末将蜜入甘黄菊一两四钱参三分剉同入饼内重汤煑半日滤去菊与参不用以白梅二十个水煑令冷浮去核取肉研入熟蜜拌匀众香于瓶内久窨可爇
　　
　　藏春香
　　降真香四两丁香十余粒脑麝各一钱右为细末炼蜜和匀烧如常法
　　
　　出尘香
　　沉香四两金颜香四钱檀香三钱龙涎二钱龙脑一钱麝香五分右先以白芨煎水捣沉香万杵别研余品同拌令匀入煎成皂子胶水再捣万杵入石模脱作古龙涎花子
　　
　　出尘香
　　沉香一两栈香半两麝香一钱共为末蜜拌焚之
　　
　　四和香
　　沉檀各一两脑麝各一钱如法烧香橙皮荔枝殻樱桃核梨滓甘蔗滓等分为末名小四和
　　
　　四和香
　　檀香二两滴乳香一两麝香一钱胯茶一两松木麸炭末半两右为末炼蜜和匀磁盒收盛地窨半月取出爇之
　　
　　冯仲柔四和香
　　锦文大黄参藿香叶蜜各一两右用水和慢火煑数时辰许剉为粗末入檀香三钱麝香一钱更以蜜两匙拌匀窨过爇之
　　
　　加减四和香
　　沉香一分丁香皮一分檀香半分龙脑半分麝香半分木香不拘多少右以余香别为细末木香水和捻作饼子如常爇之
　　
　　夹栈香
　　夹栈香甘松甘草沉香各半两白茅香二两檀香二两藿香一分甲香二钱梅花龙脑二钱麝香四钱右为细末炼蜜拌和令匀贮甆器蜜封地窨一月旋取出捻饼子爇如常法
　　
　　闻思香
　　参荔枝松子仁檀香香附子各二钱甘草丁香各一钱同为末查子汁和剂窨爇如常法
　　
　　闻思香
　　紫檀半两甘松半两橙皮一两苦楝花一两榠查核一两紫荔枝一两龙脑少许右为末炼蜜和剂窨月余爇之别一方无紫檀甘松用香附子半两零陵香一两余皆同
　　
　　寿阳公主梅花香
　　甘松半两白芷半两牡丹皮半两藁本半两茴香一两丁皮一两檀香一两降真香一两白梅一百枚右除丁皮余皆焙干为粗末甆器窨半月爇如常法
　　
　　李王帐中梅花香
　　丁香一两一分沉香一两紫檀半两甘松半两龙脑四钱零陵香半两麝香四钱制甲香三分杉松麸炭四两右细末炼蜜和匀丸窨半月取出爇之
　　
　　梅花香
　　苦参四两甘松四钱甲香三分麝香少许右细末炼蜜为丸如常法爇之
　　
　　梅花香
　　丁香一两藿香一两甘松一两檀香一两丁皮半两牡丹皮半两零陵香二两辛夷一分龙脑一钱右为末用如常法尤宜佩带
　　
　　梅花香
　　甘松一两零陵香一两檀香半两茴香半两丁香一百枚龙脑少许右为细末炼蜜合和干湿皆可爇之
　　
　　梅花香
　　沉香檀香丁香各一分丁香皮三分樟脑三分麝香少许右除脑麝二味乳钵细研入杉木炭煤四两共香和匀炼白蜜拌匀捻饼入无渗甆器窨久以银叶或云母衬烧之
　　
　　梅花香
　　丁香枝杖一两零陵香一两白茅香一两甘松一两白檀香一两白梅末二钱杏仁十五个丁香三钱白蜜半斤右为细末炼蜜作剂窨七日烧之
　　
　　梅英香
　　拣丁香三钱白梅末三钱零陵香叶二钱木香一钱甘松半钱
　　
　　梅英香
　　沉香三两丁香四两龙脑七钱苏合香二钱甲香二两硝石末一钱右细末入乌香末一钱炼蜜和匀丸如芡实爇之
　　
　　梅蘂香
　　歌曰沉檀一分丁香半烰炭筛罗五两灰炼蜜丸烧加脑麝东风吹绽十枝梅
　　
　　陈氏香谱卷二
　　
　　钦定四库全书
　　陈氏香谱卷三
　　宋陈敬撰
　　
　　凝和诸香
　　韩魏公浓梅香 又名返魂梅
　　
　　黒角沉半两丁香一分郁金半分腊茶末一钱麝香一字定粉一米粒白蜜一盏右各为末麝先细研取腊茶之半汤澄清调麝次入沉香次入丁香次入郁金次入余茶及定粉共研细乃入蜜使稀稠得宜收沙瓶噐中窨月余取烧久则益佳烧时以云母石或银叶衬之黄太史云余与洪上座同宿潭之碧湘门外舟中衡岳花光仲仁寄墨梅二枝扣船而至聚观扵灯下余曰祗欠香耳洪笑发谷董嚢取一炷焚之如嫩寒清晓行孤山篱落间怪而问其所得云自东坡得扵韩忠献家知余有香癖而不相授岂小鞭其后之意乎洪驹父集古今香方自谓无以过此以其名意未显易之为返魂梅云香谱补遗所载与前稍异今并録之腊沉一两龙脑半钱麝香半钱定粉二钱郁金半两胯茶末二钱鹅梨二枚白蜜二两右先将梨去皮用姜擦子上擦碎细纽汁与蜜同熬过在一浄盏内调定粉腊茶郁金香末次入沉香脑麝和为一块油纸裹入甆盒内地窨半月取出如欲遗人圆如芡实金箔为衣十丸作贴
　　
　　嵩州副宫李元老笑梅香
　　沉香檀香白荳蔲仁香附子肉桂龙脑麝香金颜香各一钱白芨二钱马牙硝二字茘枝皮半钱右先入金颜香扵乳钵内细研次入牙硝及脑麝研细余药别入杵臼内研滴水和剂印作饼子阴干用或小印雕干元亨利贞字印之佳
　　
　　笑梅香
　　榅桲二个檀香半两沉香三钱金颜香四钱麝香二钱半右将榅桲割开顶子以小刀子剔去穰并子将沉檀为极细末入扵内将元割下顶子盖着以麻缕系定用生麫一块裹榅桲在内慢火灰烧黄熟为度去麫不用取榅桲研为膏别将麝香金颜研极细入膏内相和研匀以木雕香花子印脱阴干烧
　　
　　笑梅香
　　沉香乌梅肉芎藭甘松各一两檀香半两右为末入脑麝少许蜜和甆盒旋取焚之
　　
　　笑梅香
　　栈香丁香甘松零陵香各二钱朴硝四两龙脑麝香各半钱右研匀次入脑麝朴硝生蜜捜和甆盒封窨半月
　　
　　笑梅香
　　丁香百粒茴香一两檀香甘松零陵香麝香各二钱右细末蜜和成剂分爇之
　　
　　肖梅香
　　韶脑四两丁香皮四两白檀二钱桐炭六两麝香一钱右先捣丁檀炭为末次入脑麝熟蜜拌匀杵三五百下封窨半月取出爇之别一方加沉香一两
　　
　　胜梅香
　　歌曰丁香一分真檀半松炭筛罗一两灰熟蜜和匀入龙脑东风吹绽岭头梅
　　
　　鄙梅香
　　沉香一两丁香檀香麝香各二钱浮萍草右为末以浮萍草取汁加少蜜和捻饼烧之
　　
　　默林香
　　沉香檀香各一两丁香枝杖樟脑各三两麝香一钱右除脑麝别噐细研将三味懐干为末用煅过炭硬末二十两与香末和匀白蜜四十两重汤煑去浮蜡放冷旋入杵臼捣软阴干以银叶衬烧之
　　
　　浃梅香
　　丁香百粒茴香一捻檀香甘松零陵香各二两脑麝少许右细末炼蜜作剂爇之
　　
　　笑兰香
　　白檀香丁香栈香参各一两甘松半两黄熟香二两麝香一分右除麝香别研外余六味同捣为末炼蜜捜拌成膏爇窨如常法
　　
　　笑兰香
　　沉香檀香白梅肉各一两丁香八钱木香七钱牙硝半两研丁香皮麝香少许白芨末右为细末白芨煑糊和匀入范子印花阴干烧之
　　
　　李元老笑兰香
　　拣丁香木香沉香檀香脂肉桂回纥香附子各一钱麝香片白脑子各半钱南硼砂二钱右炼蜜和匀更入马勃二钱许捜拌成剂新油单纸封裹入磁盒窨一百日取出旋丸如豌豆状捻之渍酒名洞庭春
　　
　　靖老笑兰香
　　零陵香藿香甘松各七钱半当归一条荳蔲一个麝半钱榔一个木香丁香各半两香附子白芷各二钱半右为细末炼蜜和捜入臼杵百下贮甆盒地坑埋窨一月作饼烧如常法
　　
　　笑兰香
　　歌曰零藿丁檀沉木一六钱藳本麝差合和时用松花蜜爇无烟分外清
　　
　　肖兰香
　　紫檀五两麝香乳香各一钱烰炭一两右先将麝香入乳钵研细次用好腊茶一钱沸汤澄清将脚与麝同研匀以诸香相和入杵臼令得所如干少加浸檀蜜水拌匀入新器中以纸封十数重地窨窞月余可爇
　　
　　肖兰香
　　零陵香藿香甘松各七钱母丁香官桂白芷木香香附子各二钱参三两沉香麝香各少许右炼蜜和匀捻作饼子烧之
　　
　　胜肖兰香
　　沉香拇指大檀香拇指大丁香一分丁香皮三两茴香三钱甲香二十片制过樟脑半两麝香半钱煤末五两白蜜半斤右为末炼蜜和匀入甆器内封窨旋丸爇之
　　
　　胜兰香
　　歌曰甲香一分煑三畨二两乌沉三两檀水麝一钱龙脑半异香清婉胜芳兰
　　
　　秀兰香
　　歌曰沉藿零陵俱半两丁香一分麝三钱细捣蜜和为饼爇秀兰香似禁中
　　
　　兰蕋香
　　栈香檀香各三钱乳香一钱丁香三十粒麝香半钱右细末以蒸鹅梨汁和为饼子窨干如常法
　　
　　兰逺香
　　沉香速香黄连甘松各一两丁香皮紫藤香各半两右为细末以苏合油作饼爇之
　　
　　吴彦荘木犀香
　　沉香一两半檀香二钱半丁香五十粒金颜香三钱麝香少许脑子少许木犀花五盏右以少许薄麫糊入所研三物中同前四物和剂范为小饼窨干如常法爇之
　　
　　智月木犀香
　　白檀一两木香金颜黒笃耨苏合油麝香白芨末各一钱右为细末用皂儿胶鞭和入臼杵千下以花印脱之依法窨烧之
　　
　　木犀香
　　降真香一两檀香二钱腊茶半胯右以纱嚢盛降真置磁器内用去核凤栖梨或鹅梨汁浸降真及茶软透去茶不用拌檀末窨干
　　
　　木犀香
　　采木犀未开者以生蜜拌匀不可蜜多实捺入甆器中地坑埋窨愈久愈奇取出扵乳钵内研匀成饼子油单裹收逐旋取烧采花时不得犯手剪取为妙
　　
　　木犀香
　　日未出时乗露采岩桂花含蕋开及三四分者不拘多少炼蜜冷拌和以温润为度筑入有油甆罐中以蜡纸宻封罐口掘地坑深三尺许窨一月或二十日用银叶衬烧之花大开即无香
　　
　　木犀香
　　五更初以竹箸取岩桂花未开蕋者不拘多少先扵瓶底入檀香少许方以花蕋入瓶候满加梅花脑子糁花上皁纱幕瓶口置空所日收夜露四五次少用生熟蜜相半浇瓶中蜡纸封窨爇如常法
　　
　　木犀香
　　沉香檀香各半两茅香一两右为末以半开木犀花十二两择去蒂研成膏捜作剂入石臼杵千百下脱花様当风阴干爇之
　　
　　桂花香
　　冬青树子桂花香右以冬青树子绞汁与桂花同蒸阴干炉内爇之
　　
　　桂枝香
　　沉香降真各分右劈碎碎以水浸香上一指蒸干为末蜜剂焚
　　
　　杏花香
　　附子沉紫檀香栈香降真香各十两甲香薫陆香笃耨香塌乳香各五两丁香木香各二两麝半两脑二钱右为末入蔷薇水匀和作饼子以琉璃瓶贮之地窨一月爇之有杏花韵度
　　
　　杏花香
　　甘松芎藭各半两麝香少许右为末炼蜜和匀丸如弹子大置炉中旖旎可爱每迎风烧之尤妙
　　
　　吴顾道侍郎花
　　白檀五两麝香一钱腊茶一钱右同拌令匀以白蜜八两捜和入乳钵槌碎数百贮甆噐仍镕蜡固缝地窨月余可爇矣久则佳若合多可扵臼中捣之
　　
　　百花香
　　甘松栈香沉香参各一两檀香半两丁香麝香缩砂仁肉荳蔲各一钱龙脑半钱右为细末罗匀以生蜜捜和捣百卅杵捻作饼子入磁盒封窨如常法爇
　　
　　百花香
　　歌曰三两甘松一分芎麝香少许蜜和同丸如弹子炉中爇一似百花迎晓风
　　
　　野花香
　　沉香檀香丁香丁香皮紫藤香各半两麝香二钱樟脑少许杉木炭八两右以蜜一斤重汤炼过先研脑麝和匀入香捜蜜作剂杵数百磁盒地窨旋取捻饼子烧之
　　
　　野花香
　　栈香檀香降真香各一钱舶上丁皮三分龙脑一钱麝香半字炭末半两右为细末入炭末拌匀以炼蜜和剂捻作饼子地窨烧之如要烟聚入制过甲香一字即不散
　　
　　野花香
　　栈香檀香降真香各三两丁香皮一两韶脑二钱麝香一字右除脑麝别研外余捣罗为末入脑麝拌匀杉木炭三两烧存性为末炼蜜和剂入臼杵三五百下甆噐内收贮旋取分爇之
　　
　　野花香
　　大黄一两丁香沉香参白檀寒水石各五钱右为末以梨汁和作饼子烧
　　
　　后庭花香
　　檀香栈香枫乳香各一两龙脑二钱白芨末右为细末以白芨作餬和匀脱花様窨烧如常法
　　
　　洪驹父茘支香
　　茘支殻麝香一个右以酒同浸二宿封盖饭上蒸之以为度臼中燥之捣末毎十两重加入真麝香一字蜜和作丸爇如常法
　　
　　茘支香
　　沉香檀香白荳仁西香附子肉桂金颜香各一钱马牙硝龙脑麝香各半钱白芨新茘支皮各二钱右先将金颜香于乳钵内细研次入牙硝入脑麝别研诸香为末入金颜研匀滴水和剂脱花爇
　　
　　柏子香
　　柏子实不计多少右以沸汤绰过细切以酒浸宻封七日取出阴干爇之
　　
　　酴醿香
　　歌曰三两参一两松一枝楦子蜜和同少加真麝并龙脑一架酴醿落晚风
　　
　　黄亚夫野梅香
　　降真香四两腊茶一胯右以茶为末入井花水一椀与香同煑水干为度莭去腊茶碾降真为细末加龙脑半钱和匀白蜜炼令过熟捜作剂丸如鸡头大或散烧
　　
　　江梅香
　　零陵香藿香丁香各半两茴香半钱龙脑少许麝香少许右为末炼蜜和匀捻饼子以银叶衬烧之
　　
　　江梅香
　　歌曰百粒丁香一撒茴麝香少许可堪裁更加五味零陵叶百斛浓熏江上梅
　　
　　蜡梅香
　　沉香檀香各三钱丁香六钱龙脑半钱麝香一钱右为细末生蜜和剂爇之
　　
　　雪中春信
　　沉香一两白檀丁香木香各半两甘松藿香零陵香各七钱半回鹘香附子白芷当归官桂麝香各三钱槟榔荳各一枚右为末炼蜜和饼如棊子大或脱花様烧如常法
　　
　　雪中春信香
　　附子四两郁金二两檀香一两麝香少许樟脑一钱羊胫炭四两右为末炼蜜和匀焚窨如常法
　　
　　雪中春信
　　檀香半两栈香丁香皮樟脑各一两二钱麝香一钱杉木炭二两右为末炼蜜和匀焚窨如常法
　　
　　春消息
　　丁香零陵香甘松各半两茴香麝香各一分右为粗末蜜和得剂以磁盒贮之地坑内窨半月
　　
　　春消息
　　丁香百粒茴香半合沉香檀香零陵香藿香各半两右为末入脑麝少许和窨同前兼可佩带
　　
　　春消息
　　甘松一两零陵香檀香各半两丁香百颗茴香一撮脑麝各少许和窨并如前法
　　
　　洪驹父百歩香
　　沉香一两半栈香檀香制甲香各半两零陵叶龙脑麝香各三分右和匀熟蜜和剂窨爇如常法
　　
　　百里香
　　茘支皮千颗甘松栈香各三两檀香制甲香各半两麝香一钱右细末炼蜜和令稀稠得所盛以不津噐坎埋之半月取出爇之再投少许蜜捻作饼子亦可此盖裁损闻思香也
　　
　　黄太史四香
　　沉檀为主每沉二两半檀一两斫小博骰取榠查液渍之液过指许三日乃煑沥其液温水沐之紫檀为屑取小龙茗末一钱沃汤和之渍晬时包以濡竹纸数熏炰之螺甲半两弱磨去龃龉以胡麻膏熬之色正黄则以蜜汤遽洗之无膏气乃已青木香末以意和四物稍入婆律膏及麝二物惟少以肉合之作模如龙涎香状日暵之
　　
　　意可
　　海南沉水香三两得火不作柴桂烟气者麝香檀一两切焙衡山亦有之宛不及海南来者木香四钱极新者不焙参半两剉煼炙甘草末二两焰硝末一钱甲香一钱浮油煎令黄色以蜜洗去油复以汤洗去蜜如前治法而末之婆律膏及麝各三钱别研香成旋入以上皆末之用白蜜六两熬去沫取五两和香末匀置甆盒如常法
　　山谷道人得之扵东溪老东溪老得自厯阳公多方初不知其所自始名宜爱或曰此江南宫中香有美人字曰宜甚爱此香故名宜爱不知其在中主后主时耶香殊不凡故易名意可使众业力无度量之意鼻孔绕二十五有求觅増上必以此香为可何沉酒欵参茗熬紫檀鼻端已霈然平直是得无生意者观此香莫处处穿透亦必为可耳
　　
　　深静
　　海南沉香二两羊胫炭四两沉水剉如小博骰入白蜜五两水解其胶重汤慢火煑半日许浴以温水同炭杵为末马尾筛下之以煑蜜为剂窨四十九日出之入婆律膏三钱麝一钱以安息香一分和作饼子亦得以甆盒贮之荆州欧阳元老为余处此香而以一斤许赠别无老者其从师也能受匠石之斤其为吏也不剉庖丁之仞天下可人也此香恬澹寂寞非世所尚时时下帷一炷如见其人
　　
　　小宗
　　海南沉水香一分剉栈香半两剉紫檀三分半生用银石噐妙令紫色三物皆令如锯屑苏合油二钱制甲香一钱末之麝一钱半研参半钱末之鹅梨二枚取汁青二十枚水二盌煑取小半盏同梨汁浸沉栈檀煑一伏时缓火取令干和入四物炼蜜令小冷捜和得所入甆盒窨一日
　　南阳宗少文嘉遯江湖之间援琴作金石弄逺山皆与之应声其文献足以配古人孙茂深亦有祖风当时贵人欲与之不可得乃使陆探微画其像挂壁间观之茂深惟喜闭合焚香遂作此馈之时谓少文太宗茂深小宗故名小宗香
　　
　　蓝成叔知府韵胜香
　　沉香檀香麝香各一钱白梅肉丁香皮各半钱拣丁香五粒木香一字朴硝半两右为细末与别研二味入乳钵拌匀宻噐收每用薄银叶如龙涎法烧之少歇即是硝融隔火气以水匀浇之即复气通氤氲矣乃郑康道御带传于蓝蓝尝括于歌曰沉檀为末各一钱丁皮梅肉减其半拣丁五粒木一字半两朴硝柏麝拌此香韵胜以为名银叶烧之火宜缓苏韬光云毎五科用丁皮梅肉各三钱麝香半钱重余皆同且云以水滴之一炷可留三日
　　
　　元御带清观香
　　沉香四两金颜香石芝檀香各二钱半龙涎二钱麝香一钱半右用井花水和匀石细脱花爇之
　　
　　脱浴香
　　香附子零陵香各半两橙皮楝花榠查核茘支殻各一两右并精细拣择为末加龙脑少许炼蜜拌匀入甆盒封窨十余日取烧
　　
　　文英香
　　甘松藿香茅香白芷麝檀香零陵香丁香皮参降真香各二两白檀香半两右为末炼蜜半斤少入朴硝和香爇之
　　
　　心清香
　　沉檀各一指大母丁香一分丁香皮三钱樟脑一两麝香少许无缝炭四两右同为末拌匀重汤煑蜜去浮泡和剂甆噐守窨
　　
　　琼心香
　　栈香半两檀香一分丁香三十粒麝香半钱黄丹一分右为末炼蜜和膏爇之又一方用龙脑少许
　　
　　大真香
　　沉香一两半白檀一两栈香二两甲香一两脑麝各一钱右为细末和匀重汤煑蜜为膏作饼子窨一月烧
　　
　　大洞真香
　　乳香白檀栈香丁皮沉香各一两甘松半两零陵香右细末炼蜜和膏爇之
　　
　　天真香
　　沉香三两丁香麝香木各一两参生龙脑各半两麝香三钱甘草末二钱焰硝少许甲香一分右为末与脑麝和匀用白蜜六两炼去泡沫入焰硝及香末丸如鸡头大爇之熏衣妙
　　
　　玉蕋香
　　白檀丁香栈香参各一两甘松半两黄熟香二两麝一分炼蜜为膏和窨如常法
　　
　　玉蕋香
　　参半斤甘松四两白檀二两右为末真麝香乳香各二钱研入炼蜜丸芡子大
　　
　　玉蕋香
　　白檀四两丁香皮八钱韶脑四钱安息香一钱桐木夫炭四钱脑麝少许右为末炼蜜剂油纸裹甆器贮之入窨半月
　　
　　庐陵香
　　紫檀七十二铢栈香十二铢沉香六铢麝香三铢苏合香五铢甲香二铢半参末一铢半右用沙梨十枚切片研绞取汁青州二十枚水二盌浓煎汁浸紫檀一夕微火煑滴入炼蜜及焰硝各半两与诸香研和窨一月爇之
　　
　　康漕紫瑞香
　　白檀一两羊胫骨炭半秤右用蜜九两甆噐重汤煑熟先将炭煤与蜜捜匀次入檀末更用麝香半钱或一钱别噐研细以好酒化开洒入前件药剂入甆罐封窨一月旋取爇之久窨尤佳
　　
　　灵犀香
　　鸡舌香八钱甘松三钱灵灵香各一两半右为末蜜炼和剂窨烧如常法
　　
　　仙茰香
　　甘菊蕋檀香灵灵香白芷各一两脑麝各少许右为末以梨汁和剂作饼子晒干
　　
　　降仙香
　　檀香末四两参甘松各二两川灵灵一两麝少许右为末以檀香膏子和之如常法窨爇
　　
　　可人香
　　歌曰丁香一分沉檀半脑麝二钱中半良二两乌香杉炭是蜜丸爇可人香
　　
　　禁中非烟
　　歌曰脑麝沉檀俱半两丁香一分桂三钱蜜丸和细为饼得自宣和禁闼
　　
　　禁中非烟
　　沉香半两白檀四两丁香降真郁金甲香各二两右为细末入麝少许以白芨末滴水和捻饼窨爇
　　
　　复古东云头香
　　占腊沉香十两金颜香拂手香各二两蕃栀子石芝各一两梅花脑一两半龙涎麝香各一两制甲香半两右为末蔷薇水和匀如无以淡水和之亦可用石之脱花如常法爇
　　
　　崔贤妃瑶英香
　　沉香四两金颜香二两半拂手香麝香石芝各半两右为细末上石和捻饼子排银盏或盘内盛夏烈日干以新软刷子出其光贮于锡盒内如常法爇之
　　
　　元若虚捴管瑶英胜
　　龙涎一两大食栀子二两沉香十两梅花脑七钱麝香当门子半两右先将沉香细剉令极细方用蔷薇水浸一宿次日再上三五次别用石龙脑等四味极细方与沉香相合和匀再上石一次如水多用纸渗令干湿得所
　　
　　韩钤辖正徳香
　　上等沉香十两梅花片脑蕃栀子各一两龙涎石芝金颜香麝香肉各半两右用蔷薇水和令干湿得所上石细脱花爇之或作数珠佩带
　　
　　滁州公库天花香
　　参四两甘松二两檀香一两麝香半钱右除麝香别研外余三味细剉如米粒许白蜜六两拌匀贮甆罐内久窨乃佳
　　
　　玉春新料香
　　沉香五两栈香紫檀各二两半米脑一两梅花脑二钱半麝香七钱半木香丁香各一钱半金颜香一两半石脂半两白芨二两半胯茶一胯半右为细末次入脑麝研匀皂儿仁半斤浓煎膏硬和杵千下脱花阴干刷光甆噐收贮如常法爇之
　　
　　辛押陁罗亚悉香
　　沉香兠娄香各五两檀香甲香各二两丁香大石芎降真各半两鉴临米脑白麝香各二钱安息香三钱右为细末以蔷薇水苏合油和剂作丸或饼爇之
　　
　　金龟香灯
　　香皮每以烰炭研为细末筛过用黄丹少许和使白芨研细米汤调胶烰炭末勿令太湿香心茅香藿香零陵香三赖子柏香印香白胶香用水如法煑去松烟性漉上待干成惟碾不成饼已上香等分挫为末和令停独白胶香中半亦研为末以白芨为末水调和捻作一指大如橄形以烰炭为皮如裹馒头入印却用针穿自口插从尾出脱去印将香尾捻合焙干烧时従尾起自然吐烟扵头灯明而且香每以油灯心或油纸捻火之
　　
　　金龟延寿香
　　定粉半钱黄丹一钱烰炭一两并为末右研和薄糊调成剂雕两片儿印脱裹别香在腹内以布针从口穿到腹香烟出従口内烧灰冷龟色如金
　　
　　瑞龙香
　　沉香一两占城麝檀占城沉香各三钱迦兰木龙脑各二钱大食栀子花龙涎各一钱檀香笃耨各半钱大食水五滴蔷薇水不拘多少右为极细末拌和令匀扵浄石上如泥入模脱
　　
　　华盖香
　　脑麝各一钱香附子白芷甘松零陵香叶茅香檀香沉香各半两松蒳草荳蔲各一两酸肉右为细末炼蜜用水煑成膏汁捜和令匀水臼捣之以不粘为度丸如鸡头实烧之
　　
　　寳林香
　　黄熟香白檀香栈香甘松藿香叶荷叶紫背浮萍各一两茅香半斤右为末炼蜜和匀丸如皁子大无风烧之
　　
　　筵香
　　龙脑一分乳香半钱荷叶浮萍旱蓬风松水衣松蒳各半两右为细末炼蜜和匀丸如弹子大慢火烧之从主人位以浄水一盏引烟入水盏内巡筵旋转香烟接了水盏其香终而方断以上三方亦名三寳殊熏
　　
　　寳金香
　　沉檀各一两乳香紫矿金颜安息香甲香各一钱麝香半两石芝白荳蔲各二钱川芎木香各半钱龙脑排香四钱右为粗末拌匀炼蜜和剂捻作饼金箔为衣用如常法
　　
　　云盖香
　　艾叶艾蒳荷叶扁柏叶各等分右烧存性为末炼蜜和别香作剂用如常法芬芳袭人
　　
　　佩熏诸香
　　笃耨佩香
　　沉香末一斤金颜末十两大食栀子花龙涎各一两龙脑五钱右为细末蔷薇水徐徐和之得所臼杵极细脱范子用如常法
　　
　　梅蕋香
　　丁香甘松藿香叶白芷各半两牡丹皮一钱零陵香一两半舶上茴香一钱同咀贮绢袋佩之
　　
　　荀令十里香
　　丁香半两强檀香甘松零陵香各一两生脑少许茴香半钱弱右为末薄纸贴纱囊盛佩之其茴香生则不香过炒则焦气多则药气少则不类花香须逐旋斟酌添使旖旎
　　
　　洗衣香
　　牡丹一两甘松一钱右为末每洗衣最后泽水入一钱香着衣上经月不歇
　　
　　假蔷薇面花
　　甘松檀香零陵香丁香各一两藿香叶黄丹白芷香墨茴香各一钱脑麝为衣右为细末以熟蜜和拌稀稠得所随意脱花用如常法
　　
　　玉华醒醉香
　　采牡丹蕋与荼花清酒拌挹润得所当风阴一宿杵细捻作饼子窨干以龙脑为衣置枕间芬芳袭人可以醒醉
　　
　　衣香
　　零陵香一斤甘松檀香各十两丁香皮辛夷各半茴香六分右捣粗末入龙脑少许贮囊佩之香气着衣汗浥愈馥
　　
　　蔷薇衣香
　　茅香零陵香丁香皮各一两白芷细辛白檀各半两茴香一分右同为粗末可爇可佩
　　
　　牡丹衣香
　　丁香牡丹皮甘松各一两龙脑麝香各一钱右同和以花叶纸贴佩之或用新绢袋贴着肉香如牡丹
　　
　　芙蕖香
　　丁香檀香甘松各一两零陵香牡丹皮各半两茴香一分右为末入麝香少许研匀薄纸贴之用新帕子裹出入着肉其香如新开莲花临时更入茶末龙脑各少许不可火焙汗浥愈香
　　
　　御爱梅花衣香
　　零陵叶四两藿香叶檀香各二两甘松三两白梅霜沉香各一两丁香米脑各半两麝一钱半以上诸香并须日干不可见火除脑麝梅霜外一处同为粗末次入脑麝梅霜拌匀入绢袋佩之此乃内侍韩宪所传
　　
　　梅花衣香
　　零陵香甘松白檀茴香各半两丁香一分木香一钱右同为粗末入脑麝少许贮嚢中
　　
　　梅萼衣香
　　丁香二钱零陵香檀香各一钱舶上茴香木香各半钱甘松白芷各一钱半脑麝各少许右同剉梅花盛开晴明无风雨扵黄昏前择未开含蕋者以红线系定至清晨日未出时连梅蒂摘下将前药同拌阴干以纸衣贮纱嚢佩之馜可爱
　　
　　莲蕋衣香
　　莲花蕋一钱零陵香半两甘松四钱藿香檀香丁香各三钱茴香白梅肉各一分龙脑少许右为末入龙脑研匀薄纸贴纱嚢贮之浓
　　
　　梅衣香
　　藿香叶早春茶芽各二钱丁香十枚茴香半字甘松白芷零陵香各三钱右同剉贮绢袋佩之
　　
　　裛衣香
　　丁香郁金各十两零陵香六两藿香白芷各四两苏合香甘松杜蘅各三两麝香少许右为末盛袋佩之
　　
　　裛衣香
　　零陵香一斤丁香苏合香各半斤甘松三两郁金龙脑各二两麝香半两右并须精好者若一味恶即损许香同捣如麻豆以夹绢袋贮之
　　
　　贵人絶汗香
　　丁香一两川椒六十粒右以二味相和绢袋盛而佩之辟絶汗气
　　
　　内苑蕋心衣香
　　藿香益智仁白芷蜘蛛香各半两檀香丁香木香各一钱右同捣粗末裹置衣笥中
　　
　　胜兰衣香
　　零陵香茅香藿香各二钱独活大黄各一钱甘松钱半牡丹皮白芷丁皮桂皮各半钱以上用水浄洗干再用酒略喷盌盛蒸少时用三赖子二钱豆腐浆蒸以盏盖定檀一钱细剉合和令匀入麝香少许
　　
　　香爨
　　零陵香茅香藿香甘松松子茴香三赖子檀香木香白芷土白芷肉桂丁香丁皮牡丹皮沉香各等分麝香少许右用好酒喷过日晒干以剪刀切碎碾为生料筛罗粗末瓦坛收顿
　　
　　软香
　　丁香心子红沉香各一两白檀金颜黄蜡三赖子各二两龙脑半两苏合油不拘多少生油少许白胶香半斤右先将蜡于定磁噐内溶开次下白胶香次生油次苏合油搅匀取盌置地大温入众香每一两作一丸更加乌笃耨一两尤妙如造黒色者不用心子红入香墨二两烧红为末和剂如前法可懐可佩可置扇柄把握
　　
　　软香
　　笃耨香檀香末麝香各半两金颜香五两苏合油三两银朱一两龙脑三钱右为细末用甆噐或银噐扵沸汤锅内顿放逐旋倾入苏合油搅和停匀为度取出入水中随意作剂
　　
　　软香
　　沉香十两金颜香栈香各二两丁香一两乳香半两龙脑一两半麝香三两右为细末以苏合油和纳磁噐内重汤煑半日以稀稠得中为度以臼杵成剂
　　
　　软香
　　沉香金颜香各半斤苏合油四两龙脑一钱右先以沉香末和苏合油仍以冷水和成团却搦去水入金颜香龙脑又以水和成团再搦去水入臼用杵三五千下时时搦去水以水尽杵成团有光色为度如欲鞭更加金颜香如欲软加苏合油
　　
　　软香
　　上等沉香末五两金颜香二两半龙脑一两右为末入苏合油六两半用绵滤过取浄油和香旋旋看稀稠得所入油如欲黒色加百草霜少许
　　
　　软香
　　沉香檀香栈香各三两亚息香梅花龙脑甲香松子仁各半两金颜香龙涎麝各一钱笃耨油杉木炭右除脑麝松仁笃耨外余皆取极细末以笃耨油与诸香和匀为剂
　　
　　广州吴家软香
　　金颜香半斤苏合油二两沉香一两脑麝各一钱黄蜡二钱芝麻油一钱右将油蜡同销镕放令微温和金颜沉末令匀次入脑麝与苏合油同捜仍扵浄石版上以木槌击数百下如常法用之
　　
　　翟仲仁运使软香
　　二钱半右先以金颜脑麝乌梅肉为细末后以苏合油相合和临时相度鞭软得所欲色红加银朱二钱半欲色黒加皂儿灰三钱存性
　　
　　寳梵院主软香
　　沉香二两金颜香半斤龙脑四钱麝香二钱苏合油二两半黄蜡一两半右细末苏合与蜡重汤镕和捣诸香入脑子更杵千余下
　　
　　软香
　　金颜香半斤苏合油四两龙脑一钱麝香半钱心红不计多少右先将金颜香搦去水银石铫内化开次入苏合油麝香拌匀续入龙脑心红移铫去火搅匀取出作团如常法
　　
　　软香
　　黄蜡半斤 溶成汁滤浄却以浄铜铫内下紫草煎令红滤去草滓
　　
　　檀香金颜三两滴乳香三两沉香半两苏合油二两生麝香三钱银朱随意加入右以蜡入噐大盌内坐重汤中溶成汁入苏合油和成了停匀却入众香以栁棒极匀即香成矣欲软用松子仁三两揉汁于内虽大雪亦软
　　
　　软香
　　檀香一两沉香半两丁香三钱苏合油半两金颜香二两银朱随意右诸香皆不见火为细末打和扵甑上蒸碾成为香加脑麝亦可先将金颜碾为细末去滓
　　
　　[就铺买细屑碾令细筛过二两拣去杂物取浄秤别研细作一处拣明块者用茅香煎水煑过令浮成片如膏须冷水中取出待水干入乳钵内细研如粘钵则入煅过醋焠来底赭石二钱同研则不粘矣要极细末如结合时先以生萝卜擦了乳钵则不粘无则代之浄钵内以茶清滴研细却以其余香拌起一以红为度白梅煑剉碎为末蒸如无拣好枫滴乳香一两酒煑过代之]
　　
　　软香
　　金颜香苏合油各三两笃耨油一两二钱龙脑四钱麝香一钱银朱四两右先将金颜碾为细末去滓用苏合油坐热入黄蜡一两坐化逐旋入金颜香坐过了脑麝笃耨油银朱打和以软笋箨包收黄则加蒲黄二两緑则入緑二两黒则入墨一二两紫则入紫草各量多少加入以匀为度
　　
　　熏衣香
　　茅香四两零陵香甘松各半两白檀二钱丁香二钱白干三个右同为粗末入米脑少许薄纸贴佩之
　　
　　蜀主熏御衣香
　　丁香栈香沉香檀香麝香各一两甲香三两右为末炼蜜放冷令匀入窨月余用如前见第一卷
　　
　　南阳宫主熏衣香
　　蜘蛛香一两香白芷零陵香缩砂仁各半两丁香麝香当归荳蔲各一分
　　
　　熏衣香
　　沉香四两栈香三两檀香一两半龙脑牙硝甲香各半两麝香一钱右除麝脑别研外同粗末炼蜜半斤和匀候冷入龙麝
　　
　　新料熏衣香
　　沉香一两栈香七钱檀香半钱牙硝一钱甲香一钱荳蔲一钱米脑一钱麝香半钱右先将沉檀栈为粗末次入麝拌匀次入甲香并牙硝银朱一字再拌炼蜜和匀上糁脑子用如常法
　　
　　千金月令熏衣香
　　沉香丁香皮各二两郁金二两苏合香詹糖香各一两小甲香四两半右将诸香末和匀烧熏如常法
　　
　　熏衣梅花香
　　甘松舶上茴香木香龙脑各一两丁香半两麝香一钱右件捣合粗末如常法烧熏
　　
　　熏衣芬积香
　　沉香二十五两栈香檀香甲香杉木烰炭各二十两零陵叶藿香叶丁香牙硝各十两米脑三两梅花龙脑二两麝香五两蜜十斤炼和香
　　
　　熏衣衙香
　　生沉香栈香各六两檀香生牙硝各十二两生龙脑麝香各九两甲香六两白蜜右为末研入脑麝以蜜捜和令匀烧熏如常法
　　
　　熏衣笑兰香
　　藿苓甘芷木茴丁茅赖芎黄和桂心檀麝牡皮加减用酒喷日晒绛嚢盛零以苏合油揉匀松茅酒洗三赖米泔浸大黄蜜蒸麝香逐裹脿入熏衣加蚕常带加白梅肉
　　
　　
　　涂傅诸香
　　傅身香粉
　　荚粉青木香麻黄根附子甘松藿香零陵香各等分右除荚粉外同捣罗为细末以生绢夹带盛之浴罢傅身上
　　
　　拂手香
　　白檀香三两米脑一两阿胶一片右将阿胶化汤打糊入香末捜拌匀扵木臼中捣三五日捻作饼子或脱花窨干穿穴线悬扵胷间
　　
　　梅真香
　　零陵叶甘松白檀丁香白梅末各半两脑麝少许右为细末糁衣傅身皆可用之
　　
　　香发木犀油
　　凌晨摘木犀花半开者拣去茎蒂令浄髙量一斗取清麻油一斤轻手拌匀捺甆噐中厚以油纸宻封罐口坐扵釜内以重汤煑一饷久取出安顿穏燥处十日后倾出以手沘其清液收之最要封闭最宻久而愈香如此油匀入黄蜡为面脂馨香也
　　
　　香饼
　　凡烧香用饼子须先烧令通赤置香炉内俟有黄衣生方徐徐以灰覆之仍手试火气慢
　　
　　香饼
　　软炭三斤蜀葵花或叶一斤半右同捣令粘匀作剂如干更入薄麫糊少许弹子大捻作饼晒干贮磁噐内烧旋取用如无葵则炭末中拌入红花滓同捣以薄糊和之亦可
　　
　　香饼
　　
　　坚硬羊胫炭三斤黄丹定粉针沙牙硝各五两枣一升右同捣拌匀以膏和剂随意捻作饼子
　　
　　香饼
　　木炭三斤定粉黄丹各二钱右拌匀糯米为糊和成入鐡臼内细杵以圈子脱作饼晒干用之
　　
　　香饼
　　用栎炭和柏叶葵菜橡实为之纯用栎炭则焦熟而易碎石饼太酷不用
　　
　　耐久香饼
　　鞕炭末五两胡粉黄丹各一两右同捣细末煑糯米胶和匀捻饼子晒干每用烧令赤炷香经久或以针沙代胡粉煑代粳米胶
　　
　　长生香饼
　　黄丹四两干蜀葵花干茄根各二两半斤右为细末以肉研作膏同和匀捻作饼子窨晒干置炉而火耐久不熄
　　
　　终日香饼
　　羊胫炭一斤黄丹定粉各一分针沙少许右煑肉杵膏拌匀捻作饼子窨二日便扵日中晒干如烧香毕水中蘸灭可再用
　　
　　丁晋公文房七寳香饼
　　青州一斤木炭二升黄丹半两铁屑二两定粉细墨各一两丁香二十粒右同捣为膏如干时再加以模子脱作饼如钱许每一饼可经昼夜
　　
　　内府香饼
　　木炭末一斤黄丹定粉各三两针砂三两半升右同末蒸肉杵作饼晒干每一板可度终日
　　
　　贾清泉香饼
　　羊胫炭一斤定粉黄丹各四两右用糯米粥或肉和作饼晒干用常法茄⿱烧夹存性肉同杵捻饼晒干用之
　　
　　香煤
　　近来焚香取火非灶下即蹈炉中者以之供神佛格祖先其不洁多矣故用煤以扶接火饼
　　
　　香煤
　　干竹筒干栁枝铅粉三钱黄丹三两焰硝二钱右同为末每用匕许以灯爇于上焚香
　　
　　香煤
　　茄叶不计多少定粉三十黄丹二十海金沙二十右同末拌匀置炉灰上纸可终日
　　
　　香煤
　　竹夫炭栁木炭各四两黄丹粉各二钱海金沙一钱右同为末拌匀捻作饼入炉以灯着烧香
　　
　　香煤
　　枯茄树烧成炭于瓶内冷为末每一两入铅粉二钱黄丹二钱半拌和装灰中
　　
　　香煤
　　焰硝黄丹杉木炭各等分为末糁炉中以纸捻
　　
　　日禅师香煤
　　杉木夫炭四两竹夫炭鞕羊胫炭各二两黄丹海金沙各半两右同为末拌匀每用二钱置炉中纸灯烧透红以冷灰薄覆
　　
　　阎资钦香煤
　　柏叶多采之摘去枝梗浄洗日中曝干剉碎不用坟墓间者入浄罐内以塩泥固济炭火煅之存性细研每用一二钱置香炉灰上以纸灯匀编焚香时时添之可以终日
　　
　　香灰
　　细叶杉木枝烧灰用火一二块养之经宿罗过装炉每秋间采松须曝干烧灰用养香饼未化石灰槌碎罗过锅内炒令冷又研又罗为之作香炉灰洁白可爱日夜常以火一块养之仍须用盖若尘埃则黒矣矿灰六分炉灰四钱和匀大火养灰爇性香蒲烧灰炉装如雪纸灰石灰木灰各等分以米汤和同煅过勿令偏头青朱红黒煤土黄各等分杂扵纸中装炉名锦灰纸灰炒通红罗过或稻穅烧灰皆可用干松花烧灰装香炉最洁茄灰亦可蔵火火久不熄蜀葵枯时烧灰装炉大能养火
　　
　　香品噐
　　
　　香炉
　　香炉不拘银铜铁锡石各取其便用其形或作狻猊獬豸鳬鸭之类计其人之当作头贵穿窿可泄火气置窍不用大都使香气回薄则能耐久
　　
　　香盛
　　盛即盒也其所用之物与炉等以不生涩枯燥者皆可仍不用生铜铜易腥渍
　　
　　香盘
　　用深中者以沸汤中令其气蓊郁然后置炉其上使香易着物
　　
　　香匙
　　平灰置火则必用圆者分香抄末则必用锐者
　　
　　香筯
　　和香取香摠宜用筯
　　
　　香壶
　　或范金或埏为之用盛匕筯
　　
　　香罂
　　窨香用之深中而掩上
　　
　　陈氏香谱卷三
　　
　　钦定四库全书
　　陈氏香谱卷四
　　宋陈敬撰
　　
　　香珠
　　香珠之法见诸道家者流其来尚矣若夫茶药之属岂亦汉人含鸡舌之遗制乎兹故録之以备闻见庶免一物不知之议云
　　
　　孙廉访木犀香珠
　　木犀花蓓蕾未开全者开则无香矣露未晞时先用布幔铺地如无幔浄扫树下地面令人登梯上树打下花蕋收拾归家择去梗叶须精拣花蕋用中様石磨磨成浆次以布复包裹榨压去水将已干花料盛贮新磁礶内逐旋取出于乳钵内研令细软用小竹筒为则度筑剂或以滑石平片刻窍取则手握圆如小钱大竹籖穿孔置盘中以纸四五重衬藉日傍阴干稍健百颗作一串小竹弓絣挂当风处次至八九分干取下每十五颗以浄洁水略略揉洗去皮透青黒色又用盘盛于日影中暵干如天气阴晦纸隔之于幔火上焙干新绵裹以时时取观则香味可数年不失其磨乳员洗之际忌秽污妇女银噐油盐等触犯琐碎録云木犀香念珠须入少西木香
　　
　　龙涎香珠
　　大黄一两半甘松一两三钱川芎一两半牡丹皮一两三钱藿香一两三钱三柰子一两三钱白芷二两零陵香一两半丁香皮一两三钱檀香三两滑石一两三钱白芨六两均香二两白矾一两三钱好栈香二两秦皮一两三钱樟脑一两麝香半字右圆晒如前法旋入龙涎脑麝
　　
　　香珠
　　天寳香一两土光香半两速香一两苏合香半两牡丹皮一两降真香半两茅香一钱半草香一钱白芷二钱三柰子二分丁香半钱藿香五钱丁皮一两藁本半两细辛二分白檀一两麝香檀一两零陵香二两甘松半两大黄二两茘枝殻二钱麝香黄蜡一两滑石石膏五钱白芨一两右料蜜梅酒松子三柰白芷糊夏白芨春秋琼枝冬阿胶黒色竹叶灰石膏黄色檀香蒲黄白色滑石麝菩提色细辛牡丹皮檀香麝檀檀大黄石膏沉香噀湿用蜡丸打轻者用水噀打
　　
　　香珠
　　零陵香甘松茴香各等分丁香等分茅香木香藿香川芎桂心檀香等分白芷牡丹皮三柰子大黄右件如前治度晒干合和为细末用白芨末和麫打糊为剂随大小圆趂湿穿孔半干用麝香稠调水为衣
　　
　　收香珠法
　　凡香环佩带念珠之属过夏后须用木贼草擦去汗垢庶不蒸壊若蒸损者以温汤洗过晒干其香如初
　　
　　香药
　　丁沉煎圆
　　丁香二两半沉香四钱木香一钱白荳蔲二两檀香二两甘草四两右为细末以甘草熬膏和匀为圆如鸡头大每用一丸噙化常服调顺三焦和养营卫治心胸痞满
　　
　　木香饼子
　　木香檀香丁香甘草肉桂甘松缩砂丁皮莪术各等分莪术醋煑过用盐水浸出醋浆米浸三日为末蜜和同甘草膏为饼每服三五枚
　　
　　香茶
　　经进龙麝香茶
　　白荳蔲一两白檀末七钱百药煎五钱寒水石五分麝香四钱沉香三钱片脑二钱半甘草末三钱上等髙茶一斤右为极细末用浄糯米半升煑粥以宻布绞取汁置浄盌内放冷和剂不可稀软以鞕为度于石版上杵一二时辰如粘⿰用小油二两煎沸入白檀香三五片脱印时以小竹刀刮背上令平
　　
　　孩儿香茶
　　孩儿香一斤髙末茶三两片脑二钱半麝香四钱薄荷霜五钱川百药煎一两右五件一处和匀用熟白糯米一升半淘洗令浄入锅内放水髙四指煑作糕麝取出十分冷定于磁盆内揉和成剂却扵平石砧上杵千余转以多为妙然后将花脱子洒油少许入剂作饼扵洁浄透风筛子去皮薄荷汁制梨汁制或糖米者韶脑不用研细顿放阴干贮磁噐内青纸衬里宻封附造薄荷霜法寒水石研极细末筛罗过以薄荷二斤加扵锅内倾水一椀扵下以瓦盆盖定用纸湿封四围文武火蒸熏两顿饭久气定方开微有黄色尝之凉者是
　　
　　香茶
　　上等细茶一斤片脑半两檀香三两沉香一两旧龙涎饼一两缩砂三两右为细末以甘草半斤剉水一椀半煎取浄汁一椀入麝香末三钱和匀随意作饼
　　
　　香茶
　　龙脑麝香百药煎楝草寒水石白荳蔲各三钱髙茶一斤硼砂一钱右同碾细末以熬过熟糯米粥浄布中绞取浓汁和匀石上杵千余方脱花様
　　
　　事类
　　香尉
　　汉仲雍子进南海香拜洛阳尉人谓之香尉香户南海郡有采
　　
　　香户
　　述异记海南俗以贸香为业
　　
　　香市
　　南方有香市乃商人交易香处
　　
　　香洲
　　朱崖郡洲中出诸异香往往有不知名者
　　
　　香溪
　　吴宫有香水溪俗云西施浴处又呼为脂粉塘吴王宫人濯袚扵此溪上源至今犹香
　　
　　香界
　　回香所生以香为界
　　
　　香篆
　　镂木为篆纹以之范香尘然于饮食或佛象前有至二三尺者香蔼雕盘
　　
　　香珠
　　以杂香捣之丸如梧桐子青绳穿之此三皇真元之香珠也烧之香彻天
　　
　　香缨
　　诗亲结其褵注云褵香缨也女将嫁母结缨而戒之
　　
　　香囊
　　晋谢常佩紫罗香嚢谢安患之而不欲伤其意自戏赌取香嚢焚之遂止又古诗云香嚢悬肘后后蜀文澹生五岁谓母曰有五色香嚢在否林下往取得之乃澹前生五岁失足落井今再生也
　　
　　香兽
　　以涂金为狻猊麒麟鳬鸭之状空中以焚香使烟以口出以为玩好复有雕木块土为之者北里志书曰新香兽不焚烧
　　
　　香童
　　唐元寳好宾客务扵华侈噐玩服用僣扵王公而四方之士尽仰归焉常扵寝帐床前刻镂童子人捧七寳博山香炉日暝焚香彻曙其骄贵如此
　　
　　香岩童子
　　香岩童白佛言我诸比丘烧水沉香香气寂然来入鼻中非木非空非烟非火去无所著来无所従由是意销发明无漏得阿罗汉
　　
　　宗超香
　　宗超尝露坛行道奁中香尽自然满溢炉中无火烟自出
　　
　　南蛮香
　　诃陵国亦曰阇婆在南海中贞观时遣使献婆律膏又骠古朱波也有以名思利毗离芮土多异香王宫设金银二炉冦至焚香击之以占吉凶有巨白象髙数尺讼者焚香自跽象前自思是非而退有灾疫至亦焚香对象跽自咎无膏油以蜡杂香代炷又真腊国客至屑槟榔龙脑以进不饮酒
　　
　　栈槎
　　番禺民忽扵海旁得古槎长丈余阔六七尺木理甚坚取为溪桥数年后有僧过而识之谓众曰此非久计愿舍衣钵资易为石桥即求此槎为薪众许之得栈香数千两
　　
　　披香殿
　　汉宫阙名长安有合欢殿披香殿
　　
　　采香径
　　吴王阖闾起响廊采香径
　　
　　柏香台
　　汉武帝作柏香台以柏香闻数十里
　　
　　三清台
　　王审知之孙昶袭为闽王起三清台三层以黄金铸像日焚龙脑熏陆诸香数斤
　　
　　沉香床
　　沙门支法有八尺沉香床
　　
　　沉香亭
　　开元中禁中初重木芍药即今牡丹也得四本红紫浅红通白者上因移植扵兴庆池东沉香亭前敬宗时波斯国进沉香亭子拾遗李汉谏曰沉香为亭何异琼台瑶室
　　
　　沉香堂
　　隋越国公杨素大治第宅有沉香堂
　　
　　沉香火山
　　隋帝每除夜殿前设火山数十皆沉香木根每一山焚沉香数车以甲煎沃之香闻数十里
　　
　　沉香山
　　华清温泉汤中迭沉香为方丈瀛洲
　　
　　沉屑泥壁
　　唐宗楚客造新第用沉香红粉以泥壁每开户则香气蓬勃
　　
　　檀香亭
　　宣州观察使杨牧造檀香亭子初成命宾落之
　　
　　檀槽
　　天寳中中官白秀贞自蜀使回得琵琶以献其槽以沙檀为之温润如玉光耀可鉴李宣诗云琵琶声亮紫檀槽
　　
　　麝壁
　　南齐废帝东昏侯涂壁皆以麝香
　　
　　麝枕
　　置真麝香扵枕中可絶恶梦
　　
　　龙香拨
　　贵妃琵琶以龙香版为拨
　　
　　龙香剂
　　玄宗御案墨曰龙香剂一日见墨上有道士如蝇而行上叱之即呼万岁曰臣松墨使者也上异之
　　
　　香阁
　　后主起临春结绮望春三阁以沉檀香木为之杨国忠尝用沉香为阁檀香为栏槛以麝香乳香筛土和为泥餙阁壁每于春时木药盛开之际聚宾于此阁上赏花焉禁中沉香亭逺不侔此壮丽也
　　香床
　　隋炀帝于观文殿前两厢为堂十二间每间十二寳厨前设五方香床缀贴金玉珠翠每驾至则宫人擎香炉在辇前行
　　
　　香殿
　　大明赋云香殿聚扵沉檀岂待焚夫椒兰水殿风来暗香满
　　
　　五香席
　　石季伦作席以锦装五香杂以五彩编蒲皮縁
　　
　　七香车
　　梁简文帝诗云丹毂七香车
　　
　　椒殿
　　唐宫室志有椒殿
　　
　　椒房
　　应邵汉官仪曰后宫称椒房以椒涂壁也
　　
　　椒浆
　　桂醑兮椒浆元日上椒酒于家长举觞称寿元日进椒酒椒是玉衡之精服之令人却老
　　
　　兰汤
　　五月五日以兰汤沐浴浴兰汤兮沐芳
　　
　　兰佩
　　纫秋兰以为佩
　　
　　兰畹
　　既滋兰之九畹又树蕙之百畮
　　
　　兰操
　　孔子自卫反鲁隠谷之中见香兰独茂喟然叹曰夫兰当为王者香今乃独茂与众草为伍乃止车援琴鼔之自伤不逢时托辞于幽兰云
　　
　　兰亭
　　暮春之初扵稽山阴之兰亭
　　
　　兰室
　　黄帝岐伯之术书于玉版蔵诸灵兰之室
　　
　　兰台
　　楚襄王逰扵兰台之宫龙朔中改秘书省曰兰台
　　
　　椒兰养鼻
　　椒兰芬苾所以养鼻也前有泽芷以养鼻兰槐之根是为芷注云兰槐香草也其根名芷
　　
　　焚椒兰
　　烟斜雾横焚椒兰也
　　
　　懐香
　　尚书省懐香握兰趋走丹墀
　　
　　含香
　　汉桓帝时侍中刁存年老口臭上出鸡舌香使含之香颇小辛螫不敢咽自疑有过赐毒也归舍与家人辞诀欲就便宜众求视其药乃口香众笑之更为含食意遂解
　　
　　香
　　唐元载宠姬薛瑶英母赵娟幼以香英故肌肉悉香
　　
　　饭香
　　维摩诘经畤化菩萨以满钵香与维摩诘饭香普熏毗耶离城及三千大千世界时维摩诘语舍利佛等诸大声闻仁者可食如来甘露味饭大悲所熏无以限意食之使不消
　　
　　贡香
　　唐贞观中勅下度支求杜若省郎以谢晖诗云芳洲采杜若乃责坊州贡之
　　
　　分香
　　魏王操临终遗令曰余香可分与诸夫人诸舍中无所为学作履组卖也
　　
　　赐香
　　玄宗夜宴以琉璃噐盛龙脑香数斤赐羣臣冯谧起进曰臣请效陈平为宰自丞相以下悉皆跪受尚余其半乃捧拜曰钦赐録事冯谧宗笑许之
　　
　　熏香
　　荘公束管仲以予齐使而以退比至三衅三浴之注云以香涂身曰衅衅为熏魏武帝令云天下初定吾便禁家内不得熏香
　　
　　窃香
　　韩寿字徳真为贾充司空掾充女窥见寿而悦之目婢通殷勤寿踰垣而至时西域有贡奇香一着人经月不散帝以赐充其女宻盗以遗寿后充与寿宴闻其芬馥计武帝所赐惟已及陈骞家余无疑寿与女通乃取左右婢考问即以状言充秘之以女妻寿
　　
　　爱香
　　刘季和性爱香常如厕还辄过炉上主簿张垣曰人名公俗人不虚也季和曰荀令君至人家坐席三日香为我如何坦曰丑妇效颦见者必走公欲坦遁走耶季和大笑
　　
　　喜香
　　梅学士询性喜焚香其在官所每晨起将视事必焚香两炉以公服罩之撮其袖以出坐定撒开两袖郁然满室焚香时人谓之梅香
　　
　　天女擎香
　　夫子当生之日有二苍龙旦而下来附征在房因梦而生夫子夫子当生时有天女擎香自空而下以沐浴征在
　　
　　三班吃香
　　三班院所领使臣八千余人莅事扵外其罢而在院者常数百人每岁干元节醵钱饭僧进香合以祝圣寿谓之香钱京师语曰三班吃香
　　
　　露香告天
　　赵清献公抃衢州人举进士官至参政平生所为事夜必衣冠露香九拜手告扵天应不可告者则不敢为也
　　
　　焚香祝天
　　后唐明宗每夕扵宫中焚香祝天曰某为众所共推戴愿早生圣人为生民主初废帝入欲择宰相扵左右左右皆言卢文纪及姚顗有人望帝乃悉书清要姓名内琉璃瓶中夜焚香祝天以筯挟之首得文纪之名次得姚顗遂并相焉
　　
　　焚香读章奏
　　唐宣宗每得大臣章奏必盥手焚香然后读之
　　
　　焚香读孝经
　　岑之敬字由礼淳厚有孝行五岁读孝经必焚香正坐
　　
　　焚香读易
　　公退之暇戴华阳巾披鹤氅衣手执周易一卷焚香黙坐消遣世虑
　　
　　焚香致水
　　襄国城堑水源暴竭石勒问扵佛圗澄澄曰今当勅龙取水乃至源上坐绳床烧安息香呪数百言水大至隍堑皆满
　　
　　焚香礼神
　　汉武故事昆邪王杀休屠王来降得其金人之神置之甘泉宫金人者皆长丈余其祭不用牛羊惟烧香礼拜于吉精舍烧香烧道书
　　
　　降香岳渎
　　国朝每岁分遣驿使赍御香有事扵五岳四渎名山大川循旧典也广州之南海道八十里扶胥之口黄木之湾南海祝融之庙也岁二月朝遣使驰驲有事扵海神香用沉檀具牲币使初献其亚献终献各以官摄行三献三奏乐主者以祝文告扵前礼毕使以余香分给
　　
　　焚香静坐
　　人在家及外行卒遇飘风暴雨震电昏暗大雾皆诸龙神经过宜入室闭户焚香静坐避之不尔损人
　　
　　烧香勿返顾
　　南岳夫人云烧香勿返顾忤真气致邪应也
　　
　　烧香辟瘟
　　枢宻王博文每扵正旦四更烧丁香以辟瘟气
　　
　　烧香引
　　印香五文狼粪少许为细末同和匀扵浄室内以炉烧之其自至不得杀
　　
　　求名如烧香
　　人随俗求名譬如烧香众人皆闻其香不知熏以自焚尽则气灭名文则身絶
　　
　　五色香烟
　　许逺逰烧香皆五色香烟出
　　
　　香奁
　　韩偓香奁集自叙云咀五色之灵芝香生九窍咽三清之瑞露春动七情古诗云开奁集香苏
　　
　　防蠧
　　辟恶生香聊防羽陵之蠧
　　
　　除邪
　　地上魔邪之气直上冲天四十里人烧青木薫陆安息胶扵寝室披浊臭之气却邪秽之雾故夫人玉女太一帝皇随香气而来下
　　
　　香玉辟邪
　　唐肃宗赐李辅国香玉辟邪二玉之香可闻数里辅国每置之坐隅一日辅国方巾栉一忽大笑一忽悲啼辅国碎之未事败为刺客所杀
　　
　　香中忌麝
　　唐郑注赴河中姬妾百余尽熏麝香气数里逆扵人鼻是岁自京兆至河中所过之地尽一蒂不获
　　
　　被草负笈
　　宋景公烧异香于台有野人被草负笈扣门而进是为子常世司天部
　　
　　异香成穂
　　二十二祖摩挲罗至西印土焚香而月氐国王忽睹异香成穂
　　
　　逆风香
　　竺法深孙兴公共聴北来道人与支道林瓦棺寺讲小品北来屡设疑问林辨答俱爽北道每屈孙问深公上人当是逆风家何以都不言深笑而不答曰白栴檀非不馥焉能逆风深夷然不屑波利质色香树其香逆其风而闻今返之曰白栴檀非不香岂能逆风言深非不能难正不必难也
　　
　　古殿炉香
　　问如何古殿一炉香寳盖纳师曰广大勿入齅者如何师曰六根俱不到
　　
　　买佛香
　　问动容沈古路身没乃方知此意如何师曰偷佛钱买佛香曰学人不师曰不即烧香供养本耶娘
　　
　　戒定香
　　释氏有定香戒香韩侍郎赠僧诗云一灵令用戒香熏
　　
　　结愿香
　　省郎逰花岩寺岩下见老僧前有香炉烟穟甚僧谓曰此檀越结愿香尚在而檀越已三生矣陈去非诗再烧结愿香
　　
　　香偈
　　谨爇道香徳香无为香无为清浄自然香妙洞真香灵寳恶香朝三界香香满琼楼玉境徧诸天法界以此真香腾空上奏爇香有偈返生寳木沉水奇材瑞气氤氲祥云缭绕上通金阙下入幽
　　
　　香光
　　楞严经大势至法王子云如染香人身有香气此则名曰香光
　　
　　香炉
　　炉之名始见扵周礼冢宰之属宫人凡寝中共炉炭
　　
　　博山香炉
　　武帝内有博山炉盖西王母遗帝者皇太子初拜有铜博山香炉丁缓作九层博山香炉镂琢奇禽怪兽皆自然能动其炉象海中博山下盘贮汤使润气蒸香以象海之四环
　　
　　被中香炉
　　长安巧工丁缓作被中香炉亦名卧褥香炉本出房风其法后絶缓始更为之机环运转四周而炉体常平可置扵被褥故以为名今之香球是也
　　
　　熏炉
　　尚书郎入直台中给女侍史二人皆选端正指使従直女侍史执香炉烧熏以从入台中给使衣
　　
　　金炉
　　魏武上御物三十种有纯金香炉一枚
　　
　　麒麟
　　晋仪礼大朝郎镇官以金镀九尺麒麟大炉唐薛逢诗云兽坐金床吐碧烟是也
　　
　　帐角香炉
　　石季伦冬月为暖帐四角安缀金银凿镂香炉
　　
　　鹊尾香炉
　　宋玉贤山阴人也既禀女质厥志弥髙自童年及笲应适外兄许氏宻具法服登车既至大门时及交礼更着黄巾裙手执鹊尾香炉不亲妇礼宾主骇愕夫家力不能屈乃放还遂出家梁大同初隠弱溪之间法苑珠林云香炉有柄可爇者曰鹊尾香炉
　　
　　百寳炉
　　唐安乐公主百寳香炉长二丈
　　
　　香炉为寳子
　　钱镇州诗虽未脱五季余韵然回环读之故自娓娓可观题者多云寳子弗知何物以余考之乃迦叶之香炉上有金华华内有金台即台为寳子则知寳子乃香炉耳亦可为此诗但圜若重然岂汉丁缓被中之制乎
　　
　　贪得铜炉
　　何尚之奏庾仲文贪贿得嫁女具铜炉四人举乃胜
　　
　　母梦香炉
　　陶弘景母梦天人手执香炉来至其所已而有娠
　　
　　失炉筮卦
　　稽卢氏失博山香炉吴泰筮之曰此物质虽为金其实众山有树非林有孔非泉阊阖晨兴见发青烟此香炉也语其处即求得
　　
　　香炉堕地
　　侯景呼东西南北皆谓为厢景幕床东无故堕景曰此东厢香炉那忽下地识者以为湘东军下之征云
　　
　　覆炉示兆
　　齐建武中明帝召诸王南康侍读江泌忧念府王子琳访志公道人问其祸福志公覆香炉灰示之曰都尽无余后子琳被害
　　
　　香炉峯
　　庐山有香炉峯李太白诗云日照香炉生紫烟来鹏诗云云起炉峰一炷烟
　　
　　熏笼
　　晋东宫故事云太子纳妃有衣熏笼当亦秦汉之制也
　　
　　传 
　　
　　天香传
　　丁谓之 
　　香之为用従古矣所以奉髙明所以达蠲洁三代禋享首惟馨之荐而沉水熏陆无闻焉百家记萃芳之美而萧茒郁鬯不尊焉礼云至敬不享味贵气臭也是知其用至重采制初略其名实繁而品类丛脞矣观乎上古帝皇之书释道经典之说则记録绵逺赞烦严重色目至众法度殊絶西方圣人曰大小世界上下内外种种诸香又曰千万种和香若香若丸若末若坐以至华香果香树香天和合之香又曰天上诸天之香又佛土国名众香其香比于十方人天之香最为第一仙书云上圣焚百寳香天真皇人焚千和黄帝以沉榆蓂荚为香又曰真仙所焚之香皆闻百里有积烟成云积云成雨然则与人间所共贵者沉水熏陆也故经云沉水坚株又曰沉水香圣降之夕神导从有捧炉香者烟髙丈余其色正红得非天上诸天之香非三皇寳斋香珠法其法杂而末之色色至细然后丛聚杵之三万缄以良噐载蒸载和豆分而丸之珠贯而暴之且曰此香焚之上彻诸天盖以沉水为宗熏陆副之也是知古圣钦崇之至厚所以备物寳妙之无极谓奕世寅奉香火之笃鲜有废日然萧茅之类随其所备不足观也祥符初奉诏充天书扶持使道场科醮无虚日永昼达夕寳香不絶乗舆肃谒则五上为礼馥烈之异非世所闻大约以沉水乳为末龙香和剂之此法累禀之圣祖中禁少知者况外司耶八年掌国计两镇旄钺四领枢轴俸给颁赉随日而隆故苾芬之着特与昔异袭庆奉祀日赐供乳香一百二十斤在宫观宻赐新香动以百数由是私门之沉乳足用有唐杂记言明皇时异人云醮席中每焚乳香灵祗皆去人至扵今惑之真宗时亲禀圣训沉乳二香所以奉髙天上圣百灵不敢当也无他言上圣即政之六月授诏罢相分务西洛寻遣海南忧患之中一无尘虑越惟永昼晴天长霄垂象炉香之趣益増其勤素闻海南出香至多始命市之扵闾里间十无一有假版官裴鹗者唐宰相晋公中令公之裔孙也土地所宜悉究本末且曰琼管之地黎母山酋之四部境域皆枕山麓香多出此山甲于天下然取之有时售之有主盖黎人皆力耕治业不以采香専利闽越海贾惟以余杭船即市香每岁冬季黎峒俟此船方入山采州人従而贾贩尽归船商故非时不有也香之类有四曰沉曰栈曰生结曰黄熟其为状也十有二沉香得其八焉曰乌文格土人以木之格其沉香如乌文木之色而泽更取其坚格是美之至也曰黄蜡其表如蜡少刮削之黳紫相半乌文格之次也曰牛目与用及蹄曰雉头洎髀若骨此沉香之状土人别曰牛眼牛角牛蹄鸡头鸡腿鸡骨曰昆仑梅格栈香也此梅树也黄黑相半而稍坚土人以此比栈香也曰虫镂凡曰虫镂其香尤佳盖香兼黄熟虫蛀及攻腐朽尽去菁英独存者也曰伞竹格黄熟香也如竹色黄白而带黑有似栈也曰茅叶如茅叶至轻有入水而沉者得沉香之余气也燃之至佳土人以其非坚实抑之黄熟也曰鹧鸪斑色驳杂如鹧鸪羽也生结香也栈香未成沉者有之黄熟未成栈者有之凡四名十二状皆出一本树体如白杨叶如冬青而小肤表也标末也质轻而散理疎以粗曰黄熟黄熟之中黒色坚劲者曰栈香栈香之名相甚逺即未知其惟沉香为状也肉骨颕脱芒角锐利无大小无厚薄掌握之有金玉之重切磋之有犀角之劲縦分断琐碎而气脉滋益用之与臭块者等鹗云香不欲絶大围或有附扵枯枿扵曲枝蛰蔵深根或抱贞木本或挺然结实混然成形嵌若岩石屹若归云如矫首龙如峩冠鳯如麟植趾如鸿铩翮如曲肱如骈指但文理宻致光彩明莹斤斧之迹一无所及置噐以验如石投水此香寳也千百一而已矣夫如是自非一气粹和之凝结百神祥异之含育则何以羣木之中独禀灵气首出庶物得奉髙天也占城所产栈沉至多彼方贸迁或入番禺或入大食大食贵重栈沉香与黄金同价乡耆云比岁有大食番舶为风所逆寓此属邑首领以富有自大肆筵设席极其夸诧州人私相顾曰以赀较胜诚不敌矣然视其炉烟蓊郁不举干而轻瘠而燋非妙也遂以海北岸者即席而焚之髙烟杳杳若引束絙浓腴湒湒如练凝漆芳馨之气持久益佳大舶之徒由是披靡生结者取不俟其成非自然者也生结沉香品与栈香等生结栈香品与黄熟等生漆黄熟品之下也色泽浮虚而肌质散缓燃之辛烈少和气久则渎败速用之即佳不同栈沉成香则永无朽腐矣雷化髙窦亦中国出香之地比海南者优劣不侔甚矣既所禀不同而售者多故取者速也是黄熟不待其成栈栈不待其成沉盖取利者戕贼之深也非如琼管皆深洞黎人非时不妄剪伐故树无夭折之患得必皆异香曰熟香曰脱落香皆是自然成香余杭市香之家有万斤黄熟者得真栈百斤则为稀矣百斤真栈得上等沉香十数斤亦为难矣熏陆乳香之长大而明莹者出大食国彼国香树连山络野如桃胶松脂委于石地聚而敛之若京坻香山多石而少雨载询番舶则云昨过乳香山下彼人云此山不雨已三十年香中带石末者非滥伪也地无土也然则此树若生泥涂则香不得为香矣天地植物其有乎赞曰百昌之首备物之先于以相禋于以告虔孰歆至德孰享芳烟上圣之圣髙天之天
　　
　　序
　　和香序
　　麝本多忌过分必害沉实易和盈斤无伤零藿燥虚詹糖粘湿甘松苏合安息郁金捺多和罗之属并被扵外固无取扵中土又膏昏蒙甲馢浅俗非惟无助扵馨烈乃当弥増扵尤疾也此序所言悉以比类朝士麝木多忌比庾憬之膏昏比羊保甲馢浅俗比徐湛之甘松苏合比恵休道人沉实易和盖自比也笑兰香序吴僧罄宜笑兰香序曰岂非韩魏公所谓浓梅而黄太史所谓藏春者耶其法以沉为君鸡舌为臣北苑之臣秬鬯十二叶之英铭华之粉柏麝之脐为佐以百花之液为使一炷如芡子许油然郁然若齅九畹之兰而浥百畆之蕙也
　　
　　说
　　香说
　　程泰之
　　秦汉以前二广未通中国中国无今沉脑等香也宗庙焫萧灌献尚郁食品贵椒至荀卿氏方言椒兰汉虽已得南粤其尚臭之极者椒房郎官以鸡舌奏事而已较之沉脑其等级之髙下不类也惟西京杂记载长安巧工丁缓作被下香炉颇疑已有今香然刘向铭博山炉亦止曰中有兰绮朱火青烟玉台新咏说博山炉亦曰朱火然其中青烟扬其间香风难久居空令蕙草残二文所赋皆焚兰蕙而非沉脑是汉虽通南粤亦未见粤香也汉武内载西王母降爇婴香等品多名异然疑后人为之汉武奉仙穷极宫室帷帐噐用之丽汉史备记不遗若曽剏古来未有之香安得不记
　　
　　铭
　　博山炉铭
　　刘向
　　嘉此正气崭巗若山上贯太华承以铜盘中有兰绮朱火青烟
　　
　　香炉铭
　　梁元帝
　　苏合氤氲飞烟若云时浓更薄乍聚还分火微难尽风长易闻孰云道力慈悲所熏
　　
　　颂
　　
　　郁金香颂
　　左九嫔
　　伊此奇香名曰郁金越此殊域厥珍来寻芬香酷烈悦目欣心明徳惟馨淑人是钦窕淑媛服之褵襟永垂名实旷世弗沉
　　
　　藿香颂
　　江文通
　　桂以过烈麝以太芬攉阻夭寿扶抑人文讵如藿香微馥微馚摄灵百仭养气青云
　　
　　瑞沉寳峰颂并序
　　臣建谨案史记策曰有神在江南嘉林中嘉林者兽无虎狼鸟无枭草无毒螫野火不及斧斤不至是谓嘉林在其中常巢扵芳莲之上在胁书文曰甲子重光得我者为帝王由是观之岂不伟哉臣少时在书室中雅好焚香有海上道士向臣言曰子知沉之所出乎请为子言盖江南有嘉林嘉林者美木也木美则坚实坚实则善沉或秋水泛溢美木漂流沉扵海底蛟龙蟠伏扵上故木之香清烈而恋水涛濑淙激扵下故木之形嵌空而类山近得小山扵海贾巉巗可爱名之曰瑞沉寳峰不敢藏诸私室谨斋荘洁诚跪进玉陛以为天寿圣节瑞物之献臣建谨拜手稽首而为之颂曰大江之南粤有嘉林嘉林之木入海而沉蛟龙枕之香冽自清涛濑潄之峰岫乃成海神愕视不敢閟藏因潮而出瑞我明昌明昌至治如沉馨香明昌睿算如山久长臣老且耄圣恩曷报歌颂陈诗以配天保
　　
　　赋
　　迷迭香赋
　　魏文帝
　　播西都之丽草兮应青春之凝晖流翠叶扵纎柯兮结微根扵丹墀芳莫秋之幽兰兮丽昆仑之英芝信繁华之速逝兮弗见雕扵严霜既经时而收采兮遂肃杀以増芳去枝叶而持御兮入绡縠之雾裳附玉体以行止兮顺微风而舒光
　　
　　
　　郁金香赋
　　傅玄
　　叶萋萋以翠青英藴藴以金黄树晻霭以成阴气芬馥以含芳陵苏合之殊珍岂艾蒳之足方荣耀帝香播紫宫吐芬烈万里望风
　　
　　芸香赋
　　傅咸
　　携昵友以逍遥兮览伟草之敷英慕君子之覆兮超托躯扵朱庭俯引泽扵月壤兮仰吸润乎太清繁兹緑叶茂此翠茎叶叶猗猗兮枝妍媚以回萦象春松之含曜兮郁蓊蔚以葱青
　　
　　幽兰赋
　　杨炯
　　维幽兰之芳草禀天地之纯精抱青紫之奇色挺龙虎之佳名不起林而独秀必固本而丛生尔乃丰茸十步绵连九畹茎受露而将低香従风而自逺当此之时丛兰正滋美庭闱之孝子循南陔而采之楚襄王兰台之宫零落无丛汉武帝猗兰之殿荒凉变闻昔日之芳菲恨今人之不见至若桃花水上佩兰若而续魂竹箭山阴坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晚授燕女扵春闺降陈王扵秋坂乃有送客金谷林塘坐曛鹤琴未罢龙剑将分兰缸烛耀兰麝气氤舞袖回雪歌声遏云度清夜之未艾酌兰英以奉君若夫灵均放逐离羣散侣乱鄢郢之南都下潇湘之北渚步迟迟而适怨心郁郁而懐楚徒眷恋扵君王敛精神扵帝女河洲兮极目芳菲兮袭予思公子兮不言结芳兰兮延伫借如君章有徳通神感灵悬车旧馆请老山庭白露下而警鹤秋风髙而乱萤循阶除而下望见秋兰之青青重曰若有人兮山之阿纫秋兰兮岁月多思握之兮犹未得空佩之兮欲如何遂抽琴转操为幽兰之歌歌曰幽兰生兮于彼朝阳含雨露之津润吸日月之休光美人愁思兮采芙蓉扵南浦公子忘忧兮树萱草扵北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引凤雏鸿归燕去紫茎歇露往霜来緑叶枯悲秋风之一败与万草而为刍
　　
　　木兰赋并序
　　李华
　　华容石门山有木兰树乡人不识伐以为薪余一本方操柯未下县令李韶行春见之息焉其阴喟然叹曰功刋桐君之书名载骚人之词生于遐深委扵薪燎天地之产珍物将焉用之爰戒虞衡禁其剪伐按本草木兰似桂而香去风热明耳目在木部上篇乃采斫以归理疾多验由是逺近従而采之干剖支分殆枯槁矣士之生世出处语黙难乎哉韶余従子也常为余言感而为赋云溯长江以遐览爱楚山之寂寥山有嘉树兮名木兰郁森森以苕苕当圣政之文明降元和于九霄更冷之为虐贯霜雪而不凋白波润其根柢雪畅其枝条沐春雨之濯濯鸣秋风以萧萧素肤紫肌緑叶缃蒂疎宻耸附髙卑蔽华如雪霜实若星丽节劲松竹香浓兰桂宜不植扵人间聊独立扵天际徒翳荟兮为邻挺坚芳兮此身嘉名列扵道书坠露饮乎骚人至若灵山雾歇蔼蔼林樾当楚泽之晨霞映洞庭之夜月发聪明扵视聴洗烦浊扵心骨韵众壑之空峒澹微云之灭没草露白兮山凄凄鹤既唳兮猿复啼窅深林以冥冥覆百仭之溪彼逸人兮有所思恋芳阴兮步迟迟怅幽独兮人莫知懐馨香兮将为谁惋樵父之无恵混众木而皆尽指书类而挥斤遇仁人之不忍伊甘心而剿絶俄固柢于倾陨怜春华而朝搴兮顾落日而回轸达者有言巧劳智忧养命蠲疫人胡不求枝残体剥泽尽枯留顦悴空山离披素秋鸟避弋而髙翔鱼畏网而深不材则终其天年能鸣则危扵俎羞奚此木之不终独隠见而罹忧自昔沦芳扵朝市坠实扵林丘徒郁咽而无声可胜言而计筹者哉吾闻曰人助者信神聴者直则臧仓譛言宣尼失职出处语黙与时消息则子云投合方回受殛故知天地无心死生同域纭纭品物物有其极至人者要惟循于自然寜任夫智之与力虽贤愚各全其好恶草木不夭其生植已而已而翳不可得
　　
　　沉香山子赋
　　苏子瞻
　　古者以芸为香以兰为芬以郁鬯为祼以脂萧为焚以椒为坚以蕙为熏杜蘅带屈菖蒲荐文麝多忌而本膻苏合若香而实荤嗟吾知之何为六入之所分方根尘之起灭常颠倒其天君每求似扵髣髴或鼻劳而妄闻独沉水为近正可以配薝卜而并云矧儋崖之异产实超然而不羣既金坚而玉润亦鹤骨而龙筋惟膏液之内足故把握而兼斤顾占城之枯朽宜爨釜而燎蚊宛彼小山巉然可欣如太华之倚天象小孤之插云往寿子之生朝以写我之老勤子方面壁以终日岂亦终归田而自耘幸置此扵几席养幽芳扵帨帉无一徃之发烈有无穷之氤氲岂非独以饮东坡之寿亦所以食人之芹也
　　
　　鸡舌香赋
　　颜博文
　　沈括以丁香为鸡舌而医者疑之古人用鸡舌取其芬芳便扵奏事世俗蔽扵所习以丁香状之扵鸡舌大不类也乃慨然有感为赋以解之嘉物之产窜山谷其根盘贮龙隠蛇伏期微生之可保处幽翳而自足方吐英而布叶似干世而无欲郁郁娇黄绰绰疎緑偶咀嚼而有味以奇功而见録攘肌被逼粉骨遭辱虽功利之及人恨此身之莫赎惟彼鸡舌味和而长气烈而可与君子同升庙堂发胸臆之藻绘粲齿牙之氷霜一语不忌泽及四方溯日月而上征与鸳鹭而同翔惟其施之得宜岂凡物之可当以彼疑似犹有可议虽二名之靡同渺不害其为贵彼凤而龙凖谓蜂目而乌喙况称诸木之长稽形而实质类者哉殊不知天下之物窃名者多矣鸡肠鸟啄牛舌马齿川有羊蹄山有鸢尾龙胆虎掌豨膏耳鸱脚羊眼鹿角豹足彘颅狼狗脊马目燕颔之黍虎皮之稻莼贵雉尾药尚鸡爪葡萄取象扵身乳婆律谬称扵龙脑笋鸡胫以为珍瓠牛角而贵早亦有鸭脚之葵狸头之鱼甲之松鹤翎之花以鸡头龙眼而充果以雀舌鹰爪而名茶彼争功而擅价咸好大而喜夸其间名实相叛是非迭居得其实者如圣贤之在髙位无其实者如名噐之假盗躯嗟所遇之不同亦自贤而自愚彼方遗臭扵海上岂芬芳之是娱嫫母饰貌而荐衾西子掩面而守闾饵酰醤而委醍醐佩碔砆而捐琼琚舍文茵兮卧籧篨习薤露兮废笙竽剑非锥而补履骥垂头而驾车蹇不遇而被谤将栖栖而焉图是香也市井所缓廊庙所急岂比马蹄之近俗燕尾之就湿聴秋雨之淋淫若苍天为兹而雪泣若将有人依甲之屏炷鹊尾之炉研以凤咮笔以须作蜂腰鹤膝之语为鹄头蝱脚之书为兹香而解嘲明气类而不殊愿获用于贤相蔼芳烈于天衢
　　
　　铜博山香炉赋
　　梁昭明太子
　　禀至精之纯质产灵岳之幽深探众倕之妙运公输之巧心有蕙带而巗亦霓裳而升仙写崧山之巃嵸象邓林之芊眠扵时青烟司寒晨光翳景翠帷已低兰膏未屏炎蒸内耀苾芬外似庆云之呈色若景星之舒光信名嘉而用美永为玩扵华堂
　　
　　诗
　　诗句
　　百和裛衣香金泥苏合香红罗复斗帐四角垂香囊卢家兰室桂为梁中有郁金苏合香合欢襦重百和香彩墀散兰麝风起自生香灯影照无寐心清闻妙香朝罢香烟携满袖燕寝凝清香袅袅沉水烟披书古芸馥守帐燃香暮沉香火暖茱茰烟豹尾香烟灭重熏异国香多烧荀令香然香气散不飞烟罗衣亦罢熏沉水熏衣白璧堂丙舍无人遗烬香夜烧沉水香香烟横碧缕珠緑凝篆香焚香破今夕燕坐独焚香焚香澄神虑向来一瓣香敬为曾南丰博山炉中百和香郁金苏合及都梁金炉絶沉燎熏炉鸡香博山炉烟吐香雾龙炉傍日香炉烟添栁重金炉兰麝香炉熏暗徘徊金炉细炷通睡鸭香炉换夕熏荀令香炉可待熏衣冠身惹御炉香博山炉吐五云香蓬莱宫绕玉炉香喷香睡兽髙三只绣屏银鸭香蓊蒙浥浥炉香初泛夜日烘荀令炷香炉午梦不知縁底事篆烟烧尽一盘花微风不动金猊香
　　
　　宝熏
　　黄鲁直
　　贾天锡恵寳熏以兵卫森画燕寝凝清香
　　十诗报之
　　险心万仞躁欲生五兵隠几香一炷灵台湛空明昼食鸟窥台宴坐日过砌俗氛无因来烟霏作舆卫石蜜化螺甲榠樝煑水沉博山孤烟起对此作森森轮囷香事已郁郁著书画谁能入吾室脱汝世俗械贾侯懐六韬家有十二天资喜文事如我有香癖林花飞片片香归衔泥燕开合和春风还寻蔚宗公虚采芹宫行乐在小寝香光当发闻色败不可稔床帷夜气馥衣桁晓烟凝风沟鸣急雪睡鸭照华灯雉尾映鞭声金炉拂太清班近闻香早归来学得成衣篝丽纨绮有待乃芬芳当念真富贵自熏知见香帐中香二首山谷百炼香螺沉水寳熏近出江南一穂黄云绕几深禅相对同螺甲割昆仑耳香材屑鹧鸪斑欲雨鸣鸠日永不惟睡鸭春闲戏用前韵海上有人逐臭天生鼻孔司南但印香巗本寂不必丛林徧我读蔚宗香文章不减二班误以甲为浅俗却知麝要防闲和鲁直韵东坡四句烧香偈子随香徧满东南不是闻思所及且令鼻观先万卷明窓小字眼花只有斓斑一炷烟消火冷半生身老心闲次韵答子瞻山谷置酒未容虚左论诗时要指南迎笑天香满袖喜君先赴朝迎燕温风旋旋润花小雨斑斑一炷香中得意九衢尘里偷闲再和置酒未逢休沐便同越北燕南且复歌呼相和隔墙知是曺丹青已是前世竹石时窥一斑五字还当靖节数行谁似
　　
　　
　　印香
　　东坡子由生日以檀香观音像及新合印香银篆盘为寿栴檀婆律海外芬西山老脐柏所熏香螺脱黡来相羣能结缥缈风中云一灯如萤起微焚何时度尽缪篆纹缭绕无穷合复分绵绵浮空散氤氲东坡持是寿夘君君少与我师皇坟旁资老耼释迦文共厄中年蝇蚊晚遇斯须何足云君方论道承华勋我亦旗鼔严中军国恩未报敢不勤但愿不为世所醺尔来白发不可耘问君何时返乡枌收拾散亡理放纷此心实与香俱焄闻思大士应已闻沉香石东坡壁立孤峯倚砚长共凝沉水得顽苍欲随楚客纫兰佩谁信吴儿是木肠山下曽逢化私石玉中还有辟邪香早知百和俱灰烬未信人言弱胜刚凝斋香曽子固每觉西斋景最幽不知官是古诸侯一尊风月身无事千里耕桑岁共秋云水醒心鸣好鸟玉泉清耳潄沉流香烟细细临黄卷凝在香烟最上头肖梅香张吉甫江村招得玉妃魂化作金炉一炷云但觉清芬暗浮动不知碧篆已氤氲春收东合帘初下梦想西湖被更熏真似吾家雪溪上东风一夜隔篱闻香界朱晦庵幽兴年来莫与同滋兰聊欲泛东风真成佛国香云界不好淮山桂树丛花气无边醺欲醉灵芬一静还通何须楚客纫秋佩坐卧经行向此中次韵苏藉返魂梅六首陈子髙谁道春归无觅处眠斋香雾作春昏君诗似说江南信试与梅花招断魂东风欺人底薄相花信无端冲雪来妙手谁知煨烬里等闲种得腊前梅花开莫奏伤心曲花落休矜称面妆只忆梦为蝴蝶去香云宻处有春光老夫粥后惟躭睡灰暖香浓百念消不学东门醉公子鸭炉烟里逞风标鼻根无奈重香绕编处春随夜色匀眼底狂花开底事依然看作一枝春漫道君家四壁空衣篝沉水晚朦胧诗情似被花相恼入我香奁境界中龙涎香刘子晕瘴海骊龙供素沫蛮村花露浥情滋微鼻观犹疑似全在炉烟未发时烧香曲李商隠钿云蟠蟠牙比鱼孔雀翅尾蛟龙须漳宫旧様博山炉楚娇捧笑开芙蕖八蚕茧绵小分炷兽焰微红隔云母白天月泽寒未冰金虎含秋向东吐玉佩呵光铜照昏帘波日暮冲斜门西来欲上茂陵树柏梁已失栽桃魂露庭月井大红气轻衫薄袖当君意蜀殿琼人伴夜深金銮不问残灯事何当巧吹君懐度襟灰为土填清露焚香邵康节安乐窝中一炷香陵晨焚意岂寻常祸如能免人须谄福若待求天可量且异缁黄徼庙貌又殊儿女裛衣裳非图闻道至于此金玉谁家不满堂焚香杨廷秀琢瓷作鼎碧扵水削银为叶轻如纸不文不武火力均闭阁下帘风不起诗人自炷古龙涎但令有香不见烟素馨欲开末利折底迅龙涎和檀栈平生饱食山村味不料此香殊妩媚呼儿急取蒸木犀却作书生真富贵烧香陈去非明窓延静画黙坐息诸縁聊将无穷意寓此一炷烟当时戒定慧妙供均人天我岂不清于今醒心然炉香袅孤碧云缕飞数千悠然凌空去缥缈随风还世事有过现薫性无变迁应如水中月波定还自丸焚香郝伯常花落深庭日正长蜂何撩遶燕何忙匡床不下凝尘满消尽年光一炷香觅香磬室从来一物无博山惟有一香炉而今荀令真成癖祇欠精神袅坐隅觅香颜博文王希深合和新香烟气清洒不类寻常等可以为道人开笔端消息玉水沉沉影铜炉袅袅烟为思丹凤髓不爱老龙涎皂帽真闲客黄衣小病仙定知云屋下绣被有人眠修香陆放翁空庭一炷上有神明家庙一炷曾英祖灵且祈持此而已此而不为吁嗟已矣香炉四座且莫喧愿聴歌一言请说铜香炉崔巍象南山上枝似松柏下根据铜盘雕文各异类离娄自相连谁能为此噐公输与鲁般朱火然其中青烟扬其间顺入君懐里四座莫不欢香风难久居空令蕙草残博山香炉刘绘参差郁佳丽合沓纷可怜蔽亏千种树出没万重山上镂秦王子驾鹤翔紫烟下刻盘龙势矫首半衔连傍为洛水丽芝盖出岩间后有汉逰女拾翠弄全妍荣色何杂揉缛绣更相鲜麏鹿或倚林薄香芊眠撩华如不发含熏未肯然风生玉阶树露浥曲池莲寒虫飞夜室秋云没晓天博山香炉沈约凝芳俟朱燎先铸首山铜环姿信嵒奇态实玲珑赤松逰其上敛足御轻鸿蛟龙蟠其下骧首盻层穹岭侧多奇树或孤或连丛巗间有佚女垂袂似含风翚飞若未已虎视郁金雄百和清夜吐兰烟四面融如彼崇朝气触石绕华嵩
　　
　　乐府
　　词句
　　玉帐鸳鸯喷沉麝沉檀烟起盘红雾寂寞绣屏香一缕衣惹御炉香博山香炷融炉香烟冷自亭亭香草续残炉炉香静逐丝转四和袅金鳬尽日水沉香一缕玉盘香篆看徘徊金鸭香凝袖衣润费炉烟朱麝堂中香长日篆烟销香满云窓月户熏炉熟水留香绣被熏香透鹧鸪天元裕之桂子纷翻浥露黄桂华髙韵静年芳蔷薇水润宫衣软波律膏清月殿凉云袖句海仙方情縁心事两相忘衰莲枉误秋风客可是无尘袖里香天香王沂孙孤峤蟠烟层涛悦月骊宫夜采铅水讯逺槎风梦深薇露化作断魂心字红瓷火还玉指一缕萦帘翠影依稀海风云气回娇半醉剪青灯夜寒花碎更好故溪飞雪小窓深闭荀令如今顿老摠忘却尊前旧风味漫惜余熏空篝素被
　　
　　庆清朝慢 软香
　　詹天
　　
　　红雨争霏芳尘生润将春都捣成泥分明蕙风薇露花气迟迟无奈汗酥浥透温柔乡里湿云痴偏厮称霓裳霞佩玉骨冰肌谁品处谁咏处蓦然地不在洎意闻欵欵生绡扇底嫩凉动个些儿似醉浑无气力海棠一色睡臙脂真奇絶这般风韵韩寿争知
　　
　　陈氏香谱卷四