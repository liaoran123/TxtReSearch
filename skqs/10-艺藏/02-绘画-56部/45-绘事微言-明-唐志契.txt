　　钦定四库全书

　　子部八

　　绘事微言

　　艺术类一

　　书画之属

　　提要

　　（臣）等谨案绘事微言二卷眀唐志契撰志契字敷五江都诸生与弟志尹并能画而志契尤以山水擅名是编乃其所著画谱姜绍书以为颇得六法之藴者也所录画家名论自南齐谢赫而下至眀李日华诸人皆芟除芜冗择取精华沿袭未考者如梁元帝画松石格不知为赝本王维山水论一篇见于王氏画苑此则以为洪谷子荆浩作而又误题为画山水赋林泉髙致本河阳郭思追述其父熙遗迹今即以为熙作盖技艺之流多喜依托古人以神其授受地师动称郭璞术家每署刘基踵谬承讹猝难究诘但所言中理即可无事深求至其自着论断则多中肯綮如云作画以气韵为本读书为先诚确论也味其语可以知其非庸史矣故钦定佩文斋书画谱采志契之说颇多云

　　乾隆四十二年五月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　绘事微言卷上

　　（明）唐志契撰

　　品画录【南齐谢赫】

　　画有六法一曰气韵生动二曰骨法用笔三曰应物写形四曰随类傅彩五曰经营位置六曰传模移写六法精论万古不移自骨法用笔以下五法可学而能如其气韵必在生知天纵不可以岁月到不期然而然也故气韵生动出于天成者谓之神品笔墨超絶傅染得宜意趣有余谓之妙品其得形似而不失规矩谓之能品
　　陈叔谦曰后人评画有六要六长六格总不出兹六法三品中
　　米元章曰六法该要古今画苑宗门

　　山水松石格【梁元帝】

　　夫天地造化笔墨有灵设奇巧之体势写山水之纵横或格高思逸体异丹青由是设粉壁运神情山脉溅扑首尾相应丈尺分寸约有常程树石云水俱无正形树有大小丛贯孤平扶疎曲直耸拔凌亭□隐隐半壁高潜入冥插空类剑陷地如坑秋毛冬骨夏荫春英炎绯寒碧暖日凉星巨松沁水喷之蔚泂裒茂林之幽趣割杂草之芳情泉源至曲雾破山明精□观宇桥约闗城人行犬吠兽走禽惊高墨犹緑下墨犹赪水因断而流逺云欲坠而霞轻桂不疎于吴越松不难于弟兄路广石隔天遥鸟征云中树石宜先点石上枝柯末后成高岭最嫌临刻石逺山大忌学图经审问旣然传笔法秘之勿泄于户庭

　　续画谱序

　　夫丹青妙极未易言尽虽质宗古意而文变今情立万象于胸怀传千祀于毫翰故九楼备表仙灵四门广图贤圣云阁拜伏掖庭致逺凡斯缅邈厥迹难详今所存者故冺灭多也但事有否泰人经盛衰或弱龄而重价或壮齿而声通或前后相形优劣舛错至如长康之美矫然独步终始无双荀卫曹张方之蔑矣分庭抗礼未见其人谢陆声过其实良可于邑夫调墨染翰志存精谨课兹有限应彼无方燧变墨回治点不息眼眩素缛意犹未尽加以轻重微异则妍鄙隔形丝发不从则欢惨殊观欲臻其妙不亦难乎岂可曾未涉川遽云越海俄观鱼鳖谓察蛟龙凡厥等曹未足与言画者陈思王云传出文字图生巧葢性尚风流事难兼善蹑方趾之迹易标圆行之步难虽欲游刄理解终艰空慕落尘未全识曲今莫不贵斯鸟迹而贱彼龙文消长相倾有自来矣若恶居下流自可焚笔若冥心用舍幸从所好戏陈鄙见非谓毁誉并采谢赫所遗使成一家之集且古今书评高下必诠解画无多是故备取人数不复区别其优劣可以意求也
　　湘东殿下天挺命世幼禀生知学穷性表心师造化非复景行所能希涉遇物援毫造次惊絶足使荀卫阁笔袁陆韬翰图制虽寡声闻于外矣
　　刘璞■〈酳，彳代酉〉祖之子少习门风至老笔法不渝前制体韵精研亚于其父
　　沈标触类皆涉性尚铅华甚能留意
　　谢赫操笔点刷便妙研精意在便工丽服靓妆与世更新别体细微多自赫始然气韵精灵未穷生动之致笔路纎弱不副壮雅之怀毛惠秀遒劲不及惠逺委曲有过毛棱
　　萧贲雅性精宻后来难尚含毫命素动必依真学不为人自娯而已
　　沈粲笔迹调媚专工屏幛
　　张僧繇善画塔庙超越羣工奇形异貌殊方夷夏实参其妙虽云晚出殆亚前品
　　陆萧早藉趋庭之教犹有名家之法
　　毛棱便捷有余真巧不足若比方诸父则床上安床
　　嵇宝钧聂松两人傅彩鲜丽观者悦情若辨其优劣则僧繇之亚
　　焦宝愿衣文树色时表新异点黛施朱重轻不失今衣冠绪裔未有好学丹青如愿者矣
　　袁质风神俊爽不坠家声曾见草庄周木鴈卞和抱璞两图笔势遒正继父之美虽语迹异途而理归一致
　　僧珍惠觉珍蘧道敏之甥觉姚昙度之子并弱年渐渍亲承训朂珍乃易于酷似觉岂难负析薪
　　吉底俱摩罗菩提佛佗并外国比丘无以定其差品解债全法章蘧不逮通变
　　兹评未知当否姑存以备参考

　　山水诀【唐摩诘王维】

　　夫画道之中水笔最为上自然而成造化之功咫尺而写千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峯最高宜耸客山须是奔趋回抱处僧舍可安水陆邉人家宜置村庄着数树以成林枝须抱体山崖合一水而瀑泻泉不乱流渡口只宜寂寂行人须是疎疎泛舟檝之桥梁且宜高耸着渔人之钓艇低乃无妨悬崖险峻之间好安怪木峭壁巉岩之处莫可通途逺岫与云容相接遥天共水色交光山钩锁处沿流最出其中路接危时栈道可安于此平地楼台偏宜高栁映人家名山寺观雅称奇松衬楼阁逺景烟笼深岩云锁酒旗则当路高悬客帆宜遇风张挂逺山须要低排近树惟宜拔迸手亲笔研之余有时游戏三昧岁月遥永颇探幽微妙悟者不在多言善学者还从规矩

　　画山水赋【唐豫章洪谷子荆浩】

　　凡画山水意在笔先丈山尺树寸马豆人逺人无目逺树无枝逺山无皴隐隐似眉逺水无波高与云齐此其诀也山腰云塞石壁泉塞楼台树塞道路人塞石看三面路看两蹊树观顶□水看岸基此其法也凡画山水尖削者峯平夷者岭削壁者崕有穴者岫悬石者岩形圆者峦路通者川两山夹路者壑两山夹水者涧水注者溪泉通者谷路下小土山者坡极目而平者坂若能别辨此类则粗知山水之彷佛也观者先看气象后辨清浊分宾主之朝揖列羣峰之威仪多则乱少则慢不多不少要分逺近逺山不得连近山逺水不得连近水山腰回抱寺观可安断岸乱堤小桥可置有路处人行无路处林木岸断处古渡山断处荒村水阔处征帆林宻处店舍临崖古木露根而藤纒临流石屏嵌空而水疾凡作林木逺者疎平近者高宻有叶者枝柔无叶者枝硬松皮如鳞栢皮纒身生于土者修长而净直长于石者拳曲而伶仃古木节多而半死寒林扶疎而萧森春景则雾锁烟笼树林隐隐逺水拖蓝山色堆青夏景则林木蔽天緑芜平坂倚云瀑布行人羽扇近水幽亭秋景则水天一色簌簌疎林雁横烟塞芦袅沙汀冬景则树枝雪压老樵负薪渔舟倚岸水浅沙平冻云黯淡酒帘孤村风雨则不分天地难辨东西行人伞笠渔父蓑衣有风无雨但看树枝有雨无风枝叶下垂雨霁则云収天碧山光添翠网晒斜晖晓景则千山欲曙雾霭霏霏朦胧残月晓色熹微暮景则山衔残日帆卸江湄路人归急半掩柴扉或烟斜雾横或逺岫云归或秋江晚渡或古塜断碑如此之类须要笔法布置更看临期山形不得重犯树头不得整齐山借树为衣树借山为骨树不得繁要见山之秀丽山不可乱要显树之精神若留意于此者须心会于玄微

　　笔法记

　　大行山有洪谷其间数亩之田吾常耕而食之有日登神钲山四望回迹入大岩扉苔径露水怪石祥烟疾进其处皆古松也中独围大者皮老苍藓翔鳞乘空蟠虬之势欲附云汉成林者爽气重荣不能者抱节自屈或回根出土或偃□巨流挂岸盘溪披苔裂石因惊其异遍而赏之明日携笔复就写之凡数万本方如其真明年春来于石鼓岩间遇一叟因问具以其所来由而答之叟曰子知笔法乎夫画有六要一曰气二曰韵三曰思四曰景五曰笔六曰墨曰画者笔也但贵似真而已乎叟曰不然画者画也度物象而取其真物之华取其华物之实取其实不可执华为实若不知实苟似可也图真不可也曰何以为似何以为真叟曰似者得其形遗其气真者气质俱盛凡气传于华遗于象象死者也曰耕生昧本玩笔取兴终无所成惭惠受要定画不能叟曰名贤纵乐琴书图画必屏杂欲子旣亲善但期终始所学与子备言气者心随笔运取象不惑韵者隐迹立形备义不俗思者则拨大要凝相形物景者制度时因搜妙创真笔者难依法则运转变通不质不形如飞如动墨者高低晕淡品物浅深文彩自然似非因笔复曰神妙奇巧神者亡有所为任运成象妙者思经天地万类性情文理合仪品物流笔奇者荡迹不测与真景或乖异乃其理偏得此者亦为有笔无思巧者雕缀小媚假合大经强写文章增邈气象此谓实不足而华有余凡笔有四势谓筋肉骨气笔絶而断谓之筋起伏成实谓之肉生死刚正谓之骨迹画不败谓之气故知墨太质者失其体色微者败正气筋死者无肉迹断者无筋妩媚者无骨夫病有二一曰无形二曰有形有形病者花木不时屋小人大或树高于山桥不登于岸可度形之类也无形之病气韵俱泯物象全乖笔墨虽行类同死物以斯格拙不可删修子旣好写云林山水须明物象之源夫木之生各受其性松之生也枉而不曲如宻如疎势旣独高枝低复偃倒挂未坠于地下分层似叠于林间如君子之德风也有画如飞龙蟠虬狂生枝叶者非松之气韵也栢之生也劲而多屈繁而不华捧节有章文转随日叶如结线枝似衣麻有画如蛇如索心虚逆转亦非也其有楸桐椿栎榆栁桑槐形质皆异一一分明山水之象气势相生故尖曰峯平曰顶圆曰峦相连曰岭有穴曰岫峻壁曰崕崖间下曰岩路通山中曰谷不通曰峪谷中有水曰溪山夹水曰涧其上峯峦虽异其下冈岭相连掩映林泉依稀逺近夫画山水无此象亦非也有画流水下笔多狂文如断线无片浪高低者亦非也雾云烟霭轻重有时其势或因风象不定须去其繁华采其大要先能知此是非然后受其笔法曰自古学人孰为备矣叟曰得之者少谢赫品陆之为胜今已难遇亲踪张僧繇所遗之图甚亏其理夫随类赋彩自古有能如水晕墨则我唐代张璪员外树石气韵俱盛不贵五彩旷古絶今未之有也白云尊师气象幽妙俱得其元动用逸常深不可测王右丞笔墨宛丽气韵清高巧写成象亦动眞思李将军理深思逺笔迹甚精虽巧而华大亏墨彩项客山人树石顽涩棱角无■〈⻊追〉用墨得玄用笔无骨然于放逸不失元眞呉道子笔胜于象骨气自高树不言图亦恨无墨陈员外及僧道氛以下粗升凡格作用无奇笔墨之行甚有形迹今示子之径不能备词遂取前写异松图呈之叟曰肉笔无法筋骨皆不相转何之能用谢曰点化不凡在遇不遇敢不恭命因成古松叟见嗟异乆之曰愿子勤之可忘笔墨而有真景吾之所居即石鼓岩间所字即石鼓岩子也曰愿从侍之叟曰不必然也遂辞而去别日访之无踪后习其笔术常重所传今遂修集以为图画之轨辙云

　　山水歌【唐营丘李成】

　　凡画山水先立宾主之位次定逺近之形然后穿凿景物摆布高低落笔无令太重重则浊而不清不可太轻轻则燥而不润烘染过度而不节碎绰繁杂则失神发树枝左长右短立石势上重下轻摆布栽插势使相偎上下云烟取秀不可太多多则散漫无神左右林麓铺陈不可太繁繁则廹塞不舒山高峻无使倾危水深逺勿教穷涸路须曲折山要高低孤城置之逺邉墟市依于山脚雪天不用云烟雨里无多逺近山舍仍居隘窄渔翁要在平滩朝晴晃朗暮雨阴昏屋舍不在多间渔钓有时而作藤蔓依纒古木窠丛簇札山头高山烟锁其腰长岭云翳其脚逺水萦纡而来还用云烟以断其派怪石巉岩而立仍须土阜以培其根原野旷荡相连苍山依其低浅石须圆浑锋芒八面棱层木要交义挺干四时枯茂迅风拔木暴雨奔崖浅流则岸畔平滩深涧则陡崖直下耸坡之土必要高低则地浅烟林之木亦宜疎宻则繁絮重岩切忌头齐羣峰更宜高下孤峯逺设野水遥拖道路时隐时显桥梁或有或无逺怕阴昏近防重浊颠岩怪石不用频施峻岭枯槎也宜少作遥烟逺曙太繁恐失朝昏宻树稠林断续防他板刻山原峻险依稀樵径犹存崖岸倾危隐约云林深暗平川虽逺参差皱染而成流水泉源彷佛还多攧扑布两路有明有晦起双峯陡高陡低雾薄明爽舒晴烟霭朦胧欲雨乔木耸直蟠曲者一枝二枝乱石礧堆奇怪者三块四块点树叶稀疎间宻皴石脉以重分轻亭庵不在常施楼观仍须间作人物转顾多般野店犹防相似气象春山明昧夏木繁阴秋林摇落萧疎冬树槎牙妥帖树根栽揷龙爪宛若抓拏石布棱层根脚还须带土之字水不过三转溅瀑水不过两重侵天一道飞泉涌瀑多湍彻底翻涛巨浪浅瀬平流烟波茫茫云浪浩浩山无独木石不孤单林烟一泒便休古木数株而已乔木扶疎平野矮窠宻布山头孤烟逺自水邉薄霭骤依岩脚野桥寂寞遥通竹坞人家古寺萧条掩映松林佛塔春水绿而潋灔夏津涨而渳漫秋潦净而澄清寒泉涸而凝泚新株肥滑岸石须要皴苍古树槎牙景物还嫌秀媚分清分浊庶几轻重相兼纯重纯轻病在偏枯□□千岩万壑要低昂聚散而不同迭巘层峦但起伏峥嵘而各异不迷颠倒回还自然游戏三昧

　　叙画之源流

　　夫画者成教化助人伦穷神变测幽微与六籍同功四时并运发于天然非由述作古先圣王有龟背効灵龙图呈宝则典籍图画萌矣轩辕氏得于温洛中史皇苍颉状焉是时也书画同体而未分象制肇创而犹略无以传其意故有书无以见其形故有画天地圣人之意也按字学之体有六一古文二奇字三篆书四佐书五□篆六鸟书鸟书者即画之流也颜光禄云图载之意有三一曰图理卦象是也二曰图识字学是也三曰图形绘画是也又周官教国子以六书其三曰象形则画之意也故书画异名而同体也洎乎有虞绘画明焉旣就彰施仍深此象于是礼学大阐教化由兴故能揖让而天下治焕乎而词章备广雅云画类也尔雅云画形也释名云画挂也以彩色挂物象也故鼎锺刻则识魑魅旗章明则昭轨度清庙肃而罇彛陈广轮度而疆理辨以忠以孝尽在云台有烈有勲皆登麟阁见善足以戒恶见恶足以思贤留乎形容式昭盛德之事具其成败以传旣徃之踪记传足以叙其事不能载其容赋颂可以咏其美不能备其象图画之象所以兼之也陆士衡云丹青之兴比之雅颂宣物莫大于言存形莫善于画此之谓也昔夏之衰也抱画以奔商殷之亡也内史载图而归周燕丹请献秦王不疑萧何先収沛公乃王图画者有国之鸿宝理乱之纪纲是以汉明宫殿赞兹粉绘之功蜀郡学堂义存劝戒之道岂同博奕用心自是名教乐事

　　叙画之兴废

　　图画之妙爰自秦汉降于魏晋代不乏贤洎乎南北哲匠间出曹卫顾陆擅重价于前董展孙杨垂妙迹于后张郑两家高步于隋室大安兄弟首冠于皇朝此葢尤所烜赫也汉武创制秘阁以聚图书汉明雅好丹青别开画室又创立鸿都学以积奇艺天下之艺云集及董卓之乱山阳西迁图画缣帛军人皆取为帷嚢七十余乘遇雨道艰半皆遗弃魏晋之代固多藏蓄因寇入洛一时焚烧宋齐梁陈之君雅有好尚晋遭刘曜多所毁壊重以桓玄性贪好奇天下法书名画必使归已及玄篡逆晋府真迹玄尽得之玄败宋高祖先使臧喜入宫载焉南齐高帝科其尤精者录古今名笔不以逺近为次但以优劣为差自陆探微至范惟贤四十二人为四十二等三百四十八卷听政之余旦夕披玩梁武帝尤加宝异仍更搜葺元帝雅有才艺自善丹青古之珍奇充牣内府侯景之乱太子纲数梦秦皇焚天下书旣而内府图画数百函果为景所焚及景之平所有画皆载入江陵为西魏将于谨所陷元帝将降乃聚名画法书及典籍二十四万卷遣后阁舍人高善宝焚之帝欲投火俱焚宫嫔牵衣得免乃以宝剑斫柱将折叹曰萧氏遂至于此儒雅之道今夜穷矣于谨等于煨烬之中収其书画四千余轴归于长安陈天嘉中陈主肆意搜求所得不少及隋平陈命元帅记室参军裴矩高颎収之得八百余卷隋帝于东京观文殿后起二台东曰妙楷台藏古法书西曰宝迹台収自古名画炀帝东幸扬州尽将随驾中道船覆大半沦弃炀帝崩并归宇文化及至聊城为窦建德所取留东都者为王世充所取唐武德五年克平僭逆西都秘藏之迹维扬扈从之珍归我国家焉乃命司农宋尊贵载之以船泝河西上将至京师行经砥柱忽遭漂没所存十之一二太宗皇帝尤所耽玩更于人间购求天后朝张易之奏召天下画工修内库图画因使工人各推所长锐意模写仍旧装楷一毫不差其真者多归易之易之诛后为薛少保稷所得薛没后为岐王范所得岐初不陈奏后惧罪乃焚之禄山之乱耗散颇多肃宗不甚保持颁之贵戚贵戚不好归于好事之家沦落失散良可痛也自古兵火数焚江波屡鬬年代寖逺失坠居多倘时君不尚则阙其搜访非至人赏玩则未辨妍媸所以骏骨之不来死鼠为璞嗟乎今之人技艺鲜至此道尤衰未曾误点为蝇惟见虎成类狗彦逺家代好尚高祖河东公曾祖魏国公相继鸠集名迹经年共赏士流莫及由是万卷之书尽归王粲一厨之画惟寄桓玄元和十三年高平公鎭太原因不能承奉中贵为监军使内官魏弘简所忌骤言于宪宗曰张氏富有书画遂降宸翰索其所珍惶骇不敢缄藏实时进献并収入内库世不复见矣余者遇朱克融之乱又皆失坠进奉之外失坠之余存者纔二三轴而已虽有豪势莫能求旃聊因暇日编为此记

　　论画六法

　　昔谢赫所云六法自古罕能兼之矣彦逺试论之曰古之画或能移其形似而尚其骨气以形似之外求其画此难与俗人道也今之画纵得形似而气韵不生以气韵求其画则形似在其间矣上古之画迹简意淡而雅正顾陆之流是也中古之画细宻精微而丽展郑之流是也近代之画焕烂而求备今人之画错杂无旨众工之迹是也夫古之嫔擘纎而胸束古之马喙尖而腹细古之台阁竦峙古之服饰容曳故古画非独变态有奇意也抑亦物象殊也至于台阁树石车舆器物无生动之可拟无气韵之可侔直要位置向背而已顾恺之曰画人最难次山水次狗马其台阁一定器耳差易为也韩子曰狗马难鬼神易狗马乃凡俗所见鬼神乃谲怪之状斯言得之至于经营位置则画之总要自顾陆以降画迹鲜存者惟观呉道玄之迹可谓六法俱全气韵雄壮笔迹磊落真神异耳今人作画笔墨混于尘埃丹青和其泥滓徒污绢素岂曰绘画自古善画者莫非衣冠贵胄逸士高人妙振一时传芳百祀非里巷鄙贱之所能为也

　　论画山水树石

　　魏晋以降名迹在人间者罕见矣其画山水则羣峰之势若钿饰犀栉率皆附以树石映带详古人之意专在显其所长而不妨露其所短国初匠学者功倍愈拙不胜其色惟呉道玄天付劲毫幼抱神奥徃徃于佛寺画壁纵以怪石崩滩若可扪酌又于蜀道写貎山水由是山水之变始于呉成于二李树石之状妙于韦鶠穷于张通皆能用紫毫秃峰以掌摸色中遗巧饰外若混成又若王右丞之重深杨仆射之奇赡朱审之浓秀王宰之巧宻刘商之取象其余作者非一皆不能过之

　　叙师资传授南北时代

　　自古论画者以顾生之迹天然絶伦评者不敢一二予见顾生评论魏晋画人深自推许卫协即知卫不下于顾矣李嗣真驳谢赫云卫不合在顾之上全是不知根本良可于悒只如晋室过江王廙书画为第一书为右军之法画为明帝之师今言书画但推逸少明帝而不重土廙如此之类至多聊且举其一二若不知师资传授则未可议乎画今粗陈大畧云至如晋明帝师于王廙卫协师于曹不兴顾恺之张墨荀朂师于卫协【卫张同时并有画圣之名】史道硕王微师于荀朂卫协戴逵师于范宣逵子勃勃弟颙师于父【已上晋】陆探微师于顾恺之顾宝光袁倩师于陆顾骏之师于张墨张则师于呉暕呉暕师于江僧宝【已上宋】蘧道敏师于章继伯【蘧后胜于章】沈标师于谢赫周昙妍师于曹仲达毛惠逺师于顾惠【已上齐】袁昂师于谢张郑解倩师于聂松蘧道敏焦宝愿师于张谢曹仲达师于袁袁胜陈善见师于杨郑【杨郑之迹不辨】李雅师于张僧繇【已上隋】二阎师于郑张杨展【兼师于父毘】呉智敏师于梁寛王智慎师于二阎【极类阎之迹而少劣】道玄师于张僧繇【已上国朝】各有师资逓相仿效或自开户牖或未及门墙或青出于蓝或氷寒于水似类之间精粗有别李嗣真云三休轮奂董伯仁造其微六辔沃若展子虔居其骏而董有展之车马展无董之台阁此论为当若论衣服车轝土风人物年代各异南北有殊观画之宜在乎详审且如幅巾传于汉魏羃离起自齐隋幞头始于周朝巾子创于武德外服靴衫岂可輙施于古象衣冠组绶不宜常用于今人芒屫非塞北所宜牛车非岭南所有详辨古今之物商较风土之宜指事绘形可验时代其或生长南朝不见北朝人物习熟塞北不识江南山川游处江东不知京洛之盛此则非绘画之病也故李嗣真评董展云地处平原阙江南之胜迹参戎马乏簮裾之仪此是其所未习非其所不至如此之论便为知言譬如郑玄未辨栌梨蔡谟不识螃蟹吾所不知葢阙如也虽有不知岂可言其不博精通者所宜详辨南北之妙迹古今之名踪然后可以议乎画

　　论顾陆张呉用笔

　　或问予以顾陆张呉用笔如何对曰顾恺之之迹紧劲连绵循环超忽调格逸易风趋电疾意存笔先画尽意在所以全神气也陆探微精利润媚新奇妙絶名高宋代时无等伦张僧繇点曳研拂依卫夫人笔阵图一点一画别是一巧钩戟利剑森森然乃知书画用笔同矣国朝呉道玄古今独步前不见顾陆后无来者授笔法于张旭此又知书画用笔同矣张旣号书颠吴宜为画圣人假天造英灵不穷众皆宻于盼际我则离披其点画众皆谨于象似我则脱落其凡俗弯弧挺刃植柱构梁不假界笔直尺虬须云鬓数尺飞动毛根出肉力健有余常有口诀人莫得知数仞之画或自背起或从足先巨状诡怪肤脉连结过于僧繇矣或问予曰呉生何以不用界笔直尺而能弯弧挺刅植柱构梁对曰守其神专其一合造化之功假呉生之笔向所谓意存笔先画尽意在也凡事之臻妙者皆如是乎庖丁发硎郢匠运斤固无难也若夫效颦者徒劳捧心代斵者必伤其手意旨乱矣外物投焉岂能左手划圆右手划方耶夫用界笔直尺死画也守其神专其一是真画也运思挥毫自以为画则愈失于画矣运思挥毫意不在于画故得于画矣又问予曰夫运思精深者笔迹周宻其有笔不周者谓之如何予对曰顾陆之神不可见其盼际所谓笔迹周宻也张呉之妙笔纔一二像已应焉离披点画时见阙落此虽笔不周而意周也知至此方可议乎画或者领之而去

　　论名价品第

　　或曰昔张瓌瓘作书估论其等级甚详君曷不铨定自古名画为画估焉张子曰书画道殊不可混语书则约字以言价画则无涯以定名葢书则逡巡可成画非岁月可就所以书多于画自古而然但好之则贵于金玉不好则贱于瓦砾要之在人岂可言价

　　论识鉴収藏

　　自古蓄聚宝玩之家多矣然有収藏而未能鉴识鉴识而不善阅玩阅玩而不能装褫装褫而殊亡铨次皆好事者之病也葢非其人失其地虽近代亦朽蠧遇其人得其地则逺古亦完全良以画之贵遇其人得其地也

　　林泉高致【宋淳夫郭熙】

　　君子之所以爱夫山水者其旨安在丘园养素所常处也泉石啸傲所常乐也渔樵隐逸所常适也尘嚣缰锁此人情所常厌也烟霞仙侣此人情所常愿而不得见也直以太平盛日君亲之心两隆苟洁一身出处节义斯系岂仁人高蹈逺引为离世絶俗之行而必与箕颍埒素黄绮问芳哉然而林泉之志烟霞之侣梦寐在焉耳目絶断今得妙手郁然出之不下堂筵穷坐泉壑猿声鸟啼依约在耳山光水色滉漾夺目此岂不快人意实获我心哉此世之所以贵夫画山水本意也不此之主而轻心临之宁不芜杂神观溷浊清风乎
　　画山水有体铺叙为宏图而有余消缩为小景而不足看山水亦有体以林泉之心临之则价高以骄侈之目临之则价低
　　山水大物也须逺而观之方见一障山水之形势气象非若士女人物即掌中几上一展便见一览便尽者
　　人之学画无异学书取法锺王虞栁乆必入其髣髴至于大人达士不局于一家必兼収并览广议博考以使我自成一家然后为得今齐鲁之士惟摹营丘关陜之士惟摹范寛一已之学犹为蹈袭况人人作之哉专门之学自古为病予以为大人达士不局于一家者此也
　　栁子厚善论文余以为不止于文凡事有诀何以言之凡画不论大小多少必须注精以一之不精则神不专必严重以肃之不严则思不深必恪勤以周之不恪则景不完故积惰气而强之者其迹软懦而不决此不注精之病也积昏气而汩之者其状黯猥而不爽此神不与俱之弊也以轻心挑之者其形脱略而不圆此不严重之弊也以慢心忽之者其体疎率而不齐此不恪勤之弊也不决则失分解法不爽则失潇洒法不圆则失体裁法不齐则失紧慢法此皆作者之大病也然可与明者道
　　学画花者以一株花置瓶临其上而瞰之则花之四面得矣学画竹者取一枝竹因月夜照其影于素壁之上则竹之真形出矣学画山水者何以异哉凡游览见真山水之川谷逺望之以取其势近看之以取其质真山水之云气四时不同春融夏翳秋疎冬黯画见其大象而不为斩刻之形则云气之态度活矣真山水之烟峦四时不同春山澹冶而如笑夏山苍翠而如滴秋山明净而如妆冬山惨淡而如睡画见其大意而不为刻画之迹则烟峦之景象真矣真山水之风雨逺望可得而近者玩习不能究错综起止之势真山水之阴晴逺望可尽而近者拘狭不能得晦明隐见之迹山之人物以标道路山之楼观以标胜槪山之林木映蔽以分逺近山之溪谷断续以分浅深水之津波桥梁以足人事水之渔艇钓竿以足人意大山堂堂为众山之主所以分布以次冈阜林壑为逺近大小之宗主也其象若大君当阳而百辟奔走朝会无偃蹇背却之势也长松亭亭为众松之表所以分布以次藤萝草木为振挈依附之师帅也山近看如此逺数里看如此远数十里看又如此每逺每异所谓山形步步移也山正面如此侧面如此背面又如此每看每异所谓山形面面看也如此则一山而兼数十百山之形状可得不悉乎山春夏看如此秋冬看又如此所谓四时之景不同也山朝看如此暮看如此阴晴看又如此所谓朝暮之变态不同也如此是一山而兼数十百山之意态可得不究乎看画如真在此山中此画之景外意也见青烟白道而思行见平川落照而思望见幽人山客而思居见岩崕泉石而思游看此画令人起此心如将真即其处此画之意外妙也
　　嵩山多好溪华山多好峯衡山多好别岫常山多好列岫泰山特好主峰天台武夷庐霍雁荡岷峨巫峡天坛王屋林虑武当皆天下名山巨镇天地宝藏所出仙圣窟宅所隐奇崛神秀莫可穷其要妙欲夺其造化则莫神于好莫精于勤莫大于饱游饫看歴歴罗列于胸中而目不见绢素手不知笔墨磊磊落落杳杳漠漠莫非吾画此怀素夜闻嘉陵江水声而草圣益嘉张颠见公孙大娘舞剑器而笔势益俊者也今执笔者所养之不廓充所览之不纯熟所经之不众多所取之不精研而得纸拂拭水墨遽下不知何以缀景于烟霞之表发兴于溪山之颠哉故专于坡陀失之粗专于幽闲失之薄专于人物失之俗专于楼观失之冗专于石则骨露专于土则肉多笔迹不浑成谓之疎疎则无真意墨色不滋润谓之枯枯则无生意水不潺湲则谓之死水云不自在则谓之冻云山无明晦则谓之无日影山无隐见则谓之无烟霭今山日到处明日不到处晦山因日影之常形也明晦不分焉故曰无日影今山烟霭到处隐烟霭不到处见山因烟霭之常态也隐见不分焉故曰无烟霭
　　山大物也其形欲耸拔欲偃蹇欲轩豁欲箕踞欲盘礴欲浑厚欲雄豪欲精神欲严重欲顾盼欲朝揖欲上有葢欲下有乘欲前有据欲后有倚欲下瞰而若临观欲下游而若指麾
　　水活物也其形欲深静欲柔滑欲汪洋欲回环欲肥腻欲喷薄欲激射欲逺流欲瀑布插天欲溅扑入地欲渔钓怡怡欲草木欣欣欲挟烟云而秀媚欲照溪谷而光辉
　　山以水为血脉以草木为毛发以烟云为神彩故山得水而活得草木而华得烟云而秀媚水以山为面以亭榭为眉目以渔钓为精神故水得山而媚得亭榭而明快得渔钓而扩落
　　石者天地之骨也骨贵坚深而不浅露水者天地之血也血贵周流而不凝滞
　　山无烟云如春无花草
　　山无云则不秀无水则不媚无道路则不活无林木则不生无深逺则浅无平逺则近无高逺则下
　　山有三逺自山下而仰山巅谓之高逺自山前而窥山后谓之深逺自近山而望逺山谓之平逺高逺之色清明深逺之色重晦平逺之色有明有晦高逺之势突兀深逺之意重叠平逺之意冲融而缥缥缈缈其人物之在三逺也高逺者明了深逺者细碎平逺者冲澹明了者不短细碎者不长冲澹者不大此三逺也
　　山有三大山大于木木大于人山不数十里如木之大则山不大木不数十百如人之大则木不大
　　山欲高尽出之则不高烟霞锁其腰则高矣水欲逺尽出之则不逺掩映断其派则逺矣葢山尽出不惟无秀拔之高兼何异画碓嘴水尽出不惟无盘折之逺兼何异画蚯蚓
　　正面溪山林木盘折委曲铺设而来不厌其详所以足人目之近寻傍边平逺峤岭重叠钩连缥缈而去不厌其逺所以极人目之旷望
　　世人只知落笔作画却不知画非易事庄子谓画史解衣盘礴此真得画家之法须养得胸中寛快意思恱适则人之笑啼情状物之尖斜偃蹇自然布列于心中不觉见之于笔下晋顾恺之必构层楼以为画所此真古之达志不然则志气郁涩局在一曲如何能写貎物情摅发人思哉

　　纯全集论山【宋南阳韩纯全】

　　大抵山各有形亦各有名洪谷子言之详矣又如主山者众山中高而大者也雄气敦厚傍有辅峰丛围者岳也一山为伾小山为岋大山曰峘言峄者连而络绎也言冈者长而有脊也言堂者形如堂室也言嶂者如帏帐也言屋者左右有山相夹也言碍者多小石也多草木者谓之岵无草木者谓之垓石载土谓之崔嵬土载石谓之砠也土山曰阜平原曰坡坡高曰垄通路曰谷不相通者曰壑穷渎无所通而与水注者川也两山夹水曰涧陵夹水曰溪以上山之名状用备博雅君子之问

　　论水

　　凡水有缓急浅深此大体也有山上水曰涀涀山下水曰潺潺山涧间有水漰湍而漱石者谓之涌泉岩石间洒水滭泼而仰沸者谓之喷泉言瀑泉者巅崕峻壁之间一水飞出如綀或百尺或千尺分挂于万仞之下者也言溅瀑者□间积水欲流而石罅中片浪如滚有石迎激交流四会者也言淙者众水攒冲鸣湍叠濑喷若雷风四面丛流□□□也言泝水者不用分开一片旁注与瀑泉颇异矣□□□□夫海水则风波浩荡怒浪惊涛有两边峭壁水则不可通途漂急如箭江湖洞庭之广阔也渺无畔岸矣泉原水流其出混混矣惟溪水者山水中多用之宜盘曲掩映伏而复见以逺至近仍宜烟霞锁隐若夫砂碛者水心遶流两边急而有声中有滩也石碛者辅岸絶流两边洄环有纹中有石也言壑者有岸而无水也然水有四时之色春水微碧夏水深碧秋水微清冬水微惨又有汀洲烟渚皆水中人可住而景所集者也至于渔濑鴈泺之类画之者多乐取以见才故画水者胸襟宜天高水阔为佳

　　论林木

　　凡林木要停分而有势不可太长太长无势力矣不可太短太短则俗浊矣木皆有形势不为拏攫而乱作盘曲者乏其势矣若只要刚硬而无环转者亏其生意矣

　　论石

　　夫石为山之体贵气韵而不贵枯燥也然其状不一盘石者平大石也巧石者透穿石也或层叠秀润或崔巍颠险有嵯峨者有怪异者崩坍者或直插入水而深不可测者或根石浸水而脚石相辅者崪屼嶙峋千态万状纵横放逸其体无定而皴文又多端有披麻皴者有点错皴者或斫■〈石朶〉皴者或横皴者或匀而连水皴者一画一点各有古今家数体法存焉

　　论云雾烟霞岚光风雨雪

　　夫通山川之气以云为总也升之晴霁则显其四时之象散之阴晦则遂其四时之气故春云如白鹤其体闲逸和而畅也夏云如奇峰其势阴郁叆叇而无定也秋云如轻浪廓静而清明冬云澄墨惨翳玄溟而深重此晴云四时之象春阴则云气淡荡夏阴则云气突兀秋阴则云气轻浮冬阴则云气惨淡此阴云四时之气也且云有游云有出谷云有寒云有暮云云之次为雾有晓雾有逺雾有寒雾雾之次为烟有晨烟有暮烟有轻烟烟之次为霭有江霭有暮霭有逺霭云雾烟霭之外其言霞者东曙曰明霞西照曰暮霞乃早晚一时之气晖也凡云霞烟雾霭之气为岚光山色遥岑逺树之彩也善绘于此得四时之真气造化在手矣风虽无迹而草木衣带之形云头雨脚之势无少逆也如逆之则失其大要继而以雨雪之际时虽不同然雨有急雨有骤雨有夜雨有欲雨有雨霁雪者有风雪有江雪有夜雪有春雪有暮雪有雪霁有欲雪凡雨雪又本乎风势之缓急想其时候方可落笔

　　论人物桥约关城寺观山居舟车

　　凡画人物不可麄俗贵纯雅而幽闲其隐居傲逸之士当与村居耕叟渔父辈体貎不同窃观古之山水中人物闲雅无有麄恶者近之所作徃徃乏古人之态言桥约者通舡曰桥约者以横木度于溪涧之上但人迹可通也关者在乎山峡之间只一路可通傍无小溪方可用之城者雉堞相映楼屋相望须当映带于山冈林木之间不可一一出露恐类于图经山水所用惟古堞可也画僧寺道观者宜横抱幽谷深岩峭壁之处惟酒斾旅店方可当途至山居隐遯之所务要幽僻有广土处方可画柴扉房屋牛马耕耘之类有广水处方可画渔市及采菱晒网之类也大曰舟小曰船渔人乘者为艇或插以网罩或系以丝纶若作棚幕者游舡也其江海巨载之舟多有风帆亦要象其篷舵不可草草品四时之景物务要明乎物理度乎人事春可画以人物欣欣踏青翠陌千渔唱渡归牧耕锄之类也夏可画以人物坦坦于茂林阴映之处或行旅憩歇水阁纳凉翫水浮梁浴鹤晓汲之类也秋则画以人物萧萧玩月采菱浣纱渔笛捣帛夜舂登高之类也冬则画以人物寂寂围炉饮酒雪笠逺行驴轴运粮探梅履氷之类也若水野之间兼于禽鸟者春可画以燕雀黄鹂夏画鸂■〈氵鵣〉鸥鹭秋画征鸿羣鹜冬画落雁鸣鸦今各举其大槪耳若能知此以随时制景任其才思则山水中装饰无不备矣

　　论用笔墨格法气韵

　　夫画者笔以立其形质墨以分其阴阳山水悉从笔墨而成者也尝谓吴道子山水有笔而无墨项容山水有墨而无笔此皆不得全美惟荆浩采二贤之能以为己能斯入神品彼不过用笔用墨循乎规矩故格法本乎自然气韵全其生意得此者备矣失此者病矣然作画之病甚众惟俗病最大俗笔出乎浅陋昧乎格法无论也乃有动作无规而乱推取逸强务古淡而枯燥苟从本非自然而诈为老笔此谓论笔墨气韵之病古云用笔有三病一曰板二曰刻三曰结何谓板腕弱笔痴物状平扁不能圆浑也何谓刻笔迹显露勾画之次妄生圭角也何谓结欲行不行当散不散似物凝碍不能流畅也凡用笔先求气韵次采体要然后精思若形势未备便用巧宻精思必失其气韵以气韵求其画则形似自得其间矣且善究山水之理者当守其实实不足当弃其华实为干华为藻也质干本乎自然华藻出乎人巧藉使惟务华媚而体法亏惟务柔细而神气泯真俗病耳恶知守实去华之理哉若行事或麄或细或挥或匀或重或轻者不可一一分明其笔太粗则寡其趣理其笔太细则絶乎气韵一皴一点一勾一研皆有意法存焉

　　论观画别识

　　凡阅画先看气韵次究格法不可揉杂有纯质而清淡者僻浅而古拙者轻清而简妙者放肆而飘逸者野逸而生动者幽旷而深逺者昏暝而意存者真率而闲雅者冗细而不乱者重厚而不浊者此皆上古之迹达士名流参乎神妙各适其理者然矣画者切观而可及究之而妙用益深者上也有初观而不可再观而不可及穷之而理法乖异者下也倘明其一而不明其二达乎此而不达乎彼非能别识者也且画有真可传于世不自显其名者所谓有实则名自得故不期显而自显也画有一时虽获美名乆则渐销所谓以誉过于实者故不期销而自销矣凡观画但看格清意古墨妙笔精景物幽闲思理深逺气象脱洒者为佳王晋卿者戚里之雅士也耕猎于文史放思于图书尝蒙青眼左顾每阅画必见召而同观之论极渊奥讲其名实偶一日于赐书堂东挂李成西挂范寛先观李公之迹云李公家法墨润而笔精烟岚轻动如对面千里秀气可掬次观范寛之作如面前真列峯峦浑厚气壮雄逸老健此二画之迹真一文一武也予常思其言之当真可谓鉴通骨髓矣画不遇识如客行于途无分于善恶也悲夫

　　画史【宋海岳米芾】

　　李成真迹只见二本一松石一山水皆出盛文肃家今在予斋秀润不凡松劲挺枝叶郁然有阴荆楚小木无冗笔不作龙蛇之状今世贵侯所収大图犹如颜栁书药牌形貎似尔林木怒张松干枯瘦多节小木如柴皆无一毫生意成身第进士为光禄丞子佑为谏议大夫孙宥为待制使纵使凡工衣食所仰亦不如是之多也多因俗手假名以乱真耳
　　董渊平淡天真晋唐无此品近世无与比也峯峦出没云雾显晦不装巧趣皆得天真岚色郁苍枝干劲挺咸有生意溪桥渔浦洲渚掩映一片江南
　　予家所収李成至李冠卿大扇爱之不已旣购得之背于真州昭宣使宋用臣自舒州召还见之太息云光献太后尽购李成画贴屏风成以上所好至輙玩立因吴丞相夫人入朝太皇使引辨真伪葢成之孙女也内以真迹一幅勅内臣背于内东门正与此类因语泫然嘱吾爱惜予亦甚珍之及得盛文肃家松石片幅干挺可为隆栋枝叶萋然作节处不用墨圏下一大点以通身淡笔空过皴石圆润突起至坡峯落笔与石脚及水中一石相平下用淡墨作水相准乃是一碛真入水中不若世俗所効直斜落笔下更无地又无水势如飞空中使妄评之人以李成无脚葢未见真耳
　　范寛师荆浩浩自称洪谷子王诜尝以二画见送因重背入手于左边石上有洪谷子字在抹石之下非后人作也然全不似寛后数年丹徒僧房有一轴山水与浩一同而笔干不圆于瀑水边题华原范寛乃是少年所作却以常法较之山顶好作宻林自此趋枯老水际作突兀大石自此趋劲硬信荆之弟子也于是以一画易之収以示鉴
　　予昔购李升山水一幅细秀而润上危峯下桥沙中瀑泉松有三十余株小字题松身曰蜀人李升以易刘泾古帖刘刮去字题曰李思训易为赵叔盎今人好伪不好真使人叹息
　　大抵好事者与赏鉴家不同赏鉴家必其笃好遍阅记録又复心得或自能画故所収皆精品近世人或有赀力元非酷好意作标题至假耳目于人此谓之好事者置锦嚢玉轴以为珍秘开之或笑倒予輙抚案大叫曰惭惶杀人王诜每见予作此语亦常道后学曹贯道亦尝道之每见有可笑必曰米元章道惭惶杀人大约近世人所収多可赠此语也
　　予家最上品书画用姓名字印审定真迹字印神品字印平生真赏印米芾秘箧印宝晋书印米姓翰墨印鉴定法书之印米姓秘玩之印
　　古画士人难以货取所以通书画博物自是雅致今人偶収一真物便与性命俱矣岂知人生适目之事看乆即厌时易新玩两适其欲乃是达者
　　古画至唐初皆生绢至周昉韩干后来皆以热汤半熟入粉搥如银板故作人物精彩入笔今人収唐画必以绢辨见文麄便云不是唐非也张僧繇阎令画世所存者皆生绢南唐画皆粗绢徐熙绢或如布
　　装背画不须用绢补破处用之新时似好展卷乆为硬绢抵之却于不破处破大可惜

　　六要六长【宋刘道醇】

　　画之诀在乎明六要而审六长所谓六要者气韵兼力一也格制俱老二也变异合理三也彩绘有泽四也去来自然五也师学舍短六也所谓六长者粗卤求笔一也僻涩求才二也细巧求力三也狂怪求理四也无墨求染五也平画求长六也旣明六要又审六长自然知悟
　　唐玄生曰道醇之六要六长与谢赫之六法俱不朽

　　杂说【宋朱景玄】

　　画者文之极也故古今文人颇多着意岂独艺之云乎其为人也多文虽有不晓画者寡矣其为人也无文虽有晓画者寡矣
　　画之为用大矣盈天地间万物悉可挥毫运思曲尽其态而所以能曲尽者止一法耳一者何也曰传神而已矣世徒知人之有神而不知物之有神此郭若虚深鄙众工谓虽曰画而非画者葢止能传其形而不能传其神也
　　自昔赏鉴家分品有三曰神曰妙曰能唐朱景真撰唐贤画录三品之外更增逸品其后黄休复作益州名画记乃以逸为先而神妙能次之景真虽云逸格不拘常法用表贤愚然逸之高岂得附于三品之后未若休复首推之为当也
　　山水家画雪景多俗尝见营丘所作雪图峯峦林屋皆以涉墨为之而水天空处全用粉填亦一奇也予每以告画人不愕然而惊则莞尔而笑足以见后学之凡下李营丘多才足学之士也少有大志屡举不第竟无所成故放意于画其所作寒林多在岩穴中裁札俱露以兴君子之在野也自余窠植尽生于平地以兴小人在位其意微矣宇文龙图季蒙云宣和御府曝书屡观李成大小山水无数轴今臣庶之家各自谓其所藏山水为李成吾不信也
　　画之六法难以兼全独唐吴道子本朝李伯时或能兼之然吴笔豪放不限长壁大轴出奇无穷伯时痛自裁损只于澄心纸上运奇布巧未见其大手笔非不能也葢实矫之恐其或近众工之事
　　画之逸品至孙位极矣后人徃徃益为狂肆石恪孙太古犹之可也然未免麄鄙至贯休云子辈则又无所忌惮者也意欲高而仍卑实斯人之徒欤

　　画山水诀【宋李澄叟】

　　凡画山水不过浓淡浅深轻重高低逺近疎宻朝暮阴晴数条而已作之者徃徃病之何也其不能悟神而泥质故也当为略言之先要立宾主分逺近次布置高低落墨无令重浊亦无令枯干烘染切忌太见太见则翻成光滑辟绰无令手絮手絮则必损精神要在不亏不盈皴染得中摆树枝且看栽插高低布石脉要还相偎上下烟云取秀防他失神林麓铺陈切忌迫塞石多层若横竖则板土大广若朽乏则奔坡岸必欹木根别体石蹲坐无使犯重山高峻无使倾陷水深逺勿教穷涸路要曲折山要高低石须圆浑锋芒八面棱层木要交义挺干四时枯茂遥山三叠晴岚蔽在林腰逺树两层阴雾起于林脚耸拔山顶不须多多则差池疎淡烟林不要宻宻则细碎林丛忌头齐列岫分高下遥烟易失朝昏稠树当防叠架北画病在重坡南画伤乎多水以其习熟而然也飞泉侵天彻底翻涛巨浪浅瀬汗澷烟波倾射海门山无独木石不孤单孤烟起自水边薄雾但依岩脚春漪欲緑夏泽涨而浓肥秋潦原清寒潭涸而沈泚山高木小虽幽逺而气不雄豪木大山低虽雄豪而阙于穿凿轻清为体太虚必少精神峻硬为神执着还同重浊孤高独秀免傍烦碎依栖板实棚层解破纵横劈判填虚破实酌量活法扶持罩项笼头全赖临机应变若乖物体宁逃议者雌雄不苟他能庶杜许多龃龉

　　泛说

　　画山水者须要遍歴广观然后方知着笔去处何以知之澄叟自幼观湘中山水长游三峡夔门尽得其态乆之自觉有力水墨大进矣堪笑北人山水布置拙浊法度莽朴以其原野旷荡景乏委曲囿于所见而然耳山水上人物不拘巨细虽屋宇桥梁只是点缀而成髣髴便休后生不知法度描染细巧以媚俗眼此是人物景致便成补衲非山水也
　　唐玄生曰山水诀自摩诘肇基后营丘肯堂复得澄叟肯构能得个中三昧则三诀又为筌蹄矣

　　山水节要【元大痴黄子乆】

　　夫山水乃画家十三科之首也山峦柯木水石云烟泉崖溪岸之类皆天地自然造化有形格有骨格然而无定质所以学者初入艰难必要先知体用之理方有规矩其体者乃描写形势骨格之法也运于胸次意在笔先逺则取其势近则取其质山立宾主水注往来布山形取峦向分石脉置路湾摸树柯安坡脚山知曲折峦要崔嵬石分三面路看两岐溪涧隐显曲岸高低山头不得重犯树头不得两齐在乎落笔之际务要不失形势方可进阶此画体之诀也其用者乃明笔墨虚皴之法笔使巧拙墨用重轻使笔不可反为笔使用墨不可反为墨用凡描枝柯苇草楼阁舟车之类运笔宜巧山石坡崖苍林老树运笔宜拙虽巧不离乎形用拙亦存乎质逺则宜淡近则宜浓浓墨不可复用淡墨必教重提古有云逺山无皴逺水无痕逺林无叶逺树无枝逺人无目逺阁无基然虽定法不可胶柱鼓瑟要在量山察树忖马度人可谓不失画之法学者宜味之
　　凡经营下笔必全天地何谓天地谓一幅之上上留天之位下留地之位中间方立意定景见世之初学据已下笔卒尔触情涂抹满幅看之□塞人目已令人意不快那得取赏于潇洒见情于高大哉
　　皮袋中置画笔或于好景处见树有怪异便当摸写记之分外有发生之意关荆多用此法登楼望空阔处气韵云采即是山头景物李成郭熙皆用此法郭熙画石如云古人云天开图画是也
　　山头要折搭转换山脉皆顺此活法也众峯如揖逊万树相从如大军领卒森然有不可犯之势此写真山之形也
　　山水中惟水石最难画
　　树要有身画家谓之纽子要折搭得分中各要有发生要偃仰稀宻相间有叶枝软后面须有仰枝大槩要填空小大偃仰疎宻向背浓淡各要得中不可少有相犯若画得纯熟自然笔法出现

　　绘宗十二忌

　　画有十二忌一曰布置迫塞凡画山水必先置绢素于明静之室俟神闲意定然后入思小幅巨轴随意经营若幛过数幅壁过十丈先以竹竿引炭描布山溪树石楼阁人物大小高低一一位置然后立于数十步之外详审缔观自见其可却将淡墨约定谓之小落笔然后肆志挥洒无不得宜宋元名手所谓盘礴睥睨意在笔先之谓也亦须上下空阔四傍疎通庶几潇洒若充塞满幅便不风致此第一事也二曰逺近不分作山水先要分逺近使高低大小得宜假如一尺之上当作几大人物为是葢近则坡石树木当大屋宇人物称之逺则峯峦树木当小屋宇人物称之极逺不可作人物墨则逺淡近浓逾逺逾淡不易之论也三曰山无气脉画山于一幅之中先作一山为主却从主山分布起伏余山皆气脉连接形势映带如山顶层叠下必有数重脚方承得住凡多山顶而无脚者大谬也此全景之大义也若夫透角不在此限四曰水无源流泉必于山峡中流出顶上有山数重则其源高逺平溪小涧必见水口寒滩浅瀬必见跳波乃活水也间有画一折山便画一派泉架上悬巾絶为可笑五曰境无夷险古人布境不一有崒嵂者有平逺者有萦回者有空阔者有层叠者每遇一图当立意仿之六曰路无出入山水贯出逺近全在径路分明或林下透见而水末复出或巨石遮断而林脚半露或隐坡垄以人物点之或近屋宇以竹木藏之庶几有不尽之意七曰石止一面各家画石皴法不一各随所学一家为法须要有顶有脚分棱面为佳八曰树少四枝前代画树有法大抵生崖壁者多纒错生坡陇者多高直干霄多顶近水多根枝干不可不分左右须当作间叶有单笔双笔更分荣悴乃按四时九曰人物伛偻山水人物各有家数描画者眉目分明点凿者笔力苍古必皆意态闲雅古人所作可法切不可以行者望者负荷者鞭策者一例作伛偻之状十曰楼阁错杂界划虽末科然重楼叠阁方寸之间向背要分明必用界划为之十一曰浓淡失宜如晴景空明雨夜昏蒙雪景稍明不可与雨雾烟岚相似青山白云止当于夏秋之景为之下墨不论水墨设色金碧必以墨渖浓淡浅深得宜为要十二曰点染无法谓设色金碧各有重轻轻者山用螺青树石用合緑染为人物不用粉衬重者山用石青緑□缀树石为人物用粉衬间有用石青緑皴者树叶多夹笔则以合緑染再以石青绿加之此一家只宜晴景乃照耀陆离而明艶如此也人物楼阁虽用粉衬亦须清淡除红叶外不可妄用朱金丹青之属方是家数如唐李将军父子宋董源王晋卿赵大年诸家可法

　　采绘辑仪【王思善】

　　画石之法先从淡起可改可救渐用浓墨
　　画石之妙用藤黄水浸入墨自然色润不可多多则滞笔间用螺青入墨亦妙
　　染烟色就缣素本色萦拂以淡水痕之不可见笔墨迹风色用黄土或埃墨为得土色用淡墨埃墨为得瀑布用缣素本色但以焦墨作其傍为得
　　山水之法在乎随机应变先记皴法不杂布置相映以熟为妙画山石有披麻皴乱麻皴乱云皴斧凿皴乱柴皴芝麻皴雨点皴骷髅皴鬼皮皴弹涡皴有浓矾泼墨矾头棱面用笔有老润者有帖洁者描人物有铁线笔兰花【一作叶】笔游丝笔战笔亦各师一家但调畅劲健为妙也
　　董源小山石谓之矾头山上有云气坡脚下多碎石乃金陵山景皴法要渗软下有沙地用淡墨扫屈曲为之再用淡墨破
　　古人画笔法圆熟用意精到墨色俱入绢缕思臻神妙初若率易愈玩愈妍虽年逺破旧精神逈出伪者粉墨皆浮于缣素之上神气索然今人纵极工致全无精采一览尽意殊无可观
　　李成范寛苏东坡米南宫父子皆士大夫高尚以画自娯兴适则为数笔岂能有对轴哉今人以孤轴为嫌不足与言画矣
　　古人画稿谓之粉本前辈多宝畜之葢其草草不经意处有自然之妙宣和绍兴间所藏粉本多有神妙者
　　宋徽宗御府所藏书画俱是御书标题后有宣和年号玉宝记之中多有临摹者未可尽以为真

　　画谱【明长洲伯虎唐寅】

　　山水虽浅近事二者不知所以操纵焉得臻于絶妙近取诸书法正类此葢工画如楷书写意如草圣不过执笔转腕灵妙耳世之善书者多善画由其转腕用笔之不滞也
　　山脚山腰置屋舍寺观路蹊水中置小艇风帆渔钓从此有生气
　　山下有潭谓之濑此处甚有生意四边用树簇之
　　松栢之大者必画于大岸大坡之上松栢之古者必画于大石悬崖之颠若作于浅滩平渚舛矣
　　古画不用头绿大青【画家呼麄緑为头緑麄青为大青】取其精华而用之百年传致之胶千载不剥

　　画说

　　赵大年画平逺絶似右丞秀润天成真宋之士大夫画此一派又传之为倪云林云林工致不敌而苍古胜之今作平逺及扇头小景一以此二人为宗使人玩之不穷
　　山云不用钩染只以墨渍出令如气蒸冉冉欲坠乃可称生动之韵
　　画树木各有分别如画潇湘图意在荒逺灭没即不当作大树及近景丛木如园亭景可作杨栁桐竹及古桧青松若以园亭树木移之山景便不称矣若重山复嶂树木又别当直枝直干多用攒点彼此相籍望之模糊欝葱似入重林有猿啼虎嘷者乃称至
　　画之南北二宗自唐时分但其人非南北耳北宗则李思训父子传而为宋之赵干赵伯骕伯驹以至马夏辈南宗则王摩诘始为渲淡一变钩研之法其传为张璪荆关郭忠恕董巨米家父子以至元之四大家
　　古人云有笔有墨笔墨二字人多不晓画岂无笔墨哉但有轮廓而无皴法即谓之无笔有皴法而无轻重向背明晦即谓之无墨古人云石分三面此之谓也
　　董北苑画树多有不作小树间作小树但逺望之似树其实凭点缀以成形者予谓即此是米家落茄之源委葢小树最要淋漓约畧简于枝柯而繁于形影欲如文君之眉与黛色相参合则是高手

　　吴郡丹青志【明太原王穉登】

　　神品志一人【附沈处士杜征君】
　　沈先生周字启南号石田相城乔木代禅吟写至先生绘事为当代第一山水人物花竹禽鱼悉入神品其画自唐宋名流及胜国诸贤上下千载纵横百代兼综条贯莫不揽其精微每营一障则长林巨壑小市寒墟风趣泠然使览者若云雾生于屋中山川集于几上下视众作直■〈山咅〉嵝耳多栖庆云葊与北寺水阁间公卿大夫下逮缁衣隶卒酬给无间一时名士如伯虎征仲之流咸下龙门国朝画苑不知谁当并驱也父恒字恒吉伯父贞字贞吉二处士并善丹青恒吉之画师杜征君征君名琼字用嘉明经博学画亦遒丽
　　妙品志五人
　　宋先生克字仲温南宫里人书学急就章尤善画竹虽寸冈尺堑而千篁万玉萧然无俗气
　　唐寅字伯虎更字子畏才雄气逸花吐云飞中南京解元坐事废逃禅学佛任达自放画法沈欝风骨奇峭刋落庸琐务求浓厚连江叠巘纚纚不穷信士流之雅作绘事之妙诣也评者谓其画逺攻李唐足任偏师近交沈周可当半席
　　文待诏先生名璧字征明号衡山弱龄隽茂蜚声公卿间好古笃修书名推天下画师吴仲圭由诸生荐为翰林待诏未几谢归逍遥林谷益勤笔砚小图大轴莫非奇致缣素山积海宇钦慕寸图纔出千临百摹家藏市售真赝纵横一时研食之士沾脂挹香徃徃自润然慧眼印可譬之鱼目夜光不别自异也年臻大耋神明不凋篝灯可夜作得者益深宝爱奉如圭璋子嘉犹子伯仁并嗣其妙嘉竹木扶疎伯仁岩峦欝茂并赤帜绘林
　　能品志四人
　　两夏君夏昶字仲昭昆山进士官太常楷书画竹华夏驰声文皇甚赏眷顾优渥兄昺为中书舍人昺字孟旸画学高尚书
　　周舜卿讳臣吴郡人画山水人物峡深岚厚古面奇妆有苍苍之色
　　仇实甫讳英家太仓师周臣工临摹落笔乱真至于发翠豪金丝丹缕素精丽艳逸无惭古人
　　逸品志二人【附陈子正】
　　刘珏字廷美长洲人官佥宪写山水林谷泉深石乱木秀云生绵宻幽媚风流蔼然挂冠归田高旷靡及陈太学名淳字道复改字复甫天才秀发下笔超异画山水师古人而萧散之趣宛然在目尤妙写生一花半叶淡墨欹豪而疎斜歴乱偏其反而咄咄逼真倾动羣类子括饮酒纵诞有竹林之习画虽放浪终非俗流
　　遗耆志三人
　　黄公望字子乆常熟人神肖关荆染宗北苑年跻大耋洪武中尚在
　　赵原字善良吴郡人画师王右丞而墨法过之洪武初年召对不至赐死
　　陈惟允吴郡人为潘左丞客蚤丧
　　栖旅志二人
　　徐幼文名贲自蜀徙苏画山水林岩濯濯可爱
　　张来仪讳羽由浔阳徙居吴郡画法米家笔意
　　闺秀志一人
　　仇氏实甫之女杜陵内史能人物画绰有父风

　　画史

　　临池学书王右军澄怀观道宗少文王侯笔力能扛鼎五百年中无此君倪瓒题王叔明岩居高士图
　　宋濓侍经于青宫凡古图画颇获见之中有赵魏公孟俯画豳风前书七月之诗图继其后皇太子览而善之谓图乃古帙恐其开阖之繁当中折处丹青易坏命工装褫作卷轴以传悠乆
　　着色倪云林千古神品始在宋光禄民倩家后为徐太常所藏
　　滕用亨待诏善鉴古画尝侍上阅画卷众目为赵千里用亨顿首言笔意类王晋卿及终卷果有驸马都尉王诜名
　　宋周曾作秋塘图一卷元皇娣大长公主所藏前有皇娣图书印记后有翰林诸臣奉皇娣旨所题自大学士赵士延王约而下凡十六人
　　杨维翰字子固晚年游戏墨兰竹石极精妙尝假文洲湖欵不欲自居其名时柯九思推逊之
　　文衡山草书千字文后画拨阮图昔朱子朗疑而问之衡山云以文中有嵇琴阮啸故也古人漫兴多如此
　　王维江干雪意卷藏王敬美家又梁伯龙示予大青緑狮子罗汉一轴亦云右丞笔也
　　戴逵画佛像自隐帐中人有所臧否輙窃听而随改之积数年始成名
　　仇英仿宋元人花鸟山水画册一百幅在项希宪家亦能品也
　　石田少时画不过盈尺小幅至四十外始拓为大幅粗枝大叶草草而成
　　予见王右丞山庄图又雪霁捕鱼图山庄树叶皆如个字其雪霁图枯树似郭熙二卷虽妙皆无欵疑宋人临稿
　　蔡松鹤藏有李伯时西岳降灵图前二人骑行后三人徒步最后有云气神人居中董玄宰寄予金笺画册十幅有仿西岳降灵笔意乃云学张僧繇也
　　王齐翰陆羽煎茶图马和之春霄鹤唳秋空隼举图王晋卿雪霁群鸦图王右丞松江图李营丘秋晩图盛子昭云深处图皆项氏所藏名册
　　文衡山写雪山一卷奔放横溢后题七言草行一首其尾二句云山斋十日经过断榻得南宫水墨图藏项希宪家堪与白石翁三桧卷敌手
　　京师杨太和家所藏晋唐以来名迹甚佳玄宰借观有右丞画一幅宋徽宗御题于左笔势飘举真奇物也检宣和画谱此为山居图察其图中松针石脉无宋以后人法定为摩诘无疑相传为大李将军其粘出为辋川者自玄宰始
　　贯休常自梦得十五罗汉梵相尚阙一有告者曰师之相乃是也遂临以足之
　　鹊华秋色卷赵子昂为周公谨作山头大着青緑全学王右丞
　　文湖州竹生平仅见真迹一幅在横册上乃折竹也其题有二人柯九思题云湖州放笔夺造化此是世人那得知□然何处见生意髣髴空庭月落时金粟道人阿瑛题云湖州昔在陵州日日日逢人写竹枝一叚枯梢作三折分明雪后上窓时

　　书画金汤

　　一善趣　赏鉴家　精舍　净几　风日清美　瓶花　茶笋橙橘时　山水间　二人不矜庄　名香修竹　拂晒　天下无事　考证　高僧　与竒石鼎彛相傍　睡起　病余　雪　漫展缓収
　　一恶魔　黄梅天　灯下　酒后　研池汁　屋漏水　硬索巧赚轻借　収藏印多胡乱题　代枕傍客催逼　阴雨燥风　夺视　无拣料铨次　市谈搅　油污手　晒秽地上　临摹污损　蠧鱼　强作解喷嚏　童仆林立　问价　指甲痕　剪裁折蹙
　　一庄严　玳瑁玛瑙琉璃紫磨金白玉文犀官窑轴头　绣带　内库秘阁　宝籖　古锦面　五色玉牌记　帝王玺　竒彩里囊　名贤题跋　金缕珠母石青　栴檀匣
　　一落刼　入村汉手　质钱　献豪门　剪作练裙袜材　不肖子　换酒食　盗　水火厄　殉塟

　　画麈明【金阊沈朗曜】

　　予每画云烟着色危峰尖出客讶之予曰以絶顶为主巗脚根柯可以不露令人得之楮墨之外客曰古人写梅剔竹作过墙枝亦此意乎予曰然
　　一幅中有不紧不慢处特有深致
　　自题非工不若用古用古非解不若无题
　　古来豪杰不得志于时则渔耶樵耶隐而不出然尝托志于柔管有韵语无声诗借以送日故伸毫构景无非拈出自家面目今人画渔樵耕牧不达此意作个秽夫伧父伛偻于钓丝戚施于樵斧畧无坦适自得之致令识者絶倒
　　石田晩年题画洒落每侵画位翻多竒趣白阳辈多效之
　　一幅有天然□欵处失之则伤局

　　画媵【明檇李君实李日华】

　　米元章有海岳楼坐见江山日夕卧起其中以领烟云出没沙水映带之趣故书绘二事日臻其妙
　　画山水以布置意像为第一及其运笔大势后泉树屋舍人物因其自然而为之絶无成心乃画家三昧也子乆浮岚暖翠图脍炙人口犹有嫌其景碎者布置岂易言耶
　　云林画石从李思训勾研中来特不傅色耳其树谓之减笔李成亦精工之极而入平淡者与北苑巨然断然另为一派若专以荒率取之是沩山儿孙向云门前作调那有□人分耶
　　南岳拔地五百里视世界荡为云海其溪谷诸水汪然复为洞庭涵天浴日画者难措其手独其沮洳漫漶处为潇湘二江凄迷黯淡可以想见予徃京师见李伯时潇湘暮雨图笔踪可数而气象如之深叹古人于一滴墨中吐吞天地山川之变
　　云沙真富贵翰墨小神仙其声价岂在巨公下哉如粗俗手腕率作米家山未得源流真堪呕哕
　　吴仲圭性气浑刚少好剑术数学经年读易偶隐武林市卖卜每作一卦无不精验求者云集厌之弃去□踪委巷中遶屋植梅日哦其间因号梅道人年余□□□一泉甘寒异常名曰梅花泉公殁而泉湮梅息□□□以奉高人也品高故绘事亦高

　　绘事微言卷上

　　●钦定四库全书

　　绘事微言卷下

　　（明）唐志契撰

　　画尊山水

　　画中惟山水最高虽人物花鸟草虫未始不可称絶然终不及山水之气味风流潇洒昔元章题摩诘画云云峯石迹逈出天成笔意纵横参于造化至题韩干画则曰肖象而已无大物色东坡一时见吴道子佛像摩诘辋川图喟然叹曰于维也无间然其有所重哉

　　画名

　　画名脍炙一时流传千古甚不易得得之缙绅宗室一流犹觉为易如晋之顾长康唐之王摩诘梁之张僧繇隋之董伯仁宋之李龙眠文与可米元章及李成父子等品虽不一谁非先缙绅而后采翰墨者乎至若画果逺迈时流不愧前哲纵横变化见者失色未有不誉满海内传及千古者也特出名时较拖青衣紫者不絶耳不然吴道子一贫士荆关两寒生巨然一头陀松年一黄门子乆倪元镇俱逸士何以价重千金声称不朽哉是在豪杰之士法今传后虽无阶梯日乆评论自定

　　传授

　　凡画入门必须名家指点令理路大通然后不妨各成一家甚而青出于蓝未可知者若非名家指点须不惜重资大积古今名画朝夕探求下笔乃能精妙过人苟仅师庸流笔法笔下定是庸俗终不能超迈矣昔关仝从荆浩而仝胜之李龙眠集顾陆张吴而自辟户庭巨然师董源子瞻师与可衡山师石田道复师衡山又如思训之子昭道元章之子友仁文进之子宗渊文敏之甥叔明李成郭熙之子若孙皆精品信画之渊源有自哉

　　画以地异

　　写画多有因地而分者不独师法也如李思训黄苓便多山峡气象者生于成都也宋二水范中立有秣陵气象者家于建康也米海岳曾作宦京口便多镇江山色黄公望隐于虞山落笔便是常熟山色信高人笔底往往为山川所囿乎

　　山水写趣

　　山水原是风流潇洒之事与写草书行书相同不是拘挛用工之物如画山水者与画工人物□花鸟一様描勒界画粉色那得有一毫趣致是以虎头之满壁沧洲北苑之若有若无河阳之山蔚云起南宫之点墨成烟云子乆元镇之树枯山瘦回出人表皆毫不着象真足千古若使写画尽如郭忠恕赵松雪赵千里亦何乐而为之昔人谓画人物是传神画花鸟是写生画山水是留影然则影可工致描画乎夫工山水始于画院俗子故作细画思以悦人之目而为之及一幅工画虽成而自己之兴已索然矣是以有山林逸趣者多取写意山水不取工致山水也

　　画要读书

　　昔人评大年画谓胸中必有千卷书非真有千卷书也葢大年以宋宗室不得逺游每集四方逺客山人纵谈名山大川以为古今至快能动笔者便令其想象而出之故其胸中富于闻见便富于丘壑然则不行万里路不读万卷书欲作画祖其可得乎此在士夫勉之无望于庸史矣

　　画不可苟

　　宋元人画愈玩愈佳岂今人遂不及宋元哉正以宋元人虽解衣盘礴任意挥洒为之然下笔一笔不苟若今人多以画餬口朝写即欲暮完虽规格似之然而藴藉非矣即或丘壑过之然而丰韵非矣又常见有为俗子催逼而率意应酬者那得有好笔法出来始信十日一水五日一石良有以也

　　要看真山水

　　凡学画山水者看真山水□极长学问便脱时人笔下套子便无作家俗气古人云墨渖留川影笔花传入神此之谓也葢山水所难在咫尺之间有千里万里之势不善者纵摹画前人粉本其意原自逺到落笔反近矣故画山水而不亲临极高极深徒摹仿旧人栈道瀑布终是模糊丘壑未可便得佳境

　　存想

　　画必须静坐凝神存想何处是山何处是水何处是楼阁寺观村庄篱落何处是桥梁人物车舟然后下笔则丘壑纔新不然任意挥洒非不可人便是套头矣及至得了新丘壑又好住手却多一畨蛇足

　　品质

　　写画须要自己高旷张伯雨题倪迂画云无画史纵横习气又迂翁自题师子林阁云此画真得荆关遗意非王蒙辈所能梦见也其高自标置如此顾谨题倪迂画云初以董源为宗及乎晩年画益精诣而北苑笔法渺乎脱矣葢迂翁聚精于画虽从北苑筑基然借荆关而兼河阳专以幽深为宗者也若纵横习气即黄子乆犹有焉然则赵吴兴之逊迂翁乃胷次之别耳画须从容自得适意时对明窓净几高明不俗之友为之方能写出胸中一点洒落不覊之妙

　　画有自然

　　画不但法古当法自然凡遇高山流水茂林修竹无非图画又山行时见竒树须四面取之树有左看不入画而右看入画者前后亦然看得多自然笔下有神传神者必以形形相与心手凑而相忘未有不妙者也夫天生山川亘古垂象古莫古于此自然莫自然于此孰是不入画者宁非粉本乎特画史収之绢素中弃其丑而取其芳即是絶笔

　　大小所宜

　　凡画山水大幅与小幅回乎不同小幅卧看不得塞满大幅竖看不得落空小幅宜用虚愈虚愈妙大幅则须实中带虚若亦如小幅之用虚则神气索然矣葢小幅景界最多大幅则多高逺是以能大者每不能小能小者每不能大亦如书家之小字用手大字用肘细小运指者然各各难兼也总之大画最难得好是以小画传留者多大画传留者少亦不独不能珍藏之过也

　　逸品

　　山水之妙苍古竒峭圆浑韵动则易知唯逸之一字最难分解葢逸有清逸有雅逸有俊逸有隐逸有沈逸逸纵不同从未有逸而浊逸而俗逸而模棱卑鄙者以此想之则逸之变态尽矣逸虽近于竒而实非有意为奇虽不离乎韵而更有迈于韵其笔墨之正行忽止其丘壑之如常少异令观者泠然别有意会悠然自动欣赏此固从来作者都想慕之而不可得入手信难言哉吾于元镇先生不能不叹服云

　　老嫩

　　凡画嫩与文不同有指嫩为文者殊可笑落笔细虽似乎嫩然有极老笔气出于自然者落笔粗虽近乎老然有极嫩笔气故为苍劲者难逃识者一看世人不察遂指细笔为嫩粗笔为老真有眼之盲也

　　仿旧

　　画家传摹移写自谢赫始此法遂为画家快捷方式葢临摹最易神气难传师其意而不师其迹乃真临摹也如巨然元章大痴倪迂俱学北苑一北苑耳各各学之而各不相似使俗人为之定要笔笔与原本相同若之何能名世也

　　画要明理

　　凡文人学画山水易入松江派头到底不能入画家三昧葢画非易事非童而习之其转折处必不能周匝大抵以明理为主若理不明纵使墨色烟润笔法遒劲终不能令后世可法可传郭河阳云有人悟得丹青理专向茅茨画山水正谓此

　　苏松品格同异

　　苏州画论理松江画论笔理之所在如高下大小适宜向背安放不失此法家准绳也笔之所在如风神秀逸韵致清婉此士大夫气味也任理之过易板痴易叠架易涉套易拘挛无生意其弊也流而为传写之图嶂任笔之过易放纵易失欵易寂寞易树石偏薄无三面其弊也流而为儿童之描涂嗟夫门户一分点刷各异自尔标榜各不相入矣岂知理与笔兼长则六法兼备谓之神品理与笔各尽所长亦各谓之妙品若夫理不成其理笔不成其笔品斯下矣安得互相讥刺耶

　　画在天分带来

　　昔陈姚最品画谓立万象于胸中传千祀于毫翰夫毫翰固在胸中出也若使氓氓然依様葫芦那得名流海内大抵聪明近庄重便不佻聪明近磊落便不俗聪明近空旷便不拘聪明近秀媚便不粗葢言天资与画近自然嗜好亦与画近古人云笔力奋疾境与性会言天资也贞观公私画史评吴道玄为天付劲豪幼抱神奥后有作者皆莫过之岂非天性耶

　　山水性情

　　凡画山水最要得山水性情得其性情山便得环抱起伏之势如跳如坐如俯仰如挂脚自然山性即我性山情即我情而落笔不生软矣水便得涛浪潆洄之势如绮如云如奔如怒如鬼面自然水性即我性水情即我情而落笔不板呆矣或问山水何性情之有不知山性即止而情态则面面生动水性虽流而情状则浪浪具形探讨之乆自有妙过古人者古人亦不过于真山真水上探讨若仿旧人而只取旧本描画那得一笔似古人乎岂独山水虽一草一木亦莫不有性情若含蕋舒叶若披枝行干虽一花而或含笑或大放或背面或将谢或未谢俱有生化之意画写意者正在此着精神亦在未举笔之先预有天巧耳不然则画家六则首云气韵生动何所得气韵耶

　　气韵生动

　　气韵生动与烟润不同世人妄指烟润为生动殊为可笑葢气者有笔气有墨气有色气而又有气势有气度有气机此间即谓之韵而生动处则又非韵之可代矣生者生生不穷深逺难尽动者动而不板活泼迎人要皆可黙会而不可名言如刘褒画云汉图见者觉热又画北风图见者觉寒又如画猫絶鼠画大士渡海而灭风画龙点睛飞去此之谓也至如烟润不过点墨无痕迹皴法不生涩而已岂可混而一之哉

　　用墨

　　写画须要好墨写扇面与绢绫尤要紧旣有佳墨又要得用墨之法古画谱云用笔之法未尝不详且尽乃画家仅知皴刷点拖四则而已此外如干之一字渲之一字捽之一字擢之一字其谁知之宜其画之不精也葢干者以淡墨重叠六七次加而成深厚也渲者有意无意再三用细笔细擦而淋漓使人不知数十次点染者也捽与擢虽与点相同而实相异捽用卧笔髣髴乎皴而带水擢用直指髣髴乎点而用力必八法皆通乃谓之善用笔墨

　　积墨

　　画家要积墨水墨水或浓或淡或先淡后浓或先浓后淡有能积于绢素之上盎然溢然冉冉欲堕方烟润不涩深厚不薄此在熟后自得之
　　几画或绢或纸或扇必须墨色由浅入浓两次三畨用笔意积成树石乃佳若以一次而完者便枯涩浅薄如宋元人画法皆积水为之迄今看宋元画着色尚且有七八次深浅在上何况落墨乎今人落笔即欲成树石或焦墨后只用一次淡墨染之甚有水积还用干笔拭之殊可笑也此皆不曾见真宋元笔意耳

　　写意

　　写画亦不必写到若笔笔写到便俗落笔之间若欲到而不敢到便穉唯习学纯熟游戏三昧一浓一淡自有神行神到写不到乃佳至于染又要染到古人云宁可画不到不可染不到

　　皴法

　　赏鉴之家近访名公逺寻前迹汉魏以前名画即不易见如宋元至今名笔代不乏人人各一家各一皴即不能备家収藏亦岂有不经见之理但仿其皴法切不可混杂如书家写锺繇者又兼黄庭写二王者又兼过庭便不妙矣皴法有可相兼者一二様耳若乱云皴止可兼骷髅皴披麻皴止可兼乱柴皴斧凿皴止可兼矾头皴自非然者未有不杂者也虽然尝见郭河阳而带斧凿解之者曰蚤年笔黄子乆而带卷云解之者曰戏墨真耶讹耶

　　丘壑藏露

　　画叠嶂层崖其路径村落寺宇能分得隐见明白不但逺近之理了然且趣味无尽矣更能藏处多于露处而趣味愈无尽矣葢一层之上更有一层层层之中复藏一层善藏者未始不露善露者未始不藏藏得妙时便使观者不知山前山后山左山右有多少地步许多林木何尝不显总不外躱闪处高下得宜烟云处断续有则若主于露而不藏便浅薄即藏而不善藏亦易尽矣然愈露而愈大愈露愈小画家每能谈之及动笔时手与心忤所未解也此所以不可无圆之一字

　　笔法

　　丘壑之奇峭易工笔之苍劲难挥葢丘壑之奇不过警凡俗之眼耳若笔不苍劲总使摹他人丘壑那能动得赏鉴若人物花鸟便摹画相去不逺矣

　　忌纎巧

　　纎巧之习世多矜趋岂于画反不崇尚但巧矣而容或不庄重非畸邪无理则安放不牢每有石上砌石树根浮寄楼宇倾压路径难通之病是巧与庄易相妨处落笔时须商之

　　冗与杂不同

　　画家笔路要清而冗杂俱与清相反者也如林木丛宻一幅中塞满屋篱庙观水阁舟车或三四见谓之冗至于杂则以巨然规格而杂叔明李唐笔法而杂李成即米家父子相同而实有异不可杂也苟为不分虽极文极妙终是野路

　　碎石

　　古人画大山必山之轮廓向背并耸意已先定然后皴之其山脚下必不可无亦必不可多今人从碎石起手积成大山者多矣虽古书云崔嵬不崩赖此峡崥然以之论画最是病古人大画中虽多细碎处要之取势为主耳

　　树木

　　画树不拘曲直各有妙处是在安放处少不得一株多不得一株为佳大抵树一曲乃有迎风探水垂荫之势然则诸家岂无直树乎葢树直而生枝发叶处必不都直即董北苑树尽是劲挺之状然向背俯仰未尝无也若郭河阳李营丘则千屈万曲矣

　　树石所宜

　　林木山石各有分配若重山叠嶂与单山片景其树石大不相同苟或相同则经营位置非僻涩便板结矣如园亭景乃可作巧石梧竹及巧桧巧松若以园亭树木移之大山大景便不相称

　　枯树

　　写枯树最难苍古然画中最不可少即茂林盛夏亦须用之诀云画无枯树则不疎通此之谓也但名家枯树各各不同如荆关则秋冬二景最多其枯枝古而浑乱而整简而有趣到郭河阳则用鹰爪加以细宻又或如垂槐葢仿关荆者多也如范寛则其上如扫帚様亦有古趣李成则烦而琐碎笔笔清劲董源则一味古雅简当而已倪元镇则此数君可以兼之要皆难及者也非积习数十年妙出自然者不能仿其万一今人假古画邱壑山石或能仅似若枯树便骨髓暴露矣以是知枯枝求妙最难

　　栁与松栢

　　尝云画工不画栁画便妆丑非栁难画也多因欠工夫耳宋人多写垂栁又有点叶栁垂栁不难只要分枝得势点叶栁之妙在树头圆铺处只以汁緑渍出又要萧森不结滞不板实有迎风摇扬之意又蚤春栁未垂条深秋栁已衰败不可混设色亦须体此意若松栢之法则笔法记与纯全集详言之矣故不赘

　　水口

　　一幅山水中水口必不可少须要峡中流出有旋环直捷之势点滴俱动乃为活水葢水比石不同不得太硬不得太软不得太枯软则无势硬则板刻枯则干燥故皆所忌然旣有水口必有源头源头藏于数千丈之上从石缝中隐见或有万丈未可知此正画家胸襟亦天地之定理俗子輙画泉石竟从山头挂下古人谓之架上悬巾

　　云雨风烟

　　画云要得流动不滞或锁或屯或聚或散飘飘欲飞意象画雨要得深树云翳带烟带风无天无地点点欲滴意象画风要得万物鼓动不可遮葢意象今画家只知树叶向一边便是风景至于人物全若无风那得一毫生动甚有树向一边更无从分三面者又有并石亦顺风势者殊可笑葢风景山石当用逆势乃显得风大此古人秘传非臆说也画烟要得昏昏沉沉朦胧不明意象其墨色宜淡近处略用显明是在染之功不在落墨之力也然而晚景微似之只亦为晚烟断续耳若月景则与烟不异而清朗处过之若烟月又与月不异而浑沌处过之此语闻之李仰怀述钱罄室云

　　烟云染法

　　凡画烟雾有内染外染之分葢一幅中非有四五层屯锁定有三层断灭若内外不分必有谬理之病纵使出没变幻墨色丰润无足观也画云亦须层层要染不然纵如葢如芝如带终是板刻古人惟其有此画法学之者易涉于俗惟董北苑不用染而用淡墨积出在树石之间此生纸更佳也松江派多用此法

　　雪景

　　画雪最要得觱发栗烈意此时虽有行旅探梅之客未有不畏寒者只以寂寞为主一有喧嚣之态便失之矣其画山石当在凹处与下半段皴之凡高平处即便留白为妙其画寒林当用枯木冬天亦有緑叶者多是松竹要亦不可全画其枝上一面须到处留白地古人有画雪只用淡墨作影不用先勾后随以淡墨渍出者更觉韵而逸何尝不文近日董太史只要取之不写雪景尝题一枯木单条云吾素不写雪只以冬景代之若然吾不识与秋景异否此吴下作家有干冬景之诮

　　楼阁

　　画楼台寺屋须宗前人旧迹今人不能画楼阁中枅拱牕棂而徒以青緑妆成借口泥金勾钿等语殊为谬甚葢一枅一拱有反有正有侧二分正八分者有出稍飞稍有尖头平头者若差之毫厘便失之千里岂得称全完
　　凡写一楼一阁非难若至十步一楼五步一阁便有许多穿插许多布置许多异式许多枅拱楹槛阑干周围环遶花木掩映路径参差有一犯重处便不可入目
　　学画楼阁须先学九成宫阿房宫滕王阁岳阳楼等图方能渐近旧人欵式不然纵使精细壮丽终是杜撰
　　古人画楼阁未有不写花木相间树石掩映者葢花木树石有浓淡大小浅深正分出楼阁逺近且有画楼阁上半极其精详下半极其混沌此正所谓逺近高下之说也聪颖者当自得之岂笔舌所能尽哉
　　凡画楼阁一图幛须得八九人或三四人点缀方有生动及画寺楼庙宇便不妨寂然无人或一二古僧亦须有安静之象更得古木苍然为妙葢未有古寺而无古松古栢乔枝封干者是在画家下笔安放妥帖其一种天然点染之趣岂必在粉本中一一摹冩

　　逺山

　　逺山用染不用皴画家以为易事岂知安放高下妥帖正一幅之眉目其间宜尖宜平不可紊也其染处亦须一面染到一面染不到乃无板痴之病又古人画淡墨逺山之外复画浓墨逺山后人往往笑之不知日影到处之山则明不到处之山自然昏黒于晚景落照时更易了然若不信请于风雪天色或晴霁薄暮时高眺留意审察方信古人不谬

　　点苔

　　画不点苔山无生气昔人谓苔痕为美人簮花信不可阙者又谓画山容易点苔难此何得轻言之葢近处石上之苔细生丛木或杂草丛生至于高处大山上之苔则松耶栢耶未可知岂有长于突兀处不坚牢之理近有率意点擢不顾其当与否观之浮寄如鸟鼠之粪堆积状耳那得生气必要点点从石缝中出或浓或淡或浓淡相间有一点不可多一点不可少之妙天然妆就疎宻得宜岂易事哉古画横苔直苔不点苔皆有之要未有一点不中窾者此必画山石无一笔颓败破坏之处故临点苔自然加一点一点好看少一点容亦无妨也今妄谓山石丑处须以苔掩之此所以愈遮愈丑且石骨旣成不识果能遮葢否是以浮寄烦肿之病都坐于此然则山石果然画得有转折态度何难于点苔耶

　　蓄画

　　凡图画在宇宙间岁月旣乆名人艺士不能复生可不珍重乎一入俗手动见屈辱卷舒失所操揉燥裂真画之厄也故有収藏而无识鉴无阅玩无装褫无铨次皆非真能蓄画者又蓄聚旣多妍媸混杂甲乙次第毫不可讹若使真赝并陈新旧错出如入贾肆中有何趣味所藏必有晋唐宋元名迹乃称博古若徒取近代纸墨较量真伪必无实赏以耳为目手执卷轴口论贵贱真恶道也

　　赏鉴

　　看古人书画如对鼎彛如读诰诫不可毫涉粗浮之气葢古画纸绢皆脆舒卷不得法最易损坏风日须避之灯下不可看恐为煤烬烛泪所污饭后醉余须涤手展玩不可以指甲剔损诸如此类不能枚举然必欲事事勿犯又恐强作情态惟遇真能赏鉴及阅古甚富者方可与谈若对伧父辈惟有珍秘不出耳

　　看画诀

　　山水第一竹树兰石次之人物花鸟又次之人物顾盼语言花果迎风带露鸟兽虫鱼精神逼真山水林泉清闲幽旷屋庐深邃桥约得宜石老而润水淡而明山势崔嵬泉流洒落云烟出没野径纡回松偃龙蛇竹含风雨山脚入水澄清水源来歴分晓有此数端虽不知名实是妙手若人物如尸如塑花果类粉捏雕刻虫鱼鸟兽但取皮毛山水布置遍塞楼阁模糊错杂桥梁强作断形径无夷险路无出入石止一面树少四周或大小不称或逺近不分或浓淡失宜点染无法或山脚无水源水源无来歴虽名欵定是俗笔为后人填写至于临摹赝手落墨设色自然不难辨也

　　识画火候

　　有火候兮方识透笔眼若有天生就若使火侯欠工夫满纸云烟如朦瞍　品画高低有十程一程不到九难明若使十程都走到世间无复画欺人　写画高低有百般般般俱中世人看但得名公一点化方知趣不在毫端　世人评画俱任耳不会动笔志妍媸画得一分识一分到了十分微若丝若使一分有不到纵使聪明那得知

　　古今优劣

　　书学必以时代为限书则六朝首推晋魏宋元不及晋与唐逺矣画则不然佛道人物士女牛马后代不及古人山水林石花鸟前人不及后人

　　名家収藏

　　凡収藏不必错杂大者悬挂斋壁小者则为卷册置几案间遂古如顾陆张吴必不有亲笔矣唯歴代铮铮有名者所宜収藏其不甚著名者非所宜蓄若郑颠仙张复阳锺钦礼蒋三松汪小村张平山汪海云皆画中邪学尤非所尚

　　绢素

　　古画绢色墨气自有一种古香可爱惟佛像有香烟熏黑多是上下二色伪作者其色黄而无精彩古绢自然破者必有鲫鱼口须连二三丝伪作则直裂唐绢丝粗而厚或有捣熟者有独梭绢阔四尺余者五代绢极粗如布宋有院绢匀浄厚宻亦有独梭绢阔五尺余细宻如纸者元绢及明内府绢俱与宋绢同元时有宻机绢松雪子昭画多用此又嘉兴府宓家以绢得名今此地尚有佳者董太史笔多用砑光白绫未免有晋贤气

　　古画不入常格

　　画有法则不拘拘如时人先落墨后染套子葢亦有先染三四层后以浓淡积成者不但规模宏逺而意象毕新虽近时名公见之亦若不知其所以成者此法在晋唐已有之不直宋元也金陵朱状元府中有李成夜景淡墨如雾石如云动树色隐现不一又有范寛雨景深暗如暮夜晦暝土石不分虽绢素深古而笔气髣髴可探今人未见古人真迹虽说亦不解也

　　古画无价

　　画有价时画之或工或麤时名之或大或小分焉此相去不逺者也亦在人重与不重耳至古人名画那有定价昔有持荆浩山水一卷售者宋内侍乐正宣用钱十万购之后为王伯鸾所见加三十万得之犹以为幸伯鸾曾为翰林待诏诠定院画优劣故一时画家都以黄氏爱憎为宗以其能赏识也又王酉室得沈启南直幅四轴极其精妙吴中有一俗宦闻其美而谋之愿出二百金王终不与后王西园一见坐卧画间两日酉室谓画遇若人真知己也因述二百金之说西园以一庄可值千金易焉又兴化李相公失谢樗仙画一轴曾帖招字报信者五十两则画价可知诸如此者不得尽言请瞽目不得执画求价也

　　院画无欵

　　宋画院众工凡作一画必先呈稿本然后上其所画山水人物花木鸟兽多无名者明内画水陆及佛像亦然金碧辉煌亦奇物也唐伯虎常笑人以无名人画輙填写假欵如见牛必戴嵩见马必韩干之类岂非削圆方竹重漆古琴乎

　　金碧山水

　　画院有金碧山水自宣和年间已有之汉书不云有金碧气无土砂痕乎葢金碧者石青石緑也即青緑山水之谓也后人不察于青緑山水上加以泥金谓之金笔山水夫以金碧之名而易之金笔可笑也以风流潇洒之事而同于描金之匠岂不可笑之甚哉一幅工致山水加以泥金则所谓气韵者能有纎毫生动否且名山大川有此金色痕迹否后即有一二名家为之亦欺人而求售耳乃观者不察一闻李将军之笔遂不惜千金以购之将自己实有赏心者乎抑炫人以博识者之赏乎请问之好事家

　　名人画图语録

　　董思白跋楼居仙图云昔郭忠恕作石似李思训作树似王摩诘至于屋宇楼阁则自为一家最为独妙栋梁楹桷望之中虚若可蹑足阑楯牖戸则若可以扪歴而开阖之也以毫计寸以分计尺以尺计丈增而倍之以作大宇皆中规度曾无小差非至悉委曲于法度之内者不能然恕先仕于朝跅■〈⻊也〉不羁放浪玩世卒以傲恣流窜海岛中蜕形仙去及图写楼居又如此精宻非徒精宻也萧散闲逺无尘埃气者也予尝见恕所作盘车图粉本孔子所谓从心所欲不踰矩庄子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先规矩度量而为之则亦疲矣
　　屠赤水云沈石田仿诸旧笔意夺真独于倪迂不似葢老笔过之也
　　戴冠卿云画不可无骨气不可有骨气无骨气便是粉本纯骨气便是北宗不可无颠气不可有颠气无颠气便少纵横自如之态纯是颠气便少轻重浓淡之姿不可无作家气不可有作家气无作家气便嫩纯作家气便俗不可无英雄气不可有英雄气无英雄气便似妇女描绣纯英雄气便似酒店帐簿
　　又云没骨画创自徐熙之子崇嗣擅名花卉不墨勾径迭色渍染而成予谓秖可施之花卉耳不谓宋人有用大青大緑大丹大粉遂成山水命为没骨山水皆高克明董奴子辈手出见有真迹亦自可人但后人学为之若无四五层工夫自然不及幸勿以未见而反嗤没骨为失体也
　　仇实父云唐宋人图一故事有意风世非贤孝忠良则幽闲雅逸终不落恶趣元人始以艳丽相高无非奢靡如明皇庆幸图金谷园图射雉博古出猎等图徒动人侈心画何益于世
　　魏和叔云自幼垂髫便能画者从古惟李升姜道隐丘庆余赵伯骕郭若思李成父子数人而已李升小字锦奴写蜀境山水如桃源武陵峩嵋化山等图其擅名者也至今有粉本唐明皇朝先有将军李思训山水絶妙故蜀人皆呼升为小李将军葢其艺相匹尔非真将军也开元中李思训为除卫将军与其子李昭道俱得山水名时人号大李小李若小李将军的指李升云
　　宋石门云画山水惟李成关仝范寛智妙入神才高出类三家鼎峙百代标程前古莫能方驾近代难继后尘夫气象萧疎烟林清旷毫锋颕鋭墨法精微者营丘之制也石体坚凝杂木丰茂台阁古雅人物幽闲者关氏之风也峰峦浑厚势状雄强抢笔俱匀人屋皆质者范氏之作也复有继起者或有一体或具体而微或预造堂室或各开戸牖皆可称尚然方之三家犹诸子之于正经矣
　　叶双石云予性好写水葢自幼学之舅氏吕廷震者也曾记舅氏云画师相与言靠山不靠水谓山有峰峦崕石烟云树石可以萦带掩映见之至水则更无带映曲文斜势要尽其洼窿派别故于画为尤难彼或争胜取奇以夸张当世者不过蹙纹起浪若更作蛟蜃出没便是山海图矣唐人孙位画水必杂石为惊涛怒浪葢失水之本性而求假于物以发其湍瀑是不足于水也曲阳庙壁有画水世传为异葢水纹平漫隐起浮流混混不息其后有梯升而崇者知辟为隆洼为下随势为水以是衒于世俗而人初未识其伪也元初孙白始创意作潭■〈氵伯〉浚原平波细流停为潋灔引为决泄尽出前人意外别为新规胜槪不假山石为激跃而自成迅流不借滩濑为湍溅而自为冲波使夫萦纡曲直随流荡漾自然长文细络有序不乱乃真入神也□大开一门户矣尝言画漫水要不断水脉为工画急水要不混洄澜为工若今以二说观世之画水者真可一笑也夫漫流之水则为池水风纹更无流脉画迅流者则浪头沸起反如印板岂胜道哉要知画水者当观其源次观其澜又其次则观其流然知此者葢鲜耳故知汪洋涵蓄以潋灔为平引脉分流以荡漾为势至于聚为漪澜散为淰■〈氵闪〉游泳乎其中而不系于物者此真天下之水也亦知求于此乎
　　张振羽云画有四宜宜文宜清宜逸宜咫尺隔别画有五忌忌冗忌杂忌套忌俗忌浓淡无分
　　强二水云古画非脱落不堪用不须褙裱葢经一次褙裱失一次精神亦不必重洗亦不可剪裁过多一恐失神一恐后日难再裱也
　　李仰怀云画山水不可太熟熟则少文不可太生生则多戾练熟还生斯妙矣
　　袁玄石云山水有五美苍逸奇圆韵山水有五恶嫩板刻生痴
　　徐仲修云山有翠微不可无路岸有人家不可无渡石有自然最忌作怪写人任真定犯俗态
　　马醉狂述唐世说云政和中徽宗立画博士院每召名公必摘唐人诗句试之尝以竹锁桥边卖酒家为题众皆向酒家上着工夫惟李唐但于桥头竹外挂一酒帘上喜其得锁字意又试踏花归去马蹄香众皆画马画花有一人但画数蝴蝶飞逐马后上亦喜之又一日试万緑丛中一点红众有画杨栁楼台一美人者有画桑园一女者有画万松一鹤者独刘松年画万派海水而海中一轮红日上见之大喜喜其规模阔大立意超絶也凡喜者皆中魁选
　　钱禹方云蜀文成殿中有春龙起蛰图乃孙位所作山临大江有二龙自山下出一龙蜿蜒骧首云间水随云气布上雨自爪鬛中出一龙尾尚在穴前举首望云中意欲俱徃怒爪如腥草木尽靡波涛震骇涧谷弥漫山中居民老少聚观阖戸阚牖人人惊畏若屋颠坠笔势超轶气象雄放非其胸中磊落不凡能窥神物变化穷究百物情状未易能也位后遇异人得度世法信乎非俗士

　　绘事微言卷下