御定佩文斋书画谱　卷十三
　　
　　宋黄休复论画石
　　前軰画太湖石皆以浅深墨淡嵌空而已黄居寳以笔端摤擦文理纵横夹杂砂石棱角峭硬如虬虎将踊厥状非一也其有画松竹花雀变态旧规皆如湖石之类（益州名画録）
　　
　　宋苏轼论画水
　　古今画水多作平逺细皱其善者不过能为波头起伏人至以手扪之谓有洼隆以为至妙矣然其品格特与印板水纸争工拙于豪厘间耳唐广明年处士孙位始出新意画奔湍巨浪与山石曲折随物赋形尽水之变号称神逸其后蜀人黄筌孙知微皆得其笔法始知微欲与大慈寺寿宁院壁作湖滩水石四堵营度经岁终不肯下笔一日仓皇入寺索笔墨甚急奋袂如风须而成作输泻跳蹙之势汹汹欲崩屋也知微既死笔法中絶五十余年近岁成都人蒲永升嗜酒放浪性与画始作活水得二孙本意自黄居宷兄弟李怀衮之流皆不及也（东坡集）
　　
　　
　　御定佩文斋书画谱,卷十四
　　
　　明董其昌画
　　画树之法须专以转折为主每一动笔便想转折处如写字之于转笔用力更不可往而不收树有四肢谓四面皆可作枝着叶也但画一尺树更不可令有半寸之直须笔笔转去此秘诀也树头要转而枝不可繁枝头要敛不可放树梢要放不可紧宋人多写垂柳又有叶柳不难画只要分枝头得势耳柳之妙在树头员铺处只以汁緑渍出又要森萧有迎风摇扬之思其枝须半明半暗又春二月栁未垂条秋九月柳已衰飒俱不可混设色亦须体此意也画须先工树木但四面有枝为难耳山不必多以简为贵作云林画须用侧笔有轻有重不得用员笔其佳处在笔法秀峭耳宋人院体皆用员皴北苑独稍纵故为一小变倪云林黄子久王叔明皆从北苑起祖故皆有侧笔云林其尤著者也北苑画小树不先作树枝及根但以笔成形画山即用画树之皴此人所不知乃诀法也北苑画杂树但只露根而以叶髙下肥痩取其成形此即米画之祖最为髙雅不在斤斤细巧作画凡山俱要有凹凸之形先钩山外势形像其中则用直皴此子久法也山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处甚多要之取势为主画树之诀只在多曲虽一枝一节无有可直者其向背俯仰全于曲中取之或曰然则诸家不有直干乎曰干虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣赵大年平逺写湖天渺茫之景极不俗然不耐多皴虽云学维而维画正有细皴者乃于重山迭嶂有之赵未能尽其法也画树木各有分别如画潇湘图意在荒逺灭没即不当作大树及近景丛木画五岳亦然如画园亭景可作杨柳梧竹及古桧青松若以园亭树木移之山居便不称矣若重山复嶂树木又当直枝直干多用攒彼此相藉望之模糊郁葱似入林有猿啼虎嗥者乃称至春夏秋冬风晴雨雪又不在言也董北苑画树多有不作小树者如秋山行旅是也又有作小树但只逺望之似树其实凭缀以成形者余谓此即米氏落茄之源委盖小树最要淋漓约略简于枝柯而繁于形影枯树最不可少时于茂林中间出乃见苍秀树虽桧柏杨柳椿槐要得郁郁森森其妙处在树头与四面参差一出一入一肥一痩处古人以木炭画圈随圈而之正为此也古人云有笔有墨笔墨二字人多不晓画岂有无笔墨者但有轮廓而无皴法即谓之无笔有皴法而不分轻重向背明晦即谓之无墨古人云石分三面此语是笔亦是墨可参之逺山一起一伏则有势疎林或髙或下则有情此画诀也（容台集）
　　
　　明陈继儒论皴法
　　皴法董元麻皮皴范寛雨皴（俗云芝麻皴）李将军小斧劈皴李唐大斧劈皴巨然短笔麻皮皴江贯道师巨然泥里抜钉皴夏圭师李唐米元晖拖泥带水皴先以水笔皴后却用墨笔（妮古録）
　　
　　明顾凝逺论写生
　　昔人写生先用心于行干分寸之间几多诘曲肤理纵横各核名实虽有偃仰柔劲不同自具迎旸承露之态勾萌拆甲以致花叶葳脱瓣垂实皆一气呵成絶无做作今人一枝一干旣少别白朝荣夜舒情性全乖无惑乎花不附本本不附土剪彩欺人生意何在所以贵贱修促苗裔延皆可征効（画引）
　　
　　明沈颢画麈
　　辨景
　　山于春如庆于夏如竞于秋如病于冬如定
　　笔墨
　　笔与墨最难相遭具境而皴之清浊在笔有皴而势之隐现在墨米襄阳用王洽之泼墨参以破墨积墨焦墨故融厚有味予读天随子传悟飞墨法轮廓布皴之后绡背烘熳以显气韵沈郁令不易测寒山凡夫与予论笔尖笔根即偏正锋也一日从晋人渴笔书得画法题曰树格落落山骨索索溪草茸云秀其中卒笔怳顾妄穷真露古人云画无笔踪如书家藏锋若腾觚大埽作山水障当是狂章笔迹不计
　　位置
　　近日画少丘壑习得搬前换后法耳大痴谓画须留天地之位常法也予每画云烟着厎危峰突出一人缀之有振衣千仭势客讶之予曰此以絶顶为主若儿孙诸岫可以不呈岩脚枯根可以不露令人得之纸笔之外客曰古人写梅剔竹作过墙一枝离竒具势若用全干繁枝套而无味亦此意乎予曰然家位置稠寒不虚情韵特减傥以惊云落霭束峦笼树便有活机米氏谓王维画见之最多皆如刻画不足学惟以云山为墨戏虽偏锋语亦不可无古人有活落处残剰处嫩率处郭河阳云逺山无皴逺水无波逺人无目予亦云逺山有平无曲逺水有去无来逺人宜孤不宜似一幅中有不紧不要处特有深致先察君臣呼应之位或山为君而树辅或树为君而山佐然后奏管傅墨若用朽炭踌躇更易神馁气索愈想愈劣
　　刷色
　　右丞云水墨为上诚然然操笔时不可作水墨刷色想直至了局墨韵旣足则刷色不妨
　　苔
　　山石苔水泉索线常法也叔明之渴苔仲圭之攒苔是二氏之一种今之学二氏以苔取肖钝汉也古多有不用苔者恐覆山脉之巧障皴法之妙今人画不成观必须丛不免媸女添痴之诮
　　命题
　　自题非工不若用古用古非解不若无题题与画互为注脚此中小失奚啻千里
　　落款
　　元以前多不用款款或隐之石隙恐书不精有伤画局后来书绘并工附丽成观迂瓒字法遒逸或诗尾用跋或跋后系诗随意成致宜宗衡山翁行款清整石田晚年题写洒落每侵画位翻多竒趣白阳辈效之一幅中有天然款处失之则伤局（说郛）
　　
　　无名氏画山水诀
　　画有十三科何以独重山水纸纔一二幅已知写尽精神初非学力能成自是天机好到丹青未见収之格范有甚工夫只遮打头准为妙手唐则郑王摩诘之辈宋则郭熙朱学士之流儒者多能绘工难学所以明牕浄几佳楮轻缣号为小墨神仙遍貌烟霞境界曲尽变态眼前景象层层出笔厎江山涏涏生脚根踏尽四海五湖心中方有千崖万壑逺近先分宾主布置全在安排淡墨干而秃笔皴宿笔烘而浓墨解妙处不劳用托因地须使烟煤逺水无波巨浪有崩腾之状遥峰露影近山宜龊之繁春树薄而秋树疎夏云浓而冬云黯梢有丁香鹿角皴石有斧脑箭头水边宜着孤舟岭外深藏野寺人物则三四而成江村则八九家宜画风烟起则千里俱昏雪月白则三更如画禽鸟多栖古木楼台半隔疎林巅崖作古木垂藤怒石起飞沦溅瀑大图障先观气势小景致只作微茫钱唐带月观潮左蠡无风起浪烟迷露寺日落垂亭平沙阔落鴈成行山径晚征夫问宿墨浓淡则路分逺近笔老嫩则树有阴阳地灵难以秘藏心匠齐凭收拾盈尺写寰中之景使人怀物外之思讶蓬岛而隔尘凡截匡庐而归户牖细评详断可擅名家技能压尽众人盘礴原非庸史一艺曲折但观纸上之图元气淋漓半吐胷中之异（画苑补益）