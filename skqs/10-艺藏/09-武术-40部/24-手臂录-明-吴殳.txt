手臂录 明 吴殳
　　
　　用兵以戚南唐之旗鼓为初门，孙武子之虚实为极致，击刺抑末矣。然不能此末艺，则不敢身至阵前，无以定将士勇怯，而行不踰时之赏罚。人无畏心，战何能胜？况又平日所用教师，多被诱于花假，以误士卒乎。虽然，殳何人而敢言此。惟以壮年所广集，汇为一编，以定其邪正浅深。贻之子孙而已。余所得者有石家枪，敬严也；峩嵋枪，程真如也；杨家枪、沙家枪、马家枪，其人不可考；少林枪，余得者洪转之法，汊口枪，则程冲斗也，有《耕余剩技》、《少林阐宗》、《长枪法选》诸书刻印行世。此七家者，其法具存，余若金家枪、拒马枪、大宁笔枪等，尚有十余家，名存而无徒，书又不传，无可考据。应由技术浅小，虽取名一时，不足以传久故也。今就七家言之，真如一门而入，一师而成，一于纯者也。敬严徧历诸家，年将四十，始遇真如，重下本源工夫，而得返正；及乎晚年，棍棒刀牌，皆成枪法，化杂以为纯者也。二师身二而法则一也。沙家竿子长软，别为一门。杨家器在长短间用之，亦兼取长短之法。此三家皆不杂棍法。马家以杨家为根本，而建用棍法。少林全不知枪，竟以其棍为枪。故马家法去棍犹有枪，少林去棍则无棍也。然少林尚刚柔相济，不至以力降人。冲斗止学少林之法，去柔存刚，几同牛斗。而今世冲斗之传，江南最盛。少林犹不可的，况其上焉者乎！总而论之，峨嵋之法，既精既极，非血气之士，日月之工所能学。沙家、杨家，专为战阵而设；马家、少林、冲斗，其用于战阵，皆致胜之具。惟江湖游食者不可用耳。钟王之手，亲纸以成字者，毫端也，为毳、为燊、为胶、为管，皆所以成此者也。善将将之君，敌忾以奏功者，击刺也。为旗鼓、为队伍、为虚实，皆所以成此者也。闻击刺而小之者，在武乡谢艾、韦叡，余乃心伏，取子桓典论之语而名为手臂录。时戊午八月。沧尘子吴殳修龄譔。 
　　枪王说 
　　　　语云：枪为诸器之王，以诸器遇枪立败也。降枪势所以破棍，左右插花势所以破牌镋，对打法破剑、破叉、破铲、破双刀、破短刀，勾扑法破鞭、破锏，虚串破大刀、破戟。人惟不见真枪，故迷心于诸器。一得真枪，视诸器直儿戏也。不知者曰：血战利短器。夫敌在二丈内，非血战乎？真枪手手杀人，敌未有能至一丈内者，短器何所用之？唯劫营巷战，宜用刀鞭棒耳。至于弓弩鸟铳之发，必在二十步外，牌盾可御，大炮不能命中，付诸天数。二者虽更长于枪，而非所畏也。 
　　枪法圆机说二篇 
　　其一： 
　　机者，弩机也，伏而待用者也，惟枪亦然。收者发之，伏机也；发者收之，伏机也；进者退之，伏机也；退者进之，伏机也；左者右之，伏机也；右者左之，伏机也；上者下之，伏机也；下者上之，伏机也。而有元妙灵变隐微难见以神其用者，乃在于圆。圆则上下左右无不防护。身前三尺，如有团牌，又何虑人之伤我哉？不惟是也。出而能圆，两来枪之所以胜也；收而能圆，败枪之所以救也。大封大劈，本无伏机，诸用俱失。禅门所谓“死句不能活人者”也。呜呼！此岂数月之工，血气之夫，所能领悟者哉？ 
　　其二： 
　　　　今以身法言之：上平朝天，压卵护膝，机伏于上，实用在下；铁牛地蛇，机伏于下，实用在上；跨剑骑龙伏虎，机伏于右，实用在左。边拦琵琶，机伏于左，实用在右；摆尾拖刀，机伏于退，实用在进；献爪实用在进，机伏在退。以手法言之，下平藏月儿侧腾蛇枪等法，故中平畏之。中平藏蜻蜓点水等法，故下平畏之。藏仙人指路等法，故铁牛拨草等畏之。上平藏磨旗等法，可以制中平。滴水藏海马等法，可以制中平下平。古以中平为枪中王，为诸势皆从此出也。非守株待兔之中平而可以为王也。身法手法，其变何穷，彼此相制，实无终极。但以熟制生、以正制邪，而必皆以圆机为之本。明敏之士，于此深思而有得焉，则亲灸于敬岩真如矣。 
　　一圈分形入用说 
　　　　特豚一物而已。四鬄之，则为肩、为髀、为脂、为蹄、为脊、为脾，种种登载。若唯用一物而不四鬄，则惟有前齐郊禘之礼，而立*房俎燕饮肴烝皆废，岂可谓之礼哉？唯枪亦然。总用之则为一圈，剖此圈而分用之，或左或右，活上或下，或斜或正，或单或复，或取多分，或取少分，或取半分，以为行着诸巧法，而后枪道大备。是以练枪者，唯下久苦之工于一圈，熟而更熟，精而益精，其于分形之法，一览而全备矣。人食一口，而五官四体皆受其益，理正同也。分形非笔所能述，故作枪法元神空中鸟迹图于左方。 
　　枪法元神空中鸟迹图（图略） 
　　重轮形也。缠枪等皆作此形。 
　　上偃月形。乃用枪之上半也。 
　　下偃月形。乃用枪之下半也。 
　　左偃月形。乃用枪之左半也。 
　　右偃月形。乃用枪之右半也。 
　　此织月形。有六，诸法轻用之巧者也。 
　　几望形。亦用圈之右半而加深者也。 
　　　　此七图不由师传，偶见屋瓦之仰覆，而思悟得之者也。知此，则知枪之万变不出于圈。圈则枪之自下而上者，还自上而下；自上而下者，还自下而上；自左而右者，还自右而左；自右而左者，还自左而右。如转圆石于万仞之山，以守以攻，惟我所欲。棍以劈打为用，一直向下，无返上之机，不能发扎，非枪法也。 
　　圆圈分形详注（略举一二，可以知诸法矣。） 
　　　　望月形也，凡封、小封、闭、圈、摩旗、叶底藏花、旋雷霹雳、月下梨花等枪尖作此形。 
　　重轮行也。凡缠月藏行串等枪尖作此形。枯藤缠树，刀痕在枪上亦此形。 
　　几望形也。凡裹月儿侧、白牛转角等枪作此形。 
　　仰月形也。凡穿指穿袖变头枪。 
　　覆月形也。凡拏拖大反卷。 
　　右偃月形也。凡迎砑跌落金钱。 
　　左偃月形也。凡提掳海马奔潮。 
　　织月形也。有六，此则梨花三排头*（扌奢）枪。 
　　掳手腰摆时枪尖有此形。 
　　挤此形左畔少织月形也。近身处关系重。不可用巧法也。只用左偃月。 
　　革圈裹札头半摩旗。 
　　革圈外札头半摩旗。 
　　砑向下，皵向上。皆有此形。左畔亦缺。 
　　石家枪法源流述 
　　　 敬岩自少时受双刀法于本县令君耿橘，少不如教，为靴尖所蹙者不可数记。已后出塞征猫，只以双刀临阵。枪棍得之少林僧洪记，自谓有得矣。年三十七，与洪记见刘德长于真定巡抚韩公晶宇署中。洪记与德长较技，而手中兵器为德长拨去，乃心折，百拜请受教。刘师曰：二子根本无工，枝干皆虚也，当息心泯志，不学破法，不与人角技，下死工夫于根本者二年，则可受我法，自今日请辞，至期相见。乃如所言，与记用根本工夫足二载，复往见。刘师试之而实，喜曰：吾教二子枪法已竟，无多求也；二子所学，博极诸家，惟不知有根本，不曾加工，故遇吾而败；今根既实，则旧法皆吾法也，复何教为？又命与昔旧平手者校，其仗皆可拨而去之也。我离刘师二十年，杆子未尝一日去手，今则刀牌皆入枪法，何况于棍。殳是以棍枪之界，不留心别白者二年。洪记以崇祯时将兵击流贼于囗囗大破之。追远遇生贼，援兵不至，终不肯退。贼益众，奋斗以死，不负所学云。刘德长初亦出于少林，自嫌技未至精，又遍游天下，而后有得。殳谓刘师遍游天下，则必受学法于峨嵋矣。不然，何以与普师之传如水入水也？石师偃月刀，开枪用刀尖弯处，以枪法封闭开之。又问：牌之去枪远，何以可入枪法？石师曰：我身前三尺枪圈子中，蝇蚊不能入，非团牌而何？ 
　　枪根说 
　　　　世人但知用枪头，而于枪根殊不留意，技艺所以虚浮也。根腰胸头四者，犹树之有根干枝叶，舍本而逐末，可乎？敬岩之法，用我之枪根，以制我之枪头，乃用我之枪头，以制彼之枪根。千变万化，尽于此矣。所谓以我枪根制我枪头者，何也？枪头远而在外，苟不有以制之，则如跋扈之将，不为我用。故必思所以制之，制之有二道：一者器制，一者势制。器制者，根重大而头轻细，其身铁硬，故运用如弹丸之脱手。势制者，如头在上，则根在下；头在左，则根在右，其易知者也。惟头在中而根在下，其理元微，何也？来枪中平，变态繁多，我革之也，必使枪根略低，令枪胁着彼枪胁，而下枪头直压其前手，则彼无能变换。此敬岩真如心血也。杨家枪长沙家枪长而又软，不能压其头，器制之道先失，则势制之道无所托以行之。是以粗浮不足观也。所谓用我枪头制彼枪根者，何也？用我之枪，理如种植，以根为本，以叶为末，破彼之枪，理如伐树，芟其枝叶，劳而罔功，一斫根柢，则立僵矣。盖世人之枪，戳则用直力，革则用横力，横直之力，分而不合，故枪法破碎沾滞，不能圆通。敬岩、真如不然，戳中有革，革中有戳，力之直也能兼横，力之横也能兼直，其用枪尖，如有钩者然，能于彼掌中穵而去之，艺技至此，惊犹鬼神矣。 
　　六家枪法说（石沙杨马少林冲斗六家枪法说） 
　　　 敬岩木枪长九尺七寸，根大盈把，尖径半寸，腰劲如铁，重须十斤。沙家竹竿子长丈八至二丈四，杨家木枪丈四为正，加至丈六。夫枪腰长者软，短者劲，用法由此而分也。石家枪之用在两腕，臂以助腕，身以助臂，足以助身，乃合而为一。沙家枪之用在两足，身随其足，臂随其身，腕随其臂，乃合而为一。杨家从短枪而变，加长四尺，其法亦兼取短枪竿子之法，以自成一家之学耳。石家之用在腕者，何也？两腕封闭，阴阳互转，百法藏于其中，神妙莫测，为枪之元神也。臂以助腕者，以臂之高下伸缩，助腕之阴阳互转也。身以助臂者，以身之蹲立前后，助臂之高下伸缩也。足以助身者，前后左右，稍稍移动，以脱彼枪尖，非剪刀步，十字步也。此峨嵋大意也。沙家之用在足者，何也？竿子长软，两腕虽阴阳互转，但可以助顺臂力，使无倔强，实不能以根制头。故拏拦尽处，枪尖正摇，戳即斜去，摇定而戳，彼已走出，苟非十字步追之，戳何能及？其时枪之胜负，全在足之迟速。硬枪妙在进，进则杀；软枪妙在退，退则活。足不如风，不能进退，是竿子之用在足也。身以助足者，探前以助进势，倒后以助退势也。臂以助身，腕以助臂者，身足既熟，则腕臂不过用峨嵋封闭之余绪而已足也。此沙家大意也。杨家兼用沙家之足与势者，何也？杨家阴阳互转，与峨嵋同，但长则利于伤人，而亦苦于外重，根不能制其尖，运用不能如峨嵋之灵。此乃器之本然，虽大力者不能强也。于是铺张展布，以灵其运用，不得不借径于脚步，倚局于立势，不觉不知，滥竿子之陈设，失峨嵋之精义。然犹纯乎其枪，未尝兼棍带打也。其名所以特著者，长则易于得胜，学之者必多，其封闭功夫，不须如峨嵋之移山填海，学之者又易。得峨嵋法者何人，而能察其失精义哉？所以杨家枪之名，惊天动地，人人振而矜之也。其于峨嵋，尚犹二帝之变而三王，所离无几者也，而夏禹传子，商汤*（上斩下心）德，武王非圣，人有言之者焉？此三家枪法之大端也。比而论之，学峨嵋者，练习之功至于十分，则沙家望而却走，功亏一篑，犹为沙杨得半者所困，此至人绝业，不为世用，不可遗之人人者也。杨法学之易而用之利，大有益于行阵，又何间然？沙法学者工力与杨正等，而更长则更利，尤行阵所宜也。又前三家皆枪，皆不杂棍。峨嵋贱棍不屑杂，沙家体长不可杂，杨家旁溢于沙，不旁溢于棍，法勾足用，不须杂。至于马家与少林则不然，王降而伯矣。少林之八母，鱼龙平列 
　　，已失枪家正眼，其广布诸势，全落棍法。马家之诸六合枪及二十四势，名目甚繁，少枪多棍。马家与少林品类正同，而所以致此者则异。马法本出于杨，而加之击打，枪为神骨而棍为皮肉以杂乱之。少林自擅棍家绝业，意不能已于枪，而又自矜其名，不肯外学，乃移其棍法中之似枪者，益扩充之以为枪，终为朱紫之相乱。所不足处又纯用棍法，盖棍为神骨与肉，而枪为之皮，其混杂视马尤甚矣。少林虽以棍为枪，而如洪转者，犹知以柔制刚，以弱制强之意，冲斗学于少林，惟取其刚强者，以自立一门，又非少林之法也。 
　　闪赚颠提说 
　　　　枪之实际，守则见肉分枪，攻则贴杆深入。见肉贴杆，四字心传也，失此即为伪学。然此正法也，正而无变，其用不神。故闪赚颠提贵焉。变而贴杆者，闪赚、圈手、腾蛇等是也；变而不贴杆者，颠提、滴水、认针等是也；更有大远于杆者，则为拖刀骑龙等。盖圈手腾蛇，紧小锐进，见肉之革，但能开之，不能胜之，而开之又甚危，故以滴水、认针、拖刀、骑龙，步法阔大者脱其枪尖，而仍以圈手腾蛇贴杆之闪赚，从旁直进，然后得胜。正变互用，小大相资，缺一不可。夫以大破小，须于彼此皆小时，忽然用大，乃胜。若执大为门墙，恃为长技，即冲斗矣。然此亦杨马之法也。峨嵋意不在此，折冲樽俎，不战而屈人之兵，真如亲受之普恩，而敬岩与之暗合。 
　　脱化说 
　　　　东坡论文云：少时须五色绚烂，渐老渐熟，乃造平淡，言脱化也。惟枪亦然：初时戳革，务使重实阔大，三四年后，渐渐收为轻虚紧小，则体用皆备。初时不重实阔大，为无体，无以临阵；后来不轻虚紧小，为无用，技不造极，游场受辱于人。然脱化实有门焉。初时锋影圆者，其阔大重实，可以渐收为轻虚紧小，锋影若作人字形，则愈精熟，愈阔大，愈重实，虽欲脱化，不可得也。敬岩贵轻虚，真如贵紧小，皆以圈为脱化之门，冲斗不圆，是以老死于重实阔大。虽于秣陵见敬岩，而怃然自失，亦终无以改其故辙也。 
　　短降长说 
　　　　世人轻言以短降长，余不敢言，又不敢不言。不敢言，为其无万全必胜之道；不敢不言，为其有不得已而用之之时。夫我枪九尺七寸，彼枪二丈四尺。若彼单杀手来，我可一革竟入；若彼半虚半实而来，我欲拏拦，则烦动自摇，欲竟进，则彼枪正活，岂有万全必胜之道？至如两阵相遇，事不容已，则亦有降长之法焉。此无他，拼命得活而已。盖长之所以制短者，用其虚也；然远则可以用虚，近则不得不实。我直进迫近彼枪，使彼不得不实发，实发则不过单杀手，我可以一革竟入矣。迫近彼枪，乃田州土司瓦氏女将双刀降枪之法，而余移之于枪者也。虽然，此时彼实进，则我幸矣；若彼能虚退，何有万全？但两阵相对，必无虚退之枪耳。 
　　后略