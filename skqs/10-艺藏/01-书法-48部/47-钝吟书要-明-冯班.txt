
　　书是君子之艺，程、朱亦不废。我于此有功，今为尽言之：先学间架，古人所谓结字也，间架既明，则学用笔。间架可看石碑，用笔非真迹不可。结字晋人用理，唐人用法，宋人用意。用理则从心所欲不逾矩，因晋人之理而立法，法定则字有常格，不及晋人矣。宋人用意，意在学晋人也。意不周币则病生，此时代所压。赵松雪更用法，而参以宋人之意，上追二王，后人不及矣。为奴书之论者不知也。唐人行书皆出二王，宋人行书多出颜鲁公。赵子昂云：用笔千古不变。只看宋人亦妙，唐人难得也。蔡君谟正书有法无病，朱夫子极推之。锥画沙、印印泥、屋漏痕，是古人秘法。姜白石云：不必如此。知此君愦愦。黄山谷纯学瘗鹤铭，其用笔得于周子发，故遒健。周子发俗，山谷胸次高，故遒健而不俗。近董思白不取遒健，学者更弱俗，董公却不俗。 
　　虞世南能整齐不倾倒。欧阳询四面停匀，八方平正。此是二家书法妙处，古人所言也。欧书如凌云台，轻重分毫无负，妙哉！欧公一片神骨，极有作用，倚墙靠壁，便不是。巉子山一流人有墙壁，所以不好。姜立纲尤俗。 
　　余见欧阳信本行书真迹，及皇甫君碑，始悟定武兰亭全是欧法。姜白石都不解。 
　　董宗伯云：王右军如龙，李北海如象；不如云王右军如凤，李北海如俊鹰。当学蔡君谟书，欲得字字有法，笔笔用意。又学山谷老人，欲得使尽笔势，用尽腕力。又学米元章，始知出入古人，去短取长。 
　　荐季直表不必是真迹，亦恐是唐人临本。使转纵横，熟视殆不似正书，徐季海似学此也。 
　　汉人分书不纯方，唐人分书不纯扁，王司寇误论，只看孝经与劝进碑尔。顾云美云：唐人分书极学汉人。此论佳，可破惑者。 
　　八分书只汉碑可学，更无古人真迹。近日学分书者乃云：碑刻不足据。不知学何物？ 
　　汉人分书多剥蚀，唐人多完好。今之昧于分书者多学碑上字，作剥蚀状，可笑也！虞世南庙堂碑全是王法，最可师。 
　　贫人不能学书，家无古迹也。然真迹只须数行便可悟用笔。间架规模，只看石刻亦可。 
　　学草书须逐字写过，令使转虚实一一尽理，至兴到之时，笔势自生。大小相参，上下左右，起止映带，虽狂如旭、素，咸臻神妙矣。古人醉时作狂草，细看无一失笔，平日工夫细也。此是要诀。 
　　姜白石论书，略有梗概耳。其所得绝粗，赵松雪重之，为不可解。如锥画沙，如印印泥，如古钗脚，如壁拆痕，古人用笔妙处，白石皆言不必。然又云：侧笔出锋。此大谬。出锋者末锐不收。褚云透过纸背者也，侧则露锋在一面矣。 
　　颜书胜柳书，柳书法却甚备，便初学。 
　　古人作横画，如千里阵云。黄山谷笔从画中起，回笔至左顿腕，实画至右住处，却又转，正如阵云之遇风，往而却回也。运腕太疾，起处有顿笔之迹。今人于起处作点，殊失势也。 
　　余教童子作书，每日只学十字，点画体势须使毫发毕肖，百日以后便解自作书矣。 
　　张长史云：小字展令大，尽笔势为之也。大字蹙令小，遏锋藏势，使间架有余也。今广平府有颜鲁公仪门字，门字小，仪字大，却相称，殊不见有异，奇迹也。左去吻，右去肩，欧阳兰台不用此法。 
　　东坡谈书皆笃论，过于黄、米。米老喜作快口语，不知者执之，多为所误。山谷只自言其所得耳。画有南北，书亦有南北。 
　　晋人尽理，唐人尽法，宋人多用新意，自以为过唐人，实不及也。娄子柔先生云：米元章好割截古迹，有书贾俗气。名言也。 
　　东坡书有病笔，唐人无此。颜鲁公书磊落嵬峨，自是台阁中物。米元章不喜颜正书，至今人直以为怪矣。 
　　子字分书，横画不飞，倚人直笔，不向左挑起。人字加三撇，是古升字。 
　　黄长睿疑智果书不真，此不习南朝书法也。欧阳公不信遗教经，东坡殊不以为然。宋人蔡君谟书最佳，今人不重，只缘不学古耳。 
　　书法无他秘，只有用笔与结字耳。用笔近日尚有传，结字古法尽矣。变古法须有胜古人处，都不知古人，却言不取古法，直是不成书耳！ 
　　余见东坡、子昂二真迹，见坡书点画学颜鲁公，体势学李北海，风卷云舒，逼之若将飞动。赵殊精工，直逼右军，然气骨自不及宋人，不堪并观也。坡书真有怒猊抉石、渴骥奔泉之态。徐季海世有真迹，不知视此何如耳。 
　　坡公少年书圆觉经，小楷直逼季海。见老泉一书，亦学徐浩。山谷称东坡学徐季海。苏斜川却云：不然。我信山谷。 
　　作书须自家主张，然不是不学古人，须看真迹，然不是不学碑刻。唐人用法谨严，晋人用法潇洒，然未有无法者，意即是法。本领者将军也，心意者副将也。本领极要紧，心意附本领而生。 
　　邑人严道普名泽，家藏右军二谢帖。或诮之曰：谁见右军执笔作此字？余曰：能作此字即是右军，使右军不能作此字，我亦不重右军。 
　　秦权上字，秦之隶书，乃篆之捷也。与今正书不同，然非分书也。盖隶书本如此，后渐变为今正书耳。欧公以此似今八分，遂呼汉人分书为隶，既知其不同，且疑薛尚功摹之失体，误也。 
　　今人作正书是钟、王法，然钟、王古字亦多与今不同。世传六朝、唐初碑上字分隶相杂，疑当时正书如此。至唐中叶以后，始变如今法。后人纯学钟、王也。右军正书多古字，东方朔画赞“序”字作“厚”，乐毅论“杀”字、“抃”字，黄庭经“耶”字，遗教经“䴙”字，今皆不行。今人所用只是宋、元体。曹娥碑犹古，陕西传摹，尽去之矣。古人作小正书，与碑板诰命书不同。今人用碑板上大字作小正书，不得体也。祝希哲常痛言之。 
　　唐人碑板刻手亦有工拙，然胜于宋人。不习二王，下笔便错。此名言也。 
　　鲁公书如正人君子，冠佩而立，望之俨然，即之也温。米元章以为恶俗，妄也，欺人之谈也。 
　　颜书要画中有筋，其用笔与徐季海父子相同。多宝塔是少年时书，点画皆有法。不知者学之，正如布算相似，须要看他墨酣意足处，与朱巨川诰参看最得。 
　　书至成时，神奇变化，出没不穷。若功夫浅，得少为足，便退落，如严天池二、三十岁好，后来便可厌，只为从前功夫不多也。大略初学时多可观，后来不学，便不成书耳。 
　　宋人作书多取新意，然意须从本领中来。米老少时如集字，晚年行法亦不离杨少师、颜鲁公也。本领精熟，则心意自能变化。 
　　字有二法：一曰用笔。汝用笔疏硬而骨枯，非法也。看楷书，便知血脉处极细而有笔意也。二曰布置。左右向背，上下承盖，半阔半细，半高半低，分间架在布白处，汝毫无法，但直写而无意，不成字也。布置用笔，千古讲之者多矣。赵子昂专言此，汝可寻思。 
　　凡学书千字文少不得，（简缘云：千字文是将右军字凑成，智永临写八百本，非永书也。）此是右军旧法，得此便有根本。如二王法帖，只是影子，惟架子尚在，可观耳。书有二要：一曰用笔，非真迹不可；二曰结字，只消看碑。要知结字之妙，明朝人书，一字看不得。看了误人事。行书法二王起便是头路。真行用羲之法，以小王发其笔性。草书全用小王。大草书用羲之法。如狂草学旭，不如学素。此吾法也。教人作书，吾便于柳法。 
　　二谢书只学赵，自余一步不窥，所以全不合古法也。然用笔如锥画沙，细而有姿媚，汝短处正在此，不可不用功也。若死学柳书，其病亦正同耳。悟得柳公学古处，二王、欧、虞、褚、薛，打做一团方好也。简缘云：尽情吐露。至嘱。以上三札答无咎。学书当有晋人法，看石刻亦不易，所谓差之毫厘，谬以千里也。 
　　赵文敏为人少骨力，故字无雄浑之气，喜避难，须参以张从申、徐季海方可。季海筋在画中，晚年有一种如渴骥奔泉之势，老极！所以熟而不俗。张书古甚，拙处人不知其妙也。 
　　颜行如篆如籀，苏米皆学之，最宜留心。 
　　作法书多失体，布置匀直少势。钟公云：点不变谓之布掞，画不变谓之布算，最是大忌。如“真”字中三笔须不同，“佳”字左倚入向右，右四画亦要俯仰有情。今俱如算子，大似无讲贯也。日来作虞法，觉其和缓宽裕，如见大人君子，全得右军体。今日刻本黄庭多不是，但惜不见原本，字画俯仰处甚遒，翻多失之，与永师千文看方得。（与无咎。） 
　　米颠作颜行，兼用杨景度，有散仙入圣之致。坡公须带二徐。本领千古不易，用笔学钟，结字学王。 
　　晋人循理而法生，唐人用法而意出，宋人用意而古法具在。知此方可看帖。用意险而稳，奇而不怪，意生法中，此心法要悟。 
　　行书右军止有兰亭及官奴帖，献之辞中令表。米元章云：但取圣教序学之，更学右军诸札，使大小相杂，便成书。此言甚有会。然兰亭、官奴，字无大小，正如唐人碑上字耳。 
　　唐人多兼二王，张从申所云：右军风规，下笔斯在者也。然今所存颇似大令。徐季海有筋骨，如渴骥奔泉，怒猊抉石。东坡云：细筋入骨。无人知此言极妙，米海岳以为过老诋之，偏见也。米、黄论书殊不及坡，然今人多信米。米、黄俱好为快语，非笃论也。我尝谓苏、黄论诗，米元章论书，不为无见，但抑扬太过，使人不乐闻耳。 
　　赵子昂用笔绝劲，然避难从易，变古为今，用笔既不古，时用章草法便拙。当其好处，古今不易得也。近文太史学赵，去之如隔千里，正得他不好处耳。枝山多学其好处，真可爱玩，但时有失笔别字。董宗伯全不讲结构，用笔亦过弱，但藏锋为佳，学者或不知。董似未成，字在文下。 
　　赵松雪出入古人，无所不学，贯穿斟酌，自成一家。当时诚为独绝也。自近代李祯伯创奴书之论，后生耻以为师，甫习执笔便羞言模仿古人。晋、唐旧法于今扫地矣。松雪正是子孙之守家法者，尔诋之以奴，不已过乎！但其立论欲使字形流美，又功夫过于天资，于古人萧散廉断处，微为不足耳。如祯伯书，用尽心功，视古人何如哉？ 
　　学前人书从后人入手，便得他门户；学后人书从前人落下，便有把。（简缘云：语无渗漏。）汝学赵松雪，若从徐季海、李北海入手，便古劲可爱。见汝行书如挽秋蚓，意不喜之。汝学颜公大署书，乃有似东坡处。此从上学下也。汝作多宝塔体，多用死笔，所以不好。要看他活处，如“见”字、“有”字，横处全无俯仰，如一张梯，此一失也。小处用功便不死。（与无咎。） 
　　学古人书不可失其本趣，如近世王履吉书，行草学孙过庭，全失过庭意；正书学虞，全不得虞笔。虞云：先临告誓，后写黄庭。夫子庙堂碑全似黄庭，履吉不知也。过庭与右军，殆无别矣。履吉多险怪，全无右军体，白雀帖尤恶。 
　　本领者，将军也。心意者，副将也。所谓本领，只是规模古人，然须有取舍，不得巧拙兼效；虽欲博涉诸家，然须得通会，不可今古杂出。唐人尚法，用心意极精。宋人解散唐法，尚新意，而本领在其间。米元章书如集字是也，至蔡君谟则点画不苟矣。坡公立论，亦雅推君谟。 
　　作字惟有用笔与结字，用笔在使尽笔势，然须收纵有度。结字在得其真态，然须映带匀美。