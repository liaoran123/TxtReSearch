书法雅言
　　
　　艺术类一
　　书画之属
　　提要
　　臣等谨案书法雅言一卷明项穆撰王稚登所作穆小传称其初名德枝郡大夫徐公易为纯后乃更名穆字德纯号曰贞元亦号曰无邪子秀水项元汴之子也元汴鉴藏书画甲于一时至今论真迹者尚以墨林印记别真伪穆承其家学耳濡目染故于书法特工因抒其心得作为是书凡十七篇曰书统曰古今曰辨体曰形质曰品格曰资学曰规矩曰常变曰正奇曰中和曰老少曰神化曰心相曰取舍曰功序曰器用曰知识大旨以晋人为宗而排苏轼米芾书为棱角怒张倪瓒书为寒俭轼芾加以工力可至古人瓒则终不可到虽持论稍为过高而终身一艺研究至深烟楮之外实多独契衡以取法乎上之义未始非书家之圭臬也																
　　乾隆四十二年九月恭校上
　　总纂官臣纪昀臣陆锡熊臣孙士毅
　　总校官臣陆费墀
　　书法雅言原序
　　余故善项子京以其家多法书名墨居恒一过展鉴时长君德纯每从傍下只语赏刺居然能书家也余笑谓子京曰此郎异日故当胜尊及余窜走疆外十余年始归德纯辄已自负能书又未几而人称德纯能书若一口也余始进而语之曰以君名地慧才视取荣泰犹掇之耳奈何早自割弃以一艺自掩不见右军以书掩生平为后来惜乎德纯曰假令作素王优孟与命争不可知孰若为墨卿优孟与艺争可必得也且右军一时所称立节则卞忠贞相业则王茂弘再宁沦鼎则陶长沙而已然三人者固不若右军以书故在人人吻间不掩右军孰大于是其辨达类如此大都德纯书于晋唐诸名家罔不该会第心慕手追者逸少即稍稍降格亦不减欧虞褚李故其于兰亭圣教必日摹一纸以自程督虽猛热冱寒不蹔休顿尝谓人曰比来静坐如闻泥丸中有呼右军者此犹昔人梦见伯英亦神会之一验也因着书法雅言一卷上下千载品第周赡进乎技矣至若放斥苏米诋落元镇更定笔阵数语乃顷近书家不敢道者又自以为倘使此终葆秘后有元常其人必当搥胸呕血别生仲将之衅遂乞余叙而传之余亦便为舐笔庶以合语子京者之右券绣水沈思孝序
　　书法雅言     明项穆撰
　　○书统
　　河马负图洛龟呈书此天地开文字也羲画八卦文列六爻此圣王启文字也若乃龙凤龟麟之名穗云科斗之号篆籀嗣作古隶爰兴时易代新不可殚述信后传今篆隶焉尔历周及秦自汉逮晋真行迭起章草浸孳文字菁华敷宣尽矣然书之作也帝王之经纶圣贤之学术至于玄文内典百氏九流诗歌之劝惩碑铭之训戒不由斯字何以纪辞故书之为功同流天地翼卫教经者也夫投壶射矢犹标观德之名作圣述明本入列仙之品宰我称仲尼贤于尧舜余则谓逸少兼乎锺张大统斯垂万世不易第唐贤求之筋力轨度其过也严而谨矣宋贤求之意气精神其过也纵而肆矣元贤求之性情体态其过也温而柔矣其间豪杰奋起不无超越寻常概观习俗风声大都互有优劣我明肇运尚袭元规丰祝文姚窃追唐躅上宗逸少大都畏难夫尧舜人皆可为翰墨何畏于彼逸少我师也所愿学是焉奈自祝文绝世以后南北王马乱真迩年以来竞仿苏米王马疏浅俗怪易知其非苏米激厉矜夸罕悟其失斯风一倡靡不可追攻乎异端害则滋甚况学术经纶皆由心起其心不正所动悉邪宣圣作春秋子舆距杨墨惧道将日衰也其言岂得已哉柳公权曰心正则笔正余则曰人正则书正取舍诸篇不无商韩之刻心相等论实同孔孟之思六经非心学乎传经非六书乎正书法所以正人心也正人心以闲圣道也子舆距杨墨于昔予则放苏米于今垂之千秋识者复起必有知正书之功不愧为圣人之徒矣
　　○古今
　　书契之作肇自颉皇佐隶之简兴于嬴政他若鸟宿芝英之类鱼虫薤叶之流纪梦瑞于当年图形象于一日未见真迹徒着虚名风格既湮考索何据信今传后贵在同文探赜搜奇要非适用故书法之目止以篆隶古文兼乎真行草体书法之宗独以羲献萧永佐之虞褚陆颜他若急就飞白亦当游心欧张李柳或可涉目所谓取法乎上仅得乎中初规后贤冀追前哲匪曰生今之世不能及古之人学成一家不必广师群妙者也米元章云时代压之不能高古自画固甚又云真者在前气焰慑人畏彼益深至谓书不入晋徒成下品若见真迹惶恐杀人既推二王独擅书宗又阻后人不敢学古元章功罪足相衡矣噫世之不学者固无论矣自称能书者有二病焉岩搜海钓之夫每索隐于秦汉井坐管窥之辈恒取式于宋元太过不及厥失维均盖谓今不及古者每云今妍古质以奴书为诮者自称独擅成家不学古法者无稽之徒也专泥上古者岂从周之士哉夫夏彝商鼎已非污尊抔饮之风上栋下宇亦异巢居穴处之俗生乎三代之世不为三皇之民矧夫生今之时奚必反古之道是以尧舜禹周皆圣人也独孔子为圣之大成史李蔡杜皆书祖也惟右军为书之正鹄奈何泥古之徒不悟时中之妙专以一画偏长一波故壮妄夸崇质之风岂知三代后贤两晋前哲尚多太朴之意宣圣曰文质彬彬然后君子孙过庭云古不乖时今不同弊审斯二语与世推移规矩从心中和为的谓之曰天之未丧斯文逸少于今复起苟微若人吾谁与归
　　○辨体
　　夫人灵于万物心主于百骸故心之所发蕴之为道德显之为经纶树之为勋猷立之为节操宣之为文章运之为字迹爰作书契政代结绳删述侔功神仙等妙苟非达人上智孰能玄鉴入神但人心不同诚如其面由中发外书亦云然所以染翰之士虽同法家挥豪之际各成体质考之先进固有说焉孙过庭曰矜敛者弊于拘束脱易者失于规矩躁勇者过于剽迫狐疑者溺于滞涩此乃舍其所长而指其所短也夫悟其所短恒止于苦难恃其所长多画于自满孙子因短而攻短予也就长而刺长使艺成独擅不安于一得之能学出专门益进于通方之妙理工辞拙知罪甘焉夫人之性情刚柔殊禀手之运用乖合互形谨守者拘敛襟怀纵逸者度越典则速劲者惊急无蕴迟重者怯郁不飞简峻者挺掘鲜遒严密者紧实寡逸温润者妍媚少节标险者雕绘太苛雄伟者固愧容夷婉畅者又惭端厚庄质者盖嫌鲁朴流丽者复过浮华驶动者似欠精深纤茂者尚多散缓爽健者涉兹剽勇稳熟者缺彼新奇此皆因夫性之所偏而成其资之所近也他若偏泥古体者蹇钝之迂儒自用为家者庸僻之俗吏任笔骤驰者轻率而踰律临池犹豫者矜持而伤神专尚清劲者枯峭而罕姿独工丰艳者浓鲜而乏骨此又偏好任情甘于暴弃者也第施教者贵因材自学者先克已审斯二语厌倦两忘与世推移量人进退何虑书体之不中和哉
　　○形质
　　穹壤之间齿角爪翼物不俱全气禀使然也书之体状多端人之造诣各异必欲众妙兼备古今恐无全书矣然天地之气雨旸燠寒风雷霜雪来备时叙万物荣滋极少过多化工皆覆故至圣有参赞之功君相有燮理之任皆所以节宣阴阳而调和元气也是以人之所禀上下不齐性赋相同气习多异不过曰中行曰狂曰狷而已所以人之于书得心应手千形万状不过曰中和曰肥曰瘦而已若而书也修短合度轻重协衡阴阳得宜刚柔互济犹世之论相者不肥不瘦不长不短为端美也此中行之书也若专尚清劲偏乎瘦矣瘦则骨气易劲而体态多瘠独工丰艳偏乎肥矣肥则体态常妍而骨气每弱犹人之论相者瘦而露骨肥而露肉不以为佳瘦不露骨肥不露肉乃为尚也使骨气瘦峭加之以沈密雅润端庄婉畅虽瘦而实腴也体态肥纤加之以便捷遒劲流丽峻洁虽肥而实秀也瘦而腴者谓之清妙不清则不妙也肥而秀者谓之丰艳不丰则不艳也所以飞燕与王嫱齐美太真与采苹均丽譬夫桂之四分梅之五瓣兰之孕馥菊之含丛芍药之富艳芙渠之灿灼异形同翠殊质共芳也临池之士进退于肥瘦之间深造乎中和之妙是犹自狂狷而进中行也慎毋自暴且弃哉
　　○品格
　　夫质分高下未必群妙攸归功有浅深讵能美善咸尽因人而各造其成就书而分论其等擅长殊技略有五焉一曰正宗二曰大家三曰名家四曰正源五曰傍流并列精鉴优劣定矣会古通今不激不厉规矩谙练骨态清和众体兼能天然逸出巍然端雅奕矣奇鲜此谓大成已集妙入时中继往开来永垂模轨一之正宗也篆隶章草种种皆知执使转用优优合度数点众画形质顿殊各字终篇势态迥别脱胎易骨变相改观犹之世禄巨室万宝盈藏时出具陈焕惊神目二之大家也真行诸体彼劣此优速劲迟工清秀丰丽或鼓骨格或炫标姿意气不同性真悉露譬之医卜相术声誉广驰本色偏工艺成独步三之名家也温而未厉恭而少安威而寡夷清而歉润屈伸背向俨具仪刑挥洒弛张恪遵典则犹之清白旧家循良子弟未弘新业不坠先声四之正源也纵放悍怒贾巧露锋标置狂颠恣来肆往引伦蛇挂顿拟蟆蹲或枯瘦而巉岩或秾肥而泛滥譬之异卉奇珍惊时骇俗山雉片翰如凤海鲸一鬣似龙也斯谓傍流其居五焉夫正宗尚矣大家其博名家其专乎正源其谨傍流其肆乎欲其博也先专与其肆也宁谨由谨而专自专而博规矩通审志气和平寝食不忘心手无厌虽未必妙入正宗端越乎名家之列矣
　　○资学
　　书之法则点画攸同形之楮墨性情各异犹同源分派共树殊枝者何哉资分高下学别浅深资学兼长神融笔畅苟非交善讵得从心书有体格非学弗知若学优而资劣作字虽工盈虚舒惨回互飞腾之妙用弗得也书有神气非资弗明若资迈而学疏笔势虽雄钩揭导送提抢截拽之权度弗熟也所以资贵聪颖学尚浩渊资过乎学每失颠狂学过乎资犹存规矩资不可少学乃居先古人云盖有学而不能未有不学而能者也然而学可勉也资不可强也天资纵哲标奇炫巧色飞魂绝于一时学识谙练入矩应规作范垂模于万载孔门一贯之学竟以参鲁得之甚哉学之不可不确也然人之资禀有温弱者有剽勇者有迟重者有疾速者知克已之私加日新之学勉之不已渐入于安万川会海成功则一若下笔之际枯涩拘挛苦迫蹇钝是犹朽木之不可雕顽石之难乎琢也已譬夫学讴之徒字音板调愈唱愈熟若唇齿漏风喉舌砂短没齿学之终奚益哉
　　○附评
　　夫自周以后由汉以前篆隶居多楷式犹罕真章行草趋吏适时姑略上古且详今焉夫道之统绪始自三代而定于东周书之源流肇自六爻而盛于两晋宣尼称圣时中逸少永宝为训盖谓通今会古集彼大成万亿斯年不可改易者也第自晋以来染翰诸家史牒彰名缥缃着姓代不乏人论之难殚若品格居下真迹无传予之所列无复议焉盖闻张锺羲献书家四绝良可据为轨躅爰作指南彼之四贤资学兼至者也然细详其品亦有互差张之学锺之资不可尚已逸少资敏乎张而学则稍歉学笃乎锺而资则微逊伯英学进十矣资居七焉元常则反乎张逸少皆得其九子敬资禀英藻齐辙元常学力未深步尘张草惜其兰折不永踬彼骏驰玉琢复磨畴追骥骤自云胜父有所恃也加以数年岂萍语哉六朝名家智永精熟学号深矣子云飘举资称茂焉至于唐贤之资褚李标帜论乎学力陆颜蜚声若虞若欧若孙若柳藏真张旭互有短长或学六七而资四五或资四五而学六七观其笔势生熟姿态端妍概可辨矣宋之名家君谟为首齐范唐贤天水之朝书流厎柱李苏黄米邪正相半总而言之傍流品也后之书法子昂正源邓俞伯机亦可接武妍媚多优骨气皆劣君谟学六而资七子昂学八而资四休哉蔡赵两朝之脱颖也元章之资不减褚李学力未到任用天资观其纤浓诡厉之态犹夫排沙见金耳子昂之学上拟陆颜骨气乃弱酷似其人大抵宋贤资胜乎学元手学优乎资使禀元章之睿质励子昂之精专宗君谟之遒劲师鲁直之悬腕不惟越轨三唐超踪宋元端居乎逸少之下子敬之上矣明兴以来书迹杂糅景濂有贞仲珩伯虎仅接元踪伯琦应祯孟举原博稍知唐宋希哲存礼资学相等初范晋唐晚归怪俗竞为恶态骇诸凡夫所谓居夏而变夷弃陈而学许者也然令后学知宗晋唐其功岂少补邪文氏父子征仲学比子昂资甚不逮笔气生尖殊乏蕴致小楷一长秀整而已寿承休承资皆胜父入门既正克绍箕裘要而论之得处不逮丰祝之能邪气不染二公之陋仲温章革古雅微存公绶行真朴劲犹在高阳道复仅有米芾之遗风民则立纲尽是趋时之利手若能以丰祝之资兼征仲之学寿承之风逸休承之峭健不几乎欧孙之再见耶若下笔之际苦涩寒酸如倪瓒之手纵加以老彭之年终无佳境也
　　○规矩
　　天圆地方群类象形圣人作则制为规矩故曰规矩方圆之至范围不过曲成不遗者也大学之旨先务修齐正平皇极之畴首戒偏侧反陂且帝王之典谟训诰圣贤之性道文章皆托书传垂教万载所以明彝伦而淑人心也岂有放僻邪侈而可以昭荡平正直之道者乎古今论书独推两晋然晋人风气疏宕不羁右军多优体裁独妙书不入晋固非上流法不宗王讵称逸品六代以历初唐萧羊以逮智永尚知趋向一体成家奈自怀素降及大年变乱古雅之度竞为诡厉之形暨夫元章以豪逞卓荦之才好作鼓努惊奔之笔且曰大年之书爱其偏侧之势出于二王之外是谓子贡贤于仲尼丘陵高于日月也岂有舍仲尼而可以言正道异逸少而可以为法书者哉奈何今之学书者每薄智永子昂似僧手诮真卿公权如将容夫颜柳过于严厚永赵少夫奇劲虽非书学之大成固自书宗之正脉也且穹壤之间莫不有规矩人心之良皆好乎中和宫室材木之相称也烹炙滋味之相调也笙箫音律之相协也人皆悦之使其大小之不称酸辛之不调宫商之不协谁复取之哉试以人之形体论之美丈夫贵有端厚之威仪高逸之辞气美女子尚有贞静之德性秀丽之容颜岂有头目手足粗邪癞尰而可以称美好者乎形象器用无庸言矣至于鸟之窠蜂之窝蛛之网莫不圆整而精密也可以书法之大道而禽虫之不若乎此乃物情犹有知识也若夫花卉之清艳蕊瓣之疏藂莫不圆整而修对焉使其半而舒半而挛也皆瘠蠹之病岂其本来之质哉独怪偏侧出王之语肇自元章一时之论致使浅近之辈争赏豪末之奇不探中和之源徒规诞怒之病殆哉书脉危几一缕矣况元章之笔妙在转折结构之间略不思齐鉴仿徒拟放纵剽勇之失妄夸具得神奇所谓舍其长而攻其短无其善而有其病也与东施之效颦复奚间哉圆为规以象天方为矩以象地方圆互用犹阴阳互藏所以用笔贵圆字形贵方既曰规矩又曰之至是圆乃圆神不可滞也方乃通方不可执也此由自悟岂能使知哉晋魏以前篆书稍长隶则少匾锺王真行会合中和迨及信本以方增长降及旭素既方更圆或斜复直有如何本两字促之若一字腰升本一字纵之若二字者然旭素飞草用之无害世但见草书若尔予尝见其郎官等帖则又端庄整饬俨然唐气也后世庸陋无稽之徒妄作大小不齐之势或以一字而包络数字或以一傍而攒簇数形强合钩连相排相纽点画混沌突缩突伸如杨秘图张汝弼马一龙之流且自美其名曰梅花体正如瞽目丐人烂手折足绳穿老幼恶状丑态齐唱俚词游行村市也夫梅花有盛开有半开有未开故尔参差不等若开放已足岂复有大小混杂者乎且花之向上倒下朝东面西犹书有仰收俯压左顾右盼也如其一枝过大一枝过小多而六瓣少而四瓣又焉得谓之梅花耶形之相列也不杂不糅瓣之五出也不少不多由梅观之可以知书矣彼有不察而漫学者宁非海上之逐臭哉
　　○常变
　　宣尼疾固规矩诸说无乃固乎古人有缺波折刀之形画沙印泥之势无乃越于规矩之外哉夫字犹用兵同在制胜兵无常阵字无定形临阵决机将书审势权谋庙算务在万全然阵势虽变行伍不可乱也字形虽变体格不可踰也譬之青天白云和风清露朗星皓月寒雪暑雷此造化之生机其常也迅霆激电霪雨飓风夏雹冬雷扬沙霾雾此阴阳之杀机其变也凡此之类势不终朝四时皆然晦冥无昼矣所以脱巾跣足大笑狂歌园林丘壑知己相逢饮酒翫花或可乃尔如君亲侍从之前大宾临祭之日岂容狂放恣肆若此乎是故宫殿庙堂典章纪载真为首尚表牍亭馆移文题勒行乃居先借使奏状碑署潦草颠狂亵悖何甚哉信知真行为书体之常草法乃一时之变赵壹非之岂无谓哉所云草体有别法焉拨镫提捺真行相通留放钩环势态迥异旋转圆畅屈折便险点缀精彩挑竖枯劲波趯耿决飞度飘扬流注盘纡驻引窈绕顿之以沈郁奋之以奔驰奕之以翩跹激之以峭拔或如篆籀或如古隶或如急就或如飞白又若众兽骇首而还跱群鸟举翅而欲翔猿猴腾挂乎藂林蛟龙蟠蜿于山泽随情而绰其态审势而扬其威每笔皆成其形两字各异其体草书之妙毕于斯矣至于行草则复兼之衄挫行藏缓急措置损益于真草之间会通于意态之际奚虑不臻其妙哉
　　○正奇
　　书法要旨有正与奇所谓正者偃仰顿挫揭按照应筋骨威仪确有节制是也所谓奇者参差起复腾凌射空风情恣态巧妙多端是也奇即运于正之内正即列于奇之中正而无奇虽庄严沈实恒朴厚而少文奇而弗正虽雄爽飞妍多谲厉而乏雅奈夫赏鉴之家每指豪端努奋之巧不悟规矩法度之踰临池之士每炫技于形势猛诞之微不求工于性情骨气之妙是谓轻道德而重功利退忠直而进奸雄也好奇之说伊谁始哉伯英急就元常楷迹去古未远犹有分隶余风逸少一出揖让礼乐森严有法神彩攸焕正奇混成也子敬始和父韵后宗伯英风神散逸爽朗多姿梁武称其绝妙超群誉之浮实唐文目以拘挛饿隶贬之太深孙过庭曰子敬以下鼓努为力标置成体工用不侔神情悬隔斯论得之书至子敬尚奇之门开矣嗣后智永专范右军精熟无奇此学其正而不变者也羊欣思齐大令举止依样此学其奇而不变者也迨夫世南传之智永内含刚柔立意沈粹及其行草遒媚不凡然其筋力稍觉宽骳矣李邕初师逸少摆脱旧习笔力更新下手挺耸终失窘迫律以大成殊越彀率此行真之初变也欧阳信本亦拟右军易方为长险劲瘦硬崛起削成若观行草复太猛峭矣褚氏登善始依世南晚追逸少遒劲温婉丰美富艳第乏天然过于雕刻此真行之再变也考诸永淳以前规模大都清雅暨夫开元以后气习渐务威严颜清臣蚕头燕尾闳伟雄深然沉重不清畅矣柳诚悬骨鲠气刚耿介特立然严厉不温和矣此真书之三变也张氏从申源出子敬笔气绝似北海抑扬低昂则甚雕琢矣释氏怀素流从伯英援豪大似惊蛇圆转牵掣则甚诡秃矣此草行之三变也书变若尔岂徒文兵云哉大抵不变者情拘于守正好变者意刻于探奇正奇既分为二书法自醇入漓矣然质朴端重以为正剽急骇动以为奇非正奇之妙用也世之厌常以喜新者每舍正而慕奇岂知奇不必求久之自至者哉假使雅好之士留神翰墨穷搜博究月习岁勤分布条理谙练于胸襟运用抑扬精熟于心手自然意先笔后妙逸忘情墨洒神凝从容中道此乃天然之巧自得之能犹夫西子毛嫱天姿国色不施粉黛辉光动人矣何事求奇于意外之笔后垂超世之声哉
　　○中和
　　书有性情即筋力之属也言乎形质即标格之类也真以方正为体圆奇为用草以圆奇为体方正为用真则端楷为本作者不易速工草则简纵居多见者亦难便晓不真不草行书出焉似真而兼乎草者行真也似草而兼乎真者行草也圆而且方方而复圆正能含奇奇不失正会乎中和斯为美善中也者无过不及是也和也者无乖无戾是也然中固不可废和和亦不可离中如礼节乐和本然之体也礼过于节则严矣乐纯乎和则淫矣所以礼尚从容而不迫乐戒夺伦而皦如中和一致位育可期况夫翰墨者哉方圆互成正奇相济偏有所著即非中和使楷与行真而偏不拘钝即棱峭矣行草与草而偏不寒俗即放诞矣不知正奇参用斯可与权权之谓者称物平施即中和也唐之诸贤虽各成家然有一手而独擅一二长者有多能而反拙一二体者临学之士贵择善而从焉陆柬之得法于世南晚擅出蓝之誉予尝见其所书兰亭诗无一笔不出右军第少飘逸和畅之妙尔张伯高世目为颠然其见担夫争逍闻鼓吹观舞剑而知笔意固非常人也其真书绝有绳墨草字奇幻百出不踰规矩乃伯英之亚怀素岂能及哉米芾乃诮其变乱古法惊诸凡夫何其苛于责人而昏于自反耶颜清臣虽以真楷知名实过厚重若其行真如鹿脯帖行草如争坐祭侄帖又舒和遒劲丰丽超动上拟逸少下追伯施固出欧李辈也独其自叙一帖麤鲁诡异且过郁浊酷非平日意态米芾乃独仿之亦好奇之病尔唐书虽有三变虞褚之真与行草陆李之行真鲁公之行草率更之真书长史之飞草所谓出类拔萃固非随波逐流者也怀素圣母藏真亦多合作大字千文则秾肆矣小字千文太平淡矣世传自叙帖殊过枯诞不足法也主善以为师宁非步王之阶梯哉
　　○老少
　　书有老少区别浅深势虽异形理则同体所谓老者结构精密体裁高古岩岫耸峰旌旗列阵是也所谓少者气体充和标格雅秀百般滋味千种风流是也老而不少虽古拙峻伟而鲜丰茂秀丽之容少而不老虽婉畅纤妍而乏沉重典实之意二者混为一致相待而成者也试以人品喻之谋猷谙练学识宏深必称黄发之彦词气清亮举动利便恒数俊髦之英老乃书之筋力少则书之姿颜筋力尚强健姿颜贵美悦会之则并善析之则两乖融而通焉书其几矣玄鉴之士求老于典则之间探少于神情之内若其规模宏远意思窈窕抑扬旋折恬旷雍容无老无少难乎名状如天仙玉女不能辨其春秋此乘之上也初视虽少细观实老丰采秀润结束巍峨引拂轻扬气度凛毅世所谓少年老成乘之次也鳞羽参差峰峦掩映提拨飞健萦纡委婉众体异势各字成形乃如一堂之中老少群聚则又次焉筋力雄壮骨气峻洁剑拔弩张熊蹲虎踞祗见其老不见其少有若师儒寿耇正色难犯又其次焉灿烂似锦艳丽如花初视焕彩详观散怯正如平时夸伐自称弘济一遇艰大节义遂亏抑又其次矣若夫任笔成形聚墨为势漫作偏欹之相妄呈险放之姿疏纵无归轻浮鲜着风斯下矣复何齿哉
　　○神化
　　书之为言散也舒也意也如也欲书必舒散怀抱至于如意所愿斯可称神书不变化匪足语神也所谓神化者岂复有外于规矩哉规矩入巧乃名神化固不滞不执有圆通之妙焉况大造之玄功宣泄于文字神化也者即天机自发气韵生动之谓也日月星辰之经纬寒暑昼夜之代迁风云雷雨之聚散山岳河海之流峙非天地之变化乎高士之振衣长啸挥麈谈玄佳人之临镜拂花舞袖流盼如艳卉之迎风泫露似好鸟之调舌搜翎千态万状愈出愈奇更若烟霏林影有相难着潜鳞翔翼无迹可寻此万物之变化也人之于书形质法度端厚和平参互错综玲珑飞逸诚能如是可以语神矣世之论神化者徒指体势之异常豪端之奋笔同声而赞赏之所识何浅陋哉约本其由深探其旨不过曰相时而动从心所欲云尔宣尼逸少道统书源匪由悉邪也乡党之恂恂在朝之侃侃执圭之踧踧私觌之怡怡于鲁而章甫适宋而缝掖至夫汉方朔赞意涉环奇燕乐毅论情多抑郁修禊集叙兴逸神怡私门誓文情拘气塞此皆相时而动根乎阴阳舒惨之机从心所欲溢然关雎哀乐之意非夫心手交畅焉能美善兼通若是哉相时而动或知其情从心所欲鲜悟其理盖欲正而不欲邪欲熟而不欲生人之恒心也规矩未能精谙心手尚在矜疑将志帅而气不充意先而笔不到矣此皆不能从心之所欲也至于欲既从心岂复矩有少踰者耶宣尼既云从心复云不踰者恐越于中道之外尔譬之投壶引射岂不欲中哉手不从心发而不中矣然不动则不变能变即能化苟非至诚焉有能动者乎澄心定志博习专研字之全角宛尔在目笔之妙用悠然忘思自然腕能从臂指能从心潇洒神飞徘徊翰逸如庖丁之解牛掌上之弄丸执笔者自难揣摩抚卷者岂能测量哉中庸之为物不贰生物不测孟子曰深造自得左右逄源生也逄也皆由不贰深造得之是知书之欲变化也至诚其志不息其功将形着明动一以贯万变而化焉圣且神矣噫此由心悟不可言传字者孳也书者心也字虽有象妙出无为心虽无形用从有主初学条理必有所事因象而求意终及通会行所无事得意而忘象故曰由象识心徇象丧心象不可着心不可离未书之前定志以帅其气将书之际养气以充其志勿忘勿助由勉入安斯于书也无间然矣夫雨粟鬼哭感格神明征往俟来有为若是法书仙手致中极和可以发天地之玄微宣道义之蕴奥继往圣之绝学开后觉之良心功将礼乐同休名与日月并曜岂惟明窗净几神怡务闲笔砚精良人生清福而已哉
　　○心相
　　盖闻德性根心睟盎生色得心应手书亦云然人品既殊性情各异笔势所运邪正自形书之心主张布算想象化裁意在笔端未形之相也书之相旋折进退威仪神彩笔随意发既形之心也试以人品喻之宰辅则贵有爱君容贤之心正直忠厚之相将帅则贵有尽忠立节之心智勇万全之相谏议则贵有正道格君之心謇谔不阿之相隐士则贵有乐善无闷之心遗世仙举之相由此例推儒行也才子也佳人也僧道也莫不有本来之心合宜之相者所谓有诸中必形诸外观其相可识其心柳公权曰心正则笔正余今曰人正则书正心为人之帅心正则人正矣笔为书之充笔正则书正矣人由心正书由笔正即诗云思无邪礼云无不敬书法大旨一语括之矣尝鉴古迹聊指前人世不俱闻略焉弗举如桓温之豪悍王敦之扬厉安石之躁率跋扈刚愎之情自露于豪楮间也他如李邕之挺竦苏轼之肥欹米芾之努肆亦非纯粹贞良之士不过啸傲风骚之流尔至于褚遂良之遒劲颜真卿之端厚柳公权之庄严虽于书法少容夷俊逸之妙要皆忠义直亮之人也若夫赵孟俯之书温润闲雅似接右军正脉之传妍媚纤柔殊乏大节不夺之气所以天水之裔甘心仇雠之禄也故欲正其书者先正其笔欲正其笔者先正其心若所谓诚意者即以此心端已澄神勿虚勿贰也致知者即以此心审其得失明乎取舍也格物者即以此心博习精察不自专用也正心之外岂更有说哉由此笃行至于深造自然秉笔思生临池志逸新中更新妙之益妙非惟不奇而自奇抑亦巳正而物正矣夫经卦皆心画也书法乃传心也如罪斯言为迂予固甘焉勿避矣
　　○取舍
　　苏米之迹世争临摹予独哂为效颦者岂妄言无谓哉苏之点画雄劲米之气势超动是其长也苏之秾耸棱侧米之猛放骄淫是其短也皆缘天资虽胜学力乃疏手不从心藉此掩丑譬夫优伶在场歌喉不接假彼锣鼓乱兹音声耳夫颦一也西子以颦而加妍东施效之而增丑何哉西子明眸皓齿光彩射人闺情幽怨痛心攒眉凄凄楚楚可悯可怜是知颦乃其病非其常也使其馆娃宫中姑苏台上恹恹闷闷蹙锁蛾眉夫差岂复见宠耶东施本无丽质妄自学其愁眉反见陋媸殊可憎恶临拟之士取长舍短岂非善学者哉抑自周秦以后逸少以前专尚篆隶罕见真行简朴端厚不皆文质两彬缺勒残碑无复完神可仿逸少一出会通古今书法集成模楷大定自是而下优劣互差试举显名今世遗迹仅存者拔其美善指其瑕疵庶取舍既明则趋向可定矣智永世南得其宽和之量而少俊迈之奇欧阳询得其秀劲之骨而乏温润之容褚遂良得其郁壮之筋而鲜安闲之度李邕得其豪挺之气而失之竦窘颜柳得其庄毅之操而失之鲁犷旭素得其超逸之兴而失之惊怪陆徐得其恭俭之体而失之颓拘过庭得其逍遥之趣而失之险散蔡襄得其密厚之貌庭坚得其提衄之法孟俯得其温雅之态然蔡过乎妩重赵专乎妍媚鲁直虽知执笔而伸脚桂手体格扫地矣苏轼独宗颜李米芾复兼褚张苏似肥艳美婢抬作夫人举止邪陋而大足当令掩口米若风流公子染患痈疣驰马试剑而叫笑旁若无人数君之外无暇详论也择长而师之所短而改之在临池之士玄鉴之精尔
　　陆友仁研北杂志云蔡君谟摹仿右军诸帖形模骨肉纤悉具备莫敢踰轶至米元章始变其法超规越矩虽有生气而笔法悉绝矣予谓君谟之书宋代巨擘苏黄与米资近大家学入傍流非君谟可同语也朱晦翁亦谓字被苏黄写坏并笔法悉绝之言两语皆刻矣数公亦有笔法不尽写坏体格多有踰越盖其学力未能入室之故也数君之中惟元章更易起眼且易下笔每一经目便思仿模初学之士切不可看趋向不正取舍不明徒拟其所病不得其所能也米书之源出自颜褚如要学米先柳入欧由欧趋虞自虞入褚学至于是自可窥大家之门元章亦拜下风矣如前贤真迹未易得见择其善帖精专临仿十年之后方以元章参看庶知其短而取其长矣若逸少圣教序记非有二十年精进之功不能知其妙亦不能下一笔宜乎学者寥寥也此可与知者道之
　　○功序
　　临池赏鉴代不虚人评论体势悉非真谛拟形于云石譬象于龙蛇外状其浮华内迷其实理至若无知率易之辈妄认功无百日之谈岂知王道本无近功成书亦非岁月哉初学之士先立大体横直安置对待布白务求其均齐方正矣然后定其筋骨向背往还开合连络务求雄健贯通也次又尊其威仪疾徐进退俯仰屈伸务求端庄温雅也然后审其神情战蹙单迭回带翻藏机轴圆融风度洒落或字余而势尽或笔断而意连平顺而凛锋芒健劲而融圭角引伸而触类书之能事毕矣然计其始终非四十载不能成也所以逸少之书五十有二而称妙宣尼之学六十之后而从心古今以来莫非晚进独子敬天资既纵家范有方入门不必旁求风气且当专尚年几不惑便着高声子敬之外岂复多见耶第世之学者不得其门从何进手必先临摹方有定趋始也专宗一家次则博研众体融天机于自得会群妙于一心斯于书也集大成矣第昔贤遗范优劣纷纭仿之贵似审之尚精仿之不似来续尾之讥审之弗精启叩头之诮舍其所短取其所长始自平整而追秀拔终自险绝而归中和心与笔俱专月继年不厌譬之抚弦在琴妙音随指而发省括在弩逸矢应鹄而飞意在笔前翰从豪转后圣再起吾言弗更矣若分布少明即思纵巧运用不熟便欲标奇是未学走而先学趋也书何容易哉学书次第前言巳概拘局之士未免惧疑姑以浅言俟彼易晓大率书有三戒初书分布戒不均与欹继知规矩戒不活与滞终能纯熟戒狂怪与俗若不均且欹如耳目口鼻开阔长促邪立偏坐不端正矣不活与滞如土塑木雕不说不笑板定固窒无生气矣狂怪与俗如醉酒巫风丏儿村汉胡言乱语颠仆丑陋矣又书有三要第一要清整清则点画不混杂整则形体不偏邪第二要温润温则性情不骄怒润则折挫不枯涩第三要闲雅闲则运用不矜持雅则起伏不恣肆以斯数语慎思笃行未必能超入上乘定可为卓焉名家矣若前所列规矩正奇老少神化诸篇阴阳向背缓急抑扬等法盖有彼具而此略所当参用以相通者也
　　○器用
　　笔阵图曰纸者阵也笔者刀槊也墨者鍪甲也砚者城池也孙过庭云疑是右军所制尚可启发童蒙常俗所传不藉编录又云笔势论十二章文鄙理疏意乖言拙详其旨趣殊非右军予观其论固难尽宗摘其数言不无合旨孙子外之斯语苛矣第阵图以墨拟之鍪甲以砚譬之城池喻失其理恐亦非右军也予试论之以俟君子夫身者元帅也心者军师也手者副将也指者士卒也纸者地形也笔者戈戟也墨者粮草也砚者囊橐也纸不光细譬之骁将骏马行于荆棘泥泞之场驰骤当先弗能也笔不颖健譬之志奋力壮手持折缺朽钝之兵斩斫击刺弗能也墨不精玄譬之养将练兵粮草不敷将有饥色何以作气砚不硎蓄譬之师旅方兴命在糇粮馈饷乏绝何以壮威四者不可废一纸笔犹乃居先俗语云能书不择笔断无是理也夫工欲善其事必先利其器木石金玉之工刀锯炉剉之属苟不精利虽有雕镂切磋之技离娄公输之能将安施其巧哉俗有署书以鬃以帚间或可用若卷箬搏素描丝露骨以示老健之形风神之态至于画尘影火聚米注沙颓骫无致俗浊无蕴借令逸少家奴有灵宁不抚掌于泉下哉
　　○知识
　　嗟哉能书者固绝真手善鉴者甚罕真眼也学书者不可视之为易不可视之为难易则忽而怠心生难则畏而止心起矣鉴书者不可求之浅不可求之深浅则涉略泛观而不究其妙深则吹毛索瘢而反过于谲矣学书之法考之往言参之今论无事再喙矣姑以鉴书之法照后贤焉大要开卷之初犹高人君子之远来遥而望之标格威仪清秀端伟飘飖若神仙魁梧如尊贵矣及其入门近而察之气体充和容止雍穆厚德若虚愚威重如山岳矣迨其在席器宇恢乎有容辞气溢然倾听挫之不怒惕之不惊诱之不移陵之不屈道气德辉蔼然服众令人鄙吝自消矣又如佳人之艳丽含情若美玉之润彩夺目玩之而愈可爱见之而不忍离此即真手真眼意气相投也故论书如论相观书如观人赏鉴能事大概在斯矣然人品既殊识见亦异有耳鉴有目鉴有心鉴若遇卷初展邪正得失何手何代明如亲睹不俟终阅此谓识书之神心鉴也若据若贤有若帖某卷在某处不恤赀财而远购焉此赢钱之徒收藏以夸耀耳鉴也若开卷未玩意法先查跋语谁贤纸墨不辨古今只据印章孰赏聊指几笔虚口重赞此目鉴也耳鉴者谓之莽儿审乐目鉴者谓之村妪翫花至于昏愦应声之流妄傲无稽之辈胸中豪无实见遇字便称能知家藏一二帖卷真伪漫尔弗求笔纔岁月涂描点画茫焉未晓设会神通佳迹每嗟精妙无奇或经邪俗伪书反叹误愆多致此谓吠日吠雪骇罽骇龙考索拘乎浅陋好恶任彼偏私先有成心将何定见不若村野愚氓反有公论也评鉴书迹要诀何存温而厉威而不猛恭而安宣尼德性浑然中和气象也执此以观人味此以自学善书善鉴具得之矣