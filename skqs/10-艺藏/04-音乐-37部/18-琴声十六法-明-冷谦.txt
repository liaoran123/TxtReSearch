《琴声十六法》 明 冷谦 

　　一曰轻
　　不轻不重者。中和之音也。起调当以中为主。而轻重持损益之则。其趣自生。盖音之轻处最难。力有未到。则浮而不实。晦而不明。虽轻亦不佳。惟轻之中。不爽清实。而一丝一忽。指到音绽。幽趣无限。乃有一节一句之轻。有间杂高下之轻。种种意趣。皆贵於清实中得之。

　　二曰松

　　松。即吟猱妙处。宛转动荡。无滞无碍。不促不慢。以至恰好。谓之松。吟猱之巨细缓急。俱有松处。故琴之妙在取音。取音宛转则情联。松活则意畅。其趣如水之与澜。其体如珠之走盘。其声如哦咏之有韵。可以名其松。

　　三曰脆

　　脆者健也。於冲和大雅中。健其两手。而音不至於滞。两手皆有脆音。第藏不见。出之不易。右手靠弦。则音滞而木。故曰。指必甲尖。弦必悬落。在指不劲。则音胶而格。故曰。声如金石。动如风发。要知脆处。即指之灵处。指之灵。自出於健。而指之健。又出於腕。腕中之力既到。则为坚脆。然后识滞气之在弦。不为知音厌听。

　　四曰滑

　　滑者溜也。又涩之反也。音当欲涩。而指当欲滑。音本喜慢。而缓缓出之。若流泉之鸣咽。时滴滴不已。故曰涩。指取走弦而滞则不灵。乃往来之鼓动。如风发发。故曰滑。然指之运用。固贵其滑。而亦有时乎贵留。盖其留者。即滑中之安顿处也。故有涩不可无滑。有滑不可无留。意有在耳。

　　五曰高

　　高与古似。而实与高异。古以韵发。高以调裁。指下既静既清。而又得能高调。则音意始臻微妙。故其为宁谧也。若深渊之不可测。若乔岳之不可望。其为流逝也。若江河之欲无尽。若三籁之欲无声。

　　六曰洁

　　欲修妙音者。必先修妙指。修指之道。从有而无。因多而寡。一尘不染。一垢弗緇。止於至洁之地。而人不知其解。指既修洁。则音愈希。音愈希。则意趣愈永。吾故曰。欲修妙音者。必先修妙指。欲修妙指者。又必先自修洁始。

　　七曰清

　　清者。音之主宰。地僻则清。心静则清。气肃则清。琴实则清。弦洁则清。必使群清咸集。而后可求之指上。两手如鸞凤和鸣。不染丝毫浊气。厝指如击金戛石。缓急绝无客声。试一听之。则澄然秋潭。皎然月洁。湱然山涛。幽然谷应。真令人心骨俱冷。体气欲仙。

　　八曰虚

　　抚琴著实处。亦有何难。独难於得虚。然指动而求声。乌乎虚。余则曰。政在声中求耳。声厉则知躁。声粗则知浊。声静则知虚。此审音之道也。盖其下指功夫。一在调气。一在淘洗。调气则心自静。淘洗则声自虚。故虽急而不乱。多而不繁。深渊自居。清光发外。高山流水。於此可以神会。

　　九曰幽

　　音有幽度。始称琴品。品系乎人。幽繇於内。故高雅之士。动操便有幽韵。洵知幽之在指。无论缓急。悉能安闲自如。风度盎溢。纤尘无染。足觇潇洒胸次。指下自然写出一段风情。所谓得之心。而应之手。听其音而得其人。此幽之所以微妙也。

　　十曰奇

　　音有奇特处。乃在呤逗间。指下取之。当如千岩竞秀。万壑争流。令人流连不尽。应接不暇。至於章句顿挫。曲折之际。尤不可轻易草草放过。定有一段情绪。又如山随人面转。字字摹神。方知奇妙。

　　十一曰古

　　琴学祗有二途。非从古。则从时。兹虽古乐久淹。而仿佛其意。则自和澹中来。故下指不落时调。便有羲皇气象。宽大纯朴。落落弦中。不事小巧。宛然深山邃谷。老木寒泉。风声簌簌。顿令人起道心。绝非世所见闻者。是以名其古音。

　　十二曰澹

　　时师欲人耳。必作媚音。殊伤大雅。第不知琴音本澹。而吾复调之以澹。故众人所不解。惟澹何居。吾爱此情。不奓不竞。吾爱此味。如雪如冰。吾爱此响。松之风。而竹之雨。澗之滴。而波之涛也。故善知音者。始可与言澹。

　　十三曰中

　　乐有中声。惟琴固然。自古音淹没。攘臂弦索。而捧耳於琴者。比比矣。即有继空谷之声。未免郢人寡合。不知喜工柔媚则偏。落指重浊则偏。性好炎闹则偏。发声局促则偏。取音粗厉则偏。入弦仓卒则偏。气质浮躁则偏，矫其偏。归於全。祛其倚。习於正。斯得中之传。

　　十四曰和

　　和为五音之本。无过不及之谓也。当调之在弦。审之在指。辨之在音。弦有性。顺则协。逆则矫。往来鼓动。有如胶漆。则弦与指和。音有律。或在徽。或不在徽。俱有分数以位其音。要使婉婉成吟。丝丝叶韵。以得其曲之情。则指与音和。音有意。意动音随。则众妙归。故重而不虚。轻而不浮。疾而不促。缓而不弛。若吟若猱。圆而不俗。以绰经注。正而不差。迂回曲折。联而无间。抑扬起伏。断而复连。则音与意和。因之神闲气逸。指与弦化。自得浑合无迹。吾是以和其太和。

　　十五曰疾

　　指法有徐则有疾。然徐为疾之纲。疾为徐之应。尝相错间。故句中借速以落迟。或句完迟老以速接。又有二法。小速微快。要以紧。递指不伤疾中之雅度。而随有行云流水之趣。大速贵急。务使急而不乱。依然安闲之气象。而泻出崩崖飞瀑之声。是故疾以意用。更以意神。

　　十六曰徐

　　古人以琴涵养性情。故名其声曰希。尝於徐徐得之。音生于指。优游弦上。节其气候。候至而下以叶厥律。或章句舒徐。或缓急相间。或断而复续。或续而复断。因候制宜。自然调古声希。渐入渊微。严道彻诗。几回拈出阳春调。月满四楼下指迟。其於徐意。大有得也。


　　附录 ：《琴书大全.琴制》“九德” 明 冷谦
　　一曰“奇”。谓轻、松、脆、滑者乃可称“奇”。盖轻者，其材轻；松者，扣而其声透，久年之材也；脆者，质紧而木声清长，裂纹断断，老桐之材也；滑者，质泽声润，近水之材也。

　　二曰“古”。谓淳淡中有金石韵，盖缘桐之所产得地而然也。有淳淡声而无金石韵，则近乎浊；有金石韵而无淳淡声，则止乎清。二者备，乃谓之“古”。

　　三曰“透”。谓岁月绵远，胶膝干匮，发越响亮而不哽塞。

　　四曰“静”。谓之无杀飒以乱正声。

　　五曰“润”。谓发声不躁，韵长不绝，清远可爱。

　　六曰“圆”。谓声韵浑然而不破散。

　　七曰“清”。谓发声犹风中之铎。

　　八曰“匀”。谓七弦俱清圆，而无三实四虚之病。

　　九曰“芳”。谓愈谈而声愈出，而无弹久声乏之病。“九德”说，影响极大，杨宗稷也说过：“音声有九得，清、圆、匀、静，人力或可强为；透、润、奇、古四者，则处于天定”。我就这“九德”逐一辨析之。一曰：“奇”，冷谦的奇是“轻、松、脆、滑”四个概念的解释，当然此解释在冷谦之前亦有人提出，我也看了现代琴家查阜西先生和郭平先生的解释，但我个人认为对“奇”的解释用这四个概念，似乎不能完全让我满意。我认为，“奇”这里指的是特别之音，非音之音。每一张琴都是活物，所发之音亦有不同之处，再和弹奏之人的内心相契合神往，所散发出的“奇”之音境是作为九德之奇的解释，似乎更能让我信服。二曰：“古”的含义比较明确，通常的理解是，一张好琴需要有较久远的历史年限，或者其制作的木材年代久远，这样弹出来的琴声才会有“古”意，醇和而绵。三曰：“透”，声音透过琴材而顺畅而出的音质，是关键之所在，但有时候一张制作不精良，面板薄劣的新琴，声音也会显得透，但这个就种假透，没有底蕴的透的轻易，仔细的辨别就会发现不同之处。四曰：“静”，静指‘净’。五曰：“润”，润就是声音具有一种生命活力，不枯朽、不干燥。六曰：“圆”，圆指每根弦、每一徽间、徽外、徽上的按音间的声音都很匀和。七曰：“清”，清是指琴音灵动而又清脆干净，无含糊浑浊之处。八曰：“匀”即声音在复杂多变的同时，一张琴的声音能保持一张琴的整体匀音，而不因在一张琴上出现两种声音来。九曰：“芳”，好琴需常弹，多抚弄，才能将整个音色和音响前后统一，历久而出。