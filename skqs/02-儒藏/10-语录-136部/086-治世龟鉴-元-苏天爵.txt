
　　治世龟鉴[元]苏天爵　
　　
　　四库总目提要
　　《治世龟鉴》元苏天爵撰。天爵有《名臣事略》，已著录。此书为成化丙午吴江知县太和陈尧弼所刊。篇首天爵结衔，题中奉大夫，浙江等处行中书省参知政事。考《元史》天爵本传，凡两拜是官，一在至正七年，一在至正十二年。此书前有林兴祖、赵汸二序，皆标至正十二年壬辰正月，则作于再任之日。是时妖寇自淮右延及冮东，诏天爵总兵饶信，克复一路六县。正干戈俶扰之际，乃能留心于治理，所采皆宋以前善政嘉言，而大旨归于培养元气。其目凡六：曰治体，曰用人，曰守令，曰爱民，曰为政，而终之以止盗，殆有深意也。天爵著述载于本传者，《名臣事略》十五卷，《文类》七十卷，《松厅章疏》五卷，《春风亭笔记》二卷，诗七卷，文三十卷。又载有《辽金纪元》、《黄河源委》二书，未及脱稿，而不载此书。然赵汸序今载《东山存稿》第二卷中，与此本一一相合，知非伪托。本传盖偶遗之，亦足证《元史》之多疏矣。
　　
　　序
　　治世龟鉴中奉大夫江浙等处行中书省参知政事赵郡蘓公所编也大纲凡六曰治体曰用人曰守令曰爱民曰为政曰止盗纲各有其目诚前知之龟不逺之鉴有志于治者宜无一之可遗吾姑于六纲之目各举其一以例其余治体之目九司马公论牛僧孺而谓之诬今之论治体者必不至如牛僧孺之诬用人之目十有四欧阳公之论冯道谓其无亷耻司马公以道为奸臣之尤今之用人者必不至用如是之人守令之目有六曰始造簿书备遗忘耳今反求精于案牍而忽于人纔此张九龄归重于守令者为守为令不可不此之思爱民之目六有谓弛茶塩之禁非所当先此范文正公之言也掌大计者其可不思其所当先为政之目十有一而汉建武之诏所谓省减吏员者岂非当今为政之要欤而其止盗之目八举夫子之言曰茍子之不欲虽赏之不窃又岂非人之至简而易行者欤予于龟鉴纲目非有所去取焉葢各举其一而其余无非可为龟鉴者也苏公著述之行于世者有名臣事略有文类于伊洛渊源録有序皆尝得而读之其明体适用之学实得之鲁斋先生许文正公云至正十二年壬辰之岁良月吉日三山林兴祖谨书
　　
　　昔者先王盛时纪纲法度悉备子孙得有据依以为治号曰成宪旧章而君臣上下相与监观前代以保天命系民心者忧勤惕厉不敢少忘以为家法其制于未乱者如是故虽或孽芽其间而图难于易为大于细可以无患夫岂有一旦土崩之祸哉秦人学不师古取凡三代圣人所以维持天下之具与其深微之意悉荡灭扫除之葢不特燔经书杀学士为足以亡其国家也自是以还创业者无所因袭守成者无所持循而庙堂之筹策侍从之论思遂为治乱安危之本其不可忽也明矣然歴代简策所存忠言嘉谟曷可胜纪当其时或见用或用之而未究或遂不用得失具可考知而自今观之则其所善皆可以劝而所戒者无不可惩也若夫上下古今博观约取以贻当世而示来哲庶几圣贤经世之志一二有见则诚哉君子之用心已乎江浙行省参政赵郡蘓公尝采经史百氏书切于治道政要者辑为一编曰治世龟鉴至简而不遗甚深而非激疏通练逹而正大之规着亲切确实而公平之体存信为谋王断国者之元龟宝鉴也民有言所贵于中国者以有上世帝王以来千数百年之议论也漠然无所镜考而徒肆其胸臆亦公之所为深忧者乎公为御史知无不言持宪节以洗寃泽物为己任参议政府屹然弗阿两典大藩皆勤于庶事尤拳拳焉以护惜国家元气为心尝奉诏宣抚京畿实冠诸道旁求民瘼秋毫无隠而酌理道之中正存大体于几微不迎合于前无顾虑于后虽用事者若不见察而退居之日凡可以尊主庇民者未尝少辍其讨论之工也葢公学本先王而志存天下其见于行事者如此则是书之作岂欲托诸空言者哉至正壬辰岁正月初吉诸生新安赵方谨书
　　
　　
　　正文
　　○治体
　　
　　书伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉德惟治否德乱与治同道罔不兴与乱同事罔不亡终始慎厥与惟明明后
　　
　　蔡氏曰申诰重诰也天之所亲民之所懐鬼神之所享皆不常也惟克敬有仁克诚而后天亲之民怀之鬼神享之也曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易而为之哉分而言之则三合而言之一德而已太甲迁善未几而伊尹以是告之其才固有大过人者欤德者合敬仁诚之称也有是德则治无是德则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者盖治因时制宜或损或益事未必同而道则同也乱而谓之事者亡国丧家不过货色逰畋作威杀戮等事事同道无不同也治乱之分顾所与如何耳始而与治固可以兴终而与乱则亡亦至矣谨其所与终始如一惟明明之君为然也
　　
　　张南轩云西汉末年正如病者元气先败凡疾皆得以入之而皆得以亡之为当时大臣者要当力陈国势根本之已撅劝人主以自强于德多求贤才以自辅庶可以扶助元气消弭沈痼若不循其本而姑因一事之谬一人之进而指陈之纵使一事之正一人之去亦将有继其后者终无益也
　　
　　汉哀帝时谏大夫鲍宣上书曰窃见孝成皇帝时外亲持权浊乱天下奢泰亡度穷困百姓是以日蚀且十彗星四起危亡之征陛下所亲见也今柰何反复剧于前乎朝臣亡有大儒骨鲠之士论议通古今忧国如饥渇者敦外亲小童幸董贤等在省户下陛下欲与此共承天地安海内甚难昔尧放四罪而天下服今除一吏而众皆惑古刑人尚服今赏人反惑今民有七亡水旱为灾一也重责赋税二也贪吏取受三也豪强蚕食四也苛吏繇役五也郡落鼓鸣六也盗贼刼掠七也七亡尚可又有七死酷吏驱杀一也治狱深刻二也寃陷无辜三也盗贼横发四也怨雠相残五也歳恶饥饿六也时气疾疫七也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致耶羣臣幸得居尊官食重禄岂有肯加恻隠于细民助陛下流教化者耶但在营私家称宾客为奸利而已以茍容曲从为贤以拱黙尸禄为智谓如臣宣等为愚天下乃皇天之天下也陛下为天牧养元元视之当如一今贫民菜食不厌衣又穿空父子夫妇不能相保柰何独私养外亲幸臣赏赐大万使奴从宾客浆酒藿肉非天意也官爵非陛下之官爵乃天下之官爵也陛下官非其人而望天说民服岂不难哉孙宠息夫躬奸人之雄惑世尤剧冝以时罢退及外亲幼童未通经术者皆冝令休就师傅急征傅喜使领外亲何武师丹彭宣龚胜可大委任陛下尚能容亡功德者甚众曽不能忍武等邪治天下者当用天下之心为心不得自専快意而已也宣语虽刻上以宣名儒优容之
　　
　　唐太和六年文宗谓宰相曰天下何时当太平卿等亦有意于此乎牛僧孺对曰太平无象今四夷不至交侵百姓不至流散虽非至理亦谓小康陛下若别求太平非臣所及因累表请罢乃出镇淮南
　　
　　司马公曰君明臣忠上令下从俊良在位佞邪黜逺礼修乐举刑清政平奸宄消伏兵革偃戢诸侯顺附四夷怀服时和年丰家给人足此太平之象也于斯之时阍寺胁君于内藩镇阻兵扵外士卒杀逐主帅拒命自立军旅歳兴赋役日急而僧孺谓之太平不亦诬乎当文宗求治之时僧孺位居承弼进则偷安取容以窃位退则欺君诬世以盗名罪孰大焉
　　
　　五代唐明宗时大理少卿康澄上疏言时事其言曰为国者有不足惧者五深可畏者六三辰失行不足惧天象变见不足惧小人讹言不足惧山崩川竭不足惧水旱虫蝗不足惧也贤士藏匿深可畏四民迁业深可畏亷耻道消深可畏毁誉乱真深可畏直言不闻深可畏也识者皆多澄言切中时病
　　
　　宋仁宗庆厯中范仲淹为参知政事每进见上必以太平责之仲淹叹曰上之用我者至矣然事有先后而革弊于乆安非朝夕可也旣而上再赐手诏趣使条天下事又开大章阁召见赐坐授以纸笔使疏于前仲淹惶恐避席始退而条列时所冝先者上之其诏天下兴学取士先德行不専文辞革磨勘例选以别能否减任子之数而除滥官用农桑考课守宰等事十数事
　　
　　易泰之九二曰包荒用冯河程子曰人情安肆则政舒缓而法度废弛庶事无节治之之道必有包含荒秽之量则其施为寛裕详宻弊革事理而人安之若无含弘之度有忿疾之心则无深逺之虑有暴扰之患深弊未去而近患已生矣故在包荒也自古泰治之世必渐至于衰替盖由狃习安逸因循而然自非刚断之君英烈之辅不能挺特奋发以革其弊也故曰用冯河或疑上云包荒则是包含寛容此云用冯河则是奋发改革似相反也不知以含容之量施刚果之用乃圣贤之为也
　　
　　程子曰圣人为戒必扵方盛之时方其盛而不知戒故狃安富则骄侈生乐舒肆则纪纲坏忘祸乱则衅孽萌是以浸淫不知乱之至也
　　
　　程伊川荅人示奏槁书云观公之意専以畏乱为主頥欲公以爱民为先力言百姓饥且死丐朝廷哀怜因惧将为冦乱可也不惟告君之体当如是事势亦冝尔公方求财以活人析之以仁爱则当轻财而重民惧之以利害则将恃财以自保古之时得丘民则得天下后世以兵制民以财聚众聚财者能守保民者为迂惟当以诚意感动觊其有不忍之心而已
　　
　　○用人
　　
　　五峯胡氏曰为治湏用尽天下人才人才用不尽则事便有阙汉髙祖尽罗笼许多人才所以成功曹操罗笼许多不得故成三分
　　
　　宋嘉定中殿中侍御史刘光祖言比年以来士大夫不慕亷靖而慕奔竸不尊名节而尊爵位不乐公正而乐软美不敬君子而敬庸人既安习以成风谓茍得为至计良由前辈长老零落殆尽今之负物望协公论者不聚于朝廷后生晚进议论无所据依无所宗主正议益衰士风不竸幸诏大臣妙搜人物必朝野所共属贤愚所同敬者一二十人参错立朝国势自壮夫今日之患在扵不务封殖人才台谏但有摧残庙堂初无长养且人才者国家之基本乏则养之有则用之庆歴之所以盛者岂一日之积乎惟其非一日之积是以非一日之用也
　　
　　南轩张氏曰莫易于宰相形便势利有人可以任事莫难于宰相少有私意便隔絶矣施设不过举其大纲先使官得其人君子聚于朝中人皆可化而为善小人得用中人皆被引去又曰附丽匪人如黥如劓虽欲湔洗而痕迹尚在夫人得而指之不复为完人矣
　　
　　东莱吕氏曰杀百万生灵亡数百年社稷皆生于士大夫患失
　　
　　横渠张氏曰观大节必于细事观立朝必于平日平日趋利避害他日必欺君卖国矣平日负约失期他日必附下罔上矣
　　
　　王沂公为宰相语谏官韩琦曰近日频见章疏甚佳只如此可矣向者如高若讷辈多是择利范希文亦未免近名要须纯意于国家事耳
　　
　　赵清献公为御史其言常欲朝廷别白君子小人每谓小人虽小过当力排而絶之后乃无患君子不幸而有诖误当保持爱惜以成就其德故言事虽切而人不厌
　　
　　徽宗初年吏部侍郎陆佃上疏曰人君践祚要在正始正始之道本于朝廷近时学士大夫相倾竸进以善求事为精神以能讦人为风采以忠厚为重迟以静退为卑弱相师成风莫之或止正而救之实在今日又曰今天下之势如人大病向愈当以药饵辅养之须其安平茍为轻事改作是使之骑射也
　　
　　易渐之九三曰利御冦程子传曰君子之与小人比也自守以正岂唯君子自完其己而已乎亦使小人得不陷于非义是以顺道相保御止其恶也又曰防小人之道正己为先
　　
　　邵康节云君子赢得做君子小人枉了做小人赵明诚曰夫善恶如水火决不可同器惟人主能辨小人逺之然后君子道长而天下治若俱收并用则小人必得志小人得志则君子必被其祸
　　
　　魏了翁曰君子虽在内而上意不向犹外也小人虽在外而上意向之犹内也又曰人才以党论故迭为偾兴古人选于众听于国人旁搜而渇用焉犹虑弗给后世俗薄世坏人才鲜少尚乃畨休代进一则常以一半置在闲散故才不周于用次则久闲者多君子而小人固不久于闲三则弃之于聪明未衰之日而用之于老疾交至之时四则小人败坏国家浸不可支然后以君子捄之小人常居其逸而幸免君子常处其难而受责五则迭为消长进退如人数更疾病元气不无耗伤焉
　　
　　唐会昌三年六月内侍监仇士良致仕武宗外尊宠士良内实忌之士良颇觉遂以老病致仕其党送归私第士良教之曰天子不可令闲常冝以奢靡娱其耳目使日新月盛无暇更及他事然后吾辈可以得志慎勿使之读书亲儒生彼见前代兴亡心知忧惧则吾辈踈斥矣其党拜谢而去
　　
　　范氏曰小人莫不养其君之欲以济己之欲使其君动而不静为而不止则小人得以行其计矣岂独奢靡之娱足以荡其心哉又有甚焉者矣或殖货利或治宫室或开邉境或察臣下随其所好以窃权宠人君乐得其欲而不知其为天下害是以政日乱而不自知惟能亲正直远邪佞则可以免斯患矣胡氏曰士良狡黠思所以蛊君者宻矣然知其利而不知其害者也已无踈斥之道以忠信谨厚服其軄亦何用蛊君然后得安茍欲自安而蛊君至于危亡之地则岂有君亡而我存之理其祸岂止于踈斥而已哉故士良之术自以为智实则愚也黄氏曰仇士良戒其徒毋令天子暇暇则观书亲儒生莫若殖财货盛鹰马日以球猎声色蛊其心呜呼是诚何心哉然士良阴用其术虽有损于一时史臣明记其言实有益于万世使有天下者常书士良传一通掲之座隅朝夕观省焉彼挟士良之术者又安得而售乎
　　
　　五代周显德初太师中书令瀛王冯道卒道少以孝谨知名唐庄宗世始贵显自是累朝不离将相公师之位为久清俭寛弘人莫测其喜愠滑稽多智浮沈取容尝着长乐老叙自述累朝荣遇之状时人往往以德量推之
　　
　　欧阳公曰礼义亷耻国之四维四维不张国乃灭亡况为大臣而无亷耻天下其有不乱国家其有不亡者乎冯道其可谓无亷耻者矣则当时天下国家可知也予于五代得全节之士三死事之臣十有五皆武夫战卒岂于儒者果无其人哉得非高节之士恶时之乱而不肯出欤尝闻是时有王凝者家青齐之间为虢州司户参军以卒妻李氏负其遗骸以归东过开封止于旅舍主人不纳牵其臂而出之李氏仰天恸曰我为妇人不能守节而此手为人所执邪即引斧自断其臂见者为之嗟泣开封尹闻之白其事于朝厚恤李氏而笞其主人呜呼士不自爱其身而忍耻以偷生者闻李氏之风冝少知愧哉司马公曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚德稽古宏才伟量虽朝代迁贸人无间言屹若巨山人不可转也夫为女不正虽复华色之美织纴之巧不足贤矣为臣不忠虽复材智之多治行之优不足贵矣何则大节已亏故也道之大节如此虽有小善庸足称乎或以为当是之时失臣节者非道一人岂得独罪道哉夫忠臣忧公如家见危致命智士有道则见无道则隠今道尊宠冠三师权任首诸相国存则窃位素餐国亡则迎谒劝进兹乃奸臣之尤安得与他人为比哉或谓道能全身逺害于乱世斯亦贤已夫君子有杀身成仁岂専以全身逺害为贤哉然不正之女中士羞以为家不忠之人中君羞以为臣若道之为臣而不诛不弃则亦时君之责也
　　
　　○守令
　　
　　汉兴之初反秦之敝与民休息凡事简易禁罔疏阔而相国萧曹以寛厚清静为天下帅民作画一之歌孝惠垂拱高后女主不出房闼而天下晏然民务稼穑衣食滋殖至于文景遂移风易俗是时循吏如河南守吴公蜀守文翁之属皆谨身帅先居以亷平不至于严而民从化孝武之世外攘四夷内改法度民用雕敝奸轨不禁时少能以化治称者唯江都相董仲舒内史公孙弘儿寛居官可纪三人皆儒者通于世务明习文法以经术润饰吏事天子器之孝昭幼冲霍光秉政承奢侈师旅之后海内虚耗光因循守軄无所改作至于始元元鳯之间匈奴乡化百姓益冨举贤良文学问民所疾苦于是罢酒榷而议盐铁矣及至孝宣繇仄陋而登至尊兴于闾阎深知民事之囏难自霍光薨后始躬万机厉精为治五日一听事自丞相以下各奉軄而进及拜刺史守相輙亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其唯良二千石乎以为太守吏民之本数变易则下不安民知其将久不可欺罔乃服从其教化故二千石有治理効輙以玺书勉厉増秩赐金或爵至闗内侯公卿缺则选诸所表以次用之是故汉世良吏于是为盛称中兴焉
　　
　　黄霸为颍川太守使邮亭乡官皆畜鸡豚以赡鳏寡贫穷者为条教行之民间劝以为善防奸及务耕桑节用殖财种树畜养初若烦碎然精力能推行之吏民见者语次寻绎问他阴伏以相参考聪明识事吏民不敢有所欺奸人去入他郡盗贼日少霸力行教化而后诛罚务在成就全安长吏曰数易长吏送故迎新之费及奸吏因縁絶簿书盗财物公私费耗甚多皆当出于民所易新吏又未必贤或不如其故徒相益为乱凡治道去其泰甚者耳霸以外寛内明得吏民心户口歳増治为天下第一征守京兆尹
　　
　　汉章帝元和二年春正月诏曰俗吏矫饰外貎似是而非朕甚厌之甚苦之安静之吏悃愊无华日计不足月计有余如襄城令刘方吏民同声谓之不烦虽未有它异斯亦殆近之矣夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加治民或失职其咎安在勉思旧令称朕意焉
　　
　　唐开元间张九龄上疏曰乖政之气发为水旱天道虽逺其应甚迩昔东海枉杀孝妇天旱久之一吏不明匹妇非命则天昭其寃况六合元元之众县命于县令宅生于刺史陛下所与共治尤亲于人者乎若非其任水旱之繇岂唯一妇而已今刺史京辅雄望之郡犹少择之江淮陇蜀三河大府之外稍非其人繇京官出者或身有累或政无状用牧守之任为斥逐之地或因附会以忝高位及势衰谓之不称京职出以为州武夫流外积资而得不计于才刺史乃尔县令尚何言哉甿庶国家之本务本之职乃为好进者所轻承弊之民遭不肖所扰圣化从此销欝不选亲人以成其弊也古者刺史入为三公郎官出宰百里今朝廷士入而不出其于计私甚自得也京师衣冠所聚身名所出从容附会不勤而成是大利在于内而不在于外也智能之士欲利之心安肯复出为刺史县令哉国家赖智能以治而常无亲人者陛下不革以法故也臣愚谓欲治之本莫若重守令守令既重则能者可行冝遂科定其资凡不歴都督刺史虽有高第不得任侍郎列卿不歴县令虽有善政不得任台郎给舍都督守令虽远者使无十年任外如不为此而救其失恐天下犹未治也又古之选士惟取称职是以士修素行而不为侥幸奸伪自止流品不杂今天下不必治于上古而事务日倍于前诚以不正其本而设巧于末也所谓末者吏部条章举赢千百刀笔之人溺于文墨巧史猾徒縁奸而奋臣以谓始造簿书备遗忘耳今反求精于案牍而忽于人才是所谓遗剑中流刻舟以记者也凡称吏部能者则曰自尉与主簿繇主簿与丞此执文而知官次者也乃不论其贤不肖岂不谬哉夫吏部尚书侍郎以贤而授者也岂不能知人如知之难拔十得五斯可矣今胶以格条据资配职为官择人初无此意故时人有平配之诮官曹无得贤之实臣谓选部之法敝于不变今若刺史县令精核其人则管内歳当选者使考才行可入流品然后送台又加择焉以所用众寡为州县殿最则州县慎所举可官之才多吏部因其成无庸人之繁矣今歳选乃万计京师米物为耗岂多士哉盖冒滥抵此尔方以一诗一判定其是非适使贤人遗逸此明代之阙政也天下虽广朝廷虽众必使毁誉相乱听受不明事则已矣如知其贤能各有品第每一官阙不以次用之岂不可乎如诸司要官以下等叨进是议无髙卑唯得与不尔故清议不立而名节不修善士守志而后时中人进求而易操也朝廷能以令名进人士以修名获利利之出众之趋也不如此则小者得以茍求一变而至于阿利大者许以分义再变而成朋党矣故于用人不可不第其高下高下有次则不可以妄干天下之士必刻意修饰而刑政自清此兴衰之大端也
　　
　　刘安礼问临民程子曰使民各得输其情问御吏曰正己以格物又曰教人者养其善心而恶自消治民者导之敬让而争自息
　　
　　宋孝宗初朱子应诏上封事曰四海之利病系于民生之休戚民生之休戚系于守令之贤否而本原之地在乎朝廷若不自朝廷择监司以察州县虽今日降一诏明日行一事欲以惠民而适増扰欲以兴利而适重害也
　　
　　○爱民
　　
　　子曰道千乗之国敬事而信节用而爱人使民以时朱子曰道治也千乗诸侯之国其地可出兵车千乗者也敬者主一无适之谓敬事而信者敬其事而信于民也时谓农隙之时言治国之要在此五者亦务本之意也程子曰当时诸侯果能此亦足以治其国矣若推其极尧舜之治亦不过此杨氏曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民盖侈用则伤财伤财必至于害民故爱民必先于节用然使之不以其时则力本者不获自尽虽有爱人之心而民不被其泽矣
　　
　　孟子对梁惠王曰地方百里而可以王王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上可使制梃以挞秦楚之坚甲利兵矣
　　
　　朱子曰百里小国也然能行仁政则天下之民归之矣省刑罚薄税敛二者仁政之大目也君行仁政则民得尽力于农畆而又有暇日以修礼义是以尊君亲上而乐于效死也
　　
　　晁错上封事曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不避汤禹加以亡天灾数年之水旱而蓄积未及者何也地有余利民有余力生榖之土未尽垦山泽之利未尽出也游食之民未尽归农也民贫则奸邪生贫生不足不足生于不农不农则不地着不地着则离乡轻家虽有髙城深池严法重刑不能禁也夫寒之于衣不待轻暖饥之于食不待甘旨饥寒至身不顾亷耻人情一日不再食则饥终歳不制衣则寒夫腹饥不得食肤寒不得衣虽慈母不能保其子君安能以有其民哉明王知其然也故务民于农桑薄赋敛广畜积以实仓廪备水旱故民可得而有也
　　
　　唐太宗时魏征上疏言陛下志业比贞观之初渐不克终者凡十条其一以为顷年轻用民力乃云百姓无事则骄佚劳役则易使自古未有因百姓逸而败劳而安者此恐非兴邦之言也
　　
　　范祖禹曰有国者不忧百姓之贫而疑其财之有余取之不已不恤百姓之劳而疑其力之有余使之不已此二者亡之道也人主曷不反诸己已欲富而恶贫欲逸而恶劳则富而逸者民之所欲也与其所欲去其所恶而不王者未之有也
　　
　　唐明宗自初即位减罢官人伶官废内藏库四方所上物悉归之有司广寿殿火灾有司理之请加丹雘喟然叹曰天以火戒我岂冝増以侈邪歳尝旱已而雪暴坐庭中诏武德司宫中无扫雪曰此天所以赐我也数问宰相冯道等民间疾苦闻道等言榖帛贱民无疾疫则欣然曰吾何以堪之当与公等作好事以报上天
　　
　　宋庆歴中议弛茶盐之禁及减商税参政范文正公以为不可茶盐商税之入但分减商贾之利耳行于商贾未甚有害也今国用未减歳入不可阙既不取之于山泽商税今为计莫若先省国用国用有余当先寛赋役然后及商贾弛禁非所当先也其议遂寝
　　
　　○为政
　　
　　汉光武建武六年六月辛卯诏曰张官置吏所以为人也今戸口耗少吏职尚烦其令司　州牧各实所部省减吏员郡县不足置长吏者可并合者上大司徒大司空二府于是条奏并省四百余县
　　
　　程子曰为民立君所以养之也养民之道在爱其力民力足则生养遂生养遂则教化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也然有用民力之大而不书者为教之意深矣僖公修泮宫复閟宫非不用民力也然而不书二者复古兴废之大事为国之先务如是而用民乃所当用也人君知此义知为政之先后轻重矣
　　
　　东莱吕氏曰杨炎并租庸调为二税二税外不许诛求一钱他却不知保不得后来大凡治财最不可坏旧法最不可并省名目
　　
　　唐自安史之乱天下户口什亡八九所在宿重兵其费不赀皆倚办于转运使刘晏晏有精力多机智变通有无曲尽其妙常以厚直募善走者置递相望觇报四方物价不数日皆达食货轻重之权悉制在掌握国家获利天下无甚贵甚贱之忧晏以为办集众务在于得人故必择通敏精悍亷勤之士而用之常言士陷赃贿则论弃于时名重于利故士多清修吏虽洁亷终无显荣利重于名故吏多贪污其勾检簿书出纳钱榖事虽至细必委之士类吏惟书符牒不得轻出一言其属官虽居数千里外奉教令如在目前无敢欺绐权贵属以亲故晏亦应之俸给多少迁次缓速皆如其志然无得亲职事晏又以户口滋多则赋税自广故其理财常以养民为先诸道各置知院官每旬月其雨雪丰歉之状以告丰则贵籴歉则贱粜或以谷易杂货供官用而于丰处卖之知院始见不稔之端先申至某月须如干蠲免某月须如干救助及期晏不俟州县申请即奏行之不待其困弊流殍然后赈之也由是户口蕃息始为转运使时天下见户不过二百万其季年乃三百余万非晏所统亦不増也其初财赋歳入不过四百万缗季年乃千余万缗晏専用搉盐法充军国之用时自许郑之西皆食河东池盐度支主之汴蔡之东皆食海盐晏主之晏以为官多则民扰故但于出盐之乡置官收盐转鬻于商人任其所之其去盐乡远者转官盐于彼贮之或商絶盐贵则减价鬻之谓之常平盐官获其利而民不乏盐其始江淮盐利不过四十万缗季年乃六百余万缗由是国用充足而民不困弊先是运闗东榖入长安者以河流湍悍率一斛得八斗至者则为成劳受优赏晏以为江汴河渭水力不同各随便宜造运船教漕卒縁水置仓转相受给自是每歳运榖或至百余万斛无斗升沈覆者船十艘为一纲使军将领之十运无失授优劳官于扬子置场造船艘给千缗或言用不及半请损之晏曰不然论大计者不可惜小费凡事必为永久之虑今始置船场执事者多当先使之私用无奢则官物坚完矣若遽与之屑屑校计安能久行乎异日必有减之者减半以下犹可也过此则不能运矣后五十年有司果减其半及咸通中有司计费而给之无复羡余船益脆薄漕运遂废晏为人勤力事无闲剧必于一日中决之后来言财利者皆莫能及
　　
　　胡氏曰刘晏言出纳必委于士类理财以养民为先官多则民扰论大事不计小费事必于一日中决之皆可法也
　　
　　唐武宗时李德裕为相削平叛乱威令赫然上恶僧尼耗蠧天下欲去乃先毁山野招提兰若寻敕上都东都各留二寺每寺留僧三十人天下镇节各留一寺寺分三等留僧有差余僧及尼并勒归俗寺皆立期毁撤仍遣御史分道督之财货田产并没官寺材以葺公廨驿舍铜像钟磬以铸钱凡天下所毁寺四千六百余区招提兰若四万余区归俗僧尼二十六万五百人收良田数千万顷奴婢十五万人
　　
　　五代周世宗以县官久不铸钱而民间多销钱为器皿及佛像钱益少敕立监采铜铸钱惟法物军器及寺观钟磬钹铎之类听留外民间铜器佛像五十日内输官受直过期匿五斤以上罪死不及者论刑有差谓侍臣曰佛以善道化人茍志于善斯奉佛矣彼铜像岂所谓佛邪且吾闻佛志在利人虽头目犹舍以布施若朕身可以济民亦非所惜也
　　
　　司马公曰若周世宗可谓仁矣不爱其身而爱民若周世宗可谓明矣不以无益废有益
　　
　　周世宗留心农事常刻木为农夫蚕妇置之殿庭欲均天下租税先以元稹均田图赐诸道于是诏散骑常侍艾颕等三十四人分行诸州均定田租又诏诸州并乡村率以百户为团团置耆长三人又诸品诸色课户及俸户并勒归州县其幕职州县官自今并支俸钱及米麦
　　
　　张九龄曰书生贵游不谙民事轻于献计不知一旦施行片纸之出兆姓蒙害
　　
　　黄震曰宋之名相惟李沆人上利害一切不行而日奏四方盗贼水旱在汉惟魏相亦然后之为相者则喜变祖宗法度恶闻天下灾异
　　
　　赵普为相厅事后置二瓮有投利害文字皆置其中满即焚于通衢李沆为相自言居位无补万一惟四方言利害未尝一见施行聊以此报国自常情论之二公若茍且废事者而时国家治安百姓富庶何也天下事不可轻易改更兴一利必有一害今日之有益于民者他时或有损于民是故法不至甚弊守之可也载其清浄民以宁一曹参之于汉亦然
　　
　　少仪传曰今之为后世谋者不过广营生计以遗之田畴连阡陌邸肆跨坊曲粟麦盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼齐其家自于十数年中勤身苦体以聚之而子孙以歳时之间奢靡逰荡以散之反笑其祖考之愚不知自娱又怨其吝啬无恩于我而厉之也始则欺绐攘窃以充其欲不足则立约举债于人以俟其死而偿之观其意惟患其祖考之寿也甚者至于有疾不疗阴行酖毒亦有之矣然则向之所以利后世者适足以长子孙之恶而为身祸也
　　
　　○止盗
　　
　　易大畜之六五曰豮豕之牙吉程子传曰物有緫摄事有机会圣人操得其要则视亿兆之心犹一心道之斯行止之则戢故不劳而治其用若豮豕之牙也豕刚躁之物若强制其牙则用力劳而不能止治豮去其势则牙虽存而刚躁自止君子发豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动茍不知教而迫于饥寒虽刑杀日施其能胜亿兆利欲之心乎圣人则知所以止之之道不尚威刑而修政教使之有农桑之业知亷耻之道虽赏之不窃矣
　　
　　季康子患盗问于孔子孔子曰茍子之不欲虽赏之不窃
　　
　　朱子曰子不贪欲则虽赏民使之为盗民亦知耻而不窃矣
　　
　　孟氏使阳肤为士师问于曽子曽子曰上失其道民散久矣如得其情则哀矜而勿喜
　　
　　谢氏曰民之散也以使之无道教之无素故其犯法也非迫于不得已则陷于不知也故得其情则哀矜而勿喜朱子曰民之生业不厚教化不修内无尊君亲上之心外无仰事俯育之赖是以恩踈义薄不相维持而日有离散之心耳
　　
　　汉宣帝地节中渤海歳饥盗贼并起上选能治者丞相御史举龚遂拜渤海太守召见问何以治贼盗对曰海濒遐逺不沾圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便冝从事上许焉加赐黄金赠遣乗传至渤海界郡发兵以迎遂皆遣还移书敕属县罢逐捕吏诸持田器者皆为良民吏毋得问持兵者乃为贼遂单车至府盗贼闻遂教令实时解散弃其弓弩而持钩鉏于是悉平民安土乐业遂乃开仓廪假贷贫民选用良吏尉安牧养焉齐俗奢侈好末技不田作遂躬率以俭约劝民务农桑各以口率种树畜养民有带持刀剑者使卖剑买牛卖刀买犊曰何为带牛佩犊劳来循行郡中皆有畜积狱讼止息于是召为水衡都尉
　　
　　梁罗研为益州别驾齐狗儿作乱临汝侯嘲罗研曰卿蜀人乐祸贪乱一至于此对曰蜀人积弊实非一朝百家为村不过数家有食穷迫之人十有八九束缚之使旬有二三贪乱乐祸无足多怪若令家畜五母之鸡一母之豕床上有百钱布被甑中有数升麦饭虽蘓张巧说于前韩白按剑于后将不能使一夫为盗况贪乱乎
　　
　　唐自懿宗以来奢侈日甚用兵不息赋敛愈急闗东连年水旱州县不以实闻百姓流殍无所控诉相聚为盗所至蜂起州县兵少人不习战每与盗遇官军多败僖宗干符元年濮州人王仙芝聚众数千人起于长垣明年仙芝及其党尚君长攻陷濮曹州天平节度使薛崇出兵击之不利寃句人黄巢善骑射喜任侠尝与仙芝共贩私盐至是聚众应之攻剽州县民之困于重敛者争归之数月之间众至数万其后朱温相继而起卒以亡唐
　　
　　范祖禹曰自古贼盗之起国家之败未有不由暴赋重敛而民之失职者众也唐之季世政出阉尹不惟赋敛割剥复贩鬻百物尽夺民利故有私盐之盗使民无衣食之资欲不亡其可得乎
　　
　　五代刘知逺时天下多盗宰相蘓逢吉自草诏书下州县凡盗所居本家及邻保皆族诛或谓逢吉曰为盗族诛已非王法况邻保乎逢吉恡以为是不得已但去族诛而已于是郓州捕贼使者张令柔尽杀平阴县十七村民数百人卫州刺史叶仁鲁闻部有盗自率兵捕之时村民十数共逐盗入于山中盗皆散走仁鲁从后至见民捕盗者以为贼悉擒之断其脚筋暴之山麓宛转号呼累日而死闻者不胜其寃而逢吉以仁鲁为能由是天下因盗杀人滋滥
　　
　　南安狱有囚法不当死转运使王逵欲深治之逵苛刻吏无敢与相可否濓溪周子时为司理参军独力争之不听则置手板归取告身委之而去曰如此尚可仕乎杀人以媚人吾不为也逵亦感悟囚得不死