山窗余稿 元 甘复


　　钦定四库全书

　　集部五

　　山窻余稿

　　别集类四

　　元

　　提要

　　（臣）等谨按山窻余稿一巻元甘复撰复字克敬余干人其诗受学于张翥虽不及翥之才力富健诸体兼备而风怀澄澹意境翛然五言古体绰有韦栁之遗其格韵乃似在翥上盖才有所偏长诣有所独至也元亡之后遁迹以终著作散佚仅存手墨于同里赵石蒲家凡文四十九篇诗十七首明成化中石蒲之孙琥始为缮录开雕复见于世虽零篇断简所剩无多而诗格文章一一髙洁疑复当日自择其最得意者手录此帙故篇篇率有可观转胜于珠砾杂陈务盈巻帙徒供覆瓿者矣顾嗣立元诗选称琥刻是编刘宪为序称其诗俊逸清竒此本仅有琥跋不载宪序盖刋板散失之后辗转传抄佚之矣然复集足传亦不以序之有无为轻重也


　　乾隆四十二年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　山窓余稿

　　（元）甘复 撰

　　陈氏野逸轩记

　　兴安陈平仲甫别居管溪之上疏泉凡四莳花木艺蔬果结茅以怡老列闲轩临于水竹之裔为良朋暇日琴奕觞咏之地扁曰野逸而求记于余余谓逸非君子所尚也周公尝以无逸戒成王矣而世自有取乎逸者岂非以逸之得其时邪夫君子在下而未遇也厉其气植其志考经传而博古今冀以行其义发其所藴用时而官于朝也惟职之是勤恐上负于其君下负于其民而有尸位之讥旷官之责焉君子非惟不敢以逸且有不暇也及其既老谢事而归于野也枕石栖谷玩花草弄云月无求于已无责于人而与世外之士相往还澹然乎物之表葢非有意于逸而逸将有以自至者其势然也平仲甫之少也常致力于文学壮始游于京师结交四方之贤士一官老而归也且遇天下之大乱□□乎岩石之间思曩昔之役其身于外劳其心于内岂不为逸邪且余闻伯夷叔齐孔子以逸民称焉以其遗世而自足也今平仲甫之乐其志于游倦之余其亦有以自足也欤

　　行解

　　有语甘子者曰子博硕之士也抑知今之与古异乎古之道不宜于今之俗矣古之有道之士非求世之知也乡闾称之同列推之在势者援之君之明者辟之接之以贤良尊之以师傅禄之以上秩故士得以自重而卒不能不显于世今也儒之道弊久矣弛而不张靡而不起诞诡之是矜媚巧之是谀以唱以和合气同声虽使古之君子复生今世将为所嗤诋折困以没尔子以匹夫之贱无援于当途而抗以髙志洁以遐躅辟浮淫黜阿附混混以趋指激为疵目之者以嗔口之者继毁子捐一世之不顾而力追于古吾将见子道益穷而身悴时卒不至而力已屈矣尚觊有以称而推之援之辟之者邪子盍玩尔心巻尔智蜜尔刚言脂尔严颜以怡以嬉毋劂毋剞委风比流惟世之随庶收誉于一时而卜子之遇也甘子曰子特世俗之士尔非知君子之道者也君子之志欲以信其道不随世以高下易其所守不如是亦恒人尔何足贵哉葢君子有不求于一世之知将以蕲于万世者古之君子有闻于今皆不偶于当世者也子何遽慊于吾哉子欲吾舍已以从于人邪孔子尝曰志士仁人无求生以害仁有杀身以成仁死生之大犹不以枉其道而子欲以世之声利之末屈吾志乎葢屈志以生有不若直道而死也子自安毋躁从吾所志而已客惭腼逡廵以退作行解

　　书人杰张先生哀辞后

　　古之懐竒宏廓之士自顾之重恒不合扵俗且遇时不足以有为则将潜身隐耀或托酒糵以自放肆歌诗以为豪混樵渔农牧不以自别也至其老且衰幸得一施其所学以埀声于后一世恒不一二人其不遇以死名遂泯于当世者为可悲也若人杰张先生之行义有不愧于古人才足用于今世以世益艰不合于俗故頺然自放酣嬉远引以啸以歌而适其趣有足壮者人以先生年未衰有待以施于用呜呼死矣名其冺乎不冺乎是亦命也其可哀也

　　呉氏四友轩记

　　临川东出百里多大山长谷罗峯积烟峯皆竒耸峭特二峯之北有山曰斛山势益回阻乔林秀壁藏墟带坞其阳临江东西所通道连峯青环翠络奔若突骑磊若贯珠居者面重冈据大麓鸡犬声不外闻以山背名其地□□呉氏自里之黄桥徙居之今百余年世以诗书文雅称于其乡兵兴墟落荡毁呉氏之居幸存东距百步许泉石清润岩谷深衍然藂莽所交森木所翳虵虺得以游狐兔得以居积岁以久莫之翦辟呉氏之秀从鲁过强仕之十年谢驰骛退息闾里始斩蒙棘除奥草池焉圃焉藩焉垣焉翘然者松之青蔚然者竹之茂芬然者梅之馨以繁无他植焉呉君日游三者之间招行云弄飞雪俯石溜之潺湲骇鸣鸟之上下狂吟浩唱以适其趣不知时岁之晏霜露之既零矣以呉君之更阨困摧折不啬其气不隳其名而诡然拔于士类顿悴沦靡之中有若岁寒而松之不辍其青竹之不辍其茂而梅之不辍其馨以繁也以其与三者若有合焉故扁其所居东偏之室曰四友轩属余为之记余闻君子取友蕲益于我也彼三者植物无知者也固无取于人而亦无待于人人则有知者也既取于彼必有慕于彼慕于彼必蕲一于彼睇彼翘然蔚然芬然于众植脱落摧蹶之际岂不竦然思有以砺其节固其志而离于俗耶徒羡彼而不求之于我将彼自彼我自我虽友之何益之有吴君曰吾志也遂书以为记

　　赠陈君伯柔序

　　时平以仕世乱而隐君子行蔵之义也然于纷更之际政教既壊强以肆暴弱以肆奸张机列罟以相渔贼廉耻丧而诈暴兴自非有志于当世者出以卫民之生则乱将何由宁而刑杀何时而息乎然后知君子时虽当隐而于义又有不容决然者是以陈君伯柔之欲为时出也能无意乎陈君通今学古有辅世长才知已寡过欝其所蓄今将旷游名山大泽览天下之竒胜以疏宕其志气时方用武海内豪杰有以靖难庇民之事为己任则愿见之世以施其素所尝学圣贤之术然未敢必于时之有济也陈君斯行有遇乎命也不遇乎亦命也命也陈君之行与藏也复奚疑斯文同志咸作诗为饯以余辱深知于陈君也而俾为之序余卒归之命以为陈君赠

　　书周氏族谱后

　　全溪周氏族谱并述赞于后盖周君伯厚之所撰次也备録其所知不遗于既远上下五百余年多贵显其间呜呼服自斩衰至五世而缌六世则无服矣无服则情尽矣情尽则路人矣其初一人之身至五世之后而路人仁人之心不能无怛然也至如天子立庙七诸侯五大夫三士一庶人祭于寝圣人制礼非不欲士庶人悉及于逺始髙曽而祀之以致其孝盖贵贱降杀有不得不然者伯厚布衣士也而能纪述其先歴世二十而不止岂非用心之厚者哉岂非用心之厚者哉观周氏之谱不独见伯厚之贤而且为之有感矣

　　何氏耕乐轩诗叙

　　四民所业农为劳比工商于世为最重士托迹于是乃忘其劳而以为乐焉非乐于劳也乐得其志而无慕于天下也是以临川何君□得者谢世所驰骛而趋旷闲寂僻之区以耕为乐焉一世莫不期乐于逸而何君独乐得其志一世莫不求乐于外而何君独乐于无慕惟其乐非世之所乐是以食其力而无慊焉身贱而无辱焉因名所侨居之室曰耕乐轩以见其志邑里之能文者咸作诗歌以美之其族之良孟车以友善于余俾为之叙夫昔伊尹之耕于有莘之野视汤聘而嚣嚣以耕而乐也龎公之耕于鹿门欲遗安于子孙以耕而乐也惟其乐于是也故举天下无足动其心也矣今何君亦果以耕而乐乎则东阳初曦堙谷冥冥引犊出林以至于野雨膏新畬耜功攸始释鞅以休载歌于丛行秣水澨馌者在路树而春获而秋出而朝还而暮不知四时之变寒暑之易不知世之乱与治也不知圭组之荣斧钺之威也皞皞乎葛天无懐氏之民与余见荷蒉于路隅耕于畆有问津者而谒焉必将傲然而不顾矣非何君乎谁望

　　太公钓圗序

　　人之得于我者既重然后视天下为轻苟或非其人虽一物之微得失之际将僴然为之动矣况天下乎故学不志其大而卒有为于世者未见也古之豪杰之士或勤于畎畆老于屠钓困于监门御旅义不茍屈于世筋骸益劳计虑益乖歴变益多有得于已者益大是以出而当天下之事不待考之方策察于民情而天下之利病所当务之先后已素定于其心如探囊出物而不劳焉太公之髦且穷也闻西伯之贤而归之饿羸迸迫寄迹渔钓茍不遇将终焉而已尔载以后车尊以师傅有不加于江湖烟雨之适也辅之以文辑之以武因时适变以御天下其素定者得以见矣呜呼今去周余二千百年虽庸夫贱隶童稚妇女传诵之而不絶其间岂无布衣致将相而荣显者乎然多湮灭于无闻若太公亘万世穷天地名有不得而冺也后世好事者又圗其迹以示将来其志可尚矣乎临川某以先世所藏之圗来征余文以求诗于大夫君子能赋者必有以发其所好矣是为序

　　送涂处士归宜黄叙

　　古者井天下之田授之民凡民皆有田耕以为食士之穷未始不托于农也及出而仕于上也秩有崇卑视德之薄厚而上下其食虽抱关击柝之贱食必足以代其畊仕而显子孙犹得以蒙世禄焉后世田不井授兼并兴而无田者众仕者亦无世禄矣士之未仕也则无所于资以致其业折而教授人子弟以食所奉亦略犹仕耳其入之寡亦抱关击柝之类耳虽不足发其所藴然诲人以道德仁义之懿而裕之以博古经世之学比于干时以仕泽不足被之民而徒食其食则不屈其道于世为有补矣冝黄涂子世衣冠之族有长才自重不茍合于世益以圣人之书求圣人之道施于身而见于事至于诸子百家之言浮屠老氏之说靡不探其微掇其要故发之于文章浩浩乎若倒江河以注之于海昭昭乎若引星辰而拱于极也遭世大乱违离其乡颠踣逼迸不恒以居退无田以耕无世禄以待给进而欲仕无援于当途又且不肻枉屈其志汨没馆授今亦将已老矣不得以推其所蓄于天下乌能无戚戚于懐耶余避地来临川东境得游从之乆视子行槖萧然犹前日也然里俗之薄因子以厚学者之愚因子以智其道德仁义之懿博古经世之学之在于人者则无穷矣今子之欲旋其乡也则后进失所师同志失所友昏蔽无从以开明疑难无从以考质孰不为慨然也耶故咸作诗以道所眷惜之意以余辱知于子尤深获私于子且厚俾为叙而不敢辞故因及古者制民产世禄之有常而后世之士无所资为可叹也

　　赠李伯禹序

　　天下之足寓性情发滞欝而旷然自得以忘乎世者莫山水若也山有崇卑水有广狭茍托意于是则皆有可乐非必凭太山之杪巅泝巨海之惊澜然后足以尽山水之竒观哉然有恢廓尚志之士率欲穷其貌状极所险怪以足平生愿而恒困踬于贱贫惴缩于世难足欲进而旋尼者多有之也彼贵显有力于时者可以肆意于其间矣又往往役身官守惧罚责于前畏刺讥于后之不暇奚以山水之慕为乐耶惟彼不暇于慕然后贱而在下者得以专焉古来衡门之士于一山一水之异犹足乐之以忘世况有志于尽天下之胜槩者乎是以余于李君伯禹之游甚壮其志焉伯禹家临川西原之上盖山水之奥惟其有得于山水者深故犹以为未足而欲求天下名山大泽之着于今昔者而观之以足其所愿不困踬于贱贫不惴缩于世难傲然挟所传郭氏之术以所得于内者蕲往征焉然则伯禹果溺其志于山水之外者耶特以寓情性发滞欝而忘乎世尔然伯禹性警敏有才干通知今古使显用于时必有大过人者特不为当道所知得以自放于世外茍由此见知于时余恐伯禹亦将不暇终遂所愿矣因相视一笑书以为送行序

　　谷春诗序

　　谷春□山人号也号所以假借于物而为不敢斥其名与字者而称之也若山人则以其身之所栖时之所煦卉木之所芸茂遂因以号焉能文者从而为之诗之抑诗其人乎而诗所假借者乎然后知为之诗之者难也山人敛所得于人者诗歌凡若干首来征余言或推其谢世以逺引或美其云烟水石之足自娱人乎所假借乎诗之者得其义而兼施于辞者已读是编然后有以知其人之贤而制号之不浮焉若乃搴长萝藉幽草弄潺湲而玩芳馨逍遥以肆乎尘壒之外覧物之无尽其为乐也不穷诗之者固不能道而余亦不可得而述也志茍合焉将自知之是为序

　　祭社文

　　古之有国者必立社木焉以专其主坛焉以奠其位春秋祈榖报功严祀事无亏缺至于后世田野之氓尸木而祠岁时率厥里闾竭精诚以享时物不敢违古之意焉今年冬春之交寒温爽候继以滛雨民先时以旱忧且方今海内兵争大军所过民不得耕种馈饷之给亟敛于南土神茍不相厄之以旱则民将不克自存流逋无所底居矣幸神之灵赐以时雨非惟民得不去乡土神亦且永受其飨兹因里人率恒典享时物于神故敢为神告

　　书许圣瑞自制墓志铭后

　　好生恶死恒人之情然好果常有恶亦得以免夫惑者之不达生而梏于形也余读贾生鵩赋陶潜挽歌词而知二子之不梏于形而能达生矣自天生民以来洊生洊死相续于无穷人生一世不盈百年于其间顷刻尔恒苦心役役于声利之途少而壮壮而老且死不暂休呜呼岂不甚惑矣哉若许君圣瑞之生营其墓而自述以铭慨然齐死生不以人之所恶者为嫌所好者自蕲其有得于贾生陶潜之意可谓贤矣世之眵瞶衰羸希望不已而兴大耋之嗟者之闻许君之风也得无激乎

　　艾仲庸文集序

　　国朝以文章擅名一世惟蜀郡虞公为卓卓四方魁竒贤俊之登其门者皆天下士也公益达其才广其识皆足以辅世而有为或居朝廷有声于时或处岩野直道不屈其志身虽穷逹之异而文章皆炳炳然有以惊世而动俗临川艾君仲庸世衣冠之族沐仁义诗书之泽奋然为文章有追古之志从公游最乆受知于公为尤深故才益髙识益大文章益深宏而俊伟非一时游公之门者所能及公之蕲于仲庸见之序文者不独美其文辞之工将见其显用于时以发其所蓄积者焉仲庸自顾之重有不待公言而自信其有为也不幸志未遂而遭天下之乱阨困于草泽不得奋见于事业而文章则多为人所传公知仲庸之深故蕲之至若仲庸之才之识宜副公之所蕲矣乃不免为岩野之士托文章以自见虽足以为不朽而志弗行于当世为可惜也然仲庸年方五十才力正强终将有为以施其所学不徒见之空言而已益淬其器而厉之待时而用焉当不负公所知所蕲也余生后慕公不及一见为平生恨幸辱交仲庸得以私淑焉自顾才质之蠢且愚终不能有所进矣世之慕公欲求其志为其文者于仲庸所制而考焉庶几得其授受之微者矣

　　荅李振宗书

　　士顾在我者守之固然后患难困厄之来不足以移之世俗之视其崛然独立块然独处不嗤以为狂则见目以为愚是以古之宏廓之士既不为时之用以施其才则混于渔樵耕牧不以自别盖将有待也足下读书懐独行君子之德更患难厄困不茍合于世其气益刚志益大以狂愚见嗤于流俗而不顾非在我者守之固而将有待者不能也顾某颠顿之乆才不逮于人又敢当足下蕲之之过哉所惠诗甚佳絶蕲即奉答意涩辞窘卒未成章别当缀合请教也未卜相见惟自重不宣

　　书饶子进诗集后

　　饶君子进之诗佚宕俊伟力追古之作者而骎骎乎有其风矣金陵纪行诸作尤竒絶余昔避地来临川慕君祖父心道甫直道多文蕲一见焉未能也过数岁始游南塘心道甫已殁识其诸孙皆以长才博辩世其业可以知其祖训矣且心道甫遗风余教在他人犹为所激以造于道况其子孙之魁杰者乎然则子进所就余信其不但工于诗句之末异时见用于世必将有以发其传绪之微者已

　　赠何孟车序

　　古之贤豪奋起赫然以勲业隆于世者莫不有竒伟非常之人建谋定计于其间是以后世抱才识之士自视既重虽当羣雄角逐之秋争以礼下于士亦必择其人为之用然后志有所展功有所立以流声于天下后世临川何孟车年少以学游先逹之门有恢廓长才不为当世所知困厄于草泽长啸独咏以适其樵渔牧野之趣慨然不屈其志以茍合于时今将蹑蹻以游于当世贤豪间欲求知已为之用以通其所愿请余言以自壮余曰方今用武在势者以勇徤才畧征士为急素以经济之策自重不轻市于世者既以抚抱振迹而起显于当路矣子以恢廓之才久困于下胸中所有必异于世俗之常见一遇知己为之以发焉吾将见子志有所展功有所立于时必有济者已若流声于天下后世不足为吾子道也顾余田野摧踣之踪无才识见知当世自分永弃于无用于子之行之果能不为之喜且有望焉

　　卜筮集要序

　　易者造化吉凶消长之理后之述之者或发其微或究其象或推其数皆所以广夫易之用自卜筮古法不传后之言卜者往往以撰合穿凿多言夸严相矜鲜有得其要者同邑章子渔所授传德兴傅氏卜筮书盖出麻衣民所述也子渔又约而次之为二十四章名曰卜筮集要义精而不凿类分而甚明上启鬼神之閟下验人事吉凶之实世之君子咸有取焉观者毋以小道而忽之也

　　涂子东游藁序

　　文果难乎哉世之作者多矣未始以为难也文果不难乎哉盖成一家之言为难也冝黄涂子以直道劲气发而为文涵涵乎其中也浑浑乎其出之也煜煜乎其苍然而深也本之六经叅以孟韩取于荘骚而成一家之言方其无言也若讷若愚及其有言也雷动云行而风雨疾至惜夫贱而在下不得当古良史之职以述朝廷政治之迹忠臣烈士之行以托其意于无穷而徒发于风泉草木老佛竒怪以冩其鬰塞不舒之情人见其悲吟慨叹于水滨路隅而惜其时之不偶而不知其所蓄者富不获所施之为愤也已老而文益多性懒不自矜惜余得严子所录东游集凡若干篇玩之愈乆益可爱因序而归之世无知涂子者苟知涂子者尚有征于余言矣

　　重修东山寺记

　　东山寺在临川治东百里旧无碑碣可征始末宋开禧间罗首寺僧智宝来主寺事众视昔有加始与诸浮屠齿至大元至正初廪乏恒入众以死徙屋圮不支埀废矣乡之巨族里之秀民尝学于其徒者悯道场之寖壊佛宫穿漏雨濯日暴咸言罗首嗣贤端靖洁修能任教门事耆年峻德道行不懈盍请以纪纲斯寺将复见智寳之迹于是请以某年居之嗣贤慨然蕲作兴以振其弊不乆罹世难所在荡毁寺幸无事裒资蓄材辄散于兵嗣贤益老恒以愿之弗偿戚于心间召其徒守行谓之曰吾年几髦矣衰且病而弗集厥初志柰何其徒感其意奋以誓相之成遂于癸卯之夏六月兴工仓无庾釜之储囊乏铢丝之积陶埴于丘度林于岑耕者授之食巧者授之技壮者授之力至丙午冬十一月讫工佛殿法堂钟楼门庑以至蔵经之室栖客之舎与夫膳寝燕休更衣盥潄之所以次聿新嗣贤以记属于余曰始吾经度荐失事机恒惧时之不待力之不任而食志以殁幸振余绪复见今日虽天阴隲之有素然吾子不赐之文以刻于石则后孰知吾师弟子之勤以乆而克以有立也夫临川东鄙多山谷壌土埇隘物产不丰稼焉仅足于食桑焉仅足于衣其于施财何如也海内闘争民烦于事伍焉以兵佣焉以工期焉以役间窃其隙于树艺且不给其于授力何如也嗣贤无所挟以倡斯役人之施财授力有若忘所匮而强所劳者茍非嗣贤之行之信于人也乆其言之入于人者深何能致此伟然之功弘千百岁之基于前以畀无穷于后也耶其徒守行守行之徒演愿皆阔达有才智相其师之有立也亦宜是皆可书也若乃寺之始造之由与中所废兴里之故老能畧道其所闻似无稽而难信故不述

　　书罗尊闻先生遗藁后

　　余为童子方渉笔研时尝拜君于学舎歌小雅鹿鸣三章君抚之谓乡先生曰是生也衣冠之族学必将世其家自后君留滞四方迹于吾邑踈矣余稍知学而遭乱伏窜越岁二十始谒君于临川之罗湖君勤勤以慰之謇謇以朂之留以信宿始离去又更六年复过罗湖君殁已三岁矣呜呼余少也见君之壮余壮也见君之老曽不几何时而泯焉以死继之甚矣人之少壮之易衰生之以不可久存如此夫余于兴安学舎得君遗藁若干篇读之俊丽雅正视壮岁之作工力尤倍噫君蓄于中者富矣与时多竒不得一宣于用太史公言虞卿非穷愁亦不能著书以自见于世然则君志屈于今犹可伸于后余既惜君不得意以死而窃用此为君慰也

　　书袁孟兖字说后

　　古之君子尝吏是州也人往往以是州目而号焉至于后世传之不絶以一人号以一州湏长吏而贤者为称兖禹列九州岛之一袁君迈先世所家也虞太史用以易袁君之字或人疑以为问余曰今夫人之去中国而居夷貊也则凡属中国皆云故土矣越人之于南燕人之于北也亦然袁君之去兖纔三世尔坟墓之所处宗戚之所在乌得无情哉仁人莫不念其亲念其亲莫不念其土念其土虽去百世之乆万里之逺有不能忘者太史之字袁君也所以志其不能忘者尔又非吏于是州者类故为着其说亦以解或人之疑云

　　书梅隐巻

　　后梅为世之所重以其独芳于岁寒不与凡卉角春华也君子意有合焉故恒取以自偶惟离世逺去者托以肆其所适为称徐君丞安仁以梅隐自号量其志似有托于褐衣而忘世之所荣耀也者古人固有登显仕流声当世顾林壑草木思自放于其间不可得及其老也在上不敢烦以事始得偿所愿焉今徐君壮岁而多才所至善其职有声行见大用于上以惠泽其下而志乃若此抑意所合焉而世之荣耀者不足累之耶然则徐君虽欲托以肆其所适时犹未也他日谢政以归茇舎长崖旷谷之间折芳馨而弄泉月则水部之吟广平之赋将不独称前世矣因陈平仲甫为征言微以期之云

　　吴明善先生文藁序

　　金溪吴君明善于余为前列余始来江西假馆洙水上君先一岁而在辱降以为友方是时兵蘖未滋文事犹竞君志用当世力修决科业过二岁君始中选而世异矣遂屏薮泽闲居伏迹益诵百家书为秦汉文字立言精辩脱畧妍靡泠然而风行浏然而水清虽州里宿学之士亦且惊焉愧不及余以侨居转徙离君数岁矣辱与之书及文五篇遽取读之若凭渤澥之厓不见其际而蛟鼍鱼鳖奔跳腾突于回波洑澜目眩意迷惧百怪之迭见也然后知君之于文蓄之以富为之以勇宜所就之浩博而无涯加敛焉而不肆重焉而勿掉则于前世以文称于时者余将不知其孰先孰后也

　　章子渔诗藁序

　　士之生长草泽不见用于时以行其志则有穷愁焦槁无闻之叹幸而托于诗歌以自见庶几有声一世而流辉将来尔然有能与不能而于人则又有知与不知存焉是以余于士之不遇而苦心于翰墨者之可悲也同邑章君子渔生而家贫业卜筮以为养壮始游学登诸先达之门若蜀郡虞公武夷荘君本皆器重之既而以诗从东鲁黄君复圭游有得焉而益肆其力年已髙时益多故折困摧踣既压复起而诗歌益富以工余尝得其所谓素行藁者读焉辞髙意雅音节谐和所感多虫鱼鸟兽风云草木以写其澹泊冲逸之情不以夸滛富丽入时好取恱为意虽时不见用志不获展而于诗歌既能矣又有名公贵人为之知矣若夫有声一世而流辉将来者余是以有望于章君也顾余才不足用于世言不见信于人甘自困于无闻于章君之立言足以自见能不为之而有感

　　书松石诗巻后

　　往昔人有以山水而名者若曰某山某水之胜人某居焉某游焉某诗而文焉是也山水有以人而名者若曰某人之贤尝居某山某水游某山某水诗而文焉于某山某水是也人以山水而名人则为幸矣山水以人而名独非山水之幸耶桃桐原去邑治七十里余童子时则闻其地势深阻而内平旷多峭巗异谷壮而转徙于兵难弗暇以游徐伯明氏之居所谓松石窝又擅其地山水之胜且闻伯明氏贤而知好士益欲往游未行而黄君宗彦来为请言余谓遯世之士因桃桐原之深阻而得伯明氏之贤因伯明氏而得松石窝之胜一时莫不称之居焉而为所居皆幸矣石城子既为之文一时贤士复以诗歌继之岂非吾邑山水之幸耶余得赘言以托名群玉之次又岂非余之幸耶余见伯明氏之名之传将日益广而无穷矣

　　书彭南溟行巻后

　　以心求者精以状求者粗状可圗以传而心之神莫测也得其粗然后精者得以彷佛矣古之忠臣烈士有勲劳于时好事者莫不圗其状以示后世俾挹其容貌薫其德量而益敬以慕焉于无穷是以绘畵之伎有不可废者龙虎山彭南溟业是伎以名于江湖乆矣一时豪杰贵人咸为圗其状欲俾后来慕其人欲见之不得者因其粗有以识其精焉然则南溟之名亦将与圗俱传于无穷矣岂非古之所谓好事者耶南溟性落拓无别嗜好故其伎之精于此也亦宜

　　感坠蟢文

　　甘子寒夜客馆危坐焚膏流明炉火生温蟢坠杪丝适当其前丛距蹙绾浮动偃仰乍舒乍缩以旋以复或髙以齐于眉或下以比于膝竟夕不去似有意以相狎者子告之曰吾方沉测圣涯幽探理窟尔以兆吾喜耶吾不以尔有喜于外也天下之危莫甚于尔尔不敛尔丝缩尔躯墙隙壁罅以即尔安尔犹以为自得耶语既而睡梦一童子髽角青衣蹁跹而来拜且言曰先生尝笑蟢之危乎曰然童子哑然笑曰先生之危不自知也举世混浊泥淖涂污盱盱其望逐逐其趋先生穷居岩穴游心典籍自洁而离之也举世浇漓大道沦没铺张巧伪烜耀浮末先生尚友圣智涵濡道德自是而絶之也然则世之所趋先生所弃先生所志世之所笑也今先生以一夫之微而欲廽世之迷是犹一木支泰山之倾一篑而塞大江之澜也吾恐先生没齿沟壑无及矣先生道以谋身岂不有甚蟢之危乎继而觉觉而思思而委乎天以自安着以为感坠蟢文

　　蟏蛸说

　　甘子座隅蟏蛸网于牖蝇投而罣焉蟏蛸小蝇三之二蝇鼔以翼捽以距蟏蛸罥焉益固蝇鸣婴婴卒莫自释客有悯蝇欲释之者有诘之曰子以何见舎蟏蛸活蝇也曰恶蟏蛸罗物之不知也曰子如是将絶生之道乎天生物必有以饲之者子以蟏蛸为罗物之不知比虎兕鹰鹯啖击比类以自泽者孰为优劣也蟏蛸微有取焉者夕业以自勤朝无复而安焉比捕而获猎而飨者有间矣且比卦九五辞以王用三驱失前禽为不私而蟏蛸之微罗不盈尺于天地之间兾有获乎有获乃千万之一遇尔子将千万之一遇而获者夺之且毁其业焉过矣遂无以畣甘子曰噫乃着其说

　　吴梓材文集序

　　余尝读苏公轼超然台记曰游于物之外此轼所自得以征于言非常见浅识骤窥其际也夫天下之可欲非必千驷万锺也一物之微心溺焉则从之化矣心化于物也物有以尽之其能通天下之情揽古今之务而尽万变于无穷哉轼之出于物之上也盖其器识之宏大才质之刚明在我者有以胜之故其发之于文章嘘吸乾坤腾驾风云掇花草之英抉日月之辉移太湖而决江河有不足穷其状也吴君盛学轼文章自谓有得焉者也其波澜驰骋铿鞫激越有不失其矩度而骎骎乎其涯涘矣余不知其果出于物之上否耶故以告之茍于此焉而有得其所至有不可量者矣

　　送马彦会归豫章序

　　人惟有守也故能遇富贵贫贱覊旅患难而处之若一自非识之明养之素意广气足有以出乎万物之上者又安能信其乆且不渝也盖富贵而骄贫贱而慑覊旅患难而易其常有不蕲以自至者是以孟子言富贵不能滛贫贱不能移惟大丈夫能之马君彦会其先西域人也自祖始家于燕后与君父继仕之南州三世家豫豫章比他州时为多君生有美质性机警自少有逺志年未弱冠领豫章乡贡会试京师以亲老不愿往司徒道同公以校官征亦以亲辞不就仰弟子俸饩以资养者乂五六年昔尝随父宦番江与余游且乆乂尝俱为吾宗思学先生门人时年十二三尚总角通句读习声律嶷嶷然具成人器予固已竒之离去倍昔会之年以访予来临川颀然其长充然其容煜煜其有文恂恂其能譲虽经丧乱颠顿流离之苦而学问有加而所守益固不以穷乆慑其气不以患难易其常又思屏巗野谢友士究极六艺经传之文以广其识以峻其行虽富以千金志不愿易也予尝谓时平无事崇以文墨自公相而下多此焉出而富贵少年犹有夺以他志以怠于学虽学亦少蕲于成者况今尚武之乆儒道之是弃者耶马君之志可谓出流俗迈等夷者已他日所就可量也哉若夫乆且不渝与孟子所言吾固信马君能进于是又安得不以厉之使行勿疑也马君其必有以副吾言也夫岁晚告归豫章临川士友出率为歌诗饯之以予与马君夙有同门之好又因予以来故俾为之序

　　赵文昭诗集序

　　金淬之而坚砥之而利玉琢之而形磨之而泽君子更患难百折以有成也天下治平贵富少年饱粱肉衣纨绮居安广厦出参骑乘傲啸歌呼怡畅酣适耳不闻愁怨之声身不厯危苦之事其能通经术适当世之务者盖少也同邑赵君文昭家固饶财以礼义之尚崇师笃友益恭以勤以前代诸王孙文昭为贤故时之先达咸称焉遭世大乱邑里为墟文昭挈家避地临川十余年覊孤转徙更厯险难卒以全身及家于临积学以勇植志不渝间出所为诗数十篇以示余辞气舒豁音响和夷所感多风雨花草虫鱼之变不钩竒抉怪以从时好成一家之言有可喜者文昭自谓因困踣得以肆力于诗其有成宜矣虽然文昭岂止工于诗而已耶他日用于时以发其所蓄必将益有可观者矣

　　宋无名传

　　南昌宋无名氏家贫业医为衣食伤于虎裂背折胁注以善药愈仇虎机毒矢伺焉间遇饥者于市问之曰蕲之大姓也尝危于暴亦创瘢六七妻妾俱掠子驱以战死一身转徙千里之逺日无以为食夜无所容宿焉言且俛身蹙额两涕俱下若不胜其毒一无仇言犹以身之存为幸无名曰余尝伤于虎矣犹有室家之好妻子之养身虽死方此犹胜也不敢仇虎以终其身甘子曰呜呼闻暴酷知虎伤为细也今暴毒民以细者皆治世不容于诛也受者不以仇闻者不以戒亦尝见其甚者而忘之若无名能善取以自解矣作宋无名传

　　赠王生序

　　凡天下之士各有所长于此有所蔽则彼有所通必待有一世之名而后信其才且贤耶是以古之颕然拔出之士为一代文学之宗天下之士虽学之未至业之未广必慰以道之抚以进之不挫其气不欝其行广其识而达其才彼亦将奋其志气不以碌碌自视其进也蕲于有为而不怠一时文学之盛人才之多虽由上之教化使然亦未始不在于人之奨拔率诱以成之也后世之士既无所宗虽各有其长无从以见知于人忌疾者恐其轧已从而抑之俾其气挫其行欝卒不能进于有为以适天下之用不然何文学之微人才之少也呜呼非学者之罪也世降俗壊靡靡以至于此也无怪临川王生世业于儒质纯而气刚问其学循循乎其至也考其业骎骎乎其广也且能诗而善书世乱教小学为之食声昩昩然无闻于人然生亦不求人之知余往来王氏之族三年始识生而异其才一时人无知生者而余独得之不能不发余之勤叹以自贺也虽然生可不自勉乎哉益坚其志益广其学以求适用于天下余所取于生者生之所已能所望于生者生又不可不激以进也他日尽其才以至于有为有非余之所敢知矣书以为赠

　　徐氏茅屋诗序

　　临川之东百里接境番昜之属邑兴安山益秀地益平旷多沃壌宜种树俗朴尚农虽富室以耕稼蚕绩相告戒为业士居其间亦有以自给虽爵禄之贵不愿易其巗石之适也故鹤仙徐君生于国朝盛时才甚髙不屈志于时以显其身辟山筑室种花木植蔬果啸歌云泉以适其趣宠荣声利不一动其心别营草堂梅竹之阴扁曰茅屋一时贤士大夫咸为赋焉余居临川之八年始识君之子某以茅屋诗巻属余序余闻古者治平之世士之抱才识足以为时之用恒不自泯没于无闻固多奋袂峩冠出游通都大邦以干在上者之知蕲施其所有于天下然亦有尚志懐义之士宁役身于田里不茍合以从俗其又视世之惴惴欲进而不能随俗所上下而不知愧以止者为何如也徐君有泉石林壑之适衣食田圃无所仰给于人又所往来皆一时之佳士宜其有以忘世而自足焉顾余旅寓之人东西无恒居闻徐君之风能不为之而有感

　　读东坡文

　　天赋人以才虽万亿有不同圣人之道同也而才不能无异焉能清者鲜于和和者恒不足于清也孔子弟子游于圣人之门一也能政事者不能言语能言语未必能政事也至于文章古今作者何多也才有不同故各伸所长以名家岂道之不同识见有浅深而然哉如天之生物虽比类貌状无有同者以此知天之赋人以才非但欲使之屑屑就古人所能而已将以推圣贤未发之绪以诏后世若眉山苏公轼之生于古人之絶后气充质完文章峻发其直道劲节雄论慱辩如豪曹之锋距来之力莫有当其前者虽千载之下想望而畏之振頺弊之风激衰靡之气前古所未见而世之不可无也后世非公之才之识欲以文章希焉者是犹轻航疾舰张大■〈舟风〉鼔长风于十里之外而枻陋舟以追之其不覆没幸矣

　　书张氏瑞香诗序后

　　离俗逺引之士不屑于世用多托情于草木以自放随所合焉而好随所好焉而有适非必求世所稀有以自矜也瑞香花之世稀有者也张正甫之植之勤以乆合而好其有适固宜余虽不识正甫而陈君伯柔尝言其名且为之序意其或亦离俗逺引之士将托情以自放非世之徒矜所稀有者比故为之言使赋者无正甫疑

　　张孟元诗藁序

　　友人张君孟元好学工诗自少及壮不懈六朝盛唐诗之佳者诵而识之若自已出又最喜陶韦之作故所为诗恬淡而不靡优柔而有则不琢雕以为竒不藻饰以为丽人间议其辞之不工余独爱其趣味之离俗也兵兴以来所作凡若干首编次成帙请余言余谓古人之诗所以托情发微虽田夫野媪言有可采非若后世夸声音撷绮缋以谓之能其出愈竒其去古益逺矣孟元可谓得古人之遗意者欤

　　周氏山堂诗叙

　　士负博古之学惊世之才宜见大用于时以广其泽于天下而恒抑塞闾里迸迫道途曽不得一爵之贵一职之任以推其所积抑工于此而拙于彼耶何自古为士而多若是也盖时有升降道有显晦而士之通塞以系矣是以君子惟求在已所当尽而在人者委于所遇虽处庙堂之上绾青拖紫而若得之于素有居林巗之下樵山牧野而志则未尝不足盖在我者不以身之穷达有加损也临川崇仁周氏世以文学有声伯清尤能好古道为古文字敏辩卓伟下笔数千百言务穷尽理要乃止当世人无知周君者周君亦不干世之知在上无求用周君者周君亦不蕲上之用益广其学益充其才傲然独以处崛然而独游不以世俗屑屑动其意余始以周君之学之才之不偶于时以施之用为可惜终信其志之髙且逺将不待身之显而卒有声于天下后世也宜周君之乐以遗世焉周君结庐严溪之上以怡老众山所会云烟竹树蓊然以相滋蔚然以相错飞狐鸣鸟下上巗戸危君太朴为题其室曰山堂焉时之名公伟人咸作诗歌以发其志是岁因宜黄涂子俾余为之叙余也学不知道才不适于用所愧于周君者已逺又敢以迂拙不工之辞冠诸雄篇大句之右乎虽然周君好古士也不以人之浅鄙废其言务伸其说以希其进于已是以谬述荒陋以塞其意他日谒周君征以古人之志而为一赋焉周君必以其道告我矣

　　书张孟举字说后

　　道在于人今古恒同士之业焉不能无古今之异业之异故在上举之之法随世亦异矣昔三代之举士也考之以德察之以行试之以艺取其足以辅世表民而周天下之用者尔非若后世率以虗文末习贾于有司而幸一售业于古者则不中其法度矣呜呼岂学者之罪耶岂学者之罪耶俗尚有以驱之而至于此也无怪临川张氏子某勤业而善学尝从余游既而师宜黄涂君授古文涂君为易其字曰孟举而为之说已详尽矣且征余言以自厉余曰士之生于今率从今之俗鲜克知所自立茍有志于古其非卓卓者乎吾子敏且毅不懈于志识殆日以广业殆日以加矣毋矜夫后世贾于有司者而以自末也德期以修行思以立而不遗以艺焉则道之在我者将溢于中弘于外虽古人可得而进矣于世举不举又何足道子其勉之

　　与伯寔先生书

　　六经之文皆所以明道道以文着文以道传得古人之道然后能为古人之文古人之文非执笔而为之也道充于心见之于言不自己也以意则畅达而深微以气则和平而温厚无竒邪险诡以相龃龉其间虽百世之下诵其文有以得其心后之作者不急于求道惟文之务辞虽工时与道戾故文愈多而道愈不明要之为文蕲以明道于道无明而惟藻缋琢削以声音文采相矜耀于时工力有余于古无足取也执事言文主于明道故凡所作多有合于古年加老矣而气愈和道且充矣而文愈峻仆不敏承执事之教非一日力屏覊穷之累其心专意于文十年于此矣虽渉其涯泝其流未能脱然出于时俗町畦之外不自量已尝以所为书序记铭杂着二十余篇献于执事执事观之未必近于古辱执事宠之以文蕲其进于道古之君子爱人欲其器之成以希其用执事之意君子之意也敢不淬顽厉钝以当执事之心苟因执事之言有进于古皆执事赐也又何敢怠赐教之文烦书以冠编端迹拘舎馆未敢上谒以请敬以尺书道下意幸执事终惠焉不宣一

　　畣涂征士书

　　辱书辞婉道直不与古人异者教之之勤朂之之■〈艹马〉寻其意岂不欲援之以进于已顾仆愚讷自计无足见知于人且少孤而晚学上无所师内无所蓄于道未知其涯况敢以文追于作者之后而当与之之过哉仆之有得于执事固不待执事之言执事亦姑进之希其有成尔仆辱知于执事虽古之云知己者无以过焉闻六骥之足日行千里不劳也跛鳖之不自量而追之于后用力益劳且乆不能有进矣以六骥之足视跛鳖之劳而谬畏之不待智者而后怪之也执事之于仆正犹是尔执事诚悯其劳而谬畏之不免为人之怪不审执事能赐之以力与否新岁缺一见以书托严子奉荅辞甚浅俚惟执事亮之不宣

　　与艾季诚书

　　自闻徙居石渴道里匪逺各絷以事而阔然不相见者三载徒慊于懐游息大山广谷之中无世俗嘐扰之蒿于目呶于耳而撼于心宜植道也专蓄忘也固则于百氏传记秘録竒文日酣肆乎其间积于中者愈富见于外者蔚然而不穷文孰得以御耶某以困塞踣蹶学不加修坐阅驰景尔足下抑将激之进耶彭生来言足下许以枉顾副所愿否某行率然勒状惟亮察不宣

　　畣章子渔书

　　前月中谒石城先生蕲拜侍以小务亟反甚悱于懐吕生来辱书竒文老气蔚然形诸简牍若器之朴不假饰以青黄自为人所重世俗捐实掇华激玩一时视执事为大愧矣仆性颛以僻拙于谐俗才不足取知当世学无以比数于人执事援诸幽塞时引过情之誉且俾序所为诗执事殆招谤于已而致尤于仆仆惧不敢当执事之诗足以追之古而行于后虽一时识见之罕同好恶之或异然公议自有不容破以私说者欲赘以区区浅秽之辞寕足发扬制作之盛适为执事累而已既已承命不敢固却谨以藁奉左右幸不鄙夷有以教之未期参对惟自爱不宣

　　答吴明善先生书

　　辱书辞辩义卓足以追于古人何其间自抑之厚与人之过也仆生最后学赘僻而才实卑下执事矜以教之幸矣乃欲援以厕之侪列宠之文以见其志似求规于人之急而不择其人以是非虽仆平生所谓知已无以过执事执事所云作者当今殆有其人如执事辈是矣若仆之鄙又何足齿计夫古人有是道德则有是文章惟其无言言必足以为天下法是以身虽殁已乆而名愈彰后世为文湮源以跋流啖弃核而渍遗沥同声以嚣天下其于古之作者为何如执事通经子百氏书文必师秦汉而为才甚瓌朗故辞多峻雅而意完以美方今由决科之学翻然趋于古以卒所业仆于执事见之所缀序文谬秽浅俚殊不足发扬盛制顾引其私于执事惟执事亮其意不宣

　　与马彦会书

　　某启士有髙世之志而后有髙世之行有髙世之行而后有髙世之名有其志无其行不可也有其行则名有不可得而掩矣无其行而有其名则伪矣是以古人一志而果行名传于今而不泯足下志则尚矣而行未也毋预忧名之不显于世也盍自反以修焉益厉其志益峻其行名不显于今必将有显于后古人往往而是也乆不得足下书恐足下厄塞中学不加力而亏曩昔迈往之气故书此以承动定期以一言示所造之意幸甚

　　与李立卿书

　　奉别乆摈弃沦没中不能以尺书上问间于交友往来得覩佳制一二知养髙桑梓学益充而文气愈劲屡拟请教左右以读所集老先生遗文覊穷困蹷动若摧踣因循至今不得遂其志吴君行聊附此草致未期叅侍惟以道自爱不宣

　　欧氏蒋山草堂记

　　余干州治南出百里有蒋山以蒋氏尝居之故名夷衍辽逈藂廽蔚绾外视崛然其无际也中出杳然其无穷也泉石之幽竹箭之美鸟鱼之适足以寄傲啸摅懐思离俗之士不愿为世用往蕲家焉兵兴之初为江东西椎夺闘击之冲民之壮以徤者殒于锋镝老穉窜蹶存已无几室居毁弊野多暴骨矣临川欧君伯诚避地以来是州之十年犯虓虎突豕之羣披蓁莽之场除蔽翳发亢爽以游以嬉忽得佳处以作攸宇伐木为柱断竹为椽编蓬为户牖茨覆其上堵周于下朝僦工而夕告完制虽俭亦离世者之宜也乃涤原隰翦荒秽浚为清池辟为旷圃疏畴于下道水于傍诸山之内深宏宛迤望之廓然旋以伯诚来居者争葺其左右鸡犬有声烟火相比人莫不羡伯诚之居而恨为所先伯诚以古衣冠藤杖葛屦登山临流玩风云花草虫鱼适其意以为常暇则诵书史阅鸟迹篆隶之文傲睨物表若无足动其意者蕲以终身焉然伯诚年未六十筋力尚强才足以有为于世余将见伯诚有三辟之荣而不得乆居此者已不可不为之记以贻后之君子继其志者有考焉

　　赠陈氏子序

　　士有出于一世人之识见然后能为一世人所不及之文章文章非难识见为难尔夫天下至大也万世至逺也事变至无穷也然通之有道得其道天下不知其大也万世不知其逺也事变不知其无穷也存之于心施之于事奋而见之于文章上有以发圣贤之微下有以启将来之惑至于先王礼乐之奥古今得失治乱之几人物贤不肖之别莫不为世取法焉然后知文章之用之大非茍焉可传于时有闻于后也世无文章乆矣藻饰以耀其能刻镂以矜其工原之以道一无至焉者文章果以戱设乎哉宜世之益下而彼浅陋者之不知也陈氏子恒性瑰伟少以明经决科为业尝以易讲于余退而力求古人所用心颇有所得欲相从为文章余故先识见以道之俾知积学勿遽为文也

　　赠严仲敬序

　　古之为文之士研精极思各伸其长以自重不茍合于世必有大贤君子特出乎其间敛群材而错之于中才俊因之早有誉于时龊龊者不敢自矜以动其喙然后天下文章会于一世之学者亦知所从矣后世有业性命之学通百家外氏之书为文自以为上追西汉为一家之言而名声昩昩世莫有闻者而夸滛陂曲不知六籍撮拾滓秽以罔愚俗取尊信世无大贤君子如韩愈欧阳修者出以别白黒于众所取舎之间而破其私纷纷訾毁卒使学者无从取法以尽其才呜呼何天不右斯文而至若是耶是以知道君子宁困踣自屏于下不与校而已矣临川严恒好读书学古诗文遭时益艰穷益甚念世无知已者与人言不能无戚戚焉临别序以赠之俾知所以自广而人之知与知不足动其虑也他日谒涂处士以出余文亦将因余言而有感

　　道中

　　野风飘征衣野日转空壁众鸟号荒墟杂花翳丛棘路暗不逢人烟火望林隙

　　宿山家

　　木落秋满山窓虗夜凉集风吹海月生露洗苔衣湿野客爱清泠长瓢暝中汲

　　晚至陈氏馆

　　虚烟散华池髙蝉暮声咽落景对闲眠新秋入华髪素懐惬幽赏微飔洒林末为爱竹间凉相过歩庭月

　　晓起

　　晨晖澹芳牖颢气盈幽襟巗谷有秋意西风吹满林独栉髙馆罢畅游南涧浔潄齿掬寒瀬矫首望孤岑悠然释百虑似得静者心磴转入茂树众山坐来深

　　晚出池上

　　遥岭散夕雨掩书游方塘栖鸟喧幽林檐蛛引丝长木杪微风度飒然生早凉沿流弄潺湲倚竹听琳琅丘园信为乐圭组永相忘落景送遐瞩畅懐寓清觞但得写心素焉知两鬓苍

　　秋懐

　　空阶积寒叶不觉秋已深离人滞逺道愁思何能任日夕登高原畅情群木阴覊禽尚有栖漂没仍至今片云生东岭顷刻薄北岑愿乘凉飙度反彼川上林

　　春晓

　　华馆耿不寐芳春催赏心水际月微白零露花气深东峰曙色动茂树鸣幽禽时景觉易晏宿昔成华簮岂无济时意自顾力不任孤吟倚前楹恻怆遗哀音

　　送别

　　凉飙应秋气草木敛华英客游揔念归子有千里行匆匆俦侣催悄悄离思盈丈夫懐志气孰不恋荣名华荐起当路使者促前征追饯东门道把酒哀弦鸣萧条野驿莫泛灔江波清宻谋植帷幄■〈忄尉〉彼苍生情古来盛名士多是起钓耕

　　山堂诗为周伯清赋

　　清旭崇林坳踈篱翠涧上细路经谷虚幽轩面林敞树凉集鸣禽地逺谢尘鞅一手拂玉琴尉风递遥响泠然适素懐聊以寄心赏

　　赠仲庸艾先生

　　丘壑念长栖荣宦非素心一朝使者骑来辟荒山阴徘徊释短褐慷慨援长琴开燕集朋游趣装辞故林平生经济术名动江汉浔逝川赴东海孤云还北岑行藏各异态努力及华簮层城睇髙鴈岁晚待徽音

　　送赵文昭之沔阳知事

　　王孙应时辟长才屈卑宦风烟塞川路舟楫望江汉亲友不能别离居忍分散振迹林野隅行李书策半山川战伐踪胜槩溢文翰幕府慎筹划机务贵竒断况彼古沔城民生轻丧乱不有君子人何以觧愁叹云薄九疑峰水白湘灵岸念君逺行役黙黙动离怨

　　陈氏馆书懐

　　阶树夕含雾冥冥鸟栖时临轩独不寐见月有余悲旧游已陈迹素志倍前期守道古多贱髙世俗恒嗤君门献璞人则足终何为沮溺共忘世千载名永埀薄才弃时用窜迹宜东菑明朝择广野茇舎依茅茨

　　野中别友

　　获竟原野旷犊行秣长陂逺峰夕照尽孤鸟西飞迟天风泛髙雾烟树含尉滋故友适相见离居惊鬓丝素懐未及展惆怅临路岐彼此各寄寓东西会何时岁晚霜霰盛朂君松栢姿

　　登东皋

　　日夕登东皋东皋树参差回首望故园天阔云空埀闾里孰不念旅游孰不悲大川风波盛逺道豺虎饥上兴杞国忧下肆楚狂痴苦遭事物役不觉岁月驰年少诵经史素心在济时漂荡无定迹神隳意若疲从以业耕作慷慨歌古词

　　□□□□竒陈君伯柔二首

　　□□□□□□景澹澄霄空山与客意永□□□□□□□□流月凉叶惊风飙振衣歩广□□□□□□美人间吴越道逺阻见招何□□□□□□同逍遥□□□□□□思秋若悲长云亘大野薄暮□□□□□□踈栁风吹□鬓丝大朋向寥□□□□□百川暮东注去日何由追谢彼□□□□□□山期□□□□□□□□□□□□□□□□□□□□□□□□□□洒在南轩孤客意愁寂掩书□□□□□□遐瞩落叶满前村乌啼入踈□□□□□□□念我故园友千里今飞翻如□□□□□□间琴樽浮云漫东驰白日仍□□□□□□时华发益以繁大川有轻舟□□□有短辕辞道涂永顾我荒林原徘徊□日夕庶写平生言

　　晓出西园由谷中归

　　披褐渉西园烦襟散清晓微风动髙树零露下芳沼始行幽谷中忽出青林杪流水漂余花修筠度啼鸟身縁翠石回思逐白云杳负杖孤赏懐春阑緑阴悄

　　山窓余稿

　　●山窓余稿跋

　　右山窓余稿凡若干言先祖石蒲先生尝手授琥曰此甘先生所著也先生讳复字克敬元季间为吾邦巨儒直时兵戈流离困顿虽卒不耀而诗文髙古自成一家国初时人犹多传诵之第篇帙散漫今存无几吾家旧有此稿乃其手墨吾蔵之久矣老无所用爰以授尔尔其识之觚翰中得无丽益乎琥再拜受者余二十年矣重先生之手墨忆先祖之遗训宦途出入未尝不置箧中遇暇辄启帙庄诵遇缙绅知已辄出以观盖珍之不敢玩一日保宁推府张公敬先阅而歆之顾谓琥曰此真古作可传也柰何独秘蔵耶因请梓行以与众共琥故繋其意于末简云成化癸卯春三月吉余干赵琥识

　　山窓余稿