草泽狂歌 明 王恭

　　
　　
　　钦定四库全书
　　
　　集部六
　　
　　草泽狂歌
　　
　　别集类五
　　
　　明
　　
　　提要
　　
　　臣等谨案草泽狂歌五巻明王恭撰按恭所作三集鳯台清啸已不传故千顷堂书目有其名而阙其巻数范氏天一阁所藏仅存其白云樵唱而无此集此集出自秀水汪氏葢几佚而仅存也大致与白云樵唱相近而中年所作情思较深静志居诗话尝摘举其集中佳句数聮然如渭水寒流秦塞晚灞陵残雨汉原秋椶榈叶上惊新雨砧杵声中忆故园几处移家惊落叶一年归梦在孤舟诸句皆诗家常语至云归独树天邉小雪罢孤峯鸟外青句则小字形容颇拙罢字节次未明又鸟外明河秋一叶天涯凉月夜千峯句尤为疵累夫画见飞鸟不见明河夜见明河不见飞鸟上四字自不相贯一叶落而知秋不系乎明河天河夏月已明不系乎落叶下三字亦不相属葢兴之所到偶然拈及不足以尽其所长读恭诗者毋执是以刻舟求剑可矣
　　
　　乾隆四十二年八月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　草泽狂歌巻一
　　
　　（明）王恭 撰
　　
　　○五言古
　　
　　方氏日趣轩
　　
　　端居适清暇爱此林中屋晼晚田圃间优游会心目春风始萌达秋草萋已緑玄蝉号树枝岁事已闻促始自感物候终然媚幽独物淡境自忘心闲意方足浮荣岂不顾安命良无欲缅懐柴桑人临风伫芳躅
　　
　　张良进履
　　
　　嬴君震六合侯国日已隳区区相韩心忠愤不得施道逢龎眉叟感激心内知屈体但长跪忍性能自卑丈夫有远畧小节宁顾之殷勤袖简册可为王者师终然辟榖去永与赤松期秪今圯桥道千载令人思
　　
　　纪梦
　　
　　假寐登九疑遥遥见湘君文螭与赤豹飒沓何纷纷掩瑟泣幽怨行招虞帝魂青枫洞庭气白雨潇湘昏銮舆覆华盖招揺烂埀云我见未及跪六龙忽飞奔欲陈腹中事哽咽不得言觉来北窻曙月落啼清■〈犭员〉
　　
　　逢楚上人
　　
　　客有紫霞想行寻白云峯自期名仙会适与髙人逢邂逅展良晤优游企髙踪丝桐属清响石林闻霜钟旬时积阴霭海色浮空蒙清旦丽初旭孤帆别匆匆秋山緑萝月何日与君同
　　
　　稽山懐古
　　
　　遥遥稽山云淡淡镜湖水云水两无心千秋亦相似忆昔金门人黄冠此山里恩荣（阙）但得遂初志兰亭何岧嶤修竹犹深邃欲识斯人居寂寞山阴是我来吊遗踪临风写幽意恻怆更何言落日猿声起
　　
　　赋得凌霄花寄友人
　　
　　凌霄产朱夏因依郁青苍引蔓絓髙树垂阴近中堂炎风媚朝景暑雨湿红芳容华难久恃采折空自伤欲寄同心者道远川无梁谅非松柏操伫立徒慨慷
　　
　　夏日过周六园林因有茶瓜之会
　　
　　盛夏日方永端居忆登临同袍四五辈共爱嘉树林一径入幽僻苍苍羣木阴脱巾坐石榻拂石弦五琴泠泠涧泉水婉婉山鸟音荤酒亦易致茶瓜非外寻以兹有佳趣聊用忘归心
　　
　　书云山小景
　　
　　岩壑昨夜雨千峯霁朝色白云何方来相对澹孤寂人烟带长林僧宇邻蛟室落景天际帆青山鸟邉宅思同静者论相期在萝薜
　　
　　梅城小景
　　
　　沧江湛回流荒城出花屿海色明远洲岚光过新雨渔家孤笛秋烟火踈林暮漠漠天际帆苍苍鸟邉树若人静者流持竿得真趣取乐非取鱼日斜忘归去
　　
　　春夜懐同袍友
　　
　　春夜不能寐起坐弹吾琴泠泠七弦上感激懐知音微雨半帘静孤灯千里心故人不可见况此别来深幽期讵可即梦里能相寻
　　
　　送人中秋闱归莆中
　　
　　治世竟先达英材惟陆机秋闱况得意复忆家林归落日江上别凉风吹客衣壶山郁葱倩莆水清涟漪为言到家日未几登王畿无令得桂手虚负看花时谈笑青云上谁念山中期
　　
　　樵父词
　　
　　生不适州县采薪南山岑穷年事登陟辛苦力不任濯足清涧水息肩垂萝阴落日晚独还微风动讴吟唯应鹿门隐可以谐我心
　　
　　秋夜宿石门洞
　　
　　胜寄越筹岭霁心投翠微阴林见法侣尽夕留松扉石门发天声海月澄秋衣风泉有余响倐尔清尘机愿言托香界信宿以忘归
　　
　　新秋有懐
　　
　　梧桐覆金井镜水澄秋碧商颷忽来过一叶凉萧索落叶尚号蝉芳山复鸣鵙夕露生我衣天河夜深白惆怅思远人沧洲坐来隔
　　
　　与同志泛舟得练字
　　
　　日夕山水佳扬舲剧欢燕云光落妓钗露气侵纨扇遂结鲛人居仍穷水晶殿微月天际来澄波静如练
　　
　　古镜
　　
　　妾有蟠龙镜秦王在时见绣涩隐菱花苍苍蚀虫篆浮云薄太清孤月沈秋练从此知妾心何由见君面
　　
　　兰畹
　　
　　兰生被九畹葳蕤凌众芳风泛紫英秀露滋云叶凉蕺之以为佩何必珩与璜常恐雪霰集将随萧艾荒相思在元澧日夕空彷徨
　　
　　书灵山法堂
　　
　　香台隠鹫峯钟声云萝深半壁见灯影虚空闻梵音忍草被幽石灵花曜阳林唯应虎溪水可以清尘心
　　
　　题东华观壁
　　
　　林馆隐空青鸟外三花夕药草半庭闲烟萝数峯碧阴林絶行踪旷古多灵迹独鹤天际还寒流月中白偶与仙人期尘心坐来息
　　
　　越城闻笛
　　
　　朝登清泠台夜宿无诸郭羌笛何处来梅花梦中落悲凉闗月寒凄断秋山薄不是别离人闻尔亦萧索
　　
　　南山塔晚眺
　　
　　层标际飞翠落日悬孤嶂霜降羣山残天秋百泉响夕鸟澄远心归云发遐想愿言谢尘埃复此丘中赏
　　
　　言懐
　　
　　拂郁坐空宇萧索鸿雁鸣凉霜袭飞幔北斗当前楹抚剑中夜起空歌感平生聊持一樽酒独酌懐吾贞古来旷达者岂愿身后名原陵久已没此懐为谁倾
　　
　　山斋遣懐
　　
　　雨后山意闲孤吟葛衣薄淑风散松香幽景变林壑飞云淡而归宿鸟欣有托谁欤大梦间扰扰独先觉仲尼羁旅人伯阳遯西漠大圣古且然吾氓任萧索黄金尔何为适此悔吝作服食不愿余晨炊饱藜藿
　　
　　水墨山水
　　
　　枫林翠微里暝色川已澄岩芳晴冒雪涧緑浅流氷仙赏澹舟处猿声青葛藤永懐不可即云月下清泠
　　
　　秋谷飞云图
　　
　　仙赏夙所慕幽期行独寻清耀在巾舄微闻丘中琴流水澹孤兴归云闲远心从兹谢朝市永极烟萝深
　　
　　赠何秀才
　　
　　东海有佳士被服美且都厉节抗时贵法言惊世儒渊玄五经旨纚纚若贯珠管葛为之摄仪秦为之愚黄金作髙台可置七尺躯惜哉时不遇落拓如凡夫
　　
　　其二
　　
　　凉颷革炎炽孤云薄层阴油然起肤寸倐尔为甘霖志士藴经济优游乐山林时来适所遇泛若云无心斯情永在眷此道将谁任世复贱荆璞人犹贵黄金黔娄固穷者千载无知音
　　
　　挽晋安何文学被役卒辽东
　　
　　故乡宁不死嗟尔没邉州野水辽天远寒山海树秋芳城书店悄残日繐帷幽惆怅吞声别谁堪久泪流
　　
　　哭亡友陈一
　　
　　讣闻君欲死惊定泪沾衣梁狱书徒上秦台镜亦非恨深淮草緑魂远越山微从此无期会闲宵梦尔归
　　
　　草泽狂歌巻一
　　
　　●钦定四库全书
　　
　　草泽狂歌巻二
　　
　　（明）王恭 撰
　　
　　○七言歌行
　　
　　汲井叹
　　
　　辘轳悬青丝芙蓉覆金井比君不照心似妾可怜影铜壶堕水风卷花为君中路改荣华人生百年有知己暂时荣落何须嗟
　　
　　题琴合故衣巻
　　
　　峄阳古桐琼树枝吴丝作弦云锦衣黄家旧物紫阳篆彪炳文章光陆离乱离何事翻相失龙池凤沼无春色沦落天涯几百秋岂意人间今复得琴囊虽好人更清相逢脱赠应有情君看昔日延陵对好是悠悠身后名
　　
　　漫歌行
　　
　　君不闻丰山钟古铜裂缺追蠡虫霜华满天激清响夜夜龙鸣西顶中君不见丰城匣中三尺水凛凛神光射眸子蜿蜒已没秋海空落落寒星气犹紫烈士英灵亦如此黄金散尽游下邳四海萧条人竟欺男儿岂负报国愤此心感激谁能知悲歌击筑来燕市易水秦原几千里鼓刀屠肆心可慿慷慨夷门为谁死青袍买酒上林春衣上徒香京洛尘五侯宾从少知己羽林年少轻才人山中布衣取卿相太后穰侯不相让入门长揖隆准公致身歘在青云上狐裘柘弓那可期长楸走马行射麋何须白髪鲁中叟转数黄须塞上儿以兹却羡归来好驱车便发青门道青门栁枝三月春飞絮愁人不肯扫石门山水青如苔与君闲来日几回宁无禄米二千石莫弃黄垆三百杯
　　
　　鹧鸪啼懐林十二谪后
　　
　　鹧鸪啼声钩辀空林积雨寒萧索黄茅岭上几人行緑树村南万花落鹧鸪啼声格磔谁使霸陵游翻成夜郎别惆怅偏伤行路心苦道行人行不得昨忆王门闻曙鸡今朝愁听鹧鸪啼驿楼宫树曾不悟旅舍邮亭应始知鹧鸪啼草凄凄长淮路去弗迷
　　
　　龙门行留别陈大因悼杨闗西
　　
　　枫林野水龙门道海屿青冥秋浩浩沙头昏晓落寒潮渡口寒暄自芳草芳草萋萋春复秋来往行人应白头十年不醉龙门夜此复经过愁更愁緑江沉沉泛轻舸旅舍萧条独行坐秋风飒飒吹雁来山叶飘飘向人堕元龙髙楼谁复过子云旧宅今如何年芳寂寞山花笑往事凄凉野鸟歌此去伤心不能已叹息人间秪如此词赋空留千万言世人见如一杯水沦落天涯一遇君龙门之下又离羣那知别后芳山里叫月清■〈犭员〉谁忍闻
　　
　　霜天晓角
　　
　　女垣啼乌天已霜玉龙一声愁断肠商声凄凄羽声切畸士孤臣皆惋伤玊门斥堠连沙漠置酒军中少欢乐铁面将军惨不骄碧眼羌儿泪先落洛水萧条渭水头随风悲壮五陵秋可怜金粟骊山下谁识千秋万古愁自从弃置江淮久几处闻之应白首暝色摧残陇上春风光不度邉城栁今宵纵酒歌别离雪花着人寒不知丽谯别后闻吹角与君同此长相思
　　
　　经甘蔗州赠朱山人
　　
　　北风吹长林林下白日晓黄茅獠洞少人行万碛千峯絶飞鸟腊尽山中霜正繁长裾短策扣君门棕榈巷里人烟僻蔗叶篱中鸡犬喧君家结构连云起楼上青山下溪水溪水东流竟不回野花林路长苍苔涧中落落青石小谷口昽昽锦树回知君乆负青囊秘前代曾杨共流辈山北山南得塟多白璧黄金买无地巾屦长留懒出山姓名那得满人间滦河易水不堪听锺阜龙盘犹可观
　　
　　羽林少年行
　　
　　羽林少年任侠子自矜生小豪门里倾财破产不顾贫剖肝隳胆向知己垆头少妇邯郸姬燕歌一曲舞罗衣飞觞劝尽蒲萄緑挥鞭击碎珊瑚枝黄云逻逤烟尘暮转战千场身不顾性命由来一羽轻得功让与将军去归来下马洛阳城洛阳年少争逢迎连营部落避旌节大府官僚如弟兄一朝流落英雄尽独立春风吹鬓影长歌一剑江上行更问平原家远近
　　
　　冶城遇集呈陈绅进士因观故人陈则诚博士书至
　　
　　冠盖相欢冶城下王壶青系酒如泻君是南宫第一流予乃夷门最卑者别来看君毛骨奇美髯大颡仍赤眉丈夫意气有如此男儿性命那可知结交况复同乡里年少唯君最知己相看不忍问同袍十人几个黄泉里生别故园长苦辛又愁亲老更家贫三年古戍乡心远四壁秋风山鬼邻桐邉校文近有书书中还道意何如乃知别后相思苦未必青云交态踈
　　
　　西林野老
　　
　　西林野老头皓白饮泪灯前对孤客昔年曾过君家门君时有子仍有孙奔走星纒不停毂昔叹人生如转烛掌中已失月明珠目下谁怜汗血驹少年风光那可想西麓田畴日应往荒园种豆苗不生白首驱牛犁不行日暮凉霜拂髙树桂花门前隳如雨世事悠悠莫怨嗟得钱还醉黄翁家
　　
　　闺中曲
　　
　　妾家官道广陵堤甲第朱门随栁低岂期夫壻重游侠走马探丸仍斗鸡朝欢田窦青油幙暮醉金张白接■〈罒离〉去年驱车洛阳北今年结客太行西不逢何处寄西雁空数行人归马蹄帘前春色寒凄凄钩辀飞鸟妾亦啼机中云锦看成涙门外飞花踏作泥愁时把镜空自悲消减容华谁得知东邻少年不相别嫁来原自娼家儿
　　
　　醉歌謡
　　
　　君不见贫士裁衣白苎鲜暂着翻成惜于锦相逢正乏杖头钱脱买黄垆对君饮胡椒千斛金百斤谁能长醉瓮头春但看越人城南松柏里古坟芜没今坟新
　　
　　送人复雷阳军
　　
　　十月河水寒北风栁条折行人懐往事恨恨不能别男儿慷慨重横行鱼肠二尺角弓鸣时来看子请缨去玉门何处烟尘生
　　
　　赠桃源陈处士
　　
　　逢君沧海心脱畧当世事疎散义熙人风流建安气文章只掉三寸舌如瓶注水争淋漓先秦遗收汲冢秘五经发难无留疑桃源潇洒衡门里悠悠逸兴东流水布袜青鞋白苎衣角巾野服乌皮几去年著书梅陇山今年濯足苔溪湾身随幽鸟栖复远心与孤云闲复闲有时山水穷登眺緑萝袅袅闻猿啸林霜涧雨不逢人手掇松枝向谁笑有时中酒髙窻眠飘萧素髪临风前胸中况是丘壑美身外能无缨冕牵君不见终南青青几芳草行人只道长安道昨日青云相识多五陵衣马今如何
　　
　　织苎篇
　　
　　鸣机声里花如霰白日帘前那忍见娇容无力十指纎几日纔成一匹练年年输税入官家姑老儿雏空叹嗟夫壻宦游行不归妾身长着嫁时衣
　　
　　寄宿田家
　　
　　日暮寄宿在田家谷口南风生枣花田夫归来系牛牯向前问客何乡土厨头唤妇具黄粱树里携瓶沽酒浆木绵作衾溪石枕青竹为灯照吟影田夫更语妻勿嗔客子不是寻常人
　　
　　歌行重别海上陈文学
　　
　　去年别君归秋风吹人黄叶飞今年与君别栁条拖地花如雪人生会合能几时问君结交何太迟得钱相逢且沽酒击剑何思悲路岐白云海上连天阔湖山微茫青一髪别思空随海上波归心已绊云邉月君莫爱长安道上金眀枝宻叶青青霜后移南山桂树无凋期
　　
　　歌行赠李隐逸兼张林二学士
　　
　　客行清溪上爱此溪中水时有溪上人心期亦如此溪水东流清复深扁舟几宿到云林垂萝飞鸟引行步野鸟闲云知我心君家住处如盘谷四面青山霁人目五月帘栊鸟外闲千年松桂霜中緑溪南溪北几人家种田牧豕仍桑麻蓬莱仙洞只药草武陵流水空桃花曲堂置酒留清曙落雪飞花满行路黄石山中辟榖时呼■〈犭员〉洞里看梅处日暮寒风吹转蓬暂时相见未从容待予谢却龙池客他日来从兎苑农
　　
　　梅花引为林逸人赋
　　
　　北风吹霜百草折官舎人家梅尽发横枝放暖天为香乱蕊凝寒雪逾洁今古何人解爱梅繁花空自雪中开愁云夜掩凌风观蔓草秋生却站台风流独数巢居阁门闭孤山老双鹤不转胡姬笛里生宁随汉女宫中落君向林间住日长相逢花底未渠央最宜眀月照行斾不愤飞花落酒觞酒邉花下堪留客回首东风拂行迹眀月扁舟归去来故园亦有凌霜栢
　　
　　海上赠别驾马英
　　
　　杜陵才人新丰客剑佩相逢旧乡国纵酒狂歌梧桐秋远游梦着邯郸陌黄金髙台无复过青云失路古来多诸侯贵门君不到五陵豪气今如何只今家贫谁比数黄叶秋风满窻户半室闲栖岭上云一瓢独饮山中树薄俗纷纷那可言暂时贫贱不须论君看旧日扬雄宅寂寞苍苔空闭门
　　
　　酬闗西故人
　　
　　故人迹疎情尚尔新人面好心犹异当时唯恐结交稀零落相知竟谁是昨日方开北海樽今朝又署翟公门世情反复徒为尔人生贵贱那可论自从落拓风尘乆岁月蹉跎世看丑羡君闭门但读书知君得钱即沽酒我亦辞君向白云山中猿鹤可为羣秋来偏是凌霜栢五粒松脂堪寄君
　　
　　荅林逸人兼柬刘大因忆沧洲野堂叟
　　
　　小来攀侠游脱身过伊阙白马行看戚里花锦袍醉舞娼楼月娼楼酒幔官道春孟尝平原能爱宾报仇雪耻感恩遇沥胆隳肝宁顾身以兹意气红尘里悠悠岁月东流水交态空输杜宛儿致身不及南邻子常何新丰识马周蔡泽秦川寻应侯西京谁复念王粲间闗雨雪来依刘刘君世胄前司马徳业龙阳复潇洒弱冠追随今白头流落看同最亲者迩来江汉与君逢章甫衣裳多雅容看君自是龙池客敛迹宁甘兎苑农同心且道相逢晚薄俗纷纷梦犹懒囊中乆闭龙唇琴世上终希广陵散大堤沙水白粼粼为予归访沧洲人
　　
　　江国晚秋
　　
　　泽国秋气深微霜葛衣薄斜日川上寒孤峯镜中落渺渺粤人烟依依海山郭邻笛声已凄遥砧晚犹作沧波苦竹断猿哀蔓草黄花与啸台前代风流亦如此如何不饮杜陵杯
　　
　　鸡公垄
　　
　　荒岗古墓鸡垄邉蔓草离离生野烟狐狸养子隐荆棘乌鸢作巢衔纸钱石麟埋沈土花湿雕砖剥落樵人拾天阴燹火暗复眀月下精灵语还泣此坟未必无子孙夙昔传闻皆宦门浮荣一去不复盛空余古木啼清■〈犭员〉谁家新塜高数尺又买西家坟头石忆过秦中北邙路丧车辚辚塜无数黄金买山塟死灰昨日官军斫坟树崩茔断圹碎苔痕髑髅无声眠草根生前意气动山岳身后凄凉邈九原君不见羊公岘首石已刻季子延陵碑尚存锦袍醉倒长安市谁招■〈氵茝〉石江心魂岂知百年后身世两俱没贵贱终同草上尘升沈且进杯中物笑矣乎悲矣乎眼中之人今有无
　　
　　醉歌行留别张潜
　　
　　中夜饮朱颜酡郁金美酒金叵罗扬眉吐气为君醉相逢不饮当奈何思君隔长河会少离别多剧欢继银烛婉娈出青娥江讴越吹空浩荡郢中白雪扬清歌春风无情吹桃李昨日花开今结子贵贱悠悠何足论古来万事东流水邙山之坟半无主马鬛蓬科动离黍铜雀歌钟散晚烟茂林松栢凋寒雨酒阑莫唱丁都护空使哀情慨今古青镜频看髪渐稀黄金一去交难固少年心事谁共知结交误结轻薄儿一朝贫贱忍相弃岂惜浮沈应有时楼头杨栁垂青丝楼上与君伤别离伤别离长相思水流花谢两相失雨散星离从此时明朝更越千万山再歌一曲行路难行路难摧心肝
　　
　　放歌行酬林逸人良箴
　　
　　拂郁促刺三十秋过眼光阴如水流黄金白璧果何物世人见我如云浮蹇衣太行屹巉絶瞿塘逆水无行舟君山洞庭濯双足石镜香炉时一游苍梧隔云叫虞舜湘灵无声风雨愁遥望金陵道葱葱郁佳气锦袍白马竞时来翠华阁道连天起又向秦中登太华黄河一髪天边泻三峯连绵不可攀中有长生解飞者结交广成子招邀洪崖翁口含眀月驻精魄身骑白鹿回颷风笑夸蓬莱指絶顶更歴元始窥鸿蒙羽人如云集星宫三十六帝俱雍容帝前玉狗声唁唁帝旁侍女宫衣红小臣手擎緑字封拜谘元父隳丹衷愿为下土招扬雄扬雄才大人稀识穷巷苍苔少行迹车驰马走长安城扬雄与人无世情明当携手天门归青霓为裳紫霞衣朝饮天池暮沆瀣下视九土如尘微
　　
　　洗马潭
　　
　　苔髪毵毵古潭净奫沦积水流如镜昔人牧马今不还蔓草繁花自相映忆昔前朝全盛时骅骝叱拨人争骑风流一去梦相似陈迹空为人所疑牧叟耕童闲来集对此谁能感畴昔矶下从教鹿饮潭沙邉不管牛行迹昨夜风雷绕太清青山彷佛闻龙鸣此中何代无英者会见承平人洗马
　　
　　送人至温陵
　　
　　江城五月南风作榕叶初凉枣花落官炉酒贵人不賖客路无钱少欢乐怜君倜傥能远游粤王潭头系小舟经过不待平原席濩落宁悲季子裘自言家住桐阴下云榭台中日潇洒紫英花开香满衣槟榔叶大宁论价三十年来何怆哉凄凉人物与苍苔眀珠象齿不复惜海客番船何处回别来乡县还几旬况得延陵为主人论交自是少知己薄俗谁能无弃贫嗟予飘转红尘里千载春衣厌泥滓醉后狂歌空有神交态看同一杯水送君远游归故园我亦还山依鹿门相思平远台头月忍听清原洞口猿
　　
　　出门行留别城中友
　　
　　出门将行复少住牵车巻策谁家去五侯池馆少逢迎行人不过新丰树长安西上行路难垆头酒贵金买官汉庭诸君忌年少长沙远谪何时还梁园宾客今何在梁园种木闻已大梁园歌舞已浮云空使行人想风采此意临岐难重陈相看杯酒泪沾巾紫菱叶大茘枝熟莫爱风光忘却人
　　
　　观沧洲二藳有作
　　
　　古人名诗凡几家阴何徐庾皆清发遂使少陵谪仙軰深得黄初建安骨尔来作者虽能鸣此翁吐词多正声百年英气结词赋每日挥洒娱心情镜湖流水澄孤月太华莲峯积飞雪千载黄锺绣作花三叹朱弦响疎越沧洲二巻俱可人首首看来如有神始知先軰老风格不逐余子徒清新角巾野杖闲潇洒緑水清池思堪写愿得眀时入帝京閟宫清庙歌承平
　　
　　题建安朱氏杏林云隐图
　　
　　君不见庐山岑董仙在时花满林身骑白鹿忽飞去江海寥寥千古心君今种杏知何所解向青山作茅苎云中浇酒祀岐黄林下还丹结龙虎羡君有道不羞贫卖药无钱常与人抱琴出谷迷行屐散帙临流醉角巾武阳山水多奇处金鳌苍苍但烟树鸡犬长鸣石上苔渔樵未识松邉路自是先贤六代孙布衣不到五侯门相逢又欲还山去他日思君愁断猿
　　
　　酬陈大见寄
　　
　　北风海上来落日草根白长啸登髙丘远望无诸国剑水东流霸气寒台江千树叶声干英雄去后遗弓剑蔓草芳陵那忍看我家正在平台北十载迷魂归不得几度逢人问故林碧池细栁今萧索少年任侠无所忧奋身欲向铜龙楼长安春物忽相弃终南灞水空悠悠青云迢递谁将引况乃摧残更多病緑髪从教变雪霜丹心未必随灰烬陈君倜傥无世情读书千巻尚逃名一门兄弟俱才俊百岁严君更老成感君意气空流俗贫贱相看情转熟客舎迎霜已赠衣山储累月常分粟风雨凄凄四月天孤村芳馆度流年未投定逺佣书笔羞逐君平卖卜钱
　　
　　答马造士铎
　　
　　请君膝上弦泠泠拂商羽古调凄凉那可闻世情反复宁堪数击剑狂歌浪自惊平生肝胆向谁倾梁王宫阙随草蔓緑池埜树空蝉鸣五陵豪贵能相弃知己悠悠竟谁是客舍乡书醉懒题苍苔落叶门还闭以兹感激无所求闲卧茅斋四壁秋西风笛里山阳泪半夜灯前季子裘爱君长才世希有乡县黉宫坐未乆踏槐折桂应早期白日青云两无负雁峯积翠髙连延乔木苍苍几百年君家正在雁峯下此树正对湖山前知君爱客情偏重春酒槽头百余瓮积雨闲宵醉共眠空林达曙惊残梦梦时曾向故园归归见乡邻故旧稀伤心一二同袍友问我飘零只布衣贫居敛迹甘自守岂料天涯与君厚几日相思不见君令人独坐空搔首
　　
　　奉寄郑浮丘先辈兼简龙门漫士
　　
　　阴寒变微暄泽国东风后嘤嘤黄鸟语袅袅青丝栁沧洲二月花正开沧洲堂上置酒杯登堂忽见浮丘面借门行人何处来去年走马朝京阙臈月都门正飞雪客舍偏惊白下春归心不醉秦淮月闻君昔时能远游飘如黄鹄横九州岛掉头不肻缚尘绶长啸曾乗踏海舟风流况是才名乆健笔雄词世希有生事何须负郭田丈章只在今人口击筑邀欢喜盍簮青山落日孤猿吟三更酒醒人散后惟见月白平湖深此时与君情转熟客里相看不能别问我摧残向几秋离心未忍从头说相随相送雁峯头云散青天碧海流送君别来未几日落花春暮令人愁人生万事伤懐抱那似凄凉不堪道旧友凋零半九泉故园索寞空秋草龙门髙士更清真倾盖由来不弃贫看君共是青云客应念悠悠失路人
　　
　　明老赋万石岗
　　
　　苍山西来争骏奔众峯独有筹山尊连岗陂陲走（阙）陆参错万山如云屯我疑秦人鞭石走平与人家作原阜又疑仙子遣羊羣有形猛若猛兽蹲乃知元气自凝结异状竒姿寒突兀（阙）不牣白云根晓雾长迷玄豹穴曾闻山下有髙坟彭城余庆多子孙声名能与崇岗并他日当为万石君
　　
　　乐府奉寄陈九梅江先軰
　　
　　古镜蟠龙野苔色赭颜欲改青须白三尺鱼肠烛下看玉壶击碎心未寒悠悠漳水轮台树信陵平原渺何处骑射纷纷杜宛儿骄嘶紫燕跃青骊铜驼陌上香风暖田窦门前客应满白头执戟不迁官尽日草玄门自闲雪风萧萧面如割史云桁上无全褐君不见羊肠九折坂又不见瞿塘滟滪湍万古千秋行路难
　　
　　歌行赠别友
　　
　　湖中雪晴水始波湖上数峯闲緑萝緑萝飞烟数千丈夜夜惟闻猿鸟多君家宛在青松际潇洒山中无不至风流谁识汉王孙文采犹存建安气五侯门外宾如云羡君不过五侯门闲中惯识麋鹿性梦里长亲鸥鸟羣闭门读书宁自守未肯低头缚尘绶应懐白璧重连城要取黄金大如斗文章于我亦何有踠足夷犹万夫后飘流江海两鬓蓬落拓风尘一杯酒别君此去春风回天涯碧草令人哀乃知万事徒为尔独爱孤云归去来
　　
　　秋胡妻
　　
　　妾家近丛台生小邯郸里结髪事良人行当念终始自从十五到君前容华初未得君怜春风秋月长羞见况复行人去日邉昨忆送君往陈汝直谓君情暗相许何事青云得路时相逢却问桑间女君思妾貌弃黄金河水东流知妾心宁将一死谢君去千古特为节妇箴
　　
　　斋居喜故人陈希召见过仍赠别云
　　
　　积雨巻幽幔闭门闲苔色病起离心正郁陶出门喜见同袍客行客遥从海上来春风两袖无尘埃乍开深竹沿花径更扫闲云坐石苔悠悠烟水芳村下也似萧条孟诸野几度空吟碧海秋一壶具醉西斋夜怜君幽隐在瀛洲海屿壶山惬胜游篱下长栽陶令菊兴来复上谢公楼仙人峯上近何如此去逢人好寄书莫将梦入青云者忘却秋风扬子居
　　
　　行路难
　　
　　饮君玉壶酒听我击剑歌孝王宾客乆寂寞梁园修竹今如何五陵年少无知己胶漆陈雷更谁是昨日青云四五人弃我悠悠一杯水锦袍白马何匆匆当街上马坐春风并辔朝回双阙下看花醉倒五陵东他人逐势争先后伫立道傍齐拜手君不见苏秦未遇韩信贫流落江湖聊寄身一朝恩宠赐颜色岂得长为飘泊人
　　
　　江上吟
　　
　　闲云悠悠水浩浩二月江头看花早画檝兰舟去复留玉瓮银瓶奈倾倒兴来携妓入中流急管青丝问楚讴青青菱荇浮翠溆两两鸳鸯贴远洲百年世事东流水何似倾金长买醉梁苑歌钟尽杳茫茂陵松柏空憔悴酒酣山水忽忘形何必沧浪歌独醒更吹横笛望空阔江枫寂歴江山青茫茫仙岛无行路清水黄尘不知处欲向丹丘访羽人身骑白鹤髙飞去
　　
　　送画史林虚白归屿南
　　
　　佳君本是林泉客花屿闲居乐虚白几年画里识君心此日尊前见颜色兴来为写辋川图烟光潭影相模糊不羡南宫称小米更从物外惊方壶看君精艺有如此何乃郁郁栖穷途悠悠世事东流水欲向何门曳珠履梁苑歌钟乆不闻信陵宾客徒为尔白云望望频回首说道家林别来乆斗酒临岐且尽欢殷勤更问重来不
　　
　　闻友人尉吴门
　　
　　泮林才子闽州彦抱得麟经过淮甸自从典教入王门几度春风候玉辇今年作县下吴门吴门烟月倍离魂岂知梅福为仙尉莫学陶潜纵酒樽吴门忆昔扁舟度正是故人任官处丹枫江上碧天秋疎钟声外寒山暮嗟予浪迹西复东年年道上随飞蓬献赋无因谒眀主弹冠自笑空龙钟长洲苑外多佳致山水闲时日应至宦游莫比在长沙圣主恩深汉文帝
　　
　　梦游天台
　　
　　东海窥蓬莱弱水浩荡隐映金银台青山瞰吴越烟霞眀灭缥渺连天台天台岧嶤一万八千丈荡摩日月青云上西倾泰华出蛾眉东拔嵩丘振雁荡我昔传闻心亦惊一夜飞梦游赤城赤城孤月照我影送我迢迢度华顶华顶连天髙百越慿虚空兮见溟渤云溟蒙兮山欲雨波汹涌兮石飞雪深林层崖阴晦忽熊咆龙吟悲风发仙人其来兮纷纷揭华盖兮烂垂云绰约兮金母杳霭兮元君秘玄章兮緑字挥寳剑兮星文命广成洗髓洪崖濯髪五粒松花饱予肌骨忽抱云璈飞上天俄然一笑三千年又作石桥别遥遥见金仙龙象何蹴踏天花雨翩翩遗予舎利子铿然金石坚逍遥上兠率列坐谈空禅须臾惊觉心亦碎秪疑枕席烟霞里四壁虫声夜正分一帘月色寒如水天眀走马入红尘忘却仙游梦时事
　　
　　题屿南林遵性所赠墨竹
　　
　　忆昨南游花屿头问畊堂上几日留江云渭树无期别雨散星离空复愁渭川逸节何潇洒多公远寄山中者■〈⺮留〉法偏凌与可前风流不在吴兴下秋风野馆闲萧萧何以报之双琼瑶青山向夕卷幽幔明月入户窥参寥知君本是金门客何乃栖迟在泉石见画令人重忆君秋风黄叶又纷纷
　　
　　送僧归日本
　　
　　法师东南秀成行独清苦一锡行挑贝叶书孤帆笑别扶桑树茫茫海水无行路水月澄澄印禅悟经梵朝残五老云钵盂夜洗三山雨随縁忽复东归去万里鲸波一杯渡夜半龙吟丈室云天邉鸟没千峯曙尘縁未断那可攀别后知师向何处
　　
　　山中喜故人绣衣使者见过
　　
　　谷口夜来雨闭门碧苔深单居絶俦侣郁郁愁我心台中故人旧相得别来不道青云隔骢毛骏马绣衣裳飘飘来问山中客山中野人独布衣十年分与故人稀薜萝深庭开花径猿鸟声中候竹扉西游不问行来乆且喜林间一携手几度空看海上云相逢好醉杯中酒酒酣击剑歌未终樽前别思又匆匆羡君大隐金门里嗟予还卧青山中山中寥寥日将夕芳草萋萋谩相忆满地残花送马蹄天涯目断愁难极
　　
　　闻笛歌送人之塞上
　　
　　横笛对离亭扁舟越江口月下何人最断肠天涯怨别吹杨栁杨栁繁音愁复愁梧桐萧瑟江枫秋长林半夜叶皆脱积水三江云不流长夜漫漫听未了变羽回宫犹袅袅越海天邉鸟不飞闽闗月暗猿声小须臾一曲更凄清零落梅花满楚城楚城迢迢接沙碛邉客闻之泪俱滴黄埃积雪暗长关絶域穷荒草根白此夜愁心独对君眀朝怅别又离羣单于城上吹羌管知尔相思不忍闻
　　
　　筝人劝酒
　　
　　新丰美人青楼姬綘裙玉腕娇双眉暂歇秦筝劝郎酒西凉蒲萄金屈巵郎君但饮休辞醉百年悠悠醉中是神血朝凝不复知日暮青山北邙里回身更整十三弦金雁离离绕钿蝉十二阑干月将坠锦筵红烛浮青烟人生欢乐那能乆岂悟星纒倐忽走妾颜未改君少年日日樽前劝君酒
　　
　　书云山小景
　　
　　山蝉聨兮青青水潺湲兮浩浩树丛丛兮远人烟云漫漫兮飞鸟道岚光晻暧兮霁人目黛色青苍兮不堪扫微锺逺兮东林归帆邈兮仙岛彼角巾兮逍遥谁同兮笑傲予迷途兮既乆愧还山兮不早何云松兮可巢感吾生兮将老
　　
　　女耕田行
　　
　　鸣鸠喔喔屋上啼东邻西舍把锄犁儿家兄弟乆邉戍数亩山田空草畦山田况是多硗确无人无牛废耕作母今年老女未笄门户萧条转衰薄掩面含羞学种田道傍观者尽垂怜去年潦旱妨秋稼尽鬻裙钗输税钱春来依旧愁辛苦窃向田头拜田祖黄葛衣吹野草风青蒲笠带山花雨路逢邉使忽悲伤闻道儿兄死战场欲收兄骨向何处女身不及东家郎
　　
　　孀妇吟
　　
　　开箧见珠翠思君前日情只言恩爱长相顾岂悟音容隔死生东流逝水何时返倐忽青天彩云散铜镜妆台不复窥罗襦彩被荒尘满月眀蕙帐寒如水灯火荧荧照虚位寂寞空帘鹊影闲萧条穷巷虫声碎东邻车马如云屯西邻歌舞日纷纷不羡他家夫妇好宁甘守节在君门新坟峩峩倚林麓春去秋来草应緑夜半伤心不忍啼天明独抱孤儿哭
　　
　　代闺人答轻薄少年
　　
　　繁花笑芳年蔓草对幽思妾本燕赵姿误身任侠子长安任侠矜少年五花白马黄金鞭平眀驰逐新丰市日晚吴姬垆上眠玉骢一别知何处可惜佳期梦中度笻竹丁香起暮■〈犭员〉枕屛十二巫山雨落尽冬青犹未回转头黄叶委苍苔空帘尽日无人见寂寞黄昏月又来
　　
　　赋得剑津送浮丘郑先生之江西考文
　　
　　闽溪迢迢挂絶壁平津之水深千尺神物湮沈不复知往往潭心飞霹雳银河掩映流寒声玻璃井上双龙行九华山色分照耀丹枫寂歴秋风鸣吾夫子浮丘生送君几度持文衡扁舟触热那可度来往津头须濯缨
　　
　　梅城小景
　　
　　江城何人夜吹笛寒落梅花晓无迹仙峤苍茫隔海清人烟寂歴连秋色何处征帆天际归夕阳枫树鸟邉微矶头亦有垂纶者甘向沧浪老布衣
　　
　　双燕
　　
　　双燕飞双飞复双栖琼窻彩户九天上衔泥出入黄金扉那知繁华尽一旦失栖托柏梁寂寞吴宫焚飞飞去入谁家幕我心本憔悴顾汝两伤悲何当化作比翼鸟翩翩复上青云飞
　　
　　还山吟
　　
　　我所思兮商颜之峯首阳之岑烟霞眀灭倾洞不可极但见迸泉飒飒飞雨愁深林中有玄猨叫月鸣鹤在阴采芝行歌不复听食薇远引终难寻古来龙蠖皆有道至人舒巻应无心吾不能学蔡泽取卿相又不能学季子多黄金耦耕忘世志何洁楚狂歌凤讥已深我欲还山发哀吟天冥冥兮云阴沈白石兮粼粼流泉兮涔涔拂商羽兮弦素琴山之灵兮来赏音彼聋俗之颠倒兮乐淫淫骎骎吾将捐其袂解其襟脱苍龙之佩荆玉之簮怅佳人于极浦涕淋浪而沾襟
　　
　　挽陈子贤
　　
　　清猿血滴泉中夜山灵怨死薜萝罅辛夷吹烟香径斜鬼灯明灭寒泉泻玉楼帝遣迎仙魄剑挂残星冷枝碧落月衣寒地下秋海天梦断桐花夕
　　
　　草泽狂歌巻二
　　
　　●钦定四库全书
　　
　　草泽狂歌巻三
　　
　　（明）王恭 撰
　　
　　○五言律诗
　　
　　九日
　　
　　落叶满秋山亲朋杳霭间江村多雨外世难几人还白髪偏能长黄花好是闲聊将一杯酒暂尔解离颜
　　
　　寄别陈大坐罪之京师
　　
　　泪沾行子衣不得顾庭闱祖席君难醉朋簮我独违风波千里别淮海几人归剩把乡书寄新秋有雁飞
　　
　　偕陈处士宿桓山禅室次韵
　　
　　探幽识灵境习静爱古刹林风落昙花山翠湿衣葛心空惬道腴神清悟禅悦髙兴殊未穷残钟下微月
　　
　　游桓山寺
　　
　　水木通禅观清游却忘还风泉衣上落鱼鸟镜中闲緑髪纵教变青云未可攀超然人境外何必市朝间
　　
　　三溪似陈澄清
　　
　　书幌连溪曲春流拂树过野花云际落山色鸟邉多薄分违缨冕幽情变薜萝欣逢鲁中叟谈笑复如何
　　
　　留别海上陈文学
　　
　　瀛海东风后壶山夕鸟邉相逢花歴歴恨别草芊芊细雨延春酌疎灯耿夜眠眀朝江浦上何处复懐贤
　　
　　又
　　
　　客思已凄凄钩辀雨外啼家林归梦积村路独行迷岛树看成雾林花踏作泥辞君理行棹萍水又东西
　　
　　送冯生被役荆蛮
　　
　　迢递荆蛮路君行乱我心楚山南去远湘水北流深乡望秋中树邉城雨外砧穷荒人少到音问抵南金
　　
　　送造士卢纪京贡
　　
　　官栁拂行尘孤城带远人海天残雪夜京树入懐春白髪相知少青山独梦频斯文应未冺行矣莫羞贫
　　
　　暮春赠别方陈二公游泉城
　　
　　惆怅又分襟江亭酒缓斟桐花衣上雨杨栁笛中音醉忆平原剑闲销季子金五陵鞍马尽恐负少年心
　　
　　初秋露坐有感
　　
　　夜蝉鸣露叶林馆候初凉髪逐秋风变愁分汉水长一身天地窄五口岁时荒山魅无情极闻余应断肠
　　
　　沧洲杂咏中赋得蟾蜍水滴
　　
　　三足敛精耀置君书案头愿输涓滴清助尔文墨优顾兎未同羣（阙）蛙非与俦无因反月窟千载从（一作傍）沧洲
　　
　　题郑氏家藏古画
　　
　　凉雨净氛壒孤云结层阴飞流激芳涧嘉木澄幽林鸟啼谷中趣人闲川上心谁为后来者当期此投簮
　　
　　夏日游灵瑞寺
　　
　　鹤石孤峯转龙宫古道斜如何在人境别自有仙家流水仙梯近归云觉路賖胜游须永日何必在生涯
　　
　　二
　　
　　兰若当生处经过忆旧林树回青嶂合门掩白云深野乌啼禅榻清池浄客心终悲城市里人事日相侵
　　
　　三
　　
　　萧王宫殿古髙构轶浮埃山远人行少江空潮自来湿云沾野榻飞鸟上经台自愧红尘缚无因共酒杯
　　
　　四
　　
　　古寺邻江岛苍茫紫翠间断云连野寺孤鸟没空山酒榼穿花入禅扉映竹闗幸陪巾舄醉日暮始言还
　　
　　古塞下曲
　　
　　云中今已平军士凯歌声天地边尘没闗山汉月明洗兵秋度碛牧马夜归营多少还家梦中原有弟兄
　　
　　二
　　
　　十二羽林郎横弓事朔方陈云遮塞月杀气堕边霜战苦阴山黑兵残落日黄长驱射鵰手生系左贤王
　　
　　三
　　
　　几战交河北天山暗雪花横戈辞汉月驱马入阴沙穷漠依深垒残兵惨暮笳风尘殊未息乡国慢咨嗟
　　
　　送人奉使日本
　　
　　扶桑东海际望望水云深晓月都门别秋风别使心鱼龙惊汉节獠蜑贡南琛且复勤王去归朝早赐金
　　
　　过冶城寻芝山兰若访从兄阐上人
　　
　　梵宇相逢处依依忆断行佛香云近榻禅寂鸟窥房粥茗留清昼钟鱼出上方空门多割爱犹解惜莲芳
　　
　　夏日喜故人见宿
　　
　　林居清夜静喜与故人期巻幔凉先入深池影自移挑灯闲对酒扫榻坐聫诗眀发天涯别重来是几时
　　
　　题前山过雨
　　
　　灏气集云壑羣峯微雨晴商颷起苹末木叶澄秋声山色依孤棹天寒潮信平沧浪有清处可以濯吾缨
　　
　　题马图
　　
　　龙种来何处流沙路不穷自矜千里骏曾取贰师功影入天池月声嘶御道风只今怜骏逸谁数玉花骢
　　
　　初夏写懐
　　
　　春归南苑曙孤思倦登楼野树青残雨江云白远洲鸟啼惊物换草緑伴人愁独有龙泉剑光芒射斗牛
　　
　　西岩庵前小池
　　
　　西岩春池小泠泠隠翠微虚圆窥色相恬淡印禅机雨积龙泉古波澄鸟影稀尘缨从此濯相对欲忘归
　　
　　拟唐髙适送郑侍御谪闽
　　
　　闽川今谪去惆怅复离羣别梦逢京雨愁心住楚云猿声闽树远帆影越江分圣主恩波重多才不弃君
　　
　　经冶城寻芝山兰若访从兄阐上人
　　
　　兰若三山下相逢慰所思支离惊落叶留恋惜连枝境静禅皆寂身空病不疑自怜尘土隔徒有鹡鸰悲
　　
　　寒山过雨图
　　
　　落叶塞鸿秋澄江湛不流数峯残雨外独树断云头暝色浮僧磬寒光入钓舟向来濯缨处迢递隔沧洲
　　
　　渔隐
　　
　　自无簮组分结屋近苔矶夜月悬孤艇寒潮入半扉溪山曾无趣鱼鸟已忘机为问青云者谁能忍布衣
　　
　　残夏懐西岩旧隠
　　
　　闗河暑渐收池馆欲迎秋忽忆山中事偏懐静者流焚香依晓榻洗钵动寒湫苦被红尘缚何期到上头
　　
　　送僧归日本
　　
　　沧波杳无际望望入扶桑杖锡游何处归途信一航龙宫朝洗钵鲛室夜焚香法侣遥相待松枝偃旧房
　　
　　游灵瑞寺偶赋
　　
　　白云精舍近一路入迢遥古壁留残霭微钟送暮潮鸟啼空翠晚花落断香飘此地堪携兴何须度石桥
　　
　　经漂母墓
　　
　　寂寞淮阴路荒城接楚原谁能懐漂母曾此饭王孙孤塜今犹在千金不复论自惭非国士兹去向何门
　　
　　拟唐韦应物赋得暮雨送李胄
　　
　　江城分手处夕雨更沉沉野树含滋色层峯没翠岑空蒙闗塞远飘泊海门深送别情无限丝丝泪染襟
　　
　　经炉峯兰若
　　
　　迢递孤峯里空门偶独行野云随杖屦古木带檐楹月出禅初定僧闲鸟自鸣兴阑归自晚钟磬有余声
　　
　　山水图
　　
　　半幅生绡里分眀见远山断桥分瀑溜古木隐岩峦野色烟中没孤云鸟外还幽栖如此得何必市朝间
　　
　　二
　　
　　山水无穷趣看图忆胜游叶藏云外塔风稳（阙）舟岩际隐遥月藤阴下碧流从兹得佳赏何日去瀛洲
　　
　　三
　　
　　山水惬幽盟萧萧薜茘情天邉孤嶂远鸟外白云横野衲闻猿坐山人伴鹿耕看图应不厌疑是辋川行
　　
　　枯木
　　
　　野木临崖石年深土亦崩老根浮断藓飞干接长藤性朽空劳匠心灰也类僧春风几荣谢羡尔独棱层
　　
　　赠别画史林虚白归屿南
　　
　　怜君心不羁水墨始清竒潇洒南宫态空蒙北苑姿壶觞倾邂逅岐路惜分离后夜分遥忆猿啼海树枝
　　
　　武夷山访道
　　
　　投簮寻羽客山水慢亭清九曲烟霞色数峯钟磬声还丹飞九转仙箧受长生寂寂藤萝外惟闻鸾鹤鸣
　　
　　斋居喜故人陈希召过仍送别云
　　
　　相思飞鸟外海树共春云岐路谁知己空斋独见君故情犹恋恋别思又纷纷相送无穷恨壶山向夕曛
　　
　　泊舟武昌
　　
　　孤舟随鸟没渐至楚王城黄鹤乆飞去髙楼空复情岳阳春树歇汉口夏云生鹦鹉芳洲近凄凉待月升
　　
　　题猿鹿图
　　
　　丹青翠微里猿鹿共幽闲挂影寒潭外群游落照间养茸寻药圃得树入云闲年少无游猎山林恣往还
　　
　　晚济龙门渡因访髙慢士
　　
　　向夕龙门渡风潮半落霞暂停游子棹得访故人家浦口鱼罾近津头酒幔斜踟蹰那忍去乗月涉江沙
　　
　　夜泛台江
　　
　　无诸古城外潮满合沙洲宾从留骢马壶觞度彩舟山回川夜月■〈犭员〉怨海云秋寂寞屠龙事台空江自流
　　
　　送客还蓟丘
　　
　　江南春草歇斗酒送归程别路闽山色乡园易水声岭云游子恨邉栁故闗情握手自兹去空闻征雁鸣
　　
　　经故人坟
　　
　　东城日将曙驱马入寒云无复平生友空余数尺坟卧麟行鸟迹断碣积苔纹欲荐寒泉水临风涕泗纷
　　
　　喜屿南景霞子兄弟见过
　　
　　林家好兄弟清润比璠玙海屿耕残业天坛梦旧居相逢三径草清话一楼书莫遣明朝别思君恨有余
　　
　　赠医者
　　
　　仙医何处住卖药到山城岁月壶中度人烟醉里行杏林春树晓橘井野泉清已饮上池水何论指下眀
　　
　　题灵瑞招提
　　
　　连峯入翠微海色上行衣寺古残僧少林空野鸟稀幽花燃石洞芳草没山扉尽醉壶中物长歌送夕晖
　　
　　诵道经
　　
　　盥濯宴心坐焚香讲道经青童开寳笈白发对黄庭玉佩飞鸾驭瑶笙载鹤軿天花撩乱处迢递见仙灵（玉枢经有天花缤纷语）
　　
　　送邻人塟
　　
　　卜邻今几年此别间黄泉洒泪临长道招魂若个邉夜台春寂寂蒿里树芊芊归路东城晚谁家思管弦
　　
　　四月东湖泛舟
　　
　　落日东湖里相携着彩舟澄明怜水物浩荡狎沙鸥载妓从歌舞飞觞任去留緑荷深处月流影上沧洲
　　
　　山人入城
　　
　　翠微行渐远去去入城扉断续人烟近荒凉故旧稀市廛沾草屦官栁拂荷衣惟有空蒙水东流无是非
　　
　　久雨后湖堤散步偕三同志
　　
　　湖上雨新晴相将着屦行葛衣沾野色纨扇引波声吟响鱼皆听机忘鸟不惊隔林村路晚归兴月初明
　　
　　避暑
　　
　　林幽行避暑藤叶昼阴阴地僻无行客山深独抱琴白云时在屦流水始知音寄语尘中者同来共息心
　　
　　三山送客归钱塘
　　
　　分手螺江上青山驿路长岭云添别恨闗月照行装浙水金鳞活西湖白藕香羡君从此去调膳上髙堂
　　
　　远浦帆归
　　
　　寂歴钓鱼矶青山带夕晖天邉飞鸟絶浦口一帆归花屿鸿声小蓬窻月色微叩舷闲独坐忘却白鸥机
　　
　　二
　　
　　浦溆沿村曲孤帆一片秋风移篷里轴影拂水邉楼鼓枻惊初雁鸣弦起夕鸥江湖波浪紧幸喜见安流
　　
　　夏夜闻笛
　　
　　露坐空庭夕遥峯片月眀谁将杨栁调吹作凤凰鸣思绕坡仙梦声随嬴女情旧游宁再得闻此转悲生
　　
　　二
　　
　　谁截湘南管晴楼午夜吹数声孤月下独客断肠时零落梅花片萧条杨栁枝天明汉江上何处觅桓伊
　　
　　赠隐者赴召
　　
　　鹤书天上去迢逓到山城独赋骊驹别空懐薜茘情呉中争骑逺淮上一帆轻渐到金门下君应被宠荣
　　
　　二
　　
　　习静东山里空林闭两扉独承丹陛诏暂解緑萝衣■〈犭员〉鹿谁同伴烟霞迹渐稀五云霄汉上还有梦来期
　　
　　访山人不值
　　
　　迢递过前峯林深爽气浓也知行处尽犹未与君逢白壁猿啼榻空潭树翳锺不知人代里何日得相从
　　
　　二
　　
　　山中寻旧侣何事掩荆扉树宻藤花落篱深菜草稀萧条人不见寂寞鸟空归叶上留名去孤云与愿违
　　
　　林塘夏夕有懐同志
　　
　　风微池色定林静藕花香深树归残鸟青山敛夕阳同心嗟逺道久别隔他乡世事今如此何因共举觞
　　
　　书云山小景
　　
　　远树緑依依澄江去棹微人烟连极浦僧舍对残晖山迥云来白林深客到稀红尘多少事即此可忘机
　　
　　夏夜舟中
　　
　　暑气夕仍炽澄江思夜游孤舟乗楚月醉客发吴讴渔浦钟初断枫林火渐收鸡鸣看海色城阙复堪愁
　　
　　送人下第归桐城
　　
　　如君宁乆微且复顾庭闱折桂暂无分飘蓬今独归壶公当过道金粟待行衣遥想青灯下闲堂静掩扉
　　
　　冶城马上
　　
　　策马三山路经过似胜游千门烟灶晓独树钓台秋雁塔天邉小孤帆鸟外愁晚来灯火起钟鼓凤池头
　　
　　山路见落花
　　
　　野花垂岭口无主亦芳菲色映林僧帽香随木客衣凄凉■〈犭员〉折去零落鸟衔归日暮行人絶山风吹更飞
　　
　　渔樵清话
　　
　　砺斧出幽林移竿野水深相逢休问姓偶坐便知心岩桂香堪爨江鳞美易寻平生山水趣终不为朝簮
　　
　　登凤山仙人梯
　　
　　磴道苍苔古縁云上石梯依微残雨雪迢递拂云霓乍可临仙路谁堪驻马蹄回看炼丹处岩畔草萋萋
　　
　　二
　　
　　凤山东海际苍翠白云封峭壁悬梯近幽林挂瀑重虹蜺侵絶涧星汉接危峯不见烧丹者空怜避世踪
　　
　　赠别友人之长沙太守
　　
　　闻说长沙郡湘南驿路微楚山猿乱叫湘水雁孤飞见月鸣琴坐行春佩印归怜君五马贵自笑緑萝衣
　　
　　织妇
　　
　　草虫鸣促织深夜动鸣机玉手挑灯暗罗衫染泪微常懐筐篚贡又忆塞垣衣用尽闺中力天邉雁未归
　　
　　王昭君
　　
　　行旌入塞垣回首望君门汉月牵愁思边尘惨泪痕琵琶霜外曲羗笛夜中魂惆怅毡庐下空闻刺刺言
　　
　　经山中旧宅
　　
　　行行林路远此地复伤懐断壁悬疎蔓闲门翳古苔邻僧惊独住野老候重来欲去仍回首猿声处处哀
　　
　　赠讲僧
　　
　　吾师能演法往往落天花谛听来何处筌蹄付作家三（阙）翻贝叶双树拂袈裟早晚离言说空潭有月华
　　
　　题王孙挟弹图
　　
　　金衣骑小驷迢递茂陵山接鹘花邉过鸣鞭栁外还断猿惊羽箭过雁落金丸归醉琼楼夕天街雪正寒
　　
　　林下逢僧
　　
　　林中见缁锡相问始知名对坐松声晚澄心涧影清谈空归妙法说有愧劳生月出从分别惟闻山鸟鸣
　　
　　山庄独夜
　　
　　独坐空牕里幽泉入户鸣山林甘寂寞风月共凄清夜半猿声断空庭烛影眀萧条松叶下缨冕不闗情
　　
　　夏月过周六园林因有茶瓜之会
　　
　　森爽凤山里林幽暑自移幸无尘外事应有静中期鸟触牵风幔猿投宿露枝茶瓜并异味随兴且淹迟
　　
　　独酌言懐
　　
　　行歌与醉吟谁识一生心白日蹉跎过青山感慨深酒酣空击筑愁极少知音且尽壶中物仙源何处寻
　　
　　山行闻樵歌
　　
　　樵歌何处响迢递白云深袅袅潭邉起萧萧空外音何须谐律吕即此是讴吟却厌青楼曲商音摅暮林
　　
　　过皇恩寺
　　
　　上国僧游去山门日自开绀园依緑草画壁上苍苔谷暗猿初断林空鹤又回惟余旧童子笑问客何来
　　
　　灯下写懐
　　
　　独坐山窻里灯残欲二更月中山叶堕阶下草虫鸣风便遥钟响霜寒独自惊青云犹未达徒此怅离情
　　
　　梅城雪夜
　　
　　夜静潮声远城髙月影寒梅花孤角断灯火几家残枫叶愁中落乡林梦里看天眀倚霜树云水浩漫漫
　　
　　寒村隐者
　　
　　谷口微霜度寒村独见君西风见萧瑟落叶不堪闻古路无行客闲门有白云为怜幽处好不忍更轻分
　　
　　秋江送行者
　　
　　残栁緑依依离樽对夕晖断鸿随去棹落叶映行衣楚国烟中尽淮山鸟外微宦游终在客岁晚早言归
　　
　　秋中九日登南楼
　　
　　海上登临望荒城水乱流天邉孤嶂雨烟外几家秋近郭寒砧响长沙落雁愁乡心正无那回首仲宣楼
　　
　　秋日送僧还山中
　　
　　西风残叶下锡杖返东浔浮世空伤别孤云不住心人烟飞鸟絶山月断猿深后夜相思处惟闻钟磬音
　　
　　捣衣
　　
　　独抱清砧冷那堪捣夜阑泪飘双杵落愁絶一灯残烟月闺中趣风霜塞上寒年年空寄远相忆恨漫漫
　　
　　九日凤山载酒
　　
　　九日凤山路登临喜盍簮风飘乌帽落云度菊杯深树色残孤笛鸿声带远砧醉来同藉草不觉夕阳沈
　　
　　秋江独钓
　　
　　萧条惊叶堕孤坐子陵滩积水揺棕树微风扬竹竿雁催秋色晚霜降笛声寒钓罢行来夕枫桥日又残
　　
　　秋暮寄山中人
　　
　　水国催寒早霜风几夜砧懐君隠居处落叶乱山深野鸟无遗路孤云不系心悬知灯火夕闲坐听猿吟
　　
　　秋山行旅
　　
　　客路青山外萧条尽白云猿啼山寂寂霜降叶纷纷野寺鸣烟磬空林带夕曛望乡心未巳残笛不堪闻
　　
　　都门留别
　　
　　都门霜叶赤车马正纷纷祖帐黄花酒孤舟日暮云龙池初月上长乐曙钟闻落羽悲纷去懐君鹓鹭羣
　　
　　初冬登南楼
　　
　　楼隐青枫外南天叶未霜寒山低度鸟芳岸入斜阳复叹年光暮空怜鬓发苍故园三径晚归笑醉壶觞
　　
　　江城暮角
　　
　　何处玉龙鸣寒江带楚城梅花天外落客泪夜中倾思苦胡霜入声凄汉月眀湘南多谪宦谁是不闗情
　　
　　寒山送客
　　
　　相送空林下千峯鸟外微寒风飞去斾野烧带行衣谷口遥钟度天涯远骑归知君愁此别应念故人稀
　　
　　鸣砧寄友人
　　
　　候馆空垂幔荒城又捣砧寒声霜外落愁思夜中深响度银灯暗清和玊漏音同袍嗟乆别因此惜惊心
　　
　　松林观瀑图
　　
　　瀑布悬空青初阳互眀灭喷壁飞白虹穿林散晴雪淙淙鹤梦清洒洒机心絶相顾濯尘缨沧波坐超越
　　
　　冶城客夜
　　
　　钟断夜色寒孤吟客衣薄月色半城虚砧声四邻作更残酒气微坐乆灯花落乗兴理归帆四望无诸郭
　　
　　送黄山翁还玉融
　　
　　十载一相逢几日沧洲客祖道又伤离劳歌复愁积孤云赴岩阿独鹤鸣川泽归去黄山中希君醉时墨
　　
　　独酌言懐
　　
　　林居絶轮鞅独酌形亦忘百年会衰朽一室任荒凉寤寐友千古游心见羲皇所以陶潜翁颓然卧柴桑
　　
　　秋塘曲
　　
　　妾身在寒塘夫壻平原客白马五陵游空闺断行迹忆昨别君时蒲生栁条碧及此君不归登舻感秋色
　　
　　寄上清王道人
　　
　　闲斋澹无营忽念山中侣鹤驭杳难期瑶笙竟何处心懐九转丹梦绕三花树矫首望孤云飞声寄玄圃
　　
　　书上清方壶醉墨山水
　　
　　林下多白云溪口绕水木长啸鸾鹤群翛然在空谷悠悠山色闲浩浩波光緑寄醉墨壶中惟应道机熟
　　
　　春登御风台
　　
　　寂歴芳台古天空野望长雨晴闲树出雪尽粤山苍露藓凝寒翠烟花送断香御风人不见徒此立斜阳
　　
　　二
　　
　　雁峯晴翠里台古独登临沙阜人烟积山城海戍深野云飘杖舄林吹拂衣襟仙路无期达空惊吊古心
　　
　　闲居喜故人见过
　　
　　幽独空林下荒斋喜见君扫苔聊共坐剪韭更论文华髪扫青镜浮名寄白云绨袍如有意慎勿又离羣
　　
　　二
　　
　　寂寞卧空斋闲扉闭緑苔一帘幽梦断千里故人来野竹迷连骑空花送酒杯又愁分手去心事向谁裁
　　
　　送僧游吴
　　
　　远师何处去迢递别东林浙水人烟积吴门雨雪深寒山孤烛影建业暮钟音处处应留偈悬知不住心
　　
　　与医者遇诗以赠之
　　
　　长桑亲受诀复饮上池清卖药宁论价还山尚隐名杏林春露积桔井野泉平见遇能医国何辞缨冕荣
　　
　　经鄱阳舟中作
　　
　　扬帆渡彭蠡云树晓冥冥潮到浔阳白山连建业青乾坤随去鸟江海任流萍回首乡林远归鸿不可听
　　
　　登雁山望太常峯有懐所知
　　
　　雁山青翠里遥见太常峯胜槩无期到幽人何处逢仙源云缥缈秪苑树蒙茸兴尽独归去空林闻暮钟
　　
　　赠道省亲
　　
　　独鸐下三天吹笙度紫烟道心飞鸟外亲舍白云邉丹脉调香饭霞衣拂寿筵更教人代里何处觅神仙
　　
　　送邑令秩满之天官
　　
　　天南望帝畿迢递入铨闱作县三年别趋朝几日归楚江帆漠漠淮岸马騑騑想是龙池上香名是尔稀
　　
　　六平峯山送人之吴
　　
　　斗酒临长驿孤帆半夕阳花催离思急栁引醉歌长楚树兼云远吴江到海苍六平山下路何日更持觞
　　
　　田家喜晴
　　
　　田家当惜雨积雨转伤苗诘旦云犹湿新晴潦渐消迅雷潜地底初日映山椒预卜丰年兆何应荅圣朝
　　
　　送人使邉
　　
　　汉节下青冥邉人望使星绣衣辞凤阙骢马入龙亭雪凈胡天緑春回塞草青须令月支长函表到王庭
　　
　　仲夏五日游盘石
　　
　　盘石临湖面凉风薜茘清酒酣山鸟狎曲度水龙听兴极飞兰棹神游到玉瓶不知湘木上飘泊为谁醒
　　
　　二
　　
　　盘石苍山口欢游重盍簮酒醒荷气琼云断水容阴画楫浮空迥青娥隔雨深懐沙千古事谁是独清心
　　
　　咏茘枝
　　
　　忆昔开元日繁华御里看玉环天上去无复到长安香沁琼浆冷红垂火剂团九重思玉食驰贡未应难
　　
　　懐画史林景时
　　
　　故人何处住独树孟家邻水墨今谁重云泉我共贫襟期多古意交态任时人醉里从挥洒无钱奉老亲
　　
　　二
　　
　　木墨人皆羡承平祗布衣云山随处写乡树暂时归两地愁看月孤村独掩扉幽期应早计何事乆相违
　　
　　与同志泛舟得江字
　　
　　浦口齐桡乐沧波泛玉缸云归山点点天碧鸟双双蚌月凉生夜鱼风响渡江兴来须剧饮无使寸心降
　　
　　送友人伸蒙岩读书
　　
　　筹峯烟磬里君去独垂帷散帖林中晚悬灯雨外微书声连涧水人影落苔衣不独伸蒙子辛勤似者稀
　　
　　送人赴秋闱
　　
　　凉露滴宫槐黄花映古苔秋风芹泮别曙日棘闱开战胜应谁敌名香得意回知君经济手不愧子云才
　　
　　赠武夷僧
　　
　　武夷山水好潭影空禅心挂袖云生石翻经月照林履行随竹静钵洗向泉深九江仙源里惟闻钟磬音
　　
　　仲秋洪山经狂客墓
　　
　　狂客今何在风流世共传夜台依宿草陇树入新烟月冷延陵剑湖空贺监船秋风正摇落回首独澘然
　　
　　赠道人别
　　
　　尘中那乆住飞佩入千山片石松邉住孤云鹤上还苔深丹灶緑叶坠紫宫闲后夜玄洲月相思杳蔼间
　　
　　题美人吹箫图
　　
　　可怜嬴氏女粉绘若平生无复乗鸾偶空余弄玉名隔花疑解语横笛恍闻声却忆秦楼月偏闗独客情
　　
　　僧房秋夜
　　
　　寂寂空门掩三花隐乱峯经残僧入定林暝鹤归松境静天香入帘疎月影重永懐禅榻夜无梦到尘踪
　　
　　寄建上客
　　
　　建水接闽闗连峯鸟外闲鱼商墟市远虾菜野桥湾烟火舟中饭乡林梦里还年年贪利渉不道解离颜
　　
　　月下闻琴
　　
　　空林微月出花下一琴横忽听宫商调而多山水情云邉孤雁断秋外百泉鸣坐乆长河没犹余灵籁声
　　
　　拟题古山寺
　　
　　灵源飞鸟外崱顶翠蒙茸雪覆经春叶云残渡壑钟逢僧留半偈习静爱中峯自笑红尘里谁能寄远踪
　　
　　和王摩诘山居即事韵
　　
　　寥寥人境外闲坐爱晴晖谷转猿声迥林幽鸟影稀雨深苔藓壁潭映薜萝衣日夕忘机处孤云去复归
　　
　　老将还乡
　　
　　百战解重围三边受铁衣萧条闗塞别迢递故乡归旧业春苗发青山白髪稀独怜闲夜梦犹遶羽林飞
　　
　　夜寒曲
　　
　　霜叶冷飕飕鸦啼井上楼辘轳哀响断蟋蟀夜深愁绣被兰香灭银筝雁影流相思红烛尽敲碎玉搔头
　　
　　暮秋太常峯扫松楸
　　
　　迢递孤峯里含情对古丘苔碑空鸟迹山叶带猿愁野烧泉门夕寒花陇树秋临风一浇酒回首泪双流
　　
　　文石渔家
　　
　　海国春鸿外人烟尽木乡潮生孤屿没月出白沙凉夜火邻鲛室云帆拂蛎房从来少耕种辛苦坐沧浪
　　
　　题鹫峯废寺
　　
　　鹫岭郁苍苍香台出上方苔花侵佛像茘叶满僧房禅榻余残霭钟楼半夕阳空门无色相何必叹凄凉
　　
　　送道士还山中
　　
　　仙台飞鸟外灌木隠琳宫归路多瑶草还山尽锦峯浴舟临野水飞佩入寒松愧我红尘里空怜絶世踪
　　
　　拟早朝
　　
　　钟鼓金门曙千官列雁行西山含落月北阙映初阳御栁蓬莱色宫花太液香袖中有三策思欲上君王
　　
　　山中即事
　　
　　习静当幽处闲扉隐翠微林间闻鸟近云际见人稀曲洞留残雪髙岩挂落晖遥知铜墨贵不羡薜萝衣
　　
　　暮春饯别
　　
　　官栁拂晴烟情多又别筵且倾寒食酒将赠绕朝鞭远树青云外孤帆夕鸟邉明朝相忆处两地听啼鹃
　　
　　暮春羇懐
　　
　　旅馆春将尽乡心醉不迷人烟随去住萍梗任东西花落吴山暮鸿归楚树低解鞍空伫立无那子规啼
　　
　　送僧省亲
　　
　　空门恩爱稀欲去省庭闱亲舍无期别白云长自飞浮杯寻故里洗钵见春晖莫遣红尘里人烟涴衲衣
　　
　　闲居写兴
　　
　　幽栖青嶂下尘事少相侵亦有渔樵乐而无缨冕心竹闲书幌凈花泛墨池深醉卧云萝下机忘鸟自吟
　　
　　山路闻鹧鸪
　　
　　朝入翠微畔钩辀雨外鸣声声行不得去去若为情苦竹湘南驿黄茅岭外程乡心正无那闻尔泪沾缨
　　
　　拟唐贾岛题李疑幽居仍次韵
　　
　　爱尔幽栖处清凉水竹园远山频对酒芳草独开门巻幔通云影横琴拂石根仙源只如此相对更何言
　　
　　山行逢故人坟
　　
　　系马荒林下萧条对古坟伤心逢断碣挥泪读遗文宿草今谁泣清■〈犭员〉不可闻空余三尺剑落日挂楸枌
　　
　　山寺读书
　　
　　赢粮寻翠巘负笈入琳林书映藤萝色声随钟梵音芸香孤鸟外灯影断猿深寂寂空门夜闲窥往圣心
　　
　　二
　　
　　声声连梵音人影与禅心散帙维摩室悬灯支遁林灵花开户落法雨下帷深洙泗东流去真源何处寻
　　
　　寄衣曲
　　
　　孤月照庭阑相思剪合欢泪从灯烛下霜入（阙）寒絶漠（阙）远空闺锦帐残慿君封裹里谁为着时看
　　
　　夏夜寄宿僧房
　　
　　薄暮中峯里遥闻仙梵音独寻钟磬逺渐至薜萝深月色虚禅室泉声到客簪谁知慧灯影于此照尘心
　　
　　寄马秀才下第归
　　
　　乡闱不得意秋巻自呈亲共恨持衡手空怜泣玊人拂衣枫叶冷归棹菊花新擢秀非难取长歌泮水春
　　
　　春阴
　　
　　海国东风后千门积曙阴断云随雨薄归雁带烟深栁暗迷征骑花寒笑客簮翻怜胜游地愁絶五陵心
　　
　　宫莺
　　
　　宫漏晓沉沉间闗百啭音声随天乐下色借御袍深栁外窥残黛花间识堕簮长门终日闭闻尔独闗心
　　
　　暮春都门送客
　　
　　四牡正騑騑承恩出帝畿五门宫漏断千里布帆飞烟火吴山远莺花楚树稀过门应暂住不乆换春衣
　　
　　新燕
　　
　　乌衣何处别迢递落春塘旧垒逢新主空帘见夕阳水芹沾嘴活烟栁拂衣香何必吴宫树秋风亦断肠
　　
　　寒食登临
　　
　　山水空青处烟萝鸟道邉千门初禁火独树已啼猿涓溜和清唱飞花拂绮筵回首古城下新塜草芊芊
　　
　　宫井
　　
　　甃石长门里虚圆一鉴清银床苔藓积丝绠辘轳鸣淡泊如恩浅清泠似妾眀铅华空自照惆怅若为情
　　
　　田家留客
　　
　　爨突曙烟新蚕房絶四邻相逢江上路且醉瓮头春稚子摘红叶家人烹紫鳞感君情独厚应不笑家贫
　　
　　送春
　　
　　緑树海边楼年光逝水流向来携手处谁是少年游池草生还梦林花落更愁若为送春去吟发又成秋
　　
　　赠故人陈孟敷牧安陆州
　　
　　还乡能几日五马又騑騑阙下陈三策人间望一麾帆飞涢水阔路绕凤山微送别无穷恨空惭独布衣
　　
　　睡觉山中
　　
　　林栖无外事心似野僧闲万籁千峯起空帘午梦还松香飘蕙帐苔色映柴闗独鹤归来晚遥钟若个山
　　
　　挽僧
　　
　　双树经行处空懐结凈因松声禅榻夜苔色影堂春如意闲孤月袈裟积暗尘空门了生灭尘世独沾巾
　　
　　夜泊枫桥懐所知
　　
　　落日阊门外枫桥暂泊舟寒山初上月吴苑欲含秋别梦千重远残钟半夜愁天眀望乡树迢递忆同游
　　
　　送袖子西游
　　
　　游方叅佛祖一锡别东林世路蛾眉外人烟剑阁深风霜移戒臈水月印禅心早晚离言说还山思梵音
　　
　　暮秋登冶城平远台
　　
　　山压无诸野台芳半夕晖连天孤树远沧海片鸿飞绀苑皆黄落琳宫尽翠微回看南陌上四牡正騑騑
　　
　　海江送林中州归
　　
　　不羡鱼羮饭宁甘苜蓿香小斋邻蠏舍曲儿近蛟房别路分沙堰行衣受海霜到家看旧竹凉月满横塘
　　
　　送人还建上
　　
　　建水千峯外春城送独归雨花飘别酒津栁拂行衣剑浦孤帆逺闽天一雁飞到家应几日书信莫令稀
　　
　　宫燕
　　
　　杳杳别乌衣还寻禁苑飞结巢依绣户识主近罗帏影落宫潮小声沈御栁微长门春寂寂犹忆海西归
　　
　　春日登龙华观
　　
　　筹嵒青翠里琳馆是仙家径转龙峯逼林深鸟道斜白云随杖舄金磬出烟霞幽觉尘心远苍藤落数花
　　
　　赠别陈孝廉赴京师
　　
　　斗酒粤城闉千门栁色新孤帆辞海月疋马入京尘凤阙趋朝早龙池听漏频青云从此去应念布衣贫
　　
　　上已邑中值雨
　　
　　潇潇江上雨孤馆独留人山水愁中趣莺花客里身县楼寒树合僧舍曙烟新遥忆兰亭会凄凉几度春
　　
　　山人以春茗见寄赋以荅之
　　
　　仙峤多灵草纷披榖雨前色疑蒙顶雾香讶武夷泉林屋人稀到山厨手自煎愧无琼玖报徒此寄云笺
　　
　　题山水雪景
　　
　　双毫闲染处隐见雪花飞万壑飘琼树千峯掩翠微灞桥吟影度剡曲棹舟归因忆阳春调而今和者稀
　　
　　送张道士归山用唐人韵
　　
　　烟霞宁乆别归去礼元君养道看黄老将身寄白云人依松作伴身远鹤同羣回首千峯暮瑶歌鸟外闻
　　
　　送邑长史
　　
　　白面鲁诸生宁知替画荣一经谙治体百里见民情入幕郎官喜挥毫案牍清一贫今似水处处见香名
　　
　　送僧住崇圣寺
　　
　　青山崇圣寺方丈乆荒苔爱尔禅枝秀如今法宇开明心超上乗真旨悟西来振锡从兹去云邉施食台
　　
　　题道人幽居
　　
　　学道居人境林扉昼亦闗烧丹传妙诀采药问名山醮罢三花落经残一鹤还黄精新酿熟常有好容颜
　　
　　伸蒙岩读书
　　
　　我爱伸蒙隠携琴入翠微身闲随鹤远心静见人稀散帙时闻磬悬灯独掩扉渊源那可测探赜日忘机
　　
　　赠林济之江田送舅氏赴京选
　　
　　宅相今谁是名家复见君同心看白水送别上青云海树烟邉合江田鸟外分阜阳歌酒夜相对思纷纷
　　
　　题王晏碧梧山房
　　
　　梧寺隠山房怜君若凤凰一帘秋影静半榻夜声凉叶露沾书帖烟花拂酒香行当中琴瑟清庙有辉光
　　
　　塞下
　　
　　万马防秋急三邉杀气昏鸣笳双雁落伐鼓夜兵屯月照黄沙碛风干白草原空持三尺剑白首未承恩
　　
　　夜宿石门闻秋风
　　
　　洞口微锺夕阴林散夜声孤灯残月下千嶂断猿鸣飒沓惊禅定萧条动客情巻帏清不寐松际月斜眀
　　
　　文石江村
　　
　　独树断■〈犭员〉头天空水自流人家分岛屿鱼艇半沧洲海色将帆莫潮声入户秋为怜鱼蠏美长醉酒家楼
　　
　　与同辈游霍童山
　　
　　白鹤今何在千秋共鹤林人烟山县小鱼鸟洞天深苔色迷仙迹泉声凈客心无因问丹诀天路杳难寻
　　
　　送沧洲出邑偶赋
　　
　　白髪卧沧洲翻然忆旧游醉寻陶令酒吟倚谢公楼砧杵千门夕梨棠一县秋去逢髙慢士应是乆淹留
　　
　　草泽狂歌巻三
　　
　　
　　●钦定四库全书
　　
　　草泽狂歌巻四
　　
　　（明）王恭
　　
　　撰
　　
　　○七言律诗
　　
　　送林大归
　　
　　岁晏山空落叶深临岐那忍重分衿扁舟不载同归梦片月空悬远别心去住谁为悲客路东西总是失家林为予归去逢知已但道平安是好音
　　
　　用韵答林大
　　
　　正尔交情似海深不堪离别涙沾衿几回见雁思乡信千里移家共客心新酒黄花连夜榻秋风寒夜响枫林天涯共住同萧索莫惜逢人寄远音
　　
　　邢逸人寒夜见过
　　
　　每忆家林结弟兄别来空感故乡情天涯白首重相见客里残觞且共倾积雪寒江枫尽落断■〈犭员〉孤嶂月偏眀十年沧海多离别岂必今宵泪满缨
　　
　　答梅江陈以方
　　
　　先生清隠谢浮名数亩山田也自耕家近邻洲饶蠏舎客留乡馆有鱼羮寒山对酒同谁赏野寺寻钟惯独行遥枉新诗问流俗相思一夜断猿声
　　
　　秋日留别刘大
　　
　　十年分手隔山川乍见那堪又别筵白髪醉看青镜里黄花飘近羽觞前双湖积水啼孤雁独树髙原咽乱蝉何事最闗离恨切月眀重语旧筝弦
　　
　　二
　　
　　年少与君轻别离肯将清泪洒临岐那堪短褐飘蓬后不似寒牕剪韭时遥夜客心悬络纬隔帘霜影动辛夷十年此会仍分手何得杂尊复共持
　　
　　别刘山人
　　
　　十年身世尚间闗客里逢花好是闲连雁晚来何处下孤舟江上几时还寒云野寺愁中雨迭嶂青■〈犭员〉梦里山流浪未成归隠计对君空有泪潺湲
　　
　　梅花城观兵
　　
　　宛马萧萧鸣北风时平闲却射雕弓千家山郭潮声里几曲营门栁影中道满旌麾严虎帐庙喧箫鼓祀龙宫玉门定远遥堪羡白首为儒感慨同
　　
　　梅城夜泊
　　
　　泽国秋风旅雁飞海天愁思正依依孤城背岭闲吹笛白露横江又湿衣砧杵远村寒事早市桥残火夜渔归兴来且醉梅江月遮莫乡原落梦微
　　
　　梅江旅夕
　　
　　澄江如练绕枫林仙峤横江带夕阴秋满山城飞一雁门临潮水抵千金白云几处懐亲梦黄叶他乡在客心无那愁肠偏爱酒戍楼寒鼓又霜砧
　　
　　中秋对月
　　
　　风笛楼前万叶干碧天如水浩漫漫鸿声远度黄姑小兎影斜临玉镜寒塞北将军空倚恨湘南游子莫凭栏异乡今夜堪惆怅何处明年更独看
　　
　　客中歌越调
　　
　　遥村灯火絶人行一曲凄凉对月眀山叶下时孤雁冷邻鸡啼断百虫鸣黄沙碛里霜天梦白草边头日暮情欲变商音谁感激满天凉雨送余声
　　
　　经冯氏先茔
　　
　　音容别后远悠悠寥落他乡土一坏野水寒禽空对客夕阳红树更闗愁手披荒草孤坟在泪洒残梅一笛秋淮海十年多少恨几人归塟故山头
　　
　　行次海上
　　
　　晚风吹酒动离颜别路萧条草树间积水乱流疑梦渚一峯中断似君山鸡鸣海曙寒潮小雁引秋声落叶闲行李飘飘又何往暮云飞鸟也知还
　　
　　别林十一恭并冯生二女儿
　　
　　逢君江上草萋萋乆客将归路欲迷日暮孤舟空荡漾天涯斗酒又分携青枫孤屿潮声小积雨芳洲蔗叶齐亲爱重逢更何日野云流水隔东西
　　
　　行次淮安甘蔗因悼同门友被谴没于京
　　
　　伤心不见旧同游离思萧萧醉未休暮雨门临青蔗圃夕阳潮到白沙洲几家烟火遗民在千里江陵去国愁莫怪行人倍惆怅羊昙何事泣西州
　　
　　寄清江隐人
　　
　　平远台中醉盍簮粤王台上惜分襟单车映月经槐里孤棹移家入桂林沧海到来无旧业白云归后更何心豪华近付东流水谁笑闲门碧草深
　　
　　秋半山中
　　
　　南北云来孤屿青岛花苔叶露先零天涯月出人随影夜半幽林犬吠萤僧榻焚香留偈别军城吹笛带愁听遥怜旧好佳期在应买黄垆醉未醒
　　
　　宿陈八家楼
　　
　　世上悠悠多弃贫惟君髙谊始相亲升沈独恨长沙别南北谁怜失路人吹笛闗山明月上到楼钟鼓梦家频江湖风浪连城起何处飘飘托此身
　　
　　西林感旧
　　
　　十年重过谢公楼千里离心感旧游江上行人孤笛晚路傍离黍几家秋浮云世事如春梦流水年光易白头别后芳原那可问寒■〈犭员〉野鸟自堪愁
　　
　　懐刘君弟从京口军
　　
　　别离江上语依依黄叶原头雪渐飞孤剑独随邉将远封书遥寄塞鸿归兰陵夜静休闻笛北固天寒正捣衣何处看云倍惆怅野■〈犭员〉湖水旧山扉
　　
　　书懐简刘大
　　
　　客庭风雨似秋天转忆浮生事渺然病发到来同落叶故园归去是何年凄凉尘梦遥钟外迢递乡心夕鸟邉萍水不堪流浪远此行偏动故人怜
　　
　　二
　　
　　海上残春积雨香旅懐谁为落花伤未须对酒惊蓬鬓且喜移家近草堂匹马寒原香渐远百虫孤馆夜偏长太常峯顶闲宵月尽付离人照断肠
　　
　　书林二宅洋江春晓图
　　
　　东风闲扬薜萝衣水国苍茫共掩扉砧杵晓声寒外尽闗河春色鸟邉归丛兰露下湘魂远深树云来楚望微惟羡长吟北牕里风流宁减谢玄晖
　　
　　别朱大
　　
　　木香花发是清眀杜宇声来减客情远道春深那忍别一樽江上且同倾青塘白马门空掩积雨寒山暮独行相识非君相慰藉乱离心事有谁平
　　
　　挽林隐逸
　　
　　家住双旌乆不回一瓢江上独倾懐篝灯坐听风林雨繐帐闲荒药径苔西州别后羊昙泣楚泽春深宋玉哀我欲持觞酹芳草夕阳何处是泉台
　　
　　送友人流西源
　　
　　凤林闗路远悠悠惆怅行人过陜州渭水寒流秦塞晚灞亭残雨汉原秋玉门壁垒行应遍白苇黄榆梦亦愁江海同人今已尽南冠何事到君头
　　
　　白云庵
　　
　　白云深处旧岩扉苔藓苍苍一径微翠壁红泉分鸟道石林精舍挂僧衣三峯月出闻猿断五粒松香见鹤飞今日置身千仞表了然心地发清机
　　
　　赠刘友
　　
　　仲蔚门深远市尘隠居何用叹清贫薄田岁岁聊供祀先垄青青只近邻夜织灯前催妇早晓书帘下课儿频林泉兹事仍堪乐犹胜支离笑此身
　　
　　题墨梅烟月景
　　
　　林下花香雪更繁萧条苔径共谁看空香半入闲僧定霜影全侵梦鹤闲任逐邻歌江上发恐随邉笛月中残故人天外遥相忆欲寄南枝愧独难
　　
　　题欧阳明府江山草堂巻
　　
　　（阙）源山下草堂开竹杖黄冠日往回雨带新潮低卷幔云连孤岛落衔杯闲棋每忆林间榻静钓犹思石上苔嘉政只今人共说未应陶令赋归来
　　
　　送刘监生还京
　　
　　官船一棹大江流才子还京赋远游帆带夕芜依御苑梦随凉月到家楼长淮雁影催寒曙近郭砧声报晚秋此度金门应早达莫令乡舍乆淹留
　　
　　寄刘三知已
　　
　　客居风景似湖南长羡山中酒共酣归梦几回梧叶雨懐人多在菊花潭空林野雪闲相待魏阙青云远自惭闻说茂陵仍卧病独将心事问谁堪
　　
　　文笔山房为延平郡造士朱员赋
　　
　　文笔山深隔翠微清晖迢递映书闱门临絶涧逢人少帘卷孤峯见雁飞四壁泉声喧午梦半帘藤影落秋衣潭津自昔多才俊词翰如君世所稀
　　
　　书番阳戴氏侍萱堂巻
　　
　　乐平才子旧知名曾是清朝被宠荣萱草别来应有梦白云频望不胜情闗河迢递娱亲舍铜绶淹留近海城他日锦衣回首去故园鄱水有余清
　　
　　题岳阳楼壁
　　
　　凌空飞构欎嗟峩无那湘山逞树柯云梦晓烟随鸟没洞庭秋色巻帘多灵妃鼓瑟声犹远仙侣题诗墨未磨更借桓伊三弄笛倚阑听断暮钟和
　　
　　山水图
　　
　　城隅山水共清晖城下居人半掩扉远树微钟随去棹夕岚残雨到行衣潮来絶岛天邉小日落孤云鸟外归为问沧浪垂钓者白头何事未忘机
　　
　　奉答陈沧州
　　
　　朝来空馆思依依回首闗河一叶飞沧海断鸿看又到故山明月几时归萧条短发临青镜飒沓秋风度客衣唯有沧州知已在未应尊酒顿相违
　　
　　春初忆故人
　　
　　杨栁初青雁北归海天愁思共依微青山怅别频劳梦野馆逢人欲换衣花外看云孤兴远溪邉对酒故人稀相思更有前期在未必同心与愿违
　　
　　斋居喜故人陈希召见过仍别去
　　
　　劳君轩佩问荆扉客里相逢思转迷芳草断云惊别乆青山明月旧游非瀛洲迢递愁中望海树苍茫鸟外微别后思君何处是荒原残日草依依
　　
　　竹下酌
　　
　　远携壶榼上幽林竹里行厨共盍簮龙影乱浮瑶席润凤毛低拂玉杯深潭心气爽人难醉谷口风微鸟自吟更约抱琴重载酒风流何啻到山阴
　　
　　江城夕眺
　　
　　荒城百雉欎嵳峩城下风来涌漫波云静遥天飞鸟迥潮平孤屿夕阳多风帆点点迷烟树山磬迢迢度薜萝十二危阑都倚徧闗心无那月眀何
　　
　　夏日过周六园林因有茶瓜之会
　　
　　凤岗峯下旧荆扉龙眼阴阴暑气微海上云山迢递见林间车马往来稀风揺竹露沾纱帽鸟蹴藤花堕客衣不为茶能留永日主人谈笑却忘归
　　
　　三山送客归钱塘
　　
　　无诸城外树依依乳酒山瓶送独归吴岳苍茫天外出浙河迢逓鸟邉微离心漠漠随流水征马萧萧向落晖归到故园明月夜候门童子笑牵衣
　　
　　夏日过琳宫
　　
　　琼馆迢迢隐碧岑平时钟磬出空林苔因暑气侵仙帙鹤伴闲云对客簮小洞石泉香洗药古坛松树净横琴欲谈火枣交梨事愧杀红尘一片心
　　
　　过炉峯寺缁锡京行廊庑萧然徘徊而还
　　
　　西风缾钵去依依寂寞空门客至稀花径路苔行鸟迹竹林空翠湿人衣翻经榻下余残叶施食台中半夕晖惆怅松枝犹未偃却令玄度独行归
　　
　　送邑造士贡京师
　　
　　朝逢游子拂征鞍花屿江城解佩环供帐早莺啼越岸驿程春树绕淮山金门烛影趋朝入璧水书生听漏还此后桥门应见月相思人在五云间
　　
　　春过岩泉寺
　　
　　远公潇洒在东林竹里闲扉隠翠岑祗树春来忘色相昙花空里见禅心白云半岭迷香界孤磬中峯出梵音此地从来堪习隠浮生几度得相寻
　　
　　路傍栁
　　
　　袅袅官亭黄栁枝乳莺啼断緑杨丝影留年少看花骑色借邻姬卖酒旗闺里岂堪牕外见天涯谁忍笛中吹托根不合临长道空与行人赠别离
　　
　　题故人山房壁
　　
　　薜萝深隠似仙家半亩荒园祗种茶涧口香泥行鸟迹帘前春雨落松花遥钟漠漠青林晚远瀑淙淙白日斜拂壁为君书此去明朝相忆隔烟霞
　　
　　拟题黄鹤楼
　　
　　黄鹤山前黄鹤楼楼前江水古今流英雄寂寞余芳草鹦鹉凄凉但远洲汉口月眀鸿影度武昌云断笛声秋行人更莫频登览铜辇时逢帝子游
　　
　　送邻子为僧
　　
　　朝捐初服制袈裟暮扫尘踪便出家钵洗维摩溪上月心依支遁寺前霞林端引水时浇枣雨后烧山学种茶待得蒲团成烂草少林枯树也开花
　　
　　送人使琉球
　　
　　扶桑无路但行舟才子今持汉节游自是皇威均雨露故将冠冕化琉球风波浩荡蛮天晓岛屿空蒙瘴海秋早晚星槎归上国殊方休起见京楼
　　
　　拟唐刘文房青溪口送人归岳州
　　
　　青溪栁色动离愁江水苍茫送客舟两岸断烟看踯躅半天微雨听钩辀洞庭月傍君山晓湘浦云兼梦泽流归去故园如忆别秋风应倚岳阳楼
　　
　　送人之温陵牧
　　
　　温陵出守君恩重五马频嘶怅别难斗酒不堪留客醉一麾今去共谁讙刺桐见月横琴坐金粟行春露冕看但使甘棠公讼简香名应是到朝端
　　
　　次塘行人擢浙江宪副
　　
　　一经曾采泮池芳况是天朝被宠光宫栁远随骢马色苑花遥惜绣衣香云开浙水腾秋隼天入荆蛮涌晓霜莫向钱塘追故事六和髙塔野烟凉
　　
　　游鼓山天风海涛亭
　　
　　髙亭上与翠微连漠漠风涛际海天吴越百城飞鸟外琉球孤岛断云邉灵源洞古人稀到青草池空凤杳然深愧远公相问姓自非玄度亦逃禅
　　
　　夏初登西石兰若懐洽公
　　
　　兰若春归雨霁天凌空台上独闻蝉岩扉碧藓凝僧榻林径孤云宿梵筵祗树阴阴啼野鸟断钟杳杳出人烟洽公住处今陈迹日暮悬灯益惘然
　　
　　拟唐王摩诘积雨辋川庄上
　　
　　石林迢逓辋川斜积雨烟空见枣花翠壁红泉分鸟道白云芳草半人家木兰柴口朝行药白石滩邉暮浣纱缨冕向来真外事欲从林叟问烧畬
　　
　　仲夏过灵瑞招提
　　
　　夜半青山有梵音晓携清兴问珠林烟霞路转禅扉静薜茘花香野殿深旧入影堂空叹逝新来释子未知心应怜法社荒凉久祗苑何因复布金
　　
　　寄郑助教兼似胄监诸友
　　
　　斗酒东城送别时马前杨栁緑烟丝桥门到日闻莺早乡信逢秋寄雁迟璧水独寻麟凤去故人谁与薜萝期为言六馆诸才俊好向春风折桂枝
　　
　　晚晴登沙阜望海屿偶赋
　　
　　夕芜残雨半沙丘沙口行吟独布裘几处人烟分水国数村鱼鸟尽枫洲云归岛屿千峯白风逓江潮五月秋荣辱升沈君莫问沧溟东逝更悠悠
　　
　　借龙华琳宫避暑
　　
　　避暑林扉兴不穷仙家遥借翠微峯云间鸡犬稀人迹石上莓苔见鹤踪氷簟更寻花处月角巾闲挂鸟邉松自从心境清凉后却笑尘中万事慵
　　
　　送人游武夷
　　
　　闽州山水独清晖九曲仙源世所稀剑浦夜天烟外小幔亭溪树鸟邉微胡僧共饭骊珠钵羽士相逢薜茘衣玉女峰南孤磬里知君今去欲忘归
　　
　　送陈延用任潮州郡幕
　　
　　潮阳赞画新恩重斗酒临岐且共欢落日亭亭将别棹垂杨袅袅拂征鞍蛇山断草峦烟积鳄渚沧波瘴雨残案牍清时贫似水香名应是到朝端
　　
　　送陈二林粮长运军储之海城
　　
　　搜粟当年曾作尉富民何事亦封侯却令大姓専输饷谁信军储借上筹千里帆樯秔稻白百城烟水鼓鼙秋仍闻部曲多穷卒此日遥分主将忧
　　
　　拟唐窦遗夏夜宿表兄宅话旧
　　
　　茉莉花香暑露清芰荷髙馆月微明伤心欲话他年旧握手空惊此日情青镜流年头共白緑樽深夜酒同倾预愁别路枫洲外千树蝉声送客行
　　
　　闻士仁兄擢广东邑令
　　
　　佐县吴江独冶繁曳裙无复在王门风霜不改平生节雨露还沾此日恩马首未应趋岭徼鹊声先尔到家园白沙堤上如休骑须与连枝倒玉樽
　　
　　秋日旅懐
　　
　　西风残叶带荒沟旅馆谁堪宋玉愁岐路自伤孤客暮云山空见断鸿秋家林旧业余青草萍梗生涯任白头几度扁舟吹笛夜令人归梦满东流
　　
　　粤城懐古
　　
　　无诸建国古蛮州城下长江水漫流野烧荒陵啼鸟外青山遗庙暮云头西风木叶空湟曙落日人烟古垒秋借问屠龙旧踪迹断矶寒草不胜愁
　　
　　题处士山房
　　
　　数亩闲园一布衣薜萝深处市声稀酒醒别墅寒猿啸客散空林夜叶飞翠壁红泉分药径清池白石映柴扉长安道上多车马何事丘园便息机
　　
　　中秋宴集分韵得清字
　　
　　广寒宫殿凉如水坐对清晖欲二更但使玉樽频注酒莫令银甲少弹筝窓含野烧明还灭帘卷星河浅复清尘袜不禁风露冷恍然身世在蓬瀛
　　
　　暮归沙堤
　　
　　十里黄沙海上头数株榕叶半沧洲西风禾黍平侵户落日云山远带楼雁影萧萧孤笛暮砧声杳杳几家秋候门稚子牵衣笑不省微霜着敝裘
　　
　　送王董教归沔阳
　　
　　祖道黄花白露寒江亭浇酒怅离颜脊令共向沙头别鸿雁分飞雨外还梦渚云开三峡水汉阳帆带五华山泮林此后应相忆莫道王音滞楚闗
　　
　　灞陵衰栁
　　
　　昨夜微霜落灞桥数行官栁正萧萧听莺坐处空残叶系马门前有旧条色借青娥双晚黛声随急吹度寒蜩秦山送别那堪折应把离情寄玉箫
　　
　　拟卢允言晚次鄂州
　　
　　日夕卸帆黄鹤浦三湘夜色带霜天风鸣岸叶潮初落月到船窻客未眠邻笛凄凉临野水驿楼迢逓隠江烟年年踪迹犹萍梗肠断孤云若个邉
　　
　　送人致政还吴中
　　
　　朝辞印绶发如霜匹马东还路渺茫独树断云吴苑暮孤城残雨海天凉秋风祖帐人难别黄菊家林酒正香早晚薜萝花下醉白云飞近遂初堂
　　
　　春日游山寺
　　
　　东林雨后树苍苍巾舄乗闲到上方双涧鸟鸣延语笑半林花气袭衣裳机闲寳地禅俱寂心寄空门累亦忘自愧此身人代里何因栖遁远公房
　　
　　赋得牡丹因感旧游同軰
　　
　　洛阳城里卸吟鞍几度侯门看牡丹色借阿环娇上马香分弄玉醉乗鸾铜驼月色人何在金谷春归梦又残惆怅旧游今寂寞一枝浓艳共谁看
　　
　　送僧游天台
　　
　　雁荡天台东路遥赤城霞色带层标青山乞食林中晚沧海浮杯夜半潮下界人烟分岛屿上方钟梵出云霄尘踪自愧迷津乆愿得从师度石桥
　　
　　夏初登乌石兰若懐洽公
　　
　　宿云台下旧丛林忆昨从师听梵音灯影夜窥猿鸟近茶烟风扬薜萝深萧条香界栖禅处寥落空门叹逝心欲问影堂何处是桄榔孤树一蝉吟
　　
　　赠老医
　　
　　卖药囊中况有钱长桑亲诀旧曾传心知肘后岐黄秘老向人间草木年杏满香林澄夕露桔垂秋井漾寒泉祗今黄髪青山里无那看云日醉眠
　　
　　与道人期不至
　　
　　独鹤孤云无姤氛漫期飞斾到人群林间半榻虚晴翠天外三花又夕曛尘世几回逢甲子青山何处访茅君想因醉倒麻姑酒辜负名香手自焚
　　
　　拟唐姚合赠王尊师
　　
　　羽客吹笙何处去黄花古路薜萝间寥寥鸡犬云中室渺渺烟霞海上山白鹤夜归经欲尽黄粱秋熟梦初还尘生未免縁浮累几度逢师每厚颜
　　
　　僧房燕别故人还山中
　　
　　苔藓苍苍野殿凉别离遥借赞公房云间驯鸽窥瑶席谷里昙花泛羽觞对酒不将萍梗恨还山应制薜萝香江湖秋水多鱼雁思尔封缄寄草堂
　　
　　舟次水驿寄闗外同志
　　
　　帆落秋风酒半醺驿楼津树大溪濆夕阳鸿雁舟中见眀月梅花笛里闻独客秪今犹浪迹故人何处更离群盍簮尚有清宵梦只隔闽闗一片云
　　
　　梦游天台
　　
　　赤城霞气映秋山万仞丹梯梦里攀沧海猿啼风叶冷石侨僧去暮云闲泉飞绀苑三花夕天近瑶京一鹤还何处微钟霜外断觉来眀月旧乡闗
　　
　　送人赴衡州府推官
　　
　　清献曾闻尚节推料君应与故人期且倾緑酒留簮佩莫对黄花促路岐衡岳雨晴飞鸟外潇湘云巻下帘时悬知官下多乡思回雁峰前好寄诗
　　
　　金陵客夜
　　
　　官槐夹道暮鸦鸣匹马那堪客帝京红烛夜窻千里梦青山明月异乡情白门寺里霜钟断金水桥头晓漏清陌上相逢空借问几人争识马周名
　　
　　拟唐张文昌送汀州元使君
　　
　　出临汀守承恩重驲路遥遥几日程五马不辞为郡远一麾应是到官清鄞江地古铜盐富闽徼天寒瘴疠轻但使政平公事少木樨花下日闲行
　　
　　霜后燕别
　　
　　小堂红烛吐烟清钟漏微微出县城赏地不堪人又别离筵莫厌酒频倾星河巻慢浮霜影砧杵谁家起夜声眀发空江分手去片帆天外挂离情
　　
　　奉寄郑助教
　　
　　海国霜寒断雁飞五门何处整朝衣凤台月色空中白长乐钟声马上微中岁一官仍独冷西胶三礼似应稀杜陵别后襟期少谁共樽中醉落晖
　　
　　春暮山家
　　
　　花落闲园杜宇飞半溪流水映柴扉茅檐寂寂云来暝苔径苍苍客到稀洞口青猿啼近榻林间驯鹿息尘机长安年少多缨冕不似山中薜茘衣
　　
　　孟夏山居
　　
　　卜居曾费买山钱林下萧条屋数椽絶涧垂萝时见瀑緑槐残雨昼闻蝉潭邉鹿过疑盘谷岭口人看似辋川自是幽栖无外事闭门闲看养生篇
　　
　　送人入楚
　　
　　斗酒官亭醉未休春江解缆倍离忧闽闗夜月舟中别梦泽沧波马上游漠漠暮云夔子国潇潇黄鹤汉阳楼此行若听王门漏莫作兰台宋玉愁
　　
　　送邑造士贡京师
　　
　　栁亸花娇莺复飞临岐杯酒思依依沙头解缆辞亲舍马上看山入帝畿禁邸曙钟惊别梦桥门新水映行衣遥知阙下承恩重六馆才名似尔稀
　　
　　访僧不值
　　
　　万松阴里隠禅扉一上中峰入翠微涧口緑萝侵岸帻林端祗树拂行衣春城乞食何人到沧海浮杯更未归此度寻僧应不遇泉声山影思依依
　　
　　送人游温陵
　　
　　送君南去栁条新匹马萧萧满路尘天近温陵常见日潮归沧海远无津刺桐叶暗千门曙紫荚花开四座春闻说此乡多寳贝昔时全盛只今贫
　　
　　客舎清明
　　
　　杜宇啼来欲暮春忽逢寒食倍沾巾萍踪每恨天涯别华髪空看镜里新故垄松楸应渐远异乡风景有谁亲经过几处堪惆怅浑是山阳笛里人
　　
　　上已游龙峰精舍
　　
　　香台迢逓隠中峰巾舄行寻避世踪胜槩独将孤鸟狎幽期还与野僧逢薜萝洞口云沾袖踯躅溪邉雨翳钟回首下方尘土近落花芳草思重重
　　
　　题沙堤陈氏园林
　　
　　佳君住处尽园林橘刺萝梢维隠心雨过沙山侵座冷春来池水映阶深衣沾菜色霜前屐帘卷花香月下琴自喜应无铜墨系时时来往得幽寻
　　
　　暮春游冶城鸟石山
　　
　　子规啼断欲春归鸟石苍茫入翠微鸟道阴阴人语絶禅房寂寂磬声稀桄榔叶覆经冬雪踯躅花残未夕晖回首驿程西上路明朝离别漫沾衣
　　
　　夏初筹岩
　　
　　筹峰迢逓出髙林苔径苍苍洞穴阴独树断云孤鸟下乱山残日一蝉吟双溪鹿过泉应碧丈室僧归月又深几度欲携招隠兴緑萝花处息尘心
　　
　　孟夏山中
　　
　　回溪风泛落花深啼鵙声中见緑阴半壁白云浮几席一帘晴翠袭衣簮幽栖也作懐人梦髙卧犹悬恋阙心自笑渊眀偏爱酒山林寥落久无金
　　
　　送人游鼓山
　　
　　灵源洞口白云飞君去凭髙入翠微闽越故城闗外小琉球孤屿鸟邉微天花寂寂逢僧宇林吹飘飘扬客衣若对凤凰池上月顿令心地亦忘机
　　
　　寄郑助教兼似胄监诸友
　　
　　奉诏西游匹马迟金陵山水帝王畿乡书见雁休愁寄官舍闻莺晓梦归白首桥头听夜漏青云池馆醉春衣遥怜璧水多麟凤天子临雍世所稀
　　
　　送同志往寺读书
　　
　　一灯寒夜掩空门万巻经书自讨论身寄河沙离独劫心游洙泗得真源天花细逐芸香落法雨微滋带草寒知尔逍遥钟梵里学成休负远天恩
　　
　　天王寺避暑
　　
　　溪口长藤半落花绀园开士具袈裟林端香度禅扉净谷里云归鸟道斜氷簟临风开白榻玉盘贮水割甘瓜坐来心境微凉夕更喜山童解煮茶
　　
　　赠丘道士还龙虎山
　　
　　吹彻瑶笙一鹤东只含明月喷芙蓉到来沧海樽前雨归去丹丘鸟外峰月洞夜凉蟾养魄露房秋早鹿生茸仙裾玉佩悠悠去未拟人间几日逢
　　
　　秋夜饮
　　
　　残栁烟空泣露蝉夜堂红烛照长筵门临一叶秋声里帘巻秋风夕鸟邉且纵芳樽吟緑水莫将青镜叹流年兴酣耳热忘头白不觉清宵刻漏传
　　
　　秋宴御风台
　　
　　御风仙佩影沉沉草满荒台翳夕阴千里沧波天外合七闽秋色雁邉深寒花委露沾歌席残叶飘风堕客簮但得玉壶频有酒此身长健且登临
　　
　　拟游洞庭
　　
　　微风孤棹洞庭游千里沧波一镜秋连雁远钟云梦泽断猿残笛岳阳楼巴陵雨霁君山出蜀道氷消楚水流欲吊重瞳何处是苍梧瑶瑟不胜愁
　　
　　月夜有懐同志
　　
　　谁家羌笛暗飞声越海城头片月眀邻杵不堪霜下听塞鸿偏向夜中鸣故人久近沧波远明镜愁看白发生几度相思孤枕梦满庭风月不胜情
　　
　　闻王介轩偕诸公登伸蒙岩作
　　
　　骂巢人去青山在白石岩扉薜茘阴絶涧未霜残叶烂半林微照断云深萧条香界无僧迹寂歴寒花见客心遥想罢官多乐事风流时有谢公吟
　　
　　送邑造士李良岁贡之京
　　
　　木落霜寒断雁鸣六平峰下送君行孤帆杳杳辞亲舍匹马翩翩入帝京禁邸疎钟朝佩影桥门孤烛夜书声遥怜得桂青霄上应愧山中独隐名
　　
　　游东观
　　
　　群山飞翠六平峰琳馆依稀第几重心远独随云鹤去机闲应共羽人逢三花影落坛邉树五粒春飘石上松借问仙源在何处白云迷却往来踪
　　
　　春城送客
　　
　　江城春半栁依依客里相逢又远违谷口花深迷去骑天涯草緑带行衣云开越水千峰出路绕闽闗一雁微想是故园佳丽地候门童子喜君归
　　
　　将入蜀留别同志
　　
　　蜀道歌来谁共悲明朝还是拂征衣剑门积雪人行少栈石连云鸟度稀白帝陵邉春树尽锦官城下夕阳微旧游谩有相思梦万水千峰几日归
　　
　　留别方丈友
　　
　　萍踪无定暂追攀又向烟萝怅别颜习静岂知离思苦劳生应愧道心闲疎钟远火舟中夜独鹤孤云梦里山此后相思何处是寸心遥在翠微间
　　
　　拟唐韩君平送长沙李少府入蜀
　　
　　世路何如蜀道难临岐谁不怅离颜湘潭骑影寒流外巫峡猿啼夕照间夜火锦城江上驿暮云剑阁鸟邉山秋来应有相思梦莫惜音书寄往还
　　
　　寄博罗林董教
　　
　　几年（阙）着儒衣两度持衡坐棘闱岭海路遥归梦断蛮天雁少寄书稀时清岂叹官如旧道在宁忧禄尚微闻道故人多鹗荐纷纷环佩满王畿
　　
　　寄宁徳林训迪
　　
　　忆君时复强登楼云树苍茫怅别愁两地情多孤夜月十年官冷旧沧洲鹤林山色当杯緑鲛室潮声到县秋早晚香名应更达泮池何事乆淹留
　　
　　赋得茘枝送人之燕蓟
　　
　　昔年髙品满长安蓟北空闻火剂团闽雨带花飘别路瘴云和叶拂征鞍离杯醉擘丹砂颗纎手娇传碧玉盘明发幽州千里外竹笼遥寄也应难
　　
　　游广陵
　　
　　海门潮落见瓜州云树苍茫马上游千里河山归禹贡百重烟水入淮流芜城积梦璚花月隋苑伤心碧草秋二十四桥人静夜为谁犹倚木兰舟
　　
　　僧房宴别故人还山中
　　
　　石林秪树隐层阿却向空门别奈何残烛夜深泉影尽离筵宾散月眀多还山逸兴休鱼佩避世闲踪卧女萝城郭云林从此别晓钟声里唱离歌
　　
　　题冶城开元寺
　　
　　城里青山闻梵音灵源髙阁影沉沉鸟邉祗树人烟近象外云花野照深苔色满廊行履迹月明空界印禅心自怜人代多氛垢未得焚香礼遁林
　　
　　华石上人见过
　　
　　久沦尘俗愧缁衣曾是三生石上违愿得远公留半偈也令玄度发清机金沙堤晓香中别祗树林深定里归独鹤孤云无住着却令方外故交稀
　　
　　登冶城万岁塔
　　
　　絶顶层标出半天千山宫宇翠微连云飞百粤沧波外鸟度千峰夕照邉平远台空秋佩冷毘卢阁静夜灯悬屠龙射鳝今何在蔓草荒陵几度烟
　　
　　拟登金陵凤凰台
　　
　　髙台犹有凤凰名台下金河绕帝庭淮水漫流千古恨钟山还带六朝青风樯积雨丹阳渡酒幔寒花白下亭欲把一杯招李白海天霜雁晚冥冥
　　
　　拟游君山寺
　　
　　独向巴陵上小舟君山迢逓镜中浮猿啼古木云邉迥鸟度灵花象外幽烟磬夜寒云梦月天香朝泛洞庭秋更随野衲看灵异惆怅皇英墓下游
　　
　　秋过紫云洞
　　
　　仙源迢逓紫云间逸兴逢秋偶独攀辽海鹤归空夜月瑶台人去但荒山苔邉积水流天镜鸟外遥峰点翠鬟石竹房中孤磬晚此身那似野僧闲
　　
　　题吴汉津远游巻
　　
　　独衔君命出神州吴楚青山马上游千里闗河分禹贡百城烟水入闽秋镜湖乡梦浮仙棹锺阜归期忆凤楼闻道星轺明且别王程犹恐乆淹留
　　
　　送刘炷归菊潭
　　
　　春深花里未成欢何事秋深惜别难沙堰醒来枫叶变江潭归去菊花寒鱼风巻幔鸣琴坐蚌月临牕对酒看此后相思应不远也须双鲤报平安
　　
　　喜潘元润至
　　
　　金沙堤上见潘安自愧林居尚鹖冠明月青山应乆别黄花緑酒又同欢空洲日暮孤鸿断岐路霜飞远树寒明到龙江重回首别离浑是梦中看
　　
　　题沧洲野堂巻
　　
　　白沙门外水粼粼懒漫还宜漉酒巾华发任随风叶冷逺心惟与海鸥驯秋经泉石偏多梦老向丘园有几人闻道壶觞仍爱客风流能待布衣贫
　　
　　二
　　
　　大堤深树绕髙原渔榜蒹葭接（一作野水晴烟带）逺村江上只留三畆宅人间不记五侯门青林白鸟闲书幌细雨飞花送酒樽■〈冉阝〉得相逢乘一醉故园山水也忘言
　　
　　草泽狂歌巻四
　　
　　●钦定四库全书
　　
　　草泽狂歌巻五
　　
　　（明）王恭
　　
　　撰
　　
　　○七言絶句
　　
　　二乔图
　　
　　双娥娇掩为谁颦反被荣华误却身回首东呉何事业野烟寒水更愁人
　　
　　登西石岩不与口占
　　
　　狂客登山逸兴新欲同清兴愧无因此身得似同林鸟飞去飞来不属人
　　
　　画马图
　　
　　淮泗云空苜蓿齐圉人牵出踏青泥金舆不恋西池赏虚负天寒十二蹄
　　
　　种黄精
　　
　　手种黄精只半畦草根时见叶初齐不知门外残春雨多少飞花踏作泥
　　
　　海市晴云图
　　
　　燕蓟云山王气收行人犹自问登舟秪今海子桥西月独照湾河水尚流
　　
　　山水扇面
　　
　　茅舎青山少四邻萧条苔径絶红尘相逢试问山中事老向林泉有几人
　　
　　二
　　
　　鸟外埀阳覆石矶隔江晴翠晒行衣苍苔野径柴门尽相对云山共息机
　　
　　三
　　
　　夕阳溪上掩荆闗渔浦风村杳霭间莫学林僧解忘世有钱莫买沃州山
　　
　　春山欲雨图
　　
　　寂歴青山静赏机野情那似宦情微抱琴欲渡湘江去云暗苍梧雨欲飞
　　
　　韩信报金漂母
　　
　　恩沾一饭尚知酬义重纲常岂负刘惆怅淮阴何事业断烟寒草不胜愁
　　
　　古木山禽图
　　
　　梁王池苑罢经过古木残云奈尔何莫放流音空袅袅行人长少夕阳多
　　
　　雪滩鸂■〈氵勅鸟〉
　　
　　北风吹雪渡河闗家近潇湘梦亦闲犹胜寒环旧时雀孤飞正在纥干山
　　
　　秋水鸳鸯
　　
　　宫瓦凌秋飞早霜绣衾遥夜度余香自然影落空潭水不管人间更断肠
　　
　　双美人吹箫
　　
　　黛娥双染为谁娇长信深沉夜品箫一曲梁州相倚恨露花如水上芭蕉
　　
　　宫人春思图
　　
　　君恩那似栁条轻门外金舆暗度声独立长门春又晚一帘闲草上阶生
　　
　　早寒
　　
　　客舎迎寒独未归白云乡树逺依依西风黄叶如相识故向山阳笛里飞
　　
　　送人之蓟丘
　　
　　怜君迢递蓟门行匹马闲嘶问去程泸水燕山何日到秋风吹雨湿金茎
　　
　　台城送客之广陵城
　　
　　金陵树里送行舟二十四桥春水流肠断琼花天上去更无歌管下扬州
　　
　　忆山中精舎
　　
　　一从巾舄别林扃清梵香台梦里经遥想秋来风露冷芭蕉抽叶几回青
　　
　　寄越城知已
　　
　　郡楼寒夜响悲笳梦里还乡路益賖莫道故人消息近越王潭水即长沙
　　
　　寓意
　　
　　南苑花红北苑稀美人楼上泣罗衣同时种树应皆落何事秋风却后飞
　　
　　客中夜雨
　　
　　孤阁悬灯暗复明满林凉雨落秋声别来多少湘江水尽向苍梧叶上倾
　　
　　题墨菊兰
　　
　　霜落枫林秋气髙霜黄烟翠积湘皋青林酒醒西风急剩写离情寄楚骚
　　
　　二
　　
　　湘江闲唱九歌声栗里应辞五斗荣谁谓风来秋物冷露黄烟翠不闗情
　　
　　经懐安有感
　　
　　岊河江水古今流送尽年光与客愁莫叹寒门空草色五陵佳气散成秋
　　
　　水墨蒲萄
　　
　　西塞秋风寒露飞草龙珠帐正依依不知五马縁何事转羡凉州一斗微
　　
　　题猿图
　　
　　西风残叶响秋江树抄青猿挂影双因忆孤舟经峡口数声随雨落篷窗
　　
　　题小景山水
　　
　　云山迢递树苍苍春水微茫带野航欲傍渔郎深隐去武陵虽好是他乡
　　
　　口占寄友
　　
　　青草平湖白鹭飞石门烟树半晴晖菊潭对酒闲埀愰谁向筹峯共采薇
　　
　　彦魁题梅
　　
　　霜花映水夜含虚画角声中片月孤一自罗浮清梦觉又随香影到西湖
　　
　　明老题梅
　　
　　东阁髙人不见寻孤芳只合老山林知心尚有青天月照见岁寒氷雪心
　　
　　题茅斋霜月
　　
　　猿断霜空烛影微半林孤月掩荆扉五陵年少皆缨冕何事寒山独布衣
　　
　　野航风雨
　　
　　枫树萧萧野水西楚天云雨正凄凄沧江欲暮风犹急谁泛扁舟更出溪
　　
　　题木芙蓉
　　
　　西风吹袖玉颜酡揺落秋襟奈尔何一自雁池清赏后梁王宾客已无多
　　
　　林彦衡典教因山余以墨竹寄之因题于上
　　
　　好是篔筜玉一枝露寒金薤影离离泮林官冷闲看画知尔家园落梦思
　　
　　白莲圗为鄱阳戴处警赋
　　
　　素袜凌波緑锦裳参差环佩夜微凉青芬已在瑶池上况是承恩雨露香
　　
　　书云山小景
　　
　　野杖闲行日未曛商歌休使世人闻生平最是知心者秪有青山共白云
　　
　　胡人牧马图
　　
　　海子桥边卸马鞍燕山秋草色漫漫百年王气和烟散徃事空从画里看
　　
　　暮春雨中作
　　
　　帘前花落杜鹃鸣棕叶萧萧半雨声迢递故园归未得天涯芳草揔闗情
　　
　　登鳯凰山仙人梯
　　
　　鹤山吹笙去不还空留梯石白云间尘凡自愧无仙骨独对岩扉试一攀
　　
　　道边松
　　
　　驿畔长松几百秋行人到此也生愁最怜毎被官军斫满地寒胶作泪流
　　
　　拟逰天台山
　　
　　赤城霞气映层标华顶遥临见石桥更到谢公登览处泉声山影晚萧萧
　　
　　送人归蜀
　　
　　蜀栈凌云不见行剑门烟树最闗情君家正在鱼鳬国出尽平川是锦城
　　
　　二
　　
　　剑门西望蜀江流白帝城边叶未秋归到山林何事业木棉花发杜鹃愁
　　
　　渔樵清话
　　
　　樵歌日日出林扉赢得身闲坐钓矶莫向相逢笑贫薄人生此乐也应稀
　　
　　摘兰
　　
　　寂寞深林野水濵可怜开落不逢人知音更有谁堪赠持与湘南放逐臣
　　
　　夏夜舟中
　　
　　碧潭遥夜小孤舟凉月清风揔是秋何事故人千里外江枫渔火共闗愁
　　
　　碧筒歌
　　
　　试折青筒当玉觞緑茎通处泻琼浆几回醉买西湖月卧载莲舟梦亦香
　　
　　题秋江待渡扇面
　　
　　孤庭枫树暮江头何事匆匆逐去舟莫向瞿塘滩下过两崖明月断■〈犭员〉愁
　　
　　山楼晚坐有懐同志
　　
　　緑萝烟暝夕阳收何处■〈犭员〉啼更倚楼京国故人分别久楚云湘水共闗愁
　　
　　山庄独夜
　　
　　草屋残灯夜转深竹边萤火照孤吟青山歴歴■〈犭员〉啼断储叶萧萧月满林
　　
　　逺浦归帆
　　
　　逺浦归舟鸟外还棹歌迢递过前滩丹枫树里帆初落多少青山夕照间
　　
　　秋山暮归
　　
　　桄榔枝上夕阳微寂歴秋风吹葛衣回首前溪灯火起阴虫声里扣荆扉
　　
　　二
　　
　　白云迢递乱峯深谷口斜晖转树林归到茅斋灯火夕不堪黄叶与秋砧
　　
　　秋日逰皇恩寺
　　
　　莲宇经台花正香白云深映竹边房清逰惜共林僧别行听微钟到学堂
　　
　　春江送客
　　
　　江亭春树晓苍苍树里莺啼也断肠三迭阳关须尽醉东城门外是他乡
　　
　　山居即事
　　
　　门掩青峯野水间緑萝花暝鸟飞还纷纷车马红尘里何似仙家半日闲
　　
　　古镜
　　
　　匣里菱花重百金重重磨洗畏尘侵六宫只辨媸妍色不照孤臣一片心
　　
　　送人从军永宁
　　
　　忍泪含凄别四邻温陵南去栁条新殷勤试问边城卒年少封侯有几人
　　
　　采桑
　　
　　玉腕罗裙陌上桑南枝袅袅北枝长殷勤为谢青云客莫把黄金买路傍
　　
　　寄山中人
　　
　　佳君住处在深山髙卧林扉日日闲借问松间双白鹤何时相问到人间
　　
　　暮春田家
　　
　　鹁鸠低傍野田飞布谷声中半掩扉不愿五陵衣马贵但令州县往来稀
　　
　　夜投山馆
　　
　　野馆残灯暗复明子规声里客愁生緑萝洞口三更月何限乡山万里情
　　
　　听雨
　　
　　中酒空斋醉不眠萧萧鸣雨暮春天自怜叶叶芭蕉里拟是呉山半夜船
　　
　　送人归觐
　　
　　天涯长望白云飞此日怜君暂得归好是乡园春雨后落花风里舞斑衣
　　
　　暮春雨中作
　　
　　湘帘巻尽思悠悠目断遥天雨未收莫道故园无别恨落花流水也闗愁
　　
　　送屿南林虚白归
　　
　　情深那忍送君还海屿南隅雨未干归见渭阳如借问为言孙子寄平安
　　
　　梅城晓角
　　
　　玉壶淋尽报残更呜咽营门几度声明发不堪回首处梅花零落满江城
　　
　　二
　　
　　城乌啼断海东头三弄梅花起戍楼谁向营门看月色声声都是别离愁
　　
　　饮酒言懐
　　
　　竹亭花径小阑干緑酒新诗且共欢浮世相逢须尽醉青云都向命中看
　　
　　雨后登南楼
　　
　　雨过晴楼独上迟海云江树逺含滋繁华尽逐东流水惟有前山似昔时
　　
　　折荼■〈艹縻〉
　　
　　手挽长条刺拂衣淡黄疎白共芳菲五陵年少无拘系落尽残香未肎归
　　
　　赠释子赴阙
　　
　　逺随飞锡过闽闗迢递呉山共楚山遥想禁墀清梵晓泠泠钟磬五云间
　　
　　王昭君
　　
　　行辞女伴出深宫玉泪双埀向白龙几度毡庐歌酒夜胡王空惜旧时宫
　　
　　田家夜雨
　　
　　山雨潇潇静掩门绩灯影里戱儿孙棕榈叶上声声好不似天涯断客魂
　　
　　经山中旧宅
　　
　　柴门空掩树阴阴积雨荒苔路更深自是尘中那久往白云流水更闗心
　　
　　四月东湖泛舟
　　
　　荇花风袅断烟微共看兰舟泛夕晖篷下美人歌白苎緑荷深里白鸥飞
　　
　　贫士
　　
　　百金费尽不羞贫敛足衡门几度春昨日东风南陌上看花多是五陵人
　　
　　野寺尼
　　
　　情忆闺中悟已深空门纔到更澄心楞伽读罢禅初定野鸟林■〈犭员〉只共吟
　　
　　送人下第归桐城
　　
　　青云失路欲沾巾陌上愁看得意人归去青原山下路野花啼鸟故园春
　　
　　江城夕眺
　　
　　江头独树起孤烟江上云开雉堞连芳艹萋萋归鸟没望乡犹在夕阳边
　　
　　林塘夏夕有懐同志
　　
　　野树疎藤覆夕阴半池残水夏凉深相思护度空惆怅林下何时再盍簪
　　
　　钓溪
　　
　　山下清溪月様湾狐衣孤坐一丝闲五陵年少谁家子白马翩翩自往还
　　
　　池馆新秋
　　
　　西风池馆早凉归梧树萧萧一叶飞谁道秋来悲宋玉江南逰子更沾衣
　　
　　田家新酿
　　
　　数亩山田沉一秋酿成宁羡醉乡侯兴来独共邻翁酌不问农家识字逰
　　
　　秋日郊行
　　
　　独扶残醉出江城原野西风万叶声日暮闗河似秋水萧萧鸿雁不胜情
　　
　　西园赏菊
　　
　　秋风萧瑟过重阳黄菊花开酒正香人世相逢须尽醉牛山何必涕沾裳
　　
　　节后黄花
　　
　　节去东篱花渐衰纷纷蜂蝶不须疑萧条更有余香在不比梁园二月时
　　
　　暮秋喜友人自京回
　　
　　秋风黄叶雁临闗客路微霜感别颜莫叹故园芳草积西湖能有几人还
　　
　　秋山行旅
　　
　　寂歴髙秋乱叶飞断■〈犭员〉声里日初微自怜万里长为客犹向西风着布衣
　　
　　碧筒饮
　　
　　翡翠盘深泻緑波曲茎微渗藕香多寄言河朔流连饮莫把黄金铸线罗
　　
　　瘦马图
　　
　　曽是瑶池弄影嘶病来无复锦障泥只今毛骨多消减空对寒原百草齐
　　
　　山楼晚坐有懐同志
　　
　　松下楼髙入翠微望中山水有晴晖空林月出溪声冷何事知心与愿违
　　
　　新秋送别
　　
　　故人此别隔关河况复新秋一雁过明日征帆何处泊断蝉衰栁夕阳多
　　
　　送僧逰方
　　
　　东林溪上暮云飞寳地焚香送衲衣行处不须劳借问野花山鸟即禅机
　　
　　听雨
　　
　　桄榔叶底夜声寒乡思无由梦里看明发不堪江上望苍梧云尽水漫漫
　　
　　送道士赴阙试经
　　
　　仙逰何必怅离心楚水呉山鹤上吟更想清晨诵经处蓬莱宫殿五云深
　　
　　题水墨芦雁
　　
　　秋水黄芦山月明同来兄弟最多情飞时莫近潇湘浦二十五弦肠断声
　　
　　暮秋送客之塞上
　　
　　临岐杯酒若为情枫叶萧萧独雁鸣万里闗河秋色里怜君何日到边城
　　
　　寒斋留客
　　
　　山中酒熟蠏初肥寂寞怜君问竹扉莫为家贫便分手出门应是故人稀
　　
　　冶城送人之金陵
　　
　　越王台下送离觞回首闗河路渺茫别后相思孤笛夜鳯凰台下有微霜
　　
　　冬猎
　　
　　揺落霜天百草空羽林年少灞陵东弯弓射杀平原鹿笑入呉姬酒馆中
　　
　　溪行逢霜
　　
　　萧条客路度微溪昨夜清霜印马蹄枫叶梅花愁望断更堪林外野■〈犭员〉啼
　　
　　雨后秋山
　　
　　遥天雨过乱山苍千树髙原叶尽黄惟有西风松栢里白云深闭野僧房
　　
　　客中见新雁
　　
　　西风初别塞垣秋迢递分飞楚水头客里心惊那忍见故园兄弟更闗愁
　　
　　秋日郊行
　　
　　荒原萧索叶皆稀海底孤城挂落晖时事满懐吟不尽西风吹冷薜萝衣
　　
　　客中见孤雁有感
　　
　　江燕逢秋去渐稀明朝回首是乌衣独怜沧海人流落犹向西风叹未归
　　
　　雨中秋思
　　
　　西风微雨对空堂门栁萧萧叶尽黄江海亲朋零落尽寂寥灯下傍凄凉
　　
　　九月二日见菊蕋尚青偶赋
　　
　　野杖闲行过短篱叶间青蕋尚开迟年年九日龙山会恨杀黄花未满枝
　　
　　鹁鸽
　　
　　云齐千里竞髙飞风引铃声落翠微几度月明霜冷夜飘零犹认主人归
　　
　　木芙蓉
　　
　　小池霜冷藕花空却有寒枝浥露红莫恨芳容生独晚好随黄菊傲西风
　　
　　秋暮喜友人自京还
　　
　　黄花萧索暮寒催千里怜君此日回自说月明霜冷夜相思曽倚鳯凰台
　　
　　秋窗睡觉
　　
　　西风乌桕叶先零黄菊杯深酒未醒何处砧声忽惊觉露华明月满中庭