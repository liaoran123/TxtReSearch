考古文集

明

赵撝谦


　　
　　
　　钦定四库全书
　　
　　集部六
　　
　　考古文集
　　
　　别集类五
　　
　　明
　　
　　提要
　　
　　臣等谨案考古文集明赵撝谦撰撝谦有六书今义已着録明诗综引黄宗羲之言谓其诗集名考古铨事凡千首不传于世今考焦竑国史经籍志撝谦集已不着録黄虞稷千顷堂书目虽列其名而不着巻数则亦未见原本信乎其乆不传也此本所录诗仅十余篇古文亦祇五十余篇前有顺治丁酉黄世春序称其子孙式微已甚而能录其遗集出没于藏书之家殆天将藉是而彰考古云云葢其后人掇拾散亡重裒成帙者耳集后附遗言十六条又载其裔孙诸生頀上琼州姜参政请复姓书及与浙中族姓札数通葢撝谦没后其幼子流寓海南依母族冒呉姓故頀请于姜而复之又撝谦所作造化经纶图亦附于后编次颇无条理然传刻先集者多因祖父以附子孙自宋元以来即徃徃以文集为家牒陋例相沿亦不自是编始矣撝谦以小学名家不甚以文章着此本又仅存残剩未必得其精华而意度波澜颇存古法究与钞语录者有别是则学有原本之故也
　　
　　乾隆四十三年五月恭校上
　　
　　总纂官
　　
　　（臣）纪昀
　　
　　（臣）陆锡熊
　　
　　（臣）孙士毅
　　
　　总校官
　　
　　（臣）陆费墀
　　
　　●钦定四库全书
　　
　　赵考古文集序
　　
　　嗟乎士具材力学患不遇其时离羣独处患莫能知之及夫时遇矣人知矣而犹终身不免困穷者其故何哉岂儒者固迂阔不可用抑一时人才之盛拔寘己多虽裒然有夙昔之学者亦狼藉而不惜也与将儒者之用有大有小有久有近幸不与草木同朽己为甚厚无以复加耶明兴仁者之师讨伐四出而权谋之士以智计见文章之士以简册见繁剧之才以吏能见朝收暮荐莫不极一时之选而吾姚赵子撝谦最后乃出然特以修正韵书召至一试旋出为中都典簿又未几以为教谕海南卒死于官士以遇时为幸者固止于此哉观赵子之学皆有原委非徒肆力占毕朴遫焉而己也即以韵书见取此正其独得之学当令展尽底藴成一代不刋之书乃未见究竟此书而遂去是岂肯以所学徇人者耶设使考古欲大行所学吾不识人之能与否又当何如也厥后始有所谓六书本义又有声音文字通此亦不见合而自存其所得耳非真欲以区区字学名世也然则时之负于考古与考古之负于时与吾终不得而知之也余于太冲氏得其裔孙所録古文五十余篇古今诗十余篇借録而读之要之与古作者何以异而犹未有表章者则其邻于埋没也亦几矣然其孙式微已甚非果有文章之好而能録其遗集出没于藏书之家意天将藉是而彰考古与考古之于海南士风丕变人称为海南夫子则考古之所以不朽者有在而吾犹珍惜其遗文亦后学景仰文献之怀自然如是者今余有録本矣太冲氏可以旧本还其孙告以考古之不遇于朝犹能教行一方著述之不传犹可以斯文得遇于来世之人也
　　
　　顺治十四年丁酉端阳后二日后学黄世春序
　　
　　●钦定四库全书
　　
　　集部六
　　
　　赵考古文集目録
　　
　　别集类五
　　
　　明
　　
　　巻一
　　
　　序
　　
　　记
　　
　　书
　　
　　巻二
　　
　　传
　　
　　跋
　　
　　书后
　　
　　墓志
　　
　　铭
　　
　　杂着
　　
　　诗
　　
　　遗言
　　
　　附录
　　
　　●钦定四库全书
　　
　　赵考古文集巻一
　　
　　（明）赵撝谦
　　
　　撰
　　
　　送常师赴天界寺序
　　
　　善乎游者譬若观水夫水出于山石间而为川自川而距于江淮河汉然后放乎海非海之大不足以容江淮河汉之流非山石间泉而为川则又不足以成海之大故善观水者自川至海皆有所合于心也是以邹孟氏因原泉混混而明有本之旨宣尼在川上而发道体之本庄生托河伯海若而着愈逺愈大之辞今常师谓京城雄都谓天界巨刹宜有识道理怀徳业者遂趣装而徃其歴会稽泝钱塘登虎丘渉汤泉而赴天界于所造诣益大犹观水之为川距河而放于海乎脱常师徒事耳目之游而不求夫合于心者则犹临原泉而不探有本之旨见川逝而不悟道体之本循河至海而不知河海之所以为大也余与常师内交久故于其行不可以不告也
　　
　　赠医者方彦明序
　　
　　予窃自许有治世长材而鄙方技小道故于范希文不为良相则为良医之语大慊于心剉志几十年而未得一少展洪武戊午秋来授四明方春龄家塾一日春龄为疾所持甚革家人举惊骇遂往迎方彦明以治彦明良医也以药活人甚多至即投以药不终朝而春龄之疾差予始知方技小道之大有功于世而得速行其志也若此其甚文正之言岂欺我哉差后十日春龄为诗四韵和者若干首将以为彦明谢而征予序之余非能文者姑道其志以献于彦明倘矜其志义能出肘后方以授我庶使我平日之志于是而少展矣
　　
　　赠眼科医汤道人序
　　
　　荥阳郑斯举余友朝阳父之从弟也一旦遣其子滁过余山中居请文以赠汤道人者余不识道人何如人因以问滁曰道人善眼科医凢有目病者不拘久近易剧求之輙与善药期于必差然后已病旣差然后受人直察知其贫而不能具者则虽与不受其所服巾衣履杖悉如田舍翁饮食取充渴饥而己夸伐矜恤之态未尝见其少形假游遑暇则兀坐终日如斯而己隐其名而不欲闻于人故人不得而名之以其类有道者故咸以道人称之去年春我母氏李目病几瞽百般请髙手医皆不能疗后得道人差卽思所以报赠之者皆不足以尽吾为母之心敢以子之文章为请余不获辞乃为之言曰道无内外学无大小艺无贵贱诚能内宜处巳而外足济人虽圣贤之道亦不过是子夏曰虽小道必有可观者焉范仲淹云不为良相则为良医然则医岂小道小艺哉今道人精于医之一科而能处已济人若是岂非有道者乎世之致学攻艺者亦有之原其心意不在于富贵则在于干誉钓名逞快其欲于一时何有若道人之能济人而无外慕焉者是宜扬其名而激于时以励风俗庻乎报答道人者非但一已之私而且有益于世也噫余因是有所感矣世之妄行而蹈槛穽皆无目者也倘闻道人之风而作新则其术非惟可施于病目之病又可施于不病目之病矣夫然则道人济人之志约且大也生之伯父善知言者归以余文示之以为何如也
　　
　　送胡信中复入太学诗序
　　
　　吾邑胡信中氏笃志卓荦人也由县学而升太学由太学而出试正经界事旣克成绪而复入太学逾三年请于司业先生而归觐其亲礼毕即括衣服挟所读书册戒行就道欲速卒业吾党之凢与交者惜其久不面而会别又亟乃操执其袂市壶酒彘肩祖于江上亭咸相率赋诗以道其行而属余为序予因举觞而祝曰夫学以明理理以烛事今吾子以卓荦之资旣克笃志于学理无不明出歴诸事施无不达此正圣贤知行兼进动静合宜体用之道也吾子脱由是而尽其力谋厥终若始则何古人之不可企信中蹶然而作曰敢不藉佩若言以自勉遂书此为送行诗序
　　
　　送石玉海之官合阳县序
　　
　　余幼读中庸辑録知石城先生有功于圣贤之学者也尚未知石城为何许人问诸师始知石城乃世家越之新昌窃计新昌于余姚为同郡邻邑而未及访其居而求见夫旧物以识其子孙然又未知其所自今年秋余以乡贡赴天都适与玉海会于天官即之温如玉而礼度甚详问之乃石城先生之裔由国学出歴诸事而入是选扣之乃出其先世旧物以示然后尽知石氏所自为宋朝累世文章故家也私窃喜之未几玉海任合阳县丞将之官予乃崇肉载酒祖道白下河浒而告之曰子读书旣能明夫理矣出歴诸事又能施诸用矣不明夫理而梏诸事则为冗杂不致其用而徒明其理则为空言事理无兼适儒者之道也由是而阶以继乃祖流风善政为圣朝大用盖未可量也岂止丞而已哉余旣喜识石城子孙又庆玉海由是而阶故序以别
　　
　　送彭士廉致仕还乡序
　　
　　道在天地间虽不逺人茍不知其所以致之之方则邈乎其弗能行也故圣人恐天下学者娓娓焉莫察乎其致道之方于是制之以礼使世之学者由礼而行则致乎道也庶乎其不难矣礼者所以节文乎人防鬬争禁邪妄者也君臣而无礼则不能致治父子而无礼则不能慈孝夫妇而无礼则不能和顺长幼而无礼则不能睦序朋友而无礼则不能规辅军旅祭祀而无礼则不能肃威敬诚为弟子而不学礼则不能洒扫进退故礼仪威仪之三千三百为教最大孔子曰立于礼其不然乎彭君士廉汾河之善人君子也出仕于时累乗鹤而来司膳事于中京太学一旦以年老去归田里其于礼与诸生揖逊进退周旋其间习熟久矣里中子弟闻君自太学致仕归有必来谒而问俎豆之事圣人之道矣然道未易言也君必以礼告之告之以礼必有闻而行行则至于道也不逺矣若夫盘桓松菊之间笑傲风尘出斗酒与里中父老相慰劳供暮年之具则彭君处于胸中也稔矣有不待余言也于其别故告之以礼云
　　
　　贺金正音诗巻序
　　
　　夫男女天地之大义夫妇人伦之大端是以诗首关雎书钦妫汭易始乾坤春秋明适庶皆于斯道而致谨焉尔故古之议婚姻者必更相择取所慕惟贤所求惟徳是以孔子妻其子以公冶长而妻其兄之子以南容桓氏妻少君以鲍宣孟徳耀之欲梁伯鸾郗道徽之选王逸少孔明之于黄承彦王适之于奚高此皆道相同气相合而择取图修者然也及乎俗弛化易道昧人虽妻女者则慕瞬息之盛求妇者则挟一时之荣以资贿夸耀于人以为悦以贵富矜伐于世以相合贤徳之择取则娓娓乎而莫之知也余习诵讲谈圣经诸史百氏之论及乎此道者未尝不慨然于流俗上虞金正音纯然敦谨君子人也不趋声利不趋荣贵年几壮而未室邻邑有贤行学古之张君与正音会一见而道同气合遂以女妻之时之士大夫与正音善者闻其事莫不嘉张君之贤而贺正音之有室也赞美之辞咸形篇什余与正音尤善于其徃也亦复形诸言
　　
　　送杨希贤序
　　
　　自古豪贤达人誉扬当时名流后来者由其周于志义而己周于志攻艺则艺工任道则道通周于义出处则一途施事则皆当若伊阿衡之自畎畆傅说之自版筑董仲舒之下帷不辍诸葛武侯之鞠躬尽力范仲淹之穷达一致是皆励于志而奋于义者也吾邑杨希贤徃尝掉鞅京师不幸遭母丧奔归其操履也多艺而益精处困而裕如任事而克当盖周于志义者也忆尝与登龙泉絶顶闲览江山兴感今昔已而离坐白石上论道人物希贤四顾慨然曰吾邑毓秀亦如此雄丽自先旹人才何率皆不振如子陵世南当光武太宗果毅雄断之君谦诚下贤之时乃退耕钓世南虽有五絶之称我又嗛其不能大有所为而致君于尧舜域也所遭所得若二贤尚止于此他如虞翻黄昌或逢时不偶或才质下劣者复何言哉且丈夫以天生才于时旣克于学而慥慥其行不遇则韬光自怡遇则烈烈如伊傅耳余时听斯言心甚壮而多之今于其服阕将朝敢序于其行巻使百千里外未知我希贤为何如人者庶于此而知其为周于志义人也
　　
　　送汪尚志东游诗序
　　
　　登泰山者陵阜丘垤不足以称其幽隐起伏观东海者渊渚溪沼不足以方其深潜变怪是以豪放不覊之士往往邻巷天下而沟渠江河遇知则握手放歌而极欢于云霞峯岛之间不遇则林栖野处而奋激悲啸岂若龊龊者怀土于邑里间哉友人汪君尚志少敏于学博该经史而不喜字过尤善讴吟五七言长短诗尝道金陵而探西北名山大地矣旣而不谐于俗子遂奔归窜伏于四明林谷中犹以为东海之量我未邃契遂欲航舟徃返以扩其志而发其愤懑结积者焉壬戌之春过余山中居而以东逰告出交友送行诗章若干首曰子亦有赠我者乎余遂问以言曰子往东海其将如太公之俦而与时消息乎且将如安期羡门之属而乐居蓬莱方丈乎抑将以觑日出听风声观波涛浩汗蛟鼍出没龙鲸变化星蟾暎印神歌鬼哭发为文章之涌跃竒壮者欤君曰我姑行我亦未知我所得所适何如耳请书若言为我所挥遂书以为送东游诗序
　　
　　赠澹斋诗序
　　
　　佛者镫挥室上人因王君士秀与余善俾其持士大夫题其所谓澹斋者什而征余序之余三复什中所成之章皆当世名卿贤者其所咏歌莫非赞美上人能攻苦敷淡而泊于世利词旨秀发信哉其可什也虽然论其极不过曰饥啮氷蘖身衣垢弊逃空寂甘幽独也夫如是茍山林自可之士安于恬静者亦皆能之而况上人有道云乎哉余则以为上人之所谓澹者得非味道之极欤呜呼世方以荣利膏粱眩人耳目说人口体引人心志不抑不止则凌夺之风起而浇漓荡然矣今上人箪瓢木榻萧然一室听于无声视于无形味其无味贵其不贵如浮云之在太虚洞如廓如四大和而志得泰宇定而光明斯时也虽奏钧天之音陈锦绮玉帛于前不足以眩乎耳目醍醐熊掌不足以适乎口体禄以万锺荣以千驷不足以动乎心志盖人皆为上人不堪其处而上人方将乐其乐而极于嗜炙者又何其如之宜乎士大夫咏歌之而不一书也然吾闻诗之为道往往能使人感动兴起使天理不泯人道好还又焉知夫不有观感世变而思有以易之者吾于是重有感焉他日风俗移易去华靡而由质素贵淡泊而贱荣利取助声诗未必不如什中之所云也然则斯什也盖有补于世教而可传于人人岂与夸美于一时者比哉余不到鄞东山水间逰久矣士秀倘遇上人于玉几峯前谈而有得请以余言质之然乎否乎
　　
　　龙丘稾序
　　
　　男子初生射以桑弧蓬矢欲其志四方也及其力学淬励操行贞坚则待壮而行之其有怀抱利器不得少试而恒偃蹇于时者非自絶也盖有命焉而不可强耳故孔子戹陈而不愠孟轲阻隔而归天至若颜子之箪瓢原思之瓮牖荣公之带索袁安之卧雪陶潜之乞食虽罹蹇阸困苦然修名之士亘古不朽彼之阿权纵横肆毒逞欲者奚啻蜉蝣之聚暮朝而已哉道所以卒归于正也生字惟泉名本姓徐氏毅然男子大丈夫也少有志于四方自谓功名可反掌取而为时所阻将北游又有阻乃叹曰富贵命也其可致力者在我而已遂克志于诗书而淑于乡人逮国朝因荐者入觐又有阻不获试对例受职出又叹曰珪瑜哀乎而莫知岂非命夫将抵任至中道疾革又叹曰吾死是岂非命夫遂絶其高第弟子颍川陈思得其之官纪行诗三百首其全稿在家者皆已散失间得一二合为巨帙而俾余序之呜呼以今之多士行不慕义而被文绣饫膏粱者观之虽逞欲于一时然何异于蜉蝣之起灭哉龙丘生虽偃蹇不遇于时其可传于后者则有在也世岂无贤者知所取舍哉履信之拳拳于编集而欲其传岂不贤欤书云人之有技若已有之诗曰中心藏之何日忘之履信之谓也龙丘之诗文固不俟吾序而后传特悼其不遇于时而又高履信之义于是乎书以序之
　　
　　送吴仲庚诗序
　　
　　庐江吴君仲庚以卓越之姿广博之学献艺天官而来司税于余姚民甚徳焉公暇则就徳行文艺之士讲贯经籍明彻修己治人之道其志不拘于小成其进善未可量也当其考职登朝士君子之惜其去者莫不怅然不忍其别若不形于诗咏则无以慰去留之心乃相与以仲庚曩昔访咨徜徉名胜地分题若歴山为舜耕之所丹山赤水洞天为汉契升仙之地龙泉为方干王安石题咏等处凢十名各为古律五韵以道其行且寓离别之情勉励期颂之意盖皆发于情而归乎理义之正者也诗成授余序之余与仲庚情好尤笃敢如是言之
　　
　　送赵中孚诗巻后序
　　
　　凢古圣贤名士英杰俊良之辈闻于天下后世者皆志之所志者也故孔子曰吾十有五而志于学孟子曰尚志孔孟而上三代盛时斯道大明着于六经卓卓然固不待言夷考孔孟而下如荀况司马迁杨雄班固陈寿韩愈柳宗元欧阳修苏轼之志于文韩信卫青班超邓禹诸葛武侯李绩郭子仪张浚之志于武董仲舒管寜陶渊明司马光周程邵朱之志于道龚遂黄覇房杜韩富之志于平治苏武杨彪王导颜真卿文天祥之志于忠江革茅容王祥朱寿昌之志于孝枚乗曹植王粲谢灵运杜甫李白之志于诗程邈王次仲史游蔡邕锺繇王逸少欧虞褚李之志于书皆极其至而沉潜笃乐者故其名华于后歴千万代而不漫也下而至于卜筮医数伎术奕射之流虽不能若圣贤英俊之久逺显赫而其所存亦异于庸众人禽兽草木之随灭者由其心之所在造其阃奥咀其肤髓而不以劳苦为辞者也宗人赵中孚有志士也其卒业于寏庠也荠盐苦淡而不易事其亲也勤劳色养而不怠困苦顿弊志于道于孝于诗文者固已足征今因荐者而登天朝则于忠于平治之道必能更加其志不失望于所交与于其行凢在等夷皆赋诗为规或颂其旣序之矣余复道其志之大者于末简盖亦以其已然者为中孚颂复期其未然者为中孚规欲中孚之必至于古圣贤名士英杰俊良而后已也中孚其勿以余言为渎
　　
　　送翁徳贤序
　　
　　物生天地间者皆有用瓦砾之不材甃砌者用粪壤之污秽培植者用草木之蕃芜大者栋梁之小者栌楔之曲者辕轭之细者精薪之其或怀苦辛膏漆者则为佩盉焚髤之用蛭蟒蝍蛆之毒害医药者用其有不可用而产乎两间非惟无用人且恶之然则人之生也其可不知所用乎黍稷稻麦菽粟麻枲鱼肉盐菜用之大者也维天之有象也亦然用日月以照临之用风雷以鼓动之用雨露以润沃之用霜雪以收藏之寒暑温凉之变易莫非天之神用也人之用也亦大用得其用则天地位而天下安用不得其用则天地闭而民物殃传曰一家仁一国兴仁又曰小人之使为国家菑害并至其不然乎当尧舜时禹之徒二十二人用其用也専以大故世极治逮桀而不得用者故移于善用者之殷用于殷者伊尹仲虺其尤也周之作治臣十人大用至于今言礼乐之治必归之周其季也有孔子可大用而不得用故定诗书礼乐作周易修春秋遂永其用于千万代者其用尤大且逺自秦至于今日其间治乱废兴者皆因善用不善用得用不得用所致也择其用之善者言之汉有萧何曹参龚遂黄霸冦恂诸葛亮唐有房玄龄杜如晦姚崇宋璟宋有韩琦富弼司马君实皆纯正公大者余之适于用者不能专以大故其验于后者亦不能纯而正世有志于用者当去此就彼友人翁德贤盖亦世之有志者尝获小用于时矣丁艰来归服阕将升王朝庶几于大用者于其行祖于江浒而与之谈用
　　
　　送汪尚质序
　　
　　诗云雨雪霏霏行道迟迟载渴载饥我心伤悲茍非受命于上而廹于王事者孰肯撄此劳苦乎哉今兹隆冬祁寒雪霜冻地劲风振木山无飞翼水陆无舟车当斯时也汪君尚质乃轻数千里之遥迹险溯涛将抵广东其行亦良苦而尚质怡然自得无少见于颜面反若有乐焉者且尚质投闲无为之地素无王事之廹窘乃自勤若是哉因问其由乃曰吾兄守官广东不奉颜词者溢期矣曩吾兄弟平居乡土时怡怡之颜旬日不接则情动热中而况可期年欤今吾情切至即欲见之于旦暮尚何迹溯风雪之足辞哉噫汪氏之于人伦可谓至矣孟子谓仁义之实事亲从兄而已礼智与乐所以节文知此乐此者今于吾尚质见之矣乃勈其行而谓之曰子之兄吾亦友之厚者其为人也公廉明达其为政也必和平清断然吾尝闻之异政能感祯祥今子之兄绩着人和其必有同颖之禾五岐之麦产其郊芝草凤鸟出于土子徃吾贺子之见祯祥矣
　　
　　赠骆则敬序
　　
　　凢伎艺术数之道皆可以常材而至于学医非精于儒而笃于道者则不能阅其籓篱况欲登其堂奥乎盖人之一身与天地同其阴阳药石草木之性又非穷理格物者不能知也余尝读素问难经本草诸书而叹其论议造化之妙与易书有相发明而鸟兽草木之名不独于三百篇识也而且寄夫人之生死于其间者其学固不至大矣乎此所以自古名贤达人多托其学而行其济物之志焉许昌滑撄寜先生醉六经而该羣言由大路而存济物之心者也适与时牾遂大肆于医而卒名于世而得行其志其所著之书尤传诵于人人晚岁避居东海之上由是贯籍余姚而传其业得其奥者吴君温夫骆君则诚则敬兄弟其尤也吴君旣以儒雅该博之道得之而骆君兄弟又以姻戚而卒其业者余旣与三子游又尝私淑于先生故吾非直言三子之兼通于医而庆先生之道有所传也非徒庆先生之道得三子而传抑有贺今人之多幸也旣以贺于今之人又以自贺也今年秋余病疟甚瞬息间氷冻火烁若不可生者数日食饮俱废旣而尝则诚所馈药乃愈及疾间友人卢祯以寜过余为余谈其病难之苦日旣积祯几絶而复苏者数矣得全生而幸免者则敬药石所致也敢以文为请余时力弱体倦心虽许之而词莫能措越两月以寜伻来速者三于是乎序并寓余之感于则诚者以见骆君兄弟之有德于人也多矣若夫落落在人耳目刺刺传诸人口者则略而不言
　　
　　赠术士宋某序
　　
　　子夏曰死生有命富贵在天孟子曰千岁之日至可坐而致也是以富贵贫贱生死寿殀皆可推而前知也至于必时早暮验其果否盖有不知其所以然也今奉川宋君文彩炳耀质实信让推五行术以游湖海凢乡硕士学士大夫莫不造谒而交接之其术之精验若郢人之斵削如持烛之取影灼灼然不能逃其所推也盖虽管郭袁李亦不过是余性愚鲁最不善小道且不知其所以然也长平之战一坑四十万人皆恶曜之所侵与贞观之时死囚四百一旦纵放皆吉曜之所临欤隋炀之世奸淫日炽盗贼蜂起抑何曜之竞逼乎及于太宗相去止十数年道不拾遗风俗丕变又何曜之遽易欤是则尤不可知也今之世有循矩矱率典章义然后言度然后动杜门而受冻馁犹不免于刑辱其狠性肆虐毒害奸险日益侈靡厌饫膏粱而竟以寿终是吉凶之曜又何其祸君子而福小人是愈不可知者宋君脱灵于其术而有所得幸勿我秘于其别复序以闻
　　
　　王氏族谱系序
　　
　　孔子谓于礼乐能言之文献不足则不足征是以五季以前簮缨诗书礼乐之家咸有谱系如王氏之族姓序昭穆记血脉枝分衣冠房从宗系庆系谱等及诸房略家史家志着録谱图之类其志在于敬承善继其先瓜瓞云来使后生者得有所考以知循流寻源縁枝求本者也此吾友人士秀家谱系之所由作也士秀姓王氏患其家世久逺其谱源本难追质诸祖父仅得其自讳某以来至于其身四世之实谱而为帙袖以示余征序之且言曰凢士君子于家族之谱所以明尊卑别名分故不可不谱茍不得其实不可以冒而取铁炉歩之讥也今之好夸者輙冒前古显官闻人诞延补续非唯贻笑于人得不有愧于承继以妄其先乎夫如一科潢潦之水绐人曰其源出于某山名谷虽庸鄙者亦不之信徒取诸辱耳我则不然谱之者庶以明尊卑别名分俟后之贤子孙得有所考耳余乃为之言曰今夫水与木曰某流某河出于某之名山大川某树某木出于某之髙陵乔谷虽然厚土之下巠脉衍注无非水也大地之中条叶贲然无非木也愚溪水名于柳宗元六一泉发于欧阳子寻围之木肇自萌甲又何必专誉某山某土有名泉良材也哉士秀藉祖父以来积徳树义恒产固基非一日矣如涓涓之泉亭亭之木涌润挺立于此士秀又能发达之培植之吾将见盈科而行滔滔浩浩达诸海矣欝然秀发蔀然盖张蔽日月凌云霄矣他日王氏之门异材山出清流源来文献有征士秀之功也呜呼余揣其原盖亦出于江左三槐今不得其实而不冒之者邹孟氏所谓豪杰之士虽无文王犹兴其士秀之谓欤
　　
　　陈氏族谱序
　　
　　天下事物之理皆一本而万殊者也有大而旷漭可循而知者有小而浅近不可得而知者如天下之山千支万派起伏散峙若不可得而知者茍求其所自虽南北西东之异支派贯达要必宗于五岳五岳之大脉则总于昆仑也此虽大而旷漭由万殊而求一本可循而致也若夫合龠之粟播种于寻亩之畦日至而熟落为斛斞虽待收数家之近散形于一人之手茍求其粒之孰同株而孰同穟由一本而后万殊不可得而知也氏族之在天下也非若山派之旷漭粟粒之繁衍欲求其故自鼻祖而达仍来世世明确生生条贯有不可得者何则子孙失于纂摭之过也孔子曰夏礼吾能言之杞不足征也殷礼吾能言之宋不足征也孔子之叹盖文献不足征也以夏殷之后犹如是况其它乎以陈氏言之始于周武王克商求舜帝之后得胡公满封于陈以偹三恪陈乃太昊庖牺氏王天下之墟宛丘也故制字以阜阜谓宛丘以木木乃太昊之王徳以臼谐其声也子孙以国为氏后有广陵之陈本刘氏鲁相元子以外孙刘矫嗣此称刘者之派也有矦莫陈三字姓亦改为陈此代北之派也隋之初白求贵改为陈氏是万年之派也而世独称颍川者由陈寔之族繁盛又有贤徳号颍川四长故也越余姚之有陈氏不知权舆于何代尝读学宫题名记有陈庚应者咸淳十年进士也官东阳尉有贤徳而亦弗能知其子孙之所在也今兹陈某持所为族谱一篇来征余序观其鼻祖则讳瑗墓志所谓唐颍川陈府君七世祖则东阳尉进士公也其谱由府君至进士不能举其传世之详不能悉谱而不谱由进士至某七世悉能考其年寿卒塟谱之则系以府君墓铭进士状牒皆其传家旧物呜呼世降俗衰举皆奔竞于利欲之途孰有尚清白传家以先代事业为志者今某孜孜于族谱之作保葺先世手泽纂摭于旷漭之余犹恐失之岂不贤矣乎使其子孙亲见纂摭之难承家庭之教必能益趋而上而充其宗矣吾知陈氏之庆未艾也余故非特贤其族谱之作抑且有望于其子孙也某字可道好读书有守有为士也
　　
　　送族子学简序
　　
　　吾闻经所以载乎道学所以欲知其道而行之也然有经明学该不谐于时则终老困弊于林野者亦不失为有道之士与其禄公而道屈无知而行险孰若老弊于林野乃为知耻然岂若上下志通朝廷无遗贤之憾学士无不用之叹而知行两尽者哉此君子所以贵乎生济文明之时也洪武十六年诏天下府州县学择其经明学该者一员贡于京师谓之岁贡而吾族子学简适当其选夫其时正怀抱利器之士奋志之秋也学简其勉之况是选考择于等夷之中经欲其明学欲其讲而徳行欲其纯正礼貌欲其恭度而且三四校试于有司而后敢升于春官春官则加详考焉者岂易得哉学简其可不致勉乎然世有能熟诵一经传注而约晓其大说者及授以政事不迂腐窒碍则奸邪险诈而卒致讪让颠倾者则又不若不学而通于时务之为愈也学简其加勉焉吾于宗族诸子于学简尤加敬畏者于其行固欲附之以言而期勉之今兹凢与内交者一以庆其赴是选一以惜其去之逺乃相率赋诗以道规颂惜别之情以道路所歴名山胜地之在郡畍者分题得五韵古律若干篇而授余序余旣喜朝廷有崇尚经术之举而庆吾学简之将得行其所学之道又重诸公之请乃申余所勉之意而序如右
　　
　　丹山书院记
　　
　　苏秦李斯王雱蔡卞之徒非不劬书而力学也然卒为乱世反复之小人而士君子耻道之者其患在乎于书未深于理未明而功利之心先动也是以蚩氓俗吏毎持其类以诋笑文人学士呜呼是未知乎书之为道者也夫书冒天地之理载圣贤之道自有四海至于有家有身者能知而由之则安荣而显赫昧而违之则危辱而颠陷败死譬之稻粱鱼肉贵贱有生者莫不资之以养脱有一不节而致病殒亡者抑岂稻粱鱼肉之害害之也呜呼不节稻粱鱼肉而致亡者盖或有之但未有深于书而不显赫者也苏李王蔡之徒特不深知而由耳使其能充大正已如孟荀潜心确守如董仲舒渊黙去就如郭林宗通达应变如诸葛孔明安贫乐分如陶潜栖神辨博如弘景髙洁如邵雍随时如周程张朱用则正义而蹈道不用则髙尚而乐天此所以行藏一致而必有以称于时而名后世也友人黄君宗海脱谢世事兀坐丹山中极嗜而乐者唯书而已犹惧夫交战者之或胜故以书隐自号志所守也然以宗海之才志旷达不覊修业崇徳常如不及吾知其行藏以道不安卑近者也有所名世必矣他日人爵从之无心于富贵而富贵自来相偪又岂能终于隐哉
　　
　　崖庐记
　　
　　李隆平氏遯迹四明山谷中因岩崖为庐而居洪武十年春正月庚辰之夕梦异人皓首龎眉岸帻曵杖而造其庐谓隆平曰人生两间或出或处或显或晦举命也夫其可强而至哉古昔先人有显而居朝承顺为悦者曰承明庐有于南阳卧草莱者曰草庐有洗心于道义之域而致其洁者曰精庐有弃荣味而呻吟者曰蜗庐有仙于山中者后以其地称庐山今而因岩崖为庐其亦名之为崖庐寤而异之兴坐待旦发筴而筮遇遯之渐其辞曰好遯君子吉隆平喜纳筴于柜遂题其居曰崖庐间来谓余而征记余曰子以实而名其庐旣善矣或符诸梦是又善也卜而吉善孰大焉斯干诗曰乃占我梦吉梦维何绵诗曰爰始爰谋爰契我龟周书曰梦恊卜子其有矣且遯之为卦也贞艮山也悔干天也是天下有山之象焉互变为坎是山中有崖之象焉艮为门阙坎为隐伏有庐可遯之象焉所居符梦所梦符卜所卜而又符所居之象吉又何加焉夫所谓承明庐者隆平不欲之矣所谓草庐精庐者不可尚已隆平倘能养心寡欲居观干天之象优游艮山之趣则所谓庐山蜗庐者不得端美于前矣是为记
　　
　　稽古斋记
　　
　　孔子曰吾犹及史之阙文也今亡矣夫夫史之不阙文于理未甚损也圣人叹之者盖叹古道之渐废也然古道之废于今者岂独史哉礼乐射御之习举扫荡之所存者惟书耳书又工乎点画波折之间务竒巧逞姿媚以跨乎人至于六义则茫乎其未闻知也吾尝谓书所以载道者也夫欲知道必先穷理茍欲穷理必先识书欲识书则当研究乎六义此古者保氏之教然也呜呼书自三代以下六义不明也久矣虽汉许慎之博着说文于义止得象形谐声二类而已指事会意间得一二假借转注则未之取也郑夹漈研精极虑拳拳乎此著述虽多然又不过为慎之驾说也观其假借颇明则转注昧矣若徐锴戴侗軰识见平庸循迹蹈辙虽取重于世较于超然特起者则劣也如沈约韵书野王玉篇家藏人用究其不失于鳞次者鲜矣子母相生声音相谐造化之自然也而野王或以子为母者有之沈约则音声浑然一涂去取之际虽诸公之用心犹有所失他何议焉余近在山中博古之暇作书曰本义定三百三十字为字母八百七十字为字子以象形为首原文字之本也次二曰指事加乎象形者也次三曰会意次四曰谐声合夫象形指事者也次五曰假借次六曰转注托夫四者之中者也博考众氏明辨正俗祛妄馘惑断以区区之见虽未敢自跻于古人其于君子翫考之际窃谓少有助焉夫世之知者亦鲜矣求同志而相与讲明之则忽未之见也及来锺离闻汀之吴君以庄慨然有志于古以稽古名斋未暇往见而凤阳郡祭酒吴先生且俾余为以庄言之余谓古莫先于书而书莫先于六义而以庄稽古之际岂有过于是哉余故因吴先生之请遂发之也若夫所不可言者今固不能尽言也他日握手相遇与呉君谈一画未判之先则庶乎其有所进视今日所发直筌蹄耳
　　
　　竹东轩记
　　
　　骆君则诚尝为其亲卢浚卿氏求文其所谓竹东轩者卢吾邑之大姓也以竹东名轩虽因其所固有然即其所乐足以知其人之徳矣虽然余未与浚卿接易于毁誉君子所戒时虽唯然而未有以偿其命及筮仕中京骆君又自余姚致书来速前盟乃为之言曰昔之以竹名世者淇澳之猗猗假彼以兴其徳渭川之十亩籍之而等千户侯者以逰称于晋以逸称于唐饫尊荣而逃虗寂者不可一日无以供啸咏会于心而适于趣者舍下之开三径挹清风而来益者截筩以谐凤鸣此又律音而明时者投陂而龙化此又以术致异者今浚卿之好之也未审其志之所在无乃有其徳寓其意欲逃虗寂怡适情趣日挹清风对时光而仰慕前修者乎呜呼今余绊此何日得赋归田与骆君握手出邑郭南门径造卢氏竹林东坐轩中求见竹东翁必能坐我竹根出酒核相叙劳是时也苍雪堕前风吟竹叶瑟瑟作人笑赞颂之章当更为浚卿道之
　　
　　柳林书庄记
　　
　　凡人之有得于心而可以乐其志者虽末艺小技亦终身而嗜之常若不足焉如穷羿之使射稽康之好鍜欧冶之炼金郢人之巧斲伯牙之于琴张长史之于草书公孙大娘之于舞剑吴道子之于画是皆浸渍耽玩而不能舍盖志于斯有得于斯则乐于斯而拳拳于斯也得于技艺之末者尚如此而况有得于圣人之道者哉夫圣人之道昭乎六籍配造化通鬼神冒万物之理范古今之变前乎先王不能违后乎未来不能越得之于心则泰于身而溢于前富贵尊荣不足以比其显阴阳代序不足以如其幽棘璧荆玉不足以喻其隆声四海之珍不足以方其味龙战于天不足以抵其变此先进之士有埋首疲精达昏旦遗寒暑忘寝食而孜孜不遑少息者其真志于斯得于斯而乐于斯以拳拳于斯者也会稽张君景颜少力于书壮出而仕旣而不得大施遗弃一切夫妇隐鉴湖之曲探圣人之道慕前修之髙开一室环种以柳齐列图书其中名曰柳林书庄起居食息触忤不平一适乎书其亦志于斯得于斯斯乐于斯而拳拳于斯之如是者乎呜呼吾亦有志于斯久矣縻禄于此未能如张君之乐也他日倘遂所志束书南归访景颜之居而造焉谈而有合将脱巾挂柳树枝上坐緑阴中以得闻其所未闻读其所未读斯时也理明疑释见道跃如岂不乐也哉张君必不吾郄故先文以寄之
　　
　　草亭记
　　
　　友人余君负上虞东郭门而居居近市嫌其喧隘别作娯亲之所卽舍后旷夷之地数十亩中髙矩其址立亭八九椽覆以白茅列树花果桑竹数百十本引泉注渠而决左右外则规簜槿髙藩名其所曰东园亭曰草亭间侍亲渉园以逰入亭以息览望江山之壮延适风景之美时课子弟持樽酒捧肴称寿为乐意甚慊也而来征记于余姚赵古则先生曰大丈夫生天地间得志则正立朝廷犯颜天子之前援荐俊英诛斥奸邪绥怀夷裔出则袍鞾鞍马而前后壮士入则玉佩而曵长裾务欲利及于人人声流于世世不得志则贲于荒僻笑傲侯王课耕之暇则荫嘉樾激清泉时披读古豪杰士传长声放歌以舒所藴时节则搥狗烹羔吹竹弹丝挥觞醉酒上致乐于亲下尽欢于妻子呜呼寜似夫没身于世者索升斗之禄退缩于人而不耻涩逐逐于分铢而不能少裕者哉余方脱谢人之所汲汲者将从吾所好非余君吾谁与谈乃为之歌俾余君酒后耳热作击缶乌乌而歌歌曰东园之丘草亭幽幽墙桑八百株春蚕可为裘五顷肥田六角黄牛课奴勤力稻米登秋舂秫作酒可以忘忧人生从所好何事乎公侯
　　
　　坞山读书处后记
　　
　　余筮仕于中京期月即被谗毁摈回田里复得归栖坞山卒业访曩时相与从事于诗书者或羇于世故或迷于异端或牾于商贾或污于屠贩或沦于百工技艺能始终不踰志而出则耕牧入则读书者惟山之阳张■〈王车王〉廷玉山之阴胡弦直如直如与余所居尤近相与往还尤宻间过其读书处而问之曰古人有别三日当刮目之语今吾离羣也久矣若读书何居直如时酒酣耳热对时髦陈书要品评古今人物曰六经万世之标准理或不显传注蠧之也参伋而上元乎不敢容喙孟子得时吾不知与太公望孰后先耼周关列不遇而迷其迹者与鞅非韦斯何得此城旦书乎屈原仲舒亦各几道相如之狂浮子长之浩溢赡哉而皆未几杨雄王通摸掇而未暇者也班固非惟不能续厥父弥不及乃姑矣诸葛武侯诚卧龙也不能大作霖雨者蝍蛆害事亦岂细哉阮籍纵酒却未肯效王猛之扪虱耳霍光乃不读书之司马君实陶渊明乃不得势之谢安石也然晋史之冗靡絶不足谈观诸人物足遮困目而取解颐南北儒乗无一杰士房杜辈倚时得名窃怪其不能立纲以图长久李白杜甫精小技而得夸魏征颜鲁公以正气而蹈道韩愈陆贽吾不哀其为人之臣而有哀其为人之君者噫非独哀韩陆时之为君者若是者吾每哀之韩富若居赵普之位程明道若得王安石之势宋太祖神宗其为何君安石直卫鞅之伦耳而不车裂者文章之幸也康节则见大遗小已甚贾谊则期治出言太迅南渡而后异材林列工师不能择而庸之匠人斲而坏之惜哉王充之论衡张华之博物所谓虽多亦奚以为五六十年来者文以易米贸财人以荣禄为志且为何益于事其它雷轰电激神变鬼露花丽绮敷叠出纷纭亦天地间所不可少者姑勿论呜呼余与直如别亦未甚久而其所见甚卓然所言甚壮气甚鋭议论甚辨而得旨趣甚有归倘由是而益其力尽其所不及裁折其或过择其所庶几口而诵心而维以所评古人而勉焉塞则守达而行志必有所在也旣而次第直如之言曁所勉于直如者连书两通一以贻廷玉以期不孤一以书于巻末为后记云
　　
　　梅雪轩记
　　
　　大凢形象乎天地之间者我之心泰趣通见皆可以达意而自娱茍韫不平之气羇世之故见之益足以丛忤于中而已尚何适趣之有夫沚苹涧藻之微物可以羞于宗庙者诚之所寓也芣苢小草可以相乐者适于情也察龟可以画卦观梅可以悟道会于心也震雷惊于前而不知积雪深尺而不觉非不虩虩而冽冽也诚之所注心有所在故也黍稷生民之天周大夫见之而兴叹苌楚无知之朴■〈木敕〉桧氓叹己之不如花鸟平日之可乐者感时恨别则溅泪而惊心太阳下土之所仰照商民寓意则欲其丧明月光辉之可爱营垒则欲其休照何则心之所激情之所感有不同耳若昔贤之所好以菊以兰以梅以竹以清风白云雪月而见美于当时传与后世者盖皆因其所适所寓于一时耳谓其深有所得于其物者吾亦未之是也友人骆君则诚当隆冬大雪之时对梅吟笑适梅花半吐恍然有得于心遂题于屋壁曰梅雪轩抑亦识其一时所适云耳骆君通古今心豁而气平又不縻于世故其接于前而交于目者得非有得而可乐者奚止梅雪而已哉则诚又尝谓余曰吾先人亦尝有其号矣因吾时所适遂得吾先人之所知而好者笃矣然则骆君以梅雪名轩有自来矣士大夫之登其轩而赋其题名不求其意而求其迹则非知我则诚者也
　　
　　树下居记
　　
　　出余姚东郭门由黄山取道于郊阡陌而走三十里许渉烛湖复山行八九里乡曰龙泉桥入一坞有古浮屠曰双林建于唐天佑元年号双洞院宋治平二年乃改今额以其僻在陬隐是以名卿硕士罕至其地然其徒亦未有能奋起踵往武而张大其事者明洪武十二年春谟训中上人始来主之即畚秽薙荒易朽起仆而殿堂厢寮为之一新于是钟鼓朝暮灯香明酽法轮时转而梵音琅琅出林表矣逺近闻观莫不骇眩退休一室复趺坐诵十二观法华二经以为常业虽寒冰暑雨烈甚不少懈废字其室曰树下居其取双洞故事以显双林之迹而兼美岩壑之藏欤余则以为上人心于佛志于佛耳于佛目于佛口于佛而念念于佛者也岂宜以迹求哉盖方其瞻仰世尊象貌宫殿分明瑶盖光显斯时也了然体相之际妙我真如之境法眼净透于三千世界无非世尊妙相之见抑岂徒事双林山中丛青畜翠风叶露葩纷红扬白而取适于一时之肉眼虽然日也氷也以至于禽鸟也无不可观而得今于十二观中独有取于第四相者则又若于双洞之事有心契者焉因其征记而道及之然乎否乎
　　
　　拄笏轩记
　　
　　君子有持心之道若防水焉今夫水静而潴之则汪洋弥瀚而澄澈能鉴及欲灌漑流注取之则不竭扣之不污决之则沛焉莫能遏素蓄故也君子之于心恬而安之廓而广之敬以一之勿私焉而自挠勿欲焉而自蔽勿念虑驰逐而自水火则事物之来是非之别洞然若持烛之取影豁然若临镜而鉴形素养故也此吾宗人自立甫丞广陵尹灵台而皆有善政于人也由是平居之时持心斋敬穷理昭晳而无挠蔽驰虑之所致也常临轩拄笏崇朝竟夕凝然不动俨然若思因得其得遂题其轩曰拄笏经云寂然不动感而遂通自立其名知此道者与或谓自立旷达豪迈趣通于西山爽气以兀傲桓冲辈耳余则以自立将事上以敬治人以礼而欲各尽其分以永终誉者也奚有局效晋人蔑视在上而自以为髙者乎因解或者之言而陈君子持心之道以为拄笏轩记
　　
　　谨节堂记
　　
　　孔子谓曾子曰谨身节用以养父母此庶人之孝也会稽金君实采其旨而名其事亲介寿之堂曰谨节旣以自儆戒且以示廸于子姓也乃因其宗人正音与余友善而来取记余遂敷发其义而为之言曰凡人之行好出悖言取憎于人非谨其身也邪行淫僻昏蔽屈贱非谨其身也性很击鬬毁伤毛肤非谨其身也怠惰支体乐于玩戏非谨其身也习于异端昧理否道贻笑彦圣非谨其身也美饰骄身非节于用也饮酒致湎嗜甘很戾非节于用也弃敦朴崇华靡非节于用也不习于礼义而事声色伎巧非节于用也不能谨其身节于用则贻羞辱危患于父母必矣贻羞辱危患于父母者于禽兽尚奚诛哉今君实克承祖父之训猛自磨励敦其本厚其基而常若蹈履风海潴浪水泽惟恐不适于中道而贻忧于亲可为贤矣且古今朝典取士之道于孝弟农工商贾不与则金之门持命之士命大夫卿者他日蛰蛰源源未必不由谨节之功也孟子曰修其天爵而人爵从之吾于金之门将有待矣
　　
　　竹松深处记
　　
　　大雄氏之教主乎清净无为为其徒者尤当息欲禁心逃空寂甘淡泊然后能得其得而超彼岸也若慧逺之誓虎溪大善之栖林野慧超之居蓝谷法彦之寂坐林间处谦之留巾子山有岩之庐檀木是皆能离外慕持苦行而一死生也此吾所知有大浮屠曰采上人者尤有志于前修行业肥遯于崇山之竹林深处而甘于攻苦敷淡也上人少英豪博习内外典累熏名刹旣刮去世荣卓锡归栖故山持戒修行定慧学复日宣五时八教之旨余尝造焉疑其不多户牖而问之上人以为不持戒无以律已不习教观则不足以会宗统而大畅其妙不禅定则不足以澄寂身心而超悟洞豁也余于是知学佛之徒不独灰心槁身空寂之境而已又得夫格致诚正之道焉兹其所以慧逺有岩诸贤念念谨此而不舍上人景慕致情而不斁也与余恐后来之人亦有如吾疑于上人者敢记其所道之大旨于其竹松深处若其景清境寂阴布翠流风泉月露之异于人间世者非惟不能形容抑亦上人心境两忘而不待形容也
　　
　　日省斋记
　　
　　水精之镜至明矣置之于室而拂拭不加则尘垢积之可求其明乎是以人用之者玄锡以粉之白毡以摩之藉之以绮縠囊之以文绣而又匣之以刻木不用则退藏于宻矣用而发之则光景莹然随物之来而不能逃其妍媸矣心之存乎人者岂不神明而灵变哉然物欲攻蔽亦犹尘垢之于镜逐物而引之可以为神明而灵变耶是以修道之士窒其欲而养其性慎其情而防其意闲耳目之视听谨手足之动履闲居则寂然而神凝应事则洞然而达贯非博学守约真知实践而省思之至者焉能至乎此哉同邑童子彦蒙好读书能务本取曾子自治要语篆揭于所居之室曰日省斋乃因严仲本余善交而来请记余旣为之说而又进之曰孔门弟子盖三千焉衍圣人之道而得其宗者惟吾曾子当今之时纵心侈欲顺情茍行而不一察其身而致颠覆者比比焉而彦蒙独能守约持已为切要岂不贤也哉他日泰宇寜而神明灵变亦由日省之功也行逺自迩登髙自卑彦蒙尚其勉之
　　
　　与钱博士书
　　
　　某余姚山中一介书生也技艺词章无能为时所取然劬书不倦徒兀兀笔砚间者志有所在也抑尝读先生之文仰先生之意矣然未获造先生之庭拜先生于床下者盖为眇末小子不敢以容易见耳尝欲奉尺书如马子才上苏东坡所言者以自道其志而陈于先生之前则其委曲之情愤懑之意剖心析胆之言已为子才尽之矣今因里中舒景常造馆下敢奉此为先容不识先生还能予进否耶不备
　　
　　答张天民书
　　
　　走少时读书窃感夫朋友非骨肉之亲而居人伦五之一岂知圣人立教之旨者也夫辅已之仁责已不善相与讲明道艺而成事业皆于朋友焉取之斯其所以为大也近从事搢绅之间或仰其徳或求其艺或慕其多文稽古是以孜孜汲汲惟恐不逮者盖欲其所谓辅仁责善明道艺成事业而然也闻执事所守久矣思欲一与相见出肺腑敷肝肠以摅所积藴以言所志愿而抱恨未获今蒙以所作为先施三复伏读虽曰未获面识之而已心识之矣雅意不可虗辱敢奉此为复赘
　　
　　与宋推官书
　　
　　古则奉书廷臣推相公阁下昔在锺离深蒙刮目非斯文之至者乌能获此礼哉别来月余西便者三四不奉尺素者非慢且怠乃恐耻于阁下故不敢耳今复此呶喋者旣而熟思之乃叹曰宋公乃达道理君子人也岂以我之不幸而有易中耶且仆之不幸非实故获于虑乃堕于憸人之计耳抑观之自古逮今若是类者原原有之亦何足动余之方寸哉且古圣贤之出处行藏塞于此者通于彼屈于今者伸于后仆之屈塞必有通伸者焉今而往吾将深藏夫不刋之书传之于后必有所在也今仆之出此言非所以矜耀夸诞于左右恃在交深爱厚姑道其常耳仆念在乡巷时自以为识不减古人学不下今人及出而交接天下时彦亦可与之下上窃许已乃一豪杰之士取功名易可若举羽不意低心所取者旣非同道次志所行者又非要地遂委情翰简研神书理不以小节者为介亦复何悔李翱云得位于时其事业存于制度足以自见皆不著书阨摧于时身取卑下泽不能润物耻灰烬而泯又无圣人为之发明假空言是非而自光耀于后是古则之心志也阁下幸勿以其屈于今而发此狂谈放歌东归相觌未卜临楮洒然太守贰守诸公语及引意谅亦非诮见心平仲嘱笔致敬余不备
　　
　　与徐大章先生书
　　
　　窃谓两汉以上著书者皆不藉序文盖其自信有可必传者更不待他人赞奬而后取信于人也三国已来旣不能自信而无疑而人又不足是非于其间必待有名位在上者倡之也其或不布于名位在上而后为人窃为己物者亦有之如郭象之庄子注宋齐丘之化书是以其书虽无足传因序文而名于后者亦或有之某之六书本义虽未敢自信其必传然歴览前人自许祭酒以来欲明之者不啻百数十家纷纷藉藉非不各自以为尽美尽善然卒无攸主者盖皆未明乎六义而未得其凡例也乡上金陵而得以此书见知于执事即许序之及东还复见而执事尚抱不豫遂弗敢固请兹因所亲诣杭敢以复请成人之美循循善诱君子之道某必欲执事一叙者以执事一代文章之砥柱斯文之宗表而某又生于东南故也顾字书虽一小艺然用之甚大该理甚博尝谓水火之生人不可一日无者而人不汲汲然者以其随处随足而世人昧焉惟圣人于易坎离始终明之字书之于世用者亦若水火人顾不察耳夫以沈约所谓韵书掇于世草创畧无次第犹至今用于人人而况实有过之者乎盖声音之在造化有一定自然之序如祖父伯叔兄弟子孙生生之道居处运用畧不可紊约未之知世习勿疑沉锢不容艾砭实可慨也某甚有志此而未暇也以执事见知故闲及之
　　
　　答顾希武书
　　
　　某白草庐吾兄足下月来得廷慎书自锺离数日来得李则书自西陵今又得吾兄书三四十日内连得三故人书喜何可言近时朋友之道缺絶何有以规戒讲习为久逺计者聚则团坐嘲谑散则烟飞云敛走于此而亦不免相与随逐不然自为迂腐而不合今得书言欲修韵书此不刋之盛举也勉成之详审之尝谓韵之一书如盐酰稻粱人所不可缺者经史外余书如鱼肉脯醢羊鹿狗鳖有嗜者有不嗜者至如盐酰稻粱凢圆颅方趾者莫不頼焉虽然其书始于晋之江式成于梁之沈约以歴陆法言孙愐丁度苏轼兄弟毛晃欧阳徳隆刘孟容秦昌朝黄公绍至本朝诸老或修或注或増或减或分或合或次第之或谱音之人人自谓光前絶后吾兄此举亦无乃踵其武乎详审之盖此书非精六书之义达四声七音之妙知造书之本原了讹俗之变者未易与之言也走毎读经史力倦神疲则偃卧于床手执韵书仰而观之见其疵瑕百出则怫然起坐噫怒骂前人者亦是之虽自暴读盖发愤情至自不能不然耳亦欲更正次第删烦却俗一归本义以扫古今之谬所恨力只工浩兼之家累病攻而未能也何幸得吾兄亦有志于斯焉详审之勉成之又安知百千年后无暴读发愤如赵古则者勉成之详审之韵补附去易林为微仲所假未还走之篆书艺不志此欲之何为婚事始毕乃蒋尚之先生之侄也颇淑慧未知能继其徃否伻回勒此不具备
　　
　　答顾希武书
　　
　　某奉复草庐先生执事庄周云逃空寂者闻人足音蛩然而喜况古则忧困牢落荒林穷谷之间而得执事所遗长书及所注八卦三复累日若饥渴三日而得膏粱酥茗非但喜之而已实有得于心腹肠也执事尚奚自抑之过而奬我之厚耶夫自抑寜过而奬人寜厚虽君子谦敬之道在执事之于不肖宜面命之耳提之犹有未至则踣击之可也何奬我也若是古则不揣妄自矜大六书作本义已讫然出以示人皆不能贯首尾力看数纸以规辨其是非否则但见誉而已何有如执事髙明妙达心诚意端者哉然犹奬我若是是终益我之过焉尔有便幸易其教我者祝嘱执事言易注有与传义异而恐取骂于人者是何伤哉且天地造化其变无穷道理亦鸢天鱼渊各有所得言其所得而已尚何拘之哉尝泛观诸家著述虽莹白如程朱亦未必无瑕虽疏诞如杨陆亦未必无一得况执事沉潜有年覃思旣久博参诸家发挥本义又何谦抑之有而畏人之妄议也哉虽然以不肖观之文王之彖周公之爻孔子之翼片言只字皆从伏羲六画流出盖六画之卦旨理微奥惟象最着故假象之著者以明理之微奥者耳是以大传曰易者象也可以一言蔽之已矣朱子虽疾取象太凿者然亦曰看易若靠定象看便滋味长若只悬空看也没甚意思执事见示八卦旨理则已明显矣恐于说象处畧有不足可憾幸见教余容倾盖以罄不庄
　　
　　答林左民书
　　
　　秋季偶入府庠会教授王俊华审知故人出处且喜足下荣归继得足下书忭跃再三盖渊珠荆璞自不能掩其光华耳珍重珍重古则年来不幸父母顾背单只形影转觉贫甚不免离次授徒为衣食计寓地去家五里近朔望时祭经奔道涂言之泪輙交横且斯文荒替略无可与谈者因■〈度攵〉絶人事足迹不入城市寂处林薮篁茅间惟以易书洗涤心虑而已此外编掇音韵一书大纲已具但未遑详注其于声音之自然文字之本义一归于正名曰声音文字通窃自以为有精义入神之妙汉以来诸儒所未闻者因习俗旣久兼即圣朝正定之作未敢与人言耳尝谓经史文章大才累累皆以明着惟音韵一事未复于古今古则之作自谓光前絶后于同文之治必有可观者焉时与希武言之发叹增喟足下以庭慎微仲诸公闻之亦能信之否乎因成此书来瘠瘦衰惫甚颊鬓交际处寻常如锥刺痛头髪三分已白雪矣眼又不能逺视食顷时輙似果然旋即惄如小遗无故溺裤喉吻间有一痰如核物鲠者吐咽之无何有殊令人怏怏六书本义虽刻数板竟未能完再齿及足见故人厚爱也林集一册寄去相见怅然不宣
　　
　　奉呉端学书
　　
　　古则奉复呉君著作足下仆辱长吾子一年而徳艺皆不能彷佛吾子之一二乃复禀性狂戅而好自髙大人有过苦不自知仆知之又不能改诚冥顽无状然颇好经史百家之言不惮求益于人也奔走四方上下于士大夫间十有五年矣盖以辅已之不及广已之见识皆于四方之士大夫是赖而已矣庶可以改择于其间也十六七时而邑之名公闻士释道清流莫不得尽其恭敬焉十八九时东游鄞台得通名者不下百数而学有原者天台郑四表工于诗者叶国谅明于艺者漕南吴主一渉猎经史者四明乐仲本郑千之外学而博识者噩梦堂复见心其尤也四表学于元之乙科张以忠以忠学于王伯武云峯之髙弟也仆得闻易之绪余实赖于吾四表主一颇好古善篆隶章草仲本千之皆程敬叔弟子明春秋经二十时馆于金罍金罍之学称浩博者朱伯言刘坦之夏时中中孚兄弟其尤也聪达而得狂名者谢庸柳原泰也仆尝于盛暑祁寒时一日中蹑屫走百余里往来问于朱氏与肃原泰辨或至抗抵当时以为狂然不为无益也郡中如王莱山赵待制钱国博唐丹厓或宻或踈皆得实际者他如丹厓之子愚士迮士霖柯伯循者亦不下五十辈而柯以博学称迮以善乐府名愚士以敏捷显金华一派则由徐进善者以之相知交也进善亦名士许白云先生门弟子也二十二时领乡荐得恣游钱塘名胜地明博如徐大章老成如张光弼善书如俞子仲占卜如张子员外学之识道理者如巽朴兼习内外典者如二一初其最名者大较若是而出羣类亦为不少二十九上京师京师天下人物所聚之地也乃得出入其中与之上下孔袭封士行圣人之后也一见乃有吾当受教之誉汪悫亝位居台鼎乃有肯用实工夫之褒宋潜溪斯文之宗主乃以不及见许刘子宪当世诗伯足为忘年朱礼部冲雅温和而文者遂为莫逆如答禄与权张惟仲吴浚中朱惟辨朱季子杨秉哲方希直张廷璧皆当世芝兰鸑鷟莫不与善其它或以经术或以才艺或以一善一能或以其徳可慕或以其行可则或以其习见典则之故或因其所蓄有异书名帖而与之友若是者且百千辈皆与已有益也其不能有所辅广禆补于已初因与往来而义有不可絶者尤多众也及守官中都辟雝所接者亦不减在京时然相与骨肉兄弟者惟林左民许廷慎而已年来不幸失忤憸人之据道者取辱而归栖伏于草树林谷间呜呼噫谓无复有曩日之所友者也何幸复得君子于斯文凋弊之时如足下云者吴君吴君珍重珍重古语谓中流失船一壶千金而况漂荡于万顷波涛之中而得桂棹兰桨者乎呉君吴君其亦知吾乐之否乎尝谓辅仁朋友之分也责善朋友之道也而来教乃不辅责于我而见奬之厚何也因思而得之焉盖君子常失之厚小人常失之薄均为不中然与其薄也寜厚呉君吴君何待我之厚也然厚意不可虗辱欲有进于足下足下徳美才良艺精学博固不待言赞而喻者更冀向晦入息以贞守乎道不惧无闷以俟乎时惟此之愿古则奉复
　　
　　赵考古文集巻一
　　
　　●钦定四库全书
　　
　　赵考古文集巻二
　　
　　（明）赵撝谦
　　
　　撰
　　
　　巨腹子传
　　
　　巨腹子莫知其氏名其腹皤然而巨故以是称于人人其性幽雅不喜与人竞或慢谑之靡以为意甚则徐和以语为笑乐阅经书不喜字过或求其赋诗则曰尔为我笔之举口而成求其亲书则曰吾非佣书生好肆意山水间遇清絶处便藉草石坐脱冠挂松树枝解衣鼓腹长歌声振林木间若泓龙夜吟袅袅有余韵不嗜酒啖肉过三四簋或谓之曰复能进乎笑曰廉将军八十尚食肉数斤饭一斗我壮年谓不廉将军若耶复益数簋立尽尝喟然曰天地间有眞可乐人不知也其知而乐者惟我与无何公乎无何公者世莫知其人或曰卽巨腹子别号也或曰一人曾牧羊于石山中云
　　
　　邹道朋传
　　
　　太学生邹道朋字孟徳会稽余姚人也有逺志聪逹机变眉目颕异唇如赭丹少以民间特秀补县学生卽知硏经博观为事奋然自树立痛刮磨琢励每顾进就常若不逮日谢等夷闭户诵习尤精尚书学夜则俟同舍生已睡复出户温讽日所业篇徐歩两庑一匝卽毕以为常虽雪寒雨暑不少辍入户就榻复踞侧抒思顷之然后寐鸡晨怅然叹曰邹道朋汝当为天下竒丈夫安可悠悠作余姚人物也乃起后以业优升于大学大学官咸器重之而目畏于等辈遇朝廷选任卽欲出试器之者欲其大就不许其名进固请弗获同舍生勉之忽埀泪曰我岂昧于知者术者谓我来年某曜廹某曜恐不久于世幸出一施所学见于行事脱有少利于人庶以少白于世且以为父母慰假如术者云我固知命父母之悲为何如虽不免俱为父母累与其黙黙而冺不犹愈于得一暴其志乎如期果物故举大学悼惜焉时年二十二坞山外史曰邹道朋其亦苦学圣人之道而欲行世者抑不得伸其命也夫孔子曰秀而不实者有矣夫岂不然哉观其与同舍生言悲夫
　　
　　银塘生传
　　
　　余罢官自中都归余姚灭迹不入市郭时出游泽薮间及徃邻邑界上山谷中据木坐石之际輙有好事者卽我盘旋数道比有银塘生者事甚罕异闻其人状以为神仙流不能形容常乗牛出入四明洞天遇风景林壑之美卽箕坐长笑兴不可遏则科跣狂歌纸形墨貎草树水石之变状复题诗于上墨光动荡极其神化旣而张衣枝上歌一二过声若龙唫向震林谷求之卽与但不与凢俗子或问其姓氏则哑笑不答因其书银塘生字于上遂以称之故好事者徃徃怀豪楮候之稍求得焉有载酒张具而坚请之则生弗顾是以得其片纸一言者皆袭护藏去余初闻而疑焉及叩所尝得者而观之乃吾友杨君宗彛笔迹宜其罕异而见重于时也噫此特吾宗彛不为时用而依隐玩世之疏节耳使其得上大行为下广施则又非恒人所知而今人所及也忆尝与游宿山中浮屠道论古今豪杰以为三季后屠贩臧获反有可取尚此则乗机突发者张子房为最逄时不造而能尽诚者孔明其尤罹世变而善其分者陶渊明其极郭汾阳不平致平功也邵康节泊然于世道也程伯子不能丕变命也此吾与数君子有快有惜有不平感激于心余人所蹈皆常事耳余藉此言深有所发晚来坐松根石上山多松鼠跃走杉树叶底兎露电灭生掷砾毙一堕地余意其偶然戏谓复能尔否卽复毙一鼠又尝与饮舞置巵酒于掌上婆娑移时无少溢其伎艺之精小大皆类此其诗清新俊丽隽永人口造奥陟宎必名后世余性不喜时彦诗一日读宗彛寄我数篇于万书阁上抚几朗讴反复不能罢已而觉手憷及视皆赤
　　
　　卢节妇传
　　
　　余姚卢家有节妇汤氏名展娥夫曰仲良先是仲良娶陈氏生子祥甫三岁而陈死仲良自念覊世故上不得尽孝敬于亲下无所托其遗幼乃再娶汤氏汤年十九事舅姑尽妇道奉其夫尽妻道保遗幼尽母道入卢门四年而仲良亦死临死时与汤诀曰吾向娶汝本期养亲托幼今我复是不幸非但幼无所托而且遗亲之悲又重以累汝因呜咽不能言汤未及答而仲良息絶汤卽收涕跪床前地矢曰我此身虽父母遗体今旣不幸能不辱于义岂不有光于父母我终当奉君之亲长君之孤一为君妇遂啮左手中指出血沥口中复一滴仲良口以为信乃躃哭仆絶顷而苏见者惨焉及塟术家卜兆曰此为中勿易汤少偏之曰且留一穴隙待我人以为守节之志决矣三年有邻妪来为媒者节妇冁然曰君为媒耶俟我入所留一穴然后言自是无敢复言者今年六十矣而未尝为容乡之父老欲上其事节妇闻之曰是吾分事奚以旌表焉人以是益贤之邑子赵古则曰能致身于君谓之忠竭力于亲谓之孝兄慈弟悌谓之和夫死不再嫁谓之节义此人之所以为人而异于禽兽者也然丈夫男子尚弗能知焉而行况一妇人而所行若氷雪之濯濯噫汤其贤矣乎
　　
　　厉延传
　　
　　赵先生曰夫孝为百行之首故歴代史籍有孝友传独行传以其诚有关于风教也夫家有恒产足营衣食而能尽温凊定省虽不多得然亦子职之常犹未足美乃若贫穷窘难素不学书而能尽于孝道者岂非天性然哉使之没齿无闻是可悲惜也余故于厉延有所深惜云厉延者越之余姚人也幼丧父保养稚弟与母氏居卒与其弟成孝友人家本田野细氓贫无为业乃学为■〈茝，⺮代艹〉具卖以供母日得粟或数十钱归而陈母膝下问母志所欲而敬具焉故延兄弟食或不给而母极其滋味寒夜温被使和俟母卧鼾乃聚灯下夜作■〈桼刂〉■〈桼刂〉然刉竹木植恒私相儆孟或曰邑里之某富室也兄弟日相雠敌而亲恒慽慽诚非人类也季或曰巷南北之某望族也日酌饫而夫妻屡相残虐而亲輙吁泣禽犊弗若也故延之兄弟夫妇或无过咎焉吁使延兄弟目知书而进于道其所就当何如哉观其私相儆戒之词今之富足而忧及其亲者亦独何哉日醉醇饱隽而心为形役者于风教何哉
　　
　　寻常百姓传
　　
　　夫学者旣贯习六经犹当考信博览于传记杂家如古之卞随务光黔娄邵平之流不于传记杂家见乎坞山外史曰余读上虞志而未尝不叹其自古多身隐名显之士及逰金垒山水间覧古访今而又叹韬匿光徳者尚或有古昔之流风焉若寻常百姓者其亦王充葛伯阳之徒辈欤孔子曰君子耻没世而名不称焉余窃志之其传曰寻常百姓者越上虞之隐徳士也姓施名谦字益谦其祖父皆仕于元谦独弃去不欲乃放志羣籍而尤精于天文地理老子之学暇则能力田园不事华丽衣止麻苘食饮止充渴饥务欲出已力不一介取于人也好蓄古文法书名畵彛器日对列一室牖外置菖蒲卉竹数盆朗歌于中乗兴畵梅张于壁得竒句卽书于其上人索之命就取去不较与人辨析古今务欲穷诘致极旣则诙谐调笑放春秋法日纪雨旸时事及已所为于籍命曰注梦歴尝竹杖布衣箬笠木屐行道上或睨之私语人曰彼气貎类有道者其所愿一寻常百姓也谦闻之曰善夫命我名浮于实君子所耻实浮于名乃余之志余虽名实俱凉愿为寻常百姓耳因亦自号为寻常百姓云
　　
　　中山三君子传
　　
　　松先生名木字良材中山人也其先佐太皥包羲氏烹饪有功封东方青地先生袭荫遂世中山伯氏为园亭苍官亦有名木生而刚操及壮身千余尺寿至数千百岁虽老亦壮不畏寒暑常奋髯特立临风长啸莫窥其际有大器咸知其可庙堂任然被毁弃亦弗为愠其后子孙散处累受刁民之难几灭复盛族类蕃庶徧于乔山大谷或晦或显莫载其详在青州者当夏禹时入贡始着及秦始皇登泰山遇雨因幸其宅封为大夫以秦无道耻受其爵不应遂遯去学神仙之术嗜茯苓琥珀旣而能乗青牛坐伏龟凌云霄有道之士多徃依焉或曰张良尝受学焉时人尊之称为十八公陶潜李白崔斯立诸名卿咸敬尊之然不若同郡竹虚中梅元实为尤善故世称三友以徳行称亦谓之三君子后有陈履初者会稽余姚人也慕其徳求善畵者图三人像藏于家云
　　
　　竹虚中名节与同郡松良材梅元实齐名当黄帝时与伶伦定音律初封嶰谷徙封中山遂为中山人性清劲寡言笑秉心正直好扶人患难爱养鸾凤以故王子猷蒋诩阮籍孔巢父诸有名士咸与内交其子孙甚众最名世者在震方称苍筤在扬州称筱簜在荆州称箘簵在汉川称篔筜以徳称于卫以富称于渭川以术称于葛陂以善笛称于柯亭以神明称于湘水皆有传语见诸史别録又有稚子者最后出善医曾愈孟宗母病孙曰龙孙名过其祖学浮屠氏一人曰玉版师尤见知于苏轼云
　　
　　梅元实名华尝魁进士第人因号称伯华魁祖核字仁中父甲字子牙皆不官华入赘宋武帝女寿阳公主于含章檐下善为主妆世因传梅华妆子多至无万数女十一人长适罗浮令赵师雄嗜酒早亡其十人配召南地庻士君貎如玉肌骨癯洁性度恬静毎于霜晨月夜舒香静坐意趣洒然何逊皮日休林君复极重爱之咸作诗赋以赞歌累代名士作歌以千计初殷时与傅说入见髙宗髙宗旣立说为相授元实太宰命之曰来汝实若作和羮调味甚适世传梅羮其遗法也及魏武帝出师令开水道有功食邑上林苑后衰腐不事事帝怒醢之以赐朝臣皆颦眉不忍食后帝悔优其家今子孙复盛
　　
　　史氏曰甚矣哉徳之不可不种也观中山三君子松氏以刚操称竹氏以正直显梅氏以恬静名皆能不与物竞以庇荫于人呜呼自太皥黄帝歴数千百年其子孙逮今蕃衍誉闻世世见重于大夫岂非至徳而然甚矣哉徳之不可不种耶
　　
　　跋琼花灯巻
　　
　　余读史记汉书窃憾夫马迁班固不为孝子列传而反列夫货殖者今货殖传自范蠡而下旣极矜其治产积居矣至若掘冡博戏行贾贩脂卖浆洒削胃脯马医之至不足齿者而亦附焉俾当时人子之能孝行而大有关于世教者反不得如货殖之徒流名于万世而讥士之长贫贱好语仁义为足羞是诚何哉吾邑有孝子倪昌年者家甚贫以母病故作琼花灯以祈神贶事甚可嘉也夫琼花灯虽玩戏者之所为然其孝心无所不至志诚则有在也以昌年视今世用奸事恶业而成富者宁不为之三太息哉当路之太史氏能刋落货殖而作孝子传否耶又能以昌年附孝子传否观其巻而重有所感焉
　　
　　跋双节传
　　
　　余读奉天窦氏二女传窃叹其以孱然二女子能义勇抱节有如是者及读陈莆田双孀诗而益叹其姑妇同节者又如是也今朝京师会四明季君公复出示其祖母母夫人双节传尤异其在家为姑侄归人为姑妇俱遭不幸能双全其节乃如是也自刘向作列女传诸史有传妇人守节者虽间有之而未有如双节者吾知其有光竹帛与窦氏传双孀诗并传斯无愧矣遂书此以识
　　
　　跋刘梧州墓铭巻
　　
　　昔人谓不识其父视其子余与刘恩昷伯仲交因想见梧州君之为人其风度蔼然于心目间奚俟面覩而后知哉及读江阴孙先生所著墓铭斯知余心之不诬然有所感者以君之才行乃遭飞语蓄愤以终山岳之谋几微所忽蜂虿之毒君子殆不免乎
　　
　　跋窦节妇传
　　
　　余读古忠臣孝子节妇传未尝不掩巻而三叹曰嗟乎其人虽殁其英风凛节皎皎然若表日月而并行固不待史之记与否也然史不可不记者非为忠臣孝子义夫节妇也为天下后世训也使天下后世闻其风则思见其人庻几有能卓然自立者今读吴母窦氏事岂非闻风而自立者欤不然何其志行蔼然与古之人并光辉欤呜呼闻而知之孰若亲而炙之为愈母闻古人之迹者固能自立如此则继今其亲炙母之风者当何如哉吾以是知萧山节妇固不止一吴母矣异时史称曰萧山多节妇自吴母始顾不伟欤
　　
　　跋乐仲本铭孝义男墓
　　
　　埀棘之璧荆山之玉至寳也纳之韫柜犹为人之常情及其毁弃而混于沙砾粪壤之中莫不惊异而叹惜之今观乐仲本先生铭其子枅之墓哀其孝义而罹不年呜呼痛哉夫父子之道天性虽常流而夭为人亲者且伤悼之况乎才徳兼备如枅而能与弟争死于横逆之场者欤噫常人闻之尚为流涕宜乎乐先生哀叹痛惜而铭之也
　　
　　跋孝节编
　　
　　夫死不再嫁谓之节善事父母谓之孝惟此之行且不多得若子为其亲而罹多难妇因其夫而赴水火有之益鲜矣而况子代父死于兵刃之下若徐允让者而为之夫妇能设计焚夫于仓猝被执之际投烈焰之中如潘妙圆者而为之妻如此者吾知前乎百千年之已徃后乎百千年之未来罄四海之濵尽人伦之变惟二人而止耳脱或有之其或闻潘徐之风而践迹者欤节孝之编其有补于世教也岂浅浅哉
　　
　　书徐知逺分题送行诗巻后
　　
　　洪武已未秋九月旣望万宁知县徐君将徃莅政友生赵谦出饯于秦淮浒藉草坐而不忍别欲作一诗道其意而又弗克就因观乡先生刘中山诸公分题诗文其忠君爱国之情故旧离别之思祝颂勉励之意谦所欲言者皆已言之谦复何言姑识别时岁月于此
　　
　　书王修徳杂文后
　　
　　余出交士大夫其最于徳甚于文者奚啻百十然或有其文而徳有所惭者有其徳而文或不足者磨砻渐渍之道率难兼之用是未尝不戚戚于心也今年始得天台王君修徳相与徃还甚宻其质温粹幽雅对之如玉愈久而愈令人敬爱观其文若饥而哜胾累累于口不忍舍是以媿乡之知人者浅矣及其北上以杂言是非辨诸书见贻且曰以志后会之思盖其徳之所藴而形于外者耶孔子曰有徳者必有言信乎其有徳者且有言也故志其后以表余倾乡之心
　　
　　书童蒙习句后
　　
　　好古而不谐今则窒而不通博文而不约礼则汗漫而寡要故君子贵乎酌古以准今守约以施博也凢古之道举皆废坠惟书得行自夫草擅场六义由晦而书之废亦甚余不佞研精覃思窃成六书本义声音文字通二书又虑童幼之士汗漫不得其要复习子母偏旁凢千二百字炼之成四言句庶乎守约而施博也以四体书之庶乎酌古以准今也于是篆本之六义分隶之茍易草书之狂悖一自可领其要矣然分隶有门无闩有声无匕之类草之有处无豦有业无菐之类又不如分隶抑亦可以观世变也虽然若天卿■爱之体近古秦泰奉春之首异隶则草亦有可取者焉
　　
　　书续武王铭后
　　
　　盖尝稽古圣贤未尝不兢兢业业以致戒也是以黄帝有巾几之法孔甲造盘盂之戒禹勒笋簴汤铭盥盘逮乎周之武王旣践祚犹咨尚父而为戒书至于席几杖器无不有铭惜其散在诸书不能彚而为一乃窃裒而集之三十有四篇自席铭至矛铭十有四篇着在戴礼自笔至井十有五篇出于太平御覧衣镜觞三铭则得于后汉朱穆传又得几杖二铭于崔骃传三复其旨若行洞庭之野而闻箫韶之音三日不食而得隽永之味因喟然而叹曰呜呼以徃古之圣犹儆戒若是之至况后世眇末小子敢不惕然以求诸心哉于是以古篆随物而书之矣复书一通揭于坐右间有铭夫所用器物之未有铭者其篇如武王铭之数而加其十有九焉非敢承诸作者庶几常目在之以自儆云尔
　　
　　故处士方君墓志铭
　　
　　余姚四明山中有处士方君讳松字延龄者孝于亲友于弟而明逹于事理乡之人藉以为安者也洪武十年三月某日卒享年五十有六娶陈氏生二子曰模楷模先君十余日卒君之卒为过伤也楷出继君母弟继室朱氏生一子曰枢孙一人曰孟始君延余于家塾训其二子曰楷枢者君父爱山翁得疾余日徃视见君立床侧颜悴心怦百计请髙手医医进药食立昼夜无少懈意及居丧哀礼兼至行人所不能者缙绅谈其事不容口或有以难告率身先之伯仲间愉愉如也年不及下寿而卒殃庆弗以类吾不知其何说也呜呼吾年未三十旣哭送其祖孙丧柩矣又吊祭君灵而哭之其可憾也夫其可哀也夫枢将以十三年某月某日塟于鳯亭乡丁山之麓致状来请余志其墓遂序岁月日并寓余所感铭曰允也方君乡称行贤不躬其报寿以不延寿虽不延其孙子也绵绵
　　
　　云屋先生顾公墓志铭
　　
　　大明洪武十有五年九月初六日云屋先生卒于鄞之定海崇邱乡其伻冯安来讣古则与吴刚陈铸哭于陈愼家且召方暹会哭明日郑相张经骆诚来余于陈氏又哭十二日古则率愼暹走鄞致奠赙旣而其孤观衰绖拜泣以墓志为请义有弗可得辞遂求谱牒及所藏书于其家得诰命三通以知其曾祖祖考之所自得玉山名胜集十巻春夜乐唱咏一轴以知其家世贵盛之由得交谊巻二轴以感其好贤尚义之笃得逰剡赠言静得斋鹤梦轩诗文各一轴以感其雅性逸情之实皆名卿韵士仙翁佛子一时之选者凢三百余人其不在轴帙而散积于几格间者不与噫何好竒博学乐道人善之如是哉夫处富贵而不骄不淫居贫贱而不渎不辱非知道孰能若此是宜铭遂序而铭之先生姓顾氏名园字仲园云屋其别号也其先吴县昆山望族曾祖讳文儒赠某总管祖讳文显武备总将军上海等处海道运粮千户赠万户侯考讳某妣盛氏赠大兴县君先生生而聪逹勇鋭有逺志不覊读书一过卽记不忘然好武不颛于学年十六北游燕都出入王侯将相门昼则相与驰马击剑射博取胜夜则邸舍兀坐一室开百氏诸史觏法书名畵有得然后已凢三徃返乃得朝命袭父爵为千户侯所歴有绩未几遭时弗宁南北隔阻因卜居定海盖乐其山川之胜也遂杜门谢世事痛刮去旧习絶嗜欲刻志文艺卒以善畵名于世不喜作诗然时出一联半篇輙清竒骇人其畵尤为世所贵尚识者以为不减虎头笔法改物以来恣游鄞越山水间不妄交接尝有权贵人欲一见之时夜将半遽踰垣走避好赒急而未尝取受毫末于人性刚直或折人过失而人服之卒时年六十二先娶姑苏应氏再娶杭之陆氏一子观陆出也观将以某月日塟塟地未兆谋买山于崇邱乡顾岙之原谋旣协而赀未办冯安将谋诸与先生交游者古则曰可俾成之铭曰少而勇勇于武壮而仕时乃阻克奋于学师厥古徳施不昌以昌其畵
　　
　　枫林读书处铭
　　
　　上虞项宗周父称其教子习业之室曰枫林读书处以征余姚赵古则铭而警之遂铭而警之曰大道无形理载方策幽而神明显而家国昧者蚩蚩知者烜赫于美贞士是究是缉诚能缉熙中心有得毋自半涂隳是懿徳终始干干期造圣域
　　
　　竹说赠胡复初王自强
　　
　　余客居陈氏竹西轩有朋之贤者胡复初王自强跫然嘉会谓余曰吾属明有所适将托迹于寂寞之濵以专致乎诗书冀求吾志恐不克与吾子数继见以丽泽为事必求吾子文上以为进徳鉴而下以慰予思余指轩前竹而告之曰若知夫竹乎夫竹挺而直若乎有其徳虚其中似乎有所容劲而节类夫有所守者哉夫竹不直则不能藉夫柔脆而凌霄汉其中不虚则不能以涵造化之灵不劲而节则不能贞于岁寒歴夫氷雪也夫君子之道惟其直故不挠于物惟其中之虚故懿厥徳而犹若不足惟其节故介然而不妄不挠则能自强有为不足则能进修未艾不妄则能见几而作是以穷居则道益亨逹行而功则倍也二子欣然曰是足为进徳鉴而慰予思矣请书之遂书两通而各贻焉
　　
　　三戒
　　
　　昔栁子厚作麋驴鼠三戒苏子瞻爱其辞复以河豚以下三者拟之其风戒之意切矣近有触予怀者颇类乎是故亦作三篇
　　
　　滩之龟
　　
　　余舍滨溪溪上石皛皛然延袤数十亩间新霁有龟出暴于石牧儿适有见者蹶歩执之号于众曰吾得龟矣从众徃趋观之谑玩百状有欲视其首者龟坚缩不出戏祝曰龟乎龟乎能出首以示予乎顷复不出乃相谋以几棘揕之揕其尾则首出揕其首则尾出儿乃大笑曰以善道求汝则首不一出以恶法侮汝则首尾俱出尚为知所从耶吾闻汝能先吉凶以告人而不能先吉凶以免已尚为智者耶羣儿皆揶揄大笑余闻之亦含笑而归
　　
　　穿山甲
　　
　　甲虫有穿山其名者盖善穴山而出故名性嗜蚁于羣聚处輙开甲佯死于地蚁入甲罅咂咂然如得渎物俟其至众则固敛其甲入水张甲浮蚁水上徐以口吸之日食皆然一日遇人于山谷间人以沙砾掷之则巻然作束如石状以绐人人见其绐也因持以归脔其肉而食之甚旨以其甲能已风疾复货于药肆吁穿山谋食之计亦巧矣何其巧于取蚁而拙于避人也哉卒至肉脔甲拆之患悲夫
　　
　　水之鹬
　　
　　鹬一名翡翠体虽小其毛羽青莹辉彩可玩常循飞水厓入水底取鱼虾水族食之巧者利其羽毛以一囮飞舞水上媒而执之取其羽市于富贵家为女子饰直视金玉家因致富夫负毛羽之美而不能遁幽藏僻乃栩然终日竞诱于人至于断断取而终不悟哀哉虽然世以羽毛夸于人者岂独一鹬欤
　　
　　杂言十四篇
　　
　　赵子泽逰爱泽水甚静清而被羣儿戏者以泥搰之失其真吁人欲静清而被搰失其真者多矣奚止水哉
　　
　　里妪有拘忌者见鹊集鸣则手加额而喜且祈顷有楚鸟来鸣则怒骂而唾逐之予见其皆鸟也而其好嫉异甚因问之妪曰人言鹊能报吉鸦能送凶噫世以人言而好恶者多矣妪之易惑固其常予独为楚鸟加不平焉
　　
　　赵子暮归见醉夫蒙泥而卧道上额残破血流痕至踵水污粪秽之染弗庸言且其鼾正酣呜呼酒之设本以养人而苦人若是岂不可哀也哉
　　
　　赵子曰君子未尝自以为君子故其行也日益君子小人亦未尝自以为小人故其行也日益小人小人之恶君子亦犹君子之恶小人也欲学君子者其察之
　　
　　赵子曰贫困之切身非不可忧也而君子不忧者知有命也
　　
　　赵子亦常醉酒而发狂然自不足以为过者盖暂有以廹人而非其所安也
　　
　　有瞽夫过市而失足于沟涂污及其膝者举市人皆笑之赵子适见而叹曰世之完目而失身于刑戮者仁者或致悯焉瞽而污足又何笑焉
　　
　　西崦有人夜见林莾中光者以为寳瑞惟恐人共而独徃拾之遇毒螫其手毒肆而丧其身终不悟哀哉
　　
　　鳯治世之瑞禽也言其出则天下平虽庸鄙人皆知信之有致得生鹇者归而绐未尝识者以为鳯虽聪慧者信之况于蒙瞽者哉蒙瞽者闻而徃索而按之鳯乎鳯乎逢人则喜誉之而不去口识者笑焉呜呼世之以耳为目者比比而况于绐瞽者以鳯也哉
　　
　　巨鱼有乗潦水而野者水收而拘于洫则不能旋其身而见制于鲵鮨受侮于龟蠏赵子曰巨鱼非不能口鲵鮨而吞龟蠏失势故也
　　
　　有以蜜果馈西邻者邻妇切分啖儿儿甘之索不复得也刀有余蜜口其刀刃伤其舌毒而致死赵子曰儿无知甘其蜜而刃口亦其宜为父母而不晓戒之何也今人有甘小利而父母妻妾不能晓戒卒至于伤体殒命者悲夫
　　
　　多虑而丛于心者梦亦怪险寡虑而静者梦亦不作纵作之正夷有序歩咫尺之塍而不惧者实故也是以行欲其实而心欲其虚也
　　
　　骅骝骐骥马之良者也命之捕鼠则不若跛足之猫矣故曰才各有能有不能
　　
　　水火生民之大用也而人不以为寳者以其随所有而随可取故也金璧寒不可衣饥不可食而人以为至寳者以其产于逺而少于世故也是以智者务实去华愚者贵逺而贱近
　　
　　谈棋送吴仲庚先生归
　　
　　棋之设不知权舆于谁何或曰轩辕氏以教兵法或曰陶唐氏以教丹朱言其数最为无益且縻废人日月动揺人心志而一胜一负欣愧不无竟何为哉然自春秋已来传记所载代有其人而孔子亦谓饱食终日不有博奕为之犹贤则其数之所以来尚矣有不可遽絶者一局之路三百六十一一象生数之主三百六十以象周天之数分而为四以象四时隅各九十路以象其日外周七十二路以象其候白黑相半以象阴阳局方而静以象地子圆而动以象天奕无同局以象变化以是言之则又若寓道者焉余少志圣人之道而不遑他技于奕尤加疾焉年来因伏林谷置身荒茆篁竹之间挟册而读久则枯疲行觅一二能奕者与之数投旋觉晷度之移尘俗之逺也于是凢有怫牾于心忧愁穷苦激触恚怒牢落不平一寓于棊则仆然以已其至于一胜一负欣愧之际则不论也淮南呉公仲庚志宇逺廓识断通豁所谓器宏而趣逸者乃能含章遵晦俯効圭撮之任而屈于寻常之地世之胜负一置不论有似于余之奕棊故于其任满将行姑与之谈棊水陆千余里茍有不平于心倘遇能其数者与之一投亦可以少遣哉若夫祝颂之词期望之意羣公陈矣余故不谈羣公之诗以余姚名山川分题各赋五韵古律而余得歴山卫宏曰情动于中而形于言言之不足故嗟叹之嗟叹之不足故咏歌之诚有旨哉
　　
　　题芸香室巻
　　
　　举团黍荆璞以与婴孺必取团黍命商彛鐡铛以假村妪必鄙商彛此独立特行之君子所以毎见发于庸人俗隶也友人张君与权好植芸香草因以名室盖以芸之能辟蛀书虫也时之好花卉而玩浮华者未必不若婴孺村妪之遗荆璞商彛也故阅其巻而益有所感噫
　　
　　题朝晖轩
　　
　　暾之出兮扶桑赫现毁兮晨明上团团兮煦春阳胡独照兮髙堂亦有轩兮承宇轩中之人兮燕且乐胥羞鼎臑酌桂醑华余服兮缤且舞穆黄道兮昭熙睇化景兮舒迟升余轩兮爱此朝晖余亲之庆兮寿且无期
　　
　　与友骆则诚别
　　
　　玉山玉泉惟咫尺不得与君时徃还风吹飞絮挂帘白燕蹙落花铺地斑一身累累丧家狗半生碌碌牢笼鹇便当相见醉一斗狂歌擘碎青琅玕
　　
　　赓骆则诚母寿诗韵
　　
　　蘐草霏霏近北堂炎天花老叶苍苍常年迭奏南山句此日空歌陟屺章浙水西流堤树晚舜江东望海云凉由来孝弟蒙天佑还得联芳介寿觞
　　
　　与骆老夫人寿诗
　　
　　寘彼蓼莪咏听此南山诗具庆岂非愿修短固难期怙终御存恤所恃良在斯正位闲有家承颜致有颐矧当老（阙）岁更值岳降时张筵罗珍馔对酒弹鸣丝齐讴间赵舞伯埙和仲箎乡曲介眉寿亲宾献兰卮庭除万花布帘幕双燕飞梧叶清阑暑芙蓉动凉飔久叹南陔废复覩白华滋积善念经昔余庆征在兹锡类岂徒美茀禄诚未涯
　　
　　録示子孙
　　
　　冬晨寒气交夏午炎光逼殷勤写书者穷年无暂息旣终还自校叙次更装饰家贫自然乏神劳岂非瘠所乐在经书虽久终无斁子孙茍能嗣朂哉当为惜
　　
　　咏怀次倪安道十首韵
　　
　　御宼心尚孩淮南口犹乳射日诚幻谈炼石胡可补阳精异飞禽元天非破釡立言理茍迷无乃黙为愈所以古皇羲窥图万微抒云何夸毗子葩藻失伦序
　　
　　我昔志飞腾登天欲乗龙着鞭始云迈忽值烟尘重旣不能元感蹇修莫与同喟焉念旋反还栖荆棘丛虽曰昧初志庶得收竒功
　　
　　叹彼牛山木还能秀森森斧斤互来伐何年郁成阴萌蘖岂不息又被牛羊侵所以邹鲁生怡然坐丛林
　　
　　元化浩无端人生八纮间灵台妙不测神圣何假言太极谅斯存一贯诚非难兴言理絶弦独抱瑶琴弹
　　
　　荒哉周穆王八骏穷万里朝发昆仑颠夕饮瑶池水空歌白云谣千载污人耳三复祈招词感叹不能已
　　
　　伊昔纷荣耀奚啻夭桃花今作舂市徒寒风起悲嗟去去林君子行行野人家瑶台岂非贵不久（阙）
　　
　　三圣旣云逝大道如颓波縁业乗时论云构填邱阿羣愚久盲聋沈痼夫如何孰能火其书感激曳杖歌
　　
　　伟哉昌黎公壮志青云上抵排西方化原道激颓浪念彼葩藻徒卑卑渺难望但惜大厦倾一木将何向奋怀千载下临风为惆怅
　　
　　云间学仙侣期成粉提丸偃月蟠龙虎交构为神丹服食能轻举岂惟发不斑长生诚可求逆理心非安去去顺元化修短合自然
　　
　　蜩蝉本无患悠然亭柯上饮露吟清风飞禽忽来徃扶苏在边垂赵李起奸想世无少康（阙）千载为怏怏
　　
　　题白沙翠竹
　　
　　沙汀沙白白如银竹村竹翠翠如云鹡鸰拂羽春晖动鸑鷟来仪月夜闻中有人居杜工部岂无字拟王右军角巾来徃共谈笑便是浣花溪上邻
　　
　　山居四咏依汪复初先生韵
　　
　　松菊径
　　
　　不同彭泽赋归来松树菊丛先自栽门巷杳然车马隔落英无数点苍苔
　　
　　芋栗园
　　
　　人间八月稻粱秋争似山中芋栗收也可盍簪供笑语免教输税见王侯
　　
　　桑柘林
　　
　　吴蚕眠起正纷纭桑柘斜曛十亩云白眼看他闲草木只将红紫媚东君
　　
　　芝兰室
　　
　　奕奕猗猗宠色新萧然一色四时春汉廷御史云仍在如此清芬可比伦
　　
　　送胡信中复入太学诗
　　
　　精金藉陶冶庶几成鼎铉良玉赖琢磨自然成瑚琏人生茍不学百岁胡能善彼美定安辞劬书尤黾勉挟策试神京酬酢如丸转藴真能若是果与瀛洲选一归觐庭闱复去朝藻冕送别蕙江头姓氏响幽巘
　　
　　○遗言
　　
　　近世口传未敢轻信今取有据者録之惟第八条门人张■〈王车王〉所述余皆在行状
　　
　　三四十年尝自奋曰使我与鸟兽草木同腐何以学为尝读武王戒书叹曰以徃古之圣犹警戒若是之至况后世渺末小子敢不惕然以求诸心哉
　　
　　圣门之学以立志为先以主敬为本
　　
　　此二言者所以立志而主敬也
　　
　　每自慨念曰夫士之为学必先穷理穷理必本夫读书读书非识字义之所载所该则于上逹乎何有此古圣贤设教所以贵于博文也
　　
　　此本义所由作而六书赖以明也
　　
　　为典簿时与僚官论事不合罢归谓宋廷臣曰予之不幸盖堕于憸人之计尔然亦何足以动予之方寸哉且前哲之出处塞于此者通于彼屈于今者伸于后予之屈塞必有伸通者焉
　　
　　此盖进不得行道于当时退欲明道于来世
　　
　　尝兀坐山中仰而思之俯而叹曰六经诸子史籍图记皆以详悉歴代有人矣惟音韵之学世久不明音韵关于国家同文之教不可不明
　　
　　此声音文字通所以作也
　　
　　尝筑考古台着声音文字通其言曰夫平上去入谓之声四声必贯沈氏平东上董去送入屋之类则非矣角征宫商羽谓之音七音有序沈氏前东后公冬东异处之类则非矣依类象形随体诘诎而画其迹者独体谓之文合体谓之字六义相资自夫程邈造隶王次仲制分趋省易而文字破壊则代益非矣
　　
　　此书积二十年然后成凡一百巻王仲廸以为痛扫前人之讹谬一洗千载之陋习西村顾先生亦谓其功不在孟氏辟异端之下至永乐初年太宗文皇帝诏藏秘阁以为国家考文之重典由是天下皆知其学则前所谓屈塞必有伸通之语有足证矣
　　
　　尝谓人曰吾于声音文字通一家之学有精义入神之妙虽伶伦复生仓颉复作不易斯举矣又曰吾于声音文字通一家之学盖自秦汉以来所未有也
　　
　　此言时人咸笑其狂惟金华宋濓江西宋季子天台林右同郡唐之泽以为诚然盖卽孟子所谓圣人复起不易吾言者也昔朱子亦尝有志于此老勿及为而卒故曰自秦汉以来所未有也
　　
　　又尝为琼山教谕作造化经纶图以示学者其言曰寡欲以养其心观物以明其理调息以养其气读书以验其诚圣贤之域不难到
　　
　　此传授心法切要之言当时惟王仲廸为能逹此故因其问而发也他日仲廸赞此图曰兼理气一天人彰明善恶分别圣愚张前贤未发之机指后学旣迷之径亦足以验其所得之实矣
　　
　　洪武二十八年乙亥冬十一月卒于广城寓舍享年四十有五前一日病亟起坐于床命侍者取纸笔卽书云予闻之太虚之中不能不聚而为人物人物不能不散而为太虚其聚其散盖皆理数之自然有不能自已者岂有所作为者也予之此身在太虚中如冰在水而今将为水矣
　　
　　此言当与造化经纶图参看盖所谓正而毙焉者也
　　
　　旬月前岭表舟中毎晨起必诵易经或中庸琅然一过始食日皆然因谓从友生莆田朱伯曰二书之理尔尝究乎吾不久当归吾元
　　
　　王仲廸尝言吾祖之学视古殆无遗者可谓极其博矣然亦未尝不得其约也观其续武王之铭以操吾心者敬也逹死生之几以归吾元者诚也主一之谓敬敬则诚矣诚敬者我心之根柢也吾心者天之君也天卽理也其始也操一心以穷万理而其终也会万理以明一心不假他术以乱之也故于道德性命之懿人伦事物之常皆得其宜而天下国家为治之具无乎不在及夫大而天地十二万九千六百年之消息盈虚小而一月一日十二时之运行变通逺而九十余万里之天行近而一万三千五息之呼吸明而礼乐文物幽而鬼神情状莫不洞见其妙盖约而博博而约者也虽曰位不满德天不假年而其著述之典又足以发三圣相传之秘总羣儒未领之要使百世之下坦然由之而无疑其功亦以盛矣尚何憾之有哉
　　
　　贵莫贵于为圣贤富莫富于蓄道德贫莫贫于未闻道贱莫贱于不知耻士能弘道曰逹贫不安分曰穷得志于一时曰夭流芳于百世曰寿
　　
　　洪武戊辰腊月望竟夕大雪宗人徳昭友生柴钦同在舍旣乏酒饮又无火炙及夜乃映雪话此传以为清供然亦盛事也谨识
　　
　　○附録
　　
　　琼州吴秀才上姜参政书
　　
　　琼州府定安县儒学廪膳生员吴頀谨斋沐稽首顿首献书于钦命姜老大人先生执事頀闻万物不得其平则鸣頀怀欲愬不平久矣第以家故琐琐鄙口讷讷不足以尘君子视听故所言郁结毎欲陈而中止几至口而吞黙私意盖谓必真寛仁君子庶能怜听纳也恭惟执事胸涵秋月徳霈春仁制作侔乎神明功用敌乎造化政行而岭海之鳏寡孤独者咸预以育泽布而越南之流离失所者举藉以安是以十府士庶万口一辞皆谓召伯复生于今甘棠且咏于越意非真体仁宅牧素置赤心于人腹者安能得此于人耶故不平今设不号愬于执事则恐终无可言之时矣况寒宗先世辱与执事同乡家园戚族谅不昧于藻鉴故素嗫嚅不敢言于人者今皆吐露真情扫倾肺腑于执事也頀先祖赵谦原系浙江绍兴府余姚县鳯亭乡第一图人洪武间任琼州府琼山县儒学教谕颇任师道尝着声音文字通学范二书启廸后进不意随没独遗男孟时孤贫不能扶柩还乡就葬学后坡原自是日益零丁室如悬罄乃奉母氏徃来定安生理度日至永乐间因母吴姓入籍定安县李家都粮差孟时后生鼠南■〈官，去宀〉南启南鼠南■〈官，去宀〉南俱絶嗣惟祖启南生父荣生世流落天涯家计灾于炎火先人手迹至是尽为灰矣旧遗谱牒至是皆化尘矣家祸至此亦已极矣哀痛至此亦不可胜言矣逮頀忝籍儒学备弟子员然毎昼思夜想展转反侧至于废寝忘餐者以今姓则先妣外族之姓氏未审本宗姓氏于家乡继否堂祠则外族吴氏之神主矣未卜本祀族宗于家乡存亡痛心疾首于春雨秋露之际无所控欣魂飞魄散于南云北雁之下没谁与怜今幸执事干盖南琼使頀得立于阶前盈尺之地所谓空谷忽闻足音蛩然而喜者何啻长夜而复覩乎天日哉伏惟执事兴哀于无用之地埀徳于不报之所倘使累世孤寒终免沦于海角百年旷祀得复树乎炉烟则祖祖宗宗没于百年之上子子孙孙生于百年之下者皆荷大人再造之仁也虽枯树腐株无能报于雨露然冥冥之中岂无有以处此者哉谨布衷情冒犯严威不胜悚惧战栗之至伏乞埀宥不备生员吴頀再拜
　　
　　参政览书遂复其姓为赵
　　
　　姜参议书
　　
　　启赵贤甥先生今来不知在门中教书否我去年在琼州着彼中教官访寻得赵撝谦老先生文集并学范此二本书可与赵先生録过仍将原本收藏在家縁撝谦比先在琼州做教官因遗此书在彼并无义男流下在彼做秀才可说与赵先生知之
　　
　　赵頀寄原乡书
　　
　　寓海南定安族属赵頀顿首百拜奉书原乡宗父兄尊前伏自先祖讳谦者洪武间由国子典簿左迁教谕琼山卒于任遗下一男孟时不能还乡乃奉母吴氏徙居定安永乐十年孟时遂因母姓附籍生三子伯祖鼠南■〈官，去宀〉南俱絶嗣祖启南生父等三世皆以相继沦没天涯但继袭吴姓而已至頀今日忝为弟子员之备虽未能粗识然而物天人祖孰无此心思我先人万里逰魂子孙旣不还乡乃以外姓为籍原乡宗祀存亡未审是以毎念松楸痛心彻骨久欲复姓苐以家谱尽毁于火先人手迹十无一存以此因循至今也近对乡尊姜老大人按节于琼頀得以乡子弟谒见请问方知我宗族有在且于大人有瓜葛之戚以故深蒙大人哀悯身家百色一为区处已就首诉复姓外惟是家谱不存殆恐后世愈逺而愈失其真伏望宗亲念我同根先世旧谱録垂逺惠不惟深副頀木本水源之思且使后世子孙得知所自而于祖宗在天之灵亦可少慰也他日倘托遗荫叨成一名得便来归亲揖宗亲长于一堂而若尊若卑知所别则百年世系已离而复合一门伦次已晦而复明何幸之大耶是又頀之所愿也在此子姓具图别纸望依昭穆附入谱牒不胜欣戴之至莫以我逺世而见疏不备成化二十三年六月初八日寓定安族属赵頀再拜
　　
　　赵谦　　孟时　　鼠南殀亡
　　
　　字撝谦号　生三子■〈官，去宀〉南絶嗣
　　
　　考古又曰　　启南　　荣　　韶
　　
　　古则尝着　　生三子　生三子頀
　　
　　声音文字　　　　　■〈音也〉
　　
　　通学范二　　华　　■〈音今〉
　　
　　书启廸后　　生三子■〈音巠〉
　　
　　进教谕琼　　　　　　　　　韸
　　
　　山士风为　　富　　　　　　韺
　　
　　之丕变　　　　生二子■〈音章〉
　　
　　外有育男名义男义安自原乡来后义男见孟时公衰败自去立籍今已絶没义安则在頀祖启南公手里逃于黎而子孙有在
　　
　　右海南考古世系图
　　
　　頀以流落天涯年深世逺故园枝叶莫识谁何近日惟闻姜老大人外甥二人是頀共支之裔但不知与二位为尊为卑也兹有细葛各二端谨欲寄奉以表万里鹅毛之意苐以姜老大人说嫌疑之际不可以带尚容异日鸿便另申拜意
　　
　　赵頀下第辞姜参政书
　　
　　治生赵頀端肃奉书于钦命姜老大人台座尝谓兽在阱则思旷禽在笼则思林夫禽兽物也拘于笼阱犹有林旷之思矧人为万物之灵当流落他乡之余顾不惕于故乡之思哉今頀十岁失父而孤闻于祖母陈言頀先世撝谦自浙余姚来琼教谕未几卒任遗下曾祖孟时不能还乡时为日食计乃来定安生理遂附籍于此焉其以为户者则因祖婆以承絶户吴倪田也汝祖尝命父曰海南烟瘴之地也非吾故乡吴姓先妣之氏也非吾本姓汝能成立当复还之不意汝父才过三十背我先去今家无人惟汝是望頀十岁祖母又逝叔父二人相继而去呜呼是时室似罄悬旣乏聊生之产形单影只又无强继之亲婴此孤贫不能与立遂弃去书籍四五年至十七年时念頀罪戾之在躬愈战兢之无地虽松楸桑梓之念深而水木本源之思切然天涯海角而使信难逢雁杳鱼沉而音书断絶本支宗祀未审存亡苦思填胸无由控诉讵意先人有荫后胤无辜迷茫之余乃复遇老大人于今日哉进见之际始知我祖后人有在于老大人有瓜葛之戚以故哀悯身家重事已为改复平生哀恸至此固少舒矣夫百年旷祀固已复树乎炉烟然累世孤魂犹未免沦于海角专期今岁场屋侥幸便归倍恨不才不如所愿此终身遑遑去不得回不着而栖栖依依似留恋于此也頀如此者无他一则忧不中而回则终流落一则以老大人高迁而去便失依归不识此身此世何日得归故乡何日复见尊范也栖栖依依何异兽之陷于阱而不得走于旷鸟之拘于笼而不得以栖乎林且无所主也耶然頀之不得侥幸者固病于自懈实由自父没遭火六次觉家贫甚頀因离次训蒙为餬口计用频奔走乎东西以致所业之荒废又昔年来加以疾病此不亲灯火者年半未知此回三年所业又何如恐终辜于老大人再生之恩也今頀茕茕孑立几三十而未成家母兀兀劬劳越五旬而无所养此頀上不足为士下不足以为农中不得一还乎故乡深欝结而不得伸也古云中流失船一壶千金頀今日之遇殆非是止也实若漂泊于万顷波涛之中而得桂楫兰浆于垂覆之际頀有际遇仰望几何旣哉顾今留恋于此乃不得一拜辞归去此心不胜怅怏今仓卒间具此以伸拳拳嘱望之意倘因秩满便道入家去乞以頀此意逹于頀宗族伯叔兄弟中有能为本宗之念者将先世旧谱録垂逺惠而于鸿便亦无惜音信也頀不胜感戴之至伏冀老大人称玉教命幸垂示焉頀书不尽意复继以诗公居台省我田间际遇由来不偶然身世只今都妥帖寒微藉此遂生全一心图报应无地几叶推寻别有天归去天涯翘首望何时俯伏在阶前附寄原乡宗父伯叔一首宗亲东浙我蛮乡海外悬思欲断肠父祖湮沦几百载何当匍匐入祠堂弘治二年七月初十日治生赵頀再拜书上二位姜表兄同
　　
　　赵宏泗寄赵頀书
　　
　　大人舅自广城相会闻言及故乡宗党未尝不三复流涕继以霜蹄暂蹶悒怏悒怏淹延广城日久能无觖望之心或云留待来科中解元侄闻此言且悲且喜表兄又云拳拳以家谱録寄致嘱侄禀宗长作书歴陈情事并谱图歴代统系图封凂大人舅带至广藩转附定安侄恨不能生羽翼飞渡海南亲覩颜范徒怅然呜咽而已今表兄来便乏物为寄谨具小柬手帕一方幸奉老叔祖母聊表逺意勿以菲薄为让踈逺见弃乞念祖宗之谊作书慰侄渇仰之私实为荣幸之至乞尊照不备弘治三年十一月朔余姚宗侄宏泗书拜奉上頀叔父尊前
　　
　　○造化经纶图说
　　
　　周子曰无极而太极太极动而生阳干道成矣静而生阴坤道成矣阳变阴合五行顺布四时行焉一皆自然之天也邵子心为太极盖造化之一气卽圣人之一心造化之气本于发生而圣人之心亦将以济世矣故不免由静以之动自无而入有使万物得以遂其身安其业然人不见其迹者以造化之气与圣人之心虽动而不离静虽有而不舍无彼万物与万民齐见役说战劳于其间而不自觉故曰帝出乎震成乎艮帝者岂非造化之气与圣人之心乎夫三圣巍巍继天立极相与传授独辨此心欲学圣贤者舍此心将何所用力哉盖人有情有性而心则统性情者也性者仁义礼智是也情者喜怒哀乐是也心得其养则以性御情而五常百行由此而正心失其养则以情荡性而五常百行由此而隳此心之所主顾不重乎学者诚能时时省察念念不忘而使道心常为之主人心毎听命焉则寂然不动之时当与造化同其体及感而遂通自然与造化同其用斯其所以为三极之道三极者三才各一太极也洪武甲戌秋七月旣望余姚赵撝谦谨识
　　
　　爱理（得之于天具之于心）
　　
　　孝存则承颜养志爱敬不忘没则愼终追逺继志述事慎行其身不敢以遗体行殆将为善思贻父母令名必果将为不善思贻父母羞辱必不果
　　
　　公老老幼幼举斯加彼物我不分穷逹一视克伐怨欲不行意必固我不立
　　
　　恕已所不欲勿施于人不以所长者病人不以所能者愧人不念旧恶
　　
　　慈少者怀之不独子其子
　　
　　爱矜孤恤贫随力济物
　　
　　寛纳污藏疾犯而不校
　　
　　厚徳必报怨不雠故旧不遗笃序姻亲成人美掩人过
　　
　　险设机穽包祸心陷人不义中人凶祸
　　
　　忍害物伤人幸灾乐祸
　　
　　忌闻人才美而媢疾见人富贵而热中凡以胜已为不满者皆忌也
　　
　　刻督责太苛（自忍中来）掊克无艾（自贪中来）念怨不忘败人之善成人之恶
　　
　　薄喜闻人过好言人短忘恩负徳得新弃旧轻訾毁好攻讦
　　
　　克多尚人不逊善事功欲自已出议论专好已胜
　　
　　躁不耐激触不能容忍（自褊中来）
　　
　　私立物我分町畦凡事只求自利
　　
　　褊气宇狭隘不能容物
　　
　　暴任情恣横挟势冯陵
　　
　　宜理（得之于天具之于心）
　　
　　直志义不屈不挠词色不佞不谀
　　
　　弟敬兄友弟恭老尚年
　　
　　正任理而行不为阿比安命守分不肯茍求凡出处语黙进退屈伸刚柔寛严好恶取舍从违避就贵审其宜而不失
　　
　　■〈反自〉爱人不亲反其仁治人不治反其智礼人不答反其敬行有不得者皆反求诸已
　　
　　刚干健笃实不为物挠富贵贫贱不淫不移威武不能屈
　　
　　介确然有守不为俗变
　　
　　亷见得思义分无求多
　　
　　勇见善必为知过必改
　　
　　贪货殖玩物贪名逐禄不务自守动輙有求
　　
　　吝不济人之才当予者不予但有刓忍恋惜之意不教人以善所有则隐蔽惟恐他人知之
　　
　　忧患贫畏祸昔人谓祸患之来有有个处置若过于忧是无义无命也
　　
　　佞胁肩謟笑巧言饰语擎跪曲拳凡冀以逢迎投合人意向者皆是
　　
　　欲耳于声目于色口于味鼻于臭四肢于安佚
　　
　　懦柔而无立随俗浮沉自守不坚屈于威势
　　
　　偏不求中正好恶任情
　　
　　鄙计琐屑甘猥贱（自吝中来）
　　
　　悖执已自是违众从欲
　　
　　比不顾是非狥情党物
　　
　　怨不安义命不务反躬一切归咎于天人
　　
　　恭礼（得之于天具之于心）
　　
　　敬正名辨分敬老崇贤居处恭执事敬内则摄思虑去知故凝然主一而无适外则正衣冠尊瞻视俨然庄重而不慢
　　
　　谨不侈然自放不轩然自得言不轻发事不轻举不出位而思不怨天不尤人不居下讪上务隐恶扬善避嫌疑审去就不讦以为直不徼以为知
　　
　　让辞尊居卑推多取少虑以下人善则称人
　　
　　谦有若无实若虚以能问于不能以多问于寡
　　
　　骄挟富贵以自恣恃才美以为髙常有欲自表见意（便有伐在其中）常有陵压人意（便有傲在其中）
　　
　　侈大室庐华衣服盛车马美饮食丽器用越制度不安分
　　
　　诞无而为有虚而为盈约而为泰
　　
　　■气象兀突难亲
　　
　　简接物不委曲与人无恩义
　　
　　傲简贤徳侮老成自处放肆待物轻率
　　
　　别理（得之于天具之于心）
　　
　　■博覧以致广大穷究以尽精微凡大而天地之理微而事物之故明而礼乐之文幽而鬼神之情状近而人物贤否邪正之分逺而古今兴衰治乱之迹无一不当致知疑事每质知之为知之不知为不知
　　
　　■不逆诈不亿不信又当先觉不可受人之欺见贤思齐见不贤而内自省亲贤人逺小人
　　
　　■识别邪正爱而知恶憎而知其善
　　
　　■别是非辨可否审利害计始终义以为质礼以行之逊以出之信以成之
　　
　　■真伪忠佞贵于辨察
　　
　　■贫富贵贱甘于自然
　　
　　明不读非僻之书不为非礼之视
　　
　　聪不受浸润之谮乐闻谠直之言
　　
　　昏于事不审是非可否于人不识诚伪善恶逺贤人交小人
　　
　　浅以小小得丧为利害以小小毁誉为荣辱以小小逆顺为恩怨
　　
　　固拘方泥曲执滞不通
　　
　　陋安于卑陋不务广览博取以长见识
　　
　　满器识褊狭不能自居矜骄傲世侮慢才徳
　　
　　巧好穿凿徼以为智
　　
　　■溺乱色观非僻之书视非礼之物
　　
　　■讳闻过喜谀佞恶正直
　　
　　轻事不详审而妄为言不详审而妄发
　　
　　浮不敦笃
　　
　　■真实无妄
　　
　　■言顾行行顾言
　　
　　■循物无违
　　
　　■为人谋而忠与人有终始体道无虚伪
　　
　　诈虚言罔人匿行炫耀
　　
　　欺食言伪言大言行事不确寔为人不亲切有失自盖藏
　　
　　矫心迹不相副沽徼以求名
　　
　　谲多机关挟术数务诡随易反复
　　
　　赵考古文集巻二