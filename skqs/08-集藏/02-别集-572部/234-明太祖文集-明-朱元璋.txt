明太祖文集
钦定四库全书
明太祖文集
明姚士观等编校

卷一   书
与元幼主书
皇帝特问元幼主曰自伊父子北往至今每有人来皆称流离无宁衣食艰辛未知是否诚如是当较之于知命者方乃可全不然东趋战而西殃民丧已成之士马图不可得之资非善保者果若不信昔者彼居和宁朕发六军卷甲趋三千里之战果曾获利乎以此观之当为己戒而自存可也朕与彼本为勍敌何以书教之莫不似乎有诈不然古人得天下岂尽灭人祀决不如是所以继絶世举废国是也曩因彼先皇知天命而北往遂得善终今我朝炎运方兴之时若违天命而来犯恐自就囚也即目迈迪哩巴拉非昔日迈迪哩巴拉近二年以来语言自能发潜民间见为牧童彼若来取即当发还诚不有谬今遣使特问至当审之 
与元臣图噜书
大明皇帝记问元臣图噜曰上古君天下及名世者至今歴数兴亡又非止一人前者元失其驭羣盗暴作尔元君昏臣权终不能定朕乃平之以致更元社稷鼎治黔黎今已七年中国颇安且曩者兵戍北塞遣将安边不期耿指挥好杀贪污是致同人而异志乃有小实罕等畏死北往实朕用人不当非来归者不诚今耿指挥累受刑责法尚未巳尔诸人还曾知否只此可见朕之本情何如昔者朕被妖人逼起山野不过匹马单戈那有百万之众今也诸番入贡朕擅中国之富戍兵百万军民乐用以此观之朕非诚可动神人乎尔聪明宜详审达者识之天命有归人不强违此顺天者也今遣使记问余不多及 
与元臣鼐尔布哈书
大明皇帝记问元臣鼐尔布哈尔遣人大同来言欲于平地驻札意在臣顺于我却虑前日犯扰边民又恐不容朕思果有此论是何言哉孰不知古人之治天下惟是安民而已岂有懐私雠以伤物命且尔等本元之臣彼幼君流离沙漠余气尚存尔不得不听命尔前日犯边各为其主尔何哉去就之机在乎识时今者入国观光诚与不诚亦在于彼记至彼中若有知运者使上观干象下察人事自取避凶趋吉之道不亦美乎尔其图之 
与元幼主书
大明皇帝记谕大元幼君曰顺天者昌逆天者亡古今通论如是非新造之语自古无千载国家亦理之常也且君之父子当主中国之时兵多将广尚不能自持其权以致上等兵多者意在莽操懿温中等者颉颃日废生民下等者东送款西归降剥民以供上下君之父子曾一勅令而谁何者欤以今日之事君尚迷如酒酣昏若重寝所以不省者何葢在至正之间兵多将广尚不能驾驭又被逼挟今之众壮弱不过二万流离边境意图中兴君之神谋予不知何如耳君能自度今时之权比至正时低昻若何以此观之岂不愚哉君以万骑或八千骑欲与全中原相抗予又不知轻重若何予谓君明天理若能悟我所言必得一族于沙漠中权时自为或得善终何以见之君之祖宗有天下者一百余年养育之久生齿之繁以此恩此德观之未必至于便终此亦天理之常也君若不悟不效古人之事他日加兵于彼祸福有不可测者矣昔君在应昌弃下皇子南来已经五年潜养乡野今闻鄂啰去全寜不逺念君流离沙漠无宁储嗣未有故特遣咸礼等护送前去庶不絶元之祀君其审之如不答而不省祸将不逺矣 
与元臣图噜书
大明皇帝记问元臣图噜近者圣保自尔营中归所云尔心意在不屈而不顺将以为守忠道而为良臣吾不知果然乎若如其云尔不成者有四又将不得其死甚不逺矣何以见之且尔素为元臣累効力于王家衅隙一生君臣彼各又将三年矣以人臣论之凡为人臣君有难为臣者不守君而自处逺方此臣耶逆耶此不成之一也方今彼元运终天命不留幼君昏而邪正莫可知尔若固相而不离左右久之非为谗所杀其流窜逺方有不可逃不成之二也即目孤处沙塞步骑不满万数部下者口无充腹之飡体无御寒之衣人将散而尔独不能居不成之三也若严号令律士卒使饥寒逼身不敢旋足吾又恐尔为部下所戮不成者四也果如吾言不得其死明矣当此之时不知勒石于何处埀名于何册以此观之则忠顺两亡其为丈夫之志欤小人之迷欤有此者悔之晚矣若以吾所言以尔所自度力不及他无往则开心助我岂不待尔如勋问不多及 
与鲁尔书
记谕元臣鲁尔三月间罕特穆尔和卓归言尔见于长峪驻札又起营东北然此将军果能终身事尔幼主乃世间之美事忠臣之道人神共愿者朕恐尔事有不得已若入人彀中奈何当此之时忠不能显乃枉奸恶之名惜哉今尔所守疆封与吾边将旌旗相望甚不多逺若不通一介之使则恐将军他日有进退两难是为丈夫于世似乎无机若通信使进退自由则有无穷之乐若不从吾言他日幼主一失尔羣臣中强者自立弱者从之即为臣下之臣以英名论之美耶辱耶不然强者自立有不服者必驱兵以并若乃力不及兵为人所有命为人所害妻子星散身膏草野比通一使进退自由吾不知此孰丈夫之智耶愚耶将军若听吾所言则结我为后着他日遇难则来依是其时也

卷二   策问 
问圣学
朕询古人之学及教之师兼当时之书不见册录但见今人之学皆祖尧舜本仲尼师今之名儒其古人之学果何习焉想必有学学必有书未审非今日之书即今之书理若理同而书异则不过更名而已何乃古之贤者或载之尚书或传云及名留于世者皆君圣而臣贤其有未爵之士人懐才而抱道一遇君之见用施之行之畧无有碍匡君济民无偏无党而亦不有贿赂焉何今之人所学之书则孔丘之言皆率三皇而范五帝乃为君之师举皋陶周吕召为教臣之式明三纲列五常使众庶咸安于孔丘之言教且严而理且明何今之人一临事务十行九谬为君者享国且短为臣者不匡君之道而贿赂通行至于复命者何尔诸儒博习古书知今之时势当备陈而朕亲览之 
问天时
朕闻圣人在位则天下安和四时序五榖登风不鸣条雨不破块甚亨者五日一风十日一雨此果若是乎果若是则何君在位天地之鉴致然也夫何尧汤在位之时二君皆圣人也却乃尧有九年水汤有七年旱当此之际民之休息莫不苦殃至甚然否于斯二事但尝闻云耳畧不知水旱始尧汤某年其灾消祸弭亦终于某年诸儒博习圣经典籍必能周其故以陈之且当时君圣臣贤何故国民之灾有若是之危此果民不善而致然欤君不徳而致是欤抑天道运会而使然欤如此者去古既逺亦必陈之但以方今天道之变又不知何如耳曩元祚移天下横兵十有六年灾伤民命者非止一端凡死者兵机水火大疫流行中原之地十丧六七至今方定九年矣水旱时时必朕非仁而使如是乎当详其故朕亲览焉 
问刑赏
朕闻三皇五帝之治天下其用刑也甚简及其行也甚严民击壤而歌不知有兵何如是之乐哉今莫知其法何自周明五刑享年八百君三十世将比三皇五帝何孰隆而何孰夷至秦用法倍加五刑举巨罟张密网絶于二世汉髙帝除秦苛法约以三章稽歳弃市者五十人文帝去肉刑使民无忧稽歳弃市者五百人至景帝而亦去重刑而以笞杖代之稽歳之弃市者千人享年四百君有二十四帝唐宋之法比汉轻之而当洪休是也享国弗果三皇五帝周而唐宋各止三百年帝共三十七人而已又古封建有功徳列国天下民无争位不簒君或让焉于斯刑赏使民忧而忧乐而乐致国短长者朕不知何特谕诸儒比论可得而闻乎 
问尧舜禹启
唐尧虞舜之书凡儒者皆诵之明之二帝乃大圣人也其为寿也髙其在位也久以其大至智则化被天下以其徳则泽及万物其为至智者不言可知矣其为圣徳也不待辞而昭明矣夫何不丹均之化慈不及之虽书载丹均之不才犹且不能使人无惑也且禹亦圣人也功被天下法唐虞之制规矩焉国祚延长当衰老之际天下何不益之让乃启有之者何敕尔论之 
问天地鬼神
天地变异鬼神显寂若此之机可得而闻乎果能陈其本末则当言天地变异其态何如鬼神显寂其状何若于斯变异显寂由何而生因何而静故敕问之 
问人臣言行
人臣匿有知而为无知扬无知而为有知公私乎未亲率而言易已亲率而云艰果知易难乎仲尼之学必精之如貎恭而衷不果言行而心不良识易乎测难乎子等幼习至壮阅文既多当备陈而辩验之 
敕问文学之士
昔秦皇去封建异三公以天下诸国合为郡县朝廷设上次二相出纳君命总理百僚当是时设法制度皆先圣先贤之道为此设相之后臣张君之威福乱自秦起宰相权重指鹿为马自秦以下人人君天下者皆不鉴秦设相之患相继而命之徃徃病及于君国者其故在擅专威福而致是欤抑君怠政而有此欤校之既乆恍惚其端特勅问之 
又
朕尝观物昧于造化惑于的理特以云生之妙敕问之理何如也尝云山川出云其云也一动一静何如斯指山川而言云也又碧天四际穷壤无翳俄霄汉间倐然而黑云蔽于太虚此非山川之发理果云何若是而妙乎 
又
朕闻昔之叩角而歌者谓叹时而作又一士扪虱以论形势而观利钝是二士也智者请为之论 
又
朕观上古圣贤之言册而成书智者习而行之则身修而家齐焉万世之用不竭斯良之至也今之儒不然穷经皓首理性茫然至于行文流水架空妄论自以善者矣及其临事也文信不敷才愆果断致事因循将何论乎请论之 
又
权衡之制升合斗斛之法止顽民之狡使良善者无忧虽然顽者愈加奸猾善者尤被其欺瞒官以为必善民以为必然若以权衡之制不善升合斗斛之法不良观斯制度其所由来逺矣今商贾计多市民诈广未审何法而可制之哉请为之说 
又
朕闻昔仲尼孟轲之在世也其利济之心虑恐利济有所不及是故拳拳导人为善所以为善者或公于朝或私于家不离为善之道是保禄保家而全身命也当是时仲尼孟轲不独导人而已其又周游诸侯之所敷陈是非与语尊君泽民之道意在天下安和未尝逢君不言深藏所藴使人不知其所以然也今文学之士来庭特以前圣贤之所以言今之儒士所以不言欲知其所以人情而用孰难易乎请为之论 
又
朕尝仰观俯察知七曜律度于穹壤浮天而东行天以健而不息纪分野而游乎地上而西驰山崇海凝云飞星列川流不止渊清弗浑四气消长欲原其造化何自终未得人以明今文士至朝请陈理说 
又
天道穹窿而逈遥莫知其所以然而奚止焉地道鸿龎而悠旷亦莫知其所以然而奚深焉斯二仪也前列圣之所以载在祀典而以南北郊为首祀次以宗庙社稷下再酹于山川朕观若此古人将以为神之灵必然而祀焉果恍惚疑信而祀焉且神之为神也或寂或见果隶灾福焉今敕尔诸文学之士请言有无敬慎何如哉 
又
昔尧舜之絶传其舜禹之众合周政之不纲殷汤之两废其故由何而致然 
又
尝闻上古列国于天下爵分五等其于朝聘之仪贡输之额辨是核非孰职以专之果有无之可析乎请明其说焉 
又
朕闻昔之至智者务志以崇身专利济以名世未见独善其身而为智贤者或曰时有盛衰致令贤士大夫观事势而向背不过向吉背凶而已朕尝笑之孰不知大至智之人若欲出类拔萃必犯患渉难善能平斯二事则名彰不朽安有懐大本抱厚徳视君缺佐目民受殃恬然自处者若必以出非其时而不仕则仲尼孟轲居诸侯扰攘之秋大背于彛伦之序而仲尼孟轲周游谒之朕不知其何心请为之论 
又
昔汉制商贾技艺毋得衣锦绣乗马朕审之久矣未识汉君之本意如何中庸曰来百工也又古者日中而市是皆不可无也况商贾之士皆人民也而乃贱之汉君之制意朕所不知也诸生详而细对 
又
吁时士之志奚不我知其由我不徳而致然耶抑士晦志而有此耶呜呼艰哉君子得不易我知人惟彼苍之照鉴必或福志之将期然迩来云才者羣然而至及其用也才志异途空矣哉 
问佛仙
佛仙有无诚如黑白惟释迦与叱羊者能之噫道矣哉灵如是然昔人见之今闻之相传数千年一体如斯者未覩散圣有之尚未得其传方今凶顽是化良善契从仙乃务思凌烟霞而蹑昻霄会王母于天京释乃敛神一志静观玄闗意在出无量刼而升兜率志斯二事者道盈庵而僧满寺以百人为数九十九人失道迷宗或曰陆沉其一傍曰鬼神不泄机仙有尸解佛有千百亿态孰知升沉迷失者耶为此有慕而不絶者有毁而不灭者此岂佛仙有无之验哉洪武八年见二教中英俊羣然博才者众特以二敕谕之敕以舍彼而从事杰乎舍事而从彼志乎聪愚者必皆两图谕由已而敕不专信乎谕尔僧道备以陈之 
又
朕观如来修行虽苦之至但六载而道成其妙觉之灵则有千百亿化効之者莫知至微或得之者亦不知自何而至道祖老子神仙继之或幻而或真神通盛効之者亦莫知源何夫子之立教彛伦攸叙效之者可以探其趣诚知夫子者鲜矣于斯三者可以兴灭乎

卷三   论 
严光论
夫人生天地之间处心有邪正不同者有沽名钓誉者有济人利物者此数等之人但闻其情状不分髙下所为余何所知且邪正沽名利物此四士者莫不止有二说邪与沽名者类正与利物者同此所以止二说也夫邪非独奸恶万状而为邪诸事不诚而为邪可为而不为为邪邪之一说何可数量如昔汉之严光当国家中兴之初民生凋敝人才寡少为君者虑恐徳薄才踈致生民之受患礼贤之心甚切是致严光周党于朝何期至而大礼茫无所知故纵之飘然而徃却乃栖岩滨水以为自乐吁当时举者果何人欤以斯人闻上及至不仕而徃古今以为奇哉在朕则不然且名爵者民之寳器国之赏罚亘古今而奔走天下豪杰者是也礼记曰君命赐则拜而受之其云古矣聘士于朝加以显爵拒而弗受何其侮哉朕观此等之徒受君恩罔知所报禀天地而生颇锺灵秀故不济人利物愚者虽不知斯人之奸诡其如鬼神何且彼乐钓于水际将以为自能乎不然非君恩之旷漠何如是耶假使赤眉王郎刘盆子等辈混殽未定之时则光钓于何处当时挈家草莽求食顾命之不暇安得优游乐钓欤今之所以获钓者君恩也假使当时聘于朝拒命而弗仕去此而终无人用天子才踈而徳薄民受其害天下荒荒若果如是乐钓欤优游欤朕观当时之罪人罪人大者莫过严光周党之徒不正忘恩终无补报可不恨欤且耿弇邓禹之贤生禀天地之正气孝于家而尊于师忠于君而理于务当汉中兴之初朝无礼法民尚彷徨其弇禹者助光武立纲陈纪盘石国家天地位而鬼神祀民物阜焉此正大之贤岂不济人利物也哉所以名世于古今者为此也呜呼千载之邪正莫不尤朕泛说乎逹者识之 
诵经论
暇游天界入寺闻钟且经声嘹亮正行间遥见长老持炉而来少时诣前礼毕朕问和尚彼中撞钟击鼓香烟缭绕经声琅然必好善者送供以饭诸僧乎长老对曰近日并无饭僧者朕又问长老既无饭僧者诸人止可寂寥面壁以观想为然何故周旋精舍众口喃喃长老曰僧之所以讽经者恐有过失诵之不过释愆耳朕既聴斯言忽然嗟叹噫愚哉岂不聴解之差矣所以僧多愚而不善民广顽而不良以其悟机错矣且佛之有经者犹国着令佛有戒如国有律此皆导人以未犯之先化人不萌其恶所以古云天下无二道圣人无两心名虽异理则一然以朕观之佛所以教人讽经者有二若谈经说法化愚者必琅然其声使观聴者解其意而善其心所以不虑其意止讽诵之若自欲识西来之意必幽居净室使目诵心解岁久而机通诸恶不作百善从心所至于斯之道佛经岂不大矣哉利益甚矣岂有诵经不解其意止顾口熟心懐恶毒岁月以来集业深重自知非礼却乃诵经以欲释之可乎譬犹国之律令所以禁暴止邪皆出之于未犯之先乃救狂恶而生善良者上自三皇以至于唐宋元列圣相传观斯之道岂不天地者欤或曰民有善诵律令者如流朕将为识其意不堕刑宪又知却乃真愚夫愚妇徒然诵熟罔识其意忽一日有奏朕曰民有犯法者捶父凌母考之于律诸犯者重莫过于此臣将施行其犯人亲属印律成千诵声琅然有此知律善讽者以此为赎罪臣不敢施行特来上闻幸望宥之朕谓奏臣曰古者帝王立法令所以申明之律所以戒责之一定不易之法民有知而不善者法当尤重安有赎焉经云五刑之属三千而罪莫大于不孝虽古圣人亦恶其恶朕薄徳之见安敢易古人之法欤佛犹人人亦佛性也既有违背经戒之徒在佛必律之以深重祸愆安肯释宥者于戏愚至于酩酊之酣撼之而不醒浊至于大河之流澄之而不清愚哉愚哉可不修悟之 
释道论
夫释道者玄也自太古至于三皇不闻其说后梁武帝时有胡僧其状颇异自西来中国栖江左于是乎面壁九年号曰达磨乃西天佛子相绍二十八祖传来东土作初祖彼说有佛武帝钦之且道者何也因周柱下史李氏纪国家之兴废有冲太虚察九泉之机遂隠入山名老耼凡事有先知之觉务生而不杀故称曰道此有而真传其说可为信也时人妄立名色以空界号上玉二清与耼共三曰三清说大罗兜率天界使人慕而隠其机与僧悟禅如是僧言地狱镬汤道言洞里乾坤壶中日月皆非实象此二说俱空岂足信乎然此佛虽空道虽玄于内奇天机而人未识何也假如三教惟儒者凡有国家不可无夫子生于周立纲常而治礼乐助国宏休文庙祀焉祀而有期除儒官叩仰愚民未知所从夫子之奇至于如此释迦与老子虽玄奇过万世时人未知其的每所化处宫室殿阁与国相齐人民焚香叩祷无时不至二教初显化时所求必应飞悟有之于是乎感动化外蛮夷及中国假处山薮之愚民未知国法先知虑生死之罪以至于善者多而恶者少暗理王纲于国有补无亏谁能知识凡国家常则吉泥则误国甚焉本非实相妄求其真祸生有日矣惟常至吉近代以来凡释道者不闻谈精进般若虚无实相之论每有欢妻抚子暗地思欲散居尘世污甚于民反累宗门不如俗者时刻精至也 
蜂蚁论
夫蜂蚁者世间最微之命分巢居穴处之两般有衙阵之律本类有不可犯者且蜂有巢有户有守土者有宫有殿有尊王室之纲甚严者出入有验飞野无队自意髙下寻花觅蕋众兴巢室就集为飡如人之集稻粮也飞野无队者何也盖身有鋭铓腾翔上下凡遇诸虫蚁有相犯者独可以刺破之如大将军被坚甲而执利器有智谋而横行天下也此蜂之能者故出无羣队也又蚁者穴居有治宫室门户与蜂相类宫将建近于九泉其形命虽微能知寒而闭穴识阳回而辟户巡防守界采食盘旋列阵于长堤之下出奇于草木之上众蚁有绳如兵之聴将命也呜呼蜂小有胆有毒蚁微羣结继行气类相感治律过人蜂蚁如是人频犯法何为灵乎 
三教论
夫三教之说自汉歴宋至今人皆称之故儒以仲尼佛祖释迦道宗老耼于斯三事悞陷老子已有年矣孰不知老子之道非金丹黄冠之术乃有国有家者日用常行有不可阙者是也古今以老子为虚无实为谬哉其老子之道密三皇五帝之仁法天正已动以时而举合宜又非升霞禅定之机实与仲尼之志齐言简而意深时人不识故弗用为前好仙佛者假之若果必欲称三教者儒以仲尼佛以释迦仙以赤松子辈则可以为教之名称无瑕疵况于三者之道幽而灵张而固世人无不益其事而行于世者此天道也古今人固有不同贪生怕死而非聪明求长生不死者故有为帝兴之为民富者尚之慕之有等愚昧罔知所以将谓佛仙有所悞国扇民特敇令以灭之是以兴灭无常此盖二教遇小聪明而大愚者故如是昔梁武好佛遇神僧寳公者其武帝终不遇佛证果汉武帝魏武帝唐明皇皆好神仙足世而不霞举以斯之所求以斯之所不验则仙佛无矣致愚者不信若左慈之幻操栾巴之噀酒起贪生者慕若韩退之匡君表以躁不以缓絶鬼神无毫厘惟王纲属焉则鬼神知韩愈如是则又家出仙人此天地之大机以为训世若崇尚者从而有之则世人皆虚无非时王之治若絶弃之而杳然则世无鬼神人无畏天王纲力用焉于斯三教除仲尼之道祖尧舜率三王删诗制典万世永頼其佛仙之幽灵暗助王纲益世无穷惟常是吉尝闻天下无二道圣人无两心三教之立虽持身荣俭之不同其所济给之理一然于斯世之愚人于斯三教有不可缺者 
甘露论
古今通言世有祯祥妖孽其祯祥以应兆人妖孽不善当之虽圣人愚夫愚妇莫不同心一志好祯而恶妖然嘉祯之心固笃为善之心不厚是以妖祯反常者有之如其道者有之昔春秋孔子覩麟而絶笔舜得鳯凰来仪天下安近代有元将末而河水清至正年间甘露降静思祯祥妖孽可不令人日夜忧惶所以忧惶者正为鬼神之机人莫可测若以必妖而必祯其祸福两忘者有之若以祯而非我之兆或福渐臻若以妖之为害必逼其身肯日新其已其祸消矣故前代忠臣硕士若有妖魅之作必致君宵衣旰食以回天意若见祯祥之见急奏恐兆他人非天恩于已也特以警省务在四海咸安诚为良法也即今洪武八年冬十一月十有八日诣斋宫祀上帝于圜丘当日省视坛场道经松下忽见森松极杪露水凝枝埀悬上下有若明珠初将以为晨露未消倐蜜蜂交杂致吾忽然而省此必天埀甘露矣试采而啖之入口甘如饴糖诚然天恩下坠未审祯兆何因而何人矣特诏诸臣从行者共采而食之更敕儒臣以歌咏其来去后不两时人各以诗文来献符祯称祥者比比皆然事属无忧岂不頼祯以忘危乎朕所以闻祥而忧覩祯而患以其近日以来鸡鸣半夜乖逆之气不数日见于晨申况土木之工并作不得已而为之此皆上帝之所恶惟恐不答心惊昼夜如履薄冰岂敢以甘露之降祯祥以为必然者也 
时雪论
淋淋漓漓之谓雨大地琼瑶之谓雪此果雨乎雪乎曰二说皆雨雪之文言也洪武九年十一月冬深既久清露不结河水不冰是时不正也昔人有云均调四时其机在乎生灵之主朕思之惶惶俄而风生八极云幕长空良久雨降自朝抵暮万物被泽至夕翩翻飞舞雪坠九霄晓来辟户以观近山玉砌逺景银妆此天地严凝之气至矣今也时令既正仁者尤可思乎曰可所以思者富贵贫贱当有守思之道曰守者何曰当此苦寒之际衣单食寡者但能守饥寒而不妄为异日安矣良人之名出矣必由贫贱至富贵也曰富贵亦可得而闻乎曰可且富贵者当此之际绮纨纩服红炉暖合重裀列鼎若不思贫贱者无衣食之处他日必由富贵入贫贱也此理之必然有不可逃者朕聴斯言特以时记之 
七曜大体循环论
洪武十年春既暇与翰林诸儒游于殿庭蓦论干旋之理日月五星运行之道内翰林应奉传藻典籍黄邻考功监丞郭传人皆以蔡氏言为必然乃曰天体左旋日月亦左旋复云天健疾日月不及天一度月迟于日不及天十三度谓不及天为天所弃也有若是之云朕失读诗书不知蔡氏若此诸儒忽然论斯吾将谓至罕矣及至诸儒将尚书之注一一细为分解吾方知蔡氏之谬也朕特谓诸儒曰非也斯说甚谬吾观蔡氏之为人也不过惟能文而已夫文章之说凡通儒贤智者必格物而致知然后以物事而成章其非通儒贤智者或以奇以巧虽物事可书其的而为文不顺则弃物事以奇巧而成者有之或者心不奇巧其性僻而迂意在着所聴闻以为然着成文者有之吾聴诸儒言蔡氏之论甚以为不然虽百余年已徃之儒朕犹因事而骂之时令取蔡氏所注尚书试目之见其序文理条畅于内之说皆诸书古先哲人之见话于蔡氏自新之言颇少然非聪明不能若此而类成独蔡氏能之可谓当时过庸愚者故作聪明以注书及观书注语纒矣所言干旋之道但知肤不究其肌不格其物以论天象是以以已意之顺乱干道之顺以已意之逆乱干道之逆夫何云盖谓朕自起兵以来与知天文精厯数者昼夜仰观俯察二十有三年矣知天体左旋日月五星右旋非此一日之辩辩非寻常之机所以非寻常之机者何因与羣雄并驱欲明休咎特用心焉故知日月五星右旋之必然也今蔡氏以进曰退以退曰进朕谓诸儒曰何故典籍黄邻代蔡氏曰以理若是曰理者何曰首以天疾行昼夜三百六十五度行健也次以理日当继之不及天一度末以太阴之行不敢过太阳特不及天十三度此因意僻着而为理所以顺乱逆逆乱顺是也所谓蔡氏之僻者但见日月在天周流不息安得不与天顺其道而并驰既驰安得不分次序而进此蔡氏之机理不见也吾以蔡氏此说审虑之知其不当其蔡氏平昔所著之书莫不多差矣夫日月五星之丽天也除太阳阳刚而人目不能见其行于列宿之间所行舍次尽在数中分晓其太阴与夫五星昭昭然右旋纬列宿于穹壤其太阴之行疾而可稽验者若指一宿为主使太阴居列宿之西一丈许若天晴气爽正当望日则尽一夜知太阴右旋矣何以见盖列宿附天舍次定而不动者其太阴居列宿之西一丈比月未入地时而行过列宿之东一丈晓然今蔡氏所言不过一昼夜一循环为之理说差多矣且天覆地以地上仰观平视则天行地上所以行地上者以十二方位验之定列宿之循环是也其日月附于天以天上观之以列舍不动之分则日行上天右旋验矣故天大运而左旋一昼夜一周三百六十五度小运之旋一昼夜西行一度一年一周天太阳同其数太阴一昼夜行十三度一月一周天此日月细行之定数也其日月一昼夜一周天日月未尝西行也乃天体带而循环见其疾速也此即古今厯家所言蚁行磨上的论吾为斯而着意因蔡氏不穷稽于理以郭传黄邻等务本蔡氏之谬言意在刑其人以诫后人特敕三畨入禁而又权赦之使得知天象而毕各各钦遵行焉因为之论 
鼠囓书论
鼠之为物性盗窃俄有被鼠盗去仓粮者初未知鼠若是其粮主岁终但见仓虚疑有人盗视之不见人盗之踪迹也时四顾其仓见壁穿地窍谓傍曰斯何若是傍曰鼠之窠巢也曰鼠之为物何施曰鼠乃万物中一物耳其性务盗粮主曰仓虚粮耗莫不此物窃之乎曰然粮主既聴斯言其怒恨恨不已正怒间忽翰林典籍至见粮主怒非寻常试问为何傍谓典籍曰迩来被盗典籍曰贼擒否傍曰非人盗乃鼠耳典籍曰吾将谓人盗而乃壁鼠耳吾观鼠之为物与人相类何以见人盗虽曰无礼尚有智盗有非智盗鼠亦是焉且吾官守典籍务欲完书清类是其职也近者鼠入书厨将已完未完之圣书十囓八九甚为我罪吾乘一时之忿欲驱羣猫而尽捕之且未举静虑此皆物类所有者其性若是奈何性虽盗窃若附仓而巢依粮而窠则为养身之计又何怒哉其圣书非糊口养身之物乃能无礼而囓之其罪安可恕乎必驱猫以捕之一日纵猫入室其鼠皆窜所在有入壁者有潜地者有缘于梁者吾视其猫猫乃瞠目视之皆无所得吾将谓猫无用矣蓦然有虑噫斯书昔圣人以此而利济万物若有知觉者必不废若愚而欲废必神灵护焉今鼠无知囓书将尽乃无一神呵护此果奈何吾又思若愚甚者虽神亦不鉴怒若必鉴怒亦何益哉吾试忖之此非嬴政入鼠之类中焚书之心未已耶果鼠无知而若是耶不然鼠虽性盗窃所盗者必于鼠有益则盗今书于鼠无益乃废之非嬴政之为鼠者何故疑而论之可不刑乎 
鬼神有无论
有来奏者野有暮持火者数百候之倐然而灭闻井有汲者验之无迹俄而呻吟于风雨间日悲号于星月有时似人白昼诚有应人而投石忽现忽隠现之则一体如人隠之则寂然杳然或祟人以祸或佑人以福斯数状昭昭然皆云鬼神而已臣不敢匿谨拜手以奏时傍人乃曰是妄诞耳朕谓傍曰尔何知其然哉对曰人禀天地之气而生故人形于世少而壮壮而老老而衰衰而死当死之际魂升于天魄降于地夫魂也者气也既逹髙穹逐清风而四散且魄骨月毫髪者也既仆于地化土而成泥观斯魂魄何鬼之有哉所以仲尼不言者为此也曰尔所言者将及性理而未为是乃知肤耳其鬼神之事未尝无甚显而甚寂所以古之哲王立祀典者以其有之而如是其于显寂之道必有为而为夫何故盖为有不得其死者有得其死者有得其时者有不得其时者不得其死者何为壮而夭屈而灭斯二者乃不得其死也盖因人事而未尽故显且得其死者以其人事而尽矣故寂此云畧耳且前所奏者其状若干皆有为而作何以知之但知之者不难矣且上古尧舜之时让位而君天下法不更令民不移居生有家而死有墓野无鏖战世无逰魂祀则当其祭官则当其人是以风雨时五糓登灾害不萌乖沴不现此之谓也自奏汉以来兵戈相侵君臣矛盾日争月夺杀人蔽野鳏寡孤独于世致有生者死者各无所依生无所依者惟仰君而已死无所依者惟寃是恨以至于今死者既多故有隠而有现若有时而隠以其无为也若有时而现以其有为也然而君子小人各有所当以其鬼神不谬卿云无鬼神将无畏于天地不血食于祖宗是何人哉今鬼忽显忽寂所在其人见之非福即祸将不逺矣其于千态万状呻吟悲号可不信有之哉 
明施论
朕尝观世俗善良者慕佛敬僧于心甚切徃徃大舍布施倾心向道意在积功累行欲目前之福臻身死不堕地狱亦欲延及子孙者也观斯之善岂不良哉奈何认僧差矣为何盖为闻僧善者及住持名寺加衣钵整齐者徃徃广与布施若善者果有微觉则将所得之物转与贫难者于前好善者颇相增福若不知觉集之无穷则祸增而福减若住持名寺者广得布施贫难不济与同党类私相盗用非理百端寺颓而无补于前好善者亦加祸焉于斯之道好善之心固笃布施之心甚差若善人欲功徳延及子孙者当舍物于力修之僧然后方有功徳足慕道之心所以力修之僧者谁隆冬之时衣服颓靡迭膝禅房慕如来六年之苦行意欲了心性以化世人皆同善道虽严寒肌肤为之冻裂虽酷暑蚊虫为之吮血亦不相告若出禅房游市井使俗人见之则衣颓而形稿故所以世俗耳目无所惊眩不得布施耳嗟夫以此僧之状以好善者求佛虽真佛临世化为力修僧人亦不为凡夫所识朕所以言者令好善者济贫而不济富无名者爱之有名者敬之其福将源源焉 
拔儒僧入仕论
丈夫之于世有志者事竟成昔释迦为道不言而化不治而不乱仲尼亦云西方有大圣人然释迦本同于人而乃善道若是斯非人世之人此天地变化训世之道故能善世如此且诸罗汉住世应真幻化不一亦此道也或居天上人以朕观之若此者不可多释迦安可再生方今虽有僧间能昻然而坐去者不过幻化而已即目修行之人皆积后世之事或登天上及人间好处以此观之遐迩之道时人不分假如方今天堂地狱昭昭于目前时人自不知耳且今之天堂若民有贤良方正之士不干宪章富有家赀儿女妻妾奴仆满前若仕以道佐人主身名于世禄及其家贵为一人之下居众庶之上髙堂大厦妻妾朝送暮迎此非天堂者何若民有顽恶不悛及官贪而吏弊上欺君而下虐善一旦人神见怒法所难容当此之际抱三木而坐幽室欲亲友之见杳然或时法具临身苦楚不禁其号呼动天地亦不能免必将殒身命而后已斯非地狱者何其天堂地狱有不难见也尔晐严辈等堂堂仪表已入清虚之境若志坚而心永则乐清风于翠微深处吟皓月于长更岁覩山岳之青黄目百川之消长虽咫尺红尘而乃一尘不染障碍全亡非独将来有率陀之登一方今寂寞之趣比俗者之无知止可行之道而竟趋火赴渊其天堂地狱岂不两皆迩耳若僧之不榖兼通漏未具宿本无缘加之累恶积愆岂异俗者趋火赴渊之愚者矣尔必欲异此道而杰为湏知利害之两端然后从之所利者居官食禄名播寰中若欲髙名食禄同君不朽必持心以义练志以忠佐君以仁夙夜在公无虐下而罔上乃得利贞斯利也若视禄之少见赃之重如渊底之鱼闻饵而浮吞钩于腹此其所以害也朕今以天堂地狱之由示之于尔尔当深思熟虑剖决是非然后来朝则当授之以官未审悦乎若果悦而仕则虚名泯而实名彰其丈夫之志岂不竟成哉 
宦释论
古今通天下居民上者圣贤也其所得圣贤之名称者云何盖谓善守一定不易之道而又能身行而化天下愚顽者也故得称名之其所以不易之道云何三纲五常是也是道也中国驭世之圣贤能相继而行之终世而不异此道者方为圣贤未尝有舍此道而安天下圣贤之称未之有也所以圣人于世善获生全者托以彛伦攸序乃为古今之常经于戏于斯之道圣贤备而守行之不亦善乎斯道自中古以下愚顽者出不循教者广故天地异生圣人于西方备神通而博变化谈虚无之道动以果报因缘是道流行西土其愚顽闻之如流之趋下渐入中国阴翊王度已有年矣斯道非异圣人之道而同焉其非圣贤之人见浅而识薄必然以之为异所以可以云异者在别阴阳虚实之道耳所以佛之道云阴者何举以鬼神云以宿世以及将来其应莫知所以幽逺不测所以阴之谓也虚之谓也其圣贤之道为阳教以目前之事亦及将来其应甚速稽之有不旋踵而验所以阳之谓也实之谓也斯二说名之则也异行之则也异若守之于始行之以终则利济万物理亦然也所以天下无二道圣人无两心其佛道之初立也穷居独处特忘其乐之乐去其忧之忧无求豪贵无藐寒微及其成也至神至灵游乎天外察乎黄泉利生脱苦善便无穷所以当时之愚顽耳闻目击而效之今世之愚顽慕而自化之呜呼不亦善乎吁艰哉今时修行者反是道而行之何以见反是道而行之方今为僧者不务佛之本行污市俗居市廛以堂堂之貌七尺之躯或逢人于道或居庵受人之谒其所谒者贤愚贵贱皆有之必先屈节以礼之然后可然修者以此为忍辱之一端耳若以堂堂之貎七尺之躯忍辱于人将后果了此道何枉辱也哉若将后不能了此道其受辱屈节果何益乎况生不能养父母于家死无后嗣立姓同人于天地间当此之时如草之值秋遇严霜而尽槁比木之有丛凌风寒而永岁月使飞者巢颠走者窝下惜哉惜哉不亦悲乎今之时若有大至智者入博修之道律身保命受君恩而食禄居民上而官称若辅君政使寃者离狱罪者入囚农乐于陇亩商交于市廛致天下之雍熙岂不善哉博修之道乎阴骘之后益乎今之官吏者不然徃徃倒持仁义酷害良民使民视之如蛇蝎之附体蚊蚋之吮身无启敬之前有畏避之却安得不恶声四出难于后乎若欲圣贤之名称僧之行立不亦难乎 
修教论
佛之教上古未闻惟始自周之时方闻异人生于西域其人也凈饭国王之子既生既长观世人之祸福覩日月之升沉见人之造非也如酩酊之醉未醒如中睡酣而未觉以致罪重危山愆深旷海愈堕弥漫无由自释佛因是而起大悲愿心立忍辱苦行之法门意在消愆而息祸利济羣生时乃登雪岭而静居观心省性六载道成及其归演大乘虽有二千五百人俱人皆未解幽微佛见愚多而贤少改演小乗之法使昏愚者聴之如醉而复醒睡而还觉人各识祸而知愆惟修善而可弭呜呼佛之心为世人乃有若是之举吾中国圣人有云天命之谓性率性之谓道修道之谓教今闻佛有二乗之说岂不修道之谓教乎今之人罔知所以修道教人之何如乃有废道积愆之举更不知存心何如迩闻天界住持者每晨昏则仪有向诸佛之礼所以礼向者则当徒歩周旋顶礼方为启敬之道而为修道之行也今是僧懒于周旋不敢越向佛之仪故废修以行之特以轿令人舁之周旋于诸佛之前于礼未宜于勤苦不当若以今后人法之斯乃率性者欤修道者欤若以此观之必失修道之谓教矣可谓废道积愆矣俄而有来告者昨晨天界住持向佛瞻礼坠轿以折足数日不闻锺鼓之声虚堂废法因是而致吾有叹呜呼昔禅之谬仪积之今日方应可谓定业难逃矣果报昭然矣今后若欲同佛之修则当苦行勿华勿劳人以自逸乃称斯道不然愆重危山祸深弥海于斯效验可不警戒之哉 
天生斯民论
二仪奠位于子丑则万物资生于二气阖辟之期惟人生气之精英者也故比出万物是变通而不已况众乎既众且灵互计而不已而有吞残焉若非天生人君以育之又何言斯民之有哉然非斯民之众而有愚顽者非人君之育亦可也所以非愚顽不足显人君之治非人君之治斯民亦可措安其育之之道大在人君持守断行焉若非持纲守纪而安善良则良善慌惚而弗宁若罚恶之道不果而不罪不悛者则将何以育斯民者乎故天生人君必赏善以罚恶则恶消而善长亘古至今刑加暴乱奸顽者则斯民泰安矣若获奸顽暴乱而姑息之使良善含寃而抑郁则恶者日生善者日减何育斯民者哉故制以斧服以衣天子取断以示政安斯民于仁寿之乡余何言哉 
云生论
尝云性理不明在乎讲而已然非智者不询非贤者不明若愚顽者罔从讲明之道则终世而愚昧若世之万物必究其端而穷其倪斯乃善之善矣迩者符出四方令有司致贤良方正于廷朕亲选擢之意在布列诸州职为牧守以利黔黎夫何至廷者众若与之语众口喃喃艰分利钝因是敇问云生性理以观学之盈虚性之俊陋良久敕备诸儒承敇而徃作焉虽然朕以已见而发问亦以已见而自明夫云也者天地之盛气也若或阴阳之媾而乃云形为形则千态万状油然而生也在乎山蒸海涌奔腾上下叆叇四维斯山川之出云成而变也出本川泽归则絶迹此云之化也气之妙也又非山非川也碧天无翳倐然蔽于两间而不归于川泽瞬息不知其所以亦气之所以然者也所以天地盛气之为云为时蒸而节至山川有若是而兴起也且天地之晴明八荒澄肃斯二气之平和浩荡之势息逸俄肤寸以浮空必大化之有为特以云生雾长消息于两间虽结于太虚必微起于山泽故山川出云云本乎山川是也 
原刑论
刑罚恶之道古制生人非至理不仁至仁理五刑备用于先必库匮于后所以至仁焉所以生人焉非至仁理备五刑而五遗善恶恶善始微终乱愚私焉愚不知而反聴私故违而祸仁有以谓刑中我以谓刑中有以谓刑平我以谓刑当盖聴用中平刑用中当所以非仁不仁仁不非仁奸衰政简慎稽之死生生死甚哉艰哉幽察而后已详明死死本生复生甚哉轻重重轻至仁理刑一二三恶灭愚私理悯违一生恶四