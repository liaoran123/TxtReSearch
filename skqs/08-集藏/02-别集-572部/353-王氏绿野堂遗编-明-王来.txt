王氏绿野堂遗编　　（明）王来 撰 

　　●目录 

　　叙 
　　上卷　　抑斋公仕谱略　慈训堂　五言古诗　七言古诗　五言律诗 
　　下卷　　七言律诗　五言绝句　七言绝句　附记一首 

　　●叙王氏绿野堂遗编 

　　不佞舒自垂龆则闻乡长老啧啧王司空公也、已同年友王星父手公遗诗及慈训卷、属序于不佞、曰不腆先人之业、若存若亡、什袭藏之、不啻球璧焉、兹谋所以不朽者、惟吾子图之、舒受而卒业、辄窃叹王氏世德所从来矣、盖王自星父而上、衣冠蝉联者八叶、而司空公最显云、公父为金溪令、母为张夫人、其大父则明白先生、高皇帝以经术征召对称旨、呼为老学士、识者谓先生克继虞贺杜楼之绝学者、公少孤、张夫人故隐君子女也、雅通经史、工诗文、建慈训堂以课诸子、大归乃约之忠孝、廪廪若严师、及公贵而夫人行益着、一时名硕、若杨文定于肃愍诸公、并为声欹纪之、方之陶益、谓夫人善教、公善述也、予惟子舆氏圣人之徒、即弗论经德、頋终以枘凿于时、不获稍见其用、士行虽江左元勋乎、然鞅鞅非纯臣节、至梦思折翼、古今以为口实、而司空公起家广文、为名御史、为名卿、扬历中外者数十年、所至辄贻百世之烈、盖神明钟鼎、先后罕俪焉、今其诗具在、搃之沉雄脱活、即不必屑屑摹画、而适然鼓鬯、便足千古、如登天门关、岳阳楼平蛮班师诸咏、浑涵汪茫、千汇万状、昔人称六经鼓吹、庶几近之、笃哉孝子忠臣之思、于慈训不昭融炜烨哉、嗟乎、今海内荐绅家、为谭公鸿猷骏业、靡不慷慨发□□立、思执鞭而无□□□□□从、至其摛藻抒精、光焰万丈、独使湮没而弗传、则绳武者责焉、予故重王氏之世德、而幸星父之有斯举也、乃为序其意而传之、 
　　四明冯若舒撰 

　　●王氏绿野堂遗编上卷 

　　广东南雄府同知五世孙烛辑 
　　壬辰进士六世孙福征刻 

　　抑斋公仕谱略 
　　慈训堂 
　　五言古诗 
　　七言古诗 
　　五言律诗 

　　◆抑斋公仕谱略◆ 

　　○进阶一品荣禄大夫工部尚书都察院右都御史兼大理寺卿王公仕谱畧 

　　公讳来字原之别号抑斋其先汴人也始祖万五府君从宋天子南渡卜居于慈之唐家堰桥历四世而生公大父桓高皇帝征至京师授河南□□雷皿□氏令有道德文章号明白先生桓生五子咸登仕籍公父伯熏居四为金溪令金溪配张氏舜江张天民先生女也金溪生四子公居长为工部尚书次复刑部主事次鼎按察司佥事季则谦也公生于洪武二十八年乙亥之九月六日至永乐十五年丁酉丁外艰自金溪扶柩归葬于九都之风湾时张氏痛抚藐诸孤乃建慈训堂亲教之公与昆季日夜痛父之亡遵母之训惟圣贤之学是淬励至宣德元年丙午公与弟复俱入邑庠补增广生遂赴浙江乡试中第三有经义表刊程序弟复亦中第十九名丁未中乙榜授江西新建学谕作新士气多所造就宣德辛亥以荐起行取拜行在江西道御史壬子奉命按直隶苏松常镇诸郡有遏大珰陈贵禁粮长拷掠细民械贪暴官吏送京师及民有不葬者发其葬婚有失时者毕其婚等事癸丑复命留之内台甲寅公在内台参阅各道刑狱时宣宗出居庸廵边简公扈从陈守边七策乙卯方面员缺有诏举才力堪任者出补之少师杨公士奇举公特拜山西参政不数月尽厘宿弊郡邑肃清有再来包侍制之谣正统元年丙辰公在山西赠其父金溪尹为御史封母张氏为太孺人配钱氏为孺人是年有清宣大二镇粮草布帛等项事至今小民无忧赔偿运头不得包侵皆公力也丁巳公在山西又奉敕督理大同宣府边备戊午提督山西乡试巳未以廵按御史奏特诏公管司事兼理边储军政庚申奉诏偕廵按御史审录山西所属重囚多所平反辛酉奉诏督理预备之政公慨然兴举为仓一百十座为廒二千余间总得粮二百四十余万山西之民无虞荒焉壬戌山西廵抚侍郎于谦奏公廉明刚正练达政体宜升近侍重职以副公论乃命未下而公以前预备事忤当道被劾钦调广东参政癸亥公在广东即按所属稽考仓粮得六百余万石广东至今称便甲子提调乡试乙丑考绩天官以公雄伟之才刚果之操参政大藩克举所职闻于上蒙圣谕慰奖复职戊辰升河南左布政时流民与土民争执田土累岁不决公至勘其户数悉令附籍使流民有定业与土民参编为里长遂以无患先是开封府祥符县黄河水泛冲激民田舍公筑堤四十里以捍之堤傍重植柳木以固其根自是水莫能为害巳巳八月朝廷罹土木之变九月景泰即位以公廉明精敏人望攸归特升都察院左副都御史廵抚河南湖广提督有司赈恤流民操练军士防守寇盗凡官吏臧否军民利病悉许便宜行之公即习武艺籍丁壮设机兵置甲冑刀抢之具十月胡寇越关逼近宫阙公亲率官军驰赴京师胡虏宵遁十二月上遣行人王鉴赍勑谕以公祗事国家清勤公正特赐白金二十两织金文绮二表里景泰元年庚午钦升都察院左都御史时伪苗王韦同烈作乱上特命公自河南往总督军务总兵参将以下悉听节制公受命驰至湖广会总兵官保定伯梁瑶等责以逗遛示之军令分官军九万为五哨期悉行抚捕二年辛未前进贵州至重安江苗王聚众八万据江犯敌公调副总兵毛福寿等大破之苗王率其余党奔香炉山寨其山璧立千仞根盘二十余里公审其乡导密授总兵梁瑶等指画径抵香炉山下围筑排栅榙驾飞楼以飞抢火箭昼夜攻击裂其寨石贼大惧告哀乞生公仍命右参将李襄诱酋长罗义等缚送伪苗王韦同烈械送京师苗贼悉平于是罗义等誓永不敢叛且同緫兵官保定伯梁瑶等请撰刻为文题曰平蛮恩信碑立于贵州之清平通衢云捷报圣上特遣主事孙茂赍勑旌奖赏白金五十两织金文绮五表里三年壬申公在贵州剿捕苗贼散党时土官宣慰使安龙富与其族属白眉毛者争袭官职分占地方互相雠杀公即选委布政使参议应彬宣慰使宋昂平坝卫指挥金桂谕以朝廷威德安龙富等畏威慕义多以牛马献谢九月公乃奏请班师以公兼大理寺卿四年癸酉八月十七日公班师上召公与保定伯梁瑶至便殿慰谕再三并赉羊酒赐宴光禄次日谢恩升南京工部尚书仍兼大理寺卿公条陈十二事上皆嘉纳之陛辞给驿舟抵任先是部中修造等项多无统纪公至疏剔洗涤分目列悉奏而厘正之遇关支则置上下号簿比对务相同程工役则置循环文簿每月至堂督责至十月复奉勑修理太庙社稷该用工料动以万计樽规模各有方法人不告劳而事功集矣十一月诰封祖父母五年甲戌公在南京工部督修大庙工役六年乙亥公在京工部以大庙工完奏闻特降勑书兼赐手酒赏赉其兴毕工日皆勑公祭告后土之神七年丙子先是正阳朝阳神筴金川等门损坏命公条督分理不疾不徐而事功顿竣保障森严都会增胜公之力也十月英宗皇帝即天位天顺元年丁丑公在南京工部闻太夫人张氏丧即赴北京陛辞诏许之寻蒙赐以礼致仕至宪宗即位推恩旧臣凡在先朝以礼致仕者进阶一品公与焉成化六年庚寅四月公弗豫伏枕数日卒于家上闻而震悼之遣官谕祭仍敕有司营葬九月九日夫人钱氏寻卒七年辛卯十月己亥二十二日庚申仲子钥监察御史季子金□英奉公柩与夫人钱氏合葬于县治西耀奕山之原 

　　◆慈训堂◆ 

　　前序 
　　记 
　　诗 
　　后序 
　　跋 

　　○序 

　　予忝朝士后、三十有余祀、得瞻君子之仪尚矣、仪不可伪为也、非真有所存而不悖于外、其孰能之、监察御史慈溪王公原之、巡行蘓松诸郡、所至肃然、行恶者拔去螫毒、心险者坏其机牙、色温言厉、有大臣体、期月之间、威行化洽、及代还、始以母夫人慈训堂卷、征文于予、且曰、夫人为余姚张天民先生女、嫔于先君金溪令、金溪卒峕、以诸孤嘱夫人、夫人受命悲戚、恐不副先君意、集诸孤于膝下、泣而誓曰、若知先世立门户、与若父之为耶、非勤学无以明理、非谨行无以成德、一理未明、则行或愆违、一事不谨、则德有玷缺、欲其道明德备、必在于缉熙乎、乃揭日新二字于书楼、俾警其目、它日又曰、里中聦慧儿、不籍门弟、苟志于学、皆能自奋、若有父祖旧业、德泽未冺、可舍而弗由乎、又书肯构二字于息游之所、以惕其志时予稍长、诸弟犹稺、虽知慈训之切、不知其心之悲也、退相勉于切磋硺磨之间、期无负于训辞、赖母氏之精诚、格于祖考、俾我兄弟、大启其蔽、相为丽泽、来忝为御史、复中进士、弟鼎谦业皆就绪、皆慈训之力、祈一言以序之、余谓母之于子也、孰不知爱、爱而知教者鲜、而淂其正者尤鲜、夫人之教子也、由勤学以明理、谨行以成德、宜御史公之学、有体有用哉、公尝一至敞邑、廪人莫敢市鱼肉、唯以豆乳和菜作羹进、吏民戢戢、市不敢哗、一时之人、肝胆肺肠、皆得涤去热恼、道路啧啧唴称、争识其面、余甞自谓阅人多、亦为之举手嘉叹、非谓其能食淡也、以其操履中矩度、风采可畏爱、使醉浓饱鲜者、知以为耻、饮氷食蘖者、得以舒气耳、人皆以饮食为细故、殊不知有大欲存焉、于此不能谨、而能谨其余者鲜矣、故并及之以见其眞有所存而不悖于外、着慈训之足征也、行在翰林院致事修撰承务郎同修国史东吴张洪序 

　　○记 

　　监察御史慈溪王君原之、廵治东吴期年、君子称其政得大体、文吏畏其明而不敢王□大智、触法者服其平而无怨于枉抑、观其持巳、挺然介操、而不屈于权势、摧于利欲者、又足有可称也、原之之所就者若是、则其所进而致力者、得不有所自哉、一日原之谒予求记其所谓慈训堂者、曰、先君令金溪而卒吾兄弟四人、皆受教于母氏、吾母余姚旧家讳天民、号云航、众称云航张先生者之女、先生行洁学醇、有子皆亡、教归吾母、故吾母读书明义理、为妇为母、其德皆崇也、吾母长召来与复鼎谦诲曰、汝世以诗书为业、道行于官声相继、辉荣相望、而不落莫于家乘者、接踵有之、饮茹德义、肆情诗章、而乐处乎林泉者亦不少、汝父持战兢、戒荒逸、始终不渝、其所以自强者、诚恐坠先德而贻亲之羞也、汝常受教矣、耳目之濡染者不浅矣、汝父已不禄、汝心之所识者、而忍忘之哉、以不忘者而求效乎古人、必曰母存辟、毋弛志、毋纵逸、毋自能、毋忘厥考、以缵其绪、毋昧先哲、以蹈其规、德新日明、欲盛日昏、乃书日新二字揭于所居之楼、又书肯构二字、榜于藏修之所、复诲之曰、我闻杨子云、百川学海而至于海、丘陵学山而不至于山、为其画也、汝母画焉、来等承教思、不敢忘、乃以慈训名堂、俾朝夕瞻视、有儆于心、今忝为御史、复亦忝进士、鼎谦皆知事学者、诚赖吾母之教之至也、请愿记之、以示后人、余闻之、而知原之之所以就其器者、由乎母夫人也、夫人之贤、所以铸其子之贤、子之贤、又所以表夫人之贤也、吁天下之为母者、几千万人也、求知母道而教其子者、几何人哉、知教其子、而能以圣贤之道者、则甚寥寥也敬姜陶母、旷世而有之、闻其风而兴者、吾于夫人、又不敢以无其类者道也、 
　　宣德八年五月行在翰林院国史检讨致事庐山陈继譔 

　　○诗 

　　西平于谦 
　　昆陵胡濙 
　　萧山魏骥 
　　会稽韩阳 
　　泰和王直 
　　吴门仰瞻 
　　会稽胡季舟 
　　茌平马寿 
　　庐江何□□横 
　　山阴韩阳 
　　临江张万中 
　　句曲高志 
　　姑蘓张益 
　　同郡项怡 
　　吴郡陈镒 

　　君不见孟轲称大贤道学冠今古陶侃惜分阴乃心忠典午当年造就赖慈亲剪发断机良独苦君家阿母贞且贤与古烈女相比肩孀居节操凛氷雪诸孤在膝皆髫年谆谆训诲不辍口愿汝成立报所天为言汝家素阀阅累叶簪组相蝉联而翁受命宰百里奉法循理人共传一朝奄弃遗尔辈我故未忍归重泉属纩言犹在吾耳令我殷懃教诸子汝曹力学能有成尔父虽死犹不死言之痛心恐未足大书日新扁华屋诸郎感奋思立身恒若汤盘警心目明师益友资讨论暮史朝经勤讲读一朝昆季俱登庸万里云霄快鸿鹄伯也绣衣霄汉立季也芳名题桂籍子能若此亲何忧咲引诸孙饷梨栗满庭慈竹布清荫绕砌萱花丽遅日九重封诰颁龙章子心无愧母寿康翟冠霞被耀闺阃金绯掩映称霞觞乃知慈训有明效岂独闾里增辉光唴乎子母本天性爱而弗教非义方轲母侃母不可作请看君家慈训堂 
　　西平于谦 

　　截发三迁世罕同谆谆慈训继前踪箕裘传绪家声远兄弟联芳职业崇今日乌台扬令誉昔年熊胆助勤功　朝廷旌德推恩典伫看龙章下九重 
　　昆陵胡濙 

　　氷蘖深闺伴瓦灯、膝前诸子正茕茕、箕裘欲望承家学、簪珥宁辞买圣经、故笏拂尘期授受寒机停织为叮咛、玄成今喜居方岳、食报何惭列鼎荣、 
　　萧山魏骥 

　　椿府秋风早萱堂晚景长贤如陶侃母贞似卫共姜先业思无坠遗言矢不忘抚孤全教爱持节重纲常纺绩恒无倦辛勤已备甞日新期勉学肯构冀重光遗泽书盈案传家笏满床箕裘寻旧绪灯火课贤郎二扁应无忝三迁信有方芝兰忻兢秀兄弟喜联芳虎榜声名重乌台姓字香绣衣饶雨露玉节凛氷霜奏効追文纪澄清继范滂　朝端清誉着海内令名扬廵察来南国怀思在北堂百年图补报千载遇明良显要从兹陟恩荣讵可量彤庭旌母德紫诰焕天章赐省趋慈席推荣进寿觞尽忠兼尽孝光彩耀乡邦 
　　会稽韩阳 

　　令子才名佀者稀、昔年慈训忆乘闱、书窓尚有和残药织室犹悬断后机已荷　君恩虽自喜、可堪禄飬竟相违、古来贤母皆传世、史笔他时看发挥、 
　　泰和王直 

　　嫠居纺绩事生平、教子为儒务有成、和胆自缘资苦学、断机终得致家声、栢舟志节当年重、鸾诰褒封此日荣、不独闾里尊楷范、古称贤母与齐名、 
　　吴门仰瞻 

　　堂上萱亲鬓已丝堂前玉树荷仁慈、义方不独闲彛训、华扁曾经着范仪簪绂久闻夸奕世、蝉联今喜耀明时、　圣朝大举褒封典、拟见推崇迈等夷、 
　　会稽胡季舟 

　　孟母断机戒陶母宾馈供一圣一贤臣悉本二母躬三槐遗裔在爰居浙水东积庆垂奕叶簪缨耀华宗伟哉慈母贤复践陶孟踪抚育既周洽训戒恒从容晨兴蕳编阅夕息灯火从文辞既滂沛理学尤研穷遂折一枝桂曳□□居仕黉宫旋膺鹗荐荣擢居乌台中范滂素嫉恶桓典时乘騘朅去出行部四郡俱肃雍不刚复不柔所处惟至公威名播千里声誉闻九重□期倏云屇入觐功业崇班行集鹓鹭廊庙登夔龙苍生望霖雨爵位愈显荣念兹慈训在聿与陶孟同难兄与难弟千载扬清风 
　　茌平马寿 

　　垂老高堂雪满颠、共夸慈训迈三迁、断机曾劝窓前学、圆胆亲和剂内连、长器绣衣今已贵、二郎金榜又争先、　清朝正重推恩典、定见褒封阿母贤、 
　　庐江何□□横 

　　长忆椿庭泪不干、慈闱隺发喜平安、劳心机杼移风冷、勉力诗书夜雨寒、白蕳廌冠今日贵、黄连熊胆旧时丸、显荣昭代摅忠赤、南望飞云定省难、 
　　山阴韩阳 

　　昔余赴召游京国长君时作乌台客雄才劲气在　朝端台阁生风名赫赫尝闻按节居吴中肃然一道飞霜风列郡震惊騘马迹当途扫绝豺狼踪愈见声华喧　帝里迨今藉藉在人耳我时一识韩荆州深为台端得人喜后余列职居星槎次君抱艺来京华吐出文章成五色纷纷老眼咸争夸果然高掇黄金榜琼林锡宴何融畅超迁职拜尚书郎执法秋官最清尚当时海内皆知名争羡王家好弟兄连璧清辉端足拟二难高致堪同称称君为君叹所以胡为每每皆如此若非阀阅超寻常定应过庭熟诗礼长君荣拔藩晋阳声闻视昔愈諠扬我□王事一相访俄然示我慈训堂坐间展卷一披阅杰作雄文总前哲竞称贤哉王夫人善训诸郎守贞节夫人中年失所天孀居闺阃氷霜然日惟道义训诸子提撕警省何勤拳为言汝族非他比屡代簪缨相济羙穷居守道在山林亦复修身明至理汝翁宦游三十年生平操义金石坚立身行道戒荒怠居官莅政恒勉旃遗言惟欲教尔辈尔辈努力当自爱勿替尔翁旧箕裘好为先代增光采不观自古称闻人皆曰学业躬辛勤高大门闾沃肯构德修罔觉在日新遂为大书揭华扁寘之座隅期母忝二君奋发遵训辞致身果遂同光显更闻二季学亦优胸中志亦冲牛斗一朝还向青云路功名当复点鳌头锦衣更着同归耀缙绅满前庆家好高堂历历生阳春慈闱迭迭承鸾诰伟哉夫人慈训功世人教子那能同夫人懿德由先世乃翁本是云航翁云航道义垂千祀夫人渐染岂无自不独内助称贤能训儿尤足见奇异曾闻断机成大贤和熊截发同流传流传在世共称罕曷曾闻此谆谆言谆谆言辞为儿教儿怀衷肠敢忘报岂直显亲全吾忠还欲表亲示吾孝子才非母无由成母德非子那能明征言将期垂不朽无愧人间母子情二君相从非一日感此为君长太息展玩图章三复余不觉襟情自洋溢洋溢为君歌歌之不尽将柰何肤词鄙句厕珠玉深惭蹇拙令人呵吁嗟世间人人谁独无母但知姑息存慈爱宁识教训力勤苦教训勤苦冀成人其中乃有深爱存世间庸毋漫不省毋怪儿子多痴昏轲母已矣不可作共姜一去复遐漠但看昭代王夫人清风千载并寥郭 
　　临江张万中 

　　王氏有贤母懿行如金玉夫君甫中年遽尔悲赋鵩誓坚金石心训子遵遗嘱儿大能成名黄泉应瞑目日新扁书楼岂特铭沐浴肯构颜厥居私期踵芳躅断机戒逸游丸胆资勤读至□天弗违诸郎搃贤□伯子早拜官超迁职方□□□季子掇嵬科位列司寇属辉光溢户庭荣飬兼天禄锦诰锡褒封龙章骇人瞩彩衣舞春风欢声动华屋义方儿不违前烈儿克□□马焚黄侈君恩幽壤回春燠不愧地下魂庶满生前欲 
　　句曲高志 

　　令尹云亡实可悲、共姜能赋栢舟诗、诸孤膝下承佳训、双凤　朝端振羽仪、紫诰推恩人共羡、白头荣飬乐偏宜、嗟予夙奉三迁教、深媿无由报母慈、 
　　姑蘓张益 

　　籯金难与一经伦、百尺危楼扁日新、密线缝针惭爱子、鸣机断织感慈亲、香清双桂龙门晓、位列三槐紫府春、轲母贤哉今复见、黄泉深喜慰先人、 
　　同郡项怡 

　　中道夫君忽弃捐、诸孤孑立总堪怜、勉亲耕稼心逾切、教读诗书志益坚、两子有成同及第、一官无忝独绳愆、缘知　圣代推恩日、鸾诰褒封下九天、 
　　吴郡陈镒 

　　○后序 

　　山西左参政王公原之、构堂以奉其母夫人于家、颜其楣为慈训、姑熟王先生、庐山陈先生、记之详矣、公不鄙弃予、复命序一言于后、公家宁波之慈溪、代有闻人、其先大君子、为金溪令、母夫人余姚云航张先生之女也、蚤宾金溪、中岁失所夭于官、受属纩命、归抚其诸子、令咸克底于成立、公为御史、升今官、复为进士、授刑部主事鼎谦皆就学、公曰、吾母方鹤发在堂、而吾弟兄俱克自奋树者、皆慈训之所致也、宜以是而名吾堂、予闻其言而喜曰、凡母道以慈为本、而训则不可以不□□马也、世之为人母者、莫不慈其子也、慈而能训其子者则鲜焉、盖其为慈也、劬劳之尽其情、鞠育之极其恩、寒而为之衣也、饥而为之饮食也、疾痛而为之医药也、此人道之常也、夫人之所以慈其子者、莫不同乎众人之慈其子也、然不但劬劳而鞠育之也、不但寒而衣之也、不但饥而食渴而饮之也、不但疾痛而医药之也、而独于金溪见背之后、孀室茕怜之日、勤勤焉昕夕□□马训其子、唯惧其弗由于义理、弗事乎诗书、以失坠其先志、以辱金溪之遗命、故不惟日新之有戒、而且肯构之有喻、盖欲其子接武于仕途、谨身力行、日践夫高明广大之域以求不落莫其家乘、其所以明□王其子之成而训教之切者、为何如也、然则母训之慈、有如吾王夫人者、又何可多得也哉、昔孟氏母迁黉断机以训其子、为孔门大儒陶氏母延宾截髟□大以训其子、为晋室名臣今王氏母能慈训其子、胥接踵为显官、原之又受方岳之寄、为　国重臣、则其贤德、其懿行、盖将与陶孟氏之母而同其休矣、孰谓母道之不有关于名教之大也哉、予□原之公交最久、庆夫人之有贤子、而颂公之有贤母也于是乎序、 
　　正统三年春三月既望赐进士出身朝列大夫山西布政司右参议鲍时书 

　　○跋 

　　母道主慈、慈而能教、慈之至者也、子道主孝、孝而能承其亲之教、孝之至者也、求诸古人、若鲁公父歜之母、邹孟轲氏之母、晋陶侃之母、皆知尽母道者也、然文伯蚤死、而贤名弗立、其于子道槩未之尽、尽之者其惟孟氏乎、若士行盖庶几焉、古人且尔、矧今之人哉、观原之母夫人之所以教原之、与原之之所以承其教者、慈孝之实、盖无愧于母子之间矣、嗟夫、予之受教于先孺人如原之虽予不肖、而所以承训之志亦如原之弗敢怠、頋不如原之之致禄飬于生存也、可痛也夫、抚卷为之增感峕 
　　正统辛酉冬闰十一月之朏赐进士翰林编修东海徐珵识 

　　◆五言古诗◆ 

　　橘瑞图赠永嘉朱侍御还京 
　　宪司经历李华松泉图 
　　题上虞罗行人福山读书卷 
　　鄱阳鲍子宣桂山书舍 
　　淳安方县丞哦松轩　杨佥宪兰花 
　　途中有怀同庚吴方伯郭杨二大参 
　　公散遗金为钱塘吴司务天爵题 
　　姚江魏廷用春草图 

　　○橘瑞图赠永嘉朱侍御还京 

　　转蓬遇回风千里一遨游良时不自爱泛泛亦何求西来既迂怪周孔以坟丘患无纷葩名年往非所忧烈士多壮心对酒苦难酬枕石太华颠俯潄江海流北风正徘徊繁霜以霏霏经过至朔方惆怅我武威白骨何籍籍铠甲贯疮痍猛兽蹲高冈狐兔失故蹊伐薪缺斧斨饮氷胶马蹄远行多苦寒中路渴与饥是时一介志悠悠谁当知河汉悬清光三五正参差西北起浮云霏霏风入帷白发一何早隐约当待谁快独饮羙酒登台临华池赵女荡奇舞秦筝繁且悲忧来亦方有安得常相随 

　　○宪司经历李华松泉图 

　　长驱下广陵观兵东南疆方舟被大海万骑纷纵横旌旗随波靡组练远茫茫中流震金鼓士马何激扬铠甲生悲风千里一锵锵白羽所漂摇浮云自低昂抚剑登高城我军正相望零雨有遗篇咏言难可忘 

　　○题上虞罗行人福山读书卷 

　　太常摩回飙旗帜何翻翻屯吹弥故垒列舟竟长川登樯望四野萧条无人烟高墉走孤兔耕□束动参天抚剑下中流甲士罗东西赋诗写其怀随波以潺湲从军在万里惆怅私其怜 

　　○鄱阳鲍子宣桂山书舍 

　　丈夫志万里忼慨事四方我后振威灵六军乃激扬兮旗建东岳耀临江武湘呜镝控流飙利剑捷秋霜长驱下淮泗人马自生光戈矛何参差方舟正纵横何言为国雠一举披旧疆觧徒斾言入歌舞旋许昌离宫大飨士劳赐以次行君子念在御赋诗垂华芳方舟何翩翩素波亦萧萧蒹葭澹余映长樯激流飙无剑登高防人马且逍遥空城何所有杀气蔽旌旄日又见烟火四野飞蓬蒿边声起大江谁知我心劳从军殊复乐菲薄愧铅刀 

　　○淳安方县丞哦松轩　杨佥宪兰花 

　　浮云肃四野流飙殷悲音边地一何苦慷慨难为心饮马长城下水寒屈且深白骨□□裳路出杀气驾重阴将建大举功干戈日相寻骋哉书檄驰纵横正如林身在记室中慊慊匪自今男儿念钟鼎谁能常滞滛 

　　又 


　　自我出从军涉旬东南行文学托后乘顾瞻亦已深中流万艘集陶陶层波生凄风旗帜繁秋日戈甲精沈阴结战气唯闻金鼓声壮士何飞扬各愿一先鸣志巳驰九关岂但怀不庭虽君在只尺搔首未遑宁 

　　○途中有怀同庚吴方伯郭杨二大参 

　　我后赫斯恕整驾东西征六军如飞集列植龙陂城皑皑霜风至肃肃戈甲鸣长飙转沙砾仰视白日冥流波一何劲金鼓悲且清连鸢下青云毛血洒隰垌发机入微妙观者无不惊壮士以忼慨各奋先登情释此荐嘉客濡翰叙平生篇章信绮丽新诗雅以精小臣在缇幕起坐怀同声戎事谅非难但恐沈痼婴郁郁西北云千里驱重阴临江大耀士方舟载浮沈连波响风雨长绁纷悲吟分曹命超距逸气不可禁君子在行伍常怀饥渴心非不愧细微良遇日以深故山何时旋徘徊中自任 

　　○公散遗金为钱塘吴司务天爵题 

　　高城苦多阴秋日殊复悲边声薄暮起但见浮云飞霜气劲且繁河汉寒无晖三星何踯躅皎月正徘徊流飙西北至征马鸣相依自知从君乐谁能常不归置酒高台观逍遥芙蓉池兄弟夜行游贵客郁参差明月照长筵罗缨何霏霏翩彼众君子展诗奏新辞弦歌入微妙忼慨使心悲流尘荡清响绮丽有余姿吐握苦不悉人生安可为在昔无乐方彼此同一时三五明月满四七灵宿繁清夜羙行游置酒西苑园华池滥轻波芙蓉一何鲜飞盖拂流景随风自潺湲主人延贵客竟席列豪贤弦歌彻中堂羽爵腾我前微音喟有和甘醪发芳颜乐哉殊复乐君岂不俱然 

　　○姚江魏廷用春草图 

　　流飙起飞栋群星集棂轩月出芙蓉池清光满西园侍者夜行觞绮缟一何繁玉颜可揽持顾眄属所欢华灯正徘徊步障随风还弦歌荡层台激响拂潺湲公子多忧客从横各成篇主人自和氏披褐将谁愆绝缨纷陆离堕钗复阑干取乐此一时嘉会良独难 

　　◆七言古诗◆ 

　　琴诗清趣卷有序　成宪副赴召之京 
　　胡琏岁寒三友图　送胡大参 
　　山西杨大参廷器梅花 
　　病中咏雪和陈教授韵 
　　菊庄为余姚魏仲英先生赋 
　　友竹轩为吉郡周大理赋 
　　尚书石公山水图 

　　○琴诗清趣卷有序　成宪副赴召之京 

　　华阳馆前桑叶飞荆轲台上送将归为言系筑悲歌者当时酒人今是非太守褰帷蓟北来燕山勿断楚天开郡中晓月雩娄出雾里秋涛桐栢回黄金玺书发明光东走颍州西豫章君家兄弟二千石承恩不数尚书郎朱轓双出领专城五马踟蹰五马行汉主乘春征计吏小冯何让大冯名尔昔红颜客蓟门献书不报哀王孙一朝致身青云里座上还开北海樽余亦题诗郭隗台燕山秋色对衔杯论交共惜黄金尽此处空悲骏马来可怜郢曲今亡久下里之欹吾何有文章稍近五千言雅颂以还十九才子旨新传白云篇江城忽借使君贤那堪西署为郎者多病离居卧日边 

　　○胡琏岁寒三友图　送胡大参 

　　忆昔中丞全盛时少年裘马相追随忽逢世变夙心违逆旅荒凉旧识稀古来万事皆何此何用空悲昨是非流水无情白日速红颜犹在黄金微饮君莫辞燕市酒欲行不行重携手青云今有故人存好赠绨袍哀王孙阴山战何胡天黑汉兵大呼单于北边秋日落五原屯碛火夜连千灶食骠骑横戈拂铁衣悲风黄草白榆飞渡何鸟阵旌旗伏卧璧龙沙鼓角希征人马上援枯骨满地清霜刀斗发朔气遥传潮海云寒声乱动轮台月掩笳骄虏听垂泣按剑材官怒指发宫女琵琶咽逝波使臣旄节雕幽窟谁能公卿、铨曹陟明列优等、仍见鸾诰旌贤能、归途想值秋风早、桂子飘香菊更好、拟将樽酒候薇垣谩把襟期共论讨、 

　　○山西杨大参廷器梅花 

　　水陆草木花最繁梅花乃是花中元群芳众卉尽消灭开时独占东风前霜饕雪虐不为改铁石心肠镇长在琼葩玉蘂何清癯玉体氷姿凛风采所以古今高洁行往往爱此堪同伦寒香杳杳□不断疏影萧萧殊绝尘昔时西湖林□□匆士爱梅真与梅相似孤标劲节拔俗流老笔题诗极风致又如当年宋广平与梅作赋留芳名还说杨州有何逊观梅动兴良多情我家远住在东浙屋外梅花种成列一从作官江北来念年不见梅花发杨公此画何得之苔枝铁干琼瑶垂披图只尺故乡地抚景彷佛隆冬时乃知意象极神玅笔底安排夺天造补之不必论后先直与华光可同调杨公本是氷玉姿平生爱此为相知岁寒节操共持久调和鼎鼐非公谁 

　　○病中咏雪和陈教授韵 

　　朔风吹人肤欲裂万里同云冻初结湏臾玄帝降令来滕六扬威乱飘撒江山坐见入镜中人迹都无鸟飞绝楼台殿阁一色成林谷峯峦那可别陷中倏尔为平丘突处俄然起高垤丛篁密叶失旧容枯树危稍惊日□压折担虗突作巧舞态风旋似逞平生杰陶镕尽是造化工裁剪浑疑鬼神设入帘最爱□清癯点帽殊胜助贞洁窓前耿耿常不夜眼底盈盈无欠缺纵披鹤氅岂太清矮屋红炉犹未热灞桥诗思驴子上吟耸孤肩莫虗说汉廷当年蘓子卿仗节匈奴甘噬啮却思金帐饭羊羔党家太尉眞陋劣岂不轸念到贫寒卒岁方愁无衣褐臈前有象兆豊年矧尔瘴疠尽消灭一官独冷未足论且喜群黎尽欢悦蹇予僵卧不出门敢与袁安自相埒诗成起坐呵笔书一□襟怀心似铁 

　　○菊庄为余姚魏仲英先生赋 

　　先生家住姚江傍频年种菊今成庄菊花不比桃与李争研覩媚随春阳年年九月秋光暮开遍金钱总无数亭亭直干立清霜冉冉幽香拂寒露看花几度西风前傍人咲指为陶潜陶潜门前多种柳彭泽还赋归来篇先生种菊爱清致一生不踏姚江市无钱长对南山清有酒辄向黄花醉醉来谩和佳菊诗乌巾白发花几枝眼前荣华等石火世上富贵轻毫厘先生山林甘潦倒岁寒与菊同相保花间编竹亲护持落花阶前自为扫菊花从来花可餐服之令人颐寿颜先生七十且强健延生何必神仙丹愿言人菊两无恙晚节秋芳共清畅何时挂冠江南归来访先生菊庄上 

　　○友竹轩为吉郡周大理赋 

　　周郎作官三十年清风在处人皆传惟将节操保终始肯以寒暑为变迁挂冠归来今几载种竹成林总潇洒昼永凉飙生夜寒晓布繁荫散春蔼有时结实丹凤栖文章五色生光辉有时或引彩鸾下湘妃带翠□□彡陆离平安信息日相报一点红尘飞不到钩帘翠色长自留拂酒清光不湏要周郎与竹同幽贞岁寒永结金石盟虗心高节秉忠正七贤六逸空齐名对之可以弹绿绮调泛清啇合宫征对之可以供诗篇飒飒襟怀凈如洗周郎周郎竹之朋比德辅义良足珍眼前结交无益友浮叶媚花徒为荣我家遥住慈溪曲种竹门前几年绿别来岁久儿孙多耸壑凌霄脱尘俗何时拂衣归去来小轩还向琅玕开击节载咏淇澳章心与周郎同快哉 

　　○尚书石公山水图 

　　远水蜿蜒走平陆近山嵯峩带林麓溪流曲折通小桥竹树扶疏荫茅屋柴门云掩希行踪应是高人深卜筑我心应爱山水居旅食京华空碌碌何如此屋幽且偏车马无喧忘宠辱披图彷佛疑辋川触景依稀认盘谷明当拂衣归去来绿水青山漫相逐 

　　◆五言律诗◆ 

　　挽南昌龚征士子照 
　　凝碧轩 
　　凝碧轩陈镇抚建 
　　三河驿 
　　松口驿 
　　青石岭 
　　通衢驿 
　　龙川县 
　　河源县 
　　岭南杂咏 
　　梅野为羊城罗隐居题 
　　羊城周必都澄清轩 
　　思亲堂为户部周副郎题 

　　○挽南昌龚征士子照 【 佥宪燧之兄也】 

　　闻道先生逝、儒林倍可哀、杯空陶令酒、诗乏杜陵才、秋月虗山馆、寒云掩夜台、有怀思挂剑、南望重徘徊、 

　　○凝碧轩 

　　结屋依林麓、高情在进修、乾坤澄灏气、山水送青幽、帘卷遅遅昼、光□□亟淡淡秋、就中眞足乐、何必问丹丘、 

　　○凝碧轩陈镇抚建 

　　方沼凈纤埃、泓渟一镜开、澄波湛空碧、清气傲霜台、坐久鸥能狎、吟余鹤或来、尘缨良可濯、抚景一徘徊、 

　　○三河驿 

　　望□□匆是三河、烟村数十家、驿楼红傍树茆屋白连沙客路漳汀接、行程广海賖、画舡溪上去、箫鼓杂清笳、 

　　○松口驿 

　　松口隶程乡、溪清晚色凉、滩声鸣乱石、树影漏斜阳、按部三秋过、归期五月将、停舟聊憩息、谁复共壶觞、 

　　○青石岭 

　　峻岭高千仞、三年两度登、危峯青夭矫、绝巘翠崚层、窘步频防失、扪萝恐不胜、跻攀良未易题石记吾曾 
　　天近峦垂秀、云深石磴迂、太行疑彷佛、栈道类崎岖、涉险宁忘策、持颠仗力扶、也应陵绝顶、过此即通衢 

　　○通衢驿 

　　驿路连闽广、通衢记旧名、苍山秋色凈、锦树夕阳明、宦辙频移转、官资荷宠荣、驰驱亦常事、勉力效平生、 

　　○龙川县 

　　十室龙川县、城幽道路偏、洞云浮瘴气、林树吐峦烟、聚岸墟人市、携家蛋户舡、　圣明威德洽、民物总熙然、 

　　○河源县 

　　寥落河源县、民熙官亦闲、一溪流素练、两岸带青山洞老包塩入徭人射猎还岭南天万里、青琐忆朝班、 

　　○岭南杂咏 

　　岭南为粤会、自昔号炎荒、日霁冬犹暖、云阴夏亦凉、椰浆琼液剖、榕叶翠帏张、圣泽沾濡久、衣冠式典章、 
　　东广炎蒸地、人言瘴厉乡、黄茅防十月、青草避三阳、篓叶寻常采、槟榔取次尝、何湏勤药物、此即飬生方、 

　　○梅野为羊城罗隐居题 

　　隐士幽栖处、无余只种梅、水边疏影乱、雪里暗香来、清可供诗句、寒宜伴酒杯、调羹应有待、不负百花魁、 

　　○羊城周必都澄清轩 

　　闻说藏修□□匆、开轩俯碧流、波光澄素晓、灏气烔清秋、对酒邀明月、弦歌■〈彳甲〉白鸥、襟怀常若此、高洁与谁俦、 

　　○思亲堂为户部周副郎题 

　　方山亲舍远、游子独悲思、每忆河阳路、频歌陟岵诗、霜寒□□员呌切、云冷鴈来遅、只今行役□□匆、展卷益凄其、 

　　王氏绿野堂遗编卷上 【 终】 

　　●王氏绿野堂遗编下卷 

　　广东南雄府同知五世孙烛辑 
　　壬辰进士六世孙福征刻 

　　七言律诗 
　　五言绝句 
　　七言绝句 
　　附记一首 

　　◆七言律诗◆ 

　　双栢图 
　　文与可竹 
　　送侍御廷益按治江西还京 
　　南山诗卷 
　　程大参碧香山房 
　　吴用亨兄弟同乡 
　　咏褒忠录 
　　又咏二首和陈教授韵 
　　居庸迭翠 
　　云林别墅 
　　伍伯阳行乐图 
　　云隐处士挽诗 
　　樊大参清意堂 
　　挽王侍御母 
　　挽官评事母 
　　赖宪副考绩复任云南 
　　刘行人澣五使关西诗卷 
　　温州张云伯教谕岫庵 
　　方侍御廵按广东 
　　陪祀天寿山二陵 
　　扈从度居庸关 
　　登天门关四首 
　　岢岚遇雪 
　　岢岚遇雪 
　　送刘佥宪致政归闽 
　　送陈二令 
　　严宪副梅花 
　　清远峡飞来寺 
　　赠门人觧元丘浚 
　　思亲 
　　度海至琼州 
　　圣旦庆贺 
　　岭南述景 
　　春江别意 
　　周佥宪古栢轩 
　　石洲处士挽诗 
　　考满复任广东亲承 
　　复职回广东通州发舡 
　　奉天门早朝时方面官得面见也 
　　舟游西湖 
　　寿吏部尚书泰和王公七十 
　　溪山佳趣为袁处士赋 
　　上天竺听侣人鼓琴 
　　夜泊钱塘 
　　晚宿□州 
　　赠医士刘仪文羽 
　　涵清轩为□雪峯上人题 
　　次韵张佥都见寄 
　　送副都御史卢公致□还金华 
　　渔庵为致仕布政何公题 
　　敕封左副都御史廵抚河南湖广 
　　奉敕诰封二代 
　　登岳阳楼二首　予以搃督戎师南征有留道经岳阳囙登斯楼喜而赋焉 
　　岳州赠何季孺教授 
　　圣节 
　　驻节访桃川官二首 
　　师进贵州 
　　茅原礼先生哀挽 
　　对镜有感 
　　班师重登岳阳 
　　廵抚湖广右都御史西蜀季公邀予同总兵官保定梁公出游武昌洪山寺 
　　送成宪副赴召 
　　汪绣衣立雪斋 
　　梅雪轩 
　　平蛮班师二首 
　　阮都帅邀三司诸公饭于五滴水楼 
　　游琼州灵山庙和王都帅韵 
　　赵侍御同三司游城北白云山道观 
　　赠隐士李公瓛 
　　石室山 
　　三洲洞 
　　都帅张文辉友竹轩 
　　谒韩文公庙 
　　羊城元夕 
　　葵藿轩为广州右卫刘靖指挥题 
　　送王都帅领军广西 
　　挽童副宪 
　　大理少卿致仕周公奇寿旦诗 
　　汪御史琴书乐处 
　　送陈千户赴崖州 
　　送鲁洪司训复除临江 
　　罗公器仰高楼 
　　挹清楼 
　　玩易轩 
　　张佥宪栢台春晓 
　　清远峡 
　　庆梅开 
　　重过豫章 
　　□□□□□□ 
　　□读轩为毛文玉题 
　　王公一宁以诗赠浚县县丞魏廷用廷用求和故次之 
　　别常州胡郡愽 
　　送丁通政考绩之京与子同中乙榜也 
　　次韵平江侯春晴教场演武 
　　大理少卿李蕚茂南京审□还朝 
　　寄太常陈少卿先生 
　　送陈梅文英分教祁门 
　　寿友人张上舍 
　　挽邢学士 
　　景泰五年十二月十八日喜雪三首和兵部尚书张公致中韵 
　　营修太庙功成钦赐羊酒 
　　临江陶元礼松泉清隐 
　　忆都台诗和张司马韵二首 
　　寄钱塘杨仲和谢梅花 
　　寄保定侯梁公 
　　金陵沙士清乐清轩 
　　工部尚书凑历右都御史两考复职回南京 
　　寄少保兵部尚书本公廷益 
　　又寄于少保廷益 
　　致仕辞归分别和兵部尚书张公致中韵 
　　挽谢处士原规 
　　慕荣堂为丁侍御玉节题 
　　姑蘓徐宗耀湖山览胜 
　　赠别肇上人善相 
　　钥子珏甥锦侄相与读书于峯弯之山房乡里亲戚闻皆为喜屈指又一月余矣慨流景之易迈虑学业之未修犹恐其徒播名于乡里无益也诗以谂之 

　　○双栢图 

　　双栢腾腾势欲亭、披图想见翠萧森、虬枝不逐风霜老、黛色长含雨露深、孤植本来存劲节、婆娑犹喜散青阴、明堂正尔需梁栋、肯把奇才寄远林、 

　　○文与可竹 

　　老我当年竹最工、云稍烟叶淡蒙蒙浑疑嶰谷秋风里绝朦潇湘春雨中结实慢招丹穴凤扶笻曾化葛陂龙何当屋畔都栽遍、日报平安信不穷、 

　　○送侍御廷益按治江西还京 【 廷益者于谦也】 

　　使节煌煌出九重、先声已障百川东、豺狼早避威风去、民物都归德化中、江右今传于定国巴东仍说寇莱公勋名若慰人心望、湏占麟台第一功、 
　　乌台持宪迈英声、揽辔南来按百城、白蕳飞霜知令肃、豸冠玉立逈风生、虗明鉴物情无遁、仁恕存心法用平、尽道江西江上水年来搃为使君清 

　　○南山诗卷 

　　觧组归来身已闲、悠然且复见南山、丹崖翠壁云千迭、绿树苍松屋一间抚景尽堪供咲傲、寻幽何必历山□孱岩、四时佳致常年在不数湘娥十二鬟 

　　○程大参碧香山房 

　　山房卜筑傍林塘、蒲竹森森兰亦芳、帘卷翠阴来秀色、窓涵清影伴幽香、喜囙三物资高洁、不羡群葩媚艳阳、更有蒙泉堪酿酒、何妨留客共徜徉、 

　　○吴用亨兄弟同乡 

　　湖海交游眼界空、多君浑胜旧相逢、异乡不减家乡好、宦况何如旅况浓、醉里乾坤陶靖节、吟边风月杜陵翁、只今贤达皆登用、泉石烟霞肯久容、 

　　○咏褒忠录 

　　南度无人想故宫、西湖有寺说褒忠、鄂王要雪靖康耻、秦相都忘战伐功、已喜清名悬日月、独怜黄土盖英雄、如今休说当时话、水色山光怨恨中、 

　　○又咏二首和陈教授韵 

　　大业垂成计可全、将军一死搃堪怜、奸谋只觧中分地、国耻谁雠不共天、千古原情犹有恨、六陵归梦竟无缘、西湖应与□江近、长送潮声到墓前、 
　　奸臣卖国死何多、怨落中原恨未磨、天上有星生昂宿、人间无主识萧何、杜鹃啼血年年在、铁马嘶风夜夜过、抚卷不禁怀古泪、欲添湖水作秋波、 

　　○居庸迭翠 【 送鲁训导洪之官】 

　　天设雄关壮　帝京、望中积翠入室明、西连恒嶶和林近、北控单于朔漠平、迭障雨晴红日丽、层厓烟凈白云轻、都城自是蟠龙地、送别湏知第一程、 

　　○云林别墅 【 为金溪邓希哲题】 

　　不到金溪十五年、云林高隐尚依然、披图浑胜游盘谷、别业何如在革□罔川、醉后看山春着屐、闲中钓月夜浮舡、太平正尔搜遗逸、宁许长才久弃捐、 

　　○伍伯阳行乐图 

　　湖海遨游四十年、归来且复乐林泉身闲巳觉谋非拙心远应知地自偏竹杖看云生峤外、芒鞋踏月到溪边、野花啼鸟春常在、吟倚东风几百篇 

　　○云隐处士挽诗 

　　哲人委化几经年、慨想高风尚俨然、三径久荒陶令业、一经犹有伏生传、云深华表归辽鹤、月冷清林呌杜鹃、望断浇湖原上路、无由絮酒酹坟前、 

　　○樊大参清意堂 

　　心远应宜景自幽、草堂高兴拟沧州、天光浮白生晴夜、波影涵空动素秋、一榻松风和梦断、半□梅影为诗留翛然俗虑浑忘却、客至何妨茗数瓯、 

　　○挽王侍御母 

　　慈亲鹤化竟忘归、游子天涯泪湿衣、有禄空怀三釜飬、伤心愁见片云飞、□泥封锦留恩诰、白发□灯忆断机、遥望佳□何所在、远山斜日树依依、 

　　○挽官评事母 

　　贤郎□武□鹓行、重慕三□教子方、眉寿搃怜垂鹤发、荣恩巳喜拜龙章、瑶台云暗迷鸾镜、银烛宵残冷画堂、□□□江江上路、淡烟疏柳自斜阳、 

　　○赖宪副考绩复任云南 

　　纔向滇南献绩来、又承光宠出蓬莱、台端冠廌推先达、宪府提刑属俊才、秋色一帆开画舫、阳关三迭尽禹□隹怀、明朝别后还相忆、翘首天南候鴈回、 

　　○刘行人澣五使关西诗卷 

　　五使名藩节槩雄、才华况复旧儒宗、气凌华岳三千丈、识遍秦关百二重、单骑悉谙边徼路、孤吟几伴夕阳锺、归朝屡报平西茦、宠渥行沾雨露浓、 

　　○温州张云伯教谕岫庵 

　　扫却红尘一径通、卷帘长日对孤峰、心同云意随舒卷、兴与山光任淡浓、采药仙翁时共语、烂柯樵子或相逢、于今腾踏青霄路、泉石烟霞记旧踪、 

　　○方侍御廵按广东 

　　晓捧纶音出凤台、岭南人讶范滂来、威声已遁豺狼迹、风力湏知鹰隼才、万里蛮夷归治化、五溪瘴露息纤埃、功成入奏明光殿、超擢应湏列上台、 

　　○陪祀天寿山二陵 【 长陵献陵也】 

　　灏气澄秋月满空、衣冠祗肃敬心同、二陵宫殿烟霞里、万迭峰峦紫翠中、礼乐光华昭圣德、山河带砺仰神功、微臣叨与千官列、瞻拜何由竭寸□、 

　　○扈从度居庸关 

　　清秋关塞绝烽烟、车马时巡重抚边、万骑森严纷扈从、千峯环列亘祁连、云迎翠辇依银汉、霜染丹枫映锦韀、自幸微躯叨近侍、愿陈歌颂继前贤、 

　　○登天门关四首 

　　两山立□乞立倚天开、迭巘层峦亦壮哉、信步不知登几仞、托身便觉近三台、岚浮涧气和云湿、石迸泉声讶雨来、谁说江南多胜槩、并州也自有蓬莱、 
　　重关环拱晋城雄、此去西秦万里通、碧树阴间来鸟韵、白云影里度人踪、边尘息警皇威肃、海岳输灵　帝德崇、觅句径忘行险道、征鸿数点九霄中、 
　　万山丛里欝岧嶤、指点天门在半霄、一道轻烟随马去、满林空翠逐人飘、考盘应有遗书隐、观奕曾无烂斧樵、更上最高峯顶明□王、五云深处寸心遥、 
　　悬厓绝磴碧嶙峋、此处人传杨广行、地域搃归今日盛、天门犹记旧时名、袍囙风劲寒难御、诗为山幽句易成、最是白云飞遶处、异乡游子独关情、 

　　○岢岚遇雪 

　　同云冻合晚萧萧、酿出奇葩散九霄、不逐两声来浙历、都随风力舞飘飖、绿蓑难觅寒江钓、翠岭迷归晓径樵、便乏羔羊金帐酒、也湏清咏伴无聊、 
　　客边无寐火频添、滕巽生涯自可占、坐久寒光包大地、忽惊晓色入虚帘、看书偏爱窓留霁、淂句还愁笔退尖、传语东风早消拂、铁衾生怕夜厌厌、 

　　○和韵东高佥宪 

　　宪佥才思若悬河、蚤有声华在禁坡、立教固先崇四术、为文端是淂三多、抡材已喜逢良匠、抱玉无劳泣卞和、忽覩武乡题咏句、清新应未许阴河、 

　　○送刘佥宪致政归闽 【 公先为御史】 

　　纔送轺车上　帝畿、又承优诏许南归、晋阳惜去贤佥宪、故岭犹迎旧绣衣、官散任教生计拙、心闲应与世情违、归家正值清和节、榕叶阴阴荔子肥、 

　　○送陈二令 【 有序】 

　　南昌二令陈伦彦理、以廉能闻、上官器重而下民怀之、去年摄漕运、克期无逋、归来浃旬、藩府俾仍领甚事、彦伦就之、畧无难色、于其行也、诗以送之、 
　　王事勤劳未息肩、两年漕运搃称贤、才华不减哦松誉、节操惟同古栢坚、二月莺花淮甸路、一篙春雨楚江舡、功成早促归来计、竹马儿童候道边、 

　　○严宪副梅花 

　　岁晏山空万水凋、玉花飞处雪萧萧、数株疏影临清浅、满树幽香散閴寥、东阁高吟成往事、罗浮入梦竟谁招、披图却忆当时见、绝胜西湖苐六桥、 

　　○清远峡飞来寺 

　　世事昆明几刼灰、寺名犹记是飞来、江流界断尘喧绝、山色分明罨尽开、长信松风传梵呗、时看花雨散经台、印师可有东坡约、公暇还应一览回、 

　　○赠门人觧元丘浚 

　　六十名中苐一人、才华惟子是超伦、经明礼乐行文徤、策对图书究理真、春榜英豪期角胜、夜窓灯火莫□频、从来显达由稽古、事业腾辉在此辰、 

　　○思亲 

　　家乡隔越万重山、迎飬常嗟道蹃难、定省久违甘旨缺、归心恒与梦魂还、遥怜诸弟娱莱服、尚想群孙慰寿颜、忠孝百年期两尽、何时投老董溪间、 

　　○度海至琼州 

　　万里琼州属海南、迢遥道路未曾谙、楼舡驾浪鸿毛细、云雾腾空蜃气酣、地极固知封域广、人和咸仰圣恩覃、薄才无补旬宣政、跋涉山川分所甘、 

　　○圣旦庆贺 

　　瑞气澄辉映紫霄、黄钟初动物情饶、四方黎庶瞻　明圣、万岁嵩呼祝帝尧、海晏河清昭德化、凤仪兽舞恊萧韶、微臣何幸逢昌运、拜贺心驰北阙遥、 

　　○岭南述景 

　　岭南气候四时常、雨后云阴始觉凉、草木未曾经雪霰、居民从不见氷霜、山藏积雾皆为瘴、海拥浮沙尽插秧、风俗巳知崇礼让、人才犹喜振声光、 

　　○春江别意 【 送行给事还京】 

　　粤江春水绿浮苔、歌彻骊驹画舫开、天上故人今日去、岭南游宦几时回、长堤柳色萦诗句、驿路花香拂酒杯、欲别未行无限意、与君同到凤凰台、 

　　○周佥宪古栢轩 

　　庭前栢树何年种、铁干虬枝老气横、清带雪霜存古色、翠含风雨动秋声、春来桃李非同调、岁晚松梅自合盟、珍念宪臣堪对此、长囙高节助吟情、 

　　○石洲处士挽诗 

　　石洲仙化几经年、潜德能囙令子传、三径菊松留故业、百篇风月见遗编、携琴久冷寻春骑、问字空回载酒舡、遥睇赤龙冈畔路、至今过客为凄然、 

　　○考满复任广东亲承 

　　圣谕以爱民勤政为要、谨述以纪之、两历名藩过六年、之官又向岭南旋、铨曹课□叨书冣、天语丁宁荷宠专、为政固当勤夙夜、爱民尤在重颠连、薄才曷尽旬宣职、惟有心同铁石坚、 

　　○复职回广东通州发舡 

　　岭外来朝路八千、辞归还泛粤江舡、霜飞红叶添行色、潮带清波远接天、身系南荒官未满、心依北阙梦长悬、明年又拟三书考、会有封章达帝前、 

　　○奉天门早朝时方面官得面见也 

　　双阙岧嶤曙色分、衣冠剑佩簇金门、禁钟声动清风逈、宝鼎香浮瑞气温、日月九天瞻　御宸、山河一统戴洪恩、微臣幸忝参方岳、得以名衔面至尊、 

　　○舟游西湖 

　　西湖佳丽擅吴东、画舫□明坐镜中、十里芰荷风细细、六桥杨柳雨蒙蒙、禅林苍翠千峯合、涧道清冷万壑通、独有岳王坟上树、南枝长自倚晴空、 

　　○寿吏部尚书泰和王公七十 

　　祥云散彩日曈昽、庆寿人尊七十翁、冠盖联翩来晓骑、笙歌清切度春风、四朝德望推元老、一代文章仰巨公、愿祝遐龄恊龟算、光昭功业并夔龙、 

　　○溪山佳趣为袁处士赋 

　　步入苍苔境即幽、山光林影自淹留、溪流九曲明如练、户列千峯凈若秋、历览每携双短屐、遨游时放一扁舟、卜居便拟来相近、咲濯沧浪歌素侯、 

　　○上天竺听侣人鼓琴 

　　清宵月色满禅关、静里丝桐僧□大止取□闲、调引宫商含古意、志存流水与高山、晴云缥缈鸾孤举、秋海空明鹤自还、坐久翛然无一虑、不知身世在尘寰、 

　　○夜泊钱塘 

　　富春江上水痕消、舡到钱塘听落潮、渔火互明喧浦溆、梵钟清响出岧嶤、乡音入耳家应近、王事严程路尚遥、独有中天明月色、不嫌孤客伴无聊、 

　　○晚宿□州 

　　舟泊□州暮雨晴、人家两岸夕阳明、江声近接金山寺、曙色遥连铁瓮城、奉使未能为国报、思乡惟念倚门情、来朝又指维杨路、五色云中是帝京、 

　　○赠医士刘仪文羽 

　　刘郎年少究儒医、家学渊源众所推、每遇贫人多施药、时留佳客或弹棊、杏林春色浮书幌、菊井秋香□砚池、欲买丹砂问奇诀、蓬莱何处觅仙芝、 

　　○涵清轩为□雪峯上人题 

　　小轩开处抚泓澄、泉引曹溪一□□□清、冷浸秋光尝皎洁、影垂天象最分明、香销永日红尘断、帘卷微风碧浪轻、自是禅心如水定、何时来此话无生、 

　　○次韵张佥都见寄 

　　蚤年意气许谁齐、唾手功名志可期、一世才华推特达、半生交谊惜分离、宦情岂为冯唐老、秋兴徒增宋玉悲、自是知心常在念、停云无日不相思、 

　　○送副都御史卢公致□还金华 

　　十年鈇钺镇遐荒、边事贤劳誉独扬、白首淂还家更好、丹心犹恋国难忘、寻铭可结香山社、适趣宜成绿野堂、别后暮云春树意、诗缄长逐便风将、 

　　○渔庵为致仕布政何公题 

　　抛却朝簪白发稀、茒庵结就傍渔矶、烟波稳□□匆闲垂钓、风月冷边搃息机、隐几坐看鸥戏狎、开笼常待鹤飞归、功成名遂身宜退、始觉人间万事非、 

　　○敕封左副都御史廵抚河南湖广 

　　丹凤衔书下九天、薄才何幸拜超迁、官资惟是台纲重、安抚兼承　帝命专、边事方殷心独切、君雠未报梦长悬、驱驰且尽平生力、期使民歌雅颂萹、 

　　○奉敕诰封二代 

　　积德垂休荷祖宗、微躯何幸际遭逢、拜官屡被三朝宠、锡诰光膺二代封、报国未湏论白发、匡时直欲究丹衷、遥瞻九陇焚黄□□匆、精意潜孚感格通、 
　　奉敕搃督平蛮景泰元年九月十三日钦蒙圣恩特升右都御史十五日奉敕搃督湖贵军务南征有苗之夷来自揣才识陋劣屡荷褒升委以军国重任敢不殚厥心力以图报称囙成近体四首录寄姻戚宗友用昭 
　　皇上恩宠之盛于无穷也 
　　御笔题名出九重、南征特许搃元戎、谋猷克壮三军帅、奏捷湏成万里功、扫却边尘清宇宙、从教田野乐桑农、太平威德同遐迩、愿献铙歌□国风、搃督元戎肃远征、特烦　天语重丁宁、忠孝未遂君亲报、出入叨膺将相名、灭贼谩凭三尺剑、安边仍仗五千兵、奏功应有平夷颂、早晚归朝献　圣明、文武兼持荷宠褒、南征搃督在钤錎、八千远道边关险、百万雄兵气节豪、夷■〈豸尞〉望风潜影迹、瘴江随剑息波涛、成功皆仗　皇威肃、微薄何能效寸劳、早登科目际昌辰、扬历清华列缙绅、执法方膺都宪重、搃戎又拜节旄新、敢将功业期韩范、岂谓才名继甫申、独有丹心如铁石、好音尝慰白头亲 【 韩范甫申皆知旧褒羙之词也老母家居年已八十余矣】 

　　○登岳阳楼二首　予以搃督戎师、南征有留、道经岳阳、囙登斯楼、喜而赋焉、 

　　巴陵胜槩岳阳楼、此日登临最上头、万顷湖光秋色凈、一天晴景晓烟收、征帆度影参差出、飞栋凌空迤■〈辶里〉留、不尽江山怀古意、凭栏呼酒看吴钩、 
　　雕栏画栋倚青冥、登睡从知眼界明、万里江湖南北路、千年楼观古今情、山开秀色添吟兴、浪簇飞花送远征、早晚扫除边瘴静、还来题柱记升平、 

　　○岳州赠何季孺教授 

　　忆自京华相别后、于今已是念年春、传经独喜青毡旧、对酒仍怜白发新、老欲济时心益壮、交缘知已意犹真、平南早晚班师日、拟共论文话宿因、 

　　○圣节 

　　天开黄道泰阶平、万岁人咸祝　圣明、仙仗晓分双门□报曙、御烟晴散九门清、山林草木沾恩泽、田野黎民乐化成、尧舜祗今躬至治、华夷一统永同情、 

　　○驻节访桃川官二首 

　　纔说寻真虑即消、仙家楼阁住岧嶤、半空飞翠和云湿、一径香烟匝地飘、箫鼓暂停诸将骑、节旄应驻搃戎轺、明朝平贼归来日、还访当年王子乔、 
　　旧说桃源是洞天、至今世俗尚流传、云开曙色清千迭、春涨桃花水一川、采药未归迷去路、烧丹何事驻长年、平生不信神仙术、空记南华道德□、 

　　○师进贵州 

　　金鼓声中万骑齐、军威先振贵州西、苗蛮落胆青霄泣、夷■〈豸尞〉魂惊白昼啼、但使辕门来纳欵、从教田野乐耕犂、太平　天子敷仁政岂肯穷兵 

　　○茅原礼先生哀挽 

　　德重才高敻莫俦、岂堪疾痼竟淹留、新诗杜甫三千首、□□□龙百尺楼、化鹤归时方隔世、飞凫葬□□经秋、传家喜有贤孙子、足慰泉台永夜愁、 

　　○对镜有感 

　　年来两鬓渐萧疏、独对菱花愧□图、历宦颇登三品贵、论功自揣一毫无、但将直干同松栢、忍把柔姿类柳蒲、百岁光阴等闲事、修名未立□布德威、 

　　○班师重登岳阳 

　　万顷重潮千尺楼、岳阳风景冠南州、三湘近带荆门晓、七泽遥连汉渚秋、谩有凯歌随宪节、还从渔唱落芳洲、此身虽在江湖远、一念能忘范老忧、 

　　○廵抚湖广右都御史西蜀季公邀予同总兵官保定梁公出游武昌洪山寺 

　　良辰连骑出江城、为访招提十里行、胜赏不辞迂宪节、幽游偏喜集名卿、松风拂座红尘逈、花雨飘帘白昼清、共荷太平边报息、得从方外适闲情、 

　　○送成宪副赴召 

　　八月秋风桂子黄、栢台宪节发行装、九重丹诏天恩重、万里青山驿路长、骐骥已看来大宛、凤凰端见集朝阳、公家事业齐房杜、千载湏知有耿光、 

　　○汪绣衣立雪斋 

　　亟丈从容进讲时、朔风吹雪满柴扉、但将义理深探领、不觉寒威更袭衣、游酢已闻明道学、杨时还见契玄机、莫言洙泗源流远、贤哲由来在所希、 

　　○梅雪轩 

　　辕门结屋当行窝、屋外梅花雪满坡、万斛寒香春信蚤、一天□景月明多、罗浮入梦当年事、剡水乘□此日过、却咲五陵豪侠客、春风桃李竟如何、向四夷、 

　　○平蛮班师二首 

　　一片丹心两鬓皤、平蛮事业仗天戈、才非王佐惭诸葛、老得□□愧伏波、绿野有堂情可适、赤松无约梦偏多、从来忠孝难兼尽、日暮频兴陟□歌、 
　　平尽南蛮奏捷归、凯歌声动梦魂飞、三军号令停金鼓、万里行装卷甲衣、路入青山添胜槩、江浮画舫扑清睴、薄才叨搃兵机重、勉为　朝廷为徒 

　　○阮都帅邀三司诸公饭于五滴水楼 

　　良辰开宴集佳宾、为爱楼高隔市尘、芳沼折来莲子脆、家园摘取荔枝新、歌清觧使行云遏、帽侧从教咲语频、醉后都忘颠倒礼、阮家父子太情真、 

　　○游琼州灵山庙和王都帅韵 【 十四首】 

　　踏破苔痕一径苍、寻幽觅胜兴偏长、两余山色峯峯秀、日暖松花树树香、碑石尚留唐篆刻、殿廷浑胜鲁灵光、游人且莫论今古、流水声中几夕阳 
　　名山胜景入丰神、国海风光别是春、径草不除稀客到、野花含咲为谁频、庙存古迹千年着、诗自留题几度新、踏遍林泉无限景、马蹄归去不沾尘、 
　　不辞险道谒灵祠、海外名山自古奇、满蹃落花春浩浩、一林乔木昼遅遅、异乡风月频题品、故国莼鲈每系思、多少行人此游赏、碧桃开处醉金巵、 
　　望中寸碧见遥峯、知是灵山苐几重、鼍吼潮声沧海近、龙归洞口白云封、惯耽幽□□匆行看竹、欲籍清阴坐抚松、便拟携书归旧隐、野花啼鸟日相从、 
　　丹丘蓬岛浪传名、未到空教老此生、路入翠微山欲暝、树浮苍蔼雨初晴、琴尊蹔适烟霞趣、轩冕宁忘丘壑情、却咲考盘遗世者、直将富贵等沤轻、 
　　半百相将白发微、投簪未解脱朝衣、且携胜友同行乐、莫把良辰叹落晖、别岸垂杨莺乱呌、平堤芳草燕交飞、就中却咲王都帅、游遍灵山未肯归、 
　　隐隐青山马上看、亭亭古庙出云端、林花过两臙脂润、野竹含风翡翠寒、游客不湏灵运履、诗人雅造杜陵坛、海南来处乡关远、翘首斜阳独倚阑、 
　　春来景物遍林皋、花气熏人袭锦袍、咫尺烟光迷岛屿、寻常海色送波涛、雾深虎豹潜踪迹、山静猿猱任咲傲、何□□匆樵歌起天末、数声清彻楚云高、 
　　神宫高俯碧山阿、簪绂登游载咏歌、咲我尘机从此息、逼人清兴偶来多、阴崖翠湿栖烟雾、古洞春深掩薜萝、咫尺沧溟三万顷、渔舟依约隔鲸波、 
　　历遍岧嶤路不迷、绿阴惯引紫骝嘶、应同上国衣冠会、不似东山妓女携、古庙近云青隐隐、断碑封藓碧萋萋、可人光景无边兴、收拾毫端取次题、 
　　侵云隐雾碧嵬崔、楼阁玲珑面面开、石迸泉声寒潄玉、窓涵池影绿浮苔、陟危谩掷苍藤杖、遣兴还凭竹叶杯、欲拂翠岷探旧迹、那堪白日又西颓、 
　　胜景闻来记往年、登临尚觉兴依然、傍云山色疑开画、隔柳莺声似奏弦、樵父烂柯年杳□、□翁呼酒月娟娟、琪花瑶草春长在、也是江南一洞天、 
　　海色岚光一半分、层楼杰阁凈尘氛、惊涛入座鸣秋雨、空翠飘阑湿晓云、咲傲壶觞从欵欵、追陪车马任纷纷、多情莫负东风约、回首青山又夕曛、 
　　琼州佳丽属兹山、方丈蓬莱咫尺间、峡雨每从龙带出、松云长伴鹤飞还、柳深芳岸红尘断、花落空庭白昼闲、怪淂吟情颇轩豁、诗成几首不湏删、 

　　○赵侍御同三司游城北白云山道观 

　　咫尺仙宫隔翠岑、不囙公暇讵登临、清风一道随飞盖、黄鸟数声来远林、山径□留荒藓合、岩扉春掩落花深、道人长日浑无事、野鹤孤云共此心、 

　　○赠隐士李公瓛 【 其祖质为□江王相得袁尚宝□□】 

　　相国贤孙李谪仙卜居遥住□□边、逢人不觧论官府、见客时能■〈扌弃〉酒钱、剩□请萹归品咏、漫凭□鉴别媸妍、眼中却咲□□者、滚滚红尘未息肩、 

　　○石室山 

　　碧草苍崖景冣幽、公余聊复共追游、一坛花雨千峯溟、十里松风六月秋、题石诗存人已远、烧丹仙去□空留、也知山水多佳趣、咲我朝簪尚未投、 

　　○三洲洞 

　　层峦迭巘参羌见、洞户岩扉迤逦开、云气长随龙变化、泉声惯引鹤飞来、襟怀顿觉红尘远、游赏休惊白发催、却咲当年刘阮辈、何囙采药入天台、 

　　○都帅张文辉友竹轩 

　　公余尘鞅不相侵、独坐幽轩抚竹林、潇洒真堪为益友、孤高应是伴清吟、晴梢直拂云霄上、翠色长含雨露深、我亦生平慕萧散、何时来共涤烦襟、 

　　○谒韩文公庙 【 二首】 

　　直道朝陈佛骨章、秋官夕罢谪潮阳、海滨民幸逢良牧、天下人咸惜大唐、还有雄文昭宇宙、长留遗像镇炎荒、我来瞻拜犹兴感、溪水冷冷树色苍、 
　　古庙嵬嵬倚碧山、潮人崇祀不忘韩、牧民惠泽千秋永、报国忠心万古丹、猿鹤有灵还集止、鳄鱼无迹肆贪残、后来作郡纷相继、谁把碑文仔细看、 

　　○羊城元夕 

　　九霄云凈绝纤尘、河汉流光月色新、万点华灯明似昼、一方黎庶喜同春、海滨久幸烽烟息、夷■〈豸尞〉仍沾　圣泽均、却忆昔年当此夕、曾陪芳晏近枫宸、 

　　○葵藿轩为广州右卫刘靖指挥题 

　　剩栽葵藿绕轩楹、直干亭亭惬素情、叶色凈含朝露润、花心长向太阳倾、供飧清味那胜此、报国丹衷可共盟、不似城中豪富者、春风却羡牡丹荣、 

　　○送王都帅领军广西 

　　伟器长才玊不瑕、簪缨况是旧名家、谋猷克壮三军帅、攻畧曾穷万里賖、秋水磨明收虏剑、燕云暗簇战袍花、功成拟奏　明光殿□早晚传宣降白麻、 

　　○挽童副宪 

　　岭海来官搃故人、与君同□更相亲、念年宪节清于水、两鬓霜华白似银、一疾讵堪成永诀三生何处说前囙、空余台畔亭亭栢、想象风仪几怆神、 

　　○大理少卿致仕周公奇寿旦诗 

　　投老归来鬓尚玄、独于洛社占名先、栢台执法声惟旧、棘寺平反誉益坚、接武喜看三桂秀、联芳更与二疏肩、乌纱白发黄金带、为祝遐龄永百年、 

　　○汪御史琴书乐处 

　　林下优游自不同、琹书相对日从容、闲情都在七弦上、玅趣多留万卷中、流水高山□□和、青灯夜两思无穷、怡然百虑浑□□、从此徒夸彭泽翁、 

　　○送陈千户赴崖州 

　　倾盖相逢遂识荆、论交尤喜见平生、丹山凤鸟千年瑞、洼水骅骝万里程、天上此来恩露重、海南今去瘴烟清、殷懃杯酒何堪别、渺渺沧波搃是情、 

　　○送鲁洪司训复除临江 

　　当年栢府选才贤、朋辈咸夸鲁仲连、执法正堪呼铁面、传经复喜得青毡、宁将直干为人折、不托芳姿取世怜、我亦平生怀节槩、囙君此去思茫然、 

　　○罗公器仰高楼 

　　楼居高架倚层霄、百尺阑干眼界遥、栋接飞云睛缥缈、帘开翠色对岧嶤、晓来露气还堪吸、夜后蟾光似可招、一点红尘无着□□匆、豫章城外擅清标、 

　　○挹清楼 

　　楼居高架接空明、坐入西山紫翠横、一点□□无到处、入窓虚籁自天生、银瓶露薄秋光淡、珍簟凉时午梦清、好是此中销世虑、不胜遐思遶蓬灜、 

　　○玩易轩 

　　一室潇然谢世缘、独于羲易契心传、封辞已淂呈图后、理趣还探未画先、自信处谦崇德望、湏知履道适安便、何时来共幽轩坐、细论尧夫观物萹、 

　　○张佥宪栢台春晓 

　　台端栢树翠萧森、氷雪孤标铁石心、春日敷荣添秀色、晓风披拂散轻阴、一帘清气长相对、半点红尘不许侵、自是岁寒坚节操、宪臣应淂伴高吟、 

　　○清远峡 

　　江流一带两山开、白练中分紫翠堆、海内胜游良不少、岭南佳景此为魁、征帆穿峡随云度、飞瀑凌空送雨来、见说上方清绝□□匆、无由登览一徘徊、 

　　○庆梅开 

　　两□群立路微通、天设雄关壮广东、绝顶嶙峋银汉边、行人隐约白云中、越□九译东玉贡、封□千秋戴　圣躬、□视南溟纔一勺、不胜清□□飞鸿、 

　　○重过豫章 

　　□□□地传经日、屈指于今二十□、□下英才皆□发、城中□□暂留连、滕□□□文□□、孺子□高□尚贤、抚景□无今昔□、西山南□只依然、 

　　○□□□□□□ 

　　舜江见日人如玉、□□□时□已仙、白发晓星稀故老、□□□□□谁怜、忍将□□看遗稿、空把伤情付逝川、□□□即能继述、□铭高□□门前、 

　　○□读轩为毛文玉题 

　　豫章城北屋三□、屋里藏书屋外田、□□一犂春雨后、青灯孤照夜窓前、携家岂必庞公隐、举□何如匡氏贤、乐道固应君子志、鸣驺又恐到林泉、 

　　○王公一宁以诗赠浚县县丞魏廷用、廷用求和、故次之、 

　　杨柳青青荫□河、画舡几向此中过、不囙县佐交情厚、谁共壶觞欵曲多、旧话未终还缱绻、新诗裁就更吟哦、明朝又指金台去、两地相思意若何、 

　　○别常州胡郡愽 

　　王事忧勤尚百端、客□□□故人欢、广文自叹儒官冷、御史应怜□面寒、傲倪乾坤双鬓白、消磨岁月寸心丹、匆匆且尽乡情话、只恐明朝更别难、 

　　○送丁通政考绩之京与子同中乙榜也 

　　三十年前一榜中、多君□调独称雄、栖遅暂振桥门铎、荐达曾乘栢府□、喜见凤鸣当盛世、还看鹏翮快长风、于今献绩　朝天去、五色云边宠渥隆、 

　　○次韵平江侯春晴教场演武 

　　太平无事不忘兵、蕳教偏宜晓日晴、数组城南三万旅、威临塞北几千程、指挥进退严金鼓、分合纵横识斾旌、自是总戎多将畧、能修功烈佐皇明、 

　　○大理少卿李蕚茂南京审□还朝 

　　蓬莱宫阙五云间、亲领天书下玉班、人发都门芳草碧、马嘶驿路落花殷、纔闻直笔舒民隐、又整衣冠觐圣颜、老我叨官联大理、可堪分手送君还、 

　　○寄太常陈少卿先生 

　　两京朋旧搃儒林、高谊惟兄意独真、音问每询南去客、椷书时寄北来人、九天雨露沾恩重、千里关河入梦频、愧我南蛮叨搃督、而今空自白头新、 

　　○送陈梅文英分教祁门 

　　新领除书出　帝阍、之官千里赴祁门、泮林蹔隐南山豹、云路还腾北海鹍、欲别谩停江上棹、临行且尽席前尊、徽邦旧有文公化、施教尤期士行敦、 

　　○寿友人张上舍 

　　童颜华发似神仙、碧水苍山乐事便、五月喜逢初度日、八旬忻见太公年、花明舞袖排兰玉、歌遏行云列绮筵、頋我无由躬贺礼、殷勤遥祝寿三千、 

　　○挽邢学士 

　　天榜当年占状头、翰林特拜宠恩优、含香每近双龙阙、祝草长依五凤楼、谩□苍松能傲岁、谁云玉树竟凋秋、伤心不忍□车发、江水云山搃是愁、 

　　○景泰五年十二月十八日、喜雪三首、和兵部尚书张公致中韵 

　　朔风凛凛凈尘沙、六出飘扬舞态佳、万碧峯头排玉笋、半枯林里灿银花、豊年有象情偏悦、诗句联萹兴独賖、却咲貂裘呼酒客、旨将一念□贫家、 
　　寒声簌簌蟹行沙、三白呈祥信可佳、万里长空疑不夜、千年老树尽开花、洛阳闭户名犹在、剡水行舟兴尚賖、佐理自惭无寸补、谩歌豊稔庆农家、 
　　滕巽杨威绝点沙、臈前瑞雪应时佳、乾坤浩荡都成玉、草木参差搃是花、冻茟频呵诗谩就、深杯未厌酒还賖、此时亦有寻梅客、来访西湖处士家、 

　　○营修太庙功成　钦赐羊酒 【 景泰六年九月】 

　　巍巍太庙倚穹苍、赏劳功成荷宠光、臈蚁荣颁良酝酒、肥牲兼赐大官羊、开樽未敢当东道、献寿先归奉北堂、自愧菲才无以报、□歌天保荅吾　皇、 

　　○临江陶元礼松泉清隐 

　　不将名利苦关情、自爱山林远市城、高节比松千尺劲、澄怀如水一泓清、闲来扫榻留题吢、醉里临流咏濯缨、珍重八州都督后、斯人应是継家声、 

　　○忆都台诗和张司马韵二首 

　　执法曾看历两台、封章几向御前开、每令枯朽回生意、尽使公廷绝点埃、菊为傲霜常爱种、葵因向日亦频栽、如今犹记当年事、谩把新诗写此怀、 
　　湖光山色拥兰台、窓牖玲珑八面开、常有清风生几席、更无隙地着尘埃、竹松密密从教种、桃李纷纷不许栽、应是大夫遗德在、几回翘首动吟怀、 

　　○寄钱塘杨仲和谢梅花 

　　雪蕊氷花太逼真、殷勤远寄陇头人、一枝傍月留清影、万朵临风凈俗尘、未许补之能独步、还寻和靖作芳邻、武林城里杨和甫、老笔年来信有神、 

　　○寄保定侯梁公 

　　奉敕平蛮记往年、元戎事业独侯贤、别离每荷鱼缄寄、想念长依凤阙前、玉帐牙旗曾共建、□书铁券喜重镌、自惭搃督名虗在、只念沧浪觅钓舡、 

　　○金陵沙士清乐清轩 

　　红尘紫陌杂轮题、竹户蓬窓自不迷、一片闲心随鹤去、几回孤梦伴云栖、琹书适意探幽赜、风月多情费品题、我亦囙之动清兴、草堂元是浙东西、 

　　○工部尚书凑历右都御史两考复职回南京 

　　六年考绩近彤阐述职深惭补报□南诏平蛮叨懋督中台执法久□违驰驱未尽丹心苦飘泊今看白发稀自是九天雨露阔扬帆又到林陵□ 

　　○寄少保兵部尚书本公廷益 

　　乡国论交二十年、云霄事业独公贤、薄才滥荷娄公荐、素志惟应□□怜、湖海茫茫情久阔、江山历历梦长悬、自惭衰朽难为用、只合归耕沮溺田、 

　　○又寄于少保廷益 

　　念年孤枕鬓成丝、盖世功名更让谁、暮夜黄金无地入、生平清节有天知、江南春早莺啼切、蓟北秋高鴈过遅、老我怀人心冣□□马、停云望处独多时、 

　　○致仕辞归分别和兵部尚书张公致中韵 

　　陛辞同日拜宸旒、名节成全荷　圣休、一片闲心随野鹤、两行□鬓近沙鸥、挂冠已遂归家乐、去国宁忘报　主忧、回首朝班犹在望、五云深处　帝王州、 

　　○挽谢处士原规 

　　不荣轩冕乐林泉、坐阅光阴八十年、孝友真堪敦末俗、诗萹浑欲继前贤、春山久断穿云屐、秋水空回钓月舡、惆怅诗人无复作、夕阳芳草思绵绵、 

　　○慕荣堂为丁侍御玉节题 

　　霄汉飞腾向栢台、高堂失飬独衔哀、白云望处怀仁杰、绣服裁成忆老莱、冠冕承恩依　北阙、松楸入梦绕南陔、显扬已遂平生□、褒宠还□凤诰来、 

　　○姑蘓徐宗耀湖山览胜 

　　平生胸气隘林丘、仗剑湏教万里游、征斾屡瞻衡岳晓、飞帆几度洞庭秋、翱翔远兴随鸿鹄、浩荡闲情欵白鸥、回首湖湘曾驻节、题诗两咏岳阳楼、 

　　○赠别肇上人善相 

　　心同秋月凈无埃、受戒纔从上国回、冠盖相逢凭品藻、江山随□□匆漫徘徊、不辞飞舄游千里、还欲参禅到五台、此别未湏论契阔、碧莲花发候重来、 

　　○钥子珏甥锦侄相与读书于峯弯之山房、乡里亲戚闻皆为喜、屈指又一月余矣、慨流景之易迈、虑学业之未修、犹恐其徒播名于乡里无益也、诗以谂之、 

　　习学山房一月余、不知进业近何如、研穷直欲窥千卷、讲贯先应熟四书、仲郢昔闻尝胆读、倪宽曾说带经锄、光阴迅速湏加勉、无使虗名衒里闾、 

　　◆五言绝句◆ 

　　四景山水四首 
　　花木翎毛四首 

　　○四景山水四首 

　　绿树苍烟外、青山翠蔼中、欲知行乐者、谁是杜陵翁、 
　　云吐奇峯合、林深昼景长、江山无限兴、一枕北窓凉、 
　　江上波光冷、山中木叶稀、故乡何□□匆是、张翰正思归、 
　　万木妆琼树、群山立玉峯、扁舟乘兴去、定入剡溪中、 

　　○花木翎毛四首 

　　二月江南境、桃花几度春、数声啼恨鸟、唤起惜花人、 
　　春去花都尽、红榴次苐开、可人枝上鸟、求友独飞来、 
　　玉林秋光淡、西风树影凉、谁知禽鸟意、也爱桂花香、 
　　霜雪纷纷□□匆、山茶故晚红、幽禽知信早、先占一枝东、 

　　◆七言绝句◆ 

　　题大尹王公群鹭图 
　　滕克钊蒲菊 
　　题山水小景 
　　严宪副梅花二首 
　　袁太守袁坊八首 
　　过恶溪三首 
　　海康教谕晚英永思堂 
　　雷州道中值两寄戴太守 
　　述怀杂咏五首 
　　和萧侍读送曾员外奉使广东燕饯暹罗诸国使臣回国七绝 
　　钓台小画 
　　弹琹小画 
　　曹中书求夏少卿写竹寄教授陈秋鸿 
　　周仪宾山水图 
　　送罗训道归南昌二首 

　　○题大尹王公群鹭图 

　　柳梢芦叶雪萧萧、群鹭联翩凈羽毛、一□清标那可似、郎官雅操两相高、 

　　○滕克钊蒲菊 

　　老藤千丈舞苍虬、万斛骊珠烂不收、纵使摘来堪酿酒、未应一斗换凉州 

　　○题山水小景 

　　迭障堆蓝拥碧霄、晴云匝地涌秋潮、云山无限逍遥兴、来往应知有市朝、 

　　○严宪副梅花二首 

　　念年不见梅花面、看画令人眼倍明、好是西湖旧游处、水边疏影一枝横、 
　　任教桃李费嫌猜、独向东风占早开、自信平生惯氷雪、托身只合在霜台、 

　　○袁太守袁坊八首 

　　南岸农歌 
　　北□□乂渔歌 
　　堑嘴风帆 
　　津头烟树 
　　中沱沃壤 
　　下尾清风 
　　城山晓月 
　　故县暮锺 

　　□南岸农歌 

　　平畴水暖雨初晴、布谷催耕处处鸣、谩说年来农事好、醉歌击壤乐升平、 

　　□北□□乂渔歌 

　　云水烟波一叶航、都将身世寄沧浪、淂渔沽酒寻常事、欵乃声中即醉乡、 

　　□堑嘴风帆 

　　澄江一曲抱清湾、巨舫轻帆月往还、但得好风舡去疾、舟人稳坐不辞艰、 

　　□津头烟树 

　　远树含烟翠色浮、乡人来往说津头、莫言九夏清阴布、梁栋还宜此□□匆求、 

　　□中沱沃壤 

　　中沱沃土最高腴、万顷云黄稻熟初、谁说江南田地薄、只缘人力少勤渠、 

　　□下尾清风 

　　脉脉流来一□□□清、穿林激石玉琮峥、未湏直究观澜术、且向沧浪歌濯缨、 

　　□城山晓月 

　　山空隐隐晓鸡鸣、斜月流晖曙色新、莫道氷轮空皎洁、照人心地也分明、 

　　□故县暮锺 

　　枽林蔼蔼已成村、父老犹传故县门、世事几随流水逝、锺声长送月黄昏、 

　　○过恶溪三首 

　　兰舟桂棹任纵横、翠浪清波静不惊、说与行人放心去、莫疑水有恶溪名、 
　　一水中流两岸山、山光含翠水潺湲、自从祛鳄归前海、舟子渔人任往还、 
　　恶溪水遶郡城东、千载流传恶未终、寄语此邦民社者、莫将民政与溪同、 

　　○海康教谕晚英永思堂 

　　罔极难酬父母恩、追思长自泪双痕、柳州千古城头月、应有清光照梦魂、 

　　○雷州道中值两寄戴太守 

　　东风吹雨细廉歼、山送寒声海气兼、不似黄堂无事日、焚香柱笏坐钩帘、 

　　○述怀杂咏五首 

　　少年失学乏师传、义理精微颇自研、岁月渐磨心有淂、始知一理众同然、 
　　当年被荐上朝端、衣绣曾簪獬豸冠、面拂秋霜心似铁、时人只说太清寒、 
　　治世长才古所难、簿书刀笔亦何干、自惭縻爵全无补、羞把哀颜对镜看、 
　　共道为官乐□时、清名高节贵操持、一钱刘宠非要誉、还有关西畏四知、 
　　挺挺男儿七尺躯、纡朱拖紫欲何为、不将功业腾霄汉、谁在凌烟阁上书、 

　　○和萧侍读送曾员外奉使广东燕饯暹罗诸国使臣回国七绝 

　　乾坤开泰世清夷、万国梯航拜　玉墀、饯送远劳天上使、怀柔自古属明时、 
　　□阜云间紫翠层、家山相近兴偏增、莫言归思同张翰、应有诗萹比杜陵、 
　　春到淮河雪已消、画舫彩缆坐逍遥、红行若过杭州路、应访西湖苐六桥、 
　　庾岭非同蜀道难、崄巇过此即平安、虽然清远湏洋峡、不比严陵七里滩、 
　　旅底重逢话旧情、熏炉茗椀伴綦秤、人生会合湏欢乐、亦是官闲荷　圣明、 
　　路入章江草木香、白云在明□王似河阳、趋廷先拜慈亲寿、谩说光荣及故乡、 
　　晋阳一别叹暌违、何事匆匆即道归、且尽筵前一杯酒、明朝□影望中微、 

　　○钓台小画 

　　一丝千尺系波涛、志在江湖岂羡鳌、搃是利名身外物、至今人识钓台高、 

　　○弹琹小画 

　　绿树停阴昼景遅、瑶琹一曲抚涟漪、休论调古知音少、元亮无弦亦自怡、 

　　○曹中书求夏少卿写竹寄教授陈秋鸿 

　　云梢烟□出客台、凤沼仙郎远寄来、应是广文多直节、好怀能向此君开、 

　　○周仪宾山水图 

　　远山□□近山□、茅□人家住□重、隔岸有桥人不□、柴门长是白云□、 

　　○送罗训道归南昌二首 

　　□□□来鬓未□、宦情□似遶情多、孤云野鹤随□迹、竹径□门任□□、 
　　□□当年早挂冠、却回□□折腰难、西风黄菊东□伴、□得□名□世间、 

　　◆附记一首◆ 

　　○平蛮恩信碑记 

　　圣天子龙飞之初实景泰纪元之始天下四方咸底乂宁致治之隆光越前古惟是湖广辰沅靖州绵亘贵州平越清平之地山林溪洞苗蛮獠狫巢穴联洛蚁聚蜂屯盖以化育之久生息滋蕃乃有苗名韦同烈者伺隙肆丑驱胁党类侵掠疆场圣天子以蠢尔之众但当谕祸福俾之悔过岂期丑恶不悛益肆猖蹶中外臣僚屡请讨伐于是上命都御史臣来总督军务保定伯臣瑶挂平蛮将军印充大总兵其左右副总兵参将之官或以仁义推举或以智勇选任与夫参赞恊理之职皆其学识出众之士以是年四月出师七月抵辰州练兵训士缮治器械佥谋毕议乃十月壬辰□兵天柱以及靖州铜鼓五开城步平水等□□匆所至皆长驱径捣如□枯拉朽拒敌者无不擒剿而迎降之众又皆抚辑而招□□来之湖广之边廓然以清遂移军沅州大行犒赏兵威既振兵势益张又以明年二月乙亥分营列阵肃将威武进至贵州之兴隆清平平越其贼首伪称苗王韦同烈等犹乃胁众据险香炉山寨其山璧立千仞根盘三十余里大军环列札营旌旗耀日戈矛飞霜苗众遂以贼首韦同烈等缚送军门以其为元恶也械送京师明正其罪犹惧威未敢即下官军围守益严且施攻击之具其众皆缘崖跪拜哀告乞生右参将李震言于总督总兵官曰王者之师在于除暴怀柔今元恶暨同恶既悉擒剿而其胁从余党及其妻孥昔皆沾被化育涵飬时久又尝出力供赋与编氓相伍今既求生向化宜行抚恤之条以副圣诏宽贷之仁佥议同然遂许之于是苗首等十二人者皆以藤萝缠束悬坠下山俯伏军前披露胁从之罪□以徭役贡赋如故于是会官军布朝廷盛德开谕死生祸福咸叩头恳切其徒万余悉抚定之俾复旧业罗义等且曰我等淂生自兹以往子子孙孙山林草木皆戴圣恩囿于德化之内苟或一萌非念甘受诛伐使我噍类永灭九地无以仰见日月□立石兹山世为誓戒呜呼东夷西戎南蛮北狄古有其类背逆天道者无不殄灭归顺圣化者靡不生全况我朝之御四夷涵煦羁縻使之自生自育辟犹天地之无不覆载曷尝有一毫防制之意但其种类性情或者弗驯以致煽聚而起然后加之以兵岂朝廷志武穷杀之过耶洪惟今上皇帝以大有为之资抚中兴之运命将统兵除残去暴屡月之间歼厥凶憝大拯涂炭弘复疆土肃靖边方功业之茂振古罕伦万万年太平之福也大总兵请予识文于石俾镇兹山且以示诸苗蛮永永毋忘圣朝之盛德盖石可泐而恩信不可冺也遂书之为平蛮恩信记使其尊仰于悠久云若夫一时总领参预戎务之官皆列其衔名如左峕景泰二年五月既望奉敕总督军务资德大夫正治上卿都察院右都御史兼大理寺卿四明王来识 
　　钦差总兵官平蛮将军保定伯梁瑶 
　　钦差都知监左监丞梁达 
　　内官阮黎　　龚荣　　长贵 
　　左副总兵左都督毛福寿 
　　右副总兵右都督方瑛 
　　左参将都督同知陈友　　王斌 
　　右参将都指挥李震　　安顺 
　　参赞军务兵科给事中刘清 
　　监察御史焦宽 
　　湖广布政司右布政使马谨 
　　左参政朱钦 
　　右参政甄完 
　　右参议孙节 
　　湖广按察司副使邢端　　陈质 
　　佥事沈庆 
　　贵州布政司右参议尹弼　李颙　　卢彬 
　　贵州按察司副使李睿 
　　佥事谭琬　　王贯 
　　把总都指挥曹广　　曾晟　　汪泽 
　　范祯　　张任　　任忠 
　　汪廸　　杨茂　　刘玊 
　　孙谅　　李鉴　　高远 
　　陈原　　张景　　吉世英 
　　指挥周琮　　李璟　　狄武 
　　刘璧　　翟政　　□仪 
　　刘青　　赵信　　杨鉴 
　　王瀚 
　　虎贲鹰扬骁勇官军一十九万九千九百九员名 
　　达官舍人民壮三万七千七百七十七员名 

　　王氏绿野堂遗编卷下