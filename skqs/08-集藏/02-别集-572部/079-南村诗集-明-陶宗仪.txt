
《四库全书　南村诗集》　　（明）陶宗仪 撰

　　钦定四库全书

　　集部六

　　南村诗集

　　别集类五

　　明

　　提要

　　臣等谨案南村诗集四巻明陶宗仪撰宗仪有国风尊经已著录是编毛晋尝刻入十元人集刘体仁七颂堂集有与张实水尺牍称读史不载陶南村窃谓此君靖节一流人今考十元人集内如倪瓉顾阿瑛亦皆亲见新朝然瓉遁迹江湖阿瑛随子谪徙未沾明禄自可附朱子纲目陶潜书晋之例宗仪则身已仕明孙作沧螺集中有陶九成小传可证晋仍列之元人非事实矣观集中洪武三十一年皇太孙即位诗曰老臣忭舞南村底笑对儿孙两鬓霜则宗仪臣明原不自讳又集中三月朔日至都门二日早朝三日率诸生赴礼部考试十日给赏十一日谢恩诸诗即明史本传所谓洪武二十九年率诸生赴礼部试时作也是又岂东篱采菊之人所肯为之事又何必曲相假借强使与栗里同称乎是集不知何人所编考其题中年月及诗中词意入明所作十之九惟铙歌鼓吹曲诸篇似为元时作耳其编次年月颇为无绪殆杂收遗稿而录之未遑铨次又顾阿瑛玉山草堂雅集所载澄懐楼七律一首送殊上人七律一首皆不见收知非宗仪自编也毛晋品其诗如疎林早秋殊不甚似然格力遒健实虞杨范掲之后劲非元末靡靡之音其在明初固屹然一巨手矣

　　乾隆四十三年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　南邨诗集巻一

　　（明）陶宗仪 撰

　　永思堂诗为董仲资作

　　子之于亲思无不至生育恩深与天地嫓一别千古终养莫遂永言孝思思曷有既爰陟我屺爰陟我岵瞻望莫及心焉如毁露雨降濡秋春收履凄怆怵惕感时抚已居处笑语志意乐耆书册桮桊手口泽气食而羮只居而墙只如将见之爱悫并致我身之存亲为不死岂敢一日忘乃所自思继其志思述其事思贻令名作则锡类奕奕髙堂奂乎百世名堂者谁繄仲资氏子孙绳绳衍休委祉方来之思有引勿替

　　铙歌鼓吹曲二章

　　至正丙午夏秋之交弥月不雨民以菑告钱塘张野宾者得法于静乐君祷輙有应时留松江郡父老请建坛城北门翼日乃雨士大夫作为文章歌咏以美之因制汉铙歌鼓吹曲二首云

　　屡丰年上帝闵农也帝徳好生易菑为祥焉
　　屡丰年羣生熙瘨我旱宁怨咨星火烈螟螽滋苗而不秀歳且荐饥精诚格天听允惟念之命幽灵击妖魑龙膺捷疾先后驰金精流光淫虹糜四溟叆叇甘雨时积水弥九野稔而可期不殄禋祀上帝是祈
　　旱既甚张君阐化也君积功累行有祷而天应之
　　旱既甚金石流苗恙槁民烦忧畴能祈天致天雨曰惟张君验之屡雩坛长跪恭进词黑札泫文启雷祖閇阳纵阴理则然叱电鞭霆一何武旸乌郁光祝融奔渊龙起蛰商羊舞甘泽及我私田里长驩娱击壌歌至正厥功匪君谁

　　拟古用陆国隐韵

　　古人重节义出处葢弗茍而我何为者南北事奔走恻恻懐故里去去成老丑富贵不可期聊以酌我酒
　　其二
　　浮云蔽颓阳凉飙谢繁緑气化相寻绎百岁一何速达人意有在岂复伤局促且持杯中物对此篱下菊
　　其三
　　王风萎衰周人纪坏狂秦大朴变哇淫雕虫蠧天真迢迢百世下礼乐就沈沦尼父不复作圣道讵能新

　　郊居次韵张善初

　　南邨有遗逸白首轸黎元平生厌趋竞甘分老丘园未知轩冕贵但识纲常尊匪敢异流俗亦云道所存纵酒破愁垒煮茶资诗魂仰见冲霄鸟剡剡脱尘樊俯怜纵壑鱼戢戢含愁寃懐哉鹿门龎以安遗子孙茍可脱世虑何辞农事繁深衷誓无渝持此与谁论

　　悯鹤次韵顾语溪

　　豪家辟池馆千金买猿鹤青衣职■〈米矦〉粮雕笼涂粉雘客有芝田生飞佩风前落清类春水鸥奋若秋天鹗偶触虞罗机遂失云松乐翻懐丁令威流睇青山郭不乗卫公轩讵中唐帝缴沧海几扬尘丘陵或为壑主翁载驰驱髙情渐衰薄俄然忧患来难以谈笑却玉帛奚足云繁华顿成昨宗族永参商妻孥苦凌虐出狱携敝裘徙边无逺槖而汝混刍豢编名从寄泊铩翮并州刀惊梦周庐柝长鸣聊自悲俛啄亦云作虽愁蕙帐空莫厌鸡羣恶念彼逺行人视此更离索泪落返哺乌愁对青城雀安能招汝游吹笙上寥廓

　　洪武癸丑八月二日与诸暨赵用宾黄汉章赵自立江阴孙大雅大年丘宗岱程传可同游钟山分韵得落字

　　钟山毓灵秀寳坊炫丹雘王气接闉阇冷飙洒岩壑泉球石罅锵松籁空中落吐词极名理摛藻骋竒作嘉会难重期斯游谅云乐矢言谢嚣烦永志在寥廓

　　游查山分韵得日字

　　雪后天象清维时月初吉三老山中居杖藜乗兴出总讶神仙流衣冠兼散逸叩我东家门造我读书室主人重留连开尊叙真率倾写间别懐气谊等胶漆送别河梁上怅然若有失快行莫迟迟猛虎嘷落日

　　戊寅正月四日纪实

　　腊月廿八日风起东南方岁行在丁丑气候异寻常和煦过于春入夜风怒狂廿九日禺中螮蝀粲龙章或雨而或晴至晚天昧茫隐隐雷发声烨烨电流光狂风转西北彻夜吐寒铓除夕犹未息地冻万木僵正旦兴启扃雪积二寸强三冬未曾觌对之神肃爽九朝方是春亦可纪嘉祥老农乃见谓夏秋旱相望二日三日来风力转披猖四日值壬子晴朗开孟阳尝读通政经冬雷未为臧十旬要阴晦民庶有菑殃载忆变异録尤觉热中肠禾稼不稔熟丧亡起饥荒华亭连二■〈礻冀〉旱涝苦莫当口食不暇给奔走营馈饟上帝必闵念尔农勿忧惶雨风顺以调万姓保安康

　　已卯人日

　　元日至人日未有不阴时甫也昔所云屡验信弗疑今岁异常岁万口称稀竒一晴连七朝春气即盎而轻烟散微暄丽日流祥晖溪山逞徳色草木带光辉羊猪狗鸡利马牛被郊畿民物鲜疵疠禾稼其蕃滋天子居大寳念民日孜孜上帝昭圣心报锡以雍熙水旱不为虐雨风常适宜四方习礼乐八表厎清夷古道曾弗泯薄俗还可移赃贪强黠徒廉正当自持慈爱抚幼小孝弟奉期颐斯理乃必然蠢尔葢未知我生头雪白何幸身见之但愿饱吃饭百岁逺为期

　　听辅师弹南熏

　　深邨隔疎雨一尘飞不到辅师抱古琴叩门忽逺造解囊理氷丝下指即髙妙涓涓流水心楚楚南风操声希意自足味淡趣自奥别去殊可人溪头送清啸

　　纪行

　　弭棹中和桥僦舍千步廊报名谒鸿胪会朝造鹓行国安四方静君明六卿良圣徳湛汪濊庆祚衍灵长退率二三子跻彼容台堂应试式中考青衿解趋跄寝处不暇逸倏尔十日强赏谢既已竟乃遂戒趣装挈书别居停验符来正阳门籍甚昭著门吏更审详左入而右出御道在中央张拱谨步骤宁敢相颉颃俄然豁尘眸红杏映緑杨琳宫閟神乐寳殿祠玉皇□□□□□驯驭有房周览日未曛放船漫翔洋有客留且住烧烛罗酒浆语笑忘夜分月白露气凉晨兴未果别叩闗过上方上方距方山驻望路渺茫沙河走其下水浅可滥觞行行莫能前恨弗凌云翔展转乌鹊矼滞碍了不妨迤逦广通镇长流浩汤汤长风力健顺舟子意激昻畵鹢喷巨浪轻帆挂危樯筐箧缄赐金照耀发宠光槖嚢贮赍粮往返迪吉康兹行非浪游素愿诚我偿计程七百里便可还寓乡儿女出门迎童稚列两傍膝下问起居欢乐谅非常

　　秋怀次戴景仁韵

　　商飙解残暑南邨生早凉弄琴理书帙雅思一何长衰莲送余馥丛桂吐幽芳泉清茶鼎洁簟细石床方人生能有几孰可驻流光颜鬓渐衰改事业终荒唐既无俗累萦所喜心凯康眠早起常晚肻与世匆忙春来喧鸟雀秋至响蛩螀万化相寻绎寒暑去堂堂非是总不营有酒即举觞日夕欢一醉身世两都忘

　　杂诗

　　颠倒持太阿乃以柄授人人或有怨恶宁不伤吾身喟彼秦二世委政托奸臣指鹿以为马非是孰敢云愿言把剑者名器宜自珍

　　酷暑谣【庚辰六月十日至廿三日酷暑可畏】

　　火云崒嵂火龙劣火星荧煌火光泄田畴龟坼土鳞皴海波鼎沸泉脉竭直疑天地作红炉黄金可销石可裂年年三伏暑固隆未有今番如此热兀坐浑如堕甑中又类余酲共羁绁支惰放肆倦举舒舌呿莫持懒言说沾赐谁能玉井氷消烦欲踏蓬婆雪农夫农妇有死者道上行人多病暍边庭将士其奈何铁甲铜盔汗流血愿祈甘雨洗炎歊普为民心蠲蕴结

　　折杨柳送夏西畴谪居大梁

　　折杨柳赠君别杨柳未折心已折丈夫落落志四方到此谁能不呜咽江南九月天雨霜雁声堕地秋风长出门行行几千里寒烟落日增离伤令严独许携家室藤笈编花载书帙可怜身上千金裘阿■〈弥上女下〉手缝针线宻吾闻中原百战余民物鲜少城邑虚君去结庐得幽胜便可小拟西畴居荆蓁塞路猛虎伏髑髅如山冤鬼哭愿言缓辔毋疾驱疾驱恐防伤马足折杨柳歌苦词呼酒酌君君莫辞黄河之水东南驰人生会合还有时

　　莫春谣奉和正斋承旨韵

　　风颾颾雨萧萧东皇促驾车载膏堕红残萼芳草深嫣香压地腻不消绣屏寒逗熏沈脑愁重燕支倦梳扫玉闗万里人未归风雨一番春又老

　　题赵魏公秋林晓行图

　　疎林惨淡月欲堕袅袅哀猿啼一个桥危霜重白于银蹇驴行涩轻蹹破魏公人品世莫俦平生快意居庸游戏将丹青写八法西风黄叶江南秋功名到手辞未得玉带金鱼疲峻陟他秊解印赋归来濯缨亭下鸥波碧

　　风【苏湖嘉兴松江毘陵诸处皆然后闻湖广江西亦同浙柬尤甚】

　　洪武丁卯闰月终暴风忽从鬼戸作故人不来君子藏巽二踊跃蜚廉恶或嘘或啸或怒号匪雄匪刚匪羊角倒掀渤澥鼔雷霆簸荡堪舆撼山岳万顷嘉禾尽偃如十围古树犹拔却墖轮震堕声铿鍧屋瓦乱飞势挥霍鸟雀惊仆浑已僵虎豺战栗如可缚万民失色一翁云八十七年无此若小斋斗大容老夫斜雨敲窗打床脚径侵衣被及琴书毒甚巻茅欺我弱何不广莫扫兵尘何不仲夏驱炎熇尚忆当年歌汉皇普天率土皆安乐

　　题李州铭所藏毛泽民山水

　　竹雪子能畵山醉来解衣盘礴羸笔力甚似荆与闗版凳桥西懵懂树灰堆峰前鸭嘴滩夕霏翳壑气晻霭春瀑出涧声潺湲逺岫离离断复连湘娥绾结风前鬟若非子真谷口宅定有太一玄都坛竹雪子玉笋班面带河朔气态度美且娴鸟迹印沙文错落蜗涎行壁势回环物物本然具畵理妙处岂在镌琢间脱畧畦町扫边幅八法黙契乌丝阑寸楮片缣亦可爱令人咫尺思跻攀此图忽落李君手时复把看多欢颜老余抚景感真游清盥题诗巻送还

　　题江山万里图

　　滚滚长江出全蜀一派波涛泻寒玉天设巨堑鸿蒙先厥徳灵长纪南服滥觞岷松畧巴梁分源崌崃走豫章吐吞沅澧引沱澨包括洞庭纳鄱阳玉垒蛾眉两旁礴石镜武担连剑阁合江西头万里桥汉使入呉曾驻泊丈人拔地髙青城翠浪起伏势东倾雪山去此知几许一览如隔芙蓉坪丞相祠前森老柏支机石在君平宅浣花溪碧草堂幽越王宫殿成狼籍中岩林泉嘉处多相传尝栖诺讵那慈姥老龙亦共止岩阿小寺埋薜萝渡泸亭对诸夷路尚疑果从何处渡鱼复浦中八阵图前后纵横经纬布灔滪撒发怒莫婴黑石狞恶荼槽并巫峡之险复愈此凝真观前如震惊十二峰峦罗翥凤船过神鸦管迎送咤滩直接归州滩自昔号为人鲊瓮黄牛庙睇黄鹤楼云梦泽通鹦鹉洲赤壁临皋纔尺咫琵琶亭下芦花秋匡庐雄尊五老立大孤小孤遥旅揖彭浪矶前即马当九华采石青戢戢锺阜龙蟠奠九州岛石头虎踞当长流北固纡徐铁瓮坚金焦两点浮沤犹春申墓阴鹅鼻嘴角力狂澜障厓趾烟水弥漫豁海门亘古朝宗从此始彼美畵师儒林英天机所到双眼明拂拭素茧扫玄渖闭戸不闻风雨声老夫平生山水癖白首卧游还歴歴客持巻轴请我观题诗聊复识畴昔

　　送李孝廉至刚之京

　　鄜州同知我乡友气谊不啻金兰如异县交游四十载汗血复见名家驹雄姿逸态乃若是濯濯春风一端绮六籍诸史蟠心胸自分身名巳千里至尊在御日万几宵衣旰食忧羣黎宣集耆农至阙下能者受任否者归归给尺简録谕语方正贤良听推举邑邨争以名姓闻生丁昌运天玉女唳鹤滩头江水秋鸡鸣起柁逐前俦霄汉纵髙从此上林泉虽好莫能留朝廷礼士迈古昔除擢那能限资格涓埃报效盍忠纯慎勿贪欺倾厥职廉能总称先府君声华轨范有持循补衮当师仲山甫作霖期嗣商岩人银河斜堕月欲入晨光熹微候虫急双瓶酒尽惜暌离衫袖斒斓泪花湿

　　中秋不见月歌

　　青桐萧索逗疎雨河汉云流茧抽绪岩桂古香吹不起络纬乱啼蛩语语曾轩四敞溪前头犀押帘箔齐上钩纎阿御輖如走马一年转瞩又中秋铜壶水滴声声度婵娟苦被顽阴妒寳奁慵启氷鉴韬玉宇璚楼隔寒素升沈圆缺恒有时今夕何夕乃若斯欲接清辉徒怅怏相看动是隔岁期畴能扫之鸾尾帚白兔捣药银蟾守老子婆娑兴未阑蜡光髙张照尊酒

　　听琴行

　　乐经焚灭乐律亡乐器不纯乐师瞽独有羲农所制琴位置森严尚存古体修三尺六寸竒负阴抱阳函四时上圆下方法天地前广后杀明尊卑沈檀岳尾犀象足徽铸黄金轸雕玉茧丝素弦抽凤筋髹漆断纹剥蛇腹有时漫鼔一再行泠泉出涧氷峥嵘清松脆滑五调协和乐适怨忧伤并岐山峩峩周所起帝眷拘幽商不祀儿寒儿饥儿履霜残形占梦巫咸死狄水弗涉行将归时不我遘兰猗猗龟之大兮鲁之奄越裳来庭徳孔施南熏化被民财阜杏坛教流浑未朽春江滚滚禹门遥巴蜀雪消緑于酒凌虚御风飞仙犹广寒宫阙三郎游霓裳羽衣天上谱阳春白雪还能詶明妃出塞辞汉主独抱琵琶泪如雨文姬心事果纷纭拍拍胡笳儿女语白雉朝飞挟两雌老乌夜啼伤逺离嗟哉无传广陵散别鹄未作妻苦悲长清短清弹一过长侧短侧要安挫三弄梅花畵角哀鹤鸣九皋其子和栩栩蘧蘧蝶梦阑起读离骚身佩兰大雅不作哇淫滋隐徳忘机鸥共闲渔翁泛泛沧浪艇潇湘水云千万顷何似山居吟啸日樵歌响荅烟霞暝短帽轻衫美丈夫观光上国车骑都风雷震荡比豪侠酒酣击剑歌呜呜改弦别奏清商曲秋鸿飞云声断续悲风飒飒皎月流欵乃悠扬疑击筑修真理性反天真淳古淡泊孰可伦起伏抑扬符至理情闲手敏妙入神焚香静听出尘表昔焉搏拊今衰老江南巨擘似公无髙山流水知音少

　　曹氏园池行

　　浙右园池不多数曹氏经营最云古我昔避兵贞溪头杖屦寻常造园所炳也欵语愔从容其先来自温许峰裕埀系胤二百载发于乃祖云西翁翁之交游皆吉士赵邓虞黄陈杜李【赵文敏邓文肃虞文靖黄文献陈监丞杜待制李文简李昭文】或铭或记或篆颜华构翚飞耀闾里中堂曰厚徳茂存翼室且可栖琴尊聿求雅志尚贞白玉照彷佛南湖濆【厚且求志玉照皆堂名】右斋先世手所结祖徳有光増古节日长清静讲玄虚淡然自立止于洁【右古节长清静玄虚淡然自立止皆斋名】素轩潇洒绿阴腴挥麈剧谈扪虱如玄裳长鸣宵警梦玉灵藏六昼尸居【素扪虱皆轩名警梦尸居室名】红杏作花锦千树帘巻髙楼听春雨层台甃近小蓬莱正是雪月最佳处【听春雨楼名雪月最佳处台名】曲折映带总幽亭洁芳顷步连洼盈忘形絶念闭息影翻书写经开遂生索笑石矼水清浅灼灼疏梅封碧藓有时怡旷倚阑干九点晚山清且逺【洁芳洼盈息影遂生清浅怡懭清逺亭名石矼桥名】洞房涂塈雪色新莹可受采无纎尘温火试香扃畵阁乱云霭霭中藏春【受采雪洞名云中春阁名】沟渠流月金琐碎缓踏修梁曳环佩露影晶荧夜色澄怳若霞川蹑虹背【流月霞川蹑虹桥名】长歌楚诵声珊珊后皇嘉树霜丸丹暖风细香怀晋逸一身眷恋花竹间【楚诵暖香晋逸花竹间皆亭名】花卉纷芳四时好竹木几般栽未了牡丹富贵芍药竒薝卜婆娑木樨老苍松百尺上冲天幽兰猗猗被深渊菡萏解语净如拭芙蓉弄态娇以妍孤峰危立当月窦厚重不迁仁者寿先知稼穑用能勤别敞遗安阅耕耨【月窦仁寿桥名遗安堂名】宾朋满坐冠峩冠投壶散帙罄交欢桂酒椒浆麋鹿脯璚觞翠釡琉璃盘运去式微遘菑变闻望功勋等飞电地脉衰疲草树焦颓垣断址低昻见廿年汨没军旅中王事驰驱西复东贤郎告代喜赋归问里寻邻梦寐同百感伤心泪横臆复新基构难为力行嚢点检得旧题时时展读聊自适老余舣棹访曾经狐兎窟宅鸺鹠鸣独立斜阳三叹息泚笔吟就园池行

　　过太湖

　　扬州巨浸曰震潨厥功厎定存禹迹世传三万六千顷周五百里渺无极谁散羣峰乱碧流七十二点青螺浮吐吞中吴者八九势焰直与东溟侔鱼市微茫渔屋小酒旗摇曵枫林老岸花汀草晚离离云气岚光春悄悄吴越英雄今几年鸱夷长往终不还龙虎战争归一统蛟鼍掀舞藏深渊南风破浪船头响王事有期诚鞅掌问程已过马迹山落帆转入沙掌港万雉金城路尚遥篙师宵征宁惮劳后月朔旦无多日玉笋聨班要早朝

　　过臙脂河

　　臙脂山头平劈破一道长溪此中过匠人十万斧凿功疑是六丁天所课危桥挂空若生成石壁千仞开锦屛两边罗列八九里呉艎蜀艑西东征四方职贡纷聨络扬子大江风浪恶九重宵旰劳圣心特敇有司亟兴作左通银墅右沙河滔滔湛湛皆恩波可怜伊昔六代时无有及斯竟若何老臣挟书朝帝所拭目竒观喜欲舞稽首作歌颂神武磨厓镌刻昭万古

　　云庄畊乐三十韵为升远赋

　　海■〈宀禹〉封疆近朝廷事业昌千官行政教万姓务耕桑有美张文学端然世表章亢宗恢雅量卜地构新庄东面波通泖南头泽汇洋九山鱼米处一曲水云乡氛霭翔鸾鹄峰岑舞凤皇田畴平若桉畎浍浚如隍径窄黏苍藓桥低荫緑杨鸡豚归落照鹅鸭戏方塘投老栖身稳终年引兴长程期稽七月候序验农祥菑播加勤恳芸培敢怠遑饭休催荷锸钟动课移秧袯襫居常织污邪戒勿荒螟螣遗种絶秔秫瑞葩香犬吠姿雄猛牛驯力盛强蚕眠丝吐白麦秀浪翻黄花雾琴尊润林霏枕席凉漫浮莲渚棹烂醉菊篱觞夜雨防冲岸秋风趂筑场■〈臼巿〉舂穷蚤莫敛获富仓箱覆载恩深感征输岁谨将艰难天所鉴报称理之常里社邀皆去时丰喜欲狂彩衣娯阿母缥帙教诸郎别墅矜裴相平泉鄙赞皇百花唐入咏五柳晋流芳昭代能求逸髙懐孰可量吾将结邻并晚节共徜徉

　　题沈继先东林小隐

　　緑杨深处路萦迂此是东林隐者居古屋数楹苕涘若清溪一曲辋川如风前竹疃能频洒雨后蔬畦或自鉏岫色浮空排闼近波光漾日上帘虚携琴访友行观稼展席呼儿坐钓鱼逸兴每邀明月饮雅懐常共白云舒种花有谱晴多好擢桂无心梦久疎濡笔漫修髙士传焚香徧读古人书未辞活计同鸠拙故喜形骸类鹤臞亦欲放舟寻旧约相期当在早凉初

　　题霅上张元之溪居巻

　　清溪流水白云闗处士髙标玉笋班虚馆数楹愚剡似好山十里畵图间风前髙柳株株弱沙上羣鸥个个闲煮茗汲清童子小引雏哺果鸟声蛮斫鱼自可开尊爼肃客何妨响佩环避世武陵同絶境濯缨还许散襟颜

　　南邨诗集巻一

　　●钦定四库全书

　　南邨诗集巻二

　　（明）陶宗仪 撰

　　南邨杂赋十首

　　平生耽逸趣久矣谢浮荣计左真鸠拙形臞类鹤清晚风溪艇钓春雨石田畊此日容衰老徜徉乐太平
　　屋小长林束邨深四水通睡因闲处熟愁向醉时空鹅鸭春波绿牛羊晚照红岁输公赋足泚笔纪田功
　　门对山殊逺溪回路觉赊入城因买药租地为栽花草草杯盘数悠悠兴绪嘉今年官税急月下响缲车
　　编图从入甲养子虑添丁阁笔焚三策携鉏带一经语多邻叟醉妖胜里巫灵俗薄何须较柴门尽日扃
　　径微深草没桥仄乱云藏檐角聨渔屋篱根系野航雨余晴溜碧天逈晚山苍回首关河隔并州是故乡
　　家贫田亦瘦身惰礼全疎嚢锦新吟藳箧藤旧着书小童能理棹稚子学将车何幸无荣辱长年此逸居
　　客分疎雨去人带断烟畊地旷乾坤大心闲景物清药材书劵贳琴直典衣更岁岁西畴秫深凭送此生
　　池塘纔半畆浦溆走三江断垄春烟犊疎篱夜雪厖逍遥浮晚艇寄傲倚南窗采药鹿门逺谁能逐汉龎
　　遥岑浮碧汉长泖护青林地僻人家少泥融虎迹深关河南北梦风雨短长吟览镜怜迟莫鬅鬙雪一簪
　　径竹霏香细篱花鬬色多卷帘黄犊雨把钓白鸥波清士携琴访诸生载酒过有时香一篆髙枕到南柯

　　南邨后杂赋十首

　　路直华亭谷林藏处士家葵菘浮雨甲秔秫吐晴葩埘羽肥堪缚溪鳞巨易义客来留共酌浊酒不须赊
　　甲第多荒址茅茨独老翁杖藜山逺近舟檝泖西东莫色蒹葭外秋声络纬中郊居端不恶此趣许谁同
　　槿树成篱落松脂化茯苓闲开笼鹤栅时过狎鸥亭汗简修书史持杯阅酒经尘缨终不缚何愧草堂灵
　　谷口兰宜佩庭前草不薅畨田栽薯蓣缚架引葡萄杜甫十分瘦元龙一世豪卖书买农具作业岂辞劳
　　道陿循墟曲桥低与岸平风前松子落雨后竹姑生向此得闲趣自来无宦情乌巾方竹杖林下一田更
　　江海谋生拙园田引兴长径分黄菊本池种白鱼秧瘗笔营山竁横琴布石床俗氛飞不到一曲水云乡
　　草径牛羊熟云林鸟雀驯九峰三可揽一室四无邻世治方为乐身安岂厌贫凉风北窗下未让葛天民
　　农事年年在家常顿顿谋拾樵驱赤脚舂粟课苍头屋破何曾补人生本自浮赋归归未得长夜梦台州
　　雨社来巢燕晴衙散蜜蜂螙书鱼茧实透墨麝香浓幽梦回髙枕新诗入短笻一经今白首自怪此生慵
　　僻壌居偏乐幽懐老自添炼丹温候火丸药卷风帘雨过鱼虾美春来笋蕨甜长年无一事治世等黄炎

　　元日试笔次张泉民读书庄杂兴八首

　　素履安吾分深居去俗嫌襟懐髙莫儗材力老逾添翰古兼行楷经明法谨严鹤书还赴陇光耀起幽潜
　　自将茨覆屋逺胜树为巢径曲菭花匝溪回浪影交柳阴维钓艇竹里构行庖我欲频相访谈词愧草茅
　　道在宁谋食时清不虑贫弟兄三俊彦天地一闲人揽镜菱花晓开尊竹叶春文成五色锦采采濯芳津
　　松树曾巢鹤溪流可浣花步鸣苍玉佩闲炼紫金沙挥麈懐王衍横琴仰瓠巴有时因客到沽酒向西家
　　生平甘淡泊质禀甚清通经史沉潜里溪山笑傲中梦游天禄阁诗寄蘂珠宫自是神仙骨尘凡迥不同
　　懒骑金匼匝喜弄玉参差宇宙清宁日山林老耄时处中知守节履正在观頥白发磻溪钓飞腾未可期
　　乡里陈留逺才名二十余文章宗太史诗法嫓黄初避地侨淞水诛茅结草庐功名诸弟贵问候列华裾
　　构室延虚白临书捣硬黄但祈年大有安问世炎凉苜蓿堪羞馔芙蓉可集裳寿龄过八十无梦到鹓行

　　次姚宪佥原礼韵简明上人古镜六首

　　云栖常自寂蠖屈岂求伸翠竹真如理青山妙色身涤除三毒火清净六根尘出定寒宵永明蟾挂碧旻
　　接流晴灌菊陟巘昼扪萝地僻经行少心闲兴趣多瘦笻县树底壊衲晒岩阿清盥无余事因笺证道歌
　　九山多胜槩此地一丛林石路循清涧茅堂枕碧岑野狐来听法游衲问安心虎树髙千尺师宁不嗣音
　　林日迟迟静溪云淰淰轻杂花闲自落幽草细无名慨我朱颜老伤情白发明何繇湔垢累问道立前荣
　　清寂山中景逍遥物外身好茶留客煮香茝课童纫欲识空为了还知懒是真释门推老宿佛法在弥纶
　　乾坤容隐逸寒暑互迁推献果猿殊熟衔花鹿不疑食余随洗钵梵放辍谈诗送客长松下东头月上时

　　曹雪林夜宿草堂有诗因次韵

　　杖屦来相访柴门倒屣迎好春尊蚁绿清夜烛花明每苦连旬别相踰半日程如今宜尽醉足以慰平生

　　对雨

　　立春将一月积雨已兼旬潦水邨邨白愁云旦旦新世方期乐岁天岂厌斯民便好驱阴沴阳和被广轮

　　元宵

　　总说春来好春来尚寂寥江山缄媚景风雨过元宵室白灯光灿垆红火力饶杯盘儿女进懒赴北邻招

　　游查山【山上有查仙炼丹井东眺黄耳冢西秦山】

　　四面黄茅合南头粉堞髙丹泉生石甃山趾带平桥犬寄华亭信蛇吞战国豪登临增感慨落日在林皋

　　役役

　　弟妹分离久家乡信息迟卖书人閷直获稻雨愆期发向愁中白颜从病后衰终年常役役何日是归时

　　次郁钝之韵

　　多病谁分药穷愁只著书青郊春雨稼緑树野人居天地身将老朋游日渐疎寄来诗句好功业复何如

　　梦游华顶峰题诗于壁

　　松径晓停骖朋游只两三鸟啼烟作障僧坐石为龛访古人何在探幽我尚堪杏花风日美春色满江南

　　咏佳人效香奁

　　衣皱霞千迭鞵弯玉两弓色酣眉黛緑香腻口脂红密约心还怯多情意未通黄昬头懒卸绣被象床空

　　着雍执徐之岁三月望后一日率僮仆抵锺贾山采薪供爨至四月朔归每日阴雨

　　系船溪水头山中成久留半月总值雨一身都是愁哺雏败檐雀逐妇深树鸠薪采辍夫役摘蔬荐晨羞

　　寄夏原舟时从军沈阳

　　分离忽两春役役几艰辛兵籍何时落乡书此日真乾坤同是客风雨正愁人望断浑河逺萧萧白发新

　　寄题性源上人清影轩

　　胜地昔曾行云扉夜不扃长林笼碧瓦明月照朱棂世比龙门寺经翻贝叶青开秋敷石榻迟我一扬舲

　　丙子元日

　　朔纪庚申始风从甲艮来阴霾低不散天意邈难猜香缕萦银烛椒花浸玉醅宾朋交致贺独我老衰颓

　　中夜不见月

　　延桂敞南楼更传第几筹玉城冲雨立银汉拔云流曲度霜娥怨谈停老子愁相看须隔岁虚过此中秋

　　十六夜翫月次韵

　　中秋风雨隔二八正圆时天上清虚府人间太液池飞腾蟾皎洁翫赏客权竒偏照南村老萧萧两鬓丝

　　中秋夜阴

　　自小看明月看来已白头年年栖逆旅草草过中秋银汉金波敛氷奁玉鉴收凄然向今夕啸咏想南楼

　　十六夜独酌

　　今夕非凡夕璚楼影尚弥纔经一日隔未觉半分亏再索新篘酒还赓昨赋诗举杯邀对酌真足畅幽期

　　十七夜伤感

　　四十二年前今宵最可怜明蟾徒自好爱子竟长捐父母情懐苦乾坤造化偏老来头雪白不断梦萦牵

　　过萧塘市

　　不到萧塘市流光十五朞岸倾街甃裂寺废梵幢欹第宅留荒址垣墉易败篱相知无一在遗迹动伤悲

　　阅畊

　　上国曾辞聘南邨且阅畊心安闲自适肌瘦老逾淸趣向琴中得诗从枕上成平生随造物多幸见升平

　　龙钟

　　吴楚躬亲歴关河事熟谙客居淞水上乡梦越山南豹变知无及龙钟愧不堪有时扶短策去就老农谈

　　濯足

　　濯足咏沧浪南邨住草堂风檐县袯襫烟艇带笭箵总羡畊渔好浑忘岁月长建文开泰运圣徳嫓轩黄【笭箵元结自释音郎当葢竹笼也】

　　归途徐邨阻风

　　徐家邨疃静桺下泊舟航故国南游逺东风晚更狂归心如箭急流水似人忙明日宜兴县长桥酹一觞

　　简顾秀才

　　地偏春自胜市逺客尤稀草阁开清昼溪航载落晖杂花晴簌簌轻燕晚飞飞问讯东邻老还容觅钓矶

　　西湖纪兴

　　浩浩春波阔冥冥夜雨县笙歌传别馆灯火隔疎烟作客频迁次伤时更可怜明朝晴未卜还是醉湖船

　　五里塘

　　破屋三家市扁舟五里塘乱波浮落照饥雀聚枯桑氛祲乾坤戚兵戈道路长漂流无倚着何日定归乡

　　南邨对雨

　　雨气连邨白溪流触岸浑余寒欺鸟雀清润湿琴尊修竹明如洗长杨翠作屯草堂初睡起曵履掩柴门

　　和郑南荣韵

　　煮茶烧落叶扫径动闲云水涸溪痕见林疎岫色分斋居长自掩麋鹿动成羣短屐相过数惟应郑广文

　　癸亥元日

　　通夕零寒雨开晨吼朔风人惟忧乐异节自古今同故国丹丘外浮生白发中力田忧水旱端策问凶丰

　　元夕

　　珂里传柑日金吾放仗时楼台灯火淡风雨管弦悲术眩明皇幸仪尊太乙祠千年成古迹兀坐漫赍咨

　　过顾城湖

　　昨行三塔崦今过顾城湖帆正风犹顺程遥日渐晡碍船防断陼收港认浮图同往皆良友羁情喜不孤

　　己卯中秋

　　移榻近前荣良时引兴清雨从晡后散月向夜深明灵兎曾无恙孀娥若有情举杯邀对酌隔岁好寻盟

　　中秋

　　今夕知何夕南轩景趣幽露溥蟾影耀风静桂氛浮移榻催铺席褰帘快上钩年年催老去又见一中秋

　　辛已中秋

　　海■〈宀禹〉乐升平中秋景象清秪缘人意好转觉月华明今岁佥愚戅比邻异死生听来惟是哭孰更不伤情【兵部遣使至府府命两县佥点身长力壮民丁应充谓之曰愚戅不下五千余人】

　　九月朔日庭前白菊开花

　　寻常重九日难得菊花开今岁困添闰孤芳亦借魁翠裘云掩冉鹤羽雪毰毸三嗅秋香立吟哦待酒来

　　丙寅中秋

　　云开天宇洁玉露滴琪林静对中秋月偏伤故国心半生常作客此夕一沾襟弟妹书难得穷愁老转深

　　十二月望后一日输粟金山卫

　　渤海金山小坡陀草路危城池连斥卤部伍杂华夷比屋屠牛肆髙竿卖酒旗一旬愁里过雨雪滞归期

　　十月十一日夜梦中赋诗一首既觉忘前四句枕上足成之

　　桺风轻娜娜竹雨净娟娟有只书千帙无多屋数椽邨深居自好心逺老相便载酒溪翁羡桃源小洞天

　　十月廿六日喜雪分韵得同字

　　今年方见雪欢喜万人同觥巨醅浮緑窗明烛耀红煎茶移石鼎理棹命溪童黄竹何须赋休祥兆岁丰

　　庚辰元日

　　授厯纪庚辰开元值丙寅五更微见雪两日便迎春头戴银旛巧门题彩帖新屠苏循故事殿饮老年人

　　九月四日遣愁

　　尘锁断弦琴悠悠岁月深遗言仍在耳恶日倍伤心路隔重泉窅坟封宰木阴临风耿无语老泪一沾襟【恶去声忌日也】

　　哭王黄鹤【乙丑九月初十日卒于秋官狱】

　　人物三珠树才华五凤楼世称唐北苑我谓汉南州大梦麒麐化惊魂狴犴愁平生衰老泪端为故人流

　　乙丑十月廿八日得乡人林序班公辅寄声报舍弟梦臣没于道未知月日地所二首

　　白下相逢日于今十二年江湖俱老矣风雨独凄然哀讣从人得残躯为国捐生儿多不育身后竟谁传
　　弟兄惟我在骨肉永睽离王事勤劳日关河梦断时水深风浪恶夜静鼓笳悲号恸嗟何及伤心老益衰

　　哭马平主簿夏原威【丁卯腊月十三日卒】

　　诗书承善庆簪组沐恩荣赋命分修短详刑服重轻平生师友义终古别离情尽掬寒淞水难前泪眼清

　　挽陆北岩教谕【辛已十月廿九日卒】

　　北岩今已矣命也复何仇形影长相吊文章不自谋梦残萧寺夕魂返故山秋多少伤心事哀猿哭未休

　　挽赵云居先生二首【辛已九月十八日卒】

　　故国王孙后先生德望隆相将年九十出处浙西东学本趋庭教医存济世功俄然弃荣养哀恸起秋风
　　呉淞今共客台婺逺相连去国二千里论心四十年故人将尽矣老泪重潸然修得遗贤传储输太史编

　　送何伯温还凤阳

　　索居濠水曲岁月共悠悠会面忽今日怜君已白头关山来去路风雨别离愁溪上船催发寒潮没逺洲

　　开垆日有感是日始见霜

　　阳月日云初新霜万瓦铺具羞供墓祀炽炭暖寒炉望望乡关远栖栖旅思孤形骸看渐老节序不停徂

　　挽张云庄宗礼三首

　　客邸病萦纡惊忧郁未舒紫桫函蜕骨白下返灵舆故里千年别浮生一梦如莫云庄上些山雨竹楼虚
　　嫁殃遭太守簿録降将军短景灯余焰繁华水上云贤愚谁复辨玉石竟俱焚次第修言行他时表墓文
　　呜呼吾友汲相望去程遥遗恨孤慈侍清魂入大招诸儿铜鼓卫一穴凤山椒泪洒西风里交情永寂寥

　　洪武癸酉正旦雨明日雨中夜雷电又明日雨四日阴曀严寒西北风大作口号

　　迎春半月先寂歴过新年鸡狗羊猪忌风雷电雨全玄冥虽代谢阳徳未昭宣有待阴霾散乾坤始泰然

　　九日雨

　　三年元日雨今雨欲经旬洋海开涂者金山馈粟人体寒衣绽裂腹馁食艰辛上帝埀慈悯晴暄振困贫

　　二月六日雪

　　春半三番雪田更诵里谣一年防暴水九月定盲飙色妒梅枝莹花黏蜨翅消暂时成凛冽玉烛自能调【田家五行云二百五日主有风潮】

　　庚午七月三日大风雨视丁卯岁为尤甚独松江若此他郡无有也

　　雨从朝起骤风到夜深狂仆屋摇坤轴漫江徧海乡喜无秋旱暵未卜岁丰荒较彼前三载而今势益强

　　六月廿九日喜雨

　　六月三旬旱炎威酷吏犹廿年无此热一雨近初秋田亩尘随伏禾苗病向瘳丰登还可望生计尚堪谋【一】

　　二月朔夜中雷始发声三日寒载严雪大作

　　前夜起雷声寒威刃发硎积阴春黯惨密雪昼飘零香褪梅腮白愁缄柳眼青拥垆频炽火不似肉为屏

　　七月三十日雨

　　半月值秋晴凉生枕簟清嘉禾方孕秀甘雨又滋荣造物功难报斯民乐有生输租庚责了仓庾定充盈

　　洪武丁卯腊月癸亥雪

　　六花凝瑞白已见腊前三寒色清逾烈羁懐老不堪穷阴连漠朔丰稔在江南驴背溪桥客煎茶恐未谙

　　腊月初二夜雪

　　吼树朔风雄寒欺绣被重地浮银渤澥山吐玉芙蓉瑞象标初腊欢懐慰老农岁登端可卜百谷徧提封

　　十二月十三夜雪

　　滕六夜停骖乾坤玉气涵树肤寒拥肿松发白■〈髟上监下〉鬖驴背吟何苦垆头饮正酣隔墙农父语喜见腊前三

　　正月十二日雪

　　立春纔二日撩乱雪花飞阴晦云同色严凝晓肆威拥炉频炽火对酒趣添衣徳泽终当布斯民莫叹欷

　　至日听雨

　　至日听寒雨今宵忆向曾漏催铜史箭花灺木奴镫愁垒坚难破骚坛峻可登苦吟无好语白发已鬅鬙

　　甲子又晴

　　田家春甲子分外要清明水旱因从卜休祥亦可旌明年期大稔今日喜长晴为报西畴老知时好力畊

　　元宵雨

　　三五元宵节连年气候同漫天来暮雨吼地起南风灯火楼台寂笙歌巷陌空金吾徒弛禁清坐惬深衷

　　连日积雪醸寒晓起见雪腊月十一日也

　　四野话丰年三番见腊前意从多日厚色莹六葩妍溪艇因思泛铛茶趂埽煎老翁无此兴拥火醉陶然

　　九月廿七日

　　九月三旬里浑无几日晴轩墀檐雀浴农室灶蛙鸣点滴疑天漏汪洋觉地平烟蓑樵水稻此去若为生

　　和董良史宪佥西郊草堂杂兴八首

　　杏花春雨映溪堂不异当年碎锦坊重碧破除千万事硬黄临写十三行枌榆夹道阴连屋鱼鸟亲人水满塘觅句有时成久立草茵藉坐槿篱傍
　　西郊辟地构名堂絶胜南邨小柳庄得意四时从啸咏读书万巻保行藏雕胡米滑甘于粟莴苣苗肥绿似秧野饭菜羮皆适口一真滋味静中长
　　清溪脉脉抱虚堂新竹娟娟过短墙问桺寻花春事晚投壶散帙午阴凉时将芳糗充鱼饵岁会香秔备鹤粮如此闲情真自适可无幽梦入鹓行
　　老来岁月去堂堂夙佩君恩不敢忘炎汉辞官容广受圣朝立极过轩唐秫田春雨租牛种茗盌凉风对鹤尝清兴有时吟不了天边罗立九山苍
　　日长双燕语深堂树木参天枕簟凉龙徳光明今宇宙犬牙相制古封疆人龎俗厚宜栖止岁泰时康匪禬禳我亦有家归未得浙江东去路微茫
　　吟成池草坐西堂胸次悠然隘八荒静悟游鱼投饵急闲看飞燕葺巢忙采山钓水唐人愿长子生孙汉吏仓髙尚循良同一致要令身世保平康
　　萧萧落木护秋堂白版为扉掩夕阳尘垢不沾频洒埽稻粱巳熟渐收藏摄生未用芝和术具饍能无芥与姜一榻清风渺千古看他奔走为人忙
　　执经弟子早升堂客至何妨卧下床家世泽流遗牒在御炉烟染赐衣香锦嚢缥帙新增集玉轴牙籖旧补亡邻舍相邀长是醉此身终老白云乡

　　次韵宁熙中上人姑苏纪游十首

　　华山阻雨
　　东南风急布帆轻长泖西来第一程此日忽逢春莫雨何人不望客中晴烟峦朶朶鬟凝碧石溜溅溅玉奏声且向华山溪口泊推篷涤研写幽情
　　喜晴
　　澹雾冥蒙日晏升揽衣遥见阖闾城十分天气依然好一色波光逺近明紫燕将雏花上语锦鸠呼妇树头鸣道傍农父交相庆菜麦青青喜快晴
　　山行偶兴
　　鬼护神呵两怪松晚晴长阪緑阴浓泉声喷壑溪东走岚气涵空日下舂毫楮出奁题好句杖藜到处发竒踪近来蜡得登山屐拟约重游意未慵
　　游天池
　　雨余弭棹钓矶头一锡翩翩纵逺眸翠壁石蹲形似虎龙渊云堕气如牛人间幻出三千界天上移来十二楼更陟层颠穷睇盼只疑咫尺是瀛洲
　　游灵岩
　　灵岩拔起拱诸峰林壑深幽与昔同谁念夫差罢敝后莫逃范蠡计谋中弹琴石老菭花紫响屧廊空夕照红里叟不谙亡国恨至今犹说馆娃宫
　　游天平
　　树木沉沉翠作堆瘦笻缓步首频回天平山水真佳矣文正祠堂亦壮哉碧落髙寒超下界白云清暖隔浮埃长懐往事成凄断为读残碑剔藓苔
　　游南峰寺
　　昔游曾记与诸贤藉草髙谈雪满颠白鹤青骢开士逝丹厓碧岫野花然虎丘东去无多地龙脉西通第二泉长欲携书此中住自随春雨种山田
　　沈一庵山居
　　懒性生憎世累萦功名从此不相能堂成自可同兰若客至何妨话葛藤仪宇如如瑶圃月心怀炯炯玉壶氷扁舟早晚相寻去湖上羣峰取次登
　　宿观音寺
　　锡杖寻幽四月交山中地位总清髙一庭萝月县金鉴万壑松风响翠涛云卧已知随处好浪游无愧此生豪上方梦觉清如洗况是鹤鸣从九皋
　　寻僧不遇
　　肩舆伊轧度嵚岑义重宗乘故逺寻涧雨收时花作阵岩扉掩处笋成林蒲龛香歇闲清昼石鼎烟销锁緑阴那得相逢话畴昔嗟哉时序百年心

　　张建宁赋诗见寄次韵四首

　　移家住近府城东帘卷埀杨燕子风幽梦时惊棊局外好怀日付酒杯中喜于静室观虚白倦向通途踏软红老我无能甘寂寞溪山还欲与君同
　　十年仕宦厌驰驱随例归休始定居门巷每来君子履杖藜闲过野人庐锦心绣口三都赋玉轴牙籖万巻书别有髙情真自适或时孤棹或巾车
　　文采风流果谪仙乾坤汗漫兴飘然银章朱绂承殊渥桧楫兰舟济巨川兄弟喜看三薛在古今谁似二疏贤朋游散落曾无几童稚情亲到莫年
　　赤霄丹凤邈难俦鸥鹭为朋只浪游田里清淳依谷水闗河迢递隔台州西风采采黄花晚落日离离碧树秋白发催人伤老大少年声价落责楼

　　次韵答张林泉五首

　　忆昔交游各少年君年八十愈昻然幅巾短杖林和靖斗酒长篇李谪仙修竹檐前香细细落花风外影蹮蹮有时饭罢无余事展席科头自在眠
　　绘像耆英古有堂先生鬓发已苍浪写书简竹枯鲜碧临帖笺藤捣硬黄潮汐去来溪一曲垣墉周匝树千章执经弟子皆循饬道统真传遡紫阳
　　倦草淮南大小山此身长与白云闲南邻北舍相欢洽西陌东阡自往还笔势纵横惊雨骤文词竒古发天悭几时共剪西窗烛尊酒髙谈一破颜
　　百年孤抱岁寒心不觉头颅雪满簪梧陌鼎烟时瀹茗石床衣露夜横琴水云深处成真赏风月良辰动苦吟欲访郊居曾有约桃花浪暖一篙深
　　枕流漱石豁烦襟日月容光实照临御笔曾题田氏宅王门莫听戴逵琴明经教子传家学买宅租田罄槖金寿格期颐能有几垂垂白发送光阴

　　次韵答陈祠部景祺三首

　　传家谨护一毡青膝下儿孙岁岁増松顶云开晴放鹤溪头潮落晚移罾堂临緑野从行乐路直青霄定立登几欲拏舟寻旧约望穷烟树碧澜层
　　碧海双金逺送青对之诗思晚逾增庭前洗竹闲留锸池上义鱼不用罾锦里角巾唐杜甫苏门长啸晋孙登羡渠伯仲幽栖处又隔风尘几百层【海中有大金小金二山】
　　锦树离离海气青岁年大稔粟加增仆夫纬筱修鱼箔童子纫丝结蟹罾北舍南邻相往复东皋西疃自临登香浮缸面新醅熟脍切鲈肥玉作层

　　新春风雨次陆北岩韵三首

　　博山沉水袅轻烟岁旦常仪总粲然笠屐宾朋来雨外盘觞儿女列堂前梅惊朔次朝犹落柳怯春寒昼未眠盥手正襟端策问今年还可种圭田
　　江南风雨见何曾十日都无一日晴晓起暂看新岁厯老来偏动故乡情良辰美景须花柳妙舞清歌待燕莺喜有山林容我辈共将诗酒乐文明
　　鸟车载鬼过遥天白雨淋浪杂翠烟喜咏乆无工部老祷祈未用玉堂仙世情简淡非今日春色凄迷似去年风景不殊乡邑逺梦归夜夜浙江船

　　次韵答山泉上人曦

　　緑溪野径僻通邨百尺梧桐翠长孙海色曙凝生白室香云晴护牧闲园额辉郡乗招提古名重乡评行业尊近掣藏函翻般若何当聨席与精论【海曙轩香云室牧闲园皆上人扁名】

　　次陆北岩韵二首

　　庐外圭田二亩强乡邻佣力为移秧百年冈垄衣冠閟一径楸梧雨露凉天地无情身老大山林有分发苍浪急流勇退人争羡喜见春风日载阳
　　畎亩髙低络翠径树林茂密列云屛水邨沙路迢迢白茅屋炊烟处处青谷口樵歌西日暝岩头虎啸晚风腥先生归也山居静童子篝灯月半扃

　　严寒次粟隐徳上人韵二首

　　雪留十日未都消畵合娱情遣寂寥茶敌睡魔浮玉乳酒烘吟脸晕红潮雕盘异馔明妆捧寳鼎沉香烈火烧应有穷途饥冻者一般风景不同条
　　匡床燕坐坎离交氷缀霜髭口欲胶暖老正宜丝作毯逸居那敢树为巢饥禽战羽时僵仆猛虎摩牙夜噭哮造物屈伸端有数醉歌自把唾壶敲

　　登千山次林泉征士韵二首

　　水作巴蛇走淀湖山蟠天马载浮图重重桑柘平原近闪闪乌鸦落照晡林庙幡镫祠岱岳江城雉堞带东吴归心自是愁如织只怕游人唱鹧鸪【干山一名天马山下有平原邨】
　　欲学当年乞鉴湖鹏程九万阻南图望穷海上天无际倚徧阑干日未晡一代衣冠成二老百年藜杖寄三吴南邨亦有林泉趣春雨声声听鹁鸪

　　周万竹知绍兴府日其家梅花盛开西宾张林泉作诗寄之及简越上诸友因次韵二首

　　南枝向暖竞先开何处人间有玉台氷艶雪臞浑好在月香水影入诗来逋翁湖上清魂返仙子罗浮小仗回寄逺慎毋多折却使君调鼎待盐梅
　　麐经家学保青毡文采风流艺且贤池草西堂生梦里官梅东阁到吟边会稽望去无多路朋旧别来今几年见说兰亭只如昔胜游须在莫春天

　　次胡安州韵

　　宦成归老有余晖吟苦从教带减围卜构北山欣地僻阅畊南亩虑年饥云霄孤鹤盘旋过野水闲鸥自在飞炎暑困人多病暍寄言莫怪往来稀

　　万山遗叟以所作中秋重九二诗见示诸公和之已多勉强效颦二首

　　髙碾长空玉一轮娟娟零露洗浮尘良宵又值中秋节老我堪怜百岁身对酒漫忘谁是主赋诗那有语惊人据床谈咏还多兴沈浸清光景思新
　　重阳佳节无风雨倦客他乡忆水丘采采黄花人送酒迢迢碧汉鴈横秋喜无败兴催租者自有循溪荡楫舟底用登髙方是乐嘉宾三两醉还休

　　五月菊

　　老圃乗凉起叹嗟孤标底事便开花石榴明处朝同采红藕香巾酒漫賖画舫沅湘懐屈子熏风庭馆属陶家也知不为趋炎出莫忘清秋兴绪嘉

　　次夏西畴韵

　　乱余及见太平年圣主龙飞地幅员父子戍边归未得公疾下士礼弥虔中天孤月应同照尺素双鱼孰为传昨夜釭花频送喜好风吹堕白云篇

　　题徳如海上人听松轩

　　定起忽闻风雨生危枝只恐鹤巢倾苍虬鼓鬛嘘天籁翠浪掀空送海声一派笙簧秋淅沥千官环佩玉琮琤我家亦有闲庭院不及山窗分外清

　　寄题陈孟文丛碧轩

　　一室萧闲竹里安緑波洗出万琅玕云深竞舞青鸾瘦檐曲长霏翠雨寒三径清风人楚楚五车汗简墨珊珊何当直造谈眩处展席凉阴捣月团

　　小游仙词雪后一日甲子作

　　瑶池谪降小真仙只在人间二八年长日沉沉缄秘绪浮生草草厌尘缘一函遗蜕寒璚陨五夜清魂颢气县鸾鹤启途幢节拥碧霄如洗月婵娟

　　借韵答清溪邵先生

　　西泖移家住北邨谢庭兰玉见玄孙门前料理桑麻圃雨后栽培杞菊园象齿篆签书列庋松花酿蜜酒盈尊平生不饮惟留客翰墨词章熟考论

　　借韵荅宗髙王架阁

　　萧然一室数家邨籍甚三槐几叶孙诗句惊人师杜甫妍词落简客梁园承恩出牧年方妙谢事归休道益尊不觉数年成阔别老懐耿耿与谁论

　　借韵荅牧庵上人谦暨无心野人

　　南邨差似浣花邨惭愧山巾宰相孙独抱遗经畊垄亩病辞束币老丘园此生空忝诸公后举世何如见佛尊翠竹黄花真妙理清风明月不须论

　　七夕次万山韵

　　瓜果中庭漏点深露花零乱满琪林曝书偶忘今朝是乞巧欣逢此夕临云驭瑶池灵剡剡星梁银汉影沉沉人间天上同欣乐只有悲蛩语不禁

　　登超果寺一览楼次林泉民韵

　　层楼明敞奠松闗万里苍茫指顾间地络泖茸罗梵塔天低溟渤献神仙寳陀像设金千镒瑞井光涵玉一环倚徧阑干吟未了伽陵风细韵绵蛮【宋治平初钱武肃王所奉观世音像至淞江礼塔汇光爥于超果寺之金鳗井繇是迎像至焉井今名曰瑞光】

　　次韵荅邵青溪先生

　　藜杖乌纱过百年童颜鹤发气泠然窝尊安乐元通谱壶隐虚闲别有天课稼春行黄犊外寻盟时到白鸥前青溪一曲春如许二顷何须负郭田

　　雪次陆静庵韵

　　剪剪寒风势转严六花扑簌缀髙檐蚁醅银瓮人微醉兽炭金炉妾惯添大地一方调玉烛遥山九点诧形盐明朝拟向西园赏四敞罘罳巻毳帘

　　胡万山脚气陆北岩遗诗问讯因次其韵

　　见说新秋仍病痹南州土湿暑熏蒸耳边愁听三江雨胸次清涵万壑氷卧起东山今谢傅啸闻半岭昔孙登北岩老子题诗寄愧我才疎阙剡藤

　　感怀次韵

　　数椽茅屋称幽居环堵萧然日著书邻曲往还忘主客林泉映带乐禽鱼一经阐教韦丞相三策成名董仲舒自愧无能空白首子孙便好问畊鉏

　　中秋翫月次胡万山韵

　　东头涌出烂银盘帘巻南荣仔细看秋气平分宵寂寂凉辉十倍露漙漙阿■〈鵕，兔代鸟〉药臼敲清杵素女霓裳跨白鸾欲折丹葩向髙处璚楼玉宇不胜寒

　　次张林泉韵

　　潜化芝兰四十春多君文采玉为人青灯风雨思还共白发江湖老更亲东汉独髙严濑客西畴自拟葛天民沧江今日同畊钓窃景前贤托此身

　　次韵荅胡别驾

　　避地侨居泖水濵相看白发与时新好山登眺无多处荣宦归来有几人鸡黍会多谈笑数芝兰气合性情真莫年我辈须行乐莫遣蹉跎过一春

　　正月二十有六日余与邵青溪张林泉会胡万山夏雪蓑俞山月髙彦武张宾旸于畲北踰岭而南访陈孟刚席上分韵得船字

　　桃源只在人间世三老相逢莫问年清昼喜陪多士集紫霄只恐徳星躔香蒸云液行璚斝花簇珍羞饤绮筵一棹归来潮正落溪头好似米家船

　　题张惟徳清逸轩诗巻

　　结庐自爱南邨好尽日萧闲遣兴长一榻松风茶在鼎半帘溪雨酒盈觞遥岑爽气朝来致小径黄花晚节香闻道层轩清且逸我将过汝共徜徉

　　过沈汝舟故居次范宏逺韵

　　不见幽人左太冲鹤归辽海蕙帷空败垣踯躅春酣日老树鸺鹠夜啸风怪事书空千载一长干作客几人同可怜满眼凄凉泪都付诗篇感慨中

　　次万山韵

　　风雨江湖雪满头斗南名士总交游山林已自无多在我辈真成第一流折简招邀春醸熟策笻来往野情幽年年无事长相见底用寻盟到白鸥

　　南邨诗集巻二

　　●钦定四库全书

　　南邨诗集巻三

　　（明）陶宗仪 撰

　　晓起

　　豆苗引蔓上疏篱桐树吹花落钓矶老我田园闲处好故人书札近来稀挂巾萝薜看云起沐发沧浪待日晞只怪平生诗癖在形骸消瘦不胜衣

　　题王筠庵水邨山居二首

　　埀杨旧种成篱落小径初开近石矼夜雨渔舟添个个晴沙鸥鸟下双双梦魂不到鸣珂里卜筑何须濯锦江沽酒鲙鱼从野老髙僧招隐压新腔
　　松杉束屋青天小猿鹤当阶白昼闲木客揖人骑虎下溪童采药贸琴还玉笙声断云连席丹灶光沉月满闗我欲排楹与邻并掬泉洗耳听潺湲

　　録宋宫人语

　　云护春阴凝薄冻烟销炉篆带余馨残花满院莺声涩细雨吹帘草色青丹凤不来天浩浩玉箫吹彻泪冥冥腰肢瘦损真无几宁使清心混浊泾

　　对月

　　客子每看湖上月秋声渐近竹边窗流萤缀衣夜数个白鹤听琴时一双甘旨未能娯彩服旅愁长是对寒缸饭牛屠狗诚无媿附凤攀龙志未降

　　熟食日有怀

　　去秊今日天台路布袜青鞋扪薜萝山鸟乱飞疎雨至人家闭戸落花多孤灯客鬓愁中改千里乡闗梦里过江汉悠悠为客泪先茔回首倍滂沱

　　西湖晚步题湖山堂

　　短策轻衫徐步稳平堤落日莫光迟郎君马上敲金镫官妓船头唱竹枝老鹤不归和靖墓长林还护鄂王祠吁嗟人事朝朝异山色湖光似昔时

　　长安市

　　长安市上多青楼楼下美人娇以羞千金买笑复何惜万里作客还自愁勲业未成惭寳鉴英雄何限看吴钩百年世事如云雨老大徒伤易白头

　　九日

　　江城黤惨伤秋莫人事艰难感恨长正苦兵戈依远道不堪风雨过重阳鬓毛垂领萧萧短菊蕋盈枝细细香妖气天光两冥漠将军何日定荆襄

　　独坐简赵彦征

　　豺狼猛噬据荆徐烽火连云照玉除世上小儿皆习战江南何地可安居诸侯控制兵机冗滥吏诛求国政疎独坐小窗情思恶秋风袅袅正愁予

　　晓发松江

　　客里东风促去程沙棠舟小布帆轻冲人鸥鸟双双起近水桃花树树明故喜呉淞堪寄食不愁江汉尚屯兵经纶事业成虚掷一寸葵心向日倾

　　次邵冠军客中见寄韵

　　重关列戟迟行舟小雨吹烟凝不流时迓檄书传帅命数呼官酒破诗愁江城已击扶摇上海宇还期汗漫游春树重重云莫合怀人多在驿西楼

　　皆梦轩为陈汝嘉赋

　　北窗髙卧羲皇上不比南柯太守衙尘世蕉阴方覆鹿山童竹里自敲茶黄粱旅邸空仙枕春草池塘即谢家万事转头同一幻怪来筠管忽生花

　　偶成简钱曲江【字惟善】

　　坐看凉月上溪楼桐叶晶荧露气浮恋阙近瞻天北极懐亲遥隔海东头寓形宇内一身老濯足沧浪万里流安得神飙驾轻毂白云直下即丹丘

　　寄赠叶子澄【名以清京口人避兵华亭遂家焉贫而尚节义】

　　平生不受官长骂结屋乃在深郊居田无二顷每种秫日有百钱惟买书养亲上堂具甘旨留客煮饭挑嘉蔬怜君行义有如此名誉岂肻终阎闾

　　次谢士英韵

　　郊原十里非凡境屋宇无多似瀼西新竹长来吟径小绿杨缺处画桥低茶浮石鼎儿新煮诗满云笺手自题乗兴看山出林麓短笻一个影清溪

　　春雨初晴沈野亭见访

　　九十日春浑有几相将一半雨兼风草堂晴旭生虚白花径儿童扫落红漫喜故人来泗北更期后夜宿山中青鞋布袜须吾辈百遍相过意未穷

　　次夏士良戸矦韵

　　竹里茅茨白板扉兴来随意卧牛衣天笼平野前山远水拍危桥过客稀钓罢得鱼沽酒去雨余种豆荷鉏归故人却在城南住日日清觞四坐飞

　　秋懐次夏停云韵

　　妖氛澒洞逼京华将畧时无李左车休唱贞元供奉曲似闻商女后庭花职方未复江南贡使者空乗海上槎自古和边真拙计却令红粉泣琵琶

　　送陈平仲

　　我居巷南子巷北同是挈家来避兵故园荆榛已能理逺道虎豺那可行老懐作恶輙数日寒溪送别伤离情未知后会更谁好斫鲈且醉双银罂

　　读史次谢元素韵

　　长时读史白云西往事评来手自题亮也已亡谁相汉单云多智国存齐百川行地终归海五纬经天未聚奎堪叹洛阳宫外路铜驼荆棘夜乌啼

　　乐静草堂为卫叔静赋

　　屋绕芙蓉九迭屛日长客去掩闲庭岩花暖傍疎帘落阶草晴分汗简青温火试香删旧谱汲泉煮茗续遗经江南定有征贤诏太史方占处士星

　　次韵荅杨廉夫先生

　　移家正在小斜川新买黄牛学种田奏赋不骑沙苑马懐归长梦浙江船窗浮爽气青山近书染凉阴緑树圆乐岁未教缾有粟全资芋栗应宾筵

　　夜坐

　　披衣散发坐南荣漏点迟迟欲二更风约沼萍云影淡月栖径竹露华明石床凉意浮珍簟寳鼎沈烟喷玉笙世虑不闗心似洗此身只觉在蓬瀛

　　梅花坞

　　溪北溪南十万枝洞门深锁几人知月香水影无多语姑射罗浮自一竒千里喜传春信早孤笻偏爱夕阳迟殷勤更入坡仙咏共补辛夷别墅诗

　　守岁次谢髙洁韵

　　明日五更纔是春坐深不觉漏声频风尘澒洞向今夕灯火团栾能几人老去清霜吹鬓发愁来双泪落衣巾乾坤扰扰皆兵甲何处溪山着此身

　　机山怀古次赵廷采韵

　　昭矦功业在人间二俊文章若可攀西洛竟从王冏辟秋风不遂季鹰还平原邨迥家山静华表云深鹤梦闲有客舣舟来吊古空林落叶雨澘澘

　　长至日林泉偕雪林踰凤冈访友聨句次其韵

　　凤皇飞舞结青山九曲云林第一闗轻棹每从溪口去短蓑长自岭头还初阳消息升沈里二老襟懐啸咏间此地正堪頥莫景采芝厎用蹑商颜

　　催梅为雪林作

　　的皪孤标隔水湄我家庭馆见何迟喜迎春信无多日英负东风第一枝湖曲老逋魂定返罗浮仙子梦曾期短笻立待黄昏月嗅得寒香便赋诗

　　代梅荅

　　向暖南枝趂早开譲渠独占百花魁与时无竞缄春在感子相思索笑来吹笛且休明月厎煮茶宜傍白云隈老予不比桃和杏直要冬冬羯鼔催

　　次景讷庵韵送廷采

　　传家留得旧青毡旅食西州五十年老去秪知懐故国晓来生怕送归船九山影落三江口丹杏花开二月天最是东风双语燕留人飞过酒尊前先

　　照楼为玉无瑕上人题

　　若木枝头耀烛龙寅宾先与最髙峰光明徧照三千界楼阁宏开第一重举目心征香水海至诚膜礼紫金容五时说法如亲听向上圆机不露锋【华严经云如日初出先照髙山】

　　听雪为孙以贞赋

　　瑶池阿母教飞璚细捣氷花拥佩旌郭索行沙林竹偃呉蚕食叶纸窗明短编清夜谁家读柔橹寒溪逺处声闭戸先生俄侧耳松涛沸起煮茶铛

　　八月十五夜玩月次韵

　　髙卷湘帘看明月一年今夜十分嘉露华清洒玉毫兔林影还浮金背蟇太液池台当更好广寒城府望非賖据床老子婆娑在啸咏欢娱孰有涯

　　次胡别驾韵寄李仪曹至刚

　　皇帝征除赞礼曹御炉烟染越罗袍太微埀象郎星近仙步趋朝地位髙夙夜寅清宗秩祀仪文开朗列英髦嗟余白髪怀思日孤鹤长鸣在九皋

　　小园即事次胡广文若思韵

　　日长童仆理蔬畦官舍如同隐者栖新水方塘鱼在藻落花小雨燕衔泥杯盘留客儿能奉琴册娯心手自携满纸文章新洒翰人人争道外孙虀

　　绯桃次韵同前

　　凝脂近水骋芳姿刘阮从来见事迟血写妖猩衣灿烂【用红衣人事】焰融烈火锦昌披【用石曼卿事】寿同西母还丹日笑倚东风醉酒时絶胜渡江颜色浅英名乆入彦谦诗

　　万竹林为鹤砂于廷立赋

　　渭川壌地栽千畞海上云林长万竿晋室一时人旷达尔家三径日平安琅玕响激秋声早翡翠阴团雨气寒裹茗敲门容借看清风吟啸对檀栾

　　九日次韵

　　今年九日还为客朋旧壶觞兴趣同雁影江头清浅处龙山天际有无中黄花细吐香堪采白髪髙歌气不充醉把茱萸懐弟妹异乡飘泊已成翁

　　张林泉九日寄诗次韵荅之

　　畊田凿井水南郊懒性从来谢拔茅草檄未能行虎落濡毫敢望立螭■〈土幻〉菊萸并进重阳节萍水相亲逺道交岁岁兹辰动怀想若为对饮共山肴

　　新寒写怀次韵

　　世故漫漫混渭泾九山髙枕卧云屏摊书雾拂双眸莹揽镜霜欺两鬓青归燕凄凉谁复顾吟蛩哀怨不堪听秋风落木茅茨破坐右髙县陋室铭

　　壬申十二月廿九日林泉抱拙伯仲万山别驾同宿三味轩得何字

　　岁晏髙朋忽我过诸生尊爼罄欢歌老来短鬓因愁改醉后衰颜为酒酡灯影未随云影淡漏声不似雨声多明朝约共寻梅去屐齿泥深可奈何

　　立春次韵

　　厯降灵台一岁新气调玉烛万方春候灰浮动轻于雪腊酒倾来白似银花胜乱簪人鬬巧菜盘新簇齿生津寻芳早晚如相约便整肩舆继后尘

　　雨窗会饮分韵得鸡字

　　南畞躬畊水一犂夜来风雨正凄迷华筵盛集书相拉白绢斜封手自题宾客不分床上下杯盘尽出玉东西太平深野宜欢乐还忆都门晓听鸡

　　和琴清万山五日雨窓酌酒赋诗韵

　　睡余闲把离骚读白髪星然一老身五采谁纒长命缕赤符不上小乌巾兰汤滑凝芳华冽丹臼香融药草新帘巻琴清轩外雨蒲觞酌客更情亲

　　夏原舟寄诗求譔其先子墓铭次韵荅之

　　男儿不必叹流离治世麒麟可系羁好句自堪横槊赋壮懐莫为听琴悲迢迢逺道江南梦念念双亲垄上碑此日勒铭当不愧行藏颠末我曾知

　　赠良介庵上人

　　开士传来竺国灯蓦然悟道在闻声鲸音寳梵岩花落垆篆蒲团海月生静扫六尘无染着要观一性本圆明何时借我袈裟地试把宗乗与细评

　　化城寺悟本心上人有轩修竹中今寺与轩幻为刼灰瓶锡游方自号竹轩志不忘也

　　此君劲节保平安坏衲幽居寄懒残一榻清风敷具坐四窗凉雨巻帘看梵余瑟瑟笙箫荅定起沉沉翡翠寒长作化城安隐想眼前随处碧琅玕

　　送潘贡士鲁玙

　　东风拂曙泮林春行李观光上国宾岁贡成材虽有格旦评雅望妙无伦帆浮翠縠江波灔马控青丝柳色新此去辟雍天咫尺早持钧轴见经纶

　　送人才殷惟中

　　春水緑波春草碧春风一棹发江城到京便入人才选荐剡连排父老名朋旧称扬多义举衣冠惜别重交情此行喜遂平生志簪绂荣身感圣明

　　甲戌元日次韵

　　守岁垆边烛尚明家家箫鼓杂钟声紫霄散彩晨光发元日开祥淑气生万丈赤城怀复眺千丝白髪喜还惊老来但博身强健诗酒朋游慰客情

　　送吕仲征知县之官武平

　　明经擢第下金銮题赐宫罗墨未干早岁喜詶尊主学长才先试牧民官银章朱绂三千里白舫青帘五百滩【在汀州】一县花开琴调古伫听趣召入朝端

　　题颜近仁清风巻【近仁先朝进士能写竹】

　　髙栋曽轩俯涧阿此君挺挺翠骈罗写真缣素襟期合相与氷霜节操多鸾牡遄归周甫诵蓬莱何处玉川歌门前应用开三径自有故人时一过

　　题朱文仪松轩清赏巻

　　五鬛离离翠作行四檐奕奕住中央籖裁象齿尊经史帖护芸晖寳晋唐点易研朱朝滴露题诗握管昼焚香开庭亦有风来处不及君家意味长

　　赠乐安居士张彦载

　　治世优游赋考盘葛衣藜杖笋皮冠清溪一曲居常乐红日三竿睡正安花外雨窗篘蚁酝竹间风鼎瀹龙团到头浑是清闲福笑引儿孙种合欢

　　题王孟京先生采芝生巻

　　髙风千古仰商颜自喜幽栖近九山短锸每从层巘陟顷筐长带乱云还晴霞暖护金茎紫晓露香融玉朶殷辟谷延年端藉此飘然行簉列仙班

　　赏牡丹次萧古斋韵

　　万卉千葩推第一天然国色谢铅华沈香亭对殊堪匹金带围成未足夸宿露暖风滋綘蜡曲阑轻幄障晴霞尊罍燕赏加题品格调清新是作家

　　次韵送张处善归枫溪

　　慨世浮名散若烟喜君浩气直如弦兵戈避地三江曲湖海论交廿载前夜雨漫懐扬子宅早潮催发米家船枫林渺渺晴云外此去添予别绪牵

　　代赋借鹤

　　香霭瑶坛恭蒇事帝真幢节控神飙朱陵紫府传丹检白鹤青鸾下碧霄翅影乱随旛影扬吭音浑与玉音调众眸瞻睹同称讃孰谓仙禽不可招

　　中秋对月有感

　　我室曽烦月照帏今年此夕认清辉芳时一去无繇返皓首同归与愿违谯漏声传人寂歴胡床影矗露霏微碧霄如水连银汉好洗浮生万事非

　　又次氷雪翁韵

　　碧空湛湛露华清万籁沉沉一鉴明节序俄惊今夕是光阴只使老怀惊桮盘小酌双瓶尽宾主髙谈四坐倾童子煮茶来报说莲花漏刻已三更

　　送万用谦归豫章

　　阿兄司臬莅松城令弟辞家赋逺行吴楚相望萦别恨埙篪迭奏蔼亲情山头晓月长亭小江上秋风一舸轻杨柳条疎不堪折频频劝酒待潮生

　　题翟景泉空空室【名蒙】

　　都门此日寄髙踪僦屋通衢岂讳穷四壁萧然无长物八窗豁处有清风居赡养拙蘧庐若絶念忘形幻泡同方寸虚灵元不昧漫从释部话空空

　　雪中偶成次书庄叟韵

　　瑶池阿母试鸾刀剪碎冯夷白战袍琪树千林清可揽玉厓万丈势弥髙越笺题句披蝉翼建盏行茶沃兔毫却笑堆成狮子様街头便可怖儿曹

　　和山翁寒夜竹所宴集韵

　　西湖雪里唤相宜欲约重游未可期岁月匆匆多契阔杯盘草草足委蛇金荷烧烛光逾粲石鼎聨诗句益竒老子婆娑嗟莫预买花载酒不为迟【相宜船名】

　　立春次韵

　　迎春饯腊此辰兼畅饮何愁酒价添春菜青青敷甲拆枯荄短短绽包尖银旛鬬巧应须赐玉烛调和不用占晴日暖风春信早千红万紫竞秾纎

　　除夜次韵

　　岁律纔圆已戒程满家守饯歴深更驱傩队列籸盆艶爆竹声扬玉漏清粻糗车船穷鬼事杯盘灯火异乡情徘徊不觉东方白箫鼓喧阗到处鸣

　　丙子元日次韵

　　帝车揭柄夜司寅凤厯颁秊气象新元日舒长开正始东风扇暖逗阳春剡桃作版神如在列炬为城迹已陈笑把屠苏随后饮南邨我是老天民

　　莫春分韵得青字

　　轻寒轻暖夜来晴鴶鵴催畊语不停清沼满浮春水碧緑阴浓带逺山青无双美酝玻璃盌第一名花翡翠屏欲驻芳轮无上策匆匆离思短长亭

　　水西畊隐为林彦祥赋

　　西畴膴膴水泠泠小结茅茨也自清白蠧简编风外读乌犍蓑笠雨中畊休官彭泽惟陶令行义安丰有董生九月筑场禾稼熟献羔祭韭乐升平

　　次韵自述

　　飘零江海半生多年少疎狂老益磨柳拂檐牙儿手种苔黏屐齿客来过雨窗吟苦偿诗债茗盌香清遣睡魔亦欲躬耕南亩上饭牛闲暇织农蓑

　　九日次韵

　　重阳佳节古今同老我凄凉思不穷两浙东西淹岁月一身南北类萍蓬登龙人在销沈外戏马台荒感慨中醉把茱萸懐弟妹不知乌帽落西风

　　平湖为山阴镜上人赋

　　万顷平湖枕越城短篷如在画图行波浮霜鉴金辉莹山拥氷壶玉气清翡翠兰苕酣净緑天光云影照空明知章一曲应分得用作沙门字与名

　　次曹雪林见寄韵

　　告老归来鬓已秋山中庐墓境深幽田园已遂陶彭泽乡里争称马少游戏彩庭前思逺道解缨风外濯清流新诗题寄浑难和笔力髙于五凤楼

　　干山访曹雪林刘深云周云坞看菊花云庄有诗次其韵

　　干山盘曲带诸峰与客寻幽向此中溪色秋同天色净篱花晓裛露花浓云林泉石清深处人物衣冠太古风酌酒赋诗忘路远放船归晚意无穷

　　并头鹤顶红菊次云樵韵

　　翩蹮篱下合欢丛骈首昂昂沁浅红湘浦泪沾仙羽若乔家醉嗅晚香同秋宵并作繁蕐梦春色匀光隐逸风自昔栽培无此本丹铅图写待良工

　　黄白二色菊

　　一本花敷二様芳试稽别谱异寻常东篱夜结金银气彭泽神游坤兑方正色半随霜露改晚香浑似蝶蜂忙蜡葩月朶争辉洁渔隐诗篇久播扬【周清真词蝶粉蜂黄苕溪渔隐有黄白菊诗】

　　次林泉韵简云庄

　　慈亲堂上笑开颜畵舫归来落照间一札分疏投柏府诸郎迎候出林闗风尘涉世情当适鸥鸟忘机意自闲开岁元宵无几日入城好约看灯山

　　丁丑元日分韵得生字

　　土牛饯腊三元正玉烛调和四海清老眼细看新岁厯白头偏动故乡情人家竞写宜春帖宰相宁无列火城图轴髙县锺进士怪精也复可怜生

　　谒贞烈庙【元封英义武恵正应王】

　　义兴县里长桥外祠宇巍峩枕碧虚华衮端居英义像穹碑深刻右军书斩蛟射虎传今昔尽孝全忠耀里闾一棹经过来致谒石香炉畔整冠裾

　　过石臼湖

　　四围涨塞中流浅一日风帆百里程势敌洞庭天所设形侔石臼古来名乌犍黒豕千羣乱碧草黄沙万顷平几处空林皆可画扣舷吟咏豁髙情

　　三月朔日入都门

　　欣欣灌木卫圜丘滚滚长江控上游虎踞龙蟠真圣主天开地设古神州五云宫殿参差起万国梯航逺近柔何幸布衣膺宠命拟随仙仗觐前旒

　　二日早朝

　　鸡人三唱送残更禁鼓冬冬日未升白玉构桥聨五仗黄金题榜耀觚棱班传胪句朝仪肃乐奏箫韶旦气澄黼坐正中天咫尺叩头丹陛益凌兢

　　到家

　　头白衰年一病身轻装来往倏三旬五城街市经行遍数畞田园入望频芳草落花呉苑夕短帆轻桨淀湖春到家菊茂秧田緑老作皇明治世民

　　过凤山锦溪桥

　　锦溪桥下水平溪杨柳条长拂岸齐参政【张瑄】寳坊归幻刼右丞【徐义】先垄可悲凄渔船桧楫双双短酒店茅檐处处低市井荒凉风景异老鸦啼过乱云西

　　白醉楼为范文铉赋

　　目眩金锣【唐髙素逍遥馆冬日初出铭云堕指折胶梦想曝背金锣腾空映檐白醉】日出初檐阑凛冽气全苏心情酣乐非因酌体骨融和似欲扶西阁吟成唐杜老【诗集有西阁曝背篇】寒时作息宋田夫【负暄事见列子】幕天席地从吾意兀兀陶陶一念无

　　送王思广还常徳卫【名弘】

　　玉立长身意气多相逢忽在凤山阿晋朝人物王文度汉代将军马伏波铁甲枕戈曾报效锦衣传檄谩婆娑东风二月桃源路归骑翩翩奈尔何

　　莲月轩在华亭东林寺为矩庵方上人赋

　　凿沼栽莲半畞强开轩敷席坐端相从来水月真灵境化出匡庐古道场兔影淡笼银槖净氷轮清碾玉簪香要知影色皆为妄本性圆明意味长【寺正殿奉观音大士】

　　寒碧轩为玉岩琏上人赋

　　花惟薝卜树旃檀地位清髙眼界寛云彩半分氷鉴碧天光倒浸露壶寒静凭曲槛湔凡趣宴坐曾轩习止观本性空明犹湛水未教风外起波澜

　　洪武三十一年闰五月初十日亥时大行皇帝崩十六日皇太孙即位十八日大赦天下改明年为建文感而恭赋

　　先帝逍遥游碧落神孙端拱坐明堂九重统握乾坤大万国恩沾雨露香动植飞潜滋徳色都俞吁咈庆明良老臣舞抃南邨底笑对儿孙两鬓苍

　　阅畊【陈处士号也】

　　小筑瑶溪水北庄阅畊杖屦日徜徉父菑子播知无逸妻馌夫耘敬有常好雨三时禾毓秀凉风七月稻吹香相逢田畯谈农事西陌东阡几夕阳

　　中秋夜对月

　　八月平分秋正中飘香桂子落长空十分圆魄年年好一道寒光处处同清唳忽来蓬岛鹤乱吟不断露莎虫南邨未醸南楼在治世琴尊属老翁

　　乙卯元日

　　凤厯新颁纪建文初元正旦上晴暾一人圣德敷皇极万物光辉沐湛恩家世传来书满案宾朋致贺酒盈尊太平如此诚难值只愿年年子又孙

　　题唐涿州横云草堂

　　三泖移居屋几楹青山一带与云横翠芬落几琴声润玉气浮阶鹤梦清剖竹专城施政教县车故里养尊荣杖藜莫厌相过数好付儿郎管送迎

　　城市山林为孙子华赋

　　我家住近古城阴随分生涯岂用心佳菊移栽秋粲粲修篁罗植昼森森沟池环匝泉源活门巷幽闲径术深祗为长年躭野趣旁人都道是山林

　　送上海知县司公守道赴召

　　妙拣宪臣来作宰文星天上照云间荐贤名奏麒麟殿恋阙心驰虎豹关驻毂邑门留犊去借船浦口载书还东南赋税民罢病荅问应知动圣颜

　　送人才何公远

　　朝端奉旨举贤才使者驰书海上来琴册缄封荣组绂衣冠饮饯列尊罍五城楼阁云烟绕万国山河锦绣开圣主临轩求治切奏陈利病莫迟回

　　题靖州卫陈指挥凌云堂

　　指麾训练渠阳卫奕奕名堂结构全五彩翚飞昭武烈八窗洞启树机权抛书草檄风生席握槊谈兵月满天他日论功须第一凌云发轫上凌烟

　　次胡万山韵荅陈祠部

　　坐树疏梅试一吟纷纷霁雪落长林■〈奭斗〉泉石鼎烹山茗温火金凫爇水沈幽意漫随寒日淡故人遥住白云深试看题寄新诗句珠玉篇篇有赏音

　　题沈宗文竹梧轩

　　竹梧并植近轩墀一榻清风日自怡玉立娟娟氷雪操翠融挺挺凤皇枝昌黎喻勒王孙志工部吟题省署诗琴瑟斵成笙管截明廷九奏致雍熙

　　送俞知县嘉言之鲁山

　　皇朝进士声华重藩邸清曹正列班有旨召除分宰出叩头请告送亲还疏章切嫓长沙傅组绂行之古鲁山百里涂谣称善治传家定达五云间

　　送友之官

　　握手河梁酒一巵若为会合在何时前旌剡剡催行迈疏桺萧萧绾别离明月圆亏千里共尺书往复半年期愿言清慎修吾职早晚髙迁侍玉墀

　　送李给事中行恕服阕之京师【名敬】

　　给事先皇内六曹缉熙九法独称劳凷【音块】苫垩室终缞制旌斾兰舟试锦袍玉笋聨班黄道直宫花簇仗紫垣髙清朝事业光千古黼黻铺张属俊髦

　　五日次万山韵

　　夺标竞渡快轻狂忆昔游观力尚强艾颗离离供巧制榴花朶朶殿羣芳辟兵人佩灵符小吊古江沈角黍香晓起畵梁双语燕似知节序说兴亡

　　景辰张先生校文福建归林公崇髙画闽溪放棹图赋诗其上以饯因次韵就题

　　一棹闽溪下濑船千岩万壑路勾连榕阴处处浮岚外杜宇声声落照边考试来临多士上宦游向在十年前故人分手难为别写得云山上蜀笺

　　松斋为玉峰秀上人赋

　　上人逺自海东来为爱青松到处栽花落石床闲不扫声和天籁定初回折将席上为谈柄【大明法师事】留向山中具法材几欲裹茶林下煮髙斋赋咏亦幽哉

　　铁箫为张以道散人赋

　　冶师百炼昆吾刀范出铮铮七窍箫把弄岂侔龙跃管奏成好列凤仪韶清风赤壁三千顷明月扬州廿四桥海上散人携作伴较渠思致我犹饶

　　题许彦清松鹤轩

　　奕奕髙轩结构成种松养鹤遂闲情翠涛翻处鸣逾逺金粉飞时步觉轻衣湿长防清露滴枝蟠不怕旧巢倾葳蕤五粒真堪啖相与长年已订盟

　　腊月廿七日雪

　　立春三日雪花稠作阵随风卒未休屋宇髙低银葢覆郊原逺近玉雕锼将军好问平吴策髙士谁乗访戴舟九万车夫多冻馁定应未到济宁州【十一月松江府起差民丁九万名赴济宁陆运粮米九万石至徳州军前】

　　送教谕沙允恭赴礼部试易经

　　袖行荐剡谒南宫白鹤长鸣蕙帐空花气春浓熏锦斾桺丝风软拂青骢世承雨露诗书泽笔补阴阳造化功应试归来须一月离筵劝酒莫匆匆

　　送夏西畴还宁夏

　　归来已是十年过行李萧萧两鬓皤紫塞氷霜还部曲清秋风雨去闗河潮浮短棹征途逺酒尽离觞别恨多从此音书应更少断肠分手泪滂沱

　　送道士叶道心游武当

　　均阳雄镇武当山金阙宏开缥缈间龙虎风云环紫极龟蛇水火閟玄关杖藜逺道秋行役幢节层坛晓缀班此地逍遥酬夙愿丹成九转未知还

　　送陈子章赴王家瀼馆所

　　多士留连醉别觞琴书一棹水花凉郊原不异东西瀼主客何分上下床白髪埀埀劳授业青衿济济快升堂弦歌声辍闲情好定有新诗为我将

　　送戴叔温赴京

　　堂堂廷尉重详刑幕下贤郎案牍清奔讣宅忧丧有制释衰还吉礼无倾船从三泖湖头发路向丹阳郭里行此去功名浑好在秋风买酒叙离情

　　送廷采还黄鹤山中三首

　　廷采宋宗室诸孙世家越之姚江从外舅氏黄鹤翁读书武林山中其为人趣操髙尚进止雍闲博涉书传外喜吟咏尤善畵山水竹石擅一时之美大抵胸中所养不凡见诸笔下者自然超絶今年春复游淞江得相与往复两月许忽怀故山猿鹤翩然赋归日抵莫来告别灯下书此以饯两眼昏花殊愧草率
　　木叶萧萧小雨零西风鼓棹晚潮生江山形胜归图写今古诗篇付品评乗兴漫穷登眺乐怀人不尽别离情蕙帷黄鹤应无恙此日归来思益清
　　黄鹤山中夙着声丹青文学有师承前身直是王摩诘佳句还宗杜少陵溪上晓来烟似幄江南春尽雨如渑扁舟催发轻离别作恶情怀老不胜
　　霜落松江水气清风前一舸白鸥轻十年已是三番别两地都来几日程鬓发萧萧怜我老杯盘故故惜亲情开春有约重携手不在吴山定越城

　　送邵升远应聘之京

　　朝廷岁岁征遗逸奉诏搜罗在有司深巷穷经端可乐诸矦劝驾不容辞天威咫尺黄金阙虎拜三千白玉墀清问从容及民瘼东南黎庶洽雍熙

　　送张有秩御史制阕如京师

　　五采冲霄见羽仪龙蛇研影快清时报亲读礼三年毕事主扬名四海知獬廌班中曾抗疏凤皇台上好题诗沧江画鹢潮催发不尽离愁酒一卮

　　送钱敬叔岁贡赴礼部

　　陇头不待鹤书招劝驾宾筵礼数饶芹泮泳游才孔儁鹏程鶱翥气弥髙九山霁色浮江渚十日春风拂柳条一曲骊驹频唤酒离愁楚楚正难消

　　送薛应翔人才之京名譲

　　持牒喜从乡老荐画船搥鼔发江城马空冀北标雄逸凤起河东仰圣明万国朝天黄道直五云拥日泰阶平旌旗研影三千字朱绂银章被宠荣

　　送徐思勉应聘书诰敇

　　寒溪鼓棹赴弓招雪点轻装锦作袍日侍殿庭沾圣渥职书纶綍簉清曹鸾回凤舞金花轴铁画银钩玉兔毫九万鹏程从此始登瀛视草步弥髙

　　送曹士望应聘书诰敇

　　丹诏征贤上玉京草堂动采乐文明一经夙继春秋学三事难忘仕宦情佶曲聱牙周诰古森严开朗晋书精八銮临幸西清日奏对铺张属俊英

　　送贡士蒋时俊之京【名彦英】

　　圣世崇文治教隆岁征多士赴南宫贤关上舍髙升日泮水西斋静学功夜雨寄懐三径竹春风得意五花骢临岐握手难为别尊酒何时笑语同

　　送张宗武

　　宗武应聘入京余以师生之义偕亲友四五人送至姑苏别洪武已已正月四日晚解缆明日大雪深二尺许又明日雪霁过淀山湖赋此以简同舟之能赋者
　　小舟冲雪向来曾如此湖山喜快晴万顷渊淳云浩渺一峰危立玉峥嵘寒生毳褐清尊益色映乌纱白髪明只怕阊门明日到春风恼乱别离情

　　赠龟卜金谷祥

　　周官太卜寳神龟旦旦粱黄【黄绢裹粱卯以祓龟】澡祓之造【灶】灼钻研恭按式谋为杌陧用稽疑一人能了三人识诸兆还从四兆推独有谷祥金处士传家术业邃于斯

　　志喜

　　洪武庚午五月至六月弥月不雨松江命方士陆云涧建法坛仙鹤观祷焉余所居长泖上去城北三十余里地势髙亢河流涸禾稼悴民惶惶无所措十四日未申之交雷电以风急雨随至十八日又雨潮汐复大作涸者溢悴者荣因以志喜问城中人虽涓滴无有也
　　翘首甘霖久不沾火云赤日势如惔桔槔声断川流竭■〈禾罢〉稏苗枯暑气炎迅电掣霆诛厉魃苍龙饮海抉飞廉四郊满慰三农意从此丰年可预占

　　次天渊韵二首

　　辞亲祝髪已真休孰肻将心忆故丘禅榻熏炉从早夜云笻雨笠几春秋朝廷制下催归籍罗刹江横去买舟公案参余千七百明年试罢复来游
　　风采飘飘若贯休相逢犹忆在丹丘多师妙阐三乗法老我愁添两鬓秋薝卜清芬浮雅制凤皇空翠落归舟到鄞应是无多月又向金陵赋远游【上人寄吴淞之昭庆寺寺有翻经室曰薝卜林凤皇山在寺之东北隅】

　　邵弘逺用陈祠部韵赋诗见寄和以荅之

　　故乡遥隔一溪青眼底湖山兴趣增菊本剩栽多按谱鱼秧新种未容罾旧藏书富县籖庋重庆堂髙衣采登未卜何时能往访怀人长望泖云层
　　青出于蓝分外青承传世学喜加增济川舟具帆樯柁渔海人资网罟罾豹管一斑惭浅见天门八翼会髙登老余待尽南邨里屋上添茅岁岁层

　　送乡贡进士钱宗善余庆吴时纬仲文吴克潜纲赴京会试

　　一从鼓箧见竒才髙步蟾宫折桂来圣世设科罗俊彦春闱较艺夺髙魁柳阴系马深杯劝江上扬帆急鼓催此去定知逢庆会奎光昨日烛三台
　　新水生时一棹轻吴淞江上雨初晴会知富贵能相逼决取科名在此行龙虎榜髙浓淡墨凤皇台近古今情璚林宴后还登览万国山河共帝京
　　东风揽辔过长干杨柳青丝拂绣鞍场屋竞夸攀桂手文章深契主司官泥金写帖缄书寄烧尾开筵共客欢玉陛胪传当第一班催鹓鹭立朝端

　　和张宾旸西畴泛舟韵二首

　　平畴积水欲成湖未有良工写作图晴日曈昽收宿霭暖风和畅拂春芜緑杨红杏韶华丽白舫青帘主客娱老子放怀成痛饮醉循归路日西晡
　　潦水茫茫接淀湖人家如在辋川图日明练色涵青嶂风细鳞纹漾緑芜打鼓踏车农事冗放船携酒客情娯饮阑同叩邻姬戸啜茗听讴直至晡

　　故社士姚文实挽诗

　　启祠抱主邻炎熄刲股煎糜父病痊一代衣冠今社士百年诗酒古神仙髙风雅入名人传孝行宜登太史编欲访清游已陈迹空山短日思凄然【朝廷赐爵社士年七十三卒国子学録钱鼒作传】

　　哭赵廷采俨

　　余姚江上故王孙黄鹤山中讲世昏氷玉声华过卫乐丹青事业在乾坤半途忍弃妻儿面一念应懐父母恩泚笔为修潜徳传无多老泪只销魂

　　悼周通玄炼师

　　史君延致祷雩坛电掣霆流起剑端秘诀曾传苍玉检长生未服紫金丹月升海峤■〈犭员〉啼切露湿松巢鹤梦寒云屋秋扃风落木似闻环佩尚珊珊【因祈雨劳神得疾迤■〈辶里〉而亡洪武丁卯九月十六日】

　　腊月癸亥立春喜晴三首

　　一冬霪雨动弥旬今日初晴值立春八表荡除阴沴尽万民瞻睹太阳新土牛彩仗寒犹冱蔬甲雕盘緑未匀林下老翁增寿纪宫花不上小乌巾
　　开岁三元尚一旬东城箫鼔已迎春辛盘切出丝丝细花胜簪来朶朶新柳眼蹙金犹浅嫩梅腮傅粉已轻匀腊醅缸面浮香蚁不负吾家漉酒巾
　　霖潦相仍几浃旬和风丽日逗香春龙精戒旦阳交泰天子崇文厯换新槛外柳髙金缕弱庭前草短翠茸匀老夫还怕余寒在暖耳难除白氎巾

　　已已七夕立秋次胡万山韵

　　头童齿豁鬓毛衰老大徒添宋玉悲天上双星应有约人间一叶似知时彩楼香满凉生早银汉桥横夜度迟此日报秋端罕遇呼儿捉笔和新诗

　　白露日桂花开次张一髙韵

　　池上曾轩日夜开天埀银汉洗浮埃岩花初见丹英吐节候新交白露来细细古香吹小榻瀼瀼清气落深杯蟾宫此夕知何夕老子神游不用猜

　　洪武庚午正月七日雪

　　东皇在御未班春滕六呈祥景物新一夜花明寒栗冽九山玉洁晓精神清浮剡曲怀思棹净洗边疆战伐尘百榖有秋端可望草堂纪咏属诗人

　　十日喜晴

　　九日春霖晓忽晴鹁鸪唤妇鸟和鸣麦畦水漫人疏浚梅驿泥融客问程景象从今还好在江山依旧可怜生待看三五烧灯夜箫鼔声中乐太平

　　七月廿四日喜雨口号

　　铄石流金暑肆威槔声响荅稻将疲天濡霈泽三时久水漫枯畴二寸奇雨玉雨珠那可济维糜维芑实堪期黄童白叟争称道太守虔诚为我祈

　　八月初二日喜雨次林秉彝韵

　　水涸田枯若漏瓢桔槔声动出层霄滂沱雨泽驱炎熇泱漭潢污混海潮今岁定期秋稔熟前邨已救稻枯焦农人鼔腹齐欢跃管有粮储奉圣朝

　　十一月廿七日雪赋禁体诗一首明日小寒

　　九冥裁剪密还稀驴背旗亭索酒时剡水懐人乗逸兴梁园授简骋妍词小寒纪节欣相遇瑞兆占年定可期莫塑狮儿供一笑埽来煮茗快幽思

　　七月十四日书事

　　云霭冥迷风暴烈雷霆击薄雨滂沱十围大树相随压百丈神龙竞逐过潢潦骤增疑漫海溪流直立似县河天威未霁诚当惧冠服兢兢念靡它

　　南邨诗集巻三

　　●钦定四库全书

　　南邨诗集巻四

　　（明）陶宗仪 撰

　　题墨竹

　　把烛倩官奴娟娟入画图秋声风雨外照见碧珊瑚
　　苍梧帝子游萧瑟倚清秋一握氷纨里长县翡翠钩

　　题纨扇折枝竹

　　翦来青鸾尾挂向珊瑚钩明月照清影一握湘江秋

　　题画菜

　　晓起畦丁送长斋思益清平生耽此味厌说五矦鲭

　　题飞鸣宿食百雁图

　　碧汉斜书草草清宵众语雝雝莫向芦花深处江南稻熟秋风

　　题林亭髙士图

　　岩壑衣冠逸士松篁琴酒闲亭坐看云生逺岫一江春水泠泠

　　题落花游鱼

　　蒲抽翡翠茸茸花落臙脂片片晓来戏唼游鱼雨霁緑波如练

　　题王黄鹤竹石便面

　　貌得篔筜墨未干萧萧离立万琅玕此君心事坚如石一握清风拂面寒

　　赵海宁长松髙士图

　　春雷唤起苍龙蛰鳞甲蜿蜒云气湿道人长镵劚茯苓半天风雨山精泣

　　莫春杂兴次顾君举韵

　　渔父鲤鱼长尺半提携不受人家唤当垆解缚换酒归烂醉沧江杏花畔

　　赵待制山水

　　山外溪平不肻流山前乔木易知秋水晶宫里清幽地不信无人着钓舟

　　矦仲冶风雨归庄图

　　黑雨横江天漠漠馋蛟怒吼惊涛作扁舟冒险且归来正恐明朝风更恶

　　清晓过南屏

　　漏尽铜虬夜未阑曙星炯炯碧云端马头笼烛冲寒去直过南山第二关

　　宫词三首题王叔明士女

　　合门传诏宴龙池宫漏穿花月上迟凖拟承恩供奉处镂金团扇乞新诗
　　大家妆着鬬时宜等候君王看月嬉三十六宫清夜永幽情不许外人知
　　水晶别殿十分凉金碧平桥近建章直罢归来成小立花深惊起宿鸳鸯

　　题张渥湘妃鼔瑟图

　　朱弦促柱鼔湘灵雾鬓风鬟下紫冥万顷碧波明月里曲终惟见数峰青

　　题实相海上人沧江一叶诗巻

　　刳刻轻于脱瓣莲飘飘一叶寄栖禅风休月白波涛静觉海重乗大愿船

　　次韵曦讲师南仲牧闲园杂咏十首

　　树林郁茂即祗园种药栽蔬要剪繁甘菊医方能疗目频分野老瀹曈昏
　　蒿藜非类便须鉏菜甲青青小雨初更待明年春笋出就林烧熟味如酥
　　曲径傍边薝卜林蕋头朶朶缀璚簪经余未把袈裟解静嗅清香坐树阴
　　日涉名园引兴长緑阴多处石床凉花时那似今番好翠筱娟娟过粉墙
　　幽草疎花静里看桐阴穿膝坐蒲团顿除妄念机缘息方寸无萦眼界寛
　　莴苣青青早芥红引流分灌露华丛园丁采掇供香积日日携筐向此中
　　小筑垣墉缭四陲前头即是梵王祠沼花新吐芬陀利石钵溪泉献一枝
　　新添野圃四无邻埽径时时欵逸民展席松阴谈妙觉我来借榻或经旬
　　芳草池塘蛙乱啼青松未长鹤巢低坡陀谁种闲桃李玉立修篁个个齐
　　牧闲不与世争能云护柴关玉作层客到莫嫌无供养凿池栽藕种茭菱

　　题畵二首

　　抱琴髙士
　　重重緑树护清溪欲觅知音路转迷布袜青鞋吟未了又随野色过桥西
　　停舟髙士
　　落落长林水一湾緑阴多处白鸥闲畏途尘满无心踏独坐船头看晚山

　　次韵题柳燕

　　溶溶暖緑漾芳堤一握柔丝剪未齐帘巻东风疎雨歇落花香染定巢泥

　　题杨士贤山水

　　风雨归舟
　　山雨溪风晚未休萧萧落叶满汀洲渔船罢钓归何处眼厎狂澜正可愁
　　雪林行旅
　　积雪寒凝昼不消璚林琪树耸孤标寄言逆旅休辞倦西崦人家路尚遥

　　题马远竹溪吟奕图

　　好诗应向过桥成逸兴还从对局争此日山林无一事竹香细细晚风清

　　为谢居士题畵册

　　山中隐居
　　小小茅茨住碧山柴门无客昼长关移家更入云深处城市终年不往还
　　竹深避暑
　　万竹林中草缚庵溪声隐隐隔云岚日长客去收经巻一枕清风睡正酣

　　题本原上人悟雪巻

　　雪满千山初定起璚林玉树总如如湛然常寂心无染清静圆明等太虚

　　题袁安卧雪图

　　玉琢芙蓉朶朶开乾坤清气费诗裁先生一榻髙千古不管门前县令来

　　题緑竹苍石图为万竹山人寿

　　粉香翠影碧琅玕丹凤林中第一竿雨露恩浓盘石固清风日日报平安

　　题畵梅

　　梨云落莫锦云低谁冩氷魂上赫蹏玉骨从来无此色想应新浴武陵溪
　　右红梅
　　明月孤山处士家湖光寒浸玉横斜似将篆籀纵横笔铁线圈成个个花
　　右墨梅

　　题墨芙蓉

　　西风采采媚秋光绛节朱颜翡翠裳只恐夜深青女妒洗妆研沼墨痕香

　　题和靖观梅图

　　小朶遥岑隔翠漪背笼衣袖立多时暗香浮处催诗句落叶昏黄分外竒

　　题赵廷采溪亭读书图

　　溪山佳处构茅亭四面芙蓉朶朶青新水夜来添一尺湘帘髙卷昼横经

　　题云庄畊隐图

　　乱云深处水回环南亩无多屋数间晓起一犁春雨足夕阳牛角挂书还

　　题观瀑图

　　千峰紫翠挿芙蓉上界招提有路通更向石桥观瀑布玉虹万丈挂晴空

　　题双松独钓图

　　双松偃蹇水挼蓝几迭遥山送碧岚一叶钓舟轻似苇短蓑烟雨老江南

　　题张叔清采莼图

　　秋风江上紫莼肥童子携筐采掇时独有东曹能命驾至今此味少人知

　　题夏士良修篁芙蓉

　　故人一别两年过写寄相思恨转多欲采芙蓉隔秋水只闻江上竹枝歌

　　题畵菜

　　芦菔生儿菜有孙露芽雨甲媚盘飱自知肉食非吾相抱瓮何辞日灌园
　　绕屋蔬畦称食贫雨余齐茁翠苗新山庖顿顿殊风致天上酥酡未足珍

　　题梅鹤髙士图

　　月明孤鹤唳前汀一树寒梅护石屏香篆已消童子倦道人犹对蕋珠经

　　客窗听雨四絶句次南山韵

　　十年归梦剡溪船眼底江山若个边春事寂寥人意懒一天风雨共愁眠
　　萧然一室小于船那得心情到酒边只怕今年无菜麦闷来抛巻曲肱眠
　　处世真犹上瀬船纷纷人事浩无边就中亦有清闲者醉即髙歌倦即眠
　　新种埀杨可系船寻盟日日到鸥边当年曽向巴江泊政似如今听雨眠

　　题诗意图

　　杖藜访友趂萧闲采药山深待未还流水石桥松影合溪童指点乱云间

　　题倪云林枯木竹石小景

　　苍玉庚庚翠袖扶墨池洗出碧珊瑚倪颠老去风流尽只有云林小畵图

　　题墨梅

　　花光三昧幻氷魂满纸春风带墨痕好似孤山亭子上一枝斜映月黄昏

　　开泖口号四首

　　县民应役开长泖两岸髙低菜麦空程限不严功力怠监官酣酒舞裙红
　　四十里长横泖路会工都用六千人开挑两月无成绩主典污慵欠拊循
　　沟渠堰塞为开河河未开通雨转多水浸麦根浑烂却今年生理竟如何
　　万农蹙额吁苍旻莫把春霖困下民种得稻禾供馈饷全资二麦济饥贫

　　题鹧鸪

　　湘江岸口黄陵庙苦竹丛低雨气昏相唤相呼泥滑滑长途多少客销魂

　　题金华赵彦如所藏画轴

　　婺女光芒地■〈血瓜〉灵天潢倒影湛清泠眼前不尽登临意都在溪山一草亭

　　题和靖拥炉觅句图

　　一童一鹤住西湖千古髙风识画图水影月香成絶唱苦吟犹自拥寒炉

　　题黄葵

　　西蜀孤芳分外清嫩黄新染越罗轻自从承却金茎露向日檀心一寸倾

　　题雪景山水

　　碎剪银河片片零芙蓉开徧玉崚嶒八窗洞启虚生白好似蓬婆最上层

　　题葵花雉鸡

　　向日倾心矫不移援琴闲操雉朝飞仙人掌上金茎露滴着娟娟五彩衣

　　题人物山水

　　古赋裁成学遂初山童研墨且徐徐石头几上溪藤滑旋拂松花对客书

　　为许玄伯题画

　　黄菊
　　道人小葺柳边庄三径西风逗晚香按谱秋葩班异品堂堂正色御袍黄
　　绯桃
　　学会徐熙笔法奇浓磨翠屑衬胭脂武陵溪上神游熟写得春风小折枝

　　题黄葵聚蝶图

　　亭亭花蕚媚秋光露满金杯蝶翅凉二月好春浑忘却乱飞争恋御罗黄

　　题清暑观瀑图

　　隔岸林泉照眼清玉虹千尺挂空青松风谡谡凉如洗一段匡庐九迭屏

　　题倪元镇云岫溪亭图

　　扁舟昔日惠山前裹茗来烹第二泉清閟老仙呼鹤处冈头亭子尚依然

　　题林子山畵次韵【子山乃松雪外孙余家有其畵名休承】

　　一个青松覆小亭香浮菡萏远逾清日长无事抛书坐静听文楸落子声

　　题荔枝

　　大唐置驿贡遐方火齐虬珠裹蔗浆博得玉环纔一笑教坊曲奏荔枝香

　　题曹云西双松图

　　泖云西畔一诗翁画法营丘理趣融四十年前经此地双松无恙草堂空

　　题万玉图

　　踏雪寻梅访老逋西泠桥外小山孤疎疎密密花争发好似传来万玉图

　　题王若水戴胜

　　桑树柔条叶已空晚来独立语东风织纴自是闺房事喜得频催早献功
　　片片疎翎列顶旗娟娟文羽揽春辉边庭大将能知汝献捷封矦戴胜归

　　慈云十咏

　　灵峰古刹
　　众山罗立小为尊一朶灵峰启法门气聚风藏龙脉逺元符寳殿尚孤存
　　庆云禅关
　　庆云五色照清溪郁郁纷纷望逺迷第一禅关从此入西头即是古招提
　　■〈山耆〉师全身塔
　　一定千年与世忘当时起塔谨安藏如今试启云龛钥爪髪还应几许长
　　竺师觉花堂
　　缤纷天雨寳优昙听法升堂总戒严顿悟此心成一笑阿师不待觉尊拈
　　运师芥子室
　　维摩方丈未为竒我室呼如芥颗宜三万二千师子坐着来尚可踢须弥
　　薝卜林
　　薝卜花开玉朶攒清香满室似旃檀五千余巻都披却四十二章宁浪看
　　松阁看云
　　长松落落逺尘寰重阁阴阴奠碧山尽日跏趺自怡悦禅心已共白云闲
　　莲池翫月
　　沼中浄植芬陀利天上髙县白玉盘香逺光清宵更寂梵余徙倚石阑干
　　层峦拱翠
　　云屏九迭自天开龙象森严震法雷莫怪山灵无供养六时朝礼送青来
　　双溪环碧
　　流水萦纡逺接天一支分入寺门前且教听讲苍龙蛰菩萨来乗大愿船

　　庚午十二月十八日雪

　　满载寒花玉气浮野航一个小于瓯晓来试上城头望碧海金山两白鸥

　　辛未八月廿三日大风雨口号

　　大风怒吼雨如麻入得更深势转加晓起忽闻墙外语今年只损木绵花

　　辛未子月廿三日

　　朔风颠号树木枯层氷积雪冻模糊三冬酷冷无今日兽炭频烧醉玉壶

　　癸酉五日六日阴七日雨

　　两日寒阴人日雨不堪吼地北方痴马牛畊战人供亿百谷丰凶未可知

　　谷日雨

　　寒风翦翦雨冥冥水白云黄菜麦青听得老农墙外语今年不得看参【仓含切】星

　　九日雨

　　终日霖霪不肻晴晚来片片雪花零竹炉炽火驱寒气缸面分醅入夜缾

　　赤脚雪

　　雪停五日未全消云净天清气泬寥故老相传名赤脚来年山岳要枯焦

　　十二月初一初六两日闻雷

　　今年腊月两闻雷虩虩声从何处来阳不闭藏先出地下民修省可禳菑

　　丙子五日甲子雨

　　正月上旬逢甲子试稽农厯定丰年奈何终日风兼雨又恐乗船入市廛

　　三日率诸生赴礼部考试

　　应试南宫听考研诸生背读泻鸣泉清曹仪制端分领次第编名奏奉天

　　十日给赏

　　讲明三诰阐王言亿万师生沐湛恩晓起内廷催给赏谨持寳楮出端门

　　十一日谢恩

　　四更来簉紫宸班恭谢皇恩仰圣颜五拜礼严三叩首春风两袖趣东还

　　八月六日白露

　　今朝白露亥时交小雨霏微向日捎野老为言无过虑岁丰天意已先教

　　廿三日

　　打窗风霰五更头寒冱重阴昼不收积水淼漫天一色望穷只益老农忧

　　二月六日日出二竿许松江府城为黑气蒙蔽若重雾然人对面莫辨谁某一饭顷乃散附城五七里间亦如是较之城中则稍轻耳此时处处乡邨风日妍丽

　　黑气冥蒙压府城路人交臂只闻声须臾消散清如埽未卜将来作么生

　　腊月五日早霜

　　鸳鸯万瓦玉参差青女横陈肆腊威晓起推窗疑是雪棱棱还向太阳晞

　　月九日

　　谷日宜晴翻作雨明朝西北大风狂圣人在御民安乐未必天心降不祥

　　廿八日雪

　　杏蕋娇红柳眼青东风阵阵雪花明春光已是三之一厎是严寒砭骨清

　　十一月朔大雪节早见雪

　　狂风昨夜吼棱棱寒压重衾若覆氷节气今朝逢大雪清晨瓦上雪微凝

　　腊月乙卯日已卯时雷从西北方起

　　连朝气候若春温晓日曈昽忽惨昏一道金光飞闪电雷声虩虩震天门

　　正月十七日

　　上元次夕月华明雪霰缤纷欲二更晓起作花飞向日苦寒砭骨势峥嵘

　　正月廿二日夜三更雷始鸣

　　风狂雨急夜三更隐隐春雷已作声节候数来先十日多应羣蛰未全惊

　　南浦

　　会波邨在松江城北三十里其西九山离立若幽人冠带拱揖状一水兼九山南过邨外以入于海而沟塍畎浍隐翳竹树间春时桃花盛开鸡犬之声相闻殊有武陵风槩隐者停云子居焉一舟曰水光山色时放乎中流或投竿或弹琴或呼酒独酌或哦咏陶谢韦柳诗殆将与功名相忘尝坐余舟中作茗供襟抱清旷不觉度成此曲主人即谱入中吕调命洞箫吹之与童子棹歌相荅极鸥波缥缈之思云
　　如此好溪山羡云屏九迭波影涵素暖翠隔红尘空明里着我扁舟容与髙歌鼔枻鸥边长是寻盟去头白江南看不了何况几番风雨　畵图依约天开荡清晖别有越中真趣孤啸柘篷窗幽情逺都在酒瓢茶具水葓茫摇晚月明一笛潮生浦欲问渔郎无恙否回首武陵何许

　　一萼红

　　赋红梅次郭南湖韵
　　水云乡又南枝逗暖绰约汉宫妆春艶秾分朱铅浅试翠袖独倚修篁想应道东风料峭剪霞彩零乱补绡裳勾漏寻真丹丘授诀傲睨氷霜毕竟孤标还在纵夭　桃繁杏难侣寒香玛瑙坡头珊瑚树底江南别是风光且莫倚髙楼玉管怕轻盈飞处误刘郎依旧小窗疎影淡月昏黄

　　露华

　　赋碧桃用南湖韵
　　武陵夜寂记露影璇空一笑曾识素脸晕铅巧把黛螺轻羃莫是歌渡烟江浣却旧家颜色还又讶深宫绀袖唾花犹湿　问他阿母消息甚落莫梨云青鸟难觅不比锦红轻薄容易狼藉嫩緑护出溪头谁顾采香仙客春晚也频温玉笙是得

　　念奴娇

　　九日有感次友人韵
　　黄花白发又匆匆佳节感今怀昔雨覆云翻无限态故国寒烟榛棘杜老漂零沈郎瘦损此意天应识划然长啸不知身是孤客　呼酒漫祓清愁玉奴频劝两脸添春色眼底平生空四海倦拂红尘风帻戏马台荒登龙人老往事休追惜山林无恙也须容我髙屐

　　木兰花慢

　　次胡笔峰迁居韵
　　占中山一隩云晻霭水萦纡便小理蔬畦深鉏菊圃细甃花衢平生几畨卜隐到而今方称列仙臞问字溪翁载酒执经弟子将车　猗欤心迹混樵渔安用絶交书向石上围棋松阴捣药乐意偏殊当年辋川图畵有林泉如此更何如旋买良田种秫只知吾爱吾庐

　　月下笛

　　赋落梅
　　东阁诗悭西湖梦浅好音难托香消玉削早孤标顿非昨阿谁底事频横笛不道是江南摇落向空阶闲砌天寒日莫病鹤轻啄　情薄东风恶试快觅飞璚共翔寥廓氷魂漠漠谩怜金谷离索有时巧缀双蛾緑天做就宫妆绰约待一点脆圆成须信和羮问却

　　南邨诗集巻四