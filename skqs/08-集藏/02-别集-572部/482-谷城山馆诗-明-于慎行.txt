　钦定四库全书

　　集部六

　　谷城山馆诗集

　　别集类五

　　明

　　提要

　　臣等谨案谷城山馆诗集二十巻明于慎行撰慎行有读史漫録已着録慎行于李攀龙为乡人而不沿厯城之学其论古乐府曰唐人不为古乐府是知古乐府也不效其体而时假其名以达所欲言近世一二名家至乃逐句形模以追遗响则唐人所吐弃矣其论五言古诗曰魏晋之于五言岂非神化学之则迂矣何者意象空洞朴而不敢琱轨涂整严制而不敢騪少则难变多则易穷若原本性灵极命物态洪纎明灭毕究精藴唐讵无五言古诗哉其生平宗旨可以槩见然其诗典雅和平自饶清韵又不似竟陵公安之学务反前规横开旁径逞聪明而偭古法其矫枉而不过直抑尤难也

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●榖城山馆集目録

　　巻一
　　古乐府
　　巻二
　　五言古诗
　　巻三
　　五言古诗
　　巻四
　　七言古诗
　　巻五
　　七言古诗
　　巻六
　　五言律诗
　　巻七
　　五言律诗
　　巻八
　　五言律诗
　　巻九
　　五言律诗
　　巻十
　　五言律诗
　　巻十一
　　七言律诗
　　巻十二
　　七言律诗
　　巻十三
　　七言律诗
　　巻十四
　　七言律诗
　　巻十五
　　七言律诗
　　巻十六
　　七言律诗
　　巻十七
　　五言长律
　　巻十八
　　七言絶句
　　巻十九
　　七言长律
　　六言絶句
　　五言絶句
　　巻二十
　　赋

　　●钦定四库全书

　　谷城山馆集巻一

　　（明）于慎行 撰

　　○古乐府【本调】

　　叙曰唐人不为古乐府是知古乐府也辞声相杂既无从辨音节未会又难于歌故不为尔然不効其体而时假其名以达所欲出斯慕古而托焉者乎近世一二名家至乃逐句形模以追遗响则唐人所吐弃矣余尝为郊庙铙歌可数十首已而视之颇涉儿戏亦复不自了然遂焚弃之取其音节稍近者仿其一二谓之本调至近体歌行如唐人所假者各从其类附焉而不曰乐府则诗之而已矣夫唐人能为而不为今之君子能为而遂为之予奈何不能为而为也管城游衍聊以自娯岂称述作哉

　　游仙诗

　　姑射一何高高高凌绛阙上有两仙人肌肤如玉雪不笑亦不言藐与世人絶【一解】上谒逢真人授我大药诀服药一玉箱辽然五情热轻举步九霄烟云忽若灭【二解】大鸟止城门安知是令威徐市入东海胡不采药归三山空波涛孰别是与非【三解】大化自有运寿命各有期追念古贤圣徃徃为土灰汗漫不足道六籍我所归【四解】

　　长歌行

　　宴坐北堂上秋宇何清凉客心殊不乐起视夜未央新月鉴空轩列宿烂成行熠耀飞中庭莎鸡号东厢仰见孤鸣鴈噭噭天南翔屣履歩阶除啸咤以慨慷少壮弄文史思登君子堂青阳忽不待玄发亦已苍百川正东流大海何泱泱寒暑相迁次日月互匿藏年命非金石荣耀安得长自非不朽图何以播余芳抱兹千岁忧俯仰中情伤

　　短歌行

　　对酒当歌朱颜未酡日月其除不乐奈何【一解】周道茫茫辟如羊肠葆身藏名唯有醉乡【二解】阴木贞心烈士苦颜微子之故胡为永叹【三解】海水知寒山石知雨忧来攻中谁当告语【四解】河之悠悠欲济无梁率彼旷野霜露沾裳【五解】斮桂为橑葺兰为宇美人不来吾谁与处【六解】

　　鰕■〈鱼且〉篇

　　酰鸡慕鼎俎不知天地寛蜉蝣望朝夕安能念岁寒小人固多逸志士良不闲逺涉四海岸高举五岳巅俯视红颜子磬折一何艰春华诚可悦秋实无乃阑啸咤拥长剑气薄曽云端品庶徒营营安知达者观

　　饮马长城窟行

　　青青陵上栢翘翘思逺客逺客在何方长城道路长路长时复乆门外春杨柳杨柳正依依君行胡不归食薤自知辛食蘗自知苦苦辛在人心当复谁为语有鸟云中来嗷嗷过我庭愿附一札书达我沈忧情鸟辞天路逺哀鸣去不返去去莫复陈亲疎自有因

　　善哉行

　　秋风萧萧白露为霜今日相欢胡不尽觞【一解】游彼三山绛阙煌煌道逢安朝授我要方【二解】采苓采苓于彼高冈日暮天寒风吹我裳【三解】羣鸟夜鸣虎豹纵横踌蹰四顾郁何芒芒【四解】白鹄晨号在彼中阿啸匹不得伤如之何【五解】东方渐高明星没河毋复相思沉吟啸歌【六解】

　　相逢行

　　相彼双阙间车马夜行游相逢问君家君家南陌头黄金为门枢碧玉疏高楼中庭垂珠树灵鸟翔庭陬长子侍中郎中子大长秋小子胜揖拜赐爵闗内侯五日一洗沐宾客满道周通名不敢进雨汗交横流置酒高堂上歌舞无时休越姬调鸣瑟赵女弹箜篌一酌山岳寿再酌江海酬行乐未及终年岁忽已遒日匿西崦嵫月出咸池隅日月有亏盈荣华能乆留所以古贤圣视若烟云浮

　　燕歌行七解

　　西风烈烈霜满庭天寒波深列宿明孤堂四壁络纬鸣念君逺客忧思盈日月相逐逝不停百川东下如建瓴谁能怀忧心不惊抚时感事中怦怦就枕假寐不能成揽衣起步露沾缨月出皎皎照前楹羣鸟栖树寒无声孤鸿何为中夜征踯躅四顾伤人情尔胡不归独屏营

　　燕歌行六解

　　来日苦短去日长四时代谢心茫茫为客置酒临中堂吴歈齐讴出东厢引宫刻征为乐方悲音冽冽激中肠劳心惆忉不可忘西风吹衣天雨霜列宿灿烂罗成行双星明明在河梁咫尺不语空相望何为含忧令心伤

　　陌上桑

　　日出东南隅照我邯郸宫邯郸有好女颜色靡春风采蘩出城南采桑出城东黄金为长钩桂枝为大笼上襦绣鸳鸯下帬绣芙蓉肌肤宛如玉善态不可穷飞鸟见女来厉翮凌高空游鱼见女来潜游深渊中车人去其盖舟人去其篷少年满路傍叹息忘所从

　　西门行

　　出西门歌且行今我不极乐当欲何营【一解】江河水东下如建瓴安能邑邑廹蹙坐使华岁零【二解】策骏马驾高轩召呼平生游驰逐双阙间【三解】熏以香自烧膏以明自煎鼎鼎百年内胡为长不欢【四解】谁见仙人安期生骖驾白鹿游三山谁见仙人安期生骖驾白鹿游三山【五解】四时相逓代日月如转丸乗时修令名毋为世所叹【六解】

　　艳歌何尝行

　　何为侘傺长吁但当饮旨酒吹笙竽【一解】二十为侍中郎三十执金吾【二解】四十虽不大贵车马骎骎徃来公卿长者居【三解】但当在五陵陌上快独呼鸡走狗被服襜褕【四解】男儿堕地横絶四海皇皇日夜心一何愚【五解】畴昔相追随斗酒从游盘一日不相及中道与君成间闗束发奉明主忠诚夙所殚上有公家三尺下为众庶所观彼美人子何为营营日夜诚足叹【畴昔以下为趋】

　　门有车马客行

　　门有车马客驾言出汉闗顾念平生游枉迹问考盘倒屣出门迎摄袂不及飡坐客置斗酒握手论辛酸借问朝市中荣枯多变迁金张自赫奕丁傅相扳援新贵日更进旧老日以残浅水有迅波浮云无定端天时相代谢世事诚艰难送客闭我门偃仰窃自欢

　　白头吟

　　朝为山上云暮为川上雨变化在君心然疑不得语【一解】今日为牛女明日为参商参商不相待安知秋夜长【二解】素心一何愚自谓与众殊所贱菅与蒯所贵玉与珠【三解】白石何累累流水何潺潺水流石不转人情中道还【四解】

　　满歌行

　　适意能几何日月不居逝如江河裵回路岐自使蹉跎遥望旧乡郁何嵯峨心之烦忧其端孔多【一解】炯炯多所念鼎鼎欲何为举世如驰拙者守道智者趋时上观下获以博铢锱岂不洵美匪伊所思【二解】秋风既寒昔蹈东海一何盘桓流水出门白云在山风尘挠予去不遑安夙夜在公凋此华颜【三解】天道难知人胡可谋遗荣避世师彼庄周凿坏踰垣亦复何求楚楚贵人不知春秋【四解】斗酒相呼以游以遨岂伊异人夙昔同袍莫小泰山莫大秋毫直木先伐熏香自烧尔不自夷岁月其慆葆真缮性含光自韬存神观化睎彼松乔斗酒【以下为趋】

　　箜篌引

　　今日斗酒会为欢诚未央高堂罗尊俎四座何清凉庖人出珍膳嘉旨充圆方呉歈中酒发赵瑟激清商丝竹洞心耳悲至不尽觞为客起行游游彼大道旁车马若流水佩剑寒秋霜被服心所喜聊且为乐康朱门多媚少磬折有容光春华耀朝日夕暮从风扬四时舍我逝日月逓相藏人生天壤内譬鸟集枯桑何不适情志恣君技所长含情欲何待但为达者伤

　　独漉篇

　　独漉独漉山深水曲水曲回桡山深折轴黄鹄高飞横絶四极欲徃从之恨无羽翼转蓬离根随风飞翻游子不归慆此华年骐骥不驾谁别逸足璞石不分谁知良玉利剑在掌可以割犀全身忘国安用臣为龙欲上天势须浮云岂无蹇修不可以羣

　　淮南王

　　淮南王慕灵仙服食丹药求大年重楼十二罗五城玉童吹箫作鳯鸣左石室右丹台枕中鸿寳不可开咸阳帝子非仙才八公一去神鼎空化为双白鹤飞云中飞云中游天际鸡犬无声空城闭茂陵神宫树成列淮南丹灶狐兎穴

　　驱车上东门行

　　驱车上东门回望咸阳路郁郁五陵间累累多墟墓长夜号鼪鼬秋风走狐兎牧竖游且歌行人四面顾借问此何谁昔时董与傅车马如流水第宅通云雾富贵一旦空忽如草间露阅水日成川阅世人非故贤愚共一丘千载为旦暮嗤彼道傍子营营胡不寤

　　公无渡河

　　公无渡河河水汤汤连山嵯峨电雨晦冥龙伯来过吞舟锯齿其族孔多公无鳬跃之技出没涛波又无寳璧与马歆神之和徃则沉溺当奈公何善游固有数请公无渡河

　　君子有所思行

　　登彼西山道还顾重城阙皇居丽以佳侯王多阀阅国典盛衣冠军容陈斧钺鸡鸣内殿朝日宴宾徒谒楚舞奏方阑齐讴声未歌允兹七贵里执手忱可热四郊既多垒九土灾孔烈肉食何委蛇忧时在岩穴旨哉周任规陈力乃就列

　　董逃行

　　西风木落天秋江寒露下霜流三星素月当楼芳筵嘉客娱游促觞接■〈桼阝〉淹留肴核充溢壶觞吴趋越艳登堂皎如星文电光丹唇素齿流芳歌声上薄楣梁瑶笙象管中微七盘竒舞何迟腕弱不任铢衣僊僊举手欲飞四座太息忘疲三清旨酒既醺都梁沉水氤氲腾觚献寿欣欣宾心既醉如焚意气激薄青云日月不居岁阑世道崄巇万端春华坐失渥丹何不被服罗纨逍遥永夕为欢

　　仙人篇

　　我闻列仙人高举云中行游目陿四海矫首跂太清翔鸾翊芝盖白鹿骖华軨朝发玄都府夕憇蓬莱城高风吹玉■〈车犬〉儵忽遂上征九闗敞朱户双阙郁峥嵘云汉流前除白榆夹道生羡门与赤松含笑窥轩楹饮我玄霜液飡我琪树英回观八纮内万有如蠛蠓跳丸一何迅过驹逝不停大年等天地末路安足营

　　结客少年场行

　　少年慕豪侠意气凌高空生长五都市结交六郡雄千金买紫燕万户买吴鸿探丸渭城北挟弹霸陵东杯酒笑相许忼慨气填胷耻为小夫态长慕国士风连营过细栁逐冦出回中左撃呼韩遁右战谷蠡穷尘起塞云黑日落秋原红韬戈报明主长揖不论功

　　白纻舞歌晋体

　　兰膏明烛秋夜长齐讴秦吹响洞房二八徐舞为仙倡纨袖拂面飞朝霜游龙宛转双鴈行如却复进低且昻朱唇妙响含宫商凝娇流态不可详弦悲管急欲断肠人生百年如电光春华未落秋风凉盘中美酒琥珀香鳯腊麟脯充圆方君今胡为不尽觞生逢圣世乐且康

　　白纻辞鲍照体

　　雕轩洞户组帐悬垂珰结佩舞少年凝眸欲笑却复前鸣弦激管流芳烟惊鸿乍散白鹄旋如矜若怨姿变迁低鬟拂袖私嫣然
　　月横星高四壁寒秦筝激响赵瑟弹满堂霜雪飞罗纨含宫咀征曲未阑杳然流目意楚酸春华委谢秋露漙君今不采谁为欢
　　张曲筵陈芳醑月下妖童白纻舞弦悲管促双袖举桃花水邉三月雨吴宫乌啼明星微西风拂幌木叶飞堂上烛灭君宁归

　　枯鱼过河泣

　　福集岂无端祸臻亮有由枯鱼过河泣悔从鲸鳄游扬鬐出溟海振翼徙炎洲翻涛作风雨喷浪成山丘旁顾无陵鲤鳣鲔安足俦一朝宕海澨潮落委遐陬红肌试碪斧白骨聚蚍蜉横海既成观盈尺亦满舟回首羡鲂鱮游戏清波流慎旃逺游子濡足何所求

　　门有万里客

　　翩翩紫骝马宛宛黄金珰客从何方来悲吟坐我堂【一解】客从江上来言向长安路海水白波长茫茫不可渡【二解】我有緑绮琴为君鼓三行谁为胶与漆谁为参与商【三解】索索复索索送子长安陌借问云间人何如山中客【四解】山中无所赠手把青兰枝一握何足道但感同心辞【五解】别君日以深送君日以逺安危在盛名努力加餐饭【六解】

　　江上曲

　　天津桥下杨花白春风吹落东城陌城乌啼罢燕燕飞飘霜流雪何霏微画堂窈窕连香阁金屋春寒珠网薄芙蓉羽帐粉色香万年枝上初日长可怜风吹过江去相思望断江南树

　　阳春曲

　　绮疏旭日春风寒风吹落花飘井栏飞来飞去玉柱端美人掩镜鸣双环雕琴纎指当窓弹含宫咀商曲欲殚辽然流想心不欢天山积雪乆未干尺书欲寄陇道难安能随风到玉闗闺阴早霜岁欲阑红颜寂寞空长叹

　　子夜歌十二首

　　侬年三五时双鬟垂两肩日在欢左右不解取欢怜
　　秋月照四壁络纬当窓织徒闻机杼声终夜不成匹
　　不能识郎心何用识郎面黄蘗在深林苦心谁得见
　　始欲识欢时愿作同心结丝线不相逢里许暗自别
　　欢游横塘岸侬望长安道昔为同心花今成断肠草
　　年少不为乐夷犹欲谁与不见东门花落地如红雨
　　明旦沟水头折栁牵郎衣郎心如流水东去何时归
　　谁令氷不寒谁令火不热雨霜涂前除侬思底得絶
　　枕上看月来梦中与欢诀月自不相离欢心不如月
　　相逢不须臾相看长脉脉木末采芙蓉莲子何由得
　　侬如水中石波至亦累累欢如陌上尘左右从风吹
　　玉腕弄柔弦清商吐未转何意凉风吹使我肝肠断

　　子夜春歌

　　朱景带碧楼新风吹罗幌谁能怀春情不发柔弦响
　　春花浑欲笑春鸟自成歌惆怅春皋上含愁可奈何
　　金屋燕初飞长堤草已緑春蚕不作茧思子何由续
　　正及春花时采芳步华薄春风复无情又欲吹花落

　　子夜夏歌

　　开轩待逺风风来不吹面何如觅剪刀裁作合欢扇
　　何处复无暑月出湖水邉泛舟芙蓉里分明自取莲
　　含桃初作花畏恐旁人见今日食含桃空条谁复盼
　　别时杨花落别后藕花芳惜徃觉日短望来觉日长

　　子夜秋歌

　　严霜下空阶促织声何烈夜中无人语怀情望秋月
　　凉风夜中来白露凝如玉不敢拭清砧捣衣乱心曲
　　露井冻银床秋风生桐树任吹桐花飞莫吹梧子去
　　别欢三春月思欢九秋霜霜华上玄鬓侬心底不伤

　　子夜冬歌

　　朔风吹北林玄氷结逺岸君心非松栢岁寒那不变
　　万里覆寒云千林飞素雪此时为欢愁心如三伏热
　　华茵倚重炉璇房卷罗幕惊见雪花飞谓是杨花落
　　忆欢不能寐中夜涕纵横河流不应冻是侬泪结成

　　上声

　　木叶自欲黄不待西风作闻郎歌上声曲终泪已落
　　上声一何悲柱促弦欲絶三叹未终极已看鬓如雪

　　前溪

　　郎从前溪去不向前溪返水流无浅深人心有近逺
　　前溪何潺潺花流逐水去侬欲使花还不能使水住

　　七日夜女歌

　　长空起薄寒明河流素月谁云一夕欢可当经年别
　　经年一水间相望不相及莫巻七襄衣是侬愁思织

　　碧玉歌

　　碧玉好颜色故是小家女笑倚金绣屏不解挑郎语
　　碧玉十五余丝髪不及肩理妆背面立宛转得郎怜

　　续曲歌

　　别时不知愁别后空相忆日晩潮水来渡头问消息
　　侬作博山炉双烟吐不住郎如飘风吹但将香引去
　　本作双鸳鸯忽为别鹄怨不是侬泪流江水有时断
　　脉脉闺阁中常似千里别两心自分明有如水上月

　　东飞伯劳歌

　　鸳鸯比翼翡翠吟巫山湘水高且深可怜新妆映白日芳脂艳粉当轩出银床试展金缕衣绮疏月缀琉璃扉凝娇聚态语复咽巻衣谢君心欲絶春风袅袅花气寒长留可怜谁为欢

　　乌栖曲四首

　　桃花如泥栁如雪飘泊乗风无断絶青枫江上波色寒郎今不渡春梦阑
　　白门栖乌夜未晓参横月没霜皎皎金徒受水能几何合欢日少别日多
　　芙蓉羽帐翡翠钩月华当户河汉流微吟细酌欢未厌城上乌啼明星烂
　　银床小簟云母屏博山吐焰双烟青相看脉脉两无语曼声一曲泪如雨

　　江南曲

　　金堤栁枝拂水黄桃花如焚众草香江南稚女歌春阳歌春阳气若兰采江蓠遗所欢
　　春江漠漠朝气深丹霞紫露流满林踟蹰解佩伤春心伤春心骋逺目望平皋草空緑

　　四时折杨栁歌

　　春风入上兰鸟啼緑烟中日耀桃李颜折杨栁春去复来归人去当归否
　　芙蓉散朱华吐艶为谁芳不采当柰何折杨栁不畏秋浦空愿得在欢手
　　问君何时归明月凝前除微霜下沾衣折杨栁捣衣寄逺人夜凉不觉乆
　　北风正烈烈雨雪逐风飞山深步道絶折杨栁但保岁寒心不道欢相负

　　榖城山馆集巻一

　　●钦定四库全书

　　谷城山馆集巻二

　　（明）于慎行 撰

　　○五言古诗

　　叙曰余为五言古风好学魏晋非其质也夫魏晋之于五言岂非神化学之则迂矣何者意象空洞朴而不敢琱轨涂整严制而不敢骋少则难变多则易穷古所谓鹦鹉语不过数声尔原本性灵极命物态洪纎明灭毕究精韫唐果无五言古哉余既知其解矣而不能舍魏晋者取其可以藏拙且适所便非能遂似之也海内赏真之士有以吾言为是者诗虽不视可矣

　　感怀二十首

　　皎皎天中月照我虚堂壁抚枕心不夷起视今何夕摄提指孟陬年岁忽复易跳丸日夜驰迫迫将焉适烈士懐贞心夸毘营寸尺因时览羣动感叹无终极
　　皑皑原上霜萋萋道傍草金石有销铄人生安可保大化为炉锤万物何缴绕达士耻近图所思在逺道荣瘁非有期修名苦不早焉能自结束坐向风尘老
　　日出上东门桃李何灼灼回风中夜起嘉树纷其落昔时五侯子寳马黄金络北里吹笙竽南邻钟磬作斗鸡出长杨挟弹过平乐光采照云日意气何轩霍高台一旦平里巷飘飞藿不见东陵瓜近在青门郭
　　迢迢泰山隅渺渺无行迹猿鸟夹路啼松桂百余尺中有啸歌士鸣琴卧泉石夕采山上薇朝吸松间液放情凌绛霄流目瞩四极宴息藐无言中情多所适我欲徃从之惜哉无羽翼
　　薛公昔好士珠履罗高堂酒酣指白日各欲吐肝肠相印甫脱肘门前迹已荒魏其盛宾客田侯安敢望一绾大将组车马盈路傍疎者为胶漆亲者为参商朝暮市门改贵贱交情伤灌夫与冯子意气何飞扬悠悠数千载此道乆沦亡
　　朔风凄以厉憭栗吹人衣玄云起大陆雨雪何霏霏孤鸿号中夜百卉具已腓长恐坚氷至凛凛伤骨肌鸡鸣感时物游子驾言归
　　白日回青阳春草萋已緑游子忽不乐沉吟聊踯躅踯躅将何为念彼东山麓涧壑生白云冈峦荫修木飞泉落絶壁璆然写哀玉山水有至音安用征丝竹长揖陌上人去来从所欲
　　东出长安门倚马息道周上有百年木下有万古流华轩驰广陌冠盖如云浮去者日以逺来者日以遒朱颜入朝市皓首将安求应侯朝上书蔡泽暮西游荣枯在俯仰譬海浮水沤所以赤松徒屣脱万户侯
　　陟彼高台上天风吹我裳顾见双黄鹄浩浩摩空翔振翮翳若木矫翅凌扶桑羽翼岂不修其如天路长横絶薄四海中道以彷徨如何燕雀羣追逐令人伤
　　吾慕汉阴叟灌园聊避世搰搰自行汲不肯生机事掉首谢圣儒比之为技系混沌虽假修厥言良有味世人徒营营心劳自憔悴
　　三年雕一叶为日已蹉跎木鸢徒跕跕不能出网罗天巧固已凿于世亦何加大圆惟混混万木生条柯工者力常少拙者力常多操斤代大匠伤手将如何
　　登彼蓟门道东望渔阳城渔阳秋草落万里阴云生鸣笳弥旷野虏骑何纵横羽书东西驰刁斗日夜鸣一战左贤遁再战谷蠡惊白骨蔽榛莽落日空原平成功苟如此安得有吞声
　　十五弄柔翰操业游艺林纵志有遐览颇见千古心委质事明主岁月忽已深怀思敢不报所愧在浮沉悲歌览青镜长恐华发侵大块陶万籁纎巨固殊音微尚在虚恬经世非所任俛仰感白日啸咤谁能禁
　　家本东海裔樵牧东山下先子秉儒术歌音追大雅一吏稍浮沉举世无知者眇予秉薄祜宛洛随车马丘陇日以遥松栢在原野风木无停音雨露凄其洒一为皋鱼叹零涕缘缨泻
　　昔我珠树林荧荧照琼岛子仲工文词竒气何夭矫如何时不遇岁宴空山道卞玉苟不开谁知为世寳伤彼蕙与兰含芳扬緑藻严霜被空谷将欲同秋草用大世所难咄唶令人老
　　习习泽中鸟斑斑五采质天寒游石梁十步不得食一朝栖灵囿羽翰生颜色餐君玉山禾饮君丹霞液道旁有寒士感之长太息拂拭岂不怀人养非所适愿因晨风发振我凌空翼
　　大鹏运溟海举翮触四隅鹪鹩巢一枝栖息常有余适志无小大窥化有盈虚昔日五侯里狐兎嘷其墟君平卜百钱常有终岁储老氏戒止足千古铭盘盂
　　栎社有大树轮囷以樛棼下枝蔽牛马上干干青云匠伯睨不顾终古絶斧斤翡翠巢南海何尝慕世氛金丸落珍木惟以羽毛文膏火为谁销兰香徒自焚多材实身累沉溟与道羣
　　六籍既已逺扬马不可作铅刀为湛卢腊鼠称周璞伟哉二三子将操郢匠凿胡为崇亢厉亦复呈丹雘裂吻御寒葅飘帷奏清角信美非大观矩裁焉所托雅道和且平治音安以乐不悲而嘘唏皇风无乃薄
　　黄帝游赤水象罔得玄珠遇道皆如此安用图与书奈何江左流所味在清虚六籍皆糟粕三坟为土苴得鱼可忘筌无筌焉取鱼譬人适莽浪伥伥将奚如悲哉道丧世一叹徒愁予

　　古意十二首

　　新知且莫欢生离且莫悲忧来无定端愁思当语谁夙昔同衾裯中心怅有违何况万余里欲以见容辉君行忽已乆岁月不相守浮云蔽中天凉风吹户牖忧来不可宣浩叹成疢首黾勉加餐食素心良不负
　　春夜一何永置酒临高堂宾从列四座广乐奏东厢清歌激流羽琴瑟悲且良高张发促柱哀音不可详沈吟欲何待酌醴不盈觞人生天地间辟彼隙驹光世路岂不怀坎■〈土禀〉多所伤乘时慎自保为欢殊未央
　　名都开大道上有三重楼桂树罗棂牖飞泉鸣道周盈盈楼上女新妆丽且修当户弹鸣琴皓齿发清讴一弹幽兰生再弹白雪流游子在万里邈焉无匹俦忽忽岁云晏不知春与秋音稀和者寡顾念徒怀忧游目送飞鸿泪下不可收
　　漫漫秋夜长四壁凉风烈空庭流熠耀高树号鶗鴂仰视玉绳垂众星烂成列志士多悲心忧来不可絶俯仰念昔游流睇双龙阙同时有旧好高举翔寥泬昔为雷与陈今为秦与越永懐平生心风尘非所阅麾手谢故人长当从此决
　　迢迢百尺楼下俯长安道上有狭邪人玉颜一何姣当户理琴歌沉汉悲清晓本以倚门姿委心结宴好良人逝不归忧伤难独老顾匪姬与姜悠悠亦何保
　　湛湛江湘址萧萧芳树林褰华思有赠馨香盈我襟美人渺千里欲致无依因江寒风已厉旷望愁人心且复置怀袖聊以襞锦衾
　　瞻彼泰山岑厥有孤生竹冉冉捎云霓亭亭上岩谷凄凄岁欲寒盈盈华色緑凉风振层阿音响如哀玉高节抱贞心可折不可曲顾见女萝枝绸缪附乔木天霜降严威零落成朴■〈木敕〉所以君子心邈然自结束
　　我行秋江曲覩彼蕙与兰紫茎发緑叶秀色若可餐芳馨随风转郁烈不能干采采不盈掬思以遗所欢所欢在天杪道路阻且难弃置委空谷将随百卉残佩帏岂不充无乃蒯与菅兰芳非有待所佩诚足叹
　　驱车东城道言陟崇山阿茫茫顾四野万木更条柯薄云出岩岫緑水生微波四时更代谢寒暑逓相过日月化颜容华发亦已多修名苦不早秉烛嗟蹉跎览镜念平生浩叹将如何
　　暮秋多悲风玄霜凝大泽驾言出行游游彼重城北道旁何代丘郁郁松与栢上有千里涂下有万古宅不知王与侯狐兎多遗迹人生匪金石地上长如客新故逓相寻神巧不能测伤彼道旁子矫性何迫隘宠利既内营荣名多外饰交战汩衷和鬒发日夜白胡不放情志逍遥以永夕
　　猗顿慕营殖日夜谋钱刀大贵多所伤空令意气豪鼎鼎百年内辟海流风涛忧煎伐天性此生无已劳所以古达士四海捐鸿毛安能为物役长使心忉忉仙人羡门子邈矣非吾曹
　　凉风戒秋节岁事聿已暮蟋蟀吟前除玄雁号空度委心懐所思邈望闗山路卒岁念无衣为织机中素沉忧结梦魂嬿婉如相遇离合在须臾抚枕不知处良晤不可追佳期多所误引领望明月悲啼知天曙

　　馆课初入翰林自述

　　初日照高树内苑归新凉苑中有芳桂清芬闻我堂连云步七阁緑简何焜煌虫书错绮绣缃帙纷琳琅对此倚长叹置巻发慨慷念本榆枋翼早弄琼琚章迥心托千古大雅规翱翔熙哉觏皇圣文化浃埏荒眷言辟九畹树此椒兰芳菉葹恧嘉植偃蹇充其傍离离岂不玩所需纫帏囊素修苟不植何以答虞黄大猷渺玄漠抽绪开微茫先民有高矩祗奉思皇皇愿将袜线微裁君云锦裳愿以径寸辉垂君珩与璜良时不可失荣名不可忘勉哉惜居诸皇图巩未央

　　馆课代此日不再得

　　秋夜一何永北斗横西楼客子不能寐揽衣起行游俯视清水波到海无停流仰观明月光四五忽如钩惊风飘白驹岁事聿已遒夸夫逐荣宠日夜将焉求志士营世业常怀千岁忧鹪鹩抢榆枋鸿鹄摩天游托心各有谓谁能识所由大禹古贤圣寸阴矢逺谋千载谅吾师努力追芳犹不然日月迈老大将安尤慎旃怀令图勿为达士羞

　　馆课代迢迢牵牛星

　　漫漫银汉流耿耿横天路盈盈河畔女灿灿临长渡轧轧弄金梭飒飒鸣如诉展转不成章踯躅倚谁顾睆彼牵牛星负轭何迟暮旧欢谅已陈新约期难遇脉脉恨河梁悠悠不得度揽佩坐徘徊涕泗纷交鹜

　　馆课雪夜讲庄义

　　寒风吹朔雪霏霏日云暮广庭列瑶阶空林挺琼树有伟高堂上宗工陈榘度抠衣侍绛帷悬河启谆谕大道既具陈玄史亦纷骛载阐南华篇探彼环中趣卓哉漆园吏齐论归逍遥葆光守天府泰宇悬高标乘元御六气九万恣扶摇解牛怅四顾梦蝶纷飘飖大知一万物众籁空调刁太息至人逺梦觉何寥寥蟪蛄与彭祖物化竞一朝指马得真诠心斗聿云消归去夜未艾三尺方瀌瀌嘘■〈口答〉不得寐隠几坐萧条

　　阁试抵璧捐珠

　　赵氏有良璧连城不可索抱之会渑池鼔瑟声何迫魏侯得明珠径寸余光泽照彼辚辚车不阻函闗轭哲王固有贵所贵非瑰竒请观垂裳后帝则昭良规四表谅已格列辟咸师师犹惇玩物儆惕若兴遐思晔晔结緑珍丸石投空谷辉辉明月光湮潭委鱼目岂不怀至寳怀寳倾天禄宫中径寸珠可易千人粟宫中盈尺璧可筑千家屋珠饥不可食毋自枵民腹玉寒不可衣无袴歌声蹙所以唐虞理光华烛海隩澹然寳无为茅茨坐穆穆

　　馆课观兰亭修禊图

　　嘉辰属元已迟晷流芳年邈思东堂会遐想华林篇忽披曲水图幅素渺绵连茂林蔚翠岭华薄被芳田紫燕翔且嬉丹英婉欲然斐云荫修竹飞观开琼筵澄澄緑水波萦曲流其前游娱有嘉客冠服何翩翩朱轩解兰皋罗坐临回川金巵乘波进素俎激流还或沉翠纶没比目惊重渊或揽緑藻柯击棹浮青莲缓带既覆爵或藉百卉眠亦或扼素腕握管挥云笺中怀多忼慨意态何蹁跹将无瑶池侣夕饮昆仑天亦云山阴会祓禊征羣贤风流逈千古遗想托云烟至今兰亭下曲水流潺潺

　　代作白头吟【此唐体也不列乐府】

　　蔚彼高树林上有双鸣禽请君罢欢宴聴妾白头吟儿时同里居追逐亭台下妾弄青丝绳郎骑碧竹马十六始嫁君花靥垂两鬟宛转郎左右何时不可怜妾意尚疑新郎心忽已旧不是故情疎自是新恩厚玉台对明镜红颜未应老炎天弃团扇凉风何太早君如云中雁妾如枝上花雁飞自有处花落向谁家戚戚复戚戚世事不可必但恨识君初两心望如一含情欲谁语揽涕背人流君心如明月不照妾心愁道逢故家人寄书予父母嫁女事贵人不如田家妇田家虽苦辛白头长相守

　　晋阳男子行【隆庆己已太原丈夫化为女子歌以识之】

　　太原有男子壮烈世所无身长九尺余白晳好眉须自负良家子募作材官徒腰中辘轳剑横击当路衢并州恶少年见之伏且趋一朝览青镜侘傺空堂隅三日不出户忽然见彼姝绰绰夫容颜盈盈玉雪肤蛾眉娟且长高髻堕马梳脱我金锁甲系我绣罗襦挂我白貂帽珥我明月珠委心怀嬿婉不惜健儿躯昔为云中鹄今为水上凫昔者一何厉常闗十石弧今者何柔曼巧笑倾城都仰视浮云驰变化不须臾茫茫窥元运玄黄无乃渝世人但云好不必称丈夫

　　寄赵少虚先生四首

　　空谷有佳人素质明秋霜凌风拾翠羽皎皎双明珰负薪日惨廪怨此江路长红颜委中野三叹以彷徨倾城难可再一顾何茫茫念此不得寐啸咤令心伤
　　岱宗海上来西蹴千峯倒虎岫何崔嵬倬彼空城道下有啸歌客翛然澹怀抱十年不下堂腐心着玄草藻翰纵横流百家如电扫如何尠良觌落落荒山老青葱松栢颜敷华不在早君其爱景光修名以为寳
　　亲交匪一日先子同衣禂渺质亦何知忘年接胜游别君殊未乆忽复成三秋岁月何其迅道路阻且周尺素逺方来慰我心烦忧一读再三叹躧履下重楼玄霜弥大野神物蟠深湫我心匪不念悢悢无轻舟
　　青鸟云中翔遗我尺锦翰巻中有新赋丽若金琅玕华藻耀朝日悲啸曽云端俯身视陈宋昻首接建安大雅乆寥廓文章忽欲殚夫子驼高驾啾啾鸣玉銮举世徒徊徨焉知若所观景行不可得寤寐坐长叹

　　夜发杨栁青望天津海口

　　夕泊大堤口雨气侵肌骨舟子不得停鸣桨中夜发闻道海门近惊栗不敢越渔灯隠遥浦箫鼔声未歇人语烟中村舟横沙上月岸接逺流平树入回波没不覩潮涨竒安知溟渤阔喔喔天鸡鸣东望苍烟裂霞生赤城峤日出扶桑窟胧胧五云里欲吐金银阙钟鼔罗宫廷百辟修朝谒整衣顾我仆神情坐超忽

　　送朱可大南还三首

　　驱车渔阳坂四野何苍苍我友驾言迈去去天一方踟蹰一斗酒相送渡河梁岂无弦歌曲可以佐杯觞仰视浮云驰苍白忽相望黄鹄一为别悲鸣声正长何况同心子当为参与商人生如浮梗良会安可常俛仰感平生岂不结中肠愿为双飞翼送子以翱翔
　　相思郁以纡我怀多苦辛苦辛将何道念此平生亲总角从君游奄忽二十春岁月一何迫白日如颷尘恩深不可报情至日以新两心托金石何乃慕雷陈风波一相失怨彼江路津日长苦道逺缱绻竟不申岂无里巷游邈若胡与秦乆要苟不替燕越如比邻何必岐路侧空为儿女仁
　　步出燕东门海月聿已晓班马萧萧鸣流猋来逺道江湖深且长南望令人老感彼荆卿徒烈风世所少怀恩不返顾长虹日中缟平原三千士风期一旦扫咄嗟世上儿论交何草草愿持岁寒心皓首长相保

　　东海有贞妇为冯太安人赋

　　东海有贞妇烈志青云齐本家辽水上逺嫁海门西夫君璠玙器射策黄金墀伯氏籍天府两叔印累累何意苍梧云飘飘不复返日落湘水深泪向南天逺程婴存赵祀磊磊万古声徒死亦何为雪涕出瑶京故家千里道郁悒令人老不作逐风萍宁为负霜草秋闺素机冷露夜青灯微生儿不识父泣尽负儿衣雪中千仞松岁事聿已寒其下无俗植所植桂与兰兰苕何青青桂华自成树上有一翠鸟飞向天门去陈书叫九闗一读一潺湲此事不可道酸辛感圣颜锦函天上来吹落五云表蜺衣何鲜泽鳯吹转绵邈儿跪长叹息愿母加餐食日月有亏盈荣名不可极

　　送太常贾卿册封亲藩

　　北斗挂城阙河汉东南流我友怅明发驾言逺行逰玉节耀横轭黄金饰马头悠悠涉河济去去登旧丘前驱二千石逢迎王与侯念子何当返寒暑聿云周河梁临徃路顾念今人忧有酒不满觞为我且复留匪无陌上交其如道不谋眷言在同志何以喻绸缪

　　书吴门韩封君友兰巻二首

　　南国有逸叟蜚遁吴山阿畏荣避轩冕韬景躭云萝谁结同心契揽此秋兰柯契合在空谷纫佩交如何月出鼔鸣琴一奏郢人歌彼美握香子南陔咏方多
　　兰苕何猗猗结根在秋坂皓露夕以零靡迤风自逺幽人秉冲尚睠言树九畹匪资服媚荣将以华岁晚生不当门户余香流茂苑郁彼背堂蘐相对方婉婉持此永年寿愿言加餐饭

　　春日过李宛平于美

　　春风歴皇邑宫草萋其緑良辰感客心行游北城曲有美怀绂人卧阁方避俗开尊华轩夕延我酌■〈酉灵〉醁散帙有余览莹情无近瞩纵横今古谈日宴未云足嘉会匪有期深衷一何笃睠兹一笑欢宿心谐所欲相彼双阙间涂轨多局促道旁磬折子胡为自结束兰香匪为人鹄白不日浴泠然物外赏愿言偕芳躅

　　书楚刘封君乡贤巻

　　昔有灌园者忘机不忘力邈彼鹿门人躬耕不可即此风一以渺韦素多雕饰皇皇俯仰谋日夜靡知息何哉楚江父身隠名独植入敦仁孝模出为里闬式不惜千金装而将一诺亟中堂树兰桂芳颷闻四域生不学宫游没从学宫食诸生奉巵豆长吏匡且敇贵贱等隙尘尸祝无终极同时圭绂儿名氏谁复识

　　送朱金庭李棠轩二太史奉使册封

　　圣朝睦藩服策命临侯王近臣发皇邑于役天一方行行日以迫相送上河梁清葭戾中野班马鸣路旁逺望长风起夕雨下沾裳乐饮未及釂仆御已严装征人怀逺路游子望故乡停舟问沧海驱马过泾阳君如双黄鹄各自东西翔我如晨明月望彼参与商托交固金石别促会当长愿言整夙驾览风陈国章

　　送于子冲上泽州太守二首

　　凉秋聿云暮烈风飘人衣念子逺行迈整驾出郊畿彷徨以中夜起视明星微出祖城南隅握手不能归孤鸿号中野木叶纵横飞聚散一如此素心亦已违惟有双鱼札慰我长渇饥
　　古者不可作交道乆茫茫念我二三子总角共翱翔欢衷如日月别思苦参商五马向路驰俛仰情内伤问子今何适驱车陟太行曲坂造云日溪谷深且长人情多崄巇世路固难量勉哉怀令徳叱驭有遗芳

　　送赵瀫阳殿读上广东宪副

　　凛凛岁事寒重云蔽城阙游子欲何之驱车适南越南越万余里江深安可涉鸢堕五溪云猿号修岭月耿耿烈士颜世路无工拙况握黄金章名在诸侯列我皇眷迩臣赐环不赐玦惟是同心人欢情中道缺踟蹰在广路悢悢不能诀砥如水中石皎如山上雪直道谅已难忧心未云掇吾将从此辞长歌栖林樾

　　题云间林谏议重寿巻

　　云间有逸叟徳声穆若兰缅昔谐良觏登堂揖鹖冠肌肤莹玉云两颊渥如丹大饮呼五白清夜不知阑一徃谢朝市戢景吴江湍涉海掇瑶草临流倚翠竿借问此何为言奉北堂欢北堂有寿母百岁以盘桓晨羞沆瀣滓夕进雕胡盘老人为儿啼七十戏堂端殊事闻逺近眇然使我叹鱼翼不可并纯祜世所难况复青云客为时麟与鸾两世有宠命服之吉且安飘飘千余岁娱乐未云殚

　　杂诗八首

　　蔚彼蒿下田中有双黄爵五步逢一饮十歩逢一啄仰见鸿鹄游六翮翔寥廓岂不愿从之道逺将安托天寒多野风四面张罦络苏合作弹丸歴歴空中落鼎俎苟不干蒿下亦已乐
　　陟彼高台上四顾临郊畿下有清冷水寒流日夜微何来孤鸣鴈啸匹空中飞天风一以厉烈烈吹毛衣稻梁既不慕葭菼亦已稀茫茫在中野日暮将安归我欲负尔去惜哉羽翼违长吟望云汉祗使心劳悲
　　巫山不为高湘水不为深结交宁在广所贵相知心朝云既晻霭暮雨复涔淫顷刻更变化安知阳与阴交情苟如此世轨良岖嵚将邀羡门子天路相追寻
　　北登辽阳城顾望三韩道大海何萧条白骨横野草下充蛟鱼食上使乌鸢饱伤哉十万师大半涂肝脑粟米量如沙金帛积成岛功名诚可为封疆在自保闭闗谢逺人良图胡不考
　　所思在何许在彼沅与湘何以问遗之解此双明珰葺兰结菌桂室宇何芬香佳人殊不至望望天南方烟波弄白日容与凌风翔江空岁云晏零露成朝霜不忍弃所寳且复自彷徨端居有余翫思逺徒劳伤
　　延陵有长剑寳若千金璧闭匣泣风雨开匣干星日骏马与名都罗列终不易服之适异土见谓铅刀质徐君亦何为神襟独尔识欲色在不言心许成莫逆如何歴聘归墓门已有棘含意竟未伸涕下空沾臆宰木集晨风可以悬三尺寸心苟不渝是物何足惜驱马去郊原弃置如遗迹贤哉贵公子交情固金石咄彼市门徒景行宜自惕
　　名都有士女居在城南端前庭树桐梓后阁罗苕兰齐纨为上襦鲁缟为中单援琴理清曲惠声穆且闲惜哉岁不与憔悴空江湍芳华一以谢烈心不可干蹇修为谁使遗我双瑜环朱衣从千骑宁可一为欢闻此窃自叹立身诚独难贵亦各有慕贱亦各有安岂伊霜雪质能睎桃李颜敛襟谢媒氏自下重门闗
　　神龙时未遇蠖畧蟠深渊不有浮云藉何由润八埏鹍鹏随海运一徙阴重玄扶摇非有负羽翮安能旋逺臣必有主迩臣必有先商君因景监五羖介穆贤内资富强业外秉侯王权功名岂不伟烈士无称焉行藏制在已升沉制在天寸尺既可枉寻丈宁无愆所以鲁连子抗志青冥间只矢三军解单辞六国全万锺苟不欲屣脱如浮烟谅哉天下士畴克与比肩

　　榖城山馆集卷二

　　●钦定四库全书

　　榖城山馆集巻三

　　（明）于慎行 撰

　　○五言古诗

　　饮鲍庄泉石淙【在泗水县东】

　　行歌涉沂泗暂偕鱼鸟欢碧草夹修逵炎风吹我冠道旁有嘉树四月秋声寒俯见石淙水突出成潺湲清虚涵云日滴沥锵瑶环主人有逸兴为我陈盂盘解衣坐鱼笱挥手截素湍莹彻青玉镜照我颜色丹泠泠漱琼液飞沫尽可餐祓洛未为盛临濠惬所观迟晖速短炬走海无停澜能将双蓬鬓逐彼两跳丸长謡望前路于此且盘桓石窦泉异哉

　　石窦泉

　　此窍何年凿湓流鸣地底砅岩成大壑骇浪悬且腾惊湍飞复薄歘如玉壶倒靃似春雷跃片片广陵涛洒作霜天鹤增浇旋石濑猗靡龙鳞络淈汩入回渊欲去复疑却孟公酷好竒取瓢承濆瀑我亦一俯首慡然心魄愕四月衣袂寒共谓秋霜落嗟哉造化工于此固槖钥

　　从泗上归宿杜太学庄舎

　　暮从川上来两袂涵清辉回首睇泉皋苍茫紫烟飞相挈入村舍解鞍控板扉牛羊深巷入鸡犬空墙依中庭有花树郁郁何葳蕤山月在帘牖星河亦已稀宛然林壑姿顾视朝市非主人有旨酒行吟聊共挥避世岂在逺此中可忘归

　　登峄山絶顶有怀贾大卿石葵

　　兹山一何髙岱宗青未极峻削玉芙蓉去天不盈尺我来啸良偶杖策探竒迹窈窕寻幽壑岖嵚扪絶壁俛首瞰虹霓四望寥天一重阴万里生游目忽不怿睇彼东南陬山川含奥邑沧浪如衣带半挂青岩色中有素心人寤歌方宴息欲往一相觌其如修路隔据彼孤桐枝临此万仞石愿因天风吹达我心相忆曲终弦欲絶抚琴长叹息

　　曝经石【泰山下址】

　　朝下天门关夕憩曝经石此石自何年斜倚万仞壁迭嶂洒飞泉匹练百余尺水底玉篆分了然成鸟迹其文乃上古读之茫不识谁参雪窦禅永示金仙迹渌池低寳树宛见祥河出兀坐听潮音洗耳心方寂

　　送范涵虚太史入闽

　　卧病谢人徒块焉处寥廓客从何方来缄书投我槖开缄见故人我心忽不乐问子今何适行行入瓯骆瓯骆日南陬思客春梅落冉冉江中云迢迢海上郭太息念我曹十载依铜爵云胡乖羽翮南北成离索惊颷拂林树洪流奔大壑鳯栖无静柯龙游安所托闻君有良剑旧在丰城凿佩之入山海不能逢不若寳此千金质百炼焉能铄今我方无为草玄惟寂寞

　　寄张洪阳殿读豫章四首

　　月出何皎皎照我堂南端愁人苦难夜踯躅起长叹长叹将何思念我平生欢江湖万余里道路阻且难孤鴈过我庭悲鸣风正寒愿传尺素书报尔青琅玕书成在怀袖涕下不能看
　　昔我从良友翩然游帝傍有如双黄鹄厉翮起髙翔风波一相失天路何阻长三秋为一日噭噭遥相望周周啸俦匹衔羽正彷徨麋鹿索其羣孤号在莽苍咄咄久沉吟为君心内伤
　　海上有浮云郁郁双龙阙何意回颷吹翳此瑶台月风雨忽冥冥九关不可谒直木忌为材甘井常先竭人生百年内鼎鼎何超忽日月跳两丸谁炼黄金骨富贵亦何为芳华有时歇寄声问所钦好食山中蕨
　　王阳方结绶贡禹亦弹冠虞卿为其友解印去邯郸千金重然诺百折不辞艰穷逹相与俱飞沈岂异端末世逐荣宠斯道亦已难袅彼女萝枝纒绵诚可叹君为千尺松我为一握兰兰松不相结惟以共岁寒

　　寄习豫南太史闽中二首

　　飒飒双鸣鹤集彼玉树林凌风振逸响各有九霄心如何乖羽翼形影互飞沈君滞炎海上我栖梁父阴伫立望川梁江路迥且深岂无一札书飞鸟不懐音睠彼越乡叹感此年岁侵一为同心谣涕下沾衣襟
　　日夕登髙台悠悠望南海南海不可从万里阴云霭念我同心人留滞方何在一出咸阳门岁事数已改眇眇睇空江曅曅生兰■〈艹洍〉日晏江水寒美人殊不采如何桃李颜含笑扬光彩保尔岁寒心芳华自晻霭

　　送田锺台宫谕视篆南都二首

　　东风入上阑众草靡靡緑有客逺行游倚舟河水曲河水深且长帆樯千里瞩金陵佳丽都洵美多旧俗石渠对图史吏隠谐所欲奈何卑栖子风尘独踯躅縁木谅难工积薪空自束极眺逺行云愿作双黄鹄
　　别日一何久会日一何难浮云满天地游子路间关为君置斗酒四座惨无欢仰视明星辉俯观沟水澜聚散谅无凖浮沈宁足叹少年多意气碌碌非所安愿敦久要谊相期以岁寒

　　夏日邀朱令君饮楮村石淙

　　山公在襄阳日醉习池月歌声起铜鞮至今名未歇我侯有仙标邈与世人絶抱琴出邑郭来采石淙蕨石淙何潺湲流水歕玉屑萧飒洞壑鸣五月寒人骨方塘一片石混沌本无缺自从庖羲来画作赤文裂逺望峡水流犹似天山雪此中有真赏欲语不可说扫苔卧石坪山月归可挈

　　七月十五夜同朱令君吴文学泛舟北溪

　　抱病卧江海屡经故国秋闭门览羣动自得静者谋仙宰有逸兴强我北渚游时值七月望寒蝉呌新秋槐柳夹修岸山鸟鸣啁啾搴帷望孤屿回桡背古丘歌声上云汉玉管吹汀洲须臾緑烟灭好月尊前浮皎如瑶台镜泻作金波流仙人垂素足桂树枝相樛扫石布瑶斚弄水惊素鸥风飘寒梧响露下莎鸡愁清景不可奈中夜仍淹留归路怅明发此欢焉可求

　　登华不注絶顶

　　齐都多名山兹山独邈絶中峰带湖水华顶留寒雪一枝玉芙蓉翠黛若可掇我来凌青冥倚啸紫云裂岚气互氤氲波光半明灭平野碧烟浮长堤春树没浏览望扶桑欲见蓬莱阙云间逢真人举手问寳诀泠然紫芝想了与红尘别佳游难再得梦想何可辍

　　泉上

　　偶坐泉上石暂与人境隔天光涵清虚水木有佳色心对游鱼闲目送孤云白凉颷山际生微雨天欲夕

　　送杨庐山戸部左迁淮阳

　　华月出髙牖新猋激广轩斗酒酌良夜君懐胡不欢昔艺名城树今握画省兰作吏既强项为郎亦苦颜如何流云景奄忽无定端言从淮海至又客淮海■〈田耎〉掺袂即往路永啸涕汍澜騄骥志千里松柏厉岁寒壮心苟不渝坎■〈土禀〉亦何叹去矣崇令图久要慎莫谖

　　寿四明沈封君九十

　　林类不知隠行吟聊带索伏生老嗜经于道为糟粕何如海上闾三老同赐爵上老氷雪肌下老颜如渥中老正敷愉九十骨矍铄释智絶町畦纵心游恬漠有子汉列卿名在石渠阁洗沐一来归六传讙城郭玉笈緑绨封寳驷黄金络华旍既绥绥綟绶何若若上堂问起居跪进丹丘药羣从歘相从翩如鸾与鹤仙气结云霞君恩散林壑翁其爱玉体延年千岁乐

　　题王母图寿新建张太夫人

　　西山一何髙上有列仙馆阿母几何年皬然霜髪短丹室构琼英霞衣出火澣上元受寳诀双成吸玉管俯视瑶水波几度清且浅青鸟云中遨飞鸣正睍睆玉函堕真图仙气人间满侍中岁星魂燕喜何衎衎取彼玗琪实跪进车渠盌若木晓晖长桃花春气缓一奏玄云謡永欢阆风苑

　　哭弟三首

　　严霜下前除朔风凄以烈今夕复何夕同生成永别疾疢能几时音容忽已灭稚子号中闺阿母啼成血有兄滞天隅之死不及诀仰视云间鸿呼羣中断絶俯观庭中树琼枝已再折永啸涕如雨沈忧鬓成雪岂不怀大观至情畴能掇
　　天地有大运物化莽茫茫蟪蛄一何促彭聃一何长摧心叹吾弟茂龄成殀伤明珠沉碧海神剑蚀精光念子平生日沈痛结中肠俎几设虚奠旨酒盈素觞魂兮无不适当复来我旁屏营望南阜揽涕下沾裳
　　昔我过里门诀尔衢路侧撡袂对宾友悲风声正廹犹言生离苦知作穷泉隔含意恨未伸生死各脉脉睠懐握手地心折秋山陌人生一世间忽如逆旅客谁能以蘧庐噭噭号真宅三复桑戸吟一哀聊自释

　　拟门有万里客行送胡孝廉孟弢孟弢为其先君求志逺走长安云

　　门有万里客摄衣造我堂风尘着眉目车马倚道傍问子今何为执手涕沾裳自隠匡山隅承欢乐且康三复南陔咏旋废蓼莪章饮桊悲鸣木陟岵凄严霜日月既不处遗德亦未忘幽兰委涧沚无风谁为扬愿子片石书永我寸草肠以兹冒炎暑屣履涉江湘我闻再三叹俛仰以彷徨亦有明发懐感此中情伤念君苦行役且复尽一觞修词谅非任其敢沫余芳君怀双虹剑耿耿明星光一当万乗主为寳诚难量如何慕皋鱼空为孺子怆归其保玉体天路以翶翔

　　题张中丞傅野万玉山房巻

　　吾慕竹溪逸爱此竹树林悠然展幅素緑玉何萧森万竿挺寒翠千畆横素阴亦有髙节士结庐江水浔夹池乱橘柚拂槛锵球琳讵开蒋诩径但抚山公琴朅来仙省游双管耀华簪截彼虬龙簳写兹鷟鸑音无为睠荆渚寤宿増遐心此君在几席可以澹尘襟念本孤生植冉冉泰山岑愿为琅玕赠徙倚一长吟

　　送王宫庶师竹请告南旋

　　凛凛岁云晏雨雪弥中林念子即往路河梁阻且深廿年事明主谓比双南金国恩岂不懐胡然有逺心东皋解悬耜中谷发鸣琴松萝夹戸牖山水流玉音何如长安游舆马日骎骎素衣一以染华髪又欲侵蹇予鲁狂生于今亦越吟送尔结长想极目青山岑

　　贞妇吟为长安潘氏母赋

　　中庭何所有艺彼竹与兰竹兰被戸牖玉树罗堂端天风西北吹众香越以繁借问此何居言之辛且酸本家东海上羁旅在长安良人早见背遗婴亦已单秉心在氷蘗谁能惜盛颜杨枝耀春华栢枝凌岁寒岂无青阳辉良非我所观补衣为儿襦辍食为儿餐儿从长者游断髪佐儿欢以此持门户幸不堕衣冠我闻慕且悲此义世所难共姜名不沫文母节未殚试为贞妇吟一倡再三叹

　　上外舅秦翁生辰

　　近亲同里门逺亲异乡邑何况舅甥欢津梁千里隔宿昔忝乗龙门阑在咫尺阿翁豪且贤雅称闾右室迟暮无它男所托惟女息廿年随宦游庭阶亦寥寂中岁鞠两雏恩勤瘁心力女儿在襁褓男儿操纸笔翁媪岁时来抚摩均自出伊予久懐归蹉跎年岁逼恻怆骨肉情含辛念非一两雏忽相牵长跪绕我膝届兹中元秋阿翁弧矢日宾从列中堂杯觞行络绎儿母在天隅间阔増烦悒请耶篹片词寄我离孙臆我闻两雏言吟叹心戚戚孩抱亦何知母慈良可识翁今七十三媪亦过七十丹颜未全改缜髪但稍白矫矫矍铄姿少壮或不及海桑千仞枝池桃千岁实郁郁岱山松累累丈人石持此寿翁媪永列丹台籍时和复年丰娱乐加餐食早晩归山樊聚首多夷怿挥翰为长歌歌阕情未极

　　冬夜方胥成过访

　　玄云结重阴北风凄且寒端居寡言宴惜此芳岁阑客从逺方来入门正其冠解装出所有赠我青琅玕其物有光耀握之感且叹华镫列堂隅酌醴羞盘餐片言意气合昵若平生驩风雅久沦替学海多狂澜众目徒荧荧谁为旷古观问君四方志前路何漫漫时俗贱文史世事多艰难勉哉树芳轨荣名不可殚

　　春日寄陈从训

　　上日临髙台平堤草已緑感物动我思骋望春江曲春江不可涉幽人在空谷葺彼桂兰宇好此萝薜服舒啸穆鸾凰结佩锵琼玉居依戴颙宅游踵焦君躅岂无席上珍风尘匪所欲一为倾盖言相期违世俗十年旷良觌念子心烦促寤寐岂不谐绵道如川陆悠悠河上鱼渺渺云中鹄缅懐一札书徒勤万里目眷言崇令名加餐以为祝

　　题崔仲素郡丞抚松亭

　　藐彼海上山云气何寥廓中有孤丘亭苍茫临大壑约壁荃与兰涂材匪丹雘亭端亦何有长松双落落下根盘虬龙上干栖鸾鹤泠风无时休秋霜被已薄主人北州牧解组躭恬漠亭中谐寤言松下恣盘礴月出鼓鸣琴永夜声萧索载咏彭泽吟古今偕至乐顾见泰山隅五株良有托万古称秦官贞心无乃怍请移植此亭为假山中爵食彼偓佺伦共錬延年药

　　闲居述懐

　　白日御颷轮西下何其速河流东到海日夜波声蹴人生正百年荣华不满目君今亦胡为沈吟长蹢躅北里有良友南邻多旧族相羊山水间声若丝与竹斗酒可相娱极宴适所欲何必宛洛游裘马相征逐制命固在我无为自局促

　　新春独坐有念

　　青阳布岁和鼓钥回嘉律如何后皇心条风犹惨栗七日不出门块焉坐斗室咄嗟顾庭除感念端非一岂无闾巷欢亦多朝市匹白首尽如新谁为胶与漆避世良所欣延龄岂有术人生陶大块飘如驹过隙苟欲役风尘何物关名实旨哉盈觞酒优游以永日

　　元夕家宴示诸子侄

　　端居逢节序中情尠所欢常华既云瘁谷风良不完佳夕谢宾徒且复陈盘餐丱弁既列侍孩抱亦团圞尊酒日云晏华镫烂以繁九枝兰桂烬四照玻瓈丹笑语不知疲迢迢清夜阑永懐家门念俛仰固多端依栖幸不逺蕃硕已可观慎旃各努力保作诚为难

　　泰山对酒赠冯琢吾少宰

　　晨登泰山坂四顾何茫茫浮云蔽若木旭日开扶桑阴晴倐忽变登顿多苍黄长风四面至烈烈吹我裳客子驾言迈行行陟帝乡前有一尊酒临此万仞冈绸缪亦何念展转不尽觞结交睠金石怅别懐参商髙举步万里游目涉四荒其雨怨杲日若济思舟航努力事明主庶令泰道昌

　　灵岩送别琢吾

　　山馆夜不寐起视明星微北斗挂楹牖天河垂欲晞客行一何遽申旦从此辞十年聊一晤此后长相思斗酒不得醉涕下沾裳衣君如山上云作雨弥天施我如涧中石抱此不化姿浮沈各有以本自相因依寸心苟不渝安在合与离愿言保黄髪待子成功归

　　寄题朱金庭宗伯逍遥楼一首

　　我有同声偶宛彼天南隅十年旷色笑万里违音书坐逢越方人跪问今何如方修南华义闭迹重楼居重楼何缥缈回架名山隅星月宿雕槛虹霞带绮疏云门列遥障剡水周前渠冥韬寡谈燕遐眺多讴歈违哉旷士懐自执环中枢鹪鷃栖非隘鹍鲸润岂余至游苟有托焉适非吾庐君今息溟海吾亦耽枋榆室遐人尚迩年往意未疎恨无双飞翼径度三山闾永言鬯玄旨婆娑以自虞

　　蜀山湖游太宰吴介肃公精舎感述

　　渺渺泛平湖亭亭望孤屿秋风莽萧瑟川光澹容与昔有素心人此焉躭宴处下帷探道帙闭关谢尘侣狎从鸥鸟嬉遐慕鸿鹄举国卿岂不崇视若鸢与鼠遗构今尚存髙芬畴克旅白云去不还寒山静无语景行不可得回桡徒延伫

　　寿周燕川封君为司理周君作

　　逖彼潇湘水北流云梦阴锺灵孕华阅寳树何萧森长公楚山玉仲甫荆南金叔君何所韫葆此席上琛力田笑株守谈经轶陆沈甫志蓝田璧旋鸣单父琴政声弥汉沔士誉播江灊自振双鳬羽还成五桂林名郎负竒采天阙彯华簪执法奎娄野扬芬岱岳岑奏牍荷殊宠陟岵劳逺心秦云睇庵薆蜀道歌岖嵚愿言蕲寿祉酌斗思愔愔长跪再有献所献非球琳玄霜十洲采瑶草三山寻服此颜如渥无使华髪侵汉水谁谓广湘水谁谓深聊挹沧溟润流君世泽吟

　　冬日得冯少宰用韫书问寄谢一首

　　北风一以厉雨雪何漫漫江湖莽浩淼周道阻且艰故人在千里寄我双罗纨织成不惜逺为念衣裳单感兹平生意提挈再三叹别离未觉久年光忽欲阑幸有裘与褐可以御岁寒七章匪不丽所适燠且安巻衣置箧笥怊怅不能谖

　　题睢阳鲁夫人贞寿巻

　　伯姬鲁国女作嫔仪宋宫委身殉烈焰名与天壤终伊谁嗣良轨请歌贞媛风淑灵禀鸿造典训开儒宗生年汶阳里逺嫁梁园东君子秉明谊德心协所崇瑟琴谐雅调环管多庄容嬿婉未及竟陨弃号苍穹秋霜激素质朝日明丹衷和丸佐儿诵停杼代儿舂日永非在夏宵长非在冬奄忽岁年迈拮据堂构隆永懐背堂念不受清台封贞如幽涧栢含翠凌髙空皎如旋渊玉吐耀干长虹母师飨嘉号女史图芳踪一为鳬鹄叹感慕何时穷

　　慰宗侯玄同契丈居庐

　　端居岁云晏雨雪涂周行寒夜不得寐起坐思天方天方有良友皎若珪与璋间者阔闻问匪谓殊津梁方修倚庐礼自废蓼莪章天风号林树乌鸟鸣声长曽闵既人纪皋连亦国良吾邦贤圣里风轨敦侯王愿言一往慰我马摧以黄居诸谅已迅霜露多凄怆光前固有道孺慕徒为伤君其勉餐食锡类方未央

　　谢少傅蛟门沈公书问

　　徙倚步中庭仰见飞黄鹄黄鹄自何方遗我一尺牍开牍见所钦慰借温如玉为寄双织成无非锦与縠巻书置懐袖感叹不能读匪无逺道思畏此川涂曲间别十余年故情犹尔笃欲以报绸缪山云不可掬天道有盈虚人情多蹢躅狐白岂不珍褐衣亦已燠苟存岁寒心不在违所欲

　　题吴母贞裕巻二首

　　卫姜植特操邹孟秉义方贞哉延陵母旷古嗣遗芳素衷矢皎日烈质凝秋霜笄总奉君子瑟琴静且良一为终天诀掩镜销铅妆晨炊井床冻夜绩釭辉凉中庭长琼树复泛崇兰光璇室有彤管名与星岳长永言歌黄鹄三叹沾人裳
　　女贞既有树女清亦有台不如母师号云汉天昭回丹泥北堂耀璇牓深闳开表闾与锡命流耀江海隈子为簪笔史倚柱称瓌材孙为含香吏抗章胡壮哉家声一以振母节益以恢正气凛千古荣名肃九垓歌言树令轨以拯流风頺

　　瑞榖謡为郡伯刘公赋

　　我服汶阳陇获彼麻与菽道逢拾穂人轩眉行鼓腹问言何所钦吾邦有仁牧濊泽若雨旸庻征协寒燠芃芃万寳登穰穰三秋熟旧闻嘉禾名今见嘉禾蔟一茎二三岐多者至五六异畆荐周塍合颕标唐箓恵露洒琼皋条风披广麓上充德政符下锡氓庻福不谓憔悴余欢声洽比屋我闻三叹言地寳一何渥有渊不产珠有田不产玉固知圣后心所贵惟民榖愿以鲁史书仰佐豳风祝昊贶感皇仁流膏丰海隩

　　题郑双峰先生乡贤巻册

　　谷口有逸民秉耒在岩穴儒宗遁北海牧伯钦髙节二公世所师岂伊青紫列谁者嗣流光华胄栖东越握椠谢公交车服陇躭邮畷独行州里孚笃谊神明彻生不采芹游没从舎菜醊典礼旷无前清芬耿不灭神报一何延永锡锺遗厥亦有公衮褒金书貤象阙种木百年阴种德百年烈末俗徒皇皇芳规胡不晰

　　题邵武丞郑公名宦传册

　　古者侯与卿侐寝无遗迹桐乡一啬夫至今有社稷民志谅难谐德声允无斁邈哉邵武丞乃与千秋匹蚤躭竹素编暮随升斗檄十载和鸣琴鸾鳯栖枳棘折狱照覆盆赋政悬尺籍老挂武夷冠云卧仙岩碧犹余棠树阴清风满旧邑长吏备时烝泽宫叅侑食赤绂岂无人伊谁分半席柳勒武功铭韩记蓝田璧娄江笔如椽亦永循良绩公真不负丞是为黄绶式

　　纪梦二首

　　昔梦游阊阖谒帝明光宫天衣冯玉几顾笑回春风眷言苦行役赐酒盈金锺飶芬满襟袖色莹玻瓈空吸之不能半已觉衰颜红洗爵再拜谢幸免倾侧容小臣升斗器既醉心怦忡沈湎岂不愉无乃烖微躬大福谅不再君恩既有终
　　梦从化人游虞我以竒巧平地疏清渠中有萍与藻游鱼三五头淫裔何鲜姣良无波涛惊似有云气绕临流羡且观不知床月皎记念在恍忽踌蹰至天晓梦中幻已灭寤言复何道

　　榖城山馆集巻三

　　●钦定四库全书

　　榖城山馆集巻四

　　（明）于慎行 撰

　　○七言古诗【唐体乐府附】

　　长安道

　　东出灞陵桥回望长安道烟花万户暖风轻罗绮千门明月晓汉家宫阙郁岧嶤碧阁珠楼倚绛霄丞相衣冠苍玉佩将军甲第赤栏桥平明内殿承颜色日晏朝回行紫陌夹道金覊赭汗流盈门绣辖朱尘塞人生得意自辉光刺谒纷纭满路旁一笑看人回禄命片言酬客腐肝肠小子胜衣皆受印苍头结绶亦为郎貔虎三千陈列第鸳鸯七十闭东厢银床月莹流苏帐翠幙烟浮玳瑁梁镫前北里千金舞座上宜城九酝觞年去年来无旦暮春花秋月依然度歌吹平连长乐钟林园直接新丰树祗知娱乐不知忧转眼荣华逐水流谁道氷山可永峙谁言天雨可重收曾闻上将幽锺室曾见元公赐养牛博陆门前罗鸟雀平津邸内走鼪鼬古来世事浑如许道上垂杨不解语唯有东陵旧日侯瓜田看尽青门雨

　　将进酒

　　君不见洛阳城东桃李花暮时红雨早时霞又不见瑶台素月飞银阙三五蟾光四五缺人生行乐不须愁富贵豪华电露流昔时鼎盛五侯里今时零落成荒丘长安贵人眼中数规名规利何太苦日中走马平津第绛尘拂衣汗成雨白衣苍狗在须臾雷公駍鍧震下土扬雄寂寞黙守玄贾谊太息将安补青玉案紫霞杯与君沽酒临髙台烹龙炰鳯白日暮清歌妙舞香风来朝不从骐骥游暮不从黄鹄栖浮名碌碌果何有天地于我如酰鸡茫茫吹万同一吷曾史桀跖皆电灭君今少壮复不饮坐使红颜镜中歇红颜销歇奈尔何华髪萧萧日以多直须枕藉杯中酒莫问浮沉海上波

　　巫山髙

　　巫山髙髙不可极十二芙蓉入天碧楚王馆前暮雨飞流烟凝翠湿仙衣兰词半吐巻衣去渺渺行云不知处日髙枕上听猿声惆怅髙唐梦不成

　　有所思

　　有所思乃在萧关道玉井苍苔岁月深门前细路生春草春草如烟秋月缺路逺魂飞不可越祗听关山笛里声登楼旷望肝肠絶东来有鸟正西飞愿寄一书到海涯鸟辞天长去不反藏书懐袖衣带缓

　　战城南

　　去年战龙城南今年战乌丸北海门半夜风雨声岛屿微茫天地黒邉营嗷嗷新鬼号头髗乱落芙蓉刀平明幕府歌钟起白璧黄金北斗髙夷奴垂鞭出海峤回首辽阳马上笑可怜膏血满野涂异方饱死原上乌至今愁望零支道白草寒霜万骨枯

　　朱鹭篇

　　昆明池水金堤曲朱鹭飞来春草緑红楼紫殿度香风片片丹霞水上宿王孙苏合作弹丸飞落碧空池水寒网丝漠漠如烟织敛翅裵回不可即朱鹭朱鹭何纷纷避人引子呌入云刻画白头人不识海邉笑杀素衣羣

　　轻薄篇

　　长安九陌花初发细马轻车看不歇五陵少年游冶郎开颜发艶朝日光珠牕绣网烟如织明月楼中夜吹笛双燕西飞底不知衔泥飞出碧梧枝

　　乌夜啼

　　金陵城头秋月深城乌夜半啼髙林闺中思妇桃红烛斜倚寒牕听不足低鬟无语湿罗衣起视明星河汉微

　　贾客乐

　　广陵贾子江东客大艑珂峩倚江侧朱楼绣箔月如霜醉卧垆头小玉床五更解船大江去鼍浪鲸风何处住洞庭秋水接天来五两成林夜半开西登三峡立百丈灔滪如牛不得上环环布帆欲退飞猿鸣一声泪沾衣钱刀睹快狎风色归来金多头已白同时陇上饭牛子睡起烟皋夜吹笛

　　大堤曲

　　大堤春尽花成雨大堤女儿隔花语扬州估客四角幡暮泊兰桡宿江渚芙蓉寳帓緑云鬟翠簟银缸夜色寒倚瑟当垆春酒尽巻帷望月晓装残石城一曲歌未足日出天空江水緑含啼送客更多愁肠断烟波万里秋

　　对酒行送朱廷评可大左迁汝州别驾

　　朱君朱君为我楚舞我为君歌金尊緑酒春风过天长道逺可奈何尔不能泛泛与鳬俱上下一朝海水生白波我今送尔万里长河道歌声一阕令人老上有悲鸣噭噭离羣啸匹之春鸿下有萋萋断肠草断肠西去思悠悠洛水齐山两地愁平生不作儿女态今日为君双涕流朱君朱君与尔登髙丘望逺海茫茫尘世不知年秦皇汉武今安在天生豪儁必有用如君自是人间才纵然落魄江海上浮云于我何有哉朱君朱君尔今且饮三百杯

　　行路难送可大

　　典我千金裘共醉千锺酒何处正愁人月落青门柳长跪问行子君今何所之海风五六月岂是客游时北上太行坂羊肠诘曲何时返南去渡长河津梁隔阂生风波蛟龙出游云雨多雷公砰訇奈若何行路难难未巳何当与子浮沧溟一挂长风三万里

　　白马篇送可大

　　白马黄金羁蹀躞沟水头君今且莫去为我暂淹留昔我束髪年与子同出入幸承明主恩并列金闺籍行彼长安途宛如双飞翼自谓连行两不离岂知一旦成分析我栖东海岸君去洛阳游天津桥下水不尽古今愁陆机名髙翻见妬贾生胡遭绛灌仇人心对面如山海世情交道何悠悠丈夫得意自有数岂能与蜉蝣翠羽楚楚争春秋为君笑尽一杯酒弹剑悲歌醉未休

　　明妃曲送可大

　　妾本名家子十五颜如玉罗绮闭重闺羞道黄金屋君王选秀色早岁入深宫三年不召见憔悴泣春红同时入宫人一一锦屏中芳颜自倚能倾国肯学他家买画工祗怜寂寞深宫里不道风尘邉塞起君王一顾不可留蛾眉逺嫁三千里红颊两行啼邉城草色萋今宵胡地月昨夜汉宫鸡汉宫桃李春如雪此时缄怨辞丹阙但使君心悟画图不惜龙沙愁夜月

　　鸣鴈行寄赵瀫阳年兄南粤

　　鸣鴈发云中羽翮摩天举何意长风来吹向潇湘渚连行接翼不忍分忽然散落如风雨洞庭波寒木叶稀霜空嘹唳常苦饥迢迢故国日已非闻弦虚惊使我欷今复弹射将安归不及衔泥双燕飞金牕绣戸春日微一为鸣鴈行三叹沾人衣

　　江南曲

　　萧萧烟雨秋江口两岸青旗拂细柳估客初回锦缆舟妖姬正熟银槽酒珠楼宛转画桥东油壁轻舟绮绣中桃叶江前对明月莫愁湖上起西风繁华莫唱江南曲吴宫旧草茫茫緑

　　关山月

　　陇头流水何年别戍客辞家心欲絶横笛寒吹塞上声春闺近对关前月如花小妇翠眉低览镜愁生玉面啼十年征戍音尘断不得云中半纸题织成锦字空自叹椷愁那到玉门西

　　行行且游猎篇为于子冲赋

　　渔阳九月阵云黒使君叱拨桃花色酒酣弄辔意气豪呼鹰出猎燕然侧黄间欲挽倚寳刀银镝飞过双青骹千羣玄鹿大如兕排风跖地走且号日斜勒马原上立萧条狐兔无遗迹书生自学万人敌为君却扫阴山北

　　洛阳道

　　汉宫乌啼天欲晓平明试马东城道银鞍玉勒五花骢十八承恩拜侍中春寒花满披香殿温室璇房夜开宴呼卢一掷赐锦袍百和轻烟经宿散君不见咸阳三月花如雨巻衣泪落秦宫女

　　采莲曲

　　芙蓉江上秋风烈采莲少女沙棠檝红颜耀日总疑花翠袖凌烟浑胜叶月髙船重花欲稀渐听花间笑语微停桡忽忆巴陵道怅望烟波涕满衣

　　上云乐

　　东厢食举百戏作鱼龙曼衍中堂落华锺忽驻舞缀停更进西方上云乐老胡家世是文康紫髯深目华盖方白巾裹头火浣细緑珠作带韎■〈韦曷〉长曾从海上栽若木吹笙更截昆仑竹朝看阿母鬓成霜夕见安期颜似玉却候明时日再中朅来献赆玉门东流沙暮涉三万里碣石天开百二重辟邪师子陈成列赴曲声随箫鼔节汉苑白麟未足珍宛城寳马空称絶白题歌舞奏仙倡为祝黄图日月长但愿百蛮九塞靖烽火陛下长倾万岁觞

　　杯盘舞歌

　　吹鸾箫考鼍鼓四座停酌看盘舞七盘宛转一匕举左翻右覆势如取九日落天星作雨晦明灭没不可覩观者迭迹色怖沮跳丸弄剑安足数夜长酒多弦管清收盘按节作缓声月髙露下天宇平向来巧拙虚无形

　　鳯台曲

　　未央宫前桃李花柳枝烟袅御陌斜贵主初临万年馆小侯新试七香车香车绣幰开长乐十里天街铺锦箔台上乗鸾白管箫楼头走马黄金络赐衣分得御袍香寳玦珊瑚佩带长朝游歌管金张第暮入风流赵李场君不见陇西老将头白尽百战不博通侯印

　　阁试征西将军出塞歌

　　榆关九月寒风早玄霜已白邉城草敌骑朝侵敇勒营将军夜出祁连道关山晓月度龙沙马上芙蓉吐剑花连营画地传刁斗十万军声静不哗期门少年健如虎束髪从军思报主画角寒销玉塞云鐡衣冷拂金城雨援枹执鼔何雄哉笑看楼兰动地来合围瀚海浑无敌转战皋兰未肯回紫骝汗血归来后肘背黄金大如斗胡床坐解月支头割鲜笑釂蒲萄酒酒泉亭障接乌孙辎重如山入塞门五云阙下报天子万里封侯安足论

　　馆课沙堤行

　　汉家宫阙五云里复道连绵正相倚建礼门前绮陌开铜龙楼下沙堤起沙堤迤靡属东城十里宫槐緑影横街官闾吏传呼过堤上堤下人不行黄麻早下平津阁万玉班髙元宰爵华毂遥从天上来沙堤半自云中落沧海桑田事未真人间富贵等流尘只言避世金门客曽见沙堤几度新

　　题桃川图赠錬师张子故西苑方士也

　　我歌桃川图旧识桃源客骨青髪短双颊红十年卖药长安陌自言本是武陵人花落花开不记春姓名偶被先皇识选列仙官侍紫宸紫宸宫阁天中起西苑繁华如梦里铜盘百尺落秋空绮幕千门照流水祠坛队队羽衣羣鹤盖霓裳拥圣君黄金白璧年年赐豹髓鸾膏夜夜焚当时等軰俱光采算袋裶衫揖上宰曽窥阿母降瑶台更访安期入东海海上重来鬓已秋鼎湖龙去水空流夹城辇路多青草别殿宫官半白头承恩旧侣知何处闻逐云中鸡犬去惟余野迹走风尘却忆桃花源里住我闻此语涕沾膺世事从来不可凭君今莫说丹砂事松栢萧萧冷茂陵

　　赠邬秀才汝翼

　　白头自如新倾盖自如故西风萧索朔鴈号江南老生来何暮我闻吴楚之间多大雅布衣往往称作者才情不复论三唐直薄西亰接枚马君乎君乎何壮哉握笔一扫倾羣材凄风寒迸金石裂长涛怒激天地回眼前浮沉那足数文章有真心自苦胡为乎敝裘零落双眼白一夜商歌泪如雨我为歌一阕君为尽一杯白雪谁怜楚客调黄金空筑燕王台看君落魄今何似古来才人亦如此莫言得意自有时人生所贵成名耳

　　送业师黄东野先生左迁卫辉郡博

　　渔阳城下多秋草渔阳城头秋月晓凉风飒飒吹客心驱车逺下三河道三河地接太行秋倚剑悲鸣回紫骝满堂击筑吾不乐黯淡胡为赋逺游先生落落闽中彦束髪床头开万巻赋成尽拟似相如待诏金门不召见明光宫里落双凫握绶江城兴不孤推毂难逢北海荐抱经却授西河徒青毡莫道成萧索博士古来官不薄买骏终归郭隗台登龙本出孙弘阁垂髫旧日鲁诸生负笈从游济北城十年不立门前雪望断江南万里程蓟门烟树今何夕白露满庭空水碧一尊相对夜色寒挑尽青灯话夙昔长歌忽漫是离筵不尽浮云黯逺天淇园到日应相忆万竹寒声沸百泉

　　弹铗歌为郓樊生赋

　　君家阀阅髙东鲁亦近樊城传旧土两朝八座祖与孙后代簪缨仍接武尔亦翩翩帝里游茱萸锦带鹔鹴裘紫云阙下弹双铗来向朱门傅小侯朱门修巷临长道翠阁琼楼相映好明月时闻内苑笙春风日蹋芳堤草髙堂上客号三千侠少风流独迥然鬬鸡南陌争金距走马东城揖玉鞭相逢斗酒多倾倒胡姬垆头天未晓汾阳甲第贵盈门那作樵渔空自老蓟门春尽雨茫茫汶水梁山路阻长锦衣归向桥邉过不是青丝马上郎

　　荆门歌送沈澄川太史奉使楚藩

　　荆门望望渺何许横跨三巴控三楚髙台落日大王风明月空江帝子渚侍臣持节下蓬菜三楚豪游意壮哉银扉朱邸江邉峙玉检金泥阙下开青门柳枝日未午胡姬压酒当花坞聚散浑如陌上云别离苦恨尊前雨驿楼官树潞河西七十长亭路不迷赠客几投青玉案当歌一听白铜鞮南登即向巴陵道苦竹香枫相映好斾指芙蓉泽畔花槎凌鹦鹉洲邉草兰台仙馆白云秋飞盖争随上客游应教非同灵运赋懐乡不上仲宣楼嗟君声名何炜煜彩笔惊人珠万斛论道三年侍石渠校书乙夜开天禄长安春色正霏微侍从翩翩满禁扉早看方朔归金马莫学相如恋锦衣

　　夜郎歌送贾諌议德修奉使黔中临问属夷酋长

　　燕城客舎经春草落花如雪闲不扫故人忽作夜郎行离心沟水长安道与君追逐竞髙踪翩翩矫若双飞龙春风共载承明笔晓月同趋长乐钟嗟君风度何磊磊夙昔大名满东海千言倚马疾如飞赋成四座腾光彩一列金闺法从班朝朝鸣玉侍天颜牵裾折槛偶然事谏草琅琅动九关夜郎越嶲天南土万里夷荒开幕府倚剑秋回七泽云挂帆夜渡三湘雨天书逺向百蛮开辫髪番君夹道来啸咤风雷震山岳白日罔两何有哉金杯红烛月鸣杵酌酒与君对君语区区离合安足陈懐抱平生吾与汝春晴日观转愁予十二河山锦不如莫诧故林偏得到吾将走马深嵓居

　　白将军歌为吉轩令君赋

　　君不见关西故将五陵豪束髪从军受六韬莲花玉剑浮云骑横击阴山塞月髙又不见五云楼阁春窈窕射策彤庭海日晓碧衣行尽长安陌玉勒银鞍弄騕褭君家甲第陇云东文武家声霄汉通已看彩鳯鸣秦苑早见仙凫出汉宫三年试政齐城宰万树名花何罨蔼函关却望紫气深姑射山中春未改将军矍铄状如何七十犹能击缶歌廉颇善饭英风在马援凭鞍壮志多封侯万戸吾何有庭种芳兰门种柳结束还征侠少游十千一醉新丰酒齐城东去是三山弱水蓬莱路不艰郎君跪乞长生药为驻仙人千岁颜吾闻黄河东来三万里横亘榆关天际起将军世泽亦如此累累肘后何足比

　　投笔歌送侯兄上清浪叅将

　　昔年谒告黄山侧西风送尔游京国我来昨日入明光送尔南登古夜郎相逢相送何其迫踟蹰沟水令心伤翩翩尔自佳公子丞相勲名在国史中丞踔跞本如龙汗血神驹更千里关西老将力不如鲁国诸生名大起十年不售昭王台辕下长鸣泣未巳尔时投笔大昻藏仗剑悲歌去故乡两臂常开十石弩千金笑入五陵场横行直贯单于幕手缚楼烦紫塞旁六骡已遁一骑返雪花如席髙云黄马首血悬月氐器小妇垆头索酒尝赤囊一日奏阙下锦鞚飞尘朝建章三十男儿好身手腰悬两绶黄金珰旄头已落胡天久郅支呼韩同稽首不闻天子猎长杨却召将军屯细柳西南未罢伏波军都护金章大如斗生年自有封侯骨弹铗长歌劝君酒长歌未巳涕沾裳客子浮云各一方两甥牵裾啼不去一双白璧腾精光大者日受三四巻小者学语声琅琅顾我犹多离别叹怜君不作儿女肠吁嗟乎桂水横烟不可迫流入牂牁天地坼湘潭七十五长亭羡尔今为万里客旌节遥连铜柱阴楼船直压鲸波白诸部蕃王伏道周千羣将吏喧江泽玄猿暝啸跕鸢惊正使豪游壮心魄春江瑶草緑可折何当寄我长安陌

　　送业师郑舒轩先生署教海宁同子冲可大二君

　　蓟门四月杨花白丹鳯城南送行客两生击筑酒欲阑先生黙黙不尽欢我今为歌行路难忆昔振翮闽海濵才名踔絶无与伦腹中万巻已成笥笔底千言若有神数竒不逢得意荐赋成谁念马卿贫十年汉阙泥穿履几度燕城桂作薪道傍明珠真按剑枥上骅骝空絶尘长歌投袂出门去江上聊开绛帐春绛帐青毡殊不恶东南山水堪游乐千峯夕翠入讲堂一枕夜潮浸郡郭东风桃李色方深秋雨芙蓉颜自若天生豪儁岂无心不合先生长落拓君不见会稽寒士西入秦公交车不收小吏嗔偶然懐中探尺绶黄金系肘意气新又不见新丰市中贳酒客寒贱时逢里媪谪一日忽承内殿宣青骢蹀躞生颜色人生得意自有时世事浮沈那可知还看独对彤庭问接迹夔龙集鳯池

　　听琴篇呈李雪沪先生

　　雨鸣潇潇风满壁虚堂孤坐春草夕何来两客登我堂坐索瑶琴鼓前席吾家焦尾旧无弦世路逢人不解传丈人锦囊出緑绮为我挥手松风前宫声一曲试瀛洲文物翩翩禁苑游人间帝子铜龙馆海上仙人綘玉楼倐忽凉飙飘四屋新声转作潇湘曲沙清石碧江水寒月明呌入汀洲宿弦悲调急声转微满堂击节泪沾衣幽兰白雪何要眇此意世人知者稀丈人自是贤豪客横琴呼酒双眼白借我朱弦三尺强试理清商入萧索

　　匡庐山人歌寄胡少白文学

　　庐山之髙髙入天孤峯秀出真青莲峰悬石镜何年影照尽彭湖三万顷平开双阙赤霞浮翠嶂丹厓万木秋飞涛倒泻银河水洒入长江九派流青山亦不摧流水亦不絶谢公行处空云烟东林旧迹莓苔灭豫章胡生才且雄匣中玉剑双飞龙拂衣欲出人间世走卧匡庐第一峯香炉云气飘山阁明灭千岩与万壑雨急朝闻岭上猿月寒夜听江皋鹤有时结束帝城游侠骨常轻万戸侯上书北阙不待报笑卧胡姬旧酒楼垆头日髙金管歇杨花茫茫春雨雪此时弹剑却归来脱帽长歌舞秋月胡生胡生无与伦心雄万夫步絶尘英贤古乃起屠钓何况儒术逢昌辰彭蠡为君腹瀑布为君口俯瞰洞庭波吸作一杯酒但欲浇尔胸中万古之垒块风尘■〈⻊敝〉■〈⻊薛〉吾何有胡生胡生何时与尔同上匡庐巅足蹑星虹礼南斗

　　赠于子冲大叅请急南旋

　　长安城头秋雨繁长安城下双朱轓去年忽向洛阳道今年却入长安门谁道分司非达宦谁言朝请不承恩行边惯试渥洼马到阙仍依白虎旙忆昨匈奴入邉塞陇坂以西杀气昏右方王将旃庐满北地烟尘士女奔元臣庙畧驰三殿上将戎轩厯五原青海几经传尺檄玉关依旧有游魂翻令蛮府提锋鋭欲扫干戈静塞垣谢公谈笑亦何易贾生流涕亦太烦竞说请缨临瀚海争言倚剑出昆仑尔曹落落不入眼此事悠悠谁与论我今但欲拂衣去斗酒悲歌意气存看君四十头未白勉加餐食无多言

　　寿李北山先生八十

　　君不见扶桑之下一杯水一峯突出三千里其北有济西有濮当代词坛宗二李济南修文地府深濮阳垂老卧空林同时已抱千秋恨异调俱称大雅音江淮当日嗟流落尚玺先朝官不薄双袖天风逐鸟还一竿秋水知鱼乐至人遗形在杜机如翁达生识者稀不从北阙懐簪绂不向西山采蕨薇安期大药欺人久石家金谷谁能守有田但种东陵瓜有钱但买宜城酒只今号作北山人素髪丹颜八十春蹑屐当闲青玉杖呼卢时侧紫纶巾半酣击缶耳稍热笑拥如花歌未歇洛阳七贵眼中尘长安五陵原上月天道有盈日有虚得名得寿福已余璇闺况继中郎业金匮还传太史书中郎太史亦尔尔君家柱下差足拟请为小着五千文藏在白云封中石闾底

　　榖城山馆集巻四

　　●钦定四库全书

　　榖城山馆集巻五

　　（明）于慎行 撰

　　○七言古诗

　　商丘沈封君画竹歌

　　梁王修竹不可识千秋草合平台迹平台主人墨君友扫岀檀栾一千尺醉渖淋漓幅素看枝枝蒨翠若可餐笔端乍觉烟云绕堂上时惊风雨寒寒声槭瑟生绡起如在湘江秋色里湖州以后称太常此幅神真良足拟主人种竹旧成林千里提封自作阴蟠根出地成龙骨劲节凌霄引鳯吟髙堂日逺悲风木手泽凄凉余半幅他日尚书阁上图应写平台万竿緑

　　寿临邑邢封君七十长歌

　　邢翁济北之名族世代门庭罗绣毂长公諌草青蒲伏羣从咸登天府録翁独翛然在岩谷芝房萝壁薜荔服牛角挂经眠抱犊学儒不干五斗禄种田往往皆成玉瑶环瑜珥多如簇一枝炯炯先出椟名都十五不敢赎天风吹作华林木走马春城十二街雕龙翠殿三千牍少年出宰称民牧召入文昌锦被幞白简绨囊临仗读云梦汪洋舟万斛长风直下千里速姓名已在金瓯覆方底诏函貤半幅玉绳兰检何熠煜翁冠柱后衣锦縠行年七十方瞳緑出门柴车声轣辘季方持杖元方仆齐眉仙姥膺多福阆苑春开阿母桃渭川日长封君竹山中八月酒新熟玉盘琥珀四座馥松枝自煑石溪蔌珠履满堂绮障促千金称寿起相属参差玉管间琴筑主人浮白自捧腹生事惟余陶令杯年华不问君平卜我家乡邑不朝宿郎君旧谊敦羔鹜蹇予抱拙长碌碌弹铗归来头不沐仙闾东望地可缩缄词且效如川祝

　　代作朱宪使双寿长歌

　　嵚崟大伾山西遮黎阳口白马遥盘匏子堤黄河如带东南走东南万里入蓬瀛毂转雷奔大壑惊长淮一泻不知岁至今惟见山峥嵘山上丹厓合翠谷别有日月非尘俗问言谁向此中隐西台使君茅作屋使君早日客长安幞被香分画省兰兵符一领辽海震戎轩再驾朔漠寒闲心旧爱春山蕨忽解绯衫辞帝阙黎阳一卧几经年醉弄大伾山上月山月沉沉吐玉楼緑萝飞花碧草秋有时更涉沧洲趣钓艇烟蓑对白头松间鼔琴俯流水猿鹤夜声清心耳少年记作金闺游一经又见金闺起珠袍锦带开旧箧走马曲江春色里只今花树满河阳亦有槐阴如市里使君年岁七十强红颜玉骨何昻藏郎君自献南山曲戏取宫袍作舞裳齐眉玉案双尊酒皬然又覩西王母雕盘绮食罗秋堂鳯箫象管无不有仙家缥缈六鳌峯五城楼台春气浓大伾如块河如一杯水使君笑挟两茅龙

　　寄送贾石葵大卿之任南都

　　昨夜南山射猎归松窓醉卧星露微五更乌啼窓月白酒醒梦见长安客平明廐吏来相闻为见春帆驻浦云春帆信宿不知处建业澄江杳然去缄书送君江水长此频率脉空断肠

　　岱西山人歌寿何吏部敬庵

　　君不见岱宗之山海上起云霞沃宕三千里七十二峯峯揷天西支半落清河水山川回合势连绵灵气应锺不世贤大名谁者齐北斗岱西山人行地仙山人旧隠双龙阙左省含香陪上列共道诗名水部传更闻启事山公絶一时流品入陶甄简要清通世所珍三十朱轮行寳陌衣香风动洛阳尘素心忽忆栖岩谷解组归来双鬓緑玉树多从院宇生兰房近傍烟云筑山人修翛六十余頳颜绰约玉不如载酒时游广里月垂竿闲钓锦川鱼石闾有伴飡瑶草玉几金床春色晓人问已自有蓬瀛何人更说蓬瀛好为翁亢节歌欲长琼巵起寿春茫茫泰山若砺海水竭大年不凋齐日月

　　大伾山亭图歌为朱令君赋

　　谁持一幅绡扫作千林碧竒峯华嵂浮烟空秀色横分白马迹山下草堂瞰古城百花潭水飞春英长杨翠栢蔽云日静听似闻风雨声亦有髙台临灌莽岧嶤百尺浮云上何人月夜舒长啸一声遥和竹林响台下悠悠河水来乱帆东去接天回青山一片明湖里翠黛光揺寳镜开春风满岩杏花裂光中乍见轻烟灭赩如赤城霞皎若天山雪修竹檀栾碧万竿清风瑟瑟动庭兰了然潇湘色对此心神寒西北一畆丘厥形如负局仙人对奕挥素手华山几更春草緑我披此图开心颜一时坐我烟霞间恍如身到辋川曲目中已自无尘寰又似桃花源里去碧流红雨不知处黎阳仙翁圣代英欲卧沧浪絶世名一朝解绂谢天子杳然自写丹青里有子重看上苑花河阳万树还相似仙翁可望不可亲绘为此图传世人真游莫讶人间少方丈蓬莱别有春

　　桃花岭图歌寿太宰杨梦山先生

　　长安三月烟如织上苑桃花看不极主人旧是武陵人别有春林千树色千树万树玉岭赊烂漫风前十里花细缬半含仙掌露繁枝齐吐赤城霞主人数椽筑洞口手植城堤几十畆笛里香分画阁梅楼头艶拂金堤柳花间漉酒醉朱颜石几松床自闭关不遣红尘来陌上惟容流水到人间只道林中聊可住芳菲又满咸阳路扫尽玄都观里泥栽成濯锦江头树还将幅素写花源半染山光半水痕拂拭自疑真境近不知春色在公门君不见度索山前花落晚千年一结条支卵东方先生太苦饥噉余半核如金椀又不见仙人子晋遨五城白鹤朝骖海上行缑山瞥见花成雨沈醉吹残月夜笙主人亦住三山岛瑶池仙种分来早花开几度笙几曲日上扶桑春未老

　　炙兔行为于子冲赋

　　渔阳大使齐大侠行邉数奏甘泉捷千金饱士士欲死领向狐奴山下猎黄榆九月号北风双鞬怒马如盘空弓影向天毛羽落弦声撇地霜草红緑眼健儿马前走血悬两兔■〈釒斿〉贯首传火无烦玉鼎调擘肩未假鸾刀剖鸱夷吐酒复不住月氏漆器在左手酒酣握槊还大呌笑谓鲁生尔能否沙头月出燕云黒枕藉相看头不帻平生肝胆向谁倾说着世人双眼白羽猎虚随卜祝羣词人亦自树功勲试问陇西李都尉雄材肯数霍将军

　　武定侯墓歌

　　长安城西销客魂故侯墓前双石门空梁无风蟏蛸挂髙台不夜鼯鼠奔行歌牧竖上陇首守冢老兵眠树根道傍徙倚长叹息千古此意谁与论当时贵宠真无匹势倚青天回白日骖乗亲陪别苑游行香日侍斋宫直元公鐡劵大国封都护金章新様刻玉鞭蹀躞内廐马雕盘络绎尚方食权相交驩亦扫门彻侯受酒咸避席此时意气薄青云睇笑看人宠辱分负郭园池田太尉重城甲第霍将军求仙偏访烧铅客亡命多归带剑羣曲阁重楼春自驻繁弦急管日初曛自言富贵无销歇争见桑田海亦竭未央宫前请室开咸阳道上车尘絶闲门行马卧莓苔旧馆罦罳藏雨雪只今尺土闭空原岁岁春啼杜宇血吁嗟嗟世皇二宠倾朝廷前有武定后咸宁福过俱为万人指法行再见七庙灵人间荣悴咸可数古来金谷与郿坞前车已郄后车驰请君但看北邙土

　　双林寺歌

　　道旁佛宫谁者筑珠楼寳殿横山麓僧徒指点为予说此寺方成主人逐忆昨十载气熏天吐纳日月挥云烟外廷稍引三公势内禁亲操六玺权出入钩陈留筦钥笑谈甲观走金蝉建寺平侵贵主第施僧直请大官钱输来多寳堆成塔辇尽黄金布作田法官梵宇何连曼胜地名区看不断墓上林园学九陵祠前楼阁成双观落成牛酒国亲供建醮香花天女献吁嗟此寺独渺小赤刀已欲盈千万我皇神威符世祖距脱大奸俯地取郭家金穴入水衡邓氏铜山归少府庐儿解玉乞街衢宅妇懐簪随卒虏惟余此寺在郊原虹梁绮构谁为主蛛网空悬梵铎风青苔自鎻玱琅雨盛衰转盻那不有几年翻覆看如许君不见江陵城头土三尺若敖馁鬼不来食一代贤豪此谓何尔全首领恩亦极

　　燕子矶歌呈李棠轩宫谕

　　大江西来万里白建业青山两岸划山根片石凿不断斗入江流数千尺我来扫石上髙空直蹑忽怳开鸿蒙回涛细啮鷟鸑岭悬厓倒瞰鼋鼍宫魂摇骨栗不得语衔杯邈望蒹葭渚萧萧木叶满江流却是千帆万帆雨雨余返照江水红赤城吐色江水中须臾海月东山出睡龙欲动金波溢水晶为盘玉镜开秋光寒泻玻瓈台客懐跌宕不可奈散髪呼酒天风来西望采石若可挈长江之水亦应裂君家供奉去几时不见今时江上月

　　猎兔歌

　　南山猎兔如猎虎万骑合围昼伐鼓壮士齐闗十石弧王孙自拨千钧弩兎走入窟窟草平长林落日讙人声铦戟利剑不得刺汗流蹋足空屏营君不见北山老翁手握矢臂解一鹘狡兎死

　　卖珠行【长安有卖珠老妪故侯侍儿也能道兴衰怃然有感作卖珠行】

　　卖珠老妇髪半白提筐日走宫城陌徧谒朱门不得休斜倚道旁长叹息自言本是緑珠俦夫婿先朝万户侯锦衣夜直铜龙阙画栋朝开碧玉楼尔时秀色新承选二八嫂婷集内馆小阁微风倚翠屏闲房落月调金管罗衣寳靥不胜春十斛明珠掌上新只言华屋长如海不道沧溟亦作尘当时世事一朝变郿坞黄金实内殿剑履三千帐下空鸳鸯七十池邉散前年曽向旧门过新主承恩骤玉珂今年又望门前道行马半残生緑草繁华憔悴看如昨覆雨翻云何闪烁桥上年年阅水流宫前岁岁看花落我闻此语涕沾裳世事悠悠不可量祗应汉代麒麟阁千古名垂日月光

　　双桂行寿宜兴蒋郡丞

　　堂前双桂树堂上双樽酒太湖一曲住者谁淮南秋色落君手使君潇洒豪且贤东方千骑何翩翩一日上书抛紫绶走种阳羡山间田山田种秫收不薄荆溪如画堪行乐桂花已见湖上开桂子还闻月中落月中清影碧天秋花下斑衣对白头陶令归来浑是醉徐卿老去百无忧不见玄都观里桃不见灞陵桥畔柳桃花吹作素衣尘柳色歌残行客口谁能向桂花树下日陶然万斛天香近酒邉燕山五枝君不羡蒋家三径益可传

　　招山人歌

　　城中山人常苦多山中山人常苦少我来杖策入山中山人门外迹如扫闻道长安方大索髠钳赭尽荷衣色今朝司狱中书昨日平津座上客大国并容何事无防川防口无乃渝山人有山归亦得慎莫出走越与胡

　　亭山洞歌上周师七十生辰

　　岱宗西来未了青结作秀山山似亭亭坳石洞何窈窕千峯万峯罗作屏山翁少时隠山麓数椽桃花源上屋鹖冠凭几暮云生牛角挂经春雨足偶然随牒入燕城博士惊传墨绶荣赤县郎官原应宿兰台循吏早书名人间月旦吾何有那能折腰为五斗抛却河阳县里花归来彭泽门前柳山中回首隔风尘緑髪方瞳白袷巾烟霞半结游仙侣弧矢还逢献寿辰此时凉飙入户牖华轩松桂参差茂有孙能采泽宫芹有儿能致宜城酒银河耿耿月上钩座客谁者飞觥筹同游门巷多苍藓旧学生徒已白头请翁拍浮莫辞满人生七十古亦鲜试探洞里玉函书海水何时复清浅

　　甲午五月朱可大自江右来访相见喜极对酒放歌

　　别君春花落思君春鸟啼春风吹逺梦夜夜到湖西只言尺素迷江树不道来年即相遇元方执御季常随德星应卜贤人聚揽衣出迎雨满衣秉烛相看暑气微炎天命驾三千里如此交情古亦稀笑杀山阴一夜舟笑杀平原十日酒把杯脱帽双眼白放歌大呌无不有与君譬如双吴钩神精会合自有由兴君譬如双飞燕差池羽翼时相见莫将逐客当沈沦自是江湖合有人试观青海营中月试望长安陌上尘羡君红颜髪盈帻我已如霜镜中白回头三五少年时半百光阴如过客赤绳系日那得还长鲸吸海几时干灯前起舞劝君酒何处含情可尽欢

　　雪中登楼看山歌

　　月中看山不辨色雪中看山不辨影阑前九迭锦屏张一时幻作虚无境苍茫颢气万里通轻琼冷絮飘鸿蒙阎浮几许还遭刼色界由来总是空忆昨筑楼对城缺本为看山亦看雪那令有雪却无山倚楼满目成■〈氵寥〉泬山亦非真无雪亦非常有自顾梦觉身至竟谁为偶此时欲说已忘言拍阑且尽杯中酒

　　雪后登楼看山歌

　　昨朝飞雪满大荒登楼四顾天茫茫今朝登楼禁不得吾与青山头并白筠床呼酒皛宇开瑶华积作中天台对山遥劝一杯酒平生与君为素友君今头白青有时奈何吾鬓真成丝

　　雪中菊花小歌

　　去年九月雪雨集菊花吐向雪中泣今年十月菊始开雪花又落黄金罍繁华何意同萧瑟冷蕋疎枝一半白罗绮三千梦早春却将铅粉妆佳色素影关山夜欲流寒香寂寞楚天秋不知陶令吟时醉正是袁安卧处愁篱邉吾亦怜吾友苦节贞心成素首试看东园桃李花霜前零落今何有

　　冬日送方胥成北游临邑访邢子愿侍御一首

　　黄石山头雪未晴黄石山前送客行天寒岁暮白日驶北风猎猎吹冠缨看君殊少风尘色击剑长歌双眼白少年曽慕五陵豪老去犹为万里客只今蹑屩逺行游湖海茫茫路阻修举世何人重词赋布衣无筞干王侯山中萧条鲜所有解衣衣君劝君酒平生肝胆向谁尽但说邢公不离口邢公好士无与伦千金散尽家苦贫此时无忌还留赵何客冯驩可入秦君今又向犂丘去马首残阳明逺树山头望君酒欲醒相思并在君行处

　　游蜀山湖歌示任城王甥季辅

　　昔闻巨泽湖漭沆三百里自从中作宋公渠两岸长虹夹汶济我家湖北缆扁舟住近沧浪不解游王郎亦住湖南曲携我来探水国秋叩舷湖口渺然入洲渚萦回望不极荷芰残花棹底分鸥鳬乱影帆前失波心宛在一丘悬直上苍茫尽水天万顷泓淳沈碧落千林黯淡入寒烟萧然似欲来风雨感慨愁心吊千古秦皇片石有孤峯鲁国荒台无旧土玉罂春酒欲尽无沈醉烟波兴未孤西风不过山阴道枉向君王乞镜湖

　　九华山歌送施幼淳省元南还青阳省觐

　　九峯名九子幻作九莲花去天不知尺有几晴空片片飞丹霞南宫才子江东客笔带九华峯顶色学书欲作万人敌一日声名倾上国青春谒帝入神京黄石寻师驻榖城经术逺宗燕太傅门墙半列鲁诸生忽登泰岱看乡陌望见江头云气白愁心一夜渡淮阳不为莼鲈秋兴廹千里宁亲愿不违西风萧瑟送将归尊前落木浑成雨马上微霜欲点衣为君长歌劝君酒便是别离未应久去日聊随朔鴈飞来时莫在春鸿后玉树青荧上苑栽君王正忆子虚材好将九朶芙蓉露泻向仙人掌上开

　　岁暮送汪山人敬仲南还

　　寒风飒飒愁云繁江南浮客来到门手出瑶华八百片雪花错落飞琼轩自言落魄无何有湖海豪游成皓首竟陵学士座上宾新都司马社中友燕南作客岁将阑弹铗长歌道路难知公当代论风雅曽向人家巻里看蓬门旧日不迎客为君拂拭凝尘席谈诗静夜一炬红呼酒髙斋双眼白送君南去及新春残雪初消路少尘行到石城应早渡隔江桃叶唤归人

　　平倭奏捷歌

　　去年都护大征兵平壤岛冦皆扫平今年司马通和议盖海鲸鲵不可制鱼服十万簸狂澜千里腥风塞月寒不见降书来日窟空令猎火照辰韩吾皇按剑赫威怒独运神谟惩往误早传制府凿凶门更诏中丞开武库材官负弩尽从征慷慨辞家志不平杀气千寻飞浿水军声一夜度龙城士马骖驔谁复数青海原头昼伐鼓转斾横捎乐浪云洗兵半染夫余土陆营三路势已奔水营大队赤云屯弓刀蹙沸鲛犀裂戈甲抢攘日月昏小酋面縳大酋死属国君臣歌燕喜羽书昨夜自东来直入甘泉报天子论功大发水衡财碣石闗门日夜开符节星驰玄莵塞金缯山累白龙堆十年馈师三百万今日方闻博一战明王守御在四夷属国君臣尔莫玩

　　射覆谣戏作

　　郭舎人东方朔来前射覆相为乐谓此金盂中有何一蠕虫不是蜥蜴亦非守宫中者赐帛不中城旦舂舎人东方相顾■〈目咢〉咍此胡为来哉谓之为龙不能变化兴云雷谓之为蛇又不能委蛇蒲伏与世谐此何物也陛下幸发视必是一蜗牛身似有所负外又无所求不肯濡足惟愿藏头循墙而走面壁而修钟鼔不能享鼎镬不能谋左角大胜右角大败未尝知喜未尝知忧蘧庐为天地混沌为春秋其觉如寐其生若休此有巢氏之裔无肠子之俦与圣人拊掌笑是物安足收放之污渎中使从蛭螾游

　　日观峯歌

　　岱岳峯头一片石天光杳杳连空碧我来夜扫石上云未明看见海中日日出海东几千里茫茫不辨云与水天鸡啁喔海上啼东方霞气半邉紫忽然潋灔琉璃丹一泓捧出赤玉盘长绳斜挽不得上半时方到扶桑端扶桑枝叶成五色海水明灭一线白日旁云气如连山目中欲识鲛人国平明日髙海水干满天翕赩红气团三山金阙流安在六鳌背骨秋霜寒忆昔秦帝东封年欲浮白浪游灵仙驱石作桥不可涉金支翠羽空西旋几时得见海中出日三千丈脱屣妻子如浮烟眼前朱生信豪士侧帽大呌石上眠我亦欲取巨石填东海挥戈且止羲和鞭六龙不停日如矢仰天呜呜酒热耳

　　泉林歌

　　雷泽万顷波澎渤如万马陪尾镇之不得溢酾为灵渎出其下洞门喷薄泻飞泉沸珠迸玉声潺湲天山雪花四月落片片吹上春衣寒清流可潄复可枕拍浮大白相对饮潭中石子成五色荧荧细濯巴江锦行尽回溪地转偏疑是镜湖春水旋深林蔽亏不见日但闻杂树多鸣蝉树里泉声百道重木根诘曲盘虬龙解衣罗坐泛流羽天光水色何溶溶逺峯隠见多明灭残霞飞丹手可掇此时林壑瞑色来呼酒弹琴望云月月上青山醉若何临流垂手挹素波且歌白石吟渌水红尘万事空蹉跎旭日髙林送客子清风四面松声起市桥一出到人世武陵桃花空流水

　　峄山歌

　　岱宗海上来西塞中条路东南数峯青未了凌波欲涉长河去似断不断走势回结作芙蓉掌上开青冥浩荡何年裂平地涌出金银台名山固多竒此山竒欲絶累累万古石谽谺成窦穴落星不到地累丸不到天悬圃亦已碎羣玉亦已颠金华牧儿何婉娈一入紫烟不复返世人谁者叱羣羊坐看蹄角生苔藓人行石中何盘珊十步九折穿嵌岩顾见杂花开绮绣又闻淙淙泉水声鸣环千峯冥宻万壑逼日光时向天窓滴深林已尽鸟不鸣攀縁犹访白云迹白云在天何时还洞门石扇开重闗五花峯头一骋目飘如乘虹驾鹤飞出天地间但闻长风飒飒万里至使我四顾清心颜君不见沧海桑田年岁改秦皇片石今安在万骑千乘化作灰河声依旧东流海沈吟此事思欲飞击节髙歌泪满衣空怜世上浮沈子白首红颜何所归

　　前赠李本宁歌

　　一别十五年再别十二春人生百岁苦不满可堪几作别离人前年君入蜀为李醉歌为陈哭酒挹玉华山色青泪洒嘉陵江水緑去年君入越曽讯朱公访禹穴邀欢又作湖上吟沈侯细腰可已折今年君向燕京游千骑朱衣唱八驺道旁忽问鲁狂叟半夜停车南陌头我病伏床君坐膝呼儿出酒陈曲室相看如梦烛影残屈指良游话夙昔我年多君两岁强君头如漆我如霜浮沈聚散不盈眦回首万事空茫茫北风吹雪角晓寒车帷欲裂嘶马酸莫言岁晏别离苦更有时危道路难知君词赋满人口六符鼎足多故友君王倘复问同时旧日岁星人识否

　　后赠李本宁歌

　　李君李君汝今坎壈何甚哉七命藩臣二十载朝天又奉除书回忆昔蓬莱开内院翩翩二九凌霄汉大者为相小乃卿君乎锻羽来何晏当代词场论作者君及江东两司马误杀人间白眼儿轻言侍从无风雅一去承明阅岁年秦梁蜀越多邅延道髙不容岂有以异哉造物操微权我闻柱下之裔多才子白也飘零贺折死今日得君而三矣君今不夭复不贱又无留滞安有此李君李君为我楚舞我为君歌岁云暮矣将如何天生豪儁必有用如君不信长蹉跎泾水一斗泥化为一斗榖清者受其名浊者食其福翘翘常不足碌碌常有余人者歆其实天者寳其虚请君还我凌云笔我还君家禄万石

　　五大夫松歌为刘博士元阳赋

　　爵名五大夫其数不必五何知非二松屑屑为之补二松五松俱莫论秦人已没沙丘魂金椎驰道迹如扫此中惟有松枝存我观此松颜色古干如虬龙质如土鸾楼鹤舞几千秋犹忆当年岩畔雨自有此山即有松百木之长五岳宗秋声不断天门路海气长悬日观峯亦不为封荣亦不因封辱兴亡阅尽总无情何况区区小除目济北刘生逹者流题诗旧向松间游岁寒岂欲聨三友道逺还因寄四愁君为博士挂冠早松号大夫今欲老浮名梦幻两茫茫不须苦作秦松考

　　瀛海仙人歌为任丘刘翁双寿赋

　　君不见碣石髙悬海上台九河之水昆仑来一入淮阳五百载地灵犹向瀛州开瀛州云气何超忽北拱渔阳连汉阙赤畿总号帝王州瑶堂别有神仙窟仙人碧髪更方瞳天姥霓衣出阆风台上时骑双彩鳯垆邉共跨两茅龙当年自种蓝田璧瑶草琳华堂下植学士丝纶接上台中丞节钺通南极宁亲暂许帝师旋几道封函降自天上食分将仙禁酒舞衣携得御炉烟七十已稀况八九如此齐眉古未有蓬莱谩道枣如瓜度索虚传桃似斗嗟乎仙人谁与俦瀛州平地是瀛洲从今岁月真多少海水还成浅碧流

　　寿封君邢翁九十长歌

　　翁年七十八十时我曽两度为祝辞今翁算十复过九我辞三祝翁许否济南古有九十人辕生伏生席上珍辕生为郎官不进伏生授女口不真翁今有官复有子方瞳緑髪身着紫江南辞客久停毫惆怅山东邢柱史片纸真同片玉看鸡林传寳出长安书法妙入锺王室骚命卑陵屈宋坛苍梧碧竹复不少何言玉山与琼岛人生百岁苦多愁如翁千龄颜更好泲园东望是蓬瀛清浅当年几度经自是泰阶多景瑞珠躔已现老人星

　　渔阳老将行为郭总戎建安赋

　　渔阳老将名家子少日趋庭弄文史操觚屡试不见收投笔悲歌辞故里桂玉萧疎客帝城游谈无术致公卿烟尘正满渔阳道挟筴还为塞上行尔时戚侯镇北土七校屯营开幕府江南剑客拥辕门若个骁雄健如虎将军自臂六钧弓玉帐分符细柳东新降部落连青海见筑亭台跨逺空蓟门论守不论战十年左角无传箭一朝碣石见桑田台上黄金颜色变归与弹铗罢登坛手挽虹霓上钓竿东征西讨年来事笑踞松根白眼观西亰有班今有郭文武声华何磊落君家难弟定逺兄一片燕然铭再凿闻君矍铄壮不如八十欲近七十余还看世业青云逺尽出兰台旧着书

　　夜雨呈候吴郎

　　城南学作瀼西屋炎天试借吴郎宿不知有何光怪发一夜蛟龙怒相逐雨声彻旦雷声奔列缺不断髙空痕崩涛万壑吼万马此时已囓孤亭根为客睡眼不曽着遣涉滂沱问安乐莫将风物动乡愁且覆青州银凿落

　　吴郎歌送翁晋北游京师

　　旧知吴郎名不识吴郎面长帆忽巻大江云炎风五月来相见披衣倒屣开我关举杯熟视成潺湲身如海鹤目岩电恍然再对吾师颜谓我垂髫称国士于今垂白栖空山生死凄凉知已报南望其如路阻艰吾师当日诗名起后驾方称王与李庭前秀出琼树枝复向骚坛执牛耳源泉万斛泻胸中风雨千重飞笔底能以遗形貌古人还将学步嗤余子白眼情知礼法疎神心不受风尘滓北游一泊汶阳船小榖城东寄数椽几回暝色来新涨几夜秋声聴早蝉仰天击剑舍我去又向长安大道邉昭王台畔金精拄邹衍宫前海气悬吊古应歌明月塞忧时欲赋帝京篇江南才人满人口目中如君不数有有衣莫染洛阳尘有钱莫买新丰酒汉廷公卿多世交燕市屠沽非素友君王正起通天台子虚上林出君手男儿七尺遇有时安得竒才长不偶归来为我一扫岱峯云夜看海中赤丸跳如斗

　　榖城山馆集巻五

　　●钦定四库全书

　　谷城山馆集巻六

　　（明）于慎行 撰

　　○五言律诗【唐体乐府附】

　　出塞

　　万里关山道苍茫玉塞秋沙飞晴作雨雾结旦成楼羌管霜前怨胡笳月下愁酬恩懐一劎端不为封侯

　　入塞

　　度漠灭天骄归来意气豪霓旌回瀚海羽葢指临洮少妇迎珠勒亲兵赐锦袍勲多明主记不解假钱刀

　　君马黄

　　寳马来西极龙闲服上箱浮云金勒影飞雪玉珂光骨冻长城水蹄翻大漠霜美人天路逺祇觉壮心伤

　　战城南

　　塞北朝传警城南夜合围旗翻明月暗劎落晓星微朔气声刁斗边霜巻铁衣横行期万里酣战不知归

　　巫山髙

　　巫山峰十二缥缈倚层空细雨猿声外轻云鸟道中江流巴子国月出楚王宫旧馆今何处茫茫梦不通

　　陇头吟

　　陇头流水别凄响自堪惊月散东西影风传逺近声傍侵疏勒道斜入隗嚣营呜咽归肠断何时到渭城

　　上之回

　　离宫陈上郡御辇出回中七校长杨北千官细柳东旄头悬塞月漏箭杂边风却望单于幕萧条万里空

　　长安道

　　晨光开紫陌春气耀丹霞月落新丰树烟笼上苑花金羁京兆马绣毂富平车侠少逢何阔相过赵李家

　　洛阳陌

　　东都佳丽地共指闘鸡坊挟弹妖童骑当垆小妇妆柳花金谷暗槐影玉沟长愁望飞尘起骄騧赭汗香

　　折杨柳

　　朱楼临大道垂柳正依依叶浅低愁黛花轻上舞衣三河春欲尽五岭戍初归何地应肠断闗前雪正飞

　　闗山月

　　三五关山月天空万里秋影含青海动光度玉门流晓角传军垒寒烽隐戍楼阴山方接战且莫视刀头

　　梅花落

　　肠断金闺妇愁生畵阁梅瑶华风里落玉树雪前开拂影侵罗袂飘香上镜台关河春色暮鹤勒几时回

　　雨雪

　　阴山征战地雨雪夜霏霏冻缩胡儿马寒凝汉将衣范恭疎勒返苏武漠南归颇怪关门柳春前作絮飞

　　长干曲

　　妾住在长干离居岁欲阑洞庭归客少浦口去人难雨落吴天暮云横楚岫寒含情何所待憔悴碧江湍

　　江南曲

　　采采白苹洲兰桡忆逺游日悬云梦阔天隔洞庭秋风物三湘道烟波万里愁离居逢岁宴掩涕倚重楼

　　紫骝马

　　寳马蹀皋兰红尘扑绣鞍追风珠汗落踏雪玉蹄寒北地春方涩长城冻未干一鸣思报主不取按图看

　　送陈春宇太史册封楚藩二首

　　遥遥江浦去望望洞庭西拥传过三楚乗槎入五溪潮平津树杳天阔浦云低想见花源里渔家路不迷
　　持节金闺客星华并列侯遥分鸾掖色一作兔园游日暮湘潭雨天寒梦泽秋岂应歌故里白雪少人酬

　　送张洪阳太史请急南还

　　宁亲承予告秋尽理行装槖载兰台笔衣残粉署香酒边燕月近帆外楚天长旧识张华劎寒锋起豫章

　　寄送朱可大南还

　　自别春湖去音书已来年所嗟千里梦常在五云天雨色维扬树江声北固船经过多逸兴佳句向谁传

　　同李前峰兵部赵竹里文学集侯氏东墅信宿二首

　　十载谈经地重来径已荒野花含宿雨秋草上空墙客送新醅酒楼悬旧卧床晓凉凭槛立山色四苍苍
　　故人复此地不醉欲如何世事杯中尽年华镜里过孤云留阁树残日挂烟萝惆怅王孙去门前芳草多【时侯兄少泉从军塞上】

　　少虚赵丈见过二首

　　上客回髙驾过予松桂林题诗白云暮对酒飞花深逺树浮残雨高城下夕阴草玄芸阁吏寂寞此时心
　　经春犹卧病长日掩衡门岂谓山阴棹能寻谷口村世情双白眼生事一青尊不浅忘年契千秋事可论

　　雨中舟行

　　天阔雨冥冥孤帆过驿亭云吞江树白雾失晓峰青岸鸟迎船湿河鱼出网腥生涯多少恨无处异飘萍

　　夜泊有懐

　　月白夜将阑潮平两岸寛倚舟人语静过雨树声寒戍鼓城隅觅船灯水际看所期江路迥何处采芳兰

　　天津观潮

　　六月天山雪寒涛亦壮哉声疑吹地转浪莫蹴天开估舶迎风住渔舠弄水回方闻通海运万橹日边来

　　泊潞河驿

　　行尽燕齐道来从上国游饱经湖上雨寒泊驿边舟朔气雄三辅关门控九州岛五陵十万户夹岸起朱楼

　　哭沈虹台太史二首

　　故人忽云没闻报涕汍澜今日吴江冷当时易水寒青编门下受丹旐路旁看夜雨玄猿啸浮生梦已阑
　　思君不忍问河上返孤舟岂是懐沙怨应非蹈海游花残吴苑暮鹤唳月亭秋肠断论交地宫城十二楼

　　雨

　　城夕凉风起空堂飒似秋片云生逺岫骤雨过重楼暝色阶前树寒声峡外舟鸥鳬何自喜泛泛满青流

　　告天台为赵瀫阳太史赋

　　邈矣高贤操清风华胄传畏知严暮夜考履质青天国史千秋在家声异代悬只今台上月犹照旧炉烟

　　题畵

　　黯淡秋湖色涵虚望渺然断桥横落日逺水出寒烟雁向平沙落鸥依折苇眠吾家住湖上闲杀采菱船

　　夏日偕张洪阳殿读憩龙华寺寺在苑北湖上

　　同过湖上寺伏日坐清凉云水浮仙阙松杉荫讲堂雨归莲叶净风起稻花香小借支公榻人天午梦长

　　夏日进讲和张洪阳年丈韵

　　秉烛趋丹禁横经侍法筵晓凉生殿阁旭日动云烟佩委天香散花深玉漏传非材惭献纳鹄立细旃前

　　喜雨

　　春来全未雨一夜雨成霖触石何时聚崇朝已自阴锦林花气重金阙漏声深润泽占天造殷忧慰圣心

　　七夕

　　客中逢七夕片月倚重楼静对星河夜凉生枕簟秋人间浑是梦天上亦多愁览镜惊双鬓空悲岁序流

　　秋夜

　　虗阁夜沉沉秋声在树林山中猿鹤梦客里岁年心露下莲塘冷萤流薜幌深坐来销万籁隐几自成吟

　　送懐上人还金陵

　　空门无所住亦复忆江乡半偈禅心定孤舟别路长锡飞吴叶冷笔拂楚花香又向秋山里钟声闭夕阳

　　送张静峰年兄赴河南别驾二首

　　十年南省客半刺领东周马向雪中去人称洛下游关河三辅道云物二陵秋别思还萧索寒塘水自流
　　承宠无迟暮褰帷意气生诸侯均揖譲长吏有逢迎郡阁山当户河桥栁向城三川风日好偏适宦游情

　　送李敏斋符卿奉使省觐

　　只今三省佩又下五城楼蓟北霜初落淮南桂已秋宫云随子舍卿月引行舟可奈河桥柳年年绾别愁

　　送邹进士南皋谪戍贵阳二首

　　自怜焚草日却送看花人迢递三危路飘零万死身长沙悲贾傅湘水吊灵均总是经过地将谁采白苹
　　纲常千古事怜尔志如霜首欲阶前碎珠凭颔下藏有生心尽折纵死骨犹香不似青莲客无端谪夜郎

　　送习豫南太史谪居闽中二首

　　渺渺寒江路君今岁晏游十年池上佩万里雪中舟仕节人谁识浮踪水自流含情无可道不独为离忧
　　对酒不能饮心悲握手论如何同舍客忽作逺游人世态青云冷交情白首新还知明主意宣室待词臣

　　应制题畵四首【有序】

　　万厯戊寅正月上出内府畵册二十六幅命日讲六臣分题奏上各赐银豆一包时同事者宫詹吴门申公宫谕信阳何公宫洗新都许公宫赞武陵陈公翰撰南充陈公也予分得四题如左
　　雪景
　　轻绡寒色动不是月华开鸟道千岩迥江光一径回虚无分玉树彷佛想瑶台未拟歌黄竹阳春遍九垓
　　烟雨
　　潇潇一幅上秋气满枫林半似随风引全疑夹雾阴逺峰看处暝踈树望来深笔底烟云色争知用作霖
　　宣庙御笔汀鸟
　　笔端成大造海鸟若相忘暮雨汀莎湿春风岸芷香柳边迷落絮云里带飞霜总为经天藻长留羽翰光
　　鹌鹑
　　渺彼榆枋翼丹青畵作真静眠宫草日闲傍苑花春顾影骄金距逢场上锦茵非同珠树鸟独用羽毛珍

　　寄冯志方博士二首

　　一别褒衣客今来几岁星吴钩知射斗鲁壁记传经对酒春云碧题诗暮雨青向时游赏地南北各飘萍
　　幽人渺何许江上旧儒冠客舍蒹葭雨堂飡苜蓿盘楚天秋水阔燕阙晓钟残懐袖双纨扇因风欲寄难

　　张洪阳殿读待舟潞渚寄送二首

　　昨日横门道魂消鬓欲秋寸心应未逺尺素已堪愁对酒青灯醉看花紫禁游离情如潞水连夜只东流
　　归梦春来剧那堪送逺游身悬蜗左角家在海西头天地才难尽风尘道不谋河堤杨柳緑亦欲买归舟

　　暮春同朱可大廷尉游摩诃庵听无弦上人弹琴因饮南园二首

　　福地开真境萧辰欵梵筵百花春夜雨一饭讲堂烟妙法旃檀喻空音緑绮传云床容卧起随意检诗篇
　　别有祗园胜春光象外幽人从莲社饮地胜竹林游雨色阴萝幌钟声度石楼不愁归路晩乗月可淹留

　　告中同可大再游摩诃庵因赠静堂禅师

　　寺忆同游地联镳许再过人行松院少云闭竹房多岁月容高枕乾坤足放歌逃禅吾不厌病骨本维摩

　　寄庠师周介轩先生二首

　　传经西楚客垂老意何如湖上十年梦灯前八月书秋心随过雁旧事纪衘鱼门下垂髫士翛翛两鬓疎
　　望望徐方道懐人白露秋湖光晴载酒山色暮登楼倦迹看林鸟闲情寄海鸥红颜殊未老欲接羡门游

　　秋日寄侯少泉参戎黔中二首

　　万里天南极将军尚枕戈一醒燕市酒五见洞庭波雾急鸢常堕江深雁不过东山栖隐地何日共烟萝
　　自尔乌蛮去寒花几度开萍踪儿女大华髪岁时催别梦随闗月离愁落陇梅年年秋色里一见尺书来

　　赠谈易王生

　　翛然江上客读易旧儒生道自青嚢秘名因緑简成汉京谈季主蜀肆隐君平为叩盈虚理因探百物情

　　春半

　　卧病忽已久闲房鸣素琴徘徊紫芝意惆怅青春深芳草乱迷径残花空满林凭轩送高鸟驰思渺难任

　　望鹤

　　缥缈珠庭鹤翻飞别禁林初盘仙阙逺渐入海云深忍负乗轩宠应非避弋心瑶台多旧侣愁絶玉笙音

　　河西务雨夜

　　归舟今信宿犹倚潞河干树色春汀暗鸡声夜雨寒孤帆灯际落短劎酒中弹明发乗流进沧波正渺漫

　　漷县道中

　　江草正萋萋兰桡傍古堤淡烟高树杪斜日乱帆西陇麦蒸云动春鸠夹岸啼连朝隔城市疑入武陵溪

　　天津夜月

　　放舟乗晩浪伐鼓注归流明月千帆夜长风万里秋篙师探渡口津吏指潮头浩荡烟波里应怜估客游

　　杨柳青道中

　　鸣榔凌海月捩舵破江烟杨柳青垂驿蘼芜緑刺船笛声邀落日席影挂长天望望沧洲路从兹遂渺然

　　徳州舟中遇李户部两山北上别后却寄二首

　　广川西渡口倚棹此逢君别久情难喻欢多酒易醺江声过暮雨帆影夹残云蹢躅南枝鹊能堪羽翮分
　　君登兰省去予泛镜湖归两浆还相背双星竟不违心期鸥作侣生事薜为衣只有空山梦愁时少雁飞

　　武城懐古【东郡武城乃平原君旧邑世谓言游所宰误也】

　　停桡齐赵路河上见孤城故国佳公子高台亦已倾川光孤屿敛暝色片云生呜咽清漳水千秋恨未平

　　卧病

　　天地长贫日风尘卧病年闭门春雨后欹枕落花前石火应难驻兰膏莫自煎无生如可悟吾意欲逃禅

　　菊花

　　几年京洛客不对故园花今日重阳酒还过处士家娟娟霜蕋静袅袅露枝斜自爱贞心苦含香阅岁华

　　挽赵少虚先生四首

　　去矣云林客伤哉艺苑豪百年双白鬓万事一青袍道自平生拙名堪此日高所悲逢圣世汩没掩蓬蒿
　　文雅从兹尽荣华亦有休吾徒还一涕尔辈自千秋旧馆青山暮重泉白日幽惟余清汶水长绕墓田流
　　十里春风苑年年出汉闗调空高渌水俗自薄朱颜星彩归天上玄经播世间乞铭遗札在一读泪潺湲
　　浮沉千古事无力念鸿钧陵替存吾道穷愁竟尔身冯唐空自老原宪不知贫他日山阳路谁为笛里人

　　寄贾广文年伯兼谢惠毡

　　极目漳南道相思正杳漫愁时明月近别后素书难雪暗芙蓉阁春生苜蓿盘一毡犹寄逺应惜玉堂寒

　　送林丈内艰南还二首

　　惨淡归人意春前问去舟参商初两地胶漆已三秋雨色低津树江光隐驿楼庭花多所恨不是锦衣游
　　把袂怜同舍离愁可奈何定知秋雁少惟有月明多江上思琼树风前废蓼莪无令清夜梦不入旧鸾坡

　　谷城山馆集巻六

　　●钦定四库全书

　　谷城山馆集巻七

　　（明）于慎行 撰

　　○五言律诗

　　春日同于子冲上灵岩寺四首

　　寺自高齐辟山从岱岳盘云霞千嶂晓风雨万松寒路绕泉声入花分鸟道看忽闻钟磬发作礼叩旃檀
　　为访名山胜来参梵帝筵烟霞围寳地龙象拥诸天喻法昙花落翻经贝叶传朗公今化石不转谒金仙【山有朗公石】
　　春阴连岳麓法界满祗林巨壑浮云细悬崖白日深野僧闲入定山鸟静多音幸共齐年侣同皈出世心
　　双峰最高顶倚杖白云扉树杪看人出山坳送鸟飞钟声众壑满香霭下方微三观凭阑得因风欲振衣

　　寄张玉阳年兄汴上

　　我行殊未久君亦解朝衣世路无工拙时名有是非莫谈温室树聊采北山薇梦断夷门道秋深鴈不飞

　　阁夜

　　何处夜色好月明独倚楼一声长笛起吹裂万山秋风露凄以冷星河静欲流懐人不可见天末眇含愁

　　云翠山天观和朱可大韵

　　碧山吾欲隐双屐且随君星斗岩前接藤萝杖底分泉声浑作雨岚气稍成云愁对仙坛月鸾箫午夜闻

　　洪范池和韵

　　何地探灵境仙泉旧有名天光金镜冷潭影玉壶清溪鸟依人立林蝉尽日鸣鱼龙今寂寞不畏夜珠惊

　　秋日同朱令君泛舟西汀二首

　　旧向沧洲隐今陪茂宰游笛声催画鹢帆影挂浮鸥酒对青山暮歌翻白苎秋花源多少路随处有渔舟
　　荡漾千峰色轻舠入翠微凫迎仙令舄鸥拂野人衣岸柳晴犹湿江云冷不飞天风乗醉起吹送月中归

　　送崔亚沂博士游齐

　　共作名山隐三秋采蕨薇宁辞今日别袛恐故人稀斗酒不得醉白云相与归秋来玄鴈度可向海门飞

　　楼居

　　楼居非有好髙枕自人间夜色尊前月春阴槛外山目随归鸟尽心与片云闲未遣浮名累虗称善闭闗

　　夏日闲居

　　空林销永日不暑亦无喧种药时窥圃摊书毎闭门雨痕侵柱础苔色上松根此意应谁识惟偕静者论

　　东郭草堂即事

　　结庐非异境负郭少将迎竹屿含云影松牕落雨声片峰当戸出众鸟隔林鸣宴坐几无念谁知絶世情

　　过雨

　　五月不知暑虗堂飒似秋残虹挂溪水片雨过城楼逺树斜阳驻深山夕翠流晩凉思枕簟絶爱北牕幽

　　小楼

　　小楼常有伴端不叹离羣牖纳青溪月檐飞翠岫云自藏东观草谁勒北山文最怅霜空鴈寒声静夜闻

　　雨中东流泉上同可大赋

　　风雨鸣丹谷林亭倚翠岑一尊今日酒千里故人心树动三秋色泉飞万壑音夜凉横吹起直欲想龙吟

　　中秋小岱山对月

　　此夜寒无奈瑶台近斗牛山名真小岱月色正中秋影入河蟾湿光翻树鹊愁只疑参岳顶笙鹤上宫游

　　山庄即事

　　逃名天地阔斗室寄山椒地僻常无客林深亦有樵饭牛春待雨放鹤夜闻箫不是淮南隐淹留未可招

　　有懐苏八长史

　　三苏称大雅季子复能文老作诸侯客名髙国士羣别心燕塞雨旅舍鹊湖云家学枚皋在词坛已策勲

　　入都再游摩诃禅林

　　为忆青莲社重寻旧法堂壁题存姓字阶树阅行藏觉路人天迥春辉佛日长尔时京落客曽识雨花香

　　再至长安见无弦上人移住法藏庵因听弹琴赋赠

　　别来何所住卓锡自成林幡影香台静钟声竹院深一花开佛土半偈定禅心挥手松风里依然未鼓琴

　　春日同朱可大起部冯用韫太史同游恩隆观暨侍中园纪事二首

　　常侍先朝贵仙宫上苑西野分青嶂迥路入白云迷深树花初发闲阶草自萋当年供奉地犹揭旧璇题
　　小有兰亭胜临流一放歌酒边横落照花底拂回波何地踈狂少吾徒聚散多春衣浑欲緑知是藉烟萝

　　同馆诸丈城西看花二首

　　别苑惜春残开尊聚旧欢花间张绮幕柳外簇雕鞍飞雪歌中度回风掌上看倚阑浑欲醉犹索酒杯寛
　　十载叹西东欢娱此日同容华青镜里身世緑尊中花气看无赖莺歌听不穷何妨归骑缓蹀躞受东风

　　朱可大邀同冯太史饮摩诃庵南园步至钓鱼台夜眺还宿法藏精舍次日观慈寿浮图纪游四首

　　南园
　　胜会开芳苑春愁入逺峰壶觞连竹树歌咏起鱼龙花落空林雨风传别院钟淹留公子爱移席转从容
　　钓台
　　行歌随步逺已到水云天夜色千峰月湖光万顷烟衔杯心跌宕脱帽态蹁跹醉眼迷归径相看枕腹眠
　　法藏庵
　　何必躭丘壑居然鹿苑栖片云双树顶孤月上方西罢酒闻清梵探诗见旧题归依空品相不省在招提
　　慈寿寺阁
　　隔夜忘醒醉穷游别起端绀林重驻马寳阁几凭阑飞刹金银涌回峰紫翠盘皇都多巨丽是处有竒观

　　三月廿八日葛龙池朱讷斋二工部冯琢吾葛凤池二太史同游城西黄侍中园林看花四首

　　不奈连朝病因看上苑春如何五侯第又见百花新日映丹霞晕烟凝绛幄尘狂来无藉在帻岸白纶巾
　　真赏谁应共风流是旧欢藏书周太史襥被汉郎官花气尊中满松声座上寒相逢休惜醉春色欲凋残
　　改席临虗榭为欢事毎竒控弦天苑骑跳劎内园儿小榻时欹枕疎帘久对碁稍闻深树里风送桔槔迟
　　谁谓长安陌风尘此地稀山光相映带野色自芳菲旭日熏歌扇轻花着舞衣马蹄归欲懒为送惜春归

　　同可大用韫登毘卢阁

　　人天标胜境暇日一衔杯烟树重城合香花万井开懐乡游子念作赋客卿才愁见门前道车尘日夜催

　　毘卢阁送可大南旋

　　梵阁俯珠林龙宫岁月深几人同啸咏此日复登临畵栋含朝雨青峰起暮阴不堪欢会地又怅别离心

　　朱大司空挽歌八首

　　有伟生民杰鸿名日月光三朝熙揆路八座丽文昌尚想玄圭锡俄惊白璧藏平生门下士歌薤不成章
　　此日飙轮逺何年画阁开勲猷金匮史文赋栢梁才故事传西省遗恩照夜台凄清华表月不见鹤归来
　　再领河堤节三行海国春吏人虔俎豆父老怆车尘百折风云地诸艰社稷身祇今渠畔柳游客亦沾巾
　　缅想三朝事声华似梦中职分虞百揆爵视汉三公忼慨回天力酸辛葢世功惟余秋陇上萧瑟白杨风
　　十载江皋卧苍生望更频如何三岛梦忽断五湖春南岳收真气中朝失旧臣尚方双赐履犹觉上星辰
　　真宅归丹府蓬壶第几城化龙应是剑跨鹤不闻笙旧戟朱门列新阡紫气萦元公交车服在余庆属玄成
　　传道松台路玄冬蜃卫张期门分羽骑温室出黄肠日月悬天藻螭龙护帝章从今鹑火次夜夜有光芒
　　凄凉知已报旧事总堪愁问字春风馆传经夜月楼十年违撰屦一夕叹藏舟惟有延陵劎堪悬宰树秋

　　浪迹

　　浪迹长安陌修途日以难河流谁谓广海水自知寒懒嫚存愚性婆娑耻贵官春深湖上雨何处少渔竿

　　春日寄题东郭草堂

　　长忆青门郭芳菲此日殷花开三月雨春隔万山云夜鹤应谁怨汀鸥且自羣主人有归梦莫勒北山文

　　月夜舟行

　　烟江三五夜独月引行舟野色推蓬合波光进艇留银蟾天上湿乌鹊渚边愁那听楼头笛懐郷鬓欲秋

　　邵伯湖夜泊

　　日暮倚兰桡秋江正寂寥驿门斜对雨郡郭逺通潮急橹看商舶寒灯见市桥隋堤前路近欲听月中箫

　　仪真野泊

　　潮平扬子渡宿昔系扁舟日落波光敛天长岛色浮雨侵依岸树晴见隔江楼咫尺分吴楚茫茫万古愁

　　金陵江口夜泊

　　孤舟江上宿秋梦耿难成片月中流影千帆夜半声地邻桃叶渡山近石头城倚舵闻吴咏偏令旅思生

　　舟中家报

　　泽国三千里题书转自愁乡心河畔草客梦雨边舟月落维扬夜江深建业秋归程应未逺时抚大刀头

　　魏国东园宴集

　　华馆开名会高城倚落曛林芳秋过雨竹翠午侵云洞夹平台入桥通曲水分太平多宴乐胜地属元勲

　　天界寺禅房呈讱庵棠轩二丈

　　萧晨游法苑迥眺出云峰秋色霜前鴈寒声雨后钟酒随陶令醉谈许惠休从何意风尘地居然白社踪

　　黄仪庭司城邀集冯虗阁

　　振衣山畔寺载酒寺边楼笛散千峰雨砧传万井秋地因邀月胜人拟御风游不尽萧森气寒江正北流

　　九月八日罗康洲宗伯黄仪庭司成田锺台宫谕习豫南司成会集朝天宫道院

　　仙台邻上苑路出冶城边暝落珠宫雨寒飞玉树烟鴈来秋水外人醉菊花前明日还重九茰觞可更传

　　西园诸同年夜宴

　　欢剧西园会衘杯夜色前池塘余暮雨竹栢净秋天月出三山树钟销九市烟良游俱旧侣把臂惜华年

　　南曹诸友邀游祖师堂

　　融公栖隐处遥在翠微巅径折全无地峰回半有天鸟啼云洞雨花散石堂烟幸假登髙会同参最上禅

　　牛首东峰同诸君览眺

　　两峰原自对万壑逺相萦地尽芙蓉阁岩开薜荔屏江光天际白山色雨中青不浅凭阑兴吴歌倚醉听

　　长干

　　白门通市里传是古长干陌栁藏鸦曙秋潮带雨寒横塘归客断子夜旧歌阑别是繁华地休将六代看

　　秦淮

　　秋月秦淮岸江声转畵桥市楼临绮陌商女驻兰桡云里青丝骑花间碧玉箫不知桃叶水流恨几时消

　　青溪

　　鸣珂传旧里弥望总污莱片雨湖边落重桥苑外开草荒江令宅花覆陆机台尚想风流地空悲异代才

　　房侍御邀登观音台

　　杰观俯重台烟波四望开霞边千树没杯底片帆来霜月寒相射云鸿暮转哀滔滔大江水到海几时回

　　摄山夜宿予懐上人

　　十年浑似梦相见各依然僧腊青山老诗名白社偏松间对微月竹里听流泉预怅明朝别西风送客船

　　摄山观无尽禅师入定

　　师今方入定胜果几时成法向无空灭心因不住生湿灰犹示相稿木可为形恍忽莲台上人天涌化城

　　京口赠邬山人汝翼

　　握手秋江上依然旧布袍十年燕市酒八月广陵涛侠骨贫逾健狂歌醉正豪不縁湖海遇何地见风骚

　　京口赠陈从训文学

　　陈生何磊落一劎向飘零雅好词人赋休传博士经蘼芜春渚緑薜荔旧山青莫谓江天逺微垣现客星

　　滁阳道中迟李棠轩年兄未至题书驿壁

　　江楼三日别相逐不相逢回首秋山路寒云隔几峰乡心朝见鴈行色夜闻钟何地还杯酒应寻放鹤踪

　　闰月朔日道中忆东园菊

　　今年九月菊应自敛芳菲秋色未云暮游子将欲归系心霜露满凝恨鴈鸿稀想到尊前见寒香正点衣

　　挽中立宗侯四首

　　彼美银潢彦名髙鲁国儒藏书淹四部作赋侈三都日莹瑶台雪天沉碧海珠十年懐旧赏肠断緑云孤
　　谁言天路逺儵尔赋游仙貌忆登龙日神疑化鹤年墨堂苔藓闭畵阁网丝悬忍望邾城墓萧萧宰树烟
　　斯人不可见一代失风流未就黄金药先成白玉楼才名留海内宾客散池头此夜朱门月空悲兔苑游
　　芳草春来緑王孙去可伤凭谁传旧业先自弃髙堂笙鹤浑疑幻人琴尽欲亡平生知已泪一湿薜萝裳

　　谷城山馆集巻七

　　●钦定四库全书

　　谷城山馆集巻八

　　（明）于慎行 撰

　　○五言律诗

　　懐寄张玉阳年丈二首

　　怊怅前年别绵绵岁月征积薪从古叹投杼至今惊春雪梁园道秋江建业城行踪何处问愁絶鴈来声
　　聚散年来事茫然思不禁薄游交道浅久宦世情深别日枫林梦愁时桂树吟悠悠大河水讵尽尺书心

　　蓟门行四首为于大夫子冲赋

　　渔阳开幕府授钺鲁诸生庙畧鱼丽阵军符骠骑营悬金亲教射画地细论兵半醉歌声起风高右北平
　　少年多意气仗节赴燕云晓月悬弓影春星吐劎文防秋歌出塞逐敌赋从军未许平阳骑横邀万里勲
　　九月平原猎材官大合围雪凝骄马汗鐡涩侍儿衣塞鴈连天起征蓬巻地飞此时都胆落前队射鵰归
　　边烽传大漠一劎夜临闗鸟道千重戍龙城万仞山降兵旗下出侯骑雪中还苦乐行间事魂销壮士颜

　　奉寄李北山先生四首

　　当代论骚雅公存大国风源流千古见才儁一时空岁月鸳行外江湖鹤髪中倚天长劎在犹觉气成虹
　　先朝老法从白首卧岩阿避世交游简藏山论著多醒酬渔父问醉倚雪儿歌大有餐霞秘红颜盛若何
　　雅道何寥廓时名易陆沉不因今日论宁见异时心翦拂千金价宫商万籁音故交芜没久亦许附词林【先君为公旧友承采遗诗故云】
　　龙门何日御流想碧山隅文雅从先进声名避大巫白云康乐墅春酒步兵厨早晩抽簪去能容绛帐趋

　　同冯殿讲琢吾夜过东邻魏光禄见泉二首

　　一曲宫城陌君今几卜居小开蒋诩径别作子云庐花落藏书后风生漉酒初相逢殊恨晩倾葢意何如
　　旧好应无厌新知亦已欢衔杯迟月上挥尘惜灯残世态闲堪见浮踪拙自安所欣东壁影时近夜光寒

　　夏日过双寺赠寳藏法师

　　偶过城北寺一憩寳公堂午饭青精滑新茶玉乳香疎钟沉片雨髙树出斜阳为叩经行地浮杯海路长

　　代书答陶比部兰亭

　　落魄佳公子天涯可定居适来江上使传得箧中书湖海名方盛云霄事转疎沉冥吾所慕数饮态何如

　　赠人为金吾郎二首

　　侠少羽林郎承恩直建章臂鹰驰道侧调马御楼旁夜月烧灯苑春风蹴鞠场锦鞲浑未脱十日从长杨
　　陌上锦云连期门校猎旋射声银作镝蹑影玉为鞭撇草连双兎凌空接两鸢应怜汉飞将白首滞穷边

　　可大邀游张常侍园二首

　　夙慕名园胜因君载酒看山容虚榭满竹色小楼寒地主更新贵游人续旧欢愁中春色过纔此一凭阑
　　五侯开别馆平野碧湖东乳燕翻槐日鸣鸠试麦风水穷千树里亭隐百花中却忆山园路芳菲正满丛

　　寿寳藏上人二首

　　旧检高僧传林公胜范稀安禅多寳座印法六铢衣雨落时闻梵花开自掩扉空门忘岁月想见刧尘微
　　寿者原无相何因证大龄阶前双树老阁上片山青地傍苍龙阙函开白马经应怜朝市客几日鬓毛星

　　送侯六参军

　　燕城秋欲暮疋马送君还投笔书生志鸣鞘壮士颜边风吹锦带海月落刀环慷慨匡时畧何年出玉关

　　送妹倩李子授侯门教读

　　天涯思弟妹见尔帝京游捧檄趋军府弹冠传子侯黄花征路晩玄鴈塞城秋那值池塘恨临风涕泗流【时方有亡兄之戚故云】

　　出塞四首为辽左李大将军赋

　　塞上发鸣笳军声动地哗三秋征彀骑七校选良家晓月分弓影秋霜吐劎花主恩何以报急为扫邉沙
　　铜符天上至汉将出龙城云鸟图成阵河山幕作营日凝金玦色碛冷鐡衣声早报匈奴灭西京甲第成
　　元戎新授钺侠少逺从军莵塞秋山合龙城旧路分角声吹冻雨旗影乱浮云百战城南道方成上将勲
　　玉节君王诏军中夜筑坛金人归少府鐡骑散材官逺戍三秋断严霜万里寒功成多意气歌舞入长安

　　懐周公瑕

　　苦忆吴门隐翛然一钓竿烟霞双鬓老天地五湖寛阅世凭乌几逃名著鹖冠何时燕市里重逐酒人欢

　　咏史

　　十八侍中郎春深侍建章呼卢金戺侧蹋鞠玉楼旁夜赐离宫酒朝熏异国香可怜秦殿女向月巻罗裳

　　周公瑕有书见问寄答

　　故人何所似契阔已多年旧事闲应记新诗老更传花开三径雨门闭万峰烟犹采相思树封题到逺天

　　春日有懐东郭草堂

　　吾庐吾所爱虽小却宜春草色常经雨花香不受尘归期何日定旅梦此时真怨杀烟皋鹤临风待主人

　　阁夜

　　隐几虚堂夜幽懐谁与论星河临九陌钟漏彻千门黯淡伤春事踟蹰念主恩蘼芜今已緑归路滞王孙

　　报邬山人汝翼

　　念子不能寐三年阙报书自縁归兴久非是故情疎南北无宁岁江湖有索居尔时吴市隐寥落复何如

　　报云翠山道士许公

　　契阔茅山侣书来见素心养砂还守灶种树已成林月出岩泉冷花飞石洞阴知君相忆久日听晓猿吟

　　春暮

　　归心无可奈先作送春归细草河堤合残花苑路飞梦回双阙雨思绕旧山薇想到征轮动熏风已上衣

　　卧病

　　卧病已三月归图犹未成慰留明主意推挽故交情御路蘼芜发春山杜若生湖边小行径处处有鱼羮

　　闭门

　　闭门多所适懒与病相宜岸帻全忘沐匡床久未移酒醒微雨夜衣减落花时只忆河桥柳应余未折枝

　　告中冯用韫宫谕朱可大丞卿见过

　　卧阁荒三径惟容二仲过借书酬寂寞说劎慰蹉跎未路交情少他年别思多东门杨柳色执袂可如何

　　小阁

　　小阁经时卧琴书静不哗丹衷犹恋主清梦已还家几对春城月虚开杜曲花一床余丈室还似住毘邪

　　可大游摩诃庵有诗见示赋答

　　少壮欢娱地怜君只自游一春全卧病旧事几经秋听雨花间坐飞觞石上流归心将别恨忆此更悠悠

　　孤鴈

　　池上孤鸣鴈因风忆断行凋萧形影共蹢躅羽毛伤有恨惊霜露无心慕稻粱如何笼伴鸟噭噭主人傍

　　上书

　　上书书未报旅思且盘桓天意高谁问人情巧自看味兼甘苦尽色并笑啼难耿耿孤臣志惟余一寸丹

　　雨中遣使买舟

　　时节忽复易闲居事更幽微风吹木杪片雨到床头未解虞卿印先寻范蠡舟行装书数巻沾湿不无愁

　　乞休

　　华髪登朝列承恩岁月深病酬吴客问思作越人吟世事容萧散时名任陆沉本无匡济畧报国在抽簪

　　听姜生弹琴

　　客来山水际为我鼓鸣琴月泛三湘色松流万壑音焚香消昼永啜茗到更深莫漫弹招隐方懐桂树吟

　　寄题杨梦山先生半间楼

　　旧有沧洲兴今成緑野游桃花千树雨月色半间楼隐几山光入开帘海气收却令麟阁上图画想风流

　　新城馆中夜坐

　　独坐燕南馆桃灯坐自深还家游子路去国迩臣心落月征车动寒霜客袂侵陆沉非避世吾道在云林

　　白沟河

　　西风吹易水晓饭白沟河猎骑平原浅渔舟别渚多地分燕赵敌国蹙宋辽和今日逢全盛卢龙尚枕戈

　　途中书懐二首

　　圣代无高隐行藏亦有因寡交思避世多病学全身止足存微尚安危付巨臣所惭恩礼重雪涕念君亲
　　太息宗祊计回天事信难三年头欲白八疏口将丹璇海波能润瑶台月正安汉庭多强项谁敢测宸欢

　　单家桥

　　十载桥边路巾车此重过秋声连渤海寒色下滹沱避地红尘逺还家华髪多来时道旁柳生意稍婆娑

　　暮抵徳州城下

　　瞥见漳河水燕齐两界分郡楼融晩雪津柳挂残云病骨寒应倦乡音近稍闻明朝看海气遥礼泰山君

　　茌平道中感懐

　　父老迎相问君今华髪归云霄身自贵家国事多违具迩差皆尽同游既已稀畏看旧门巷先有涕沾衣

　　铜城望见云翠诸山

　　归途今日惬凭轼见吾山以尔千岩翠惭人两鬓斑向来多逺梦从此闭重关不似终南路依栖慕世间

　　立春日杨户部庐山谪官河南枉道过访

　　轩车来逺道执手意何长喜对春盘酒愁分画省香士龙名入洛司马赋游梁莫漫悲岐路雄心在四方

　　除夕前四日送杨户部之官河南

　　送子岁云晏踟蹰可奈何酒边生白髪雪里渡黄河落魄才难尽飞扬意故多春风洛阳道早晩听鸣珂

　　抵舍承邢知吾侍御赐问裁答二首

　　海畔投簪始伊谁问索居长安千里使济水数行书世事焚鱼外时名梦鹿余平生周柱史避俗意何如
　　海岳终堪隐风尘几倦游采芝随绮季种竹待羊求月迥春天树江寒雪夜舟何时芳驾至尊酒一淹留

　　归日王兴甫文学于子冲大参来视

　　山斋春欲尽上客到羊求对月休愁思看山且醉游蚁封知是梦驹隙信如流不见芄兰侣辞官已白头

　　挽赵秀才竹里二首

　　别来能几日溘已隔重泉不作鹏抟海翻成鹤上天谈经溪阁月对酒竹楼烟回首东山社伤心涕泫然
　　连年家难剧双泪日沾缨已叹无兄弟谁堪丧友生延陵荒草合管子旧台倾更甚山阳路空闻笛里声

　　谷城山馆集巻八

　　●钦定四库全书

　　谷城山馆集巻九

　　（明）于慎行 撰

　　○五言律诗

　　泰山道中

　　地僻尘踪少山深石路斜雨中过佛院云里见人家雊雉飞春麦啼莺绕落花流亡今欲尽几处有桑麻

　　上隔马岭旧寺

　　荒凉经古寺迢递出层空路抱千峰转天开一窦通残松疎雨后颓瓦夕阳中犹有余僧在逢迎问转蓬

　　泰山天门禅堂逢傅柱史金沙赠别

　　含桃花欲落山下遇君时雨过空王殿天晴岳帝祠相看芳杜色各有白云期不似风尘路偬偬叹别离

　　泰山絶顶对酒

　　茫茫今古事欲问岱君灵汉栢虚称观秦松枉勒铭此生游已倦何地酒能醒杖底千峰色依然未了青

　　下泰山游三阳观

　　半岭通仙界萦回岳麓西已看三观迥犹觉万峰低暮雨瑶华落春云玉洞迷游情浑未减缥缈望丹梯

　　饮三阳观絶顶对月

　　孤亭堪倚啸一醉斗牛边褏拍千峰月觞飞万树烟花前鸾吹度海上鹤书传借问三宫路今当几洞天

　　游仙词四首赠三阳观昝云山道士

　　寰区不足步聊作小游仙牒秘丹缯字山藏緑玉篇石梁云外挂瑶岛月中悬欲问餐桃客蓬莱更几千
　　五游凌碧落彷佛见乗鸾瑶水银为阙蓬丘玉作坛飞尘成大药毁灶出神丹旧遇华山博曽将六箸看【昝公曽栖华山故云】
　　由来称福地自合有仙才萧史吹笙下栾巴噀酒回云轩通紫阙月宇逼丹台谢手尘中客年光漫自颓
　　辞家慕冲举名岳且依栖辽左迟归鹤淮南见去鸡玄霜堪入药白石总如泥试访清都宴云门路欲迷

　　子冲携尊方山相候因谋卜筑

　　百里行厨至追欢有报书春城开腊蚁别墅罩河鱼白社能留客青山可卜居未须烦地主十笏是吾庐

　　灵岩竹房对雨

　　旧日题名处山窗竹未残重游春欲暮复向雨中看暝色来千嶂寒声到万竿应添禅悦味新笋入盘餐

　　灵岩主僧邀游五峰亭遇雨即事

　　已成三日醉更上五峰亭岭外云犹碧尊前雨半青唯然南岳偈莞尔北山铭向夕传清梵泠泠自可听

　　灵岩禅室子冲兴甫夜饮大醉

　　对酒不能醉明星已在天放歌知爱客纵饮是逃禅世事惊心后时才屈指边乾坤吾党在把臂意茫然

　　买洪范泉旁隙地规作园池

　　谁言泉上筑不作辋川看山色宜书幌溪阴可钓竿分流防短岸樊圃避危湍稍待西畴毕移家事未难

　　夏日黄石山庄即事

　　山居涉长日散髪不容簪酒熟床头漉诗成枕上吟移花常待雨种树稍成阴欲叩金闺侣何须此陆沉

　　夏日山居周砺斋太史奉使周藩过邑见访赋赠二首

　　送君逺行役六月过山城细雨钟前落微风树里生茶瓜凉夜色车马故交情却忆横门道分途岁已更
　　夏日门常掩何因驻使车时同河朔饮地似武陵渔天地容高枕烟霞有定居莫将竒字问独少着成书

　　因周太史使还海上寄杨炼庵丈及澄上人一首

　　苦忆东林侣逢人附报书花残陶令宅月出逺公庐世念归应尽幽懐病未疎三山知有路正拟戒游车

　　午日独酌

　　邑里逢佳节无欢坐草亭年华双鬓白心事一杯青柳畔惊鶗鴂花前叹鹡鸰少人与同醉不是独为醒

　　山庄独居

　　岂无山水慕只是旧逰孤陇上遭田父垆边问酒徒颓年资药饵野性适江湖回首鹓行地春风满鹧鸪

　　闻胡竺西山人被絷有懐二首

　　慷慨闗东侠词场旧所欢如何燕市筑忽作楚臣冠翻覆人情险倾危世路难夜来丰狱劎虹色为君看
　　长铗今何适从军赴桂林谈天时网密逐客庙谟深寥落词人赋凄凉国士心沅湘何处望愁絶鴈书沉

　　十月四日张就山初至同饮东园菊花下作

　　上客来何暮山斋菊欲残犹余秋径色聊待酒人欢艳蕋迎霜立寒香浥露餐晩酣休便去新月出林端

　　安我素吏部倚舟过访酬赠

　　沙边能系缆相顾到林庐斗室虚髙枕衡门有驻车桃灯秋雨后漉酒菊花初好在山公启休忘北阙书

　　冬夜宿香山寺

　　一宿招提境匡床坐夜分山深迟见月石冷细生云仙梵林中发名香座上焚老僧应出定时觉语相闻

　　暮抵吴家渡杨令君携酒宿王户部别业

　　十月荒山道迷茫起暮阴凄风吹古渡寒雾结平林地主尊垒逺山家巷路深因过故人宅懐旧一悲吟

　　往吊于子冲黄家渡口大雪

　　寒冬涉济水雨雪满征裘欲解留徐劎犹疑访戴舟马蹄临渡涩人迹过山稠渐近齐州路伤心触旧游

　　雪中济南道上携张就山同行忽失所在诗以觅之

　　雨雪携同好行行失所如细寻东郭履久驻信陵车误恐迷花径寒应殢酒庐居然成间阔暝色野踌蹰

　　张山人告行灯下言别

　　幽居无与晤殊喜故人来秉烛频开巻逢花数举杯寒云江上树冻雪陇头梅明发黄山路离愁不可裁

　　送张就山西游赵国及赴萧大司马之召

　　闗河氷雪满游子去何之长揖云中幕高谈邺下诗西园飞葢夜北塞勒铭时回首秋山赏能忘桂树枝

　　查虞皋仪部道出济上遣书赐问赋答二首

　　别绪三秋迥书来慰梦思林中醒酒后河畔倚舟时雪静关山影云生涧壑姿岁寒无可赠惟有折松枝
　　有懐江左彦夙昔共兰襟报国青萍器承家玉树林郎曹双管旧禁漏五云深无恙西山色犹堪柱笏吟

　　壬辰冬月连营兄弟二塟抚今追昔潸然有感聊赋四首

　　无限伤心地连朝薤露吟仁兄归永夜爱弟托荒岑华蕚俱凋落松楸渐郁森寸肠摧断久犹自涕沾襟
　　累岁遭家难心悲不可论鲁门疑逺梦易水送归魂取次栽坟树从新拭泪痕乞休曽有疏酸侧动天阍
　　门庭思往日文雅盛当时共目三珠树相辉五桂枝一朝虚枕被万事罢埙箎怊怅余生在衰颜欲对谁
　　久客归何倚孤踪只自怜顾瞻鸿鴈影吟叹鹡鸰篇翰墨藏春雨池塘惨暮烟经过酬倡地无处不潸然

　　石门道中

　　风雨石门道凄凄衣袖单人家烟树隔山径草花寒萧索前朝寺荒芜何代坛十年来往路立马一长叹

　　再过汶上路凤冈民部出送河桥留别

　　邑里经年别重逢春草芳一杯临汶水三月绾垂杨豪侠齐公子风流汉省郎乡山多胜赏后会莫相忘

　　任城魏松轩山人携琴见过从游溪山数日书赠

　　自遣樊中累常多物外游看君携緑绮访我到沧洲月色和烟映泉声作雨流吾庐山水际是处可淹留

　　南溪石上听魏山人弹琴送别

　　溪树午萧森因君理素琴乍将流水引写作落霞吟别鹤飞何逺游鱼跃自深只今懐往路何处觅知音

　　吴门周畵师从游溪上数日赋赠

　　林壑看如畵幽人此地过弹琴流水近对酒暮云多地僻无来往山深足啸歌床头有匹练试为扫烟萝

　　秋日从诸亲友饮城南溪上遇雨呈亭山周师二首

　　雨后南溪水新添几尺流壶觞陪父老笑语到林邱扫石聊施簟烹鱼旋摘钩酒阑更坐起随意看鳬鸥
　　阔畧师生礼相将把钓竿青山闲共适白髪醉同欢雨色尊前近滩声树杪寒踏泥连骑缓归路不知难

　　六月十二夜可大小酌即事

　　客乗残雨至席对晩凉开酒畔移灯去花间送月来风流河朔会倡和栢梁才更忆长杨路青葱玉树栽【时乃郎试京兆云】

　　七夕可大小会即事和韵

　　小阁驱残暑当筵夜色青楼头生片月河畔度双星桃叶虚称扇松枝戏作屏秋声惊白纻沉醉不能听

　　和可大七夕书懐

　　新凉浮玉宇客馆易为愁天上明河夜人间白露秋逃名惟对酒乞巧讵登楼自有丰城气迢迢映斗牛

　　江右黄淮朐文学可大客也以书授其弟侄东游赋赠

　　南州有高士邂逅见风流雅醉荆卿酒常随郭泰舟穷经探鲁壁作客佩吴钩门下推师授名成两夏侯

　　陪朱可大丈游陶山幽栖寺絶顶同张士师李鸿胪黄文学赋

　　幽栖真此地絶壁到人稀石角斜钩杖藤稍曲桂衣壶飱高洞险钟磬下方微共有登临兴谁能不醉归

　　陶山懐古

　　越相何年隐齐山旧有名地连肥子国路出铸乡城洞杳秋云白岩深古木平临池懐往迹颇识种鱼情

　　陶山赠张东山士师

　　陶朱今不见君是鲁朱家侠骨千金劎仙炉五色霞生涯随畜牧乡语话桑麻早结东山隐惊看鬓有华

　　游云台山

　　窈窕黄山路秋云入几重寒声泉上竹古色寺前松地隐秦时洞天连月观峰由来真迹秘不许世人逢

　　同可大宿黄山张氏精舍

　　谷口隔疎篱林深鸟不啼石泉萦户转山果亚枝低磵壑参差映藤萝咫尺迷苦无向平累聊可共依栖

　　同可大对饮黄山玉龙峡上

　　看山意不厌复此濯尘缨涧落飞虹影泉飘喷玉声隔花分送酒凿石共题名相对濠梁意翛然少世情

　　泰山客馆送朱可大登岳

　　息驾泰山麓何以慰所思送君九节杖拄上五松枝涧底出云处夜中观海时同游不同醉应忆旧题诗

　　重游三阳观宿

　　曽向春山宿重来似旧青坛风落橡栗岩雨长芝苓试觅长生药聊翻内景经不知凉夜永星斗挂疎棂

　　三阳观木末亭晩眺因迟可大未至

　　木末堪凭槛秋空四望开晩烟迷汶水落日满徂徕酒忆垆头醉人从岳顶回那逢揺落候萧瑟易悲来

　　傲来山

　　不断青螺色依然万仭峰云间翔鷟鸑天杪秀芙蓉岳界三千里仙闾十二重神功何处敛此地宅蛟龙【山有芙蓉飞鸦诸峰山下石窟名曰龙池】

　　同诸君饮竹林寺树下

　　灵岳多真境禅宫路更深五峰常隐日双树自成林涉涧逢瑶草临流潄玉琴晩钟归骑缓沉醉北山岑【寺在泰山下址】

　　观泰山百丈崖瀑布

　　尽日水声中还看匹练空盘涡喧万马削壁闘双虹泒抉天河落源从月窟通固知灵境异融结骇神功

　　望仙影岩【泰山西峰石壁有仙人影侧身东向】

　　何刼飞来影分明鹤上仙侧身疑面壁作礼似朝天观化兴云雨凭虚阅岁年扶桑终日在几见海成田

　　西汀临泛呈印泉舅氏二首

　　秋水寒塘净兰樯别渚通林端悬片雨苹末起微风孤屿浮波外长天一棹中渔竿堪自老不是慕非熊
　　西汀懐旧隐秋杪片帆来落照樽前树寒烟水上台舟移明镜转云尽畵屏开笑语淹吾舅浮槎夜未回

　　乙未十月傅金沙侍御殷洗心舍人过访山中赋赠

　　命驾何相值开尊夜向寒风高边鴈尽霜冷菊花寒天地吾徒在江湖此会难占星应有地总傍少微看

　　冬初傅金沙侍御过访因韵赋和

　　百里寒山道劳君问隐居玄言聆喻马往事笑焚鱼岳色青尊外秋声白苎余良游知不厌卜筑意何如

　　秋日闲居有懐黄大宗伯

　　万里温陵道含情忆旧游梦迷明月夜人老白苹秋海阔休看鴈山深自倚楼何时江路柳重见木兰舟

　　山中寄徐少宰丈

　　契阔同心侣多年叹索居吴门遥系马鲁国久悬舆岁晩怜交态天长阙报书悠悠清汶水一为觅双鱼

　　谷城山馆集巻九

　　●钦定四库全书

　　谷城山馆集巻十

　　（明）于慎行 撰

　　○五言律诗

　　暮春邢子愿侍御过访邀登虎窟山洞遇雨和韵

　　春尽无登眺留山待客来残花岩际落野席雨边开雾合峰阴树云飞洞口台醉忘归路远昏夜踏泥回

　　子愿过宿云楼小酌用韵

　　看山常独醉无奈索居何那值春光暮能邀上客过钩帘芳树近挥尘白云多欲似南楼月胡床发啸歌

　　子愿饮东流池上

　　春入桃源路飞觞日未斜溪头逢燕子池面落杨花听树萧萧雨看山片片霞与君忘世虑沈醉即为家

　　子愿饮天柱峰下赠呉人薛文学南旋

　　缥缈高峰下相从蹑屐来攀崖行觅草欹石坐传杯半岭开琼观中天倚玉台呉门应系马有客岱宗回

　　倚槛

　　倚槛多佳气高峰敛夕曛林梢斜上月麦陇细蒸云宵柝连城动田歌隔舍闻空岩响麋鹿地僻亦惊羣

　　忆鹤【山庄旧畜一鹤飞去已久至常思之】

　　独鹤曽为友翩飞已来年几时归华表何处觅青田影断空山月声凄远树烟瑶台应有伴宁忆旧林泉

　　放鹿【庄有二鹿锁置小园怜而出之】

　　园鹿知无恙羁栖亦自愁本非笼槛物岂有稻粱谋缥缈云中驾虚无海上游只应常放汝相伴踏林丘

　　楼月

　　小楼凉不寐白月静娟娟半岭含秋气千林灭晩烟海边烽火动塞上羽书传此夜关山曲寒光万里悬

　　萝轩

　　室成无四壁为藉绿萝阴五月清风至空庭白日深野花犹恋树径竹未成林幸少藩篱隔长堪对远岑

　　田父

　　欣承田父过相对亦陶然泥客携邨酒迎神醵社钱禾麻新受雨桑柘远成烟解问兰台史还书大有年

　　晓望

　　早凉开野曙迥眺出岩扉日旭风吹面林香露湿衣流莺深树语掉雀野田飞来往逢邨叟相将荷莜归

　　偶成

　　传道东封事扶桑路渺漫不成威百粤何取度三韩零落王人节低垂大将坛可怜当日画犹欲斩楼兰

　　漫题

　　安东通汉节消息久茫茫事异降疏勒名殊受越裳先朝多典故属国有彝章何太苍黄甚为谋但可伤

　　白庄对雨

　　山楼三日雨御祫不胜寒积水深苔径颓墙损药栏牛羊邻巷狭鳬鹭野塘寛想见清溪涨应难着钓竿

　　悯雨

　　七日复七夜雨声檐际悬遥山开复隐野水断仍连禾实真生耳苔文漫作钱为农资百亩不是敢忧天

　　晩霁

　　忽看云雾敛返照逐归鸦壅水笼漂麦分畦护种瓜楼阴新见月山气渐成霞远忆辽阳戍军声急暮笳

　　雨中谢周师送酒

　　积雨不出户空斋自检书如何陶令酒亦到子云庐闭阁青山少开帘远树疎沈冥应独醉无计屈高车

　　寄儿纬京师

　　炎风吹去马几日到长安要识人间路休怀膝下欢夙宵常展卷凉燠自加餐世业余丛桂还从上苑看

　　闲居

　　野筑千林敞闲居万事慵朝廷疎记忆里巷少过从雨急萧萧栁风疎落落松传呼何太剧海上举边烽

　　七夕溪舟初成同施还初文学王改予武元游泛

　　为嗜城南隐临溪理钓舟适逢河鼓会小试武陵游斜日悬渔网凉风激棹讴冯君槎上汉吾道在沧洲【王欲北上故云】

　　八月十三日诸亲溪亭泛舟二首

　　远集亭边骑新成槛外舟歳时开小会信宿是中秋倚杖迎岚气褰裳渡石流泠然尘外赏无谢竹林游【是日宾主七人】
　　晩凉人未醉移席泛烟波酒远杯常待舟平岸易过鸟边浮晩吹花底度轻歌早见东林月秋光逼绛河

　　中秋同施还初文学携门下诸友泛舟南溪

　　别馆依泉石方舟集俊英陈诗呉季子讲业鲁诸生云树空中影笙歌水上声回桡应已夜山月好相迎

　　中秋同诸友南溪望月

　　此际秋无奈停舟望碧岑月华岩际满夜色水边深影灭银河浪光团桂树林南楼闻啸咏谁识庾公心

　　九日无菊

　　山斋逢九日怅望晩天霞去歳曽飞雪今年未见花秋声风落木寒色雨侵沙幸有杯中物犹同处士家

　　送武举王生北上

　　侠少多竒节悲歌气不平偶探黄石简欲赴白登城锦瑟垆头醉雕戈马上横功成报明主耻作鲁诸生

　　寄呉观我太史

　　闻道金闺侣名山住已深淹留依桂树栖息傍祗林真偈闲常讽新诗静自吟论思虚上列悬切故交心

　　秋日寄邹南皋吏部

　　美人南国渺江上有枫林道为谈天重名因避地深十年曽酒会千里片鸿音念尔关隆替能忘报国心

　　对雪闻方子公行赋送

　　寥寥逢歳宴飞雪逗年华霰薄初成雨风高渐作花寒光连兎苑朔气度龙沙游子今何适关山路正賖

　　雪中独酌

　　北风一以凛雨雪昼霏霏酒畔疑花落春前学絮飞田家占歳事海国念戎机万里三韩道征人几队归

　　冯用韫宗伯订约西游登岱过期未至怀望遣闷二首

　　自得高丘约脂车已来年如何期屡易直作信空传海色云门上秋光日观前侧身凝望眼端拟四愁篇
　　海上碧云断佳期谁为留已看过九日原约近中秋歳晩常思会身轻未厌游迟回应有为无处问书邮

　　上坤山月岩寺陈铁峰孟我疆诸君会讲处也

　　何代标金刹层崖半倚天松门低落日石窦泻鸣泉野旷寒烟积山高细路悬因怀莲社客惆怅讲堂前

　　过阳谷店山下问小洞庭遗迹是唐时东平太守苏源明宴处

　　蚕尾峰头路当年小洞庭污邪余水国文物闭山灵野草微茫白川云黤惨青犹疑歌舞地笳鼔震空溟

　　送呉澄阳文学还越

　　翩翩江左彦藻思薄云天观乐重游鲁谈经旧客燕归舟鸿鴈后别酒菊花前明歳长杨猎看君赋草传

　　哭元戎少泉侯兄八首

　　故国逢今日元枢失旧臣人间销电露天上化星辰磊落英雄气悲凉骨肉亲哀歌转难就握管涕盈巾
　　少年抛翰墨笑入五陵场一劔横秋色千金去故乡韬钤分禁旅节钺奠夷荒何意将军树风残一夜霜
　　男儿身手健壮歳握兵符试买千金骏轻关十石弧登坛名已遂裹革志犹孤回首黔中路年年泣鹧鸪
　　羽书今正急谁勒玉关铭穷海缠兵气中原落将星侠场思意槩蛮府慑威灵尚欲随风雨鞭螭下紫庭
　　少小追游地今来白发新半生羁仕路垂老恋交亲间阔无经月欢娯得几春可怜花底醉已作梦中人
　　吾家门巷改池草尽成尘念我歼同气依君岂异人征歌花坞夜载酒竹溪春旧侣无多在相看涕泗频
　　朝来过旧馆遗迹总堪嗟晓月沈弓影秋霜涩劔花护羌元入塞去病不为家素业青门外惟余数亩瓜
　　摄提星入次单阏鸟来旋正近悬弧旦翻成挂劔年祠方同畏垒冡得象祁连汗血俱龙种青箱事可传【公以生辰前数夕没又贵阳有生福故云】

　　秋日荅常心吾中丞寄问二首

　　别后渺愁予秋来得报书未过衡渚鴈早下武昌鱼天地方多难江湖有索居间踪休更问头白侣樵渔
　　何地容高隐江楼万竹青晓猿谙报客夜鹤解听经天迥悬卿月山深阅歳星会传宣室召莫勒草堂铭

　　赠诗僧

　　拥锡来呉岳诠经住鲁城王孙除馆待郡牧扫门迎藻思烟霞润风神水月清谈诗吾已倦亦欲学无生

　　送朱元长北试京兆

　　西风吹桂树欲发上林枝河畔停舟夜花前对酒时愁深谈旧事别久见新诗几日泥金到山中有梦思

　　送方胥成山人南游淮上

　　君行复几歳今夕问归舟客久黄金尽天寒白露秋寸心酬侠气斗酒结离愁莫叩淮南幕中丞抱国忧

　　赠邬章甫道契

　　翛然林壑秀家学似枚皋作客怀长铗惊人试彩毫旅愁沧海月归梦广陵涛努力攻骚雅时名尔易高

　　雪中杏花

　　春寒无可奈愁思入韶华更落瑶台雪还添上苑花凝妆聊傅粉待晕始成霞试泛山阴棹东风满若邪

　　雪后杏花

　　花时惊雪落雪后见花开夜色梁园度春香汉苑来飘帘还似雨闻笛半疑梅冻涩枝头燕依然社日回

　　送徐南龙令君南旋

　　君行良不住河上理兰樯客梦齐山隔乡心楚塞长春归见芳草人去思甘棠日望双鳬影翩飞近尚方

　　赠余古仙山人

　　别久鬓如丝金门老画师相逢春雨夜正是落花时能事江湖得浮踪歳月私旧游今欲尽君去可依谁

　　三月廿八日饮侯六山庄四首

　　问讯东山馆名花几树开不愁春色去自有故人来淑影明衣袖香风近酒杯未须尊俎具且共倚亭台
　　地僻宜佳会春归待主人蝶惊红雨骤莺狎录条新但听歌盈耳休辞酒入唇不堪回首地万里一风尘
　　少小欢游地君家旧竹林每逢春酒夜常醉绿萝阴树密云过慢楼高月上深婆娑看老态颇识故交心
　　闻钟人未散倚席兴偏长曲按新声度花从静夜香青尊何地少白发几人狂更订明朝约过予旧草堂

　　东园牡丹小会四首

　　老去怜交态春归念歳华还将今日酒同对故年花色染丹台露香流玉洞霞惟应栏槛小不似五侯家
　　园林刚半亩木药满亭台向日朝犹敛迎风夜尽开酒从新歳待客是隔城来俗杀平章第朱门锁绣堆
　　多少东风恨天香正满林影揺春酒艳色傍玉楼深乐曲临时制花名按谱寻清平当日调回忆久沈吟
　　倾国俱名品呈姿媚一堂倚阑浑欲醉入座转闻香月下千金笑灯前百寳装夜深春更暖忍负紫霞觞

　　夏日饮表弟刘敬宇水亭四首

　　水际芙蓉馆芳辰每见招车停林外雨人过竹边桥树影侵杯动花香入眼飘坐来闲白羽秋气已萧萧
　　别业中丞旧新塘凿更竒亭深鳬雁渚树老凤凰枝惜往宁多日征欢又一时洗杯酬爱弟偏忆渭阳诗
　　亦有池台胜如君结构稀横槎能作榭蟠木可为矶漫取花行酒真愁露湿衣层轩销暑气赤日石林微
　　晩凉犹未倦改席倚亭阑脍鲤银丝细调氷玉椀寒笑开桃叶扇醉岸竹皮冠杯底中天月还应勒马看

　　寄题新蔡水亭二首

　　闻道名王馆深依上第开花间分岛屿云里出亭台夏洞藏阴雪晴流激暗雷不因人境近只拟是天台
　　主君宾客盛何处席长筵门簇看花骑池通送酒船星霞垂夜彩鳬雁下秋烟未觉淮山远空吟桂树篇

　　泛溪

　　一曲无多路洄沿自觉长近人堤栁细隔水岸花香放鹤遵莎径观鱼坐石梁不教渔父问此地即沧浪

　　寄题贞白王孙赤霞馆

　　藉甚天潢彦才名满帝家书藏东观草馆号赤城霞梦里常吞锦毫端自吐花不知银汉水几日见浮槎

　　五月十三日南溪会集

　　高会南溪始芳尊午日同登亭来暮雨敞阁受林风歳月飞花好河山醉眼中莫闲青玉盏俱是白头翁

　　七日南溪会集

　　七夕始迎秋溪亭复此游午凉慵举扇夕雨罢登舟倚杖窥云树停杯待女牛只怜天上夜亦向此时愁

　　七日夜雨

　　佳期方待夜雨气转氤氲愁望明河影翻成楚岫云鹊梁何地驾笙鹤会能闻未悟阴晴理休将巧拙分

　　中贞王孙过访少岱山房酬赠二首

　　秋气飒萧森亭皋夕坐深美人沧洲兴过我青枫林倚劔冲星气停杯待月阴小山丛桂在端复为谁吟
　　池阁三秋别山斋七月过车尘花际少云气酒边多客路搴芳草征衣带女萝一欢吾欲醉且莫促鸣珂

　　寺山秋望

　　平楚净寒烟高丘望渺然日斜虹带雨野阔水浮天絶塞南来雁长河北去船荒台题仲父芜没几千年

　　山亭

　　雨晴多物态秋敞坐山亭旧竹泠泠翠新萝裔裔青荷鉏分药径散帙闭柴扃挂树双言鸟繁辞尽日听

　　南溪秋泛

　　野馆无停辙秋塘有系舟怯同俗客饮且唤老妻游蝶欲疑红树鸥应笑白头渔人休借问此是鹿门俦

　　小坐

　　小坐霜天夕空庭竹树深城笳凝暮霭楼月敛秋阴渐老消尘虑长贫现道心摩婆旧如意懒击唾壶吟

　　东园即事

　　蓬门长日闭俛仰自为欢酹酒邀花饮分鱼唤鹤餐闲看秋水淡老觉世涂寛不是无萧索人间事更难

　　秋日南溪闲眺得李宗伯丈书

　　溪阁非无事秋清日转长扫花安鹿砦帖石补鱼梁高树留新雨平波澹夕阳远书何意至三读素心伤

　　中秋东园小集

　　渐上千峰月真销万里云秋从今夜半人是旧时羣桂影寒应湿箫声静欲闻相看疑白发总似兎毫分

　　九日登小岱山

　　九日罢征欢孤尊眺岳坛晩烟千室翠落日万峰丹已有鸿堪听还无菊可餐江湖回白首愁见是长安

　　木芙蓉

　　一本芙蓉树三秋觅地栽尚逢南客问果向北亭开色落仙人掌香浮太乙杯可怜霜夜月华艳满池台

　　九月廿五日东园菊下小集四首

　　朝来全罢酒秋尽复看花布席轻张幔题名细剪纱开时团玉露餐处带明霞萧瑟还怜汝含芳绾歳华
　　今歳重阳菊翻迎十月看犹余秋日映已近北风寒冻蕊开逾艳贞心抱自完搴芳思有赠惆怅倚亭阑
　　花开原五色色色断人肠浴出俱含雨妆成总奈霜凄凉倾国品酷烈歳寒香回笑春桃李随风委艳阳
　　歳逢鸿雁候日敞菊花筵祗恐虚秋色谁愁负酒钱移灯情缱绻卷袖醉蹁跹且采簪华发相将步月旋

　　东园延呉翁晋病不能陪

　　郊园常不到客席欲凝尘正喜轩车过翻将药裹亲竹阴堪受暑花气尚疑春座上南山色聊凭代主人

　　病起从呉翁晋郭汝承游南溪亭上

　　甚小幽栖地能令二妙从文中呉季重名下郭林宗解发临高涧浮杯望逺峯本因行药至燕笑及闻钟

　　寄雪浪上人一首

　　别来人欲老尺素不曽逢每望长干月疑闻内院钟雨花飘座尘雪浪起林峰此际能相忆江云隔几重

　　送归义望峰首座南游觅水陆阁缘

　　梵宇禁城边依栖不记年山中逢白足梦里忆青莲已受真乗偈聊修福地缘尔时多寳聚龙象满人天

　　归义云松禅师勅封郎官寄赠

　　如何尘外侣亦受世间名佛果修无漏官阶号不更紫衣宫锦制丹诰法音迎为问酬恩地朝朝梵诵声

　　赠玉山徐仲升

　　君游浑未倦侠骨尚翩翩壮志禽填海轻姿鹤上天词人今古赋策士短长篇可奈忘机叟衔杯但欲眠

　　闻郭汝承京兆捷音志喜

　　望望长安道秋高紫气新燕台真得骏汉苑欲歌麟笑折看花屐狂呼漉酒巾老怀无浪喜个是眼中人

　　谷城山馆集巻十

　　●钦定四库全书

　　榖城山馆集巻十一

　　（明）于慎行 撰

　　○七言律诗

　　御试大祀方丘应制

　　圣代郊禋典秩崇祗坛午夜肃斋宫五方琮帛坤灵会八变云韶帝德通星斗疎明香雾里旌旗回合晓霞中祯符欲胜汾阴日万歳声闻动逺空

　　阁试中秋

　　风露西清昼漏残月华缥缈凤城端三天如水销银汉万里无云泻玉盘燕塞河山秋气迥汉家宫阙夜光寒一声长笛思千里倚啸重楼十二栏

　　馆课闻蝉

　　宴坐虚堂对午阴宫蝉处处逓悲吟沈涵自咽金茎露断续长依玉树林镇日繁声尘界远寥天清籁禁云深萧森正自多秋兴听入泠风转不禁

　　馆课冬至朝天官习仪遇雪

　　玄都三日敞朱扉绵蕞初开素雪飞坛月低凝仙阙树宫花徐落侍臣衣千门爽气龙楼晓十里寒光玉佩归明日君王郊泰畤总疑琼岛在天畿

　　馆课冬至斋居

　　缇室灰飞晷欲长清斋仙馆坐焚香雪残楼阁虚琼树月出簪裾满玉堂笔望五云迎舜日心随一线入尧裳明朝负橐趋陪地只在瑶坛帝座旁

　　秋日有怀朱长君可大

　　谈经几日别东州回首谁登济上楼素月芳尊成远梦长天极浦足离愁书传蓟北霜鸣逺人在漳南玉露秋一水蒹葭江口路何时却见北来舟

　　代寿太宰蒲坂杨公六十

　　璇枢一柱旧承天花甲今称始寿年九塞烟尘归指顾两朝文物入陶甄南山近傍芙蓉阙左省高开玳瑁筵自是关西旧阀阅朱轮绣毂满堂前

　　送李敏斋内史奉使洛阳过家觐祖

　　玉节仙郎下紫薇元公亲授老莱衣暂辞生掖闲鸡树遥向西园伫鹭旗帆度河阳秋欲尽云低淮浦鴈初飞重闱倚杖欢应甚万石门前内史归

　　酬于子冲文学见寄和韵

　　回首齐州思有余玉函秋色近何如王孙自长山中桂青鸟初传海上书簿俗交游谁得意平生怀抱尔离居请缨汉阙终生在二十才名绿鬓疎

　　送张月洲先生还闽二首

　　长铗何年归粤海褒衣此夕入燕州传经正想三秋待负笈惊看万里游杖屦重依春满座琴尊数对月当楼不堪明发横门道又向河桥问去舟
　　绰约红颜傲赤松翛然七十不龙钟长年细检三山箓健步全虚九节笻韦孟家声传世业伏生经术号儒宗归与好在胡麻饭瑶圃天开海畔峰

　　奉寄家兄无妄二首

　　载笔虚当侍从年多惭无赋奏甘泉愁中月露西清夜梦里松萝故国天石阁当山多鸟道蓬门临水半人烟别来两度经春草谁傍池塘白昼眠
　　吾兄侠气旧昻藏抱玉空山鬓有霜白石常封烧药灶红泉自遶读书床休从渔父思兰沚漫羡词臣赋栢梁此际秋风生桂树歌残招隐意苍茫

　　寄侯将军塞上

　　白苇黄榆玉塞秋将军新试锦貂裘莲花吐劔军声壮明月惊弦敌骑愁画地常开风后陈解鞍独饮月支头班生故是文章裔投笔如今号虎侯

　　大司空朱师分赐鲥鱼赋谢

　　五月霜鳞满贡船长安到日色犹鲜牙樯锦缆来千里玉筯金盘下九天画省不缘宫府赐蓬门宁覩吏人传河淮一苇司空绩歳歳江鱼入御筵

　　慰于子冲内艰用可大韵

　　闾门此日欲何依岩桂庭蘐事事非千里空悬游子梦一寒谁念故人衣春风四壁余长铗夜雨空堂有断机莫向乾坤悲落魄三斋年少似君稀

　　送少傅陈相公致仕还蜀二首

　　黄阁功成尚黑头遽将簪组付沧州商年伊挚初归政汉代韦贤早拜侯东观藏书三殿草西风倚棹五湖舟桥边负弩空陈迹将相何人昼锦游
　　天书晓下禁门东白璧黄金出汉宫祖帐一时传道路车尘到处走儿童秦云夜拥函关月陇树秋开劔阁风爱杀嘉陵江水绿垂竿不拟猎蜚熊

　　送陈玉垒太史扶侍归蜀

　　露下清秋奈别何玉杯瑶瑟起离歌人经汉苑青山近路达巴江锦树多万里椷书回鴈字三年珥笔共鸾坡题桥总似相如旧却奉元公驷马过

　　冬至院中斋宿酬朱可大文学诗问用韵

　　琐院森沈接苑墙斋居寒夜集冠裳风回画烛香初散月上花砖漏转长阙下卿云将烂漫歌中白雪早飞扬凭君为献甘泉赋诘旦銮舆出未央

　　春日同罗虞臣冏卿李本宁太史朱可大进士游摩诃庵得冬字

　　春尽看春兴未穷还陪仙侣叩禅宫香台路入烟云转石窦泉从薜茘通花落诸天浑是雨松临午日不闻风当歌一醉愁无赖回首红尘绮陌东

　　送赵少虚先生下第二首

　　三月花飞上苑春花前黯淡送归人赋成却抱文园病老去还甘栗里贫月出离筵关树晓尘清客路陇梅新熙朝自少南山隐莫向桃源学避秦
　　弹铗重归奈尔何乾坤今日尚蹉跎黄金不买同时赋白石谁怜半夜歌北岭春萝仍对酒西汀烟月且披蓑他时共睹孙弘对华发名成首四科

　　送郑舒轩先生下第

　　宫草萋萋满禁城乘春又向日边行一帆风雨还家梦十里莺花去国情彩笔久传鹦鹉赋青山频听鹧鸪声石渠倘许推师授经术应齐汉五更

　　送沈道立太史奉使肃藩

　　亲函玺绶赐王侯百二秦关亦壮游华岳三峰天外落洪河一苇日边流星潢色动金城夜鼓角寒生玉塞秋咫尺昆仑应可问乘槎莫到海西头

　　雨行北安门外湖上

　　湖上朱阑倚画舟一天凉雨汉宫秋平桥芦荻萧萧冷别浦鸥鳬泛泛流雾色迷茫三苑树波光隐见五城楼由来仙掌多浓露十里芙蓉接御沟

　　在告书怀柬可大

　　金门何事转愁予日见红尘上锦裾祗为思归长数鴈几因多病欲焚鱼乡心瓦上三更雨客计床头数卷书幸藉旬休聊闭阁文园从此卧相如

　　高太孺人挽章太史昆仑母也

　　北堂典训旧知名东观图书已勒成自有龙章貤上苑谁教鹤驭返瑶京霜飘楚峡玄猿泪月暗巴江杜宇声归路凄凉无限恨微吟不似赋西征

　　送李壒邨叅军奉太夫人南归广陵

　　陈情晓下紫宸朝阿母云舆度绛霄珠履名高西府幕斑衣色借上公貂花深楚苑春鸣棹月满隋堤夜听箫别后思君何处望淮南芳树广陵潮

　　秋日有怀贾德修谏议朱可大文学

　　裋褐论交歳几更寥寥双眼为谁明五云公子才无敌三省仙郎谏有声南国久疎鸿鴈字东山同系薜萝情衡门两度经秋草华月空梁梦不成

　　过香山寺诵先兄冲白送予赴济诗潸然有感用韵呈亚沂崔君

　　寥落空山古殿寒十年前路事辛酸空余彩笔题纨扇不复长歌醉玉盘汉苑春花终有恨荆庭秋树惨无欢平生意气惟君在宿草成烟泪未干

　　山中有怀侯姊丈叅戍

　　鲁国诸生旧有文又从投笔际风云王孙尽自迷归路卿子谁知号冠军枥上骅骝天廐马帐前鼓角羽林羣同时年少还相忆晓月山城更梦君

　　寿伯父九十赐爵

　　田家亦有地行仙击壤升平近百年三代遗恩身自遇五朝旧事口能传登山时复抛邛杖对酒犹能醵社钱十载松楸成逺恨歌逢棠棣转凄然

　　部檄以修史趣上

　　当年束发侍承明一卧东山歳月更筑室还临芳草路趋朝犹记禁钟声愁边四壁家如旧病里三都赋未成传道长安飞诏下兰台已注史臣名

　　九月廿一日同赵少虚文学李前峰司马饮宫秀才山房对菊三首

　　西风萧瑟鴈声哀处士篱边菊树开翠幄总从霜后见幽香半自雨中栽高云锦石明秋日淡蕊繁枝映酒杯况是故人同驻马不妨沈醉碧山隈
　　芳筵高会听鸣笳徙倚疎篱感歳华九日已过南浦鴈一尊还对故园花繁英烂漫迎人冷疎影萧条向月斜白酒东篱成往迹千年秋色落谁家
　　木落霜天万树林谁怜艳菊自萧森一丛寂寞香难近百草飘零色更深地僻常能留客醉秋高纔得对花吟明年又作燕城客水畔东篱何处寻

　　癸酉春日闲居四首

　　孤踪一寄白云间鹤渚兰汀梦亦闲病起莺花怜故国春来萝薜满青山浮沈歳月空高枕厯落风尘且闭关东望石闾仙气满欲寻瑶草驻红颜
　　早歳承恩直汉宫石渠仙署凤楼东时沾赐酒传深禁每听吹箫度逺空赤笔春裁三殿草朱衣寒飐五桥风只今卧病荒山里满眼氤氲想象中
　　忆昨追随法从班五更灯火叩重关云开黻座双团扇月出瑶阶万佩环一自樵渔来海上忽传弓劔落人间江邨风雨孤臣泪清梦犹能识圣颜
　　牢落中原叹索居长安朋旧渺愁予池边倚马宫云近台畔开尊苑月虚别梦几看南渚鴈春风难觅汶阳鱼幽栖祗自成疎懒不是文园有著书

　　送刘水部碧宇上保定太守

　　白露蒹葭望渺茫使君千骑发东方斗边一夜仙槎影河上三春画省香劔气秋空寒易水箫声明月忆维扬他时欲识扶风守指点题名在建章

　　七汲登舟留别亲友

　　闾门烟树此时分回首春江惜鹭羣金匮虚当东观草荷衣实负北山文花前酒尽人将逺雨后帆开日未曛满眼浮荣浑是梦骊歌缱绻不堪闻

　　故城道中夜泊

　　长堤高栁暮云平入夜扁舟堰口横千里烟波通海戍三家邨落杂齐声残灯微照孤帆动短笛寒吹片月明客枕清泠浑不寐沧洲一望飒然惊

　　安陵雨泊

　　广川城北倚扁舟寒色萧萧对驿楼过雨菰芦惊午梦乘波鳬鹭激中流长天积水千帆暮斜日疎林五月秋指点津亭问前路居人为说古瀛洲

　　天津

　　白浪浮空拍海门天津城下万艘屯吹箫伐鼔中流渡卖酒烹鱼何处邨黯■〈雨上对下〉平林含雨气迷茫逺岸吐潮痕江淮百亿输王府岁岁梯船奉至尊

　　潞河舟中有怀可大时亦从江右北上

　　孤帆遥夜倚汀洲却望天南忆旧游越水呉山何处梦楚江燕月此时舟鸿声欲断三秋信海色遥含两地愁同去长安不同到与谁先上酒家楼

　　谒陵

　　天作高山拥帝京九陵台殿锁重城灵旗风雨千岩应阁道松楸万壑平河岳东来盘王气关门北去起边声祠臣展礼多凄怆濡露年年感圣情

　　送张泰宇諌议出守卫辉

　　绿鬓金章出上林两朝献纳主恩深宫云晓映仙台佩禁漏春移画省阴酒入骊歌魂易断路随明月梦难寻知君坐啸苏门夜竹影泉声几处吟

　　送于嵩毓年兄下第

　　蓟门芳草路悠悠尊酒相看忆旧游苑外春风杨栁陌湖边秋雨芰荷舟论心暂解陈蕃榻失意还凋季子裘明夜思君孤馆梦萧条云月不胜愁

　　送刘钝斋年兄下第

　　十载相看蓟北游花前又欲起离忧黄金色冷空留骏白石歌残自饭牛驿路晓星看佩劔海门烟雨系渔舟青藜何日还相照刘向谈经鬓欲秋

　　寿新城王太夫人七十

　　中朝甲第首诸王寿母今符寳婺光南岳仙云飘凤驭西池春色照霞觞退朝络绎金门佩问寝氤氲画省香莫向清淮占世泽璇波直共海天长

　　奉寄朱大司空老师

　　上东门外一沾巾别恨千重总未伸自古难酬知已遇只今谁是报恩人即教寥落江湖日转识安危社稷身渭水不须劳梦卜已从高阁画麒麟

　　新春报二兄书

　　鴈行中断两天分南浦春声昨夜闻池上梦回千里月山中人隔几重云雄文未献河东赋壮畧曽观陇右军金马浮沈休借问只应猿鸟自为羣

　　送刘太史奉使韩藩

　　名藩带砺主恩恢使节西游亦壮哉玉署天香三殿迥桐函春色五云开川连博望乗槎路地尽轩辕问道台归向高堂行庆酒斑衣可识尚方裁

　　为人题双寿卷

　　鹿门真隐旧知名藉甚仙郎汉列卿归院宫云随玉佩上堂春酒泛瑶觥斗边劔合双龙气月底箫分两凤声讵假金书传阆苑且看丹诏出层城

　　七夕

　　琪树西风一叶秋银河清浅月如钩关前玉笛吹新恨天上金梭织旧愁鸾自飞回人欲尽鹊曽填处水还流浮踪此际浑无赖脉脉遥心自倚楼

　　秋日同馆中诸丈饮谢都尉林亭

　　蓟苑秋高望不穷主家台榭苑墙东凭阑暝入千峰雨对酒寒生万木风画角声残龙塞逺玉箫曲断凤楼空先朝邸第多零落鲁馆依然气色中

　　除夕怀诸兄弟

　　九陌笙歌歳又阑惊人时序汉长安凋萧两鬓池头佩寂寞三秋梦里兰上苑花从今夜发故乡书拟来年看天涯兄弟应相念绿酒青灯可自欢

　　禁中春雪

　　五陵芳草欲成丛雨雪依然满汉宫万里关河销紫塞九天楼阁冷瑶空西山月出宁知晓上苑花飞不待风徙倚铜龙正愁思阳春一曲赋难工

　　春暮偕沈澄川太史游城南王氏园亭和韵

　　休沐相招盛会偏宜春苑路草芊绵重城楼阁笼春树曲岛松萝散晓烟风起花香飘槛外雨余山色落尊前由来杜曲多名胜斗畔犹疑尺五天

　　文华殿进讲有述

　　珥笔承恩既有年论思今复厕羣仙春城日永纡清漏晓殿云深拥细旃褏拂天香开绣简心迎睿想入瑶编却惭经术元疎薄献纳无禆荷宠偏

　　恭代皇上奉祝圣母万寿无疆诗

　　藐质冲龄御大方慈恩辛苦护垂裳祥开华渚仙源逺庆衍瑶池化日长上食亲调金掌露舞衣时傍玉炉香承欢幸抚升平会荐寿鸿仪仿未央

　　秋日龙华寺小坐

　　苑西桥畔古祗林满院松杉昼郁森山色平连三殿影湖光曲抱五城阴尊前细雨飘仙梵槛外凉风急暮砧宴坐不知清昼永一函经呪对沈吟

　　西苑鳌山恭纪

　　别苑春宵翠殿开华灯寳炬满蓬莱花分火树千枝落星转璇仪万象回九陌香尘随地合六宫歌管自天来恭逢玉烛均调日愿取三山作寿杯

　　遣迎子冲可大二丈入对

　　旅鬓风尘感歳华故人今日尚天涯三年梦隔长安月千里春期上苑花济北鸿声来拥传湖西雪色隐乘槎即看醉握双龙劔依旧燕城卧酒家

　　子冲可大二君新第同饮朝天宫台上

　　倚马高台兴不禁垂髫旧侣共登临三山暮雨飞仙阙万户春花满禁林缥缈箫声云里近纵横劔气酒边深回思二十年来事今日吾曹可醉吟

　　送许悟庵炼师还云翠山兼寄山灵二首

　　旧时曽作小游仙寄迹灵峰偶偓佺卖药忽从都市见还丹岂向世人传瑶坛月出浑如水玉洞花开别有天归去正逢春色老采芝可傍紫云眠
　　家近名山住亦稀别来清梦转依依愁生猿鹤花迷径恨结松萝月上扉青镜空悲游子鬓红尘偏染仕人衣凭君寄语山灵道早晩抽簪向翠微

　　寄庠师周介轩先生

　　千里蒹葭水国天白头博士枕书眠人从对酒青灯夜事忆谈经绛帐年一札希逢西楚鴈双浆好泛北湖船惭从鲁国诸生后儒术无成侍禁筵

　　登双寺阁赠金陵怀上人

　　倚马东林访惠休上方钟磬一登楼千峰夕送花宫雨万井凉生桂苑秋地向红尘开净土人皈白社结良游不须却忆飘芦处江北江南总帝州

　　榖城山馆集巻十一

　　●钦定四库全书

　　谷城山馆集巻十二

　　（明）于慎行 撰

　　○七言律诗

　　送张洪阳年兄上南少司成二首

　　西清法从沐恩偏日日论思捧御筵岂谓廷中摧五鹿复教门下纪三鳣离声蓟苑河桥雨别梦秦淮月夜烟十载同游词赋客只今结绶是君先
　　离合相看一怆神百年宠辱梦中身无将建业秋江水不及长安绮陌尘天畔文星珠斗近座中时雨绛帷春应知暖席无多暇乂奉征书入紫宸

　　送孙栢潭太史册封唐藩便道省觐

　　射策名高贾洛阳青春拥传有辉光花迎玉节槎凌汉叶剪桐珪土胙唐客路千门江上月主恩三殿署中香非关昼锦偏生色自是庭帏宠渥长

　　送盛凤冈太史册封蜀藩

　　寳玉亲颁示展亲还因谕蜀论过秦云凝阁道青天险家近关门紫气真玉节遥分三署色金羁行耀五陵春悬知万里桥边路共指轩车问使臣

　　题韩敬堂殿讲牡丹石榴画卷时值双寿称觞并呈此瑞

　　仙种何年福地栽巧分春色艳亭台丹房并倚珠林结绣萼双依翠幄开味胜绯桃金母醉花先红药侍臣回合欢正值称觞日满目天香拂酒杯

　　送沈少陵太史请告

　　莺燕晴娇禁苑春冥鸿何意出风尘到来天地伤多事归去江湖尚有人射策彤庭干气象上书黄阁想风神敬亭秋色堪高枕不负萧条报主身

　　同可大城西寺楼眺望

　　石林香岫锁氤氲百尺危阑倚落曛双阙湖光涵镜彩九陵云气吐龙文烟销野色愁中见风起边声醉里闻谐俗不妨聊对酒从他尘世自纷纷

　　观慈寿寺新造浮图

　　凤刹新从佛土标芙蓉千尺翠岧嶤璇题玉甃中天起法雨昙云下界飘势挟珠林雄禁苑影分银汉挂烟霄羣生福果缘慈佑辇尽黄金此地销

　　夏日登毘卢阁

　　寳界高悬百尺楼丹梯半上不能休牕临星斗诸天近壁绕烟霞五月秋迢逓羣山横大漠苍茫一气辨皇州凭阑欲起悲歌色人代何缘此胜游

　　夏日崔明经正思五弟同游韦园

　　韦曲城南晓雾开炎天深树锁亭台渔舟隐见花间出鸥鸟浮沈杖底来香散芰荷残过雨烟飞萝薜冷衔杯帝城风物家乡侣醉倚青林首重回

　　送朱鞶峰鸿胪之金陵

　　二十年来忆旧欢相逢斗酒醉长安尊前华发流光易陌上骊歌别路难江月遥分鳷鹊观宫云不散鵔鸃冠到来绵蕞开王会剑佩声中拥汉官

　　秋怀四首

　　露下天空木叶流满怀萧瑟一登楼江湖鴈影催乡梦城阙砧声起暮愁万里风尘燕塞逺千门云月汉宫秋红颜华发悲生事金爵铜驼感壮游
　　极目高空一鴈翔十年萍迹滞天方芙蓉晓露愁边白薜茘秋山梦里苍病似相如聊着赋鬓如潘岳尚为郎凭阑此际浑无赖日晩寒生画角霜
　　风入疎林月半横秋声一夜壮心惊柴桑故自饶归兴中散由来少宦情名利百年身易老文章千古事难成恩深未报惭明主苦忆深山桂树生
　　旧隐林皋几放歌蓬玄西洞长烟萝清溪日落鱼梁出翠嶂天长鸟道过醉里白云挥袖满秋来明月倚阑多不辞便作风尘客鹤怨猿惊可奈何

　　秋日荅李本宁太史秦中四首

　　西风萧索五城秋望断秦关感旧游一自宫砖虚日影至今仙署想风流鸿归上苑书重到月落枫林梦亦愁闻道龙门连太华何人得并李膺舟
　　斗畔何年少歳星搴帷聊复试传经关门气自车边紫太乙藜从阁上青忽见双鱼传札素疑闻三鳣落阶庭不知玉女峰头座可许生徒隔帐听
　　憭栗霜天万木声愁看落叶太纵横青山已自盈秋色白眼从来冷世情经术但传秦博士疎狂莫笑鲁儒生加餐郑重劳相念祗有庭兰梦未成
　　千里离愁郁不开故人佳句傍谁裁秦台凤女箫三弄汉苑仙人露一杯歳月吾甘梅尉隐乾坤尔自贾生才春来若有书相问尺素应知海上回

　　秋日书怀奉寄二兄

　　避世年来华发侵秋情旅思两萧森虚谈仗马当时事实负冥鸿万里心客里常思陶令酒愁边几作越人吟天涯兄弟长相忆明日青山是旧林

　　答邬汝翼见寄

　　积雨挑灯思不禁开缄忽见楚人吟芙蓉自抱三秋色鸿鹄谁知万里心别忆青尊江树杳梦回明月海云深无劳汉署怀方朔金马于今总陆沈

　　奉旨代撰恭祝圣母万寿二首

　　寳祚恭膺幸有年为承慈训化机旋东朝共祝増仙算大内亲趋捧寿筵律转一阳熙舜旦石将五色补尧天母仪仰见超前古图史应令万禩传
　　璇霄南极现祥光入仗亲称万歳觞寳座三重开内殿法音九部举东厢华嵩效祝春难老衮绣承欢日始长愿酌沧溟添寿纪年年流庆衍天潢

　　秋日有怀伯仲两兄

　　一鴈横空玉塞寒疎星淡月倚楼看乡山有梦秋先到京洛无心兴已阑多病长卿聊罢酒长贫仲子未弹冠鸰原别恨年年剧无那浮踪去住难

　　冬至南郊扈从纪述和陈玉垒太史韵八首

　　圣后乗干奉帝禋日躔南陆恊灵辰九关肃启天门钥万姓欢随御辇尘楼雪初融丹禁晓葭灰微动玉衡春虚惭珥笔亲文物实有甘泉赋未陈
　　平明阊阖五门开法驾骖驔匝地来雷动千乘天廐选颷驰七校羽林材金支翠盖云中转紫斾红幢树杪回清跸尚喧双凤阙前驱已戾九成台
　　阳灵仙馆翠云端竹殿清斋礼泰坛阁道霓旌陈虎豹宫门羽仗簇鸳鸾亲军竞带千金剑御马齐笼七寳鞍总为天光依较近温泉午夜不知寒
　　玉兰东畔画帘前到处常随豹尾旋圣代仪文今日盛儒臣雨露向来偏琅函赐锦驰中骑寳鼎分餐出御筵斋室受厘应有问朝回犹恐夜深宣
　　绛阙阴沈启秘扃銮舆肃穆欵真庭霜凝碧落天衣湿月上仙坛玉树青帝座三重开万象云门六变走羣灵祠臣秉笏香烟里时向珠缠望景星
　　绛节氤氲上太清紫烟缥缈冠层城鹓行不动瑶池影凤幄微闻玉藻声律应一阳璇象转福凝五位泰阶平礼成回跸传行漏百尺华灯阙下明
　　灯火熏天夹路旁属车旋处翠华张非烟拥盖璇霄丽若月乘轮御陌长十里香花连泰畤千门鼓吹彻昭阳皇诚已自通天贶万祀应知寳祚昌
　　紫气葱葱绕禁庐南郊迎日履长初皇王礼乐光前殿侍从声华满后车汉畤龙麟金匮纪周台云物彩毫书雄文亦是乡人似齐客谈天恐不如

　　题李棠轩太史风木卷

　　水部才名世所传平生旧事付新镌青箱累叶承先庆玉署重辉启嗣贤天上楼成曽有梦人间鹤去不知年只今陇草悲仙吏歳歳春风泣杜鹃

　　葛端肃公挽章四首

　　朱轮几日下明光一夜台星遽掩芒名德累朝耆旧尽风流前辈典刑长百年海岳收灵气三省官僚纪奏章莫讶台乌来去少荒原终日咽长杨
　　五十年来社稷身世皇时已画麒麟车行陜潞千家雨戟拥幽并万里春北极星辰三听履东山烟月几垂纶九重此日宫悬彻鼔吹黄肠宠使臣
　　华年声价省郎游一节氷霜到白头降岳神生星应昴济川功就壑藏舟朱门旧第公槐影落叶新阡宰树秋惟有故时双鹤在月寒华表不胜愁
　　里闬衣冠旧侍公每从便坐接春风台端剑履容犹在海上桑田事已空画阁勲名应自逺蘧庐梦觉总难穷不堪词组牛山望千古英雄涕泪中

　　雪中卧病杨庐山至京枉过

　　春城雨雪卧袁安仙令朝天驻锦鞍万里风尘随聚散百年湖海见交欢翻疑梦杳罗浮月好在香分画省兰伏枕烧灯浑未厌坐来鳷鹊夜光寒

　　送杨庐山之官盐城

　　宫草含青雪未消送君斗酒夜迢迢愁边晓月双鳬逺醉里晴云五凤娇泽国鱼盐多负海春城烟雨半通潮只今满目看萑苇岂藉催科荅圣朝

　　病中朱廷平可大携谈易王生见过书怀

　　宣室情知久荷恩旅愁无奈泥芳荪十年玉署尘心冷一片青山素业存病里风云天北阙春来花树鲁东门欲知朝市浮沈理季主长安好共论

　　病中乞归怀寄中立王孙

　　银牓仙宫桂满岩何时雪夜挂孤帆枕中鸿寳新来注海上鱼书旧日缄千里归心看短剑百年病骨付长镵王孙苑路今应近芳草春风点碧衫

　　都门留别诸丈

　　不缘多病壮心消敢向清时逺市朝三殿恩华淹日月十年归梦落渔樵宫云欲散飘衫袖别酒初醒见栁条最是河梁分手地桃花潭水碧迢迢

　　潞河寄都下旧游

　　承恩霄汉苦思归祗忆深山长蕨薇去汉梁鸿藏姓字还邛司马借恩辉身轻已觉愁颜改战胜应看病骨肥回首金闺多旧好别时情思各依依

　　嘉靖壬戌从三兄无择下第同归有过桃花口诗至万厯已夘请告南还复过此地咏兄旧句怅然有感用韵追和

　　廿载津亭唱棹过依然烟栁夹长河花源尚记来时路鸿影空怜旧日歌人代三朝看过隙生涯万事付流波双棠旧馆应无恙独抚遗编思若何

　　除夕呈二兄

　　乡闾风土弟兄居冉冉年光歳又除胜里金花聊共赏尊中栢叶肯教虚居邻碧海三山路交絶长安七贵书犹有谢家辞翰在春山游眺许谁如

　　庚辰元旦试笔

　　箫鼓初阑旭日开小庭春色欲重来灵符旧箧金闺赐寳胜新妆玉剪裁欢洽儿童随笑语恩深禁阙忆趋陪谁将栢叶调仙酒为荐君王万寿杯

　　寄怀朱廷平可大兼讯于泽州子冲入觐

　　归来无日不思君画省风流久未闻上苑鸿声愁处听长亭春草醉时分双龙自合天边气五马遥停塞上云莫问同时旧年少已从樵牧隔人羣

　　寄贾石葵廷尉

　　百年踪迹总飘萍懒向风尘问醉醒卧病梅花江上白怀人芳草梦中青天悬台馆占卿月地入江湖隐客星闻道乞归归未得主恩不负草堂灵

　　春日山中有怀赵瀫阳年丈时官南越

　　不关寂寞重相思心折长安握手时万里铜标人落魄十年金马事参差眼青杨栁东风日头白梅花北向枝惟有鲁狂容圣世五湖烟水足恩私

　　山中书怀荅朱可大廷平二首

　　海水天风莫重论吾曹交谊向来敦冯驩长铗应犹在范叔绨袍故自温千里人归孟诸野十年客散信陵门闲心已絶诸缘累独有平生未报恩
　　天末怀人思不降梦回明月满轩牕平生诺重黄金百国士名齐白璧双君自风尘淹画省吾甘渔猎光沧江书来正值山间醉赤脚吹笙卧石淙

　　上外祖母麻王二太夫人七十偕寿二首

　　元公宰木阅居诸二母仙闱鹤发余盝里尚藏金殿草座中时展玉函书几看莱服连鸠杖时过潘园并板舆胜节称觞应具醉春江昨夜罩双鱼
　　堂上春深并锦袍中丞甲第五云高麻姑自阅桑成海王母亲栽树作桃旧德共看麟阁画余光殊有凤池毛恩深自出无由写颂寿应惭乏彩毫

　　香山寺阁同朱令君赋

　　海岳秋光几处看珠林高阁此凭阑河流曲抱孤城逺山色低邀落日寒野思萧条聊对酒愁心跌宕罢弹冠仙游幸蹑王乔履夜月双鳬去不难

　　曲阜谒颜庙

　　素王宫阙鲁侯台兖国崇祠此并开位冠元公师友会道同皇佐古今才虚亭玉甃疏眢井旧巷璇题销绣苔门外依稀余辇路前朝曽覩翠华来

　　邹县谒孟庙寺在邑城北河上

　　邾城旧里记三迁庙貌弘开大道边行地江河疏圣泒谈天奭衍闭言筌洙流近映金铺日峄嶂高含画栋烟北望孔门元咫尺明禋终古侍雕筵

　　赵庄泉流觞

　　处处名泉尽客欢一泓复向道旁观林衣倒拂仙杯动石发晴分寳镜寒要眇琴声流水和疎狂酒态野人看他时漫拟兰亭胜不似沧洲有钓竿

　　杜曲泉赠杜长君太学

　　十日临流几醉醒又从杜曲俯清泠参天翠树全成幄夹路芳泉半似星水色平侵春草绿山光遥映暮云青狂游无奈逢豪客倒尽君家碧玉缾

　　游峄山还过鲁城西郭有怀中立王孙

　　二十年来感旧游绿云遥见隔城楼逢人恐识关门气访客真成雪夜舟鲁国山川空自赋梁园松桂为谁秋何时却有论文地尊酒同销万斛愁

　　田锺台殿读初春诣阙是秋即请告南旋寄此戏问

　　春深裁报谒彤扉为底逢秋又拂衣旧隐青山何处问同游词客几人归囊中大药还多少天上浮云可是非万里抟风应有待且随阳鴈往来飞

　　周亭山先生举明经入对

　　名家鲁国旧登坛初捧贤书解鹖冠贡篚璆琳天府受闾门羔鴈里人看灯分夜色青藜迥笔拥春云紫殿寒儒术年来多所遇明经半补汉郎官

　　同朱可大廷平登岱八首

　　终古名山奠大东遥瞻云汉倚穹崇千峰明灭天高下万壑晴阴气郁葱星土盘回元化转仙闾缭绕百神通真游五岳何当徧首蹑烟萝上碧空
　　玉阙朱楼万仞端六龙辇道倚■〈山赞〉岏悬厓翠磴云中转垒嶂红泉树杪看海色昽曈三观晓秋声萧瑟五松寒天门咫尺君应见比似人间路更难
　　忽出尘寰赋壮游试从九点辨神州浮云直上千峰色落日长悬万里秋紫塞东临沧海断黄河北遶大荒流秦封汉禅成丘土留与人间不尽愁
　　倚杖高临万玉峰氤氲陆海散芙蓉寒声半落天中雨暝色低催涧底钟金检谁探秦帝策白云犹起汉时封君看十二侯王地能出神宫第几重
　　絶顶秋高上帝宫茫茫一气俯寰中地盘河济三州尽天入秦呉万里空玉阙光连星斗上丹峰影落海门东亦知真宰多相藉许倚烟霄两剑雄
　　万仞瑶坛冷夕曛斗边三十六天分仙人洞府悬双阙玉女神房切五云游客自成梁父叹词臣不草茂陵文东皇旧握羣生纪海国河山翊圣君
　　高丘东望气雄哉海色遥看万里开三岛春波涵日月五城仙气吐楼台酒边影吸金银动杖底云飞紫翠来烟水茫茫徐福去至今不见报书回
　　上宫夜色冷漫漫月转层霄十二栏大地河山银作海中天楼阁玉为坛虚无灵境箫声断缥缈秋光练影寒仙掌芙蓉看欲近转从北斗识长安

　　游灵岩絶顶却望泰山玉皇观

　　珠林丹嶂倚秋曛絶顶开尊俯鴈羣万木寒飞金地雨五峰晴幻紫霄云上方台殿尊前涌大国河山鸟外分回首天门归指顾玉皇曽授赤灵文

　　玉函山眺望【即千佛山】

　　岱宗直北玉函开海客乘春蹑屩来絶壁松杉含寳相中峰云气出香台湖边万井烟光动城上双河练影回青鸟不归丹鹫逺仙踪佛地两徘徊

　　望云翠山絶顶

　　乾坤灵迹自何年缥缈孤标斗际骞矗立千寻疑挂日削成一柱欲承天荪房近傍瑶坛路鸟道晴飞玉洞烟岱岳西来如万马千峰云气总相连

　　望■〈山监〉山

　　美尽东南第一峰神工削出玉芙蓉天门阁道金银晃王母瑶台紫翠封雷雨千岩声自起龙蛇万壑势相从探竒忽动凭虚想安得仙人九节筇【山北有王母台】

　　答客书劝还阙

　　三年孤枕卧人间秋色嵯峨满碧山梅福不缘逃世隠扬云聊得著书闲情知相府常开阁可奈书生自闭关珍重故人相问讯已甘萝薜老红颜

　　赠侯甥允吉秀才

　　吾家宅相贵锺君名列诸生气不羣彩鷟摩空千仞羽神驹铄电五花文中丞旧护渔阳甲上将新营细栁军两世箕裘须尔继好将双管蹑青云

　　山中述怀寄石葵贾丈

　　秋山明月鴈来声鲁国相看自两生圣世安危应有寄词臣去就岂关名迹随猿鹤心能化梦入鹓鸾骨尚惊辜负桓谭知已在玄经寂寞几时成

　　寿高三塘征君六十征君邑丞兄也扬子人

　　江上名家旧业传兰塘一艇狎风烟楚山桂树留真隐秦洞桃花阅大年赋就秋涛淮海月梦余春草汶阳天更逢寳筴重开日绮席霞觞接羽仙

　　代寿高三塘征君

　　璇极星华烛绛霄人间仙算纪松乔丹台日映黄金蕊海屋春凝碧玉箫楼阙三山琼岛月池塘一泒广陵潮蓝田吏隐多乡梦桂树淮南未可招

　　济上对玉函山送子冲北上

　　万事悲欢可具陈十年五醉济城春居然华发生明镜无恙青山对故人老去交情堪自见狂来酒态转相亲路傍莫讶双龙剑雌伏雄飞各有神

　　山中秋日报朱金庭宫庶

　　空山寥廓鴈声寒忽启缄书出上兰卧病秋风闲自赋怀人明月逺相看生涯湖海双蓬鬓身事乾坤一钓竿闻道横经承内渥还从折角笑弹冠

　　山中秋日代书寄王对南宫庶

　　丹枫萧瑟倚重楼回首金闺忆旧游片月常悬蓬岛梦尺书几隔鴈门秋新传谑笑还多少旧和歌声可记不亦有行踪君莫问三年渔猎海西头

　　寄罗康洲宫谕

　　卧病山中华发侵秋江松桂稍成林主恩幸自容萧散客难谁应学陆沈千里星河天上夜百年萍梗别来心儒臣画阁今应近三殿卿云歳月深

　　寄韩敬堂殿讲

　　秋山别思眇愁予天杪同心久索居双阙星辰分剑佩万峰烟雨狎樵渔旧游数对平原酒逺地难逢上苑书欲问谈诗韩太傅门墙多士盛何如

　　寄沈蛟门宫谕

　　铜龙阙角旧时分屈指风云已到君天隔鹓鸾应有梦人随猿鹤自为羣斗间剑气寒相映江上书函杳未闻别后才情浑欲减惟添痩影似休文

　　寄黄仪庭宫允

　　班荆阙里笑相看寳马金羁识汉官别去梅花江上老秋来明月梦中寒词臣寂寞犹鸳列隐客疎狂自鹖冠传道桥门悬绛帐五更经术首登坛

　　冬日徐检庵殿读北上过访

　　契阔人间未易论劳君越陌枉相存尺书久絶南天鴈斗酒犹销别日魂欲笑子牟怀魏阙曽随方朔隐呉门鸾扉旧侣应垂问窃吹青山是主恩

　　扈从春际上陵四首

　　诸陵王气接神京法驾春禋出禁城万户莺歌迎凤管九衢花雨拂霓旌连山地入长杨苑夹道兵陈细栁营负橐趋陪知最宠属车徐动扈天行
　　隔夜銮车驻翠微平明鱼钥启彤扉宫前七校传刁斗马上千官着赐衣地转钩陈成象纬山开云物写恩辉春游逺薄横汾曲祖德宗功信不违
　　云间神阙九关开树杪仙舆万乘来雾雨萧萧阴辇路松楸郁郁锁城台摐金大乐空山应裸玉崇仪列辟陪闻道龙衣亲负土汉家原庙不胜哀
　　六龙回驭苑西天湖上春阴敞御筵山绕离宫金作嶂水依行漏玉为泉骖騑满路花香里灯火熏霄树影边百里昆明连太液铙歌九部引龙船

　　送秦舜峰中丞出镇南贑

　　词林早日侍甘泉幕府勋名起少年大国提封连瘴海中丞使节护楼船秋声夜渡三江雨兵气晴销百越烟此别不须频伫想油幢几日欲朝天

　　报李本宁太史书兼讯东游

　　沅芷澧兰别思虚江湘何地拥离居秋风不下孤黄鹄明月空传双鲤鱼华发交游应更少清时才儁好谁如悬知太史东游后玉简重编禹穴书

　　赠长安四李生【李生中贵从子皆及予门三为博士弟子其一武生】

　　文武翩翩总俊髦长安阀阅信多豪春城起第新行马内殿承恩旧赐袍已见三雍收异等还闻七校试雄韬金门贵近应无数不似名家有鳯毛

　　九日有怀可大

　　秋水茫茫入望賖美人何处赋蒹葭霜前又度三秋鴈客里重看九日花南国音书淹岁月东篱节序付烟霞登高那复多愁思白露朝来染鬓华

　　题莲花庵水亭

　　西湖流入北城阴小筑祗园切禁林阁上旃檀风细细水边云树影沉沉天花晓落千门雨仙梵寒飘万井砧咫尺青莲成净土将因不染印禅心

　　谷城山馆集巻十二

　　●钦定四库全书

　　榖城山馆集巻十三

　　（明）于慎行 撰

　　○七言律诗

　　春初得吴太原道中书有怀

　　草色春城叹索居虗窓残月渺愁予忽从五马边淮路传得双鱼隔岁书汾水东流连朔塞闗门北望是穹庐晋阳亦是谈兵地莫使平时保障踈

　　送董巢雄比部左迁上谷卫幕

　　匡时独抱杞人忧谏猎书成更逺游逐客梦随青海月仙曹香散白云秋惠文列署闲霜简神武新军卸锦鞴报国犹余长剑在不须常抚大刀头

　　寄送邢侍御子愿晋叅楚藩

　　芳草春前绾别愁除函又下殿东头书回阊阖千门月人上芙蓉万里舟望断浮云燕市逺歌残白雪楚天秋依然法从偏承宠三十叅藩是壮游

　　平则城楼登眺

　　岧嶤飞阁冠层城暇日登临景物明万户莺花春上苑九衢车马汉西京烟开宫柳重重出雨静峰霞片片生总是皇州多丽景五陵芳草殢游情

　　寄上外舅秦翁生辰

　　红颜阅世俨如仙绛县将盈亥首年三岛常浮沧海上一峰突起岱宗前同时父老游谁健旧社桑麻乐自偏闻道华辰新酒熟杯中太乙是青莲

　　莲花庵潭上夕饮

　　禅宫遥倚北楼开楼下平湖落照来金水环城全象汉莲花涌寺宛成台诸香各捧空王座一叶能浮太乙杯便是忘归归亦醉夕阳清角莫相催

　　北闸

　　西城别苑胜瀛洲十里平湖静不流岸草离迷桥畔雨宫槐隐映水边楼声传箫管三天近香散芙蓉六月秋信道吾皇简游幸石鲸飞处鎻龙舟

　　送姊倩侯将军佥书留京枢府二首

　　长安别路起征铙笑揽金杯视佩刀旧国风云开节钺故园花柳过旌旄居临六代青山近望入千门紫气髙闻道江南多侠少将军一为试龙韬
　　上将璇枢切禁林登坛自识主恩深云连城阙江声壮节拥楼船海气阴宦辙百年萍梗路离筵千里弟兄心庙堂正复思颇牧岂有雄才可陆沉

　　九日留都瀛洲会集呈诸馆丈

　　石渠仙署接朝阳绮席秋开白玉堂九日风烟吴禁苑两都宾主汉词章城依双阙盘龙虎池绕高台集凤凰馆阁先朝多故事羣公勲业踵三杨

　　南都诸公邀宴高座寺对雨

　　天畔虗堂倚碧岑坐来烟雨动萧森白云暮结莲花座阴壑寒生桂树林三楚江山游子兴两都词赋主人心南朝旧寺应无几寂寞高台自古今

　　祠部李修吾驾部倪雨田虞部黄澹庵邀登牛首

　　山盘曲径万松寒转尽仙梯一倚阑双阙余霞江上落千峰踈雨座中看风飘上界钟声逺日冷前朝木叶丹幸从仙郎分胜赏欲携秋色入长安

　　方仞庵陶兰亭二比部邀游栖霞寺

　　禅宫遥对石城开上客邀欢载酒来霞散千岩成佛土天开双峡鎻香台齐梁文物余残刹吴楚云山映举杯正自登临多感慨秋声萧瑟若为裁

　　太虗亭望金陵亭在摄山絶顶

　　孤亭高倚暮云秋平楚苍苍望石头紫气微分双阙影白云中断大江流萧森落木来悲气迢逓青山入壮游王业千年根本在燕吴两地对皇州

　　游甘露寺絶顶望金焦二山作示邬汝翼陈从训

　　北固峰头醉倚阑两山秋作画图看海门对涌青霞阙江面双浮碧玉盘风静帆■〈樯，巾代舟〉行树杪天空楼阁出毫端不堪作客逢摇落二妙悲歌和更难

　　金山

　　江面孤峰秀絶羣芙蓉千尺鎻氤氲诸天台殿空中涌四壁烟霞镜里分鼍窟长悬朝暮雨龙宫时散徃来云登临况值秋风起万里涛声不可闻

　　焦山赠郭次父

　　千盘鸟道上珠林萧瑟秋悲未可禁江北江南烟树色峰前峰后海潮音孤标自擢芙蓉影片石长飞鸑鷟阴不向烟霞逢地主古今隐迹逈难寻

　　广陵张郡丞宴大观楼

　　城上高凭百尺楼使君开宴俯江洲坐临南北孤峰影目尽乾坤万里流雨色犹分京口树涛声欲赋广陵秋何来一曲桓伊笛寥落长天动客愁

　　石介峰冏卿邀饮丰乐亭

　　湖上青山俯郡城孤亭无改昔贤名杯衘落照千林影槛倚长天一鴈声寒雨自怜征路逺重闗谁识战场平恭瞻圣祖飞龙地紫气盘回接旧京

　　闰九月朔日姜民部养冲邀登黄楼夜饮

　　风露严城欲暮秋重闗灯火上黄楼山邀夜色当杯入云拥河声抱槛流片石长留苏子赋荒原不散楚人愁论文况是登髙日藉甚逢君自胜游

　　过夏镇新河有怀先师朱大司空

　　廿载谈经忆旧游司空勲业此乗舟人烟尚记河桥夜渔火重经水国秋地近徐方多故垒渠分禹迹总安流不堪阅代成今古花树西州涕未收

　　乙酉九月从李元甫宫谕再登峄山

　　旧隐名峰岱岳前重扶秋雨上层颠阴厓尚驻千春草险磴争飞万木烟河势遥分双白练山形近作九青莲狂来欲问巴渝客得似华阳几洞天

　　观张隐君双梅图

　　浣花溪畔即方塘别有罗浮两树霜国色并呈县圃玉寒英对点寿阳妆尊前月凝重重影笛里风飘片片香闻道上林春更早可知仙骨占羣芳

　　送邹四山太史册封岷藩便道省觐

　　名家儒术素风敦奉使天潢布主恩诏出螭头周内史国分鹑尾汉王孙秋声七泽飞征盖雨色三湘近里门到日趋庭应有问雄谈碣石向谁论

　　送季大承太史册封韩藩

　　西凉烽堠接咸京词客輶轩几日程玉节分茅临絶塞朱门列戟满孤城鸣笳细雨回中路饮马寒流陇上声闻道空同仙馆在好将真诀觅蓬瀛

　　送萧汉冲太史册封秦藩

　　银潢百二旧河山玺绶新恩侍从颁日映丹泥分汉阙天浮紫气度秦闗逢秋露下仙人掌望岳莲开玉女鬟自是凤凰池上客错疑萧史驻云间

　　送李棠轩年兄上南少司空二首

　　不堪握手怅离居柳色都门渐欲踈佩借司空苍水玉箧藏学士紫泥书宫砖日影虗铃阁驿路秋声过锦闾负弩三巴应更有几人词赋似相如
　　前年同赋秣陵秋隔岁怜君访旧游风雨独过朱雀桁烟波还记白苹洲两都文物归仙吏八座声华满帝州莫恋江南好风景直庐空鎻鳯池头

　　张洪阳学士在告问疾

　　碧草重门似瀼东十旬休澣度春风归心桂树生江浦渴病金茎出汉宫斗际龙光元是剑杯间蛇影自为弓知君早炼神仙骨且向尧时作侍中

　　送唐曙台客部告还南海用王宗伯韵

　　清时何意厌朝叅郎舎频抽碧玉簮万里亲闾炎海上十年归梦大江南云霞近傍仙城五松菊重开客径三闭户书成应更早好令白马绌玄谈

　　金山望湖亭

　　孤亭斜倚碧山隈槛外明湖对举杯万顷玻瓈天上出千岩紫翠镜中开云连阁道笼春树雨过行宫鎻绣苔尽说昆明雄汉苑无如此地接蓬莱

　　西山上华严寺

　　空盘一径蹑珠林絶顶凭轩气郁森磴道松杉晴作雨洞门萝薜昼成阴秋横城阙青山逈地绕园陵白露深回首千门车马路翠华前日此登临

　　答杨户部庐山书时方谪居广陵

　　淮南桂树又春残几度开书惨不欢华发已曾淹画省铜章那复滞盐官秋空雁影愁应剧夜雨潮声梦亦寒圣主长杨方校猎谁将赋草入长安

　　送徐端铭太史册封衡藩便道迎养

　　十二提封屏翰雄又颁丹诏下梧宫汉京首列诸王表吴客初陈大国风三观春阴沧海上九河晴色画舟中还朝更遂篮舆养却笑安仁赋未工

　　送唐抑所太史册封郑藩

　　三荣天人汉大儒亲衔尺一下周庐红亭斜日乗槎外紫殿春深视草余斗畔星潢开使节河阳花柳过仙舆贤王若问兰台史已列先朝讽谏书【郑国主嘉靖中上疏建言故云】

　　送周寅所太史册封周藩并寄沈蛟门学士

　　夷门堤下大河流诏使轩车驻彩斿梁苑词人空作赋汉家王子尽封侯江头片雨春帆渡海上明霞昼锦游为忆文园病司马金茎别梦已三秋

　　送彭肯亭太史册封渖藩便道过里寿太公九十

　　潞子城头紫气悬词臣持节下从天绨函借日开银牓绮阁飞花映醴筵踈雨寒声汾水上白云秋色太行前江乡更待趋庭庆共羡彭■〈⺮〉阅大年

　　送李榕厓谏议册封荆藩便道省觐

　　方怀谏草侍螭头复捧桐圭问鹢舟五色春云天上节一帆明月水边楼丰城剑合双铿龙气银汉槎悬万里秋归向髙堂行庆酒承欢最羡锦衣游

　　送冯琢吾殿讲典试湖广

　　南国词场诏使开北门学士掞天才三江橘柚充包匦七泽栟榈属翦裁齐客旧称吞梦渚楚宫犹拟赋兰台到来萧瑟逢秋气青草湖边几日回

　　送朱可大兵部典试广东

　　世家经术旧知名奉制抡才万里征雨后人辞双凤阙秋来节驻五羊城西江剑合星初动南海珠收月并明更羡越王台畔路骊歌浑作汉儒生

　　九月十三夜扈从功徳寺陪李渐庵大司冦王忠铭徐检庵二学士登金山对月二首

　　长杨别苑碧山头扈跸登临暮霭收正惜岩花过九日却怜湖月似中秋楼台近映沧波出灯火深回翠辇游连夕尚方传赐酒飞觞何幸藉林丘
　　属车飒沓倚湖濵湖畔青山夜色新为侍宸游分象纬因随仙履上星辰勾陈影静千峰月法界烟销万骑尘莫道秋光寒不耐温泉云树暖如春

　　送苏中一叅军内艰南旋

　　不因惜别重销魂无限悲心下蓟门正对白云思故国却从芳草怨王孙亭边立马斜阳影陇上啼鹃晓月痕我亦天涯欲归客相逢应在武陵源

　　七夕咏牛女

　　银汉横秋玉露凉双星犹自似参商经年脉脉情难授此夜盈盈路转长月逈应无鸾入镜河深宁有鹊为梁佳期漫向君平卜天上人间共渺茫

　　岁暮书怀寄贾石葵年丈

　　山中岁晏意何如莫讶长安阙报书魂梦几悲池畔草封题少遇海边鱼百年病骨风霜后千里乡心涕泪余望断石门秋夜月故人独掩白云庐

　　送太宰梦山杨公致仕

　　长安冠盖满郊畿元宰朱轮出禁扉从此圣心劳梦想只今祖道有光辉宫前柳色分红斾岭畔桃花待锦衣欲问东山旧樵牧麒麟阁上几人归

　　送李容斋符卿册封鲁衡二藩因偕健斋参军同行

　　亲携玺绶出云间齐鲁函封次第颁五月船经沧海郡千峰人度穆陵闗名藩累叶分茅贵上客连枝振佩还旧是平津门下士送君犹自怆离颜

　　送朱养淳太史册封周藩

　　蓬莱阙下五云飞桐叶封函出帝畿汉苑花香随使节河桥柳色上征衣天临玉署恩偏渥星近银河夜更辉试向汴京城里望六街何处不朱扉

　　送全玄洲太史册封赵藩

　　邯郸道上夹垂杨六传飞尘出建章赵国河山连右辅邺都词赋在天潢登筵夜对丛台月染翰春浮玉署香此日流离知满路好陈谣俗报君王

　　送袁玉蟠太史册封楚藩

　　赤管年来侍禁中忽衘使节日华东九河雨色过梁苑七泽秋声到楚宫故里歌成飞白雪大王赋就起雄风还朝欲问陈诗事莫采章华达圣聪

　　送萧玄圃太史册封淮藩

　　天家同姓建诸王岁岁绨函出尚方三殿云霞分玺绶九河箫皷动帆樯宾筵漫赋淮山桂使槖聊携汉署香欲问江乡应未逺鄱湖南去是潇湘

　　偕朱可大丞卿王兴甫文学会于子冲藩伯于城西道观二首

　　长安城下路漫漫邂逅开尊集旧欢三辅征尘聊驻马百年交谊此弹冠从知浪迹同飘梗不道流光迅转丸回首垂髫浑似梦翛翛华发笑中看
　　五月垂杨覆御沟使君千骑小淹留何知击筑燕城会故是谈经稷下游云起髙峰浑欲雨日长仙馆只疑秋平生意气还诸少酒态相逢可自由

　　侯甥允吉入京相视送归

　　马上征衫草色青炎天视舅到燕庭黔方客滞元戎幕鲁国名传博士经离别十年肠欲断悲欢千绪酒初醒北堂定忆连枝影为报今来两鬓星

　　送侯大将军姊丈出镇贵阳

　　春草沅江万里程十年旌节下神京韬钤自握轩辕阵皷角重开骠骑营鲁国诸生曾避席汉家飞将久知名灯前把酒犹相问不信封侯事果成
　　平生结客少年场一剑登坛镇夜郎马上山川连六诏匣中风雨渡三湘情知壮志图龙頟无奈离愁数雁行别后相看万余里尺书几日过衡阳

　　春日小斋闲居闻澄上人谈义

　　焚香清昼袅茶烟小阁闲叅一指禅浩刼尘机何处觧彼方妙谛几宗传有无尽息超尘境种地俱空启胜縁身现人天知是幻闻师半偈已泠然

　　送澄公还东海劳

　　山出世随方阅岁华曾承内旨赐袈裟安禅旧对江干树卓锡初停海畔槎花应潮音常作雨日蒸龙气稍成霞吾家亦近蓬瀛岛白社归来路未賖

　　病中遣懐

　　三月孤斋斗帐寒十旬休沐主恩寛闲翻药裹呼儿晒细检诗筒借客看千里乡心芳草緑一年春色杏花残浮踪去住浑无頼行路人间信是难

　　赠张就山隐君

　　相逢杯酒说行藏问字曾师李奉常梁苑十年依幸舎商歌一曲擅词场乡心长白山头月客鬓桑干马上霜昨夜读君张翰咏西风已自断归肠

　　胡竺西山人游塞上入都坐谈边事

　　九边行尽到长安抵掌论兵发指冠厌见羌夷秋入塞愁闻汉将夜登坛黄金结客垆头尽短铗成歌马上弹欲笑当年吴市隐沉沦空作岁星看

　　九日胡竺西过小斋视疾酬和

　　残菊床头剰欲簪长安秋色闭门深羁懐漫对重阳酒侠客能为洛下吟说剑寒霜飞大漠翻经法雨落祇林维摩丈室劳相问已会忘言学陆沉

　　真空寺留别冯葛诸丈

　　萧踈菀柳寺门前别色相看一黯然十月繁霜凋客鬓重城残雨上离筵心同张翰思吴日事异梁鸿去汉年别后云山未相间尺书犹有雁南旋

　　出都书懐寄同游诸公

　　长安大道抗离旌廐吏将车出禁城恩礼虗同疏两傅行藏实愧鲁诸生梦残芳草山中路兴尽浮云世上名惟有灞陵桥畔柳柔条踠地不胜情

　　过芦沟桥

　　束发承恩禁苑游乡心今夕渡芦沟千峰过雨官桥暮廿载飞尘客鬓秋驿路行分三辅界宫云回见五城楼车中却听浑河水阅尽归骖日夜流

　　过莫州故城

　　一客长安华发生十年重过莫州城堤摇野浦长天静树夹残霞片日明泽国萧条来徃路秋风憭栗古今情不知击筑燕台客有底悲歌气未平

　　封御史邢翁八十双寿二首

　　济北贤豪行谊敦年跻上老徳弥尊真封已自称乌署髙隐还应并鹿门明月千山芳杜若春江九畹茁兰荪仙龄幸际升平理拾穗讴吟亦主恩
　　双闱同拜玉函封寿袠今开第九重青鸟日随王母侍白云常满丈人峰已看庭际翔三凤更向垆边跨两龙欲问齐眉吴市隐千秋谁许继髙踪

　　贺平阴刘元阳新授四氏学掌教

　　闻君待诏出长安儒服新裁委貌冠鲁国诸生皆圣裔汉家博士是朝官桥门暮雨阴槐市讲席春风自杏坛回首乡闾殊未逺北堂鱼笋致非难

　　答周启明大叅书

　　握别长安几岁星人间离合总飘萍儒臣使节移梁苑病客归骖出汉庭卧久山中芳草緑书来河上片云青闻今正有宣房役报国无然赋采苓

　　过汶上赠路凤冈太守

　　萧踈双鬓感华年把臂相看一惘然别绪三秋燕市酒生涯百畆汶阳田髙城雨色青骊外闲苑花香白堕边为道池塘春梦苦伤心蜀魄化啼鹃【时闻长公侍御蜀中哀音】

　　酬寄茅鹿门先生

　　人宗江左见风流词赋名髙鹤发秋倚马应闲青玉杖藏书欲满白华楼篱边松菊陶濳酒湖上烟波范蠡舟尺素来时看明月不知里许夜珠投

　　山中报陈玉垒少宰

　　湖上清秋片月寒为谁残梦入长安一千里外素书到二十年来良会阑欲候三台依帝座先闻六典建天官他时世业光青史重向扶阳传里看

　　哭贾徳修司马二首

　　几日哀音发峄州伤心千绪泪双流那知渭水燕飞地正是辽城鹤化秋幕府勲名留赵魏词垣文赋拟枚邹可怜一片长安月犹照当时旧酒楼
　　满眼悠悠世上名谁将金石喻交情蒋家旧日开三径鲁国当年并两生只道浮云轻聚散不知华月易亏盈从今寂寞梅花信肠断山阳笛里声

　　暮过杨刘有感

　　多年不到杨刘戍此夕冯轩过里门前代津梁无聚落旧家萝葛有儿孙烟横逺陇迷山气日落平沙见雪痕水木遗踪多所念惟将悲泪洒空原

　　赠金陵张文学太初

　　曾将玉树拟风姿倒屣惊看絶妙词雨后青灯挥麈夜江头明月挂帆时孙弘首奉西京对韦孟家传鲁国诗此日淮南丛桂满不知谁折最髙枝

　　过殷少保先生金舆山房有感

　　相国名园负郭开朱阑寂寞鎻苍苔泉声故自花间出山色依然座上来多士尚疑悬帐日苍生空想济川才谁怜廿载平津客泪洒东风首重回

　　卜筑黄山别业

　　归来四壁故依然卜筑桃源别有天种树新移彭泽柳买山旧赐水衡钱园林但欲成环堵门巷应教似辋川廿载行藏君自见乾坤五畆白云边

　　大名王仲木从梅侍御西征奏凯北旋赋此壮之

　　十年裘马客长安杖荣从军戍贺兰桓典霜威开幕府陈琳檄草据征鞍铙歌出塞边沙白烽火登城汉帜丹谁道护羌诸校在功成今日属儒冠

　　赠获嘉岳茂才内日华仙掌一聨乃是夜梦中句也

　　双鳬别路久凄其令子相过慰所思倚马梁园新着赋趋庭鲁国旧闻诗日华近傍仙人掌春色髙分玉树枝儒术承家须俊少卿云早见绕彤墀

　　朱光禄可大倚舟河上携公子过访对酒话别

　　兰桡几日倚江闗命驾相过水竹间星聚陈荀聊对酒春深黄绮暂还山分携易下中年泪落魄难销烈士颜愁杀城南新柳色依依青眼若为攀

　　宿云翠山洞送可大南还

　　十年重作碧山游万事相看两鬓秋夜鹤有情惊别梦岩花无语殢春愁天开洞壑双樽酒人去沧浪一叶舟峰后峰前徃来路少时还拟待鸣驺

　　酬冯学士用韫寄问

　　宿酒初醒午梦余春皋小雨试挥锄忽逢陇上梅花使为送云中锦字书别后瑶华常满袖归来白发渐盈梳闻君亦有东山兴海畔秋风扫石闾

　　郑生承武自闽来访

　　蓬蒿三径少将迎客有相过万里程观乐游同吴季子谈经业继郑康成悲欢徃事青灯话要眇新辞白雪声他日上林传赋草应知首问长卿名

　　夏日东园诸友同郑承武小会

　　山园五月海榴开小会欣逢上客来竹里诗题青玉管花间酒泛紫霞杯庭皋逺树留残雨城堞轻阴阁晩雷欲似当年河朔饮翩翩词赋盛论才

　　谢绎梅中丞过邑赐访不遇题诗驿壁而去赋此寄谢

　　雨后蓬蒿满径荒不知千骑过东方凭熊谩驻旌旄色题鳯还余藻翰香敢向云霄踈故旧已从樵牧混行藏惭君为忆青蒲对回首长安事渺茫

　　题孙湛明侍御征西巻

　　朔方昨岁起边声绣斧亲征六郡兵漠北烟尘归指顾征西车马藉威名胡笳夜静昆邪塞汉月春辉敇勒营犹有辽阳烽火在还将前箸赞升平

　　山居懐寄可大

　　隐几空斋意晏如美人别后底无书未应湖海还浮棹却想藤萝已卜居避地自堪游五岳逃名谁许问三闾惟余逺道长相忆为劝加餐寄鲤鱼

　　寄问冯学士扶侍旋里兼候北上

　　儒臣启沃沐恩偏予假宁亲辍禁筵春酒自承盘上露宫衣不散案头烟疏家谩拟辞荣日石氏今当卜相年归阙何妨寻旧约长安路出岱宗前

　　酬寄冯学士见问

　　孤城欲雪雁无声海畔书来几日程隔郡闗河劳逺梦多年京洛见交情青山久絶人间累白眼闲看世上名珍重心知酬圣主应令樵牧覩清平

　　送郑承武文学还闽

　　归客翩翩玉剑装河桥斗酒对飞扬帆前雨色来吴会马上秋声渡汶阳万里攀留徐孺杨百年寥落陆公庄从今梦入三山月夜夜骊珠采海旁

　　正月四日香山寺阁同侯大将军送孙湛明侍御北上二首

　　寳阁髙临不住天霏微春色画阑前孤城欲堕寒峰雨野水犹凝逺戍烟上界香花开胜境故园风物入新年屠苏剰作东林饮又送离歌到酒边
　　尊前山色碧氤氲徙倚髙台对落曛阙下春归周柱史亭边夜醉汉将军丹霄法从多鹓侣白社风流有鹿羣此别澄清应在念螭头封事可相闻

　　春日闲居即事

　　闲居愁思转依依邑里春深正阻饥深巷炊烟浑欲少平田蔓草亦应稀中原冦盗还消长海外兵戈有是非好在黄扉诸相国从容调燮佐宵衣

　　黄石山堂即事

　　坐倚青山望翠微堂髙不碍掩荆扉千岩落照遥含雨万壑秋云近上衣世路风尘归后少故人书疏别来稀十年学道雄心损惟有烟霞未息机

　　石楼独坐效长庆体

　　燕坐危楼日影迟田家幽事亦多岐因防过水移门径为碍看山剪树枝地简将迎全罢酒人无酬倡少裁诗年荒正恐烽烟起怅念园葵系所思

　　夏日岳麓山房即事

　　夜合花开一院香乌皮几畔小胡床萝烟扑牖晴犹湿竹色含秋午亦凉避客总荒蒋诩径为园半学陆浑庄只今负郭全堪隐况复青山对草堂

　　四月五日周师携尊过岳麓山房同少泉侯丈小集

　　三径常邀载酒欢小亭散发对凭阑春残未觉花香尽日午纔分竹色寒仙令双鳬初解绶将军万马旧登坛浮名已入髙阳会莫忆人间道路难【时周初归田侯亦罢将故云】

　　四月十一日侯将军兄弟邀从亭山先生游洪范东流二池宿南天观登云翠山絶顶奉和四首

　　百尺髙台古树林池边不雨昼萧森游逢载酒春先暮兴到看山客自深片石千秋留鸟篆寒潭百尺想龙吟何时得遂移家计长日垂竿藉緑阴
　　右洪范池
　　马上壶觞处处从花源又入白云封石渠飞沬溅春酒茅屋临流响夕舂雨色微侵青薜荔山光倒映紫芙蓉南天咫尺今须到万壑丹霞宿几峰
　　右东流泉
　　野色岚光面面新上清楼阁俯嶙峋杯间月出瑶台夜杖底云飞玉洞春地尽羣峰开象纬天容双屐出风尘从今便结羊何侣长与名山作主人
　　右南天观玉皇阁
　　中天积翠削巑岏扫石衔杯醉不冠樵路半垂青嶂底歌声全出碧云端飞来别作仙人掌望去平临玉女坛笑问风流彭泽宰白头曾得几回看
　　右天柱峰

　　夏日侯将军兄邀陪光禄朱丈游虎窟山南洞遇雨奉和

　　孤岫岧嶤隔虎溪还陪双屐共攀跻尊前雨落珠林暝洞口云生寳界迷絶壁泉声双树杪夕阳帆影数峰西山城旧隐无多地处处都邀彩笔题

　　朱可大饮饯言别

　　秋歌一曲入清商斗酒踟蹰夜未央子舍应看云北向征车却逐雁南翔行藏自信心如水离合相看鬓有霜闻道尚方孤剑在征书早晩下明光

　　秋日送可大南旋

　　万里过从乐未休花时胡不少淹留东篱晓色方含雨上苑天香欲报秋岳畔携将三秀草湖边归去一扁舟豫愁明夜思君处别酒初醒月满楼

　　山中懐寄王对南相君

　　屈指朋游岁晩踈云中相国比何如百年禁苑论交谊千里关河叹索居月落枫林常有梦鸿归榆塞乆无书天涯若问同心侣素发于今已映梳

　　甲午除夕

　　孤怀此夜倍凄然明日应过半百年瞥眼声华杯酒外惊心节序晓钟边围炉对妇更残烛帖胜呼儿觅彩笺最是春游关意念早时留取杖头钱

　　榖城山馆集巻十三

　　●钦定四库全书

　　榖城山馆集巻十四

　　（明）于慎行 撰

　　○七言律诗

　　乙未元日试笔

　　东风一夜满春城海畔曈昽旭日生市里衣冠朋旧谊田家箫鼓岁时情花开彩胜娇相媚酒到屠苏黯自惊遥祝枫宸天未逺履声犹似近承明

　　人日对酒感懐

　　五十纔过又一春为逢人日转愁人寒暄自阅杯中世形影相依梦里身旧事莫谈温室树初衣不染洛京尘东风底是多情甚吹送霜华入镜新

　　十三夜周师邀饮同侯将军赋

　　绮席清尊送晩霞节临元夜艳春华河桥欲满城头月火树初开雪后花万里风尘今对酒百年时序此闻笳相看可奈踈狂甚烂醉行歌漏转賖

　　十六夜陪周师侯兄歩月过桥即事

　　孤城残雪漏声寒灯火稀踈社皷欢元夕已过人未醉小桥重度夜将阑月华似向瑶台见花雨真将玉树看回忆长安歌舞地五侯骄马正游盘

　　夏日山居周文伯起部倚舟过访

　　长夏斋居玉树林蓬门忽复听车音停桡别浦江云逺对酒明河夜色深佩向仙曹分水玉名从国士重南金清时报主多同志野老应余击壤吟

　　周文伯载赐中泠慧山泉水赋谢

　　过江曾酌南酃水恨隔毘陵第二泉何意双罂来逺道并教五月失炎天香疑露下金茎夜色忆氷分王井年小试龙团俱妙品清风两腋总泠然

　　挽李北山先生二首

　　海岳灵分振代英当年神降是长庚风尘一吏淹华发词赋千秋起盛名紫气闗前何日隐玉楼天上几时成愁听化鹤归来后嘹唳寒城夜月声
　　符玺先朝侍未央陆沉今古事堪伤骑箕自应星精位握椠还为地府郎箧里遗书存禅草壶中大药失仙方心期欲觧延陵剑落日悲风起白杨

　　山中承陈寅所宪伯书问赋谢

　　都门三纪挹风流想见今来雪满头云里忽传鸿雁札山中近隔薜萝秋懐人仲举应悬榻傲世元龙自倚楼闻道枌榆新结社追随无计觅扁舟

　　读髙年会诗録寄寿陈寅所宪伯

　　华堂髙会聚耆英黄发如云象赤城四座飞觞喧笑语百年击壤沐升平人浮洛社诗中数事胜襄阳传里名七十主翁犹未老已从仙籍领长生

　　秋日亭山周师招饮黄石山顶

　　岧嶤片石枕双流载酒登临欲暮秋万古长留髙士传一编曾启帝师筹川原回合浮佳气烟树微茫结逺愁亦有受书年少客白头今伴赤松游

　　秋日偕亭山先生暨诸亲友饮城南寺山石上

　　南溪不到已经年溪上髙丘坐渺然日夕千峰悬片雨城秋万木起寒烟人归洛社真堪隐地入桃源自是仙眼底旧游浑欲尽当歌莫惜酒如泉

　　重建双桧堂成追忆两兄有感

　　背郭堂成傍岳祠盘桓双桧忆连枝池塘寂寞逢今日华蕚翩翻是徃时髙栋重悬初署牓颓垣犹见旧题诗小山漫自称真隐只影谁怜两鬓丝

　　闲居效长庆体

　　乾坤屈指阅行藏不是狂夫老亦狂宠辱百年身似梦浮湛五畆醉为乡鹪鹏各自便髙下鳬鹤谁能制短长回首昔游愁忆汝缁尘偏染鬓成霜

　　春日承苏岱髯长史寄问赋此奉酬并谢药饵之惠

　　邯郸古道鲁门西锦字谁将尺素题遇主虞卿初相赵谈天驺衍旧游齐赋成明月堪疑璧药就黄金试作泥此日思君何处切平皋春草正萋萋

　　初夏陈东甫张仲叅东园小集

　　竹间三径午凉新四月烟光似上春倚槛青山全入座隔林黄鸟故窥人花香零落随歌管酒态蹁跹傍舞茵但使求羊能共醉知他何地有风尘

　　夏日侯将军过访黄石山庄

　　榖城山畔旧田家坐客开尊对晩霞种秫新醅陶令酒为园近接邵侯瓜同时朋好人谁在早岁行藏鬓已华闻道边尘今稍靖尽堪农圃寄生涯

　　夏日访侯兄东山别业因阅两甥行巻

　　怅别东山岁颇深将军楼阁郁萧森松涛昼送孤亭雨薜幌晴交满院阴万里风烟今日酒百年兄弟白头心吾甥更自多文藻最羡君家桂树林

　　楼成

　　山居双屐不曾休更为看山旋筑楼倚槛时飞丹嶂雨隔城常对白云秋逃名自可成巢隐纵目还堪作卧游数巻残书一杯酒此中合作小莵裘

　　里翁张虑斋八袠二首

　　寰中信有地行僊八十氷肌类小年华蕚曾聨文苑盛衣冠雅称素封贤兰皋夜雨看耕耒绮阁春灯醉舞筵共庆清时多旧老三朝遗俗口能传
　　常将沆瀣当朝餐矍铄风神世所难走马自轻飞鞚逺看花犹剧蹋歌欢青葱日长堂前树郁烈春芳泽畔兰欲向仙台占寿纪不知渤澥几时干

　　濮阳李鸿胪为大父北山先生求铭

　　名家阀阅未湮沦绳武君今列从臣司马正当求草日杜陵犹有乞铭人操觚雅解亲文史委佩应堪侍禁宸海内相逢多世旧休将薄俗浪悲辛

　　元戎少泉侯兄六十诞辰二首

　　昼锦髙堂列绮茵鸣珂深巷聚雕轮旬周花甲人称寿瑞纪桑弧日在辰胜节漫同河朔饮幽居不受玉闗尘凭君试访延龄药岁岁瑶觞祝大椿
　　矍铄丹颜鬓未霜床头龙剑吐星芒廉公善饭神方王鄂国征歌意正长门树常嘶金络马庭苔渐涩緑沉枪君王拊髀应谁问老将勲名在夜郎

　　贺王郎季辅新补博士弟子

　　诸生鲁国受经初标格王郎玉不如倚马旧传文考赋笼鹅雅学右军书家声此日标琼树世业当年论石渠手泽应须开万巻早懐三荣诣公交车

　　寄吴少溪宫録七十

　　名家侠节世称贤七十餐霞偶列仙结客长安曾置驿买山阳羡久成田书来济北春鸿逺梦落吴门晓月悬为问庭前双玉树青葱欲赋上林篇

　　奉寄赵王殿下

　　长陵佳气五云浮大国分茅古冀州两界河山连鲁卫一时文物盛应刘铜台月上华池夜玉殿风生桂树秋每羡康王旧宾客至今词赋压人流

　　寄送林太华民部报命北上

　　倾盖长安意颇亲山城重枉驻征轮两河使节归仙吏一代家声属世臣路入五云闗树晓赋成双管禁林春郎曹纵自多文雅谁许青箱事可陈

　　山居自述呈王对南相君

　　阙下班行旧日分海边名姓少人闻一竿自钓南溪月五■〈牜孛〉亲耕上阪云竹径堂无猿报客松闗惟有鹤为羣只縁不忘平生谊塞雁来时屡梦君

　　送黄与参水部报使还朝

　　木落霜皋菊始华离情咫尺渺天涯三秋佩拥河堤节八月星浮汉水槎思客山中踈薜荔缄书白露满蒹葭论交何地还倾盖怅望骊驹对晩霞

　　黄水部便道省觐附候葵阳学士

　　从槖名郎满属车世家吴越邈谁如传经夙受金华草问水初藏玉简书逺道西风回使节片帆秋色过乡闾趋庭为叩东山履早晩征函下石渠

　　冯宗伯请急东旋寄候

　　六传西风簇绣鞍都门又作画图看应縁斗畔星辰逼不为人间道路难汉阙恩光深子告齐城佳气满承欢思君此际还千里愁听秋声木叶丹

　　冯宗伯居庐书至答慰

　　空山华月渺愁予此夕风前得报书千里人归沧海路百年泪尽白云庐方从宿草悲陈迹况对寒梅忆索居闻道蓼莪诗总废春园那不赋潘舆

　　丙申除夕独坐

　　婆娑双鬓坐寒宵鼓钥惊心倍泬寥驹隙百年逢节序鹑居五畆寄渔樵云屏旧自枫宸赐腊酝先将栢叶调常记南宫封印出犹题尺疏劝春朝

　　丁酉元日试笔

　　隔岁逢春雪未干春风元日入椒盘即看淑影蒸云气已觉晴光到蕙兰天外音书浑欲断眼中儿女剧为欢门前好问朝正使溟海边烽可报安

　　人日亲友夜集

　　人日阴云起岸沙不知春色落谁家寒更怯对歌边酒短发羞簪胜里花掷罢明琼呼得雉烧残银烛听啼鸦相看一笑浑难事莫惜追欢负岁华

　　元夕观灯呈张君侯

　　孤城此夜艳年芳巷陌弦歌玉漏长残雪离迷明月影踈灯隐闪画桥光笛中折栁声新听马上传柑事未忘为报河阳仙令道春风花树已飞香

　　正月十五日李黄羽司理行部过访

　　中州文苑旧名家结驷相过巷路賖雪后初倾元夜酒灯前已发上林花六条问俗推星使两世论交感岁华为讯髙堂容鬓好春山谁伴采明霞

　　山中懐寄李比部沧浪

　　西京仙吏久分携逺道传书报每迟恨别无因重对酒追欢只记旧题诗春留海上金光草庆衍堂前玉树枝何地思君倍惆怅山城落月梦醒时

　　懐寄玄同宗侯

　　春风吹梦緑云端此际思君蕙草寒北海才名应振世邺都词赋早登坛每从斗畔占精气转向樊中惜羽翰天禄藏书如可校青藜夜色许谁看

　　懐寄贞白宗侯

　　奎宿长临岱岳悬天家今日盛才贤图书七略分中垒文史三冬属少年鲁国诸生多避席梁园词客半随肩不须别授平台简自有灵光赋可传

　　暮春邢侍御子愿命驾过访夜谈喜赋

　　十五年来系梦思轩车何意到茅茨探春正及花开候对酒还当月上时色动青天看倚剑寒生白雪坐论诗芳樽十日君休厌眼底交情更有谁

　　子愿东园小集和韵

　　草玄亭阁负山城上日开尊命友生花事欲阑初驻马栁阴纔合已闻莺林中几醉平原酒云里疑飘洛苑笙廿载相看浑似梦白头缱绻不胜情

　　子愿告还叙别

　　穷游殊未罄交欢纔道分携意转难湖海何人能命驾乾坤今日少弹冠世情总付双尊酒生事惟余一钓竿却羡红颜浑未改忧时还复劝加餐

　　山中逄吴阊薛文学是韩宗伯丈门人附书问讯

　　坐中有客自南州为问传经忆昔游别日埙箎三殿草归来云树五湖舟春山见月频疑梦逺道缄书倍结愁欲识瀛洲图画里同时强半雪盈头【韩丈绘登瀛图列馆中同年画像】

　　春暮与陈东甫饮白庄栁树下懐傅伯俊侍御时有驿使投书语中及之

　　门前五栁映楼居倚杖看山逈自如夕雨霏微芳草路人家歴乱白云墟田间斗酒为君醉陇上梅花何处书却忆薄游周柱史江南春色满回车

　　殷洗心中翰奉使取道过访

　　林花落尽殢莺歌谷口劳君结驷过使节三春来内苑征轺五月渡黄河含香池上家声逺挥麈尊前侠气多闻道螭头封事在扶桑何日息鲸波

　　山中懐寄御史大夫渐庵李公

　　双阙觚棱汉苑秋当时曽御李膺游乾坤别后多戎马湖海年来有钓舟华岳云峰天外耸函闗紫气日边浮同朝晩进公应记一卧沧江亦白头

　　承赵国主赐问并赉刻书二种敬因苏长史奉谢

　　緑云缥缈隔清漳玉札封题到草堂阁上青藜开璧府枕中鸿寳示仙方东平乐善偏承宠北海工书久播芳更羡名家苏季子白头簪笔侍君王

　　九月七日南昌太守王君华冈过访东郭小园有诗见遗酬赠

　　负郭停骖路未賖孤亭麈尾发烟霞题诗坐听千林雨对酒先看九日花寥落山中逢胜侣风流江表见名家知君佩有丰城剑斗畔何人识物华

　　送朱可久文学南归

　　前年此日双鸿影今见孤鸿思不禁燕市黄金难得意楚天白雪重知音秋声萧瑟来杯酒旧事凄凉结寸心华阅才名归二阮君家桂树总成林

　　送朱长倩文学南归

　　山城木落菊花前杯酒逢君意黯然和氏且须懐白璧干将终自倚青天孤帆别路三千里两世交情四十年此后云霄长在望早看槖笔赋丼泉

　　九月十三日大雪唐君平文学入对过访有诗见投赋赠

　　清秋多病罢登台卧阁因君一举杯玄雁自逢江上度菊花何意雪中开髙歌郢里惊人调健笔梁园作赋才不是闗山寒色早上林琼树若为栽

　　寄王对南相君

　　午桥花竹为谁欢毋谓成功在考盘海上烟尘方络绎中原黎庶欲凋残舆情此日归司马揆路何年起谢安同学老生无世虑亦题尺牍劝加餐

　　读许云村先生小传有述

　　紫云峰下石为闾尚想幽人旧隐居避俗青春违禁闼移家白首寄樵渔名标吴国先贤传手校西京太史书此日绨囊余谏草台郎封事满公交车

　　南天观追忆许炼师怅然有作

　　曽向三山访列真重来不道海成尘峰头鹤化犹疑梦洞口猿啼别是春玉观凄凉花似雨松台寂寞草为茵仙家日月还如此人代茫茫可更论

　　携陈山人东甫饮黄石山顶

　　黄山片石如斗大与尔扪萝到上头撃剑放歌云雾裂攀崖送酒猿猱愁咸阳帝子何事业圮上老人无土丘兵戈满眼那得问元龙啸傲真吾俦

　　送邑侯瀛海张君入觐二首

　　管子台西汶水寒朝正驷马向长安齐城吏绩征三异渤海家声起二难日近宫云春自早烟消津栁雪初残遥知课最承恩处内殿黄金拥汉官
　　几月鸣琴单父堂弦歌声满百花香词华旧羡题鹦鹉政化新传下鳯凰天向九闗开左个人从千骑发东方朝回好乞金茎露彩服春风一举觞

　　阿城舟中送别张洪阳宫保南旋

　　一笑相看共白头君今亦遂碧山游忧时早辟留侯榖蹈海初浮越相舟千里人随江浦月十年书隔蓟门秋灯前斗酒休辞醉别后闗河雁亦愁

　　秋日邀张令君侯都护野集溪亭用韵奉和

　　小筑渔矶构野亭心期久已托山灵何縁斗畔郎官宿忽傍江头处士星对酒峰霞侵晩树垂竿溪雨散秋萍烟波自识逃名理不向人间问醉醒

　　张令君泛舟南溪用韵奉和

　　一曲清流镜逺空兰桡初试藕花红鸥鳬影乱千峰雨芦荻声残两岸风啸咏何人兼吏隐江湖此地属渔翁儿童亦识髙阳醉拍手铜鞮唱转工

　　冯宗伯书来知以陨珠之感遂辍西游因寄诗见问用韵慰谢二首

　　契阔多年想盍簪花前惆怅发邮籖海门又缓青丝鞚岳观终虗白玉函为惜明珠曾照夜可知春草更宜男时艰正复资匡辅共指星华在斗南
　　十年心事未曽违黄石春深长蕨薇漫忆封章传画省虗惭经术侍彤闱山中姓字无荣辱天上风云有是非为谢故人多记念白头已老薜萝衣

　　崔仲素郡丞寄诗见寿用韵奉答二首

　　山城别后想鸣珂五见春风长緑萝汉室新紬循吏传燕台旧和酒人歌林中朋軰看全少海畔烟霞占已多十二楼台秋色里不知几处有行窝
　　不记雕弧此日悬敢劳三祝寄华笺浮沉大块虗称老啸浪深杯久避贤百畆桑麻山涧曲一丘花树浦云边人间何地还堪徃已借蓬玄小洞天

　　送傅伯俊侍御诣阙

　　结庐同卧岱宗云无那离歌此日闻江路蘼芜人欲尽春林猿鸟自相羣休嗟华发长为客剩有青山可待君主圣时危须努力且看麟阁勒功勲

　　题烟波钓叟图

　　门外汀莎映倚栏百年生事五湖寛烟簔夜挂芙蓉雨荻月寒浮翡翠竿半醉渔歌花里听清秋鹤发镜中看天家近日多征税祗有沧浪卧尚安

　　七月望夜与刘晋川司空约会南旺湖舟中赋赠二首

　　湖上蒹葭白露秋司空小队若为留十年不对陈徐榻百里同登李郭舟巻幔踈灯摇浦树停杯凉月堕津楼那堪细数生平事无限悲欢是旧游
　　华发相逢意转殷当年藜阁共论文元卿地应夔龙会野老名逃鹿豕羣此夜占星知近斗明朝望岳欲生云惟余别思如圆月不逐河流两泒分【司空别去登岱舟在分水庙前】

　　同冯用韫少宰登岱因送北上

　　三年书札镇相闻倚杖髙丘此送君憭栗秋声天末起微茫海色雾中分情闗离合诗难就兴到登临酒易醺颇讶连朝多雨气已知携出上峰云

　　九日登三阳观与冯用韫学士公孝与文学言别

　　神霄峰下有仙坛送逺还同斗际看地近三天秋气凛节逢九日酒杯寛红尘阅代多新事白首论交少旧欢此别良游恐难再惟将茰菊劝加餐

　　送鲁云松博士迁郾城掌教

　　汉家博士雅传经忽讶衔鱼落讲庭五月梁园尘似雨十年鲁壁鬓如星乡心芳草从前緑客味寒毡依旧青此日诸生同祖道骊驹歌断不堪听

　　榖城山馆集巻十四

　　●钦定四库全书

　　榖城山馆集巻十五

　　（明）于慎行 撰

　　○七言律诗

　　贺孙湛明侍御新第落成

　　青山甲第卜居新燕雀髙飞喜气驯座上頳霞三岛曙阶前寳树四时春藏书自校文园草闭阁全踈绮陌尘更见祥源开子舎天风吹送石麒麟【时值孙公举孙及之】

　　春暮山游邂逅中贞宗侯别后却寄

　　十年鲁道渺予思邂逅名山若有期文雅自承中垒后宾交无谢建安时看春正对花如雨感旧应怜鬓有丝揖别峰头劳望眼马蹄蹀躞出林迟

　　题孙侍御百尺楼

　　仙家何地接蓬莱画阁平临百雉开遶槛溪山春隐映宿窓星斗夜昭回云台旧抗匡时疏天禄还翘着赋才莫谓长安看较逺紫薇深处是三台

　　平阴徐南龙令君夜邀别后有诗见寄赋此酬谢

　　倾盖相逢意颇深髙轩银烛夜沉沉斗边久识丰城剑堂上初听单父琴百里讴吟欣化俗千秋风雅重知音别来复枉瑶华赠回首山城思不禁

　　山中懐寄沈龙江先生

　　剑履当年别汉宫每从先进想流风安危正卜山中相著述方传河上公梁苑池台明月里鲁门花树片云柬书成何处还堪寄肠断南楼度早鸿

　　闲居懐沈幼真司成

　　长安城角寺门前把臂魂销十五年夜鹊空迷千里月春鸿未带五湖烟眼中緑鬓人俱老身外青云事可怜屈指藏山多所著不知玄草向谁传

　　送蒋监台文学校士东省事竣会试北上

　　鼓箧吴门赋北征翘材又进鲁诸生华林欲带琼枝长龙种还媒騄耳行马上寒星冲佩剑霜前残月堕离觥春来却望看花处五色宫云满禁城

　　得李大宗伯丈报书酬寄

　　渝州昨日使还乡始得岷峨字数行读去不知双泪落别来已是十年强人间岁月何流易天外风波正茫两地青山俱不负尽堪渔钓老沧浪

　　寄沈幼真年丈

　　吴江烟月梦中残起坐空堂念所欢别日只怜分手易归来便觉寄书难斗边共识张华剑天上谁弹贡禹冠莫问同游最年少萧萧鹤发照渔竿

　　懐寄林弘斋大卿馆丈

　　燕市分携岁颇多烟江渺渺奈愁何云间上客颜何似海畔书生鬓已皤望月几回迷逺梦针鱼无处遡流波还思少小追游日肠断春城白玉珂

　　石楼观获

　　楼前髙栁昼成阴楼上窓开夏日深隔岸莺声犹似管迎风麦浪已如金奚官唱罩遥分陇野妇提筐渐满林幸藉薄收供早税忧天且释老农心

　　忧旱

　　五月欲过犹未雨秋苗渐槁青可怜白日火云但袅袅半巗泉水空涓涓北来流离满道路西望邑里踈人烟城头鼙鼓复不罢勑使普天飞索钱

　　夏日石楼夕望

　　登楼聊复当登台小户踈帘面面开遶槛溪声千涧落垂天雨色万峰来时艰驿路多豺虎民力秋原半草莱醉倚石阑成永啸髙城愁听角声哀

　　登楼

　　重门无客少时开独上髙楼坐不回落日霞光还潋滟隔城山势自崔嵬时名正可抛诗巻世事惟应付酒杯怅望冥鸿方有念羣飞燕雀莫相猜

　　四月八日约髙年诸丈东园开会

　　首夏张筵聚草堂耆英髙会踵遗芳游仙未觉丹霞逺浴佛初经慧日长新竹娟娟看欲翠残花冉冉折犹香城中酒伴俱华发莫放青尊佐老狂

　　寄董太初令君

　　平生词海渴人龙下邑欣传借鲁恭祗畏攀辕期更早不知倾盖事难逢三年夏省还真拜百里春城但素封卫水齐山非谓逺论交何日得从容

　　董司马寄示春懐八首附此奉答

　　山斋谁寄四愁篇儒术家声自广川健笔凭陵宁玩世长吟激烈为忧天少陵苦思应同调北地雄词可并传此日君王歌云汉试调繁露佐祈年

　　宿云楼闲坐

　　久将心事付山灵石几焚香对翠屏万里秋声云外雁一天寒色雨边萤闲来只自烧茶灶病里凭谁着酒经总为此中堪避地不教人指少微星

　　送张昆江文学北还

　　萧萧一剑马蹄轻家在燕南几日程自着逢衣游上苑曽将寳诀觅长生风髙古道鸣蝉急天阔平沙落雁横老我巗栖愁病客与君何处访蓬瀛

　　送徐南龙令君北上

　　卢子城头问去踪不堪别恨结遥峰春风几发河阳树客路重趋蓟苑钟岂有明珠藏薏苡惟余长剑吐芙蓉浮云西北休愁思霄汉还应雨露浓

　　赠王文学中柱南旋

　　衡门谁为驻归骖国士名髙旧所谙马首春风辞塞上刀头明月忆江南杨穿百歩才无两璧剖连城献至三此日汉庭推授受石渠同异待君谈

　　沈大宗伯使问寄谢

　　忆昔趋陪禁苑游宫霞日日五城楼十年梦隔金华漏千里心依玉树秋望里云鸿能北向愁边河水自东流知公容鬓今何似鲁国书生已白头

　　西山夕眺

　　城上高峰带晩烟峰头石阁启秋筵空岩雨色寒相入曲洞松枝静可怜落日千帆飞鸟外浮云万壑酒杯前辽阳烽火何时断醉眼愁心望逺天

　　南池水亭

　　池上亭台卜筑深石桥西畔万峰阴流来曲水回通岸栽就新松稍作林天杪云霞时隐见镜中鱼鸟共浮沉闲心未欲酬渔父落日沧浪静自吟

　　夏日东园方胥成小集

　　五月虚亭载酒过踈林髙树晚凉多驯将鹤子闲能舞飞出莺雏小解歌城上斜风吹暮雨洞门白石长春萝炎天逺道君何徃且醉花前金叵罗

　　石楼新雨

　　榖城峰下晚霞沉黄石楼头暮雨深正见氤氲生逺岫旋看飒沓满平林朝廷可下捐珠诏田野空为种豆吟纵获西成民已困只应重雨栎阳金

　　送思修上人南游

　　花前别思重凄然秋色迢迢望逺天结夏久栖祇苑树逢秋又上越江船衣冠到处成莲社云水何方欵梵筵总是禅心无去住可教清梦及林泉

　　闻里中健儿归自朝鲜述单中事有感

　　从军年少说成功道逐楼船过海东几见蛮烟迷月黑曽看猎火照波红椎牛已自空夷国赐币还应出汉宫叹息愚痴石司马枉将七尺殉和戎

　　寿谢仰濳令君七十

　　赤畿茂宰汉郎官文物家声奕代看江左风流传作赋云中节钺颂登坛河阳去后花成树彭泽归来菊可餐大是清朝真隐在白头湖上理渔竿

　　寄题李棠轩宗伯玉华洞天二首

　　新开灵窟起何年旧号青城小洞天千古山川留胜迹一时名字证真縁丹台晓落绵江月石室春浮寳树烟自是君家称相馆三巴别业似平泉
　　城傍林壑逺嚣尘卜筑当年隐上真玉几金床三岛胜琪花瑶草四时新袛疑平地探灵境不识前身是主人亦有洞名争未得可怜天隔锦江春【吾邑云翠山洞亦同长春旧名】

　　秋日酬寄周二鲁符卿

　　万里秋江入画图望中人已北归无十年海畔烟波逈一疏朝端日月孤国论当时频倚借民生何计许昭苏只求且漏渔竿税着得扁舟在镜湖

　　寄送于念东符卿南上金陵

　　满案除书报最先主恩那不念才贤两都地望符台重一代才名艺苑先杨子月明沽酒市秣陵秋色渡江船旧游可得追寻徧扈从还依尺五天

　　九日南溪泛舟

　　节过重阳菊未花且随白露泛蒹葭十年自卧沧江雨九月虚浮汉水槎鼔角城头当落日楼台天上敛残霞不须却羡龙山会定少林光似若耶

　　送郑文学明景贡入成均

　　首奉征书诣上京儒家旧业世康成齐门久薄吹竽调燕市初髙撃筑声系肘方书多要妙临池墨帖更纵横汉庭待诏须才子莫负扶摇万里征

　　送毕侍御印石按贵阳

　　七月清霜下御堤乘轺又到夜郎西新开汉郡连三楚旧领蕃方带五溪东观声华人地逺南床名字斗山齐即今满路逢豺虎白简能忘万里题

　　寄贺公孝与吉士

　　阁夜青藜可更探君家文物满齐南明堂旧礼传公玉石室新书续马谈此日去天真尺五当年聚岳是星三山中酒畔频闻喜几度封题待爵函

　　叶台山宗伯入贺过访夜集

　　黄石峰头驻彩旃蓬蒿三径埽寒烟他年别梦金闺逈此日秋声玉树偏幸有卿云能捧日不须杞国浪忧天山深朋旧相逢少莫厌城笳触酒筵

　　叶台山宗伯舟次寄诗酬谢

　　露白枫林菊有华转从寒水望蒹葭千秋共会呼嵩礼九月初回上汉槎箧里明珠来照夜帆前紫气过成霞江干不是淹留地到日词头已进麻

　　送张晋台博士宰徐闻

　　诸生祖帐拥离颜云际飞鳬不可攀万里天悬琼岛月三秋人住榖城山梅花北岭通闽路海水南头望汉闗此日鲛人愁正极因君欲见去珠还

　　寄髙瀛台郡理

　　江左才名自世家曾从穷巷驻征车登台乍对千峰雨泛海遥看万里槎月下吴歌思玉树天南汉节隔梅花春风露冕多吟兴笔彩都成绛阙霞

　　岁暮得何兰阳叅戎书酬寄

　　渔阳老将别多年岁晏开书意惘然彩笔何人传赋草青门几处买瓜田笳声久断闗前月剑气犹横海上天莫向烟波闻同调一竿残雪五湖船

　　恭闻东宫礼成志喜

　　午夜前星耀禁林龙楼紫气晓来深当年苦竭愚臣悃此日真知圣父心关塞烟销休战伐江湖春至起讴吟瑶图亿万高皇綂只有神灵护至今

　　壬寅元日试笔

　　一卧沧江十二春每怜春色媚初辰盘椒试笔先成颂腊蚁浮杯后入唇华发欲逢星再纪璇霄幸覩日重轮可知旧是商山隐不作非熊梦里人

　　正月二日大雪

　　岁钥初更雪满天知留灵瑞符新年樽余栢叶寒仍泛笛入梅花调并传六出休疑开腊后三农犹喜降春前只怜吹上双愁鬓不逐东风散酒边

　　立秋吴翁晋郭汝承南溪小集和韵

　　积雨空斋久闭门溪亭为客下壶飱长林一叶传秋气絶壁层波吐浪痕莫向时艰空指画且将文事细评论晚凉不待东山月已觉明珠照酒尊

　　送阮叔文上福州司理

　　六月征尘满玉鞍闽方南路尚漫漫名家自擅词人赋望郡重簪法吏冠过岭回看鸿雁白逢秋应识荔枝丹中丞部曲无多在忍问当时旧将坛

　　酬寄张洪阳宫保

　　西江秋望水盈盈三十年来故旧情地逈双悬梁月梦云深几隔塞鸿声山中上相称弘景天际真师号广成却悔当时交臂失白头始解学无生

　　送思修上人西游少林叅请

　　海上浮杯自落迦叅师名岳又天涯秋晴少室寒峰月路遶黄河曲岸沙佛士此方开五叶仙坛何处觅三花空门真境应无住一钵随縁是岁华

　　寿表兄少石刘翁八十

　　苕溪渔隐旧称仙一卧菰芦近百年门径不通车马路行踪只在水云天鱼梁日落频呼酒栁岸风轻每放船试数同时钟鼎客几人能结海鸥縁

　　王仁之明经北游过谒

　　常羡名家玉树林空山何幸辱招寻青箱尚记乌衣事彩笔能飞白雪音珠出梁园应照乘车过单父试听琴索居愧倒中郎屣世旧相逢意自深

　　唐君平文学北上谒予黄石山楼赋赠

　　十年几赋榖城秋五月还登百尺楼过雨林光浑似染拍天岳色莽难收一丘自遂逃名计三筞谁懐济世忧片石峰头君试访书生何术事封侯

　　寿太宰二山杨老先生奉诏存问二首

　　休从绛县数流年甲子今来已近千进退雍容明主记精神矍铄逺夷传中朝四世称元老上界三都证大仙闻道玄纁驰诏使莫教惊动海鸥眠
　　归来时事转嚣然宪老犹闻忆旧贤几杖重看中谒赐牢尊特自尚方传期当潞国还朝日数过磻溪遇猎年尺一临门应有问酬恩何筞且回天

　　新都程君房寄墨数螺道中为税使所榷戏作志感

　　客卿闻已渡江涔乌有何从问艺林楮国交游成落寞松侯封爵付销沉思玄但检张衡赋守黑空遵老氏箴为语中人休错误隃麋原不化黄金

　　山堂宴坐有感

　　尺组当年早自抛溪山随处小诛茅孤踪放浪惭真隐末路浮沉念素交万里云深难假翼一枝风静可为巢虚襟久已忘玄白肯向人间作解嘲

　　寿业师周先生八十

　　朱袍黄发态蹁跹寿算今齐钓渭年渤海旧民祠令长蓬莱新籍注神仙石函自有还丹药菊径曽无贳酒钱自幸白头称弟子长陪杖屦醉花前

　　寄李中丞总理河漕

　　阳九终疑数未真江淮保障属贞臣风霆立破千妖胆雨露能销万里尘泽国方多沉后灶河堤更少负余薪东南半壁归军府珍重艰危报主身

　　闲居述懐

　　未老归随鹿豕羣十年阅尽北山云神全瓦注原非巧名混金瓯久未分岁晏谁能懐邓禹功髙自合谢田文华阳十赉皆君宠九命何殊阙下闻

　　哭冯大宗伯四首

　　齐城笳鼓玉音开漳水楼船素幔回国运能堪倾栋厦主恩已自彻泉台百身莫赎千秋泪万事空悲一代才忍听雍门琴里调牛山凝眺不胜哀
　　十年讲幄奉宸聪献纳先成宻勿功着就新书惟贾傅传来启事是山公南宫忽坼中台座东海虚论大国风一疏酸辛遗死谏何人不信史鱼忠
　　海色云门欲断肠君家今昔事堪伤慈乌夜遶空林月雏鳯寒栖苑树霜剑许延陵何处挂书成名岳几时藏还疑緑鬓文昌相别版仙卿侍玉皇
　　前年执手碧山阿剩有心期对薜萝只拟麒麟当日画不疑鸜鹆去时歌平生倡和笺常满别后封题字未磨垂老自怜知友尽几回悲泪洒流波

　　送郭汝承都试京兆二首

　　离歌此夕动秋声万里元为蓟北行碣石曽游燕处士缁林聊对鲁儒生毫端五色春能吐匣底双锋夜自鸣别后思君惟见月芙蓉新镜影分明
　　倾盖论交意气偏君家才地踵前贤燕台市骏谁称首洛浦登舟自是仙大业应从千古见时名不必众人怜西京侍从多枚马珥笔还期直木天

　　送王静所明经北谒主爵

　　黄石祠边瓠子河秋声送客起回波鲁城此际重观礼燕市何人更和歌除吏自应收士望翘材原为广贤科知君苦忆临邛令桥畔还迟驷马过

　　鲍兵部山甫过访榖城山馆

　　饭牛陇上不曽冠有客停车问考盘驿路烟尘劳使节田家鸡黍愧盘餐梁悬旧榻还能住袖出新诗且为看千古芜城传赋草华宗谁许嗣登坛

　　送南皮汤明经入游太学

　　渤海名家尺五天凌云卿子世称贤薛公幸舎宾常满汉代明经第最先匣里剑光寒射斗庭前槐色翠成烟清时欲讲河间礼六馆诸生拱法筵

　　送邑侯见廷张君入觐二首

　　首春握绶出明光立见英声满岱阳膏雨千家歌麦秀和风百里散花香御屏久已书名字左省还应最奏章多少朝元天上客惊传年少是龚黄
　　千骑牙旌拥道周齐城仙令古元侯春前鳬影翔霄汉日下鸳班拱御楼玉扆望悬天左个黄金擎拜殿东头传宣倘问羊裘隐白发沧浪一叶舟

　　送宁阳徐令君入觐

　　鲁道讴歌拥画筵东侯奉璧逺朝天仙鳬影集追班地神雀祥征奏最年别日雪销梁父社归时花发汶阳川承恩莫拜黄金赐请为余民折税钱

　　榖城山馆集巻十五

　　●钦定四库全书

　　榖城山馆集巻十六

　　（明）于慎行 撰

　　○七言律诗

　　纪赐四十首【有序】

　　皇上登极以来日御讲幄谈经论艺五六儒臣趋陪近弻晨朝三接宠赉便蕃歳无虚月即勲贵大臣有不与焉臣慎行自丙子秋叨侍日讲至已丑七月进掌春卿始解计横经御案前后十有四年特恩赐予不可数计仰仞皇上缉熙圣学懋建太平文史小臣过承恩渥念虽捐糜无以报称归田间日録出歳时赏赉每事占诗一首以纪荣遇且见圣明初政勤学向道如此使后之传闻者有所颂说以对扬君父之盛美云辛夘臈月臣慎行顿首记

　　丙子二月初与经筵进讲纪述

　　春云别殿倚平台问道恭承步辇来讲席平依丹地转经圅近对御筵开凝旒晬穆闻天语委佩从容列上台圣学方隆恩礼茂儒臣长此奉康哉

　　丙子七月初侍日讲纪述

　　内殿云深启法筵隔屏初听玉音宣宫臣举案趋宸幄阁相垂绅拱细旃壁影丝丝浮绣网籖头字字指瑶编氷兢祇惧终无补未觉身依尺五天

　　丙子八月扈从圣驾幸学赐御膳银叶等物

　　临雍缛典跨前王翠辇趋陪侍总章已听诸生叅问难更随三老沐荣光八珍乍见分神鼎七宝惊看出尚方国祚知同文运逺皇猷应共圣恩长

　　丙子九月工部奏进万厯制钱式様赐讲官六人各一锭

　　汉苑新成少府钱万年宝厯赤文镌青鳬□□铜官奏黄纸题名玉署传赵壹囊空留暂满东方俸薄赐常偏五侯甲第虚成埒未拟儒臣受宠年

　　丁丑三月上亲洒宸翰大书责难陈善四字以赐

　　龙笺一幅日星光天蚤昭垂自尚方久向横经窥圣藴还因纳诲奉奎章琅函想见僊毫动蓬室惊闻御墨香儒术承恩逢景运非同常侍漫登床

　　丁丑五月大旱雩祷上斋居御讲颁赐素蔬一盒

　　云汉忧歌岁事艰桑林虔祷圣心殚祈年不辍金华讲减膳犹分玉箸餐始见僊盘疑泛露却尝宝馔是调兰崇朝肤寸纡宸想霖雨应腾四野欢

　　丁丑八月奏进世庙实録赐白金文绮锡宴南宫

　　十载编摩帝典成神功四纪勒升平瑶书此日陈丹陛石室从今秘赤城赐服总分新绮绣陪班犹见旧公卿汉家枉续周南史欲藉藏山作世程

　　戊寅正月上出内府画册命讲官六人各题四幅分得宣庙御画二幅诗成奏上各赐银叶一包

　　百年壁府护僊葩奉诏恭题睿览賖岂为丹青悬日月欲慿翰墨发云霞叨荣乍捧银为叶摛藻虚惭笔有花文学承恩逢盛典黄金买赋未应夸

　　戊寅正月上尚巾礼成羣臣称贺赐白金文绮

　　负扆年来海岳安春朝绣帻始胜冠龙楼拂曙天颜近玉座垂旒日角寛九庙神灵应已慰两阶环佩不胜欢迩臣幸奉青蒲对珍赐还看出上阑

　　戊寅正月进讲赐大红织成段衣一袭

　　讲殿朝朝圣渥频赐衣又见出枫宸织成共识金梭巧贡到初开锦様新色借宫云红近日香浮僊佩暖宜春垂裳幸值轩唐理补衮无劳愧许身

　　戊寅二月大婚礼成赐万喜金字彩币等物

　　前殿欣观六礼成千门容物动班迎欢声欲满双龙阙春色先归五鳯城拟向宫闱歌燕喜敢期帏幄被恩荣行看宝祚开兰戺愿托华封祝泰宁

　　元旦赐门神挂屏葫芦等物岁以为常

　　节启青阳岁钥新金人十二画为神韶华自合留天府御气谁期洽近臣彩胜仍分僊禁缕云屏况借汉宫春却怜寂寞扬雄宅门巷恩光接紫宸

　　端午赐黄金艾叶银书灵符等物岁以为常

　　芙蓉阙下玉书宣午日恩颁侍从前宝叶光分僊岛月灵符香缀御炉烟岁时旧自荆人记风俗曾经汉史传闻道宸逰临太液龙舟鳯管画楼边

　　八月十七日万寿圣节赐白金文币及镂金万寿福禄篆字银书黄朱灵符等物岁以为常

　　华渚祥开禁籞天恩光每觉近臣偏圅加白璧来天上锦散红云出日边裁就灵符华舜旦镌成宝画纪尧年衔恩効祝惭无补金鉴先时献御筵

　　十月朔日颁厯赐新书五十册岁以为常

　　圣后乘干万宇欣明堂布朔启灵文龙墀已忭羣工赐玉版仍陪上宰分蓂展瑶阶春动律日蒸宝鼎气成云惭将赤管随恩泽试卜周年祝大君

　　十一月二十九日圣母万寿圣节赐金币镂金篆字黄朱灵符等物岁以为常

　　长乐凝和婺彩光侍臣沾贶圣恩长璆琳内苑开银瓮云锦天机隐御香鸟迹呈书僊算永龙文纪瑞宝符黄朝来碧落韶箫度内殿亲称万寿觞

　　冬至恭侍庆成大宴

　　南郊夜燎泰坛烟内殿朝开大庆筵两陛衣冠承湛露千门钟鼔震钧天亲瞻玉几云霄上久泛僊杯日月边温旨三传咸已醉欢声动地未央前【宴中三奉玉音初云官人酌酒再云斟满三云饮干】

　　甲戌七月奏进穆庙实録赐白金文绮宴于南宫

　　紬书金匮愧非才曾是先朝侍从来鹓列趋随兰检进龙衣立待石函开濡毫每忆攀髯望珥笔新承赐锦回大典已成鸿号永圣心南面尚含哀

　　赐内府新刻经史直解

　　献纳金华阅岁年石渠同异已成编缥缃每向鸾扉献琬琰新成玉府镌圣主渊衷开道钥小臣丹悃托言筌还期至德登三五经训当如日月悬

　　赐新刻击壤集

　　千古名儒道业真弄丸常自拟尧民讵知异代逢明主犹访遗编赐近臣迹托无名言未隐理超有象物皆春虚怜轻薄词人体总似枚邹亦后尘

　　赐新刻韵府羣玉

　　策府羣书代所躭珠英玉屑巻中探曽闻乙夜开芝检敢望彤庭锡宝圅子孺休称三箧记庄生漫向五车谈从前亦恐酬清问浩瀚青藜阁上叅

　　赐画面川扇

　　九华彩扇贡巴东午日承恩出汉宫云影金泥黄帕解花开宝绘玉圅空擎来濯锦江头月动处披香殿里风自是君恩在懐袖惟将皎洁矢丹衷

　　赐鲜笋

　　殊锡光生玉笋班曽从青简赋檀栾蒲筐乍解香盈座锦箨初分緑满盘一饭疑含僊禁雨三秋犹忆北牕寒惭无鳯实仪千仞祝有龙孙长万竿

　　赐鲜藕

　　芙蓉别殿晓风凉玉井灵根出水香荐熟方闻开寝庙赐鲜已见布朝堂氷丝欲断鲛人缕琼液疑含阆苑霜忆昨金鳌桥上望红衣翠葢满银塘

　　赐鲜杨梅

　　臙脂湿晕火珠红呉苑杨梅入汉宫帆带春氷江上水盘分晓露禁门中曽闻枝袅闗前月似听花飘笛里风消渇词臣空有赋惭无鼎实附羣公

　　赐鲜枇杷

　　佳名汉苑旧标奇北客由来目不知緑蕚经春堆笼日黄金满树入筐时江南漫道珍卢橘西蜀休称荐荔枝千里梯航来不易懐将余核志恩私

　　赐鲜桃李

　　讲罢传宣殿左厢分将苞品灿盈筐宫桃剖出丹霞冷僊李沈来碧玉香方朔瑶池人汗漫安仁金谷赋荒凉懐恩正恐虚秋实不羡春华吐艳阳

　　赐鲜鲥鱼

　　六月鲥鱼带雪寒三千江路到长安尧厨未进银刀鲙汉阙先分玉露盘赐比羣卿恩已重颁随元老遇犹难迟回退食惭无补僊馔年年领大官

　　己夘春以病在告上疏乞归值圣体违和旋即万福再赐万喜金字白金文绮于私第拜恩

　　春朝华祝动僊班寂寞词臣尚闭闗七日曽疑游帝所一春全未覩天颜簪符已奉期门送金帛还从卧阁颁长使圣躬承昊贶归山魂梦亦应闲

　　己夘请告南旋奉恩诏乘传并赐金绮路费

　　经术承恩侍汉京归家犹作锦衣行赐金阙下夸疏傅拥传桥边愧马卿试语乡闾应未见即垂简册亦称荣江湖未觉长安逺咫尺葵心向日倾

　　癸未甲申三扈圣驾上陵赐大红织金曵撒鸾带等物

　　阁门五夜听传呼受赐先从左阙趋绣带平悬金凿落鞶囊斜挂锦襜褕行随豹尾陪天仗立傍螭坳夹御炉却笑甘泉称侍从不知原庙似今无

　　甲申春月扈从车驾奉两宫圣母阅定寿宫赐彩花文绮等物

　　銮舆三驾出山隈墨食欣传福兆开地拥真图连朔塞天留紫葢作轩台两宫共倚璇丘望万乘亲扶玉辇陪遥见黄门传散彩红云朶朶下山来

　　丙戌廷试读巻赐宴文华西室遣内监出陪例也

　　临轩五度擢英才品第连朝直帝台香案前头文字进殿门西畔爼筵开清班许从元公列曲宴传教内监陪圣代得贤应有颂遭逢惟祝泰方来

　　丙戌秋月以皇次子生赐万喜金字彩花金币等物

　　西宫送喜到宸旒侍从恩随禁苑优胜剪双枝花作彩金镌万喜字当头他年茅土应藩汉此日珪璋早颂周共识昭陵多王气年年春色满龙楼

　　丙戌冬至南郊扈驾圣母轸念天寒特赐姜苏杏仁一盒

　　黄门飞鞚到天坛传道东朝赐讲官祇为甘泉劳扈从特从温室下盘餐调兰欲动先春色斮桂浑消午夜寒慈念殷勤知有望惭无一字罄衷丹

　　丁亥二月奏进大明会典赐白金文绮宴于南宫仍给三代诰命

　　九朝谟烈玉书藏祖德宗功万祀昌汉代不须条故事周家惟用考前王颁恩内省恩纶降赐宴南宫广乐张就裹儒臣称最渥特烦三锡下龙章

　　戊子九月寿宫随驾步视宝城还于东廊称贺玉音宣劳赐茶并赉彩花文绮等物

　　朱楼绛阙冠层霞玉■〈车犬〉金支驻翠华元相幄中分御锦侍臣冠上珥宫花僊城步阅教随驾别殿常叅命赐茶可道龙颜多喜豫万年福地属皇家

　　己丑六月三品考满荷蒙圣恩遣内使及门赍赐羊酒宝钞

　　典礼南宫侍禁筵还因奏绩荷恩偏牢尊特遣中涓赐楮币亲从少府传漫拟恩华同八座犹将名字厕羣僊多惭衮职曽无补一巻牙籖十四年

　　庚寅辛夘久病在告两荷圣恩遣内使临问颁赐米粥瓜茄等物

　　卧阁惊闻勑使来绨圅黄帕到门开微痾曲轸君亲念朽质宁堪雨露培内苑香粳加匕箸天厨珍葅溢罂罍衔恩陨涕沾衾枕魂梦初疑帝所回

　　辛夘九月乞休得请钦遣内使赍赐路费宝钞次日又遣内使赍赐白金文绮葢六卿日讲各有特恩也

　　乞休十疏始抽簪勑使连朝出禁林备物卿臣元自厚殊荣讲幄旧来深初衣已巻天机锦归槖犹圅内殿金惭负宸慈何以报惟将丹扆效余箴

　　谷城山馆集巻十六

　　●钦定四库全书

　　谷城山馆集巻十七

　　（明）于慎行 撰

　　○五言长律

　　阁试玉河氷泮六韵

　　春色临僊掌龙池积素开蛟迎新旭断鱼逐暖波来云影回彤阁风纹触绣苔不縁分玉镜何处见瑶台桂楫思无限雕阑望未回从兹赋曲水长奉万年杯

　　阁试赋得秋菊有佳色八韵

　　晔彼黄金蕚翛然白露天馨香堪自葆颜色为谁鲜零落玄都蕋萧疎灞上烟亭亭凉雨后冉冉晓霜前小苑寒无奈疎篱翠可怜餐英骚客赋送酒逸人眠不为春华少其如晩节坚撷芳未云已闻雁夕阳边

　　冬至郊坛扈驾受赐纪述六韵

　　紫极膺图日黄郊欵帝年钩陈依太乙容卫驻甘泉奉诏趋深殿开轩觐邃筵阳知回洞府身觉梦钧天恩自亲臣渥珍从内苑传所祈灵贶逺长共圣恩延

　　扈从恭谒山陵纪述十四韵

　　启佑钦昭代勲华冠列王九宫灵肃穆十叶祚辉光弓剑仪型逺松楸岁月长璇仪扄大象玉座敞玄堂河岳开天险乾坤护地藏势应环雁塞脉起自龙冈寂寞轩皇鼎虚无汉殿觞皇情勤岁事明德荐时尝环佩羣真会粢盛万国将六宫陪负土百辟扈濡霜上食雕筵邃游衣玉辇香骖驔玄武仗寥廓白云乡圣孝绵无极神图巩未央侍臣三倡叹稽首咏羮墙

　　恭陪圣驾步诣南郊祷雨有述六韵

　　闵岁宸慈渥雩郊旷典行重城虚奉辇小队罢陈兵玉舄飞尘拥天衣浣布成望云欢兆姓夹日走羣卿礼数汤林薄明禋汉畤轻皇穹应有鉴何以答精诚

　　西郊夕月六韵

　　翠驾临西苑瑶坛夕夜明三天凝象纬百辟会簪缨鉴莹玄珠落尊芳玉醴盈上辛殷旧秩少采达遥诚肃肃金飙静沉沉玉宇清方明开辇道灯火入西城

　　赐扇六韵

　　雉尾移春殿鸾绡出内宫侍臣移玉案天语落瑶空披拂开圅处欢欣拥佩中团纱惊丽制裂素属良工百绮装明月千门散彩虹承恩咸不暍懐袖得仁风

　　上座师殷棠川相公生辰四十韵

　　圣代平津阁谁当不世贤鸿儒登禁闼骏烈耀台躔崧岳生申日东山卧谢年小亭临曲水别墅在平泉金鼎调羮匕丹丘笈玉编改衣中府币置酒大官钱绮席排云丽朱轮映日鲜玉箫花里度瑶草座中搴忆昔鹏抟海旋看鹤上天沧溟云九万岱岳里三千射策终军少传经戴圣专文章千古上器畧万夫前铃阁金莲炬僊扉玉版笺宫霞春烂漫苑草日芊绵鹤禁清班邃银宫内渥偏浮丘输羽翼绮里奉周旋苦口皆良药成功考细旃翊龙升碧汉捧日出虞渊问道朝三接酬庸岁九迁羣材齐入彀百辟絶随肩斗际尚书剑花阴学士砖韦贤新相汉郭隗旧师燕鳯阁云霄上鸾台日月边虚心收物表朗鉴洞几先谈笑回元化从容镇八埏系还南越组荡尽北门烟吐握终无倦包藏细不捐星回三殿履月上五湖船窈窕云归岫苍茫楫济川儿童趋画毂父老认金蝉春色南山雨秋香北渚莲只今门似水自昔道如弦弥系苍生望难躭緑野便小夫惭濩落早岁荷陶甄地忝青藜阁吟虚白雪篇逢人惟说项下帐每延宣溲渤归丹録驽骀受玉鞭病抛池上佩贫种汶阳田世态鸢衔腐人情蚁慕膻冥心求避俗野迹慕逃禅试检南华颂遥登北海筵懐恩心耿耿为寿舞翩翩欲访三山路长年证偓佺

　　述大司空镇山朱师治河功成百韵

　　帝统恢元运皇猷播大方匡时资禹牧翊圣迈轩唐四渎承休逺三灵协贶长金绳荧上瑞玉牍启殊祥邈矣思河洛遐哉彻土疆尧年疏砥柱汉日塞宣房一自神州奠长令泰宇康有时仍羡溢无策乃堤防国祚千年脉河流一苇航通淮环寝庙达济灌庾仓碣石东输海陶丘北望漳川灵忱效顺水德固难量何夕成澒洞经时害雨旸蛟龙微濩畧舟楫半披倡近市多飘瓦沈沙总没枪渔矶声噭噭鲛室涕浪浪万马长河北千帆大泽旁扼吭三辅震枵腹六军尫帝谓畴能乂公为庶所扬鸾书方痛切熊节敢相羊平土玄圭命登山玉简藏铺筵瑶作瑱酾酒玉为浆海若连蜷望河公跋扈强嘻乎云漫漫可得土茫茫未谓新渠易其如故道殃良图宗贾让硕画踵平当畚锸诸州力樵苏五道粮万夫声汹涌百吏状诪张避地开奇险陂山凿大荒淇园输万竹渭水出双璜泽国三徂暑河堤四履霜雨行风淅沥露宿月荒凉乘橇随涂足颦眉问裹疮时烦苍水玉躬御紫游缰解瑟思何眇吹埙和不防已成开马颊胡乃遇羊肠匪石心难转含沙道岂伤人焉俱讽议公也独劻勷十二疏清济三千激吕梁漕舟胡澹澹河水自泱泱粳稻充天府枌榆护帝乡楚包来橘柚越篚荐璆琅浮磬登淮浦孤桐下峄阳连旌回六鹢迭鼓震双鸧竹箭乘流驶桃花逐水香川光明锦缆风色动牙樯岸草萧萧白汀芦瑟瑟黄津亭遥不断驿阁更相望罨蔼图淮树分明植汶篁新畬烟漠漠稔岁室穰穰国既成沟洫民兼足稻粱赛神沈马璧筑阙象龙堂汉愧王尊节秦虚郑国塘一朝通兖冀终古奠徐扬作舎谋应破盈庭议乃襄藏书封宛委画阁勒旗常力竭身其瘁劳深报未偿无论升鼎鼐有以润缥缃忆昔锺庚昴岿然起豫樟垂天凌鳯翥振海压龙翔道解环中趣谈倾稷下场文章追两汉翰墨俯诸王赵璧连城价隋珠照乘光风猷洵骇厉器度展汪洋射策趋深殿持荷步广廊声华人緑鬓阀阅世青箱试政名城宰蜚英华省郎歕沙辕歴块切玉剑垂芒闽海常公化河阴召伯棠三齐崇岳牧七命备圭璋大国行风俗中台布纪纲忧氓思扇暍祝岁试吞蝗望野飙犹赤搴帷鬓欲苍非因勤振贷安得慰流亡北斗回星履东人宿绣裳方齐祠汉相学垒社庚桑藻火庸匡舜盐梅实佐商九流钦水鉴百辟式羔羊自锡虞廷瑞因违汉殿觞维新承厯服求旧匹明良周度登元老殷忧侍御床六符光太紫八座列文昌玉烛辉无斁瑶图巩未央精忠孚黼扆孤立抗银珰砥石千钧力兼金百炼钢巉岩兼土壤泱漭纳污潢座有陈遵客奁无陆贾装功崇心愈下道久力方将御廐腾骐骥天池沐鳯凰家声知璨曜神理固昭彰贱胄生无赖孱资少不扬垂髫操诵钥束巻侍门墙推食家闱礼趋庭子弟行如天何以报矢日耿难忘久矣虚燕价萧然滞鲁狂吹嘘欣化枳斵削谢为杗岂有光冲斗应无颕脱囊铸颜惭上第报陆已荒庄忝载兰台笔曽随桂浦塘河渠焉敢续聊以播余芳

　　送御史大夫与川葛公致仕东归四十韵

　　赫矣皇王代庥哉社稷臣三朝依日月八座上星辰海岱锺元气夔龙托后身由来人望久莫讶主恩频自奏三千牍今更五十春风霜随处厯雨露几回新誉籍僊曹佩文操郢匠斤分符全陜地开府大河濵留省司邦礼铨曹佐国均云方离逺岫鸿复上秋旻两着东山屐重征渭水纶明时登鼎鼐晩节识松筠北斗当喉舌西台领搢绅从龙仍沛霭象岳再嶙峋祇为酬丹扆应难厌紫宸纪纲羣吏肃声教一时淳石砥中流柱风清要路尘门无朱履客座有布衣亲共味心如水何妨鬓似银况逢冲圣主全仗老成人尚父开周日韦贤相汉辰犹闲青玉杖却忆白纶巾五疏辞逾切三秋愿始伸感恩宁避世颐老欲韬真展转纡皇眷从容出帝闉宫阶行日拜天语赐时谆酒醉都门帐花飞易水津廪人共白粲台隶从朱轮异数优元老休声鬯九垠志原暌雁鹜名已画麒麟始谢人间事还随物外宾安期新寄语曼倩旧为邻境地烟波隔心期鸟雀驯固知风后侣本是葛天民先子同攀桂他时吐获茵执鞭曽入洛伏轼亦逰秦仓卒情何渥苍茫迹已陈遗孤重接待旧事转酸辛自幸依髙矩谁堪怆别神踟蹰歌此曲聊尔谢鸿钧

　　夏日从冯葛二太史游碧云寺十韵

　　灵峰环御苑宝地敞僊筵磴道湖边出重闗木杪悬危岩深吐月曲洞细生烟壁荫捎云竹阶流喷玉泉松风闻梵夜梅雨散花天净土风尘絶空门伏腊偏十千初地境百万尚方钱响屧苔痕积璇题鸟迹镌无生应证法有漏未称縁浩刼何由问踟蹰翠嶂前

　　从二太史游香山寺十韵

　　夙慕香山胜振衣度石林烟岚开上界台殿倚层岑地尽羣峰合天回四壁阴松闗旁翳日杏阁仰扪叅树结菩提色泉飞梵呗音归云朱拱宿闲鸟翠屏吟涌塔名多宝开田号布金西湖寒雨断北阙暮烟深客饭伊蒲供僧房薜茘侵禅心无去住游迹且浮沈

　　曲阜谒少昊陵六韵

　　白帝传遗迹穷桑访故城丘陵何代筑碑石几时倾鳯纪金天岁虹分华渚精人烟连圣里鸟雀识官名落日荒原冷悲风古木平祇令郯子国百世遡宗盟

　　东平谒尧祠六韵

　　古殿空山里荒丘野戍边星文临鲁甸云气仰尧天绮栋丹霓落雕楹翠藓镌僊蓂犹应月黛柏自含烟化想垂裳代人懐击壤年名言志浩荡流眺土阶前

　　曲阜谒周庙六韵

　　新宫严禴祀旧域应奎娄负扆开王化分茅胙帝丘勲劳周礼乐宗祏鲁春秋暮色徂徕雨寒声泗汶流云霞丹殿敞苔藓玉阶幽阙里长邻近犹疑寤寐游

　　恭谒阙里圣庙二十韵

　　运会皇风邈乾坤圣宇开文章苞六代道德范三才象应奎娄次灵锺海岳隈人传歌鳯去地想泣麟回旧里僊源秘遗宫帝制恢乐声存鲁殿车器出秦灰羽钥诸生肄牲牢万乘来两楹仪紫闼双观表璇台问礼庭犹在藏书壁已颓画廊图藻緑宝阁写琼瑰古桧当时植新松几代栽唐碑钟作篆汉石绣成苔黻冕三千侍云仍百忆陪小儒惭朽质微分簉羣材炉冶从甄铸章缝荷翦裁绘天忘色相望海隔沿洄日月丹霄曜江河晩世催懐恩知罔极不去久低徊

　　从二兄登云翠山南天观十二韵

　　大地标琼观真游入翠微中天开突兀半岭度崔嵬回见平原绕低看野气围河流刚若带云出宛成衣霄汉身应近烟霞手自挥林篁天杪尽村落谷中稀过雨鸣松壑悬泉幕石扉地余丘子灶名仿富春矶人去无鸡犬春归有蕨薇歌从灵运和药向长房祈緑酒聊为尔丹砂不可几醉来忘日夜恋赏未言归

　　云翠絶顶东望■〈山监〉山十韵【二山在邑东南二十里水经所谓大■〈山监〉也】

　　蹑屩登丹嶂开尊瞩锦岑悬厓分日月众壑异晴阴鸟道霞标度泉流树杪侵神工图紫翠灵斧削嵚崟缥缈云生岫霏微雾出林依稀瑶草色彷象玉笙音人代迷陵谷山形自古今醉余歌烂漫秋至气萧森旧纫兰荪佩新抽玳瑁簪登髙仍望逺都寄采芝心

　　夏日逰扈泉六韵

　　奇峯涵秀景絶境劚灵泉逺脉遥通海平流半倚天歘惊银汉落隐似白虹悬歕雪图青壁飞珠散紫烟风恬声未歇月出影相连对酒沾琼液分波洒玉田濯缨同调在流水共潺湲

　　恭谒孝陵有述十四韵

　　圣迹开玄造神都奠旧疆基图垂万祀谟烈冠千王风雨园陵闭衣冠寝用藏霞标悬綘阙云际拱雕梁胜地盘龙虎髙丘下鳯凰石麟秋作雨铁马汗为霜落月铺金鎻飞花上玉床重闗陈豹旅濡露集鸳行扈跸羣灵会包茅九域将长江萦阁道迭嶂列宫墙礼乐恢函夏明威肃大方治成周六典法画汉三章缥缈松楸路昭回日月光小臣歌帝则绳武祝今皇

　　登报恩寺浮屠览眺十韵

　　宝域横三界璇标镇八溟盘空依日月飞磴蹑辰星乍似攀僊掌旋疑陟紫庭五城秋雨霁九市晩烟冥逺树层层白连山面面青昙花挥麈落僊梵倚棂听弥觉皇居丽因知佛土灵前朝流水尽初地刼灰经销歇悲人代疎狂混醉醒不愁天路近风御自泠泠

　　鲁国主赐宴述谢十韵

　　闾门停使节国府觐亲贤别殿陈丹扆重楼敞御筵三清甘醴泛七部法音传舞曲秋霜丽歌声渌水妍奎娄古分野鳬峄奠山川申白谈诗日枚邹献赋年为儒原在鲁作客久逰燕幸侍兰台宴惭无桂树篇春生修竹雨人醉緑云天欲胜延陵客观风六代前

　　双鹤六韵

　　白鹤归何暮双飞下海田夜寒华表月春暖玉台烟赴影随疎节流声应别弦缑山疑是雪呉市俨如僊燕雀空卑翼蜉蝣自小年何当成六翮飙举阆风前

　　己丑入院部宴八韵

　　东阁颁新命南宫考上筵车旌三殿下剑佩五云边栁映金堤日花飞紫陌烟九衢欣聚覩百吏奉周旋鷟鸑仪琼树骅骝望玉鞭四科卑汉制三物狭周年桃李归薇省人文列琰编得贤应有颂欲献衮衣前

　　贡院临校即事八韵

　　桂阙翘贤日兰宫列署开五方偕计吏三试擢英才画烛通宵映金钲动地回千林输郢匠万马会燕台彩笔全成阵明珠半出胎藻衡悬玉府钟漏切璇台幸厕春城赏欣看上苑裁垂衣逢景运侧席泰方来

　　上太保梦山杨公八袠生辰五十韵

　　海岳锺元气台枢列大贤功成循岁序名重属林泉共羡生申旦真逢猎渭年延龄瑶草进续命彩丝悬磊落山中相婆娑地上僊氷肌姿绰约黄髪步蹁跹盛瑞人间纪殊恩阙下宣尚方颁寿杖少府致餐钱使者车临巷门人佩委筵蓬壶楼十二桃岭岁三千善颂连缨緌荣名耀史编传芳知有后树伟固无前忆昔登丹地精忠拱邃綖两朝资弼亮百辟奉周旋履听星辰上身依日月边惟师官六典作宰柄三铨简要羣情肃清通一节坚退朝门似水辍馈爨无烟雅和盐梅味工调燥湿弦帝臣元不蔽王道允无偏机重千钧弩丹成百炼铅同升稀在野独乐忆归田解绂猷方壮悬舆岁屡迁庖刀藏自满扁凿巧谁传小筑嗤金谷清吟慕辋川雨余南陇望日静北牕眠鸟外登山屐花间送酒船晓猿迎客报暮鹤寄书旋姓字雕题问声华绣简镌温公耆社逸裴令午桥便黯淡看时事萧疎絶世縁风尘何逼侧道路日喧阗鲸海方传箭龙沙有控弦楼船南动越烽火北通燕料敌争前箸和戎丧左旃争臣翻避地游客正谈天可惜朝廷体休论将相权人今思拯溺公岂念扶颠潞国威名重汾阳寿祉全后车应命载前席伫登延夙忝龙门役曽参豹尾聨周行归矩彟郑重想陶甄自祖都亭帐寻归岱亩廛海天云漠漠济水月姢姢夜雪虚兰棹春风沐锦笺会闻称上寿几欲致微虔祇是心饥渇其如路眇绵斗山终在望枌梓敬谁先东壑安期枣西峰玉女莲无因持献祝聊赋紫芝篇

　　送平阴杨令迁晋府审理二十二韵

　　藉甚神明宰循良踵二京闗西绵世胄梁苑茂家声玉季雄霜府兰昆比月卿谈经推上第绁组试专城濊泽同春育孤操共水清菜芜尘甑满单父玉琴鸣纪政驯田雉忧时愤海鲸悬金亲教射握槊自观兵月禀挥将尽云徒练已成不甘驰羽檄直欲请长缨庙画方搜儁藩僚亦采英会闻公府辟先假士师名彭泽归陶令长沙召贾生儿童啼拥路父老泣沾纮花树存遗爱棠阴郁别情幽居门久杜过访葢频倾听雨山坳醉冲寒渡口迎谈玄词要妙举白气纵横自觉交情洽谁堪逺思盈寒氷结去水飞雪绕前旌鼓吹声何急骊驹赋载赓壮心应未巳斗畔倚青萍【杨善谈兵适被抚台檄留欲赴东征故篇中及之】

　　代送刘侍御出按滇南十韵

　　藉甚西台客才名起蜀都使星今六诏家学古三苏倚柱传新草题桥出旧涂骢连原上辔柏集府中乌越巂兵多少昆池瘴有无人称八使选地入百蛮孤鱼服遥通海蝉冠近渡泸风霜随汉节雷电偃轩弧声教南荒尽封章北阙敷明光须早入聊此赋骊驹

　　挽闗西马相公十二韵

　　揆路登贤日台阶扈圣年长庚光若月太华降从天听履鸾台旧横经鹤禁偏两朝资棐亮万化想陶甄不悟鸿钧运真如纠纆纒黄麻花里拜素幔雪中旋一夕虚金铉千秋闭玉泉都人捐佩玦明主辍宫悬无复梅和鼎空悲楫济川函闗销紫气渭水出新阡惨怆秦台月凄凉陇树烟唯余麟阁画终古绣青传

　　哭贾石葵司马张玉阳宗伯二十韵

　　出处分岐路朋交望各天一朝知己尽两地讣音传赋草张平子诗名贾浪僊铜龙行比翼金马入随肩然诺俱相信襟期各自怜盘飱谈谑浪杯酒意流连聚散浮云失升沈宦海牵逺游江上省小隐峄阳田密勿颁新渥艰难访旧贤南宫陪听履西府佐筹边鲁道轩车发梁园驷马旋同时趋宠命连月入重泉照乘悲沈璧孤桐怅絶弦台乌何日返池鳯几时骞里思齐休杵皇恩再辍悬丹旌津树雨繐帐海门烟梦断论交地心摧忆别年报书犹在箧留剑已成阡纠纆何交错蘧庐总递迁杨朱非一涕南北两澘然

　　谷城山馆集巻十七

　　●钦定四库全书

　　谷城山馆集巻十八

　　（明）于慎行 撰

　　○七言絶句

　　四时宫词

　　绣阁春深自巻衣侵阶芳草闭宫扉东风亦惜花零落吹向昭阳殿里飞
　　万戸帘栊下水晶沉沉宫阁夜无声惟怜一片长门月照见啼妆几处明
　　金屋愔愔夜欲长萤流鸳瓦月如霜阶前玉树无情思早送西风入洞房
　　午夜香销斗帐寒雪花光满玉楼端虬池漏水知多少别殿笙歌久未阑

　　艳歌行四首

　　夜色迢迢五鳯城斜牕宿雾月微明含啼小妇调春管吹入梅花调不成
　　绣箔珠帘旭日长东风吹动郁金香双栖乳燕浑无语脉脉春情遶杏梁
　　宝帐流苏四角低灯花凝翠冷凄凄愁心未歇欢情少恼杀城乌夜半啼
　　宝珥朝分浅靥妆双鬟初试越罗裳花前祇恐春无力不道春愁可断肠

　　送周启明水部上淮阳宪使四首

　　十年玄武署中居建节初乘六传车此日宣房沈璧马河渠已有着成书
　　蓟门别思草萋萋五月楼船泊大堤欲问风流何水部梅花东阁几时题
　　词赋名归楚客豪和歌燕市曲弥髙不禁白雪凄清色洒作扬州八月涛
　　扬子桥边月满城乡心渺渺大堤横长干估客今多少共听襄阳曲里声

　　送王洪阳光禄册封靖江四首

　　亲函玉节到炎洲万里名山不厌游一自舆图开百粤蛮中今列内诸侯
　　余寒马上试春衣四月杨花扑地飞行过故园应怅望荒郊无树蕨苗稀
　　衡阳秋色暮云深湘水南来是桂林七十二峯青未了刺桐花里鹧鸪吟
　　南海西分驿路长红尘飞惹汉宫香奚囊自有明珠在不带千金陆贾装

　　送余太史云衢册封周藩四首

　　名都茅土建亲贤春草平台万戸烟此日邹枚应罢赋词臣已和柏梁篇
　　五月隋堤栁色醺炎风吹浪滚黄云河壖满目无青草瓠子歌声更忍闻
　　夷门邸第列储胥十里朱楼夹道居少府金钱浑欲尽王孙强半食无鱼
　　碣石宫前负弩过闾门秋色入鸣珂可知瀛海多僊气九泒中分太史河

　　题忠顺夫人画像四首

　　燕支山色点平芜染出春愁上画图一曲胡笳明月夜边声又度小单于
　　边城新舞柘枝辞降得浑邪罢汉师不道长安春色少甘泉宫里画阏氏
　　天山猎罢雪漫漫绣袜斜偎七宝鞍半醉屠苏双颊冷桃花一片殢春寒
　　莲花宝铗緑云鬟不脱襜褕欵汉闗枉杀白登城下画此中原自有红颜

　　送田锺台殿读省觐南还四首

　　十载金门隐岁星故园归去为趋庭武夷山色休相讶不染风尘两鬓青
　　怜君万里入沧洲天际孤帆水上浮别后相思无处寄鸿声不到海南头
　　零落心期世路难河梁斗酒为谁欢不知十二街头月今夜君从何处看
　　别恨归心总不支蓟门烟雨送行时离人莫折官桥栁为我留将一两枝

　　送人作府幕二首

　　少年来作五陵游一掾风尘已白头今日送君秋色里疎钟小雨上离舟
　　幕下风流何处寻芙蓉秋水白云深府中不识参军笔试问甘泉旧羽林【其人金吾掾故云】

　　望僊吟二首送王炼师入闗

　　云中白鹿上僊家缑氏城头落彩霞吹断玉笙人不见春风一树碧桃花
　　玉女芙蓉接汉京金人髙掌露华清茂陵松柏今零落云里空闻卫叔卿

　　寿京山李太封君八十四首

　　驻世谁称陆地僊竟陵秋雨芰荷船岁华欲问今多少曽记兴皇入楚年
　　一卧沧江少世情西牕鹤梦不曽惊日髙欲进雕胡饭堂下风吹佩玉声
　　鳯诏双函锦字芳紫烟白石钓兰塘闲来却向宫云望香案前头緑鬓郎
　　八十年来卧楚山绯袍春酒醉红颜从今岁月应难纪名在丹台玉室间

　　塞下曲八首为蓟门大夫赋

　　渔阳九月海风秋汉使行边雪满裘一拍胡笳双鬓改应怜飞将不封侯
　　落日黄云古戍平铙歌千骑逺横行江南剑客多年少笛里初闻塞上声
　　材官角射技争施十石轻开未是奇虚发自矜能下雁阴山愁杀射雕儿
　　铁骑翩翩塞草平诏书十道大征兵弓悬明月秋常满剑倚青天夜自鸣
　　蓟门迢递雁门东百二河山紫气中一自单于称保塞边城弦管识春风
　　西山重迭护燕台鳯舞龙飞势自回鸟道千寻天上落孤城一片日边开
　　万里呼韩欵塞年君王大发水衡钱从教白璧挥如土只看龙堆一缕烟
　　城下骖驔铁骑飞名王尽着汉臣衣少年笑解茱茰带换得胡姬善马归

　　梦笑

　　不知蝴蝶是庄周开口蘧蘧笑未休若使人生浑似梦谁能更解许多愁

　　春日懐寄可大

　　灞上魂销已来年御沟烟栁送潺湲春深欲问南来雁知到潇湘若个边

　　送范涵虚太史请假南归四首

　　握手离亭一黯然北风吹送渡江船斗边自上丰城气明月谁知是各天
　　与君连棹谒枫宸五见长安碧艹春今日送君江上去自怜犹作未归人
　　年年陌上起骊歌别恨秋声可奈何欲折一枝桥畔栁长条零落已无多
　　莫拟扁舟泛五湖六桥烟月旧游孤停桡试隔秦淮听子夜歌声尚有无

　　听琴曲二首戏赠子充

　　一夜秋声入洞房朱弦调罢理清商琴心自合相如识可道旁人枉断肠
　　纎手双鬟一拍成西风吹冷鳯凰城忽惊塞雁天南起弹到潇湘第几声

　　游僊词二首送聂炼师

　　玉洞沉沉晓雾寒鼎中绛露转金丹黄庭阅罢心无事闲数飞花落石坛
　　野鹤闲云自有家万山深处住烟霞无端出到人间世落尽僊台白玉花

　　送静上人还鸡鸣山二首

　　缥缈灵山枕帝畿安禅一榻旧荆扉钟声杳霭秋云里万戸江烟鎻翠微
　　杖锡新辞阙下归从今出世有传衣经台到日春应暮多少天花作雨飞

　　答二兄书

　　鸿声不到夜郎天故国音书又来年两地愁心何处梦长安秋月不成眠

　　赠相工李生游金陵谒洪阳张丈二首

　　落魄人间六尺身懒充唐举目中尘鸢肩燕颔浑闲事只此形骸总未眞
　　看尽长安马上衣秦淮秋色去如飞到来试拭风尘眼细认壶丘善者机

　　题棠轩便面

　　羣山横黛树横烟隐隐迢迢似辋川独坐虚亭秋万里个中真意若为传

　　查虞皋文学自越中遣书相讯寄谢四首

　　春风曽泊孝亷船握手相看各黯然别后秋鸿江上去一封来到海云边
　　晓月山城梦断时六桥烟树不胜思梅花忽送江南色满目僊郎白玉枝
　　奕世才名珥汉貂凌云彩笔起垂髫即今过夏看行巻犹带钱塘六月潮
　　絶代红颜众所降休将春色怨秋江若耶溪里分明见一入呉宫自少双

　　四月一日曹常侍园看花同冯用韫葛仲明二馆丈赋

　　西城僊馆侍中家别苑春深玉洞霞一曲歌声听不散随风吹落小桃花
　　春红尽向野亭开万緑轻阴鎻碧苔独有梨花能似雪尊前半拂舞衣回
　　垂栁池边见海棠一枝寂寞倚残妆娉婷可奈移灯看何处春愁不断肠
　　宫霞半吐玉阑干春色迟迟上牡丹不是东风催未得天香绰约不胜寒

　　题江村秋晩小画四首

　　小亭独坐思依依十里烟波冷钓矶鸥鸟不知尘梦逺惊回犹自背人飞
　　万壑萧萧近晩秋暮天寒雁水悠悠月明应是多愁思玉笛霜前自倚楼
　　一曲长堤没断桥寒烟斜日逺迢迢闲心无事看秋水不是钱塘半夜潮
　　茅屋疎篱映短莎牕前髙树夕阳多白云不断桥边路犹许幽人策杖过

　　伾麓山房十咏为朱槐石令君赋

　　云树浑如緑野踪宫槐常带紫泥封不知汉日华阴里得似青坛第几峯【一槐庄】
　　一乐堂悬百丈峰郎君僊桂大夫松春萝翠滴宫袍色若个瑶台十二重【一乐堂】
　　百年长啸寄乾坤烟水平台逺树村莫在黎阳秋色里何人不道是苏门【舒啸堂】
　　万树赪霞数畆坛东风点染石阑干主人旧有蓬莱种岁岁明光殿里看【杏花岩】
　　暮雨翛翛鹤梦惊西风吹送万竿清渭川不比封君畆自是僊曹旧佩声【修竹庐】
　　回首长安似奕年枰丘坐隐白鸥边僊人六博何须看只住人间亦是僊【局丘】
　　歌里春游尽落梅埜亭烟雨百花开天香不属东皇领自是河阳客子栽【于野亭】
　　宝座莲花万仞成中天飞现白毫轻秋来一片瑶台月常似摩尼掌上擎【大佛岩】
　　玉洞山坳带夕曛神功片石吐氤氲不縁洞口春雷起谁识蛟龙万里云【夕阳洞】
　　亭榭髙邻梵帝筵千章古柏黛叅天尊前瓠子秋风起吹送漳河万里船【虚旷亭】

　　送沈晴峯太史北上二絶

　　山中昨夜解春衣天杪征鸿正北飞欲问旧游零落里蓬莱阙下几人归
　　时来公等共弹冠直北浮云万里看莫笑故人生事少五湖随处有渔竿

　　韩敬堂年丈连举二子戱贺

　　不分君家乐事频画堂箫鼓日如春蘂宫乞得双龙女各捧明珠献主人

　　送朱可大工部奉使归省四首

　　宝马鸣珂御苑东路人争识小司空看君昼锦应难似两袖天香出汉宫
　　纔入鹓鸾旧日羣宁亲早已望江云称觞剰有芙蓉色可是僊人掌上分
　　形影相依自两生重逰春苑不胜情如何芳草横门月又度阳闗曲里声
　　南极天髙动使槎五云缥缈上公家趋庭傥问垂髫侣避世如今鬓已华

　　送张洪阳学士请告南旋四首

　　归舟端不异登僊予告恩深侍从年临发黄门传尺诏尚方驰赐买山钱
　　长河南下水曽波呉楚青山枕上过行到浔阳江口望应怜秋色故园多
　　秋风湖上鳜鱼肥明月扁舟兴欲飞蕙带从来浑未改江猿应识主人归
　　笑遣麒麟阁上名闲居聊得赋西征只愁拈出金瓯字夜鹤山中梦又惊

　　题张学士闲云馆四首

　　芙蓉江馆闭霏微江面闲云拥钓矶春色不胜芳草緑萋萋长似待人归
　　滕王阁下碧波寒徐孺祠前木叶丹一曲池台千竹里可知无梦到长安
　　斋心自捧玉圅经永日焚香坐小亭隐几萧然秋似水不知江上几峯青
　　山中丛桂碧氤氲十畆烟皋领白云携得青萍双剑在斗间遥夜动星文

　　王忠铭宗伯山房四咏

　　文笔孤峯入紫霞管城汤沐属谁家炎风吹散江淹梦洒作僊人掌上花【文笔晴烟】
　　彩霞为羽日为冠啼破桃都五夜寒似向蓬莱宫里见春声晓殿簇鹓鸾【金鸡春晓】
　　石陇双峰控锦鞍五花蹀躞驻云端不禁更向呉门望海色遥分练影寒【石陇马鞭】
　　石桥流水拍长堤半似苕溪半剡溪一自主人题柱别年年春色灞陵西【桥头碧水】

　　寿封御史中丞姚江邵翁六首

　　西台斧绣下觚棱八座新阶帝股肱更道髙堂承内渥一时真拜两中丞
　　世代衣冠直汉宫家声万石旧称雄丹书映日传江上白简飞霜出殿中
　　清秋鹤髪自樵渔年已非熊入梦余双阙旧分苍水玉五云重展緑绨书
　　曽是先朝画省郎江湖白首荷恩光即看宝带浑如旧不绾南阳召父章
　　九十行歌阅大年红颜春酒万花边人间自有桃源隐不到蓬莱已是僊
　　彩服亲擎白玉缸朱轓聊驻碧油幢八龙自是荀家盛就里慈明更少双

　　少年行四首

　　五云深处见僊家十二楼头醉彩霞莫倚阑干横玉笛春风愁杀白杨花
　　鵔鸃着出未央宫粉色争看汉侍中昨夜春寒沾赐酒天香不散舞衣红
　　锦带珠袍緑臂鞲相逢尽说富平侯南山夜猎春城晩系马新丰旧酒楼
　　从猎期门拜射声玉鞭骑马出重城寻常借客长陵市小吏无劳问姓名

　　告中题斋阁红梅四首

　　花时伏枕殢归情纸帐罗浮梦未成不是宫霞分片色空教笛里落春声
　　瑶台旧日侣羣真雪骨氷肌别有神化作彩云销不得多因染郄汉宫春
　　疎枝向月倚雕阑粉色盈盈镜里丹为忆故园春色早愁时只作杏花看
　　姑射山中绰约姿嫣然额上点臙脂妆成却得东君笑不信红儿是雪儿

　　为潘海濵处士题竹萱图二首

　　素节凌霜耐岁寒翛翛池影夹琅玕不知鳯去瑶台后长得孙枝更几竿
　　栢舟髙咏事凄凉漫树忘忧向北堂此日春风转兰蕙灵根犹自发天香

　　山中奉寄太宰梦山杨公四首

　　为慕僊家九节筇白云秋色逺相从那知黄石山头月犹隔丹丘海畔峯
　　曽记都门祖帐开驱将双鹤与归来只今养得修翎在海上传书日几回
　　梦中山色可曽惊陌上烟尘塞上兵千树桃花月明夜半间楼侧听吹笙
　　沧海西头系钓船萧萧春雨緑杨烟垂纶莫近磻溪岸恐是非熊入梦年

　　归山寄贾石葵年丈四首

　　一别心知几度秋归来相望转悠悠长安旧侣多年少马上如今半白头
　　陌上论交意总殷眼中谁是峄阳君如何同作东山隐却隔山前一片云
　　瑕丘南去路漫漫月满山牕梦易残君在沧浪秋色里同心谁伴采芳兰
　　闻道君王忆月卿征书蚤晩到山城可知昨夜东风起碧玉峯头鹤梦惊

　　闻子冲被征寄问兼趣早出四首

　　谷城山色五峯亭十日相过酒未醒底事西河桥畔栁残枝又傍马头青
　　西山烽火照边城殉国何人更请缨知是济南年少在匣中长剑作龙鸣
　　潘园无限北堂欢捧得除书掩涕看一夕烽烟劳圣主雄心那不指楼兰
　　四十男儿报主身时艰安得避风尘功成自有抽簪日且借青山与故人

　　山中承苏岱髯国相寄自制铜雀瓦砚戱谢

　　磨不多时染未干邺都宫殿几回残题名自是西园客不必重镌汉建安

　　题路鳯冈庭中巨石

　　雕阑四面鎻崔嵬碣石残山此地开若在钱塘江上见何人不道小飞来

　　天台小画

　　春雨桃花夹岸香天台流水路茫茫尘縁自与僊源隔误杀人间学阮郎

　　巫山小画

　　霞作绡衣雾作裙恍疑神女降氤氲明朝试向阳台望只是寻常一段云

　　山中赠王生改予二首

　　当年供奉禁中游亲捧绨囊侍殿头何事白云峰下见萧然秋色满呉钩
　　盈盈青鬓叹飘零千里江湖应客星错忆韩康曽卖药不知刘向自传经

　　戏贺侯六新纳少姬四首

　　宛转银屏怯向人兰釭斜背拭罗巾妾身不恨生来晩只小檀郎四十春
　　梅花斗帐月沉沉梦到阳台路正深何处愁声听不得隔房人诵白头吟
　　鳯女新调玉管箫碧桃花底夜迢迢阳台一段闲云雨总向襄王梦里消
　　双鬟娇小未当垆嫁得虬髯美丈夫一曲琴心何处应新声挑出鳯将雏

　　相工刘鹏北上过谒书示二首

　　战胜年来乆杜机忽逢游客叩荆扉龙钟此日无他问只比归时可较肥
　　箬笠渔竿一鲁狂不烦姑布再平章君眸纵似青铜镜那摘星星两鬓霜

　　路鳯冈民部第中牡丹冬开寄题四首

　　春风亭馆上公家小至重开木药花不是秋分僊掌露那因寒殢赤城霞
　　沈香亭北醉多时霜后依然絶代姿道是经秋浑不解先春早发向阳枝
　　一朶宫云百宝栏不妨人作艳阳看同时桃李皆零落赢得天香耐岁寒
　　任是东风别有情秋容寂寞转倾城夜来飞落琼台雪一片红妆傅粉成

　　为侯六悼妾六首

　　玉貌当年入画堂盈盈团扇试新妆无端晓镜销鸾影一夜潘郎鬓有霜
　　秦楼少女旧多情解伴吹箫学鳯鸣今日楼空人不见箫中吹出断肠声
　　緑珠枉向琼楼坠碧玉空因彩笔伤何似芳魂能恋主化为只燕宿雕梁
　　雨僽风僝暗结愁落花衔怨赴东流红颜不待卢郎老付与文君共白头
　　颇怪春来胜赏稀花时无绪掩重扉知君半醉诗成后泪落床头旧舞衣
　　惆怅东风恨万重难将春梦觅僊踪香魂一逐行云去知在巫山第几峯

　　观孙山人虎丘西湖画巻【有引】

　　常闻虎丘武林之胜志欲一往归且老矣兹游不遂翘首茫然因烦孙山人梦阳为作二巻朝夕披阅以当逺游图成书此为赠
　　生平不识江南路越水呉山寄梦游为扫秋光盈片纸却疑身在五湖舟
　　姑苏台畔武林西指点横绡咫尺迷便使春游能万里也应只作画中题

　　路鳯冈民部第中芭焦作花一丛百瓣诸公称为奇瑞有书见示灯下聊赋二章以寄嘉赏

　　陆地莲开世所稀瑶台秋色转芳菲湘纹已自舒歌扇金缕还应绣舞衣
　　莫向秋声问是非緑云红雨正霏微总疑覆鹿全非梦蝴蝶枝头底又飞

　　方山别后得冯少宰寄诗赋答口号

　　不堪别思倚髙秋人自魂销水自流莫问留侯何事业只今已伴赤松游

　　夏日过二兄石淙别业同游洪范东流用韵六首

　　十里行歌路欲迷石桥曲径过龙溪村翁底事争相笑驴背风吹白接■〈罒离〉
　　桃花落尽武陵溪碧艹芊芊岸栁齐洞口主人今不在青山如画鸟空啼
　　两代豪华尽可哀中丞楼榭故侯台多情惟有东流水依旧声从树杪来
　　谷口花深日欲低水边村落听鸡啼晩山更自多佳气一带寒烟暮雨西
　　古庙空坛枕石城残碑埋没落花平池边何代长杨树呜咽寒涛作雨声
　　霸主荒坟俯碧溪夕阳艹树冷凄凄山泉带雨声何急流到台前不向西

　　老君岩

　　万仞峯头碧玉坛丹霞为佩月为冠应知一化金僊后象教唯从过去看

　　朗公石

　　朗公已逐诸縁灭此石何縁号朗公莫向精魂论片石都无生灭是真空

　　送可大行方山道中二絶

　　马上朝朝望翠微山中处处有泉飞人间岐路能如此半点红尘不上衣
　　烟林六月早凉生夹道青山画不成流水亦知人送客潺湲学作断肠声

　　牛山赠百岁僧二絶

　　百岁真僧住翠微白毫光散六铢衣逢迎犹自过山半指点岩泉步似飞
　　匡床一钵饱胡麻不记山中岁月賖惟有少时松桂在眼看落尽六朝花

　　题文学郑生墨海壶天巻二首

　　长安可识鲁诸生笔底龙鸾到处惊好去汉宫题署牓今年太极殿新成
　　戏取刀圭炼紫霞壶天深驻上僊家等闲种就千林杏开作宜春内苑花

　　郭汝承诗有乡思书此解之

　　十年几作五陵游一剑髙横万里秋此夜龙光方射斗乡心且莫视刀头

　　谷城山馆集巻十八

　　●钦定四库全书

　　谷城山馆集巻十九

　　（明）于慎行 撰

　　○七言长律

　　馆课灯市八韵

　　燕市风光傍帝台上元灯火欲重开五城绣箔连云起九陌笙歌动地来翡翠妆成花下翥芙蓉擎出日边栽雕鞍马上迷芳艹锦瑟楼中醉落梅遥见银花随月合不教玉漏逐人催九天乍转迎春仗三殿行传上寿杯豹髓鸾膏浑费尽看调玉烛咏明哉

　　送王对南太史奉使蜀藩册封十韵

　　持节兰台著作郎绯衣朝下出明光千秋茅土传新渥三晋云山识旧乡马度宜春花似雨鸡鸣圅谷月如霜雄图百二蝉声里栈阁三千鸟道傍负弩奔趋巴郡吏开圅拜舞汉亲王锦官城入空江断玉垒霞连太白长载酒能过扬子宅浣花试访杜陵庄朱门旭日当筵醉碧艹轻烟满路香一鹤只今天外去双鱼可遣岁前将离心不尽青骊逺渺渺平芜对夕阳

　　○六言絶句

　　夏日村居四十二首

　　槛外千山过雨阶前独树含风座对山光晓暮床随树影西东
　　地僻炎天不暑心空小阁常寛隐几山当睥睨钩帘月上阑干
　　乞竹多烦问讯栽花毎费平章亦自开成三径相过惜少求羊
　　云里青山尽处花间流水来时行负鸱夷载酒吟挥麈尾成诗
　　蝴蝶飞来栩栩蚍蜉战罢蘧蘧枕上惊消宿酒掌中闪落残书
　　采得石花试煑扫将柏子闲焚色共龙团鬬品烟随鹊尾成文
　　玄莬城头鼓角白狼河北烟尘宵旰知劳圣主安危定有谋臣
　　稚子分操几杖苍头并挽巾车树底停杯听鸟溪边觅鼎烹鱼
　　乳燕盈盈掠水流莺恰恰啼烟雨着緑杨枝上云生白石矶边
　　抚枕沈吟焦鹿衔杯啸傲蠃螟已悟觉时是梦还知醉里为醒
　　天籁非闗比竹园林片片春声栁畔提壶劝酒花间布谷催耕
　　倚杖云中送鸟投竿水上观鱼述志何曽着赋絶交亦自无书
　　雀入大水为蛤橘踰长淮化枳天地岂私我哉人生贵适志耳
　　石几移当薜幌丝囊凭对花栏门外何方骑吹红尘北走长安
　　家住谷城山下行踪半慕留侯初无黄石公授但从赤松子游
　　握笔峰霞缥缈弹琴涧水潺湲草阁终年不闭荆扉镇日常闗
　　面面溪山缭绕村村花树蒙笼人在渊明记里家居摩诘图中
　　偶遇城中客列因知海上烽传零落张骞使节沈浮杨仆楼船
　　九陌朱轮华毂五陵骏马轻裘眼底蜉蝣楚楚枕中蝴蝶悠悠
　　啜茗风生瓦钵焚香日上疎帘坐久浑无个事函开一巻楞严
　　世界都无广狭人生各有盈虚鲲鹏两海不足鹪鷃一枝有余
　　开巻百年万里连篇落日中原一任骚坛定霸争教学海穷源
　　呼马呼牛易应梦鱼梦鸟难分人世百年过客勲名一片浮云
　　春尽新醅緑醑日髙旋煑雕胡不羡金韲玉脍休称琬液琼苏
　　水绕项王冡畔山围管子台前万古英雄事业斜阳衰草寒烟
　　海岸渔竿自把闾门雀网空张浪迹真成汗漫闲心不见炎凉
　　春日雕梁燕雀秋风髙冡麒麟贤圣谁能自免身名何物为亲
　　龌龊汉庭作吏盘跚鲁国为儒羞杀杜陵男子笑倒髙阳酒徒
　　有竹有山有水宜烟宜雨宜晴欲似浣花溪畔主人背郭堂成
　　举袖翩翩调鹤临池策策呼鱼回忆天街跃马当年心事何如
　　竹影能留月影松声颇乱琴声此际翛然似水应教多病身轻
　　报岁常多野祭迎年亦有巫歌击壤升平旧老欣随社鼓婆娑
　　古木千章水际香泉万斛山阿樵客空岩鸟道田家半夜牛歌
　　畏听山猿报客愁看海鹤传书可幸知交渐少音尘不到幽庐
　　薫为含香自爇膏因吐焰常煎拥肿能逃大匠支离可尽天年
　　碧竹青萝院宇黄鸡白酒盘飱有客聊除花径无人自掩蓬门
　　黄鸟声中酒肆緑杨影里渔蓑隔舎村翁泥饮随身竖子征歌
　　蔓艹生来勿翦闲花落处休除只任常生常落年年点缀幽居
　　秋梦浑如春梦春情化作秋情出世何须避世无名不用逃名
　　量似饮河鼹鼠居同粘壁蜗牛阅世惟须满腹谋身只合藏头
　　水面时喧雁鹜山坳逺下牛羊细雨疎槐落日披襟小坐绳床
　　见客端愁结韈开门最怯梳头赢得北牕偃卧湘帘翠簟如秋

　　○五言絶句

　　题巴西甘大夫年谱小像十首

　　蜀都方着赋汉阙正求才借问题桥去何当拥传回
　　马上碧衣郎春风锦带长上林花万树无处不飞香
　　被冷明光夜兰香画省秋清时闲法吏吟倚白云楼
　　轺轩秦塞逺戟府汉江开万里桥边路乡书几度来
　　帷幄谈兵地风烟陇树秋不因羌管月谁道近凉州
　　尺籍征兵下铜鱼使者章临淄十万戸一半戍渔阳
　　朝正开左个玉帛古元侯千骑东方至朱衣在上头
　　挂冠三观顶长揖海云孤羞杀秦人树犹称五大夫
　　一艇烟波里垂钩傍月亲风尘回首地多少未归人
　　辍耕陇头夕山云稍欲没散髪啸平林饭牛待凉月

　　忆逺集句

　　春草年年緑烟波处处愁所嗟人异雁犹隔洞庭秋

　　思归集句

　　云暗双龙阙花明绮陌春悠悠洛阳梦莫作未归人

　　谷城山馆集巻十九

　　●钦定四库全书

　　谷城山馆集巻二十

　　（明）于慎行 撰

　　○赋附

　　叙曰班氏有言赋者古诗之流也盖云雅颂不作流而为骚赋尔五言既兆又赋之流而为诗去古逺矣然自屈宋以下所谓古赋者犹有雅颂之遗若二京三都则辞类纪述江左六朝则体沦俳偶于诗道益辽然哉予兄无妄好拟楚骚予雅慕之乆涉风尘曽无暇晷竟不能为也徒从应酬搦笔间作俳赋于古无当焉为其列于六义稍存二三聊以附诗体云尔

　　阁试经筵赋

　　皇帝嗣基御宇奉一徳协三灵建元极合天中扫地肃乎泰畤圜桥穆于泽宫秘轩弧于武库櫜舜戚于空同玉马金牛表清明之景瑞龙庭蛟窟沾覆露之鸿功既已恢神圣之大统鬯三五之遐风而犹冥搜乎干干翼翼勤思乎赫赫明明凝神九主之戒游心六代之英乃诏司存敦掌故搜衢室之遗文究石渠之榘度趾二祖之遗謩踵七宗之旧步髙驼礼法之场遐猎皇王之路探蓬观之丹铅发芸台之湘素儒衣礼席列内殿之九宾玉检芝圅考西京之四部爰昧爽而负屏盖大昕而展辂尔乃九衢雾敛双阙霞光万国会涂山之玉百灵拱轩后之堂翊旗旌于殿陛铿钟鼔于岩廊望中天之广座方晬穆以垂裳爰慨焉而四顾思问道乎总章遂乃转金根响云跸导容容之羽旗启森森之枑梐径会极之通门憇文华之奥室瑶芳布乎兰戺明月辉乎椒壁伊雕几之前陈覩黻扆之中出尚衣陈席司仪赞揖元公秉圭彻侯奉璧四辅雍雍六官秩秩或左侍中之貂或前期门之戟或耸柱后之冠或珥螭头之笔剑佩陆离冕裳舄奕莫不鹄立广庭属耳乎前王之迹于是惇诲之傅博硕之儒出夔龙之髙列懐旦说之良谟振褒衣而徐进步方履而前趋瞻青蒲而拜手委玉佩之琼琚环鳯掖鳌扉之彦奉赤文緑字之图松椠芳乎帙气柏熏起乎文厨于是石圅微展锦帙轻舒核玄玄之妙义阐洋洋之圣谟帝骤王驰六艺之文郁若周情孔思一统之义昭如若乃授简载笔之纪连云委阁之储或亹亹小心而鸿名无斁或涓涓不塞而狂澜竞徂羌从容而抽衍期儆戒于无虞于是天子超然玄览朗然遐覩冥探五际濳游三古倾道艺之芳华憩文章之林府喟上圣之遐风想哲王之髙矩抵舜壁于穷岩投随珠于奥浦朝悬告善之轺门设乞言之鼓焫六符于泰阶晰八埏于庭戸尔来命中使戒大官酾桂醑出椒盘元公授几羣辟登筵晞湛露而鸿恩溥奏钧天而广乐讙跨金华于往箓辗白虎于前编愿缉熙之无斁保隆称乎万年重曰于昭维皇崇至德兮巨典煌煌猷孔赫兮措轨尧阶跻舜室兮吹万亭毒建皇极兮聿骏有声与天无息兮

　　鲁藩三瑞承恩赋

　　维鲁建邦传阼九叶诞启哲王昭假前烈诵声洋洋国容有晔乃奉天书载修璇阙考閟宫之鸿图踵灵光之巨辙庶民子来百工欢悦九成之构方新百顺之征咸浃于是申白侍前浮丘在列胥陈瑞应之图竞检含嘉之箧王乃召列大夫而问曰维殿之基为磩为皇有产维物厥状未详如龙如马非圆非方九茎炜炜三秀煌煌色苞金翠质有沃光此何物也大夫对曰此芝艹也记曰王者慈仁有道则芝艹殖服之延年与真人息故汉武帝以甘泉兴歌黄轩以斋房纪迹其为君王献寿瑞乎王曰唯唯否否寡人何敢当此眉寿万年荫及九族敢为天子一祝异日又召列大夫而问曰维苑之隙厥有腴菑禾易长亩颕栗标奇殊穗协茎同本三岐其秀累累其实离离有邰之所不艺田畯之所不知此何种也对曰此嘉禾也记曰王者德下至地则嘉禾生厥为五谷之长璇星之精故异畆书于周典六穗长于汉庭其为君王献富瑞乎王曰唯唯否否寡人何敢当此嘉谷顺成兆民用康敢为天子再祝异日又召列大夫而问曰先王之宫列松在庭有干轮囷枝亦纵横睠曲绵幂结而成形外宻如绮内疎如笼仰而窥之状如飞蓬又何植也对曰此谓松巢松者百木之长冬夏青青上集鸾鳯下栖僊灵枝枝相值叶叶相绳故曰如松茂矣无不尔或承其为君王献传世之瑞乎王曰唯唯否否寡人愈不敢当本支百世宜君宜王敢为天子三祝于是采风之官陈诗之史延诸士民闻于天子曰惟王孝友之谊表于宗姻恭俭之泽孚于国人倾身下士■〈施，弓代方〉帑振贫恪修侯度以赞皇仁宜有褒劳用弘德音帝曰俞哉诹诸礼臣乃锡命曰叔父茂昭厥德以蕃屏余一人余一人实嘉飨之其遣内史以玺书币玉往劳叔父尚永终厥誉用抚我东土时则有郡邑师帅宗室长年诸生庶士济济翩翩造王宫而贺焉兕觥载■〈奭斗〉雕爼升筵无小无大拜手于前乃歌曰瑞芝兮荧荧含辉兮扬荣金柯兮九华翠葢兮六英出铜池兮表瑞秀琼沿兮长生荃服之兮宜年荷宠命兮千龄又歌曰嘉禾兮翼翼偕秀兮偕实和风兮披靡宝露兮滋液纪北里兮兆祥产昆丘兮服食降康兮有年佐我皇兮无斁又歌曰惟鳯有巢兮苍苍者松繁枝缭绕兮密叶茏苁上为偃葢兮下有游龙取之徂徕兮封之岱宗翊本支兮万世流苗裔兮无穷王乃徧揖宗室吏民而谢曰以不谷之无似徼有天灵受帝嘉祉父兄士庶贲予小子敢不夙夜以光图史乃命藏室着之麟纪

　　栩栩园赋【有序】

　　御史中丞尹公家于汉上厥有十亩之樊命曰栩栩葢志适也榖城居士闻而羡之为赋以纪焉其辞曰
　　汉阴主人游神秇苑栖志玄踪狭尘游于绂冕驰逸轨于云松览辟疆之素业慕公理之提封将以偶平泉于哲相匹独乐于人宗乃卜于湖洲之壤而辟是园也其始薙丘榛翦柞棫脉奥衍圭曲直偭云岑之绵邈瞰平皋之茂硕缭大堤以象环疏清渠以带璧构文杏之骈梁拍芳椒之邃室固已嗤金谷之豪奢笑玉津之汰逸尔乃葺以蕙茝撷以菅茅不黝不垩匪琢匪雕髙轩博敞杰观岧嶤亭参差以星置台蹇产以云标镜虚池以映牖衡曲径以通桥纳浮云而翠栋借旭日以丹寮莫不谢炎蒸于溽暑屏雪霰于寒宵于是瑶草盈除琳华被屋裛露缤纷从风淑郁荧晔兮崇兰檀栾兮修竹或含景兮披香或凌寒兮振緑畦沅芷之猗靡畹江蓠之陆缛山霞影而成文溪雨零而如沐则有荷蕖菱芡蕰藻菰蒋泛红葩之狎猎翘緑叶之芬芳朱鳞浮而散绮皓鹤翥以飞霜惠气沈兮秋水澹夕阴起兮虚馆凉又有文梓长杨髙梧翠竹松落落以停云枫森森以翳日梢橘柚之葳蕤拂栟榈之茂宻淮山之桂树凝丹秦洞之桃华耀碧莫不槭坠叶于秋堤煦初条于春陌乃陟曽丘裵回骋望左右殊姿俯仰异状其前则岷峨别泒嶓冢支河滔滔骇浪渺渺澄波韵鸣榔之夕响聆采芰之晨歌隐帆樯于逺树集网罟于烟莎斜睨旧宅遥倚崇阿画阁之阴迢递朱槐之影婆娑檝分流而送酒门隔水以鸣珂旣避喧于阛阓亦选胜于江沱其后则积水漩澴明湖漫涆日月之所沈涵烟云之所沃灌值闶阆而浮天触堆埼而激电水禽喋唼以■〈衤林〉襂崇荻箾篸而萰蒨游落日之鼋鼍呌寒芜之鹄雁固将混江汉以朝宗络荆巴而表观者也夫其遐探臣泽逺眺雄都瀹以洞庭之野苞以云梦之区逆黄牛而上峡连青艹以成湖子虚之所著赋三闾之所卜居有不扈下游而襟带畧上界以萦纡者与主人于是偃仰髙栖周回玄晏陈图史于匡床列琴尊于奥馆鸣銮广莫之区纵绁清虚之苑旣欲去而思留每懐归而恨逺乃援夫蝶梦之嘉名以躅彼漆园之旧简聊弭兴于林皋尚图芳于琬琰客谓主人曰先生之志深矣夫心无两在物不兼存故理得者迹逺形畧者神尊先生方拥旄方夏绁组金门沛济川之舟楫邅税鞅之丘樊乃僴然结遥思于薜荔标遐想于兰荪得无待神游以适愿甘梦境以怡魂者与主人曰唯唯否否夫道探罔象德黜雄成物无适而不惬心有寄其必盈彼庄之寓言梦亦觉也而不可以觉遇吾之真境觉亦梦也而不可以梦征方吾之游是园而忘其在园也栩栩焉尔矣及吾之去是园而忘其不在园也栩栩焉尔矣千里可周俯仰咫尺可谢将迎何觉何梦何隐何形而子乃嘐嘐于真幻之际亦浅于几而陋于情者与词旣都闲意复夷晏陈图抽管续而为乱乱曰缅彼中园介汉沱兮搴兰树蕙艺女萝兮我行日逺岁蹉跎兮爱而不见谣且歌兮匪觉匪梦神栩栩兮万物熙熙游吾宇兮无有迩遐遗出处兮纵心逍遥其则侣兮

　　菊斋赋为习封君作【有序】

　　菊斋先生者庐陵隐君子也懐才砥行髙蹈丘园有鹿门会稽之风焉号菊盖其志也行从厥孙太史君游慕先生之清风作菊斋赋其辞曰
　　相士林以玄览伟南国之逸民性狷洁而遗世志俶傥而絶尘羌抱璞而不试翳握瑜而自珍旣髙挹乎物表乃税驾于玄津构闲宇以游志借瑶圃以为邻约芳荪于四壁荫椒桂而成林烂羣芳之所处班陆离而彬彬桃春华而夙谢槿朝荣而暮湮何靡丽之不有匪予衷之所钦伟嘉树之秋茂挺孤英以自陈亶岁寒而不改信幽香之可亲谅素心之所托遂名斋以自伦尔其为植也标苍震以葳蕤禀金商而肃穆青柯布以四延密幄森以上矗叶萋萋而猗靡藻英英而耀烛晔乎束于雕阑凄其施于寒谷淹白露而弥荣泫清霜而逾緑烂朱华之若锦倚素容之如玉振翠袖而凌风跃金英而夺目纷云布而星罗状斓斑而馥郁芳菲菲而袭人态娟娟而可掬华不露而已章情有锺而更蓄士穷巷之凄清女空闺之幽独耻杂植之缤纷贱羣秾之朴簌宁后时而见珍岂争妍以自鬻掩芙蕖于江泽跞桂华于修陆芬菲旧列于骚经味貌复标于僊箓览百卉之杂糅孰可齐乎此菊若乃虚亭爽垲间馆重深降霜庭之蔼蔼升檐月之沉沉号孤鸿于汉表唫蟋蟀于堂阴慨羣芳之零落惨万木之萧森罢歌钟于北里静丝竹于南邻何寒英之蒨粲块独立乎秋林璨明妆之映日宛靓质之惊人佩绮组之灼烁翥鸾鹤之缤纷主人于斯时也感年岁之将暮羡芳华之自新袭寒香以饰性览孤植以怡心倚东篱而清啸步三径而长唫或酌兕觥或横玉琴醉流霞而矫首鼔清商而整襟招硕人于盘涧谢俗驾于尘芬擢柔条之荏苒餐落英之苦辛兴飘飘而弥逺思耿耿而难禁吊湘累于泽畔呼陶令于江浔谅千古而同驾匪斯世之所忱尔乃故业空存幽人长往流冉冉之余香戢泠泠之絶响鹤步砌而裵回猿啸庭而惝怳竹团栾而自修桂茏苁而日长荫兰苕于虚堂挂松萝于旧幌盖华林落而成墟金谷销而为莽嗟富贵之如云岂浮沈之可强胡一卉之芬芳与一楹之轩敞泽踰世而弥深德歴年而逾朗企楚泽而流叹望江皋而结想托赤管以宣衷孰予言之有爽

　　剑泉赋寿黄封君【有序】

　　呉门黄君道登以万厯甲戌举南宫髙第大人剑泉先生六十春秋母钱夫人年与之齐盖道登欲予有言也嗟夫先生夫人之寿道登所自致予言亦奚足哉尝闻呉之良工名曰干将与其妻莫邪不爱髪爪为王造剑剑成因以名焉今吾道登华藻颕脱雄铓曜世即太阿龙泉不足俪矣而先生之居适在铸剑之所辄因以自号倘亦有良冶之志否耶夫莫邪干将呉之鄙人也而声浃于后世其所铸者然也先生夫人栖光岩薮之中匿迹衡茅之下而有休问于世则不以道登哉此其为亲増荣长算也无有涯矣作剑泉赋其辞曰
　　昔者呉后之承基也佩神器以开疆固欲锻齐代而为锷指晋郑而埀铓淬长洲之泱漭鼓溟海之汪洋召神工于域内懿夫莫邪与干将何灵衷之巧妙歘陶铸乎阴阳其始作也赤堇开耶溪涸六气飞灰三光扇烁蛟龙捧炉飞亷鼓槖太乙感其精诚天帝通其制作百神拭目而下观玉女窥牕而眙■〈目咢〉厯百炼以成文覩三尺之错落尔其为状也沉沉爚爚似芙蓉出水冒江壖烱烱荧荧似列星成行罗逺天漫漫兮秋塘之溢煌煌兮朝旭之悬镡陆离而电烨锷闪烁而霞鲜切白玉而泥解刜金锺而騞然鹄雁回翔于汉渚虬螭俛首于重渊走玄犀于宿莽泣罔两于林烟器因人而擅美人以器而永传于是纯钩藏锷鱼肠秘彩风胡挢舌而沮丧欧冶盱衡而摧悔蔑分景于周年陋含光于殷载晋射斗而气升汉剖蛇而厯改斯葢振古之雕奇寄休称而如在者也尔乃鹤飞呉市鹿去苏台铸剑之城尚在跃龙之水空回则有玄首逸人齐眉淑相仰龎公之淳修企梁生之髙亮韬景曜于泉阿掩重辉于海上旣卜地而幽栖遂假名而标尚甘雌伏于长林想雄飞于哲匠岂不以神用而无方者通人之令图命物而不宰者上士之弘模遂假龙渊之契思弘燕翼之谟鼓道德以为槖建诗礼以为炉锻炼以发其藻磨砻以厉其隅带连城之文玉佩明月之流珠价贱千金之骏名倾万戸之都于是紫气射天白光畧地鸣玉匣而充庭跃金炉而瑞世张华识之于干文薛烛标之于利器骇化龙以髙骧藉割鸡而自试固将决浮云而上征倚长天而旁晰矣岂非上善之浚源而神光之永利者哉重曰铸剑者金为世珍兮铸人者德德通神兮彼美伉俪仪古人兮泉之洋洋以葆真兮厥名不冺寿无垠兮

　　双寿堂赋为刘畏所侍御作【有序】

　　庐陵有刘明斋先生者博雅慕古之儒也冡嗣侍御君台奉其训成以行业显而先生伉俪偕寿同荷褒封诸好侍御者皆为文寿焉侍御出按辽左以其帙观于生乃作赋曰
　　葢观夫三楚之南陬也亶风气之所交带文江之旁濞荫庐岳之岧嶤英俊纷其奇挺冠裳烨以盈朝何山泽之逸士修然托于林皋尔其早握遗编晩栖云壑比气冲虚游神恬漠恨洙泗之不传想巢由之可作悟朝舜之虚华慕冥鸿之寥廓奏流水而凄清据槁梧而寂寞始挥麈而登坛竟凿坏而遁爵乃有华闺淑媛女史名流遐综古训夙禀芳猷采緑苹于江浦和瑶瑟于河洲蹑鸡鸣之旧范踵鹿挽之遗休逐龎公而髙举侣梁生而逺游浦澹淡而生珠山嵚岩而剖玉流光蜿蟺于灵蛇缛彩晶荧于结緑方驰艺苑之声遂籍金闺之録掞丽藻而惊人播髙风而絶俗希揽辔于往图仿埋轮于前箓理何隐而不彰德无幽而不瞩尔乃承恩帝苑涣宠天宫褒荀公之旧德访孟母之休风锡鳯翥鸾回之锦降金泥玉检之封冠切云之岌岌佩明月之泠泠于是鹄髪同班鹤姿并耀饭芝术以延年掬烟霞而寄傲骖两鳯于瑶台驭双龙于华峤玩萱菊之幽芳契松筠之晩操则有东海羡门蹑青霓佩明月总姑射之羣僊降瑶宫而下紫阙亦有西山金母飘翠葢驾云车梯丹丘而航弱水折阆苑之瑶华鸣玉管之啁啾兮班陆离而下之授以僊台之箓右以长春之辞歌曰碧海兮茫茫三神山兮日正长螭骖兮虬驭仙之人兮虎豹裳骑日月兮嬉游千秋岁兮长翱翔又歌曰日旭兮扶桑双玉树兮琳琅桂生兮在戸兰青青兮满堂折若木兮翳日千秋岁兮长芬芳乱曰邈哉伊人闻至道兮含醇抱一游物表兮磊磊者胤天下宝兮受天之祜以难老兮

　　谷城山馆集巻二十