　钦定四库全书

　　集部六

　　文忠集

　　别集类五

　　明

　　提要

　　臣等谨案文忠集十二巻明范景文撰景文字梦章吴桥人万厯癸丑进士授东昌推官厯官东阁大学士工部尚书李自成陷京师景文至演象所拜辞阙墓赴双塔寺旁古井死顺治九年赐谥文忠给地七十亩建祠致祭事迹具明史本传所著有味铉堂疏稿思仁堂存稿玉静阁存稿且园存稿澜园存稿餐氷斋诗稿诸目其子毓秀及其甥王孙锡等合编以为此集景文为庄烈帝所知入阁未五十日而都城沦破卒能从容蹈义自得所安大节炳然争光日月至生平厯官所至亦多引绳切墨持正不阿史称其在文选时值魏忠贤魏广微中外用事景文同乡不一诣其门亦不附东林孤立行意而已是其丰裁峻厉而不肯矫激以取名在明季尤为难得今观集中摄铨副铨诸稿所载奏议大抵剀切详明切中时弊而抚豫出镇等稿所载诸疏于兴利除害之方规画不遗余力虽遭时艰棘弗获尽展其谋猷而干济之才实可藉觇崖畧固不独以义烈见重矣

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●文忠集目録

　　巻一
　　奏疏【摄铨稿　副铨稿　典铨稿】
　　巻二
　　奏疏【抚豫稿】
　　巻三
　　奏疏【出镇稿】
　　巻四
　　奏疏【出镇稿　南枢稿】
　　谳牍附【东昌存稿】
　　巻五
　　序
　　巻六
　　记传
　　巻七
　　碑铭
　　行述
　　祭文
　　巻八
　　像赞
　　疏引
　　题跋
　　巻九
　　诗【小东草　石城游草】
　　巻十
　　诗【余草　苕云草】
　　巻十一
　　诗【闻鹤草　留都稿】
　　巻十二
　　简牍

　　●钦定四库全书

　　文忠集巻一

　　（明）范景文 撰

　　○奏疏【摄铨稿】

　　起废缘繇疏

　　题为开读事文选司案呈到部伏读恩诏一欵一建言废弃并矿税诖误诸臣已奉遗诏酌量起用其有事关国本抗言得罪降斥谪戍永锢殁身者吏部作速查开职名分别奏请召用恤录钦此夫废籍诸臣放弃数十年自分已断沟中无复云霄之望矣明纶一颁岩穴生色亦诸臣殊遭熙朝盛事也臣部仰奉明诏一朝尽用此百余人岂非至愿而敢有后言但诸臣穷岩沈晦姓名常不时闻黄髪老成存亡亦难具晰倘以既朽之骨复点启事大典为之不光或以未当之举启疑宸衷德意因而中格则臣之所大惧也用是再三踌蹰遵明旨除事关国本抗言得罪者查开职名不论存殁另本奏闻外而建言诖误诸臣灼知最确者先行起补其余次第采访不出一两月而咨诹当无不真不出数十疏而前后亦不相远况施为有序员缺渐通铨法自不得不尔也惟祈圣明疏上即下用如流水人解积薪则浩荡之恩于焉可广而师济之美于焉立见矣

　　考选科道职名疏

　　题为开读事万厯四十八年七月二十三日伏读大行皇帝遗诏内开两次考选并散馆科道俱令授职钦此又查本年二月内本部题为目前急宜疏通候命诸臣为第一义万乞即赐俞允事奉圣旨是钦此本年七月该本部文选司题为从古无八年久候之臣等因奉圣旨考选散馆各官已遵遗诏补用吏部知道钦此夫以穷年累月所仰望而不得者一朝立为疏通以千言万语所吁请而不得者一旨最为明白诸臣业已连茹而升臣部无庸补牍以请矣但周朝瑞等职名履厯前疏未备谨再开具上览伏祈圣鉴

　　恤用建储被废诸臣缘繇疏

　　题为开读事文选司案呈到部为照伏读诏书内一欵建言废弃并矿税诖误诸臣已奉遗诏酌量起用其有事关国本抗言得罪降黜谪戍永锢殁身者吏部作速查开职名分别奏请召用恤録钦此夫建言诸臣而中有事关国本者或叩清阍或忤时宰或引义而廷诤或因人而株连皆成先帝之令德厪宗社之远虑者也虽宸衷有主未忍言夹日之功而犯颜不避何可没回天之力当其慷慨发言计不反顾时岂知有今日哉而一斥长甘九死不悔其忠悃良可念也先帝神明不测用意渊深阴采其言以巩万年之庆阳弃其身以贻一生之名今皇上笃念旧人并其身而显庸之即殁而不忘优恤焉固已生辉于岩穴贲彩于泉壤矣亦诸臣千载一时也臣部仰遵明诏除旧辅王家屏之功存宻勿不敢概叙外其余疏名上览伏祈勅下臣部再加查访存者不次起用殁者移咨礼部优恤其有一时开载未备者再行奏闻未敢擅便谨题请旨

　　起原任户部主事鹿善继疏

　　为计曹念在急公举朝望切宥过伏祈圣慈免降以惜人才以光新政事文选清吏司案呈为照原任户部河南清吏司主事鹿善继公忠不贰足称社稷之臣沈毅有为卓为名教之主持节可坚百折筹饷特见一斑相应请复原职案呈到部为照鹿善继之被谪也以留籍金花而其留籍金花也以需饷急于燃眉措饷穷于露肘聊出此不得已之计耳夫不惜一官以收溃散之军心以存残破之疆土以宣上德意而垂万世之令名有臣若此正宜破格奬拔用示风励而反蒙谴降人其谓之何先帝神明天纵岂见不及此毋亦以蠲济之名不出自上权宜之法径行自下姑假此以警后来而重朝廷乎臣部遵旨拟降朝廷之权已伸而令已遵矣疏上而不报可益见原无成心姑留以待后庸或者别有深意是未可知也日见皇上慨发内帑二百万犒边薄海内外无不仰颂明明后举动非常夫在内者尚可出之而宏大赉在外者何不可蠲之以济急需若鹿善继者想亦圣明之所欲急宥也伏祈勅下免其降级照旧复职边士闻之必将曰国家未尝忘我而断不解体廷臣见之必将曰国家不肯负人而莫不尽心非特为一人之官而已也

　　升原任御史刘光复疏

　　题为戅臣效忠可嘉明主录用难缓伏祈起升以宏先德事文选清吏司案呈到部为照刘光复既以言获罪矣彼其赤忠欲洒臣取其心犯颜不避臣取其气而孝慈之语奉扬休美亦举朝所共欲言者不闻有大罪也或但罪其髙声越次耳然覆盆五载已寓磨励之微权而释系一朝弥见浩荡之德意若竟其所为必能殚竭忠猷报答圣明一以教臣下之忠一以明圣主之孝一以广先帝之仁一举而三善备焉伏祈勅下起升光禄寺寺丞在本官感恩而图报在诸臣闻风而作忠亦风励一大机括也

　　鸿胪正卿改用甲科疏

　　为临御方新朝仪当肃鸿胪正卿改用甲科以复祖制事文选清吏司案呈照得鸿胪寺正卿自王用贤察处以后员缺已四年矣先后建言诸臣皆议宜用甲科此非无据也查得万厯元年十一月鸿胪寺缺正卿该本部覆准正卿仍用进士其别途出身者歴俸年深但升服俸官至左少卿而止此载在职掌班班可考者尝有屠义英以嘉靖丙辰进士由太仆寺少卿改鸿胪正卿此即先帝初年事也后失其制槩用别途固以其礼度之素娴耳然家起赀郎以厕九列之班已自不韵即仪习绵蕞以示百僚之瞻必且不光虽资格不可局人而典章自宜还旧今南鸿胪卿余启元现用甲科何独于北而反不然合行亟请案呈到部为照圣主御极中外具瞻汉官之仪复见于今矣然肃朝常于九重宣法仪于百辟则鸿胪实司其事而可复以他途混乎若用甲科则扬眉于济跄之列而该寺重树仪于殿陛之间而朝廷尊所关亦自不细也既经该司备呈前来相应催请祈勅下臣部除该寺左右少卿仍用别途聴其礼熟资深止加服俸正卿一缺务择中外清望甲科以充斯任庶仪观整肃典礼昭明亦维新中一事也未敢擅便谨题请旨

　　救吏科给事中周朝瑞免降疏

　　题为愚忠可鉴圣度宜宏祈恩免降以作敢言之气事文选清吏司案呈到部臣等伏读圣谕内阁朕昨览文书见有吏科给事中周朝瑞条议仰献慎初三要内停止金花银两朕即位之初言路方开矿税已撤如何擅行渎扰此项银两原系旧制进内以备万寿圣节等并典礼等项及各宫赏赐武职军官俸粮之用难以停减周朝瑞这厮要誉妄言本当拿问朕哀思皇考皇妣梓宫在殡姑从轻降一级调外任用卿可传示该部这银两还遵照旧规行特谕卿知钦此随该内阁大学士方掲帖奉圣旨览卿所奏朕已悉知周朝瑞这厮不谙事体逞臆妄言擅行议减内库金花阻絶国用好生可恶周朝瑞已有旨了卿不必申救该部知道钦此钦遵窃念周朝瑞忤触宸严夫何敢言臣部仰遵明旨又何敢言但周朝瑞职居言路遭际明时未忍自负以负主上慷慨发舒故不觉虑之过语之戅耳至所条奏留停金花以寛民力而光上德酌祖制而裕国储亦忠于皇上之职分也乃皇上罪以要誉妄言夫主圣臣直名在皇上下亦何誉之可要若因此而罪之则适成其名耳夫当容言之时而有拒言之事恐未免为圣德累也日见皇上用人行政下如流水举朝相庆皆谓衮职不阙补救无事臣工此时止宜将顺德意彼目覩大涣王居不殖货利已明知上意所向矣正所谓善将顺者而何深罪乎雷霆一震已惕不测之威露雨旋施弥彰有容之度知圣德如天谅必出此也伏祈圣慈免其降谪照旧供职使下有犯颜敢諌之士足见盛世之有人使上有刻印销印之举愈觇圣心之无我其所裨益岂渺小者哉

　　○奏疏【副铨稿】

　　总催大僚考选疏

　　国家正当全盛朝宁渐见空虚恳祈圣明立允会推考选以备任使以勷治理事文选司案呈到部为照大僚国之股肱无股肱何所依毗言官国之耳目无耳目何由聪明故有凭有翼有孝有德盛世所以兴隆也衰世廷无人焉有人不用自沦于无耳今部院见止五六员科道见止十数员可谓无人之极矣启事频烦不蒙报可岂以臣部补牍皆为人求官耶即为人求官亦以酬庸而为官求人乃以集事皇上何疑臣下之深也积疑成厌既有人不用而积厌成暌究且欲用无人是以臣所患者官无其人耳人无官又何患焉独不见夫避难规便者以无官为幸乎悠悠之口皆谓皇上吝惜爵禄然此爵禄在人主借以神其鼓舞在臣下借以効其功名使刓吝不予上失鼓舞之权下无功名之地士亦安往而不贫贱者而人主将与谁共治天下乎诸疏现在御前惟皇上留意立赐俞允师济之盛即在目前劻勷之効可收异日矣

　　催大僚疏

　　为九列多缺时事可虑恳祈圣明速赐简用以保治安事文选清吏司案呈到部为照国家稽古建官政分六曹有长以提领挈纲有贰以分猷佐理意至深远也无事之时得人以勷郅隆多艰之时得人以挽否运而缺人废事从来久矣皇上试观近日各部院之官缺耶不缺耶近日各部院之事废耶不废耶综核之朝事聴其废弛师济之世人任其空虚所悞者谁之政务所摧者谁之才贤则皇上自为社稷计者左也今刑部缺尚书臣部户部兵部缺左侍郎而工部都察院则三堂全缺南京户部礼部兵部俱缺尚书都察院缺左都会推各官诸疏现在御前惟祈圣上立赐俞允施行

　　催起废疏

　　为起废原奉特恩俞用难容终靳伏祈涣发以完盛典以维泰运事文选清吏司案呈到部为照起废一节臣部言之非臣部亦言之章满公交车无虑数十上矣而比年以来未见起用一人悠悠之口皆谓皇上有意禁锢诸臣也者臣伏读四十一年三月日诏书云云钦此钦遵十行一下中外动色使当是时仰奉成命渐次叙录焕岩穴之光示纶綍之重岂不休哉乃复更端请旨遂致中格夫煌煌慈诏臣民奉之千万世垂之可不是遵是依而更于何取旨耶德意原自浩荡臣部自失奉行罪复何言今日者明布臣部之失于天下亦惟成恩诏之信耳然臣又反复思之开读方新原不必于覆请时日既久势又难于径行浩荡德意亦求皇上自始终之而已盖诸臣之被放也明主岂真有毕世之怒毋亦恶其自为名而以老其才沈其气乎而困衡磨砺远者二三十年近者亦十余年其才已老气已沈矣使其竭忠尽节必能为国家担大事定大难而不撼始也惟皇上成之终也惟皇上用之既已用之矣名于何有惟不用乃有其名耳何也诸臣或虑国本或抗税监大率事而获罪者十一言而获罪者十九吐耿怀亮言而有效适昭主德之媺忧盛危明幸而不验弥见宗社之福一旦赐环联翩以起在诸臣止见不测之恩在举朝止见有容之度有如用其言收其效矣犹令遗逸抑厄不展使追论者举其遗事曰某某为建储某某为罢税某某为一事诖误而不蒙解网日在人口实间毋乃为圣德累乎舜孝五十而慕千古为昭明诏所及薄海无不传诵而独遗于林莽之英彼不知者谓圣明真有成心涣纶亦可反汗臣深为皇上惜此名也为此不避忌讳容臣遵前恩诏陆续列衔题补如是则皇上锡类之孝弥宏而微臣以人事君之责少塞矣

　　总催考选疏

　　为考选原系典章空虚大失政体恳祈圣明总俞两咨考选以复祖制以慰人心事文选清吏司案呈为照官以言名原以用其言非徒用其人也今考选不下而题差差又不下而九年久候三咨并壅若有意于厌絶言官也者从来大奸恶大刑狱孰不赖其廓清而奸人犹有所畏而不敢逞言亦何负于国而必欲厌絶之也况欲禁其言先锢其人皇上以为言可禁乎哉防川而溃日后之决裂必多欲挫其人先惜其官以为人可挫乎哉守株而待正气之屈抑必甚皇上即欲厌絶之不能矣徒彰此名于天下耳城门开言路闭宋人举以为谑而今当城门将闭之日言路犹复不开则有心者之所深恐也用敢不避烦琐补牍上请伏祈圣明省览速将癸丑丙辰两咨考选周朝瑞等立赐允用不特畅七八年久郁之人情亦所以存二百余年相传之典制矣

　　催丙辰一咨考选疏

　　为题差原非初制考选早宜允行伏祈圣明速俞丙辰一咨以复旧章事文选清吏司案呈到部为照考选之法先年每岁一取或间岁一取无有数岁不选逾时不下者自行取变为留部已失初意矣考选变为题差而考选之意失题差有下有不下而题差之意亦失失非圣世所宜有而想亦非明主所乐居也皇上念念法祖制事事循旧章岂独于考选一事而疑之今丙辰一咨现在待命若一时尽下连茹同升在诸臣免于守候壮敢言之气鼓任事之心一便也在皇上免于批答明宸衷之断昭主权之尊一便也而在臣部亦止有将顺有奉行而免于催请其便不亦大哉惟圣明其利图之

　　催癸丑一咨考选疏

　　为敬循职掌恳祈圣明速俞癸丑一咨考选诸臣以济缺乏以光圣治事文选清吏司案呈为照臣以职在用人而用人之大者无过考选今癸丑一咨候命已八年矣其时不为不久差用已二十余人矣其局不可不完先后催请几于舌敝颕秃而天听弥髙不见省悟夫以臣部考选而使诸臣交章共催之犹然不尽下亦臣之罪也皇上岂真欲夺臣部之职掌耶今见在候命者科止十二员道止四十三员圣明举动往往初时持之甚坚临时应之当可将勿欲留此尽下于臣部以存一线之职掌未可知也伏祈皇上将癸丑一咨实时尽赐俞允臣部有词于人皇上有词于臣部岂止济万分之缺乏而已哉

　　催补京堂疏

　　为京堂悬缺甚多积滞难疏恳祈圣明亟赐点用以襄化理事文选司案呈到部为照国家之用人也虽以采望亦以循资而所推择为京堂者非望之隆而资之深者不与焉故彬彬有人可以为卿贰可以为镇抚无难济前路之穷寥寥无人一壅于台省再壅于藩臬益成后来之滞今某推某某推某或展采于方面或摅猷于郎曹或蜚声于言路几经咨询而后有此推固其应得之物而未始逾涯也今乃屡推不报既目以为贤而反歴久不转他人无相观相劝之思倘时值其穷不免躐级而升本人有踰尊踰戚之惧坏典章而鬰人情无一可者各本现在御前伏祈尽赐允用不苐酬前劳亦以储大用则圣明之所自为社稷计者也

　　总催两咨考选疏

　　为台省候命弥久得旨甚艰恳祈圣明速赐俞用以充班行之空虚以存臣部之职掌事文选司案呈国家之有台省非徒广聪明之用亦所以实法从之班今候命之官多于被命在差之人多于在朝乌台青琐寥落不充人皆曰皇上不用言官也者然科臣有时命之剪桐矣按臣有时命之持斧矣是诸臣未尝不用而用人之权反不操于朝廷是皇上亦未尝不用诸臣而不用人之声独传于天下谁司铨衡而令至是诸臣之不得其言臣部之不得其职皇上用人而不得其名皆自臣部贻之臣对诸臣何以为颜对天下何以为词而自对亦何以为心耶用是不惮频烦补牍上请伏祈圣明将癸丑丙辰尽赐允用塞极必通壅极必舒望之皇上明以得直忠而兼良望之诸臣老臣惓惓之愚尽此矣

　　总催两咨考选疏

　　为耳目万不可壅台省万不可废恳祈圣明速下考选诸臣以释羣疑以光至治事文选司案呈为照言之益于人国也大矣故昔之听言者询及刍荛得言尚不必专官岂专官而反使不得言者即昔之拒言者斥及仗马亦待其有言而后驱之岂防其有言而豫折之者以致清华为软锢之地省台若闲住之官多年候命者俟同河清大言呌阍者难同转石如此景象非特盛世之所无而亦衰世之所未尝有也臣反复思之皇上亦时尝用其言矣用之而效事急亦用其人矣用之而效阴采其言而显抑其身此有所俞而彼有所禁外议纷纭妄相猜度皇上何以解于人辅臣催考选之掲无数日不上矣皇上允考选之旨经九载不下矣皇上不答辅臣之请以致辅臣无以副中外之望外议纷纭妄为猜度辅臣何以解于人考选臣部之事而题不见报考选不下臣部之责而催不见报寻常升除岂足报主疏牍烦渎愧未回天即未有以此咎臣者而臣部又何以解于人臣愧而惧惧而疑真不得其故也然所望皇上自成其断者在宸衷之一转而令臣等并免于戾者亦在上意之一决耳伏祈圣明即将癸丑丙辰两咨考选科道诸臣立赐允用

　　总催三法司疏

　　为法署全空国纪尽解伏祈点用以肃久玩以振积弛事文选司案呈到部为照国家设立刑部以职掌刑名都察院以总持风纪而讼狱平反则归之大理寺曰三法司祖宗创制良有深意以人主所以治天下者法也无法则不治无人则无法缺一有不可者而今则一时并缺矣刑部都察院止有张问达一人署理而大理寺并署印之人无之一切积案孚者谁允疑者谁驳勘理者谁为转行无乃法几顿乎葢人之所以敢于骫法者窥人君有轻法之意也上自轻其法不可言也下共轻上之法益不可言也势必至裂防溃绳而不可收拾皇上吝惜爵禄固忍于爱官而虑防衔窃亦忍于废法耶臣窃见年来皇上深宫静摄中外肃然祇凭此法以维持其间而以无人之故坐致废弛臣之忧将不知所届也臣谨将前后推过职名另本开列伏祈圣明慨赐允用庶持法有人持天下有法于以整齐海宇裕如矣

　　催司官疏

　　为司官多缺部事易废伏祈钦点以重铨政事文选司案呈到部为照臣部司官其推择也省各一人必如是方可询各省之事也其填补也司各数人必如是方可办各司之事也其序迁也司各数月而后转一司必如是方可了各司之事也惟备则久惟久则习惟习则能辨官而不为吏所胜今除未推与推而未下下而未到者共缺十人矣缺则列署而治者事不得不兼倐彼倐此苦事权之无归画方画员虞精力之难继不便也缺则拾级而登者转不得不速规格之相承到手未易周知条画之自我彻底又难究竟不便也官方易淆吏弊易滋实在于兹臣方率诸司加意澄叙精心厘剔而乏人废务先自臣衙门始目前将有中断之脉转盼并无代庖之人谁为参统钧以佐圣天子平明之治哉臣谨将职名开列上请伏祈立赐钦点容臣填补司分具本题知促令到任管事庶可佐辨官之治无废事之忧矣

　　催吏科疏

　　为首垣空署发凭无人恳祈速允散馆之臣以济急需事文选司案呈到部为照六科与六曹相关而吏科则与臣部为表里者也故事章奏奉旨下科看详事所不可则为叅驳事所当行然后发抄非徒重王言亦所以防奸蔽也顷自张延登请告行后印信尘封将半年矣看详何人封驳何人发抄又何人也夫无该科则事废臣部即欲举之不能也若径从停阁所悞在政务稍为权宜所乱在典章至画凭一事又停阁不可而权宜不能者奈何其弗念之也今姚宗文阅视未竣而候命之暴谦贞诚不可旦夕缓者伏祈勅命即日到任署掌印信则首垣増重铨务立通非止免选人之守候而已也

　　催太仆寺少卿疏

　　为军兴正急冏政为先恳祈点用寺臣以图共济事文选司案呈到部国之大事曰戎马今戎事日饬马其所亟需矣然谁司冏牧则二三寺臣也今所推王象恒冯嘉会政旦夕望下以资分理而屡催不报皇上将以为可缺哉彼其事有专隶一人缺则一事废也法因人立缺愈久则废愈多也独不见近事乎遣官欲行市卖金钱之搜难继赎罪是亦权宜三尺之法不明有人不用事急而苟且若此为计不亦左耶伏祈圣明于二臣早赐点用使以乘骢之夙望策简乘之新猷必大有禆矣

　　催大理寺疏

　　为棘司空署祈允见推之臣以重法纪事文选司案呈到部为照刑者天下之平也必持平有人而后其刑不忒三尺之法足以取信于天下大理寺固持平之司也今三堂并缺庭中鞠为茂草矣凡待谳决者待平反者不知其几而徒以棘司无人有罪者爰书未定冀幸于脱网无辜者纵释无因拊心于罹罗长系圜扉天日莫覩今当外患内讧之日而使辇毂之下有嗟怨而不得舒抑郁而不得宁者非完策也即如矜恤一事皇上行之四十八年不废而亦以题差无人致逾常期矣窃见圣上每岁停刑岂非好生至德然停每岁不宜停之刑未足见皇恩之浩荡而废五载不宜废之典反以启普天之忧疑言念及此皇上仁覆天下之思必油然而动而俞用寺臣当不待臣言之毕矣伏祈立赐点用施行

　　○奏疏【典铨稿】

　　矢心入告严杜请托疏

　　奏为矢心入告严杜请托以清仕路以养士节以佐平明之治事臣行能浅薄无足比数一壑自甘久已无志世用矣猥蒙圣恩不弃起之田间俾以典剧自揣病躯绵力重任难胜两次具呈堂官求为代题而严旨赫然立催受事臣即沈疴委顿何敢再为偃蹇以缓王程且当圣明励精求治德意甚盛臣亦妄思澄清铨序有以上禆圣治万一则臣区区私愿也今天下仕路混浊极矣图职业之念不胜其图荣进之念爱名节之心不胜其爱富贵之心举国若狂嗜进如骛每怪古今同此人也何遂茅靡澜翻一旦至此毋亦衡鉴之地先自不清巧营者一岁数迁拙守者几年不调顾天下中人多耳此实教之使竞而欲其淡漠寡营讵可得乎臣即不肖不愿使奔竞之风自臣身始窃念除者有岁格其久近不得而私也迁者有资劳其深浅不得而私也特擢者有绩望其髙下不得而私也一人欲私不可得即欲私一人亦不可得斯不亦明白显易与天下可共循乎若不论三者更于何论其由别径不问可知将何颜以对天下且年来舞文玩法吏弊丛生几不可问矣今欲直穷到底一清穴窟而自己先有拖带打叠不净官长作事最难欺者左右对此辈又何以为颜臣今与需次诸臣约一行请托臣不能为之讳臣又与同事诸臣约一听请托亦愿诸臣勿为臣等讳选人如林鳞集都下臣不能一人障其目而箝其口也明矣且臣非故为矫饰不情也谁无交知谁无情面臣亦岂与人异惟是自反生平不愧俛仰一意报国先在不私宁忘交知破情面而必不敢负君父以负此心耳天地人材为天地惜之朝廷名器为朝廷守之天下万世是非公论与天下万世共之人还其人我无失我此臣心之可自信者而四方之人恐未必信臣之素夤缘熟径入人膏肓不有以力砥之而竞逐无己亷耻风微其为世道安所终也臣故预掲痴肠苦心道破无非欲天下各图其职业各爱其名节淡漠寡营共偕于大道岂曰小补之哉自成成人之道似无先此除铨政大端禀臣堂官次第上请而夙昔盟心首以入告伏祈天语叮咛庶无陨越臣无任激切待命之至天启五年二月二十三日奉圣旨这本说的是以后升除推用一循资望可挽竞风务着实行如有故违请托的指名叅奏该部知道

　　覆楚省学道归并疏

　　为学政一权两操楚士分党鼓噪恳复旧制以安地方以端士习以光大典事文选清吏司案呈天启五年二月十三日奉本部送吏科抄出兵科等衙门给事中等官王鸣玉等题将荆岳诸府归并武汉学道兼摄等因正月二十七日奉圣旨该部酌议具覆钦此钦遵抄出到部送司相应题覆案呈到部看得各省止一学臣而并设则自楚始即楚原亦止一学臣而添设则自戊午始其初或以全楚幅■〈巾员〉延袤二千余里道远考试有所难周人多约束有所不及故并建两宪臣以督课之但初在分辖以専成不虞画域而多事天下事一则専二则纷从来然矣如辛酉甲子鼓噪者再见士竞立党势类掲竿虽两道臣同寅协恭袒不分于左右而诸士分门割户祸每酿于二三若不早复旧规势必以棫朴薪槱之地为韎韐介胄之场如科臣所虑率旧无愆纷更多扰此其一也合无将荆岳诸府并归武汉学道定限三年完岁科两考方与升转其荆岳一道永免铨补庶迟之岁月两试可以毕完一厥事权学政不致分裂既经具疏前来相应覆请恭候命下行令该省抚按一体钦遵查照施行

　　请广添注京堂疏

　　题为奉旨查议添注以通仕路以广皇仁事文选清吏司案呈奉本部送吏科抄出大学士顾秉谦朱延禧魏广微题称今早文书官李守质陈国宁发下郭兴言一本上传考选添注着遵前旨行夫考选奉旨遵限四十名矣惟添注一法则臣等窃有请焉前于天启四年十月内停止添注葢谓起废诸臣充塞京堂不得不为之限制也若台省吏部三衙门于二八月例有岁转祖宗朝皆从添注若待实缺则十年不得一转矣此事势之必不可行者也伏望皇上姑容照旧添注以通升转之穷但不许徇情滥转如近日七八人之多庶于通变之中犹存限制之意耳等因奉圣旨朕览卿等奏台省吏部三衙门于二八月例有岁转祖宗朝皆有添注但迩年徇情滥转甚无限制自今以后允卿等所请每岁科中止升二人道中止升四人吏部司官止升二人其科中闰转道中边功劳深俱各停止吏部知道钦此钦遵抄出到部送司案呈到部看得京堂近来滥觞已极明旨槩罢添注真是慎重至意而限制之中仍示变通又俯允阁臣之请科道臣属三衙门特准添注宸衷转圜事皆法祖善必从人天下莫不诵圣人之明且断但藩臬诸臣为天子屏蔽旬宣一方者也其间资俸深崇者瓜期已逾竿头难进使之久居此任在本身居进退之间使后人碍迁转之路不惟非人情并非政体也且卓异特举例当优处既难尽推开府而又不晋清卿目之为贤而与不肖者同滞其何以昭风励而示激劝乎若待实缺然后升补则前路一壅中格可虞铨法必处其穷势亦不得不为之所也伏祈圣明俯从臣议将藩臬诸臣亦量添注每岁或二人三人如科道吏部之有定数庶乎内外皆均铨选无碍既经该司具呈前来相应覆请恭候命下臣部遵奉施行

　　覆调有司疏

　　为移调首郡首邑官员以清地方以兴吏治事文选司案呈云云到部为照今宇内岌岌葢多故矣羽书旁午征调繁兴户鲜宁居家无安堵所赖郡县得人弹压抚摩得以维持合之成一太平也如汶上南海等处或近巩神京或远居海徼或首列雄藩或地当孔道或疮痍之未起或衅孽之渐生地之需人日以为岁悬缺既难久待新任或难遽调今各抚按留心求瘼锐意观成酌人地之宜因材器之使谘诹确当列名补牍相应允从既经查明具呈前来相应覆请恭候命下施行

　　议裁冗员疏

　　为议裁冗员节省繁费以苏民困事为照国家设官所以为民也方今民生困殆日苦多事而说者曰省事不如省官然或权当独操者则不可省即或事需分理者亦不必省至于一切冗散多半杂流秩卑而养廉之禄不丰资下而充囊之计多巧不特民苦官而官亦自苦何不可省之有况在庚癸时呼箕斗罔济司农持筹而仰屋百姓剜肉以医疮之日乎若罢不急之官清耗费之窦不特纾民困而亦佐军需未始非济时急计也合无将各抚按题裁各官赴部另补遗缺永免铨除恭候命下施行

　　覆大梁道臣疏

　　为酌议就近升补监司以安地方事为照大梁以西则巡道实分辖之其地山与河错其人军与民错而奸宄盗贼徃徃出没其间诚不可一时缺人者提学副使何应瑞才兼武纬文经力可肩宏任巨两试事竣歴俸已深就近升补诚为便计

　　请告呈附

　　为因劳成病因病思亲恳恩代题早赐生还事窃职药裹余生志絶世用猥以严旨敦催谊难偃蹇且堂札数临惓切有加顾此殊遇何忍自负力疾出山不揣区区亦思勉竭愚钝澄清仕路以仰报朝廷并酬知己夙心所自矢也十七日入署距大选止有八日职拮据从事不交睫者数夜仅仅无愆常期而鸡肋之体不堪矣二十五日入朝立看掣籖吐血不止踰时乃苏初犹谓因劳偶发少息当瘥不意数日以来遍体如蒸眩晕怔忡一时并作自顶至踵无非痛楚缘职积疴之余元气未复又婴重劳遂极沈委性命之忧岌岌在目前矣忆职初就道职母见职带病出门雪泣沾襟职父虽以大义相勉而意思郁苦更甚于哭职此时恐伤亲意以泪承睫不敢下然每一回念中肠若割今值疾痛梦中频呼想父母念职亦应尔尔职即遣人归聊作平安家报少慰亲怀但职吐血时天下选人众目共见万一流传惊当如何职因此悲思愈重病势弥增延医杨加祚傅懋光胗视不言脉症何如而但言亟宜早归职所以忧惧交深踌躇再四而不能已于乞身也伏祈俯垂悯念准题回籍从此慎医药以自辅供菽水以娱亲倘苟延视息皆鸿造所留即终填沟壑亦衔结为报职无任激切待命之至

　　二呈

　　为病势日深职守难旷祈速允放以重部务事职具呈请告蒙批本官以夙望被召到任以来禆益部事甚大曾几何时辄言休沐宜以国事为重力挽去思也窃职力疾到任时不满二旬事仅完一选任过其量罪浮于功于国家有何禆益乃蒙温语惓留期望过厚敢不勉抑去思以副策励但职之病症已经匝岁之久即今调理亦非计日可痊剧司难容卧理子舍不禁牵情数念辗转病在心头职把镜顾影觉形容减平时十之五精神减平时十之七长安上而搢绅下至舆台莫不知职之病而此段情事尚未必知己人人知职之必去矣若日日言去而徘徊顾恋天下其以职为何如人衡鉴之司首重表率已先如此众何观焉是其病也犹以瘝旷废衙门之事而病而不去也乃以濡忍伤衙门之体职因此益郁益病亦不敢徼赐调理之恩矣惟祈速题致仕回籍或谢此官以厌病魔但不至以抱疴游子贻老亲之忧旷官病臣妨贤者之路其所禆益似为更大冒昧再恳无任悚惶

　　三呈

　　为亲病身病相关益迫再恳速放以尽子情事顷职具呈请告虑及以病忧亲犹是意中揣摩然囓指觉痛此心已怦怦动矣今日家人驰至传言职父母闻职吐血日夜惊忧悲号不止职终鲜兄弟孑然一身与父母相依为命经月为别辄便神伤家庭每谈及絶裾倚闾之语意色遂尔惨淡不乐今职父书中云谁非人臣而不惜其劳谁非人子而不爱其体两老人念儿甚望儿归切切矣职读未竞血泪潺然职母素有痰晕之疾郁即举发倘久望不归复增前症职真天地间戮民万死不足自赎者职思国家恢宏为纲未尝以仕进之路强人而广厉微权不过以忠孝之道风世若职偃卧杜门濡忍不决进不足尽忠退不足明孝而浮沈不进不退间且大伤廉耻职即不肖必不敢自外孝治之朝而明良在上遽可使下有忘亲之臣乎且堂谕留职将以用职也职方寸已乱不能效用矣用职不若成职予职以官不若予职以命轻重之间不待智者知也今疾势日渐沈危生死只在奄忽伏祈早题一日早入里门得奉遗体以慰明发合家感锡类之仁即持朽骨以正首丘亦弈世矢捐糜之报情亟吁天一字一泪无任激切待命之至

　　四呈

　　为病急意促时刻难待四恳速放以救垂危之命事窃职三呈控吁亦几情迫词穷矣未蒙矜允岂以职饰无病为有病乎昨日家人仓皇驰至谁不见者职一夜凄痛增病十分谁不见者若以病诬亲以身病欺君即此便是通天之罪不可胜诛而职敢乎哉忆前岁职父薄宦呉兴病肺几殆恐至惊职匿不使闻然职见家报朦胧墨墨心动即介马而驰水陆三千余里十日而达榻前一慰病即霍然尔时真病尚不言病况今言病病何待言此职所以惊魂坠胆痛切在心若自身狼狈犹是小事矣夫人孰无病而职偏以病累亲人谁无亲而职亲偏以子增病方今才贤辈出需次待用何止职一人而职雁行中断乌哺牵怀则职一人也前之叱驭为急君命今之乞骸为纾亲怀进退之间皆非得已不然畏路驰驱尚抱疴而来清署从容乃无因而去耶职言止矣千言万语惟有一病千祷万祈惟求一放放之早晚实关生死知堂台必慽然有动也伏祈即赐具题早归田里其于职命何异再造职无任恳吁之至

　　文忠集巻一

　　●钦定四库全书

　　文忠集巻二

　　（明）范景文 撰

　　○奏疏【抚豫稿】

　　抚豫报代疏

　　为遵旨到任恭谢天恩事臣原任太常寺少卿崇祯二年七月准吏部具题奉圣旨范景文升都察院右佥都御史巡抚河南等处地方提督军务冩勅与他钦此钦遵备咨到臣随赴鸿胪寺报名谢恩本月都察院到任领勅辞朝具奏起程于九月二十二日入境该前巡抚右佥都御史丘兆麟咨送原奉相传勅谕五道符验一道令字旗牌八面副关防一颗并吏书文巻到臣即接管行事外臣向于班行中仰见皇上莹精治理旰食宵衣所蒿目而忧悉心而筹者无非为斯民计诏令之颁炳若日星乃微窥民间不惟不沾此德意并亦不闻此仁言问谁承宣固抚臣之罪也今皇上不以臣为愚不肖而使之抚豫既以豫之民生付臣矣从此而休养生息皆臣之责从此而颠连杌■〈揑，木代扌〉皆臣之辜皇上所以任臣者何重而臣敢晏然已乎誓当俯竭丹诚肃将明命以下对两河之民即臣抚两河亦宁有他谬巧不过就皇上所颁诏令与二三属吏相黾勉实实行之令百姓实实受之如是而已矣行之岁月吏治民安必有禆益以报皇上若犹是以欺饰以虚应愿皇上以斧钺之罪罪臣臣无所辞各属诸臣其体臣此意而交相黾勉乎臣实藉手以免于戾不然而以欺饰臣以虚应臣臣奉皇上之威灵以白简从事其又何辞于臣故于受事之始摅其欵欵如此伏惟圣明裁察

　　直抉吏治病源疏

　　奏为直抉吏治病源祈严申饬大破积习以风有位事臣被命抚豫受事已帀月矣懔奉简书无日不以察吏安民为兢兢因窃叹今日吏治之病惟有一贪而对症之药止惟一廉然贪吏之日多廉吏之日少者其起于察吏者乎何也吏之能为贪必有才力可恃而吏之敢为贪又必有墙壁可倚者也其一段翘然自喜之气既已曅曅动人而工逢迎善弥缝又能侦上官意而巧中之相得既深觉察不暇彼之志遂肆胆遂张为所欲为无复畏忌且分其囊槖供作苞苴延誉多方虚名易起甚有畏其奥援假之羽翼而不敢动者以是荐剡日腾于上而怨怒日盈于下弹文所列不过一二庸碌悃愊无华之辈聊充故事而已嗟嗟抚按意向属官之所奔走也抚按举劾属官之所转移也而今若此世安得有吏治乎好官不过多得钱原属昔人谑语今竟守为秘诀人见得钱既多又复好官自我通神得力转相效尤卓然自立者有几即谓吏之多贪上官实教之可矣又何诛焉若其洁己爱民者有显庸剥民自肥者有重戮昭昭垂示断断不假甄别严而赏罚当苟非病狂丧心谁不自爱其官所谓借其爱官之心以成爱百姓之心则风励之善术也昔齐威王不过一霸主烹阿封墨齐国遂以大治正于风励天下之术有合耳今皇上鋭意太平将立致唐虞之业而海内未见向风谁司抚绥激扬无效臣每为痛心思一力破此关然地处睽絶权在责成无一事不需查议无一官不需开报而又不能为钩距之术以耳目人所恃为耳目者惟司道府厅各官故责成亦宜先自各官始语曰大臣法小臣廉岂廉节止小臣事哉所谓法者即以廉为法也已不廉而求人之廉则无法以身教贪而以令责廉则无法所升者不廉而所坠者不贪则又无法果欲以廉为法则莫如断馈遗夫馈遗者以交际为名而贿赂为实者也此径一断则情面自絶威望自肃上下纲纪相维职事相课了无黏带而后真是非乃出真劝惩乃行岂不休哉行之岁月而吏治有不变民生有不安臣未之尝闻故持一廉为对症不若拈一法字法乃祖宗以宪后世皇上以绳羣工者也律云官吏受财者计赃科断追夺除名馈遗非赃乎枉法者通算全科受馈遗而有曲庇非枉法乎臣特掲与诸臣约煌煌在上或无敢有越厥志臣若自言而自背之无所逃说谎之律诸臣而仍不回心以相应臣请操三尺议其后则诸臣实负功令臣未尝负诸臣即负诸臣臣敢负功令哉伏惟天语申饬施行奉圣旨惩贪责成道府执法禁馈甚得饬吏治之要该部即与覆行

　　处置援兵疏

　　题为应援之兵已发处置之法当预伏祈圣明申谕以定军心事臣奉旨征调援兵五千已经遣发于十四日具疏奏闻矣然发兵者臣之事也而兵顿有地兵行有次兵饷有糈皆不得不蚤为计处置不蚤惶惶嗷嗷之众易至酿乱语曰兵犹火也不戢自焚从来以征兵阶祸者往往而是臣为此虑一一为皇上陈之忆臣向在里中闻山东发兵军士借口粮少因而大索致哗臣思索而后给威损而不足见德故凡安家行粮犒赏器甲一照往例毫不少减而仍捐俸备花币牛酒劳之以宣布朝廷德意人人踊跃而前第所裹粮有限此后转输弗继庚癸易呼其支领之处不可不一蚤定也师之所过荆棘生焉言兵行之易扰也臣于其经临地方一居一食皆委官先期料理使市不易肆师至如归第过磁以往非臣所属万一止宿无地贸易失平军民相格别生事端则所伤者多臣虽移咨保定抚臣下檄所属如臣属若再奉天语使军士闻知此琐细事亦烦宸念必益感动其次舍之安不可不一蚤定也中州距京师视各处独远故闻命独后各镇先到者想分有信地矣官兵向臣相问臣应以近京地方至问近京何地而臣不能应也以是众心惶惑不一夫法不一则玩令不一则纷此军中大患也屯驻之所又不可不一先定也至于遣行之日臣为申明纪律曰兵到宜慎重兵行宜神速逗留观望者法无赦今即不宜犯百里趋利之戒而事出赴义常法难拘其兼程疾趋一日必逾两舍行后更遣急足促之络绎相望不絶于途臣所能为者止此矣一出境外惟聴将军令耳臣既不能缩地又不能分身统领将官亦祈皇上先谕后至之罚以定其心其或无敢陨越以稽王程乎臣已移驻境上以未奉旨不敢出疆恭候明命另取进止第心忧削难之兵或至发难故効此一得伏乞勅下该部再加查议覆请采择施行崇祯二年十一月十八日具题奉圣旨范景文督兵赴援知道了兵如到涿便着在彼守御未到速赴粮饷该州设法措给援兵经过地方有司处置务俾得所前已有旨着再加申饬该部知道庆

　　贺元旦疏

　　题为庆贺事臣填抚外镇提兵卫京恭遇元旦令节际万象回春之日正七德成功之时运既与日更新政复侔干行始臣瞻天地近向日心殷愿附鹓班用申虎拜独以泒分信地犹隔重闉虽鹄立未与乎在廷而雀跃倍深于望阙虔以斋沐恭候明纶何任欢忭颙企之至崇祯二年十二月

　　恭谢皇赏疏

　　奏为恭谢皇赏事臣奉命提兵入卫泒守阜成门下荷蒙圣恩颁发赉赏银三千一百二十四两八钱谨就营中恭设香案率将士望阙叩头外随即陈白镪于檐下广布皇仁推赤心于腹中徧为帝德一时三军挟纩万口腾欢臣亦以大赉之丰益笃匪躬之蹇兆解于沛帅协以孚臣何胜佩戴之至崇祯三年正月初二日具奏

　　再谢皇赏疏

　　奏为再谢皇赏事臣奉命入卫之初部下士卒已荷皇赏该臣具疏奏谢外为时曽几何复蒙天恩赉予至再帑银三千九百零六两毎名五钱视前更渥顾此鞮鞪之众沐隆施之不倦戴大德之难忘激奋自矢其何以图报也椎牛饮血各欲剖腹见心秣马厉兵渐可如臂使指臣亦藉手以慰下劳愈矢心而怀上眷感深逾万恩浃无伦臣何胜铭佩之至崇祯三年正月初七日具奏

　　援兵经过处置当预疏

　　题为援兵处置当预中原空匮堪忧恳乞圣裁以防内变以安腹心重地事臣连日阅邸报见陜西抚臣刘广生延绥抚臣张梦鲸江西抚臣魏照椉郧阳抚臣梁应泽闻警入援俱络绎在途矣陈师鞠旅以卫王室者自臣子之谊但道路经临有一不取途中州者乎中州四冲之地绾毂诸省诸省以一方之事为事而中州则四方之事皆其事也凡此带甲荷戈多无义之人又操不仁之器纷嚣甚易约束甚难一失约束而害必有受之者非经临地方耶使地方安受其害害不可言也使地方不安受其害害愈不可言也即令人尽赢粮士无枵腹而安顿之次食饮之方军民主客间犹不能保其无事况未必然乎今准陜西督臣杨鹤咨称遣总兵官杨麟统领官兵三千二百余员名马骡四千九百余匹头应用粮料速行预偹等因到臣臣亦提兵入援者也安家行粮皆出本省悉索以从未尝烦及三辅而诸省遂欲问及不腆之中州他虽未至秦中已若此矣谁非人臣总皆王事敢不檄下所司以戒以备第未明言某项京邉正额既已星催如雨别项挪借又复搜括一空万一彼无所携而来此无所取以供小为脱巾之呼大为掲竿之变饥民易与为乱此必至之势也今汝南河北一带满眼灾荒流移载道臣鳃鳃惧旦夕有不可知之变犹冀孱弱穷民势孤胆怯不能倡始未必遽兴大难若饥兵与饥民合而大乱从此起矣乱起而有以制之尚可不至决裂今征调已虚戎伍未补仓卒之间谁为扑灭中原一有摇动其费收拾更大可不为寒心乎臣虽亲铃镝之事实有封疆之责毎一回念中夜彷徨敢呕心洒血实以告请君父伏祈勅下该部查议援兵经过钱粮动支何项安顿应用何人如京邉难动便无处法亦须速谕该抚自行带解供用军前勿使临期起衅致生他虞但得腹心无恙天下事尚可为也臣在都门行文所属往来之间动经旬日事变叵测常在呼吸更祈宸裁早赐定夺施行崇祯三年正月十三日具题奉圣旨援兵自携行粮前已有旨据奏经过需给不妨权宜事后还补范景文移会按臣料理该部知道

　　辞免新命疏

　　奏为佐枢重任庸劣难胜恳乞圣慈俯容辞免以安愚分以重兵政事崇祯三年三月二十五日准吏部咨为缺官事该本部会官具题奉圣旨是范景文升兵部添注左侍郎钦此钦遵备咨到臣随恭设香案望阙叩头谢恩外伏念臣才非适用守未通方皇上忘其谫陋而命之佐枢念此恩私誓竭顶踵以图报称夫何敢辞且当戎马生郊宵旰未释苟効一得以仰副焦劳自属臣子本分亦何忍辞而第度时量力有不容冒昧者夫中枢一席以控九塞以总六师而参帷筹禆庙算则贰枢所有事也此惟精■〈女间〉方畧方胜其任而愉快而可易言乎孔子之对卫公曰军旅之事未之学也天下事未有不学而能而兵事为甚其所谓学者身曽涉歴手曽营综心思曽筹划而后肯綮熟尝窽会巧中咄嗟四应恢有余地也如臣起家章句一行作吏止知簿书已耳生长之地既非邉方宦逰所到未亲行阵即近闻警入援仓皇誓师所至帖然惟持一点忠义为之激发感动犹是书生伎俩而索臣以六韬三畧之妙动天潜地之竒槩乎其未有也臣尝谓材局本自天分各有能有不能人不可以自强而国家亦不可以之强人用违所长古为大戒以臣踽踽之踪硁硁之节以受任一方澡躬端范呕心求瘼或可稍自黾勉然而拘挛太过足槩生平其非司马之料也明矣我皇上励精图治式序在位固将因能授任即事课功军国大计更所慎重今在廷在籍济济多材岂乏颇牧其人足当此选奈何以素不知兵之人而漫以兵事尝也且臣此一来洒血赴义以入卫也国难未平而骤迁一官如此心何臣抑有以自审矣才品不在人先俸次又居人后闻命若惊义罔敢受此所以中怀局蹐不得不披沥于圣明之前也伏祈圣慈俯鍳悃诚收回成命别简才贤以佐中枢庶微臣无负乘之羞本兵有得人之效亦皇上所以为军国计也臣无任激切待命之至崇祯三年三月二十五日具奏奉圣旨佐枢需才范景文已膺简命着即速到任不准辞该部知道

　　革大户行召募疏

　　题为革除民生第一苦累以期久安长治事臣当奉命抚豫之初日思所以抚之之方而求一当也惟是与民休息为第一义顾今天下民生瘁矣或困于水旱此患在天者也或厉于盗贼此患在人者也尚可随时补救随地销弭不至大苦独官患苦之而莫可解免则莫如差役臣请得而悉数之如钱粮之收有收户解有解户驿逓有马户供应有行户皆佥有力之家充之名曰大户固曰有田则有赋有赋则有庸则壤作贡理或然也而所佥实非真大户何也大户之钱能通神力能使鬼不难幸免而兔脱雉罗大半中人耳中人之产气脉几何役一着肩家便立倾一家倾而一家继一家继而一家又倾辗转数年邑无完家矣即彼所谓能通神能使鬼以免一时者亦渐日朘月削免与不免同归于尽此不水旱而荒不盗贼而憯者也岂不痛哉往时建议者心隐之变为条鞭法以阖境之力役均于阖境之丁粮此其苦宜少苏矣而试观民间有不经年累月奔命于公家者为谁有不卖妻鬻子罄赀于津赔者为谁是条鞭之行者自行而大户之革者未革也总之役在民则官便役在官则民便此不两利者也便在民则民不欲革便在官则官不欲革此不两立者也夫官民之不相胜也久矣有司官即不无念及民瘼者无如胥徒之中为格何盖佥泒一行则手得髙下口得低昻日市其重于民间而民奔走以奉之嗟嗟民间天子藏富之地而反为彼外帑以致官日富而民日贫在官之人日富而民日贫民贫矣国安得富私费多而公赋诎此必至之数也臣剜心蒿目议下有司实行条鞭之法一切差役俱归之官钱粮官雇人收为议廪饩官差人解为议盘费仓漕为之议脚价官委人置驿递为之议刍豆官募人养供应以市值平买不立官价名色凡夫倾销添搭帮赔之费彻底蠲除百年患苦一旦洒然不亦快乎是非移民之害于官也官任之而害自减耳官自经手官自留心金钱无所容其穴窟仓箱无所容其耗蠧邮驿支应无所容其冒破在民免于害而官亦并受其利所不利者独胥徒耳置官以为民岂为胥徒哉有如日与胥徒比而阳奉阴违名去实存者断以白简随其后从此百姓自办正税而外足不至官府目不见青衣日惟含哺鼓腹以嬉游于化日是亦一时华胥也即猝有水旱盗贼亦有以待之岂足为厉哉向臣司理东昌曾行此法岁所省以数万计东人至今思之臣不揣欲以已効之法试之两河以起沉痼将欲使两河亦如二东也而今量移矣人去法更久将复斁所关于民生休戚者最大故特披沥于圣明之前其中条欵头绪繁多不敢一一渎览而略陈其大端如此臣谨会同巡按河南监察御史呉甡具疏以闻伏乞天语申饬即着为令敢有变法虐民者官吏议处叅究不少贷将休养既久物力渐充久安长治端必繇之矣崇祯三年四月初十日具题奉圣旨体恤民隐是抚按第一急务这奏内革佥泒行召募饬吏治安民最得要领便着定为例勿轻变更该部知道

　　直陈除害安民诸欵疏

　　题为直陈除害之事伏祈天语申饬以安民生事臣闻巡抚之任曰保厘厘之所以保之也臣承乏抚豫兢求所不负简书者因思中州系天下腹心动关四方安危而四方之安危亦莫不与中州相关地称重焉臣日延问长吏士绅以及乡之长老大约不越兴利除害四字而舍除害无兴利法有官害民者有民自害者除官所以害民者而民利矣除民之自相害者而民之良者利矣不关心未见其为害一下手弥觉其难除臣一月有余颇得要领已下所司徧檄行矣而即悤悤入卫以来臣若在事惟即事课效原始要终无湏饶舌而今量移矣不敢不一言以闻当宁汉臣曰为政不在多言顾力行何如耳苟不能行何贵于言苟欲行之何可无言特条列其大端以渎圣鍳伏祈一申饬焉
　　一加耗夫钱粮之苦加耗此风几徧海内矣而中州以多特闻夫岂尽然亦良吏之所务白也大抵纳粮之多者加耗犹少而纳粮之少者加耗独多以为官自染指耶剥百姓之脂膏润一己之囊槖何以为民父母以为经手侵渔耶壊一已之名节肥各役之身家何以为民上自己得之谓之贪各役得之而不觉察谓之昧而其害与贪等加耗之害臣所痛革者一
　　一苛罚夫罪之有赎也其古金矢之遗乎然笞杖折赎律着明条而不论事之大小一槩罚榖彼固曰入仓偹赈也乃动輙折银则入槖矣少有七八石多有十数石者甚至犯笞而踰城旦之费此可为训耶赎固因罪罚则何名苛罚之害臣所痛革者一
　　一私泒夫钱粮征收自有欵项未有敢私泒者而中州往往独有或旧额之偶诎焉则泒之民间以益之或公费之难省焉则泒之民间以充之蠢兹小民身不入市井目不识功令片符朝下敲扑随之嗟嗟一锱一铢孰非脂膏辽饷叠加征求无艺惟正之供尚不能完民穷财尽岂可蕴崇之又行火耶私泒之害臣所痛革者一
　　一健讼夫民间诸苦皆官扰民而民自扰者则健讼之辈有其事而讼之饰小为大为因风之吹者常也无其事而讼之漫天说谎为无影之吠者变矣有一事而此状未销彼状又下前官已结后官又告者不株而连因节生枝又变矣自己之情已破借他人以求伸近地之局已完冒异籍以拖累经年经月彼此关提官府已受其玩弄善良能当其鱼肉乎健讼之害臣所痛革者一
　　一假盗夫民苦于盗严缉之而盗自尽则缉盗所以安民也而又有因缉盗反为民害者则捕役之假盗行诈为祸烈也以贼为竒货名曰作眼以赃为实迹名曰认窝自白役入妄攀之家非青蚨无脱身之路此与緑林强冦异事而同患者也假盗之害臣所痛革者一
　　一窝访夫人之所以畏官者以其权能赏罚人生死人也而有以细民窃官司之权而生杀之赏罚之谁不畏之如虎曰窝访彼其人凭城负嵎内外勾通虚摭事件不妨李戴张冠巧立欵单每至甲移乙室令受害者抚心自栗莫知从来非但平庶遭其网罗而官司并堕其云雾此夫为盗而不操弧矛攻而不用弦刃者也窝访之害臣所痛革者一
　　崇祯三年四月二十四日具题奉圣旨范景文条奏吏治有禆安民这各欵着与饬行该部知道

　　备陈中州地方情形疏

　　题为微臣得代谨述地方情形以祈圣鉴事臣尝考豫居九州岛之中阃域函夏其于四方如车之有毂户之有枢所谓腹心也譬人腹心一得其理咽喉臂指俱可提掇通灵而此处受病肢体随之矣故四方有事豫常居中以应之而中原有事四方力所不能为其势然也然则葆合国家元气者当自中州始向来中州号称无事自臣入境而后知非无事也河之北苦旱千里赤地河之南苦水一望白波饥民已不聊生矣而两河间皆苦盗緑林啸聚日不絶闻民穷而盗易起盗起而饥民附之将祸至之无日也而更有邪教一种憪然以奸雄自命其口谭非仙非佛其期待为帝为王其受用好色贪财其结果成佛作祖原蓄不轨之谋故创不经之说初不过一二黠者主盟号召究也逺近奔走蚁附蜂合煽动勾连不疾而速如北直之澶滑南直之淮徐山东之曹濮实繁有徒中州则其曼衍穴窟之薮先年固始之变已见于前事矣臣未见其形先察其影日与按臣鳃鳃忧之严督郡邑饬毖有加将瘳此腹心之疾而有不能顷刻释者深见此辈其志大其机深其党众伏戎在莽乘隙飙兴当此邉圉告警之日正属奸宄窃发之会果未几鄢陵以王进孝等告内乡以余学文等告五营贼徒且近仪封界上其先发者耳而旋皆殱灭何以得此哉则按臣吴甡任事有以伐其谋而褫其魄也当臣提师入卫戎伍空虚人心摇动甡驻会城召兵补伍鱼丽鹤列组练色生复渡河扬兵滏上简乡勇行保甲赈饥荒臣即飞檄如雨终是鞭长不及按臣时进有司面授方略故祥符则擒时尧相杞县则擒魏景吾鹿邑则擒张明山而睢陈道叅政刘余佑归德府知府董嗣谌推官万元吉则擒李慎吾李小泉张自友等皆凶魁巨恶逆谋叵测耽耽睥聣坐以观天下之变者也据诸奸口供克期约会先取汴城以为根本聴之令人心寒向非谋先未雨功预徙薪则二室三川之间并受荼毒尚得有宁宇耶故事兵马钱粮皆抚臣为政而按臣第持惠文法稽核之今臣责任并于按臣而甡忠勤任事劳怨不辞十分才力又足以副之故能再造两河以幸旦夕之安而未可谓无事也惩前毖后可一日少重臣料理哉伏祈圣明俯鉴按臣前劳仍勅新抚臣回镇共图消弭地方幸甚崇祯三年四月二十六日具题奉圣旨据奏中外民饥盗起邪教煽动吴甡才能赈荒弭变知道了新抚郝士膏俟侯恂赴昌交代去该部知道

　　文忠集巻二

　　●钦定四库全书

　　文忠集巻三

　　（明）范景文 撰

　　○奏疏【出镇稿】

　　剔旧营积弊疏

　　题为仰遵明旨谨剔旧营积弊以肃军政事微臣钦奉勅书着臣督同总兵官将通镇额设调援见在兵马查补简练再行招募万众钦遵施行随准兵部咨该本部题为天威震扬等事奉圣旨这通昌两镇募兵各以五千为额依议行兵不在多但湏选训有法期成劲师旧兵补缺清占与新兵别营分练俱着范景文侯恂加意料理该部即行谕知钦此钦遵今所募新兵该臣督同司道镇将挑选训练丁既壮而粮亦厚法方新而弊不生惟是通州一营额军二千八百月食仓米八斗俱系通州左右等四卫拨出祖籍版军总属副总兵魏都梁统领该臣莅任之初即行阅视半属空虚中惟家丁三百余人颇称精壮其余皆老幼残疾蓝缕不堪臣甚惊异随行谘赞主事章应望监军道越其杰清查去后查看得该营原额二千八百内拨廵逻三仓二草厂通济库竹木厂防守河西务漕运及院部镇道各衙门听差塘拨共一千四百名自万厯四十八年该廵按御史王象恒查阅因疲敝不堪斥汰本营六百名而选募壮丁三百兼其粮以为守城侦探护送钱粮之用即前所阅颇称精壮者是已其余现在听点称为哨路守门碾药及各营将牢伴非老即幼非病即贫又逃亡不到者十居其一此辈向属乌有或系营官侵隐或被营蠧滥冒或被绅衿占用又系魏都梁破情面而清出者然纸上之陋习似清而营中行伍仍虚俱难一一查诘但隶于版籍皆祖军也按之则籍在人虚扣之则左遮右掩一旦汰之或难鼓舞人心渐次清之庶几充实行伍等因到臣该臣批该营虚冒种种虽经刷洗影射尚多岂竟付之不可查不可补耶凡此尺籍所列孰非受廪公家何不令披坚执鋭而俱充杂差或者杂差其护身之符而尺籍固名有实无也仰司会同监军道再一详核等因去后据司道二臣查看得营军隐占卖闲积弊种种从来皆是天下皆然不独一通州也今查双粮家丁见在侦探守城者果皆足数即仓厂库狱廵逻及防护漕运与各衙门听差俱为成例其在伍者诚老羸不堪而祖制已定骤难轻汰以启衅端故听其若有若无耳且各军食粮一石止米八斗不足供俯仰之用势必别图生理即衙门应役不过朝夕答应上下分班犹得以余闲营活今欲责鸠形鹄面之军以戴甲横戈之事无论脆弱不堪而以数斗轻糈令其终朝服役毋乃非情不若使之仍役衙门如守门守狱看仓看库护粮送银碾药伏路诸大事俱不可已而欲撤军归伍必得另行雇募重泒民间又不胜其烦难矣今但严查积弊无使侵隐就中择其壮健加以双粮庶行伍渐实等情到臣据此为照军政之弊也久矣圣明御宇鋭然与天下更始臣钦奉简书谆谆查补旧额敢不肃将从事因檄行司道得其种种弊状有名是而人非者有人是而事非者有人与事亦是而俱不可恃竟归于非者臣为愀然痛心悚然骨栗也而诸臣为之解曰此弊非一处非一时噫是何说欤臣考究而得其故矣祖制邉腹内外卫所棊置以军隶卫分屯养军无事则屯牧有警则征调后失其制于军之外另募民以为兵于屯之外另赋民以为饷而彼如鳞尺籍不能为冲锋之事久之并不知为带甲之人弊也久矣果不止一通营为然臣以维新之世百度改观虽全局皆壊不止一处而补救正欲于此处始虽易世易湮不止一时而积蛊正欲从此日更岂可悠忽怠慢使有定之军制付之不可问有用之军糈投之不可知则所谓维新者安在问谁典守营官自不得逭责但魏都梁犹是敢任之人而难返极重之势固不在追既往而在饬将来此后寛之岁月专其责成务使振刷从头以期澄清到底若仍乌有如故则亦白简何辞谨条列数端以渎圣鉴伏祈天语申饬施行
　　一核虚冒夫营之所以虚者以其无人也而粮之所以冒者以其无人而称有人也通营之军应差于营而食粮于卫如使有逃即报则粮不冒矣有报即补则伍不虚矣故匿逃不报弊在营官通同冒粮弊在所伍如一军逃亡管队与司总匿不即报俟放粮后方行开名把总自此而把总而千总而中军无不染指比及具呈本将已不知冒食几许时矣而本将又不肯即补陋习相沿积渐所致不几虚无人乎今欲厘此弊除该营随逃随报外仍责令各所千户每月类报开除之数以凭质查如有通同隐冒重究不宥掌印指挥亦令互相觉察庶法令严而人知惕耳目众则弊难掩矣
　　一清占役夫占役各处皆然而惟通营为最以其衙门多也自将官之跟伴以及仓厂监局道镇州卫等衙门无不有之在营官占役犹随营有人其它则一往不返名在人亡莫可究诘虽衙门各有职事亦属因公而设而伍中暗减矣且用无定额营官借口影射一遇查点任意冒开此项未清另有一项为卸肩之地此军未到别有一军为销名之人即设法查点终何益哉今即不能全汰亦宜着为定例某项该用军若干某项应裁若干其仓厂监局部州等衙门军役或按月或按季回营赴点总计各项占役外实在随营操军若干名即以实在数目为稽核张本庶乎躱闪无路营伍渐充矣
　　一禁卖闲夫营伍何以日虚以偷闲者之多也而将官实卖之毎军月纳二百余钱不操不点任其它营矣每马月纳三百余钱不操不点任其它载矣究弊所从来则因各衙门使费而起如倒换循环有费月报季报有费年例规矩有费甚至包纳罪赎馈送礼物一切繁费皆以卖闲之钱充之于是指一科十因公济私每月放米催纳班钱不以为讳上与下共聚食此军而伍之充也有日乎以后严禁纳班其科赎受馈湏从上始所谓源洁而流自清耳
　　一核马匹夫倒马有年限追桩有多寡所以惩喂养之勤惰也通营马死先报本营发下追桩即总军使去月领草料钱粮照旧造支并本军月粮俱存留在营以充桩银之数假如应追一两常扣至七八两不已或一年或半年始报兵部謡云马瘦营官肥马倒营官喜谁肯稽查喂养臕息责成马军耶今惟有阖营朋桩则此弊自除朋桩之例各邉镇行有成效今当亟行未晚也
　　一选家丁夫通州一营非斑白则黄口鸠形鹄面不堪着眼惟家丁颇称精壮可用问之乃四十八年巡按御史王象恒所议并两人为一人给以双粮号为家丁者也彼诚见八斗轻糈不足以羁壮夫则得三百之精强胜于六百之老弱耳今若再归并二百名给以双粮合前共五百名亦可作一军之领袖壮一时之牙爪乎若虑积弊丛生日新月异后日之三百仍如今日之二千八百粮已并而人弥少则随时补偏救弊又在后之人耳伏祈圣裁崇祯三年七月十一日上本月十六日奉圣旨这条奏通营积弊甚晰着范景文着实厘饬家丁并粮还与酌议该部知道

　　请罢免疏

　　奏为治旅非才闻言自省伏祈圣断罢免以重兵政事该臣于邸报中见湖广道御史一本奉圣旨朝廷大事每经廷议及至施行言官又多借端逞臆是何肺肠这本内摘陈五弊如清厘驿递冒滥反谓浮靡通镇督臣练兵反称頺废显是图便私情代人卸担姑不深究该部知道钦此捧诵之下不胜心悚犹未知台臣论列中作何语及得其抄疏一欵洒洒于通镇兵之不当増治兵者之不当设夫兵之当増与汰治兵者之当去与留自有庙议臣亦何敢言而第曰以惩饬成頺废则臣不胜心愧矣臣以章句书生不娴军旅荷蒙圣明忘其孱弱畀以治兵之任受命饮氷从事讨练汲汲遑遑殚竭愚虑讵敢自即頺废仰负恩私故草剏之地难矣而臣未尝谆谆言难劳心之余病矣而臣未尝屡屡言病然于难处拮据时势自有所弗周于病中支撑心思自有所弗逮其为頺废或者已不及知而台臣见其微乎此段药石之言何敢借以自诿而惟用自策勉然犹恐策之不前究也果以頺废误重地则臣罪滋深心不胜大惧耳伏祈皇上蚤赐罢免安臣愚分臣无任激切待命之至奉圣旨通镇军务范景文须力任料理以壮声灵不必借言引陈该部知道

　　汰营将局官疏

　　题为汰可省之官以一营制事照得从来因兵设官因官制器此一定不易者也然有时因官而分兵因器而添官或以有不可缓之需有不可违之情姑仍渐置亦一时权宜而非制也臣初莅通地固草昧非他镇比问之甲仗一切无有兵士徒手其何以搏故设军器局责成一官督造今一年来所修缮大小铳炮以五千计刀鎗叉斧以四千计火药以十万计以今日之兵马计所用以今日之钱粮计所成庶乎其足而局可裁也通之标下有中左右三营而中营兵为旧丁官亦旧官原官实有两人彼同生齐鲁新克永滦所谓父子兵也情若一体之结人经九死之余骤尔易将恐其不安故暂令领旧部曲今为时久心亦定矣而营可并官亦可并也夫局裁矣而匠自俱裁则营伍益实营并矣而兵自俱并则耳目不纷去赘龎而清耗蠧道似当出于此伏祈勅下兵部复议将叅将白三学守备张瓉径行裁革赴部另推匪徒汰冗员亦所以节繁费也

　　更定经制疏

　　题为看详经制烦费可惜恳乞圣明勅下更定以垂法守以便供亿事臣准臣部咨题前事奉圣旨据奏昌蓟等镇兵马文册营伍多寡悬殊冗弁夤缘滥蠧及镇道公费书皁匠役冒饷等项种种积弊全未清厘该督抚明指详定经制所料理何事如此锢习相仍邉政何时振饬该部即逐欵摘出着令查核更定速行回奏今后各镇如有废弃罪弁无籍奸棍鑚营咨荐聴用的该督抚即指名叅来严究重治若徇情滥收以致剥军侵饷责有所归该衙门知道钦此钦遵移咨到臣臣仰遵明旨详绎原题诸欵虽未指及通镇而所称营制当齐冗员当去深有味乎其言之也臣镇兵五千因兵设官因官设饷一切经制屡经计部酌裁创立之初无他耗孔然天语申饬臣独何能自己乃于省中求省汰而复汰各镇所无者不欲其多即各镇所有者宁从其少期于去一官余一饷余一饷养数兵如是而已矣除前另疏裁并营将局官外又减千把等官若而人聴用名色一笔勾去每月节二百三十余两更定经制具疏上闻至于废弁鑚营臣向业以冷面从事此后果遇竿牍即付白简煌煌在上断不敢徇情面而亵明命

　　扈跸祈雨疏

　　题为恭闻圣驾歩祷谨报移师扈跸事臣准臣部咨为钦奉圣谕祈祷雨泽事内称该内阁递出揭帖奉上传久旱为灾图回当亟应遵皇祖步祷之例朕即恭诣郊坛为万民请命卿等速传该部具议择日来行朕居文华蔬食已久不必复行斋戒以致迟延钦此钦遵该礼部择于某日祈祷上请传奉到部移咨到臣臣捧诵圣谕仰见皇上敬天勤民如此极至无以复加也在昔盛王桑林责已云汉兴忧千古传为美谈乃皇上斋居便殿躬诣郊坛恻然为万姓请命绍法皇祖昭格苍穹精忱元感澍泽自将立应也念臣虔祈浃旬诚微莫动自愧不职干和致烦五夜焦劳而当此龙行云从万灵环护臣镇在郊圻分当拥卫谨督同总兵官李国祯提师三千列营近地先雨师而戒道拱日驭以清尘谨此具本奏闻

　　奉旨回奏疏

　　题为奉旨回奏事接兵部咨该臣题为仰遵明旨等事奉圣旨屯政条议甚多未见确画明效惟是兵必求精无以浮额糜饷差堪补救近王道直奏通镇兵多老弱即是饷足养此何为范景文还将任后训练若何应若干人足用援兵若干人可撤明白奏来凡督抚官条议兵饷只就所属地方事宜切实登对不必泛袭于缓急无禆该部知道钦此钦遵移咨到臣臣茫无深识祇有小心接到部咨俨承明命不敢不殚竭愚虑仰备采择亦以年来厘剔旧营实见如此规画乃可一望改观荷蒙皇上寛其迂阔以通兵诘问臣感悚交集如临渊谷臣奉命募练惟新兵五千为重关臣王道直所言赳赳桓桓意气飞扬者是也其云老弱原指通州旧营而言夫此旧营祖军向日半属将官卖闲半充各衙门占役饷饱饕腹名点鬼簿并此数无之臣近力破情面苦心综核尽数清出复使归伍复为捐赀缮器械制旗帜令与新营分曹递练然而新兵月饷一两伍钱彼止米八斗约值五六钱耳以是下令清勾壮士裹足无至者熟思招徕鼓舞惟有清屯益糈一法如奉旨幷粮家丁五百亦旧营军也而骁腾之气与新兵等固举目可见者臣任后所加意训练者此五千五百人潞河神京左辅相距宻迩谅自无逃圣鉴也至于援兵久怀故土之思当为及瓜之代湖浙三千六百五十人均属可撤无半去半存之理独是兵撤之后尚烦商酌圣明图维于足用之数其念要地意良重哉臣愚以用者用以战焉用以守焉战则须车营须骑营非二万人不可辛酉间曽设抚官练兵亦此数也守则通州二城垜凡二千九百八十有竒两人一垜仅足登陴外又有把门守巷哨探设伏等项仍须多人如己巳城守法京营并真定兵已一万八千人是无论战与守其非五千能办也明矣臣拟请増兵以饷难而止故与阁臣孙承宗督臣张鳯翼咨商有减官益兵减客兵益主兵之说主兵益而援兵可撤也今似当预储一旅以备不虞此臣所为就通计通者如此伏祈圣鉴下部议覆施行崇祯四年六月二十一日奉圣旨新兵固宜加意训练旧营兵既经清核果能实心振饬自当改观岂家丁五百名外更无堪用且见核实数几何前王道直疏既不明开范景文又复含糊所称综厘仍属故事还着明白奏来楚浙援兵已有旨了该部知道

　　奉旨再奏疏

　　题为奉旨回奏事准臣部咨该臣题前事奉圣旨云云钦此钦遵移咨到臣捧诵严纶措躬无地自念新兵精练已蒙圣鉴惟是旧营综厘虽费苦心敷奏原欠明白皇上寛臣罪而令之覆奏感激天恩何有极哉通营军额二千八百既并双粮五百外单粮一千八百一共二千三百名此见额也臣已载入经制再尘御前关臣与臣故未赘渎亦以人臣随分尽职何必哓哓自明兹复凛承明问乃敢以振饬之实详言之臣初被命驻通遍核戎伍见通营单虚不堪着眼家丁三百尚自可观询之先年按臣王象恒以粮薄军疲并两军为一军故与众别臣谨剔旧营积弊疏云得三百精强胜于六百老弱因议再并二百名荷旨俞允如数选完此五百之数所为堪用以此至于一千八百人往日半充占役列署棊置已去强半而其半则将官卖闲领到月粮尽饱饕腹册中所列子虚耳臣减屏驺从清占先自身始各衙门遂无敢占役者营卫官亦不敢卖闲从前点鬼之簿始有其人此臣不徇情以振饬者也向因无人并亦无器今有其人矣而无器与无人同臣复修制刀斧一千件鎗炮五百件大小旗帜一百余件人人授械非复空拳一指挥间乃可以军皆出捐赀未曽损帑此臣不惜费以振饬者也臣任叅督治不过明调度持赏罚慎稽核而操演自该将事魏以庸不任而斥章以病不任而斥即旧道臣越委查茹贿亦重处不少假千把等官慎遴选严甄别冗员之糜薪水者裁汰殆尽此臣不避怨以振饬者也凡此清冒核虚几经拮据乃得化无为有然而版籍之去留额粮之増减与新营不同化弱为强因委曲为清屯一议岂可已而不已哉其实臣之作法亦不専以恃此已一面多方剂调简练以期渐改观无负圣明责成至意总之臣赋才原短遇事认真殚竭心力何敢以故事应也伏惟圣鉴崇祯四年七月初二日奉圣旨据奏通营旧军双粮单粮名数知道了既系裁并虚粮查明见额益当加意训练实禆战守毋得仍托空名复滋诡冒以致额伍反亏军备愈损该部知道

　　议建敌台疏

　　题为议建敌台以固城守以巩重地事臣惟从来善守者敌莫知所以攻攻有远攻有近攻其远攻也弓矢鎗炮凭城施之易耳近至城下而势促力穷此危道也昔人因有敌台之制敌台者紧附城外虚中以安神器三面横击出竒无穷在我上下无畏而敌不敢逼一逼立遭糜烂护城之法莫妙于此故曰有城无台犹如无城台非其制犹如无台是城所以卫人而台又所以卫城也通城逶迤十七里百万储峙军国命脉存焉向惟据河为险氷坚以后遂复无险可据何所恃而不恐臣为守计于客歳曽议建敌台部臣以时诎难举停阁不覆然臣此念日夕未尝忘顷监军道臣张春来巡视周回深以台为当建与臣议合春躬冒矢石守城与攻城之事皆身亲经过与遥揣者不同而后知此工之必不可已也夫功之成也益利甚大而工之兴也资费颇多此时仍一内请筑道旁舍耳土木灰石臣愿一力任之一年公费刻意节存可得数百道臣将去州臣初来并有所助一切不以烦公帑但一须砖料烧造难就也运船所带得数万便足以济至残缺委河干者甚多愿以请之工部一湏人夫流佣难集也京邉班军量拨数千以来每日给米二升以备饔飱愿以请之兵部与户部谅诸臣同心谋国或不复靳乎伏乞皇上勅下该部少助臣力则浃旬之内屹成金汤神皋重地岂特为通而已哉目下履霜将至农隙纠工惟此时为然若其刻期举事可冀不日告成一或稽延便至躭悮臣束手无能为计矣更祈圣明严饬该部施行崇祯四年八月二十九日奉圣旨敌台有禆防剿览奏不烦公帑力任建筑范景文具征任事所需工料等项各部酌议速覆

　　议留道臣疏

　　题为道臣不便屡更重地未堪久旷谨顺舆情酌时势祈赐留任以固重镇事臣捧读明旨据奏张春力任解围具见忠干所举各将刘应国等及永平官兵矢心报効的俱着统领出关听枢辅调度协图剿击事平从优擢叙其应否加督阵名色该部即日酌覆永平道事务仍着王凝祚用心料理该衙门知道钦此臣伏而叹曰道臣张春者前年臣初疏起之用于永而即成复滦之功今年臣再疏起之用于永而愿收救凌之效春能矢心臣可借手至于王凝祚复任一节以臣愚仰绎明旨所云永平道事务仍着用心料理者似谓凝祚尚未离永仍着料理耳乃今已入通矣日前由永来通此时又由通往永道里往返不迁延乎时日荏苒不躭费乎于永未必济急于通反为交误夫孰非皇上之疆域孰非国家之政事而可若是也通镇初创草昧经纶军务承宣道臣为政一日缺人则一日误事乃今一年之内四易官矣如越其杰之以人累地臣为议斥胡福宏之以地累人臣为议改张春王凝祚可谓人地相宜而仍相继他往不得一日安位行志夫非其人既不欲使之留得其人又不能挽其去席暖不遑几时得一人之用得无以通可置若遗而官于通可委若寄乎恐从此而此地之官视身若寄肩荷必不真此地之人视官若寄精神必日玩将藩屏之司等于传邮咽喉之地等于儿戏甚非所以示观听而肃人心也而不但此也此交彼代茫无整顿之期送旧迎新徒多绎骚之患根本重地岂宜如此且皇上亦知通道之久缺乎自胡福宏五月去后中间张春在通一月止了应酬叅谒事虚无人者已五越月矣若再易移必另推补计其莅任知在何时臣坐镇一城之外皆若秦越非如他镇诸道错峙足委代庖可更不可更可旷不可旷圣明穆然深思必有以处此也伏乞勅下部议立覆施行奉圣旨王凝祚已有前旨着速赴永平料理通州道臣原系暂设不必推补该部知道

　　郊祀扈跸疏

　　题为恭逢郊祀大典谨报移师以卫圣驾事节属秋分恭遇皇上肇祀夕月坛维时天朗气清远闻萧芗时和岁稔用荐休征以洽神人式瞻中外太平盛事莫明备于此矣臣羁迹东郊翘心西畤遥想阊阖宏开重轮焕彩方且万灵呵护百辟趋跄莫不共効骏奔之诚以壮龙銮之色如臣职在诘戎分当属櫜未能曕仰末光先望舒而引曜犹幸遭逢旷典同蓐收以清尘谨督同镇臣李国桢统兵三千遥扈清跸臣又伏念当此筑场未竣仍湏择地为营当令车马缤纷不碍田畴蕃茂庶几六飞靖谧兼看四野歌呼则臣所为仰体皇上敬天恤民之意而肃将从事者也

　　核覆兵马钱粮兼陈挂号疏

　　题为循例核覆兵马钱粮兼陈权宜挂号以便奉行事据管饷运主事臣林宏衍呈送季奏通镇兵马钱粮文册到臣该臣提取监军道臣挂号文册比对无异谨遵前例一面将文册咨送部科外特此先行奏闻外有挂号一事为核查所关不得不酌权宜者今天下钱粮挂号皆繇道臣以各营兵马逐月消长故其支饷必经风宪之臣一一查实然后挂号会送饷臣饷臣照号给发即督抚覆核亦取道册为主以饷册为符通镇向来相沿非一日矣近奉明旨以道系新増罢不复设而挂号遂苦无人臣与诸臣议欲归之宻道则往返二三百里既主兵不便核援兵不便待矣欲归之镇臣则自造自查不便欲归之饷臣则自查自放不便欲归之臣自核自覆又不便而法于是乎穷臣以钱粮互相觉察则弊难容一有渗漏则蠧易起于无法中寻法无己则暂委州官乎彼其人犹是科目就通之地按通之兵以通之官稽通之饷庶乎其可行也若以有司事权不重则禁扣克防虚旷臣一切任之但使挂号饷臣得据之以度支臣得据之以综核较于三者犹似为便穷而思变不得不然伏乞勅下户部议覆施行奉圣旨酌议速覆

　　文忠集巻三

　　●钦定四库全书

　　文忠集巻四

　　（明）范景文 撰

　　○奏疏【岀镇稿】

　　恭报公费缮器疏

　　题为恭报公费缮器以祈圣鉴事臣奉命出镇之后该户部覆题营制已定一疏奉圣旨两镇拱卫京都士马刍粮自当早计以资饱腾若公费听用名色俱裁减以古名臣身先士卒下同甘苦自处今既经酌定姑准支给还各汰冗节浮积盈补虚以供缮器买马之用钦此钦遵臣拳拳服膺皇上既颁赐予以养亷复勤训廸以教忠感恩佩徳宁敢有所陨越况夫饮氷自砥约已奉公所自盟者素矣除马匹请之冏寺无须市买外惟是器械一节额银万五千耳军中所需千头百绪欲以器就银而器不足欲以银就器而银不足臣开局打造差官冶铸皆取给部银乃复出公费另作修缮一项或饰旧或整新专责一官以董其事若炮若鎗若刀斧共成三千四百余件与局制相为辉映至于兵书战策所载术士剑客所传军火秘器堪备攻守之用者皆令制一以备掌故之遗于是充牣库藏布满行阵而器不可胜用矣此外余镪遂以尽供城台版筑而双台屹峙五兵森列乃可借手以报皇上也缘臣原籍距通盈盈衣带水日用所需一航载至无须重烦公廪惟是圣主曲体臣下涓滴皆恩始也不敢固辞以虚明贶既也不敢妄费以愆明训区区犬马不过以公家之财了公家之事而臣何有焉谨将缮过器数造册径送工部备查谨具疏以闻奉圣旨据奏节存公费缮器筑台范景文具见急公知道了该部知道

　　庆贺万寿疏

　　奏为庆贺事恭逢万寿圣节臣不胜欢忭谨率阖镇官员将吏望阙叩头具疏称贺者恭惟皇帝陛下恩翔九有道奉三无五行在手斡旋生运不息四徳随心含育贞下起元应十二月成物以周天肇八千岁为春而始旦一人有道懋膺五福之畴四海同煕共祝万年之算臣驰驱再岁瞻望五云值虹流电绕之辰遥想天颜有喜献海晏河清之颂欣歌国运方隆衍禄位名寿以无疆巩社稷河山而永固

　　请告初疏

　　奏为臣病难支思亲更迫恳祈天恩允放以保余生以尽子情事臣孱弱謭庸无所当于任使荷蒙圣恩忘其不胜而令之诘戎于通臣感激知遇亦自忘其不胜也而竭知尽愚以期効区区在镇一年十月矣仗皇上之灵获有宁谧臣少逭于罪戾今福过灾生仰负恩眷能不以苦切至情吁天上控乎臣秉质原虚向来节啬仅得不仆前年入援冒风触雪尔时急难之切不遑自惜而胜理受伤遂成痼疾风眩之症遇寒輙发至今冬而剧入腊连昏达晓至不停声食下咽既难药入口旋吐臣犹勉事医药不敢烦渎至尊顷接家报臣父闻臣抱恙日夕忧惶至减匕箸询其病状视臣更危急望臣归眼几欲穿臣一开函血泪潺然夫父既思臣而病病当益甚臣既病而思父病何能堪此时性命之忧犹觉为小而方寸已乱或误疆事则臣罪大矣伏祈圣慈怜臣至情特允放归少苏病骨并慰亲懐将臣父子之生皆皇上再造顶戴髙厚何有极也臣无任激切恳吁待命之至崇祯四年十二月二十五日上奉圣旨范景文奉命督镇着遵屡旨安意料理不得轻有陈请该部知道

　　请告再疏

　　奏为臣病调理日久痊可无期仰恳天慈以祈矜怜允放事臣于崇祯五年正月十六日准吏部咨为臣病难支一疏奉圣旨范景文奉命督镇着遵屡旨安意料理不得轻有陈请该部知道钦此钦遵移咨到臣臣实时恭设香案力疾扶掖望阙叩头外感悚之余凛兹天语敢不黾勉以仰承明命顾臣莅镇二年于兹矣凡当料理者业已尽瘁从事不遗余力故前岁冬胁痛势在濒危昨歳初冬下血势又濒危以时正枕戈忍死不敢以病闻即十一月内病嗽不食数日涿兵调通力疾点汰事毕晕絶退而不省人事者一昼夜然犹延至逼岁乃始吁天则臣之陈请非敢轻矣凡人之病皆可医药自辅抑情自遣而臣之病则以忧亲而起病因愁生愁弥增病故前之减餐者今则毎数日不食矣前之少眠者今则毎达旦不寐矣前之痰嗽今连声不絶且中帯血丝矣以致元气日虚肢体日削喘逆怔忡诸症杂作日起惘惘如有所失强一翻阅文书气息輙复不属顷千里延医束手无策以为病家进退验之冬春之交此时不愈疗治更难臣始错愕叹嗟而不复望生生之者亦惟我皇上耳臣受皇上简任隆恩誓竭踵顶以图报称乃事剧不敢言时危不敢言今通兵日供调遣壁垒半虚似亦无所烦督治为者赘厖当裁非图弛卸亦可谅臣心事矣伏乞天慈矜怜即允休致此后未尽之年皆皇上再生之赐虽骨化形销无非衔环结草之日也臣无任激切待命之至崇祯五年正月二十二日上奉圣旨督镇重寄范景文宜遵旨用心任事何得屡以病请该部知道

　　请告三疏

　　奏为亲病身病相闗益廹沥血冒死恳恩速放以救臣父子之命事臣初因身病亲病具疏祈休蒙恩未允嗣传臣父疾少瘥再疏止以臣病为言伏枕候命顷家童至自原籍云臣父前病复发医药不入命在旦夕瞶瞶不能作书但口嘱令臣速归一面迟恐不能待也臣病中闻言实时惊痛呕血晕絶家人急救半日而苏缘臣父待臣归而永诀臣病势又将不能留父而永辞皇上矣方寸迷乱诸务不能思综止有忠孝二字耿耿未昧葢身原无病而故假托以图弛卸皇上必不容此不忠之臣以彰明法乃亲实有病而犹忍心以恋位禄皇上亦宁容此不孝之子以玷圣朝此所以万不得已而复冒死以沥披于圣明之前也伏惟圣恩鉴原允放臣归即不能留父之命犹得送亲之终少尽乌私若未填沟壑异日尚得蹇蹶以报主恩于万一也臣有心可剖无泪可挥语促情穷一字一血不胜哀恳激切待命之至崇祯五年正月二十九日上奉圣旨已有旨了该部知道

　　请告四疏

　　奏为臣心甚苦臣计已穷再祈天慈俯垂矜怜事臣接邸报该臣奏为臣病调理日久一疏奉圣旨督镇重寄范景文宜遵旨用心任事何得屡以病请该部知道钦此又臣奏为亲病身病相关益廹一疏奉圣旨已有旨了该部知道钦此钦遵臣即设香案扶掖叩头谢恩外伏念臣才庸体病何修而叨皇上惓惓不弃若此感兹慈眷弥觉恩重身轻捐糜不足明报宁复再忍言去但皇上犹天也痛则呼天一腔血诚非圣明谁其怜之乎臣系独子与臣父相倚为命从未别以经年今役行间者三载矣向来两地相牵日夜怅望时传安好犹难信耳一闻违和何以为懐情急吁呼岂得已哉臣仓皇拜疏后一面遣人问状回传臣父以惊切震邻心劳倚闾积郁沈疴已歴数月不解入春复感瘟疫肿发头面前番使来势殆绵惙手不能书目不能视但喉间微微作声促臣速来以图一诀合家环泣罔知所措嗣幸越宿汗出火邪小退而元气则铄销欲尽奄奄床褥今尚无起色也夫望七頺龄原属风灯难保载经危证又似霜叶易零此后调理之难倍于攻伐而臣兄弟终鲜母氏先亡汤药谁尝起居谁省逥念垂白老亲形影自吊臣能鐡作肠肝乎忆向癸亥之岁臣方以验封休沐里居臣父宦逰呉兴传闻抱恙臣介马而驰十日行三千里徃视昨闻报时恨亦不能缩地奋飞而独以受命治兵擅离有禁宁忍痛茹悲不敢稍一陨越明法惟朝夕长号肠已断心已碎将吏无不见且怜也臣念臣之所自致者身而身已惫矣臣之所自尽者心而心已乱矣亦何能摅筹策竭股肱以少禆疆场乎上纵不为臣独不为封疆一动念乎皇上怜而放臣臣父子荷皇上再造生生世世誓不敢忘即不然或请假一月恩准归省臣郷距通六七百里徃返不过数日今春和氷泮寥寥数兵暂付镇臣代理臣得归而少尽乌鸟之私将出而复竭犬马之报想圣明亦所不靳也臣不胜哀恳激切待命之至崇祯五年二月初八日上十三日奉圣旨范景文屡旨谕留览奏情词甚切准与回籍该部知道

　　恭谢天恩疏

　　奏为恭谢天恩事崇祯五年二月十四日臣接邸报该臣奏为臣心甚苦等事奉圣旨范景文屡旨谕留览奏情词甚切准与回籍该部知道钦此钦遵痛念臣因父病三疏乞归未蒙俞允嗣闻垂危情急不得已而以假请区区此心谓即不得尽一日之养尚可图一面之诀也不意臣积罪崇深祸延臣父于本月初八日在籍身故讣至之日臣絶而苏苏而絶者数矣在疚中遽荷圣恩矜放捧读天纶不觉感泣而继之以血也即当仰遵明旨奔跣而南臣原无地方钱粮之责兵马千余各有将领其勅谕符验旗牌闗防容臣另疏进缴除恭设香案叩头谢恩外理合具奏以闻崇祯五年二月十五日上二十日奉圣旨览奏谢知道了该部知道

　　留银修城疏

　　题为城工有绪心切图成谨留节存银两以完前功以毕愚衷事臣惟军中之事战与守而已战者恃人守者恃地而地何所恃则深沟髙垒是也念通为积贮储峙藩屏神京地之重何如者臣初莅镇勘阅见旧城敝壊问之几十年不修矣尔时即有版筑之意而榷兴工用度费不赀去任知州卢承业请发万金犹恐不敷寻复奏缴而罢然臣空手虽难观成而呕心蚤已夙画一年来胸中不知几回环矣及登陴饬守覩兹頺堞败墉不惟难以当攻冲而驻立无地捍御且不能施殊用心凛臣遂不度力思与台功并建也因出赀募匠乗隙鸠工补缺峻圮于一月之间三面已竣百雉为增荡荡不可上而人有固志矣但是役也未曾请砖止于垒土然不行砌结终难经久雨水霖蚀前功不仍弃乎臣拟春和始终其事而不意孽重召殃闻忧以去夫人臣计封疆在任为之去而置之非忠也故此城一处不完则臣事未了此工一日不竣则臣心不安臣观知州李一爵勤亷有干力能办此所苦者钱粮耳臣原积各项以备此工之用者一为制器原领工部银制过器械剰一千七百三十两有竒一为操赏小尽旷银已经题作操赏除用过外存五百三十两有竒一为节省臣各项搜剔撙节及州官呈报赎锾一千三十八两有竒一为盐菜修城班军户部如例准给及临时截日扣存二百二十四两九钱八分七厘九毫九丝见今分贮饷司州库以之办料充然有余使州官悉力为之而营卫协助夫力可望不日之成从此粮储重地永固金汤孤臣去国一念惓惓庻可仰答万一乎伏祈勅下该部议覆施行奉圣旨该部即与议覆

　　请恤疏

　　奏为微臣将父不遑先臣急公可念伏祈天恩照例赐恤以光泉壤事窃臣夙服庭训毎以忠孝为兢兢自受皇上督镇之命日夕尽瘁业以忘身自矢矣而所耿耿不能忘者惟是明发一念顷因臣父永年在籍抱病痛关啮指洒血陈情四疏始蒙恩允而臣父不及待矣此自臣罪大孽深逢天降割夫复何言徒跣南奔得入里门凭棺恸絶屡救乃苏细询臣父病中诸状始知向来倚闾心劳寝疾日久而独秘不令臣知书信徃来诡传安好及家人见势沉危宻使来通犹从枕上强起止之曰儿受皇上简委封疆之任宁可以此分其内顾臣一闻言五中摧裂念臣既不能代先臣以终报皇上又不能将君命以永诀先臣惭负天地真为戮民思所以贲黄壤耀白日使臣父虽死犹生而臣生可不死者惟恃有明恩在然臣不敢以私请也按会典一欵在京三品四品父母丧曾授封赠及致仕者各照品级造坟安葬又恤典条例一欵遇有军功祭葬三品未满得及其父母臣父原任南宁知府以礼致仕诰封都察院右佥都御史以恩诏进阶大中大夫其履歴在吏部可查也臣先抚豫星驰入卫被命守涿又奉旨范景文驭兵有法事平并叙守昌两月陵寝晏然守通二年漕运无梗在通修城台饬兵伍制器省银三千四百余两募兵省银一万六千五百余两节经题奏其案卷在各部可查也总之臣三载驰驱所经歴皆军中也三镇防剿所指纵皆军功也即臣之不遑将父予归而未得即归亦因军事也时方多故既遗家念以报主仁宏锡类须借君恩以荣亲圣主体下当不靳一怜而恤之乎臣又按会典一欵四品以上官其父母曾授本等封赠者先后病故祭得因后并及其先臣母诰赠恭人马氏见背六年尚殡浅土今将与先臣合圹若不得并沾浩荡如人子之心何臣查有湖广廵抚都察院右佥都御史升兵部右侍郎张翀山西廵抚都察院右副都御史升兵部右侍郎李景元事例可相援比二臣皆升未任臣实歴左侍郎二年抑又过之伏祈勅下该部查例覆请准予应得祭葬庻龙纶一焕乌私可伸教孝作忠一以寓之矣臣不胜哀吁待命之至奉圣旨该部查例具覆

　　谢恤疏

　　奏为恭谢天恩事该臣以臣父原任广西南宁府知府诰封都察院右佥都御史晋阶大中大夫范永年病故奏乞恤典奉圣旨该部查例具覆礼部题覆奉圣旨准照例与祭一坛减半造塟马氏并祭钦此随该河间府知府石文器前来谕祭本府给与葬价夫匠银壹百伍拾两臣谨叩头祇领如式造塟讫不胜感激不胜哀痛伏念臣四疏予归三年行役罪多功少幸见宥于明君累重孽深乃贻灾于严父久违晨夕空伤徐庻之心永隔幽明祇抱皋鱼之痛拊心而呼厚地几思泉下相从洒血以呌重阍何期云边忽下如纶如綍载焕龙章若斧若坊遂光马鬛照元扃而不夜贲幽魄以如生飒飒几筵俨灵风之来集茕茕苫块转雨泣之横流仰承及骨之仁俯切铭心之戴追念驰驱多事马革未酬唯伤含殓无能乌啼欲絶终天抱恨觉盖载以难容奕世衔恩兼哀荣之备至九原可作顿纾风木之悲七尺尚存敢忘犬马之报愿同薄海共祝如天臣无任瞻依顶戴之至

　　辞南宪疏

　　为风纪重任难胜揣力不堪就列恳祈天恩俯准辞免以重台纲以安愚分事该臣于原籍接吏部咨为缺官事奉圣旨是范景文起升南京都察院右都御史钦此臣闻命自天不胜感激不胜悚惶伏念臣器资庸陋学术浅疎守徒硁硁而未达乎方材实戋戋而难适于用故廿年登籍家食之日为多而三载席苫生人之理已尽日惟闭门将摄以延残息击壤咏歌以乐圣化于愿毕矣忽闻宠命被及幽岩俾之领袖台班纪纲南国顾此特达之知逈出梦想之外渊陨氷兢罔知所措窃思柏台为风宪之地而陪京乃清议攸关位次六卿阶隆独座如此清要岂易称塞即如傅淑训资望数倍于臣臣方逊谢不及而何敢以糠粃先之清夜循省逡巡难前实惧仰负殊遇非徒俯明素志已也为此披沥伏祈圣鉴收回成命别简才贤将増宪席之重稍逭负乗之讥矣

　　○奏疏【南枢稿】

　　饬属疏

　　南京兵部尚书臣范景文谨题为敬陈饬属之要以肃邦政之规事臣才识謭庸素闇军旅猥以时急明冒隆恩控辞未遂再荷温纶受命饮氷敢不勉竭驽钝以报髙厚惟是留都根本之地机务维系之司平时不易肩承今日更恐陨越将卒之骄偷久着营伍之废弛日深若不彻底澄清力为振饬以居重驭轻之师等刍偶抟■〈扌必〉之戏其何以巩护丰镐奠安东南哉顾受皇上非常之简命者臣也有智可竭有力可尽不敢不尽瘁从事以仰答知遇然臣所分猷共理者诸司臣也必同心戮力克効匡襄岂惟人各自竖并以佐臣不遑特絜大端共图黾勉正本澄源臣请身先而所责成于诸司臣者有五一曰清周官六计首重以亷操履不清他节莫赎故非守严一介何以剔厘百奸不惟暮金暗投大犯清议即有常例交际亦玷官箴贤者自好各爱其鼎岂肯蹈陋辙以为身名之玷也一曰公南枢虽无北部之升除然各营官评则有殿最各卫选补则有去留爱憎起而贤否淆请托解而虚冒炽何以服人心而消哗诟也故必勿狃恩怨勿徇喜怒可与天知可与人言其庻几乎一曰严火烈人畏水懦人溺莅军行法益难寛假当此人情营竞私意窥瞷故必冷面似鐡执法如山姑息情缘尽行祛戢除入署诘戎之外务须息交絶游以防关通所属弁官尤不许私有徃来以疎坊表一曰宻兵诡道也必以机宻行之不宻害成斯为炯戒不有谋之窟室漏之属垣者乎凡酒食醉饱之间仆使胥役之际稍泄针芒便成凿空笔虑蝇传堤防蚁溃尤宜慎之慎者矣一曰勤精敏则神助阘茸即魔生智以探讨而通力以鞭策而奋不梗梗蹶蹶以立功而顾悠悠忽忽以玩日弃身所以悞国矣况救民水火之日正卧尝薪胆之秋退食犹属焦思在公岂容懈体尚其靖共尔位顶踵俱捐也乎以上五欵臣非求多于诸臣而实痛感乎时事如抉盲者必用鎞如起痿者必用砭药不瞑眩厥疾不瘳瑟不更张厥声不振云尔臣自莅任已宿部中却馈遗絶交游而自饬以饬属故叮宁告诫如此倘臣言自背无辞于皇上之明法诸臣若遵行不力臣一奉皇上之明法以从事沥血而言言止此矣奉圣旨览卿奏诸欵自是服官轨范枢司尤宜恪守还务身先帅属以副重寄该部知道
　　附五箴
　　景文莅枢之始首以饬属入告仰荷天语训以帅先日星式临敢不凛承爰作箴词共相朂勉用识对越无或愆忘云尔
　　清箴
　　周官六计挈廉为贵山泉寂清市泉涴秽名盗忍渴顾名生畏勿谓无知夜金可媚髙髙凤仪圣世灵瑞竹食醴饮先洁其喙鸢吓腐鼠是乃失类蚁隙不窒大防终溃一介是严百奸可坠微臣作箴敢告庻位
　　公箴
　　在下曷奉奉三无私无私乃公于何凖之天空斯明毋主恫疑地博斯容毋匮敷施日照月临肯点纤疵江海灏溔万艘风驰鸣鸠恻怛七子均肥岂伊失伦揆材是宜偕于大道权衡在兹微臣作箴敢告攸司
　　严箴
　　火烈多畏水柔易溺家赖严君孚威受式国赖严臣荆榛萎植彦方良士在幽敦饬彼偷革心不寒而栗凡百君子毋恒毁则影也响也实来僭慝维我髙皇谟训翼翼敢以骫骳而殄章赫微臣作箴敢告朋职
　　宻箴
　　成败之故匪夕伊朝不宻害成炯训爰标针芒示漏全体受凋善谋善意如风鼓箫谋弛营垒意张獍枭口能兴戎实维祸挑如古之人用晦于昭阿柄阴握岳立不摇寳此啬蓄填彼麤翘微臣作箴敢告官寮
　　勤箴
　　瞿瞿良士职思其居岂以服官顾可偷偷朝讲夕画夜计罔虚华膴禄位匪供熙娯嗜音甘酒而惮于劬王事靡盬不承权舆愒日视阴曷永其誉鞠躬尽瘁古训何如勉维靖共景福是摅微臣作箴敢告匡胥

　　抚贼未可轻信叛形业已渐彰疏

　　范景文奏为抚贼未可轻信叛形业已渐彰谨据闻宻切入告伏祈明旨遍行申饬以杜隐祸事职方清吏司案呈本部于七月连接提塘官呉梦禇报称流贼八大亡于襄阳等处与小民两相交易开局打造军器又毎日置造战船积至百有余号等情据此已经移咨总理宻察情形抚剿互用须防意外毋堕彀中并咨江楚凤应皖操各抚严檄所属镇道府县紧要处所防备去后相应具题等因到部该臣看得流冦蹂躏中原十载于兹矣皇上鋭意荡平以挞伐之柄属于理臣熊文灿十二万之兵二百余万之饷不惜竭海内民力九边兵力供其指挥原欲摧陷廓清洗而空之非令一抚豢彼苞孽为苟且计也从来治盗之法曰剿曰抚权可兼行势难偏废谁不知之但剿而后抚求抚在彼而权在我不剿而抚求抚在我而权在彼权在我可操纵自在权在彼则叛服不常且抚之不效已非一矣此抚彼叛朝抚暮叛外抚中叛非抚事之局变无法剿之以制其死命耳今楚贼张献忠据理臣初疏以为正切输诚终无异志矣果如所言便宜解散徒党卖剑卖刀安意耕耘即使随营効力亦冝卷甲韬戈静听调遣乃人不散队械不去身分食于地资货于商据陆而复问水市马而复造舟道路流传更有不堪言者此其逆萌叵测伺隙狂逞岂独智者知乎理臣身任抚局或当服舎之间别有驾驭决不至以贼遗君父忧然而当局易迷偏听不察倘养痈一溃破浪乗风加以江北旱蝗流亡载道饥寒之徒易于响应决裂涛涨噬脐岂有及乎臣已宻布文告毖饬江流俟其来时以计歼之而犹恐千里长江处处可乗顺流横渡皆不可知且贼狡智多端真伪难辨人扮估客船作商舶白衣摇橹猝发一旦可不为预防乎伏祈皇上严饬理臣既任剿何以剿之不力兼任抚何以抚之有终收局于已残弭患于未着宁使臣言之太过疆事尚亦有利焉并勅楚江应凤皖操各抚严督道镇府县各官置舰练兵逺探宻哨节节布置多方预防再行关使设法稽查商民船只分编字号毋使乗隙潜窥或调水师一旅扼之江楚中问以伐狡谋想庙堂必计之早也伏祈圣裁施行九月十八日奉旨该部看议具奏

　　谠论当存人材可惜疏

　　南京兵部尚书臣范景文谨奏为谠论当存人材可惜恳祈圣明曲宥言事直臣以振士气以服人心事臣等待罪南国碌碌班行不能有所建明以仰禆圣治日懐惭悚惟于邸报中仰见皇上莹精化理侧席求贤夜寐夙兴急欲跻世三代之上而流冦熖炽不能即慰一人之心顷者枚卜之举广咨博访至下霁天光曲垂清问特简五臣俾以爰立求之如此其诚择之如此其慎也而兵部尚书杨嗣昌忽从墨缞首膺白麻想因从前纶扉无习军旅之人以彼久歴岩疆晓畅边情必能雪耻除凶立定大计天下无不谅皇上不得已而用之心者辅臣自起家筦枢以及秉政封事缕上频以终制为请情辞恻然声泪俱下终惕天言逡廵就列其不得已而应之心天下亦多谅之乃词臣黄道周等执义廷诤不惮再三以至仰干宸严卒无廽避或谓辅臣昔日夺情尚可据金革以为言至于今则未有处也亦岂得已而争之哉一时羣议咸快主圣臣直于今再见皇上必且欣然嘉纳葢惜材济急不妨通一时之权而立法垂世仍当存万世之经听言用人总属朝廷并行不悖孰敢弗服乃伏奉严纶黄道周降六级调外任矣何楷降二级调别衙门矣林兰友补任降级矣刘同升赵士春俱各降三级调外任矣天下乃始彷徨疑惑不胜私忧过计葢以难得而易失者人材也难振而易靡者士气也光岳之所毓孕灵不常锺祖宗之所培育用有时竭即今以草土棘人置鼎铉重地亦因人材之难也如道周等有数人物用之犹惧其晚弃之何得其用乃共推硕果遂嗟抱蔓此臣等所为人材惜者也古云平居无直言敢谏之士临事鲜仗节死义之臣凡以气为主在上长养之耳而用舎之间实关天下趋向诸臣之处在皇上聊示剏惩益神磨励犹恐见闻不察遂谓朝廷有意厌弃直节必且习成顽钝脂韦成风毁方干进亦岂国家之利耶则臣等所为士气虑者也皇上神明天纵独观万化之原岂其念不及此所以然者不过安辅臣之心欲得其用耳臣等以为容之则辅臣之心更安何也辅臣淹贯古今俨以豪杰自负亦知夫违清议摧人望则不能出而有为即昨连疏剖心欲明孺慕于天下平台召对力救道周胸中所存具可想见容言者则辅臣之心以白罪言者则诸臣之名益彰故曰容之所以安之也且独不观之徃事乎宋唐介极诋文彦博彦博乃请召还唐介故介之名终不髙于彦博则今日辅臣之所以自待与皇上之所以待辅臣从可知矣以臣所闻道周立志欲法古人学问卓有原本而清风顽懦识洞人天忠义凛然实有尧舜吾君之思何楷林兰友皆刚肠劲骨百折不回凤鸣梧冈一时称为国瑞刘同升赵士春忠孝家传蔚为时栋曽经帝心亲简不愧科名海内咸服得人之数臣者孤忠自许独立敢言不识忌讳何有依傍圣明或亦鉴其无他耶虽其持论不无过激稍嫌于戅然汉廷称戅者莫如汲黯而淮南寝谋卒頼其戅如公孙宏乃发蒙振落耳则用舎之间可不慎乎以人事君上臣极轨辅臣职在赞襄谅必极力推援以昭意表行事故愿皇上终为辅臣地以宥诸臣也臣等叨在九列谊难三缄谨此合词披沥上请伏祈圣明裁察臣不胜惶悚激切待命之至奉圣旨大臣当絶私奉公尊君体国何乃傅会邀名玩视屡旨摭拾合渎明属朋谋把持其主稿的是何人着范景文明白具奏该部知道

　　谠论当存复疏

　　奏为遵旨明白具奏事臣等于八月十三日具有谠论当存等事一疏顷于十月十九日接吏部咨奉圣旨大臣当絶私奉公尊君体国何乃傅会邀名玩视屡旨摭拾合渎明属朋谋把持其主稿的是何人着范景文明白具奏该部知道钦此钦遵移咨到臣臣跪诵明纶战栗无地魂魄少定感激倍深臣愚戅性成干冒宸严自揣斧钺万无可辞乃蒙皇上广示包容曲垂训廸岂敢饰臆匿衷不以实控伏念臣等备员九列谊当遇事纳忠非仅营一职遂称报塞如辅臣嗣昌夺情起复皇上因流冦未平不得已而借材原属一时权宜而辅臣以金革之事无避难始而握枢继而秉成一时诸臣引谊相裁而臣等仰读诏谕谆切恪遵明旨无敢傅会渎陈兢兢然庻几自附于尊君体国之义矣惟是黄道周等以叠疏执争致蒙谴谪虽抑扬进退在圣明原属磨励之权而中外人心未喻渊微咸为五臣惜即辅臣身在事中犹极力解救臣等若坐视隠忍知无不言之谓何维时南中诸臣心有同然以为申救道周等明旨未尝饬及人材可惜大体所关当以公言之臣叨任叅赞班行居首因斋沐属藁以示诸臣诸臣皆以为可遂疏名列奏祈皇上宥孤直而安辅臣此当日之实情实事也臣既拜疏旬日以后得接文华召对始知皇上称道周操守又云才亦可爱然则道周砥砺生平久孚帝鉴臣等瞽说何禆髙深祗因抄传到迟以致多此赘语含惭引咎无地自容耳窃念臣北鄙竖儒从来无党况于道周等鲜半面之识止知为朝廷留一人得一人之用岂敢徇私摭拾仰负隆恩致干明法哉臣等跧伏南国玉阶逺隔今聆圣训弥切服膺若复稍陨越以为明主羞真斧锧之所不贷矣适以冦难内讧料理师干夙夜彷徨语无伦次又不敢久稽回奏以重諐戾谨此明白具奏并行认罪乞恩惟有束身席藁静听处分而已臣不胜战栗待罪之至奉圣旨朝廷用舎大柄岂容倒持黄道周谕旨甚晰范景文何乃倡众党庇着该部院议处具奏

　　革职谢恩疏

　　为恭谢天恩事该臣于邸报中见吏部一本为遵旨明白具奏事奉圣旨范景文植党庇私沽名倡众大臣体国之谊安在着革了职为民其余姑不究员缺速推堪任的来用钦此钦遵伏念臣闇不知机戅惟任性四年拮据空余报国之忱二竖牵纒愧乏匡时之畧据其负乗之諐久应幽黜之条仰蒙皇上广示涵容俯垂寛贷姑绳微罪止究多言列之编氓弛于担负自天而聆纶綍如梦得醒伏地而省愆尤通身是汗党非盛世所有名岂臣子可居臣即颛愚宁敢故蹈良繇惑深莫解识昧括囊以致福过灾生罚从禠帯弥知谊重自觉身轻臣罪当诛妄欲移山填海君恩甚渥何殊厚地髙天从兹凿井耕田歌咏总归帝徳兼以补劓息刖顶踵具感生成不尽铭心愿言没齿谨于日辞陵恭设香案北望叩头谢恩外臣无任悚息瞻依之至奉圣旨该部知道

　　遗疏

　　大学士臣范景文谨奏为孤臣尽节情切恋主事窃臣猥以虚庸仰蒙特简自矢竭忠摅荩以报隆恩而受命之日即值太原告陷大厦已倾只手难支负乗致冦臣罪万千迨贼既薄都臣力主联络人心坚守待援乃十九之夜翠华一移众心遂乱力尽难施惟有一死以报皇上而已惟皇上以可为尧舜之君而令出唐徳宋髙之举固自多难殷忧运数使然而谁为为之能不痛恨于悞国之奸也哉伏祈法汤改过如周维新亲贤逺奸以用人轻徭薄赋以抚民愤发精神鼔舞忠义蚤图恢复重还故都立成中兴大业臣虽死之日犹生之年可胜泣涕依恋之至崇祯十七年三月十九日

　　○谳牍附【东昌存稿】

　　濮州周士元

　　周士元品地髙明材猷详练三载之厘剔狐鼠穴清两地之沾濡甘棠荫荗诚为亷善允矣循良正宜共济仔肩何期兴思嘉遯据彼情关屺岵谁云慎尔优游因而病入膏肓果难愈以旦夕援弗能止倦而欲还与其絷之进退之间徒郁其心何若予以恬尚之名用成其志但其贤声懋着志行可嘉合无准令致仕仍加职衔以示激劝又或念其年力方强许以病痊起用此则格外之遇统惟上台裁夺

　　王玉

　　王玉之与丁财富地相邻而心相构者也王玉疑财富之窃豆也偕其父以詈财富之门则屈在王玉财富恨王玉之嚷骂也率其子以殴王玉之父则屈在财富小忿不忍大家俱错但非有不可解之怨也奈何王玉辄以盗讼乎至于王玉以盗讼而州衙以盗捕矣至于刁承恩之持票来而财富之三钱徃矣无风起波致费阿堵财富能无腐心于王玉哉夫言盗则无赃而王丁之殴骂真属多事言贿则有据而承恩之索诈不可不惩并杖不枉

　　王民

　　王民之殴死髙保也以木棍如是而伤合矣以昧爽如是而时合矣以惧累哄嚷之故如是而情合矣种种俱合则前之疑端不从此破后之死案不从此定乎此狱向当审録叅详时职曾亦反复致疑以其无证焉恐非真也今乃不动一刑满口自招夫天下之真有过于自招者乎夫真见髙保之命实死于王民之手而尚欲议释焉非特心之所不安亦法之所不敢出也不然尸亲证佐今俱化为乌有释之夫谁禁者但恐鹄亭有寃鬼而凶人漏吞舟也人命非轻妄为鍜炼固非宜过为寛纵亦不可勘对再三讯服无词今而后庻乎其不寃矣仍照原拟解夺

　　王家瑞

　　王家瑞假烧香以避差徭叶时新甘受寄以肆影射王春融入室中而攫取所有刘希元因搬运而干没亦多均为有罪前审已当矣但春融家瑞情关叔侄而避差构讼虽是偷俗终当和息惟时新以青于而干预人事真有玷士风禠巾始足正法彼希元何人乃又无故驾此大词乎伙盗诈银之语了不相蒙亦大诳矣看来王氏叔侄相争尽此辈小人者为之交构其间在时新为家瑞塾师则左袒家瑞在希元为春融佃户则左袒春融致令起无风之波倾人家败人产而中乃为所欲为真可痛恨若不尽法处此两人则王氏之争终未有了期也姑依后拟呈转惜时新禠巾之外法无所加犹有遗恨耳

　　韩大学

　　韩大学之与王氏打是真打缢是真缢前审已明无容复议矣但缢而死也则王九卿身死之告不可谓之全虚也然死而缢也则九卿打死之告又不可谓之尽实也以其告非全虚故不坐诬告而槩从轻杖以其告非尽实故遵原告解审之批而止解九卿之一人焉今蒙宪驳仍将二犯俱解仰候清审葢单解并解均之遵宪批也其罪姑照旧拟

　　李灿然

　　李灿然比狼之贪如狐斯媚乗病官之聋瞶委辔不收引族党为腹心乗机肆诈如占田产占房屋贫者因而受亏如吓库吏吓柜头富者由之饮恨至于解银之克除与夫工食之扣借又班班可数歴歴有慿真是借丛为祟随使眈眈者无人不取负嵎莫撄由是汹汹者遍地皆然如此积蠧所当论配以儆贪纵者也若李荣廷假灿然之势而当快手论赃满贯亦当坐配李中廷假灿然之势而应里书先已亡命仍应提结其赃分别给主入官解审定夺

　　孔之升

　　大抵一县毎遇县官委辔而奸人遂至蜂起如前恩县以病瞶之后有大胆玩法侵盗库藏者燕朝贵李灿然是也有从旁挟制肆情吓诈者孔之升刘恩泽是也有因其盗者是真挟者有据遂假之牵连多人巧张骗局者则盛可腾是也何一而非奸人哉总之朝贵新蒙宪访正法而灿然又经马院详允应听别案发落理难重科外而之升恩泽虽盗库之告属虚而吓诈之情则实法宜按配至假词网利之可腾若不一问其刁谎宁有已时哉相应俱照拟论徒其所开粘单唯关系燕李二犯者多真余俱风影应遵本院毋得株连之批免究

　　呉氏

　　谋殴有准抵之例故杀无准抵之例如呉氏同母袁氏杀死呉邦一案须辨其为殴杀为故杀而呉氏之生死决矣据其縁骂而称恶似非深谋据其从旁而刀砍似非首恶固也然刀何物也而加之呉邦之身非故杀而持此耶贿番致死何事也而出之呉氏之口非故杀而发此耶即投井自避亦事后胆之怯而卒无解于当时手之毒也至夫邻人听闻乃闻其毙邦后仓皇之状非闻其两相哄构也若是果相哄斗两妇人岂制一壮男子若孤雏然明是出其不意一刀砍死非故杀而何耶此狱据两人下手应坐谋杀然究之实先未有谋情特因其平日甘心之语偶为呉邦道破呉氏遂不觉愤与俱合而必欲一刃为快也虽未有谋而情则故矣律中谋殴例可准抵者谓原无杀人之心特殴之过重因而致死故共殴中有一死者遂足相抵情可无憾也乃呉氏则实有杀呉邦之心而袁氏岂能代呉氏之罪乎仍照原拟似不为枉

　　丁毓华

　　丁毓华幻若短狐贪如硕鼠业充探马未几也而又充快手充掾吏何一身而三役之互更既骗马头不足也而且骗生员骗上舎胡专利而多人之受累他如扣领驿马之工食横索负家之子钱种种多端累累难悉均属肥己以瘠人岂念多藏而敛怨合拟徒配用以戢暴惩贪断令班银分别入官给主

　　文忠集巻四

　　●钦定四库全书

　　文忠集巻五

　　（明）范景文 撰

　　○序

　　姚给谏奏疏叙

　　昔先龙图之为谏议也予固尝叙其言以为极意反复切劘计虑矫拂情欲或辨别忠佞而处其进退章有一再以至数十上者或阴争独陈或悉引諌官御史合议肆言当时人主虚心采纳为之变命令更废举近或立从逺或踰月或至于其后卒见听用故其时天下之情无不上达事之害理尝不果行竒衺诡随终归败毁遂能海内乂安致治极隆三代而后与汉文宋仁同称繇此道也又曰因人而不自用者天也是非予夺一归公议而不自用此人君之所以如天也每览斯言未尝不至于流涕夫人臣即殚忠竭虑岂真能智过人主有禆髙深要以议出于公天下人尽知之亦尽欲言之庙堂之上或未及知也惟是言官为天子耳目故言官之言即天子之聪明也譬之日月丽天敢有其功哉永言姚公以贾董之才读书中秘出而珥笔青琐知无不言其所论列动闗大计慨慷条晰本于忠诚最后以论谷城抚寇事失柄人意为所挤排借题镌职以去夫抚局难终中外识其必败特怵积威相顾熟视莫敢发口永言数争上前徃复再四同列为颈缩汗流而不少止其时柄人自护其失遍箝人口凡语涉军计者秘不使传故疏上天下不及尽见永言以军国之故发愤不得遂时私取谏草读之掩涕以冀积诚感动其志可悲已然是事不佞亦言之柄人所谓南北同词者也其所以衔不佞者刺骨今竟何如哉夫不幸而言中非言者意也反是不思而以疾为忌则固无可如何矣永言至性肫笃立身皎然是以身系天下安危之重不独以言也即就其言观之忧时似长沙凯切似敬舆守正不阿似长孺有臣如此宁忍弃之天子神圣一旦憬悟披览封事思已验之言问故时给谏安在召询天下大计则给谏所对必将有进于是者无徒抑郁悲徃事也

　　赠王庆我一门三节奉诏旌闾叙

　　余近里居却扫少可与语者惟时与王伯绳昵就无间每相过从酒酣耳热谭及节烈事则必眉竖色飞意勃勃欲起余于是知伯绳有心人也一夕据夙昔所闻伯绳前人事歴询之愀然缕悉曰先大父以义侠闻里中其挺身救王鹾使于难慷慨谊甚髙至今诵说不衰吾子所具悉也忆大父捐馆舎时大母方二十七龄耳遗孤伶仃先君尚在襁褓姑方离于怀萧然壁立四顾靡依夜绩朝爨抚子若女以至成立饮痛吞声几出万死一生矣比姑长适陈氏子未二年而所天亦折孑然一身归依母家嗣子未立外侮环至而意卒不悔也当其时两嫠相吊悲风夜号幸先君生计渐拓携赀营殖入供滫瀡而母氏躬操作佐之中祖母欢以无失姑氏意而孰意彼苍不仁酷罚相继先君复中道见背茕茕孀影且并母氏而三哉一门之内数年之间丧车频驾白昼为昏挫志摧肝泣泪成血三母日夜教督不肖兄弟又如大母之抚先君与姑且上无片瓦下无卓锥歴十歳七迁其居三老人望不肖无异望歳矣今头颅如许尚困公交车仅以四方束脯资为姑氏置田庐立嗣子终其余年而三釡有待一命未沾吾何以报余母若大母哉言讫泣数行下不止余于是益知伯绳至性人会今歳直指廉其节行具以状闻于朝诏旌其门建楔褒赉盖盛典也嗟乎当三母挫志摧肝泣泪成血时岂意有今日哉其至今日虽圣朝励世之微权乎然而稠锡不一与王氏若有独私者亦可谓人世至荣矣夫其茹荼蘗以含饴和丸者母之慈也悲蓼莪而刺股画粥者伯绳之孝也为慈为孝皆足以传于世王氏一门竒徳懿行不一而足而岂仅仅以节着耶伯绳果不忘报二母尚其奋励功名精白事天子移孝作忠以成二母之慈荣施王氏者殆将未艾矣

　　贺王甥申之首入泮宫序

　　余甥申之以总角应童子试为新安汪公太丘萧公竒赏聨冠多士报到日余喜动悲来愍黙不得语者久之趋至妹家相向慰劳既而泣下为伤吾父母之不及见也中秋后一日令君躬率诸生临泮听采芹之歌甥以白晳青衫褎然引首观者欣羡礼毕来拜余于思仁堂坐定因吁嗟勉之曰汝亦知汝一身所系属乎乃汝王父母汝父母暨汝外大父母及余三世七人之精神魂魄年年歳歳炊累之使成形者也今为汝述徃以志之汝家先世素封率用入赀为郎汝祖城武公崛起为名儒及仕鲁擅循良声为名宦乃花蕚七棣尽艰于嗣公以阴德增积越四十而举汝父及汝姑人以为天之报善人不爽也乃其生平独与先中丞厚善即古亷蔺陈雷无以过辛卯之役公得隽先中丞佹得复失之公意邑邑不色喜及卒于官先中丞哭之恸无异鹡原其时汝父仅七龄耳王母张孺人髽绖衰苴握两孤自任归而内难外侮旋抑郁奄伏沈疴先中丞拊膺叹曰王氏孤嫠其烬矣乎虽有良朋烝也无戎婚姻之约中心盟之夫岂忍忘其以弱息徃汝母为王氏妇矣张孺人未几亦殂两孤茕茕相吊伶仃光景岂意有今日哉遂将汝父而携之怀抱顾之复之教之诲之余父官于东则随之东余父官于湖于松则随之松之湖十年中无跬步离者汝父无父有父也延师择友陶成佳士有声庠序余父母之生死交情至是始快而心良苦矣乃天之降割汝王氏者复犹未巳汝方起立而汝父又以赴试卒京邸汝母自分以身殉者百遍千回忧我父母与余则指汝环泣劝救谓死易耳立孤实难盍为其难者于是始糜日仅方寸匕以泪洗面更几歳不易含辛茹痛丸熊教汝无日不盼汝成立以冀稍开颜也故予于今日喜动悲来为追叙往事如此夫夫子不云乎立身行道扬名于后世以显父母寒门单族一窥黉序便称亢宗生在阀阅衣冠诗书乃其家物即拖青紫翔皇路而学未穷深极逺难语入室升堂况一入门发轫便为汝荣而令予辞赘耶即今王族世衰凋落已尽城武公雁字一行因风变灭窅无留韵一丝未泯独萃汝躬可不夙夜努力以崇明德酬罔极追先绪乎子归而阖门垂帏当深自念弃时如弃身则庶几焉予言止矣

　　贺杨明府太孺人节寿叙

　　鸣宇杨明府自清移安陵及期而政成天子下玺书褒美适母太孺人七十有七暮春之始其初度也乡大夫将旅进为寿交相让使余修酌者之辞嗟乎太孺人自有寿道余何能寿太孺人虽然从来论寿者莫精于仁者之一语以生生之谓仁有生生而后可以久生外生生而言生者妄也乃说者执舎生成仁之旨以为疑夫必待舎生而后成仁则仁为戕生之具为仁者不益少乎或者此中自有心安理得之处仁者第勿求生以害之耳非必其舎之也彼慷慨舎生者志有所激名有所成岂不足愧夫世之隠忍苟活者而质之本心未至十分惬适其于生生之理谓何故曰仁者寿正克全其生生者而生不能穷非吐纳也太孺人其有得于此深乎太孺人当所天见背时方廿龄耳昏絶仆地勺水不入口舅姑抚明府谆谆开谕杨氏所不絶如线者赖有此藐诸孤在谁实乳哺忍复相从地下乎太孺人乃强起食饮屏去簮珥井臼操作进滫瀡以无失舅姑欢且家仅四壁歳值大祲脱粟日未尝饱独昕夕督课明府甚力母绩子读寒夜一灯共之比教有成立登贤书绾赤县而太孺人喜可知也筮仕时召明府至庭下诫曰未亡人茹荼含蘗垂五十年尔服官其无忘此意不然儿不肖母矣四知尔家世事可陨越以为清白羞乎明府再拜受教迄今两袖清风皭然不滓太孺人之教也想太孺人决策絶粒时誓已不复有生矣向使引于一决计不返顾自可艶称一时芬流千古而耿耿此中或尚有不了者在卒之辗转图维心安理得无复遗憾斯不谓仁者耶仁者生生生不可已即百歳未有艾矣故曰太孺人自有寿道也闻之太孺人虽踰七袠而渥丹健饭神气弥王今且抚视四境颂声交作太和所蒸福履绥之合千万人欢心以成聚顺明府之所以寿其亲者又自有道而岂仅仅削酏奏酒舞斑祝厘以为寿哉明府出治大抵仁心为质必乐闻余言其以进之太孺人当喜为加一巵矣

　　贺韩霈霖学博擢令栢乡序

　　天下事未有不习而能者也夫习而后能上智弗能自异中智而下不习则不能矣凡事皆然而况大如用世乎语曰仕而优则学学而优则仕盖言习也夫学以学所仕则古人之学仕以仕所学则古人之仕是以颜氏子一陋巷匹夫耳日所讲求者皆绍明虞夏损益商周之事而不以为僣即由求赤辈平居辨志亦惟是兵农礼乐诸大政而不以为诬此何莫非仕中事而今之学者则咿唔章句而外无他及矣至于仕如宓之琹言之弦而季路蒲之庭綦清闲此亦何油油甚适也彼其时当中古务尚省约地有分土民亦简稀故得绰有余暇耳而今则日赴期会夜理簿书手批牍而口敕断犹且不给而何从得一剰晷哉古今人之不相及亦时为之也故学以兼仕近世无此官然则学士家多迂阔而无当实用而仕亦漫然为尝试奚怪焉不习故也嗟夫此何事而以不习之人当之其害必有受者民生岂有幸乎以上智所不能而槩责人人安在其不驱天下而为尝试久矣夫世之无吏治也虽然絶世才杰其人或当不乏而隆中画三分作秀才而任天下者已戛戛难之若官前代所无而国家则有之矣令甲孝廉上春官列一榜者例得署博士事考有功绩需次入为成均其通儒有经济者推择为郡县吏祖宗剏制意宏逺矣士离蓬累冠进贤所入皆仕场也所与皆仕流也所见所闻皆仕事也而又以旁观之冷眼无累之闲身局外阅歴闾左便害何不烛照数计焉在仕学之间孰有如此官者霈霖韩公产于越东尽撷四明慈水之秀其人洵是上智一流癸丑闱中已上第矣以数溢中削来谕吾呉训迪多士而外民间隐伏幽曲之情状有一不了然在目者乎而其喣噢爬搔即未入手而有一不洞然在心者乎又再视邑篆益复■〈女间〉敏若素宦今报升栢乡令栢隶在畿内距吾邑仅三百里土风俗尚不甚相逺其中肯綮习之不啻熟矣于以奏刀砉然吾知其必恢有余地也是擢也且未暇为君贺而先为栢之人额手称庆矣

　　李叅军诗小序

　　古松下茯苓樵牧不能识牛羊践踏之及逢扁鹊拾为灵药遂能济疗寰宇留功千古惟人亦然余于庚午夏出镇潞河以笺牍识李掾时羽书旁午掾给事左右多着劳勚其所资翰墨出入经史而于兵阵象纬刑名之学俱有所宗矢口抽声蔚然可观余药笼方蓄溲勃惟恐良史之不为僊苓也因移其绩于铨部朞年而得津海叅军谒余于庐持其松斋集丐叙余素知掾谐音律特在戎旃不暇与言今覩掾诗流利菁葱情景双合使掾生晋唐之世或当附孟嘉韩翃之后乎老子于此兴复不浅因为弁篇首而更朂之曰子今出而一行作吏矣其操修素履而从政津门沧海月明必有青眼若余者谓予笼中所拾不谬子之程业未可量也子其勉诸

　　苍雪轩集序

　　尝披览舆图粤稽龙门之胜自神禹开凿遂擅千古地灵往哲辈出不可更仆数然后世学士宗尚首推文中子为徳行文章之冠当其年少慷慨上太平十二策名动天下洎乎归隠河汾千人从游立说不朽虽以史迁之雄藻景纯之博洽下至裴栁之羣才辐辏未有过焉顾天下嘉其学之正而未尝不惜其遇之艰也我明人物蔚起耆宿如林而家学渊源足绍前贤者莫如吾师哲臣先生先生承父任斋公以徳行文章世其家海内士大夫咸望龙门如山斗不佞受先生特达之知逾于恒等窃奉师资稔知先生擅豪杰之干济兼圣贤之学问殚精濂雒闗闽既已窥其堂奥而摅吐沆瀣又能以古铸今直空作者早入承明鋭然以经世自任歴跻宫詹浸登揆席海内以其用舎卜世安危不谓大业未究而已骑箕驭矣朝野欷歔有哲人云亡邦国殄瘁之叹然先生在史馆为一代词臣在讲帏为千秋正学神明意匠湛心广览自奏疏传记以及微言小咏罔不取材宏富命格超旷有词人之炜藻而无其俪有山林之俊爽而无其癯大雅典则足称雄著作之林矣试一循览遗编渊乎莫测涯涘但睹璘■〈王扁〉瀚博鼓龡经史总经术之大叅性情之微岂非诞质灵异蓄物渊畅斐然有得而集其大成者乎久拟较梓遗集以尽门墙之责而予同门李仲晦司马先为摉辑传诸梨枣今每一讽咏篇什风规如在不胜泰山梁木之思然先生即未竟调元之业而藻润花砖灵光艺苑黼黻明时其视文中子之不遇固已出处殊致则主圣时清知公独深而古人不及也若夫笃学著书陶铸后人亦庶几河汾遗绪不愧地灵允符人望矣后之学者三复私淑有是编在将百世之下闻风兴起可徒睇龙门而太息乎

　　朱吉甫稿叙

　　朱子吉甫负不世才交予善有年矣以都人士薄游东南博学强记复富经济至阴符之术象纬之学无不揣摹尽善意中经营以天下事为己任其尊人旬宣楚豫从事行间朱子趋庭之余佐画帷中非斤斤读父书者比也当其侨寓襄阳中丞宪使每就询方畧朱子左右筹划竒正互生且时登陴策守一方长城倚之未几越境而襄不可守矣嗟乎使其得展志畧或听遮留半壁可恃或不决裂以至于今不幸而成朱子之名岂朱子意耶朱子生平工制举业伯仲先后齐声艺苑仲氏以己卯隽畿闱伯氏独天老其才屡试坎坷有竒不得自见乃卒业南雍大司成王公少司成吴公一见识之月较多士辄置髙等试之经术于兵法王制律厯盐铁之务暨术数诸书洋洋洒洒洞悉源委穷神尽变一时誉髦莫之或先二公洵知人哉时梓其文因索余叙亦以余交善有年知其能大用于天下也余亦可谓知朱子矣遂自信知人乎哉

　　长干三子时艺序

　　时文一道屡趋而变量风所动渐积使然然其间必有人焉出大力以转之乃不至波流澜倒而无所底每三年房牍行有识之士相与谢朝华振夕秀隠隠隆隆志意开拓另辟门牖后一科之风气即于是而兆故得隽之文成家立体定于先年者为多吴君汝为少司马行可公子也侨居长干之里据胜地招名友与一时贤士大夫气谊相得发为文章拔新简异盖先一时之变而体制明简于先正规度无毫髪失斯其志意所存非苟为异者也嗟夫长干之里从来兴废多矣登浮屠者不知有瓦官之魏阁吊平原者不知有凤台之江流而锺阜郁盘浩波东逝千古不变者大势存也今之苟为异者力则不足而遽欲田沧海鞭泰山识者以为戏而已矣来歳之秋三子转时而不为时转文悬国门为雅人所步趋当以余言劵之矣

　　送余侯内召诗叙

　　余侯之莅吾邑也值兵燹残破之余死者未葬创者未起逃亡转徙者未复盖辔策若是之难也侯下车吊死扶伤力为抚循而先以饬备安众为第一义出槖中装鼔舞士民建修砖城人咸踊跃从事以四十二日之劳收亿万年保障之绩厥功茂矣至于养鳏寡恤孤茕劝农兴学起弊维风审察寃屈平反狱讼使凋敝之俗郁然改观则大有造于下邑者岂莱芜之足歌而山阴之足诵欤余每览古人所谓治行髙等大率以鸣琴之化身不下堂而庶事就理他如垂帘昼日花满河阳者何若是暇整绰有余闲以今观矦孜孜矻矻至废食寝不复托于优游以玩时日而究也化行讼理士庶恬熙其于鸣琴种花古人风流亦何必逺过也今且以卓异上闻天子嘉与特下征书内召置木天掖垣之间大其用以光社稷余不佞仗庇宇下欣逢盛事又何幸焉虽然矦行矣难为继者元纮之迁乌鹊拥行攀辕遮道者不知其几余昔淹羇旅彳亍道路未获从父老后截镫乞留而终不能自己于言也乃逺望作歌以送之歌曰勉勉我矦厥维天授玉垒锺灵蛾眉诞秀忠孝神明蜚声腾茂我矦孔嘉读书五车瞻言百里含英咀华诗书满座疎帘退衙矦有异政五申三令抚弱以仁忧民如病民之生子以字以姓金堂去思釡鱼留咏谁宰崇阳拔荼植桑导以徳化墨绶铜章榆次集凤茂陵杜蝗维我仁侯人识甘棠甘棠蔽芾荫兹下邑吊死扶伤仳离辍泣圮堞増修戎伍日习捍患御灾民是用戢缅惟我侯山川间之渠渠夏屋帡覆无私俯仰琴声三善十竒朗然秋月如何勿思明明天子念此循吏赐绯褒称五题召试一日九迁杜稷伟器行焉邑侯拥道遮留歌诵明徳孰与之俦纪碑刻石遗爱千秋展矣君子百禄是遒我思其风山髙水流

　　赠扶摇李契丈庐墓礼成叙

　　北溟李子笃志学道人也平居有为圣贤之志立身髙洁一介不苟取予其事亲至孝曲尽色养及殁庐居墓侧三年中多感灵瑞逺近传诵以为竒节异行即古紫芝白兎何以踰焉李子逊谢曰某不敏尝有志于学矣学何为者所以学为人也而为人之道莫大于孝故舜之怨慕终身闵子昆弟无间曽子读丧礼而涕下仲由念枯鱼而长悲凡所以尽为人也至如卧鲤哭笋涌泉泣冰赤乌巢门白雀游塜皆以一念笃挚妙有感格一尽为人之道而天地通焉故不孝何以为人不尽为人之道何以为学某孜孜求尽于是而日虞其未至即躬自负土以终先志不过尽孝中一事讵敢诩诩自矜竒异乎若以竒节异行而为之以邀誉其何以为李子余闻之而重有感焉噫嘻李子真所谓学道人也以彼至性何减闵曾而退然不足其心何心乎圣人之徳无加于孝而圣人之心至百行醇全而犹若不足李子此心庶几于是乃可与之言孝矣经曰身体髪肤不敢毁伤孝之始也立身行道扬名于后世孝之终也李子试扩而充之体验于事君立身之际以求所谓通神明光四海者则行成于此名立于后总此不足一念为之也李子朂之哉众皆曰善乃书于缣当赠词焉

　　祝含翁萧侯父母初度序

　　含翁萧侯分符我吴期月而政成适值初度之辰于时瑞雪遍洒膏雨旁滋黄童白叟式歌且舞喁喁效华封之祝多福多男之外曰多寿余素庇徳宇心铭口颂其何以寿侯哉缅想侯下车之始萑苻四起棘荆将生肌髓已枯魄魂未定侯先之镇定继以绥怀清矢日勤戴星无日不取民闾疾苦筹划而拊摩之至于孽衅潜伏不动声色立行平芟其中苦心几费经营食不甘味卧不贴席任劳怨捐髪肤以几民间之有宁宇也是谓以身之苦以寿民迨于今而雉堞屹如闾里宴如虽复震邻为警剥床可虞而四境犹得安其畊田凿井之常熙熙如登春台也小人何知向其利者为有徳咸交手曰安得长借我侯以保我人也侯亦抚而乐之曰今而后可稍自愉快和气致祥人助信而天助顺难老且永锡也是谓聚民之乐以自寿寿民寿身盛徳大业富有日新无疆之休勿替引之余更何以寿公哉比者颂声四布剡荐屡腾圣天子莹精化理加意旁求如公治绩当立召为耳目臣于以培国祚而流淳化造世平康之福寿国者将未艾矣禔福岂仅仅一邑云乎哉我之所以进公者如此若夫吐故纳新辟谷引导之术不足当侯一吷矣

　　梁匠先豹陵初集序

　　余向承乏梁州每一东望豹陵白云紫气氤氲蛇伏意必有异人窟宅神往者久之比伏处山中匠先先生持节行役纡道过访留连林壑间相对累月吐发流美深穆其度而中不可涯迄今间阔数载风旨藴藉时系余寤寐勿谖也先生禀质清淑托怀雄古于经史百家罔不条贯故神气遥集淹综厚蓄发为文章雅博宏逺如川谷泻流而具范兼镕偏精独诣各极其所至而工焉凡叙传记述以及赋颂诗歌皆臻佳胜文则两汉诗则三唐词则宋人絶调不屑襞积前人而方轨并驾地不相逺岂第胜士韵流詹詹以文言华世者比乎余揽汴梁之胜嗌呃九舆绮才芬出代盛风雅汉晋以来往往雕竒彚藻不难咏雪歌风后先辉映匠先崛起晚季类冶铸而兼有之具嗣宗之瓌姿慕幼舆之风节援笔成韵似彦伯之赋材骋思轶羣挟元晖之秀句沨沨乎集诸家之大成当代作者人窥酉穴之书家擅灵蛇之誉如斯典则卓然成家未易一二见矣匠先以柱史乗骢太行沧海动摇山岳大江以北藉以建威销萌公余哦吟感慨系之吊古观风一付篇咏至于挥羽投鞭经济皆其余事当世依毘其在斯人乎长公大行君且以名进士大振家声父子词名互竞如房融之有管李泌之有繁勲名行且世济琳琅家乗悬示国门兹编岂其嚆矢欤媿余年来浪迹尘途笔墨之趣半耗羽书昔游大梁之苑受简徒惭今览六朝之遗笔花无梦展诵雄文瞠乎后矣

　　鹿奉常集叙

　　余自癸丑通籍与定兴鹿伯顺吴门周景文同试政司马署中志意叶洽彼此以名节相砥期为歳寒交嗣余与景文先后出理齐闽而伯顺为计部郎以争留金花左迁去余庚申入吏部引景文为同舎而就家以原官起伯顺辛酉予休沐里居移书长安荐伯顺可入吏部议既定时髙阳相公行边伯顺自愿辞铨相随五年量移尚玺己巳转奉常浸浸大用矣心嫉要人柄政竟移疾归海内喁喁方以公出处卜世道隆替丙子遇变竟殉城以死呜呼生平大槩若此矣其人固无需文以传而予又论定其文梓之序之岂其人之必待文以传哉则固以为伯顺之文也已爱其人者即其人之词组只字寳若天球琳琅况伯顺之文实足以传者乎方今鸡坛错峙鞶帨徒工即使振起作者之林步武先民之轨以是而称词人之雄止耳于世道人心固未有赖也今伯顺文具在用意忠厚摛词恳恻与君父言慈仁臣子言敬孝兄弟言友恭朋友言贞信上自军国朝庙之容下及闺闼帷房之故言必究情语无留指笔光墨渖剥露血腥指拂残笺剜剔肠肾使读之者欢爱鼓舞悲愤流连忾然以思卒然相感而中正之心油油乎以生繇是而究伯顺立言之意不模古不规今发乎情止乎义理百世之下闻者犹将兴起焉然此伯顺之文亦即伯顺之人也垂白孺慕四世一庖家无嘻嗃人风静穆其植本良厚矣故帑可以无争也以续三军之命而毅然争铨可以无辞也急君父之难而洒然辞官可以无去也愤柄人之嫉而飘然去最后慷慨殉城计不返顾使素庇一廛咄嗟遇难或牵于难割之家累徼夫幸全之金汤又或怵功令束文法与存与亡计无复之乃死耳伯顺有一于是哉然则伯顺固可以无死也夫可以无然者圣人不以之律人而贤者以之自见至性所存不可强抑善学圣人者孰如伯顺乎然躯命不惜浩气常存扶进淳风廉立顽懦伯顺果死也哉因是而覆绎集中忠孝之语伯顺自为写生留照人传文乎文传人乎则是集之有功于天下后世匪浅尠矣宁屑与缀文之士计工拙耶伯顺尝自题其草曰认真真故人与文两传矣

　　来禽馆文集叙

　　或曰文章一道与世运为升降者也余应之曰非也各随其耳目之习尚移之屈宋辱于芊衰丘明后乎麟获唐之季也韩柳代兴宋之终也文谢崛起安在其世之为升降也匪特世无升降即文亦未有升降善作者各极其精神之所到而已矣易曰物相杂故曰文此言夫文之贵乎杂也然则厌绮靡而惟取夫拙朴黜组练而惟遵夫浅易是黼黻之观不如裋褐之饰而凤麟之质无以与于牛羊之皮也岂不悖哉汤临川每言自有此道前人业已登峰造极后有作者度无有能过之称能而已此诚可谓知言其无能者随人步趋如优人之行乡饮献酬秩秩未免俳气能者则才及于格情轨于法踌躇满志不极不止此岂升降为栀蜡者哉国初之文盛于刘宋迨李何出而讳言刘宋矣七子出而又讳言李何矣七子之持世较久海内宗之逾百年乃取其浅易之说而攻之不旋踵而败矣今之治攻具者生吞注疏之剩语以为理学襞积策论之蠧括以为经济而曰我能为拙朴悉扫前辈而空之嗟乎此一筭子书法三家村学究所能为耳岂复有过人者哉余犹及见临邑邢先生先生生济南后其为文也亦欲破济南秦汉之拘而稍稍潄润于六朝然先生为人自标风检豪翥乐易推贤爱士尝若不及故其为文才足以冒其度韵足以称其情虽偪现先生之精神而要不失济南之风范语曰齐鲁之间其于文学盖天性也济南而后舎先生吾谁与归当神庙时尝欲搜良史材欲以先生与越之长卿楚之本宁应而布衣王生者亦与焉自今观之王生直能为吴侬纎语耳长卿颓放俗气不除彼楚材者堪勍敌然吾微惜本宁先生不善护名世岂有撰集至等身而无芜败者哉顷来南中南人之知先生者徒以先生临池妙天下至其为文不少概见昔人谓右军松雪皆以书法掩其文吾于先生亦云故序而传之

　　三山游日记小序

　　人有能游且得不逰乎有不能逰且得逰乎善乎庄生之首逍遥而重以外物也曰胞有重阆心有天逰天之为物缥缈苍元逺而不可致诘者也心又何物岂有形区垠堮可韄而捷者心与天相遇而成逰逰至矣于是取欢于仁智而寄畅于山水谓非此心此天不可也昔有骛海上之三神山者此盖逰心于伪人而非天蓬莱方丈瀛洲心具之天俱之矣吾友阮氏有逰三山日记彼之三山至大之域此之三山至细之倪谓细与大其有辨乎其无辨乎观其自序及谢皋羽而益有感于逰道也皋羽闽人当文信公制置时上书幕府礼为上客资筹划迨信公成仁柴市皋羽往来洒泣于吴越间有纪逰有歌诗总以写其沈伉郁烈之气卒不归闽归骨于严滩之南与严祠相望示千秋知己焉严先生自荅君房数语外言论风旨不概见而皋羽著作种种又一则不事王侯一则王臣蹇蹇后世逰者登子陵之台上皋羽之墓其有辨乎其无辨乎大林丘山之善于人也亦神者不胜神者胜则取欢寄畅何之不可陶沈伉郁烈于人间世为缥缈为苍元而胸中并不设一优柔平中相也即荡而企海上之山虚而歴亡何有之乡寂而托广莫之野怪而倡逍遥外物之篇惟心有天逰者能有之阮氏殆近之矣

　　赵忠毅公文集叙

　　自昔伟人巨儒崛起一代风师百世者往往以节义掩其文章然宇内得其尺幅绪论辄讽诵低徊相与爱而传之故士大夫畸立特行秉正不阿也者其所论著断不随人步趋志至帅其气气生尽其才于以感愤激烈之志吐章摛文波委云属而后世闻风私淑之士亦得縁所言以想见其人则是文章一途未尝不繇节义传也余于少保赵忠毅公见之公初成进士以汝南司理拜度支郎时江陵卧病不与祷祝者三人公其一也已迁吏部考功以强执忤贵人废逐去家居三十载闭户著书海内仰之如霱云曙星熹庙初以奉常起田间歴长西台旋位冡宰正统钧可谓遇矣时中外方向信公卒无委蛇岩岩肃峙一时升引多正人端士与公同意气者也然忌者眈眈交伺而嫉奸益力乃悉谋附珰珰提热柄能碎人欲得公而释憾竟诬赇戍振武以死公死名益重重以直节以忠谠闗时隆替岂不悲哉公负海内重望余五十年天下目为司马元城不屑屑以文士词人显而笔跃七曜气沛三湘濡毫伸纸又何磊砢浩瀚也即赋咏闲情啸歌简佚不事庄厉而词组微词皆足耸动天下亦足不朽当世矣若乃司铨秉宪启事陈谟黜邪辨奸推贤让能虽有晁贾方斯蔑如岂不足登作者之坫坛为千秋之标准哉自古忠孝蒙寃牢骚怨怼每多悱恻感慨见于诗歌论次今披公遗集其以扶忠殛佞之意发为崩云裂石之音感慨深而蓄积大是固然者至若托怀峻烈摅词冲淡志正直而不夸忧君父而不怨非中实有得力乌覩是乎余附公梓里后进钦其风槩每师严之仪以为鹄当天启之季后先忤珰去国公去不已而难作公子及甥与公之客皆及于祸流亡散失不有其家嗟乎虽司马元城吾未知于公何如矣顾独剰此残篇不尽厄于酒鸱馋螙若有护持之者后公子上书讼寃上诏礼部议恤予谥晋秩少保天子愍其忠亮鬼神知其正直天下后世想见其风采而公之集未传于世则后死者之责也余为厘次得诗若文二十巻爰命梓而传之要之公之所可传者在彼不在此矣

　　葛震甫诗叙

　　向余初读震甫梅花诗神相订也闻其家震泽苍翠间念何日买一小舠荡漾烟水至梅花深处对坐伊人以慰平生后在铨曹见选人籍震甫名在焉喜甚则又念若髙士何縁到此及识之行队中神采奕奕超然尘表人也不负向来摸索心为之喜及白单一付以去浮沈数载清誉自喜垂槖归来惟解诗巻一囊耳潞河相对文酒畅酣经歳又复别去今守留枢则震甫正携家此地时事孔囏忧心如醉每对震甫未尝不涣然暂释两人相慕甚殷踪迹乃多巧值盖亦有天幸哉震甫好为诗余好读震甫诗震甫诗无不使余读者计知震甫莫余若今序其诗遍海内而余不一言奚其可余尝笑文人多事坛坫相髙其意莫不欲尽易昔人所为独雄千古不知矫枉有过指摘适滋往者代生数人相继以起其议如波如吴下之正用修近代之翻王李后必非先沿为故事今则各在户庭同时并角其议如讼拟古造新入途非一尊吴右楚我法坚持彼此纷嚣莫辨谁是余观震甫论诗入微顾其口中从不闻臧否一人以自位置而一时名能诗者指及震甫无不内自屈服然则震甫匪惟才胜即其识度去人何止万里譬之髙会羣贤辩难迭送中有真人安坐无言静气所摄众义皆堕请问此一坐人孰为优矣今之耆宿并称陈葛或谓震甫输眉公尚在出山一着虽然诗以穷工亦以逰胜震甫家昔不贫索米长安故业乃尽而车蹄间闗动辄万里九州岛竒险足目几遍向使坚卧故山此味何从得歴今其诗老而益胜安知不从此进造物与人千秋何可恒情测也震甫既老于此得失寸心不言自喻于余是语宜有莫逆之叹而余序其诗不于诗是品第存今昔欢聚因縁与称诗之概于篇者盖知震甫诗其传可必无俟余言且欲后世知余两人相知独深有如此也

　　叅同悟真译翼序

　　魏伯阳自言不乐权荣脱屣名利以静退澹泊张平叔幼亲善道于儒家法家厯筭家医家兵家阴阳家谶纬家靡不究心后遍逰海岳遂遇异人此皆英雄豪杰超出世间用以御气养性强已益身秘采灵文咸着丹诀其原本于羲易其言不诡于圣人乌有旁门异术哉圣如夫子问及老聃及门之士传有施存者得遁化变景之道第不列于七十二贤夫子故不以元同为教耳大司冦甄公体湛道徳羽翼圣真列在杏坛讵出端木氏下端木氏以为夫子之言性与天道不可得而闻也不可闻自可叅可悟为圣门之伯阳平叔即一辞犹赘矣世丧道微性隠天凿同离于异真灭于妄若黄石丹书所名身之八杀命之四业者司冦公恻然恫愍取叅同悟真两编译之翼之译以辨殊言翼以辅三注理抽秘宻妙解真诠复首立五戒为敬事天地忠信君亲贪嗔杀妄抑又其次则主于立人伦由仁义牖民化俗俾毋罹于刑诛凶徳之祸性命可以长久天下可以治平噫不亦大与至于日月龙虎男女刚柔诸言不过阐析玄微正彼讹舛虽明采炼之元功直指金丹之大药而非溺志长生徒慕冲举以为骖虬控鹤地者也公忠亮慈恺详刑慎恤方欲补国家之元气通四海之精神导阴阳之龢息水火之战何暇治元同而学广成耶考古名世大臣率从神僊示现昔杨文公为武彛君陈康肃为南庵主欧阳文忠为神清洞主韩富二公为紫府昆仑真人公当名登玉简籍谱青华译契翼篇知了悟在性天心传在元始而功行在著述矣余善病拙于卫生不能如唐仲俊读千字文有悟于心动神疲之语又安能遽悟于公之译翼也愿就公乞刀圭而幸药石之

　　友梅先生四集序

　　脱名利之途而逺引以去其志宜无所不得然亦视其时矣天地既闭身焉用文是激而逃也即能超然独往其志必多幽忧惟世已治矣我出何为一丘一壑一咏一吟皆帝力耳生斯世也而为斯民亦云快哉故有考寂寞之音寻栖逸之旨可以见世运之隆污与朝廷之所以为治者此一论世法也我朝累叶熙洽孝皇世皇享国尤永淳化洽翔下遍穷谷而大江以南山水蔚清林壑深秀吾意必多幽人遗老徜徉其间不与名近名亦不及独寐寤歌而不传于世者不知其几矣乃今从震甫知其祖友梅先生先生生宏治之年而老于嘉靖生长三万六千顷七十二峯间居在东洞庭尤峯最胜处家多遗书翫物及其先人之庐皆世守宋元以来其于用世之书无不读者先是山中有王文恪诸公功在朝廷吴人多为兴起先生独语同志曰世幸无事何用吾侪吾与子为太平之民不亦可乎遂坚箕颍之志余尝敬展遗像讽咏其诗为慨然神往久之以彼闲家厚族教行于乡生为墓志使后世知其为人是岂徒放情林草一意埋名者使出为世用必有可观终焉隠沦是亦不可惜乎夫使生当盛世不知咏歌化日近舎湖山之胜蹭蹬风尘或如晚季素封子从事猗顿之术敝敝焉权子母衡肥瘠日夕持筹不休志识逾下欲如先生婆娑铁柯香雪间日与山水朋旧浩歌而忘老岂可得也然则先生胜槩遐踪固可想不可攀而得以闲适之身据烟波之胜振寥廓之羽发淳古之音者虽尘外卓轨实盛代休风读其遗文思其髙致有不怀我孝皇世皇深厚之泽者能乎哉昔者子美有祖称诗唐初至厥孙而家风大振震甫今之子美草堂近我枢署时与唱酬往还人比浣花昔游用为佳话今又传其祖集于灰烬蠧鼠之余而属余为之序余固不敢以固陋辞而予抑何厚幸哉

　　为臣不易编序

　　先司马官云间时常喜述郡中人士首推澹志黄先生盛有才誉与难兄太守不减二陆然遡其抡魁实与余同以己酉登南北榜文章气谊遥相契合甚久不谓宏才硕抱浮沈小草仅以佐郡终也余犹记长安道上偶见为臣不易编一书其时未获观览固已心识兹来承乏南枢盈盈一水未遂把袂适其馆甥章子宜昭游余门下持是编问序余乃得受而读之感慨时事箴砭臣僚渊乎有深长思焉余惟人臣之谊至今日盖难言之矣经世以才持世以节才不可以辞难节不可以有已两者相须此上臣之大凡也自昔名臣哲士秉志坚贞图回逺大以一身系国家安危之重扶今古名敎之衰志虑感通精神繇之以出故能尊主庇民成光眀俊伟之业流光史册声施烂然若夫庸庸者流经营止在身家干办不过簿书究所建竖大畧可覩安望卓然自立睹将相之鸿烈感节义之幽忱也乎澹志援古风今自虞夏以迄赵宋仅得百人其所扬扢严且核矣然而托寄宏逺阐晰遥深观其系赞微意即春秋褒削之旨何以加兹虽伤其遭者谓蹉跌眀时局蹐下寮位不配徳然疏进是书黼座嘉赏称为有禆臣鉴立言不朽足资眀良观感之助亦不可谓不遇也闻先生少工古文辞编纂甚富是编尚论古人感懐触事忠不忘君婉言微讽诗曰维其有之是以似之其于篇中所称引节才之大者微者亦何媿焉今学使者采风懿好祀之瞽宗余不及见其人见其文知先生天性笃挚博物醇雅力足兴起顽懦识能进退贤豪谓之有百世风识者知余言之不诬也夫岂徒规模先进仪型乡闾为足竟其志量也乎

　　岳心翼先生医家正印序

　　史载阮氏七录有医经九巻郑渔仲艺文志载医方一家凡二十六种而马氏经籍考又以医家列于子类与经史集四部并传广成河上于斯着矣心翼先生渊源六籍薮泽九流于脞谈冗辑罔不澜翻咀茹而时出之着有医家正印其取意盖印诸医家之畔于正者也先生少而善病如李云翼遇安期生遂以工医医益精良保身之心心存保世为着此书中凡广嗣保赤颐老尊生以至男女证治家居读书客旅仕宦行师舆疾济难扶危虽寸肤必护小眚必刮指脉理之委源辨药石之损益消息于五运六气从寒热温凉散抑燥急坚脆衰强因时因地因人而施按治以病制方以方疗病无有不尽其意者吁亦微矣从来幸灵之神于术长桑君之圣于医陶宏景之精于养生服饵大都以甘苦之味手调盐梅以补泻之方斟酌元化故救时则藉名相度世则仗良医夫岂小道哉先生三吴名儒理学经济无不精诣奥微而葆和式榖有万石朗陵家风长君以画省望郎出守名郡颍渤同称翰中忌口不以同明识者卜其大器昔游彦哲问政于宗论政曰为政不难治气养心而已心正则不私气平则不暴仲舒养气之说亦然此政通于医医可通于政也今天下气且日病民方劳恐悲思思则气结悲则气销劳则气耗恐则气下多呻吟创痏以求更苏尤所望于医国者安得先生针石艾焫立起之是编也当与艺文经籍并载以传矣

　　范母八行图说序

　　闻之藨蓘致功必获殷丰余尝览古阃懿若陶侃孟博之母教诲式谷如响斯孚至于天表之应集福迎祉其家之绳绳蛰蛰食报于贤母者为多何则感而后动人之性也原夫嬉戏俎豆之时未就外傅靡依匪母触目提耳能自得师忠孝虽自性生楷誉必本慈训有繇然已余与虞城范氏同出先文正谱系比与乗六使君交好问闻不絶稔知王太君母仪克■〈女间〉不减锺郝大家方其阅歴诸囏诸孤呱泣歌鹄丸熊备尝荼苦惟母声律身度尝自教儿洎乎拮据门祚绸缪阴雨不靳簮珥之费佐诸藐孤绩学令闻乗六为名进士偕诸昆季凤翥鸾飞才徳并懋文武具举至于乡里之选弓旌之贲惟虞城范氏为最比古之积笏传硏者休有烈光则归诸母氏之教实弘且巨乗六使君尤雅继前修服膺先哲龚黄治行翔被滹水恒山间既已展朱旛之业不失婴孺之思爰镌母氏遗训图说手为续编广而行之岂徒彰兹内则无忘南陔将以示诸后人披是编者童习而夙成家传而里化用阐太君画荻剪髪淑思懿事以锡类广慈以教一家者教天下此非坤贞之徳垂誉无疆者欤乗六泫然寄语曰以我母之辛勤藨蓘也而潘舆不逮矣庶几藉兹编之贻令我曹永砥名行无坠家声也亦犹先公之无忘虀粥时云尔余敢不拜为家范

　　眉寿集序

　　余往闻维扬有不盈顾小侯少年人杰也负文武儁才志意不凡久已心仪之嗣备留钥适逢冦扰淮甸江南北大震扬亦戒严乗陴而守不盈出方畧佐当事筹策为多警少定晤余于白门与语甚合胷所营综皆闗天下大计始叹所闻之不谬也夫不盈为少保超之介弟环卫横刀身衣五色袍乗六闲马直屯官宿仗内岂不贵显甚都问胡为归来则向以珰焰熏人急急避去其中所存不可想见哉归而杜门著书留心史学不问户外一事守礼义法度奉母太夫人甚孝太夫人安之于于适也顷以羽烽恐惊杖履迎超之通侯邸第今歳丙子春仲适当设帨之辰不盈指云山为豆凤河为觞觞母又丐东南诸人士荟言以称寿余惟太夫人英国女兄少保徳耦朝廷命妇袆翟在躬龙章在椟乃仍襄恪与荣靖荣僖之贫素持盈保啬留有余于后人不其多乎少师尝膺命封岳祝天子万寿即再拜乞太夫人以百歳之身又日娱侍堂上以列侯鼎食入奉滫瀡出则宣力矢忠匡卫社稷而不盈复左握龙泉右操不律将坛文苑饶欲兼之太夫人何不愉快康乐食为加七哉兹将酌者之言彚集成帙余一再读叹夫故国世臣富贵其所固有而报国传家一惟忠孝如超之不盈遡所从来实本母教得此流传当时辉映来兹奉之膝前益昌炽而康然世之寿其亲者固有道哉昔张都督徳逺为母秦国夫人建眉寿堂兹有眉寿集今昔同揆余喜且服题而归之

　　王质行制义序

　　文章一事天下贤豪雄俊之士大都以精气相取暗中索摸必得其人以宏通气谊如导师传衣一语当心便授麈尾当闱中灯火青荧神气往来时已一一心识固无俟发策探名而已欢然性情之同量矣丁丑榜发石斋黄太史得士尤盛如鲁詹彦升卧子诸君称一时玉笋班而王质行氏尤以年少竒才为时流推仰有庾鲍之目云余溷迹戎马久不与此道作縁近以羽书少暇偶披房牍见质行文伟丽特出兼有众裁心赏不置比质行授官南曹倾盖欢甚覩其人又何冲然柔服无文士矜饰之容也余因叹石斋能得士矣石斋评质行有曰文弱若处子意度欲开辟宇宙扫除狂翳廓如也夫人与文非两截负殊絶之才者必有宁澹之致抱渊宏之学者必根忠孝之心可谓帖括小道无所原本乎今观质行文或温如春暾或明如秋江或舒若散绮或洁若立冰皆往往有一段不可磨灭之气见于语言尺幅之外曰月之行若出其中以此才魄救时龛世与诸同人秉正直之志建俊伟之业以大其师传上报天子岂沾沾文章之士已乎抑吾观质行志不屑当世耻不若古人如汉孺子圯上受异书体性髙渺吾不知其所至矣试质之石斋以为然否

　　王子云留响草序

　　子云之以文着于世者久矣然子云岂直文章之士哉其惇行砥节慷慨慕义有古烈士风则子云正不以文见也余观士之弱志纎趋日汨没声利场中身心之地无所挟以自重即有■〈忄间〉然称雄艺林所谓采春华忘秋实曷足贵乎子云世守清白不问家人生产时苦贫寠至絶厨烟著书饮酒晏然也今年春以经理弟丧误上公交车行次金陵执贽见余邸舎时时过从非道徳仁义不谈饥则啜粥噉麫如家人尝与余书云生平服膺惟赵忠毅及余而已夫余行能薄劣何敢望忠毅而子云日夕手忠毅遗集讽诵不暇故其为文声情法脉亦絶相肖余思忠毅浩然正气充塞宇宙大节烺烺与日月争光是固不以文显者也而子云于风雨之余焚香展对读其文想其为人至于太息流涕不能自己则子云岂直文章之士哉今子云方在困阨骏发未闻牢骚穷愁非此无以自娱故梓其稿以行于世则世之读子云文亦想见其人为欷嘘感叹者又不知几何人也虽然蓄谷者不病凶年蓄珠玉者不虞殍死子云有此亦可无悲不遇矣

　　赠白斋上人序

　　客有征余近况者笑谢之曰泛流月之夜回曵光烟之晓匝鸟稍狎而知来云无情而自合余其忘世之人也哉时渔猎内典似有悟入益觉山樵野衲都可与叅闻有白斋禅师昔从楚泛舟而下驻锡南郊业将二十载其发愿也广大其持律也精严缔构浄居工欲侔于造化接引众信念欲等于佛功余心异之就与之语如逺山相荅积雪交辉一切声光俱堕至闻每众缺供则七日不食感动人天施者云集可谓分身百佛应现十方者矣自时以后梵声乗虚三大佛鉴其苦行天花覆地五大寺逊其宏功千香灵树自起风烟九乳慧钟独鸣霜雪何难普济游侣广植莲因而檀越善信鳃鳃焉虑其势不可久则功不克竟也冀邀众信之鸿慈为市数顷之福地庶粒粒■〈栴，冉代丹〉檀更无杂草而村村檐卜不嗅余香直上照一天二天乃至三十三天无门不辟更下彻一地二地乃至一十八地有障皆开业非细也徳莫大焉余因有感于儒释两教之相近也精严其律则似为忘世人广大其愿则又非忘世人而总之不能精严必不能广大则两教圣人其入手出手各有证解白斋乃可与叅此耳语云一念之仁于物必有所济白斋形枯骨瘠日惟啜水不谭禅说法而以精严广大出世度世又何必沾沾乗权谢事以课其功能之所至哉请再与檀越善信共叅之

　　张蓬元抚畿疏草序

　　都御史张公填抚畿以南越期年章凡数十上梓既成出以视余不佞余读而叹圣明知公之深用公之大而公之所以効于国家者逺也恒山一镇咫尺神京此其地何地哉天子南顾嗟咨以为非公不可命持中丞节以往而其知公也深矣公至而简军实备储糈实员缺拯灾祲一易置间诸废犂然具举盖内地先绥安外方先震迭而此兼之无事先绥安临变先震迭而此又兼之兼之讵不甚难而公弗与知曰功名非吾所有髪肤非吾所有期洒一腔热血上报君父耳顾今天下动矣势将渐不可为亦唯是厚固元气以徐解其毒猝有事变吾有以待之足矣会白莲妖人所在掲竿日蹂躏邹滕间业奉诏以师助剿将发而景武告急公当夜飞檄集东援师协津兵合击之而复亲授方畧攻其不备一指顾间白家屯之巢以覆矣一时羣不逞之徒乗机观望蠢蠢思动者无不鸟兽散而邹滕亦以援絶就平若非神谟素定应机一迟听其往与妖贼合以北窥津瀛而辇毂之奸细线索潜通邉圉之环卫精神寻馁其羽翼之在四处者蠭拥竞起鱼烂瓦解尚忍言哉夫人一隅急止见一隅耳今一隅无不动闗天下而况畿南岂一隅哉然则是役也以絶二东之掎角人之所知也以弭四方之衅孽人之所未必知也而其它宻殱大憝豫销祸本更有在人所不见者嗟乎此时何时而尚堪有可见之功哉公之功大可知已即今时势如何岌岌而比闾安堵若不知有抢攘者独恃我公在耳公犹孜孜询民间疾苦日抚循之斥墨抑暴洒然与百姓更始盖初形急而情缓公应之以整暇后形缓而情急公饬之以振励缓急之间其意虑逺矣以此言之其效于国家者何如哉以故凡有补牍当宁无不撤纩以听次第报可余于上之知公用公以卜太平而未暇颂公公亦非一二颂言所可既也是为序

　　将畧标序

　　有一代沿袭之气运有一时激壮之干畧盖干畧生于气运者也积衰之渐即后起之师故豪杰骏雄之士感愤时事兴怀往昔观世务之所少指事几之所系因事相几以几植务毕一世之胆力赴之而干畧出焉是运气迁流之故能困天下才亦能生天下才也陆贾曰天下安注意相天下危注意将国家几十年来轻于卜相而难于选将每遇事变拊髀兴思左右四顾而不得其人非一日矣盖縁承平日久文弱相沿即号称宿将重帅亦且雅歌缓带坐镇为乐谁复知运筹帷幄决胜千里几尚变合畧贵宏通也乎然比来东西交讧阃外无功岂皆师武臣之咎欤考古验今发纵指示谋之不臧繇文士未有尽心焉尔余近辑战守等书用以训练戎伍庶几晓畅方畧而上观千古攦指未遑及览东南之彦留意时务者往往亶思沈筭揆策发机人传韬畧虽复屈首雕虫不忘弃繻请缨之意骄兹纨袴羞彼巾帼或亦气运激之使然也江左诸州为人才丹穴艶称海内台公尤负玮竒饶经济下幄之余每喜仗剑幕下叅谋行间中丞张公雅意重之时时窃叹时事流失干城靡倚凡剿抚进退着多失宜不胜感愤于是从史传浩繁中摘其可训师中合古兵志者系之曰将畧标夫师者水行地中之义也将得其畧如水之逢其源也于以行地莫之御矣譬之于医有方有案一经指点岐黄精意如指掌神而明之存乎其人耳易曰知几其神知几则知畧用兵若神亦何难哉余喜南国多才羽翼气运行将有待如周子留心大计不难立奏肤功辱国之耻我知免夫

　　文忠集卷五

　　●钦定四库全书

　　文忠集巻六

　　（明）范景文 撰

　　○记传

　　游南园记

　　癸亥闰当十月故月初犹杪秋云数日露零杂以微雨至初三而霁轻云时时点缀草木含滋纎尘不起游者不知其为秋也晨后同李生仲昌含朴王生君翰出迎薫门路旁芦荻飒飒溪流湾环行古桥髙堤上一带衰栁老碧深黄与红相映发转足撩人絶胜春艶十倍一往可爱昔人何见而悲不已耶大河南岸为李园园中桧栢叅天万株阴森青苍之色矫矫若傲异哉人世寒暑不到此中歳寒之盟余将终身托之矣观物轩饭罢陟南山亭上拂石围坐栢子珊珊纷落席间几满取爇炉中香殊清辣与野意甚相称此时若龙涎鸡舌反不肖矣壶觞间行笑语逓发林影错乱夕照渐低遥看行间有抱琴至者罢酌而起正襟危坐悄然无语含朴一再鼔髙山流水曲琅琅有别韵命童子于洞中听之作水龙吟似山与谷皆应也君翰曰此中闻有祭风台盍往观之御骑以往至则数健儿在焉见所乗马翘腾不胜气作命取驰骤道上于时人马相得据鞍生风蹄蹴电飞着眼俱失急于雾中细辨之见马上起舞或翻或卧或折或踞或坐或歌或抱或脱或跃而立或顿而侧时手撒辔时脚蹑秋时身离镫以为势拖将堕矣而盘旋益熟观者无不咋舌而神色恬然自若也余曰台名祭风昉自赤壁而无所本何如即名戏马不事典而情核乎众喜而登路甚纡曲屡折至与点亭再憩再登树枝低亚与帽相碍至絶顶四望落照衘山归鸟隐没回瞷城郭炊烟万缕与暝色相乱茅屋髙下在乍有乍无间仲昌曰此米家得意笔何从摄来因大呼呌絶余以此间大致半在雨中月下为胜居人少胜情卒无乗夜冲泥至者外此而收其妙无如晚景其氤氲莫状微茫莫辨无雨之淋泠而有其寒晕无月之凄凉而有其淡幽盖天留之以与闲人而人不能取者也故凡登临者晴不如阴昼不如夜冬夏不如秋而今可谓兼之所取不亦奢乎急呼酒来把杯问天从人告酒竭余兴未尽俟于月下雨中再续此游也

　　西郭雪游记

　　元夕张灯遗俗固然自初十后灯事始矣癸亥冬无雪至是雪竟日夜不歇庭砌皆满十一日晨起推窓弥望彷徨起登小楼上俯瞷万瓦鳞鳞参差相间犹以垣壁小碍不大快畅发意出郊外一看童子请止强作解事语曰雪中宜楼宜暖阁郊外寒甚冻人欲僵柰何余不听携茗碗酒具散步出西郭半里许转至奎阁一望平逺皎然无际空中片片缤纷乱坠又为微风所搅乍翻乍起如回如萦大似作态以媚游人嗟嗟如此旷观不至不见宜楼宜暖阁几何不以此言误耶因大呌快哉不暇雪意益复飞舞飘漾与人意竞阁前环以平池池氷将解为雪花所荡冷光洞彻作玻瓈琉璃光池外则古堤层层叠嶂复岭不啻玉嵌玲珑矣今年歳前立春栁色毵毵新黄欲绽忽为琼蕋妆缀正如小蛮初学舞时纎腰乍弯婀娜轻盈粉颊皓裳素艶撩人真是天地尤物若以秾桃繁李配之未免脂腻气不其辱哉于时静对良久人境俱寂因命童子取阶上净雪溶铛中泡洞山茶啜之尽一二瓯一派清思往来心目间俨然坐氷壶而饮沆瀣不觉喉吻皆润骨体欲仙此中恍若有会急需一人与之语而不可得遥望前林苍松翠栢中隐露綘红色巧为点染天然一幅好画熟视乃被毡策蹇而来者至则仲昌李生也取酒嚼梅花二巵同踏雪祭风台下寒不可禁乃归归至味铉堂中红屏围座烧烛轰饮试看雪里灯其光景何如也

　　吴桥县梁家村白衣观音庵记

　　吾邑城西三里许古堤蜿蜒势抱如环其聚族而处者皆梁氏也余偶过其地见有白衣大士禅院相好庄严栋宇轩敞顶礼之余生欢喜想因进住持僧问故此寥寥数家村耳金碧辉煌何从得此精蓝僧曰居士梁博者愿谨人也具有善根广行方便乡里皆称长者忽有所感辄发此心殚竭神力功未及就而卒临终呼妻吴氏语之曰吾平生殊无欠事来去可以自如所未了者独此若其为我成之氏诺心营手画两年遂告成事刷尽囊箧不足而鬻田宇佐之又不足而脱簮钏佐之止了当原初一念非有所为也余闻之曰嘻善哉今禅林梵宇所在不乏缁徒縁之渔利有之素流借之逃寂有之不则假以祈福灭罪十而九矣此其中沾沾福利是求而外饰善名慝孰甚焉有如一念感发随即圆成一瓦一椽悉损身口所需拮据极瘁至死不易抑何心哉彼一嫠孀者茕茕只影四顾罔依即有福田可种何与目前事而破资从事食贫不悔亦一异也夫贫富生死之于人也亦大矣此而不计他何所为者夫无所为一念光明圆净为圣贤心为菩萨行胥从此出以称上善不亦宜乎嗟乎善与利之间微矣推此言之臣忠子孝丈夫节义出于有为而为者皆慝也若梁氏夫妇者是则可记也夫是则可记也夫

　　献县我劬王侯修城记

　　余向于役二东以文识我劬王侯见其闳深磊落尺幅中具有豪杰之槩私意它日措之事业必能建非常规逺大而不与俗同辛未侯释褐分符献县献为瀛南首邑南北冲衢一望斥卤流冗杂集窜迹椎埋中往往走而胠箧探囊壤又与深武错它处盗魁时时阑入招纳亡命相与啸聚其地遂为萑苻薮侯至而广设方畧日悬告捕之令获贼者有赏不则连坐毋少贷往日良民惧掠坐视盗不敢问令既下良民无不捕盗者盗又转相捕及盗化为良民侯好语旌劝之久乃无盗以故枹鼓稀闻四野熙熙夜户不闭也侯复自计曰吾呕心为此境内少靖亦不过及境而止即威声流闻外境盗戒无犯亦不过及吾身而止然流冦之号泽者四处蠭起吾所恃以保障无虞者非城奚赖焉献虽有城不过垒土为之何以垂久修筑不可已也而又念民力瘁矣民财匮矣力不可疲财不可殚非吾谁其任者乃以某月兴工某月告成事易垜以砖数用五十万计灰以某计夫以某计计所费不下二千金总出侯槖中役竣民间未有知者嗟夫城民之卫也民即愚未有不知自卫者役其力以营之出其财以缮之醵金钱効畚锸固其职也乃综理经画犹出自上人之心其劳瘁与民固分任焉任之上者上所不惜任之下者下所不辞而况又不烦其财不用其力使闾左优游坐以享安堵之乐耶然则侯不惟先民尽其心且代民尽其力与财非真实爱民乌能如是乎孟子曰以佚道使民则民不怨夫劳民以保民古人之事也而保民不劳民非惟今之人不能即古人亦不数数见矣此侯之建非常规逺大而不与俗同修城其一也余故喜而纪之以此一事槩其它事而岂足尽侯哉侯讳调鼎山东潍县人辛未进士

　　南兵部标营重修营房记

　　维我髙皇帝定鼎金陵环以宿卫列以爪牙大小神机三营之设所以固根本而镇东南也南枢之有标营自前司马孙公矿始时因不逞纠党谋逆事败特题増置用备非常其所莅将士皆拔众中翘健屹然一旅称冠军云军既具为立营以训之简练有所矣风雨之勿蔽其何以顿我师爰计栖息置营房八十楹而诸立表则有棹楔画界则有缭垣树纛则有崇台治兵则有厅事闗庙有赫以临莅之凡以备营制而示严翼其来旧矣往者更五载当一葺治冬官计值鸠工迩工帑告匮水衡金钱无见缗缓视踰期营乃日圮余承乏叅赞睹兹颓敝蹙然靡宁乃以捐助倡自将吏以下输镪无怯更稍节飨士犒师费共得中金三百有竒量工诹吉四阅月而告成物为之备事为之宜因往制而更新之聿然改观诸部曲晨而听令夕而设防白羽拂月赤羽拂日箕张翼舒各循其则禀仰要束居处寝食无使眩匿无使颠踬余作而叹曰吾闻治国如治家人有见其家之室宇漂荡而不亟思乗屋者乎然而家督亚旅匪一人任也荀卿有言堂土不除则郊草不瞻旷芸然而剪刈非一手足力也南国承平日久士卒孱懦半属枵腹当事者往往以秦越之肥瘠视彼荷戈者不获一饱安谋其居即或毅然发愤为绸缪思辑计亦不免肘掣而衿露已昔者郑子产责晋人以隶人之垣赢诸侯必崇其馆车马有所百官展物鲁叔孙婼所舎虽一日必葺墙屋去之日如始至彼其于邻国也且传舎而犹若是况赳赳武夫以卫丰镐一旦有事责其骛如而赴死地乃宵啼露处宁无恻焉诸葛武侯所至营垒井灶圊溷藩篱障塞皆应绳墨余受脤非据畏此简书日讨军实而督诲之庶几壁垒改观既为筹饷复为葺居有旦夕不敢即安也者则斯营之更新庶其无湮前尚书矿之志无陨某今日之职费省而用博众协而事举垒具而庶绩兴又何敢泯诸将吏之劳焉是役也经始于丙子季春告竣于是年季夏军书猬集砻石未纪属以病不任告冀旦夕得请解机务昔蔡凝之去中书而志其修廨之意谓宾友曰庶来者无劳则斯役之事期经费出纳纎悉俾后可考犹某事也故文成于丁丑之孟秋诸将吏姓名次列于碑之左

　　屏山书院记

　　润州当大江之委山川之秀甲于天下自岷峨以来西陵白鹿赤鼻匡庐天柱青林迭为其输至润乃悉汇于江三山鼎峙屹立中流然皆顺其东下之性势莫敢抗惟借立肩随唯诺步趋与江水相揖让而已北固为润州屏蔽而其势独欲与江流争指顾金焦若前茅后劲千里逶迤借其吐纳沧洲万里掉臂弗顾其于人也似孤竹之抗节于首阳沧海之椎雠于博浪千回万折而气不少降者也北固之胜以甘露乃甘露从孙皓时得名而其势皆折而就此考旧志壁有秋月潭三字为昔人倚舰所书宋泰定中郡守史君尝疏以藏舟则知江流旧经山麓夜月棹舟直抵矶下鹘声猿啸孤幽迥絶乃今江身徙去数十武荡为平陆黄芦白苇便有沧桑之异矣程君九屏以南曹郎出守是郡政平讼理大得人和比因歳祲竭力赈济偶登兹山顾而乐之叹曰古人以歳旱辄兴土木诚救荒竒策也因与郡邑士大夫相与修放生之会月必再至焉不麛不卵不杀胎殆亦王政大端而相与托之为游观使之由弗使之知也遂因北固之背疏山为池使江流直经其下仍故道焉谽谺峭拔与江流相吞吐更辟书院于其上政事之暇羣誉髦子弟与之讲道于此而息偃其间予顷以言事解留枢任道经弦星遍眺三山遂感昔人有江山如此不归山山灵见怪惊我顽之句而程君经营既有成绪问额于余余因以屏山名之屏之为义宁止障遏江海已哉百折不回之气即以屏蔽天下可也或曰太守别号九屏而以屏识其地亦如韩亭之志昌黎也地以人传其谁曰不宜

　　锡怀楼记

　　某以乙亥之春承乏留枢时因中原冦警机务殷繁盖待旦于部治者月无虚旬每念我皇上斋居武英拊髀宵旰为人臣子敢有宁居是以偕予部大夫之属交修匪懈以官为家间以政余循览堂之后垣有亭焉已隳而更新之垣外右侧为总库旁有隙地数十步或虞踈旷有进言者曰惟司马所在大众止焉其少拓为庐舎以退息而论议可乎诗曰于时言言于时语语义允协也因询之形家氏其言曰部治震居而兑拱震木也木得山而森茂艮为山山宜髙峙为楼于艮以补震缺风气完固神人永康其鸠工便乃予部诸大夫曰是宜为楼构而登焉揽山川之雄丽按舆图而经纬之是亦筹边楼之意也某曰是不然形家之言其小者也将以集众前人堂构又何益焉此中枢也而又根本岂惟筹边而已乎惟是天步艰难我皇上赖二三股肱之臣奠此丰芑其勅谕我枢臣者不啻赫然再三令也肃将天威抚绥遐迩是不可以无志也其剏为楼以凛帝鉴于咫尺乎佥曰善于是捐歳禄节诸费三月而告成事爰取义于易颜之曰锡怀纪帝命也登斯楼也遥望孝陵惟髙皇帝之神灵在焉肃拱紫禁惟圣天子之威奖质焉横览长江天堑则东南之赐履具在我二三臣工夙夜在公捧勅谕而期靖共亦绎师九二之训而可以无咎矣其繇曰在师中吉无咎王三锡命夫师者圣人所慎也授钺推毂日靖四方宁不谆谆命之况留枢主兵柄庶司禀成居重驭轻安危所寄宁但一师中事哉顾中者重地也道在中央以制四方然先儒有言人臣必有刚中之徳而后可以专帅师之任是中者无咎之道也无咎则可以救苍生将见承天宠者禀君命而不回怀万邦者慰民心而不忮又安得有舆尸之虑乃某观于今日之南国而不胜惧也南国承平既久积弊至于今日将骄而不可使兵弱而不可练财匮而不可裕法玩而不可振上下疑而民无所措手足尧与舜牧讹言繁兴窥伺多端相猜以臆此南都军政之大凡也某受事至今整饬为难然竭蹶而趋欲安地方报天子一日未弛诸负担不敢一日即安也将何以仰荅三锡而俯怀万邦耶吾愿与子大夫之属交相勉焉无负帝命畏此简书怀徳惟宁闻于四国若曰仰冀天宠以需彤弓蕃庶之泽愿以俟能者若某也三复师中之旨但期无咎而已仰轮奂以代顾諟窃取古人铭鼎釡之意记之

　　新建敌台记

　　徃余于己巳庚午间奉命督治潞河时军民之荷戈聚庐者心摇摇无所恃议者谓明河倚城建敌台可以固吾圉而苦时捉襟有同筑舎余至身先将吏援鼛鼓视畚锸累月版垣告成回睇红尘荒草砂碛霜陴间髙墉屹如战守有备于以镇风鹤而谨斥堠其规制营剏以人事就地利使敌不敢乗我我有以乗敌以逸待劳以寡御众以整击乱以暇驭纷靡勿匠意经度也者因思国家两都并设凡城堡亭障之巨壁垒封植之细制度颉颃而南都左右瞭巡礟击之法后乃稍废坏也岂亦以六朝佳丽日袭承平无所庸张皇耳会余承乏南枢则在乙亥之春时以萑苻未靖羽书时闻铜马铁胫之贼眈耽问渡大江南北咽喉孔道几失天堑之险于是诸臣交章言临江筑台可以近守可以逺击上亦如余之策潞河也疏报可遂醵金纠工沿江要害计设台座凡七费可三千缗而新江口其一也此地左枕新河右挹浦城尤为扼要遡洄上下居氓商贾凡鳞而集者槖而往者方项背相接舳舻相望不有所恃居者行者惊魂莫戢倚谁为命于时协力肇举雉堞前后相望报竣而百里江流藉是保障无恐余维留京为根本重地弓剑收藏东南一线尤寰宇安危所系倘恃险不亟修备锁钥之寄绸缪之策未有实着也幸藉列祖赫声濯灵圣天子揆文奋武流氛扫荡在指日间顾未雨绸缪有备无患实时绌举赢拮据卒瘏其又何辞焉乃余援成事而辄有思也唐元和中河滥毁受降城李吉甫请徙以避其患李绛卢坦争之以为张仁愿所筑实据要冲倘退就天徳是无故而失险也后之君子兴思丰镐凭览山溪其无忘经始意哉是役也实以国家形胜臣子忠义为之激劝考成内外守备及各部院同事殚力捐资急公倡首而矢心克任虞曹为多至矢心分任刘生体徳身所督造也台并上新河和尚港则劳勿可泯特并记之

　　扬州重新石塔寺常住碑记

　　斯道之在天壤也如空之丽地然凿地而得空以为空在是而不知世界之处空中若盆盂之浮芥也入世间法凡所有相如水迁流念念不住一刹那顷成住坏空炽然四法无有一物得常住者佛称常住以不住故如楞伽寳现诸楼阁如阳焰影如芭蕉心求其实际了不可得本来无有是空法空空既无有云何着空空不可得故名常住佛住世时四十九年而演是法如以空拳诳诸小儿及其既灭像法聿兴精蓝窣波各以光景而作佛事唯心所现往往而有白马西来优昙分布崇敬之隆极于震旦自汉迨今多歴年所岸谷沧桑代有兴废住若可常云何有坏坏已复住云何可常为住为坏从因縁生因縁所生还同世法泡影露电佛亦如是是义不然以器别金器有变坏金性不殊以湿说波波有起灭湿性恒在方欲住时拈一茎草建刹已竟喻彼槛泉汨然觱沸非昔本无因掘故有及其不住非羣魔力所能摧毁譬彼眢井忽然中竭方其竭也不竭者存维扬自昔佳丽之地竹西歌吹琼观烟月民生其间冶游成性鱼盐蜃蛤帆樯如织火耕水耨取给易盈湛乐是从不愧不惧故其佛事最为希有石塔古刹创自何年因縁废兴详诸纪载乃有三昧律师者绍南宣之鸿规秉波离之正印霜华氷树映皎月以澄潭峭壑危峰耸峩松而唳鹤昔领东林之社莲叶田田近礼康孙之坛瑞光晔晔锡声飞处烟包雨笠以趋风坐具展开海涌云兴而赴壑南栖衡霍北指燕云阐馨老之箕裘可谓家私掲露上摄王侯下滋氓庶翼圣代之彰瘅足称神化宜民法幢遍树于寰区皈敬尤崇于梓里遂使法华半座忽露全身瓦砾秽区俄成浄域常不轻礼拜徒勤事诚有待东坡老笔花偶合谶岂无因法既肇于维新事必垂为可继是用托诸贞石以永其传顾余深愧陋芜久遭尘缚业已施所施心爰标住不住义使知亘刦长存非今成而昔毁共覩唯心建立从摄幻以归真系以铭诗昭诸无斁铭曰佛昔舎利栖此城琳宫绀殿谁所营鞠为茂草委榛荆岸谷迁变如楸枰时吐光怪含精英道待其人而后行塔势涌出何峥嵘空法无坏安有成戒性澄彻覩明星示我无缝衣铢轻汝观此塔谁为擎丈六何殊草一茎其中无佛无众生多寳半座相与明成亦不喜坏不惊翛然无距无将迎海风不震秋涛平作镇坤舆东南倾一洗冦氛销甲兵疢疾永除寿康宁

　　吴桥县修砖城记

　　余年来叨司邦政辨舆图要害抵掌而论古今犹覆奕也自文皇帝迁都北平环卫星拱列郡邑以百数乃若瞰中原张左辅吴邑虽褊小毂绾南北固四战地也向袭承平夜户不闭三里之城积土为垣与民休息无暇为言言之墉也今方域多警虽有百雉之雄尚未易捍而无险可恃岂有幸乎凡百有司传舎其官苟徼旦夕无及于其身耳一逢不测仓皇无备以至暴骨盈城何论原野伊谁过哉窃闻易之有事者三一曰屯一曰蛊一曰革屯则难之始也利在经纶蛊则弊之因也利在干济革则事之终也利在变更其时三其道则一总需真精神以成功业侯盖兼之也有国家者莫大乎诘兵长子之固不如晋阳附民也河阳壁垒一朝变色诘兵也兹月余之间俄变颓堞为崇墉回视向者箭瘢刻画暮夜号于郊外无扄钥之限可以倚命侯不惮抢攘措之袵席即四郊多垒宁复如昔之惴惴无固志哉考春秋之城列邑国不絶书楚叔敖城沂君子谓敏子囊城郢君子谓忠顾叔敖三月而成子囊犹有待于后功用殊矣若夫决疑谋兴轶事不再计而决不踰月而成则敏且忠何如也然非常易惧虑始为难当驱呻吟之众以事操作旁观者谁不踌躇乃踊跃趋事颂声偕作非有沈谋逺识担任于初仁心妙用感动于后孰使子来不日以臻如此之烈耶佚道使民虽劳不怨今日之谓矣又闻侯日选乡勇教以击刺火器礟石弓矢森森如列武库万一风尘有警咄嗟立办备取之裕如矣诗曰哲夫成城又曰怀徳维宁百年永利其赖此版筑哉余乐观成事爰为记其縁起以着侯之保障苦心若其它徽政累累未易枚举以侯传循吏采入国史不暇覼缕矣余侯讳尚春字饮虹四川渠县人甲戌进士

　　暇办亭记

　　语曰兵者不祥之器圣人不得已而用之夫既不得已而用之则必有已然之画藏于胸中用若不用之秘运于微眇如电如雷乃其寂乎无形憀乎无声者也此非可以咄嗟匆遽办也事在四方要在中央圣人执要四方来効故论勇者在能以众整又在能以众暇众尚贵暇而况于将将尚贵暇而况于将将者不暇则中无主而乱腹心恇扰四肢百骸皆周章睯眩而莫知所从败道也周公善于谋国者也当阴雨未来彻土缪户而孟夫子释之以国家闲暇及是时明其政刑兵刑之大者也有可暇之时又有能暇之人识机于蚤定计于先安详而不率储扈而有余指顾谭笑之间而恢恢乎卫国庇民祥亦大矣本部堂后旧有亭颜之曰运筹歳久而圮仅存其址予捐资俸为缮葺之因绎运筹而未及所以运者余谓可以运者暇也易曰暇办试临风酾酒与诸君子落之不闻昔之善将兵善办贼者乎或轻裘缓带或雅歌投壶或鼾卧或吹篪或六博或围棋赌墅即阖室掩户牵被蒙头而亦无不可惟其暇也上则奏竒勋次犹免崩溃不则风雨之漂摇固不若人心之漂摇之难以绸缪而整顿也然行军莫办于我尼父其言曰必也临事而惧好谋而成能惧则整能好谋则暇故夫暇者其不暇者也如费袆殷浩房管之数君者岂不暇固已大背我尼父之训而并非前诸公之所谓暇矣夫我则不暇请与诸君子姑言惧言整而可

　　吴桥县重修文昌阁记

　　从来人文之兴虽应运会然而毓秀表异则地灵攸闗焉吴为瀛南属邑幅■〈巾员〉褊小川原渟带形家亦艳称之徃哲蔚起每以事业节义显列之志乗灿如也嘉隆间有龚侯者建文昌阁于东城震方一时人文腾踔彬彬称盛后来议移他所趾背而气勿聚遂就寥落比者兵火相继无已璧水芹宫几成茂草固刼数使然亦或风气有所缺失乎余侯来莅吾邑值残破后侯以名进士蜚声两地文事武备厘然具举凡庠序狱讼城埤桑麻仓囷道里兵役莫不规擘有绪义问翕然复于奠释之余周行览视见文昌址基慨议修复爰稽爰询择奎壁踞胜之所果莫若东城为吉躬自捐俸庀材揆日凡楩梓甓砖白垩丹雘不日而复旧观落成之日缝掖子弟欢然拜舞环桥咸叹公留意文治流美千禩已又聚而谋思所以不朽吾侯者匄余言伐石纪之余解任留枢彳亍道路传闻侯治行甚晰而此举修废饬坠厥功更茂多士繇兹兴感槐市芬郁璧沼琮琤奎曜腾煜蔚然应川岩之秀其无忘贤大夫嘉与维新之功哉考文昌诞灵蜀地今侯为蜀产渠故有铜鱼洲洲有石迹黄色若鱼凡遇开科歳水声潺湲异往时必发髙第是举也侯且分虹饮淑气点缀澜阳余敢不为枌榆坛坫彰兹盛举乎虽然余又不徒以文章科第尽余邑之所以祀文昌也按蜀志刻梓潼事迹上遡邃古及前后身语涉渺忽而该其本末无非贞臣良相孝子义夫隠君子之迹至所胪列事应非徒垂训子衿也广之将风励羣黎百姓教以忍性情明名分去血气之欲安君子之雅无论安危恒变不失云汉日星昭回之象而后绥绥乎其有文章也苟曰黼黻丹青乎竽笙豆献乎以觊觎乎禄之盈釡而佩之鸣身乎是学不足而取是以文之也岂余与侯之所望焉因窃取吾侯文治之意歌咏之以告后之莅斯土者其词曰地灵攸萃吴川故乡兵燹勿饬慨焉羮墙典学明伦维兹重地翊运敷文奎躔斗次天降周桢锡我贤侯造福绅衿百禄是遒文治聿修百废俱举表厥多士人用兴起经之营之不日告成焕彼堂构翚革髙闳扶捄勿遑加意董劝用广薪槱斯文是宪贞臣孝子俾嘉俾臧章尔风化率彼周行爰究爰度崇祀是亟百尔君子无忘厥徳

　　衎园小记

　　往时南国承平久士大夫擢官入白门者目为僊吏簿书有暇辄命觞咏寄傲或薙荒畦扩隙壤遥睇云岚烟岫以资拄笏从壁上观蚁斗自谓过之不似车尘骡勃之为乐也以是六曹皆有园以供游憩正同苜蓿斋前冷然相对无穹峦惊峭朱栏碧巘之胜取无事此静坐而已余承乏留枢适值冦氛遍躏楚豫奄及皖浦歳一再至羽书手口应不遑尝操药椀坐武帐中简料兵食寝食时废何暇栖迟萧散往听鹂声秋杪冦警少定乃寻所谓司马署之别墅名衎园者重葺之园去署之西北可里许歳久而圮中堂三楹不庇风雨乃诛茅剪棘为一重新撤后楼废材改作小轩并饰耳房期可游可憩而止余戎马劳劳病冗交困落成后仅一止舎欲如昔贤日涉成趣何可得也因忆王元美作弇园名走天下乃为此中少司马宾从如云不闻秣陵佳地有所畚筑为流寓奕啸处无乃令谢墩王巷笑人懒事事耶夫一丈之室云矞霞变隠几逍遥足揽尽三山二水云物何必不如华林濠濮间衎者喜也信也诗曰嘉宾式燕以衎志信则喜起志屈而信则亦喜亦起所志惟先忧后乐之事所居无内宁外惧之忧如此乎其喜且信也衎莫过焉何舒蔬圃广汉北山摩诘之辋川廿景少陵之独树空庭它如喜雨醉翁雪堂硏山岂必尽崇构盛饰哉余往昔家居为且园石脚松根草畧布置聊乐我云频年留滞周南饮氷餐蘗兹园正如三径旧识清俭素风雅与野性相宜萍踪偶寄援笔识之亦昔人旅宿洒扫之意云尔

　　吴桥县条鞭役法议记

　　余徃起家司理间代为守即未甞为令而习令事其于民间便害日取咨询焉见夫重累而思欲去者莫如签役乃为条奏厘清之诸所徭差如钱谷收纳徒舆迎送皆官雇役于民无所与而比闾帖然无哗今其法具在说者妄以逺迩可通行也然他即不敢知燕齐相望土风不逺此断断可行无疑者参差不一此其故何也役在民则便在官役在官则便在民此势之必然者也便在民则民欲行不便在官则官欲不行此情之必然者也官民之分便不便之数其不相胜也久矣而余独谓不然有司临长一方以子民为事者也环视四隅则民之贫者便国以民为命民穷则非其国民以财为命财尽则非其民以余所覩记数十年来井里日见其萧条生计日见其窘迫俗习日见其虚侈讼狱日见其烦多此立尽之术也势必不久辽左军兴如鳞加派又日促之哀我惮人日奔命于征输供亿之间重役必重扰重扰必重怨此之隠忧不在疆事矣役去而寛然余力挹彼注此兼以其赢灌输公家富者有其资贫者有其生而国乃得有其民其大便乃在国一体之谊岂第在官民间者如是而有持异说指极便为不便者是亦不祥之人尔矣乃若不便亦有之役去而加赋供费谓赋不加则役不能去也倘继此而赋之加者不减役之去者犹存是昔日之累一而异日之累二沈痼未除又加甚焉是亦不得不为早虑者也宁有真实爱百姓规创足百世如公者而虑不及此亦何用不必然之过计为哉公徽政多端难具殚述特就力行条鞭一事详着于篇以告后之君子并为守者令者法焉王侯讳先字思侗楚黄之罗田人丙辰进士

　　黄太仆传

　　天启之末一人恭黙羣小乗墉宫府钩结祸及清流予于乙丑春待罪典剧台臣附逆入相受奄颐指欲以侍御黄公伯安及李次见周来玉等八人年例外补阴属太宰予争之曰此有何罪而欲斥之曰党人也予以为党之一字乃汉唐宋末季小人所以倾君子者圣明在上而可复以此为口实且我辈岂杀人媚人者有死不为也遂引疾归逆魏狺狺乃嗾其党曹钦程出疏诬公削籍以去寻及大祸然予之得免于祸者岌岌矣犹以先去遵晦避垢获周旋诸君子患难中事虽无益得后死以传遗烈幸甚今公长子宗羲持状衔哀乞识其事遂援笔为之传
　　公讳尊素字真长伯安其别号也先世江夏十六世祖徙家四明国初有菊东先生名珏者精皇极经世之学是为公始祖公祖大绶父曰中以儒行推闾里有彦方之目母卢氏生公公生而岐嶷负絶人才气读书晓畅大义顾盼侪俗岸如勿屑也年三十犹艰黉宫志操不易万厯乙卯举于乡丙辰成进士司宁国理郡多豪猾易犯法公至壹持之以三尺断断如也鹬者褫冠虿者劘尾遇诸重狱抚按必檄公讯鞫乃定爰书汰冗役制漕艘禁采煤诸善政不可更仆数而以执法失豪绅意飞章媒蘖公时南皋邹公为总宪曰不畏强御宜在天子左右报满课最考选台班岩岩直节铁面强项人称真御史未踰年封事凡十三上羣党侧目眈眈思中之一时众正盈廷同心击邪如赵忠毅髙忠宪暨杨魏诸君子出死力以济屯蹇朝端生色公独见几私心癙忧谓伏火将发乱形兆矣宜审去就意在用晦俟时少衰厥祸诸名贤交善其言而志欲搏击羣阴义无他顾公遂决计曰宁不与君子同其功不愿不与诸君子同其祸也先是逆奄妖牝表里煽虐灾异叠见公特疏有阿保禁旅萧墙雠敌之忧实指权珰为首发难云比杨忠烈二十四罪疏上公单疏继之谓中外汹汹无不欲食忠贤之肉今日犹与士大夫为雠继将以皇上为注柴栅既深螫辣谁何此时不惟台谏争之不足即干戈取之亦难请罢其厂务不听忠贤切齿衔之会万郎中燝以劾奄毙杖下羣珰咆哮呼阁臣如骛见者胆落公上疏言士气沮絶廷杖非制中引王振刘瑾撩彼虎牙自分与燝同死赖政府力护得免及党祸大作缇骑四出公闻杨魏瘐死狱中为位而哭极哀夜梦杨公告以大祸难免而径不免矣织监李实内逢奄意劾苏抚疏撺入公名矫旨逮问值吴门激变失一驾帖公闻之嘻然曰此必为我也徒步就狱榜掠无完肤公厉声曰名山大川清风明月是吾赃私卒寃二千八百缗公长子号泣走贷差足完比公复忧李次见孱不胜杖割完赃代受楚临难从容赋絶命诗有钱塘有浪胥门泪惟耻忠魂泣髑髅之句闻者流涕今上登极奋殛元凶诏悯公忠赠太仆卿赐祭塟予荫子五人能读父书论者诵善人多后于公尤验云
　　范子曰忠贞蒙难见几者不获免焉岂非天哉当公与应山次见谭论几事若操劵而卒被罗织明哲之士骈首就戮岂两截与盖公首发奸谋乐与同祸至临难慷慨割完赃以缓友人须臾死呜呼君臣朋友之谊至死弥笃若公者可云不死矣

　　文忠集巻六

　　●钦定四库全书

　　文忠集巻七

　　（明）范景文 撰

　　○碑铭

　　明资治尹中议大夫官公墓碑

　　崇祯乙亥楚齐安官公以翰林院提督四驿馆太常寺少卿中宪大夫晋阶资治尹中议大夫卒于蕲水之里第公子抚辰手自为状征立言者志且铭已告墓矣惟公生平经济宣力効忠不可泯没虚隧道而负赑屃有穹然者珉之可也公讳应震字东鲜别号旸谷其先自豫章徙楚家黄冈之乌林繇守忠四世传如皋是为公考公少俊悟授读即能文十三补博士弟子万厯甲午举尚书第一人戊戌成进士初拜宛令于钱谷狱讼精晰饶智计直洞人隐黜钩距却金矢士民爱之亡何奉赠公讳还南跣而号洒泣无干土哀感路人民屝履走送百里外居丧几毁再令潍潍苦榷傅翼者恃珰横妄肆苛暴郡守而下相戒以目毋敢问也公诇实计逮数人诣白台使论治如法随疏公名以闻清强之誉赫于中外俗故嚚讼勇私斗公为讲律要着条约示劝惩严保甲简勾稽更条十二过十二收一时以洒变又通钱法弛盐禁课入有程斗龠有量廪蓄有储无告有养民间称便以至捐田饩士额倍宾兴刈楚抡材登选经术咸歌岂弟矣平徭如涣除蝗如戴封放囚如虞延洁廉如孔奋其它异政俱腾剡牍丙午以最封父母如其官明年入计旌吏天下第一去潍之日攀截载道如去宛时退而祀于社庚戌选户科给事中壬子入垣首请蠲税疏不报后因司农告匮公上言课额之在民者求日减在边者求日増在朝廷者日溷淆于额内外而不可诘因备指减与増与那藉之失缕缕数千言复请枚卜置夹辅请严序廷试考馆大选法请更钱局请裁光禄费请罢税留税恤省直水灾请封福藩请婚瑞王开储讲通言路补大僚铨台省释忤珰起废佚赦累系诸臣请寛泒佃议改折减加赋披赤吐素耿耿忠谟时或抗旨力争犯圣怒上素闻公直常从小黄门问公年貌弗罪也公久歴諌垣受知神庙再邀誉命荣逮二人光庙初复晋今官公先后获赐金币有差方拟大用公致政归里十五年而即世矣公性孝友敦睦居恒建祠置田设塾焚劵赒贫以迄封树津梁少可利民务求当一切而以德报怨孶孶为善不遗余力其食处恬简衣必重澣杜门屏迹于浠水之阳邃心理道于天文地纪六甲阴符兵农卜筮九流之书无不淹综着有三式兵占经解礼考奏疏政纪备荒二书杂言诗草家乗诸编撰尚多俱藏于家考德论世诵诗读书可以窥公之生平矣公年六十有八子四人女二人孙男女各七人婣族皆髙闳具志状他日有过西阳城指公故居至蕲春望公佳城下马读碑拜公墓知有旸谷先生子孙勿替世业代兴丰芑之源其在斯乎其在斯乎

　　明通议大夫南京户部右侍郎旌考绍中吕公暨元配淑人孟合葬墓碑

　　始余与介孺为同籍兄弟交相善也已而俱筮仕于齐鲁之间行部所至时为过从以德业共相期许已俱入为天官郎其再推文选考功也适当甲子之冬同为逆珰所抑至介孺之去南机务余实代之而余所假节钺称抚军使者又实莅公维桑地行径声味无一不同故知公家世者宜莫如余而封通议公绍中先生余所夙思一父事愿一登堂拜于床下者也公殁之明年介孺以状来征墓门之石余虽不文其敢以辞谨按状公讳某字某绍中其别号云裔出四岳系出宋文穆公占籍雒阳文穆公之后贵显于豫者十余世皆名公卿而公家以别泒自河东来迁新安至介孺始大然其积德好修非一世矣始祖曰俊再传而为鉴又四传而为思聪人称长者思聪之曾孙有曰乡者即公父也乡笃彝伦能退让施济所及逺近咸被其殁也里人慕之共称曰敦懿介孺既贵赠官如介孺秩而其配累赠淑人曰牛氏者以孝节显天子至下其事旌门闾则公之笃行纯备夫有所受之故曰非一世矣公生而有异四岁卧厅事下暴风雨摧栋破壁覆其身家人惊遽曰死矣及发覆启视之熟寐如故丱岁操觚文思斐亹敦懿公毎抚之曰是儿将大吾门亡何而敦懿公捐馆舍孀母支机稚雏当户茹荼受侮如巢苇苕而公内承甘膬外供徭赋险阻备尝不复能从事铅椠而补功曹然敏练识大体治狱多所平反数与长吏争长吏益复重之岁满当谒选闻母疾遂中道反卒弃去之而课介孺兄弟甚力介孺既贵扬歴中外为名公卿介孺尝私语余曰吾非奉大人教不及此大人尝教祺曰人生富贵有尽耳汝起家布衣受天子恩良厚无论生平大节即居官居家有一事之失一钱之私其何以仰对圣明且汝读圣贤书所学何事汝家渭雒以来典型具在所陨厥家声者余弗子矣以故不肖祺奉以周旋罔敢失坠介孺既志在澄清伉直有声猷绩懋昭立功立言备矣而公之里居立德既贵有加焉生平好施不倦前后所存活不下数万人而待举火及婚丧资焉者所在皆是其尤著者若觧邑尉之羁还改字之女通广仁之梁前后数十事至煤丁之闭堙井十有三人将两旬矣其家人已不复厝意公启之而皆活则公之好行其德夫且有天助也古之人命德曰阴公之著者可详也其为阴而不可详者尚多也鲁藩从千里外闻而慕义以树德颜其堂邑人郊郛咸肖像祠之郡邑以人心之公也欲悉以上闻而公辞之甚力语曰有所为而为之莫为善尔矣若公者素不近名与敦懿公世济其美岂降衷尔殊乎然余犹以为其它可能也若公之孝思不匮是难能也公早丧敦懿公是时备极哀毁如成人其事太淑人也循循然动遵礼法终其身色养不渝果蓏羮脍不以献不先尝也七箸饛飱虽致腆必躬亲也母有疾日夜祈吁或授之神药而瘳疾既革不解衣而寝者逾月及葬庐其墓有驯鹤产芝之祥直指上其事天子特加旌异焉门曰节孝里曰仁孝嘉公志也配孟淑人思恭君之长女也娴于母仪幽婉贞静不苟言笑执馈以恭克家以俭相夫子以顺御下以慈处俦众以温梦月入怀而生介孺训介孺兄弟慈而有严威先公四十四年卒至是乃合葬于玉屏山麓之新阡爵里子姓详介孺所为状及蒲州相君志铭中而余特着其大者系之以词其词曰峩峩嵩髙京则址之泱泱雒水源则弥之岳降维吕磻溪启之文穆而后十叶累之累之维何在京司马文武维宪声实烈假启之维何封公载冶既仁且孝天锡纯嘏敦懿之贤后必有达其勤菑畬泉流匪遏司马之献如弁斯跋飶馨燕贻自堂履闼载世令德式舞且歌仁孝名里陋彼鸣珂养隆采菽哀废蓼莪惟孝移忠惟孝作模天子嘉之式是棹楔里闾崇之畏垒有列太丘之厚林宗之洁岂惟簮绂于昭前哲碧眼方瞳雒社香山辟林疏沼乐彼泌园方谓胡考如何昊天司马解组不自我先玉屏之麓郁葱锺异寂歴言归来者是祝我作铭诗比于邕谊于万斯年不遐有替

　　重修大司礼双林冯公旌忠祠碑

　　天启改元诏从大司礼王公安请赐故大司礼冯公保祠曰旌忠命南京守备岁飨之即其墓所在也公之忠节皦然白于天下后世矣葢神祖以冲龄践极中外危疑公先受穆庙特简事上青宫将护之余加以翼励精白一心有古大臣风其时同膺顾命者为江陵张辅公职内张职外职内者心挚职外者才巨以故百废具举宏纲不侵遐企迩怀四方宾服玉宇金瓯曽无微风摇之隙蚁蠧之猗与盛矣使非公居中夹辅调和两宫黙襄慈孝使太任不擅美于前成王不借法于鲁岂外庭之臣所能措哉乃过任招忌主眷不终张既洗瘢被籍公亦坐批根南徙竟杳狐丘仅存榛垄呜呼寃矣自古国家震撼之际知勇虚竭之秋人多袖手攅眉低徊不敢任而秉浩气刚肠者捐躯尽节以事底定迨夫乱烽息土宇宁而彼文墨生端齿牙为搰倒是非而易黒白势所必至自古及今每成永叹岂独公乎然屈厄者数信雪者时数与时暂也有永之者矣故神庙末年已烛公寃拟赐环不果因遗旨光庙旋复升遐仍授熹庙故初即位即下是诏当时李公抡叙旧劳督织东南王公筦司政本新政烂然说者追原寻始归公取友之端渊源洵有自矣嗣是浮云翳日君子道消王公中谗被祸中外悼伤今大司礼曹公化淳亦犹王公之于公也从而摈南徘徊墓侧欷嘘感焉今上莹精治理知人则哲特晋枢中外喁喁以观太平乃调赞之暇寄想松楸特捐禄俸缮葺祠墓此固源本不忘德斯归厚亦彰先朝之仁后世以则也李公当天启末委蛇外藩仅以身免今亦事公墓下而李公之后有梁公亦犹曹公之于王公也方受上知恊南留守军民徯志更为增置庑宇广辟祀田拱钟山而蔚佳气天之报施善人夫固不爽宁特忠节皎然于天下后世已也不佞叨赞机政与梁公有寅恭之雅谊不容辞僣为叙述而系以辞辞曰元岳降真笃生异人惟帝赉弼爰侍紫宸侍宸伊何当国之恤流寇瞰藩冲圣拥膝殚彼忠荩殿此家邦吏肃民和文蒸武龎猗与裔贤报功景德閟宇载恢藻羞嗣饬

　　文学王德启墓志铭

　　嗟乎德启之逝今十稔矣每念之未尝不肠痛也君七岁而失父十三岁而失母先中丞恭人父母之君固视为父母也予依依两尊人堕地来未作经年别迨各从仕难尽膝下欢则以晨昏温凊托之君而君为省起居侍七箸病而理医药以代尽子职两尊人忘予之远也予亦自忘其在远以稍释岵屺之恋然则子之得为子以无忧两尊人实德启力为多迨德启逝而两遭先人大故一在里一在官遂无为予代者念吾父母因念德启安能不肠痛乎今追述遗事以铭其墓泪不禁淫淫下矣君讳世德德启其字别号完初其先山东即墨人始祖讳甫名者永乐间来吾邑遂家焉名生纲纲生英府简较英生和和生钊钊生暹辽东都司断事暹七子仲宏可公讳禀诚以辛卯乡荐令山东城武县是为君父娶张侍御女久无子至四十禋于神而生君君生而夙慧端凝异常儿宏可公絶爱之其卒于官君跣而哭伏于柩以出武之士民哀感道上归执丧如成人礼逮就外傅每见父书辄饮泣废读时孤嫠茕茕外侮踵至张孺人以多难愤懑伊郁病君强作好语慰藉求医百方未几寻殒时予妹十五庙见纔三日耳两雏髽袒承大事必诚必信日攀繐帏而号先世遗殖当怱怱时仆婢胠箧以去君一无所问仍搜残槖输伯鸿胪公宦邸费曰吾世为吏清白用以成伯父可乎从兄故任侠累讼破产君推所分膏田美宅给之犹眈眈不休乃就予肄业予官于东父官于湖于松皆携之往当适湖一人叩迎道左云有事求地道请以数百金为寿君叱曰阿翁执法畴弗知而以污我速将去否则就缚矣其髙洁自守皆此类在任为延名师相切劘君益刻意攻苦矻矻不休为文清圆旧丽风流自赏时集东南名隽与较艺咸相叹以为北方乃有此人当避三舍辛酉补弟子员第一甲子自茆上归就岁较事竣矣追至蓟门督学左公夙闻君名阖户待之及见与语大恱引至案前慰劳人皆惊为青衿异数録赴京兆试视一第直犹掇之遽以暴疾卒惜哉君生于万厯癸卯十一月二十三日终于天启甲子七月二十四日卜于本年九月十八日葬之新阡君天性慧和渊静口不言臧否凡夫少年嗜诱一切不犯其髙素日间扫一室瀹茗焚香几上书史及所爱玩笔砚非致精莫御饮量过数升迄无頺堕每四座讙呶君温克自将一同舍生困以红妆緑酒伺之竟夕不得邀一盼葢非志所慕矫情者不至此内行纯孝事母婉转尽志先中丞病肺于湖至左右问视不解衣寝踰月以为常念至此五内为摧也忆讣至日予妹分以身殉絶粒不茹父母环泣劝以立孤为难遂强起续气忍死以课其子孙锡今已成立秀朗茂美首诸生入泮宫聘太仆寺卿郭公兴治女后将未艾呜呼可以瞑矣因为铭铭曰德不回心无滓如是之人而乃客死噫谓天无知以视其子

　　明节孝王母范孺人墓志铭

　　呜呼余忍援笔题吾妹墓中石哉余终鲜兄弟四顾寥寥序联鴈行者惟吾妹余向恋两尊人色养顷刻不离迨父子各事宦游迹分南北而左右承颜代余尽子职者惟吾妺余晚际时艰频歴危地单车之官未以家累自随乃时为余课儿子简家政得一意奉公无内顾忧亦惟吾妹而今一旦已矣裂臆摧心手足厪痛尚忍援笔题墓中石哉妺讳景姒生而婉娈有令仪长娴姆训慧心驯行无惰容无忤视无亵语其天性然也女工针繲不习而精暇喜焚香读书经史大义无不通晓凡古嘉言善行一过目辄记忆弗忘至性孝谨问寝视膳毎先意承顺得父母欢父母怜爱之不轻字人先是宏可王公与先司马笔砚至交宏可为城武令卒于官所遗张孺人及德启藐诸孤耳外侮踵至族豪眈眈几上肉先司马追念旧好以妺许之其结褵也张孺人方病革合卺三日遂袒襄大事哭泣合礼时家务纷纭妺以身综理司管钥敕臧获阃之内外井井有条德启得端心攻举子业妺时手一编与共读丙夜青灯荧荧也德启学成补博士弟子髙等英姿健翮方拟雄飞去而天不假年甲子应试燕京客死旅邸讣闻妺一痛而殒久之乃苏絶粒数月自分无生理矣戚党指怀中呱呱谓未亡人即死如此王氏一线何曷不孤是图而亟亟一死为乃始稍强起净洗铅华长斋佛前含辛茹荼以教其子今幸成立入泮第一妺喜已而悲谓今可报命地下矣当先司马宦吴越间妺从侍膝下朝夕进食加衣皆妺周旋比自留都还里余方治兵潞河一再迎养官署以馆舍湫隘扁舟归未几而病余屡疏控陈不得请每夕椎心吁天吾妺跽进药椀身不贴床席者累月许及罹大故哭踊无节骨体癯痟余号跣相见一恸几絶两人更相怜也迨余服阕待罪南枢时值流氛拮据戎马间心念吾妺瘁伤抱疴戊寅冬势几危殆呼天祈祷冀得兄妺再聚一愬愁辛果获痊可人皆异之旋值难邑人谋远避妺慷慨曰吾频死者数矣今即死于难与死节死孝等一死耳安避为卒以计免人谓天佑节孝云后乃率子媳南来视余相持而恸感动旁人余时以建言去国权奸蓄忿相待惴惴惧有意外妹阳好语慰藉之而中实癙忧至冬旧恙复发亟欲辞归百计留之不得送于江浒洒泪为别岂知遂成永诀耶行至清江浦竟以长逝痛哉妺生平温恭淑慎动合内则五宗三属咸得欢心鑚镫澳釡躬自节约至闻四方严师良友惠教吾儿者嘱家人延接如礼洁酒浆脍炙以衎宾有古贤母风讣闻逺近疏戚无不痛失母仪且共叹孺人真孝女真节妇艰苦备尝竟以此死死不朽矣生于万厯辛丑十一月卄七日卒于崇祯已卯十月十一日享年三十有九工书画所绘大士像可彷龙眠着有氷玉斋诗草子一即孙锡娶太仆寺卿郭公兴治女孙男一廪将以今年庚辰九月合葬德启于城北之新阡余为志之而系以铭铭曰泪枯不死絶粒而生天相贤淑抚孤有成乐哉斯丘比翼长鸣神灵呵护气结华英绥昌厥后百世峥嵘

　　明诰封中宪大夫太仆寺少卿望瀛李公墓志铭

　　向余起家司李东郡实与望瀛李翁叔子冏卿同举南宫而恩隶在东郡为并州地乃翁之先又由肃宁徙仅一传及翁余缅维以宦游则思宪乞以世讲则籍子弟以维桑则知恭敬吁嗟谊具矣比翁以天年终伯子应辰辈营翁窀穸将以本年四月二十四日葬翁某阡而叔子次其生平来乞铭呜呼是尚可辞也哉谨按翁姓李氏讳光晖字某望瀛其号以河间故瀛海地先生松楸在焉志不忘本也系远无可稽其在肃宁显者则有赠知县公祥为翁曾王父赠公生敏任灵宝知县迁判巩昌所在着声绩是为翁王父巩昌公有丈夫子六其季者讳天起字两槐娶王孺人而生翁两槐公丁家中落从妇翁抵河南尉过恩遘疾遂家焉殖德莳义斤斤修砥里人怀其典刑至今诵说不衰翁生有至性甫三岁而失恃鞠于世父母即严世父母如父母其所为事两槐公及继妣陈太君者烝烝色养视聴先形声居恒无违言无忤色远近称为孝秀李公云翁淹博综贯于学靡不窥十九籍博士弟子家贫舌佃以羲经授徒里中探元剖微率发前人所未发门下士云蒸霞蔚而利以成名者甚众翁在诸生久试有司辄髙第而棘闱则数不利已稍稍厌去乃一意训督冏卿诸昆季荀龙窦桂腾茂竸爽翁顾而乐之于于如也翁素精修养家言时作天际真人想迨冏卿举礼闱仲若季相继应公交车遂屏除尘壒偕素侣一二黄冠讲清净之业叩无为之旨居岩洞者四阅岁有终焉计冏卿兄弟跪诣曰儿辈孜孜矻矻读书成名凡以为吾君为吾亲耳今大人恋恋名山儿辈何心圭组使大人无返舍安儿辈一日养则儿辈请絶意仕进科头蓬跣长与大人俱矣翁意稍稍动已翻然曰老人志兼济儿辈幸适世资余其知所置矣随归而力行善燠寒哺馁肉骨嘘枯婚者赋采殡者赋槚读者资膏脯商者资槖饘卒令三党俱火比里絶呻闾闬之间相率而称为善人佛子而翁犹未厌也其巨者如助军饷以饱干掫壮金汤以资扞蔽文庙湫隘则增式廓河水沮洳则缮桥梁见大规远所费动以千万缗计以若雪寃伸抑排难觧纷乡人质成往往敌权公府甚至中道惭沮次且弗进曰此何可令李太翁见也已又率冏卿辈建义学舍义塜凿义井施义渡神祠佛宇金碧辉煌檀施法供赀槖罔吝其质仁奔义类如此先是冏卿为御史执法殿中丰裁凝峻比持斧按江北翁敦嘱曰而以柱后惠文震山撼岳无虞不风厉第虞不寛恤冏卿兢兢奉训词至部霜严春盎惠湛法裁恩威有交济而无交愈翳翁式谷力也迨仲君判临汀季君倅海陵翁复申嘱曰佐郡原不薄儿辈幸无薄佐郡勉旃此行洁守强干勤政宜民而父其亦与有荣施若以沟壑惰废贻老人羞者不子矣比政成利溥所在口碑而后翁乃冁然谓为政固多端施济仅就中一事第而父志也儿辈曲体力行乃今不负若翁矣翁呴濡戚里虽不惮倾储倒箧而自奉则厚自约裁衣仅蔽体食取充胃庖不罗珍笥不缀绮浸浸百年赢诎一日也每当初度子若孙竞持衣履为寿翁留而封识宛然比岁再进则出旧纳新已复轩渠慰藉谓余老人一堂四世璧合珠联前喁后于酌春酒而介髙年引分良侈矣乌用是累累纫袭者若第持去为而翁惜福且以示子孙俭也翁神泽气和健履善飰踰耋望髦似期颐未有艾者乃一旦翛然乗化几欲凭彼苍而问之易箦之夕烈风雷雨黯淡销光岂至人遗世将鞭叱风云驱役神鬼以驰骋于茫惚溟滓抑亦哲人云亡邦国殄瘁虽天地不能违而为之震惊耶是皆不可知矣停舂罢社百里骈填余泽在人流风未泯则允称大年也哉翁凡洊膺三命初封文林郎山西大同县知县再封广西道监察御史最后得今封称太仆公生嘉靖戊申六月二十三日卒崇祯壬申六月十二日享年八十有五元配范太恭人年已及耄而步履饮啖如平时闺合完祉庶几仅见以余观于太仆固所称有道君子也迹其寄迹幽岩脱屣尘世以为逃空虚者耳乃至剖晰性命洗心退藏殊于大易阴阳刚柔之旨及子舆氏直养无害勿助勿忘有妙契焉者呜呼辰则焚香以告于天退而一室晏坐觉孔颜乐处固不在远斯岂餐霞茹芝还丹握髓以自沦于滉漭俶诡而不近情实者耶噫嘻远哉乃泚笔而为之铭铭曰戚耶里耶维公需金耶紫耶被公躯寄名山兮须臾幻人天兮道腴绳绳振振兰茁云敷蘧蘧于于乐哉黄垆是为望瀛李先生之郛

　　明故茂才心宇许公暨配郭孺人合葬墓志铭

　　向余以文识孝廉许子见其格法逼真先辈似有所受因进而问故云得之庭训再悉家世知文学德行所从来远矣癸酉秋杪余在疚家居许子剥啄稽颡而前曰嗟乎吾夫子之娴吾父也且因而晰吾母也念吾父之墓木拱矣往乙卯大故适值异祲伤哉贫也不孝谅遂无能具径尺之石祈吾夫子衮华地下乃慈氏复以天年终行且启马鬛之封而与先子合也隧道之贞■〈石民〉匪是无由藉矣吾夫子其哀而终惠之余闻而心伤焉曰嗟哉许子之为子也有父而不逮其孝廉也有母而不逮其禄养也蓼莪风木许子所以悲也余不佞窃隐痛焉因怜而为之志志曰髙唐之许徙自遵化迁祖曰伯敬五传而至文川公孝廉大父也慷慨多大节好善乐施常捐地二百亩以给邻郡人髙其义目其田曰赡邻田州大夫采舆论授冠服里人相竞质成以比王彦方陈太丘云生丈夫子二长继善廪生公为次讳继志别号心宇生有异禀日记数千言未总角浸浸遒上即有千里之志居亡何偕兄先后籍于庠文誉益噪莹然连璧属耳目者谓旦夕摩天去耳又天性孝友其所为事文川公者烝烝色养文川公好弈则时为烹鲜酌醴延父执佐余欢兄弟自相师友文德切劘而外联床共被有姜伯淮之风焉和气浃洽雅不欲异爨以父命不获已奴婢则引其老者田庐则取其荒顿者牛马器物则收其瘠败者薛孟尝不得颛美矣会文川公夫妇相继谢公营综两大丧罔不如制而哀毁倍过之先是廪膳君中道奄化所遗二藐孤长者数岁次在襁褓公潸然出涕曰是待谁成立者犹子吾子也抚摩督课视孝廉有加焉卒砥成德器隽声蜚庠序间公髙才数奇屡蹶场屋晚见孝廉兄弟渐露头角遂絶意功名日惟怡情诗酒花晨雨夕邀欢道故饮可数石不醉醉亦愈加静治有雌黄时事言人阴私者辄取大白浮之一敝裘十年不易衣粗茹淡于于甚适也祖田百亩终其身不增尺寸有讥其不治家人生产者公胡卢漫应曰托先人之敝庐衣食才足三子皆通经醇谨于愿溢矣乃欲为子孙作牛马耶每进孝廉辈训之为学为人皆有绳尺尝云读书须加体验做人一差即五车八斗无为也见正人正事辄引为儿曹榜样有邻封达官以墨败归亟取为前车相戒有横逆窘辱子弟者公但曰谨避之耳先正有云人有不及可以情恕非意相干可以理遣命子侄辈终身诵之公坦率简易空洞汪霁虽泾渭井然而衷实扩落可容数百人田夫野老油然与偕而不轻言笑不侵然诺非道义交虽甚豪贵不能折简致也则又居然壁立万仞者矣配郭孺人婉淑有志操及笄于归曙古今大义事公姑鸡鸣栉沐伺寝门晨昏进食务极甘脆公姑加匕箸则色喜否则悒悒弥日比及疾革躬自吁天请代人称笃孝子若夫占毕一室孺人纺绩声常响答每至夜分不倦脱粟麦饭时以精者饷读而自供仅取粗粝戚族有不能举火者忘自急急之诸姑伯姊岁时延致初不以冗病废礼公晚年嗜饮宾客益进孺人脱簮为具无失欢毎遇小不怿则以止足相慰劳公颜为解当公卜葬祖阡旁需数武地主靳弗予然旧为文川公所捐其时孝廉正客州署可以力致孺人亟止之且备言祸福之理形家力无能为何庸与不逞辈争此土也孝亷竟以是岁登贤书呜呼逺矣语有之夫和妻贞家之福也茂才公负节笃义而孺人以内徳扶之噫嘻兹许氏所以昌乎茂才公殁扵万厯乙夘八月二十二日距生嘉靖甲子三月初十日得寿五十有二孺人殁扵崇祯癸酉四月十二日距生嘉靖乙丑九月二十七日得寿六十有九卜吉襄事葢十月十有一日也志矣乃系之铭铭曰干健故能覆也坤厚故能载也夫妇之义葢取诸此无媿斯义类乃不匮其在髙唐髙阳氏之里乎

　　○行述

　　李公暨配于恭人行状

　　仁常与余同举进士例当除为令顾念两尊人甚而又以他子女不能就养宦邸乃乞补郡博士以便定省再迁为郎为守皆在千里内一介之使无数日不往来仁常犹嗛嗛不自得请遂南陔之志封公数移书诫之曰燕齐相望仅数舍许在官何异在家且驰驱王事以报国厚恩予志也亦何必言归乃称色养乎仁常瞿然少止图于甲子之秋再申前请五月恭人忽病秘不使知仁常怦怦心动急驰以归一日夜抵里恭人絶粒者五日矣见仁常喜为进匕箸越十四日而卒又二十九日封公亦以哀恭人过伤捐馆舍仁常踊哭伏地曰痛哉天经欲弃官而尚守数月之官欲终养而止得数日之养终天含恨万死何赎惟是生平懿行尚未发皇而神志荒迷非吾子谁为序述者予亦何敢以不文辞公讳如峯字邦瞻人号之曰西轩其先漷县人有四公者徙吴桥遂家焉生成甫成甫生清清生兴兴生旻旻生顺赠汉中知府顺生懿官陜西按察司副使治兵西宁有声配梁恭人而生公公其季子也公生而颕异絶人始授句读辄了解大义稍长为文思理敏赡侪辈无敢望弱冠补弟子员县郡台使皆第一嗣后屡试冠曹偶再入棘闱不利乃携策游太学交天下名士发箧下帷日益力时伯仲相继不禄观察公怜爱独子不欲以举子业致过攻苦且倦家政一一属公公察其意不忍伤乃入赀为光禄丞绯袍银章以当莱子之彩而不肯俛首就除深心寄托孰其测量哉乃日夜督课仁常与仲子天工延江南名士家塾中昕夕切劘复手为校定文艺孜孜不倦及二子继登贤书仁常于癸丑成进士而公喜可知己仁常抗疏辞百里就一毡公曰孺子至性类我罢公交车业时念之心有戚戚焉比迁成均迎公京邸公亦谒选人就大官之署自公有暇子舍承欢簮笏追随佩声相映公顾之陶陶甚适也未几翻然曰初所期许固不尔尔以先人之故俯而就此中心殊不乐也初服可返可以归矣遂解组归而治圃于南郊磵岭回合栢柳千章斗酒双柑凭而乐之而不屑屑穷饰亭台池沼聊取自适适人有油油与偕之风焉因自号息念曰万縁未断总此一念扰扰不息耳吾一登仕籍再邀恩纶人生之縁尽此矣吾事已毕正息念时也案头置道书数函并诸家语録用以惺心无事黙坐澄神于老氏无为之旨深有合者居恒屏迹公门未尝有所关说邑大夫设酳执馈引为上宾一再往外絶不出绳以晋送泊如也仁常官歴下公徃一视苍头随行鱼服欵段所过属邑未有知为太守封翁者沿途讯问乃守治状必大小无间咸称太守清且仁而后色喜入署复谆谆勉之曰孺子其坚始终无二操仁常守济两载而颂浃三东奉公之教也初封户部主事再封员外郎复以覃恩晋山东济南知府已具题矣而卒于家与恭人仍称封者重俞旨也于恭人十六岁来归事姑嫜以孝待妾媵以恩训诸子爱而兼劳皆严师畏之绩纺织纴躬亲无怠公性和易而恭人治家甚肃人莫不乐公之寛而惮恭人门以内井井如也顾性好施予内外姻族待以举火者甚众仁常服官每长跪请教曰老人不习为吏其无忘尔翁之训与公可称齐德矣公生于嘉靖甲寅二月初五日享年七十有一恭人生于嘉靖丙辰十二月初三日享年六十有九相距仅止一月其应岂偶然哉范子曰余有感于今之仕者之多远其亲也固曰孝终于显亲矣即欲依亲势有不能者孝道甚大兼尽葢若斯之难也有如淡荣进而笃温凊推此心即三公不易矣而抗疏陈情辞膴就冷孺慕一念抑何其无忝克肖也诗曰孝子不匮永锡尔类不其信乎卒也鼎养得效含殓俱亲生死始终之际两俱无憾通天地而格神明此所谓孝之大也特为表而出之以俟知言君子采焉

　　先君仁元公行述

　　嗟乎天乎何遽夺我先君也天乎何使我不得一执手诀也不孝堕地来与先府君未作经年别不孝之官则奉之官府君之官则代请沐迎之家不孝得一意孺慕无间膝下而今竟不得一执手诀也在豫不孝星驰入卫自期必死府君亦以死期不孝己分长别矣乃仗天子之灵幸不死歴昌而通羽书稍戢乞归无虚日尚图尽一日之养而今竟不得一执手诀也嗟乎终天抱恨罔极难酬几思即从地下惟是大事未襄日以先徽就泯为惧死且有余罪特忍须臾一次生平遗事衔哀洒泣肠目俱断葢投笔殒絶者数矣府君讳永年字延龄别号仁元其先系出河内迁于吴有自吴而齐者永乐中处士公讳德以避岁来畿辅至吴桥遂家焉志不忘吴也德生理理生祥祥生玉玉生鉴先世皆耕读至玉父子以干才显玉为南陵尉满九年复留任鉴丞郯城得民和两邑争摄至今传以为异鉴生桂月山公老于邑庠以儒官受冠服为我曾王父儒官公二子次曰汝河则我王父会川公也会川公名噪诸生间无禄蚤世初娶马再娶李三娶宋而生府君府君生而奇颕异常儿会川公捐馆舍时府君三龄耳鞠于儒官公儒官公口授句读一覆无遗令之属对应口辄成儒官公置酒召客着府君膝上笑谓客试举五经语若讹一字当以大白浮我满座皆不能难十三岁儒官公圽府君柴瘠合礼伏块之余下帷发愤十五免丧补弟子员髙等我母马恭人先曾太姑宋孺人夙迎以女女之至是始修同牢礼相庄如宾以为常府君时治经生业而博极羣书下笔千言立就闾闬庆吊小文府君初游戏为之绮粲不减陈思碑版遂复相属矣辛卯试京兆闱中牍荐冠本房主者为琢庵冯公大加击节名列第九榜署矣临期结语致疑虽被中削而名已殷动都人士以是从受经者日众府君拥皋比剖析疑义陈说要渺听者莫不厌心又多长者游从不屑屑家人生产渐就贫落而意气豪举无窭人色也癸巳大司成议搜郡国隽士实成均而学使周公名知人府君以弱冠应选礼部刻其文以式府君自此友天下士学日博文日奇胜其视一第直犹掇之乃累举辄踬中间佹得复失如辛卯者再府君乃日督课不孝一灯荧荧父子相对每达丙夜至不孝解褐李东郡府君犹手一卷不释也嗣不孝报三载满例当貤封府君蹙然曰吾矻矻穷年欲自致一命荣施所生也孺子乃先及我当如二人何乃谒主爵而耻求为地道仅循常格得通州倅府君既以髙才枳栖萧然不以尘务经怀短棹轻舆从事吟啸暇进髦士品第文艺一方翕然宗之会守缺当道强署数月而州大治非所好也以行河过家时不孝己入属天官郎矣庚申迁判湖州湖俗刁而健讼好持官府短长府君推诚布赤以和惠其下而禔躬洁清雅不欲为溪刻三尺所在断断如也两造质成靡不得其意去白粲之役众求代解府君却例屏脂刻期告竣往时觧人竭资佐费千金立倾此独槖余金以归上供机杼与市易岁缯时诎难卒办府君苦心酌剂更力与中人抗无厌之求稍稍以戢德清乌程夙号难治府君受署轻徭均赋抶猾翼良威爱两讫人畏而怀之奸民叶朗生辈结连七郡恶少瞋目语难东南鼎沸府君出宻画佐守殱其渠魁功收曲突事后词所连及不无蔓引府君谓非所以安反侧也保全独多先是发难初其党私约举事日甘心各长吏而独相戒毋犯范公范公仁人囊无一钱也会病肺士民狂走祈神修醮比愈欢呼载道其得人如此癸亥迁松江丞瓣香途送者络绎百里镌丰碑志去思焉松丞职海防往因鲸波警息戎多空伍府君躬巡海上简阅之黄龙青雀鹅鹳鱼丽一时组练色生矣两郡襟带吴会府君所在以清惠闻海澨江湄颂声遍满当道贤之剡章缕腾以最升南京左军都督府经歴寻晋南京工部营缮司员外属有奉先殿工中人利于干没相沿不可问府君当主估筭为峻裁之中人盛气临曰郎何为者成案宁弗闻乎若降心相从吾力能晋秩若不然当持告殿爷矣时逆魏张甚故以相挟府君屹不为动未几请假归故事役竣需次榷关龙江瓦屑注定矣府君意殊泊然终三年不营一差也再转虞衡郎虞衡司铸本时需铜铅急府君率厉商人逆流往市楚江季解二十万无缺治造军器匠作令自诣库关领金钱不以浣手大司空蒿目水衡清理会计独引府君为赞所定规制犁然可考司空有温恭懿美练达详明之称焉府君既以循良异等着不待满而迁会遘大庆凡三被覃恩在湖赠父为通判三母皆安人在松江加赠同知三母皆宜人在工部再加虞衡郎中三母宜人如故府君每思会川公辄汍澜泣下至是心始慰藉已复潺然己巳拜粤西南宁守皂葢朱轓贵矣冁然曰向所小草一出者为亲屈也今已叨三锡捧檄初心遂矣吾岂恋鸡肋者而仍复役役为遂坚不赴不孝通籍十八年凡膺再命府君皆以从仕未逮是时不孝持节抚豫乃以中丞制词上府君府君顿首受之任汴中奉版舆以行月余不孝赴援入而言别府君曰此尔授命忘家时也及闻不孝保涿通良府君乃喜动于色次会昌移通府君特往一视曰自尔赴难吾不敢以尔为吾子今而后吾子矣循览衙舍湫隘食不能具五簋曰儿与士卒同苦吾志也无以禄养而以志养当如是踰年以建储恩进阶大中大夫府君曰上恩德良厚老臣无能为报孺子其为我毕志竭力以答休命府君自解组归日惟治具召所善亲知宴饮为乐而斤斤修砥端躬范俗闾里相顾以化贫戚故交视为外府待以举火者甚众婚为给采死为给槥流人丐衲环叩杂沓亦无不人人满意远近称范太翁佛子也尤笃宗谊岁时伏腊燕毛雁序洽比尽欢孤茕备极周恤更遴子姓秀异者开塾延师训迪之咸烝烝思奋云邑大夫修宪老乞言礼一御宾筵秩如也或以事请就居间为寿府君逊谢之曰吾不家于官而以有司为家乎当不孝在铨屏斥竿牍或向里门伺间府君大戒阍人槩勿与通有旧知以他问至启函中及迁除事府君立诧故人乃以此语溷我将视吏部翁何如人耶不孝宦邸所需取诸室中一米一薪一丝枲府君日有赍月有供无至乏絶不孝惟饮官中水其所以成不孝者大矣府君姿神清洒飘然若仙酒后吐气作云罍状诸子百家无不涉览其学问一生不欺生平行事无不可对人言者恂恂善下饮人以和下至田畯皆与均礼终日危坐未尝徙倚对客纵谭亹亹宵分不倦福相德量识者皆以上寿期之讵意逾甲子仅四歴春秋耶辛未冬叛卒作难经临城下有负薪叟过曰若不速去范封公移书德营请兵且至矣贼为迁延遁去私谓人曰吴中当有福人在吾仰视城上紫气烛天巨人赑立不敢近阖邑颂府君明德之庇远矣尔时中不能无少惊杯酌小减不孝怦怦心动连章请急府君趋止之曰儿受上特简疆场之任当终厥事吾无他苦即减杯酌匕箸乃增此中浩浩落落殊觉清虚日来耳自是宴乐如平时正月二十二日忽中寒倚榻不孝得状刺血叩天请以身代径欲弃官归侍人吏力持不可寻传渐瘥而止请归乃益力三请不许复以假请嗣蒙恩俞而府君不及待矣痛哉初八日午犹坐观旃优神明清湛亥时溘然长逝家事一无所言惟于枕上两手忽举口中呢呢云接勅旨接勅旨其去来讵偶然哉距生时隆庆己巳七月二十九日得寿六十有四我母马恭人先六年卒妇顺母仪详具前志而深心远识琅琅可着庙廊不止有辉彤管不孝乙丑再推典铨其时政地与奄人交关有所属于吏部不孝执义与争不为徇府君曰儿能自持如我抗中人时恭人曰今兹何时即得强项名何益不如引避归耳不孝促装抵舍未几而党狱兴得免于难府君所为叹益友也叙述至此缅思我母血泪涔淫下矣大抵府君雅量类黄叔度谨厚类万石君穷经类郑康成治理类黄次公清节类胡质恬退类陶元亮逹生类白香山化俗类王彦方而教不孝则以先文正忠宣为法呜呼府君以忠孝教而孤无似也又以身教忠孝而孤无似也既不能承先志以卒报君复不能邀君恩以永诀亲俯仰天地亦何郄自容乎幸圣天子悯念疆臣特赐兆域启先恭人圹合封之王言如丝已足贲黄壤耀白日矣倘得名世大君子一言纳之竁中将与龙章凤藻并垂不朽贲耀益无极其自曾元而下世世载德亦复无极惟哀而许之子一即景文具官兵部左侍郎钦命督治通镇军务娶张氏武举调元女封恭人女三景姒适城武知县王禀诚子庠生世德以贞节闻景姙适光禄寺署丞髙谦子庠生应桂俱先恭人出次景贞尚幼未字侧室赵令人出孙二长元超恩选贡生娶原任太仆寺卿郭兴治女次元朗聘举人周鹤征女孙女一元清字陜西按察使李天经子衍庆著作多佚所存有荟奇类编思本堂稿水部草海畔吟山行杂咏藏于家卜以七月初一日奉柩葬祖茔之次即赐阡也

　　先母马宜人行述

　　呜呼先宜人弃不孝而不孝痛不欲生也宜人病痰垂二十年每发辄止体虽羸甚而神明洞烛絶不似抱疴者然不孝犹依依膝下未忍经岁别也丙寅秋病忽作剧重九前势已濒危不孝斋心露祷吁天请代也一夕而蹶然起家之人并远近闻之莫不喜时家大人方官白下闻报驰归尚未忍及决絶语越十月十日痰作遂不救呜呼痛哉不孝祈吁百方而仅延一月视息微诚未动罔极莫酬此不孝所以瘨而瘅絶絶而复苏苏复絶而痛不欲生也寻复忽忽自念先德未扬死有余恨用是泣血叙次生平懿行葢一字一泪矣吾范之先以儒世其家其联姻必名阀有阃范者马自太仆公显遂缔朱陈云前大母为马安人而先宜人其女侄处士汝芳公讳蕙侯孺人其所自生也先大父赠公大母宋太宜人蚤世家大夫才数龄耳舞象时曾大父着膝上曰是将大吾宗而难其俪处士公睨之曰此吾甥也乃以宜人来归宋太姑以女孙女之虽垂髫识度俨然成人也日侍大父大姑馈浆省牏得其驩曽大父时令摄家政以观能否敕断有条井井治办曽大父心奇新妇贤而才老人无虞身后矣十三襄家大夫居两丧无失礼远近异之当曽大父殁时以家大夫属庶太姑郜宜人事之犹太姑宋也是时兄弟终鲜茕疚无倚族之豪无赖者眈眈虎视宜人与庶太姑帷中授秘画御之豪谋以阻释禫称有家与家大夫敬礼如宾每篝灯纺绩以佐夜读轧轧之声常与鸡鸣相和也时年十五家大夫补弟子员再试俱冠辛卯闱中拟首隽虽疑似中削名已动都人士四方恱慕之执经问字者尸外屦常满又性好交游不屑屑治家人生产负郭之田尽斥以供宾客以是家益贫落四壁萧然朝夕常至不继殽核滫瀡预储以待家大夫得一意为豪举则宜人之以也家大夫癸巳以弱冠用拔萃贡于成均累九举不第抑抑弗得意宜人从旁慰之曰学殖不勤则子之过乃耕而不获岂无天道焉以是日督课不孝读盻盻如望岁虽不为谯呵而意稍不可愠辄形于色不孝踧踧弗自安及不孝己酉举于乡癸丑成进士宜人诫之曰汝家自曽大父绩学累世皆潜弗耀今发祥孺子其无忘所自尔髙王父以清白吏显于郯其谨识之不孝顿首受教初理东郡闻讯拷声为愀然不乐问有所平反则喜加匕箸时值大祲道殣相望不孝设糜分赈销银鱼以饲饿人宜人脱簮珥佐之衙斋突烟常冷甑中凝尘所佩六珈时付质库寮宷有以金爵阴置茗蒌相饷者不孝启封怒欲发其事宜人命另函璧归勿皦皦借人以自为名也丙辰不孝报满例当予封宜人谓家大夫曰尔忘大父着膝上语耶不思一命荣施先人何用人子为家大夫乃屈首就除初倅海陵再佐吴兴遇今上覃恩貤赠所生曰是半通之纶贲及泉下足尽乌私可无恋鸡肋矣以遂初志非此时耶鹿门偕隐行与尔归会晋云间丞三投牒乞休不得请在任仅三月以洗沐行再由督府叅军晋南起部郎宜人坚不随任置二媵以侍独日含饴弄内外孙以为娱乐忆壬戌白莲谋乱党遍齐鲁燕赵间不孝惧惊两尊人婉请宦游以当避地宜人惓念诸子若女不孝诡言儿当往省别仅数月耳宜人乃勉行舟过兖徐方二日妖变大起他行旅无得免者丙寅春会家大夫当之新任不孝强之簉车偕往宜人曰今何时也烽火遍境草木皆兵居人将鸟兽散若再一动则势成土崩矣汝父即严程可畏亦姑徐以安众心吾死不敢出吴城一步也人心乃定然察其意重忧国家事眠食为减夙恙渐増心觉有异而独秘不使不孝知日犹强起栉沐奄至中秋后不孝以序迁太常启事传到宜人了不异常时迟数日知奉诏不即予宜人冁然曰有是哉吾固知当尔然荣于一岁九迁多矣乙丑不孝起主选再补牍乃得俞不孝恋恋子舍宜人以大义勉之曰王命不宿臣子无偃蹇理但受事后速图退步斯不亦出处义明君亲两得耶不孝以廿日典剧拂衣竟归宜人之教也宜人怜爱不孝甚因素善病时时抚摩如孺子一闻小疾忧形于色夜每十余起丙辰行荒策欵段走风雪中日晡不得食归衙体僵息几不属宜人作豆粥劳之曰儿惫乃尔而沟瘠肉矣庚申泰昌龙飞覃恩遗贤不孝实摄典铨日夜拮据废眠食者浃旬势几殆犹力疾告成事归而皮骨仅存也宜人曰儿良苦儿志尽瘁于此小试之然光庙一月尧舜用人其最大者问谁铨序老人且为儿庆遭逢不暇作煦煦怜也嗟乎吾母慈而犹夫人之慈也哉大抵宜人明达有远度而俭勤出自天性布衣蔬食至贵不易岁时以一缣进辄笥之命服斯皇非嘉礼不时御治家和易不为嗃嗃臧获未尝闻笞扑声而门内肃然内外戚党待以举火者甚众施予未尝有倦卒之日悲风怒号雪霰凝寒耕者哭于野商者哭于市如丧厥妣有由然也距生时隆庆三年己巳九月二十五日得寿仅五十有八宜人三受褒纶初封孺人再封安人其再命曰朕览晔书葢贤范母焉独其子党竞而母名骛也吾铨臣方破党议约天下于实而其母复提忠厚正直以为训然则今之范母贤于古已宜人再拜受制词进不孝于庭曰党立而主孤名成而国祸老人每自教儿儿夙亦有感于斯今明主知臣并及其母恩莫大焉孺子其何以明报呜呼此可以知宜人矣子一即不孝景文具官吏部文选司郎中升翰林院提督四译馆太常寺少卿未任娶张氏武生调元女累封宜人女二长景姒适城武知县王禀诚子庠生世德以贞节闻次景任适光禄寺署丞髙谦子庠生应桂孙二长元超廪生娶太仆寺卿郭兴治女次元朗聘举人周鹤征女曾孙麟尚幼将以丁卯十一月廿一日葬于祖茔之次痛念不孝既以积罪崇深重天酷罚而又心神迷惘不能有所发皇独是徽音蒸动遐迩而深心远识上彻宸旒先慈虽九原不亡矣倘得仁人君子不靳如椽当与王言并垂不朽而不孝之感亦且不朽

　　○祭文

　　奠魏仲雪

　　呜呼仲雪而遽逝也耶忆卯闱一日之知仲雪方雄文振藻电煜焱驰词坛赤帜相见甚欢则为文章交比连掇礼闱扬歴中外经术吏治霞起云蒸为绅袚交乃仲雪立意恬澹壹轨正直冽如秋日霭若春和往往砥柱狂澜神韵静穆与余孤情遐性类多相似则为肝胆交至余匍匐闵凶伏块家居暨服官东省重宪南都仲雪每轻车慰问劳苦挑灯煮茗永夕论心烽烟苫块中周旋睠念尤笃则为患难死生交矣余赋性迂蹇见迕时趋所藉二三同人萍踪时聚鳞缄闻问私幸吾党气谊久要勿谖庶几昔贤以国事身事付托同心之义而造物竟夺之速耶呜呼仲雪衡文百粤方踏灵洲之云梦罗浮之雪揽珠江石室之胜以文治风化海邦入赞承明德业文章正未有艾何期未返苏堤之驾遽有玉楼之赋耶前初闻之中心惚恍及灵輀江畔萧瑟秋风如闻忾叹会余病告不获挽江水一勺酹而哭之肠断邻■〈⺮遂〉徒深夜台知己之痛顾仲雪名满天下上与终贾渊云之俦列名不朽而淡泊宁静之识与一切尘棼世情不啻氷释已超然泡幻且贤季嫓美艺林载驰皇路宛鸠之思能继令原之志谢庭璚树伫振家声季方难弟阿戎佳儿于仲雪可无憾惟余抚念畴昔情挚谊殷芜辞絮陈凄咽霣涕有不尽我私者惟仲雪鉴而侑此一觞乎

　　祭张太宜人文

　　峩峩紫岳峻极太清巨灵导流漳渎是经灵实锺之天资特挺性洁芳兰声振玉颖华胄淑女金闺神姝三灵淳懿四教弱筓夭桃九华摽梅三实间关思贤平林养德鳬鹜警晨琚璜珩瑀允厘中馈孝勤修举出言乃思动行乃详疾彼攸遂执此义方天道佑顺行美动神介尔繁祉克昌后昆乃毓国桢朗秀英伟维邦之彦纯粹成祉锺礼郝法石义孙轨既服严训亦饫慈诲翩翩才藻冀北羣空一枝丹桂八月秋风约亲匪孝寻禄釡锺膏焚婴鱼勤助和熊荣华始茂所恃徂泯副榛次髽弁经素绠未亡之叹声泪摧陨报母未终延伫翚锦载抚中甸作牧裕封化洽和理德懋时雍天无虚旱地歇怪虫轴车交涂舟艎聚潨茂举流闻蓟门物色我亦念之辅以两翮羊角不竞愧负大翼知匪慕荣将母孔亟如何三仕尚淹骥足才髙位下驭远资局母笑慰言知足不辱后食敬事宁间腾伏于今几年湘流楚烟忾同阳雁寒至南迁鹦鹉黄鹤芳草晴川悠悠我里白云在天惊风忽漂短景随堕匿王代谢不啻旦暮昔别令子形与山孤寒往暑来日月寖疏忽闻哀讣中心悼惜山川阻修地间南北曽参之悲季路之泣寿考百年正尔难必所可慰者庆衍椒繁孙枝秀发上驷天闲紫诰黄封光裕重泉歆此薄絮谓余知言尚飨

　　祭宋恭人文

　　呜呼天之祚明德也华簮甲族与间世伟人天若私其气以授之而于中有潜德焉尽举夫山川之明秀人世之显懿而司诸明德之媛乃至于贞脆盈亏之数又茫茫不可问何也夫名媛而载记者从古少君德耀之伦今故不殁即至大畧如许夫人明慎如辛夫人皆为不律所传写恨不九原起也而宋母左恭人独兼备焉曰相夫之美也成子之令也叅知公藴藉宏深风轨卓荦久为豪杰所宗旬宣伟绩海内钦仰而宗玉季昆载名航而流骏业出则奏庸花县入则髙议梧垣领袖艺苑冠冕人伦则今之雄俊宝臣也然而参知公微恭人孰相之宗玉季昆微恭人孰成之乎相夫之功成子之力而可以知恭人矣乃学士家所传恭人令范不一而足非列女传不读非任恤睦婣不以教孟无北门之伤陶有缁衣之德而恭人以贤持之几见鼎食钟鸣之室丙夜篝灯操作不休又刀尺声不及户外而恭人以勤率之氷纨雾縠之习世家作俑转相效尤遂觉吴兴之米甑香白马之豆齿醉而恭人以淡素消之躬备诸德也又备诸福胡不享遐龄而遽溘焉以逝耶此固纵之而彼固靳之茫茫固可问哉此孝子所跰躃而心摧景行所流噫而太息也呜呼婺寝天汉月隐莱山悼灵萱之萎絶荐椒申而维馨呜呼尚飨

　　祭妺文王德启文

　　哀哉德启去世之期至此十年向瘗浅土今得永即幽埏矣噫弟十一岁而孤遘闵宦邸徒跣故园十三岁而哀无父有父托我姻婣袒括髽髻如黄口之雏唧呖于危巢零落岁年风雨飘忽摧萍梗于屡迁逐我先君携之通携之湖携之松而我亦携之以东由是而家难渐平腹笥亦充名声若日德誉増崇奇文蔚彩霞灿云蒸兰芽早茁已见英英惟曰君家世有令德君则孝诚宜迓天禄终享遐龄葢重积必克庆余福盈为帝告所筮与而人亦必其信情如何不淑芳草先零哀哉德启人谁不死谁无夭折何独赋此奇偏谓静者寿也如弟之端凝简嘿亦复无年谓仁者寿也如弟之温和乐易岁亦不延谓清心寡欲者寿也如弟不入季女之室不登冶童之床乃未跻而立而遂弃捐岂哲言之我欺抑宿业之遭纒独以释氏之理照之生无恶因则去不出人天虽藏舟之太速知委化之翛然呜呼伤哉昔我先君念我王父母以未得翚锦珈翟勉就一官徘徊南国我又役于王事无由脱屣林皋清枕舞斓谁与朝夕有德启而能使嗟予止叹岵屺免陟德启没而犹来之望更深白云之舍遂隔后虽缓吾妹于泉台相与保孤是力堂构偃然风波永息鬻子舞象芹宫首席为浊世之翩翩贤公子者籍籍虽取类不同庶不愧瑕丘之哺匿而雒县之马驰归故宅今来素车助挽窃自比于巨卿之赴元伯而骨肉情深手足痛亟掬长河之水不足以雪恨睇堂斧之封益不禁其哽嗌哀哉德启窅窅元夜长卧荒阡日月一世无复归年呜呼痛哉尚飨

　　再祭凌元翟先生文

　　呜呼痛哉癸酉岁杪吾师凌元先生薨于里第某闻之戚然心伤泣数行下亟走哭先生祠下即拟匍匐里门凭棺一恸伸知己之报于生前而肩未死之责于身后会鞠哀积瘁病骨支离势弗能一舍舍人子亟止之入春稍定复拟走哭先生而公子世兄辈方且以苴服仆仆京尘为先生丐国恩贲泉壤便道过余复再三阻止呜呼痛哉炙鸡絮酒乃迄今而始一申酹几筵肠又恶能无寸寸断也惟师以天民之先觉躬吐握之忠勤爰自栽花岩邑执法中台传循吏者标十奇三异之声避霜棱者凛持斧埋轮之概篝灯起草固未尝不厪国家以未雨之桑勅当事以先几之突乃举朝充耳祸贻至今嗟何及耶迨后论列中涓怡然左秩骨以炼而弥刚气经折而愈烈朝论攸归棘卿洊陟一登镇抚遂复投劾则逆珰之熖正张而君子之道方消也今皇御宇天日重宣重以敌薄门庭天子旰食乃即家而起佐中枢用资安攘厥功懋矣由是而约畧先生之生平膏沐苍黔补浴天日固宜勒之旗常书之国史亘万古以如新炳长夜而永旦即骑箕驭鹤洒然上仙先生亦复何恨惟是圣天子殷殷愿治先生以踰艾之年暂返丘壑人以比之谢傅东山温公洛社即主上寤寐耆硕侧席旧德安车蒲轮行一日而强起山中而海内士大夫亦靡不翘首企足喁喁然几幸于归上公之衮而重覩烂世之勲也即不肖某成童之年宠以殊礼睐以国士问业之席犹温立雪之除依昨而某亦习师宠灵勉自树立簉羽八座队列九卿先是分镇潞河而吾师固已锁钥津门旌旗相望德音不遐卒之三歴秋防迄无陨越则吾师实式凭之倘先生不即夜台再黼皇路使某更一日而奉同朝之簮裾陪星辰之履舄惟师顾而乐之固自愉快即某仰睇清尘不亦尚有典型乎哉吁嗟已矣后进之彦谁为领袖及门之士更于何处而问斗极也耶此某之所以进而为国家惜老成之凋谢而后退而哭其私也呜呼痛矣言念先中丞辱先生莫逆使逝者有知虑无不一笑黄垆蘧于于生死人天之际交相慰劳如平生也顾未死者则私恨曷穷矣呜呼痛哉尚飨

　　祭翟师母谢淑人文

　　海岱炳灵坤质孕清天眷名世攸俪淑贞内则夙娴琮璜为佩有相之道尊以夫贵星烂花封棠荫斯茂载陟西台朂之忠告更歴亨屯鸿渐皇路起晋名卿孜孜内助奋武揆文秉钺于边幙帷参画直靖烽烟价人维屏遐方镇定谁为鹰鹯乃咻鸾凤重明丽天特简治饷组练色生舳舻相望威棱遐畅鲸波不惊挟纩者万欢颂坻京芝范匪遥樾林飞芘偕隐鹿门冶湖烟水鸿冥凤举言寻初衣一倡一随东山吐辉玉树兰芽庭阶相映维母雍容享兹余庆岂期一疴便成永诀益友既杳溘焉长别苫块之间久郁沉痛何以当斯泪涕交迸呜呼鹤驭远驾秋云黯淡悼彼淑人世不再见业生则荣湛露冠珈惜年则减眉寿未遐某蚤侍师门神工受范驻节津通载同患难于今墨缞缅怀函丈共罹茕疚号泣万状惊传母讣移哀而哭哽不成声范子情独仰慕仪刑亦复畴依奠而莫即鉴此絮鸡尚飨

　　徐母朱老夫人祭文

　　呜呼光岳降精源泉长发储与扈冶亦由内德雅赓嗣徽风咏宜室躬备典教训昭坟籍宝婺悬辉彤管纪迹猗与孺人芝田秀瑞泽媚山氲日沐月淬厥揆既降淑慎温惠幼宪女史长存中馈闺房特秀林下表异苹蘩既稷兰茝斯佩克相有家恒其德贞集鷮既洽黄鹄载鸣河广无梁江永靡津髪佐宾盘丸启惟灯或披缃帙称诗少陵自谓二子颇类徐卿载是德音式谷以似匪师匪友母仪则备扪创必痛为滂拭泪严翼进止柔嘉轩轾无忝所生用是不匮太史服训掞藻天廷矕龙绣虎视草承明母曰朂哉文莫犹人纲常实重仔肩匪轻戎虽小子尧舜君民稽首拜受抗节则易直道事人恐为母累母曰朂哉孝先养志姜桂芝兰岂憎璧碎立身立朝无使尔愧其在己巳望云帝乡翩鵻兴感将母不遑吴门燕服一苇可杭舟届河渭寇势方张母起击檝慷慨激扬题书报子勿为我伤岂不怀思王国是匡太史迎拜佩服敢忘自兹以还八周晷度心期未艾大定靡盬葺归来堂诵闲居赋时奉版舆乐游匪莫凛秋熙春山隈水歩芝兰绳绳欢拥夹路青鸟联翩瑶池缉御云何不吊烛龙掩辉蓼莪废什白华尘飞娣侄凄恻婣里含悲祉隆日昃德盛感微某情敦世契系属梓里获交令子菁莪则喜相将以素相朂以义未遂登堂衔恤靡既翘首练马因风陈组王事敦我繐帷莫覩抑哀椷辞酹此清酤

　　祭姚宫端文

　　呜呼语有之龙亡则大泽为枯虎徙则髙山失色况乎众正之纲维一代之英特痛殄瘁而云亡孰百身其可赎虽世事之迁变如棋畴月盈而靡昃然国手必敛枰于静终岂博道方酣而遽掷爱公者若埙箎之中断于联丝惜公者谓辐辅之弃捐于将伯葢其所重者方以用舍进退卜天下之安危而今者遽以生死存亡征世运之通塞呜呼岁在阳九珰焰方炽清流乗亢洒血俱碧或介于石而早知拒岑门而筑袁室公乃肉视虎狼水火袵席鸮鹠集而鸾凤翔沸泉涌而澄渊谧悬丝于箕风毕雨之间忘机于狎鸥驯鹤之侧羽几敝而音哓哓形则瘁而衷翼翼迨乎圣人御宇日月光华羣阴见睍茅茹彚毕惟主上之知公匪众嫮之焉匹葢世所知公者谓公为渊云轼辙之才崇璟昉沆之力而公之所以受知者惟其有浩然之气不夺之节风度宜可分曲江之座论事固将前敬舆之席既直方其在躬亦柔嘉而为则苟秉轴而效匪躬必救时而咸有一德而犹优游南院必羣情大服而始用公者诚圣主爱惜人才之微权亦公之委蛇观变俟时之明哲胡箕驭之忽返乎玉京未究厥施而怅然其藴结呜呼二灵掩曜八柱平折吾将命巫咸而大招时不可以终极将适远而空骐骥之羣若涉渊而堕中流之檝苟可作于九京非夫人之为惜而谁惜辞曰堂构相承机云蔚兮日月争光藻琰丽兮气表山河声施既兮骖虬羽化公无憾兮同心之悼长叹忾兮摛词陈哀涕既陨兮呜呼哀哉尚飨

　　祭胞妺王母文

　　呜呼妺之逝也几一岁矣吾心目惝恍梦魂飞越犹不信果真逝也意中疑若归家栖迟里门者然每信使往来见时出口辄询动定如昔乃今甥儿报讣就圹有期而后知果长逝也予方以道路艰阻疾病牵纒相望各方肝肠寸裂何以呼天令妹起何以缩地令我归得临穴一恸耶嗟乎妺后予十五年而生予终鲜兄弟而情联鴈行俨然予弟也妹生而孝友读书明大义晓畅事情明智丈夫所不能及予家计国事毎举咨询无不发予覆而畅予隐故四十年相依如手足相托如心膂寻常兄弟岂足比者而今一旦已矣追维今昔能无痛割吾心哉而所最痛心者予当宦游奉父母以往吾父宦游则妺随侍问食加衣左右承颜代予以尽子职迨予晚遭时艰半歴行间不敢以奉老亲而妹留在家朝夕问视遇病躬调药椀以进及于大故一切含敛必诚必信代予以尽子职明发有怀予不能忘父母能忘吾妹哉然妹之所以可痛者二十岁即称未亡人歴尽艰辛以至幽忧癯痟而病戊寅之岁势已濒危予闻而吁天祷祈未几果愈复值兵荒抢攘之中凛不敢犯岂非天佑节孝而何险危备尝后犹复染沈疴以至不起耶当其间关冒难携子媳以视我于南国相持而恸感动旁人意谓灾氛寇熖万死一生之余兄妺犹得相保此后亟图归隐此后聚首之日尚长也昨岁理檝欲归强留不得送之江头洒泪言别岂意遂成永诀天乎天乎能无悲哉忆妹当所天见背时数月絶粒恨不相从地下父母及予指怀中呱呱勉以立孤抑情自活察其意中无日不切同穴之思今得遂矣含笑而去固当无憾又忆十五年中含辛茹荼盼盼于子之成立今甥已食廪学宫更见孙枝王氏一线瓜瓞以绵妹矢烈生前留芳后世人谁无死而又何憾独惜予怙恃已失子孙继亡孑然一身止靠妺毛里相属患难与扶而忽举目无亲形影独吊方寸几何堪此摧裂耶想妹节孝双全内行淳备长斋佛前必当乗愿往生若果冥漠之中与父母共游九原一愬余数载遭际辛酸必见悯恻灵爽如在荫庇斯垂令得蚤茁兰芽以继宗祊或妹意中事而不用再三嘱者乎河山间阻执绋未能临风长号血泪俱倾惟灵不昧其鉴予诚尚飨

　　文忠集卷七

　　●钦定四库全书

　　文忠集卷八

　　（明）范景文 撰

　　○像赞

　　都督周湛源像赞

　　亦儒亦侠能武能文云虹作气氷雪为心肝肠歴落驰骤戎马之场藻词斐亹翔翱翰墨之林畧能窥豹功可图麟而间对山水意翛然其不羣葢修菩萨行现大将身故志眈禅恱而自托于莲花中人

　　三昧赞

　　心如雪映貌则春温低眉悲世为念彼惽阐扬戒律植众善根自度度它化成不言光明法界证清净身修菩萨行■〈⻊企〉两足尊

　　像赞

　　写花不能写香写水不能写光惟我与尔写真者不能运其毫铓伫尔于曲江之上花砖之下将翱将翔而后斗酒百篇与子采真乎醉乡

　　上人像赞

　　人不再食饥火炽燃师愍饿者由已饥焉节腹喂众身天一餐繇十二时垂六十年始有少有苟合苟完日饇百口行徧大千燃指供佛尚行精坚形如霜叶骨如烟峦叶县文省黄龙慧南神仪肖貌踵武比肩

　　○疏引

　　请师牍小引

　　景武之变不在发难时其实草茅之人早知有此久矣忧深虑危日日向人言之当事看作无事迄不见省及至临时仓皇乃始飞书告急效秦庭之哭不过焦烂故智耳幸观察来公慨许济师便宜移剿数万生灵得免于难试再一回想当日光景真谭虎不觉色变矣目今潢池不惊其势犹如伏虎养痈而不知者复妄看作无事后之视今无若今之视昔则刻此书意也

　　给黄在滋墨引

　　夫五色之变至黒而尽然墨反以之神其用何也自有书契以来扶舆精英日就焕发谁实为之假非泼墨淋漓言语文字未必若是之多将日月无光山川销采宇宙之暗沕甚矣虽然墨亦有幸不幸也或用之而垂训流馨或用之而放言滋毒此所系在用墨者何与墨事故染指濡毫之际君子慎焉黄君文人也而有道具所制墨亦以此意存乎其间愿得是墨者写道德仁义之言作忠孝廉节之字无斗舌锋无竞笔剑无托空文于纸上庶不虚此墨也夫因为之铭铭曰与笔为偶与研非雠意有所至惟子之求或成斛斗或造戈矛一点落纸功罪千秋人实为之于墨何尤

　　募建文昌阁小引

　　吾邑向来科第相望迩乃寥寥踵几不接文献旧地飒然减色嗟乎此诸士之耻也绩学不力文艺不工其亦何辞焉有为形家之言曰一带河流浩浩东下无所以障之澜不回秀不锺也人文抑塞职是之故此毋乃曲为诸士解嘲而卸其责于不可知之地耶虽然近誉髦辈出家思操觚似学而既力矣文而既工矣尚未见崛起先鸣者或者别自有因而形家之言不为无据也大抵启运者予天应期者予人而孕灵者予地吾终不敢谓三者之可一缺佥议于东南巽方建一台于尔水之中上奉文昌以壮形胜风气肇开必有应之而起者夫淬厉后进兴起斯文亦吾辈事也其捐资以襄盛举凡我同心无有靳

　　募施粥疏

　　今庚辰岁旱潦不时海内率苦饥上宵旰忧布衣蔬食躬桑林之祷比秋获蝗蝻为祟旷野不得粒燕齐赵魏之墟皆析骸易子闻者惨悸上愍念三辅元元发帑赐糈日赈捄不给江南故丰镐地沃土为焦频仍旱魃■〈豆斗〉米斛珠五方食指聚等恒沙家无宿舂人有菜色又淮扬饥民襁负至蚁而行者僵而卧者号泣载路望釡烟如浮屠光万灶且冷不得一杯余目击恻恻然箸不得下咽曰此谁非赤子而忍令辗转沟壑何一体之为也乃昧公先有同心愿以芥子粒分功德水捄万众生灵少须臾无死会今岁闰早寒非广积夙储为糜以赈之不可凡我宰官居士祈以智慧因縁广度津梁仰体好生德意力行希有布施且赈济眼前焚溺其求易供其出易核非若其它禅那胜事如王珣舍武丘之千间龎媪掷湘流之百万证明功德有昧师在护法宏誓良足起信古来施粥赈饥善报不可指屈余谓今士大夫省俭一分减一分罪布施一分受一分福借此芥子愿力自度度人此昧师真实义也敢以告于檀施者

　　放生疏文

　　天心恶杀帝德好生观五戒之文首有攸重张四面之网物将何堪自有欲之可求岂复顾其易尽焚林竭泽或以佃而以渔杀夭刳胎且于苖而于狩虽然足以自养未免谓之不仁伏念某慈惠生成孝思多缺未有遗羮之举追维泣杖之时忆菽水之无欢心有惭于求鲤痛萱花之将萎望犹冀于哺乌谁谓有祈之不应可教虚愿之无酬善平反以加餐人或共以为有一渡蝼蚁而延寿已难自信其惟千用是杜枉死之门抑且开放生之路投身林木可知业已伤弓纵迹江湖莫谓终当漏网须识吾心之隐当知天地之寛仰叩慈尊俯埀洞鉴

　　○题跋

　　题顾雪坡潇湘图

　　雪坡顾公以通侯之贵逊迹不居放怀诗酒间萧然兴寄时时寓之翰墨此其尘视轩冕已征翩翩髙致矣考其时奄振鼓熖士气披靡公有慨于中故托而逃非徒慕季子之风遗荣自傲已也今观所图潇湘景自题有云惟有老袁髙闭户归舟应是思莼客之句卓然大节见于言外更有超世之意其孙不盈英爽旷远羞与哙伍因逆贤当柄长谢宿卫自甘家食垂十三年不出书法画思踔絶词场世其家学所渊源远矣

　　题吴文仲画大士像跋

　　尝览摄山志载吴文仲画阿罗汉像五百轴以为此希世之珍也己卯解枢席皖上蒋子卿随游栖霞披寻古迹仅得董宗伯元宰所为撰记询之主藏僧云此藏竟未成就初得数十余轴元宰怂恿便为作记后并数十轴亦为大力者攫取去矣深用怅然入夜梦中若有所遇晓起适年家子李君持一轴见遗展视之即文仲所作大士像也不胜叹异因留付山中俾一门禅人谨虔奉事以补此段因縁縁欲偶志岁月并志灵感云

　　题汰如法师卷

　　余览禅史见闻益禅师开法清凉指示诸佛诸祖要领言见道为本明道为功便得大智慧力又泰钦法师钦补教主云本拟住山养拙柰縁先师有未了公案所以出来为他了却歴来古德尊上教法若离教寻宗直是明眼落井且无论前后际大地众生不能豁然超悟而佛祖敲床竖拂担子如何抛却二楞老人所云方今佛法横流僧海浑浊良有感也汰公尊其师训举唱宗乗阐扬大教今说法宝座弟子如云如雨犹不忘先师公案出示此卷自是传灯真实语录他日了却法嗣担子证佛作祖向百尺竿头放身撑船汉即是弄潮人安见宏一经一论不是第一重阶级也汰公自此报恩矣

　　书定水卷后

　　天童老人持一条棒喝醒了多少渇睡不佞未亲聆音旨每读语余诸编银山铁壁无些子漏隙想见其人真藏身处没踪迹也辛巳春闻飞锡白下旋即遄归当面错过深以縁悭为恨越初秋偶适圆觉庵晤定水禅人见其道韵渊澄问之知为天童髙足因出此巻前有天童乞米手迹余戏语定水曰和尚乞米供大众且道吃飰的是阿谁若塞却咽喉能下一粒否纵任汝大嚼曾沾一粒否汝欲来生供养十方只今见在何处请禅人下一转语我当为汝点破照天照地也不然定将三十拄杖挂汝眉毛上寄语天童毕竟吃飰的是阿谁

　　梵网经直解弁言

　　言炎炎非夸理空空不顽达人信之余则大笑焉或曰夙慧自天积迷永堕此中知与不知如水泾渭如草熏莸未可同年语也或又曰不然也恒河世界化起日城夫亦乌乎知而乌覩乎不知赵州茶仰山飰卢陵米当筵大嚼与寻常葵藿菽麦又乌乎辨夫人生于四大偶聚之身生未经祸乱不识存亡轮报之因不发心地光明之藏不译诸佛菩萨修持之书不逢大善知识登坛阐示诸宗义信者不槩见而笑者接踵固其所也指观坠地狗性徒存杀气连天猫儿谁斩悲夫悲夫今天下荼苦蔑以加矣寇扰中原刈人命如草菅然又无问异物揆所元来固不縁信者之乏人而亦笑者之宏多乎余往见名山大刹之中髙置法座登演三车伐大镛树宝幢鼎篆风花璀灿光曅侍从仪仗鹄立左右俨然如古王者礼祗承明训竦听伏息书记参纪此其与功令之画一万夫动遵礼法之义将毋同然卒不见浮提之人屠刀释而见性石额点而传灯岂有异故则亦解法者之未绳乎法度世者之未遑自度也余年来荐歴兵戎数经忧患兵燹之惨触目痛心会此火坑灰刼何由以杨枝洒之立跻清凉会寅秋三昧禅师说戒长干髙登法座现智身于华藏腾应质于婆娑于时浮屠九级放光明相都人士观者如堵墙持诵之号微于皈依投体者以万数荐绅先生远逼暨诸文人名士质疑护法以百千数而余爰得拜于风下西来大意拈示娓娓随叩发声耳聋却走未几千华社结四众云来即素有非笑我法咸相顾咋舌无敢出声余以是信师之能以自度者度人慈航宝筏具在是矣昔大雄氏为一切众生开心地道或顿或渐罔不基命于戒定慧智实此如谷种今使人人立爱惟亲消除杀孽绿林脱剑黄巾卖刀菩提树下光珠焰焰无生本来各有安放倕心地黑风鬼国悉是清净大千安见此五十八戒中固不已合天人眼而并观齐大小乗而一致欤吾师金策所驻阐法繁殷以夙昔所释梵网经简阅推详阐发妙义字栉句比不牵枝叶香雪衲子为之笔记凡三付剞劂而此实集其成颜曰直解为信之者广长舌也若夫金刚宝藏性地圆明妙戒法门修证源本亦无所庸解矣

　　序纯阳妙道神化纪

　　陶贞白尝称天上无凡俗神仙余疑夫山泽之癯窅然遯世暂游万里少别千年斯其于世未数数然亦释氏所诃为自了汉非凡与俗吾乌乎知之是语也惟纯阳足当之矣世传先生数举进士授枕逆旅翩然髙逝而其踪迹时在人间如月映千江如灯分四座遇之者不择酒肆淫坊对之者不必髙人韵士或者谓其度世心切时从草里觅人抑亦当年名根未忘暂尔入鄽垂手然余尝怀化鹤来归人民非故俛仰之间已为陈迹修短亦旦暮耳岂必朝菌驹隙之为梦而绛霄碧落之为觉耶汉武读子虚大人便飘然有凌云之志先生若非神化无方出空入有几令梦中人笑人寂莫为问先生尽天地人歴尘沙刼还有不在梦中者无先生应谓我未能免俗聊复尔尔

　　北吴歌小引

　　语云美不自美待人而彰夫人苟能彰亦何必其果美也如陶之彭泽潘之河阳白苏之西湖地岂能重人哉以人重耳不然宇宙大矣胜水灵山错峙何限不一出入韵人口角寂寂都归湮没地之遭遇固有幸不幸也我邑故有八胜曰月潭曰秋塜曰照台曰晨阁曰黄河曰烟柳曰春城曰甘泉今已或湮或圯或剥落阑珊矣吊凭者徒亦彷佛荒烟衰草之外披寻断简残帙之中安有勺水剰山足相映发者思侗王公采谣问俗播之咏歌韵语津津喷薄齿颊间总之兴会所至境寄萧条胷中自有丘壑昔人称孙子不关山水而能作文当亦同此襟情耳致使頺岭颜开寒波色动真我吴几百年来一大快事也又安知后之揽者不亦犹彭泽称陶河阳称潘西湖称白苏耶谓公不朽我吴也可谓吴不朽我公也亦可请以问之观风者

　　跋麦舟图稿

　　余与乗六系出文正公称兄弟行辛未冬晤潞河署中依依水木之谊数日不能舍座间谭及家自吴而虞携有先忠宣麦舟圗一巻歴代宝藏不知何时失去几十年矣今岁释褐后无意遇之都市以钱五千得之此吾家天球宗彝乃作合浦珠还一段因縁不亦奇耶熏沭展玩仰见先世仁施义举笃念贫交慷慨意气浮动楮墨间百载而下犹令闻风兴起而况吾等羮墙如或见之者乎尝考先文正父子立朝风槩即遇事敢言矢志澄清而持议皆识大体惜人才以国家元气为念至其出镇行师必策万全不以人性命徼幸故能功业炳烺古今此为人臣与为子孙者所当师法余方治兵兢兢守先训弗失于时谬有破胆之号何敢当乗六授官之初抗疏陈边计被谴无所避侃侃任事可谓豪杰名德之裔应有兴者丕扬祖烈是在后人乗六其勉之哉

　　忠宣公诰命跋

　　此吾先忠宣公拜仆射制词也公济美文正称元佑贤相第一时承安石新法之后海内困扰公实左右温国引用诸正登朝羣小眈眈侧目而苦心剂调保和元气一时功业继文正而光大之炳耀史册可考而知也此诰出苏文忠手笔中间息兵安民忧国强谏真绘公父子心事宁苐千秋衮锡之荣已乎吾党子孙克绳前烈师文正之先忧后乐法忠宣之去泰去甚展卷兴思不胜弈叶弓裘之慕家玺卿什袭以贻后人幸念旧勲纉戎祖考即以此卷当我范氏传研可矣

　　麦舟图跋

　　余庚午以少司马持节出镇潞河时燕市有售麦舟图者众以为余家物也特赍来献因和门严警不得前次岁辛未乗六中丞新方登第看花长安询知为其先世所藏不知何年遗失遂用五十缗赎取携来署中道其来歴共相叹异阅之乃元人笔随令名手临摹二本为跋数语与乗六什袭而去夫以先文正忠宣先天下忧任天下重以赙故人之丧亦奚必侈为盛事颜之图绘然每想其建立功业赫奕古今惟是轻财好施能得士心故天下皆鼔舞奔走恐后乐为之用即今楮墨尺幅间慷慨义烈之气有可想见者则此卷亦龙一甲凤一毛矣特书副本之一赠我太蒙愿交勉之以勿替斯志

　　刻山行杂咏跋

　　家严少工古文辞然性豪逸稿多散落十无一存者至于诗则又得之山花谷鸟之间对酒酬客之余信口濡毫不藏副墨益百无一存矣乙巳有岱之行由灵岩逹歴下返辔乃走易水游屐所至友人与俱每有言咏辄为撷去归来错落纷披奚囊间小子文乃得受而私读之彼时初方授书虽意义未了而诵之烺烺不啻奉学诗庭训也时着巾箱越今十二稔矣而若鲁灵光之岿然独存则徼惠于友人多尔爰付梓人以无使散落如他稿固大非家严意也

　　文忠集卷八

　　●钦定四库全书

　　文忠集卷九

　　（明）范景文 撰

　　○诗【小东草】

　　夜坐偶成

　　晓来雪飞残逗漏梅花信向夜晩风轻敲动踈篁韵引月沁空庭一幅氷绡润稍嫌松影繁映处生薄晕起坐静焚香香销烟未烬四顾万籁冥何处响隠隐细聴或钟声凄咽乍逺近此际饶深情向谁与答问

　　赠王性甫

　　不独高神检风流亦自翩闲情工绘雪好事善尝泉谈妙成谐史诗清放浪僊更竒心澹漠纱帽罩枯禅

　　望华楼山

　　山容一画图所忌设色重中有一笔佳笔笔都生动华楼独秀出羣峯如相控岚光浓淡间幻态恣播弄始知化工巧不与丹青共

　　餐氷斋谩题

　　不是标清节学贪苦未能竟还须饮水何可道餐氷粮乏难充鹤形癯半类僧累心俱已尽无物正堪矜

　　种竹

　　自公有小暇辟地时栽竹岂无草与花偏爱此君独疎疎挺数竿高可齐于屋遥拟碧成阴定招云来宿风定妙香生时闻静中馥幽韵杂松涛支枕如聴瀑片石斜置傍糚点画半幅萧森官舍里何异篔筜谷

　　无字碑

　　片石峯头古并垂无端玉简使人疑何书不被山灵怒深窅谁如无字碑

　　独立大夫松

　　秦皇如有灵应对孤松泣当日大夫多惟君称独立

　　明孔山偈呈性甫

　　怪哉明孔山灵窦一线白嵌空彻玲珑巧似鬼工擘人言逹摩师此中曽面壁眼光不转观坼此通明石我来仔细参此义了难索使以眼观空空将何所坼若空可坼时空亦成滞迹譬如苍苍天烁日一轮赤谁为舒长眼点破长空碧今有看日人晶华纷相迫为是眼射日为是日所射欲作如是观益増万重逆腐儒谈道理谈此曷容易请君下一语以之当笺释

　　寄李仁常年丈

　　日逐违心事方知作吏难诗情移案牍爽气碍衣冠疎阔还疑傲矜持且近酸君能堪此否好语漫相寛
　　从无三日别隔岁竟何堪明月人千里秋风字一函宦情嫌少味世事畏深谭近状无劳问疎中半带憨

　　戏赠同波上人

　　云心已冷气如虹坐聴鸣泉说苦空脱下袈裟调骏马教人错认是支公

　　斋中瓶花吹落案间探韵得变字遂成二首

　　郊外春光容易变花枝摇落红如霰留春无计折将归胆瓶权作宜春院长辞妬雨与狂风绣幕围香恼蜂燕上人好养马自是冶性爱颠狂棐几一夜飞片片主人乆已耐餐氷领取禅心伴妖茜
　　一般落红作春殿不向树底向溪砚花神应是好文雅笔公墨君邀缱绻如眠似起意韵骄石床作枕藤纹荐谁言陌上少残芳不衬马蹄扑人面岂特花开有高低花谢亦自分贵贱

　　读书

　　知犯书淫病谁违意所耽消闲商古事采异佐清谭意得惊兼喜思深苦并甘世间惟此物多取不为贪

　　舟中作

　　春迷花雾与波光杨栁拂堤月引航流水声中公事了一瓯新茗一炉香

　　病

　　朝来疲案牍卧阁暂怡颜原以忙成病还因病得闲方书随意检好句放情删强起看花径行行仗小鬟

　　牡丹落几尽矣惟余一枝垂垂不坠因而赋此

　　已见残红片片飞一枝留得送春归妆经雨洗胭脂薄香惹风来蛱蝶稀半醉微痕迷晓晕剰餐余馥胜痴肥画工何似春工巧浓碧丛中浅着绯

　　丘毛伯见过遗以二诗即次来韵答赠

　　似踈还似傲风雅一先民运腕工疑鬼论交道有神周旋忘作我睥睨更无人别自成高寄萧条不可陈不独文章合原因道味亲情多悲间喜形畧主为宾任诞竒成癖偷闲病是因看来天下士君是有心人

　　聊城吊古和毛伯【有引】

　　聊城故有鲁连台为先生射书处予至郡年余矣以忙中未有诗也会毛伯以使事至因岀吊古二首示予其意以先生教燕将叛燕不得称天下士予览未及竟走笔和之虽不敢谓先生知已亦聊代解嘲庶赎乆未有诗之过云尔
　　英雄露本色时时其锋偏排难别有为遑计齐与燕一将易一城所全岂小然齐止还其故燕亦何曽捐虽然数行字气应壮千年不有成功者血磷断郊烟相絜试较量两者孰为贤竒人好轻诋侮吾鲁仲连
　　城破不得生何如未破死嬴得身不辱且了人臣事先生代前筹自筹岂过尔亦复成人名成功似不止一举两得之斯名天下士正中忽出竒腐儒那得此

　　答吕介孺年丈【二首】

　　劳劳吏事日无余休说栽花与种鱼惟向忙中寻小趣朗吟敲韵草爰书
　　不是交情渐渐疎嚢无长物竟何如犹存旧刻两三种函作相知报荐书

　　生平

　　生平细捡尽多竒心口商来亦自疑酒社常开难共醉愚公自号恼人痴身虽无病每思药性好探奇懒作诗日日栽花还乞竹任他雨打与风吹

　　于陵吊古和王季木

　　枯峭磵石寒溪水洗耳之清冷潄齿吊古借问谁氏居传是于陵高士里于陵何必逊首阳山薇芬留井上李夷齐兄弟仲夫妻千载将无一致尔怪是峄山着论高强欲律以中庸旨不思中庸解误人易为贪夫作嚆矢欲挽頺波砥中流行径何妨太卓诡肯将耳目易亷名虽然矫节亦可喜若仿荘生齐物篇夷跖谁非以殉死孔门思狷难其人吾欲举一陈仲子

　　和友人闲居之作

　　夜里删诗日看山纵然忙杀也清闲从教花落休开径除却僧来即闭闗性好积书终是癖身无小病怕成顽幽栖未尽声闻累鹤舞■〈〈僊，去亻〉羽〉■〈〈僊，去亻〉羽〉鸟语蛮

　　入门

　　经年苦行役遑其顾所私予假得三日喜几不自持那知入门后百忧攅两眉仆走向前道数日未晨炊枵腹相待乆主来适其时主来何所有看嚢竟如斯向内室人谪稚子怨朝饥微禄不餬口作官欲何为平生豪壮气忽忽若披靡谁知夷由节祇贻家人嗤唯予两尊人温语好慰之儿自行尔志莫以穷愁移匪縁贫无怨何云涅不缁幸有头上簮可供釜中糜子其苦茹荼予将甘如饴丈夫抱微尚肯徇儿女悲且谩学古人愤作北门诗

　　赠登州司理白华池

　　海气空明里潮回放早衙卷帘看岛市呼吏扫庭花草判闲丹管题诗满绛纱座间聴晚浪官署也僊家

　　夜坐

　　不寐中宵起虚庭分外清花因风弄影云与月争明人定鸦栖稳寒初鹤梦惊飒然生逺树大半是秋声

　　署中有栁状颇类松予深有意焉因为赋之

　　物应有别植那可望而知元带霜氷气寜矜烟雨姿离竒翻自贵攀折转堪疑多韵兼存骨相収或在兹
　　亦自随风舞却闻谡谡声倩人传异貌容我寄微情春老花飞少堂深栢并清萧然常格外另结岁寒盟

　　六月旱

　　月令时行雨如何竟不灵风高霾日赤云尽见天青虐魃骄无赖乖龙睡不醒夜深时起看又见错明星

　　海庙灾

　　海翻夜闻鲛人哭水晶宫阙烟如瀑万丈氷绡逐刼灰珊瑚落烬溅红玉不夜城赭烂霞标冯夷少势回禄骄长鲸鼓浪战不胜弱水愁渡仙人桥波臣晓向承明谒邈邈天阍隔日月君不见旱风吹破草头青千里地赤白惟骨

　　冬夜同岳尔律泛湖限断字

　　桃花漾春流深夏荷风散湖光得致时荫映开新烂雪后栁情疎云冻梅意慢冷月彻寒林烟景去其半何事山阴行秋冬发深叹凄淡正自佳幽意具一段暝岚荡氷纹色态巧互换比之挹浓华又作别种观试向餐薇子细与闲判断

　　乙卯十九首【有引】

　　乙卯大祲分糜行赈匹马日走风雪中介孺邮中寄片韵索赋遂就目中所见稍为疏次得十九首葢字皆是泪几于歌不成声矣
　　万厯乙卯天行酷齐城八百付荼毒虐魃驱将火云飞烧尽荒原无半菽
　　闾右几家蓄红粟早供恶少眈眈目乌聚横抢白昼间眼看贫富计同蹙
　　羊豕杀尽继以犊木皮草根聊充腹掘得饥鼠带毛啖爨底无薪煑不熟
　　资用斥尽典敝服圮頺止剰半间屋拆将难得易一饱明日忍饥草间宿
　　吹霜打雪北风号惨裂肌骨息不属老人一夜卧且僵少待将无幼壮续
　　荷锄携釜出门泣欲行不行空踯躅本以逃死去其乡此去生死那可卜
　　揾泪伤心走穷谷稚子牵挽跌且仆眼前饥死不能起暂作生离委中麓
　　羸妻冲风行且哭偕毙不如将去鬻市价斗米值千金一妻难籴一升榖
　　中贫人赈数升榖持去连糠和苜蓿一勺分作两日餐食尽还愁生计促
　　今年饥望明年熟野頳曽无一寸緑村南尽有田可耕谁使卖剑为买犊
　　减俸劝施収几斛沟中或可存遗骨青州富守亦何人苦口属告我良牧

　　红叶

　　霜林谁点染老翠见深红色重娇新艳条苏怯晩风春滋休欲妬秋杀莫言功亦有寒松栢长青向此中

　　冬夜王性甫招饮署中同段汝器吕介孺二年兄

　　吾辈多通率更深尚赴邀官闲余胜致岁晏快长宵杂坐都忘套诙谈不厌嚣独嫌司令者酒政宻科条

　　冬夜同王季木介孺泛舟

　　看月兼聴浪湖中胜事多迎寒消浊酒得景付清歌木落澄空镜梅开映素波秋逰那得此好去傲仙坡

　　行荒

　　行荒尽日见孤村室内无人昼掩门无数寒鸦啼断树凄风苦雨又黄昏

　　早观趵突泉和尔律

　　谁使人意闲聴浪宜向晚谁使澄素心波静快平逺泉脉此何来乱溅崩雪堰滚滚漾氷花斗此珠珍苑相斗势未降碎击琉璃散每夸匡瀑飞玉跳胜瓴建应是天液灵巧与地籁混渟泓不尽竒故此束而巻试取浣尘空喷薄省决挽照之须眉扬挹之醒沉懑寄语洗耳人此际堪嘉遯

　　腊月十五日夜作是年闰八月及此后二日而立春

　　不是天多事今宵已上元年长因有闰月好更无喧灯负春前约蓂余腊后存晚梅与早栁闲试一争论

　　腊月廿后初雪前三日立春

　　忧暵兼祈雨年来当课程望穷看雪落分外见春生逼岁如相约乗阳似有情归功难草草好勒一亭名

　　乙卯除夜

　　忽惊明日是明年检点从前祇自怜好日半多消马上深懐时复望云边无文难送穷中鬼入俗羞称吏是仙守岁也思聊应景烧灯独坐展残编
　　忙忙辞腊又迎春似笑如何却似颦祇为二东烦百苦纔添一日已三旬厯头细数惊余半天下谁教更换新独快佳名称除岁除他俭岁见丰辰

　　宿长清署中晓起将发感而有作时丙辰正月六日

　　古驿昏鸦睡长途暮马饥宵寒停柝早时亟启闗迟落月三更信春风六日期年年行役苦两度已于斯

　　王季木招饮济上高林堂

　　风物何时最爽森除将秋霁是春阴客因同调成孤赏地以高林畅逺心梅影偏宜灯下取竹香细向酒中寻眼前未尽氛埃气欲掬寒泉洗碧岑

　　赋得春寒花较迟即用为韵

　　不是闻莺啭那知入晩春时因耽月闰花作待年身扫雪云流树踏青草作茵游人拘故事犹向武陵津
　　花事原宜早妬人奈薄寒似忘三月信急望一枝看日下闲分种风前巧护栏主人须爱惜将放胜将残
　　颇似闗情事春光恨未奢宜留霜后菊虚想雨前茶伴竹依新月糚林倩晚霞羣芳嗟异候何不似梅花
　　神欲取其清韵格欲取峭譬如品美人倾国不闗貎竞艳抹浓脂何似天然妙此亦需解人细与闲商较
　　意思虽幽冷晴光到即知前林申后约明岁卜先期冻蕋香弥逺晩芳褪自迟有辞催艳发胜作落花诗

　　丁巳再饥【四首】

　　彼苍何可问异祲若为常秋至还祈雨田空又见蝗疗饥人啖鬼劝赈肉医疮沟瘠填难尽流离满路旁
　　何不陈灾状轻于背尔乡去非心所愿留恐肉先僵墓委他人守儿充此日粮知能来复否言下意悲凉
　　岂无贤宰牧缓颊说如伤点铁原无术催科自有方计穷生胜死众弱聚能强比岁殱羣盗将无元气戕
　　开庾仍分镪也知数发棠穷应呼父母乱亦费赀粮天虐君能补帑空赋可偿蠢兹邦本在持以告吾皇

　　舟行

　　簿领埋头苦舟行快不艰倚窻聴细浪卷幔看晴山稻黍逢人问烟云信手删醉余时一卧梦境共鸥闲

　　和秋禊六首【有序】

　　张济美于七月望前一日集同社十有七人会于日涉园之逺香亭仿兰亭故事为秋褉云于时各有言咏图画成巻足称旷游遐寄矣乃复韵捡九佳体衍六首高情寄托泠然善也予韵其事如数属和殊愧续貂耳
　　春禊何如秋禊佳高情逺致自吾侪会无常数余闲日坐有清流宜水涯旧谱翻成添韵事新题吟去散诗牌祓除此际知尤快风淡无尘月不霾
　　春禊何如秋禊佳中元上已亦何乖暑当初去如芳候月到方圆畅好懐度曲和容林外鸟飞觞劝借雨中蛙未能免俗聊应尔献果分瓜拆玉钗
　　春禊何如秋禊佳月新花老较争差山光似睡疑初醒蛩呌如吟乍自喈情胜不寻三月例诗成懒作四言排临池势向空中取雁字分明折股钗
　　春禊何如秋禊佳气清天朗应时谐随縁杂坐能忘套率语倾心不忌俳林里真堪称小隠花前亦可学长斋主人欲傲山阴会丝竹如教故故喈
　　春禊何如秋禊佳时时觞咏可兴懐鸿宾莺友谁调舌殇寿彭夭我放骸流水声凄弹緑绮苹花风紧踏青鞵凭将格外通疎意探雪观莲总未乖
　　春禊何如秋禊佳幽芳九畹露滋荄风传金气园邻谷门接桑田里是柴貌出羣贤皆似鹤坐当古木半如楷逺香无用标新牓即曰兰亭义却谐

　　先曽大父丞郯城有惠政两邑求摄争之境上至今传以为异观风至此忾然有感

　　郯子遗封旧临淮去鲁迟云将山起伏烟带草迷离地僻民风古差多驿路疲留余先泽在行部使人思

　　中秋和介孺韵时桂花未开【二首】

　　爱杀中秋好月光竹边清切水边凉西风吹向花栏过错认兰香是桂香
　　一枝且莫怨开迟桂蕚须知胜栁丝嫩緑初黄凭看取晚秋风物早春诗

　　秋夜有梦

　　秋宵长自可只是梦无端境幻非因想时多不肯阑闗情温旧事得意遇新欢佳处偏逢醒其如漏未残

　　新草

　　春光吹到未全匀偏是新青自可人无力摇风因带雪有情就雨怕沾尘欲寻多处须临水正趂柔时好作茵乗晓踏青原上望离离烟际辨曽真

　　初栁

　　春情乍被栁相挑尽费支持不自聊作意将来令眼媚闗情偏可惹魂销瘦犹含态骄梅格暖故拖寒带雪条漫教疎黄与深緑好风吹绽看来朝

　　徐辰叟以诗名家而书法画品亦复擅竒一时遂有三絶之目夫三者足为辰叟重哉高情寄托尚别有在而此其余也然余亦称絶是之谓辰叟耳

　　谁似君三絶当由韵不如试看诗在画直以篆为书披巻生情慧含毫寄想疎文心通体映此亦但其余

　　魏仲雪过餐氷斋遇雨

　　清风吹袂惹烟萝正是氷厅许尔过宻坐深谭尘事少新知细访隽人多酒间啜茗肠如浣巻里题诗手自摩当夏快来秋意爽兼将凉雨快如何

　　米仲诏斋中观剧与辰叟赋

　　小名应是唤盈盈声态偏能想性情低度静闻梁上响歩虚小试掌中轻翻嫌杂和吹弹寂别见余姿顾盼生不是今宵消不得花醒人醉月清清

　　看月

　　雨余宜对月虽夏亦云秋物象生新爽襟情与淡幽庭空容水映夜永许人留祇觉情无尽凭虚又上楼

　　瓶花影与仲诏同赋

　　应是花魂乱支离壁与瓶水烟分体魄灯月幻精灵寂照能为色有无好问形耳根忘却否落瓣亦堪聴
　　与画难同看曽无粉墨遮描时聊取似挿处却宜斜灯背深笼幕蜂回懒报衙天机传灭没絶胜镜中花
　　试参象外花何若人中景照壁寜非真折枝仍作影谁云嗅有香意在浓时冷但当影子观个中犹未领

　　同辰叟集仲诏葆光堂得阳字

　　何期官舍里见此紫芝房种竹无伦次栽花有秘方琴生惟取韵右聚亦能香试解仙人意悠然思葆光

　　题米家童【有序】

　　予素不蓄歌儿以畏解故不蓄也每至坐间闻人度曲时作周郎顾误又似小有解者然则予自是无歌儿可蓄以畏解固强语耳一日过仲诏斋头出家伎佐酒开题西厢私意定演日华改本矣以实甫所作向不入南弄也再一倾听尽依原本却以昆调出之问之知为仲诏创调于是耳目之间遂易旧观介孺云米家一竒乃正在此不如是不竒矣予之自谓有解者亦犹强语耶因其赓咏以当鉴赏拈得腔字恨不能以仄韵作律体堪与相对付耳生自呉趋来帝里故宜北调变南腔每当转处声偏慢将到停时调入双坐有周郎应错顾箫吹秦女亦须降恐人仿此翻成套轻板从今唱大江

　　八月十一夜与介孺看月成醉共赋十四盐【二首】

　　秋虽方过半月却尚能纎况有人相映偏教景似添挹清倾露液取影下湘帘诗里须情韵何如此际兼
　　诗就还看月移时兴未厌更深花意寂坐久梦思恬浪谑皆成雅新声不忌纎生情爱凄冷对酒可能亷

　　闱中晓起次介孺韵

　　平章文事罢枯坐却如僧占喜听喧鹊耽眠扑倦蝇诙资残酒助倦向小栏凭客况谁消得香烟蔓石藤

　　憩寿张署中次介孺韵

　　介孺与予心期行径无一不同其以司理来也又并辔而东四年马上苦亦同矣观介孺寿张署中题句叙致苦怀至不可读非亲尝者那复能知亦惟予知之耳近又自为诗解之苦当更甚非极苦何事解哉予和诗第言不必苦不必言苦所谓以不解解之不知此情事视解之者抑又何如因为并书于壁使后人知予两人之苦同并知予两人心期行径也

　　谁是当官不苦忙敲氷且复浣诗肠来青乍快迎风竹送日常焚入夜香行色三更随月冷襟期六月带秋凉逺心自在尘鞅里小憩何须定解缰

　　独寐

　　布枕余清意形神得自亲薇风时动幕小月夜窥人境欲参喧寂梦先断想因疎梅交暗影与作睡乡邻

　　○诗【石城游草】

　　舟行

　　两年马上睡今始快舟居水溅时来枕尘吹不上裾拂云朝洗砚钓月夜惊鱼捉笔知飞舞南游纪胜初

　　舟行见荷花折挿瓶中【三首】

　　不用陂池不用钱乗舟采向冶湖边但须挿架妆生态自去疏枝自拣泉
　　清通高逺挺孤妍况有山矾作侍鬟石几纸牕无别供花成香雾水成烟
　　闻香餐秀总堪怜君子呼名品是仙茗赏得神原胜酒水云傍置一茶颠

　　泊舟书所见

　　蒹葭已自见秋容何事舟横浅水中滞橹停摇频问雨破帆斜挂懒呼风波间试水喧艄子篷下铺蓑睡柁公爨罢呉娘无个事滩头闲采蓼花红

　　初秋看水中新月【三首】

　　月固深秋好逢秋已自竒况当初出候絶胜入残时清映空中色寒侵骨与肌有无烟水里正足使人思
　　一片波文润居然冷画屏水疑工小景月故皱全角若使光无剰犹嫌写不灵最竒声称色细籁吹玲玲
　　闲将花比月花老不如新意敛翻多态肤清并入神纎轻工半面游戱解分身暗想怜花者其时定早春

　　秋夜邓未孩冯上僊曹愚公招饮淮河楼上看演黄粱传竒

　　秦淮河上低杨栁歌舞楼中小月明异地谁教宾作主同襟方见弟和兄已从戏局还看梦纵使诙谈总自清一曲游仙催漏短贪欢怕是聴鸡声

　　寄李仁常

　　李郎好情致都不闗山水虽尔负才多渊静无自喜两人称淡交政此元味尔许日不见时辄欲生吝鄙况是别经年中懐能已已把酒读离骚所思在兰芷

　　野人居

　　谁家居傍水屋破也含清兼是依山曲果然似画成人烟藏荻渚鸡犬闹潮声半掩门何意主人爱月明

　　月夜闻笛

　　月白江空露下时谁家笛傍晚风吹情深可奈消无酒景好惟须对以诗欲谱新词三弄里那堪苦调几声悲将眠又起呼舟子船过山阳且莫迟

　　漂母祠

　　世间谁谓男子智跨下侯王眼不识尘埃物色有英雄众人所难妇人易一饭博换千金来千金不受名乃至衿鞶者流如是竒言下寻绎有深致进食吾以哀王孙岂以壶餐因为利功臣事业纯臣心望报不可皆此类圮上黄石教子房子房用之赤松避吾悔不用蒯生言惜哉未逹漂母意

　　过维扬

　　游子闗情处江空白露秋客程初问水旅思怯登楼非是瞻云切岂应见月愁乡闗归梦里一夜下扬州

　　梦

　　秋夜劳人处愁多梦亦多柔魂疲逺道呓语唤轻娥雨滴当敲碎蛩惊半入讹醒翻无处着此际奈情何

　　金陵

　　莫比风流六代时周官礼乐汉威仪前朝离黍今丰芑不作金陵吊古诗

　　秋夕同王公兆邓未孩何赞否曹愚公小集

　　新秋亦已清况是经雨后良朋亦已欢兼之叙故旧集坐碍广堂深语逹昏昼率意口不择更端每错谬岂不或脱疎亦自见骨肉酒至各盈樽责令引杯覆佐以骰与枰碎声和檐溜角技两分曹喧呶如相斗令长酒政苛屈巵法无宥醉极喉吻焦江水寒可嗽

　　莲藕付庖人煮熟以进因戱成之

　　曽笑圆方竹而今煮藕丝不教氷潄齿空想雪流澌莼菜能加豉晶盘也下匙知君蒸法好何以处哀梨

　　恭谒孝陵

　　孝陵佳气郁葱笼手辟鸿蒙万国从帝命开天非逐鹿地因拱圣始蟠龙风雷乆护存灵瑞日月同华想圣容拜罢小臣思作颂大明丰芑此山锺

　　吊方先生墓

　　夷齐叩马諌原不为武王心忧篡弑者借口于伐商武烈当时变二子念天常各自具深心并行岂相妨顽民迁洛邑义士死首阳死名与死节武俱不忍伤一时两知已千载有臣纲忆昔方正学将无同肝肠气不激不烈节不烈不扬悲风寒木末至今有余怆

　　游清凉山

　　金陵斗繁华此地独幽胜况际风日佳一觞发啸咏带酒拜佛堂操麈击清磬送响入山谷山谷为之应看额题清凉正医烦热病数转尽松篁登山不得径老僧起前行大似饶游兴山色乃出竒递与人意竞陟巅憩孤亭俯瞰江如镜湖芳字莫愁井落胭脂靓指点向予言靡靡俱可聴典故属风流无乃乱禅定僧善自解嘲强曰无垢浄彼谓予也迂予谓僧也佞清事资快谈大笑山欲暝

　　清凉寺

　　老僧日起迎游客引路烹茶总热忙似觉山犹疲应接如何寺却号清凉堤笼杨栁烟含雾井落胭脂夜有香寂寞繁华难作解好将此义学参方

　　瓦官寺【有引】

　　瓦官寺为晋时诸贤言咏地一时风流掩映千古遂使一刹并传不朽予至金陵急访观焉得于凤凰山之南低徊不能去者久之稍折而东榜复如前因怪问寺僧言志称瓦官在凤凰台之左想此定是旧址何得以后出相遗乎力与前寺僧辨而质于予予戏曰南中好古而工为膺寺亦乃尔耶率笔成此不觉哑然失笑
　　临仿从来有瓦官寺也同僧知争旧迹佛怪有离宫就宿云移北随縁月照东诸贤如尚在诣讲定何从

　　冶城【即朝天宫】

　　访古冶城地朝天故此宫廊回斜落月钟老咽凄风地换兴亡后人归代谢中情多终是累凭吊意无穷

　　游纱帽岩

　　书报山灵竖一衔来游何必卸朝衫如今山也贪簪冕新様乌纱罩作岩

　　断蛇沟

　　赤帝子带醉归酒气如虹剑光挥蛇神血溅妖妪啼夜半捣药声鸣悲祖龙死楚骓彛大风歌喜羽觞飞汉高长技烹走狗何不将来断牝鸡

　　黄河

　　不是来天上何如坼地开掀风看浪舞挟雨欲山摧古岸蛟龙徙清时璧马灾行河财力尽临岸意徘徊

　　同张宾王上僊愚公诸君子秦淮泛舟

　　携酒来寻桃叶渡聴歌共上木兰舟人当醉极偏矜醒欢到闗情反作愁迭浪逺山描浅黛媚人明月趂清秋朱栏曲曲香风散丝管声中笑韵流

　　石头城

　　荒荒凭故垒传是石头城照返三山影江流六代声露华临夜白天气入秋清俯仰悲人代还看月影晴

　　闰中秋发自金陵

　　雨花台畔草茸茸到处清妍到处浓诗料携将云满袖谈资贮得锦为胸人贪揽胜难言别月好逢秋不厌重明日偏宜江上去推窻两岸看芙蓉

　　燕子矶期于还时登揽归棹北发梦中度过醒已不及泊矣怅然有作

　　燕子矶头路定寻江上行睡贪乗浪稳坐负看山盟洞杳云移宿林虚欲问程长流不尽意翻觉有余情

　　无题

　　话到匡山恍欲乗泠然六月对寒氷客忘形迹分谁主官耐清贫却类僧斗茗因香为韵格评诗似水辨淄渑花陪晚醉仍留影月尽移将问一灯

　　文忠集巻九

　　●钦定四库全书

　　文忠集巻十

　　（明）范景文 撰

　　○诗【余草】

　　赋得花朝遇雨

　　春阴偏是趂今朝妬暖余寒尚自饶花意如人初中酒栁容似冻未舒条踏青游屐方微湿聴雨吟魂却暗销烟里空蒙飞翠冷纵无红紫亦堪描

　　寄吕介孺即次其韵

　　昔人论朋友云是我之二形迹声气外应是具别意与尔有是夫脉脉称同志语语率心口言下尽情挚有时或脱疎翻觉胜周毖何处见最真质之于梦寐我亦第二尔莫漫拟昆季

　　三月晦日邀李仁常诸兄饮味元堂有作

　　急防暮雨催花尽移槛仍为一日留仙易误人聊作戱谁能问世类藏钩茶颠入酒心难醉鸟语叅歌韵更幽尽日追欢休卜夜还教宵梦伴春愁

　　斋中

　　疎篁写影上屏纱态韵萧森类画家尤爱空明红间碧更将镜子照瓶花

　　坐仁常松鹤亭归时有作

　　緑雪飞苔石径滑微风不动树声歇雅歌缓缓溜珠圆子规呌冷山头月对酒细语劝酬清白玉麈底开元窟醉花亦欲学长生乌纱绣绂裹仙骨归路鹤引聴松涛云凝似看明星没

　　王玉峰素善房中术一时搢绅多从之游称曰神仙翁后竟以是败道而死因戏成此诗

　　错疑秘诀不曽传犹记逢人说汞铅多少朝绅真弟子青娥队里哭神仙

　　送陆伯顺年兄【有序】

　　军饷中匮圉吏告棘伯顺适在版部岁解金花遂便宜借发乃具以闻上怒谪伯顺官于时中外人士皆惘然咨嗟又有为伯顺称荣者伯顺曰恶是何言矫诏予罪也余窥其微论著之当慰辞焉
　　王师张挞伐四处大征兵枵腹焉能战所忧在呼庚中帑不可问何贵举朝争便宜取济事古人亦有行金花数十万三军色肉生矫诏非无罪乆矣权重轻圣怒原不测严谴翻为荣岂其爱阿堵想为尊朝廷外人那得知微意恐不明未免损圣徳成我臣子名此处应介介君何以为情

　　中秋无月

　　清宵何事偏阴雨一岁中秋得几回有酒停斟迟月上将眠更起看云开光余明夜留相补约定故人怨不来若使游仙成好梦也应无用管弦催

　　叶以仲李元冶年兄招饮邸中

　　滚滚京尘障眼生寒氷对照玉堂清挑灯浅语俱堪味发箧新诗漫付评混世无能甘独醒知心倍自见深情牢骚已向酬觥尽独有忧天意未平

　　陪祀长陵

　　螭文隠起护丰碑祖烈开天不尽思鱼藻兴懐空怅望来游先到九龙池
　　松风一道泻寒泉碧瓦鳞鳞白玉栏一自路荒清跸后廿年想杀老中官

　　过宫女墓

　　石马夜嘶风悲怒衰栁泣秋咽寒露蛾眉不尽古今愁急雨空山惨日暮香魂欲语月冥中彷佛昭阳怕人妬灯昏帐冷掩芳霞幽恨几时销莲歩红泪无用洒重泉荒塞亦有青草墓

　　碧云寺

　　山削秀芙蓉积翠明天际披烟陟极巅以云为邮递碧屯灵境开人意生静慧岚气杂栴檀风定袅袅细香积玉一泓磵疏鸣泉逝照出净明心秋澄而月霁霞光簇莲台寳妆青螺髻金碧错琉璃石绣花文砌葱蒨天生成人工加点缀法王依帝城自应如此丽稽首叹荘严人间真福地

　　香山寺

　　峯势矫起飞欲去绀殿巧得山灵助碧云斗丽不斗清此中诸胜偏能据红霞片片落空岩忆是銮舆驻跸处翠色挟雨送来青耳中恍惚闻天语看山眼亦需圣人御墨流鲜鸾凤翥老僧旧事说不休个个游人看榜署【上便幸西山谓诸峯独香山有秀色来青即御笔题额】

　　李戚畹园【二首】

　　侯家铺设盛别墅也雕甍况是水边竹兼存林下风苔花生石绣栁浪衬鱼红山泽非无胜终当让此工
　　若与人相比浓妆一美姝色声香并艳红紫緑平敷树乱留烟雨峯竒写画图游人堤上望错认是西湖

　　招徐辰叟何圣符李仁常饮邸中和韵

　　文字虽清事酒间并可删时偏宜冷夜人半似秋山防醉茶居胜矜竒画自悭欲行君且住留与月同还【仁常时向辰叟索画辰叟许以过春为作】

　　冬月辰叟有湖上之游归来贻予以诗依韵和之

　　湖光妙正在秋冬露尽氷文雪半封载月停舟应自絶分烟挂画定嫌重眉开逺黛工能写影浸寒梅巧作供手把新诗清在眼泠然容我梦相从

　　赋得月下看影

　　乍对分明是体真笑语微空青临小像粉本扫痴肥坐起凭谁使周旋得我依形神相觑定月落莫忘归

　　齐越石方孩未过访

　　客来雪鹊乱鸣檐坐语移时肯自淹画学还应推米芾饮宗只合事陶潜病防极热微添火人快轻酣半卷帘元笈一篇谈未了莹莹心眼朗秋蟾

　　辰叟圣符招同介孺看演牡丹亭传竒得三字

　　半吐梅花半尚含主宾相对影成三人从乆别疑初识酒渐停斟为极酣醒眼难禁思好梦歌喉直可当清谈平时空说心氷冷爱此将无小犯贪
　　艳事幽情与冶谈如斯称絶喜兼三心知境幻终成剧怕是魂销预戒眈聴至关情还罢酒时当隔岁亦传柑梦残谁可资欢具闹岁填街鼓正酣

　　同仁常毘卢庵共话

　　寻胜探幽不厌频心闲别是见清真偶携艳语来僧舍虽戴乌纱是隽人语至移时常近夜坐当暖处乍疑春香林亦是看花地梅影当窻渐有神

　　庚申元夕仁常招饮灯市酒楼同王无近章甫仲田伯善年兄有赋

　　御沟春暖涨氷丝风软沙吹日影移珠缀九微明灿烂张灯不待月高时
　　王孙约队簇金貂玉勒青骢绮陌骄文贝珊瑚看不尽东华门外市三条
　　朱楼一带郁嵯峨阵阵香风榇绮罗龙烛薫空喧不夜天街到处月明多
　　寳马如云炬列星梨园部部几回停游人荡引春心处红袖双垂醉倚屏
　　侯家骑从导初传满路花飞拾翠钿携得氷壶清切意焚香坐聴唱游仙
　　月明处处度笙箫春色分明廿四桥有酒劝君须尽醉百年能得几元宵
　　夜光人影共阑珊裁就新诗月上栏浅黛娇红争眼媚此回尽作梦中看
　　火树明时夜色骄蝶飞照见上呉绡纱笼引向皇城下女伴相邀共走桥
　　珍珠帘内艳层层笑韵飞空力不胜别有耽元灯下坐徐呼童子夜敲氷
　　赐酺长安旧事存千官节假亦君恩红云遥望深深处高架鳌山乐至尊

　　辰叟卧病西山作此讯之

　　病亦诗中料于君未可除游贪聴瀑响住爱伴云居采药増新课裁方检异书剧时兼愈理一味是清虚
　　饱饫西山翠应知病骨蘓登高夸小健照水试新癯习静观禅定消闲写画图澄湖莲正好亦肯一来无

　　偕华愚公齐越石吕介孺王见卿耿明甫刘敬仲蔡韫先集米仲诏古云山房分得六鱼

　　入门诗意在景径淡萧疎石老留云古窻明印月虚茶寮醒醉客画舫隐清鱼同抱寒禅相求看绣佛居
　　色色南宫肖唯颠小不如与秋同淡冷对酒益清虚韵思图中写微言谑里摅犹嫌多事甚商校古人书

　　夜坐

　　不独坐慵睡亦慵起同鹤歩破苔封霜华渐湿晴为雨天水互涵影似重就月经行疑积雪聴涛移坐近寒松炉香方炷心应寂林外犹嫌度逺钟

　　○诗【苕云草】

　　夜起

　　午睡常多夜懒眠虚庭歩月影翛然酒酣恰值初醒候香袅仍闻欲尽烟相伴无人依竹下共堪与语问花前更移小榻池边坐一气空明看水天

　　古盘吟

　　园丁凿窖得磁盘数十余皆触碎尚存其一花欵极精色如古玉嗟乎此独完好孰为守之碎者犹是常物亦一竒也余异其事因为赋之
　　古磁透骨青丝细花文镀扣作哀玉声幽响潄清露来几千百年何人为冶铸出土精色寒冷光洗秋雨众缺独以全谁得穷其故灵物现世间应有鬼神护寳气夜识难显藏关乎数嗜古癖且痴披草劚荒墓

　　中秋后同王退如月下泛舟是处无湖因号为是亦湖得上字

　　秋意散人懐复当芳月上银河泻灏空影入波中漾破暝凌水烟载酒坐小舫劝酬亦云清何况发高唱互答总萧森微籁敲细浪响落林木间飒然生逺况名胜即天开终以人而畅墩着谢家安楼仍庾氏亮灵迹定有因斯言当不妄若称是亦湖睇景忽超旷分韵和新诗诗成兴逾王

　　秋夜偶成

　　小立虚亭内逺香静可闻伴惟邀冷月影欲殢凉云伤晩怜秋老贪清坐夜分深情何所寄酌酒取微醺

　　闲居用退如韵

　　为因谢客掩柴闗明月曽留共徃还袪病寻方餐白石卧游就壁见青山诗成快极思忘苦梦里灵通睡不顽日课香灯经半巻殊无别事碍清闲

　　周景文年兄过访【有引】

　　景文兄字与余名同试政司马署中相视莫逆也受除皆为李官一在闽一在齐闽罹珰祸齐丁魃菑其殚力捍御以救吾民亦既不有踵顶矣然而获存于九死一生之余者殆非始意所及也嗣先后入为吏部而景文之推余实司启事云辛酉春余省觐居里景文入都枉访山荘挑灯共话追昔抚今感慨系之矣
　　名字同来讵偶然心期细话夜灯前冲涛故我留还在咽雪旁人不敢怜笑以相看仍哭世醉非因酒为忧天京尘知否今如沸玉尺持将并月悬

　　秋望

　　霜压秋光碎林容似不胜近山空翠湿低野逺烟凭声咽风中雁影寒水际僧揽云楼上望日在最高层

　　残荷

　　雨余风际费禁持除却亭亭别有姿偶忆佳人初睡起销魂正在欲嫣时

　　同汪未央王太初尝秋茶

　　虚窻菊影印疎斜拣得山泉共试茶香外微涵岩洞韵声中小验乳氷花水惟取活频看火洗不嫌多浄去沙似带高秋清冽意谁夸榖雨剪新芽

　　邸报

　　邸报愁抛又取看时常痛哭总无端朝班水火君何利仕路风波隠亦难病起心犹劳念纬才庸道只合投竿买山欲问桃源路何处烟霾不渺漫

　　同未央坐绣研斋

　　冬足清人意晴窻亦带寒石灵香聚晕研绣墨留残披画茶相赏摘梅雪并餐鍳凭诗格取商定可能寛

　　夜坐

　　微嫌花气掩棚下坐焚香竹引人偏逺更催月觉忙茶涛烹古雪螀韵答清商定起蒲团坐幽通鹤梦长

　　未央贻余画竹题云倪元镇自谓其画竹如麻如芦犹去竹不逺兹画叶乃如树叶殊无一毫似也作此赏之

　　不欲全求似萧森态转真縁风微作势邀月澹传神叶宻留云宿丛幽借石邻还于匀墨处高寄想其人

　　病起

　　不为经秋瘦倍前愁心难理绪纷然虽行泽畔还忧国每歩星前仰问天戒作诗文曽誓墓闲寻灵梦当游仙病余■〈扌弃〉定生涯计一笠寒云卫水边

　　壬戍中秋酌月方罢城西忽报冦警当夜移书请兵于时引烛挥毫与杯酒共为淋漓一叚意气不觉自雄偶忆其事诗以记之

　　邹峄城边战骨高血腥染月黯平濠偏当胜日闻传警不放清尊有佩刀谈笑凭将吞贼垒缄书飞去代龙韬整闲应愧围碁墅痛哭筹兵气自豪

　　雪霁月夜同刘从之斋中尝茶

　　见晴先已快得月更添清雪后寒光彻庭空晩意生分烟同画看取影见梅横赛茗増新课敲氷起自烹

　　姚孟长过访

　　夙昔共周旋生平欣依托氷雪濯肝肠尘喧不能灼寥寥神味投别乆伤离索闻君自北来未见意已作片帆驻江干副兹千里约夜雨对深灯清言纷如错茫茫百感生欲语喉间格中有不能平时托于谐谑举国坐漏舟危檝焉所泊凭君济代人余将安丘壑

　　看雪

　　看雪生闲恨如花但少香窻明临薄月云湿动虚光情与聴泉近景因带竹凉空庭迷素影一鹤自轩翔

　　刘耳枝过访

　　乆别方思已到门霜棱满面气清温春新酌酒催花节月过张灯补上元非马谭竒堪洗耳如莺度曲欲销魂披来醉墨神飞动撼壁云涛夜色翻

　　花朝雨

　　拈得花朝字无花亦自怜移情聴夜雨借景看云烟霁赏期明日芳游忆去年一杯春水緑携上泛湖船

　　夏夜同李仲昌小坐阅邢子愿书

　　新晴夏夜亦萧森杯酒寻常觉独深花为殿春犹恋草树当趂月上栖禽笔锋入处看偏正诗案翻来辨古今乆坐一庭空似水无言相对领元心

　　春夜流云阁聴客弹琴

　　何事三春里冷然一片秋酒虽留客醉琴故使人幽茶熟香销鼎灯残月到楼余将萧飒意入梦作仙游

　　晓起

　　残月晨光认未明薫炉贴被晓烟清因贪好梦常思睡任带余酣懒解酲觉半犹嫌惊帐蝶起来预拟聴林莺恐虚客约看花早欹枕呼童问雨晴

　　春暮看迎春花

　　春深方欲去花始见迎春避雪迟芳候攀条怅美人分黄邀栁伴惬赏得茶新持此留将送相怜意更真

　　三月廿七日来道之将归会稽送之桑园别墅

　　翦烛为欢夜雨前易州酒媚越归船赏花限展还三日瀹茗瓶开第一泉稍歇吹弹因说剑不妨谐谑亦参禅怕闻人与春俱去起拂离歌奏别弦

　　梅雨

　　聴雨原清课虽多不厌賖就檐深贮水近火谩供茶醉日堪移竹闲时省浣花游情还未碍蜡屐过山家

　　赏新茶【有引】

　　吴兴故产茶家大人宦游兹地三年未尝以一叶归也余素有茶癖惟日煮清泉点以白石盖不欲以所嗜累大人清徳耳癸亥春客自燕携有新茗取第一泉烹之因邀友人共啜中有作诗赏之者犹以为呉兴产也随用其韵戏成此诗
　　千钱市茗止争先才过清明寄自燕箬叶重封来马上乳花细沸试铛前严亲只饮湖州水座客还吟顾渚篇为语兹非官槖物山泉亦附估人船

　　谒岳有祷

　　礼罢名香手自焚中懐一点彻苍雯帝阍欲叩凭灵岳玉女为烦启秘文鍳在人天应不逺龄惟父子可相分回身越观峯头望烟里先看岘岭云

　　过泉林得灵字【三首】

　　尘路何縁泼面醒寻泉独上玉淙亭澜翻云片吹寒緑石浸苔花荡古青景欲并幽延月看时当絶胜趂秋聴枕流便就林间卧耳畔潺潺梦亦灵
　　从来第一数中泠洗笔题为品水亭山有専名兼字慧石因潄润可云醒响传濑底同人语涛沸铛中作雨聴好摘蒙嵓花叶煮茶香泉味总通灵
　　风闲夜静几曽停百道珍珠泻玉瓶溅去潭光铺软碧招来山色印空青遥闻互答添松韵细问深源注水经妄意飞来峯点缀一缄书报与山灵

　　渡江

　　瓜洲对峙玉嵯峨指是金山十里过着眼云容当夏异撩人风物过江多游情剰得収烟雨诗料分将与月萝稳记船经阊市下方言细听谱呉歌

　　舟中

　　乗风枕上聴潺湲行尽荷塘载月还胜事湖中平占断推窻便可看晴山

　　蕉雨轩尝水

　　片片岘山云朝来看起止此外一事无睡足惟品水中泠以意寻想象江心底慧称第二泉逺汲尘易滓何如碧苕溪潺潺来城里入目快平逺挹之清且美便泼洞山芽雪花泛氷蕋泉味与茶香相和有妙理细嚼润枯喉泉脉湿灵肺白石点作汤并以砺吾齿

　　宿昭庆寺晓起

　　人境何曽隔宿来似逺山水喧摇画壁月静隐禅闗钟晓人催醒铃清鸟共闲仍牵余梦去稳棹卧湖间

　　游玉泉寺观鱼

　　湖阴曲曲路还通绀殿门环四面峯寺寂空山灵在磬鸟鸣逺树响传风妙明佛性潭相印禅定僧容鹤与同凭阁下看吹锦浪游鱼影带夕霞红

　　湖上夜作

　　游情入静始相闗歌管虽清亦暂删乗月遍寻湖上寺披烟细认雨中山荷风散水香初冷岚气吹云晩渐闲幽赏仍须人共领聴钟坐待老僧还

　　灵隐寺

　　寺涵灵气隐山椒不待登楼月可招觅径穿云行屡歇谈经拂石坐相邀洞深雨积当晴湿泉窦风吹入夜嚣门对飞来峯絶胜何须极目瞰江潮

　　湖上晩归

　　登山泛水两相宜船后轻舆更使随一径晴岚深见寺千寻悬瀑下通陂鸟迷树影归林乱云恋湖阴入岫迟欲向空潭延月色穿桥夜坐放生池

　　招戱设席于呉门舟上晚泊虎丘

　　歌板初传酒渐催金阊桥下放船开香风低散飘罗袂艳舞轻翻簇锦堆渔唱依林吹笛和莲舟拂水送花来当场已自销魂甚莫近生公说法台

　　江上晩行

　　江行何必月水气自难暝浪涌潮头白云拖雨脚青帆樯过鸟影渔火动龙灵坐起清神魄涛声作瀑聴

　　过江抵维扬

　　广陵涛起涨秋间一棹乗潮夜抵闗行李累人因载水邮符借得好看山江乡欲别仍回首呉唾重聴少破颜惟有兰苕溪上月领将一路伴人还

　　早发

　　归途贪看月带睡促宵征旅梦风吹断客心雁过惊路穷常遇水云散渐临城晓气清如此连朝雨乍晴

　　将抵家见月

　　客里三逢月西湖一载游暑因清渐减劳得快相酬低照从山起余情借雨収归家看亦好克日到中秋

　　和北呉歌【有引】

　　我呉之来旧矣向无咏而歌之者有之自退如使君始余乃得读而和焉余呉人宜习呉事一行作吏日事逺游到家却反似客即广咨问亦不过十中二三耳爰搜近事合之旧闻稍为櫽括以答来韵并与里唱途讴共为作止以俟观风者采焉所云北者以别于南謡俗声情各还本色不欲旁摭失实敢云三呉可四耶辛酉十月识
　　层层栁色水平池三里孤城月照陴山雨楼空钟罢响开门忙杀卖糕儿
　　龙潭月冷澹无波自昔瀛州带九河北望燕京南接赵土人犹说古悲歌
　　钩盘击浪注东来风卷蹄轮碾作埃搔首筑堤人不见最高传自祭风台
　　野旷烟平写意图垂杨深处隐城隅月明桥断呉家渡古井风吹响辘轳
　　石马寒嘶卧古松地老幽魂向此中穷杀城南耕瘠土年年塜畔哭秋风
　　秋水蒹葭緑雨敷冷香亭外碧澄湖画船泛月人争看道是潇湘好画图
　　元宵踏月月如银士子焚香拜圣人道遇女郎走百病南闗灯火一时新【女子踏月名曰走百病士子俱诣文庙烧香】
　　春来多半是风沙雨后新晴一抹霞梨白桃红杨栁緑苹婆花似海棠花
　　芳郊走马踏青行随意空城春草生緑栁阴中秋千影游人知道是清明【将陵故城汉宣帝封史曽即此】
　　雨当三月贵如金夜望云生早看阴风刮土龙鳞爪动杨枝洒水呌甘霖
　　春锄带雨润如酥风送农歌动地呼怕说城中飞檄至修堤河上点丁夫
　　连窝驿枕卫河隈乗传何堪前站催白米江鱼随处有麦黄水涨送船来
　　鳯仙浸指甲尖绯架上石榴簇作围茉莉南船新寄到百钱买得一盆归
　　春饥指望到秋偿未老新蚕已典桑风刈雨锄浑旧事如今岁岁打飞蝗
　　菜香瓜熟枣离离正是田家快活时官苦征逋私苦债隔邻含泣卖妻儿
　　屋破村荒照月明寒灯络纬夜三更机杼声残眠未稳唤起男儿事早耕
　　家家醸酒泛黄花初熟携将问狭邪一曲新声聴不了留眠过夜醉琵琶
　　蓟北雪飞十月天孤村云冻破炊烟风酸路滑行人絶犹见老僧驴背眠
　　桃符门挂映春聮爆竹声中又一年队队轻衫香笼袖斗鸡日费几千钱
　　白衣赛会竞烧香簇拥如花看道场小扇频遮移歩缓旁边立住少年郎
　　闻催新饷倍生愁岁岁加编未得休一邑硝黄三十万出闗重复泒车牛
　　黍稷才収便摘花一年最苦是农家霜来九月秋原尽又见风吹麦陇斜
　　十家九尽垫官钱敲扑声高欲彻天昨日相逢开口笑徭差新改一条鞭
　　阔袖高冠士气驯从来文事亦彬彬近科只说丙午盛十五人中举六人
　　乡里儿郎也解歌时兴曲子土音哦最难聴是声哀急不为闗情唤奈何
　　青丝斜纽挽双鬟斗草纔同姊妹还闻说郎来亲挿戴背人偷觑倚窻间
　　北呉原不是东呉古意如今问有无击筑余风劳想象一时俗尚喜言苏
　　红亭带栁板桥横古道西郊送客行谩道征轮怜下国彤云咫尺望神京
　　齐讴变调和初成一字吟来一字情便带虎丘山下去船回月上试新声

　　赠畲石丈

　　文坛奋迹愿多违焚却儒冠换铁衣虽是文人羞绛灌其如武士昧攻围帷中夜识风云变阃外尘清羽檄飞思厪拊髀图一报旗常勒绩事犹微

　　文忠集巻十

　　●钦定四库全书

　　文忠集巻十一

　　（明）范景文 撰

　　○诗【闻鹤草】

　　偶过王君绳山荘闻其庭中鹤唳

　　不因聴鹤出无意得相闻水际偏能逺风中迥自分立应依瘦石志想在髙云便欲寻声入名香坐对焚

　　斋中

　　素嫌多事是尊生但得心闲近道情韵取疎梅寒可耐形摹瘦鹤病逾清扫花欲便观苔坐删竹常防碍月行片石頺然无位置任同老懒畏经营

　　山园将辟浚得一泉甚甘

　　何须他选胜随意得佳泉石气如将雨花畦渐及田烹茶浇苦月绘雪借寒烟时与松涛并聴秋坐槛前

　　赠米仲诏

　　石气将人养烟霞举体生何须除绂冕自不碍孤清胜迹矜游具公闲付冶情微嫌粘带处画品并诗名

　　仲春三日同孙公灿李仲昌王彦升袁慎修康用舟王徳启游适园晚归

　　花时不必有花开但得乗春便上台畧彷江乡还曲水欣逢胜日絶纎埃爽生夕气云侵坐韵杂风声鸟劝杯踏栁人归妍在影渐看斜月下城隈

　　味元堂预衍元宵二十韵【有引】

　　中秋之胜以月元宵则兼灯色光之撩人者此夕为最他节令不及也尽人一生止得百年除却穉老堪足揽结此趣者不过五六十耳而忧患病瘦阴雨薄蚀常又半之其得开口欢笑与月色灯光两相酬对葢亦无几矣余妄拟自四月至九月皆作中秋曲台空林长桥短舫以待月自十月至三月皆作元宵坐暖阁华堂端理灯事一切桃艳荷香梅芳菊秀雪风水竹都借为此中妆缀昔人云一日当两日活百岁便是二百岁若此岁岁推衍何啻几百十遭所谓能转时而不为时转者也月必会会必诗主之者余与仁常而往来无常客经始则甲子仲冬望前一夕也
　　何须元夕至月好更张灯节令人能衍心闲兴可乘留清删火树悬照映壶氷时趂先斋夜人招有发僧小巵明緑玉软缛拂青绫醸雪宵微暖凝寒熖自澄水沈清雾散墨晕烂霞蒸梅厌探春使松邀耐乆朋形忘呼尔汝语次戒除升觞政科条减欢场伎俩増歌先神静妙鼓尽气凭陵宗案疑难扫诙言笑莫胜吟叅东越唾侬借北呉称茗战分髙下骚坛叹废兴调排名士简端坐酒人矜抱杞忧天坠呼嵩祝日升【是日圣节】醒多聊间睡逊苦更嫌兢后约需花放临髙带雪登事皆离旧谱诗并就新绳佳集无嫌数中秋定可仍

　　聴李山人弹琴

　　无言先有韵竹下坐弹琴忽尔清烦想渊然思正襟聴泉来石上引露就桐阴曲罢还疑续空林对语禽

　　秋夕偕仁常泛舟慧上人适至同饮候月

　　秋游宜浄侣忽漫却逢僧韵朗人堪画言清齿潄氷月光从水起酒力仗茶胜懒醉通禅意学叅转葛藤

　　秋栁

　　叶落何如弱絮颠总来易惹是风前衰容故弄新黄色悞作春条一様怜

　　七月十六日夜邀仁常暨诸子看月语次预衍中秋故末及之

　　雨自今朝霁月仍昨日圆邀朋看怪石味酒想名泉欢极能忘病醉来亦类禅中秋输此赏荷露正娟娟

　　归

　　素衣生怕染京尘乞得江湖老此身无用将从樗栎伍有家愿与鹭鸥邻陶潜避世非为菊张翰思呉岂在莼夜月几回劳北望闗心国事涕沾巾

　　有感

　　天启嗣祚年海宇遘大庆朝廷欣有人台谏气色盛呌阍洒赤肝指奸节逾劲危明寜不过恃有上神圣何来连斥逐无乃累新政薄谪亦主恩敢废天子命所虞端一开凡言疑欲屏中珰思乘墉况可授以柄于惟我神皇髙拱飞天镜稍稍视下轻醸成结轖病今谁秉国成借之弄机穽罪人佚显罚乃曰言官诤漆室抱深懐能不心怲怲尚慎一怒加抚兹万邦正

　　倪玉汝太史见过留饮澜园月上泛舟得一先韵

　　匪系神交定在先怱怱那缔此竒縁秋逢爽候随开社舫载名流便拟仙取醉犹存清者圣称诗不避野而禅醉余试共商茶事觅得新方好洗泉
　　昏黄月晕蔚蓝天髙栁垂堤缓放船将我入云唯冷语如君对酒总枯禅和歌蛩韵商为调依水荷香晚倍妍不问知当游济上笔涛滴沥响寒泉【玉汝时有歴下之役】

　　秋雨送琴客

　　推琴还徙倚似欲问归舟装就藏云满行先借雨留分题当赠栁惜别正悲秋一片潇湘意途间按谱収

　　病来八越月矣起而口占

　　似经月度几回圆病鹤相看共黯然少间借题仍谢客剧时絶念拟逃禅累心未尽留诗债检箧还羞问酒钱小醉犹思骄健骨时扶瘦影立花前

　　红树

　　作意看红叶游时定趂秋经霜初就染映水益能幽艳护藏风树光寒载月舟隔篱黄白队烂漫莫相雠

　　病起聴歌坐中约以茶赏适仁常寄诗相讯即用其韵成咏

　　耽病因诗总是魔破除独借几回歌醉聴易惹闲思绪茶韵销来试若何
　　每至闗情唤奈何茶颠较酒不争多曼声怕到销魂处雅诨从将换艳歌

　　忆山

　　忆山偶得句多半是言秋烟湿林光醉凉生竹韵幽招云时扫石见月或登楼准拟寒梅绽还成度雪游

　　礼佛

　　坐对寒氷冷热肠试将消息问空王翻经手浣蔷薇露礼佛心澄菡蓞香累少全家修浄土悟来立地得慈航安禅容易难持戒时向花前觅酒方

　　留未央仲昌小饮看铜雀瓦研

　　每当苛礼似相雠小聚寜嫌草草留病遣有方先破闷趣多无处不闗愁酒花浮玉肠生雪茶韵吹兰气带秋一片英雄身后瓦摩挲泪共墨光流

　　客有询近状者书此以答

　　若问归来事闲时手一编饥临乞米帖贫乏买山钱鹤性如人傲花枝近水妍犹容呉客至语带五湖烟

　　对雪

　　月下宜修篁风前宜新栁两清谁相宜梅以雪为友孤山移数株铁干矜希有无雪少精神如人失胜偶情深唤奈何枮坐相待乆天似殊作觧吹霰洒疎牖仿古绘雪堂细于影中取明灭幻冷光往徃困画手就旁冩冻枝以配支离叟彻骨耐髙寒虽老不嫌丑元赏惬素心宜茶不宜酒

　　病起对酒示未央仲昌

　　准拟欢场病稍寛当筵绪乱转多端国忧无力仍谋野生计全穷早厌官烈士神锋何太隽清人肠胃几曽寒谁能遣此销惟酒可奈茫茫取醉难

　　冬至留未央诸君小饮余时有亡友之痛未央亦乆客思归故末及之

　　病余节序几相忘坐到情生漫举觞虽在醒中闗醉趣每临欢处动愁肠忧天自觉心逾短测影谁知日渐长梦苦劳人常畏睡不分感旧与思乡

　　味元堂

　　留将何物伴元亭瘦鹤聊存隠士形傲骨相看延石丈闲功好与注茶经莳花亦欲成经济饵术兼能益性灵道是卧游嫌多事从教饰壁画空青

　　与未央坐古香斋鉴诸供具

　　元赏无闗好事家严中取鉴意微奢摩挲朗玉灵人气指点微斑辨土花水冩湘函晴作雨香凝芸架夜生霞难消两腋清风甚又煮寒泉点碧芽

　　魏武疑冢

　　铜雀台已荒英风起超忽西陵秋草外高坟立突兀抔土非无情千载难销歇遗香散空原行人步明月虚冢七十二未埋英雄骨魂游夜归来自疑无处殁四目两口人分身卧灵窟何不垒垒间题遍汉相碣

　　留未央未央家有湘君阁时寓大乗寺阅月

　　暂除名理觅新闻细剖生香坐对焚语授仙人还破戒嗜偏古物更深文禅栖倦卧何妨懒茗饮清酣亦类醺待雪中间情可耐无劳遣梦到湘君

　　仲冬晦日仁常送迎春花至即邀共赏

　　夕照流窗映薄纱披风竹影妙欹斜当寒故暖将为雪未腊迎春早放花雅节和谭敲响玉清供佐酒剪芹芽坐拈宗案重重扫耳用闻香鼻味茶

　　瞿少潜见过留之味元堂有作

　　烟霞片片染衣裳拂麈手提坐隠囊似记前身工作画悬知去后坐留香杯生浅笑花浮面曲度深宵月过廊我亦一丘耽夙癖入林雅事细商量

　　程肖莪恵菊

　　东篱分得几丛花暎缀秋容烂若霞浅月枝移间取影斜阳坐对静尝茶省将挂画香仍胜饥欲餐英韵似賖应景无人能送酒清寒犹自过陶家

　　腊日郭伏生来自敬仲所留饮味元堂同王贞伯

　　思对梅花发重来得友声人如彛鼎贵语带水山清酒较泉逾澹灯因雪倍明聴歌悬别赏微处想诗情

　　漫兴

　　槿篱径曲几回穿屋厂轩窻别一天供石全临倪画法浣花亦取恵山泉香熏红袖安禅榻月引缁僧上酒船清事将无成溺惑因空俗韵便名僊

　　○诗【留都稿】

　　中秋无月

　　非贪明月好不愿值中秋移就灯前照思从镜底収云香花唾影波散雨吹愁懐此清如挹还堪作梦游

　　寿陈眉公征君用董思白韵

　　无论蒲驾与鸾骖懒出僊庐岁已三避诏洞今移泖淀老人星独照东南露花歴歴飞毫彩霜菊累累韫手谈何日解弢求辟糓道衣相访拂烟岚

　　恭阅陪京宫阙次王元美韵

　　帝阙昔经始匠作亦云备淮甸拥那居锺岳奠宸位虎踞八表从翚飞百禩寄宫水红壁流苑花緑阶丽结佩趋辰朝鸣钟候更次车书既已同斋居顺星气俭德神禹同卑宫符规制辇路长松风香随秋月至

　　恭谒孝陵有述

　　惟帝造家邦栖神依江甸夲计系东南基立聮■〈宀禹〉县牖户莫予侮咽喉席清晏攀髯泣难从藏鼎垂锺巘光气照松楸万年紫气现绛帷顿八纮除凶与定变会朝既清明长发真龙见南顾思无斁濯灵此永奠臣职愧军旅敢从俎豆荐

　　阅江

　　长江浪涌石头高雄矣王师壮羽旄阃外无人为埽幕军中何计可投醪乗风貔虎堪摧阵落日蛟龙欲撼涛击楫中流思百折宵衣钟漏正焦劳

　　祝太蒙尚玺宗兄时为闰四月

　　春流余闰雨花明介寿长延夏气清水木自呉天衍派玺书専尚月为卿同人应语偕忧乐独徃寜堪滞钓耕聊选江山娯此日白门杨栁正藏莺

　　秦淮

　　三月秦淮上新莺代管弦栁春全拂水花夜欲藏烟阴霁虹双挂淋漓酒一天风流余此地莫认永和前

　　寿周挹斋相国五袠时为仲冬

　　绮岁功成帝者师浣花溪畔隠仙姿正余日月悬青嶂犹有云雷绕赤墀炉暖博山藏旧赐梅含霜圃长新枝伫看紫诏蟠龙卧泰际阳回正此时

　　四友斋斋宿

　　老松翠栢緑阴古时闻暗香隐梅坞新篁迎雨啸碧云梦入山阴千尺俯度梁乳燕惊蟾蜍萤星飞尽墙阴舞穆然静虑休空寮百王礼乐循簋簠咫尺声灵镇旧邦遥望閟宫思桑土干云劲节洵良朋好手调羮为溉釜我战则克祭受福庶以恪恭报明主

　　灵谷寺

　　小队冲寒路不喧长松影落给孤园迎风十里旃檀气负郭千家古雪村灵月自生空谷底暗泉环潄半山根到来未敢穷游目时亟方严鎻钥门

　　黄公譲垣长以言事去国

　　龙门正气接天都抗疏髙名壮伏蒲独以时危鸣仗马不因秋老忆莼鲈熈朝终是霜霆重幽梦还将日月扶世事正须同击楫竞传江左有夷吾

　　寿许子洽

　　寥天孤鹤翥云翎高士于今见典刑字饱神仙灵蠧简书藏石室续麟经董狐笔不寛时贵司马名先动汉廷陵谷几更君未老老人星傍少微星

　　暇办亭落成

　　雄都开白下重镇寄师中天作高山仰地环二水通鐡花昭旧服金匮袭遗弓机务分宸北绸缪控大东裘轻思宴镐图覧识诒丰六代风流地千秋日月宫但存高士意期与昔贤同鎻钥惭司马风云想卧龙治丝须取暇聚米快成功了此无多事于斯竭匪躬捷书来赌墅猛士忆歌风氛静安甸服时平燕帝穹登临筹豫胜月帐梦非熊

　　朝天宫即冶城山

　　冶尽人间世矗然存此宫廊回斜落月钟老咽秋风灵气星坛护香烟御座通如闻山作语万寿祝无穷

　　登燕子矶

　　天地从来峙此矶惊涛欲撼石崔巍长江自昔称天堑一水于今壮帝畿云鎻蛟螭澜自倒山蟠龙虎脉相依上流形势操全胜隔岸休传羽檄飞

　　天界寺

　　尘外何从觅浄縁偶来法界叩诸天经声度水鱼能聴树影参云鸟自翩地静寳花香作雨阴多松月夜为烟慵将余慧需牙后半偈还期四大捐

　　贺京兆王元珠擢廷尉

　　南国棠阴借保厘功成雷雨慰茕黎忧时未肯忘桑梓治内尤须问栋榱泣罪汤仁寛一面祥刑吕傅重三推临岐别有萦愁绪欲诵崧山补衮诗

　　贺李含真晋司农

　　凤诏新传自九天秋深花共绮云妍茧丝忧切监门绘箸借风清紫塞烟万井恩波霖雨润四朝元老地卿贤氷厨醸得芙蓉露重挽行驺醉别筵

　　登雨花台作时偶闻警

　　香台环旧刹踏翠上逶迤烟草六朝意春风三月时城规开甸服江线划天维极目烟尘起临高漫赋诗

　　莫愁湖

　　莫愁湖上酒楼前露荻烟葭间渚莲一代风流披锦夜四时芳气蔚蓝天半欹山碧带秋波栁岸楼台掩映多水鸟相呼飞不逺惯聴人唱石城歌

　　鸡鸣山

　　壁削高城寺带山云寮丹舍见渔蛮波光照映湖为镜树色青归雾作鬟诸象疑从空际幻一官忽觉去时闲残阳未下东生月无尽光中自徃还

　　寿官凝之母宋恭人七袠

　　几许明膏聴喔咿代严成教两名齐鸡鸣每肃星坛礼布素恒兼象服携脱髢真称名士母长斋不愧太常妻楚烟緑处春风起吹放桃花遍五溪

　　送唐损占祠部出守归德

　　夏寒江涨水平天花映朱旛草色鲜舟楫济时新五两威仪行部旧三千兵销渤海人驱犊云吐中嵩地涌莲露冕悬知泽自溥随行霖雨遍周田

　　题翁汉生园

　　震泽湖中第一山山中别有一人间园开透水峯峯出花断成蹊树树湾海气生烟楼阁敞书灯彻夜酒杯闲还闻光禄神仙去不待千年化鹤还

　　题陈幼白石浪阁

　　蜃波吹不烂碧浪结幽纹相对无一事秋涛时可闻
　　遵海忽南来潮浪接紫荇入夜梦寒光虚寮涵素影
　　枕流与漱石共此静观中高阁贮云气将无性所同
　　不学乗桴游却为鞭石计凭虚招米颠花浪沾清袂

　　赠三昧禅师

　　道是宗风盛戒居定慧先看花飞作雨聚石击无烟堂上三车法灯前一指禅徃来乗愿力大地拥金莲

　　秋杪二日招诸友集静逺堂分得门字时扈芷天游二上人新至

　　共挹高秋色茗杯逺意存嚢云来古涧绘雪艳端门花影当风乱歌丝入夜繁禅参清醉里聴曲莫销魂

　　寿邱太安人为杨计部母

　　鸾珈色映彩衣新栉帨曽随骨鲠臣教化鲤庭勤杜稷遡来熊梦叶天人潘舆晴日花堪赏陶母官厨性爱贫见说氷心兼露洒南天竞祝北堂春

　　戊寅初度喜雨

　　冬燠知将雨应期此日阴春先梅意润爽入酒杯深滴沥寒歌韵云雷激壮心感时才易尽漫自说为霖

　　落梅将残有作

　　花事亦何与人事不禁开落自闗情雪中欲尽寒梅影留取残枝待月明

　　贺李少文

　　凤毛代起重明光御笔新分豸史霜暂尔鸣珂娴礼乐还看策驭问津梁褰帷日映寒花丽感事愁同鴈字长尺五恩章晖帝里应知諌草映缥嚢

　　再寿太蒙宗兄

　　狼山菁葱海云薄真人岳降鲲鹏壑伊昔我祖宦海陵丹穴一枝才焯烁氷心蝉蜕薄専城博学追随汉五更十年郎署芬时誉起部风清水镜明叆叇卿云奉帝玺翩然拂衣谢青紫卜筑岩阿依白门六代风流偕卧起仙风飘缈生春姿耆英髙会浣花时幸附埙篪进■〈酉灵〉醁觞蒲好咏大椿诗

　　春日登雨花台

　　山光一带正迎人选胜高台载酒茵绮席闲分铺草坐香尘似袅散花身晴烟破晓青堪谱浅黛描春翠可亲觧缚胜情还不碍披云双屐试游新

　　三月游摄山作

　　山寺春云护披霞入渐深品泉移谷口选石费天心磴转江能近林空月不沉无生吾欲证灵药懒重寻

　　游牛首山时方觧官

　　看山雨后清于洗天阙遥临翠可分恰对峯岚如欲语此来猿鹤免移文塔移影转因回照磴引身轻恍入云坐定聊参火风义空香何处觅声闻

　　高座寺

　　緑云遮断寺边扉如寄闲身向此归山月每窥竹影瘦松风忽泻茶声微入来如共云分座话乆偏怜翠上衣坐破蒲团无是处眼前烂漫逗禅机

　　沮风夜泊

　　桡停月落暗江滩何处吹帆夜未眠自是随风侬不惯乗流莫怨下来船

　　寿薛千仭八袠时寓白门

　　少微星曜谢公墩祭酒羣推白社尊笔下六朝供带草眼中四世见芳荪朱弦爱谱清平调丝雨欣沾绮季村夜读仙经和鹤啸幔亭烟月接昆仑

　　送葛震甫归洞庭

　　夏寒新涨碧澌流雨洒别筵感易秋敝箧千篇存故业孤笻万里侈竒游清风满袖无余橐烟水当门好系舟同是羇人先送汝愁深忍复说离愁

　　祝何芝岳相国时为嘉平月万寿前十日

　　补衮功成日月间赐裘红腻映童颜庭栽玉树娯清昼药采芝田养大还九鼎犹存黄发老一壶肯许赤松闲冈陵恰祝嵩呼候南国仍看北阙环

　　立秋日钱与立诸君送之广陵影园月下聴歌次郑超宗韵

　　恰当胜地又佳时暑去人来月与期空水亭为开面目新秋栁亦竞腰肢园摹画格形生影妙觧歌情肉并丝嘱语萧萧翻别调登临无事更伤离

　　予与方书田相国同时被放舟次维扬饮文昌阁

　　艳说聴涛正及秋烟波一带望中収莺花逗梦生闲恨烽燧闗情荡逺愁去国何妨聊问酒思乡无奈只登楼闲身幷荷明王赐避世相将访十洲

　　己夘九月杪再游摄山遇雨

　　笋舆经雨倍逡廵虚想秋游胜似春却对烟云如画里入山仍作卧游人

　　与一门上人白云庵共话即用其韵

　　闲心与山意秋际更相闗因雨増萧飒有僧澹徃还云留翻碍寂鸟过总归闲挥麈通顽石无言并可删

　　白门重晤刘相国舟中共话

　　霜深黄叶满秋山相对江头各觧颜四海无家经乱后一身尽瘁忆行间法明始欲求疎网主晤何难立赐环去国孤忠悬九庙金縢启处绛车还

　　归舟暂泊京口

　　空航亦号五湖游胜地真堪与唱酬唯许卜邻招隠地三山虽好懒淹留

　　登焦山

　　一棹凌波陟翠巅潮生几席恍疑仙山青忽断云沉寺月白遥连水际烟瘗鹤空闻铭石壁盟鸥应许话江天洞称避诏今犹指道是逃名却更传

　　游金山寺

　　万顷波中独占天客帆日夕望苍烟过江车马劳尘刼绕寺鱼龙稳昼眠僧喜抄诗添墨搨佛来香国记桑田一拳已自涵空相何必安心问了然

　　贺茅止生举第三子

　　荀家才妙诞慈明蹀躞云驹类所生旧业留存铜雀研赐袍剪作铁花绷已知瑞国征三索但祝成人享太平河朔恰逢消夏会欢倾百斗故人情

　　庚辰闰元旦作

　　天心重起贞元会月纪春王序不穷爆竹无声融晓日氷花尽泮漾条风夜忘守岁新人意瑞再占云费化工最喜太平频献寿椒觞又进未央宫

　　闰元宵作

　　闰来犹自唤元宵灯事重重意亦骄影粲星华梅尽绽烟清火树雪全消传柑盏更温前月踏栁游还忆昨朝天似多情人并韵春深恰好试轻绡

　　闰元夕同茅止生诸友雨中聴歌座间偶谈长生之旨客有以占候家为是月不宜闰者故并及之

　　常期计已过花朝因闰称元再此宵灯熖明因离月晕歌情妙不借笙箫驻颜酒当三千核取景人疑廿四桥赢得百年刚一遇忧天无事问层霄

　　同方孩未王子云及支浮诸上人华山月下共谈

　　参禅何处问宗风欲断声闻棒喝穷香散空阶花自寂谁留影印月明中

　　寿南少司农毕东郊老师

　　法星晓灿映长庚锺阜遥看五色明周召大猷勷武烈东南元气巩陪京泉流九府心能计天柱四维手可擎歌罢冈陵还进酒缑山恍聴夜吹笙

　　题周江左鼎足斋斋中所贮书画古法物

　　结庐人外意萧然香国翻成小有天四壁忽生空翠湿千秋如见墨痕鲜摩挲金石人俱古寝处缥缃梦亦仙共我于中成鼎足坐来谁羡米家船

　　送卢尔德水漕使于京口

　　奕奕丰棱朗遹云澄清颂更满江濆霜飞铜墨骢堪避疏绘流亡草莫焚齐鲁名咸宗泰岱东南士尽仰河汾明朝扬子仙帆渡遥向三山挹紫芬

　　立秋前四日同诸子秦淮夜泛计二十年再续此游感慨系之分得霜字

　　桃叶芳游梦未忘廿年回首叹流光秋将启候月先好花与为邻苹自香溪涨声如聴雪瀑诗成字欲挟风霜鸥盟长订秦淮水一棹渔蓑岸栁傍

　　送王子云归楚

　　人道愁时我亦愁秋风江上送行舟孤高懒上春明赋慷慨能抒国士筹篷底正堪题雁字酒家到处典鹴裘欲过湘水懐明月应忆秦淮古渡头

　　途中见红叶用少章韵

　　曲曲寒塘点緑苹霜林逺映倍精神照来光影宜朝日别已经年见故人黄菊为怜依晩径青松独许作芳邻游人试拭看花眼冷艶秋容自不贫

　　送太蒙宗兄还海陵

　　临岐执手意踌躇秋老还归海上居桃叶寒烟留拄杖白狼翠色点衣裾粲英正及寻三径挥麈相将伴六如我亦倦游思避地卜邻踪迹溷樵渔

　　赠朝宗上人

　　心栖空不住意色更轩轩白鹤云间出青狮座底翻谈令龙耳聴定起石头言竖拂开诸义天花夜雨繁

　　寄懐倪玉汝太史

　　西湖感旧梦中过桥畔秋容近若何携奕山头皆谢墅扣舷月下谱呉歌星躔太史藏书丽潮涌钱塘得气多可忆白门孤啸者江风萧瑟叹庭柯

　　赠铉冲晋少司冦

　　帝徳好生意已宣皋陶新简众欣传白门雨润膏滋黍园土春生火长莲真佛心慈能度世仁人力大可回天覆盆行望朝暾色矫首卿云在日边

　　送方尔止传经蔡兵宪幕中并司记室

　　栁澹风柔草色欣春江帆影映斜曛从戎自昔推才子办贼于今属使君剑气宵寒星斗动书声晓动鼓笳闻圣朝顿网旁求切奏捷先看露布文

　　春日同雪峤上人游瓦官寺

　　廿载流光叹掷梭乗春无意复相过清阴不改留孙竹老树曽经挂女萝刼歴刹随陵谷易境幽香杂雨烟和坐来试证无言谛止水何须问定波

　　送汰如返呉门

　　高坐谈经响法钟又看拂麈问呉葑懒残煨芋迎寒月古德归藤伴老松弟子教成香作雨维摩健去舌无锋枫林已订重相访花路禅闗莫便封

　　送杜开之都督镇浙

　　汉庭秉钺重嫖姚上将轻裘不拥貂铃阁已清南国纪雕弓欲射浙江潮楼船雪霁飞双缆健马烟寒驻六桥遥忆旌麾移镇日西泠月照铁花袍

　　送雪藏上人将还匡庐

　　未识匡山面逢师似已经云峦光在眼笔墨性能灵言下三乗法图中五岳形倦游何处去风雨路冥冥

　　送李少文按闽

　　霜花肃气秋九月红如茜送子驰青騘丹山水飞练频行重握手忧时心悁悁烽烟震我圉茧丝悲赤县谁为柱东南济川藉手援海邦幸无尘时恐妖氛见水镜澄官方绣斧彰雷电封事策金城揽辔廵夏甸庶以荅焦劳入对含章殿慎旃似尔祖崇勲懋帝眷

　　秋杪登安隠寺后山小饮适余筑精舍额曰萍庵因以萍字限韵

　　节过重阳秋易老霜花着树映山青妙高台望人皆蚁云物波流室似萍选梦聊分僧榻卧征诗借作梵音聴情多易感谁能醉莫怪三闾叹独醒

　　春日游仲茅爰园

　　夙约今方践期春故尔迟石犹存雪貌栁渐逗烟姿鸟嫩声能和竹多径易疑韵留歌尽处酒半出新诗
　　乐事应非一清宵好放船窻开縁月上岸泊定花前穿谷工疑鬼回溪别有天为欢愁漏短明日隔风烟

　　送周挹斋相君再召

　　绛车花拥草烟和海宇风传尽舞歌辅弼星明销孛茀岱宗云出灌江河功铭鼎釜书今续玉称身腰髪未皤从此杞人无过计补天晓看五云多

　　雪峤禅师见过留坐将还径山诗以留之

　　秋原霜色懒招寻鹤引高流入径深茶醉酒醒难判断身真世假任浮沉参禅并入删元语听曲翻能长道心行脚无须商去住心空何处不云林

　　寿王季重石夫人六袠寿

　　林下高风女士行名人絶代影相将箧余布素随仙吏梦发兰闺育国香凤翥云中风正饱花明雪后日初长齐眉笑对佳山水岁岁彩衣进紫觞

　　张九山给谏言事被谪

　　丹翰戾南国矢音曜竒姿梧掖肃秋霜秉节陈危词狐鼠已魄阻凭城安所施天意神颠倒吾道无诡随瞻彼高冈翙何妨暂枳栖君子司邦直卑飞亦光仪中诚苟不昧剖衷对龙墀嗟余抱孤愤慷慨共心期

　　寿方孩未年丈

　　秋花寄静枝幽妍入蓉帐霜气肃万物孤松发条畅君子古处心坚于九节杖狂流升推迁末俗懐嘉尚吾道頼主盟骚坛亦宗匠略寄安石碁量倾次道醸相看双发元闲情悟昭旷氷雪神仙姿湘波泻清漾药圃菊苗肥枫林红叶扬何处托逺心古衲互酬唱黄粱梦蚤醒百事任层浪

　　送成宝慈侍御言事被逮

　　景运丽中霄阶扉翳重雾大道忽沦夷疏稗茂嘉圃抱叶秋风寒独鹤扬清嗉昌言排九阍口诛振末歩未忧天聴高恐为先圣惧伦彛既大明生死何足顾阳徳正方亨丰蔀莫能锢风雷感帝心昂首骧皇路君子朂敬身同心要主悟莫言虎啮人相戒公无渡

　　去国辞陵忽大风雷

　　晓望锺陵紫气开五年拱护愧非才狂愚有罪臣应死高厚无私怒易回帝鉴自能明日月孤臣敢诧动风雷去天洒泪重回首何日烽烟靖九垓

　　闻黄幼元系释志喜

　　雪霁春风遍草莱累臣系释日边来尧仁又见三言宥汤网今看一面开庙社有灵深呵护圣神独鉴自昭回太平应卜天心转海宇欢声动若雷

　　寿姜汉洲封君六袠双寿

　　夜读灵文晓弄潮齐眉白发未飘萧古心映物存三代佳致移居爱六朝世望门高东海表国材梓象北山桥长春酒进还难老蓬岛仙人近可招

　　烟霞载为钱与立题

　　灏气荡空明一棹如浮梗竒当无穷谘溯洄人外境梦出水云间风雨皆霁影扣船者谁子卧游悟闲静不载石与书恐为空明屏日月吹逝波纵心以相领恰得片片霞澄懐对三景

　　涂徳公疏救黄幼元廷杖寻奉诏释于其归也作此以赠

　　未回天怒雪霜纷洒血陈词呌帝阍任戅乆能容汲黯免冠故敢捄朱云风传太学旛犹立名动宸旒草莫焚盛代即今寛党禁好将厨俊报明君
　　曽闻逢比犯婴鳞今日天留不死身哕鳯欣看来草野寒蝉足可愧簮绅千秋义激闗师友五夜铭心泣鬼神持此孤忠知不变登朝只愿作良臣

　　赠黄止子宫詹幼元犹子宫詹被逮时止子随之至都周旋其难诏释同归作此送之

　　淑景曜灵晨习习煽谷风阳和回大地柘荄发昭融君子秉危节蹇蹇矢匪躬快覩风雷感不待启金縢忆初当未霁轰击震高空见闻皆避匿局蹐惧莫容阿咸文弱士气乃烛长虹鬻衣效槖饘生死等毛鸿一掬悱恻意诚至自感通整辔回巾车何用叹不逢皇路向清夷穆穆逹四聪拔茅符泰象压陛俊义同屈伸有定理从来若张弓去去勿复疑吾道无终穷

　　送杨伯祥就逮入都

　　党人碑石闻已碎何复驱车泣草莱鹤禁还须资颇牧銮坡岂忍弃邹枚昭回日月悬清照颠倒风霜老干才此去应逢宣室召蓁芜吾道待君来

　　甲申殉难絶笔

　　孤臣空洒泪天歩遂如斯妖蚀三光暗心盟九庙知翠华迷草路淮水涨烟澌故国千年恨忠魂遶玉墀

　　文忠集巻十一

　　●钦定四库全书

　　文忠集巻十二

　　（明）范景文 撰

　　○简牍

　　与吏部曹仲叅

　　再启不肖某自奉命以来律之不宿家之义即当趋装北上第家严初旋情关舞彩依依子舍弗忍遽出拟欲迟至仲夏不知可否谨以请之台台

　　简鹿干岳

　　一寄书问忽忽半载余矣尔时幽忧沉病犹能强起见客数月以来弥致削损渐成不起之症虽复裹药为饭日四五剂而刀圭不灵支离如故总縁哀剧伤心一遇感触輙呕血不止病在本源非药石所能奏效耳前仁兄曽苦口劝我切切引身经之痛为诫心知相爱之深而悲从中来不能自遏每念古人灭性比于不孝亦心知之而一时难已今追悔无及也然伏块之余未忘忧天当揆何人国事能堪败壊耶忆己己我辈在长安议起髙阳公为旋乾转坤作用今舍此老未克有济曽询同人渐渐得此机括仁兄闲中幸一劝驾可为苍生出乎

　　与李性叅

　　日者得书情至可掬也痴人彻淡于时事未能放懐家居深僻如坐瓮中寜不闷絶兹特遣价遇有紧要即令驰来相闻如敝门人孙兴公者亦可以闻见助也

　　与友

　　丰芑旧都鼎借斗山伟望乃主持清议表正官仪中外皆仰丰采焉今者续奏彤廷行当揆留黻座二十四考其始基之矣闻以便道锦耀里门逺近传为盛事某暌违日乆依恋弥深即欲趋申贺悃并道阔悰而病体委顿不能奋飞谨此遣役代叩附以芹将伏惟鉴涵

　　复徐思健

　　别经半载相思为劳偶以李生之便特借作邮因访西席故荐左右其实此人止可为师非为客者比弟近病体纒绵药不脱口医不离门而犹无起色神伤之余一时固难骤愈每自循省殊有性命之忧今惟勉自頥摄粗延残息以守先人坟墓此外絶无他想日前庙堂急欲料理已作书止之揣分量力为栎樗自全计非矫情好髙也荷厪注之殷輙以近状奉报念年翁荣问休畅逺迩讴吟运事告竣便可优游以待乔迁济上地冲属狭事简费烦诚不可以乆居耳汪孺老文心道气弟所宿钦逢人说项固出中心声气之交奚必谋面哉见时希致

　　与呉龙微

　　比来流冦纵横几半天下所过蹂躏靡不如意而独不敢窥方城一歩则老公祖伟畧能阴禠其魄耳秉旄而扫妖氛居乡而护桑梓豪杰作用固当如是闻知广招才勇以备御侮治某得一异人特献左右髙唐金振祚乃治某理东时旧役也膂力弓马种种絶人而机智深逺更属难得以之効力疆场必有可观弟目击其服役勤恪知之甚真故敢道及幸进而试之当知弟言非妄

　　复德州刘守

　　不佞虽离闵凶尚纒疚疾触时即洒忧天之泪辞荣每勒絶交之书当兹秋色平分应添白髪覩此月轮已满如觐清辉乃辱八行重之九鼎惓惓期望非所敢承叠叠注存寜宜自外登嘉顿首附谢铭心

　　与孙思皇

　　春初与令兄别后遂病至今縁哀疚之余神伤骨瘁虽药饵百方未奏效也近为冦警频仍杞忧嫠恤苦绪盈襟破除无计使来开函得诸刻读之至徳可师清风并洒肃然起敬心有所感又悄然悲也语云惟孝友于兄弟是亦为政乃惟孝友斯能为政耳以门下至性凡诸设施俱以此心行之武城寜不乐有父母乎得除书故为并州色飞数月新猷固知喜为不谬三军中枯未作一诗今乃为兄成一律愧未能佳聊纾中所欲言耳拜惠之余附以一丝引意希惟莞纳为荷

　　与本县王父母

　　河西无处不乱所隔止一衣带水耳贼若逺来旦夕便薄城下城守何可不加意乎贼之得计大率在用内应而门禁稽防是今日第一义出入之间固未可聴其丛杂无辨也但数尺土垣直须靴尖踢倒此必有兵方可恃之无恐而猝未可得奈何日闻天津发兵数千徃援邹滕经临境内此天假之便也即当便宜暂留以为防护剿捕之用一面申详院道此应急妙着不可时刻缓者惟老父母速图之

　　与天津监军道来公祖

　　乆钦斗山兼蒙覆露旌旄将临业已伏候道左以摅仰止私懐前驱想当不逺耶顷闻景州城西妖贼竞起抢掠村落已以十数拥众将攻城矣此地平旷无固可负徃一剿捕可立扑灭若使得一城陷一邑彼反逸我反劳彼反固我反涣彼反为主我反为客即兵多难为力矣或攻近而及逺或舍己而耘人此缓急安危之机间不容髪者也适方报变而老公祖戎车南指此天亡贼而以竒功授台台也昔新建徃抚闽军取道吉安闻宸濠作逆急檄诸郡兵讨之随以立平成此大功今以望之老公祖矣

　　又

　　适闻前旄已指广川应变甚捷当机中窽足征方畧矣此贼蜂屯方始蚁附未多以三千铁骑临之何异泰山压卵第其营寨宜审虚实疑我而我勿信挠我而我勿乱尝我饵我而我勿售厚集其势聫络接应而择一熟知深浅者为之导妖氛可立扫也尤冝分一军于桑园河上此河虽盈盈一水而地属扼要再遣数人一在徳州一在连窝南北船只不许徃来以防东渡如此则东西不合其势自孤而党自散矣不然乗间思动在在有人不早伐其谋恐又费一畨剪除也奏凯在即仍庀一巵以劳从者不知肯一纡左否

　　又

　　适闻捷音屐齿欲折军威大振妖氛立清数万生灵实惟台台留之然四处奸党实繁有徒徘徊观望在此一举今而后胆自寒谋自消震慑不敢复逞矣弭腹心之患贻宗社之福此其功岂浅浅耶但巢穴虽空结聫实广滋蔓难尽反侧易生旌旄南指之后再留一军弹压几时似亦势不容已耳如以邹滕乆在汤火士庶望切云霓则请转为奏记于抚台公祖发卒来戍非特毖善后之策亦所以竟无前之烈也凭楮无任瞻驰

　　与李性叅

　　昨谕郊游弟极有此兴奈病体支离动需人扶殊恨济胜无具若不时见访犹能偃仰相对作半晌剧谈耳

　　又

　　今日奉邀其说亦有五汛湖一也看残荷二也饭后静坐三也赏羊头雨四也酒场纳欵五也初意园中竟日顷罗君在斋中共谈午膳出郊未迟耳

　　又

　　昨晩忽作呕苦几欲死一月静功效固如此因思病魔侮人苦相侵陵不得已勉苦吟以胜之呻吟中成得一诗犹不脱夲家腔调也

　　复管驷卿

　　别来数月殊切懐思前以长卿所廹聊作一札原知无及岂意门下记存不忘耶至劳金老之用情无已千祈致谢并为道不得已初意也闻二碑竣事约在重阳挿萸泛菊可以共赏但不佞日苦病魔肌骨尽削端待晤言起兹沉疴耳秋风渐深惟顺时善摄为嘱

　　与李赤城

　　惟老长官氷壶炳照玉尺为衡人伦之鉴乆为所钦仰矣日膺新命领袖氷厅以出夹袋所储拔幽振滞奬恬抑竞培植清伦以翼持泰道非异人事也今离照当空干纲独运而诸有位多名实不孚终始易斁每以启上疑而致中格揆厥所繇亦吾衙门之耻也博采独持归于公虚务令德位相配人地相称亦何必借异代而叹乏材乎惟老长官热肠正骨静观深而坐照朗自能辟彚征之途収连茹之效搢绅弹冠有以也弟夙附同心闻命色喜先国家而后及私真有万倍恒情者一芹申贺伏冀鉴涵临启可胜驰依

　　复顾济守

　　燕齐接壤声迹易通侧闻台下以霜雪之心溥为雨露十八城吏民畏而懐之如暑月含氷寒年挟纩也濯濯治绩神爵五凤岂能擅美于前哉某家徳水之浒何异受廛为氓耳熟神明之颂与被河润者同其沾濡仰光觌德跃跃神徃非朝伊夕矣接书开函受册读之令我十五年前心事为之一快民难见德只在中蔽上下闗通无忧不治异日者镇抚一方以此道行之有余也

　　与友

　　弟之受螫此君虽为纲常中其隠病而道破欵局饮恨甚深借此发机然楚事毕竟何如剿之难施则因抚之失势由今追昔言不幸而中矣看来决裂即在目前辅臣当揆便可乘机谈言微中矣预策敢言中窽先几似可无罪天下事非无先识之患正是任怨冒忌报主为难使公道不昭何以劝天下之破私交报君国者哉造膝而语殊可动人以台意质之以为然否

　　与觧石帆

　　猥以拙戅不合时宜数年惴惴日在人刀爼间乆已束躬待罪今幸公道昭明之日免于网罗可以安于耕凿但家园荡烬骨肉摧残羇栖他乡欲归无计萍踪浪迹不知终所税驾耳兹闻驾返里门谨此恭候起居伏惟眠食自爱以需环召临启惟切瞻伫

　　与郑元岳

　　次尾伯宗时在过从深庆渊源有自吾道不孤近来朝政改观保泰为亟彩鹢过江上当有商畧笔间不能尽覼缕也日偶邺仙相邀晤之京口裁报稽迟伏惟灼亮不戬

　　与陈岵月

　　再披手教及疏抄兄鸿功伟伐久已入帝鉴中也忌者阻抑掩蔽公道而今安在哉弟自放废以来誓不遣长安之使苟有可效如羽之言非所靳也然亦何足为鼎吕重耶

　　与友

　　自老先生之由秉铨而当揆也敦素丝之节佐更弦之治使中外凛凛转念戢志以奉条章主权以尊国威斯张维国有人益不其大哉而复苦心调剂隐护善类此其功在不见不闻之地仍留一二老成以卫社稷此又天下不及尽知而某私心自亮者也自顾越在放废泽畔行吟不敢以姓名上通长安屏退之分固应尔尔且闻龙门日峻辱在知契谊当相体即托庇实宏而门外自逺曽言此意于程长孺想当灼察不以为讶也正在沉病就医京口槩行谢客无所闻见忽传怪事令人愕然就中委曲不得而悉惟当冦乱内讧患切剥肤之时而擎天之柱济川之楫不以支危厦而度惊湍天下安知所届耶特遣急足恭行问讯今而后乃敢伸纸布悃劳苦如常以少赎从前踈节之諐惟汪度其鉴之是荷

　　与孙鲁山

　　前闻将借重宪席为之私喜未几回翔棘寺黄孙不由大拜乎如翁鼎望渊猷筑沙堤以待此海内之所具瞻而同心尤切切者耳比来圣治日新美政不可胜纪传之青史以为美谈中间惟大君子赞襄其造福宗社何有极也而同人之颂义又不足言矣但返正可喜保泰为艰此后惟使君子之气常伸小人无隙可乗斯势常居其胜而永无后患矣治抱病既乆已成沉痼而目疾歴有半岁五色不辨竟成癈人万万不能任天下事矣老父母日切存注引掖甚殷但此病状断非春明物料若势难乆置髙阁惟宜飬病白门清要之地断不敢居即将作簿书亦所不避也愿求降格以遂遐志知我亦可少亮此苦懐矣特此奉复并布腹心希惟照原不一

　　与友

　　自六月一书奉问奄忽间又秋中矣计新粮艘将抵通湾漕事业有成劳入以告于天子矣比来圣徳日新徽美不可殚述而在太傅大拜以后辅臣以辅养君徳为主相业之光遂觉熛炳青史而最快人意者朝端秽隮划然一洗初出茅庐之功于此为大东南诸君子无不交口称诵而我軰舟中语自侈先见矣但秉钺之人犹虚张捷书掩败冒功以图振旅还朝计其归衮此人岂复肯在人下也为社稷计不得不蚤防之别后之机此其转闗一番利导万代瞻仰实在此举祖台当用力夹持之毋忽可乎

　　与周

　　不佞以孔李之縁兼声气之雅精神照映非一朝夕顷者石城得奉周旋仰见至意惓惓其所以为君国友朋者闗切殷至令人感服不能己巳顷见复社一案已入宸鉴从前惴惴焚坑可免此祸世道入于昌明吾辈可一意肆力学问矣再得圣心立转五溪窜迹立召纶扉则尤熈朝快举几几望之耳彛仲还里宜促叱驭过丹阳道上幸命一价相闻恐有心语布悰也扇头诗悲壮何减少陵若其闗系非诗人所敢望矣容另勉和先此勒复不一

　　与李赤城

　　昨者一介未荷汪涵方深愧恧闻彩鹢北发又以乆抱沉疴奄伏床褥未能强起面受教益亦何以为情也今日清议一线未始不昭明于士大夫间而宸衷渊微又别有主此铨地之所以难也老长官重望为中外所倚入都之时暂且静以观变就中黙黙调护善类用得一人国家即得一人之用耳此间委折颕楮难悉而止以二竖为祟致阻躬承奈之何哉縁三载行间心血已耗又逢大戚神伤骨瘁见者惊为异物中心惴惴常恐旦夕溘先朝露一切世想灰冷尽矣一丘一壑恰为相宜已作终焉之计若云生平未有显过难以终废髙阁亦惟投闲置散庶足补劓息刖白门一席则爱我者之所以成我也都中贵游多有知之者或意狼狈未必尔尔故特布私懐于知己之前也

　　与张讳春公郎

　　不佞栖羇贫病况味无聊日惟息心禅定不敢一问户外乆缺闻问非以踈节自甘也漳浦来南启闗徃晤每与抵掌时事不禁欷歔圣主当阳而中外多故疆域日削揆厥所由惟是功罪未明以致众人抑愤如尊大人文武壮猷力捍危边所辖未失一城徒以佥壬下石遂致覆盆营门殒星人心痛悼使当日奸人不挠其成乘势直捣而左牵右制岂止深入无忌乃所谋不就至令长驱千里如入无人今更吞并数城连陷明是议抚为祟覆辙相寻追维前后徒有涕泗拊膺而已迩者离照当空阴霾迅扫尧舜初心昭然布于天下连茹彚征弓旌四出如老世翁忠孝天植当速荷环以领袖诸贤天歩多艰正需有心人共图平定霖雨舟楫岂异人任者而容命世竒材乆伏林泉乎缁衣有懐推毂恐后如羽之言无足为大贤重然不敢爱绵薄也令弟英姿粹抱聮飞指日晤接间桥梓花蕚英采俨然特告当事以效揄扬矣感承惠问附以一芹申意临楮不胜驰越

　　与李性叅

　　南北遥隔信使为艰岁里人来知将借重京兆何又不屑就耶或以资劳深崇不欲复以簿书相频少即曵履径跻卿贰耶弟乆别家园已及八载今春因道路少通将为省墓之行已理枻矣而宿舂不备踌躇而止回首北望中夜泣零乃流宼之祸方来未已瞻乌爰止陨泪伤心所幸圣政日新百度改观妙有感通是可万年耳覊人逺懐稍释杞人忧天之思每有嗣絶盛世之惧计惟长伴野老咏歌圣化断难驰驱戎旃鹓序此等苦情见人幸一宣布某今老矣虽有报国之忠而无救时之具即欲勉强支持而不能者耳每有书问輙复刺刺及此语殊足自厌然骨肉之间不敢不以腹心披露也

　　寄黄石斋

　　翁兄去后时事不可言矣今日既非前日恐明年又非复今年此堂非燕雀可处急欲图归奈满朝皆互郷人主上孤立无依不忍恝然去国明知伴食无补然恐一旦有事求一伴食者亦不可得耳言之澘然

　　与蔡

　　日者得覩勇畧不羣私心甚重之今登镇特借秉麾海上其干城矣当此専阃初开应须广谘材隽某者胸藏黄石才利青萍平居志切请缨临阵猷堪借箸希行该府取之军前效用自可得其一臂也

　　复盐山令张

　　不佞三年在疚无日不病今虽离闵而沉痛削骨未能一时遽起且支离日甚见者惊非故吾世即未忘我我已忘世但得少延残喘长守先人坟墓足矣此外有他想乎惟是老父母清风恵泽神慈交誉谊当尽缁衣之好以答复露之私乃承恵问拜命之余附以一丝见意希惟茹涵为荷

　　与甥王申之南京寄札

　　自从贤甥同汝母亲北行中心牵挂日夜不寜十四日闻仙游之信痛彻心肝晕絶仆地三十八年手足雁行一旦分张又在异乡痛哉痛哉何能自己念贤甥至性过人必当伤悲须当保重毋过哭泣几念回环既痛亡者又念生者不禁一夕九回也仓卒之间棺椁衣衾不知曽备否搜括送银止足途中之用诸所事宜有汝父亲开丧旧规然亦不能全照今当残破之后随时斟酌只要尽情尽礼不至简畧足矣只恨我相隔甚逺不能飞去一行经纪写至此肠寸寸断矣途中仍自躭心再谕几家丁防护一到家时急报我知使我稍放懐抱也

　　又

　　前自闻信之后悲痛之极如不欲生肝肠摧裂体中病甚嗣见超儿返棹心愈怪之恨之至见其疾势沉重当是病瞶使然但彼中无人经纪我又不能奋飞心中何以自安贤甥平日仁孝遇此大变更当节哀顺变保重身体承先继后总在一身不可不念也且平日老成谨慎言不妄发事不妄行丧完之后闭户读书简用度省仆从可不忧贫矣方寸甚乱所欲言者颇多一时未能上口有所问再陆续答之

　　又

　　计汝母亲丧事在即原意躬徃执绋临穴一恸比闻山东一带饥荒异常盗贼满路白昼杀人再四踌躇遂不敢前念我与汝母何等兄妹手足相聮垂四十年而一旦分割何以为情今当长别无奈遭际时艰南北阻絶一送之未能临风洒泪肠安得不寸寸断也特扶病撰完志铭星夜驰徃以不悞窀穸之期致奠另再遣人丧事匆匆劳费百端惟加意节哀珍摄是嘱临书不胜凄怆

　　又

　　前已发志铭去矣兹复作祭文令登轴致奠以代我柩前之哭数行未冩万泪齐下举声未号五内先摧可恨造物不仁夺之速速而又恨时艰多难道里险阻不得即返以尽执绋之愿念之能无痛彻心髄望甥于灵前祷祝今日遭际之苦万不获已孑然一身不得不虑患之深而临穴之恸竟未能遂悠悠此恨何时已哉明春道路稍通盗贼少靖当于墓前申意耳特再遣人归致送此心神已随之俱飞越矣节哀自玉再申前嘱余不尽言

　　又

　　母亲大事已襄逝者已妥孝子之心尽矣此后惟当勤苦读书以作显亲扬名之事为孝之大矣忆母亲当时日盼汝成立有如望岁今当读礼转盼从吉奋发用功正在此时然读书一事要在明师良友两相夹持还须寻一有志朋友与之朝夕讲贯作文使其日日精进方可一飞冲天耳

　　又

　　前闻甥媳变故不胜凄痛今内外家事何人照管子女呱呱谁为抚视三千里外念之輙为肠断贤甥一人内外萦神何以堪处也闻道路抢攘行有戒心兹特遣人哀问望吾甥加意调摄勿损懐抱独此一节为谆谆致嘱耳转眼岁除天运或改凶丰治乱之数原是循环据传北地大雪盈尺此是好兆南中饥荒无减于北流民过江者纷纷不计其数抢攘之风日不絶闻大乱即在眼前一碗死水无处浸灌何所资而恋恋乆居此哉

　　又

　　自春以来道路梗塞欲遣人而不可得不意时事遂至于此他无所系念惟贤甥在逺回望可胜澘然时时见之梦魂而已再则行李数月未有所寄从来费用俱靠家槖而一日断絶遂致困乏且南中一时物价涌贵益觉其苦支持艰难便欲思归而归又难安得有好情懐也

　　又【北京寄札】

　　相别曽几何时京师瘟疫盛行哭声连屋不想有舅母之变令人痛心总縁我运命乘蹇骨肉摧残俯仰回想能禁涕泗伤悼乎百感交集万念俱灰具疏请假遂欲以病夲继之疏上不允朝上夕下圣意殷惓未敢仰负只得勉强以应上命耳

　　又

　　经此大乱又感重症九死一生之余百感凄然骨肉闗懐而首在念者惟有贤甥岂不亟欲一见而苐炎天逺道跋渉为难万不劳此行也我归志已决势难中止晤语之日不逺矣见人来讯问近状安善不胜忭喜此时读书作文宜极加意距科举之期非遥且新提学眼力极髙文字须要光芒方能起眼也我蒙上眷顾屡对臣赞美谊难仰负但前病之后未曽休息元气太虚不耐烦劳性命为重故去志坚决审非得已耳

　　又

　　日来心绪作恶难堪其苦忽接来报不觉痛殒泣尽而继之血也姨母虽云抱病何遽一旦至此天乎骨肉有数而俱就摧残裂肝摧臆何以堪此乎近来日日图南止望速归一面而竟不能待伤哉宦情益淡惟求速去为凭棺一恸耳

　　又

　　八月初九日为贤甥生辰是日举子鏖战风虎云龙千载佳会转盼乙酉亦在不逺此际宜努力为先资也一缣聊以见意长安宦况清淡不能厚为愧耳

　　又

　　自遭骨肉之戚诸念俱灰日夜惟思归计矣初一日忽奉上传入阁亲洒宸翰极其眷注此等恩宠臣子何以仰副也惟有尽心竭力翼戴圣明自便之图不敢复言矣

　　又

　　纶扉特简出自望外顶戴圣恩不敢遽尔言归而大事不容不举以各处告变耳凡事仗借贤甥万万不劳逺来夘入亥出片刻无暇苦难形容草草布复

　　又【尽节遗札】

　　日日思归而受上特简谊不忍辞在事不满五十日而大势已倾力莫能挽惟有尽节以明一生忠孝耳为臣正道死无所恨留此字作别身后凡事借我骨肉不浅也他无所言申之甥

　　遗言

　　身为大臣不能杀贼雪耻死有余恨然力竭尽节生平忠孝自矢已尽于此期上可见太祖髙皇帝成祖文皇帝而已儿辈具疏上控圣明并以遗疏附奏聊见孤臣一片忠赤耳絶笔
　　坐卧小楼觉亦难耐故此决絶

　　文忠集巻十二