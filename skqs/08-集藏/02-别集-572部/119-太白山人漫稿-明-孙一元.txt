

　　钦定四库全书

　　集部六

　　太白山人漫藁

　　别集类五

　　明

　　提要

　　臣等谨案太白山人漫稿八巻明孙一元撰一元字太初自称秦人或曰安化王孙也尝栖太白之巅故称太白山人又尝西入华南入衡东登岱又南入吴与刘麟吴珫陆昆龙霓称苕溪五隠晩而就婚施氏遂卒于吴兴麟为文以表其墓一元才地超轶论者至以王猛之流拟之其所为诗排奡凌厉往往多悲壮激越之音读之极伉健可喜朱彝尊至谓其瓣香在黄庭坚持论虽不免稍过然当秦声竞响之日而能矫然拔俗如此亦可谓独行其志者矣明史艺文志载一元太白山人稿五巻此本为崇祯中湖州周伯仁所刻凡八巻葢据吴兴张氏本及阳湖本而合辑之者原録于八巻末尚标有补遗若干首而巻内无之葢当时有志搜访而未得也闵元衢欧余漫録载一元逸诗有送许相卿诗一首见许氏谱题王伯雨园亭二首见乌青镇志和吴甘泉诗四首重逰一首君马黄一首见真迹饮马长城窟一首见卢志庵所録续于纪宣符家得十四首又称鲍稚■〈山上〈弓攵〉下〉家有其诗抄约千余首则其散佚亦多矣乾隆四十四年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●太白山人漫藁目録

　　巻一
　　古乐府
　　巻二
　　五言古
　　巻三
　　七言古
　　巻四
　　五言律
　　巻五
　　五言排律
　　巻六
　　七言律
　　巻七
　　五言絶
　　巻八
　　六言诗
　　七言絶

　　●刻太白山人漫藁题辞

　　孙太初先生以超轶絶世之才游半天下卒卜居于吾湖考其年仅三十有七而当时之伟人杰士无不折节下先生若得交于先生为幸者没之日各分任其平生所属使无复有遗憾非有一段不朽者沁入人心奚以至于斯余生也晩不获炙先生但见湖之先荐绅大夫及耆旧之士每啧啧称先生为畸人至得其诗藁中片纸只字无不寳为弘璧天球也者当年诸刻惟余外家张氏本称善而歳久业荒悉以饱蚁鼠之腹有心者伤之长儿仁偶过舅氏从零落中见其仅存者什之一因觅其原本又从友人处得阳湖本合为补葺并传志叙言彚成一集以流布海内俾海内之慕先生者知先生之诗瓢犹有在而当时刘元瑞郑少谷李空同诸君子所以表章先生者令千载如见云藁曰太白山人存旧志也崇祯已夘春日吴兴周中度身为父题

　　●太白山人漫藁序

　　太白山人漫藁者吾友孙太初所为诗也夫曰漫者触而成声无谓有谓之云也太初闗西豪杰也束髪入太白山为山人继入终南泛观恒岱遵龟蒙慕宣圣遗韵止于邹鲁之邦久之踰江淮下吴越鹖冠布袍独立于万象之表志孑如也夫髙踪远影者顾以世为不足为乎及读其诗皆悲壮竒崛感激奋发而卒泽以中和如神龙在渊变化不测得时而兴乘云雷而雨天下噫是岂忘情遁性为犂舆耒耜者伦乎或曰太初离亲戚去坟墓逺游于方之外与名教或不相蒙者是何言哉孔子曰丘也东西南北人也复欲居九夷严子陵去齐适越管幼安徙于辽东孙明复隐居于太山之阳邵康节去家入洛四十而后娶古之贤达流寓于外要必有所为而安焉者独太初尔邪或曰吴越之人右文人易致名誉太初操觚饰智扬扬然为髙意有终南之捷者夫以太初之才稍自抑以应今之世何徃弗达顾甘心寂寥卒其世以餂无端功名邪吾尝与太初乘月泛洞庭浩歌渔父傲睨一世若无少芥蔕于其怀又尝与卧西湖之上见其息深深时乎天长时乎地久要固有道者吾闻无欲而后可应世今之应世者可胜议哉漫藁凡若干余为之序以传藁而曰漫则固传也太初不与也正德戊寅歳春二月少谷山人晋安郑善夫书
　　余序太初漫藁成太初曰子眞知我者又明年庚辰而太初死遗命以漫藁必付余余归吊其庐抚其孤携其藁至杭梓而行之凡与太初游者如杭人许台仲陈遂初高世美湖人施邦直沈仁伯徽人程世大孙道甫戴仲良率来集事于乎使太初复生诸君当不愧其平生之言乎是年秋七月望善夫志

　　●太白山人漫藁序

　　太白山人漫藁成予友少谷子以示予于胜果寺俾序之序曰吾读太白山人诗而知吾越山水之盛也吾闻山水能生竒人矣太白山人秦人也入吾越时未有诗名久而渐张公卿方伯连帅之尊舆皁优伎之贱无弗知有山人者吾越山水之助也夫寓吾越者多矣而何独一太白山人乃得其助盖山人以其雄壮浑厚之资肆之以诡怪佳丽之观若甘和白采之合美故其诗往往为人所传而予固知其必传于后也夫既能生竒人矣而竒人自外至者复能留焉留之者与生之者等也故因以知吾越山水之盛又曰太白山人江湖间不可无也漫藁之刻太白山人不可无也有太白山人然后重江湖有漫藁然后太白山人重少谷子之意也今之神山人者曰山人长髯白面玄谈静养决非凡骨眞仙或可成也器山人者曰山人宏才广识知兵晓吏事使之用世当若古之王猛者流而惜其流落不偶也有鄙山人者曰山人岂无父母妻子亲戚坟墓而乃溺情忘反也山人愿学林逋矣而何卒取少艾以自污也棠陵子曰太白山人不可鄙也神之者诬矣器之者或未必然也江湖之间不可无也予尝遇山人于姑苏之台窃欲友之而吏事牵矣山人于少谷子尽读交游所赠而曰独心伏于昆山予尝感其知而再会无由矣然有待也盖髙明之士一变必殊絶吾及其变而友之当有得矣呜呼已焉哉又曰太白山人已矣能使少谷子收其藁以传又能使刘元瑞诸君子治其后事予友吾惟可崛迈之士也而于山人毎心伏焉殷近夫余畏也而畏山人皆有忘形刎颈之意呜呼山人可谓得豪杰之心者矣夫用世者在先得豪杰之心然则太白山人虽谓之用世之才可也
　　正徳十五年闰八月二十日棠陵方豪漫书

　　●钦定四库全书

　　太白山人漫藁巻一

　　（明）孙一元 撰

　　○古乐府

　　拊剑篇

　　天风扬蓬海水啸波白日惨光严霜被柯【一解】
　　广野千里豺虎滋多朝无英雄守土奈何【二解】
　　余本秦人久客吴中楛矢不忘志念忡忡【三解】
　　十年无家被褐不完拊剑长视歌声无欢【四解】

　　自君之出矣二章

　　自君之出矣冷暖何所依不能见君面但见箧中衣
　　自君之出矣生死那可知不能保君身但保襁中儿

　　边人曲

　　燕山风高白草枯月明何处夜吹芦边人戍久不忍听泪湿腰间金仆姑

　　雉子曲

　　麦穗长雉子肥雄啄啄雌依依迎风鼓双翼吐绶烂锦翚鸑鷟以为俦鹰鹯远相飞愿哺尔雏愿戢尔衣不近齐人终无祸机

　　解所佩日本小剑遗殷近夫作公莫舞

　　晴空一夜走白螭河鼓下照寒江湄葛卢之山元气裂神物将化天有为镡头惊见赤花古辘轳纯钩皆莫数千年碧血磷火明万里阴风髑髅语帝王气象佳葱葱玉虹提携行相从座上酒酣公莫舞要是当时隆凖公

　　杨白花

　　帘幕闭重重六宫春已暮金梭万丈丝不挽杨花住

　　班媫妤

　　纨扇歌初歇开帘草又新如何双燕子占断六宫春

　　郎住竹堋口

　　郎住竹堋口妾住杨栁■〈田耎〉杨栁丝空长不能系郎船

　　驱车复驱车

　　驱车复驱车起拂车上露愿作车后尘逐君车轮去

　　古别离

　　有酒复有酒饯子河梁路离情不可整风乱道旁树

　　雉子曲二章

　　花叶正田田雉子行哺雏锦翚覆满身相顾还相呼圣人在位民用和只今四海无网罗
　　花蕚正离离雉子行相求饮啄青山下雌雄鸣且酬四座沉沉动欢酌堂上何人奏此乐

　　吴女词三章

　　开帘示晷欹剪花金刀冷脉脉情转深谁牵辘轳绠
　　当牕织锦字抛梭声吚哑阿弟不肯闲拆我牵牛花
　　燕尾剪空寒花苞纔小吐吟成春恨词隔窻教鹦鹉

　　倦倦林中鸟二章

　　倦倦林中鸟羽毛随所依风霜太酸苦肯念身不肥
　　倦倦林中鸟一枝聊卑栖鸑鷟不我昆鸺鹠莫我嗤

　　春江曲

　　家在银塘住微茫隔烟雾春水新生偶没篙鸭嘴岸崩人不渡问船尽日澹无归拥衣夜宿青汀露

　　采莲曲二章

　　越女颜如玉和歌行晩风举头乍相识棹入莲叶中
　　莲叶翻乱红正在若耶曲愿见隔溪上对坐斗眉緑

　　太白山人漫藁巻一

　　●钦定四库全书

　　太白山人漫藁巻二

　　（明）孙一元 撰

　　○五言古诗

　　杂感八首

　　白日下悲泉瑟瑟寒风鸣羣芳悴中野岂不怀孤英冥运有兴没主者亦何情朅来南荣趎还当抱此生
　　棘冈生广庭出入良崄巇鸑鷟不遐顾昆仑安可期偪侧居人世感此末岁悲去去勿复道悠悠祗自知
　　太古固无言有言淳朴丧诗书已失眞龙马终成象身生羲皇后心在羲皇上万事多变迁真宰自无恙
　　中古造无射耗财空备器元声未拟和佞言满朝市所以百年来戎马无粪地畎亩事征伐土风转颓至安得虞舜弦为我理六气
　　大道无狭邪全德万物备白日浴咸池悠然会此意熠耀争微光鷾鸸矜小智欲辨已忘言沧溟浩无际
　　抱易住青山长日青山对烟云散不收晨昏变竒态应知住山心不在万物内乾坤古神器机运谁谢代以道猎众能兀兀意独在归来南郭翁天根同一嘅
　　昔年云中士被褐离尘表相逢契夙心结我平生好临别海门东赠以玄芝草殷勤再致辞敎寿浮丘老至今不敢遗终身愿持保但恐风雪深与时同枯槁
　　齐州赴宿诺沧海归茒庐浴髪清泠中沙月动影虚天风飒然来吹我白莵裾手持古松枝朗读鹤背书轻身炼五芽去与元化俱

　　江上逢春感兴

　　严雪散寒雨坚冰开积霃青阳变修条东风回旧林节物感孤志连翩春江浔椒花远自媚清尊强费斟十年一被褐百回结尘襟岂无乡闗念所愧国士心开匣抚神物床头流泉音冥运诚崄巇履兹思何深不徒一朝奋要在万物任清诗继絶响聊此抱膝吟

　　远逰

　　海水照髯影天风吹角巾早年负竒好五岳散闲身日观倚高寒车箱梦犹眞一笑谢尘世采药青涧濵偶来不解事长句惊四垠几年闻格斗中原白骨新山鬼夜啼血层云愁高旻青凤叫孤月茫茫鼎湖春攀髯不可得终岁泣遗臣

　　读高士传

　　钟鸣山阁静晨起自栉头霜树被繁实日出红欲流稚子裹糗粮下涧汲寒湫焚香开巻帙静坐法前修因看龎德公鹿门眞可求

　　靖江西浦与殷近夫别

　　离节动青郊高筵敞江濵哀觞为欢酌温念忘客身连山瞰水陆平明眇烟尘清曦升木末长风吹远津桑麻接上国炎海为南邻生聚岂鹿豕行当逆龙鳞结交非在多要得允衷淳古来豪杰士寄托各有因患难茍相得谁论骨肉亲政当笃明爱安可辞苦辛结此园中草炯言怀好春

　　春日吟

　　地偏无往来空庭春正深会此淑霁景花木弄繁阴去去散芳躅风来吹我襟意得不能语野鸟酬好音翛然遂忘倦尽力还幽寻纎纎孤月上迟迟白日沉呼来林居子还当期此心

　　东门行

　　晩出东门道停车望眼舒悲风横空来瑟瑟吹我裾芳华尽销歇杞枳生郊墟我前跑野■〈犭穷〉我后号山狙无家问乐土八九村疃虚饥民抱子出野哭还趦趄他方尚格斗盗贼骄有余四海困转役人命化为鱼有魂招不得剪纸满沟渠涕下漫沾巾幽怀何时摅

　　与甘泉老人入董■〈山奥〉山

　　天风下高木寒日堕苍苍对坐青崖底卸杖白石傍瓦瓯出泉味布袍受松光云霞有古好芝桂永相将还携韩终辈去访蓬山阳

　　访樵者

　　远寻山中樵不识山中路隔林伐木声遥忆林深处不晤竟空归日堕西陵树

　　江上饯别友人四章

　　晨起促征鞍薄言驾舟楫送子赴修河不忍与子别兰苕会摧残茑蔓不堪结凄凄情未宣恻恻心欲折
　　心折慿洲渚玄云构重阴慷慨抚时序况此离别襟嘈嘈伫繁吹戚戚理哀琴暂延林莾间睠此念弥深
　　念深重离筵含酸听我歌天寒冰澌结君徂当奈何穷兽不出薮倦鸟岂离柯期子早归来岁晏守山阿
　　山阿遵时晦人文会陆沉履运多崄巇感念昔与今凄风振修薄严霜被乔林愿言同此夕寤寐思所钦

　　送周用宾进士访道入少华山【有引】

　　尝闻齐人安期生以策干项羽羽不能用欲封之侯不受遂亡去予谓古之仙者往往皆豪杰辈为之友人周用宾弃官访道入少华山予喜安期生之风感激于斯人因作是诗以送之
　　沧江望不回孤峰晴自立猛虎啸天风肯为人所絷尝闻安期生画策君未入归来谢烟火清露中天吸千年玩弄间人世风云集坐此无穷门灭景炼玄汁

　　山中石菖蒲雨过忽开九花喜而尽采食之

　　山中一雨凉窻前晓气清菖歜忽开花一叶冐九英文石带浅碧照我几簟明尝读古仙传此草天之精出有灵物护时见云气成上帝怜我苦服之令长生玉杯收玄露采花浮轻盈但觉五情好旋茹毛骨轻便当谢人世去去东蓬瀛

　　种松

　　种松满昆丘眼中生苍鳞松根化为石松叶不受尘中有结庐者长年事隐沦入云荷长镵斸苓青涧濵木食有竒志乃与天为邻放歌白云里去去空山春

　　田舍早春作

　　今辰初解冻远望田苖稀日出会羣情鸟雀相喧飞村妇荷锄至隔舍烟火微阿童三尺棰驱羊散柴扉风来广郊陌春事正依依

　　侣鱼

　　清池耀明镜緑萍凈相依水面散寒花树底风生微主人时夕来释杖坐苔矶丛石围小岛游鱼吹浪飞眼中银泼剌鳞光乱斜晖物我澹无言相对两忘机余亦观化者愿与子同归

　　收菊花贮枕

　　呼童收落英晨起晞清露满囊剩贮秋寒香散庭户夜来梦东篱枕上得佳句

　　秋夜同紫峡逸士雪江老僧軰十人宿南屏山中诵逋仙夕寒山翠重秋净鸟行高分韵赋诗余得夕字

　　荒烟散不收残山带遥碧林鸦晩依依草雉时嗝嗝斜光明不定居人掩荆栅朅来喜盍簮林下语幽赜厓屋灯火青野蕨旋新摘岂无伏虎禅亦有飞鳬客爱此小昆丘人世白云隔愿当抱竒幽烱言永终夕

　　江上送殷近夫奉母东归

　　春色满汀洲沙晴鸂■〈勑鸟〉游故人别我去回首江之陬半月届水宿挂颿风力柔芳蘅弄遥碧闲云澹不收逺见蒜山月晩泊琼花洲推篷慈颜喜得鱼沙市头人生会有别欢聚不知忧平明望齐鲁乘流发棹讴

　　我爱陶弘景

　　我爱陶弘景不受万乗束挂冠事栖遯归来卧空谷青山读玉书白鹤下高木乃知悟恱心长日云相逐

　　我昔何所梦

　　我昔何所梦所梦在南箕下骑苍麒麟被髪浴天池日月相磨荡雷电为争驰鱼龙舂撞死风雨失所师苍水使者怒九潦丈人知长跪告丈人臣实愚以■〈言坒〉愿当谪下土广轮受谴羁手持青藜杖濩落无所之朝投昆仑巅暮宿渤澥涯腥膻厌尘土所过多魍魑沆瀣不自饱五内常抱饥浑沌日斵丧颜色非旧时翩翩黄鹄鸟相望不相随空懐云锦字无由报归期

　　王野云见寄华山志忽忆余曩昔月下着羽衣醉吟莲花峯上今已三载自过江南无此豪兴喟然而叹作诗寄谢故道及之

　　忆昔游上清长风吹羽■〈衤夜〉仙人九节笻扶我莲花侧太空借韶濩羣动声相吓石髓酌天瓢此物山不惜醉倚洗头盆月华凝欲滴独鹤惊夜半回首秋云碧三年万里游此事堕今昔媿谢山中人黙光运阖辟

　　与杭东卿宪副论宋人诗

　　勃兴黄九穷妙处空自知坐海不用舲孤啸三山湄迩来几百载还受世人嗤平生陈正字白首不相疑入门坐盘礴知有古画师

　　紫阳山中徐歩

　　穷壑卧孤松寒风生杖屦幽人独往来鸟咔自成句因山剩得秋欣然有余趣片雨弄江光孤云起汀树望中水似天啸坐渔舟去

　　云居子

　　龙山有高人结茒乱云里爱云不出山自号云居子晨夕餐云腴眼中緑筋起十年不见人偶逢青崕底古心仍古颜相看不作礼但问何处来翠霭湿芒屣予亦澹忘言笑拈金鹅蕊

　　程节妇

　　君身椅桐枝妾身葛藟草相感纒绵意永言百世好一朝讵摧伤妾身宁自保生死愿从君寸心日杲杲不学浮萍花东西荡风沼

　　吴兴北亭与邦直别

　　青松盘巨壑不受人间尘鸑雏异众鸟自饮砥柱津羣情贵茍合难以保厥眞吾与夫君交终始道相亲同撷云中草还寻天上春一朝来告别去作上国宾正値歳时暮况与豺虎邻咽涕重感伤手挽君车轮寒禽各啸侣落木亦悲辛惟愿君归来卧此清涧濵

　　寄斗笠翁【有序】

　　予徃年在山阳时有客斗笠短褐访予于山中因与坐古梅树下竟日视神气超然了无酬对一笑不别而去予意甚竒之今年甲戌孟冬八日有逺客至忽寄一诗云忆昔山阳时访君古梅边青山不隔云飞来满座前风格正堪似气味亦相连竟日不作语此是象帝先自从别君来想象山月圆恐君为世用堕落天亦怜海上若木枝岛中玉禾田引领候君归寄此黄泽篇乃海门罗先生耳予即惘然感悟作诗从此逝矣
　　徃年斗笠翁相对空山里坐抚古梅根眼中苍鳞起景象入无言玄冥乃至理别来经几年梦想隔丹嶲昨得白云词披览忽惊喜重感至人心涕下悲未已若木与玉禾一望几千里挥手谢尘凡长往从此始高歌碧云回一剑驾海水

　　闻刘元瑞按察使弃官与甘泉山人候久不至南国有高人弃官万里道晨夕问音书相候青林杪歳暮悲风尘会晤苦不早何日入门来捋须倾怀抱东山吴居士况汝平生好朅来同幽栖笑拾金光草

　　三隐逸诗

　　严子陵
　　子陵太公流埀钓迹相似一朝载后车尚父任国事陵也帝王师谏议非所志桐江一丝轻烟水从此逝文叔惟故人侯霸乃奴隶高踪邈难攀清风满天地
　　徐孺子
　　刑人弄神器汉道日将覆羣贤抗大义机露身先戮矫矫南州士云卧匡山曲髙鸿眷青冥潜虬媚幽独朅来世可遗力耕食自足四海吊黄公千里刍一束下榻走陈侯身尊道不辱缅邈有斯人千古仰髙躅
　　陶渊明
　　渊明豪杰人出处亦有道昔读荆轲诗彷佛见怀抱晋室渐陵夷一官非所好刘裕乃何人天意亦草草归来卧浔阳甲子纪年号酒乃寓眞情菊也见孤操

　　梦逰黄山吟

　　朝看黄山图暮梦黄山行手扪天都月一笑云烟横丈人眉如霜采秀忻相迎酌我以石髓遗我以琼英泠然跨黄鹄更欲逰空明羣峯忽不见一举还自惊觉来发长叹半牕松雨鸣

　　曾大尹世荣馈江鱼

　　平生味道腴藜苋心自足邑侯念此意远馈春江玉惊犬吠成羣打门走健仆雪花初出水鸾刀破银腹风味极不常更倒床头醁隔座目力穷到手杯盘速麤粝得解围吟声动花竹

　　石川子

　　鲁门有狂客昔隐泰山中髙谢九州岛事自筑一亩宫鹿裘才掩骼悟恱晨夕同饮牛汶水湄访道尸乡翁物情视蝡动长啸回天风偶来逰汗漫邂逅瀛海东语笑若宿好顾我启方瞳授我玉屑饭五内烟火空久当遗凡蜕相将入无穷

　　赠钝翁

　　丰狐自胥疏每为腋所悞翡翠巢南林亦以文见捕世人玩葩藻投老终莫悟夫子抱清浮以钝守中素还能逺嚣声朅来随烟雾予亦畏垒民从子返初歩

　　春日闲居和韦苏州

　　乱髪午未梳槀居幽兴生焚香了清昼无梦到京城雨过山枝緑倚枝有余情舎南村水满鹁鸠声催耕地僻语论稀床堆图史清朅来坐成懒那知世网婴

　　题许氏夫妇节义

　　夫因为弟死妇乃守夫节一门节义俱声光继前哲呱呱膝下儿衣食頼提挈夜窻机杼声孤灯半明灭白髪映青裙投老志愈烈磊磊涧底松凛凛岩上雪感慨歌此诗灯前声呜咽

　　赠别王与时方伯

　　海中三花树石上五粒松与子今有约相候寻其踪褰衣白云杪时戏苍精龙手把古苔篇还访昆仑峯峰顶咽玄露长令有好容回首谢尘世莫教生秋蓬

　　梦采药王屋山小有洞

　　夜来何所梦所梦在名山采药小有洞长镵乱云间忽觉异人境已知自不凡青厓贴天日下照芝草斑双辕驾白虎遥见仙人还向前心自喜飞歩相追攀手把翠云盖恳求启秘闗长日不肯语相待神自闲但教食云霞要留好容颜一笑还自悟白日逰尘寰

　　首夏一日坐钱员外仕宏竹间小楼戏简

　　首夏鸣禽繁晏坐竹间楼天风洒琳琅碧云衣上流焚香了长日短童具茶瓯枕簟对青山顿觉五内幽地僻不受尘主人更清修何当拜龎老同入鹿门游

　　张山人

　　张子湖海士弱龄自崛起读书法前修隐栖茒茨底旷哉山水情鹖冠乌皮几岩花纷始红石耳翠还紫触物发幽响清诗有妙理远虑累可轻遗荣心自喜缅邈山中游百世懐杖履

　　送潘子北上

　　潘子南中秀意气凌飞鸿出门佩双鞬告别时匆匆驾言游燕赵览光蓬莱宫杖策谒天阙危言开帝聪上以陈王道下以陈民风慷慨抗髙义披肝沥其衷予亦磈礧士失志岐路中长剑拂鞶厉侧睇心冲冲愿子茂大猷寤寐思所崇

　　题程时望介斋

　　新安昔上郡黄山秀而起程氏重黎后居此古仁里异代见孤操眼中得吾子结茒山之隈行歌青涧底饮泉义固在饥冻未应耻千载于陵翁可以同此理

　　题汪庸夫孙道甫道义同心巻

　　两两涧底松郁郁歳寒操青青百尺丝上有女蔓草女蔓不终好一夜风霜老

　　太白山人漫藁巻二

　　●钦定四库全书

　　太白山人漫藁巻三

　　（明）孙一元 撰

　　○七言古诗

　　松树障子歌

　　眼底何人画松树一株两株拂烟雾青入石泉形影空老摧嵒壑愁日暮山鬼作灵夭矫行于莵受缚却回顾摩挲双眼看不眞恍然歩入庐山路气寒心悸狂欲踆仰面大叫眞宰怒雷霆排空顷刻成茒堂却被风拔去停杯収巻起长嗟四壁秋声雨如注

　　畵孔雀引

　　吴溪大绢长十寻何人夺此造化心不写凡鹰与快鹘独写青山石上之文禽髙冠照水弄深碧翠尾隔花浮暗金文章眞合自妩媚雌雄长日青树林君不见杜陵诗中语意深见诗对画如见箴赤霄玄圃湏往来慎勿渇饮寒泉阴

　　咄咄行

　　太白山人愁咄咄洒泪盈把眼见骨夜深按剑灯荧荧岀门万里天突兀长江老龙作人语荧惑正照江之浒短衣蒯缑节士歌破屋阴风动环堵蜀之剑阁国西门■〈豸契〉貐久据扬风尘竖儒几年秉旄节民命视同鼎中鳞忆昔孝皇养士恩银章朱绂出入尊白头至今坐通籍急难谁肯排天阍呜呼此事难再举君臣大义从斯■〈度攴〉回首欲投烟雾深钓竿独抱沧溟去

　　酒酣歌赠郑继之地官

　　司徒之官不可求早年通籍金闺游青袍只今厌奔走儿女衣食泣道周屡见文章出翠釡未闻廊庙登天球乡闗万里望不及风吹离思江花愁野人勤汝早归来尘埃肮脏难为俦朝廷嬖孽未除尽早晩尚有巴蜀忧冰雪照野惊岁暮行人烽火多阻修天狼出明东海岸哀凰独叫西康州酒酣对汝不料事为此长歌歌未休

　　黄山行

　　黄山昔云与天通三十六峯常冥蒙晨昏日月转地中下连沧海沃焦东嘄阳一足啼远松天鸡野岸巢髙风中有灵迹世难穷洞门水帘卷郁葱五色闪映金银宫秋风花落青桂丛闻有高人秘其踪洗药流出砂泉红长年兀坐石床空万物入手愁化工吾闻此山元气锺异人往往时相从苔篇鸟书云雾封我来启此心忡忡洞里韩终倘相逢倒景同佩苍精龙万二千年寿无终

　　山中人歌

　　山风日暮吹黄独山人归来山中宿白云万顷髙映屋山光相对眉髪緑万物到手吟不足诗草床头牛腰束麋鹿相过亦不触毳袍芒蹻识高躅上皇之时道超俗吾闻不死游亭毒我今炼药山之麓山中之人驾黄鹄

　　剑阁行寄彭济物总制

　　老子轻裘豪且雄挽弓射龙江水中落日半壁翻江赤巫峡明月啼■〈犭员〉狨中原一髪渺何许峨岷万里来秋风古云剑阁罪真宰盗贼窃据今无同地生度量固人力全活民命天为忠健儿倒戈喜多梦归来散马关之东燕然铜柱亦细事致君尧舜臣之功野夫甘守西山饿再见庶物回冲融庶几乎再见庶物回冲融

　　松厓歌寄方方伯寿卿

　　吾闻徂徕之山嶻嶭髙万丈上有古松千尺蟠踞厓之顚白日行天不到地苍藤翠茑倒挂相钩连皴皮剥落根半露偃盖反走枝相纒下有元精山灵秘流膏入土今千年樵人牧竖不敢伐乃知神物天能全阴厓半夜起蛟蠖哀壑万里含云烟世间此木不见用偃蹇独卧空山前只今大厦将倾圮风雨无庇眞堪怜呜呼安得此木供采用能令四海苍生重熙然

　　南屏山歌

　　屏之山兮髙且闲云冥冥兮水潺潺山中人兮古心颜坐白石兮撷翠菅双鸟忽兮翻飞念尘世兮多违夕阳下兮千里眇怅望兮不归

　　吴氏双桂歌

　　吴家轩前有双桂虬枝曲铁相交蹉黒飙一夜鬼神会天香堕地愁素娥露霭向晓半身湿烟痕翠剥莓苔多迩来更借栽培力开花无数黄金柯君家兄弟好竒古携我共坐青婆娑月色轻揺白鸾箑秋光浮动金叵罗气酣耳热发大叫仰面不怕眞宰诃寒蟾无语玄兎泣一泓翠影揺山河相看一笑唾壶缺揽笔赠君双桂歌

　　题梅花赠太守黄子和

　　使君作郡沧洲边我曽一见神翛然长髯方瞳有仙骨种梅犹记罗浮巅琼盘铁曲一万本茒屋正在春风前寒姿自照日杲杲白鹤下叫青溪烟我归管领君勿嗔采花拾实还候君

　　南荣老人歌

　　南荣老人睡起晩过午柴门日初转下床看山懒不冠山光树光浑莫辨秋风更觉草堂深鸟雀相驯机事浅平生得处不湏书爱云弄泉歳华晏

　　跨驴游西山天竺寺

　　秋叶满林吹乱红秋光半在山寺中老衲迎门解幽事一见呼我长髯公薫炉相对坐中夕松声泉韵何冲融独鹤隔竹向人立欲鸣未鸣幽意同气酣日落豪思发诗成三绕青桂丛造物小儿玩人世俯仰何必悲无穷布袍斗笠自髙格狂歌醉叫惊山翁归来明月散林影驴背仰啸秋山空

　　泛髙士湖【有引】

　　正德乙亥孟春十四日予与石川子泛舟西湖时石川子着方山冠予戴华阳巾被髙士服把酒四望予顾谓石川子曰昔青莲居士李白与尚书郎张谓泛沔州南湖因改为郎官湖今日予与子游颇追迹前事西湖固可为髙士湖矣石川子一大笑酹酒于湖命予作诗纪之予时已烂醉即信口长短成篇不窜易一字
　　我闻唐家李白一世贤郎官之湖至今传我今与子继其迹胜事岂许昔人专方冠野服兴不浅驾船载酒凌苍烟千山万山两岸如羣龙蜿蜒尽在几席前青山落杯底白日行舟边鼋鼍突兀波面出大鱼小鱼争避船君把斗酒我歌扣舷天风下来云叶翩翩烂醉骑鲸游昆仑巅

　　春前五日大雪

　　一夜雪飞石径齐清晨压我茒屋低小奴开门抱瓮出赤脚汲水愁冲泥墙头饥乌太无頼绕我阶上哑哑啼南山黄独寒无苗长镵归来风怒号

　　按察使刘元瑞惠宝剑歌

　　刘侯意气天下无惠我宝剑来昆吾腰间斜解虎头绶鱼皮纒鞘苍波麤铸炼自是神明力欧冶已死风胡徂泰山为砥作平地东海出淬苍鳞枯星迎宝锷孤光动赤帝篆文留其肤天地相视忽改色树木惨怛风号呼空山日暮熊兕走蛟腾鲸骇翻江湖黄云古垒结不散寒■〈氏鸟〉啸雨愁荒芜忆昨边烽接天起闗城不守失边鄙天子忧惶费经理今虽扫逐犹未已国无守臣国之耻刘侯刘侯莫轻拟元也闗中豪杰士只今契会风尘里酒酣击剑哀歌起扬眉结义从此始万里同行报天子

　　谢鲍山人采松花见寄

　　山人缚屋黄山巅青松万株盘屋前春风摘取花满裹逢人遥寄呉门仙吴门仙人身已轻服花更向灵气生白日独坐若木下沧海如席龙不鸣昨梦访君松树樾赤脚蹋云石苔滑天风飒飒吹欲醒归来松际留明月

　　钱员外画小石山歌

　　钱侯画石大者如踞彪小石荦确如惊虬云际十峯五峯出白日不动苍烟浮中有山人煮石处茒屋藏缚青厓幽黄鹤飞来饮丹穴月中桂树枝相樛钱侯钱侯有仙骨手夺造化与天侔我有仙人九节碧玉杖与侯还访昆仑十二之蓬丘

　　致道观看七星桧树歌

　　海虞山前突兀见古桧眼中气势相盘拏上应七耀分布有神会地灵千歳储精华皴皮无文尽剥落老根化石吞泥沙据山■〈山上畾下〉峞映壑■〈含牙〉谺身枯溜雨枝黒藏蛇伫立顷刻云雾遮日落未落山之厓同行观者皆叹嗟舌扪颈缩无敢哗归来灵物不可究夜宿撼床恐龙斗

　　鲍氏藏书楼歌

　　鲍君藏书十万轴气压石渠呑天禄缥囊缃帙尽古今竹简蝌蚪惊触目昔从惠子见多方后闻张华载满毂唐时世南行秘书岂独李邕号书簏今于君家尽见之挿架堆床动成束我梦化作太乙精手燃青藜访君屋纬象玄文发隐竒夜半风雨众灵哭尝闻聚书后必兴况是鲁斋旧儒族六经行天日月明文章末学厌纷逐凤衰麟死三千春主持吾道宁无人

　　题古木竹石图

　　石根拖雨云脚过老木■〈含牙〉谺石欲堕白日抱珥天色微翠葆含吟风势大山空徃来不见人山鸟一声山竹破当时此画作者谁湘娥犹泣真宰悲

　　吴伟瀑布图

　　何人画此瀑布图巅厓老树云模糊风前披拂伫玩久笔力乃是江夏吴吴生当世名第一挥毫落纸人莫及骨格老硬神气清飞涛漱石石欲立悬岩远势亦可爱直泻似是庐山派槲叶瑟瑟天风来晴沙碧屿苍茫外美人隔水把瑶草鸿雁双飞鸂■〈勑鸟〉小天寒日暮意无极青石漠漠望中杳我生踪迹眞好竒年来远结沧洲期眼中见此足幽赏分泉煮石聊自怡

　　黄山歌赠戴仲良

　　吾闻黄山三十六峰青挿天悬厓峭壁万文飞流泉古松盘壑风吼地苍藤翠茑白日生云烟竒石媚幽独小芝红欲然若有人兮山之巅烹霞炼石元化旋宇宙入手春无边有时黄鹤鸣翩跹且吹玉笛桃花前月明相约讲重玄我来手持青苔篇龙汉之秘心相传洞中一笑三千年

　　蟠桃图为鲍氏母寿

　　鲍君寄我蟠桃图缄书相示来中吴索诗咏图为母寿牙籖锦轴云光敷风前披拂伫玩久沧海万里岛屿孤紫文缃核大于斗此木要与凡植殊春风倒卷綘罗袖酒晕时上红玉肤云烘霞蒸光不定一颗不易千明珠昌容绿华驾文鲤王乔琴高乘白鳬摘桃实兮来仙都飘飘蕙带云霞襦捧桃献酒为母寿三千年后游蓬壶

　　分歳词

　　去年分岁东海涯今年分岁山人家地炉盘礴笑伧父隔座呼酒声哑哑采饵饤盘出鲜脆还从杯面分椒花吴侬相向祝如愿儿大轩冕田桑麻吾亦不祝亦不嗔但敎有酒寿吾身

　　题杨明府山水图歌

　　杨宰手持山水图打门过我声相呼登堂展图急相示云烟满面秋疎疎画者何人得天力长风万里动地急揽衣缩颈不敢前袖中怕有波涛入洞庭之派湘汉分君山一点入青云上有老龙吹笛处月明彷佛清韵闻黄鹤楼前花事阑黄陵庙里竹阴间沙鸥野鹜殊可乐蹋浪翻萍时自还彭蠡两岸烟树依中有陶朱钓鱼矶饭餐鰕菜常容与手着鱼经无是非杨宰杨宰心思聪平生爱画精天工要令知我归来处便是图中陶朱公

　　平厓道人歌

　　道人致身何萧爽缚屋青厓平如掌年来漫有云霞想道骨仙风日应长云里金支下翠旗夜半猿鹤鸣蕙帐长生木瓢白石樽对月松醪引翠浪浩歌日暮采瑶花大泽空山自来往

　　周舜卿山水图歌

　　周生初学盛子昭畵手相传心独劳后来却拟戴文进落笔开缣分秋毫气韵浮动意已极挂出满堂皆动色山腰半扫云气横树杪潇潇天风急瀑布下挂苍厓间近看颇类匡庐山又见武陵桃更有商岭芝松间似是黄与绮皓首相从同避时一朝出山回帝力四海争看歌羽翼至今汉道有光辉对畵感事心叹息周生周生名已着平生所畵亦无数此幅差胜盛与戴高堂白日生烟雾

　　黄山歌

　　黄山嶻嶭几万里乱峯如龙矗云起晨昏日月转山腰三十六轴盘地底昆仑渤澥气势来衡岳匡庐逺相倚长年冥蒙飞烟霞白日杂沓走麋麂玉泉丹砂锺灵根芝草琅玕长不死中有高人事隐栖缚屋开门乱云里崖木野藤时作花涧水泠泠石齿齿床头木瓢白石铛檐头瓮牖乌皮几避世应同尸乡翁著书还拟鹖冠子我亦乾坤放逸人探竒名山兴未已落日长歌招隐诗采药寻君从此始

　　题张玲畵

　　四时花张子写生人叹嗟解衣停笔思盘拏金盂倒汁墨痕斜挽回物力春豪奢风前脉脉牡丹芽小草濈濈争含葩夏榴秋蕖取次花四时会有重帏遮不敎飞泊委泥沙请子更写古松枒清阴盘据山人家石鼎煮苓延岁华

　　西湖山居

　　道人缚屋南山里西湖正对柴门底藜杖经旬懒出门门前看湖聊尔耳秋风抚掌桂花开坐对白石歌隐士溪翁住近不相知晨昏同饮西湖水

　　环溪钓处为陈宪佥题

　　长乐山水闽中雄诸峯北来开巃嵸一溪发源深莫极环绕却与诸山逢山根倒挿溪水碧山霭冥冥溪树失鸹鸧鸂■〈勑鸟〉啼向人四面波光山月出美人有时坐溪边竹竿袅袅牵春烟腰间笭箵兴自好日暮吟对江花前我亦平生称钓翁十年避地沧溟东他时倘慕三花树万里来寻烟雾中

　　太白山人漫藁巻三

　　●钦定四库全书

　　太白山人漫藁巻四

　　（明）孙一元 撰

　　○五言律诗

　　秋兴二首

　　白帻乘高兴青山载酒瓯登临歌猛士形胜俯南州龙卧江光晩鵰盘云色秋西湖有狂客吹笛遍沧洲
　　平野秋光凈广川落日虚红留枫树晩黄见菊花初时序悲舟楫江湖无谏书南山归卧处还喜有茒庐

　　渡江

　　斗酒醉初醒长歌望海门晩山横北固落日照中原沙白鸟双下天青江独吞壮懐方激烈危坐欲腾鶱

　　看山

　　支郎构别业龎老逺尘寰偶到无言处来看江上山风篁元不整水鹤自飞还残日渔樵尽柴门影独闲

　　读孟浩然诗

　　春水长兰苕春鸥来复饶云光欲到地江色澹相揺浊酒同渔父轻风动野袍岘山斜照里归去趂鸣桡

　　同沈启南吴门载酒泛月二首

　　望望苍茫里闲云度野田山空偏受月水阔不分天酒琖初侵夜星河半在船白袍江海上樗散自年年
　　微茫风日暮归鸟下青田暝色遥吞树波容澹写天豚鱼不吹浪萍叶故迎船笑杀鸱夷子浮家不计年

　　登越江城寄彭济物宪副

　　鼔角风初曙登楼倚望时春愁迷断雁野色带荒陴千里云山梦十年江海诗兵戈阻前路还系故人思

　　有客

　　草堂对湖水地僻有高情雨意开林色秋光泛菊英到船觅鱼蟹有客过柴荆长日看山处相留几簟清

　　晓起

　　晓起风威急江城鼓乱挝沙明初报日树冻半留花末路无腾蹋孤懐有歳华平生杜陵老烂醉是生涯

　　癸酉六月望夜同施邦直棹舟西湖歴六桥抵望湖亭乘月登孤山拜和靖处士墓

　　向晓南屏路相携上钓■〈舟仑〉山根晴亦湿湖面夜难昏月色留吹笛鸥羣避洗樽来寻林处士地下有知言

　　戎马

　　戎马临闗塞笳声逺地哀朝廷闻选士道路困输财星月天山动烽烟瀚海来安能有飞将坐扫阵云开

　　渔父

　　野水平于席中流风力微江花迎日凈沙鸟背帆飞黄帽为渔父青钱买钓矶只今鸥社里投老愿无违

　　听泉

　　听泉坐厓石来洗人间烦到面叶声乱隔林雨意喧调高元自得道在却谁言归路不知晩还看白鸟翻

　　席上沈启南先生限韵赋白荷花因柬钱士弘水部

　　越女起新浴亭亭立晩凉波明吊清影露冷荐瑶觞与月还同调无人只自芳永言老南浦愿不嫁东皇

　　送杭东卿宪副入京

　　对面意不尽长风吹别襟江湖浮树杪鹳鹤下秋阴羣盗还多难诸方虑已深治平望公等尧舜格君心

　　夜起煮茶

　　碎擘月团细分灯来夜缸瓦铛然野竹石瓮泻秋江水火声初战旗枪势已降月明犹在壁风雨打山牕

　　谒孤山林和靖处士祠

　　我识林居士角巾老不妨文章余琬琰山水借声光老鹤迎人立疎梅作意香谁言傍修竹配食水仙王

　　忆昔

　　忆昔云中士括囊秘命修于莵駄醉影老剑伴清游絶火毛三伐饮泉月一抔十年回首处天地隔沧洲

　　晩霁

　　晩来雨初霁烟火隔林微一径牛羊入孤村桑柘稀长天下逺水积雾带嵒扉月黒闻人语溪南种树归

　　月夜同施彦器毛应奎二宪副三茅方丈对饮得饶字

　　意极不成舞角巾醉里豪菉葹悲道路山水自渔樵白月照斗酒长风吹鬓毛夜深催击钵一笑得诗饶

　　月夜登台和彭济物韵

　　凌虚有古榭入夜月同幽桂影吹欲散水光凝不流酒杯落吾手诗句破高秋见说卢敖在同追汗漫逰

　　送彭济物宪副赴阙

　　多难还分手秋边一剑雄青云悬短梦白日照孤忠驿竹啼山鬼江汀卧晩枫兵戈犹在眼好奏未央宫

　　夜坐柬钱员外士宏

　　中夜不成寐屋梁落月空揽衣惊鼠散看剑炙灯红吾道空山里年华细雨中故人有傲吏相忆兴还同

　　对酒

　　嵒石韬弓剑风尘混客身易消吴地酒不见陇山春失路无腾蹋供愁似众人独怜嵇叔夜何处可藏眞

　　幽居杂兴十首

　　草堂连翠微一径转柴扉竹里厨人散雨中春事稀蜂房争自课花片觉全飞政爱蒲团好焚香了化机
　　六籍聊遮眼高眠傍屋牙春来诗得计老去醉为家门映斜阳树山开背郭花邻翁闲有约相对话河车
　　十日荒城雨开门草又新若无一杯酒辜负百年身澹澹春围野青青山近人喜看江上影依旧白纶巾
　　野次寡轮鞅春深渐辍耕幽禽隔树小滋蔓上墙生蒲长青堪把桑空茧欲成自縁躭野趣不是爱逃名
　　归卧茒檐下读书终爱贫莺声十年事草色满城春道丧悲浮俗情高梦古人眼前君莫问我与酒杯亲
　　鸡声催旦暮歳月梦中移云汉空回首溪山独占竒买船同鹤载得句报僧知却笑南华子间看野马驰
　　柴门春雨里野水明荒陂碧草看还长白袍闲自知短歌聊起舞扶醉强题诗元有林泉志归来更不移
　　清风生瓮盎吾亦爱吾贫看竹云连屐钩帘雨映人梅花偶到座砚水动浮春意外浑无物青山共此身
　　小艇初移棹揺揺进远风晴江献屿碧老树消春红斗酒长吟处百年无事中钓竿如在手便好作渔翁
　　睡起不自好出门望逺山碧云回夕色老木澹秋颜道路从违里菰蒲坐啸间吾师白鸥鸟长日与同还

　　赠别顾华玉谪全州

　　桂岭经行处泉声日夜潺飞虵晴挂树毒雾昼沉山去国鸣孤楫传诗到百蛮栁侯读书处遗像沅湘间

　　江南道中

　　去国烽烟异怀人涕泗滂九闗啼虎豹三月裹糇粮日晩渔人语云回雁路长请泥吾岂敢晏坐恐埀堂

　　鹅湖费阁老见访山中作诗赠之

　　天远辞朝日江清一棹东艰危思欲济留滞气还雄水宿鱼龙国帆连鹳鹤风便随梅福去莫问国师公

　　重游江上寺

　　重游江上寺相对一樽开耒耜知天力东南息战灰堞楼浮海动潮势抱山来落日闻人语渔樵一径回

　　闻开化兵乱问讯吾廷介父子

　　问讯南来客移家近向城长贫方学道多病更闻兵顾我蓬蒿质怜君江海情续盟定何日瓢笠祝融行

　　费鹅湖阁老顾与成参议同访有诗见遗依韵和答

　　雨余秋寺里一径转松长上客同乘屐髙人独据床塔阴眠石壁鹤迹遍山房归去犹余兴看鸥意不忘

　　感兴

　　作诗久成祟身世困天弢梦断心犹壮灯青首独搔梨花三月暮春水一帆髙何处归来好看山破白醪

　　江城柬殷近夫

　　沙上风烟异经时老客心远天低故垒落日带空林目极芳华晩愁縁野水深江城有严武犹可慰孤吟

　　席间戏和近夫

　　江上风烟好依依俗更敦故人有傲吏唤客共清樽觅句开梅阁投壶对竹根一春狂未了头戴小乌巾

　　对雪

　　清晨寒威作倐尔失荒陂饥乌噪欲死老鹤光自竒斜斜全傍竹脉脉政宜诗西湖理钓艇忆得去年时

　　避冦吴兴山中二首

　　日暮渔樵散山空河汉明柝声悲永夜戎马闭孤城去国美人尽感时黄叶生酒杯徒自好极目一沾缨
　　露下虫声杂蓬门月色沉灯明人按剑风急虎行林南国兵戈满中原涕泪深裋衣挽不及卧病北山岑

　　简邵国贤少司徒

　　青鞵偶城市邂逅喜相投一笑沧江逺到门拄杖留人文望吾子天意老渔舟不尽风前兴寒花卧晩幽

　　寄山中相知

　　世间果何意一事我来无碧海分琅菜青天梦白榆笑看驴背影又落华山图欲语无人会月明■〈犭员〉自呼

　　西湖

　　十里山如拭西湖背郭流僧归虹外雨云抱水边楼春事多逢醉歌声半是愁独怜垂钓者吾欲共沧洲

　　同董子言陈用明沈天用僧古心晩凉携榼湖上以老杜山青花欲然分韵得花字

　　六桥寻胜处去去望中赊树老秋连石湖酣晩映花山光酬野客诗意爱渔家归路残阳里铿铿拄杖斜

　　夜过王汉章留酌

　　一笑眞良晤相看意气同杯痕寒较浅暝色坐来空倒帻髙人醉焚香秀句工阿咸更清絶爱客似而翁

　　月夜过凌时东

　　角巾兴自好爱月访柴门幽事同吾子青山阁酒樽江风动髙树野水明孤村欲问今宵意渔歌起钓■〈舟仑〉

　　宿归云庵

　　独坐山中寺境闲眞意存瓦灯燃石壁松叶暗柴门夜久无羣动诗成偶自言上方钟意早山月落前轩

　　秋夜不寐

　　造物终难料夜长耿不眠酒醒灯晕里秋堕叶声边盆盎乾坤梦溪山藜苋缘平生陈正字死不受人怜

　　沈启南挽词

　　风流惊絶代投老有余情海内求诗草图中听水声人多怜蹇拙天亦爱聪明回首荒山道斜阳草树平

　　夜宴

　　河汉近瑶席开帘空翠生金杯揺夜影畵烛剪春声一笑藏钩戏低回舞雪轻欢歌杂未歇澹月照三更

　　送许天赉赴春试

　　角巾快一识相对残阳红多路笑我拙收功与子同山青去鸟外春满片帆中政恐钓竿手畵眉终未工

　　剑

　　得自昆吾北土花尚蚀红歌鱼志终侠斫地气何雄寒日飞孤电晴空走白虹平生忠义在仗尔靖蛮戎

　　晩晴信歩至城东草堂主人开樽留酌

　　东风吹晩歩拄杖散闲身燕掠春阴薄鸠鸣桑叶新过君文杏馆呼我谪仙人政有烟霞骨还知麋鹿亲

　　毗陵李太守御贼

　　战格东西破孤城誓始终自挥朱雀帜众拥紫髯公吴楚哀歌满江湖控制雄为怜廵远义湏爱晟瑊风

　　休宁■〈氵义〉口十咏

　　旗山
　　有美神明地青山旗势开连村看世胄继代有贤才赤羽迎云出翠华拂日来人家读书处髙下见松梅
　　鼓石
　　平野山根出形如一鼓横何人费修琢真宰自生成苔剥青犹好云深湿不鸣太平有乐部还拟献承明
　　笔峰
　　山势南来远笔峰独不羣烟岚晴露颕草木碧成文人物千年秀道源百世闻夕阳重回首髙望入寒云
　　砚岭
　　一带岭横起浑如砚琢成咸池清露滴仙掌黒云生元气天应结人文世久明诛茒山麓下闭户着陶泓
　　旸谷
　　谷口日升处云开万里辉遥看峯影出渐觉露华稀地暖禽声乐泉甘草木肥端明种松处百万已成围
　　云溪
　　落日溪光净闲来坐石矶因看异人迹犹见紫云飞岸坼枫根出沙寒石髪稀懐贤増感慨回首意都违
　　龙山
　　蜿蜒山脉好神物欲飞翔乱石苍鳞动千松翠鬛长地形接闽越人物自梁唐山脚遗祠在题诗仰末光
　　鳯林
　　闻道东林竹当年有鳯鸣湿云吹不散凉月乱还明疎见晩山色遥连茒舎清岂无逸士驾载酒寄髙情
　　乡约
　　休阳万山里民物义相敦耕凿犹前古诗书自一村应看风俗厚尚有典刑存遗训追先哲年来德业温
　　吟社
　　续代开吟社佳时剩一游思竒山改色兴到鸟深愁大雅声犹在黄初泒尚留太平风物好有句颂皇猷

　　荆溪道中

　　树夹苍厓立遥遥溪路微浪花迎棹尾山影上人衣饥鹊鸣将下颓云冻不飞还寻旧逰处日暮渔樵稀

　　幽居二首

　　万事归来好幽居养性灵敎儿收药裹留客话熊经投老丈人行生来处士星相过君莫问身世一鱼舲
　　自得穷通理幽居不误身清流梳石髪远雾着山巾竹上僧留偈庭前鹤近人科头坐终日吾自爱吾真

　　王方伯与时制深衣幅巾大带絇履见遗小诗裁谢

　　敎化尊方伯能令风俗敦人文今更焕吾道喜犹存居士香山社先生独乐园兴来风日好行傍栁花村

　　永嘉王子扬见访山中留酌

　　樽酒歌声发蓬门秋意深泉光浮野竹山气湿空林一笑得吾子百年独此心便期同隐操更喜有髙吟

　　山寺对雪

　　寒入山中寺今晨雪意逢清樽留客过野兴对僧浓别渚迷鸥影深林印虎踪此时谁会我倚杖立髙松

　　送吴希明

　　送子长杨渡白云歌未终江山情共别灯火梦还同一路黄梅雨半帆白鸟风波声催棹急何处寄诗筒

　　宜兴吴克学雨中远访予于吴山一宿而别咏此送之

　　故人共短席相对酒杯深一宿蘧庐梦百年翰墨心雨疎分薄曙虫响起空林后夜成相忆月明何处砧

　　僧明秀东林别业

　　结屋东林下市鏖回不闻疎花寒照雨老树暝巢云摩诘元非病懒残不忌荤茒檐兀坐处万物自芸芸

　　石林

　　乱石生寒霭残林带晩曦松凉供睡穏山静与诗宜入洞随猿迹登崕割蜜脾朅来天壤内此地可栖迟

　　同凌时东吴介夫僧古心逰虎跑寺泉头分韵得空字

　　长日寻幽处穿林兴不穷把杯秋寺里得句野泉中山路晴吹叶石梁晩度风有僧同杖屦更洗世情空

　　失鹤六首【有引】

　　余蓄一鹤一夕开笼调舞忽尔髙逝长望不还时松房夜寂风月清烱独引歩顾影诵唐人想伊只在秋江上之句因用首尾作诗六首付童子长歌以招之
　　只在秋江上孤音何处闻梦回千里月愁入万山云欲赋招难返长怜思不羣此时还忆汝书寄武夷君
　　只在秋江上连宵信不通忽看云外影漫拟顶间红乐府音犹是山家笼已空此时还忆汝学舞小庭中
　　只在秋江上长吟首重搔避烟茶已熟窥户月初髙山角闻孤笛湖阴梦小舠此时还忆汝把酒兴空豪
　　只在秋江上髙飞竟不还君应怜逺汉吾岂恋区寰云冷难成梦月明疑扣闗此时还忆汝何处访蓬山
　　只在秋江上孤踪竟所之花间扶杖处竹外听泉时野客来玄圃山僧寄紫芝此时还忆汝伴我夜吟诗
　　只在秋江上烟霞几万重阶前留堕羽苔面想行踪云影忽傍水月明犹在松此时还忆汝跨我出樊笼

　　西爽亭会别周叅政杨顾二叅议

　　对酒山亭上清秋思更豪轻鸥动江色片雨带林皋兴逐王司马诗当何水曹分携聊一笑日暮上渔舠

　　寄越中诸友

　　自别西湖上逃名人不闻饭甘黄独味身在野鸥羣俗病难相恼静居已策勲何时还一笑采秀入闲云

　　赠郑师凖【有引】

　　浦江义门郑师凖访予山中坐次因与谈先世同居之义郑氏自宋建炎初至我朝居已十余世厯三百余年合数千指而食守宗法不坠宋元二史具载孝义传中而我朝犹以孝义显被殊恩之盛然则举斯世之大而义之间见者仅仅若是是可嘉也亦重可叹也作诗赠之
　　义居闻郑氏十世浦江濵国有张公艺人传李自伦宗文今更见俗化喜犹淳海内樊篱共宁无感激人

　　虎丘慧上人山房

　　占胜景相于僧闲水竹居牕幽滋藓晕树老带虫书石鼎秋聮句溪园夜剪蔬买山钱可借许我筑茒庐

　　独徃

　　无媒幽径迥笑语领东风远烧搀新緑寒花动小红野情藜杖底诗句酒杯中一路春相候何人识化工

　　燕都张子言访山中

　　有客自高格入山从我游衣裳上云色几簟枕泉流嵇叔远世味山公得酒俦柴门近湖水还可到渔舟

　　春日吴门和李献吉见寄二首

　　春水动幽兴江行人迹稀青枫随浦断远鴈与云归过雨花经眼停舟山近衣长吟愁落日霞外看余晖
　　漫舣吴门棹因成极胜游野吟峯影出林卧草光流帆面过江鸟云阴开晩洲狂歌聊自得随地觅岩丘

　　石亭

　　石亭围野色晏坐长髙情细竹通幽涧呼儿洗玊罂苍苍松雨堕冉冉岛云生扫石题诗句长留眞隐名

　　惠山寺

　　髙卧山中寺瞢腾过午钟身间随物化意到与天通松阁云光入山泉雨气空焚香忆摩诘兴味颇相同

　　同顾与成叅议过蓉湖别墅分韵得禾字

　　龙山斜带郭树宻野凉多湖气熏晴日云光凈緑禾茶瓜随地觅村径与君过伫爱幽居晩儿童竹里歌

　　游道场山

　　伏虎昔年寺塔留雷半焚我来白日静钟落青山闻乱石开云气晴池散鸟羣迟回兴不尽林叶落纷纷

　　雨晴

　　晓起雨初霁轻风到野袍日迎山气尽天入鹳羣髙出涧喜新涨携僧同小舠欲留还自去诗意动林皋

　　钱员外施药济人逺近风动作诗戏赠

　　济世韩康伯辞官陶隐居花前开药裹月下检方书道骨时应长尘縁渐破除髙风动城郭人迹满门闾

　　寄顾台州华玉

　　使君有道气为政亦山中坐见桃花色青林度逺风才堪一世用官与众人同饥食莤溪橡长歌兴不穷

　　游龙井山

　　石磴攀萝上天风倚杖吟钟鸣山意动泉静树光深白日观云物清樽坐石林归来兴更好纎月映孤岑

　　晩凉独坐湖上荷花盛开

　　薄晩西湖上花开还自怜风回香冉冉鸥泛叶田田云色晴移水月明凈放船夜凉兴更好独坐钓丝邉

　　郑继之地官久不过湖上奉简

　　怪尔狂吟客不过湖水濵宁遭官长骂莫得野人嗔云外乌藤杖水边白鹭巾相看只自好空送月华新

　　同孟佥事望之登虎丘山

　　停舟倚暮色开琖对江濆山回朱甍出钟鸣碧殿闻林花交野岸石壁动春云落日狂歌客登临兴不羣

　　东郭草堂和王济之阁老韵

　　草堂临野水苔积路难分枕簟虚山月琴尊度海云■〈口答〉然眞得道隐矣不须文长日少人迹门开鹳鹤羣

　　兰

　　落日天风动空山兰叶芳潇潇湘水阔冉冉楚云长独抱幽人操空懐王者香隔江费褰采岁暮永相望

　　赠黄得之二首

　　海内谈诗早声名髙适齐风尘同伫望衣食各卑栖落日双鵰急空林孤兕啼愁闻更出狩校猎羽林西
　　我爱黄江夏云山夙有期风流懐上世潇洒有清诗笑拾沧江月行歌青桂枝嵇康德石髓王烈许从师

　　闻郡使者救水荒

　　地入鼋鼍窟天连鹅鹳羣君心时注念使节日忧勤沧海流云气青山卷浪文歳功犹足望歌颂动江濆

　　简程确斋

　　有美人中杰名应入邵评易传殷末世文尚汉西京樽酒观羣化衣冠异俗情率溪有长雚钓取北溟鲸

　　海盐陈用明朱元素僧明秀见访山中酒次作诗赠之

　　可人费招挽今喜过蓬门黄乌坐中午青山意外春诗新聮石鼎兴逸逐清樽明日还相忆来歌白鹭巾

　　题孙道甫东园巻

　　小辟东园地间来乐事宜幽怀流动处好鸟忽鸣时灌药引清沼护花编短篱主人足高兴嵇吕共襟期

　　游胜果寺

　　偶过江上寺政遇远禅师泉石闗幽兴云山进酒巵小楼围晏坐细雨好寻诗隔坞茶烟起烧残藤一枝

　　茒屋清溪上

　　茒屋清溪上渔歌入座闻水光偏映竹钓石自生云地近青藜杖身随白鸟羣此中有眞趣长日少尘纷

　　寿杨氏母九十

　　阿母逢初度北堂风日晴花光动酒影玉笛转春声女阁清樽在华筵白髪明膝前供笑语愿祝到云礽

　　送友人北上

　　扣舷歌小海判袂送君行秋入风云壮鵰盘原野晴山迎扬子渡潮语广陵城还忆西湖上渔歌载酒觥

　　题孙以德竹窻巻

　　窻前立苍壁坐对时萧森秋影云垂地夜声风满林寒吹拄杖湿青入酒杯深湘客渺何许遥闻飞佩吟

　　赠友人之梁宋

　　壮志轻离别镂刀拂雪明他方正多事中原谁请缨彩裘违故国琴筑歇芳声劝尔一杯酒出门空复情

　　石川子夜半相访

　　境静人羣絶梦回庭影空打门走狂客半夜惊山翁乌鹊霜林月堞楼皷角风更湏笑疎懒脱帻坐髙松

　　宜轩为吴孟端赋

　　兄弟古所爱君家义仁行青春池草梦白日棣华明颍上荀文若吴中陆士衡诗书有家学不负竹洲名

　　次韵寄祝维贞员外

　　归来光范门书策不须论白日自幽事清泉在小园鸠鸣开竹阁月晓过梅村邻父时时回壶觞笑语温

　　孙万春挽词

　　西风起天末惊失少微星问字人初去燃藜火尚青竟眠藤树樾难起草堂灵偶过西州路令人涕泗零

　　观鱼

　　歩屧石池上观鱼坐短蒲翻萍银拨刺吹浪雪模糊沙白云光凈日斜岛屿孤濠梁相对处吾亦偶忘吾

　　浩啸

　　浩啸竹林间来过湖水湾晩花余色凈双鹤照衣闲用拙思深隐时危惭独还狂歌聊自得随意弄潺湲

　　发漕河

　　初日浮髙树清鸥散浅沙挂帆湖水上闻笛野渔家岸坼菰蒲合云迷山郭斜芳洲动幽兴自起采苹花

　　歳暮

　　身世马虺隤索居不用媒恩多贫曝日吟苦饥鸣雷冻鹊迟迟下晴梅鼎鼎开诗书娱此夕吾意老山隈

　　春日王氏池亭一首

　　别浦渔歌近临流水槛开主人时杖屦斜日在莓苔沙凈新篁出亭幽羣鸟来习池风景异喜有葛强陪

　　大善寺赠惠上人

　　访客溪边寺惠休解爱才髙吟时野兴小坐引春杯翠壁云光薄青林雨气开会当忘物我相对碧山隈

　　过黄勉之明水草堂

　　去去草堂逺怀人藜杖过青林散山霭翠壁吹江波竹里鸠声切吟边野兴多相看皆道气白日卧云萝

　　同吾进士谨游陈遂初湖上草堂

　　野径山光里草堂湖水傍开樽临絶壁岸帻俯沧浪虚渚秋光净髙云晩木凉同游得朋旧歌罢兴偏长

　　饮惠宪副北屏别墅

　　对酒清溪上闻歌杳霭间竹光酣晩日云影动秋山好鸟移时下名园尽日闲主人爱潇散野客不知还

　　寄郑继之

　　少谷平生友青云半载离岂忘吴地客不寄鴈门诗啸傲定何日经纶须此时后期解朱绂同饱九茎芝

　　访许进士台仲九杞山中二首

　　山水经年别樽罍十日留柴门沙月动木榻海云流同爱名山隐难忘帝国忧何时解朱绂一笑共沧洲
　　下榻山中夜论交海上村百年同意气双泪独乾坤木叶风江乱秋灯雾树昏沧洲终自好白首钓鱼■〈舟仑〉

　　溪堂落成邻渔以箬笠草蓑见遗

　　卜筑苕溪上幽居景自赊杜陵今避地龎老喜移家石榻青霞满山樽白月斜邻翁惠钓具云水足生涯

　　尚书许公挽词

　　四海哀良弼百年忆老成西风吹畵翣落月照丹旌相绂怀当日戎冠识旧名我为天下念回首一沾缨

　　南轩下梅数花初放对酒尽日

　　春日南轩下数花梅已香疎枝通月色淡影接溪光忽忽小诗就悠悠孤兴长会湏怜独立对坐领年芳

　　陆氏永思堂

　　堂在溪流上门开云树中青禽回野日黄叶引山风何日烟霞地来寻桑苎翁把酒坐终夕回首茨门东

　　同凌时东邵文化沈邦魁饮戴山大石上

　　载酒问山寺寻幽过远林残霞依水凈新月隐杯深坐久频移石歌长得赏心青春元自好归棹有高吟

　　哭吾惟可

　　前年近夫死今日汝云亡泉石音容外乾坤涕泪傍才名悲造物星汉失文章吾道竟谁语寥寥孤梦长

　　漫笔用姑苏文秀才韵

　　翛然脱尘累浩汗竟何之千里云山梦十年江海诗鱼龙酣白日鸿鹄自清时着眼观羣化长歌酒一巵

　　秋夜不寐

　　虫声破孤寐起坐转萧骚白露星河近西风鴈背髙江山泣吏卒天地入旌旄老眼苍茫外长吟首独搔

　　夜雨

　　寒柝声初急残灯焰不修长吟闻夜雨独客卧江楼节物东山念朝廷西鄙忧惊风振丛薄迷鴈失滩洲

　　枕上漫尔成诗

　　枕上三更梦愁多记不分长天低野树茒屋带星文月色万里静江声永夜闻武夷犹汗漫宗社想诸君

　　题爱日楼

　　髙楼奉亲处日色满檐牙寿祝灵椿树诗歌丹棘花緑樽侑几席白髪恱年华春霭阶庭内兰孙又茁芽

　　修竹亭

　　修竹何年种虚亭散翠阴清风自长夏赤日避髙林袅袅山云净娟娟溪雾深地偏人不到来往动高吟

　　太白山人漫藁巻四

　　●钦定四库全书

　　太白山人漫藳巻五

　　（明）孙一元 撰

　　○五言排律

　　出塞二首

　　夜出汉家城朝来塞上行黄金短匕首白马缦胡缨瀚海惊传檄燕山暗住兵妖狐冲队立磷火隔原明栁拂辕门曙旗翻朔雨晴笑谈开爼豆陈列走蛟鲸帐底铙歌起军中杀气横寜知谢州簿犹是一书生
　　四塞黄云接西征更北征饥鹰掠地去骏马跑空鸣出碛河声咽抱关山势横风生闻觱栗月黒见欃枪草际髑髅语云间猎火明旋炊白登路暗捣黒山营鼓角三邉肃熊罴万里行提携玉龙起拟死报明庭

　　赠李将军征南十八韵

　　上将元知敌全军用伐谋折冲临逺服仗钺下南州天末黄云暗海门落日愁朱帆开逺浪画角起中洲号令三军肃妖氛指日收千山迎剑气万里拥蛇矛风急闻哀鴈波翻骇伏虬舟人歌小海幕客尽轻裘羽檄飞前渡艨冲据上流候晴占雉尾厌气射旄头马援收诸洞留侯用一筹惊鳞还自溃穷兽欲何投杀势奔封豕威声走怒彪潜兵分部伍归路扼咽喉尚诈终防变乞降更莫留直须临獠穴尽拟破蛮酋俘献君门喜凯还道路讴将军列茅土四海仰皇猷

　　久雨书闷十四韵

　　穷日闭茅屋雨深境更清楯眉上行蚁墙角卧空罂时序了长句生涯终短檠回风抟野旷新水涨柴荆入梦暮云碧懐人秋藓生荒鸡啼逺戌山鬼啸空城衮衮风难定悠悠事屡更关河成阻越盗贼正纵横看剑哀歌咽衔杯乐意倾纪纲须汲黯谏疏忆匡衡十载居南服同时笑北伧鸑雏饥欲死汗血老无名极目烟波阔回头布褐轻誓将一竿去吾欲弄沧瀛

　　赠殷近夫靖江二十韵

　　霄汉瞻多士君才滞一方青袍走吏卒白马照江乡学与前贤翼名应后辈光文锋膏鸊鹈政理卧桁杨吴楚疮痍地乾坤战伐场孤城危此日哀笛动清商万里忧南服羣凶睨海疆轒辒防破取号令极飞扬涕为黎元堕心应末俗伤风云看变合形胜认低昂谋食同鸡鹜危身破犬羊农间留武备帝上演天潢丧乱哀孙楚宾朋忆郑庄独怜清咏苦每爱剧谈长去国烟云异故园橘柚荒土风犹未习水味只新甞鸟尽沧波阔天低落日黄子情惟浩荡吾志正悲凉岁晏舟樯阙途穷菉葹芳犹懐西北念梦寐耿难忘

　　近夫雨中载酒夜访

　　夫子多髙逸为官解爱贤冲泥山径里访我桂丛邉不废清时兴还开文酒筵寒枝通宿鹊细雨湿浮烟盘出银丝鲙诗歌渔父篇草堂元自僻华烛更成妍絶胜习池饮接■〈罒离〉倒载还

　　送别彭冲老

　　论交非一夕去路惜匆匆鸟尽暮云碧天低落日空风尘千里别灯火一舟同句得劝杯处春归吹笛中江山我亦老天地子何穷万事已残醉百年终短篷案留青玉在剑蚀土花红客里哀王粲戎间识吕蒙昂蔵各有意搔首看飞鸿

　　居定慧禅院

　　髙眠云中寺道路久费攀生涯依老宿幽事逺尘寰窻晴药裹遍榻静图书环残叶下平阪荒烟翳潺湲懒久厌文字静多生道颜短童立晩吹野色上柴闗境适物已化语忘机自闲门前桂应熟去去秋满山

　　田园卜居

　　明时有遗逸学稼老田园荷锸云千顷归耕月满村郊原随歩屧田父共开樽引水蔬成畮编篱花映门竹邉行鸟雀桑下散鸡豚晴日行看稼白头坐弄孙年丰占木徳春到验梅根农事时相较岁功日自论征科吏未扰耕凿俗相敦看结田神社蹋歌笑语温

　　太白山人漫藳巻五

　　●钦定四库全书

　　太白山人漫藳巻六

　　（明）孙一元 撰

　　○七言律诗

　　吴兴浮碧亭

　　浮碧亭前湖水平拍槛呼酒双眼明青天不动钓丝卷白鱼入手渔舠轻悲风万里动南纪落日一望揺东瀛沙鸥野鹜少机事道人亦有沧洲情

　　南征

　　南征五月动旌旄瘴霭蛮烟望目劳此日壶浆迎虎旅几年江海泣弓刀戍楼鵰落风云壮野日猩啼战垒髙更喜皇天能悔祸不妨游子卧江皋

　　沧江

　　千林草树静相依来往寻诗坐钓矶地近青春惟鸟雀夜来新水到柴扉中原落日愁多梦万里沧江定不归拟向鹿门为地主不妨常着芰荷衣

　　卜居一首柬甘泉山人

　　岁晩卜居草堂静长日晏坐人迹稀梅花不开冻云合雪片忽堕山鹊飞春杯到手何意味江风隔岸吹客衣归来道路不须问云谷丈人还可依

　　春来两月懒不读书萧然无一事

　　少喜读书今懒读下床过午头乱蓬青山满楼晏坐处落日半江元气中看花听鸟了物意寻诗把酒酬春工风前忽自发一笑十年梦落沧洲东

　　得彭济物总制书

　　白马行营照暮春风流文采一时尊辽阳灯火夜谈剑梁苑词人今在门闻道经时头尽白还知百战气犹存寄书为慰南州客卧病独吟江上村

　　辛未中秋携张逸人僧龙玉升显东明西湖泛月吹笛饮酒登望湖亭扶醉漫兴

　　一望晴烟破暝幽湖天灔灔月初浮旋携斗酒呼邻父小有蔬盘上钓舟笛咽水龙中夜冷杯揺河影万山秋人间回首悲何事欲览清光最上头

　　岳武穆王祠

　　誓死从来建大勲长驱虎旅荡边氛中原故旧今余几四海相看独有君吾道千年元气丧皇图万里一江分至今风断黄龙府铁马犹嘶战后云

　　蓬牕

　　静启蓬牕发孤啸天风四檐吹昼晴乱石横泉自经纬幽兰老桂时争清诗书端坐了节序山林无事完姓名夜深魍魉向人拜薜茘女萝衣分明

　　送彭济物赴阙

　　斗酒长歌赋逺游客心无赖揽衣裘西风老鴈啼残夜虚馆青灯梦九州岛一路江山随指顾万方时瘼要分忧功成天上归来日还觅沧浪旧钓俦

　　秋晩登镇海楼

　　楼上轻云散女陴楼前狂客独支颐江当夕照半添色诗与秋山两鬬奇木叶无言时序暮尘寰多事杖藜知只应又被渔郎笑雨细风斜归去迟

　　新卜南屏山居

　　石上藤萝对夕曛解衣长日坐来频挽回沧海真无计领畧青山合有人养鹤似嫌双口累为渔又过一生身相逢惟是南屏老独树柴门许结邻

　　山居着野服

　　道人占断南屏景十里青山带郭斜对水柴门通鹤渚隔邻烟火是渔家岩头老桧占风雨石上昌阳阅岁华妆点太平还着我棕鞵桐帽送生涯

　　江上别吴廷髙约明年同游严陵钓台

　　一曲离歌日欲晡寒云漠漠乱蘼芜晩风江上人初别黄篾楼中酒漫沽冻树裹花春有迹暮林无叶月平铺明年凖拟桐江去共访严陵旧钓徒

　　登吴山絶顶望钱塘江潮

　　独倚危岑岸接■〈罒离〉晩潮初上练痕齐乱挝鼍鼓妖蛟舞倒卷银山海日低弓弩千年人去后帆樯万里望中迷凭谁唤起眉山老为诵钱王庙里题

　　荒村

　　落日长风吹碛昏荒村寒月动篱门江潮枕上悲心壮山鬼灯前夜语繁乱后客身犹万里斗间云气望中原欲添春水随行李更听渔歌起钓■〈舟仑〉

　　同顾九和侍讲郑继之户部顾与成正郎殷近夫县令泛太湖作军中乐酒酣赋诗

　　洞庭秋老翠陂陀景物恢奇望里过石柱天风回鹳鹤海门波浪见鼋鼍帆樯万里怜渔父鼓角中流和棹歌独倚蓬窻浑不醉浮云西北意如何

　　赠鹤【并引】

　　殷近夫养二鹤每予至輙相对舞爱而作诗赠之

　　为爱使君双舞鹤杖藜相过水云乡入门瘦影当窻见隔树闲行共我长碧海青天怜昨梦朱琴瑶月鬬圆吭他年结屋罗浮上万树梅花待汝翔

　　闻江阴解围喜而独酌烂醉

　　好音慰我静风尘漫喜呼儿笑语新夏武有诗歌盛代江山无恙着髙人短蓑月下形应古白酒床头计未贫安得尽闻烽火息一瓢长醉太平春

　　中秋夜同吴兴凌时东海昌董子言陈用明西湖翫月烂醉歌此

　　十里蒹葭雨尽收西湖一望月光浮野袍白帻同幽事菰米莲房作好秋波静龟龙听醉语夜凉河汉带渔舟髙情尽在形骸外不用逢人说胜游

　　与施邦直过南野堂访陆如昆侍御游道场山泛碧浪湖临别书此

　　一笑长髯意已投角巾相对草堂秋看山载酒青藜健笼鹤寻僧尽日游浮世事多悲去鸟野人道在只沧洲他年寄迹来南墅小结芳邻水竹幽

　　晩晴独眺升山絶顶

　　石磴天风笑语清扪萝直上思犹轻断虹收雨青山出白鸟弄波斜日明迹学渔樵成久业身随麋鹿长高情兵戈满眼真何意只漫蓬蒿过一生

　　避俗

　　避俗年来学养慵惟怜猿鹤日相从闲看流水孤笻往偶与归樵一径逢老去形骸无长物清留门户有髙松空教使者求颜阖知入云山第几峯

　　游西湖【有引】

　　甲戌秋七月十三日李叅戎汝盛南征功成着野服访一元于南屏山中既与掉舟湖上放歌饮酒于渚蒲沙鸥之间尽日乐甚因谓西湖自坡仙逝后五百载无此乐矣今日一元与汝盛有之为作一律以志他日有求其迹者于此亦可见云
　　虎旅将军功业新也来林下放歌频几年天地伤多事此日江湖合有人菱叶乱迎青雀舫波光忽动白纶巾君王若念南征意乞与西湖寄此身

　　十五夜与汝盛泛舟湖中再迭前韵

　　西湖雨过荷气新船头对坐言笑频清樽到手有真意明月堕地延髙人一双沙鸟忽近座无数岩花吹满巾两江事业不须问来伴渔樵终此身

　　陪李叅戎汝盛游胜果寺酒酣登月轮峯望钱塘江潮

　　闲来野寺寻幽事扶醉登临兴更豪山脚遥分云树碧海门初上浪花髙坐当落日吟偏壮望入中原首重搔投老要穷奇絶处不妨随地混渔樵

　　赠徐廷应

　　老翁白首负奇好来往江湖称地仙野鹜沙鸥各解事青莼紫鳜寜论钱月明满地夜呼酒山色半帆秋放船偶过海门访啸父相逢各诵云烟篇

　　乌啼

　　乌啼野树岁将暮满眼菉葹行路艰老我秪应依白堕几人犹未识青山百年知已长镵在万事无心拄杖闲独倚髙原望明月隔云黄鹤几时还

　　和刘元瑞叅政夜归见寄

　　林下轻凉惬素裾雨晴薄暮景偏余闭门句好香残后捣药声髙月上初世上风尘元自厌山中静业未全疎他年杖屦来寻我同在罗浮顶上居

　　至日携搕登道场山

　　瞥眼风尘岁屡迁椒盘栢酒自留连半生作计闲为上到处论交山最贤好句忽成黄叶寺小舟漫倚白鸥天松声泉语无人会独坐岩头意已传

　　和文征明除夜见寄

　　节序惊心每忆家小牕无奈客愁賖风前布褐穷难送梦里江湖鬓未华香滑春盘堆菜甲暖分岁酒媚椒花浮云西北应还念坐对寒灯夜画沙

　　月波楼为陈子鱼题

　　危楼溪上倚层空住近仙人白兔宫浪静鱼龙眠挂影夜凉河汉动秋风钩帘弄钓沧洲上开槛洗杯清镜中他日乗舟听吹笛我来相访水云东

　　王与时方伯顾与成叅议见访山中

　　柴门车马藩侯重下榻髙谈尽日欢笑我风流丘壑相对君倒着竹皮冠山中芝草阑干长石上松阴空翠寒记得晦翁诗句好一川风月要人看

　　秋日简王与时方伯

　　九月江南风色幽狂歌长日爱林丘酒杯且拟东篱醉汗马未收西国忧鸿鴈鸳鹅俱自逸芦花枫叶各知秋眼中今有王夫子曲槛新开看水流

　　春晩归山中草堂

　　生涯未了乌藤杖裹足茅茨年复年报答清朝浑是句破除尘事总宜眠生来白石仙人分老结碧山学士缘剩有一裘行带索等闲懒坐野狐禅

　　送李剑州白甫

　　发船挝鼓使君行望里连云栈阁横此日黎元犹在念十年格鬬喜初平铁堂峡绕秦山逺玉垒峯连汉水清更喜文翁今在蜀此行须见治功成

　　衡门

　　投老衡门不用名闲云时伴一身轻床头酒尽春刚去座上山青诗又成浅水短蒲蛙阁阁澹烟修竹月盈盈凭谁为问天随子药草新生较几茎

　　秋夜坐吴山僧舎

　　夕阴一抹暗江城入夜星河浅澹明度水烟寒千树暝隔林云卧一僧清络虫故故催机杼木叶萧萧送雨声独坐山牕情自会灯花无那向人青

　　乙亥元日

　　元日狂歌倒竹樽东风昨夜到柴门生逢盛世忧何事家在青山道自尊残雪疎林开旧色白沙细浪长新痕春来漫有沧洲兴文■〈勑鸟〉银鹚满钓■〈舟仑〉

　　孟秋十六日孙道甫范文一昆仲邀予同汪进之京兆方质夫逸人泛舟西湖二首

　　云移洲渚树回湾来泛湖光十里闲逸客风流同白帻道人诗句说青山天留晩景平波上鸥落渔家乱竹间此意与君须领畧菰蒲明月棹歌还
　　载酒同寻白鹭湾相看一笑意犹闲残霞隔水宜诗句归鸟度云见晩山谢氏宾朋牛者上岑家兄弟渼陂间醉歌小海无人和独与渔郎泛月还

　　栖云楼

　　楼上闲云万顷漫爱云长日倚阑干岩花半落岚光重木叶乱鸣江雨寒野老自甘泉石味儿童时进蕨薇盘闲来更觉青山好湘簟疎帘静里看

　　宿归云庵

　　沙清竹碧鸥出飞野老候余开石扉暮云卷雨日初落木叶满山风乍稀酒杯入夜意自好篝灯向人寒相依穷幽览胜乃吾事坐爱名山忘独归

　　送严季祥会试

　　逺征此日怜吾子木落苍山烟雾开挂席独看淮北月与谁同眺沛中台上林氷雪愁时暮万里江湖入梦来此去君门看献策济时须用出羣材

　　九日登南屏山漫兴

　　南屏九日登临地望里风烟秋事幽青蕊娟娟怜物候孤帆袅袅隔江洲秦云陇树归心逺昜水燕山落日愁诗罢长吟还自伫汀凫沙鴈晩相游

　　留周用宾宿山中

　　道人访我西湖间拄杖月明闻扣闗焚香下榻夜初静解衣对坐神自闲眼中君似王摩诘海内我亦元次山短袍髙帽意更逺同来白日游尘寰

　　仲冬一日闻雷有感

　　仲冬一日忽闻雷无乃皇天号令乖白日风云时自晦横江波浪起争豗千官不见居庸道八骏空驰黄竹哀北望何人经国计野臣孤愤泣蒿莱

　　题倪司谏公在竹里馆

　　使君家在渭川上茅堂正对青琅玕皇陂月出夜初静紫阁云连秋映寒已爱冉冉坐中见更要潇潇吟处看闻道南邻有蒋诩携壶相过日髙谈

　　梦郑继之

　　不见平生郑广文风尘侧望隔青云殊方物色偏怜客两夜灯花频梦君隔叶山鸠高自语避人江鹳独为羣眼中此日堪惆怅塞北音书久未闻

　　孟佥事望之载酒晩访湖上

　　堆案不愁簿领急青春畵舫载歌行看云湖上牵清梦对客船头洗玉觥沙岸行人枫树黒水楼残夜月华明追随此日真髙会四海相看意气横

　　送少谷子继之

　　少谷山人去不返洪河素舸坐长空一官卧病菰蒲里万里看山烟雾中海内谈诗名已动夜深说剑气还雄闗西野客应怜汝君有当年季子风

　　登城漫兴

　　独上荒城望九垠长风吹月到天津蛟鼍浪起全吞楚鸟鼠山空逺见秦岁月虚惊青琐梦江湖终要白纶巾不须更道归来好烂醉樽前软脚春

　　新筑苕溪草堂成

　　白沙翠筱净江潭新筑堂成映色寒旋有飞鳬临钓石即看浴鹭傍清湍扁舟此日鸱夷子木榻经年管幼安长暇南邻呼酒伴一樽相对坐林峦

　　夜访吾舎人廷介留酌

　　白首相看笑语同满楼秋色坐来空瓶开美酒晩留我心到古人今有公一夜好诗灯晕里十年旧梦雨声中故山风物浑无恙还结茅茨八九弓

　　游天竺寺

　　楼阁排空送目劳肩舆到寺歩还遥古雷破碣无全面老树拏崖露半腰盛世不须妆放逸青山政尔要诗豪归来湖上东风晩带得芳鲜气未消

　　赠青城道士

　　新织鹭蓑间红羽水云随处足徜徉传来彭蠡鱼经古见说眉山帽桶长云冷听钟寻野寺月明吹笛过江乡如今去觅玄真子还伴渔郎作醉狂

　　梁溪舟中遇吾廷介廷顺昆仲口歌送之

　　吴门北下喜相寻乍见扁舟系水浔感慨独收今日泪昻蔵同露百年心髙歌醉里江湖逺白髪灯前夜雨深此去秣陵如忆我逢人还寄敬亭吟

　　次韵答邵国贤少司徒

　　岁华荏苒坐成暮江南十月叶乱投沧海放身我何意老松阅世天能留虞卿著书只愁思杜陵老病惟孤舟几年格鬬归未得随地看云藜杖幽

　　吴节妇

　　闺门节义纲常重里巷何人咏竹洲剔目要看同此烈握符须信仰前修杼声细雨孤灯夜虫语空堂万木秋我为题诗重起叹百年风化见皇猷

　　仰则堂为吴孟昌题

　　竹洲洲上有幽居为继先人结构初野径古梅春事旧石池孤月夜光虚当时人去斯名重絶代堂成仰则余须信干淳经济在异时家学有遗书

　　郑继之新着小乌巾访予作诗戏赠

　　道人相见一笑同乌巾自制夸新工礼数懒慢政着我山林风流今爱公眼前物议一时事溪邉自照双鬓蓬接■〈罒离〉倒载间红羽何当江上寻渔翁

　　望海

　　絶顶天风吹鬓毛长天东去望中遥沙邉烟浪浮珠牡岛上人家住翠鳌万里闲情穷海岳百年无事只渔樵连翩尽日归来晩看到潮生月色髙

　　十四夜月下微醺仿邵尧夫首尾吟

　　薄晩微醺对月圆此时意象独能传皇王有用从千古鱼鸟无言共一天好句忽成幽径里春风初到野梅邉襟懐老大元无事薄晩微醺对月圆

　　把酒漫成

　　南窻不作裹足卧出门万里随所之寳书长剑岂无意白日髙歌应自奇杨子草玄遭客骂杜陵痛饮真吾师百年事业不须问随地看山笻一枝

　　率溪书院和韵

　　构得茅堂枕石矶矮篱匝匝槿相围通渠水暖鱼知乐隔坞梅开春有机半引短帘供野望漫搜奇句了残晖阶前尽日无人到绿上莓苔几片衣

　　秋日孤山楼对酒

　　玄晏先生不解愁偶来湖上一寻幽健杯到手倾巴峡捷句惊人破蔡州四野秋声酣晩日半空云影抱晴楼倚栏遥望归来处家在青山最上头

　　重过南屏山

　　白帻长歌湖水隈两年风物是重来吟邉忽漫乘髙兴亭上依然笑举杯独树山花还自照深春江燕故相回寻幽此日真吾事随意看云坐石苔

　　有客访予南屏山中袖出铁笛作三弄予闻而作

　　有客磊落江海情袖中取笛时一鸣初闻浪卷水龙咽静听铁击珊瑚声汉戍三秋泣沙碛胡鴈中宵悲月明感时去国意无那折栁落梅能自生

　　檇李城别倪世亨

　　檇李城邉春意动与君半月喜连翩弱条丽蕊看梅栁白髪青樽且岁年交友晩逢文举喜诸郎早得仲容贤西归他日同乗兴万里清江放舸船

　　幽居

　　幽居结构逺风尘长爱青山老此身隠几忘言真得道闭门却扫不逢人近湖鹳鹤来终日绕屋椶篁青过邻唤起林逋同载酒六桥风月兴犹新

　　赠申将军制阃蓟门

　　青云鼓角动邉畿白日旌旗赤羽飞直免苍生忧社稷喜闻天子卸戎衣三秋瀚海风传檄万马燕山夜破围他日功成忆孙楚江邉来问钓鱼矶

　　中秋夜携诸友澉墅湖泛月望海

　　中秋此地成髙会山雨初收澉野隈望里星河舟楫近坐中沧海酒杯开月明静抱鼋鼍出树色晴浮岛屿来烂醉狂歌真自得回头天地莫生哀

　　有感二首简休阳程世大

　　长吟独坐思冲冲回首江湖梦寐中石壁青灯悬夜雨山城画角散天风十年故国忧戎马万里音书滞塞鸿避地风烟怜杜老草堂今寄浣花东
　　北风雨雪岁潇潇问舎求田意已劳去国久堪衣佩玦抚时空惜剑吹毛齐东郑泰名应早邺下田畴气自髙回首风尘今万里侧身天地一渔舠

　　幽居

　　小结幽居苕水上坐分沙草地应偏鸣鸥浴鹭春长满翠木凉云江可怜白日著书真自适青山招隠不虚传扁舟亭上时来往独有侯芭问太玄

　　题程世洪栖云楼

　　楼上闲云万顷漫爱云长日倚阑干岩花半落岚光重木叶乱鸣江雨寒野老自甘泉石味儿童时进蕨薇盘闲来更觉青山好湘簟疎帘静里看

　　忆郑继之

　　年来苦忆郑夫子独坐幽林兴转孤皛皛鸥羣回晩日青青菱叶散春湖何时共采金鹅蕊此日君犹银兎符一笑沧洲终自去那堪风物眼中殊

　　过陈进士遂初湖上草堂

　　盛年射策怜吾子早卜茅堂湖水涯卧病沧洲心自得看云白日首重回鵁鶄鸂■〈勑鸟〉柴门近翠石寒沙水叶开作客乾坤吾自放终当同隠白云隈

　　喜雨

　　骄阳一雨动林皋喜极呼儿破白醪石壁青灯云色乱草堂丛竹夜声髙苍生望岁心偏切独客忧时意已劳水满前湖风日好钓丝十尺弄渔舠

　　草堂

　　溪上高秋云木凉地偏人事不相妨开门江日流书幌背水秋花照草堂堑北买田时未就舍南种竹已成行幽居自拟王官谷药褁书籖引兴长

　　中秋

　　中秋酒醆聊乗兴南国兵戈未息机作客惯看吴地月忧时重泣楚臣衣逺江天入星河湿髙木吟回风露稀一望沧洲终自好百年只漫钓鱼矶

　　题范文予臞庵巻

　　道人黄山梅花仙瘦骨崚嶒神苍然饮泉坐石幽涧底衣草食木青厓邉汊川风物久作计工部家学犹堪传夜深兀坐松月静独鹤一声柴庵前

　　夜坐

　　中庭露下湿征裾独起苍茫伫望余河汉夜深人语静海门潮上月华初盛时去国愁难破看剑烧灯气未疎三载相看隔南越故山戎马久无书

　　九日登南屏山漫兴

　　客中此日逢佳节扶醉来登千树林斜日碧云秋寺浄折荷残苇晩湖深中原目送双流泪老马时存万里心何处草堂还可借杜陵今有卜居吟

　　李郎中元任过别湖上

　　苦竹泠泠沙雨青秋风别我钓鱼汀好持使节朝天子莫道江湖有客星北固云回山歴歴洪河龙斗浪冥冥眼中经济须公等殿上夔龙有典刑

　　种竹

　　种竹荒冈手记曽满林苍翠尽腾凌遥连野水青无间斜压秋云冷不胜惯觅渔竿防稚子秪分拄杖与山僧黄陵歌罢无人和明月阑干只自凭

　　太白山人漫藳巻六

　　●钦定四库全书

　　太白山人漫藁巻七

　　（明）孙一元 撰

　　○五言絶句

　　江上

　　沙砾喧寒雨枫根挽钓楂菰蒲起烟火隔水是渔家

　　解衣

　　解衣坐渔梁水风来许许月明不见人幽篁自相语

　　靖江道中

　　落日精灵语空山旅客惊沙寒留鹭影风急走江声

　　钩帘

　　钩帘坐晩吹斗酒娱清晖幽懐未可言木叶不停飞

　　游吴

　　裋褐心愈壮蒯缑歌自闻薄游吴王国来寻季子坟

　　孤山

　　谁将一拳石弃此湖水邉老梅盘拏春玩弄到何年

　　相见

　　相见不作语天风吹长须探取虎盘囊留赠昆仑图

　　喜晴

　　鸟鸣隔篱落雨脚上翠微闭门吟正苦客来为解围

　　睡起

　　睡起散幽躅荒冈春日西野云飞不起寒压竹枝低

　　春日游恵山以老杜一径野花落孤村春水生衍韵次第得诗十首

　　春色满三分梅事过其一不有载酒游白日去更疾
　　茅堂蔵山隈寻转更幽兴一鸟浴寒塘数花明小径
　　石桥斜斗水竹杖行堪把隔溪鹤如人相看不知野
　　境静山光合门临钓石斜老翁抱瓮出清晓来灌花
　　半里同井臼数家带篱落溪翁留白鱼社友移新箨
　　向晩意不歇残阳澹欲无渔榔隔浦断樵响入云孤
　　闲抚溪邉石坐谈竹下门残霞不作雨逺水欲浮村
　　短策时寻句髙懐自领春山禽莫相避我是住山人
　　卸杖坐松根觅句烟云里得意酬青山一掬野泉水
　　归来吟不了剩有水云情船头借渔笛韵中明月生

　　凈业二首

　　熏炉叅鼻观蒲团伴法喜闭门风叶堆半月书不理
　　容成觉么虫盘特了一句我今无所闻结茅双松树

　　秋夜

　　道人晏坐起推窻时一吟白鹤忽不见月明秋满林

　　杂咏四首

　　夕阳没中流舟子不停橹风来未满帆望断桃花浦
　　云容溪上澹木叶山中稀野客青丝屦髙人白板扉
　　雾霭湿空山招提路未分穿林人不见钟磬却相闻
　　尽日不见鱼风髙网罟冷蹋船归未归江波荡人影

　　毛应奎副使隠居严陵钓台赴召小诗赠之

　　长风吹去棹万里客星孤何物为君赠桐江画作图

　　秋晩

　　秋晩不扃扉秋亭一叶飞采莲人不见水面落红衣

　　永夜

　　黄叶下西阪山空秋正清永夜无人语残河尽意明

　　避客

　　报客频劳鹤束书更住山从今松桂里散髪弄潺湲

　　偶成二首

　　寒日下髙木照见女几山豺虎声相闻何人当九闗
　　■〈虫虎〉蝓斗未已攻破蚯蚓窍傍有食气翁抱膝独长啸

　　题孙道甫小景五首

　　家近新塘曲月明鱼可掬尽夜澹忘归和云汀上宿
　　辛苦忘平生云深出林坂短衣不掩胫行歌落日晩
　　秀色尽堪餐身轻意欲举日观倚髙寒排云与天语
　　茅堂汇溪流一带清未已萍底山更奇苍烟飞不起
　　巾杖散髙躅钩辀啼逺林幽懐春冉冉日暮落花深

　　思贤书院十首

　　青龙桥
　　石梁无病渉杖屦时相逢昔闻横空霓今见跨水龙
　　清风楼
　　长天带川原野水映林薄倚栏吟眺余江日当窻落
　　学礼亭
　　幽亭枕溪流春风敞华牖喤喤闻笙镛礼筵陈爼豆
　　养蒙馆
　　夕阴下松间虚馆春风里夜窻灯火深儿童弦诵喜
　　名宦祠
　　絶代有新祠松篁映林麓岁时荐江蓠遗爱动民俗
　　乡贤祠
　　髙议排山岳典刑犹乡土我来瞻拜余花竹映庭户
　　志学堂
　　六经立人极万古如星日游居日以深春风羣芳茁
　　卓然亭
　　日夕独往来花竹静相对身在万象间意在万象外
　　息游所
　　枕簟对青山琴樽事幽暇日夕宴坐余庭除双鸟下
　　漱芳亭
　　芳意满幽亭石池流水活沙头羣鸥来槛外双峯落

　　庚午九月廿五日梦中偶得

　　黄落献晩山枫林有余景携鹤上渔舟布袍弄江影

　　题孙道甫明斋

　　致虚本无功辐辐自一毂天根念正微吾以观其复

　　斋居

　　春日敞柴门春风来小园菜苗随意长桔槔无时言

　　白鳬

　　白鳬看不足坐买江上舟长日牵春梦江光揺緑洲

　　餐气

　　开窻见山气餐之不盈口端在阿堵中笑入无何有

　　濯髪

　　濯发泉水碧更坐洒天风麋鹿不相避同在此山中

　　梦游华山

　　半空隔风雨万壑闻长松我往采三秀骑龙莲花峯

　　山中

　　来往不逢人家在山深处独鹤忽飞来风动月中树

　　晩眺

　　洞庭落日黄虹气映林薄逺水揷山根断厓倾云脚

　　即景

　　落篷回风力移舟维石次树影散平波蝉声入古寺
　　乱山带乔木斜日望中碧白云忽傍人马首岚光滴

　　太白山人漫藳巻七

　　●钦定四库全书

　　太白山人漫藳巻八

　　（明）孙一元 撰

　　○六言诗

　　杂兴三首

　　道在须传大雅歌长再和建安天马离渥洼水凤凰饮砥柱湍
　　河岳英灵锺聚星辰躔次依然化作开元二鸟启鸣大运千年
　　神君衣裳冶雅天人气韵髙闲题首犹余甲子瓣香谁拜门间

　　江上

　　日落不闻人语江空喜动鸥羣散髪弄木兰楫乗风访洞庭君

　　纵笔二首

　　尘世功收翰墨江上还我形骸笑落风前斗笠小儿拍手拦街
　　细雨年华冉冉髙江木叶青青万事付钓竿手一生读种鱼经

　　宿华阳洞

　　偶过金陵地肺云中坐对三峯折得瑶华独玩月明归去骑龙

　　○七言絶句

　　山人

　　山人住在瀑布西早晩看山情自怡屋下紫芝高一尺无数春风不受吹

　　醉着

　　瓦瓶倒尽醉难醒独抱渔竿卧晩汀风露满身呼不起一江流水梦中听

　　桃源图

　　溪上春风笑语温溪头春水涨新痕中原逐鹿人谁是桃叶桃花自一村

　　苦寒行二首

　　半月闭门友朋絶过午下食鸟雀怜风狂高江浪打岸雪压湿突炊无烟
　　冻云漏日黄无光野客禁此手足僵急走南村觅春信梅花不见只诗狂

　　夜泊阖闾城

　　欲行未行风力柔吴门挂席夜正幽秋水半汀鸥梦我好山两岸月随舟

　　忆王屋山人

　　几时不见鹿皮翁回首碧云天自空记得去秋新月夜荳花棚下说年丰

　　躭酒

　　野人躭酒难料理十日床头作醉狂偶扶藜杖出门去庭草风吹一尺长

　　宿江干

　　宿鸟不移林影静春旗犹飐晩风虚城头明月夜如水江口小舟人打鱼

　　与殷近夫放舟江心对月

　　挂帆半夜受天风白帻髙歌海月中千古闲情谁领畧一杯今与使君同

　　爱竹

　　眼中爱竹只数根他时留取双文樽除却酒徒与渔父春风长日不开门【东坡在蜀时以银竹尺许裁为双筒谓之文樽】

　　野夫

　　两山夹湖当城隅何人能过清风庐黄叶抱霜蟪蛄老野夫闭门穷著书

　　白苎词

　　江上睡鸭烟草肥江南白苎催换衣雨声四月不知暑过尽樱桃人未归

　　晩泊江村

　　半江黄叶飞晴雨万里长天坐短艘村酒瓦瓶呼渡急石门山月去人高

　　寄青空道人

　　斗酒长歌对夕曛相思无那隔重云夜来梦到西湖路白石滩头鹤是君

　　西湖

　　十里飞花送酒巵六桥儿女蹋春词无人会得渔翁意独立晴湖照影时

　　春日书事

　　欲晴未晴云日黄美人不来心独伤漫倚东风数春事桃花梨花飞过墙

　　梅杖

　　几点氷花尚未消一枝鹤膝冻翘翘夜来梦到相寻处野水斜通白木桥

　　荷巾

　　宓妃乞与波间碧慿仗南风为剪成试着晩凉溪上坐道人真得爱莲情

　　竹庄为孙用彰题

　　小筑闲庄枕水浔绕墙种竹碧森森乱红吹尽春无几借看君家秋一林

　　文征明为其友人伍君求作山水小幅十年甫成君求出示予因赋絶句

　　茧光墨色喜新増肯作寻常断壁称十载独留阿堵妙畵师谁是顾金陵

　　开樽梅花下候解道士夜深不至

　　童子洗杯恼清夜何处酒徒来更迟梅花相看眼不醉挑灯自诵山人诗

　　毛贞夫叅政别予笼一白鹤与丹书一函见遗即席戏成二首答之

　　奇格踉跄自少尘白榆花落岛中春主人应是浮邱伯不惜仙禽借与人
　　半世徒夸万巻功埋头今作蠧鱼虫元知天上多文字云篆烟书更不同

　　留许天赉宿山中

　　皇极闲窥天地心只容高卧华山阴枕邉鼻息君来候政是人间韶濩音

　　王与时方伯求予制濓溪巾兼作小句赠之

　　角巾一笑有真意云物相看水石间要得平生二三友天应留取卧青山

　　饮龙井

　　眼底闲云乱不开偶随麋鹿入云来平生于物元无取消受山中水一杯

　　奉和文征明元日见访

　　箫鼓迎新节事忙喜惊闲客过山房主人依旧清狂甚笑博枭卢送酒香

　　尝吴中橘酒戏成

　　大觥落手流香新酴醿葡萄浑失真秪应常在勾吴住要与木奴作主人

　　席上偶成

　　杨花燕子弄春柔醉倚箜篌笑未休依旧清风明月好买船吹笛过沧洲

　　秋夜

　　林屋无人月正明推窻欹枕睡魔轻一秋诗句知多少听尽潇潇叶上声

　　宿西山韬光庵

　　露下庭空蛄蟪鸣山深不闻长短更天风吹人酒欲醒北斗揷江河半明

　　南窻下芭蕉盛开五月潇然有秋意

　　道人生意山中足养得芭蕉四五枝尽取幽凉供穏睡还分秋色与新诗

　　竹枝词二首

　　湖日初明湖水涯门前鹊鸣郎到家折得草花还自喜揷向阿奴双髻了
　　郎到家时春正忙愿郎看蚕奴采桑去年蚕死犹自可今年蚕死愁杀郎

　　林侍御过访留坐竹下问武夷山水

　　清泉长日漱潺湲豸史峩冠访竹关自笑道人迂野性相逢先问武夷山

　　春暮

　　门开轣辘东风晓酒熟床头无可人听尽雨声浑不寐栋花榆荚过残春

　　渔翁

　　渔翁生长不识字坐对沧江有好懐不用满船载书畵一篷独挂酒篘来

　　约鹅湖费阁老明年同游武夷山因作短歌二首赠别

　　武夷山髙秋意凉云阴半落松桂苍青壁无人沿月上蹋船放歌溪水长
　　野鹤照衣来清濆山树开花留白云他日移居溪水上道衣同拜武夷君

　　谢方方伯寿卿恵米

　　躭贫自笑山人瘦饱饭还歌方伯贤白石铛中消岁月漫炊松火汲清泉

　　中酒闭门一月偶出晩歩戏成小句

　　燕麦花开春亦移道人扶杖下山时独醒免使渔翁笑卷叶分泉当酒巵

　　读李世卿大厓文集二首柬乃弟立卿宪长

　　丰芑多才世亦雍文章犹见昔贤风天根悟处梅花早要有江门一老翁
　　杖屦当年谁与从白云回首有髙踪畸人随化文章在我梦罗浮四百峯

　　访钱隠君

　　隠君南国旧王孙小筑茅堂水竹村我亦江湖陆鲁望钓竿独抱访柴门

　　西湖

　　门前云物时来宿沙上鸥羣亦自呼背郭不知有城府矮床竹树坐临湖

　　阳羡山人

　　阳羡山人戴鹖冠偶来白日游尘寰云霞一夜忽入梦却骑麋鹿还青山

　　坐竹林精舎

　　髙帻短袍云霞光扁舟系缆野篱傍焚香静坐了无语山寺闭门春竹长

　　江南大水歌六首

　　扬子具区波势连吴门淞泖尽云烟郎家住处今何地长日挂冠愁不前
　　落日薄山风蹙波天吴九首海云多茫茫一望愁无那听妾劝公无渡河
　　日黄抱晕天风号海若鶱腾白浪揺连山浮石来喷雪恰似曲江八月潮
　　郄疑地轴折中流雨倒风翻不肯休飞阁横梁通海气鸣鸥浴鹭失汀洲
　　海侧江翻地不毛崖危石断日吞潮时闻西北犹巡狩不见东南亲射蛟
　　宿云积雾昼长昏滔日浮山白浪吞空道武皇塞瓠子还须神禹凿龙门

　　浔阳歌十首

　　半夜烟飞杀气横水军攻破九江城天子垂衣正南面殊方逆贼敢称兵
　　画舰雕戈兵势来南康已破九江摧鄱阳潋灔空愁目庐阜崔嵬作战台
　　安庆合围久莫摧中原保障有奇才半夜缒城三死士艨冲百万只空回
　　金陵龙虎帝王基石作城垣江作池此是先皇开国地留都万载莫轻窥
　　中丞就义身难屈宪副临危骂未休要令后代看臣节白日行天沧海流
　　潘鹏陷贼翻行说刘李逆谋乃助奸即日尔曹皆殄灭一时天下愧儒冠
　　兵戈北指犯天阍未到南都势尽奔一夜玉颜凋后舰珊瑚寳玦泣王孙
　　内官白面坐喧呼尽道能开五石弧临敌一时皆扑灭貂珰铁劵岂应图
　　王公众道善提兵伍守临锋气亦横大战长江看掎角成功今日是书生
　　闻道君王统六师蛮兵百万羽林儿亲征若果临南徼江水今为饮马池

　　寻天台山水

　　桃花洞口流水源石梁桥畔古苔存山人遥赠金鹅蕊笑隔云光无一言

　　除夜

　　短瓶卧壁不尽饱宿火向人还自青明日梅花应作意春风一夜打柴扃

　　彭济物宪副雨中访予于吴山三茅观时予方醉卧分付童子未报伫久驰归既而马上戏成一絶见寄聊复奉答

　　颓云压山山木黄瓦沟鸣泉檐溜长政恼门前立马岌须便水底眠知章

　　席上分韵同咏红梅忌绛雪胭脂丹砂霞色酒晕二首

　　皎皎从来忌太尤司花别处与风流就中根拨无人会眼底还将物色求
　　平生正尔拟相亲面着无言意更真红拂敢疑颜色似清风林下谢夫人

　　入天台山留别王河秀才

　　挝鼓发行棹相闻我在人间是离羣天台四万八千丈遥弄云泉须忆君

　　归来

　　望望江山阻且修归来泉石漫夷犹黄尘瞥眼无人见输与寒蝉自管秋

　　残冬廿八日立春

　　酒捷不堪逢过节天涯霜雪正沦阴百年我亦何为者也费椒盘菜椀心

　　汀上

　　汀上闲云收未了望中白鸟影留双乾坤此意何人画吟到无声月满江

　　题文征明画春江图二首

　　过午轻雷风色鲜断虹迎日破寒烟鸥清沙净宜诗句旧日仙人白下船
　　野树无人阴自合断峯隔岸雨犹青鸬鹚鸂■〈勑鸟〉留春住正是江南杜若汀

　　书张山人壁

　　寻诗冲雪过山家拄杖铿铿石径斜自笑道人无长物酒壶随处有梅花

　　戏效汪京兆西湖六首为孙道甫书于湖之南屏山居

　　问林和靖争孤山
　　孤山君已占多春此日还当让后人千树梅花双舞鹤也须着我白纶巾
　　和靖答不允
　　占断孤山五百春暗香疎影句犹真六桥烟月春无数元属梅花旧主人
　　固争
　　我亦归来事隠沦山灵已许不须嗔乾坤风月无常主要有当时领畧人
　　和靖怒答
　　鹤化梅枯地自春岁时伏腊荐芳新苏公堤在犹从姓能道孤山更属人
　　解和
　　昔人丛桂歌招隠今日梅花肯见分放鹤开笼亦不恶抠衣长日愿从君
　　和靖许分孤山一半
　　西湖十里春无数夫子能来意亦嘉烟水平分相对住一山明月共梅花

　　山居一首僧廉一清过访作赠

　　过晨睡起髪鬅鬠雨后茅檐树色増下榻裹巾开药灶敲门看竹有山僧

　　春日

　　晩风庭院静年芳燕子归来草正长莫道幽人无一事灌花洗竹一春忙

　　晨起见菊花盛开有懐青田令殷近夫

　　鸟下清晨日色净起开双户照花幽故人何恋五斗粟不共东篱万斛舟

　　李叅戎汝盛手持白羽扇见遗口占奉答

　　盛世何劳起卧龙山林钟鼎道还同直须着我青松下岭月溪风指顾中

　　长吟

　　落日射江江气深微云薄树生秋阴青山白日足幽事着我长吟万木林

　　睡起

　　睡起行吟日过午葛巾芒屩水云间虎头食肉非吾事要与图南分华山

　　梨花

　　露华时为洗铅妆剪剪轻风透越裳深院无人吹玉笛秋千斜搭月如霜

　　栀花

　　若为秋水淡妆成缟袂青裙似有情独倚西风弄秋影向人无语可怜生

　　偶然成诗

　　诗书伴我真多事云卧天行意自闲半世论交遍天下眼中惟觉有青山

　　谢安

　　东山已慰苍生望别墅风流太傅游醉后犹传青海舞白鸡梦断已千秋

　　陶潜

　　江山万里云无色归去柴桑日已斜风景满前非故物东篱采采独黄花

　　林逋

　　开笼放鹤空山里岩畔梅花野兴孤天子当时重封禅西湖合着老林逋

　　题美人图六首

　　斗草
　　草色风晴绿满坡佳人拾翠众相过衣裳带得芳鲜气一笑归来春意多
　　围棊
　　棊局当窻笑语清鴈行云阵各纵横缃帘疎簟无人见庭鹤时惊落子声
　　秋千
　　花下罗裳映縠文秋千彩架簇春云回头偶道金钗落深院风清笑语闻
　　蹴踘
　　宋祖英雄靖海疆蹴戎犹自意难忘春风别苑三千处教得宫中此艺长
　　弹琴
　　翠翘云髻有风仪坐弄瑶琴日影移性格聪明谁第一辨弦应似蔡文姬
　　题诗
　　花影亭亭日满阶凤笺象管句新裁因风栁絮真堪拟谁有当年道韫才

　　睡起效赵子昻

　　小窻酒醒夕阳低草色撩人思欲迷曵杖起来出门去山樱子落竹鸡啼

　　秋夜渡江

　　西风吹鬓绿■〈髟上监下〉鬖击榜长歌酒半酣野月上船灯影乱载将秋思过江南

　　春晓

　　薄晓鸠声初睡起山光半落竹门开清风茗椀蒲团静细雨春盘菜甲堆

　　诗成

　　短几兀言情自会一诗才就夜三更灯青火冷不成梦残叶打窻送雨声

　　太白山人漫藁巻八