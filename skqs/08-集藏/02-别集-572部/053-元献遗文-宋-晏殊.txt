元献遗文 宋 晏殊

提要
元献遗文
 
 
提要

　　《元献遗文》一巻，宋晏殊撰。殊字同叔，临川人，景徳初以神童召试，赐进士出身。庆厯中，拜集贤殿学士，同平章事。元献其谥也。事迹具《宋史》本传。《东都事略》称有文集二百四十巻，《中兴书目》作九十四巻，《文献通考》载《临川集》三十巻，《紫薇集》一巻。陈振孙云：“其五世孙大正为年谱一巻，言先元献，尝自差次起儒馆至学士，为临川集三十巻。起枢廷至宰席为二府，集二十五巻云云。今皆不传。此本为国朝康熙中慈溪胡亦堂所辑，仅文六篇，诗六首，余皆诗余。殊当北宋盛时，日与诸名士文酒唱和，其零章断什往往散见诸书。如《复斋漫録》、《古今岁时杂咏》、《侯鲭録》、《西清诗话》所载诸诗。此本皆未收入，未为完备。然殊在北宋号曰能文，虽二宋之作，亦资其点定。如《能改斋漫録》所记：白雪久残梁复道，黄头闲守汉楼船者，其推重可以想见。原集既已无存，则此裒辑之编，仅存什一于千百者，亦不能不録备一家矣。  
　 
元献遗文

　　◆札子 

　　○天圣上殿札子 

　　朝廷者天下之本也。自古未有朝廷治，而天下不治者。亦未有朝廷不治，而能治天下者。故曰：“正朝廷以正百官，正百官以正万民，正万民以正四方，此不易之序也。”太宗皇帝尝以边事问御史中丞王化基，化基对以治天下犹植木，所患根本未固。固则枝干不足忧。今朝廷治，则边郡何患不安。化基之言，甚简且要，真知治本者也。且人君无职事，惟辨臣下之邪正，实人君之职也。然古今说者以辨邪正为难，臣窃以为不然。在人君用心何如耳。使人君之心，是非好恶每存乎私，则邪正之辨，实难。人君之心，是非好恶一循乎大公至正之道，则邪正之辨何难之有？唐明皇用姚崇宋璟，则天下治。方是时，是非好恶无私意故也。及用李林甫杨国忠，驯至大乱。此其心非不知林甫国忠之奸邪，特便其能徇已之私，尔书曰：“有言逆于汝心，必求诸道。有言逊于尔志，必求诸非道。为人君者，能不忘乎此，而邪正有不辨者，臣不信也。

　　◆状 

　　○进两制三馆牡丹歌诗状 

　　臣准传宣札子，奉圣旨，令两制三馆赋后苑诸殿亭牡丹歌。诗者化合天人。祥开卉木。协风灵雨。散为膏壤之滋，共蔕并柯，布在密青之圃。画品难形于卓异，瑞图不尽于芳妍。乃诏儒臣各摛华藻，匪太平之特异，岂荣遇之及兹。昔者，虞舜膺期，有皋陶之赓载。周宣继业，闻吉甫之诵章。葢黙助于谟猷，不专工于辞翰。迨于汉室，尤好艺文，别馆离宫多命从臣之制作。倡优郑卫，已无前古之箴规。中叶以还，其风未冺，永平神雀之颂，孝明称美者五人。贞元重九之篇，德宗考第于三等，并垂编简式着熈隆洪。惟圣运之会昌，可继重华之辉，耀然于众制，未复前修思讽谕者。隠其诚，而靡宣局。声律者，艶其言，而罕实不足。以上裨睿览，下达民情，效明良喜起之音，续雅颂清微之范。姑用登髙而能赋，庶几博弈之犹贤。虽叶旁求，岂任多愧。臣首当庸滥。实玷恩华，兴悟以思腼惶无极。其两制侍讲学士、龙图阁待制，自章得象已下十三人。三馆秘阁自康孝基已下二十七人，歌诗共一百四十首，谨随状进以闻。

　　◆记 

　　○庭莎记 

　　余清思堂中，燕亭之间隙地，其纵十八步，其横，南八步，北十步，以人迹之罕践，有莎生焉，守护之卒皆疲癃者。芟薙之役，劳于后畦。葢是草，耐水旱，乐延蔓，虽披心陨叶，弗之絶也。予既悦草之蕃芜，而又悯卒之勤瘁，思唐人赋咏间有种莎之说，且兹地宛在崇堞，车马不至，弦匏不设，柔木嘉卉难于丰美，非草也，无所宜焉。于是傍西墉，尽修径布武之外，悉为莎场。分命驺人，散取増殖。凡三日，乃备援之，以丹楯溉之，以甘井风光四泛，纎尘不惊。嗟夫，万彚之多，万情之广大，含元气细入无间，罔不禀和，相适区别。显仁措置，有规生成，有术失之，则斁获之。则康兹一物也。从可知矣，乃今遂二性之域，去两伤之患，偃藉吟讽无施，不谐。然而人所好尚世多同异，平津客馆寻为马廏，东汉学舍间充园蔬，彼经济所先，而污隆匪，一矧兹近玩庸。冀永年是用，刊辞于石，知所留意，庶几不剪也。

　　◆铭 

　　○几铭 

　　小饭防饐，跬行虞跌，巾有角垫，衣存袵缺，惟忠与孝，则罔摧折。

　　◆书 

　　○答赞善兄家书 

　　十一哥赞善兄，十一县君尊嫂座前，庄客至知大事，礼毕。日月迅速，哀痛无极，奈何奈何。志文本及寄，殊生日，衣服及孩儿妳妳等信物，柑子黄雀鲊等，领讫地逺不须烦神。况人事有何穷极？置得宅子，大抵亷白，守分为官，须作一生计。且安泊亲属，不必待丰足。尝见范应辰，率家人持十斋，自云一以劝其淡，素好善，次则减鱼肉之价，聚为生计。果置得一两好庄，及第宅，免于茫然。此最良图。况宦游何穷期，兼官下不得营私，魏四工部为戒也。然须内外各宜，俭约为先，方可议此。殊家间仆吏等，直至今两日内，破一顿猪肉，定其两数，或回换买鱼肉，亦只约猪肉钱。数此持久之术，是以常为宗亲，及相知交游言之建节之说，皆虚传也。今边事尚未息，须当重委，建节必不优闲，处用此职况，须因干求经营，方受。殊一生不曽干求，况今虽位极人臣，何颜求觅，是以须待出于特命，且不能效人干请结托，势虽恬静，若非久特差，则逺近髙下，应当推避。必不可求请，凡虚传者，但请勿信。古今贤哲，有识见知耻者，量力度德忧，不能任不佞，当负媿畏重责，是以终无幸求。其更识髙者，非亲耕不食，非亲蚕不衣，孺子之类是也。葢功利不能及，人而坐受窃其膏血，纵无祸，须媿赧也。殊来多介僻者，理在此，今因信畧及之。

　　○答中丞兄家书 

　　殊再拜。三哥廷评三嫂座前。领手书深喜，王事外万福安宁。此中婆婆新妇等如常寄物。甚多倍烦神明，骨肉不必如。此四郎思晦，下面三孩儿贻矩宗愿，知已取在彼，知令读书否?假如性不髙,亦令读书,学诗学礼,宜亲老宿有德之人,所冀向后,自了得一身,免辱门户也。此最日夕急切事。二十七寜殿直二年，大段听人言语，谨卓不曽出入，兼识好慈善，得力免劳。人心力亦应是。从有家累知惜身事，兄弟且免一件忧煎。因信上闻，希令诸子知之。若能稍学好事，免为人所嗤笑，成立得身。父母一生放心，有望矣门前。不要令小后生轻薄，不着实者来往，或寻得一有年，年甲严谨门客，教训诸子。甚好先少师，所以常孜孜于此。事重，念余白饶鼎朴实，嫌其余轻薄。殊日思量，方知是格言也。近日京师官中行公事，甚多，细视，多是人家子弟。轻事玩狎，非类致之者，是知小儿女尤宜亲近有德，逺轻薄之徒也。二娘子已商量，与应茂才异等秀才富弼为亲，极有行止文萟三郎，一面为问觅新妇婚姻事，逼日日婴心也。

　　◆五言古诗 

　　○列子有力命王充有命禄极言必定之致览之有感 

　　大钧播羣物，零茂归自然，理定既有初，不为智力迁，御寇导其流，仲任派其源，智愚信自我，通塞当由天。吾道诚一槩，彼途有百端，巻之入纎毫，舒之盈八埏，进退得其宜，夸荣非所先，朝闻可夕陨，吾奉先师言。

　　○和王校勘中夏东园 

　　东园何所乐，所乐亦多事，野竹乱无行，幽花晩多思，闲看鱼尾漪，暗辨蜂腰细，树影密遮林。藤梢狂罥袂，潘蔬足登膳，陶秫径取醉，幸获我汝交，可忘今昔世，欢言捧瑶佩，愿以疎麻继。 

　　◆七言律 

　　○初秋宿直 

　　绛河星斗夜阑干，禁署沉沉闭九闗，上帝册书羣玉府，仙人宫阙巨鳌山。凉阴影度秋心薄，促漏声来夜唱闲，隠几吟多欲愁絶，严钟凄断树乌还。

　　○安昌侯 

　　莲勺移家近七迁，鲁儒章句世相传，闗中沃壤通泾渭，堂上繁声逐管弦，身服儒衣同蔡义，日将巵酒对彭宣，髙坟丈五阳陵外，千古朱云气凛然。

　　○无题 

　　油壁香车不再逢，峡云无迹任西东，梨花院落溶溶月，栁絮池塘淡淡风，几日寂寥伤酒后，一畨萧瑟禁烟中，鱼书欲寄何由达，水逺山长处处同。

　　○忆临川旧游 

　　仲子幽居杳蔼间，回环十畆尽林峦，游鱼倒泝清泉急，乳雉惊飞夕烧干，系马短亭乗草茁，携壶芳榭值梅酸，浮生莫道今如昨，曷月朋簪急此欢。

　　◆诗余 

　　○浣溪沙 

　　阆苑瑶台风露秋，整鬟凝思捧觥筹，欲归临别强迟留。　月落漫成孤枕梦，酒阑空得两眉愁，此时情绪悔风流。

　　○又 

　　三月和风满上林，牡丹妖艶值千金，恼人天气又春阴。　为我转回红粉面，向谁分付紫檀心，有情须殢酒杯深。

　　○又 

　　青杏园林煮酒香，佳人初着薄罗裳，栁丝无力燕飞忙。　乍雨乍晴花自落，闲愁闲闷日偏长，为谁消痩减容光。

　　○又 

　　一曲新词酒一杯，去年天气旧亭台，夕阳西下几时回。　无可奈何花落去，似曽相识燕归来，小园香径独徘徊。 

　　○又 

　　宿酒纔醒厌玉巵，水沈香冷懒熏衣，早梅先绽日边枝。　寒雪寂寥初散日，春风悠扬欲来时，小屏闲放画帘垂。

　　○又 

　　已是年光有限身，等闲离别更销魂，酒筵歌席莫辞频。　满目山河空念逺，落花风雨更伤春，不如怜取眼前人。 

　　○更漏子 

　　寒雁髙，浓露满，秋入银河清浅。逢佳客，且开眉，盛年能几时？　宝筝调，罗袖软，拍碎画堂檀板，须尽醉，莫推辞，人生足别离。

　　○鹊踏枝 

　　槛菊愁烟兰泣露，罗幙轻寒，燕子双飞去。明月不谙离别，苦斜光，到晓穿朱户。　昨夜西风雕碧树，独上髙楼，望尽天涯路。欲寄彩鸾无尺素，山长水阔知何处。

　　○凤衔杯 

　　留花不住怨花飞，向南园，情绪依依。可惜倒红斜，白一枝枝经宿雨，又离披。　凭朱槛，把金巵，对芳丛，惆怅多时。何况旧欢新恨，阻心期，满眼是相思。

　　○清平乐 

　　春花秋草，只是催人老。总把千山眉黛扫，未抵别愁多少。　劝君绿酒金杯，莫嫌丝管声催。兎走乌飞不住，人生几度楼台。

　　○又 

　　秋光向晩，小阁初开燕。林叶殷红犹未徧，雨后青苔满院。　萧娘劝我金巵，殷懃更唱新词。暮去朝来老尽，人生不饮何为。

　　○又 

　　春来秋去，往事知何处。燕子归飞兰泣露，光景千留不住。　酒阑人散忡忡，闲阶独倚梧桐。记得去年今日，依前黄叶西风。

　　○红窓听 

　　记得香闺临别语，彼此有万重心诉，淡云轻霭知多少，隔桃源无处。　梦觉相思天欲曙，依前是银屏画烛，宵长岁暮，此时何寄，托鸳鸯飞去。 

　　○撼庭秋 

　　别来音信千里恨，此情难寄碧纱。秋月梧桐夜雨，梦回无寐。　楼髙目断，天边云黯。只堪憔悴念兰堂，红烛心长。焰短向人垂泪。 

　　○少年游 

　　芙蓉花发去年枝，双燕欲归飞兰堂。风软金炉香暖，新曲动帘帷。　家人拜上千秋寿，深意满琼巵，绿鬓朱颜，道家妆束。长似少年时。 

　　○木兰花 

　　东风昨夜回梁苑，日脚依稀添一线。旋开杨桞绿蛾眉，暗折海棠红粉面。　无情一去云中雁，有意归来梁上燕，有情无意且休论，莫向酒杯容易散。

　　○又 

　　池塘水绿风微暖，记得玉真初见面。重头歌韵响琤琮，入破舞腰红乱旋。　玉钩阑下香阶畔，醉后不知斜日晩，当时共我赏花人，点检如今无一半。

　　○又 

　　朱帘半下香销印，二月东风催栁信。琵琶旁畔且寻思，鹦鹉前头休借问。　惊鸿去后生离恨，红日长时添酒困，未知心在阿谁边，满眼泪珠流不尽。

　　○殢人娇 

　　二月春风正是，桃花满路。那堪更别离情绪，罗巾掩泪，任粉痕沾污。争奈何，千留万留不住。　玉酒频倾，翠眉愁聚，空肠断宝筝弦柱。人间后会，又不知何处，魂梦里也，须时时飞去。 

　　○踏莎行 

　　细草愁烟，幽花怯露，凭栏总是销魂处。日髙深院静无人，时时海燕双飞去。　带缓罗衣，香残蕙炷，天长不禁思迢递，垂杨只解惹春风，何曽系得行人住。 

　　○又 

　　祖席离歌，长亭别宴，香尘已隔犹回面，居人匹马映林嘶，行人去棹依波转。　画阁魂销，髙楼目断，斜阳只送平波逺，无穷无尽是离愁，天涯地角寻思遍。

　　○又 

　　碧海无波，瑶台有路，思量便合双飞去，当时轻别意中人，山长水逺知何处。　绮席凝尘，香闺掩雾，红笺小字凭谁附，髙楼目尽欲黄昏，梧桐叶上萧萧雨。 

　　○又 

　　小径红稀，芳郊緑遍，髙台树色阴阴见，春风不解禁杨花，蒙蒙乱扑行人面。　翠叶藏莺，朱帘隔燕，炉香静逐游丝转，一场愁梦酒醒时，斜阳却照深深院。

　　○渔家傲 

　　宿蕊攅攅金粉闹，青房暗结蜂儿小。敛却似啼开似笑，天与貌，人间不是铅华少。　华软香清无限好，风头日脚干催老，待得玉京仙子到，凭向道，红颜只合长年少。

　　○又 

　　越女采莲江北岸，轻桡短棹随风便，人貌与花相斗间，流水慢，时时照影看妆面。　莲叶层层张绿伞，莲房个个垂金盏，一把藕丝牵不断，红日晩，回头欲去心撩乱。

　　○玉楼春 

　　绿杨芳草长亭路，年少抛人容易去。楼头残梦五更钟，花底离情三月雨。　无情不似多情苦，一寸还成千万缕，天涯地角有穷时，只有相思无尽处。

　　○阮郎归 

　　南园春半踏青时，风和闻马嘶，青梅如豆，栁如眉，日长蝴蝶飞。　花露重草烟低，人家帘幙垂，秋千慵，困解罗衣，画梁双燕归。 

　　○蝶恋花 

　　帘幙风轻双语燕，午醉醒来栁絮飞，撩乱心事。一春犹未见，余花落尽青苔院。　百尺朱楼闲倚遍，薄雨浓云抵死遮，人面消息，未知归早晩，斜阳只送平波逺 

　　○又 

　　六曲栏干偎碧树，杨栁风轻，展尽黄金缕，谁抱钿筝移玉柱，穿帘海燕双飞去。　满眼游丝兼落絮，红杏开时，一霎清明。雨浓睡觉，来人不语，惊残好梦无寻处。

　　○临江仙 

　　斗草阶前初见，穿针楼上曽逢，罗裙香露玉钗风，靓妆眉沁绿，羞态粉生红。　流水便随春逺行，云终与谁同，酒醒长恨锦屏空，相寻梦里路，飞雨落花中。

　　○又 

　　浅浅余寒春半，雪消蕙草初长。烟迷栁岸旧池塘，风吹梅蕊闹，雨细杏花香。　月堕窓前有意从，前虚梦髙唐，觉来何处放思量，如今不是梦，真个到伊行。

　　○蝶恋花 

　　巻絮风头寒欲尽，坠粉飘红，日日香成阵，新酒又添宿酒困，今春不减前春恨。　蝶去莺飞无处问，隔水髙楼，望断双鱼信，恼乱层波横一寸，斜阳只与黄昏近。

　　○又 

　　醉到西楼醒不记，春梦秋云，聚散真容易，斜月半窓还少睡，画屏闲展吴山翠。　衣上酒痕诗里字，点点行行，总是凄凉意，红烛自怜无好计，夜寒空替人垂泪。

　　○又 

　　欲减罗衣寒未去，不卷珠帘，人在深深处，红杏枝头花几许，啼红正恨清明雨。　尽日沈香烟一缕，宿酒醒迟，恼破春情绪，寄信还因归燕，误小屏风上西江路。 

　　○鹧鸪天 

　　彩袖殷勤捧玉锺，当年■〈扌弃〉却醉颜红，舞低杨栁楼头月，歌罢桃花扇底风。　从别后忆相逢，几回魂，梦与君同，今宵剰把银釭照，犹恐相逢是梦中。

　　○又 

　　斗鸭池南夜不归，酒阑纨扇有新诗，云随碧玉歌声转，雪绕红裙舞袖回。　今感旧欲沾衣，可怜人，似水东西，回头满眼凄凉事，秋月春风岂得知。

　　○又 

　　陌上蒙蒙残絮飞，杜鹃花里杜鹃啼，年年底事不归去，怨日愁烟长为谁。　梅雨细晓风微，倚楼人，听欲沾衣，故园三度羣花谢，何事天涯犹未归。

　　○生查子 

　　金鞭美少年，去跃青骢马，牵系玉楼人，绣被春寒夜。　消息未归来，寒食梨花谢，无处说相思，背面秋千下。

　　○南乡子 

　　绿水带春，潮水上朱栏，小度桥桥上，女儿双笑靥妖娆，倚着栏杆弄栁条。　月夜与花，朝减字偷声，按玉箫栁外，行人回首处飘萧，若比银河路更遥。

　　○清平乐 

　　留人不住，醉解兰舟去，一棹碧涛春水路，过尽晓莺啼处。　渡头杨栁青青，枝枝叶叶离情，此后锦书休寄，画楼云雨无凭。

　　○又 

　　西池烟罩，何处寻芳草，满路落花红，不扫春色，渐随人老。　逺山眉黛娇，长清歌细逐，霞觞正好，十洲残梦水，心宫殿斜阳。 

　　○又 

　　暂来还去，轻似风中絮，纵得相逢，留不住，何况相逢无处。　去时约畧黄昏，月华却到朱门，别后几畨明月，素娥应是消魂。

　　○木兰花 

　　秋千院落重帘暮，寂寞春闲扃绣户。墙头红杏雨余花，门外緑杨风后絮。　朝云信断知何处，应作襄王春梦去。紫骝认得旧游踪，嘶过画桥东畔路。

　　○菩萨蛮 

　　哀筝一弄湘江曲，声声写尽湘波緑。纎指十三弦，细将幽恨传。　当筵秋水漫玉柱，斜飞雁。弹到断肠时，春山眉黛低。

　　○玉楼春 

　　一尊相遇春风里，诗好似。君能有几吴姬，十五语如弦，能唱当时楼下水。　良辰易去如弹指，金盏十分须尽意，明朝三丈日髙时，共■〈扌弃〉扶头醉不起。 

　　○阮郎归 

　　残香剰粉似当初，人情恨不如。一春犹有数行书，秋来书更疎。　衾下冷枕中孤，愁肠待酒舒。梦魂纵有也成虚，那堪和梦无。 

　　○虞美人 

　　飞花自有牵情处,不向枝边舞，随风飘荡已堪愁,更伴东流,流水过秦楼.　楼中翠黛含春怨,闲倚阑干见，逺弹双泪惜香红,暗恨玉颜,光景与花同。

　　○又 

　　曲阑干外天如水，昨夜还曽倚。初将明月比佳期，长向月圆，时候望人归。　罗衣着破前香在，旧意谁教改，一春离恨懒调弦，犹有两行，闲泪宝筝前。

　　○踏莎行 

　　雪尽寒轻月斜烟，重清欢犹记前时，共迎风。朱户背灯开，拂帘花影侵帘动。　绣枕双鸳香苞翠，凤从来往事，都如梦。伤心最是醉归时，眼前少个人人送。

　　○御街行 

　　霜风渐紧寒侵被，听孤雁声嘹唳，一声声送一声，悲云淡碧天如水，披衣告雁儿，畧住听我些儿事。　塔儿南畔城儿里，第三个桥儿外，濒河西岸小红楼，门外梧桐雕砌，请教且与低声飞过，那里有人人无寐。

　　○六么令 

　　日髙春睡，唤起懒装束，年年落花时候，惯得娇嗔足，学唱宫梅便好，更暖银笙逐，黛蛾低緑，堪教人恨，却似江南旧时曲。　常记东楼夜雪，翠幙遮红烛，还是芳酒杯中，一醉光阴促，可惜阳台梦杳，无计怜香玉，此欢难续，乞求歌罢，借取归云画堂宿。