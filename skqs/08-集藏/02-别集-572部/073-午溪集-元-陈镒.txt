
　　钦定四库全书

　　集部五

　　午溪集

　　别集类四

　　元

　　提要

　　（臣）等谨按午溪集十卷元陈镒撰镒字伯铢丽水人尝官松阳教授后筑室午溪上榜曰菉猗遂以午溪名其集卷首题前进士曲阜孔旸编选前进士青田刘基校正前有黄溍张翥孙炎及旸基二人序翥序称其学于外舅周衡炎序又称其学于翥故其诗虽才地稍弱而吐言清脱不失风调葢渊源有所自来前又载基旸手柬各一通基柬称其体制皆佳而近日应酬之作去其一二则纯美旸柬则称其篇篇合律而中吕字字铿金而锵玉今观其集诚不无稍伤宂蔓尚少简汰则基言为能中其病且基序称午溪集一卷炎序称二卷旸序则称四百余篇今此本十卷与旸所称颇相合是基所欲去者旸仍为存之宜持择之未能悉归精粹也

　　乾隆四十一年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●午溪集目録

　　卷一
　　五言古诗
　　卷二
　　五言古诗
　　卷三
　　五言律诗
　　卷四
　　五言律诗　五言絶句
　　卷五
　　七言古诗
　　卷六
　　七言律诗
　　卷七
　　七言律诗
　　卷八
　　七言律诗
　　卷九
　　七言絶句
　　卷十
　　七言絶句

　　●午溪集原序

　　午溪集者栝苍陈君伯铢之诗也伯铢生逢盛时而不苟于禄仕徜徉里闬时出游江湖间平生所学兼着于诗裒其所得凡若干篇俾予序卷首予闻为诗者必发乎情人同此心心同此理则其情亦无以大相逺言诗而本于人情故闻之者莫不有所契焉至于格力之髙下语意之工拙特以其受材之不齐非可强而致也后世乃以诗为颛门之学慕雅淡则宗韦栁矜富丽则法温李掇拾摹拟以求其形似不为不近而去人情已逺矣伯铢之诗一出于自然未尝以凌髙厉空惊世骇俗为务指事托物而意趣深逺固能使人览之而不厌者由其发乎情而不架虚强作也古诗之发乎情者是为变风若卫之淇奥是已昔者子贡举是诗切磋琢磨之语而夫子许其可与言诗伯铢亦取是诗首句扁其所居堂曰緑猗殆有子贡氏之学乎其志未易量也姑以今之所见者序之如此云至正二年春二月庚申翰林直学士中顺大夫知制诰同修国史兼经筵官黄溍序

　　诗三百篇外汉魏六朝唐宋诸作毋虑千余家殆不可一一论五七言古今律乐府歌行意虽人殊而各有至处非用心精诣未知其所得也余蚤岁学诗悉取古今人观之若有脱然于中者由是知性情之天声音之天发乎文字间有不容率易模写然亦师承作者以博乎见闻游厯四方以熟乎世故必使事物情景融液混圆乃为窥诗家室堂葢有变若极而无穷神若离而相贯意到语尽而有遗音则夫抑扬起伏缓急浓淡力于刻画点缀而一种风度自然虽使古人复生亦止乎是而已矣丽水陈伯铢父受学外舅此山周君衡有午溪集一编余尝读此山诗喜其深逺简劲有诗家髙处既又读午溪诗大篇短章何其声之似君衡也伯铢年正强才正裕苟不絶于吟而会通所作焉古不难到也伯铢余交厚故论及此且书于午溪集后庶乎览者谓所言何如也至正三年季春上除日应奉翰林文字登仕郎同知制诰兼国史院编修官张翥书

　　元统癸酉秋监察御史辟河东张仲举为金陵郡博士教弟子时永嘉李孝光天台丁仲容僧笑隠咸在炎以弟子员得从之游登石头城坐翠微亭故趾大江西来如白虹遶城下淮南诸山尽在几席是日诸先生效韩孟聫句仲容耆饮口讷讷不能语孝光髯漆黒仲举长面而鹤身善谈谑酒酣日已没宿龙翔方丈仲容困酒先引去笑隠出烛中坐孝光在左仲举在右昆仑奴作逓书邮仲举首倡曰先皇昔潜邸梵宫冠东南遗弓泣父老次授笑隠云云比晓仲举夺笔走数韵成章余尝论仲容诗若大宛天马举足万里有葢世之气仲举如鸣球琴瑟合轩辕氏律吕孝光若禹九鼎神姧物怪怆人心魄笑隠如棠溪之金随手铸器不离模笵而神采焰焰可畏嗟夫俯仰之间忽焉隔世独仲举先生尚存在燕二十余年乃今得见伯铢于栝伯铢与余实同出张先生之门未相识也及相识而白发种种亦如诸先生游石头城时惜余幼不力学长无所树立而空老矣犹幸及见伯铢伯铢有午溪集二卷诗多类张先生云伯铢姓陈氏丽水人退庵孙炎序

　　古今诗人莫盛于唐唐之诗莫加于杜少陵自少陵而后学诗者未有不以少陵为师然能造其藩篱者葢鲜况升堂入室乎葢少陵号集大成不惟其古律诗皆备而体制雄浑穷妙极玄实兼前人之所长故其语有竒伟壮丽者有冲淡萧散者有髙古者有飘逸者至论其入神处则皆在于沉着痛快焉学之者不辨其体制而混然一槩师之譬之欲涉江河罔知津渡之攸在虽沿江河而步彷徨竟日终不得而济矣夫伯夷栁下惠未得与吾夫子并而得与吾夫子俱以圣称者以其一偏之行亦至乎极故也学诗者苟得少陵之一体而精焉则可以言小成矣栝苍陈君伯铢好学善为文尤刻意于诗翱翔湖海与名公胜士游闻见益广赋咏亦工有午溪集四百余篇故黄文献公与今仲举张公伯温刘公皆为之序将锓梓以传闻余至栝复驰书以集示余俾为之遴选且评其当否余黄公之门生尝谒张公于燕谒刘公于杭三君子之议论固所敬聴而诚服者夫既皆赞君之诗矣余复何敢言虽然伯铢有命不容自己乃取其集端诵之者累日但见夫良金美玉无可拣择而兴趣之髙词意之雅则皆悠然有一唱三叹之音余始爱其五言以为古诗学陶彭泽律诗学孟襄阳七言则因是而扩之尔及吟讽之久然后知其一出于杜少陵葢非泛学杜集而专师其一体所谓冲澹萧散者是已若其写懐序事徃徃慷慨可念又非得杜公沉着痛快之旨者乎学诗如是可以自成一家矣大凡诗之本在乎达性情善作者不以雕琢为巧脂粉为华也徃时闻刘须溪先生之语曰诗无论拙恶忌矜持又曰晋人语言使壹用为诗皆当掩出今古无他真故也今伯铢所赋无矜持之态又皆一出于真此诚真知诗道者故能髣髴古人自成一家则可以传世矣夫岂一朝一夕之力所至哉余非谀伯铢也知诗者虚心以讽之则有以得之矣伯铢所居在午溪上故因以名其集云前进士温州路同知平阳州事曲阜孔旸序

　　世之为诗者将以为名与诗三百篇作者之名间见一二其余莫得而知也自汉以来文章始著名氏而行行重行行饮马长城窟等篇犹不知其作者古之人情有所感则发为言将以明道非为身私是以切于事而造于理人得而传诵之如食脍炙知其味之美而不必问其所从来也故所作不多而自传非作者之期于传也魏晋以降实始夸多而竞靡然数百年间其大显者不过数人其次所作虽多而其可传者有限或八九篇或二三篇或存其名而所作无传焉不切于事不造于理无所感于情而强为言故言虽多而不中譬如蜩蝒之鸣虽不入耳而不可谓之不能鸣者若是虽名传于人亡益也丽水陈君伯铢有午溪集一卷观其所著诗三百有余篇则皆典雅有思致发乎情而不愆乎义可传于世而不必其多者也余故喜而为之序焉至正丙申十有二月望日从仕郎前江浙等处儒学提举刘基序

　　●钦定四库全书

　　午溪集卷一

　　（元）陈镒 撰

　　○五言古诗

　　古诗二首

　　深谷有幽兰独抱林下姿濯濯见贞性不受蒿艾欺凄凉风露晨花叶两葳蕤孤洁羞自献深晦乃若遗岂无采芳者悠然寄所思
　　峄阳有孤桐岂愿材中琴岁月倐以迈坐阅霜雪深一朝偶制用中存太古音临风试新奏妙协鸾凤吟但为以心听何事铸黄金

　　呈黄晋卿学士二首

　　龙媒出渥洼万里卷沙砾未习和鸾鸣早困盐车厄槽枥少刍豆奴隶竞鞭策偶然逢一顾骊牝有髙识
　　鲲鱼在北溟虾蛭混其侧一朝化为鹏独去六月息鹪鹩与斥鷃小知非所测于焉得培风垂天起云翼

　　题徐氏贫乐亭

　　人人慕富贵富贵多危机不如贫乐者自得道所资卓哉南州士澹然岩壑姿洁身事髙蹈心与千载期蟾峰飞白云蟾溪涣清漪世虑日以淡道味日以滋壶觞自酬献文字相娯嬉放懐山水间此乐知者谁

　　题汤景山畊乐亭

　　我耨日以毕我苗日以稠顾望浮云阴巾车且经丘青山在原野白水满瓯窭浮生已粗足外物吾何求更欣桑麻成岁晚完衣裘作劳聊自慰山中酒新篘

　　次韵题周可翁清修亭

　　达人屏外慕处静得自安筑亭苍翠林心境清且寛凉风四面起戞戞鸣琅玕此时坐其下快瀹双月团我亦爱竹者寄兴同萧闲素交日已非托尔盟岁寒

　　过子陵滩

　　潮来沙浦深潦积流波悍舟行钓台下老石在天半江山领呉越树木记炎汉当时罗英雄髙见独殊散所幸无缁磷千载同一旦区区往来者几阅洪涛乱清风不可攀搔首复三叹

　　武陵饯别刘元朗府推

　　河水日下流客子倦行役东西南北间飘荡无终极君候我邦来万里问乡国放舟桐江瀬系马虎林驿讵意天一陬邂逅得良觌江山几席间把酒连日夕春光倐云晚梨花已飘白况此覉旅中别离转凄恻穷通虽异途出处宜努力相思有好音愿寄南飞翼

　　呈张仲举博士二首

　　长松生涧壑千丈高崔巍苍然岁寒姿不受霜雪催深根踞厚地直干排风雷眀庭要结构大用须宏才愿言庇震凌下慰寒士懐
　　良马出宛城羸垂在平陆踠迹鴑骀群弥年困覊束圉养无深知蒭粟不满腹逸志忘腾骧枥下成久伏一经伯乐顾终然致天育

　　次韵题冷泉亭

　　我游灵隠山木落素秋景廓然得遐观万象分驰逞古石啮水痕寒山荡云影投果拈白猿扪萝陟苍岭回憇泉上亭载瀹山中茗浊根已疏雪至味方隽永不知尘世中有此清凉境缅懐白使君千载名不冷摩挲石上诗岁月发深省

　　次韵季山父山长月夜见懐二首

　　衡门临清漪盥沐便畸人况无势利牵得与渔樵邻修竹閟户牖幽苔谢车轮故人不我过忽复徂冬春风尘未宁肃世徳潜凤麟所忧吾道衰益见白髪新升堂俱拜母寿酒得相因菽水可以养且用奉晨昏
　　浮云翳凉月大风哆南箕人生良鲜欢汲汲亦何为缅懐金石友素志当自持邈然阻良晤罹此世故危移家寄云壑采蕨以充饥辟地诚未深可复畏奔驰艰难庶相顾念子如连枝何由对床夜尽和山中诗

　　次韵题荘云卿竹崕诗卷

　　种竹已成林森森列苍玉扶疎古崖阴清风满山谷若人心境空藉此伴幽独老气不可干廪廪生意足载歌淇奥诗逺胜十年读何时造其所相傍秋云宿

　　饯别李仲正府推二首

　　栝山峻而髙栝水清且漪睠此山水郡民俗易保厘府君来司刑眀清如伯尼坐使狱讼空青草满圜扉棠阴亦蔽芾载歌南国诗
　　泥泥白露凉丛丛青桂发时物一以变况复懐逺别鸿翼起髙逝万里霄汉阔鷽鸠在榆枋铩羽何由刷悠悠碧云思伫立溪上月

　　次韵程渠南过访

　　长松有髙人旷视天壤隘读书阛阓中一室乐清快轩轩野鹤姿逈出云霄外孤妍出众丑大雅息羣籁偶来午溪濵一笑展良会终宵坐谈文往往发竒怪芳畦蔬可撷清池鱼可鱛相看任真率白酒倾沆瀣结交幸忘年俛首东野拜何时寻旧盟风雨连床话

　　次韵道元上人晚歩

　　上人悟觉空久已遗世虑清吟唘玄机妙语发新晤孤鸿忘逺翔疲马懐蹇歩偶濯涧底泉暂憇云边树山空锡长随溪逺杯可渡旷懐谅自如抚景乐真趣矫望东西岩白云自来去

　　春日偕杨震卿山长城东散歩

　　今晨薄雾散逺峤晴光开驾言城东策杖屦相追陪花事在桃李日气浮蒿莱适与景物会熈熈在春台大哉天地徳万彚出雕裁玄功不自有妙化付一杯而我与数子雅好无相猜及时此行乐且复寄尊罍

　　次韵程渠南岁晚见寄

　　栝苍有佳士磊落去崖岸髙唫如涌泉涤尽绮语砚读书北山下矻矻穷岁晏平生无媚容岂复事膏面散策松径风欹枕竹窓霰惭我江湖间避迹同燕雁居然成落拓渉世寄忧患何当共尊酒晤语一萧散

　　赠杨贯道文学

　　昔尔先君子卓荦有清识芳懐薄兰茝髙谊重金石赋命何蹇屯乃为屡空廹一官在庠序老大亦无益今春我西来相见叙畴昔共游西湖濵竟日随杖策晓云楚山青夜月呉水白重来今始秋乃有死生隔子幸继髙风深慰我凄恻云胡谈论间亦复叹穷塞懐哉骐骥姿万里汗方赤终当踏康衢未必困衘勒愿子加自修文业嗣前徳

　　寄松雪上人

　　忆昔游招提适喜尘事屏髙堂坐清昼日映松雪炯上人一单外渊黙守诸静了然尘幻空独以诗自警童子为烧香汲泉煮春茗留客聴疎钟声闻发深省归来忽三年寤寐鹊山境何时复相从踏月度修岭

　　题刘平妻杀虎图

　　役车在中野月落沙河濆此行亦良苦四望天无邻荒林风惨慽猛虎出咬人仓忙不相保杀气横妖氛伟哉结髪妇为义亡其身提刀直刺虎虎死不敢嗔有此孱弱躯一勇冠三军精诚照白日英风振苍旻缅懐古冯媛当熊义则均永激壮士胆殆非儿女闻

　　夏日幽居効建除体呈友人

　　建溪粒粟芽中山千日醇除忧与破睡二物可策勲满堂风月佳足慰闲散人平湖深且緑况乃清无尘定盟得髙友共守寂寞濵执礼虽雅道拘拘诚苦辛破帽与短衣且用完吾身危机陷富贵不如安贱贫成亏亦何有抱朴皆天真收敛贵深宻用舍随诎伸开帘对青山朝夕烟光新闭息观其生阶篁緑初匀

　　题松阳项氏瑞芝诗卷

　　和气致祥瑞在草惟灵芝造化之所锺人力讵可为松阳有隠者结庐马湖湄徳润日已广枯朽生神竒三秀同英华五色耀陆离睠兹生意深见者但嗟咨惟昔商颜翁采之以疗饥冝尔孙与子食徳无休期松山翠绵邈松水清逶迤流芳暨千载永言着声诗

　　自题緑猗亭

　　森森苍玉林寒光眩晴色萧然尘表姿雅有君子徳虚阴閟夏凉一枕寄闲寂睡觉闻秋声清风度窓碧
　　世间児女花红紫衒颜色我独爱此君种之如种徳筑亭苍翠中啸歌慰幽寂岂待摇落余始识千云碧
　　谡谡含风清娟娟净秋色懐哉七贤趣遗此千载徳窓虗月未来林静夜还寂危梢拂溪云倒影澄波碧
　　清风动竹声眀月映竹色风月本无心于竹乃同徳外直凛贞劲中洞含虚寂作诗为写神浓墨洒寒碧

　　次韵程渠南

　　岁月已云暮霜降林壑清吟轩忽我过乐此讙燕并舂容接晤语豁达倾真情汲泉煮山茗冻绠引孤缾

　　次韵卲本初题东岩

　　兹岩何穹窿屹立亘终古崖厂削剑痕石髄滴山雨天开一罅峡风响答人语行登最髙处逸兴眇天柱

　　出■〈亯阝〉

　　端居久无聊出郭顿清目烟光动墟里日影散林陆活水明浅沙疎花傍修竹地胜如桃源何必隠山谷

　　南泉岭

　　朝登南泉岭午过南泉坂始辞山木阴已觉川原晚篮舆颇轻安风袂自萧散行道虽逶迟遇物足延翫修篁净娟娟寒水清练练因之懐故园秋花露初泫

　　病起

　　今日天无风肺气稍平和起行庭户外好鸟鸣修柯园花忽烂漫林笋出已多物情各向荣余亦散沈疴虽当兵戈际幸此居山阿有子识生理解种桑与禾但知田园乐禄仕夫如何

　　乙未秋九月十五偕季山长登东岩分韵得妙字

　　盘盘上青空落落展遐眺秋髙羣木变丹碧眩晴照东西两岩起云谷通■〈穴上呌下〉窱天风忽来喁可以发余啸人生尘世中千忧逢一笑宁将胜士槩下混俗子调夜投元公房菊泉试茶铫相从扣圎觉庶以达微妙

　　客中移居

　　为客栖未安地卑苦炎溽移此江上居山光醒心目回环青竹林凉飙动相续寓情一尊酒放歌慰幽独

　　秋夜感懐

　　夜凉疎雨过草木含幽滋素魄晦未眀阴虫韵何悲独惊莭序改遽觉鬓髪衰离愁满中抱念此当自知

　　过洪崕峡

　　山长足力蹇计行无常程礨礨石齿乱十歩九折萦崖泉变为雨白日成晦冥孤猿啸云裂幽鸟呼风生出峡渐夷旷清溪忽然横

　　雅山分韵得开字

　　雅山昔已到暇日还重来从游总闲逸杖策聊徘徊携尊翫松竹褰衣坐莓苔心舒野夷旷目纵山崔巍适此象外趣涤我区中埃晤言若有得冲襟豁然开

　　午溪集卷一

　　●钦定四库全书

　　午溪集卷二

　　（元）陈镒 撰

　　○五言古诗

　　聚星堂与诸文士宴集分韵得凉字

　　良会不易得清秋宴髙堂佳哉数君子玄髪俱已苍心亲无遐迩谓我如同乡共结文字縁忧乐无相忘世道一如此风尘日飞扬放懐聊自遣终焉多感伤冥冥鸿鴈来幽幽兰桂芳物情固有适吾徒幸小康相劝尽尊酒庶用慰凄凉

　　九日次韵周学録

　　重阳今朝是触目皆兵戈青山岂不好何由陟嵯峨菊花泫清露枫叶飘寒波覩物増盛懐奈此时未和流年易超忽百世如鸟过于焉屏烦虑酌酒还髙歌因观作吏人动辄遭讥诃奔驰风尘际忧患日已多吾徒守儒素其乐当如何

　　再游雅山分韵得秋字

　　人生宇宙内起灭同浮沤云胡事形役局局懐抱忧今我及数子萧散真寡俦已无外物絷偶往成胜游佳哉雅山境翠竹森琳球复此展清宴兴逸聊赓酬林深鸟雀聚原旷禾黍稠时序良易迈不乐将焉求回途更延览天风荡衣裘薄暮微雨过轻寒酿深秋

　　游延庆寺

　　久厌城市喧偶出览佳胜迢迢转溪湾翳翳入山径林深寒日薄塔耸秋云净翠光冷松杉古韵度钟磬跻石遂幽讨掬泉足清兴忽闻禅老偈颇发骚人咏尘空性自澄妄去心始定因悲射利徒扰扰一何竞

　　次韵冷冷轩

　　彼美玉山泉涓涓出深谷汇作井洞幽其下龙蟠伏余流散无声清寒入山木曲折数里遥故遶诗人屋檐间寒月映檐外秋云宿分贮归瓶罂不用接修竹清声惟在耳乆听天机熟寄语冷冷轩吾当挂冠服

　　奉和经略使李公景仪古诗一首并呈叅政石末公

　　栝苍实小郡居民守寒悭食鲜乃钓水茹美聊采山迩来遭丧乱奔走不暂闲萧条桑柘邨门巷生榛管仰瞻使星临宛若天开颜仁风播清穆英气摧雄奸勤劳奉王事辙迹周尘寰恩波总沾沛下逮■〈惸，女代忄〉与鳏大叅石末公理乱厯险艰精诚悬赤日烈烈照两间斯文赖宗主慰我衰老瘝愿言布阳春共挽生意还

　　呈孙都事

　　朔寒苦积阴烈风无时休况兹在万山居然抱穷愁矫首瞻王眀偏照东南州阳春一以布皇华载咨诹感彼草木秀使我疮痍瘳愿安黎庶心六辔少淹留
　　薄采泮池芹终朝不盈手迩来卧空谷蓬室甘老朽余生偶然全当此丧乱后幸逢治化新民弊赖绳纠我公负经济乃出羣贤首彚征征自兹海内归浑厚

　　送易安道往金陵

　　易侯来栝苍朔雪尚留冻春阳一以敷生物欣稍众辟书复宠招急起走鞭鞚江山丽金陵阔视天宇空我惭遯林陬道逺阻迎送寄情聊赋诗语拙不可诵期君在丹霄伫聴清风颂文运时方兴及兹为大用

　　次韵叶文范训导杂咏八首

　　留此岩避暑
　　何年留此岩洞壑深蔵幽悬崖石栈细佛屋居上头闻君日登览颇遂平生游想当入空翠决■〈氵莾〉香气浮林深逺溽暑池凈涵清秋逢僧作茗供庶可终日留人生浊世中万物同一沤今我衰且蹇亦复事林丘临风诵君诗势利两俱休
　　西涧暑夕懐友
　　青山一何髙流水一何长念君守涧阿何因共相羊及兹暑雨霁遥夜生微凉居然抱幽独四顾皆崇冈而我当此夕忽复病起床徐行大溪上月在天中央众星自隠见耿耿亦有光岂不増感懐沈吟寄来章
　　山中晚歩
　　诗人在山中时夏忘热恼壮心久已降想若风旌倒待月升山椒延风来木杪斋居近邨墅桑竹自环遶更觉农事饶连畦秀禾稻川坂窈而深颇胜桃源好缓策经壑丘恬目送云鸟安得逺相从逍遥共论道虽云途路难无使音书杳人生谅有分且复散冲抱
　　再游留此岩
　　韵士得幽趣名山还再寻逍遥清凉界披豁烦热襟粲粲古桂花娟娟青竹林慧日散佳彩慈云结轻阴超然外形迹静焉观我心境空无碍物地胜多布金业縁尚觉浅味道殊喜深薄暮想忘归坐聆清磬音
　　贺西涧主人
　　祈雨有应夏旱雨有数聚巫还可求今年忽大旱疲民实煎忧涧西隠君子精诚达冥幽沛然得甘霔白水满田畴持杯会邻里共贺百榖秋馆宾栝中彦亦觉喜气浮诗成逺相寄念我儒家流我昔为冷官一饭不易谋只今愿年丰买田归偃休
　　游东岩
　　髙岩暑雨霁晨光眩初阳客子适登览扪萝陟层冈絶壁倚孤峭老树郁青苍巍然顶僧庐金像眀满堂鲜颷度危阁寳幢动鸣珰仰视天宇寛胜境何清凉傍有梁氏祠其人乆已亡曽经御强冦率兵此潜蔵事徃名则留兴懐多慨慷至今人避乱固守全一方我家岩之陬依栖幸安康约子当再游飞佩髙颉顽
　　西涧吟
　　有客在涧西掬泉弄秋月委心任自然稍稍忘藴结空山更何有白云静堪悦时还掺孤琹清音随意发却复念故庐州城暮天阔落叶飞不停岁月去飘忽世道犹﨑岖归计那可决浩歌一长叹凉颷激踈樾
　　午溪新堰
　　开堰午溪上百亩可灌之长输不尽流盖有源头为兴言百世计生理始于兹虽然藉地利亦用人力施禾菽既沾泽稍稍慰农私园田久荒者一旦皆见治经营非我能废兴乃其时感君相问劳为作新堰诗

　　题宪使单公宁山诗卷

　　兹山几千仭岩谷蔵﨑嵚屹然大自在冈峦欝层林长风息怒号微云散轻阴势摩苍穹髙气压后土深皇皇绣衣使日夕频登临千里寄一瞬浩荡开雄襟爱此成雅号处静悦我心岩岩众所瞻令名垂古今

　　次韵春日友人过访

　　门前不尽溪种栁髙十寻时雨忽然过荡漾春水深好鸟鸣间关动我懐友心正谋尊酒盈感子亦逺临持杯起相酬清谈豁冲襟世故尚艰难思古复慨今子乃久羇旅孤情寄髙吟恋恋未成别华月生东林

　　次韵叶训导同饮且懐道元上人

　　人生出处异所厯多悲欢惓翮恋故林纵鳞思狂澜焉知我辈人守静心自寛相逢秋正中皓月如银盘有此尊酒盈可浣忧恨端君言方外友一往骨已寒御觞忽不乐清赏情易阑余亦重懐感临风寄长叹

　　次韵呉仲懐学録理髪有感

　　君子遯林壑徳润日以滋清晨唘重门理髪延轻飔比栉去其垢心惬乃自知盈颠忽种种覩兹却兴悲感懐寄吟咏秀句何瓌竒黙伤时序迈蹭蹬无所施风尘况扰扰渉歴世故危虽云髪早白年实未及衰惟昔践场屋曽折丹桂枝功名姑少试其志在逺期而我苦节士亦复懐明时为子歌欲放歌罢还自嗤

　　郡中次友人韵

　　茂宰逺见招偶此到公府留连日复日及兹已徂暑子乃自逺回衣湿冒风雨如何父母邦栖栖若行旅赖有同心朋尊酒忘宾主谓言丧乱余一饭皆天与我亦念前冬登山聴鼙鼔然火中夜行子实同此苦虎口幸脱生佚老还可许且当浩浩歌无为踏瓮舞

　　呈丽水呉眀府

　　眀廷重守令茂宰出选抡公家世簮绂接踵皆良循丽邑虽旷僻风俗稍朴淳自公下车来息彼凋瘵民秉公守亷节敷政从寛仁睠此垂老年获覩化瑟新熈熈百里内物象俱含春行看政治理飞舄登要津

　　九日次韵叶训导

　　二年丧乱余隠居聊种菊佳节倐已临稍觉天气肃杜门澹无营不与世驰逐凉风动髙原残阳挂疎木于焉寄登览悠然豁心目为乐当及时岁月去还速吾里窈而深子亦来卜筑幸此隔清溪扁舟时往复所欣道义交固无荣与辱相逢辄命觞开轩逺山緑

　　避乱西涧和蔡伯玉饯别韵

　　携家逃乱世登君川上楼自非宿昔心曷肯为我谋开轩纳逺山展席临清流时游古仙岩颇忆阮与刘世路尚风尘此地殊深幽居然欣有托不觉成迟留眷眷终不怠此意谁能酬片言写莫既感戴如山丘兹焉动归兴孟夏麦已秋握手未忍别碧云生晚愁

　　次韵梁天与

　　忆子逺相过开酌梅花前微风自溪来素月当空悬结欢良未乆执别感衰年况乃遭世乱辟地常懐贤寂寞居涧西孤坐寒无毡起看石崕瀑飞沬跳珠圆子亦在他方碧云隔长天睠彼岁年晚哀鸿声续连何当复相从剪烛夜不眠于时发清琴幽懐谅可宣

　　次韵叶训导兼简徐定甫

　　束书出城闉来住溪上宅五年丧乱中奔走身如客今春复逺游相望逺东北冷况虽萧条文会多旧识我亦曽相从湖海念畴昔仄闻风月佳无由分半席书楼敞髙明逺对羣峯碧主人颇闲暇登陟时整屐君今喜赋归溪深鲜可食世道尚艰危幸此居山泽临风接清谈逍遥寄兹夕

　　次韵呉学録过访二首

　　故人过我宿青灯夜何其殷勤接软语尊爼聊设施山寒耿孤月溪浄生微飔索居负幽意局蹐谅何为况于干戈际沉欝多幽思子独心神舒六学一贯之相从歳年晚慨彼时事非
　　我衰如倦翮幽栖忘逺翔平生性耿介固于圆凿方白云自怡恱欲寄难持将子尚苦读书一览应五行苍山可杖策午溪可舟航曷不时相从摅懐寄词章别后情如何烟水愁莾苍

　　次韵荅蔡伯玉

　　春风荡林梢晴光散虚亭好鸟鸣间关慰我幽居情景物日以佳岂不懐友朋顾兹咫尺间如何寡逢迎怡情一尊酒安得君同倾况乃衰病余坦然息心兵种彼溪上竹碧阴满窓棂老去尚勤读夜坐宜短檠承君寄佳章一览尘思清何当来沧洲共结沙鸥盟

　　次韵荅友人

　　我懐幽逸人佳境心所宅超然外形骸聴视寡声色宴坐哦清诗秀句出林碧凉飙来广庭微月耿虚夕兹时尊酒盈妙趣良有得而我萧散姿亦抱山水癖不为世故牵寓物随所适逍遥味道腴虗室自生白

　　午溪集卷二

　　●钦定四库全书

　　午溪集卷三

　　（元）陈镒 撰

　　○五言律诗

　　溪上晚歩

　　散歩斜阳外独行无与期鱼梁秋水落沙树夕云欹人事有闲日溪流无尽时悠然心景会盘礴得归迟

　　送孔鲁茂録事解官归永嘉

　　到老心常赤先忧髪易苍纪纲吾道重风节古人方山驿黄花雨江村乌桕霜孤帆又东去离恨满沧浪

　　送西岩僧道元住灵泉寺

　　细字看三藏眀心阅大千受衣岩下寺卓锡涧南泉一峡清风逺双峯白月圆灯灯传祖印自有雪堂禅

　　登善庵访张贞居外史不遇

　　窈窕湖山外延縁土径斜青林多佛屋白壁半人家鹤出云无侣梅寒雪未华令人惜清兴回首望烟霞

　　次韵周子符过访二首

　　十里山川隔相过岂偶然浮云懐往事逝水叹流年径窈存松菊池平散芡莲开轩风日静共咏白云篇
　　地僻景幽甚居安道自然饮泉甘胜乳种树老忘年生意自家草清香君子莲一尊延素月不愧北山篇

　　宜晚楼

　　楼小偏宜晚凉飙在曲棂月生沙觜白烟着树头青一壑蔵灵籁羣山入畵屏凭髙无尽兴醉目豁然醒

　　早程

　　野日荒荒上岩花的的明水浑羣鹿过林静独禽鸣夜雨催农事春风厚客情肩舆堪坐凭诗兴等闲生

　　访隠者

　　偶然来访隠山崦有幽居日下看蒸药风前伴阅书竹光青满坞水色緑循除应笑尘中客终年几覆车

　　江村

　　景物佳如此游观意自如白云生岛屿红日下村墟水阔渔歌逺天长鴈影疎偶同江叟语端欲此移居

　　晚泊

　　日落江村静风恬潮水平覉懐苦寥落岁事况峥嵘崕臈梅花白沙寒雪片眀一杯篷下酒不放客愁萦

　　钱唐送友人之维扬

　　潇洒一尊酒江楼得共倾相逢俱是客离别易伤情树色迷春緑云光拂晓晴还思拄帆处淮海正潮生

　　次韵晚歩

　　闭门春欲尽偶出惬幽寻桑叶人家晚桃花涧底深看云闲倚石聴瀑懒携琴萧瑟青林下岚霏满一襟

　　客旧馆

　　曽作芜城客重来又五秋鱼盐河上市箫鼓竹西楼地暖梅花发天寒江水流依然风月好且复寄优游

　　次韵访灵泉上人二首

　　携诗访禅老地僻景途幽红叶千林晚黄花一径秋崕云低屋角涧水落矶头渐扫江湖迹相从话旧游
　　山径来云气烟林变晚容偶然成独出且喜得相逢此兴知谁会常时悔自慵长吟破寥閴凉月上髙松

　　次韵村居

　　寂寞三家市龙钟七十翁相逢说生理自诧得农功雉雊来牟熟蚕登桑柘空时平人意乐邀我一尊同

　　再游西峯寺

　　西峯清浄地墖下有僧居曽见寳花座多留贝叶书禅师能伏虎长者解观鱼来此求无相尘心顿豁如

　　客至

　　客至衡茅下晴暾破晓新径花红半堕门栁緑初匀市逺盘无馔村深酿颇醇呼児具蔬笋聊尔见情真

　　林亭小酌

　　林亭多晚趣尊酒写清欢山近云侵座溪虚月满阑张琴深竹润拂石古苔寒自足成吾隠逍遥寄鹖冠

　　次韵游城东屠蘓

　　寻僧朝偶出还似厌尘劳氷涧泉声细霜林树影髙倦行聊解屦小坐暂旋袍且喜逢支遁酬诗染兎毫

　　旅懐

　　风雪岁将晚客行犹未休山前沽浊酒江上发孤舟杳杳飞云逺栖栖去雁愁归欤是何日生理在林丘

　　次韵月明徳经歴游茅山冷泉涧

　　荦确山中径徐行暂卸鞍藓青粘屐冷松翠滴衣单石窦留云湿岩泉泻月寒语来天已夕归歩向盘跚

　　次韵道元上人岁晚二首

　　山踪迷落叶天气正深冬崖雨添寒瀑溪云向晚舂客凭临水阁僧叩隔林钟倚杖无余事招猿下碧松
　　地偏人迹罕境寂自无哗云湿松窓砚风清竹屋茶石梁融雪液山沼落泉花臈近寒梅发相看鬓易华

　　病起述懐二首

　　居闲无世虑块独守吾庐病起方除药行来暂阅书秋花慰岑寂老髪任萧疎何事驰駈者无心赋遂初
　　溪边成小隠竹里结茅庐养鹤忧无料盟鸥喜有书山深寒到早门静客来疎风俗饶淳朴游心太古初

　　次韵荅杨文学

　　江湖成久客归思忽然生富贵非吾愿交游亦世情头颅今已老生计尚无营一舸沧洲外梅花兴自清

　　武陵送友人之维扬

　　西淛同为客维扬子独游持杯酌别酒挂席促行舟夜月千灯市春风十里楼琼花正堪赏到日却迟留

　　丙戌元旦客中

　　开门春满室旅况尚凄凉椒柏迎新岁萍蓬在异乡厯头忘检阅贺客少迎将独有髙堂念今晨阻奉觞

　　重游南眀山佛日寺

　　重到南山寺清凉一壑风慧光明佛日梵语隠天宫岩洞留云在池泉与海通三平人去后石虎势穹窿

　　次韵叶子西

　　万山秋欲尽邂逅古城中霜径寒花晚风林落叶空笑谈情自厚酬和句难工明日还分手看君马首东

　　次韵春夕旅懐

　　此身同倦翮暂托一枝安山近春常雨溪深夜更寒灯花频剪落香篆暗烧残明日寻归路松阴满石阑

　　次韵郊居

　　细水黄泥路空山白板门一身安畎畆万事信乾坤架上旧书满瓮头新酒浑小児能采药粗可给晨昬

　　饯别杨贯道山长归钱唐

　　杨生别我去故国在天涯野店投鞭早江■〈舟召〉系缆迟行装无长物吟卷有新诗留取懐中橘还家慰母思

　　己丑九月抵金华旅馆和旧题诗韵

　　冉冉岁华换悠悠道路长老来兼病肺秋末尚殊方池水荷衣尽林霜橘子黄故园何日返已负菊花觞

　　旅愁

　　莽莽深春雨江花落渐多客舟偏阻滞兵甲屡经过深逝鱼惊槮髙飞鸟避罗伤懐逢世乱吾道竟如何

　　次韵同友人宿山家

　　偶然逢故友携手玉山西涧水穿林响崕云压树低东风楝花老落日子规啼共宿松窓夜篝灯和旧题

　　赠常恱道

　　老年豪气在衰髪已盈簮时扫先亲墓难忘孝子心奚囊兼贮易行李只携琴莫问穷通事相逢酒满斟【亲墓在吾里】

　　题悦道预挽诗卷

　　达人穷至理视死即如归且愿此身在何忧生事微卜茔垂后计学道觉前非羡尔超然者令人早息机

　　松阳学舍读张修撰诗因用韵述懐二首

　　冷官无一事诗思日来添幽鸟闲窥沼游丝静挂檐煮茶然小鼎看竹卷疎帘无怪居连市盘飡味可兼
　　门深无俗轨春晚緑阴添竹色侵衣袂松花拂帽檐清风自开户明月忽当帘况有佳山水真成吏隠兼

　　次韵友人移居二首

　　知尔因离乱移家住白云已逃狼虎患且友鹿麋羣消日惟凭酒伤时懒着文从今成小隠荣辱两无闻
　　强饮心先醉狂歌兴易阑登楼忆王粲闭户学袁安柏叶岁新改梅花春尚寒何时定相访剪烛话艰难

　　午溪集卷三

　　●钦定四库全书

　　午溪集卷四

　　（元）陈镒 撰

　　○五言律诗

　　冬夜书懐

　　三载广文馆萧然类野僧病懐犹索寞诗句自崚嶒楼逈初更鼓窓寒独夜灯拥裘坐无寐渐见月华澄

　　独坐

　　蟾峰常在眼独坐更当轩衰晚名犹薄栖迟道自存瓦寒檐雀聚帙古壁鱼繁叹此风尘际幽懐孰与论

　　挽叶学録

　　故人不可见一梦遽登仙宅废兵戈际池荒草树边诸生懐绛帐孤子守青毡寂寞蟾峰下伤情夜雨悬

　　挽徐学宾

　　相逢离乱后吾道竟悠哉愧乏陈蕃礼怜多徐孺才看山频曳杖对月几衔杯今日平舒路懐君倍觉哀

　　过杨山长废宅

　　废宅经离乱心伤徃事非堂中人已去梁上燕空归径草烟痕积门槐雨叶稀无言对斜日惆怅一沾衣

　　游白墖寺园

　　山空秋日晚信歩到名园古井通潮脉邻廧过竹根云移塔影动河隔市声喧已觉催归兴投林鸟疾奔

　　丁酉八月十二夜武陵对月是日省除青田主簿

　　眀月相将满照人归兴长清光疑不夜孤影在他乡剩把芳醪酌从无锦瑟张桂花偏有意兹夕送天香

　　次韵陈府掾山寺述懐

　　乆憇招提境秋风醉叵罗山空云起石林冷叶辞柯世事尘机息诗懐野兴多絶怜同作客牢落竟如何

　　再次韵荅周学録

　　此地风尘息聊堪避网罗潜鳞依旧穴倦翮恋深柯迟暮相知少艰时感慨多酒醒过半夜奈此客愁何

　　次韵萧别驾秋懐四首并呈章参谋

　　径年縻薄宦秋晚兴悠哉扫径深门掩聨镳上客来清谈延昼永衰髪觉年催叹惜遭离乱愁膓日九回
　　空斋宿雨霁凉气入衣裘帘卷青山晓池涵碧树秋自经人世乱转觉此身浮矫首乾坤阔伤懐王粲楼
　　端居聊自适逺色望中眀载诵悲秋句难忘忧国情溪风荐微冷山月吐寒更兀坐浑无寐愁闻警柝鸣
　　木叶萧萧下哀蛩石上鸣鬓毛衰易白胸次鬰难平听雨添乡思看云识世情沉吟多感慨搔首立前荣

　　再次韵

　　未嫌官舍冷秋色颇佳哉有客论文坐无人载酒来疎阴凉叶陨急景候虫催吟罢闲延伫长廊日影回
　　蔌蔌夕风起轻寒生薄裘数峰林外晚独树水边秋世事萍无定此身云共浮据林一长啸还忆庾公楼
　　晚景颇好道寸心孤月明山川游宦况松菊故园情辽渺天难问艰危事屡更倚阑生逺思云外暮鸿鸣
　　凉气渐凄肃吟风黄叶鸣闲庭多雨积秋草与阶平乆为伤时乱都忘玩物情儒官粗堪守勇爵是浮荣

　　三用韵荅松学诸友

　　此地三年客登临亦快哉幸无官长骂喜有故人来把酒卷帘坐吟诗击钵催蟾峰青楚楚时见鹤飞回
　　牢落风尘际天寒一弊裘看来官独冷赢得鬓添秋树润烟光合池深水气浮乡心日夜切戍鼓起城楼
　　水色循阶碧山光入牖眀客稀无俗事地僻有幽情但得亲朋厚何惭主仆更随时聊自遣忧乐以诗鸣
　　万木渐摇落凉风策策鸣客愁惊老大世乱念升平虽忝官曹列难忘丘壑情故园频入梦松菊想敷荣

　　挽项学斋

　　相聚今三载交情只似初艰难逢乱世辛苦卜幽居得米时沽酒分灯夜看书老成零落尽吾道复何如

　　早过湖南

　　湖月娟娟在衣寒怯早行水边孤鹤起郊外乱鸡鸣牢落身将老艰危世未平何当谢尘鞅归傍白云耕

　　次韵简周济川山长二首

　　故人辞薄宦去隠白云乡溪树春天晚山泉夜月凉携家怜杜甫齐物忆蒙庄知尔身和世于今亦两忘
　　白首频遭乱其如造物何纵鳞乘骇浪病鹤托修柯别友岁年乆懐人梦寐多扁舟须过我沽酒听渔歌

　　寄友人

　　怜君来此隠竟日掩岩扉山晚碧云合溪深黄叶飞干戈虽暂息乡国未能归想见行吟处寒波澹落晖

　　挽道元上人二首

　　乆翫林泉月今乘古峡风身遗万刼永道悟一尘空寒竹留枯节幽花落旧藂惟余行诵处山意逺无穷【寺楼扁山意】
　　元公今殁去令我独懐思经罢惟谈道禅余不废诗云巢孤鹤守石洞断猿悲寂寞烧香室窓寒白月迟【元公号云巢】

　　和呉伯京学正立春见寄韵

　　我已多衰病君今亦老成闭门惊腊尽把酒及春生但愿兵戈息从无爵禄荣郡斋风月好吟咏足幽情

　　拜故参政石末公祠堂

　　一代名臣録公应作首推功勲家有集忠义主深知海右戍今已人间病不治瓣香千古意遗庙草离离

　　奉题按察使诗卷

　　使臣持玉节南国动春容古驿梨花白荒城栁叶浓居官无酷吏在野有畊农明日回骢马苍山云万重

　　赠周山长【并序】

　　济川周君于余为斯文骨肉今冬乃子善长膺省召躬送其行过余言别谩成律诗一章以写岁暮之懐并为善长赠行云
　　岁暮犹行役风霜袭缊袍幸无嫌酒薄聊尔助诗豪世事皆前定人生谩自劳功名如可取端合付児曹

　　和呉学正见寄韵二首

　　一从相别后寄迹各东西岁月身惟老风尘眼欲迷依山松径窈临水草堂低独坐相思夜凄凉月满溪
　　不见故人久悠然多所思郡斋呼茗椀山馆理桐丝望断云凝处吟残叶落时风霜岁年晚还共竹猗猗

　　○五言絶句

　　题买从道枯木石图

　　寂歴何年树槎牙傍水村霜风吹叶尽秋色落云根

　　次韵

　　老去头添雪愁来眼着花清尊不成釂闲坐到昏鸦

　　懐张应奉

　　故人千里外相见一何难几度裁书尺秋云鴈影寒

　　野歩

　　随意踏春沙縁塍度菜花偶逢溪叟语行到野人家

　　次韵过湖南竹林

　　一径入深寂森然万琅玕日暮雪欲落翠袖生薄寒

　　题草堂晚景图

　　逺水涵碧波重山敛暝色琴客期未来草堂新月白

　　题方泳道县尹竹石图

　　潇洒数尺篁孱颜一拳石开卷清风生凛然见寒碧

　　客中九日

　　客居邻小市有酒有黄花莫讶无诗友故乡天一涯
　　今晨风落帽秋鬓觉苍苍小酌聊成醉都忘在异乡

　　偶题

　　小亭环緑筠潇洒宜宴坐是中宾主谁明月清风我

　　晚兴

　　野兴遂幽讨独行河水湄平原忽空旷蝉声在髙枝

　　渡江

　　残月晓犹在微茫水气凉潮来风满棹送客过钱塘

　　病起夜坐二首

　　独坐寒窓夜深炉火欲灰无穷身外事都逐雨声来
　　自怜衰老貎灯影雪千茎药饵扶吾病诗书寄此生

　　明旦再用前韵

　　杜门聊守拙利禄念俱灰旧雨曽来客如今雨不来
　　古鼎烧香篆朝盘荐菜茎澹然闲自适何用学吾生

　　春日漫兴二首

　　人闲境亦幽鸟鸣山更静临流玩落花清兴与川永
　　开园近屋头日陟自成趣心懐千载期锄云种松树

　　午溪集卷四

　　●钦定四库全书

　　午溪集卷五

　　（元）陈镒 撰

　　○七言古诗

　　谢杨震卿山长惠李息斋枯木竹石图

　　我家栝苍西山西重冈复岭蔵廽溪茑萝篁竹最深宻半生此地成幽栖尔来汨汨随寒暑走遍东呉与南楚长嫌客舍似鸡栖梦寐山林有遗墅李侯标格清逼人胸中丘壑絶无尘戏将醉笔一挥洒怪石古木连苍筠先生好事缇蔵久不意今朝落吾手却如置我故山间谡谡清风起林薮客中愁絶夜不眠万里秋思随人先便须携此归挂草堂时时开酌赏以瑶华篇

　　谒张伯雨外史

　　先生昔住句曲山琼楼绛阙相通寛飞幢游戏九霄上下视赤日如跳丸却来平地寻旧隠摩挱古石看烟痕孤云踪迹偶还往此身本在无还间天书云篆真诀秘苍精含景秋芒寒老我江湖倦游客洗心只欲聴谈玄蓬莱弱水如可到愿借来鹤随游軿【开元宫有来鹤亭烟痕石】

　　次韵周子符中秋赏月

　　去年为客钱唐馆序属中秋凉意满杜门独酌风雨来檐溜潇潇声不断今年归上午溪楼长天月白还中秋洞箫吹彻夜寥閴玉盘正在阑干头素光眩眩清无奈兴豪欲踏鲸鳌背此生此景须尽欢放浪形骸天地外金尊潋灔生酒波圑圑桂树青婆娑人生四美不易具此酒不饮如公何

　　赠写竹齐伯玉

　　少微躔下有佳客紫髯漆发双瞳碧前年骑鹤游广陵傲睨江涛弄明月雄才荦荦天马驹清标炯炯氷玉壶满襟英气敛不住却与竹君传画图酒酣肝胆露芒角雪壁淋漓翻墨汁兴豪一扫数百竿立玉排空森列戟苍烟漠漠横髙秋虚堂昼静闻萧飕知君用心亦良苦落笔竗觑文洋州我渐飘泊大江北岁晚交情冷如铁欲留此画共结三友盟只恐一夕通灵化梭壁

　　次韵同徐子苍赏海棠

　　芳姿艶质天与妍玉环飞燕俱堪怜昭阳华清留不住化去却作花中仙当时扶醉春容醒富贵风流两矜逞雕栏玉槛安在哉依旧东风好光景今人尚爱宫中妆一春对花醉百场踏歌槌鼓穷夜饮连天画烛迷春芳老我偏惭脚无力十年奔走他乡国花时偶喜得还家把酒看花空太息教儿莫放清樽空剪取歩障围春风人生得时且欢乐少年转眼成衰翁

　　次韵赋无言上人盆石

　　海窟移来一拳石肤寸中蔵势千尺天然幻出补陀宫使我观瞻晤空色瑞光隠隠生雾烟清气霏霏充几席夜来对坐黙无言水月清凉栀子碧

　　次韵友人西湖访梅

　　经年旅食红尘市压座笙歌喧醉耳山林清梦竟荒迷眼底诗人能有几朔风吹寒澄宿雾闻道西湖梅半吐共君漂泊在天涯却叹流年暗中度疎花冷蕋回阳春清波淡月传花神君命得句更竒絶对花如对氷玉人老我见梅心愈醒曽向湖边弄香影不愁雪后白模糊再约孤山访和靖

　　寄张外史

　　鐡冠峩峩鹤氅裘冲襟炯炯氷壶秋进履曽下黄石拜辟榖独从赤松游官府真仙上界足富贵于我如云浮乞取金丹换毛骨飞佩往谒昆仑丘

　　次韵客中荅友人

　　我生牢落寡时偶半世江湖厌奔走霜风吹破黒貂裘画虎不成羞类狗羡君意气隘八区自说功名分中有往时曽学屠龙技向去当施缚麟手萍蓬偶尔屡相逢黄金醉辇如渑酒去年共访西湖梅今年又赋平山桞侈然惠我云锦章五采缤纷落晴牖自惭衰老百不如深荷交情日亲厚难将鱼目报夜光但惜黄钟调瓦缶倚歌慷慨不自覉酒酣拔剑蛟龙吼

　　次韵夏日野歩

　　缲丝人家鸡午啼南墙雨过篁竹齐出门更喜新緑净旋布石矶行过溪香醪满榼供提携垂杨树外听鸣鹂因嗟田父行水泥有饷不充葵与藜

　　三月十三日同松阳诸友游东皋过逍遥宫分韵得草字

　　葛中野服偕诗老歩出东皋散懐抱寻幽更到逍遥宫坐我澄轩净如扫山寒石窦云起迟地逈松林鹤归早何时重约黄冠师直上灵岩拾瑶草

　　中秋感懐呈松学诸友

　　我昔扁舟泛淮水万顷琉璃月光里夜深复上城南楼笛声未断箫声起燕姬二八比玉花纎纎潋灔倾流霞筵前舞袖影凌乱青年意气百倍加归来岁月如转烛圆缺阴晴几悲乐只今白首叹无成晚得一官飰不足江北江南多乱离吁嗟赤子无所依长松古邑亦遭毁空余野草秋萤飞乾坤浩荡父老尽逝水东流徒潣潣世间万事何时终岂若庞公鹿门隐人生对酒当尽欢此宵此月能几看杜陵诗老曽有语无使霜露沾衣寒

　　次韵寿友人

　　银潢秋水洗丰骨谈笑掀髯豪兴发婆律旃檀香味浮琉璃琥珀酒光滑虽无红袖共欢娱谩有清诗冩竒絶祝君之寿老益坚静夜观书眼如月

　　秋日叶训导招饮分韵得摘字

　　主人登楼宴宾客笑语相欢尽今夕蟾溪清浸月光秋兎阜寒通云气白举头但觉银汉低浇胸未怪金杯窄重阳更约醉西风墙根菊蕋应堪摘

　　再分韵得百字

　　南阳有客髯如戟更觉心肠坚鐡石携来旧日书一囊分坐中斋灯半席制龄且学餐菊英辟世休言种桃核便当沽酒消穷愁袖中我有钱三百

　　溪楼小宴分韵得头字

　　西风浩荡吹衣裘天气渐冷黄花秋山城酒熟方新篘虽非九日堪追游今朝偶出招朋传携尊采菊登髙楼雕盘乌几罗珍羞一觞一咏相赓酬蟾光当窓青入眸珠帘倒挂珊瑚钩晓霞绚彩晴未收白苹掩映波光浮醉酣更觉忘百忧胸中世故散不留诗成复作商声讴他人能有此乐不丈夫命达当封侯未达自分归林丘我闻弘景不出休何须更画金笼头

　　题院判石末公见惠赵仲穆双马图

　　使君惠我双马图雄姿逸态世所无流传韩干旧墨迹湖州公子亲临摹湖州自是名家驹绘画此马与众殊鬃鬛萧萧朔风起举足万里无长途弯弓马上者谁子駞裘乌帽貂襜褕游缰飞鞚栁阴外射杀黄熊及于莵只今世乱多战伐驽骀龙种同驰驱边城人马半已死空令抚卷成嗟吁使君统领百万夫要平南楚并东吴英雄事业佐玄徳愿起此马如的卢

　　次韵孙都事越中大雪歌

　　庚子之岁云暮矣越中大雪若幽蓟冻云十日拨不开乱洒斜飞势容裔山川髙下烂琼瑶世界三千色无二倚壑髙松折巨枝入地遗蝗蔵丑类乾坤已回北作南凝冱阴中有和气白头父老为咨嗟百年覩此真竒异仄闻城市三尺余陋巷益深难拥篲渔翁披簔迷晚归童子映书忘夜寐我虽寒苦兴自豪一上层楼豁胷次岂无党进酒浅斟不学袁安户深闭醉酣箕踞正长吟忽有诗从鳯池至左司先生文武兼统制吾邦居重位凛然清气逼银河散此六花飞大地兵尘沴戾尽洗空穷谷深山亦渐被因知天意兆祯祥明年大有公当记

　　好溪堰为呉明府作

　　县公筑堰东九里大堤横截长溪水引流下注万顷田禾稻翻风翠云起去年陂堰未曽开况值亢旱天为灾城中乱罢正萧索兼无秋实人民哀今年争看决渠雨龙骨长闲挂梁梠老农仰卧歌南风但知欢乐无所苦君侯事业如白公流芳千载无终穷愿公更展作霖手均此徳泽四海同

　　次韵叶中甫见寄

　　叶公与我皆竒士骨相崚嶒气雄伟当年湖海屡相逢酒酣击剑秋风起结交落落青云宾谈笑相过无俗轨潜心不复事诗书要取功名侯万里谁知白髪成两翁此意萧条今已矣忽然寄诗来问安厯说旧游情愈美况遭世乱多变迁富贵荣华如覆水嗟余独抱寒苦调只有豪吟差可拟结庐幸喜近清溪剩种桃花红蕋蕋约君待向春水肥共驾扁舟钓鲂鲤

　　次韵孀妇叹【用杜工部诗韵】

　　城东孀妇髪未华半生苦乐随夫家前年夫戍死锋镝姑老子幼长吁嗟携持幼子独存立倚帘羞见燕双入辛勤纺绩得来薪晨昏奉姑粗供给邻家女子瑳素头压鬓金钗髻相并下阶自折樱桃花爱惜娇容时照井谁知孀妇拭泪痕为夫筑坟松树根此身抱节誓不改甘守寂寞黄茅材

　　次韵蔡伯玉见寄

　　吾邦风俗颇淳古田里居民皆乐土天教我軰以笔耕播咏声诗遍寰宇飬生不用服金丹充肠自有苜蓿盘四时佳景足延览清溪浩荡山髙寒我昔别君为冷掾五载区区食破砚相望南北如风枝却喜归来复相见去年风尘暗不开招我西涧同衔杯岩头啼鸟日催起看云听瀑心悠哉只今世事已如此碌碌微官如敝屣便从巢许隠终身掬取清流洗尘耳

　　午溪集卷五

　　●钦定四库全书

　　午溪集卷六

　　（元）陈镒 撰

　　○七言律诗

　　石门纪游

　　山藏仙窟好溪湄满径秋云冷湿衣万古石门青不合半天瀑布雪长飞猿攀松子岩前落鹤趂琴童洞口归谢李何年留杰句至今山水有清晖

　　紫虚观

　　紫虚宫近少微垣俯瞰粼粼碧一川刼火不烧锺吕像古碑尚记李唐年龙飞剑影来深洞鳯载箫声下九天千载葛洪丹井在神光犹自发灵泉【观遭兵火锺吕二像如故】

　　江心寺

　　四顾弥漫雪浪翻巍巍台殿压云根天连塔影浮江浦风送钟声落海门老衲倚阑延月色潜蛟蟠穴候潮痕古今登览无穷思云气苍苍岛树昏

　　甘露寺废址

　　金碧楼台安在哉空留鐡塔镇崔嵬慈云散尽无甘露烈火烧残有刼灰巨镬欹斜堆败叶断碑零落付苍苔老僧飞锡知何处落日长江潮自回

　　游苍山道院

　　松桂苍苍匝道边林光摇荡拂晴川桃花流水人间世石室丹霞洞府天一榻清风生竹润半檐疎雨入茶烟诗人往往余吟咏间剔苍苔看石镌

　　次韵月明徳经厯游茅山

　　三峯翠色倚髙冥万壑松声撼百霆列宿拱垣低月殿彩云扶毂近芝亭紫坛露冷晨幢湿金阙风微午篆馨遥想羣仙飞佩处碧霞缥缈玉珑玲

　　又次韵宿元符宫

　　天风送客到茅山山迭千重路百盘松下石碑留玉篆竹边药灶飬金丹声沈万籁乾坤静气肃九霄风露寒乞取鼎余换凡骨好随僊侣蹑飞鸾

　　丹阳早发

　　浮生扰扰几时休又向长河理去舟雁带呉云乡信逺蛩鸣楚月客心愁依依老桞风烟晚猎猎黄芦水国秋借问今宵何处宿遥山青外是瓜洲

　　游西峯寺

　　山绕招提面面青黄金台殿敞春晴树分两径参差起水积方池澹沲清并命鸟飞争供食长生鱼出聴钟声湛然亭上凭阑乆闲看溪云傍塔生

　　三岩

　　尘土寰中有底忙禅扉咫尺自清凉云深古洞苔生井露冷疎林月满廊紫玉丛开金色相水晶檐动白毫光慿谁卷取天潢雪好把杨枝洒下方

　　次韵邓知州会秦邮干明寺二首

　　特向诗禅觅一叅秦邮寺里聴雄谈政成洛北官方满家近淮南路熟谙春日竹窓多雅趣暮年蔗境有余甘超然跳出尘笼外风月招邀兴倍堪
　　解组归来隠乐郊手开药圃旋除茅巢云野鹤新添子亚水苔梅曲引梢翰苑曽传坡老句禅门今结遁公交日来清思知何在茶臼时时隔竹敲

　　再次韵呈天岸长老

　　妙法无边竟莫参洗心只欲聴清谈空门枯淡师能守行路艰难我惯谙芸几半窓烟穂碧茶瓯一掬井花甘渊明他日重来此莲社投盟谅自堪
　　潇洒禅房近碧郊短墙重叠盖黄茅光翻池上千桃树秀入阶前万桞梢水满草生鱼意乐风微日暖鸟声交更无余事跏趺外从遣棊声昼屡敲

　　三用韵呈天石长老

　　不二门中试往叅了无文字况言谈安心有法何从觅应事随机已熟谙午榻偶聴风竹响春厨时荐野蔬甘劳生自愧多烦恼宁止嵇康七不堪
　　路入琅山十里郊曽闻卓锡盖新茅灵岩中竖擎天石祗树东回偃月梢欲比渊明来入社也应支遁肯聨交他时幞被来寻约长聴钟声夜半敲

　　旅懐

　　满楼风露薄幽襟素练萦窓月影临市散灯收人语静梦回酒醒夜寒深淮山残雪三年客栝岭飞云万里心珍重緑猗亭上竹平安长遣寄清吟

　　次韵答友人

　　青云万里豁雄襟淮海东边得共临呉楚地分平野阔金焦山涌大江深秋风杨桞离亭恨夜月梅花故国心试上层楼一怅望手弦緑绮和髙吟

　　赠李晋卿葬师归龙泉

　　潇潇霜霰点行装驴瘦童寒路更长十载江湖双白鬓半生山水一青囊摩挲古剑心犹壮邂逅清尊兴自狂岁晚不堪成话别石桥流水野梅香

　　春日次韵罗善先照磨二首

　　客里光阴一瞬过壮年心事易蹉跎人生用舍同刍狗世态炎凉似脚婆緑霭醸春归楚树玉尘吹雨涨淮波相逢此地重携手无奈千丝栁色多
　　緑阴亭馆晓光新久客秦淮两度春霏屑雄谈频落尘轧霄老句更惊人游山未可闲安石畊谷宁容老子真斛水蛟龙能变化春雷一鼓到天津

　　再次韵答王子愚

　　草木城深一雨过流年如此惜蹉跎云间后土来天女风外清淮舞浪婆旅邸昼销茶煮雪歌楼春透酒生波慿髙目断江南路无限逺山归兴多
　　檐影参差树色新晓莺啼破画桥春桞分稚緑初眀眼花醸浓香欲醉人白日游丝吟趣逺间云流水道情真管弦不入骚人耳缓策寻芳傍野津

　　和程渠翁见惠诗韵

　　夘峯深处客忘还砚石从容意自闲乘兴无舟来剡曲懐人有梦到松间谋生每愧兎三窟学道长怜豹一斑若问日来新况味饭牛聊复卧南山

　　次韵陈和仲

　　江湖十载感流萍一日居山梦始清林下散樗难大用道旁苦李得全生拂苔苍石和云坐种秫平畴带月畊惭愧故人疎阔甚南箕北斗信虚名

　　挽西岩崇上人

　　絶俗离群付陆沈屋云分住古崕阴案头经卷香犹在窓下蒲团尘欲侵翠拥山屏余色相清涵海滴印禅心客来何处寻行迹黄叶漫山秋露深【寺中有屏山轩海滴泉】

　　次韵客中送友人归栝苍二首

　　落花飞絮满江城薄霭遥遮逺色明别酒乱浇胸垒块狂诗尽放笔纵横石桥立马日还暮野岸移舟潮已生自觉老懐偏作恶客中送客倍关情
　　东风吹雨似轻尘握手河梁未忍分芳草緑波无限思落花啼鴂不多春离尊今夕芜城月去棹眀朝瓜浦云寄语故山猿鹤道秋来我亦整归轮

　　次韵枯梅

　　苔封藓蚀百年身雪虐霜饕数点春留得此花叅太极看来生意是深仁罗浮仙子氷魂返饭颗诗人瘦态真不许世间儿女比临风孤艶絶芳尘

　　次韵植竹

　　森森苍玉谢斤锄幽翫惟便山泽癯晓润烟光连别墅夜凉月色满前湖解苞便有风霜节写影真成水墨图对此翛然忘俗虑一杯拾叶煮云腴

　　和周济翁写别韵

　　西风两鬓已苍然万事无心只任天细饮黄花新酒味长吟緑竹旧诗篇登髙未落龙山帽尽兴先回剡曲船后夜定知窓外月照人凉冷不成眠

　　次韵村景

　　芋叶瓜藤緑满田数家烟火接平原溪分秋水绕孤屿山障夕阳明半村访鹤客来松下径扫花童立竹边门居安便是神仙境何必桃源避世喧

　　八月十四夜宿松溪山庄次韵

　　湖海经年滞客程相逢一啸叙前盟路经山雨青泥滑风卷溪云白月明幸有芳尊酬此夕惜无佳句续髙情酒醒不惜匆匆别共听钟声出晓城

　　和刘益洲训导见惠诗韵

　　五年奔走客中忙长想诗筒翰墨香老我日添头髪白故园秋负菊花黄劳生自笑乌三绕飬拙还同龟六藏何日相过溪竹外欵陪尊酒到斜阳

　　哭外舅此山先生

　　才名奕奕冠当今投老林泉乐意深太华黄河曽识面玉堂金马有知心寿杯未及希年贺诗卷空添近日吟慨想音容尚如此西风吹泪满衣襟

　　旅懐

　　久客江城事事悭一尊聊尔破愁端呉云无雁传乡信楚水有鱼供旅飱燕子乍来风力软桃花欲动雨声干今朝偶为寻芳出试着春衫尚觉寒

　　乙酉二月十六日偕杨贯道谒张贞居外史留宿南山登善庵明旦以诗奉别

　　磵阿不到一年余此日重来访隠居银烛照花明渌酒石函封藓贮丹书雨添瀑水春池满云起山窓晓室虚自愧匆匆回俗驾不堪松下别霞裾

　　陪黄晋卿提举杨震卿山长宴张贞居外史竹轩

　　仙家风景少人知亭馆春明宴客迟黄鼠登盘脂似蜡白鱼落刃鲙如丝天香冉冉花双品日色晖晖竹数枝始信蓬莱在尘世门前车马自纷驰【坐上有牡丹二朶故云】

　　送张仲举应奉回京师宴韩提举

　　宅主人开酌宴华堂异果珍羞次第甞燕客题诗乡思逺呉姬劝酒曲声长风吹杨栁依依緑雨过荼■〈艹縻〉细细香此会殷勤还继烛莫教今夕断离肠

　　题陈思复喜白髪诗卷

　　髙人大隠飬修龄喜见年来白髪生种种尽从头上满星星渐向镜中眀不縁忧事添千丈只为看诗益几茎一任■鬙飒垂领居闲幸免着尘缨

　　次韵白莲

　　素质天然不假妆盈盈歩入水云乡前身曽结逺公社古制犹存屈子裳月佩有声沈水玉氷肌无汗惬龙堂夜深偏称清闲客来共西池一味凉

　　次韵髙则诚参军题少微山巨樟

　　老气长身倚断崖苍皮铁甲渍深苔几年造化栽培力他日明堂柱石材风挟雨声龙起立月笼云影鳯飞来长令炼药山中侣想象欝蓝天上台

　　次韵题东岩

　　石岩削作鐡城埤荒磴盘盘一线微万古笔峰欹日毂半空剑石挂云衣傍无扳木愁猿过下有摩巢老鹤飞此地从来天设险乱离民复得依归

　　次韵同周子符晚歩

　　溪上紫烟生逺林乘闲偶出散冲襟青山如故诗人老红叶无言秋意深万里封侯非我愿半生学稼识农心凉风满路归来晚且对黄花索酒斟

　　次韵友人送别之淮东

　　万里关河落木秋又携行李上扁舟元龙湖海増豪气司马山川惬壮逰帆影乍开风浩浩客程渐逺水悠悠应知别后相思处眀月天涯江上楼

　　客窓晚望

　　旅景萧条霜气催江枫树树锦成堆天髙雁影和云落风急涛声带雨来未办緑尊供客醉空怜黄菊向人开一时归兴难排遣邂逅成诗亦懒裁

　　武林旧馆

　　寂寞江山旧帝州重来景物倍萧飕客窓素月凉如水子夜清风淡欲秋聴竹亭空苍石古种松地冷碧苔幽老懐正自难消遣嘹唳江边过雁愁

　　挽杨震卿山长

　　芹宫半世守儒官冷况萧然道自尊琴在旧堂湖月冷剑横新塜岭云昬呉山犹认生前面楚水难招没后魂雪满西桥桥畔宅梅花心事与谁论

　　客中思归

　　世道艰难转觉危回头五十五年非红旗黄纸从无分白髪青山可息机二顷稻田环马墅一区茅屋傍渔矶西风吹动家乡念心与孤云稍稍飞【马墅所居地名】

　　夏日周子符过访用杜工部严公仲夏枉驾草堂诗韵二首

　　溪流曲曲路盘盘逺辱髙人此驻鞍别久忽惊诗骨瘦饮多尚觉酒肠寛茅斋雨积晴犹润竹径云深夏亦寒坐对棊枰遗世虑不妨相与尽清欢
　　深谷幽居类隠盘喜无俗客枉金鞍门前修竹笼烟碧溪上闲云度水寛茶灶旋烧松叶湿砚池频滴井华寒君来莫讶无供给野水添杯罄一欢

　　赋林亭新霁二首

　　潇洒林亭近翠微雨余斜日送清晖茶香细细苍烟起树影离离翠羽飞林下无人敲竹户水边有客制荷衣偶来坐石乘凉久闲看髙松野鹤归
　　恰匝松篁引树凉玲珑窓户纳晴光曲檐乍挂游丝细斜隙初看野马忙紫藓緑苔行处滑碧苞丹实酒边香留连自适清幽趣坐聴琴声古意长

　　挽周子符

　　近陪谈笑碧山堂一别俄惊半载强秋到闻公才卧病朝来走使忽传亡香销琴室松风冷灯灭书竹月凉惆怅老成零落尽望云挥泪倍悲伤

　　送王本立赴京师

　　丈夫有志取侯封剩喜君家袭世功腰佩虎符头已雪胸韬豹略气如虹策书此日才名遂尊酒何时笑语同若会故人张应奉为言畊钓老山中

　　次韵答道元上人

　　久住灵泉学苦空青青瘦竹伴癯容朝飞锡杖无惊鹤夜诵经台有听龙说法精微多聚石洗肠清净更餐松归来趺坐岩西屋白月如珠照笔峯

　　次韵中秋登水光山色亭时王县尹季山长同游

　　策策凉风拂帽轻缓扶藤杖出西城县公小队能同乐诗老髙懐觉倍清白石清溪寒潦缩丹崖紫谷夕阳明广寒桂树今何似赢得年年折又生

　　癸巳立春夜梦得诗一聨树当晓户生云气水入春池泛日光觉后足成篇

　　山冦传闻已破降一杯新酒浣愁肠树当晓户生云气水入春池汛日光栢叶未欺华髪改梅花犹带去年香家居无事心逾喜八十慈亲寿且康

　　双溪道院赠叶逸民

　　读书精舍最相宜一炷清香昼掩扉虚白自生林下室软红独上客中衣闲阶雨润苔痕合小径风清竹叶稀邂逅与君同此兴求诗问法两忘机

　　再用韵二首

　　萧条孤馆傍溪湄榆栁阴阴緑满扉风挟水声长到枕雨含林润欲侵衣一春客路情懐恶千里家山音信稀争似髙人乐幽隠不知人世有危机
　　郭外人家近翠微雨余岚气湿窓扉花畦软土红粘屐竹径深苔緑染衣门巷日长人语寂楼台春尽燕来稀静观万物多消长造化无言黙运机

　　遣闷

　　风尘澒洞几时清军旅经过阻客程江岸落帆春浪急野桥沽酒夕阳眀朝廷将相非无策田野耰锄漫作兵回首东南天宇阔白云飞处倍关情

　　闻子规

　　独立溪头闻子规寸心欲折鬂成丝东风巷陌花飞处细雨园林叶暗时顾我艰难频作客经春愁闷强裁诗云山入望乡关逺徙倚长桥有所思

　　钱唐乱后

　　满城瓦砾总成堆往事传闻尚可哀士族尽从西渡去官军却自北关来黄金宅第无完堵白骨沙场有湿苔惆怅钱唐旧时月夜深空照怒潮回

　　次韵松学述懐

　　腐儒麄粝愧无成偶向芹宫着薄名春晚石坛青杏合日长芸几素琴横此身渐觉垂垂老世事堪怜滚滚生底用辛勤贪寸禄故山风月有余清

　　次韵雨中述懐

　　湖水纡余涨緑新门前杏子已生匀漫天风雨连三月过眼光阴又一春冷况自惭同郑老闲居争得似安仁老来堪啸微官縳懒性从来只任真

　　午溪集卷六

　　●钦定四库全书

　　午溪集卷七

　　（元）陈镒 撰

　　○七言律诗

　　游逍遥观欲至云岩不果

　　奉真门外逍遥观银阙琼楼倚碧岑万树古松云气湿一溪春水雨痕深山灵久护黄金鼎僊客闲调白玉琴欲访云岩天已夕杖藜他日约重寻

　　次韵松学诸友见寄

　　一昔与君分袂日特烦相送马湖前老来易觉吟懐恶别后多惭俗事牵独岭松云应满坞东皋花雨想添泉还思重访登临地记得逍遥别有天

　　九日偕计山长游西岩寺次韵

　　故人访我当重九黄菊吹香满一庭邂逅登髙同胜事留连到晚宿禅扄秋阴积润云生几山意催寒雨近屏坐对跏趺僧话久十年尘思豁然醒

　　夜宿道元上人房再次前韵

　　客至林房成一宿忽闻寒雨落空庭竹炉细火留余暖松户深云带晚扄井水应潮生石穴洞霞成乳滴山屏只縁景胜吟难就坐对龛灯酒半醒

　　次林彦文县尹韵送刘伯温都事抚安青田

　　三月江南草色新随车零雨浥轻尘绣衣奉命安民俗玉斧扬威出使臣玄鹤划鸣云洞晓青芝徧布石田春太平气象今重见老我甘为击壤人

　　次林县尹韵上元帅石末公

　　落日长风动大旗宁令云鸟识神竒世家共仰侯门戟兵策谁参别墅棊烽火时时蒿目力指挥往往竭心思也知韩范兼文武还带貂蝉侍玉墀

　　松阳感事

　　长松县里客重来旧上层楼安在哉天地无情经丧乱溪山有恨起尘埃故人半已归黄壤遗业多怜长緑苔寂寞湖南烟色晚壊垣惟见枳花开

　　次韵魏县尹游云岩小蓬莱轩

　　树入仙岩一径微公余到此及春晖石缸香暖松花酒云缕光寒槲叶衣未向神人求药匕且从羽士问玄机山中异境难留客还向东皋歩月归

　　游南岩寺

　　蟾溪南畔小峩嵋幽磴盘盘上翠微路转山亭休客驾林开云屋挂僧衣天池水净涵秋月石笋峰髙障夕晖胜地从来隔烽火却怜人世刼灰飞【南岩一名小峩嵋】
　　钟梵无声白昼迟沉沉古殿佛灯微石崖射日光摇几林壑藏风冷袭衣自昔乾坤锺秀气至今山水发清晖何时重到分禅榻坐看闲云自在飞

　　和贾县尉秋日往山中诗韵二首

　　野桥村路雨初晴满袖凉风马足轻松下几年淹宦况山中九日动诗情逢时又见黄花发感事俄惊白髪生且喜囊中无长物只留琴剑伴回程
　　山色苍茫翠欲流行经熟路忆曽游西风鸟影寒塘晚细雨蝉声碧树秋过眼年光如急电伤懐世事等浮沤知君为国勤劳苦一寸丹心有百忧

　　奉和元帅石末公元宵二首

　　自叹经年依半水那知今夕客严城中天月在无灯火午夜风来有柝声浊酒不浇胸垒块衰年犹觉句峥嵘升平气象何时见独对梅花坐到明
　　节序萧条宁似旧夜寒灯火暗孤城星河淡淡流云影钟鼓迟迟咽漏声抚事忧时心慨慷狂歌击缶气峥嵘昆仑关破当今夕遗史重看眼为明

　　奉和元帅石末公春晴谩兴诗韵

　　使君惠泽似春阳田有来牟麦有桑日暖戟门旗转影风清玉帐剑生芒深山狐兎潜无迹旷野黔黎喜欲狂今日朝廷方倚重论功应不愧韩张

　　暮春阻舟兰江因病起登楼有作

　　清明寒食客中过病起强登江上楼逺树云闲春漠漠落花风静思悠悠乡书无雁频劳梦波浪惊人久系舟何处悲歌连野哭老懐寂寞不胜愁

　　鳯凰山懐古

　　舞鳯山形无古今百年王气已销沈荒凉禁苑经樵采寂寞歌台贮梵音草暗碧桥分野色石寒白墖鎻云阴伤懐往事空遗恨落日山前蝉乱吟

　　题呉敬夫草亭【亭在万松岭】

　　草亭幽絶在林端苍雾丹霞遶石阑松叶覆山禽自语苔痕匝地竹成竿绕花古井呼儿汲题画新诗与客看羡尔风尘能吏隠听猿时踏岭云寒

　　友人移居再用前韵

　　故人移住碧云端取次寻游兴未阑地隔城埤沉戍鼓山连湖水有渔竿石边芝草和云采窓外松枝带雨看客至尽堪供茗饮古泓清浸玉泉寒

　　秋日偶懐

　　牢落天涯客倦游尚怜生计事悠悠二年道路谁青眼半纸功名人白头落叶蛩声吴月冷凉风雁影楚天秋伤懐处处犹征伐却忆沧浪旧钓舟

　　秋日登呉山望城东战垒怆然有懐

　　乱后呉山依旧青登临一望却伤情长河白骨沈寒水落日乌鸦噪古城湖上采莲无画舫关东种栁满严营繁华从此成消歇潮到空江恨未平

　　寄题陈此一炼师寿岩诗卷

　　闻说仙都陈道士灵书真篆得心传药炉火暖金丹熟寿穴云深石髄坚鹤趂笙声岩顶月龙回剑影洞中天彭籛骨相应难老且住人间八百年

　　次韵陈府掾宿治平寺栖云轩

　　诗客秋来欵竹扄清谈时得共髙僧云轩题画朝挥笔石几看书夜对灯香篆绕盘烟细细粥鱼敲木响登登寺楼髙处冝长望水满蟾溪緑似绳

　　对菊有懐季山长

　　薄宦经年未得归西风黄菊已盈枝今朝把酒聊自适此地看花多所思世事不干迎客少旧交久别寄书迟莫言岁晚无廪粟山色水光堪乐饥

　　再用韵答松阳诸友【时自钱唐回故云】

　　青云倦翮逺来归尚愧栖迟寄一枝眷眷亲朋嗟久别昏昏灯火话相思诗因感兴吟来苦事不关心睡起迟天地无情吾辈老乱离谁为恤寒饥
　　二年孤馆客忘归身似飞乌绕树枝世路风尘多丧乱故山松桂几懐思黄花红叶秋将晚流水闲云意自迟万事无慿如梦饱区区谁解悟真饥

　　感懐呈友人

　　濩落才疎只自怜狂吟诗句漫成编三彭已伏庚申日六甲初周戊戌年心事无瑕如白璧此生守直类朱弦相逢且共尊中酒身外穷通总付天

　　次韵游溪南野寺

　　萧然野寺惬清游禅老诗人总素流迎客却从云外入烹茶少为竹间留庭空古桂疎疎雨池净青莲淡淡秋欲效渊眀同结社逺公还许再来否

　　冬至日同友人寻梅翌日过溪南有作

　　芒鞵藜杖踏山云客里寻梅讵厌频行到溪南纔见树看来枝北未多春水清沙白香微动雪虐霜欺色愈真喜得阳和消息早好分生意与诗人

　　次韵答叶训导

　　长松废邑兵戈后旧馆秋深木叶零烟灭市心双井古云飞溪上数峰青东皋访鹤逍遥观南麓寻僧抱膝亭多谢携尊慰岑寂夜檐还共看文星

　　次韵客懐二首

　　孤馆凄凉归计迟世无鲍叔少相知天寒疲马空喧枥月冷栖鸿尚冻枝沽酒消愁忘尔汝题诗适兴记吾谁西风昨夜吹庭树丛桂山中入梦思
　　三年客里寄行藏摇落秋深感异乡久敝黒貂惊岁月渐疎白髪老风霜乾坤纳纳胸襟阔山水迢迢道路长遥想故园清露晓满林橘柚眩初阳

　　丁酉秋浙省除青田主簿戊戌三月再调松阳感愧有作

　　牢落乾坤一腐儒却怜半世事诗书广文方入中朝选主簿重承外省除长拟报恩忧力薄更教佐邑愧才疎踵门有客来相贺旋买芳尊剪野蔬

　　次韵感事

　　独立西风尘满眼纷纷鹰隼少文鹓自怜人世逢多难谁叩天阍上万言黄浊水深龙喷薄青冥日逈雁聨轩客懐寥落秋将晚空对黄花忆故园

　　再次韵懐归

　　褐衫偶着来从宦也蹑通班缀鹭鹓报主惭无补衮手归田只合共农言年来旧业书千卷老去闲心竹一轩有地寛闲午溪上木奴更种满秋园

　　次韵叶训导雨中漫兴

　　避乱三年依郭外青萝白屋鎻寒烟绕阶山叶秋虫响照榻书灯夜雨悬半纸功名犹未就数茎华髪已堪怜寻诗有客时相过竹下芳尊想未眠

　　再次韵遣懐

　　宇宙荒凉秋气肃刚风未扫緑林烟人间烽火时时起天外妖星夜夜悬万事多端何日静一官独冷有谁怜故山风月应无恙归到溪轩且晏眠

　　中秋小酌分韵得长字

　　故人中秋设佳宴垂帘下榻开中堂老桂清香沁露冷众宾醉语含风凉上窑瓷噐饤肴馔长生木瓢行酒浆欢然饮罢雨忽作索纸题诗牵兴长

　　中秋风雨再用悬字韵

　　长天雨暗中秋月兎影蟾光隔雾烟疲戍抱关双泪冷小儒忧国寸心悬阴晴天意讵能测悲乐人生只自怜赖有桂花香酝藉挑灯孤坐不成眠

　　次韵叶训导移居

　　曽向溪南隠一丘携家今住市西楼水声通沼凉生袂山色卷帘青入眸竹灶煮茶销白昼石床压酒醉清秋安居此外随吾分可效涪翁赋四休

　　次韵夜坐听雨

　　寂寞山斋孤坐夜西风落叶雨潇潇水光入室凉偏润地气侵衣暑顿消静念人情狙赋芧更怜世事鹿藏蕉何时洗却儒酸态还共扶摇上九霄

　　送元帅胡公往遂昌平冦

　　大将雄姿虎豹威济时又起着戎衣牙旗有象分行伍鐡骑无声听指挥黄石一编参武畧孔明八阵合神机此行尽把妖氛扫笳鼓风清奏凯归

　　重阳后二日遣闷

　　去年登髙莲城北今年复在松山阳自嗟头髪间白黒忍见菊蕋含青黄世乱甲兵战未巳日报羽书驰更忙苦无尊酒慰寂寞东望家山愁思长

　　次韵胡元帅题夘山

　　邜峰髙耸碧孱颜见素真人此炼丹古井水寒通逺海紫坛云暖拥羣山境超大地三千界天近层楼十二阑遥想瓣香朝谒处青霞深护玉宸班

　　遣懐二首

　　平生赋性本疎顽拙宦虽縻心自闲黄菊尚留秋后径白云长在望中山瘦躯多病惟储药空屋无钱不用关松下儿童应笑我鬓毛只为作诗斑
　　不出门庭腰脚顽幅巾短褐称萧闲墨浓砚石迷雊眼香暖炉烟起博山睡美黒甜便老懒饮酣白堕息机关今秋已负登髙兴空想重岩细菊斑

　　次韵刘宗保秋懐二首

　　溪上青山抱郭回蒙蒙烟雨暗楼台平原日暮牛羊返逺路风髙鸿雁来断续砧声何处响凄凉菊蕋为谁开知君独抱忧时苦我亦深同杜老衰
　　扰扰风尘满眼愁乍寒天气怯深秋韲盐况味聊堪守竹帛功名不用求今日闻鸡无祖逖当年梦蝶有庄周自惭衰老将归隠二顷还须为鹤谋

　　次韵述懐

　　时命多仇道未穷愁懐如酒味偏浓争怜轩盖能乘鹤谁信泥沙解困龙黄叶一庭人迹少青灯孤馆客情慵西风吹冷衣中线深念当时宻宻缝

　　次韵答松学诸友二首

　　门掩苍苔人寂寂树深幽鸟自鸣酬溪云带雨来池上林叶随风下屋头万卷有余儿解读一瓢自乐我何求山空岁晚梅将发寒夜茶炉肯共不
　　不嫌官舍毡长冷酒熟诗温可献酬剩有禅谈来白足更无俗事委苍头观鱼真乐惟心会识马天机不色求我愿买田为隠计未知造物肯从不

　　访梅

　　溪上离离雪乍晴乘闲偶作访梅行露寒径怯青鞋湿风冷枝惊翠羽鸣孤艶向人春渐透暗香浮处水偏清留连为尔牵诗兴不觉沙头月又生

　　雪后过溪南二首

　　东风吹我过溪行沙路迢迢傍野平通堰水声氷下响背城山色雪边明大田春早农归业故垒云空戍解兵幽鸟亦知人意乐飞来枝上语新晴
　　轻衫短褐称闲行遥望长湖镜面平草际雪消开冻色沙头日出映波明喜闻盗贼为黎庶幸免耰锄铸甲兵今日追游差可乐谩将诗句赏春晴

　　再次韵述懐二首

　　万事区区磨蚁行胸中垒块未能平山深小县春犹冷溪近层楼月易明多病未因诗作祟破愁谩以酒为兵倦抛书卷支頥坐闲看飞云弄晚晴
　　击节狂歌酒屡行栖迟宦况负平生流年冉冉青春过衰鬓萧萧白髪明触事每怜遭语穽忘机已觉息心兵飘然归思如风桞万缕千丝乱晓晴

　　二月十日枢府辟往栝城再用韵别诸友

　　骊驹歌罢尚迟行一棹长溪春浪平岸桞依依连野碧林花灼灼映空明苦吟每笑杜工部爱酒犹怜阮歩兵薄暮落帆松岭外相望月淡雨初晴

　　次韵友人过访

　　溪上东风吹帽斜故人乗兴到山家扫云坐石因看竹拾叶分泉为煮茶十载功名如沐漆半生学业似炊沙只今拟作郊居赋无奈忧时鬂早华

　　次韵饯别

　　清尊终日共徘徊苦为吟诗击钵催修竹满庭苍雪落好山当户晚青来斜阳林外人相别流水溪边首屡回今夜相思知独苦不禁寒月照窓梅

　　病起有作

　　披衣晓起坐中庭稍觉春深肺气平游宦三年头愈白居山数月梦还清阶兰楚楚新芽茁径竹猗猗緑笋生幸喜晚年无别事有田二顷乐归畊

　　再用韵答友人

　　日长迎客过门庭闲坐荒苔石磴平烟际桞条无赖碧雨余湖水不胜清我无才力如韩子君有诗名似孟生乱世相逢宜共隠一犁慎勿废勤畊

　　次韵登玉溪山絶顶

　　溪头一片碧崔嵬我为寻幽亦上来山势渐髙黄叶尽天光忽近白云开因懐王子笙吹月更忆羊公石卧苔此处尽堪逃乱世渔郎相见莫相猜

　　午溪集卷七

　　●钦定四库全书

　　午溪集卷八

　　（元）陈镒 撰

　　○七言律诗

　　次韵山庄

　　一径萦纡绕涧边东风吹雨涨山泉緑阴树合编茅屋黄浊泥深种秫田池暖鱼翻云影动岩空鹤唳谷声聨【庄近赤岩】何因无事能来此烧竹烹茶扫石眠

　　次韵友人见寄

　　我惭衰病似文园倦迹栖迟不出门世路风尘何日息江湖旧友几人存移家避难依山顶开径通幽断树根待得衡茅新结就约君来此共污尊

　　庚子岁旦次韵

　　山城兵火经过后旧业能留有几人万事从来皆定数一杯且喜及新春谩怜児女称吾寿深荷天公眷此身坐对青山无愧色红尘幸不污渔巾

　　莲城感事次韵

　　一自兵戈破栝州豪华尽付水东流惟闻夜雨新城柝不见春风旧市楼负郭田荒青草合依山冡废白杨愁烟尘满眼何时静尚说江淮战未休

　　舟中次友人韵

　　溪头日出晓风生一片归帆促早程极浦沙寒氷皓耀逺山云尽雪峥嵘君如杜甫犹覉旅我似冯唐已老成回首荒城城下路青苔白骨易伤情

　　次韵海棠

　　海棠花下聴啼莺无奈愁多积似城乱世每怜家累重休官仅得此身轻年来忧事添衰病老去看花减旧情便恐臙脂污泥雪明朝风雨近清眀

　　次韵留题此岩

　　留此岩前瀑布悬云开古洞见青天仙人丹化无来鹤【旧传丁仙炼丹于此】释子禅闲独种莲荒径苔深初过雨空山花暗自流泉谁能结屋依林下夜听松风枕月眠

　　次韵友人雨后过緑猗亭

　　山径无人扫白云苔痕草色雨余春欵门看竹客无事汲井烹茶主不贫亭外幽花闲自落林间啼鸟偶相亲知君未拟归城市曵杖时还访野人

　　次韵叶文范训导见寄二首

　　骚客携书过逺林日长无事称闲心路通岩寺僧供茗树合山亝鹤听琴两处懐思怜近别一封书札寄新吟玉溪风月浑如旧应念青青竹数寻
　　我懐食口众如林遣闷聊摅玩物心容膝自安元亮宅赏音谁识伯牙琴溪头苍石看云坐竹外幽轩听雨吟多谢作诗相慰劳却惭衰髪老骎寻

　　次韵道元上人逺回

　　青青锡杖雪侵头厯徧名山始倦游眀月归来岩下寺清风唫倚峡西楼羡师得道如文畅老我栖身似许由试和诗篇扣禅意世间谁解悟浮休

　　和周内翰题紫虚宫韵

　　清溪紫谷绕琳宫缥缈楼台在半空人世几回经刼火此山终古有仙风斗坛露冷星华湿丹井泉甘海脉通试想蓬瀛无此处云深岛树碧于葱

　　次韵九日同友人小酌

　　忧乐随时道未穷何须咄咄更书空艰难老我头添白富贵从渠面发红稍喜得闲诗有债却怜多病药无功为君扫取溪轩净共对寒花酒一中

　　次韵友人对月感懐

　　有客临溪玩月眀楼髙不用夜寒生二年此地因逃难孤影他乡易感情露下长天含夕润风来大野起秋声想君未厌山中住且与渔樵混姓名

　　次韵呉伯京学正清明拜墓

　　清明拜扫陟山丘积草荒苔露未收林鸟纷纷争晓祭野花寂寂自春愁眼前児女能供奉身外功名岂用谋此日归来天渐晚半痕新月挂城楼

　　次韵刘彦英教授春日同宴呉元正宅

　　林下诗翁偶出来凭髙一望壮懐开山川如故人应老城郭都非鹤自回逺树拂云眀似画长溪过雨緑于醅喜逢佳友同春赏花底芳尊得欵陪

　　闲居遣兴

　　抛却微官兴浩然归来茅屋已三年林间扫叶因风后溪上看花未雨前白板桥通沽酒店緑杨树系钓鱼船此生已决投闲计自种村南百畆田

　　再和韵

　　清溪绕屋竹萧然潇洒蕉衣乐暮年数点归鸦流水外一行飞鹭碧山前功名已似沈泥剑岁月还同下濑船试向小亭闲玩物满池荷叶緑田田

　　郡中会伯玉

　　不见齐君二十年旧游何许一茫然因悲世事如云变尚喜交情似漆坚废市雨深苍树合严营风静彩旗悬眀朝又作溪头别遥望岑峰月渐圆

　　次韵九日招友人饮午溪楼

　　乱罢君来居此地两逢重九共持觞舟移野渡冲残雨人倚曽楼醉夕阳头髪又添今日白菊花只似旧年芳登临无限伤时恨尽付东流溪水长

　　次韵毛彦明训导过访

　　山斋终日睡昏昏有客相过夜向分张烛共谈三载别读书谩守半生勤自怜冷味虀盐淡不放氷肠曲蘖醺明日沙头又分手小舟撑破一溪云

　　和叶子华见寄韵

　　三年冷舍近蟾溪青杏婆娑桂树低岩寺每寻僧说偈皋亭还与客分题别来岁月身逾老乱后山川尘尚迷想见东林如旧日好随松鹤共幽栖

　　题秦少游别昙法师诗后

　　昔闻淮海秦公子谪宦南来古栝城昼卧藤阴迷客梦春游沙外听莺声三年监税无他事一日逢僧话此生结社题诗遗迹在髙风还似晋渊明

　　壬寅三月八日避乱西涧十八日复移石梁寨

　　潇潇苦雨湿衣裘两度移居尚未休岩树层层云雾暗野花片片石泉流怕遭兵火依髙寨愁对妻児忆旧丘恰似携家江上住明朝风浪又移舟

　　次韵西涧主人二首

　　忧时心绪乱如丝世事安危局面棊倦骥长年悲逺道惊乌明月绕髙枝絶怜素髪垂垂老深念绨袍恋恋时春晚故园归未得想添新笋满阶墀
　　落花飞絮共游丝长日闲消别馆棊陇麦云深连宿穂井梧阴合长孙枝川原自觉同仙境人事犹如未乱时浊酒一尊聊自遣坐看新月上前墀

　　次韵杂兴二首

　　世事无穷蚁磨还移家暂隠此山间耕桑自乐民风厚兵火无惊客意闲沙岸水明花的的石阑风暖鸟关关赤岩闻道犹竒絶约子何时共陟攀
　　绕涧青青万竹林一春为客此登临伤懐事往闻犹怕遣兴诗成懒再吟交友每多时俗态知君独有岁寒心山窓岑寂松阴晚谩冩熏风弦上音

　　挽孙伯融都事

　　半生湖海不相逢乱罢苍山始识公暂领一州兼节度更分数屯总元戎风流翰墨文多熖垒块胸襟酒屡中偶堕奸谋身竟死千秋万古恨无穷

　　次韵友人游呉山别墅二首

　　亭馆髙明客喜临门深无事寄豪吟日长幽鸟窥帘影风定闲云堕砌阴香枭古屏书满案苔封苍石竹成林晚来更适无穷趣洗耳重听月下琴
　　主人开宴赏新晴浓緑阴阴如水清银瓮碧香浮臈味锦笺绣句冩春情倚阑看尽先寻谱扫石围棋黙用兵欵客殷勤忘昼永夕阳犹隔小溪明

　　和周山长别后见寄韵

　　穷居彼此共栖迟薄宦无成与愿违白髪五年愁避乱青灯一夕喜论诗雨凉吠蛤喧人耳风定流萤入客衣别后相思心独苦犹懐把酒夜深时

　　中秋对月次韵

　　屡遭离乱奈愁何对月今宵感慨歌万里烟尘连紫塞九天风露下银河无人折桂当秋赏有女乘鸾或夜过岁岁青光只如旧却怜白髪满头多

　　上总制胡公次陈伯亮韵

　　安南上将喜来归路入双溪暑气微忧国半生心独苦筹边三载盗应移暂分外省纡华选合向中朝侍衮衣一道奎光照苍括深山穷谷被余辉
　　朱门画戟卫严居瓯越民安絶吏渔身佩龙泉三尺剑家传豹畧一编书且须部列平沙幕未许闲乗下泽车白髪小儒瞻望久自怜尔雅注虫鱼

　　挽李山甫教授

　　避乱山中白髪垂近闻访旧入城池芦花月淡人无处桂子风凉鴈过时旅衬回程扶道左举家迎哭向溪湄他乡莫恨相知少自有门生奠酒巵

　　和叶仲和文学见寄韵

　　马湖桥畔曽分手五见凉风换葛衫上国无媒干禄飬北山小隠免林惭石池乘月通泉水苔径锄云种竹杉多谢相知为相问心闲日与野人谈

　　次韵友人生日

　　栝山隠士喜年髙点点霜华入鬓毛云屋天香生古桂霞杯春色映仙桃翻经释子飞金策称寿词人集褐袍我亦知君眼如月夜窓不厌看书劳

　　次韵友人游留此岩

　　今春曽作此岩游花落山空水自流到院怯逢僧定后看云始悟此生浮长松结子应千岁老鹤生孙知几秋尚忆个中风景好何须海上觅蓬丘
　　胜地何因得再游石阑干外看飞流青江树老霜华冷金碧山空土气浮清梵夜收僧歩月小亭昼坐客吟秋知君独有林泉乐我亦相将卜隠丘

　　次韵郑训导二首

　　幽人晓踏渡头沙逺趂闲云访我家投老山中聊煮石寻仙海上未乘槎尊倾緑酒酬彭泽盘饤黄柑擘永嘉日短天寒年已暮且看飞雪散琼花
　　一水回环漾浅沙竹林深处老夫家山童招鹤穿樵径溪鸟窥鱼立钓槎人得居闲心独静诗因吟苦句方嘉穷居渐觉回春意檐外梅枝已着花

　　次韵叶训导元旦携诗见访

　　苦吟诗客鬓苍华又向东风试墨花栢叶谩供新岁酒竹门还访故人家纷纷世事仍多患落落吾生未有涯溪上五年相伴住钓竿随分占鸥沙

　　次韵叶文学立春日城回过访

　　寒尽山城换厯头雪消春水满汀洲梅花村外逢朋旧竹叶尊前话客愁直把诗书为活计故应鱼鸟识风流老来豪气犹如昨共卧元龙百尺楼

　　郡中元夕次韵

　　逺水粼粼生浅洲溪风吹月上城头军中檛鼓春营宴马上观灯夜市游谁向昆仑重斫寨独懐乡国谩登楼凋零人物都非旧頼有梅花慰客愁

　　次韵友人郡中访旧

　　春日泊舟城外川故人相会问平安十年牢落谋家苦四海乱离行路难旅馆青灯宵雨暗战楼画角晚风寒豪华往事谁能说莫向尊前起浩叹

　　赠医人冯英伯

　　一别冯君今十载重来犹带旧行囊空窓灸艾消沈疾新卷编蒲冩秘方阅世已经三折臂忧时还转九回膓飬生道要如相授分我刀圭换鬓霜

　　次前韵答王子如

　　秋日故人来野堂生涯彼此一书囊投闲已着归田録飬老还求种树方谩有篇诗酬逸兴可无尊酒沃愁膓白头乱后俱强健却似黄花独耐霜

　　次韵齐子和山长过访

　　竹外书斋午睡醒忽惊有客扣门声十年离乱成分首一日相逢话别情岁晚吾仍忧病肺天寒君尚促行程明朝又向山城去满路梅花入品评

　　奉和王宪使贺总制胡公得平阳诗韵

　　平阳一旦送降旗大将威名众所知聚石江流分八阵通途海国絶他岐许君剑在蛟须斩韩子文成鳄定移盖世功勲垂不朽绣衣使者着声诗

　　山行至桐川会周山长遥望长松何处是深山犹认旧川原行程客厌阑干路【此处路险多用石阑】生事农忙碌碡村若个峰边云出没丛生树外月黄昏武昌诗客欣相会夜向溪轩共一尊

　　五月二十四日游平山庵客懐豁然用前韵呈周济川叶诚中

　　一庵潇洒何年构半近青山半近原羣木丛中留古冡小轩明处见孤村灶烧落叶茶烟湿门掩苍云竹日昏羡尔主宾无个事晚凉堂上注芳尊

　　欲至松学连日阻雨再用韵奉简诸友

　　欲访蟾峰虽咫尺潇潇风雨隔平原故人只在松边馆倦客空吟竹外村两处离懐溪水阔一襟幽思岭云昏旧栽青杏今何似想见阴浓覆酒尊

　　寿蔡伯玉隠居

　　故人年长周花甲啸咏溪山乐有余世隠一区杨子宅家藏万卷邺侯书歌姬拥座飞琼斚贺客盈门集翠裾最好聨魁堂下桂年年开占月明初

　　八月三日伯玉留饮西涧别馆二首

　　前年避乱此山中今日还来访隠翁山色入楼帘卷雨水声落涧坐生风身安畎亩如龎老妓拥登临拟谢公筵客殷勤到曛黒酒酣携手石梁东
　　忆昔遨游湖海中只今华髪总成翁诗词仿古多唐体人物居闲有晋风且把酒杯酬地主莫将世事问天公何当结屋来相傍坐听松风涧水东

　　同孙伯起游留此岩再用前韵

　　偶来听瀑此岩中藜杕相随只两翁凉气着衣梧叶雨秋香熏路桂花风洞幽僧礼白毫相潭净鱼游赤鯶公坐久石坛林影乱斜阳归踏小桥东

　　次韵周山长见寄

　　久客松州生有涯【松阳一名松州】青山无价尽堪赊苦吟只为酬诗债薄俸多应付酒家十载风尘双短屐半生江海一浮槎如今老去宜谋隠静阅丹书忆少霞

　　题何子逺典史诗卷

　　风尘十载共飘零湖海空留漫浪名君为奉亲辞薄宦我因归计识勤畊天机衮衮青春去世事纭纭白髪生好向溪头理渔艇緑波烟雨结鸥盟

　　次韵祝公亮经厯见寄

　　辞官陶令归来久我亦居山结草堂乱后病懐惟药褁老来活计袛诗囊曽陪古寺看修竹忽见春风绽野棠但愿此身强健在岁寒松栢共苍苍

　　次韵伯玉隠君大方上人过访

　　地僻深门傍竹开一溪流水碧于苔云边煮茗延僧坐石上留棊迟客来白社闲居宜老境青云阔歩属英才艰难世故犹如此且共筵前有限杯

　　午溪集卷八

　　●钦定四库全书

　　午溪集卷九

　　（元）陈镒 撰

　　○七言絶句

　　游南明山次周子符韵

　　萧萧落叶委空山幽磴添苔护石阑一自三平骑虎去至今龛洞白云寒

　　再次韵畣海翁上人

　　为爱石梁担负山照心亭上久凭阑松篁不动云飞尽清磬一声山月寒
　　红尘飞不到青山留得诗人倚石阑林鹤已归僧未返半岩秋雨瀑花寒

　　夜泊桐江

　　柂牙伊轧涛惊枕舡腹凄凉月射窓正是客愁无处着数声寒鴈起沧江

　　客枕

　　满城风露气漫漫钟鼓声中漏欲干梦觉忽惊身是客半檐残月五更寒

　　重游南山二老亭回望前朝大臣故冡

　　前朝文物已凋零感慨重登二老亭荒冡尚留翁仲守百年松栢自青青

　　过溪居次韵

　　玉溪溪上晚春余凉樾苍藤日影疎闲傍竹门南畔过石阑阴处看儵鱼

　　客中见菊

　　病骨惊寒欲授衣年来身世更支离菊花相见浑如旧何事诗人鬓易衰

　　同友人游龙台山胜因寺

　　三枝藜杖陟秋冈风露初交野菊香行到胜因钟巳午坐延松影过回廊

　　游清福寺

　　昨日胜因扶杖去今朝清福驾舟来老禅迎客长松下闲对黄花扫碧苔

　　独坐

　　一炷沈烟百虑清殊方十月早寒生蒲团竹几西窓坐闲听西风送雨声

　　古断肠曲

　　花落长门日易昏不因芳草为销魂玉阑干外东风过吹落罘罳月一痕

　　再游南明寺和旧题韵

　　十载无因到此山满阶苔色上层阑堂中禅老眉如雪独与青松耐岁寒

　　村景

　　阴阴桑柘雨初晴一片平田白水生野老相逢无别事共过深巷听鹂鹒
　　屋后青山屋外溪穿芳度宻有深蹊白云不隔经行处容我时来寄杖藜

　　得张修譔书

　　一冬卧病纔方愈清晓开门起看梅野服忽然逢驿使翰林修譔寄书来

　　题松竹梅图

　　一树梅花两个松数竿修竹共清风生来不作趍炎态岁晚相看氷雪中

　　夜饮月波堂

　　花影当帘春夜长主人迎客月波堂深情得似深杯量消尽铜匜一篆香

　　次韵题江山小景二扇面

　　漠漠风烟遡碧流荻花摇荡一江秋渔舟遥系人家外短笛数声生晚愁
　　江上数峰凝紫烟江头一水碧于天月华明处秋空阔疑有缑山驾鹤仙

　　题阎仲彬墨菊

　　采采秋花不自持黄裳正色变缁衣江南江北风尘暗三径凄迷何处归

　　题美人背面欠伸图

　　东风背立好腰肢脉脉含情睡起时若使画工开正面罗虬应不咏红儿

　　客中雪夕

　　冻云黯淡连江树东望家乡缈何处偶沽斗酒聊为欢闭门风雪千山暮

　　渔父

　　短篷烟雨泊鸥沙剩有鱼钱到酒家近日人间多赋敛争如水国作生涯

　　余患肺病徐子苍寄诗问安次韵答之

　　径竹猗猗緑似云满阶凉影石苔新故人逺寄相思句应念山中老病身
　　深巷沉沉白昼间一区林屋自清寛业多尚觉身为患虑遣应无心可安

　　次韵听竹亭

　　乘闲来坐此君亭潇洒惟便客子情门外黄尘深没马谁知此地自秋声

　　夜起

　　县斋静夜秋风起落叶萧萧扑窓纸酒醒疑是山雨来月明满地凉如水

　　宿蟾峰

　　湖上蟾峰镇碧波万家髙倚石嵳峩我来却值秋初霁快覩中天月色多

　　游南岩三首

　　天池
　　歩上岩头路百盘石梁霜叶满阑干白牛卧处云飞尽惟见天池一镜寒
　　抱膝亭
　　白云深处启重扄一径斜通抱膝亭北郭战尘吹不到老僧犹指树青青【亭北见县郭】
　　妙髙台
　　妙髙台在诸天上如入如来不二门欲把一言叅妙处是心黙契己忘言

　　三月十日游南明照心亭和旧题诗韵

　　曽题诗句在名山感慨重来倚石阑三十年余僧自老空留池水照心寒

　　奉和刘伯温贠外漫兴诗韵并自述一十五首

　　苍岭愁云树压低青田明月鹤髙栖也知天庇神仙境秋色依然满好溪
　　杜老从来隠草堂每忧时事九回肠如今穏驾扁舟去且玩西江夜月凉
　　经年为客在王门慨古论今道自尊应念山中贫病叟独寻黄独斸云根
　　曽记开尊向夜分北山堂上共论文可怜一炬成焦土空有荒垣鎻暮云
　　鹤骨清癯称葛衣翱翔湖海未言归荷花开尽炎光老又见江头木叶飞
　　苍茫天地一邮亭客里相看眼孰青江北江南经乱后故交零落似晨星
　　未许身闲隠薜萝府书辟起听鸣珂知君久佩文章印问字应多载酒过
　　处世无为富贵酣急流勇退是竒男悠然自在樊笼外闲对江山雪满簮
　　我今老矣守林泉破屋萧然一榻悬每向秋宵看月色懐人千里共婵娟
　　猗緑亭前竹满林纷纷苍雪落层阴开轩载诵清风句岁晚寜忘故旧心
　　昔曽游览徧山川泛泛身如不系舡今日栖迟茅屋下却怜多病对云眠
　　门外清溪水气寒喜无尘俗事相干重阳谁共尊中酒忍见黄花白露漙
　　山深五月啭黄鹂秋到惟闻乌夜啼欲寄相思无便使空吟短句付诗奚
　　贫病真同涸辙鱼浇愁幸有酒堪沽秋来诗骨饶清健自喜登髙不用扶
　　秋水溶溶緑一湾青山迭迭白云闲而今不作功名念容我逍遥山水间

　　午溪集卷九

　　●钦定四库全书

　　午溪集卷十

　　（元）陈镒 撰

　　○七言絶句

　　借漫兴一十五首

　　碧树参差竹屋低半生此地惬幽栖悠然不尽登临兴屋上青山屋下溪
　　红尘吹不到溪堂时掬清泠沃酒膓山外乱鸦飞过尽数声渔笛晚风凉
　　径竹猗猗昼掩门日移清影过芳尊午香一炷闲无事坐看幽禽下树根
　　一笑归来避世纷山灵不用勒移文白云本自无心出我况如今懒似云
　　十载缁尘染客衣田园今喜赋来归此身与物同闲适倦翮孤云自在飞
　　溪头拟结野翁亭更种溪傍万竹青白髪一尊聊自遣夜深时看老人星
　　穷檐阴合翳松萝迎送都无白玉珂从此只知田野事山人溪叟日相过
　　渊明归隠成疎懒谩自题诗责五男三径盘桓有余乐葛巾牢裹弃缨簮
　　残年饱饭独怡然陋室从教似罄悬剩喜绕阶多竹色晚来新月闘婵娟
　　一区旧宅带秋林占断溪南十亩阴长日坐分鸥鹭席■〈口答〉然忘我亦忘心
　　秋风吹緑涨晴川老去生涯一钓船人世烟尘犹眯目争如沙上共鸥眠
　　矍哉陋儿笑儒寒微禄资身已懒干手种园中千树橘黄金颗颗露漙漙
　　百亩新承溪上堰年荒幸免为饥啼举家从此无忧色却笑涪翁悯跛奚
　　买得渔家一尺鱼床头酒熟不须沽三杯饮罢斜阳里行看青山信杖扶
　　溪上幽居无限好天分地位颇寛闲我生本是疎慵者只合渔樵老此间

　　次韵呉学録春日山中杂兴七首

　　乱世艰难寄此身暮年食蓼有余辛一春胜事成虚掷空忆兰亭王右军
　　碧山深处息兵戈石窦甘泉冷齿牙絶似天台旧风景何人能复饭胡麻
　　林树深深石径斜野桥村坞两三家萧条门巷人行少惟见疎桐自落花
　　功名老去念头轻尽日看山眼倍明甚欲买田为隠计囊空未办孔方兄
　　睡起书斋日正中松花飘粉满房栊山童颇解诗翁意茶灶犹藏宿火红
　　一溪流水绕山隈岸草青青长旧荄鸥鸟不知人事异自随钓艇去还回
　　故老相逢竹外村能谈旧史忆干元大儿昨日从军去惆怅无人给晓昏

　　题湖山十景

　　翠屏晚对
　　为爱群山列翠屏竹门终日不曽扄溪风吹却白云去添得他山一抹青
　　緑野春畊
　　雨足田畴春水生青阳浮处有农畊村南村北秧初緑布谷树头相对鸣
　　月浦泛舟
　　与客携壶夜泛舟水光不动月光浮洞箫吹彻湖山静应似坡仙赤壁游
　　雪溪垂钓
　　水阔天寒雪正飞渔翁犹在水之湄慿谁画出溪头景蓑笠孤舟独钓时
　　竹楼清眺
　　竹外登楼兴自豪纷纷苍雪冷吟袍浮云吹尽秋空阔独鹤归来山月髙
　　松岭早行
　　松林曙色未全分半入青山半入云落叶钟声何处寺行人疑在梦中闻
　　古寺钟声
　　隔溪古寺夕阳时风送钟声落翠微想见老僧归院晚山童未掩白云扉
　　平川霁色
　　渺渺平湖荡日光渔烟起处隔沧浪登楼有客看秋霁杨栁风多满袖凉
　　西山牧笛
　　西山山下草离离断陇平坡雨过时牛背牧児归路晚数声短笛倚风吹
　　东岸渔灯
　　月黒楼前湖水明渔灯点点过沙汀芦风忽起光还灭疑是寒宵夜磷青

　　道径东岩砦

　　荒村寂寞两三家故垒东边石径斜岩树不知人死尽春来还发旧时花

　　赠别周善长之金华

　　风卷山云雪乍晴又携书卷促行程知君此去双溪上一路梅花管送迎

　　午溪集卷十