　钦定四库全书

　　集部五

　　南湖集

　　别集类四

　　元

　　提要

　　（臣）等谨案南湖集二巻元贡性之撰性之字友初归田诗话作有初未详孰是也宣城人尚书师泰之族子元季以胄子除簿尉后补闽省理官洪武初征録师泰后或以性之荐性之避居山阴更名恱其从弟仕于朝者迎归金陵宣城俱不徃躬耕自给以终其身其集名曰南湖虽仍以宣城祖居为目其实没于湖东终始未归也集中题画马诗云记得曽陪仙仗立五云深处隔花看题蒲萄诗云忆骑官马过滦阳马乳累累压架香盖惓惓不忘故国又题墨菊诗曰柴桑生事日萧然解印归来只自怜醉眼不知秋色改看花浑似隔轻烟题陶靖节像曰解印归来尚黒头风尘吹满故园秋一生心事无人识刚道逄迎愧督邮其不事二姓之意尤灼然可见也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　南湖集巻上

　　（元）贡性之 撰

　　送赖孝子并序

　　赖生闽之清流人也国初大军下闽生兄弟俱幼母陷军中生既长南北走万里寻其母不得阅二十年后始克见于淛江之杭州以母名在官籍中求去不许钱塘柴芝坞闻而悯之力陈其事于当道始得奉母南还时清流茂宰方谢官归里第亦克相之其行也黎阳端木作诗以饯且杭去闽路尚半万或途穷旅逆中岂无好义之士如二公者因述其事使观吾诗则孝悌之心油然生矣生之行色安得索寞也哉
　　天兵昔渡闽海水北风吹送南船起建瓴破竹下诸城貔貅百万纷如蚁一时玉石难具分赖母被虏随官军仓惶子母各离散含羞忍垢依辕门儿心念母无休日母忆儿孤恨何极天髙地厚两茫茫存亡彼此无消息荏苒年华二十秋母书忽报留杭州开缄惊喜若梦寐潸然涕泪成交流兄弟扶携即上道此身未到神先到见时子母各未识生前此会诚难料谁知喜极愁转多母髪昔黒今已皤问儿丘垄可无恙问儿生理今如何儿聴此语仰天哭儿今虽死心亦足儿弱犹堪负母行儿行尚可供饘粥母名匏系官籍中儿将赴诉无由通上官亦复念恳切从容许我伸愚衷檄书清晨下藩府始得赖家全子母来时臂恨不羽翰归路宁知有辛苦杭有义士芝坞民见此不觉含悲辛力排患难不自惜顿使枯槁回阳春旧时茂宰重相见遗爱尚满清流县赖母云是清流人推食解衣劳眷眷人生至乐归故乡故乡此去乐未央旧人问讯新人看东家煮豆西煮浆我歌此诗为君饯纷纷薄俗犹当劝更将二子送君情孝子义夫同作传

　　题胡贡母姑贞节巻

　　万年枝头头白乌月明夜半声呱呱雄飞不返乌影孤飞鸣辛苦悲其雏雏寒慽慽声号呼雏饥嗷嗷日待餔乌既不天乌当殂奈此雏幼谁携扶雄有女弟雏乃姑乌弱雏幼孰与图矢心保雏誓不夫念尔一线悬尔胡雏身长大羽翼舒万年珠树荣复敷旧巢既葺安乃居乌知返哺良足娯观风使者来公交车会将君命旌尔闾皇恩下逮孰敢辜节义炳炳絶代无岂无直笔如董狐大书特书不一书妇道真足为范模风节愿使比屋如尽返浇俗跻唐虞

　　送卢思敏归天台

　　天台山髙四万八千丈神仙之徒往往窟宅乎其间我尝探竒恣玄览直上絶壁穷跻攀松风流水声瑟瑟桃花玉洞春漫漫曽逢两僊人对奕犹未残■〈毛詹〉毶白髪长被耳千二百岁如童颜手携绿玉杖剑佩黄金环见我拂衣起念我行路难问我何从来延我启重闗授我长生诀饵我金霞丹飡松啮栢饮沆瀣伐毛洗髓涤肺肝吁嗟凡骨不易蜕失身又复归尘寰始知神僊有术终不可以遽学使我梦寐至今夜夜空与相徃还卢郎天台人缚屋天台下年少事逺游仗剑歴中夏才华擅文藻富贵若土苴曳裾耻王门望云念亲舍浩然欲归养即日具鞍马上堂奉旨甘载拜献杯斚适此舞彩欢胜彼途路者父母见子归喜气扬双眉亲戚馈壶浆邻里将豚鸡慰藉逺归人老幼咸熙熙但谙风俗淳不识乱与离因君重念山中好归来已觉输君早汨没尘埃徒我惭憔悴形容渐枯槁今君徃矣诚难留殷勤为谢羣僊道明年二月春正繁期尔山中拾瑶草

　　髙山流水图

　　山云飘萧山月凉溪风飒沓溪流长山水遗音秋满耳似与琴响参宫商若人领此山水胜漫托氷弦寄幽兴天空自觉响逾寂指落先与心相应音传今古知者稀孰云举世惟锺期仰天为尔一长啸音兮琴兮知不知

　　题扇

　　鲛人夜织绢满机并刀剪碎光陆离归来斫断珊瑚枝制就明月初圆时南州溽暑醉如酒朝携暮携常在手从此相亲成狎友纵使分违应不久祝融峯头重回首

　　牧牛图

　　溪童饮牛渡溪水牛遇水深行复止人知水深牛不行谁识回头顾其子桃林之野春雨晴烧痕回绿春草青太守劝农当二月土膏肥暖牛可耕邯郸城头征战息宁戚徒劳吟白石一声笛里太平歌牛背溪童自朝夕

　　从军謡送王仪之

　　王卿有志当俊髦壮气直与秋争髙读书一目十行下落笔神鬼先惊号才如羣府韫尺璧思若独蠒抽长缲长身肮脏瘦如鹤方瞳点漆明如膏始丰先生典杭校罗致馆下皆英豪卿年弱冠即相许老大喜与贤良遭执经问难无少倦下视余子空呶呶三年宾兴时大比文战笑与千人鏖朱衣暗点夸敏捷大字掲榜魁时曹天庭策对聆圣语辞若江汉流滔滔鱼龙变化在顷刻稽首拜舞趋神尧璚林锡燕集诸彦宫花压帽红玉娇理司评事暂寄迹秋官小宰争见招牍书累积似山岳词理曲直分牛毛片言剖析不留滞解使昧昧从昭昭合言万口同一喙奉法平允无贪饕只今仗剑戍云内向我醉索从军謡军中之威既赫赫军中之乐仍陶陶雕鞍玉辔夸騕褭黄金铠甲明绣袍燕尘万里沙漠漠边风八月凉萧萧上马斫贼下马檄臂鹰走犬田为遨大旌小斾锦作队戈矛在手弓在腰睢盱诗云与子曰谙习虎畧兼龙韬雅謌投壶且容与轻裘缓带还飘飖引弦射虎昔李广掷笔堕地今班超功成他日献天子印悬肘后当还朝姓名炳炳注青史肯使汉将専嫖姚

　　题山农画梅

　　大庾岭头春信早十月梅开照晴昊曽骑官马陇头来百里梅花夹驰道夫君元是岭南人自言家近罗浮邨种梅遶屋一万树玉为肌骨氷为魂得官逺向西湖住喜与林逋作宾主梦回酒醒霜月寒又见梅花在窻户笑倩旁人为写真相看如见岭头春一声长笛月欲落膓断梅花身后身

　　溪山小隠和胡虚白韵

　　我闻神僊之国伐毛兼洗髓逺在西海西边蓬莱之弱水我生有梦不可到彷佛君家画图里溪流冷浸玻瓈天层峦迭嶂含云烟渡头杨栁绿如染洞口桃花红欲然老夫已借过眉杖来聴松泉弄幽响云中鸡犬知几家胡麻已熟雕胡掌此中此乐何纡余赴陇无烦来鹤书便欲相从学畊钓细和山声同水调

　　送钱九成

　　酌君酒聴我歌人生百年能几何会日苦少离别多君来未久将适他棹郎催发江之沱春草凄凄春水波为君起舞毋蹉跎劝君更尽金叵罗君且去我复歌

　　题画梅

　　江南十月霜雪飘杖藜东郊复西郊酒酣不惮行路遥踏遍第六西湖桥北风猎猎吹枯梢青天有鹤不可招逋僊起舞来解嘲请君与我看此髙堂素壁一幅之生绡

　　青山云一坞图

　　青山青青欲断青山断处云如幔人家深住坞东头刚被云遮一多半山兮云兮窅莫分鸡犬遥隔云中闻有时随风或凌乱长日与山相吐吞城中车马多如织没马红尘深几尺只有富贵解留人直与云山未曽识吁嗟山中人梦忆云中君巻舒随所适放浪由天真我昔西游登五老五老诸峯挿晴昊酒酣放歌谪仙句拟共云松结巢好江郎自是青云姿按图笑索云山诗从今知尔出山去为雨为霖当及时

　　题息斋竹次韵

　　忆昔舟泊湘江时青天皓月流素辉美人骑龙上天去游魂夜半招不归兴来一饮三百斛醉倒肯惜千金挥孤鸾随影秋水碧鹧鸪叫入苍云飞凉飙飒飒似鸣籁翠雾漠漠如张帏胸中气吐万菡萏笔底势走千明玑飙车揺揺渺何许疑是柱头丁令威风流云散世已逺萧条遗墨人间稀眼前俯仰即千载底问谁亡复谁在我来见画如见人徃事悠悠付深慨挂之髙堂素壁中老气凛凛回长风狂歌起舞还自惜笑看白日行青空

　　树萱堂

　　赵家有母七十余堂下树萱堂上居佳儿衣织云五色看花奉母还自娱花开岁岁颜色好子母百年愿终保忘忧况复更宜男儿但少年母难老儿欢母喜不自知坐阅沧海成尘飞蟠桃实偷几度熟寸草心报三春晖何当登堂酌君酒为君起舞为母寿更看册书天上来旌表髙年赵家母

　　赠友生李孟博

　　李公子芜城人自言少小离乡井移家逺住浙水滨芜城旧事不复省徃徃得向人间闻二十四桥久寂寞竹西歌吹今不存御沟杨栁老无树璚花冷落随风尘骑鹤楼髙夸壮丽珠帘画栋连青云东楼有明月西楼有佳春倾银注玉总豪贵歌儿舞女常纷纭吁嗟此乐竟何有朅来杭郡肩儒绅方瞳炯炯漆争黒挺挺七尺颀然身昨日人中一相见恍若野鹤随鸡羣手持一巻周公易妙理解识先天文爻辞象象贯胸臆六十四卦如通神明年献赋叫阊阖上有尧舜君下有尧舜臣要令四海八荒尽作尧舜民我今投老在畎亩熙熙皥皥含哺鼓腹浩歌击壤看尔健若苍隼横秋旻

　　存诚斋

　　江郎文采夸俊良年来弱冠登胶庠髪如青丝面如玉眸子点漆双瞳方挥毫冉冉云锦烂脱口字字骊珠光斋居逺在市桥侧夜灯照诵声琅琅眼中潇洒无长物牙籖挿架书满床存心朝夕在经史土苴富贵轻毫芒湛然君台浄如几操之则存舍则亡具理应事在存养沉潜涵泳宜自强事君存忠事亲孝立身早使声名扬黄金白璧存固好饥不可饱寒莫裳尔翁之存实方寸积善蔼蔼存余芳致君尧舜付公等青云万里看翱翔

　　送顾石楼还天台

　　湿云压树飞不起鹁鸠昼啼春树里行人相呼征在途咫尺妻儿隔江水江水咫尺间行人欲渡难心旌两揺揺恨不生羽翰去时离家秋七月说道归时重九节只今桃李已漫山尚尔悠悠路行客信知行止非人能天时人事诚难凭明年此日又何处寄语妻儿莫浪憎

　　赠蒋伯昻

　　我初识君时君年十二三逢人解长揖对酒能髙谈尔翁七十清可掬骨格丰姿迈流俗乃知寒水出氷蓝田产玉此物惟有君家独有田可耕有书可读子胡为奔走碌碌十年重见杭之庠君才已觉非寻常楼居峩峩白日静一榻之外空八荒笔力健走动山岳辞源浩瀚翻潇湘始信人生愧不学学必有术学之工夫奚有极明年秋桂发天香烦君一吐锦绣肠梧桐髙冈鳯凰朝阳非君奚所望老夫老眼炯若鹄看尔云汉大展长翮而翱翔

　　唐马图

　　开元天廐多良马四十万疋皆龙驹奚官牵出立仙仗个个五花云锦如许教刍粟官家给饲喂何曽敢相失花边栁下恣长鸣不比驽骀甘伏枥太平天子无战争四海久矣风尘清青丝络头玉为辔看花不出长安城世间岂无千里足徃徃徒遭奴隶辱如何独领鳯池春慎勿从人厌羁束

　　风木轩为陈教授题

　　凉风吹庭树枝叶不自宁父母背诸孤孝养嗟不能凉风吹树有时息父母一去无回日入门惟见嘉树存入席悲号泪沾臆如今见树动儿思当年种徳儿不知会须种徳如种树培植相承无已时

　　默虚

　　神仙中人不易得我适见此洪都客飘飘浩气吐凌云炯炯双瞳漆争黒朝携出共洪崖翁暮归宿与浮丘伯消息造化天无功解使精神致魂魄杖藜走遍沃洲山鼓枻频过云梦泽囊中神剑动青蛇百怪羣妖受驱策问之不答亦不言妙理茫茫付深默出语恐遭天帝嗔只遣灵台自虚白有时一吐胸中竒夺锦天葩句新摘有时笑鼓七弦琴睥睨乾坤如瓮窄瞿塘灔滪若坦途太华匡庐摠玄宅更从曼倩觅僊坛蟠桃要积如山核朅来别我赋归与翩翩又举云间翮一杯酒尽出门去愁遏行云惨无色我欲留君君不留明日千山万山隔

　　宫梅图

　　璚楼夜寒银漏涩满地霜华月光白翠禽啼断梦中魂窈窕虚窻碧纱隔千门深锁含章宫未许人间识春色只愁笛里曲声哀零落香钿点糚额

　　赠友生王希仁

　　王郎名荣字希仁自言家世钱塘人年纔弱冠入郡学向人把笔能属文同门师友稍相爱谓我识字能与亲中庸大学熟背诵奚惮子曰兼诗云庭前老桂秋吐香清灯照夜忘辛勤尔才俊逸自不羁况复师友吐传珍胸中久韫治安策上排阊阖当具陈摅忠不独骋华藻上匡国政下及民我怜髙才日零替此道久屈何由伸眼中得尔良可慰期尔早充观国宾骕骦騄駬小千里鹍鹏鵰鹗恒青云也知有才必有用笑彼俗子徒纷纷子今年少正宜学莫倚有才聴藐藐要如呉下称阿蒙三日不见惊非昨会须青紫如拾芥尘俗何缘得相缚西河之曲尔屋好着我频过良不恶酒壶茗灶读书床笑聴长歌动寥廓东邻亦有杏田翁日坐天光云影中衡门日多长者辙慷慨颇慕前人风凉飙晓动万修竹金井秋落双梧桐此中真意殊未识我当为尔琴书日日来相从

　　延月轩

　　今夕何夕天气凉月光堕地明如霜开尊坐看湖上月对月一饮二百觞清光烂漫入庭户我亦醉歌成起舞影随明月月随人人影相看作宾主恍疑宝鉴当天开风露寂寂无纎埃浪言白兔捣灵药知从何处来何来酒酣举觞问明月古今人看同皎洁却忆当年看月人百岁曽消几圆缺如何问月月不言山河倒影含苍烟我醉欲眠月欲落明朝载酒重相延

　　画菜

　　凉风萧瑟吹短锄晓露的歴含明珠斓斒翠锦隔晴旭一笑青紫当何如老夫清晨向东圃为尔抱瓮立斯须髙楼日日饫肥脆识得个中滋味无呜呼识得个中滋味无

　　百马图

　　乌桓城头春雨晴乌桓城下春草生百灵长养少畋猎牧马晓出乌桓城腾骁驰突各异态饥啮渇饮仍纵横健儿独夸好身手上马捷若飞鸢轻青丝不鞚锦鞍卸什什伍伍争先行奚官遥望拍手笑落日半照旌旗明忆昔开元全盛日四十万疋俱龙精骕骦騄駬捴神物骏气上贯房垣星只今四海罢征战含哺鼓腹歌升平英雄用武已无地一日底用千里程吁嗟伯乐倘一顾尔价顿使千金増

　　题画

　　城中车马多如云林下相逢无一人城中甲第十万户林下草堂空四邻胡为奔走上城市归来两袖飞黄尘髙堂素壁忽见画使我顿觉清心神何时此地一相就坐席甘与渔樵分借君清涧濯双足借君松枝悬角巾更须长揖谢轩冕相期岁晚终吾身

　　赠黄顺

　　黄卿素积善美誉埀后昆读书复读礼孝义敦一门阿翁作官走万里锦绶银章光薿薿归来尚喜身健在丰采翩翩人莫比佳儿辛苦能理家新业如今殊有加诸孙蛰蛰解奉养三世同居人莫夸老夫侵晨入官学黄生长揖礼端恪笑携恶纸索题诗莫学纷纷事轻薄

　　题杨文昭为刘敬思画

　　我家茅屋沧海边屋头髙树云相连秋声六月常在座彷佛两耳闻钧天朅来城市住未久已觉尘埃满衣袖髙堂素壁忽见画风雨如闻龙怒吼忆昔刘郎多好竒七尺长身玉雪姿眼中为惜栋梁具笑倩杨昭图画之杨生好画亦成癖醉墨淋漓不停笔逺山近水漫涂抹鐡干虬枝俨行立一时清致俱寂然惟余此画人间传精神恍惚夺造化意象惨淡含云烟吁嗟二公不复见把玩令人竟忘倦老夫白髪已如此徃事悠悠泪如霰

　　赠友生潘大本

　　天目之山青蜿蜒恍若苍龙彩鳯飞下寥廓之青天杭州之城围走一百里千雉万雉绵亘相周旋长江一泒海门接直与蓬莱弱水相通连昕潮暮汐岁复岁解送徐福昔时采药之楼船左瞰更有西子湖南峰北峰耸翠絶似小李将军新画图楼台金碧捴佛刹朱帘画舫满载黄金叵罗白玉壶美人珠翠照水若明镜水精盘盛一丈银白鱼荷花夏开锦不如醉眼诧识红■〈毛瞿〉毺苏公作守时筑堤横截过十里旧栽杨栁试问留得今几株澹烟疎雨笼翡翠人道天上笑舞羣仙姝湖山堂在六桥畔歌儿舞袖无时无回看鳯山俨在眉睫里知是宋室七代之故都金钟千石埋野草尚余金井双碧梧夫差嗟息鹿已走又见夜深月黒啼妖狐山川秀气漠然散秪有当代挺出儒中儒一倾美酒千万斛一目灯下万巻书我时相见夜打户倒屣出迎不觉声语呼寻章摘句猎百氏微辞奥理穷极太古初胸中长虹贯万丈剑气上薄牛斗墟老夫走迹半天下阅人多矣不意见此没底青珊瑚比邻蒋郎瘦如鹤错比丹穴产鳯雏要若曼倩经史饱足三冬余明时需贤如饥渇岂容尔等郁郁书中居学优则仕仕优学堪笑尸位素餐洋洋自得尘俗徒尔祖昔宰河阳县种桃遗爱今于史册犹可见流传到今今几叶要继芳躅使人争健羡好将治安万言策大叫阊阖直上金銮殿致君上迈尧与舜夔龙稷契当自衒雍熙泰和之治在公等坐令四海无争战富贵无淫贫贱不移威武莫屈肯使古人名独擅我歌长句愧才短谁怜白髪如此栖栖尚不能弃笔与砚期君一日九迁十日九转声名赫赫留着史传

　　雪山竹房为王御史题

　　海天冥冥同一色雪花坠地大如席蜚廉屃赑号长风片片吹落淇园中淇园之中何所有琅玕个个青茏葱琅玕白雪两相敌万籁无声昼岑寂孤鸾独鸐手可招玉龙翠虬寒不蛰此时独有髙洁人爱此潇洒来相亲手携神仙绿玉杖行随玉树歌阳春岁寒之节世莫识挺挺长身抱虚直会待金乌出旸谷环佩锵铿弄苍玉始知不与雪俱消要与人间洗尘俗

　　西湖燕集分韵得南字

　　我志在丘壑野性夙所耽今晨适休暇乐此风日堪而我二三友济济皆儒簮扶携眺西郊到处穷幽探湖光浄澄练山色浮晴岚林木叶已脱梅花蕋犹缄言瞻和靖祠荒草埋空函载登岳王墓老树云相参眼明三竺国金碧眩精蓝商歌起樵牧清梵来瞿昙方将履夷旷寻复蹑崭岩去去不知逺落日山倒衔美人具清燕画舫如云龛浮游六桥间水天遥共涵列座总才彦丰采殊不凡嘉肴杂前陈聊足饫肥甘一觞既一咏一笑复一谈诗迟罚辞屡令促严过三怡怡好兄弟蛰蛰佳子男武事既已修文理亦颇谙揖让自有序疎散徒我惭起舞影凌乱脱巾鬓■〈毛参〉■〈毛参〉城门告下钥归来扶醉酣稚子候门笑酒痕满轻衫良晤讵偶然和乐喜且湛朂我宾与主秩然尽东南

　　题画

　　琳馆依珠树青山走游龙水流疑动石云低不碍钟将寻采芝侣于此谢尘踪

　　赋得蛾眉亭送胡长史粹中之楚

　　双蛾横翠黛孤亭枕江流伊人适行迈于焉栧兰舟山空夕烟敛月白水光浮永怀谪仙人浩歌动清秋风景讵不美公程靡迟留明发指武昌千里路悠悠言从夏口驿遄经鹦鹉洲王国实重镇屹然居上游皇图永万古辅翊在谋猷兹行亦已壮毋使増离忧

　　题画鹭鸶

　　秋堤栁疎疎秋塘荷叶枯水浅微露石水清还见鱼饮啄各自适乐哉此舂锄

　　云谷书房

　　逶迤云谷山窈窕泾溪水山水一以灵人物遂锺美读书有佳士于焉乐栖止轩窻纳晴岚几席散图史朝引白云来暮看白云起云来山冥冥云去山靡靡从龙既有态作雨良有以愿溥泽物心天地与终始

　　题画兰竹

　　幽兰产空谷无人春自芳绿竹生石间节操凝氷霜乐此琴中调寘彼君子堂气与质随化岁晚同馨香采之可纫佩不采兰何伤

　　题画

　　众峰涵夕阴羣木澹秋色逶迤见古道萧条少行客虽无桃花源亦与尘世隔纵有扁舟来重寻恐难得

　　夜宿书舍

　　斋居颇幽敞洞然启八窻梧影落几席密叶如青幢韦编既满座浊酒亦盈缸矫首青天鸐时时来一双
　　斋居颇幽敞未秋先得凉青灯照良夜短檠揺素光潜心在简策伊吾读琅琅未究密奥理聊歌长短章

　　题画

　　微雨歇清昼轻云散薄阴人家隔西崦僧舍傍东林樵渔断行屦山水空遗音轩冕讵不贵游尘如海深披图欲怀归何由谐夙心

　　和唐愚士

　　诗名独尔怜歌罢思飘然白璧连城重明珠照乘圆秋风归客斾夜雨上滩船江草江花里浑疑在锦川

　　梅花扇

　　香雪缀晴梢东风暖未消路经苏小墓船泊段家桥瘦倚吟边竹寒低月下箫逋仙杳何许千古若为招

　　秋堂读书图

　　凉风起天末秋思满秋堂绿树团晴影青灯坐夜长为谁悬榻下留客浄琴张矫首云霄近争看一鹗翔

　　过破衣庵访阮子昌

　　行过河西曲来寻小阮家遶篱都种菊十月未开花逺树含秋色轻云护晚霞也须频到此隔屋酒堪赊

　　题画

　　忆昔山中住山中足胜游云连髙树暝泉带落花流路转人烟僻楼开佛寺幽披图重遐想我欲赋归休
　　窻户碧玲珑看山面面通树涵云外雨凉度水边风瀹茗嗔童懒挥毫对客雄笑谈如着我也入画图中

　　题抚松轩

　　老向长松下徘徊眺夕阳雨声随杖屦云气袭衣裳慷慨怀丘壑摩挲惜栋梁自甘身偃蹇不复梦明堂

　　次韵寄方外友

　　日日望归幢伊人隔楚江信凭天使问愁仗酒兵降浄社虚禅榻清才重帝邦何时对明月共倚竹间窻

　　澹娯生

　　举世夸浮靡伊人澹自娱夜悬聴雨榻风落就床书别墅闲情似金门大隠如几时须尔过日与一停车

　　题王师文半篷春雪图

　　雪借孤篷影风回一水香繁枝横处密醉眼望边长不是临东阁浑疑隔矮墙扣舷吹铁篴惊起睡鸳鸯
　　香是临流得诗因倚棹成岸移惊树转樯碍觉枝横似隔僧庐见如缘阁道行榜人歌断处疎影月三更

　　竹东轩

　　轩子出东边循篱一径偏暝连苍雾合凉薄翠阴圆客借琴床月童窥茗灶烟深惟怜密密静或爱娟娟镇日轩车絶常时野趣便树留春鳯宿帘看夕萤穿繁处频教洗闲来不碍眠有怀从尔隠于此乐余年

　　清江图

　　江驿背孤城江流遶舍清露枰松下奕驲骑栁边行帆落晴窻影钟传雨寺声堆床余简帙列座总耆英燕语能留客鸥驯解结盟诗邮趋堠吏衙鼔集闗兵薄俸樽仍满新知盖屡倾不才翻自愧何以答深情

　　题画山水

　　山水东南胜游遨岁月迁登髙频折屐载月屡移船镜水荷花里秦云岭树边猿偷霜果下鹿借石床眠野趣闲谁适诗怀静自便洞深通窈窕涧曲冩之玄采药时逢虎看棋或遇仙僧留题竹字鹤避煮茶烟快捷方式惟増愧移文只浪传种桃春万树别有武陵天

　　题清隠巻

　　爱尔隠居清且佳风致宛若神仙家白石新煮润如玉丹火出林红似霞岂无大田种嘉秫亦有别涧流桃花飘零江海未归去笑我萧萧双鬓华

　　题山泽

　　老去儒仙似鹤癯归来山泽足闲居楩楠遶屋当年树图史堆床歴代书药圃荷锄时自劚酒瓢缘客不教虚青山满眼连吴越卧看晴云日巻舒

　　蓬轩

　　尔家轩子小如船屋上青山屋下泉且可看云长日坐更宜聴雨夜深眠也知身外原无地要比壶中别有天多少髙门歌舞地花开花落使人怜

　　林壑深秀为邓宗经赋

　　芙蓉城郭自天成长日开轩看雨晴飞瀑晓翻千嶂雪惊涛秋涌万松声双双去鸟风中度一一游人画里行济世功成许归隠肯教林壑负深盟

　　送叶南夫

　　君家盛事古全稀九十双亲七十儿四百八中同戌日八千里外独归时樽前舞袖花前酒画里闗山巻里诗亲故争传看逺客不妨银烛夜筵迟

　　越山清晓

　　曙光晴散越王台万壑千岩锦绣开欹枕僧钟云外落卷帘渔唱镜中来树藏茅屋鸡声断露湿松巢鹤梦回安得画图分隙地移家仍住小蓬莱

　　送人之靖州从军

　　十年书剑逺从军万里驱驰浄塞尘报国有身甘负戟思亲无日不沾巾马嘶青海边头月人卧黄沙碛里春看取汉庭功策在要将图像入麒麟

　　登越王台次任一初韵

　　芙蓉城郭自天开形势盘回亦壮哉风作鸣潮吹雨散山如走马渡江来王图霸业今何在越寺吴宫莫漫哀此日明年各何处更须扶醉一登台

　　夜闻渔歌

　　一声髙彻一声低凭仗东风度水西着意聴时腔转细断人肠处思先迷鴈惊何处沙边渚船泊前村月下溪不道客愁愁不醒要随羌管入云齐

　　重过姑苏有感

　　昔客苏台鬓未霜不知尘世有悲伤聨诗刻烛过三鼓一月看花醉几场红袖舞残歌缓缓锦筝弹罢鴈行行重来底用嗟兴废亦有咸阳与洛阳

　　约游山阻雨

　　春事无多苦未晴数来花信过清明都将酒债兼诗债付与风声共雨声燕落香泥沾纸重蝶翻飞絮入帘轻怀人久负南山约纵有南山不可行

　　清燕堂

　　江山深处画堂深朋宴曽闻屡盍簮奕世衣冠惟望族百年桑梓尚乔林珠帘卷雨聴春昼宝鸭含烟散夕阴我亦有怀同笑语图书堆里坐鸣琴

　　寓毘陵旅邸

　　月光凉堕夜堂深草草杯盘欵欵斟欢喜情怀无复旧别离时节又从今坐消炉篆清烟细聴彻壶筹玉漏沉闗陇秪缘频作客翻令儿女讶乡音

　　新燕

　　旧巢新补落花泥长日多晴故故飞千里乌衣春梦逺几家华屋主人非茅檐低穏烦频到罗幕髙张莫暂依会得养雏成羽翼西风须尔一双归

　　送别

　　江上船开起棹歌离愁无奈故人何桃花流水春三月杨栁东风雨一蓑送别转嗟形影独相思从此梦魂多到时定有平淮策勋业终归马伏波

　　云锦溪

　　东西溪路一桥分南北人家两岸村卖酒青帘悬屋角采菱小艇系篱根不将姓字通朝市只许诗书遗子孙我亦江湖倦游客卜邻他日愿从君

　　送林师文

　　白髪髙堂七十稀倚门朝夕候儿归灯前细说思家梦身上犹存去日衣秋橘奉甘霜颗重氷鱼入馔晓飡肥紫荆花下蓝舆穏莫道人间万事非

　　梅花次韵

　　梦别罗浮知几年看君图画思茫然春回大地香生树影落晴窻月在天东阁有诗怀水部孤山无酒酹逋仙分明记得相逢处多是溪桥野水边

　　看水轩

　　溪上幽轩护石矼雨余偏爱碧淙淙游鱼出没不多个白鸟徃来时一双对影直疑人照镜濯缨还许独开窻诗人醉后偿髙卧絶似孤篷泊楚江

　　临清轩

　　面面开窻瞰碧波南风时送晚凉多洞箫吹彻声如缕钓艇归来小似梭醉拍栏杆春浩荡坐邀明月夜如何莫嫌闲处人来徃爱聴沧浪孺子歌

　　挽陈克仁

　　别时深念见时难握手分违泪眼看旅榇有灵归故里游魂无定绕长干西风望断云边鴈夜月啼残镜里鸾最苦女孙携白髪老怀令我重辛酸

　　接曹孟圭

　　曲江新涨黄梅雨雨里客船江上来对酒肯辞今夕醉有怀能向几人开歌传皓齿香生席舞按纎腰月满台纵是金吾严禁夜也须容我更迟回

　　送徐彦中

　　旅思乡愁不自降短篷吹雨渡长江阳闗莫漫歌三迭别酒须倾玉一双隔岸红尘迎去斾倚门白髪候归幢到家欢喜都忘倦闲聴诸郎读夜窻

　　送施孟庄

　　万里思亲万里心见时何啻万黄金乌蛮日落千山暝紫逻云生六月阴叱拨穏駄游女醉猩红新染毳袍深江南更有慈闱在看取衣缝密密针

　　送陆景宣靖州从军

　　蛮荒溪洞极边头仗剑从军忆壮游杨栁春风千部落旌旗晓日万貔貅路经彭蠡洲前过江自巴州峡外流早报逺人归圣化貂蝉从古出兠鍪

　　送王鲁从军

　　叹息儒冠早误身漫将书剑学从军三千客路多依水九点青山半入云晓日旌旗明虎帐春风鼓角动辕门倚闾望断慈亲眼湘北湘南一梦魂

　　寄题绿遶轩

　　闻说轩居畅雅怀卧聴春雨自天来到门一水连环合入座千峯罨画开闲处有书消岁月眼中无地着尘埃致身萧爽何由得吟寄新诗愧不才

　　环翠轩

　　青山遶屋树当门湿霭晴岚迥不分吟卷朱帘朝拄笏坐邀明月夜开樽不将姓字通朝市只许诗书遗子孙何日扁舟上于越为君长揖谢尘氛

　　梅花

　　恼人春思苦多端万萼千葩故故攒妬雪琼瑶元自洁趂风蝴蝶乱成团曽从和靖门前见误入仙娥月里看莫遣东风吹梦断绿云无处载青鸾

　　次景三山韵寄周采烟

　　倚遍阑干月色饶美人何处自今宵云将雨意惊秋早鴈带边声入座遥炉袅青烟香作篆酒飜银瓮玉为瓢相期早遂归田计两鬓秋霜未易消

　　题画壁

　　何处江山似此佳看君图画欲移家沙边洲渚潮浑没云里楼台树半遮丛桂漫歌招隠赋种桃谁识避秦花晚风吹送归舟急一片征颿带落霞

　　咏呉山景

　　鸾翔鳯翥枕江流秀夺江南第一州螺髻巧盘云外影蛾眉深锁雨中愁舞衣春试鸳鸯锦歌扇晴翻翡翠楼寳马香车游冶子赏心谁不为迟留

　　西江草堂

　　江水西来带草堂风流浑似百花庄渔歌日送潮来徃庭草春随树短长满眼云山新入画传家袍笏旧堆床娱亲更好兄兼弟取次筵前举寿觞

　　次韵唐愚士留别之作

　　曽共秦川话未归诗情常在九龙池上林花气春风日长乐钟声夜雨时美酒眼前■〈扌弃〉却醉空名身后不须埀故乡朋旧无多在君去如君更有谁

　　读史

　　自缘天运不寻常胜败兵家岂易量三户灭秦皆楚语重瞳不渡殆天亡怒来我亦坑降卒事定人能杀假王寄与英雄须入虑莫教辜负鲁连狂

　　送人之任

　　别去十年纔一见到家两月又南行功名自是丈夫事离合总关朋友情蛮夷乆矣归王化蜀道于今似砥平莅官正及春如海瘴两时晴花满城

　　喜魏仲房见过

　　江上柴门掩夕晖客来刚被鹊先知出迎不较衣翻着对饮寜辞琖倒埀话到更深无断处起看月落几多时人生恨不如潮信暮去朝还有定期

　　樟亭送别

　　昨日渡江今日还羡君行路不辞难船头白鸟波心浴篷底青山雨里看对酒不须生别思到家先为问亲安东归拟借西窻榻饱聴书声坐夜阑

　　宿逺公西墅房

　　客路缘江十里长倦行来宿逺公房石田已足今秋雨橘圃新收昨夜霜树里柴门浑寂寂人间尘土正茫茫明朝不忍轻为别如此相逢有几场

　　具庆堂为赵大参赋

　　双埀鹤髪喜髙年紫诰泥金个个圆官酒浓于仙掌露斑衣带得御炉烟板舆坐穏纡春步银烛光晴照夜筵好似瑶池会中客笑看桃熟到三千

　　送王佥宪考满之京

　　十年三度喜乘骢狐兔曽闻穴屡空乌府简书闲竟日绣衣台阁坐生风春流穏载官航发晓日晴连驿骑红圣主端居念良弼早超金阙佐夔龙
　　栢府三年铁作冠霜飞白简昼生寒风云喜逐羣龙集霄汉争看一鹗抟花底趋朝鸣玉佩栁边行骑簇金鞍诸生久藉甄陶力愿得忠心一片丹

　　雪竹山房

　　此君节操独凌寒氷雪丛中更耐看帘幙影迷金琐碎佩环声动玉阑干只疑玄圃翻璚树错讶瑶台舞素鸾白战几时能着我万竿深处一凭阑

　　题画

　　白沙翠竹溪边路绿树青山郭外邨钓艇直随流水出僧钟遥隔暝烟闻漫夸李愿居盘谷絶胜龎公隠鹿门如此故乡归未得看君图画一消魂

　　送王布政三舍还乡

　　杨栁江亭涨绿烟美人独上孝亷船到家正及黄花节一路初经白鴈天膝下彩衣朝献寿庭前银烛夜开筵百年乔木应如旧早报平安到客边

　　天光云影轩

　　半亩芳塘近草堂寻常云影带天光晓寒不觉研朱露春暖惟闻洗药香西海几时栽若木东流何处接扶桑我来借榻观秋水坐纳银河夜气凉
　　池通活水绕虚堂一片空明夺夜光风动轻揺芸叶乱波澄微沁墨花香亦知身外浮天地漫笑人间变海桑客睡无多清话久不嫌零露袭衣凉

　　送戴伯贞检校还广西

　　桂江烟水接潇湘逐客归来道路长巻里漫多新制作箧中犹是旧衣裳逢人且说身如梦老我相看鬓已霜此去莫教音问隔鴈飞今喜过衡阳

　　题安节堂

　　髙堂阿母早孀居白髪如丝志不渝岁晚粢盛供祀事夜深机杼先家奴院花只种忘忧草庭树容栖返哺乌好是子孙能献寿蔼然重庆入新图

　　次韵赠僧

　　文焰慈光几许长汪汪襟度小沅湘乌藤拄杖扶来瘦绛色轻袍制得方潮答梵音朝汹涌窻涵海日气苍凉骚人释子门多辙经巻诗囊积满床

　　送赵文中

　　朔漠风尘已十年奉亲无计得生还骨将魂魄依乡土葬入湖山有墓田报国漫多经世畧齐人久熟卫生篇赠君此别归何日春雨秋霜重惘然

　　梅月双清图

　　月到梅花分外明暗香疎影鬬双清吟随野鹤依璚树卧聴飞鸾载玉笙酒醉不知霜满屋书声常共漏三更此中意味无人识漫说仙家白玉京

　　过龙冈祠

　　龙冈楼观新落成身世恍若居蓬瀛斗牛夜吐天外气鸡犬昼度云中声怒驱六甲鬼神泣笑引双童环佩清明年我亦相寻去坐对碧桃吹玉笙

　　水竹轩

　　万竹萧萧水遶门九街车马自晨昏晴天波影揺牕户静夜秋声入梦魂曽为故人频下榻每因佳客屡开尊百年清致今犹昔春雨深深长子孙

　　送陆景文从戎

　　母在髙堂子戍边去留殊使寸心悬苍梧山暝云连树青草湖春水拍天报国底须惭负戟倚门应误候归鞭戎衣早换莱衣着忠孝看君得两全

　　城南耕隠

　　爱尔城南隠者居春田遶屋摠膏腴儿孙候暖晨驱犊灯火分凉夜校书入社有怀占乐岁趋朝无梦护公交车相逢自叹飘零久投老归来愧不如

　　次萍居留别韵

　　且勿长亭折栁枝离筵已判酒如池因思会面难期处直使衘杯到醉时樯燕留人双上下岸花迎客半低垂计程明日毗陵道吟寄新诗欲倩谁

　　赠肖山刘县丞

　　野夫于世久无闻出郭忻逢父老论何事一从君作县催租不识吏敲门夜灯机杼声连屋春雨桑麻绿徧村他日循良应有传肯将名节让刘昆

　　兵后过诸暨

　　千里江山百战余年来寸土入皇图人行共指西施宅身退谁归范蠡湖茅屋渐成新里社居民元是旧流逋絶怜父老今无几欲问当时不受呼

　　纸窻梅影

　　雪茧涵虚烂若银眼明惊见一枝春不愁清夜人吹笛要倩黄昏月写真颇怪无根生造化絶胜照水弄精神乍晴乍雨频来徃身外谁知别有身

　　送徐汝林省亲

　　此日思亲念故乡青青栁色映归航眼前儿女如君少席上宾朋笑我狂归梦苦嫌春夜短江流不尽客愁长到家欢喜共甘旨灯下杯盘取次将

　　题村居图

　　绿槿编篱水遶门数家鸡犬自成村梦魂不到黄金阙岁月都消老瓦盆土室夜寒劳纺绩沙田雨足趂耕耘九街车马多如织怀抱何由得似君

　　重过诸暨观新涨

　　孤城寂寞枕江流城上髙楼起暮愁帆影直过天侧畔涨痕浑没树梢头鱼龙变化应难测桑海更迁莫漫忧世事天时摠如此寄身我亦一浮沤

　　井南丹室

　　仙翁隠处存丹井汲井怜君复炼丹朱汞晓随云气合翠烟晴掩月光寒鬼知火候窥灵灶虎作人形护药阑我亦卜邻从此老蓬莱不隔海漫漫

　　送邹教谕之京

　　都道先生自此升檄书催发上神京遥知今日朝中彦多是当年馆下生红树驿楼秋色老黄花城郭晓霜清劝君且尽尊前酒回首云霄几万程

　　赠别乡友芮公【讳麟】

　　老去亲朋见面稀见时无计得同归游丝落絮都成恨社燕秋鸿各自飞杜宇叫残孤馆梦西风吹老故山薇明年春雨南湖涨拟把长竿坐石矶

　　有怀夏文度文表昆仲

　　珍簟生凉簇浪纹宝炉香暖散晴熏葛巾白苎消三伏茧纸乌丝写八分文思勇追韩吏部诗才清逼鲍参军眼中年少多如许独尔风流莫与羣

　　云溪草堂

　　溪上茅堂絶垢氛萧萧径路带江村晴云接地深遮屋春水牵船直到门鸥鹭忘机能自狎渔樵分席许频论放怀底用东山妓好客时倾北海尊要卷帘栊通燕语喜藏书帙聚香芸长竿拂石闲埀钓短杖穿花笑引孙碧树雨来含暝色白沙霜落露秋痕晨昏定省耶娘集闾里过从礼义敦歌罢沧浪缨屡濯种来秋菊径犹存风流也胜居韦曲萧散翻疑住陆浑只恐非熊劳入梦蒲轮晚岁故园恩

　　南湖集巻上

　　●钦定四库全书

　　南湖集巻下

　　（元）贡性之 撰

　　观泉图

　　此老鬓如丝徐行信所之谁知流水意都在倚栏时

　　题画竹木

　　木叶已辞柯秋风日更多楚人肠易断莫唱竹枝歌

　　墨梅

　　醉折东篱朶看如隔暮烟莫惊颜色改不是义熈年

　　题画白头双鸟

　　笑杀锦鸳鸯浮沈浴大江不如枝上鸟头白也成双

　　题画

　　杨柳弄轻柔凉风落柁楼故人期不至尊酒共谁酬
　　浮世从他狎扁舟别様寛醉眠都不管闲却钓鱼竿

　　画兰

　　孤芳抱幽独林下澹相娱多少春园树花开总不如

　　题画

　　偶抱瑶琴出云山足赏心城中十万户岂是少知音
　　石濑清氷合黄山白战鏖道人禁得冷扶醉过溪桥

　　雀

　　野雀振双翰卑枝立自闲莫愁风力紧絶胜纥干山
　　又
　　荆棘半低垂幽禽秖自悲可怜栖不穏不似上林时

　　隐居

　　柴门树里开潇洒絶尘埃俗客何曾到闲云自往来

　　题画

　　楼倚溪头水溪环竹外山扁舟埀钓者相对白鸥闲

　　画梅

　　影逐云边月香传水际风几回曾引鹤来此独支笻
　　又
　　月下独吟时寒香暗袭衣直疑春信早蝴蝶作团飞

　　风雪破窑图

　　妻儿且息怒风雪任漫漫袖有春风手能温天下寒

　　樱桃

　　枝压埀埀重红圆颗颗匀汉廷当日宴曾赐内家臣

　　墨菊

　　陶令始休官归来酒量寛淡烟起醉眼不似旧时看

　　海棠

　　袖卷罗衫翠腮含酒晕红只疑妃子醉无力倚东风

　　梨花

　　带雨寒无色迎风雪有香纷纷爱红紫谁复识何郎

　　题四景画为王佥宪作

　　春山烟雨
　　栁带轻烟澹澹花含宿雨深深鱼乐新添晓涨乌啼越觉春阴
　　长夏云林
　　雨过溪流交响树凉暑气潜消不是谢公别墅定应杜老西郊
　　湖山秋霁
　　第一江南风景四时湖上笙歌山鸟不惊儒服沙鸥惯识鸣珂
　　江天暮雪
　　一色水天上下半篷风雪西东占卜无烦太史征书已兆非熊

　　题画扇

　　三间两间茅屋五里十里松声如此山中景色何时共我同行
　　万事从教计拙千金难买身闲船尾都教载酒船头饱看青山
　　鸭嘴滩连溪尾羊肠路转山腰云气晴晴雨雨泉声暮暮朝朝
　　緑树湾头钓艇青山凹里人家前度刘郎去也莫教流出桃花

　　雪

　　湿压茶烟不起寒欺酒力潜消欲问孤山春信只愁踏碎琼瑶

　　题画

　　湘雨晴兮湘水深抱幽歌兮以笑以吟萧艾同列兮荆棘是侵怀美人兮劳我心
　　江云飘萧兮江水緑波放舟中流兮以笑以歌美人不来兮其奈尔何

　　墨梅

　　住近王家洗砚池氷肌刚被墨痕缁分明记得曾相见多是西窻月落时

　　东坡竹

　　玉堂罢直独归迟墨渖将秋入砚池坐到夜深清不寐琐窻凉影碧参差

　　画马

　　天闲牵出许奚官饮罢春流未解鞍记得曾陪仙仗立五云深处隔花看

　　小景

　　緑垂杨栁舞依依红压桃花万树低记得湖山堂上路玉人扶醉画桥西

　　题杨少愚梅花便面九里山王斯文画

　　新制齐纨似月圆縠纹如水鬬婵娟回从九里山前过折取梅花上采烟

　　题画

　　山接天台路万重仙家楼阁杳难通不知昨日溪头雨流出桃花几许红

　　鴈

　　曾记潇湘泊晚船鴈声不断水连天如今见画浑如梦落日平沙在目前

　　弃瓢

　　万乗曾闻一羽轻耻埀千古是虚名静中别有闲天地肯信风瓢歴歴声

　　题菜

　　几年梦断八厨珍老去偏于此味亲莫向世间容易说也应来学灌园人

　　墨菊

　　柴桑生事日萧然解印归来只自怜醉眼不知秋色改看花浑似隔轻烟

　　送别

　　桃花浪暖锦帆开杨栁风轻燕子来无限离情侣江水随人直向鳯凰台

　　緑阴垂钓

　　茅屋人家隔薜萝緑阴窻户晚凉多日长借得南风便时送沧浪一曲歌

　　青山白云

　　谷口溪头路欲迷树凉不受晚风吹分明记得曾游处不是匡庐定武夷

　　赤壁矶

　　汉江东下水微茫怪石危矶古战场漫有坡仙重赋咏至今形胜属周郎

　　观画

　　滚滚长江入窈冥越山无数隔江青一双白鸟谁惊起冲破苍烟下别汀

　　题犬

　　深宫饱食恣狰狞卧毯眠毡惯不惊郄被卷帘人放出宜男花下吠新晴

　　画马二首

　　竹耳风鬃夹镜瞳满身云气是真龙而今苦受人笼络惆怅曾収百战功
　　骏马骄嘶踏软尘看花游遍上林春王孙金弹休轻掷恐误高堂夣里人

　　题竹

　　皇英倒骑苍鳯尾白月半吐骊龙珠湘风飒飒天在水翠华不见空踌躇
　　美人环佩玉玲珑骑得青鸾下碧空寂寞湘魂招不返鳯箫声断月明中
　　九疑山头天欲雨美人遥遥隔湘浦自甘林下抱幽贞不与梅花续芳谱
　　珊瑚献树出海水鳯凰振羽鸣朝阳钧天一梦十年隔风雨令人空断肠
　　湘雨凉生彩鳯翎隔牕清影动秋声何当截作参差管付与伶伦奏九成

　　题梅

　　平生心事许谁知不是梅花不赋诗莫向西湖踏残雪东风多在向阳枝
　　斜月微明照粉墙老逋庭树已荒凉今朝对画如相见只欠东风暗度香
　　雪晴何处领东风只有南枝信早通记得醉归湖上夜淡云斜月粉墙东
　　淡月微云雪未干琼楼高处倚栏看道人自是心如鐡更比梅花耐得寒

　　画马

　　偃蹇龙驹不受羁贡来逺自渥洼西天闲立仗归来晚犹向东风振鬛嘶

　　墨梅

　　春到江南总不知东风消息在南枝多情明月能将影来伴西窻客卧迟

　　题画四景为谈宪副赋

　　瀑挂晴川百丈长树涵新雨昼生凉公余独领溪山胜仿佛裴家緑埜堂
　　面面窻虚瞰碧流未凉先占一天秋石梁迥与人间隔半点红尘得暂留
　　江上船开趂晚潮雨花凉叶思潇潇共翰黄鹄扶摇上矫首青云不可招
　　四窻不夜湛空虚栁絮如云可得如几度临风披鹤氅恍疑身在玉阶除

　　题黄子乆画

　　此老风流世所知诗中有画画中诗晴窻笑看淋漓墨赢得人呼作大痴

　　题画梅送友人

　　折梅江上赠人行此是东风第一程从此不须凭驿使看花直到豫章城

　　题画

　　淑气蒸人似酒醺看花无语惜芳辰云廊月榭深如许何处春光最恼人
　　风来水面緑生波云凈山头翠拥螺白鸟惊飞背人去一声何处采菱歌

　　送人回黄山

　　望断秋空白鴈过故人书问转蹉跎无端又与君相别添得苕溪梦更多

　　画楳便面

　　嫦娥深住广寒宫不许人间信息通秋来折尽婆娑桂偷得寒香在月中
　　昨夜遥闻鐡笛哀夣回疑是玉人来谁将姑射仙家树移向嫦娥月里栽

　　仙居图

　　璚馆珠宫白日迟石林瑶草路逶迤何时我亦相寻去借尔云间一鹤骑
　　海上羣山似剑峰仙人楼观烂青红蓬莱弱水三千里彷佛何由得路通

　　送陈知州考满之京

　　闻说陈侯有政声三年宦况似氷清今朝送别江头水江草江花摠是情

　　十八学士图

　　闻说瀛州尺五天会中宾客摠成仙分明一段风流梦犹向人间画里传

　　题赵文敏公所书康节诗后

　　奎章阁下暮归迟醉写尧夫七字诗流落人间看遗墨为君掩巻不胜悲

　　洞庭秋月图

　　一天秋水浩无涯短苇萧萧泊暮槎知是夜凉明月出解将鴈影落平沙

　　题画竹

　　青天空阔雨晴时么鳯亭亭欲下迟明月满天秋似水佩环声动碧参差
　　袅袅风前瘦不禁影横秋水弄秋阴愿将傲雪凌霜操散作明时彩鳯音
　　鹧鸪啼断水龙吟舟过湘江夜雨深清思满怀无着处却将墨沼写秋阴
　　王孙笔底最风流爱写潇湘六月秋惆怅帝魂招不返时时飞梦落丹丘

　　题卢东牧云山

　　湿雾晴岚昼不分一溪流水碧沄沄闲门深锁无人到只许山君管白云
　　风流争解说卢郎墨渖淋漓入醉乡云白山青随意冩一时不数米襄阳

　　题画马

　　骏气骁腾不受羁贡时逺自渥洼西花阴立仗归来晚骑向天街自在嘶

　　题画楳

　　王郎胸次亦清竒尽写孤山雪后枝老我江南无俗事为渠日日赋新诗
　　奈尔年年早得春月香水影弄精神东家纵有闲庭馆俗李麄桃摠后尘
　　湿云压地雪花干一日狂风十日寒不管春风满邻屋却从墙角借来看
　　美人别后动深思春到南枝摠未知记得断桥明月夜忍寒花下立多时
　　罗浮山下着青鞋踏雪曾看烂漫开好似人家茅屋底一枝先占短墙来
　　曾向西湖蹋月华水边寒浸一枝斜潘郎宅里重相见絶胜河阳满县花
　　九里山前一万栽年年先占百花开■〈鵕，兔代鸟〉毫解夺天工巧勾引春风画里来
　　却月观前春似海凌风台下雪成堆扬州水部无消息谁赋新诗换酒杯
　　十月江南正苦寒花开如雪雪成团如今老尽咸平树只写前身画里看
　　王郎日日写梅花写遍杭州百万家向我题诗如索债诗成赢得世人夸

　　陶靖节像

　　解印归来尚黒头风尘吹满故园秋一生心事无人识刚道逢迎愧督邮

　　林和靖像

　　琴鹤相随信杖藜忍寒花下立多时月香水影清无际消得先生七字诗

　　题画蒲萄松鼠

　　獧似弥猴捷似猱栗梢走遍又松梢紫萄若使知滋味一日能来一百遭
　　野鼠公然不畏人立当高树竟忘身世间嗜欲多如此寄语园丁莫浪嗔

　　钓鱼图

　　不将吉梦兆非熊不着羊裘大泽中买得小舟湖上钓一竿长日引清风
　　贺监湖头秋水清越王台上秋月明偶因把钓忘归去不是来沽隐士名

　　画莲

　　吴王宫殿水流乡步屧廊深暑气凉长日香风吹不断藕花多处浴鸳鸯
　　万颗明珠泻翠盘一枝红艳照清寒定非太华峰头见只在湘妃镜里看

　　题画

　　桃花红绽断桥边杨栁垂阴散緑烟记得少年曾取醉玉人扶上总宜船
　　雨余晓嶂云犹湿霜落秋林叶半空不是画船能载酒一樽那得故人同
　　矗矗青山曲曲溪桃花春水欲晴时匡山旧隐今犹昔投劾归来好赋诗
　　一个茅亭傍水安松风萧瑟昼生寒大开窻户无人到赢得云山面面看
　　玉树琼林照眼明海天空阔寂无声若人怀抱浑如许不让梅花独自清

　　暮春十絶

　　落花飞絮太颠狂燕语莺啼白日长九十春光已如此王孙莫惜醉为乡
　　桃花落尽杏花残晓雨廉纎酿小寒独有海棠春睡足须烧银烛夜深看
　　栁絮随风点容衣杜鹃啼血唤人归从今日日拚沈醉酒醒人间春已非
　　长日频看燕引雏燕雏飞处暮春初流觞欲拟兰亭会修竹清湍乆已无
　　呉娃二八正娇容鬬草寻花趂暖风日暮归来春困重秋千闲在月明中
　　惜花公子爱春晴骏马娇嘶晓出城半醉归来人共看笑将金弹打流莺
　　胜日名园看牡丹罗帏绣幙护春寒千金莫惜尊前酒花信从今有几畨
　　苏堤杨栁緑如烟剩买楼船载管弦如此风流如此乐肯教辜负暮春天
　　白白红红处处花都将颜色鬬春华只愁一夜风吹尽早解金貂醉酒家
　　残红落尽緑初生渐近清明积雨晴午梦不知谁唤醒莺声多在栁阴鸣

　　墨梅

　　处士门前烂漫开如今香影乆尘埃多情尚有山头月半夜犹能送影来
　　昨夜西窻酒醒时月将踈影弄参差起来无处求颜色煤麝生春在研池

　　菜

　　葵青芥紫嫩生香束就畦伧逺送将几日醉头扶不起正思辛辣沃焦肠

　　题画

　　瑟瑟松风生昼寒大开窻户借书翰明时正尔求贤急未许先生乐考盘

　　买臣负薪图

　　负薪日日不辞劳儋在肩头斧在腰十载归来怜去妇至今羞过覆盆桥

　　题画花鸟

　　山禽自惜好毛衣占断东风第一枝更喜琅玕新结实侧身偷眼立多时
　　霜叶如丹染未匀错刀新剪翠絪缊白头莫笑孤飞翼不入喧啾百鸟羣

　　题画

　　近水轩窻五月寒相逢须放酒杯寛城中亦有知音者来借青山醉里看

　　画兰

　　纷纷红紫鬬芳春受得天家雨露新骑马看花兼载酒不知林下有幽人
　　林下佳人迥不常倚风无语澹生香凭谁写作灵均赋为尔招魂到楚湘

　　云山图

　　鸭觜滩头燕尾分西风吹老树无根何人醉洒淋漓墨半是青山半是云
　　青山如削白云连茅屋人家隔暮烟输与山翁春睡穏不知何处梦朝天

　　木香蝶

　　花草春深次第芳淡黄微白鬬新糚可怜胡蝶无羣队独领东风过粉墙

　　题画

　　瀑流飞花散晴雪落日照影香炉峰先生神游八极表天风环佩秋玲珑
　　多景楼连铁瓮城壮游犹记昔年曾江心遥见金山寺风里钟声墖外灯

　　倦绣图

　　髻云修整淡凝脂正是停针倦绣时半倚画阑人去逺不禁春困独支頥

　　画鴈

　　漠漠平沙带浅流断蒲衰苇不禁秋南来已信无矰缴宿食飞鸣各自由

　　题梅

　　氷肌玉骨本清竒栽向僧房分外宜昨夜月明初梦觉起来重和老逋诗
　　第六桥头雪乍晴杖藜曾引鹤同行诗成酒力都消尽人与梅花一様清
　　美人家住第三桥万玉团香缀短梢一自别来魂梦隔满天明月夜闻箫
　　寻春莫恠触严寒只有梅花识肺肝我亦当年种花者也应同入画图看
　　僊子凌寒下玉墀妖红黛緑不曾施谁知一段风流态不共芳兰佩楚姬
　　曾记西湖雪霁时东风先到向南枝如今老尽身如鹤不是梅花不赋诗
　　扬州水部有诸孙东阁吟成思不羣明月满天霜似雪重来花底一消魂

　　墨菊

　　曾过陶潜五栁庄满篱新菊弄轻黄如今颜色都非旧煤麝烟中别有香
　　平生最爱王摩诘雪里芭蕉寄兴长堪笑世间尘俗眼苦将颜色辨骊黄

　　题鉴湖夏景

　　鉴水微涵五月凉荷菱接叶净生香酒船若许频来徃更比当年贺老狂

　　题画翎毛白头翁百舌

　　新红嫩緑妬春深好鸟飞来弄好音不是惜花头易白白头偏有惜花心

　　百舌

　　聴彻千声与万声掠花穿栁漫多情可怜不及岐山鳯立向朝阳试一鸣

　　题画

　　瀑流千尺泻晴湍林木萧萧白昼寒亦有城中好闲者抱琴来为故人弹
　　雨蒲烟草接风湍望入苍梧九点寒恠得归帆如马健有人楼上倚阑干

　　折迭扇

　　出怀入袖摠相宜用舎行藏各有时不是汉宫秋信早弃捐何得怨班姬

　　兰竹

　　林下幽姿孰与俦紫蕤緑叶弄轻柔翠华不返苍梧晚湘雨湘风摠是愁
　　翠鸾飞下尾毵毵恠石崭嵓倚碧潭一路鹧鸪啼不断行人挥泪湿征衫

　　寄友人

　　瘴雨蛮烟万里余别来消息近何如谁怜白髪踈狂处犹冩平安两字书

　　木兰

　　好雨晴时昼景迟暖风和日长辛夷深闺莫道无人到粉蝶今朝也得知

　　棃花

　　庭院深沈淑景长一枝晴雪淡生香看春又过清明节倚遍阑干几断肠

　　题画

　　栁边游骑水边船争向西湖醉管弦记得当年行乐地六桥风景尚依然
　　林下轩窻六月寒抱琴来此借山看相逢莫问城中事无那红尘没马鞍
　　盘盘石蹬蹑岧嶤似与秋空气共豪记得鳯凰亭子上大开窻户看晴涛
　　逺山近水白模糊冻合行人一个无输与髙楼歌舞处有鱼堪买酒堪呼

　　红梅翠竹

　　仙子罗浮侍宴来笑扶残醉下瑶阶东风不管云鬟乱吹折双双翡翠钗
　　春衫轻薄剪红绡凌乱云鬟压步摇莫遣东风吹酒醒断魂残梦若为招

　　书所见

　　使者征兵夜度关南人无奈北风寒将军空受登坛拜羞向灯前把剑看

　　送戎人还云南

　　十载驱驰汗马间锦衣绣袄独南还明朝又向江头别客思乡愁去住难

　　东山图

　　乌帽青衫晋谢安无端红粉卧东山当时浪说桓司马那似风流傲世间

　　梅花双鸟图

　　茂陵帝子宴瑶池翠管银笙取次吹王母不来桃未熟可怜双鸟立多时
　　双禽自惜好毛衣相逐东风不暂离立向芳枝花似锦武陵溪畔雨晴时

　　云山图

　　百折溪流路转深湿云低压树阴阴山中底事知秦晋刚被渔郎说到今
　　闲身闲看白云闲更爱青山懒出山别起楼台半空里只教钟鼓落人间

　　画梅

　　谁画梅花便索诗梅花应与我相知要知一段和羮意须待青青结子时

　　题竹

　　渭风湘雨晚萧萧肠断佳人不可招安得结成千岁实迟他丹鳯下青霄
　　翩翩么鳯下晴空半入江云半落风忆昔潇湘泊船处玉箫声断月明中

　　题画

　　溪上危桥独木榰杖藜欲过更迟迟秋光何处堪消日付与山人一局棊

　　梅雀图

　　春到罗浮第一枝翠禽枝上立多时数声啼落参差月肠断佳人梦觉迟

　　梅仙图

　　微云纎月澹无辉竹影花香乱袭衣一片闲情无可托高唐云梦是耶非

　　墨蒲萄

　　酒醒西楼月欲斜满窻晴影走秋蛇狂夫剩有相如渴一滴凉州未许赊

　　雪月梅

　　老蟾堕影压璚瑶寒勒梅花气转骄大地春风一披拂可怜不与雪俱消

　　子猷访戴图

　　浪说清狂晋七贤怀人夜上剡溪船当时若解神交意赢得归来烂醉眠

　　枯木竹石

　　霜风吹尽叶声干赢得看山眼界寛一夜秋声无着处明朝重为倚阑干
　　恠石荦确崖谷深凉风萧瑟苍雪阴美人何处解长佩湘波澧水劳予心

　　题画

　　颢气澄澄夜景迟有怀谁与共襟期好风凉月清如许正在天心水面时
　　月明风静夜如何船向三江七泽过凉影满篷成独坐半聴楚调半吴歌
　　栁风澹澹月纎纎江上风波午夜恬莫向船头吹鐡笛九渊深处有龙潜


　　桔槔

　　渴龙下饮九河枯脚底频移日易晡树尾乌鸦飞不断能教槁死一时苏

　　画马

　　龙驹新浴出天池骏气骁腾不受羁报道君王归便殿许教太仆被来骑

　　柯博士竹

　　丹丘遗老旧词臣歴代图书鉴赏频闲却玉堂挥翰手墨池染出鳯毛新

　　青山白云图

　　湿云将雨树低低放棹归来路欲迷昨夜桃花零落尽莫教流出武陵溪

　　倭扇

　　外番巧艺夺天工笔底丹青智莫穷好似越裳供翡翠也从中国被仁风

　　观奕图

　　笑杀王郎底事痴斧柯烂尽不曾知却抛尘世无穷乐只博山中一局碁

　　画兰

　　呉刚斫断云根石不数珊瑚高百尺美人林下独含愁霹雳一声山鬼泣

　　过鉴湖

　　归思关心路转遥打头风急滞兰桡夕阳江上秋无数血点蜻蜓立翠苕
　　南风吹断采莲歌越女船开小似梭却恐红糚不成态背人偷照鉴湖波

　　题画

　　老夫自是山林客爱看山林在画图何处有山如此景也移茅屋此中居
　　湖上轩窻傍水开眼中无地着尘埃日长莫恠无人到也有楼船载酒来
　　九衢尘土没征鞍争向朱门事徃还寄语山中隐居者如何消得许多闲
　　十年尘土梦初醒两耳松风不厌聴好似云门山下路若耶溪水碧泠泠

　　画梅

　　九里山前旧识君醉来笔底自生春曾夸梅信春先得今日梅花是后身
　　美人一别已千年暮雨朝云思窅然昨夜酒醒浑不寐一枝和月到窻前
　　怀人无处托相思貌得东风第一枝郄忆寻君霜月下满身花影立多时
　　曾记西湖雪霁时春风消息在南枝如今老尽咸平树都写闲情付补之
　　北风猎猎吹人倒门外雪深三尺强何事梅花偏耐冷一枝先向雪中芳
　　美人家住在罗浮夺得春风第一筹月影水香无限意羣花端合让风流
　　朔风扑面冻云垂引鹤冲寒出郭迟郄忆西湖霜月下美人相伴立多时
　　江城钟鼓夜迢迢霜月多情照寂寥更有梅花是知已小窻斜度两三梢

　　折迭扇

　　舒巻从人各有时江南六月正相宜世间聚散多如此满面炎凉莫自疑

　　题菜

　　西风吹动锦斓斑晓起窥园露未干三日宿酲醒不得正思风味到辛盘
　　雨过畦蔬緑渐匀呼童小摘慰情亲个中滋味如谙得不是寻常肉食人

　　题竹

　　美人别后不堪招十载风流已寂寥醉里看诗仍看画渭风湘雨晚萧萧

　　红梅

　　美人扶醉下瀛洲云佩霞裾不奈愁折向瑶池献王母只消青鸟立梢头

　　冻鳬

　　折苇踈踈叶半枯北风吹雪满江湖上林多少如云树不借高枝立冻鳬
　　江天岁晚景凄凄云脚低垂望欲迷水鸟畏寒飞不起黄芦枝上并头栖

　　题画

　　緑阴台榭午风凉看徧山光与水光独有酒船何处客清狂不让贺知章
　　杖藜扶醉出城迟童子携琴欵欵随早信知音无处觅黄金先合铸锺期
　　此生无梦到京华到处溪山即是家昨夜石桥新过雨错教刘阮认桃花
　　五侯门外马如龙曾向东华候晓钟不是蹇驴駄醉穏抱琴随处得从容
　　石上三生夙有縁十年重见葛洪川分明一觉荒唐梦浪作人间画里传

　　牧牛图

　　郊原春草緑茸茸牛背如舟卧牧童自是太平新气象错将画意属良工

　　慈竹萱花图

　　阿母晨梳鹤髪明彩衣舞罢学啼婴竹间更种忘忧草也比儿心一寸萌

　　桃花马

　　千载蟠桃花正新瑶池王母宴青春不知八骏归来晚红雨随风落满身

　　蹴踘图

　　尘世都如傀儡场逢场作戏又何妨机关活处随圆转浪子郎君济楚娘

　　题梅

　　梅花风韵世无双始信花神合尔降恠得酒醒春满屋影将明月上虚窻
　　莫恠临风有所思美人别去已多时段家桥下维舟处卧看氷花影倒垂

　　题画

　　緑树浮阴散夕曛黄茅覆屋带晴云日长独领溪山胜俗驾何曾许到门
　　马足车轮尽日忙梦魂不到水云乡闲人自识闲边趣小簟踈帘坐晚凉
　　人间无处避嚣尘尽说山间与水濵如此好山兼好水避嚣来此更无人
　　曾共东家看牡丹玉人扶醉不知还如何旧日风流夣都付秋林逺岫间

　　竹轩

　　尔家种竹几千竿翠雨萧萧六月寒我欲携琴兼载酒扣门闲日借来看

　　题梅

　　万玉团香缀短枝月香水影弄参差东风不是飘零早要看青青结子时
　　鐡干虬枝雪里埋月将微影送春来晴风三日都消尽合让芳姿烂漫开
　　美人吟苦减腰围瘦影竛竮不自支只有梅花是知己相逢多在月来时
　　苏小门前雪未干几回乗兴到孤山如何一段调羮手付与踈花冷蕋间
　　十年痴坐冷官毡几度看花雪后天白水同心如此调载将春色上归船
　　万里无云月正高翠禽啼断酒初消灵均自是非知已不写芳魂入楚骚
　　寒气棱棱雪乍晴看花独自出郊行北枝未吐南枝发笑杀春光也世情
　　曾记西湖雪霁时粉墙斜露两三枝不应漏泄春光早都得风流让补之

　　画马

　　奚官牵出暮归迟丰草甘泉御苑西记得晓趋金殿直百花深处聴娇嘶
　　龙驹来自渥洼西万里长风入四蹄报道君王归便殿奚官牵过不教嘶

　　钓鱼图

　　溪树苍茫带晚烟溪流逆上似登天归来钓得鲈鱼美只博西窻一觉眠

　　枯木图

　　湖石东头太液西春风宫树半高低王孙金弹多如雨不着黄鹂一个啼
　　翠萝牵恨引丝长黄叶将风战晓霜莫怨一枝栖未穏上林春树近昭阳
　　野棠秋晚实离离弱质柔条不自持莫遣西风吹叶尽山禽欲下更相疑

　　赠袁士谦

　　门外青山自古今闲云忽占最高岑今朝又复为霖雨道是无心却有心

　　白描海棠花

　　美人睡起不禁愁弄粉调朱只漫羞闲倚緑窻春昼静双鸾飞上玉搔头

　　箫史吹箫图

　　天风吹落鳯凰声人在青云第几层如此楼台好仙景又从箫史学飞升

　　画蠏

　　海浦天寒落晚潮怒睛红甲利双螯酒边若得金盘荐也续坡仙赋老饕

　　画梅竹

　　十日严寒雪未干氷花一树倚琅玕从今胜取花前醉次第春风看牡丹

　　题画

　　扰扰黄尘没马鞍几人消得此中闲緑阴清昼深如水饱看溪南雪后山
　　独树榰桥屋覆茅白云如水漫山腰故人亦有幽栖志载酒来寻不用招
　　雨晴云气白纷纷乱出山腰似馏饙树里轩窻凉似水不妨留客共开尊
　　懒着麻鞋踏市尘不骑官马傍人门画船多载如渑酒卧看青山起白云
　　忆昔云痴似米狂风流文采不寻常别来只与云山隔只隔云山不可望
　　洞口桃花万树低春光多在灞陵西幽人自得寻芳兴驴背诗成路欲迷

　　题翠竹红梅

　　美人燕罢酒初消凌乱云鬟压步摇莫遣翠禽啼梦断醒来无处托春娇

　　题菜为高大使赋

　　大厨分锡太官羊曾识而翁在庙堂此日逢君江海上已将滋味厌膏粱

　　画猿

　　□□□山树树悬得来争讶小如拳养成莫道□□□恼杀园丁夜不眠

　　漂母图

　　乞丐当年事不虚丈夫穷达古谁无题诗恨杀丹青手不写登坛拜将图

　　青鸟

　　□□凝香暖未消无边春意在晴梢飞来青鸟□□□不是瑶池旧种桃

　　怪木竹石

　　□□□剑入南海斫断水底珊瑚枝蛟龙怒挟风雨出满身鳞甲犹差差

　　题画

　　飞瀑悬崖宿雨余青山如削白模糊红尘冠盖多如许得似闲身入画图
　　翠馆璚楼窈窕间鹤羣飞去不曾还画船隔断红尘路肯借闲人半日闲
　　一江春水晚微茫醉倚篷窻客思长忽聴箫韶云外落松风轻度鬓丝凉
　　我爱风流贺季真论交况是谪仙人鉴湖一曲新开宅赢得楼船送酒频

　　题梅

　　眼中谁识岁寒交只有梅花伴寂寥明月满天天似水酒醒聴彻玉人箫
　　年深积得满身苔花好都从雪里开笑道故园桃李树春来蝴蝶漫成堆

　　戴春雨

　　江上雪晴春水生江头立马看潮平江流不尽滔滔意却似与君离别情
　　长江烟水接蓬莱百尺风帆破浪开二月桃花春雨里候人还向水邉来

　　题画

　　雨蒲烟草接风湍緑涨平湖百畆寛却忆少年行乐处绕城骑马借花看

　　昭君出塞图

　　马上琶琵抱恨深塞原花貌汉宫心叮咛使者回天报莫说风霜妾不禁

　　杨妃午困图

　　午梦如痴厌酒杯君王临御未朝回当时一觉成千古不遣游魂到马嵬

　　题梅

　　士亷自辽易还写此以遗宗海俾予题焉

　　故人新自陇头归犹带边尘满客衣别去十年无驿使西湖风月是邪非

　　题红梅翠竹图与唐愚士聨句

　　萼緑枝头翠羽鲜【贡】春风早入艳阳天几回梦觉频聴处【唐】正是书声欲断边【贡】

　　题画翎毛

　　莫怪幽禽雪满头多情只为海棠愁开元宫里千株锦一夕西风起碧秋

　　题肃万邦葡萄

　　忆骑官马过滦阳马乳累累压架香酿就璚浆三百斛妖姬当道唤人尝

　　题唐学士

　　楼头城鼓自更更酒醒何曾睡得成二十四声午夜漏愁人聴得最分明

　　菊花

　　西山已属寄奴家彭泽何心理县衙归到柴桑□□老东篱不似旧时花

　　钱舜举洗马图

　　八骏风姿已絶伦清波一浴更精神想应黄屋东归足汗血曾沾逺道尘

　　双竹图

　　亭亭玉立斗双清絶似君家好弟兄记得金门承雨露天风吹落佩环声

　　题美人图

　　离离珠树隔秋烟望断归帆信杳然试问海山今夜月不知何处照人圆

　　画菜

　　翠釡生香泣玉脂金刀斫鲙送银丝如今说着浑如梦只合江乡老灌畦

　　兰

　　亭馆翛然尽日闲茂林修竹带崇山永和遗迹今犹昔都在先生指顾间

　　赤壁

　　醉坐船头忘却归栁阴深处晚风微山高月小秋无际絶似坡仙赤壁矶

　　鉴湖

　　鉴曲雨晴秋水多千年遗迹未消磨直疑贺老风流在亦有楼船载酒过

　　剡溪

　　朔风吹雪乱纷纷此际懐人欲断魂不学子猷空返棹直教蹋径到柴门

　　较猎图

　　黑河流绕李陵台边使蕃王日徃来共说汉家天子盛贡将骐骥敢凡材

　　太白像

　　沈香亭北醉挥毫赢得诗成夺锦袍肠断峨嵋江上月一樽谁为酹秋涛

　　涌金门见柳

　　涌金门外栁埀金三日不来成緑阴折取一枝入城去使人知道已春深

　　南湖集巻下