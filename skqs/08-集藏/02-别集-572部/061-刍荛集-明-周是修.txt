
　　钦定四库全书

　　集部六

　　刍荛集

　　别集类五

　　明

　　提要

　　臣等谨案刍荛集六巻明周是修撰是修初名徳以字行泰和人洪武中举明经授霍邱训导迁周王府纪善王多不法是修动绳以礼今集中修已十箴与保国直言二篇皆是时作也王败之后官属皆縁坐是修以能谏得免改调衡王府纪善既而入直翰林预纂修建文四年燕王反兵薄京城是修与杨荣杨士竒胡靖金幼孜等约同死国难诸人阳诺之燕兵既入士竒等争先推戴是修乃独诣尊经阁自经乾隆丙申赐谥忠节事迹具明史本传后解缙为作志铭但称归京师为纪善预翰林纂修以死竟没其殉节事杨士竒为作传乃言其自经应天府学葢缙作志在永乐元年士竒作传则在宣徳四年也传又称是修数论国家大计至指斥用事者误国用事者怒众共挫折之云云葢欲明是修非齐黄之党以避时忌然革除之际取义成仁但问临难死不死不问持议同不同纵使有党亦不害其为忠臣不能以是抑是修也是集为其孙应鳌所刋凡诗三巻赋及杂文三巻非惟风节凛凛溢于楮墨即以文章论之亦复无愧于作者末附缙所作志铭士竒所作传可谓白茅之藉矣姑并存之益以彰是修也

　　乾隆四十三年六月恭校上

　　●钦定四库全书

　　刍荛集巻一

　　（明）周是修 撰

　　○五言古诗

　　述懐五十三首

　　登髙望八表世道何悠悠衰荣无定极往复更相酬谁为阳和春及此肃杀秋人生忽如寓百岁苦不周鹤髪每先待朱颜难久留彭殇均絶逝何庸咨短修惟当饮美酒乐从天者游
　　呉水秋浩浩楚山晴苍苍美人在南国节操凌氷霜隔此万里逺梦寐时彷徨西风吹鸿鴈音耗不得将行行江皋路采采夫容芳愁去呉水阔愁来楚山长无能共清渚飞作双鸳鸯
　　东泛玄冥海西登太华峰岂不念遐征尘土将安从仙人韩湘子千载颜如童飘飘紫云上羽轮翳回风大笑揖王乔长歌随赤松嗟彼世间人生死无终穷
　　昼有千种虑夜无一枕眠所以思者何美人邈逺天秋风入庭树惨惨号寒蝉飘飘云想衣灼灼花想钿玉颜不可见空记平生言秦呉非易越怅望寒鸿前
　　幽冀车可驱洞庭舟可浮何能离尘鞅超然赋逺游逺游无有期徒此坐悲秋帝子滞香魄万古湘水头苍梧咫尺距不见重瞳丘何以托遗恨野竹泪痕留
　　相如未得意偶然遇文君何因即同载万里瀼西行妇徳固已失窃赀名亦成匪为足素愿聊以慰羇情古礼重亲迎终始犹难凭所以既荣贵一朝聘茂陵
　　韩信本忠臣一心佐汉主指挥百万师竭力定疆宇大义重如山王封就荆楚来朝忽被缚无乃大荼苦淮阴虽可侯终愧虎变鼠功成不退身无恨萧与吕
　　屈指古石隠吾爱黄绮公潜身逺世祸落落商山中学仙非有意采芝宁固穷为国遂一起反正如旋蓬功成仍蹈海羽仪穹飞鸿徒令厉操者万古歌清风
　　凤飞九霄上五章翳朝霞乃集大皇野保珍逺物华竹实以为食梧桐以为家圣世既休明四海静无瑕感治遂来仪和鸣献仙葩复忧樊笼累竟去不可遮何能随燕雀枳棘争喧哗
　　白璧生昆仑轮致乃人间韫椟以待价不与时往还衒售非所欲弃掷非所患借令横道侧终自逺险艰千金谢雕琢宁为瑱与环五瑞出皎洁愿随羣后班明王重朝会万古光圣颜
　　我有两龙剑阅世三千秋坚钢出百炼苔色古且幽异哉欧冶子功与造化侔划水蛟鳄断指空鬼神愁精光不可掩夜夜冲斗牛所恨际休明锋芒久潜收愿持献天子为斩佞臣头
　　桂树生髙崖春风吹拂之崖桂自不芳春风本无私非疾桃李艶由来各有时暖雨都城陌晴日倡家蹊雕鞍逐绣毂行乐竞繁滋翫赏朝不食歌舞夜忘疲秋霜揺落尽芳芬谁复知
　　谁种岩上竹如斯茂且长谁植畹中兰如彼幽且芳猗猗浥朝露洒洒凌秋霜亦不羡新緑亦不咲芸黄但爱贞自保岁时永相望竹以中箫韶兰以纫佩纕美人如既遇遂尔逺翱翔
　　朝游芳菲园望望桃李花匪不爱其艶荣衰终奈何长安贵游子走马事豪奢年垂二十余意气横天涯昼食信陵门夜宿娇娆家青阳有徂迈白日有西斜归来览明镜徒感双鬓华
　　涉江采芙渠秋水湛虚碧停桡向中渚浩歌感畴昔世人恣险巧奔走竟朝夕攘穰豺与狼小大相啖食愿言扩风清一覩羲农日皇王直埀拱四海仰至徳孰知太古初混沌无一物
　　蜂蚁有君臣蚑蚑岩穴间肝心事其上时往时乃还一以勤致逺一以固守关誓不图茍活使君罹险囏微物尚如此人胡独弗然嗟彼赵髙徒擅国恣凶奸下视蜂蚁性何能无厚颜
　　走马百万里言志天一方北风振大漠白日惨精光前有桑干原传是古战场狐号杂鬼哭死骨如髙冈寒云塞关陇沙草萋已黄云昔霍嫖姚兵气横秋霜长驱无敢敌亲手斩戎王功成画麟阁龙沙空莽苍
　　去日既已矣来日复如何百年寓天宇曾无瞬息过少壮不为乐老大空情多东风入都国万物感阳和葡萄熟千斛日纵金叵罗结交贵公子剑佩声相磨髙歌引雄辨取醉无其它宁为小儿女白首叹蹉跎
　　岱山东峨峨上与云雾连距天不咫尺星宿罗其巅徳位并羣岳崇祀每当先君哉有虞氏因时惕干干重瞳烛万里体用何兼全五载春仲月龙驾来翩翩玉帛耀精灵礼乐感神天以不让土壤故乃大若然
　　黄河发西昊下决昆仑峰奔流几万里上与沧溟通混混越千载载清明圣逢念哉昔多士祸已投其中精魂竟何诉事业一朝空君子贵知命胡为罹此凶坑儒剪嬴裔用杰兴炎宗所以血未化唐祚亦随终
　　大化每不息滚滚东逝波少壮能几时其如老大何盛极衰已至乐尽哀还多白日无复返青阳宁再过昨为绮罗园今成衰草坡昨为红颜子今成鬓皤皤云胡有美酒日夕不髙歌
　　至理无定在一物一有之达士每豹变愚夫独狐疑死生事所常轮递何休时衰荣分所固来往可前期不见东园花灼灼方满枝转眼逐风散零落已涂泥借问路行人陆陆尔何为
　　朝出都城门遥望都城道道上谁家儿骏马嘶烟草玉带宫锦袍意气凌穹昊斜过寳钗楼楼前春正早楼头美人咲咲脸逾花好下马醉红妆芳情两倾倒明日复明年相看不知老
　　十载长安路始出咸阳关倦行吊今古落日北邙山山上何所有万冢榛芜间强半金井塌朽骨露斑斑人语狐兔走烟景莽愁颜多少英雄人弃世不复还贵贱共无主叹息未应闲
　　昨日还今日韶光易云徂今年复明年万物逓荣枮人徒为物灵而于物不如贵贱共奔走攘攘混尘途不见南山松青青千岁余不见蓬海鹤翩翩长与俱念哉此人世几许竟成虚
　　昔人多爱酒为会酒之真不饮愁万结饮之愁自伸醉醒醒复醉恍然忘此身八仙本髙士七贤岂众伦囊括经济术觞咏日逡巡穷通付天命富贵等浮云九原今可作愿尔与为羣
　　篱落秋虫鸣烟火四邻息匡坐不笑语悠然念羣物春风昨相过天地皆颜色从谁降严霜一朝尽摧絶壮士起北边美人怨南国光阴无少留胡为久离别老大空归来相看两华髪
　　贱贫众所恶而乃士之常束书返故园结屋瞰清江稍种门前栁亦种墙下桑深居观元运外物徒扰攘达人无不可用行舍则蔵固哉亚父辈赤心龙战场剑术岂不精奈何天命王
　　日入机暂息日出还复萌世俗恣贪翫昼夜亦无分不自揣已量碌碌空劳生智哉龎徳公移家归鹿门山月长对眠陇云时伴耕身潜名益逺心敛道弥宏惟存一清约持之遗子孙
　　屏迹衡门下久于世物违君子抱大道动静贵知机躬畊足我食妇蚕充我衣万事付不理云林日因依湘水有懐石首山有采薇大节固莫夺天命亦何非子真千古士愿与尔同归
　　人道宁有异天命亦何穷礼始经夫妇由为万世宗荒哉楚襄王浪迹阳台中神姝那可御梦寐空情浓海水三千丈巫山十二重朝云何处在暮雨莫相从
　　萍根无所著荡漾江汉间与浪共浮没随风相往还乾坤同大块日月比循环人生少百岁能得几时闲物情常横扰世事苦相关鼎湖龙既逺胡髯那可攀居然就衰暮叹息此容颜
　　朔风号海甸十月雪漫漫画戟攅云暗铁马蹴氷寒但顾主恩重宁论北伐难汉宫抵疎勒敌骑净皋兰孤军势逾险百战阵仍完杀气无时合兵符隠夜看功名何足贵所愿致君安
　　汉国千年固遥天万里平那堪风雨夜梦不到咸秦漠漠云山白悠悠云雁声令严铁衣冷雄剑动光精男儿生盛世有身当奉君但谓竒兵出边尘日可清何知沙漠逈白首未成名
　　丈夫英烈志充塞天地中言行务挺抜羞与世雷同用则行吾道不用归固穷宁为祝鮀佞以自屈其躬依山结草屋畊钓学三农野水鱼虾盛石田禾黍丰髙歌养时晦不愧古人风
　　穷达付天命胡宜心苦忧玄穹驰两曜羣动不能休风霜逼岁杪感化生迟留汲汲者谁子走马出南州路逢徒步友相唤不回头意气可时羡功名那未收古来豪侠地惟见水东流
　　朝看上林花夕饮长安酒酒酣发浩思举觞复停手万化出堪舆祸利何纷蹂达人会元命进退惟贞守云胡仪秦辈危邦日奔走大道既不行取遇资辨口地下会相逢宁无惭泄栁
　　西行一万里郡国何遥遥马鸣寒日暮始至咸阳桥渭水自萦带函关空寂寥秦家故宫阙离离惟黍苗汉陵松与柏枝干半成樵草间两翁仲似欲语前朝废兴虽定理遗迹几时消
　　中古汉而下为国少足珍唐宋肇大业所贵亦以仁魏晋更窃取礼乐俱无伦我皇抚大运有位以得民龙飞应九五天地感阳春徳化慕初古风俗尽还醇终当亿万世轨范希圣神
　　孤凤日空谷羣龙已满朝济济论大道何君不舜尧九衢凌禁籞万井寂春宵旗旌隠阊阖钟鼔转招揺鸡鸣长乐曙珂佩响云霄披诚谒明主天鉴亦非遥愿言光圣化亘古聴箾韶
　　大贤始未达藴徳恒若愚一朝离草野虎变惊寰区禄位极卿相勋业应都俞云何渭川叟获载周王车云何阳武士得赞汉皇图当其囊括时举于众不如飞腾在顷刻四海谩嗟吁
　　浮云蔽天日游子何时归关陇无穷极北风始寒威荒城饶古木落叶随人飞昔别期半载三秋音信稀何如比翼鸟何如连理枝同生亦同死终始得相依感之益惆怅涕泪满裳衣
　　人生如梦泡忧乐无定端归休常未久别去每漫漫云平雨雪暗阴盛北风寒君今在万里言念衣裳单光景亦何速曾不比奔湍安贞信为吉古道良独难幽愤积中曲无言坐长叹
　　萋萋南涧草灼灼东园花岂不念容色独奈景光何昨日日苦短今日日复斜青阳坐迟暮为乐何蹉跎李膺匪名士石崇岂豪家得失更相酬盛衰逓来过宁不知至理悲悔徒自多
　　前有三十年强半向蒙童后有三十年强半已老翁少壮几何时荣辱在其中茍于志弗立徒尔荣厥躬世治贵行道世乱尚髙风颜子在陋巷一瓢常固穷而不改其乐贤哉畴与同
　　出门省时物薄言向东郊秋风入灌木百鸟为悲号复见孤飞鹤唳绕长林梢传书亘辽海羽翮无乃劳于焉思一息而奈失其曹鸱枭上翔集狼虎下咆哮飘然载髙举人间那可巢
　　悠悠世间事得失何定期贵富信匪荣祗自取驱驰茍违取舍机几不取倾危君看石崇宅金璧烂光辉始谓可千岁祸乃不移时慢藏祗诲盗圣言岂我欺咽絶无复续虽悔其何追
　　去日复来日光阴苦相催千里复万里世道何悠哉古人已不复今人徒自哀甲第变畊陇荒墟且崇台兴废在眼前恻然感我懐干名羞茍进着业乏长材惟酒可托兴焉得日衔杯
　　昨日见君情不殊弟与兄今日见君情不殊岐路人其故为何欤无乃有衰荣苏秦未得志妻嫂亦相轻买臣既贵遇愚妇悔何胜交态亦如此翟公昔署门邈哉管鲍道千古畴能并
　　迟迟三春日照耀绮罗园园中松柏姿何如桃李妍惟见东家妇采花时笑喧妾非以离恨禀性恶其然但愿君早归白首共周旋桃李任衰荣松柏且孤坚海水浚不测关山髙不逾
　　君去日已逺妾在当何如风烟眇呉越徒此长嗟吁所愿山可摧复愿海可枯山摧为平地海枯成坦途万里无寸险一日可回车
　　登山采灵艹悠悠念长生长生不可念且遂探芳行旷哉秦台子双声调玉笙清商泛穹昊鸾凤感和鸣倐尔凌空去眇若秋云轻徒令企望者苍然热五情世间荣辱梦终古未应醒
　　违世慕真境洗心谒名山数峰稍前入斗已失人间珠泉激琼磵碧殿照瑶关松桂更无古鸾鹤不胜闲仙人长笑出握手话金丹谷神期不死铅汞任循环愿言就兹隠千载驻红颜

　　寓言

　　阴阳分昼夜轮运浩无穷时物更代谢孰知玄化工人生如梦寐即寤永成空幽观衰荣联往复迈旋蓬鄙夫昧达识眇然随所终贤豪关世运用舍合中庸进由吾大道退厉吾清风载歌紫芝曲不愧商山公

　　结交

　　撡交若松柏严霜无改颜良交尚胥益薫袭逾芝兰时交桃李容朝结暮摧残又如渊泽静一激兴波澜交情贵有常固结岂诚难道同心亦合弗在多誓言茍非盛徳士反侧须臾间

　　感遇三首

　　吟诗爱千章靡益于世道是则徒尔为虽多胡足寳譬入东风林炫目多花草容媚可人怡饥至莫余饱曷若事西畴省彼粱与稻实为卒岁凭永焉天命保
　　登山虑其髙涉水忧其深独于处世人而弗度其心其心一弗度言貌终难谌反是曷谓智徒多咨陆沈盍闻方寸同厥利犹断金此正彼无邪谗毁孰余侵
　　服牛待余耕乗马待余行蚩蚩乗且服驱策不少仁安知有血气何独能无情所以异贵贱由人为物灵资用竭其力可不见推恩嗟彼残忍徒戕之如折茎

　　咏林居散生

　　隠山不在深情髙喧自寂交友不在和谊合疎自宻世人多巧智动静恒匪然末荣本不滋曷免终摧颠惟君拔俗流于余寔同调惟余好斯人于君亦知要白云荫松石寒泉潄庭除匡坐论太古方寸拟堪舆万里出从中舒巻俱自得山重非可移渊浚宜莫测清风千万古浊酒三五杯弹咏续欢洽浮名何有哉琴以扬徽音诗以发素抱愿言永陶陶穷通付穹昊

　　忆王兄韶

　　菀菀庭际阴炜炜松下花松姿固自持花艶终可嗟徒令益幽思于是感年华年华从何逝长见白日斜君子抱古道屏居河水涯累月莫予遘人生终几何脂彼檀木车秣此黎眉騧所愿忧懐冩无论途路賖

　　忆赠游子哲

　　晨兴振烦襟怅言临清河俯视河水流去去无回波人生如梦寐得失常苦多潜鳞思漼渊翔鸟恋故柯维物知所止独奈世人何君为巢由隠洗耳矢靡他养道日游咏考盘云在阿白云长共栖紫芝时复歌愿言往从君吁嗟乎蹉跎

　　夏夜有懐王兄学

　　明月何烛烛良夜亦悠悠揽衣厯前除闲咏以销忧俯褰幽兰芳仰视天汉流鹑火司夏令玉衡指炎州感兹气象易念彼平生俦山髙而水深于焉成阻修嘉会邈难即何以结绸缪阴阳无停机荣枯逓相酬百年苦短短况若参辰游美酒聊足挥丹经安可求愿君固贞节岁寒保康休终朝拾瑶草三山寻十洲

　　秋夜有懐武陵旧友

　　片云停西南下与山翠接寤言同心人于此三岁别道路阻且长何时见颜色我有枯桐琴朱弦久徒设欲为孤鸾操中内增永结思将持赠君千里非易越悠哉清秋夕不忍对明月

　　枕上忆礼用黄文学

　　旅枕春夜长雨声绕松屋窗虚罗幌寂轻飙动余烛展转寐不成幽思溢中曲嗟彼同心人言貌温且淑别兹良已久欢晤靡可复迢迢云山青沉沉江水緑握手当何时还来尽忠告

　　田家秋日

　　衡门逼幽蹊曲巷通极浦十家两三姓世世相托处举目皆累姻出入无龃龉男为东舍郎女作西邻妇寒风及秋社豚酒酬田祖老巫烧纸钱稺子喧铜鼓漠漠柘园烟纷纷芋田雨归来肆筵席半醉相尔汝王租既蠲免官事亦有数且愿日升平皡皡如太古

　　己未九月余新归灉江度构茅居甫成姻兄王氏效先有诗见美倚歌和之以酬其深意云

　　周孔既已矣哲人将畴归万物自荣谢苍苍含朝晖结庐还故里忍使初心违为山期九仞覆篑功宁亏载歌太古音泠泠空自知

　　又

　　圣人百世上我乃百世下攘攘尘途间未有忘情者淫词尚新声薄俗轻大雅明珠混鱼目畴能别真假结庐隠其身翛然傍林野

　　城南小隠

　　万冗作由心心逺喧竟寂孰云事真隠而必离廛邑惟兹方寸中浑然有太极众人固蚩蚩悟之在达识卓彼髙世士抱道慕闲逸旧宅城南隅处甚岩岫僻旷哉烟霞想变化随所即砺齿何不坚循璧亦有石洗耳何不清负郭亦有泽寤言宇宙间焉往不自适溯观巢许流千载犹一日

　　古松吟

　　道周古松树半荣半已枯长丝敛柯叶流膏出皮肤旁见斤斧痕文理烂交敷厯岁岂不深养质心匪虚孰俾夜焚之光辉发烜如致民思利用斩凿及根株薿薿中泽棘菀菀髙林樗非材众所弃生意乃有余反嗤尔为松憔悴独何欤

　　感懐三首

　　芳桃笑春风秾李耀晴日偶蒙化工荣光彩不可敌盛时能几许零落各相失讵知寒松心凌霜如铁石
　　周旦匡王室而罹管蔡谤不资穹鉴明圣徳几沦丧二年罪斯得雷风感天象懐哉时世逺光泽不可望
　　皇天泬以穹后土漠以广善恶虽万殊报施终不爽大人知至道日鉴于既往嗟彼盲瞶徒逐物空鞅掌

　　静夜思

　　天地同逆旅春秋比流波昨昔乐苦少今兹忧复多媺人而离居其如良夜何良夜殊未央怅言临中堂丛兰泫零露初月扬清光我有枯桐琴爰以托逺心哀弦徒激烈愁絶无知音太行岂不髙黄河岂不深梦魂终不隔万里还相寻

　　懐逺有作

　　流离悲夜阑月陨山正黒幽闺破残梦欹枕益凄恻同心与我违九载燕赵客大车即长道利往不改辙人世如蜉蝣变化曾倐忽何有龟鹤龄而耐此遐别愿言勿复思思之涙成血

　　春日言志

　　晴光灌荣树好鸟鸣其间幽人启前户盼之以怡颜树色正葱茏鸟声何绵蛮物情本自适于时亦相关乾坤同大块寒暑交循环变化岂终极枯荣倐往还云胡百年内不有一日闲智哉张子房功成逺所患寒流松石上辟榖聴潺湲

　　种树诗

　　生有种树癖性禀由孩提五岁艺菽麦幪幪辄成畦七岁读书暇封植靡他为九岁已悟达益谙相土宜百谷暨蔬果根荄日敷移行年十三四把笔耽文词朝诵槖驼传夕歌生民诗始祖出姜嫄艰食肇播施奄然即邰室徳教万古埀嗟哉丁末裔心好同规规欣逢尧舜君委身常恐迟中原遇龚遂与尔争先驰

　　华葢山【庐陵】

　　东风吹大河河水为上涌缅思华葢君巢云絶尘冗唫时月满轩耕处云生陇何当命巾车相从服铅汞

　　黄麻峡【安城】

　　逺闻黄麻峡自夘行及酉溪声咽复喧山势回不走居民实醇朴安用巡徼守男耕而女织帝力亦何有

　　梅花源【庐陵】

　　山行五六里峰势忽乱■〈山双〉前有梅花源人烟带丘陇天寒云木交昼晦风水涌近闻豺虎多深入能勿恐

　　夏庄里【龙泉】

　　山行巇险极言至夏庄里俯视见人烟直下在地底结屋自为邻开门齐向水尝披桃源图何有踰乎此

　　花陵渡【泰和】

　　路穷春江长江上花陵渡东风桃李花多少随流去野航容数客来往冲红雨日夕望烟波武陵更何处

　　武婆冈【泰和】

　　处女桃花颜自幼谢尘匹飘然入兹山烧丹学仙术乗云以何代留名至今日徒令凡世人千秋指遗迹

　　大平洲【泰和】

　　一水分复合是有中流渚溯洄从其人道阻心良苦其人美如玉逺世甘独处秋风把钓归遶屋松萝雨

　　黄衣岩【泰和】

　　崇峰出百里岩壁亦何峭神功擘元气中有太古窍青云从下起白日当前照仙鹤不重来年年野花笑

　　尖心峰【泰和】

　　东郡富原田西顾旷平永青峰特中起卓立势拔笋造化固根荄阴阳定标准何当蹑层云临览至絶顶

　　大石门【泰和】

　　两山夹长溪石壁忽抵截一窍正中开■〈山赞〉岏象枨闑不假造化功世人焉得设万古祗如斯消磨几行客

　　钓鱼台【庐陵】

　　仙人何代飞空有埀纶所危矶枕中泽形胜犹太古奔流怒出峡众巘欣承宇怅望严子陵山秋紫萝雨

　　鸬鹚港【庐陵】

　　十家同一姓浮处依巨港取鱼以为活鸬鹚代罟网田园世外疎儿孙眼前长何当命轻舠烟波共长往

　　白水湖【庐陵】

　　平湖净如练光气日舒巻秋水荷花鲜西风棹歌逺美人居上头游子无时返行见紫鸳鸯惆怅天涯晚

　　白下县【泰和县古名】

　　大河东遥遥孤城忽如块临流起层阁危轩俯长濑西山当倚晴宛若蛾眉对日夕望闉都车马空横溃

　　送胡生归秦川

　　别我胡草草送君良迟迟车膏马既秣不得留金羁楚水涉今日秦川到何时天涯欲相见惟有梦魂来

　　送呉撝逺游

　　南州有一士髙视絶今古被服千金裘骁腾五花马方当客呉越复欲游梁楚天地入浩歌安知行路苦

　　夏夜咏懐

　　萝月白于练松风凉于水幽人感芳序揽衣中夜起天河向西注斗柄当南指流萤轻入幔啼螀乱喧耳寂寂惬深情悠悠思至理两仪立四极万物逓终始金石有销铄人寿安足恃动静荣辱随存亡哀乐继所以达识人用舍由行止居偏俗事稀鱼肥新酒美酒酣发浩歌响彻青云里正命托堪舆何乐可代此

　　过友人墓

　　天地育羣物衰荣迭新故茍非金石资畴能保晨暮水逝不复西叶凋长辞树昨日眼中人今朝陇头墓永寐长夜台无时见明曙感此心悲伤彷徨以懐顾彭殇均朽化何术可独固吾将营姹女九转童颜驻鼎湖有飞龙乘之上升去愿从轩辕游复与王乔遇呼吸元和精服饵玄牝素万期为须臾八荒等庭户俯视闾门间茫茫日尘雾

　　赠王兄学

　　人意自南北岂在山与水茍非道谊合对面若万里媺人赋考盘于彼河之涘作疎动旬朔音问苦不至白露结为霜百草中夜死楚郊鸣寒鴈萧萧无停翅日月忽居诸人生倐如寄感兹气候易耿耿懐宿契荒哉鸡坛盟反顾惟陨泪轻薄寒路衢奔驱竞微利变态须臾间禽兽安所异君子徳义敦中路忍忽废愿言最始终相善以没世毋为投井心下石速其毙载歌伐木篇书以谢知已

　　幽居对雨独酌

　　幽居一日雨髙坐不出门江风逾箭疾陇云仍墨屯惊鱼晚时跃栖鸟寒不喧发我葑菲苗滋我松竹根静言观物理生意何其繁家人慰沉默洗杓开小樽斟酌劝饮之兀然醉乾坤尘土彼尘土得失焉足论

　　清夜思

　　迢迢清秋夕悠悠千里思媺人一为别邂逅窅难期月满寒露零惊乌号南枝空庭耿无寐轻飙入罗帏感兹益惆怅人生能几时离多而会少胡然心不悲安得临风翼歘忽相追随

　　刍荛集巻一

　　●钦定四库全书

　　刍荛集巻二

　　（明）周是修 撰

　　○七言古诗

　　长安古意

　　长安二月三月时千门万户春风吹绮构瑶台相照耀香车寳马并驱驰驱驰照耀皆豪贵九棘三槐夹三市鼎食钟鸣将相家朱帘绣柱王侯第王孙公子盛繁华山珍海错弃泥沙银鞍斜度官沟栁丹毂横移御苑花花欹栁艶春明媚娇鸟乱啼花雨细璚宫锦殿傍云开鼍皷龙箫震天起美人内屋艶神仙铅华炫转春争妍烨烨珠屏交彩幄隠隠罗帏分玳筵兰殽桂酒芬芳发象筯瑶杯光彩彻翠釡金罍不暂停雕盘玉盌纷成列回瞻复道接飞甍都城佳气正氤氲双龙绛阙凌青汉九凤红楼瞰紫云紫云翠雾碧烟空文窓藻槛何玲珑流莺独绕昭阳殿芳草深迷长乐宫汉代中兴冨名将百战功成心益壮闲来赌酒千仆姑意气相排不相让半酣径上寳钗楼赤阑四面俯皇州一羣粉黛成歌舞千种风流生劝酬楼前两两鸳鸯度楼下双双凤凰举鸣珰背解玉纎轻弄色凝情羞不语就中心思可谁同平明扶上玉花骢自言百世无衰老自谓千载长英雄可怜光景留难住秋风一夕生庭树歌亭寂寞荒草寒舞榭萧条残叶暮昨日红颜美少年今朝潦倒那须数将军舍外无人过廷尉门首堪雀罗吁嗟盛时不复作金茎铜狄随消磨君不见广成山中白云宿安期海上颜如玉轩辕已驾鼎湖龙汉武终归茂陵麓别来倐忽三十年海水几变桑田緑

　　塞上曲

　　北风猎猎衰草黄边马壮健边人强马嘶风劲角弓响射断天边鸿鴈行惊沙乱起愁云变人马相闻不相见单于夜半末归庭昭君空抱琵琶怨泪雨湿花香满面

　　塞下曲

　　十月祈连三尺雪孤军万里防邉敌皷钲不动马停嘶北风吹冻衣裳裂元戎怒奋黄金戈夜移苦战临交河海云漠漠关月黑道傍死骨何其多主恩未报将奈何

　　紫骝马

　　紫骝马黄金鞯一新剪拂当晴天蹄轻耳峻筋骨坚性烈不受庸人牵山西主将功名老时时骑出长安道长安三月春风寒无限落花点芳草遥遥数里闻号鸣走过一歘疑流星汗生黑晕搏云湿举国驽骀空震惊归来四海知声价甘将伏枥都城下回看厌旦可不惭苦月寒霜自终夜

　　公无渡河

　　太行之山髙莫比黄河之水深无底山髙无路犹可登水深无船安可行公乎公乎奈尔何被髪提壶来渡河河水深不可渡公无渡河渡河去长风吹天落日孤狂夫烈女何代无愿死从公与公俱箜篌所悲终何如

　　莫愁乐

　　石城城下春江流城边十二红粉楼呉儿打桨动晴緑送妾随君楼上楼为君起赵舞为君发齐讴举酒劝君君莫愁妾貌强如花妾心强如月花盛有时衰月圆有时缺劝君莫惜千黄金趂取青春好时节为乐须臾诚可怜人生安得长少年云收雨散不终夕落花飞絮春风颠

　　将进酒

　　将进酒黄金锺佳宾如仙马如龙璚楼绮席凌烟空一声浩笑劝相逢江南二月皆春风击鼓催花花尽红人生在世偶然事对此不饮将安从发齐歌引赵舞利路名场付何处出令传觞急飞羽请君为我纵鲸吞不醉不頺不归去青山在地日在天山翁倒载车底眠但令行乐长若然浮云冨贵安足言

　　逺别意

　　逺别离楚水深呉山髙呉山迢迢起烟雾楚水浩浩生波涛君今天南妾天北欲往相从安可得终朝不见若为情况是频年音信絶孤房独宿耿无寐梦中恍惚平生意罗帏翠被暖香残珠箔银屏夜灯细逺别离相思唯有空中云时时千里能随君相思唯有云间月夜夜千里能照妾妾看云月长踌躇君看云月还何如

　　商妇怨

　　作木莫作桑树枝作女莫作商人妻桑枝岁岁苦攀折商妇年年感离别桑枝折尽犹解抽人老岂有重苍头神龙猛虎会可执其奈夫婿心难留朔风吹江浪如屋柁楼嘈嘈行色促望杀苍天哀愤深目断云山泪成掬何能化作樯头燕到处飞飞得相见何能化作帆上风千里万里长相从父母嫁我非夙契但云商人多赢利门前宴集广舆马篚筐聘来足珠翠岂知今日成参商舆马珠翠看无光月悬别恨秋宵永花搅离思春昼长妾心岂学道傍栁朝朝暮暮千人手妾心岂学空中云变易随时何有情妾心可似南山石雨打霜侵只如昔更看终岁不归来化作南山一拳石

　　渔郎謡

　　渔郎住在双江口家养鸬鹚十八九唱歌打桨落长潭大鱼上船小鱼走四时坐计水中央百艺何如网罟强岩上拾薪岩下宿不识耕桑衣食足回头万事等浮萍云白山青沙草緑短蓑开合几晴阴闲来沽酒杏花村载歌一曲沧浪晚棹入烟波何处寻

　　酒家謡

　　江口一树芙蓉花花下呉姬沽酒家井头辘轳五更响门前便有人来往酒味虽漓众称好一日常倾百壶早年来运去钱米缺沽酒实醇人不说门前冷落秋草生万事萧条不称情人情反复何能定莫怨他人由汝命朝朝江口望行人但见寒江白沙净

　　牧童謡

　　逺牧牛朝出东溪溪上头溪头草短牛不住直过水南芳草洲脱衣渡水随牛去黄芦飒飒风和雨老鸦乱啼野羊走絶谷无人惊四顾寒藤枯木暮山苍同伴相呼归又忙石棱割脚茅割耳身上无有干衣裳却思昨日西边好旷坂平原尽丰草短蓑一卧午风轻长笛三吹夕阳早

　　樵夫謡

　　樵夫采樵乐有余数家茅屋深林居朝朝磨斧磵底石牵萝直上青山隅爱斫苍枝桂爱伐枯死樗眼前取足随所如束担不归就向城卖钱籴米养慈亲慈亲在堂乞长健年年卖薪奉余羡但愿身安口得充免因赋役走西东昨朝冨贵千锺禄今日云南亲种粟

　　田夫謡

　　田夫住东乡今年八十强儿孙满屋足指使老病常时卧在床戒儿早纳官家税莫学庸顽事推避官家税了即身轻归来努力复经营生计随时不愿丰但愿千载无戈兵不思往前离乱日有米作糜不得食出门亡命走烟尘骨肉回头各相失只今虽贫何可恨天地生人要安分风调雨顺禾米熟尽纳官家心亦足

　　桑妇謡

　　采桑妇朝朝暮暮南园路出入宁论晴与雨蚕盛愁桑稀蚕衰恐姑怒大眠起来忙更忙寝食不遑儿不顾年年养蚕多茧丝身上到头无一缕小半输官大半卖缲织未成先有主可怜寸寸手中过竟作何人袄衫去采尽桑叶空留树树下青青长麻苎山鸡角角终日啼桑椹渐红春雨住妾尚无襦夫少袴事事令人乱心绪呜呼人家生男复生女生男犹得传门户生女徒多累父母若兼长大嫁贫家不似生时弃尘土君不闻采桑妇

　　瞿塘贾

　　瞿塘贾前年二月离乡去去时许妾半年归指定桃花成誓语桃花三度谢还开望断天涯不见来相思未惜容颜老但恐君心不长好君心重利岂重情有钱何处不荣身花落黄昏风雨急独掩重门愁杀人

　　临川女

　　临川女日日临川望何处临川路前月征人从此去征人此去九千里持戈逺赴交河戍交河沙塞窅茫茫尽是古来争战场白骨连山中夜月鐡衣倚马五更霜此时王事好辛苦将军号令严如虎一声敌骑冦边州生死向前无转头丈夫重义轻生死动肯捐躯报天子妾在深闺君在边何当破敌遂生还但令百岁能相见离别寻常安足怨

　　白杨花

　　白杨花何纷纷是谁种汝当墓门墓经盗发无所有但有朽骨犹纵横昔为将相公侯贵今成无主同孤魂万家第宅人如雾尽如他茔之子孙断碑芳草何年代寒鸦流水几黄昏君不见百川沸腾山塜崩髙岸为谷谷为陵又不见五陵松栢无余根玉鱼金盌人间行古墓适存何足恨犹胜平除作地畊

　　归宁妇归

　　门前石桥路东去何悠长妾从此路嫁他方还从此路归故乡朅来别郎五六月朝夕不离慈母傍月满西堂夜未央乌啼金井梧桐黄此时与郎惜景光独守罗帏愁断肠忽向楼前聴嘶马报郎迎妾将同行慈母许辞亲为妆膏车秣马当晨霜母恩亦如郎爱厚妾心懐母若懐郎但愿母寿郎安康岁岁与郎登母堂

　　姑恶鸟

　　有鸟有鸟终日啼万口千声如一词云是悍妇怨姑恶精魂幻化之所为我听此言重惆怅惆怅思之谁是非人家生男愿取妇取妇愿能纂家务自古物从勤上生讵容怠惰无思虑姑詈汝愿汝勤姑挞汝愿汝能汝改姑欣欣不改姑难平如何重恩爱翻化深愤嗔殒身化鸟道姑恶孙孙子子传怨声古有孝妇塜亦有义女亭至今人叹慕至今人颂称汝言姑恶姑不恶自此呑声休更鸣

　　张子房歌

　　汉家重器张子房起身报仇来博浪金槌一挥祖龙怒四海惊涛随播扬忽遇山东隆准公契合君臣鱼水同当年不取下邳履岂有神策先羣雄萧曹忠贞平勃智信越武威樊纪义蛟腾虎变各英豪复捴机谟归掌指灭霸成王建业秋元功茅土遂封留固知富贵非可久便逐乔松仙者游丹经洞府闲终日云白山青江水碧回头世事等浮萍梁楚他年血波赤

　　朝霞歌

　　朝霞拥晴迎太阳满空炫转朱火扬凤彩龙文结缥缈歘忽变化神灵张始疑天孙织锦过七襄百花就剪将缝裳精光倐烁帝为喜命呈下土旌成章又疑女娲錬石初得方功肇洪炉开混茫火精水银出铸冶金花五色填穹苍玉京瑶台如帝乡道徳君王同紫皇阊阖九门辟荡荡文武干官鸿鴈行时和气应羣物育从兹衮衮来祯祥载覩卿云歌八荒

　　秋思歌

　　明月明月照我庭晴光作云翳寒星夜寂寂兮天冥冥草木凄兮霜露零懐帝子兮湘水滨哀窈窕兮伤娉婷启珠箔兮开银屏凝幽思兮发遐征秋风髙兮鸾凤鸣莫往从之兮泪纵横水泠泠兮山青青

　　又

　　清风清风吹我裳飘飘羽翠随飞扬秋寂厯兮夜悠长水无声兮山苍苍指佳人兮北斗傍听玉佩兮鸣锵锵玄霜坠兮金屋凉彩云结兮罗帏香神忽来兮忽已往莫往从之兮空断肠记年岁兮安可忘

　　逹懐歌

　　天下万事如浮云倐忽变化不可测鸾凤终非枳棘栖蛟龙曾是池中物君不见孔明南阳卧安石东山游三顾幡然鱼水合七辟始为苍生忧大贤抱材思济世时止时行付天意区区取誉焉足论长笑望尘潘氏子古今兴废两悠悠声利难将屈巳求且唱樽前三五曲都消心上百千愁

　　君不闻歌

　　君不闻和氏璧楚王刖之以为石又不闻丰城剑千载埋藏遇华焕世间万事有穷通何况壮士夸材雄于时未际君且守春到花开不须久

　　一壶酒歌

　　一壶之酒三四客阁暖炉红窓月白围炉把酒且饮之须臾相顾皆春色酒亦何美意何长人生百年内嘉会不可常且乐今夕同徜徉飞霜落尽衡阳树哀鸿呌下潇湘浦潇湘浦九疑云隔苍梧路帝子香魂招不来空余竹上啼痕处放歌一曲壮心悲天涯漂泊我何为明当径度禾川水却望庐陵山翠归

　　浩浩歌

　　君莫欺贫贱儿陋巷陈平终帝师君莫夸冨豪子铜山邓通终饿死世间万事如转烛明日升沈安可卜请君听我浩浩歌古往今来情奈何春花片时忽如霰旱雨一夕翻成河枯荣否泰更相代天运循环理无怪君看梓泽与梁园空余野草荒烟在荒烟野草昔寥寥还见楼台凌碧霄眼前兴废尽如此且饮美酒令愁消

　　懐友歌

　　吁嗟友道日凋丧眼底轻薄徒纷纭朝为同心暮楚越倐忽变化如秋云我思安得齐鲍子相与平生独知巳斯人易失难再求恨杀重泉呼不起光阴百年亦草草少壮几年复衰老鸾凤哀呌失其羣叹息无言望空昊

　　花酒曲

　　花初开酒初熟花正红时酒还緑采花酌酒向东风二八童颜美如玉花蕋嫩堪怜酒星长在天喜逢春未晚况当人少年春光人事相周旋愿从花里宿爱就酒中眠穷通荣辱付髙天如何不乐心悬悬莫厌酒杯深须趂花枝好春光解去人解老明朝急雨醉醒来满地残红乱芳草

　　花蝶词

　　蝴蝶飞飞桃李蹊有生都只被花迷生为花忙死则已花蝶两情无可比一朝花谢蝶何之别恋新红嫰白枝向来生死迷心处颠倒莓苔総不知眼前世事皆如此亲疎离合为时使相如得志弃文君比翼愁成中路分茂陵一聘心已改短叹长嗟耳不闻翟公冨贵多宾客济济贤材论忠节盛时忽变散如云门外还堪雀罗设我歌花蝶情难了穷达相依古来少辽哉鲍叔与宋弘万载千秋名皎皎

　　石仲歌

　　前朝古墓青山陬石仲矻立经几秋龙摧龟断蝌蚪折马仆麟僵鸾鹤裂独尔形容得茍完无乃年深化灵物知是谁家显祖宗子孙零落各西东清明寒食窅不至空有狐兔巢其中石仲凄凉何足道金茎铜狄余烟草恠夔罔两自为邻雪霜满头天地老

　　栁条长

　　栁条长栁条长三尺溪水黄雨晴布榖啼欲死村中老父心徒忙心徒忙事难了大儿当官少儿小府县公文迭迭催吏胥晨夜何纷扰鸡豚杀尽无毛余杯盘稍薄即喧呼云南迯卒计千百星火捕获私相图同名共姓随地有掩袭成擒不松手爷娘陷絶妻子离负戈万里遥奔走姻邻哀送拥道傍泪满春衣空断肠叮咛异境好将息留取眼睛归故乡故乡田土今谁种堂上双亲复谁奉皇朝奋武誓开边边尘未净兵犹用髙歌一曲栁条长壮士由来志四方会看三箭天山定从此化为侯与王聚散寻常安足伤

　　种粟謡

　　郑州民稠田不足生计家家只耕陆岁饥麻豆不堪充小戸年来多种粟粟苗幪幪过人长粟叶青青粟穗黄老妻稚子欣欣喜晚摘成筐夜舂米入厨炊饭滑且香自说无如种粟强乡村米价日腾涌我粟如茨被丘陇世间百事捴艰辛到底勤耕不悞人一粒落地万倍利消得几何纳官税惰农好食如狼虎奔走长年离乡土良田绕屋不勤耕怨天只恐谋生苦岂知世物随人转得失眼前人不见愚痴可笑亦可怜作诗径为惰农劝

　　次韵龙维周金陵出塞

　　君不见上国都门道如砥九棘三槐夹三市又不见金戈鐡马阵云浮拜命安边辞御楼车声连营若雷动弦管啁啾发伶从中天月色鐡衣明半夜霜花隼旗冻漠南塞北无王庭蛇豕纵凶何足平况今天子能得士百万骁腾皆俊英凤阙龙城分虎卫武偹频年蓄精鋭阃外同推太尉贤府中只数元戎贵钟山走势横千霜金陵佳气成九章运筹帷幄佐明主似有汉代韩张良羽书昨日征边戍百里旌旗蔽烟渚雄心一片独飞扬要斩楼兰断归路贺兰山下寂无人龙鳞水上且孤军丈夫生死向前去岂复回头懐所亲锦机漫织回文字离情不夺英雄志会须三箭定天山青史功臣当锓梓黄尘大漠渺茫茫却望君门天一方边庭早晚应奏捷献凯归来朝未央

　　青山髙

　　青山髙白云深君不来伤我心青山髙白云长君不来断我肠断我肠在何许洞庭之下潇湘浦昨夜瑶琴一曲中辗转离鸾为君苦复对青山歌白云千里万里遥思君遥思君君不知遥思君无已时青山自青云自白天地悠悠自南北

　　寄赠巫阳隠者歌

　　金樽美酒清且香欲饮不饮愁心长寒云四塞南鴈翔尺书不到巫山阳巫山十二峰峦出落日平荒楚天碧岚烟瀑水石桥晴啼鸟梅花野亭夕野亭夕秋风多亭西隠者今如何欲知别后相思意不尽东流江上波

　　画龙歌

　　云如车轮风如马雷皷砰訇电旗奓其中踊跃何尔为无乃蜿蜒作霖者古来善画此者谁叶翁所貌称最竒笔端挥洒絶相似亦有风云雷电随大梁徐公生卓荦十上引锥称好学挥毫洒墨运天机鬼泣神愁日光薄斯须缟素腾真龙莽苍直夺造化工恍如列缺引霹雳歘若巽二驱丰隆枯木槎牙头角露鳞拂雪花骇成怒划然威掣海门开劲望层空欲飞去我时见画心胆豪拔剑起舞翻绒袍波涛万顷东溟阔瘴烟千丈南衡髙嗟哉徐公天相尔后恐无继前无比酒酣神气益洒然白日风云牕户起为君一作画龙歌髙风激烈云嵳峩鱼虾混处不可久龙兮龙兮奈尔何

　　武山

　　武山山势凌云雄当南突出虎鼻峯峯头直上九千丈翠光倒削玉芙蓉飞湍瀑流挂絶壁松桧龙鳞柯鐡屈就中楼阁开窅冥风霆白昼惊霹雳紫虚真人华盖仙朱颜緑髪不笑言手持天关踏地轴服饵玄牝畊丹田琪花瑶草时堪把红尘谁是长年者猿鹤如能问道心云在山上水山下

　　南溪夜饮醉歌行

　　南溪之水清且甘酿酒饮少辄为酣君家今夜设华宴明月正照山前庵佳人狎坐发清唱起舞牵衣不相放锦袍无惜湿淋漓玉盌唯催气豪宕峨嵋亭子今不存习家池馆亦无闻骑鲸倒载千古事此时之乐宜同论人生嘉会难屡得且饮如渑对明月穷通于我果何哉出门一笑天地阔

　　钓台歌

　　一夕湘沅春水来浩浩荡荡无际涯手携童冠二三子直登落日钓鱼台钓台之古清尘埃緑杨白石荒苍苔钓台之幽散花竹断崖絶壁何崔嵬风潭百顷鱼龙走海上万迭烟云开周宗相业嗟已矣汉代客星安在哉空余髙隠埀纶处风帆沙鸟相迟徊渡头人尽遥天暝东山片月如飞镜渔船浦屿火初明僧寺林塘钟已静长漠漠山云浮长悠悠江水流人生几何奈易老昨日红颜今白头富亦不须乐贫亦不须忧道大小天地义重轻王侯有酒即合就君饮饮即醉不醉至死不肯休谁能更问名与利自今辜负钓台游

　　画师谢公歌谢公榉州人画极竒古且神速过人因过东岳祠信手驰笔各得其度若不经于意者击节再四作歌赠之

　　榉州谢公真画师笔端欲落风雨随千竒万怪出反掌神惊鬼异不可知洪纎髙下各变化浇淳逺迩分妍媸去年许画东岳祠祠前父老待多时祠中雪壁百余堵公来三日挥扫之丹青十分极窈窕水墨一半翻淋漓山川屏障杂诸体文武殿陛森两仪鸟归暮林花竹迥龙在春空雷雨埀眼前庸史夸手段点染刻划何蚩蚩谢公不笑亦不欺彼自詟服徒傍窥谢公谢公善尔为嗟尔鬓髪行如丝闾阎琐琐安足事老大成名亦未迟麒麟将相久湮没盍往一拭英雄姿不然求贤急当世忍使吾皇劳梦思请收缟素百千幅尽貌时髦献丹墀

　　王氏江居席上醉歌行

　　王君家住河上头河水八月清浏浏西风入林竹屋冷蝉鸟杂鸣嫌不幽生平于我交最宻俨然胶漆深相投君常慕作泉石隠我亦好为山泽游别来许久若数岁一见辄复苦死留进我玉壶之芳醥馔我璧盘之珍羞小儿进蔬果大儿参献酬况有白髪亲谐谑相绸缪于此不醉将何求日髙豪饮达半夜中天片月清辉流银河明灭北斗转繁露欲坠棼烟收是时杯行已不记但觉淋漓云锦裘庾亮南楼非足拟山简习池安得俦君不见金谷园乱鸦芳草黄昏后緑珠红粉千年愁又不见朱雀门霜戈鐡马坐无敌擒虎英雄今亦休不须富贵劳所志且饮百斛寛烦忧

　　锺小吏

　　忠臣必世有烈女何代无卓彼锺小吏忠烈夫妇俱生同室庐死同穴此心一誓永不渝奈何一朝遭丧乱六合四海驰兵车湘南草贼威颇振湖广舟师气尤麄据袁陷吉旋破贑百官窜匿民剪屠驱令降服共剽劫军中指点烦所图锺文大骂恶贼怒肯将麟骥随牛驴忠肝义胆弥激烈贼乃甚怒刳其躯其妻见之亦号呼投井长溺从其夫后来死者亦无数坚钢直节谁能如我朝开国天所命我皇建业地所扶大军昼夜急西土神收电扫不足除春风熙熙转寒谷甘雨沛沛充旱墟危者以安流者止唯有死者无由苏嗟哉锺文不可得死去当随巡逺居伤哉其妻亦莫得列传所载皆相逾借令国史一遗落此人此死真何辜此人此死真何辜一为锺文歌只且奸謏比比秽青史可灭锺文夫妇欤

　　早还乡行

　　长安城南官道傍行人车马何彭彭行人意气何轩昻雕鞍绣毂揺琳琅锦袍玉带生辉光健奴咆哮如虎狼报酬贾勇百不当短鎗长剑夸凶强疾贤不学鲁臧仓持槌肯随汉张良美妾娉婷双鳯凰绮罗珠翠娇殊妆春风列座宴华堂呉歌楚舞劝清觞雪肤花貌断人肠结交豪侠轻侯王忽忽四海英声扬天子召见入长杨勑以紫绶悬金章与朕连兵平北方北方万里天茫茫严冬十月皆雪霜鸷鸟不飞马傍徨承恩受服心惶惶驱车三日抵渔阳渔阳鼙皷振大荒分营遣将兵符藏玉关祈连尚我疆黑山青海劳堤防夜随烽火赴沙场转战沙场夜未央彗星当夕收精芒匈奴杀戮犬与羊血流漂杵尸成冈传道单于先买降幕南塞北就平襄献凯归来朝建章建章春雨花煌煌宠恩慰劳不可当功与韩彭相颉颃名同卫霍参翱翔出入谋谟资庙廊天下之人谁敢望只今老大鬂欲苍故山海角路遥长便辞明主趣归装直指衡岳逾潇湘公卿礼饯塞河梁箫皷哀吟心思伤但觉双轮起锵锵是时九月天气凉西风拂拂吹衣裳鸿鴈南飞亦凄怆我不如之为稻粱誓寻三径隠幽庄竹篱茅屋依山墙环堵树之干树桑子孙世计斯为臧秋露溥漙时菊芳黄鸡肥来新酒香醉歌一曲临沧浪向之富贵今已忘岂知万国如虞唐功成不退终致殃丈夫有志固莫量用能与世扫粃糠万锺之禄那保常不如谢官早还乡

　　灉江隠者短歌行

　　美人家住灉江干石泉夏五生清寒杨栁千条堪系马篔筜万个待栖鸾栖鸾系马阴阴里迭嶂回峦望中起何似王维住辋川更胜陶潜归栗里方今天子思隆平丝纶屡下收羣英君胡不随时变化肯抱长材甘贱贫贱贫亦可甘冨贵亦可为丈夫不用则已矣一用当为天下竒伊尹躬耕太公钓商周之业非轻小即从苦旱化甘霖四海苍生都济了贤豪舒巻岂寻常吾亦拂衣可同调

　　题丛兰

　　石巉巉兮水沄沄兰薿薿兮扬清芬思搴芳兮以纫佩赠天涯之夫君望夫君兮不见见三湘之暮云吁嗟乎三湘之暮

　　云孤梅

　　草緑缛兮以争茂木葱茏兮以可悦胡不与之同时以敷荣兮而俟彼之色变而叶脱岂不畏夫风霜而有契夫雪月于是以见尔之髙洁吁嗟乎尔之髙洁

　　二竹

　　望孤竹兮不见见夷齐之并佳节胡劲而不屈兮性胡质而不华睨首阳之髙洁吾不知其竹之犹夷齐者耶夷齐之犹竹者耶吁嗟乎其一者耶

　　临清轩歌

　　君不见北风倒吹海水竭纥干山头丈深雪万石英雄安在哉唯有连山之战骨又不见冨贵金阶白玉堂美人如花珠黛香枯荣倐忽謌舞散落日野草啼寒螀君家严亲丈人行壮节生平足豪宕筑室云林深复深泠眼红尘看得丧向南别起临清轩轩前一水泠泠然上映龙门之佳气下引金洞之长源仰冈嵯峨倚天碧四世家庭好承袭夜榻歌诗幼子贤春槽压酒佳宾集桃杏花间闻马嘶不知何处醉还归娇孙出迎拍双手明月在地风生衣泠泠流水苍苍树十载重来嗟物故有子继述孙贻谋胜槩轩中宛前度前度轩中胜槩多赋诗其若临清河请君酌我一斗酒为君冩作临清歌我歌临清何以哉聊和陶潜归去来轩中日日人长乐轩外年年花自开

　　莫公画角鹰搏雉图歌

　　莫公画鹰如扫字颠倒貌出天然似侧目睢盱怕杀人利爪生拏树枝死朔风萧萧吹石林寒天鸟雀寂无音饥来三日不饱肉黯惨一片英雄心狐潜兔走山鬼讶四顾欲下而不下夕阳沉地暮霞明度尽原头采樵者莽间雄雉何得知载飞载雊求其雌竦身奋起过电掣顷刻平芜洒毛血双拳霹雳剑锋交五色缤纷锦文裂莫公冩去非徒然君子夕惕终无愆性多耿介少思殆山梁之时不可再

　　兰岩山絶顶歌

　　兰岩山髙出西极东南诸峰秀无敌中有瀑流挂絶壁建瓴直下三千尺僵木横溪龙偃卧怪石夹道虎踞坐惊风划来惨么么万壑松声海涛播跻崖蹑涧俯复仰洞府■〈石含〉砑豁轩敞似闻列缺引霹雳亦多魑魅兼魍魉黄熊奋犇青兕立寡鹤哀鸣断猿泣我行欲息不敢止凭髙望逺忧思集九州岛四海何茫茫神禹之迹忽已荒峨岷秋阴接太华洞庭倒景揺潇湘孤云低飞楚甸阔征鸟竟没呉天长五台之墟控三峡之子何时归故国好在残年十月冬相逢江上梅花白

　　送赵勉耕汉中省亲行

　　一门父子全忠孝祗今独数庐陵赵乔木千章湖水滨诸峰罗立三山峤前年昭代急贤良五色联翩鳯凰诏赵侯静者嗜烟霞说着功名辄头掉公交车星火促严程江海茫茫玉京窵竒材固合充栋梁至寳终须贡廊庙乗涛直下五千里阊阖云晴见初召圣主从容赐颜色善道咨诹洞微妙外将大任托藩垣内拟超迁列枢要赵侯稽首再陈乞昧死金铺致辞峭一官泮奂得所欲模范裁成志思劭三春教铎振儒林文声奕奕开光耀二郎万里奉晨昏归日叮咛往来绍弟行既复兄何如呼奴便秣追风骠楚雨千秋湘水祠秦云万古咸阳徼鄷镐西风拂鬂寒峨岷夜月悬心悄关山愁见落花飞客枕哀闻断猿呌不图采玉昆仑顶岂若寻源武陵窍猗嗟赵侯万事足如此贤郎诚克肖马融帐下老莱衣白首能无极欢笑送君不尽忆君情瑶琴切切孤鸾调新诗锦轴遍须题别酒离筵莫停釂飘飘鸿鹄起天隅六合清风荡烦歊

　　短歌行寄宗玄萧文学

　　忆昔北寻马子洞二月风雨三冬寒乗舟济川浪汹汹驱车遵陆泥盘盘挹君豪名振河悬走过山阴识君面燕颔虬髯熊豹姿当时令我喜欲旋吁嗟交道无早晚谊合斯须倾肺胆翟公何署死生情阮籍徒为青白眼金樽有酒池有鱼鱼肥可脍酒可■〈奭斗〉张灯促宴谐终夜红炉照室光相射中有万斛江南春绮裘瑶席香薫人风流文采稀今古下笔雄词跃蛟虎千金难买一朝闲况是贤材两宾主石林月黑子规啼我已醉眠无所知梦觉鸡鸣满庭树起望乡国生离思别来忽忽岁月改歌楼舞榭移光彩夕阳芳草落花时独立平原闷如海闷如海长思君何时重与细论文古来聚散有如此还望肯山歌白云

　　和刘辉逺短歌行

　　闭门风雨莺花老红紫园林净如扫晴来点检江南春一碧连天有芳草美人不见余心悲参辰出没长暌离暌离咫尺若万里竟日悠悠劳所思琥珀鹅黄金错落徒负髙情同毕卓安得蒲萄变汉江便筑糟台齐华岳美人何时对青眼北树东云愁复晚雕鞍寳马洛阳儿琼筵绮席新丰馆朝回九重鸣玉珂夕饮百斛双颜酡青云亦欲致身早其若神龙浅水何媺人胡为在丘壑缊袍不换朱衣着固知藏器以待时岂比寻常空落魄读书胜遗满籯金谁识韦家祖父心相思相望莫相及修竹绕门流水深

　　清隠堂歌为安城王使君赋

　　寰区全璧归我皇天下万国歌虞唐蛟龙播弄沧海水鸾凤飞舞梧桐冈岩廊多士方济济草野遗贤净如洗王君有材当用世胡独深居僻山水秀莫秀乎泸川九折之回萦佳莫佳乎青冈百迭之峥嵘就中堂构何嶙峋于以考盘于以宁琴音泠泠山月小钓丝袅袅江风轻君不学孔巢父掉头入海随烟雾又不学周彦伦先贞后黩惭其名行藏得失付穹昊万事不理心氷清美玉由来甘椟韫紫萝阴护柴门穏花雨穿林酒瓮香松云拂石棊枰冷我登清隠堂堂髙日初晏寿萱慈竹种来多狎鸥驯鹿相依贯清风徐徐生石门薄日辉辉明水村鱼罾隠见隔浦溆沙栁漠漠青云屯此时王君髙兴发蹇驴信步看山色不知世外功与名只爱山中风与月风月无边人未老堂春不尽堂花好古来冨贵多愆尤不若藏名以为寳

　　逢辛大全

　　天下之事何纷纷逐时变化如浮云交游空多知己少甚喜近日逢辛君辛君自是文章伯猎猎英声动河北明堂拜官不肯受爱向五湖弄烟月五湖烟月浩漫漫见我唯将青眼看石床露坐古月缺紽裘夜语新霜寒烹羔宰牛且饮酒遮莫乌飞兼兔走人生倐忽岂暇愁昨日红颜今白首君不见铜雀台又不见髙阳里魏武精灵安在哉山简风流吁已矣只好生前日日醉何须身后千年计君心爱我多豪放我亦爱君不流宕相期早晚匡庐上遥借仙人九节杖禹穴龙门厯搜访共和青山白云唱

　　次韵萧仲钧别懐歌

　　玉京缥缈开晴云四海讴歌尧舜君龙腾虎变日继踵嗟尔尚甘麋鹿羣百花为城草为席烜赫阳精锦嫣炙肺肝五色结英华散作雄词笔锋出珊瑚玉树交柯株处子绰约纹牕疎斯须片月挂明镜照耀银台光烱如银台彷佛三山上弱水秋风起层浪谪仙何处跨鲸来歌啸雝雝五情畅永懐此乐那能归一曲瑶琴伤别离鸾笺冩就生平意寄与云中南鴈飞南鴈飞飞楚天碧诵言重见胶投漆遂令幽思不可忘走向云林逺相觅朝阳紫凤鸣梧冈如此游居诚有常又如神剑藴玉匣吐出万丈之精光精光倐烁凌空照吾亦英豪不殊调穷通得失安足论且与剧谈道中妙

　　送胡立峰大叔游山东

　　春江雨涨七尺涛柁楼饬驾声嘈嘈丈夫立志在逺大所举卓越非徒劳髙莫髙兮九千仞之匡庐五老秀色分香炉左里扬澜日震荡岚烟瀑水迷空虚深莫深兮沈竿续蔓难测之小孤西汇既潴彭蠡湖晦明澒洞混一气倐忽津涯知有无直下山东二百州名山大泽纷相纠郊齐控鲁属呉楚古来豪杰多封侯生平旷达由天性但分何方有形胜呼奴牵却五花马市作行装即无吝腰间只佩苍精龙拔出赤电惊雷风酒酣歌罢复起舞脸晕欲夺桃花红桃花正红春雨晴芳草满园啼早莺箫皷声停棹歌发又似前年春二月前年归是去年冬今年归是何时节白鹭洲边杨栁烟还乡好见栁依然莫言不折长条赠留取归时穏系船

　　河边水

　　河边水暮暮朝朝流不已水流去去无回波人生百年能几何昨日英雄气如虎今日凄凉一抔土非不欲学伊与周丰功盛烈夭同休非不欲学巢与由明月清风尘外游穷通进退一有命用舍谁能改前定所以刘伶称达人只愿长醉不愿醒豪来挥笔颂酒徳俯观万物如浮萍

　　和荅横溪隠者歌

　　横溪之山何郁郁横溪之流下盘屈就中隠者巢许俦落落云松百千尺有时清夜抱瑶琴海门出月琉璃碧頺然醉卧松石间五色英华梦生笔金鸡三号海色动眼开一丈扶桑日恍惚骑鲸天上归锦袍玉铗光相射大漠黄尘烟雾昏潼关白骨丘山积临岐已见泣杨朱叩角还闻歌寗戚何如隠者笑傲横溪湄长枕溪泉潄溪石

　　禾川歌送郭愉

　　禾川之水流东海浩浩荡荡千万载英雄眼底今安在衰草连天古城壊昔日楼台歌舞园今朝牧马成荒塞废兴如此不足论空使愁人容髪改君今别我归禾川禾川之水应依然银屏石下买春酒画角洲头移晓船髙堂侍养有慈母慎勿蹉跎事羇旅江山遥遥道路阻可以何时复相遇禾川歌送君去鸣呼别君泪如雨

　　南城歌寄赠胡思敬

　　南城之山髙■〈山赞〉岏连冈迭嶂青云端鸾翔凤舞势厯厯马驰牛卧形盘盘南城之水清见底浩浩千秋流不已孤光澒洞化鱼龙雷霆五夜潜鳞起藴竒蓄秀识者稀积徳累行膺昌期胡郎家住南城侧五福由来天命之前年恭承圣皇诏严亲平步登廊庙听自遥瞻阊阖门老大功名足夸耀翩翩三凤鸣朝阳与时际会争翱翔为家为国不少暇忠孝两情江水长伯也乗涛四十里晨昏逺奉勤王事家山半载未归来耳畔频闻好音至仲也进退懐深忧干蛊驱驰那暂休持衡赋税贵平理供给饷馈无愆尤闾阎往往多豪纵岂若君家贤伯仲只将孝义主中心美利荣名揺不动蹇予落魄无所为壮志凌云空自知求田问舍安足数附翼攀鳞终有时胡郎爱我诚幽雅我爱胡郎絶潇洒相逢一笑坐琼筵穏系楼前五花马狂来一饮三百锺论交吐气萦晴虹人生契合在知己宁论得失兼穷通别来倐忽成今昔兔走乌飞过箭疾相思重欲话中情极目南天楚云碧朔风萧萧鸿鴈鸣寒梅迎雪玉香轻折将欲寄不得便为君怅望歌南城城南山水如图画古木虬龙郁相亚华堂结构髙于山彩服斑斓照堂下堂前种竹百千竿年年岁岁报平安萱花爱日色炜炜椿株化雨阴团团君不学五陵年少夸游侠又不学孤竹夷齐事髙洁丈夫在世贵成名何用飘飘比云月城南山头桑叶黄葡萄万斛生春光浩歌不尽万古意安得一醉寛离膓君才拔俗真雄壮嘱君善保为民望当今圣代急贤良相期更在青霄上

　　刍荛集巻二

　　●钦定四库全书

　　刍荛集巻三

　　（明）周是修 撰

　　○五言律

　　古从军行五首

　　金鼓龙城岀旗旄虎卫分筑坛新拜将飞简急行军闗路晴和雪邉烽夜照云楼兰今未斩何以报明君
　　三十未成名从戎一片心车轮装白玉马勒铸黄金报主时何晚安邉计始深辕门风雪夜抚剑一沉沉
　　万马不闻嘶天山雨雪时旌旗寒色惨鼓角夜声悲汉将雄韬出戎王败垒移捷书星火急应到鳯凰池
　　转战桑干夜匈奴半遁逃邉烽随鼓歇海月傍营髙总笑探囊易谁言破竹劳指时龙阙下朝服换新袍
　　寳马流星剑金戈明月弓千旗分别将万骑拱元戎玉帐兵符袐辕门杀气雄长驱沙漠外谁数卫青功

　　昭君怨

　　一从闗塞隔长悬双涙痕未晓戎王礼堪怀汉主恩风沙无白昼雨雪又黄昏何似随阳鴈年年度玉门

　　闗山月

　　今夜闗山月何人不苦情秪宜明汉国岂忿照边营云阵迷兵阵风声乱皷声长安光满处闺思更难平

　　北楼

　　春色满南州乡心上北楼青天万古意白日半生愁城晓钟纔动江晴雾未收人间几兴废依旧水东流

　　送友人之章贡

　　章江几千里泻出碧云间之子扁舟去何时故国还烟波春思渺岛屿夜天闲望望乘槎者髙风不可攀

　　早发西城

　　城鸡纔一唱促驾不言劳地转南山近天回北斗髙宫槐交大道御栁夹长壕过尽楼台影参差入野蒿

　　春夜分韵得江字寄萧君子仪

　　当代论材学如君信少双诗名传大地文势决长江苔紫生衣桁桃红入酒缸无能谢尘鞅从隐鹿门龎

　　望武山佑仙观

　　天上神仙府人间道徳门水分千涧逺山拱一州尊松鹤心寒暑雷龙警旦昏何时登絶顶潇洒望乾坤

　　忆云峰寺

　　忆昔登临日披云谒上方楼台通海气花木近天香佛骨陈千古禅心眇八荒重来深有兴凖拟在秋凉

　　秋夜忆禾川旧友

　　迢迢江岭外千里故交情人宿沙连驿乌啼树绕城云开疎雨断月落众星明独对萧条夜寒螀不可听

　　仲夏日暮忆胡筠客金台

　　清风满竹扉细汗冷絺衣莲爱疎红靓槐宜密翠肥野塘双鸟度溪寺一僧归之子金台客音书何太稀

　　夏夜忆九成姻兄

　　凉灏生微月纎纎出素云移床嗔竹影掩袂惜荷芬酒店沙头静渔灯浦口分故人隔江水何事久离羣

　　田家杂兴五首

　　竹外四三家通江径路斜得钱新买犊就水屡移车稚子晴探椹荆妻早种瓜日髙初饱饭种火去烧畬
　　竹底径逶迤人来犬未知天寒樵事苦雨湿饭香迟草接茅檐长藤穿瓮牖埀老翁衣百结时却卖蚕丝
　　洗竹添新笋培桑减旧条就风鑚火易凿地引泉遥檐挂新收笱池浮旧弃瓢西邻春酒熟深夜却相招
　　畊樵无逺地嫁娶止比邻山果随归惯溪鱼入馔频教疎难尽礼俗朴易居贫但祝时年好烧钱拜社神
　　荜蕟连畦緑枇杷满树黄前檐临涧逼后径入山长桑柘肥春雨鸡豚散夕阳子孙知几世老死不离乡

　　秋日赠别西溪故友

　　一剑南游惯山行秋始凉草枯泉脉见树合地形长去马冲残雨归鸦背夕阳临岐更何语涕泪在衣裳

　　山居

　　幽居隐薜萝谁问夜如何风定云昏斗星稀月度河征鸿闻去逺落叶坐来多见说边庭士防秋尚拥戈

　　幽居晚雨

　　一户通幽径依依敞竹门乱云低白昼疎雨湿黄昏犬吠当林屋鸦归隔水村呼儿供枣栗独自酌芳樽

　　蒋氏山庄纳凉

　　緑树绕方塘平桥水气凉波明金鲤动石凈锦苔香把酒忘乡逺看棋爱日长此中真自好何必泛沧浪

　　蒋陵池上斑竹

　　万古苍梧泪斑斑竹上头何縁湘岸景还在蒋陵丘翡翠晴如洗琅玕润欲流当年人不见无限别离愁

　　○五言排律

　　金陵古意

　　天地开王国山河拱帝州双龙青汉阙九鳯碧云楼甲第俱连戚髙门总列侯雕舆回玉轴寳马鞚绒■〈糹秋〉城树交驰道宫花隐御沟旗旄严扈从笳鼓竞周游长乐春风起昆明宿雨收晓钟闻阆苑仙仗绕瀛洲公子辞金屋王孙上彩舟哀弦随妙舞急吹杂清讴锦殿祥烟积朱城佳气浮仰瞻凌斗极俯瞰迥林丘万古英雄地繁华自不休

　　送友人之延平

　　别路三湘北离人五岭西成行愁夜雨不寐听晨鸡弦奏添惆怅壶觞益惨凄江分吴地阔山界楚天低潘岳尘应断陶潜路岂迷河阳花发遍彭泽栁生齐藉藉征途语萧萧去马嘶晓亭连戍垒春树暗蛮溪岸转杨梅落林深谢豹啼瓯闽王化逺望尔作云霓

　　再赓酬光逺文学

　　王国今多士君诚拔萃豪用当天下器选夺俊中髦匣寳尘堪拂山辉石不韬六龙攀驾逺五鳯助楼髙律协嵇中散书工蔡绮曹诛茆居卜杜问菊隐成陶夏木阴分座春江色染袍洞云随蜡屐沙雨阁鱼舠城市长收迹庭闱日服劳冩方谙药性篝火费兰膏节峻谁能屈名扬岂待褒周原临眺望蒋径入游遨已有扶轮辄宁无诣阙皋圣朝思播徳污吏忍怀饕经世文推杰开边战息鏖参差登要路变化逐宣毫材展空羣骥功参立极鳌棱棱豊邑芑孑孑浚郊旄治感祥麟至威凌猛兽迯共传三益美莫破一言牢荐斚寒宜蟹裁裘暖称羔山菹藏荜蕟家酿出葡萄管辂纔通易扬雄复广骚池干棱就采畦润草从薅细鲤金明涧轻鸥雪点涛词宗兼鲍谢诗祖辨韩毛慕学情尤固论交志敢慆别离増愀愀邂逅释忉忉老鹤惊翔翥穷猿惨呌号终期膺歴试要不愧铅刀

　　寄白下彭君

　　碛浦青枫路茅堂白水村落花怜杜宇芳草怨王孙别去冬徂夏忧来旦复昏赤心元自许髙谊与谁论流俗难藏器陈情欲呌阍精诚交霹雳忠愤走轒辒鸑鷟翔丹穴骐麟出大宛骏蹄当驾驭逸翮遂飞翻用世材虽重端居道亦存万家岐下邑五畆洛中园径晓晴生竹堂春暖护萱河流通马颊山势锁龙门洗药香分磵看松翠满轩汀沙眠称鹤岩果盗随猿徳愧成蹊李名惭学圃樊莫收金铸错但保玉无痕感旧愁空积怀贤虑政烦长歌谢知巳浩浩一乾坤

　　○七言排律

　　园乐诗为东园伯丈赋十二韵

　　先生结发好丘园老隐非同学圃樊緑竹盛时长少事紫萝深处寂无諠垦添荒址余多地灌引清渠出有源水暖鱼虾随瓮汲畦春蛙蚓逐锄翻晚菘漫采苗兼韭乱莽闲薅卉杂萱红甲绀牙浮土面碧莎苍耳护墙根午窗棋罢云行影夜院香消月过痕松下闘茶聮石鼎花邉劝酒倒银鐏琴坛久任封苔凈砚沼常因洗药浑植得芝兰沾花雨树来梅栁发晴暾驱驰攘攘怜南北栖止洋洋自旦昏谁识先生真乐趣浩歌落落信乾坤

　　虞墀冈为草意刘先生赋十韵

　　西望虞墀逺势孤何人生预筑玄庐极知刘氏悠悠意要与滕公郁郁符鳯羽幽篁和雾长龙鳞老桧受风呼薜萝交锁尘踪断苔藓重封石甃虚天静鬼神严守护地灵罔两暗驱除三年制椁桓司马五月投江屈大夫泉下玉鱼终出世云间铜雀竟成墟先生此计成超古髙士他时合致蒭种徳由来膺上寿作歌遥为赞良图冈头一道南征路千载亭亭忆相儒

　　贻中州刘思诚十韵

　　哲人修已日鸣谦童卒都称老孝亷闭户读书情自适升堂调饍味常兼超凡材质瑶瑜美拔萃词锋剑戟铦交谊已堪期鲍叔文名终不愧江淹先天未济风云会万国先同雨露沾邂逅毎承青眼顾栖迟深觉素心恬林通鸟道晨看鹤水落鱼梁晚得鲇棋罢栁烟晴护榻琴闲松月冷窥帘悠悠今古何终极纳纳乾坤岂属餍有道乘时湏济世尚耽诗酒学陶潜

　　起晦锺文学有诗呈国子萧先生倚歌和赠

　　一从棹雪剡溪归五载怀贤思不违耽酒毎闻陶靖节看诗长慕谢玄晖延津佩剑愁龙化洛浦吹笙想鳯飞休用六韬穷术数且将三易尽精微骅骝出路増时价美璞藏山耿夜辉桂岭陇髙鱼度阻楚天云逺鴈来稀郊居晚雨深萝薜洞府秋风老蕨薇割席管宁原自负卜邻王翰愿相依频年异县伤离别何许连床听发挥稍待约同黄礼辈再随流水觅岩扉

　　再和起晦韵寄礼用黄兄

　　前月南溪送逺归别来相念不相违几回望眼迷阴雨无限愁心对夕晖万古兴亡云北度一年寒暑鴈南飞清时文彩怜君盛圣代才名愧我微酾酒瓮晴春蚁沸读书窓暖夜萤辉纷纷世态寻常改碌碌人生七十稀华焕漫求丰狱剑夷齐空饿首山薇归田始觉畊还好卜宅长怀善可依双履莫从云外蹑一觞难共月中挥临流和得相思曲寄与西风到竹扉

　　刍荛集巻三

　　●钦定四库全书

　　刍荛集巻四

　　（明）周是修 撰

　　○赋类

　　栁塘蜚燕赋

　　乙亥之春二月既望王坐于凌云之轩歴观古今名画有栁塘蜚燕图飘洒清絶王翫而乐之已而出游于丽景之门春光淡沲见杨栁芳塘双燕交蜚髣髴前图顾谓侍臣曰适观于画虽雅爱其飘逸然疑其摹冩形容今见其实殆有过之信可嘉也因命臣周惪赋之不敢辞遂稽首受命赋曰
　　繄大钧之坱圠兮播万有于堪舆祼毛鳞介之异趣兮羽虫尤其纷如嗟羣彚之蕃伙兮各三百有六十感四时之气候兮送蜚鸣而爰集唯燕燕之匪常兮知时序而往还无矰■〈矢敫〉之可虞兮托栖息于人间或茅亭而蔀屋兮或锦殿而彤帏曽贵贱之有择兮随所寓而安之赋质美之贞靓兮非凡禽之可越玄其衣而漆莹兮缟其裳而玉洁体翩跹而宜目兮音呢喃而惬耳企两撑其凝碧兮通一颔而纡紫明眸睇而睊睊兮修尾曳其涎涎据雕梁以为家兮驾暄风以为軿结佳耦而有定兮日颉颃而下上瞥金屏以遄归兮穿朱帘而徐往当春和而景明兮乃指社以来翔纷穷庐与贵室兮寻旧主而不忘或仍贯而于于兮或营新而汲汲惧景光之迅速兮恐事功之不及从玉京之系彩兮形荘姜之咏诗情依依乎生平兮岂余鸟之能为粤堕卵而生商兮肇郊媒之禋祀羌神灵之变化兮岂余鸟之能比亦有鹍鹏翼蔽云日巨则巨矣彼哉谁惜亦有鹪■〈冥鸟〉巢于蚊睫微则微矣尔焉谁阅鹰鹯鵰鹗贪杀不贷磔雉饕鳬曷于玄鸟而敢害鹄■〈于鸟〉鹫鸧鶶鷵鹁鹁俦类万千漫野填泽畏弋忧罗曷如玄鸟之自得是宜予王之展图兴爱游观生悦也于时红日兮蒸桃青烟兮拂栁芳塘水緑兮溶溶宜尔交蜚兮如友虽营垒之有务兮且悠扬而舒徐岂不以予王之来观兮亦忘情以为娱泥融兮暖汀芹香兮晴渚倐去倐来兮载翔载语掠芳草而齐低兮乘回风而并举绮合沉沉兮玉堂深深巢成子育兮谁侮谁侵秋去春来兮匪今斯今寒推暑迁兮悠悠此心歌曰天生灵鸟兮顺阴阳也春南秋北兮别炎凉也瀛海虽遥兮羽可翔也往来不劳兮如一乡也鳯凰大圣兮知尔之为良也披图即景兮莫如尔之飘扬也是宜赋之兮献君王也千秋万岁兮流无穷之芳也

　　气核赋

　　维鸿蒙之肇判兮辨阴阳而以分由有理而有气兮由气化而成形故包乎天地之外者莫非此气之运充乎宇宙之间者莫非此气之成也观夫升降絪缊兮万物化醇大钧敷播兮品彚咸亨昭乎上而为干象兮阐乎下而为坤珍惟兹石之为物兮乃气媾而坚凝纷美恶之不齐兮由气禀而浊清爰以之为气核兮善至人之立名其锺气之清淑兮斯贵重而无伦韫卞玉而山辉兮孕隋珠而川明璠玙皎而莹洁兮璆琳灿而精荧为琮琥而辑嘉兮为琬琰而成文为珪瓒与瑚琏兮挹黄流之芳馨为珩璜而环佩兮振徳音而鏦铮或竒形而异状兮贡交登乎舜庭斯皆气之清核兮犹人全夫性灵或为贤而为哲兮或为俊而为英均文质以相成兮人俱悦夫彬彬至若锺气之或浊兮斯凡庸而贱轻纷碔砆与瑊■〈王勒〉兮徒磈礧而嶙珣翫其形而匪良兮琢其质而弗胜水常危于舟楫兮喷洪涛而战惊陆常妨于稼穑兮若硗硌于锄耘或沙碛之渺莽兮或岩崖而欹倾马遇之而忧蹶兮车遭之而回轮斯皆气之浊核兮犹人偏夫禀承或为愚而为昧兮或为顽而为嚚羗材非而徳薄兮众俱称夫硁硁乱曰天地万物兮揉错纷缊贤愚玉石兮比异为精君子之斐然成章兮由琢磨而日新含贞徳而无瑕兮若旁达之孚尹众人之蚩蚩兮甘蔽固而昏冥舍正路而弗由兮若崎岖而难平覩气核而寓怀兮因旁参乎物情明向背以取舎兮庶无愧乎此生

　　紫骝马赋【建文帝命作】

　　天房毓驷渥洼腾龙凌云声价歘然从东纡竒毛而纯紫兮挺骏骨而独雄非大宛之模拟兮觉冀北之羣空经都歴块兮越国旋蓬飘飘雾鬛兮洒洒风鬃竖披竹之峻耳兮皎长庚之方瞳发英姿于其外兮韫驯徳于厥中混寻常之万匹兮谁将辨夫异同当一顾而显名兮幸伯乐之遭逢备君闲之上乘兮膺秣饲之恩隆策恒止于道合兮鸣必期于意通令奋心而怀感兮将竭力而效忠驭金舆而奕奕兮立仙仗而颙颙络青丝而矫矫兮节和銮而雝雝齐首服而骎骎兮辑旁骖而庞庞或縦骋而逐电兮或长嘶而生风既材用之不忝兮分勤劳而敢慵夸騋牝之三千兮何卫文之蕃丰颂駉牡之无邪兮实鲁僖之盛容慕的卢于汉主兮笑骕骦于唐公誓无愧于照夜之白兮又何让乎玉花之骢凌囓膝之逸轨兮超乘旦之髙踪嗟赤兔之无成兮悲乌骓之困穷善燕人之取譬兮美交河之战功万古驱驰兮知王良之善御千秋图画兮推韩干之笔工斯骅骝之生世兮实间气之所锺覩兰筋之权竒兮信絶胜夫驽佣唯予王之察识兮日剪拂乎丰茸重尼父之称徳兮亦胡衒夫鞗革之冲冲浴金河兮波溶溶踏辇路兮春融融穿埀杨兮暎緑傍繁花兮绚红紫燕翩而侔色兮騄駬殿而莫从虽伏枥而志逺兮岂区区乎房栊■〈文上巾下〉惠养之有加兮庶材力之扩充横八极而展足兮尚图成乎厥终

　　放鳬赋

　　洪武丙子春仲之月陛下憇乎东城之台环罗俊彦咨询古先既而有进水鳬百余翼者毛色鲜华羣匹和辑悠然兴夫不忍之心俱放于濠观其始则纷纷焉少则濈濈焉俄而并举翀逝于是览春光之舒迟乐物性之得遂怡怡如也愉愉如也召奉祠郎周是修赋之臣感夫君徳之至仁及庶类敢不奉扬休命再拜稽首赋曰猗茫茫之堪舆兮胡万类之纷敷维水禽之众美兮盛莫盛于鹥鳬虽羣游之无算兮并定耦而弗居泛波涛之浩渺兮乐沧洲之辽夐藉软莎而安眠兮弄轻萍而闲泳頳其趾而丹凝兮缟其襟而玉暎性于物而不忮兮恒恣情乎烟沙孰虞人之曽识兮羌潜罗而忽加爱毛质之绮丽兮遥将献乎皇家繄予皇之仁徳兮常览春乎崇台体阳和之生育兮澹冲融而舒怀适筠笼之跪进兮绚晴光于文绣既彬彬而戢羽兮亦肃肃而并咮启予皇之良心兮勅俱放乎今濠始依依而泊浅兮渐翾翾而升髙交回翔而返顾兮若感恩而不舍徐翀蜚乎云霄兮遗余音乎巨野何皇心之恻怛兮由亲亲而仁民由仁民而及物兮秩先后而有伦岂睿鉴于往古兮实诚中而形外思髙下与洪纎兮期并育而不悖唯好生而恶死兮人与物其同情何至徳之昭明兮举一视而同仁观夫若商郊之祝网兮暨中山之放麛于禽兽犹有所不忍兮矧于人而违之尤异乎华阴之黄雀兮终衔环而报施抑尝闻江滨之白龟兮先伏篆而朕祺善予皇之深慈兮泽旁沾乎微物念苍苍之生灵兮曷非辜而有忽嗟羣鳬之何幸兮脱万死于斯须遂重登于辽廓兮从心性之所如歴漫漫之河济兮依漠漠之江湖刷羽仪而再整兮顾俦匹而相呼纵物性之或昧兮将天理之可凭粤作善而降祥兮同影响而足征匪麟趾之仁厚兮又乌致夫驺虞之蕃息愿扩充乎是心兮明刑政而不忒日揄扬于仁闻兮无一夫之不获谇曰尔鳬之生兮仁君之恩倐离鼎俎兮翱于天门东西无际兮南北无垠网罗交张兮矰■〈矢敫〉相仍慎尔所止兮全尔性灵毋或轻投兮暝渚寒汀庶永慰乎王心兮想遐征而孔宁盍衔图而献祯兮逐韶鳯以来庭彰予皇之至治兮发咏歌乎词臣超间平于千载兮流无穷之徳馨

　　舒情赋

　　丙子之春二月既望时雨新霁微风扇和迁莺啭乎髙木潜鱼跃夫清池殿下披云锦之裘乗玉花之骢出乎清虚之府憇乎凌云之轩召曾子祯邹尔愚周是修三臣扈侍而登天桂清香之楼俯瀚云之亭行山嵯峨凌矗天门大河咆哮震荡地轴览中州之雄槩当阳春之芳辰顾谓三臣曰景则美矣游则胜矣盍各赋一言以舒吾情乎臣子祯赋曰
　　惟吾君之英姿兮莹琮琥而含章禀天然之上智兮当年壮而力强既生质之有异兮尤博学以无方宜由是而益修兮式古训而弗忘究三易之精微兮达六义之张皇稽蝌文之典坟兮正麟经之纪纲爰以兹而舒情兮将发越而飘扬愿留心于臣言兮斯情舒而允臧臣尔愚曰惟吾君之贞徳兮皎冰蟾而光辉体恭勤而成性兮行孝悌而有仪躬温凊而定省兮谨晨昏乎庭闱覩椿萱之俱茂兮欣爱日之舒迟效姬旦之属属兮若不胜乎捧持既承顺而上安兮亦友于而下施歌棠棣之烨烨兮感前人之咏诗构花萼以成楼兮将容与而怡怡爰以兹而舒情兮蔼和乐于无期愿留心于臣言兮斯情舒而允宜臣是修曰惟吾君之达道兮坦周行而安行既修齐乎身家兮亦致忠乎帝庭遵祖训而拳拳兮扶皇纲而明明效东平之为善兮慕河间之执青宣仁化于中州兮抚苍苍之生灵俾既庶而既富兮展同乐乎和平念一夫之不获兮交恻怛乎中诚至比屋而可封兮作良则乎四邻培玉潢于万世兮臻百福而长荣爰以兹而舒情兮播悠悠之徳馨愿留心于臣言兮斯情舒而允宁于是殿下喜三臣之赋之各有取也而为之重曰繄三臣之进言兮俱有伦而有理饰先后与始终兮将启沃乎吾志彼声色与畋游兮固非吾之所尚暨神仙之杳冥兮多徒劳于梦想唯诸臣之所言兮扩吾情而以舒既情舒而心广兮当允终乎是图三臣者乐闻殿下之重之明且哲也皆再拜稽首忻忻而退

　　告天鸟

　　告天鸟大如寒雀常以四五月清明髙蜚霄汉亹亹如诉言故名江南最多而中原未之见及至塞外复有之感赋其意以为近君得言者之戒云
　　爰有小鸟兮其名告天髙翔云汉兮亹亹有言厥言伊何兮世路风波人心不古兮直少曲多臣节或亏兮子道或违干伦犯礼兮皆心之为愿天弘仁兮普生吉人家俱孝子兮国尽忠臣人人自爱兮谨修不怠上下安和兮熙帝之载其或尔鸟兮所告匪良嫉贤妬正兮谗惑生苍明诘为昧兮愚闇为明变乱黑白兮淆混浊清尔鸟如是兮不获天心天将降鉴兮尔罪则深朂哉告天兮式慎尔口敷奏弗愆兮保艾尔后

　　凯还赋

　　洪武丙子春三月诏命储王殿下发河南兵马率由北平出巡邉沙以四月度居庸闗至开平选调精鋭直驰可温海外宣扬威武搜涤敌兵转驻集宁方图深入俄而有使召还于是班师振旅过大同歴恒岳径广西向紫金闗归马奉命羣臣赋凯还之什其辞曰
　　繄朔漠之渺茫兮荡遗蘖而一空忽边庭之蜚简兮警掷火之流红发天兵而迅扫兮诏储王之英雄统诸将之桓桓兮驱万马之庞庞度黄河而越太行兮歴燕都而出居庸抵开平之巨镇兮乃甄拔其鋭锋命骁渠以分部兮超可温而追踪誓悉擒兹不靖兮于以奏乎肤功王师踰夫黒山兮渉闗河之几重拥旌旄而兴云兮震鼔角而生风貔虎怒而咆哮兮小腆逃其困穷驻集宁之故垒兮临碧海之溶溶思汉武之逐北兮曾未隃老上之庭东列穷庐于漭瀁兮罗甲曾而坚中鄙颇牧之奔走兮眇卫霍之折冲既尘清而波息兮振予旅乎旋蓬辑戎车而燀燀兮言遄臻乎大同惟边人之慕徳兮叹遵渚之鸣鸿觏衮衣而莫留兮徒劳心之忡忡聆凯歌之载路兮日瞻望乎崇嵩喜征夫之聿至兮庆室家而雝雝建千秋之升平兮沐九陛之恩隆着英声与伟绩兮共河流而沨沨

　　珍爱堂赋

　　猗古润之雄州兮萃人物其纷华维世徳之绵延兮有张氏之名家耀簪绂于云仍兮代不乏乎伟杰恒以贤而继贤兮益有光夫先业或孜孜而儒术兮研周孔之遗经发宏词而震达兮冠羣英而争鸣或洸洸而武力兮凌贲育而贾勇立竒功于反掌兮播威誉乎都统何敬齐之通明兮见超越乎常伦究神农之秘旨兮思广济夫生灵窥轩岐之户牖兮探孙陈之阃奥掲珍爱以颜堂兮示保身之至道唯哲人之自玉兮存贞固于斯心累千金而不易兮贵岂翅乎璆琳唯君子之本仁兮体寛洪而恻怛由亲亲而及民兮私旁推而逮物念彼昏之罔知兮日便便而恌偷弹隋珠以抵鹊兮瞢钧铢而弗繇复憸俦之残忍兮胥戕贼而殱殄甘暴弃而行悔兮曾保修之是检因颜堂而见志兮征名书于巨公表吾珍而吾爱兮使当世之人咸珍爱乎厥躬粤流芳而衍庆兮充于门之驷马膺魏封于清河兮声沨沨乎朝野歴文敏之荣哀兮焕碑铭乎奎章仰丰功与盛烈兮虽没世而不忘迄两淮之运使兮沐皇明之恩渥锡禄养而归休兮陶暮情乎丘壑跻八衮而康强兮翛羽扇而纶巾秩天序而睦睦兮宛奋建而椿津乃祚胤之蝉聮兮有仕伦而缉绪怀医国之良材兮心拳拳乎报主肇交游其既密兮一进止而云同举珍爱而谓予兮聿昭昭乎始终望白云而兴思兮慨江湖之迢逓想髙堂之素髪兮曷温凊其能遂山厜■〈厂外义内〉而崷崪兮水浟湙而潺潨禽呦噰乎昕夕兮木葱茏乎春冬琴书廓而有容兮轩棂豁其四瞩追伟迹于前人兮独伥伥乎心目重曰天池渺茫兮万类纷纭弘仁济众兮实资至人斯堂斯扁兮重厚光明所珍所爱兮莫甚吾身为善食报兮视于阶庭绵绵炳炳兮蛰蛰振振鄙铜钩之得失兮叹台星之亏盈薄连衡之误世兮笑结韈之沽名唯斯堂之寓意兮蔼兰室之芳馨俾人人而悟达兮斯体安而气平爰挥毫以作赋兮持将归乎仕伦愿勒石乎堂中兮庶埀辉乎千春