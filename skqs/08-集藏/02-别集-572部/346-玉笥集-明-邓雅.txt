   

　　钦定四库全书

　　集部五

　　玉笥集

　　别集类四

　　元

　　提要

　　（臣）等谨案玉笥集九巻明邓雅撰原本集首但题邓伯言而不着其名今案集中洪武壬戌辞聘诗有雅以非才例蒙郡举云云则知其名为雅而伯言乃其字也又诗作于郡中征聘之时而末一巻为朝京纪行诗且有应制赋钟山云气冱寒之作则是当时恳辞不允仍起送入都朝见后始得请归老者矣时梁寅方讲学石门山中雅为其乡人因以近藁属定相与酬赠篇什颇多辞荣名而就有道其志操亦颇有可尚者乃江西通志失载其人诗集亦诸家俱未著录惟此抄帙仅存巻首有梁寅序及答书一首何淑丁节戴正心序各一首谢观题词一首皆极相推挹今观其诗格调平正虽未免稍涉率易而气味冲澹颇有自然之致究为不失雅音与梁寅石门集体裁正复相近宜其契合之深也明初诗人遗集之获传者已尠此固亦足备一家矣

　　乾隆四十五年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●玉笥集原序

　　世谓文章有台阁山林之殊故其气有温润枯槁之异文章固然诗之为道亦犹是也余独谓诗之作也有正变焉正固谓盛至于情发于声止乎礼义又变之不失其正者也情之所发言辞出焉声之所止礼义存焉故气应乎外情发乎中若功业加于民声光昭于时则其气自壮和顺积乎中英华见乎外则其情自婉气可以学而为情不可以强而至曽谓山林之不可为台阁台阁之不可为山林乎譬之太羮玄酒醇醪隽永查梨萍菹淡腴酸涩食者各适于口而其出于自然者盖不以气而以情也余友邓君伯言行纯而学优才美而志逺少力于学壮而未行老于风骚乃有所得其为诗歌每出人意表简而不疎直而不俚其间道气运之盛衰论人事之得失往往从容不迫而意已独至使接踵陶韦间未见其大相逺也视所谓山林枯槁者盖不侔矣是果气使之然欤抑情乎哉尝示余以所为玉笥集数百篇且求为序余因讽味有感焉嗟夫今之于诗道者或气满志得则不暇以为或羇愁穷困则不得以为若君者学于少得于壮成于老富贵荣达之心虽浅而温柔敦厚之度愈深是果诗之幸欤其亦君之幸也欤将见由变而之正由山林而之台阁所谓宣宫商谐金石以鸣国家之盛者未必不在于君也吾老矣幸获见之尚当有征斯说姑以是为序洪武乙夘七月既望临川老友蠖闇道人何淑书

　　观邓君伯言诗如春风林坞卉木鲜丽泉石清泠时禽响答自然天趣有动人处繇其好尚之专且久也推是心以往何事不可求使居通都大邑观乎明堂郊庙之制作则又将有得发而为金钟大镛之音矣古有太史采诗以观民风设今有之则君之五言冲澹中多古意歌謡善讽切最近人情有足采者矣尚勉焉以俟洪武丙辰之岁子月下澣前承事郎监察御史丁节书

　　余老处岩谷诸贤以诗贶余者亦多矣及观邓伯言父玉笥集为之竦然知其得之天趣异于强作之者也诗之搜罗以为富雕绘以为妍索幽以为竒放情以为豪若是者工则工矣谓得古作者之意则未也伯言之所造盖已深故冲澹自然华不为媚竒不近怪雄不至放求合典则故宜然者哉前御史丁君子坚评其诗谓其好尚之专且久故清丽自然使居通都大邑观明堂郊庙之盛发而为金钟大镛之音又当不止于是斯诚不易之论余虽欲加之一辞未有能过之者也虽然伯言吐其胸中之竒以揽夫玉笥山水之秀亦奚有不足韦应物虽专城美禄而诗多泉石之趣孟浩然屏居草野无郊庙之著作而其诗亦显伯言于韦孟近矣而进之益不已则知之者当益众余之言何为哉特深好其集故因观而略论之尔洪武乙丑秋八月望梁寅书

　　古今论诗以平淡为贵然欲造平淡者非工夫深至不能也若陶渊明韦应物栁子厚三家世所谓诗之平淡者也以今观之状难写之景于目前含不尽之意于言外其风调高古而辞旨简逺者非区区模拟所易到诚可谓深造自得者欤或有以浅近视之是犹见玉器之天成而以为无事乎椎凿也其可乎哉余至永丰之三年闻新淦邓伯言氏工于诗而未之见也一日其友徐伯澄来示其所著玉笥集且曰伯言恬退之士于书无所不读然皆用以资为诗其用心勤矣舍于同里黎季敏氏垂十年而情好甚笃也季敏尚友而好义又深知诗将率同志裒其所著命工锓梓以传于永久蕲一言以为引余读其诗大抵清逺条达不为险艰藻绘之语澹泊和平而无忿■〈忄〈士冖田疋，上中中下〉〉哀怨之意盖其情性然也抑亦工夫深至造于平淡之域呜呼其亦有得于三家之风调者乎虽然余何足以知伯言昔者欧阳公曰知圣俞者无如修然圣俞所自负者皆修所不好圣俞所卑下者皆修所称赏夫以欧梅之知而酸醎异好有如此者而况浅见薄识之士乎余何足以知伯言独爱伯言用心之勤而喜季敏能成人之美也故为书于篇首而授伯澄使归之洪武二十二年春正月下澣会稽山人戴正心序

　　梁寅来书附录
　　梁寅庄肃奉书伯言聘士先生坐右寅僻处岩谷慕令誉积久孙徳言逺访承寄佳章锵然妙音起发多矣苐愧不敢当又蹇拙不能即和答玉笥集阅之叹服徳言欲得题数语集后固不敢辞苐数日目眚尤甚只得且留下俟少迟下笔亦非惮烦实欲留与诸生共观庶少胠昏塞耳秋凉期会如果蒙枉顾至幸或不能至徳言重来诗集当附还高贤莫亲瞻望拳切控忱甚愧肤率时暑保爱不备寅庄肃奉书

　　谢观诗附録
　　刻桷丹楹绚日明雕盘散出五侯鲭何如清庙歌周雅器用陶匏荐太羮前北平省捡挍谢观叔宾

　　●钦定四库全书

　　玉笥集巻一

　　（明）邓雅 撰

　　○四言

　　勤有斋铭

　　民生在勤勤则不匮我思古人实获我志干干夕惕君子法之孜孜为善圣贤同归朝斯夕斯勤学不息悦我诗书芥视金璧人多逐利惟义是从人多偷安日省厥躬先知艰难后乃可逸佩服训辞始终不失

　　题王氏可逸堂

　　其孙永安求赋堂扁乃三十八代天师所书
　　人生在勤勤乃可逸动静有常起处获吉懐哉尔祖善行美质乐彼丘园安此居室安此居室既幽且闲或渔于溪或樵于山渔樵之业奔竞所弃尔祖乐之傲俗忘世风流既逺堂构犹存居之永安宜其后昆

　　兰雪堂铭

　　乾坤清气人物所锺幽兰洒雪虚室生风兰有芳馨雪乃洁白孰能比之君子之徳君子之徳薫陶以成我铭斯堂世守幽贞

　　○五言古诗

　　拟古九首

　　鸿蒙昔未判道在虚无间一从开辟始二气乃循环物各一太极人心胡不然圣神立纲常足以万世传
　　龙马负河图凤鸟鸣岐山羲文有圣徳祥瑞出世间自从衰周来古道日凋残是以鲁中叟已矣发长叹
　　夷齐圣之清天地锺间气仁哉让国心忠矣谏伐意首阳虽饿死万古终无愧俯仰懐高风吁嗟劝来世
　　鲁君昔好贤致币颜合家宁知贤者心视此犹泥沙一瓢自可乐万锺我何加云山竟长往此道谁疵瑕
　　颜回在陋巷所乐非箪瓢仲蔚守蓬蒿素心甘寂寥斯滥岂我志固穷非一朝懐哉松柏姿岁寒终后凋
　　贤哉楚大夫何事沉汨罗懐王信谗佞吾道成蹉跎守义死亦足偷生辱何多湘流若有恨千古作回波
　　四皓居商山名声满天下一出定汉储仍作肥遯者谷中有芝草门外无车马俯仰思古人富贵视土苴
　　渊明守道者众妙藏心胸读书不求觧吟诗不求工得酒兀然醉何曽计穷通斯人去已久举世高其风
　　山中有逸民峩冠大布衣悠然对松菊饮酒和陶诗落落忘世事嬉嬉如小儿超然慕太古犹将问庖羲

　　寄石门梁先生求删近藁

　　圣人删古诗足以垂劝戒愧我刍荛言存之欲奚待弱龄事虫鱼于兹三十载冲澹苦未到绮丽非所爱□□觉衰颓拊巻増叹慨陶韦迈前修虞范鸣近代潢污耻溟渤丘垤等衡岱欲进力未能备录意有在诗家有宗匠后学恒倚赖芜田藉锄耘废金假炉鞴乾坤固悠久海宇亦弘大独立回天风泠然响竽籁

　　题古文刘观澜潜黙斋

　　天道固不言化机恒自然潜心悟至理以黙守吾玄回也岂诚愚赐给徒为便始知圣贤学妙在心相传刘君事藏修筑室文水边焚香静对易慕道尤精专为赋潜黙诗三复其勉旃

　　题何同徳独善斋

　　兼善固所欲赋命有穷通独善匪傲世舍义将焉从侃侃同徳父学积于厥躬守已无外慕养气恒内充岩穴托冥栖幽轩眄筠松陶然有眞乐俯仰天地中岂徒善一身庶几厉浇风

　　题陈敏求有裕堂

　　纷纷名利场局促若缰锁君子恒裕如进退无不可构堂面溪山治地种花果无言以忘世所守惟在我

　　题一素斋

　　古道日凋丧斯人慕淳风諠嚣厌城市结宇云萝中户牖不丹垩门闾任蒿蓬但知琴书乐宁忧箪瓢空来往有贤士品题多巨公清风动修竹白云在高松终始愼一素令誉埀无穷

　　题静寄轩

　　开轩纳虚旷黙坐观无始身外忘世纷静中究玄理栖禽托深林潜鱼在渊水与物两悠然劳生念行子

　　知止轩为谢伯安赋

　　鸟雀依丛篁鲦鲿在渊水飞潜各自适所贵在知止微物尚知止况人为物灵勖君止于善庶以善自名

　　题黄氏清啸轩

　　异境何幽偏羣山甚竒峭中有闲居人慿轩发清啸声闻忽半岭响答复千窍飒飒阴风来啾啾老猿叫翛然尘外想允矣静中妙千载苏门生惟君可同调

　　题谢士彦草池书馆

　　开轩瞰清池池光满懐抱东风扇微暄一夕生春草冥观造化心颇悟圣贤道简编时巻舒精义得深讨犹忆梦西堂君家旧文藻

　　题何幼恭云门归隠图

　　朝游金陵馆暮忆云门山谁知轩冕荣不及樵苏闲归来看瀑泉兴在阴崖间松风有清响古琴不须弹冉冉白云起翩翩孤鹤还超然出尘网似觉非人寰

　　题黎氏沧洲图

　　滔滔大江水冉冉沧洲云兰杜有香气莓苔无垢氛数家临絶岸一艇横通津渔唱落霞晚鸟啼芳树春对景阅图画乐哉栖遯人

　　耕乐为黄从礼赋

　　山鸠鸣高树科斗散平池甘泽既已足播榖当及时俛焉佩古训服田不知罢躬耕宁为耻所乐实在兹丰年黍稌登庶用给公私匏尊湛香醪彘肩亦已肥农谈共邻叟鼓腹常熙熙人生贵力本汲汲将奚为陶然上皇逸载诵豳风诗

　　题胡志同云松巢

　　高风慕太古喜结云松巢飡松复飡柏葺云如葺茅氛氲翠色合浑沦元气包谪仙本同志巢父为旧交征起拜龙衮乞归吹凤匏还将御赐笔挂在凌云梢

　　盘泉为李原初赋

　　盘中有眞乐君子恒慕之径转得幽处泉流无尽时潭深老龙蛰藻密潜鳞依俯瞰照须髪渇饮清骨肌忘情或渔钓洗耳无是非吾才匪韩子愧尔来征诗

　　题谢氏坚白斋

　　堂东有白石堂西有白石堂南有白石堂北有白石团团若天成光彩眩玉色煑之可充饥拂之可为席磨涅不磷缁宜比君子徳若人好斯堂因之扁坚白

　　题宋彦辅梅屋

　　幽人爱孤芳贞白比氷玉寂寞竹篱间相依结茅屋久香似无闻一清如可掬不有铁石心谁能伴幽独

　　鹅溪钓叟为陈充宾赋

　　前林带溪水湛湛寒潭深埀纶不设饵鲂鱮自浮沉明月照孤艇清风飘素襟物我俱两忘悠然尘外心

　　赠道者张回风时寓居双林寺

　　回风西北来入我双树林松声常在耳彷佛丝桐音静时若有得动处元无心炎天访禅宇为我开烦襟

　　寄陈伯玉征士自号云樵

　　桃李耀芳园芝兰翳深谷世人竞纷华君子秉贞独缅思云樵翁中心澹无欲恳切辞簪缨还山养麋鹿
　　养鹿春草肥樵云碧山深投闲固所愿沽名本无心清涧可濯足微风亦飘襟萧然坐盘石长歌有余音
　　君歌我还续声入云霄间能使潜蛟舞亦招飞鹤还依稀在仙岛恍惚非人寰扰扰当世士胡为多苦颜

　　白云中人为陈知县赋

　　青山何逶迤白云时巻舒相看两无心幽处眞自如斯人在岩壑承诏升天衢回首瞻白云浩然赋归欤朝与白云对夕同白云居缥缈落窗户氤氲拂衣裾云中何所乐所乐在琴书常恐白云散门外来征车

　　题高山流水图

　　泰山一何高江水亦何深宁知伯牙弦妙合锺期心清风邈千载太息谁知音斯人好古调拂轸徽黄金一弹玄鹤舞再弹苍龙吟翛然山水趣得之在胸襟画师亦好古能画复能琴援笔写幽意溪声风满林

　　题李次晦明复堂

　　寳镜出匣中尘垢乃翳之一朝事拂拭鉴物分妍蚩灵台素澄湛利欲或昏迷谁知方寸间至理森在兹先师有明训于以觉后知性善茍能复圣贤可同归

　　题鞠孟端悠然亭

　　渊明住柴桑门无车马諠青山如故旧一见心悠然若人慕高风作亭临水边高栁三五株兰菊亦鲜鲜宾朋日过从饮酒和陶篇悠然得所乐庶以全其天

　　题陈寅宾旸谷斋

　　高斋面旸谷四序常如春挂巾扶桑枝晞髪迎朝暾雍熙逢治世俯仰信乾坤未知羲和事自是尧舜民

　　题何氏南塘旧隠

　　阴森野竹寒缭绕南塘幽窗虚纳翠霭门闲俯清流中有隠沦士抱冲眞寡俦埀纶聊自适守已澹无求俯仰忆先世逍遥寓斯丘为歌少陵诗勉旃继前修

　　题李氏维稼堂

　　逐末成浇风力本化淳俗遐思在古人播殖维嘉榖斯堂俯青郊窗户荫高木了无尘事侵稍喜生意足维时沛甘泽良苗蔼新緑辛勤愿有秋饱暖更无欲唐虞致雍熙巢许乐幽独为子歌韩诗清风起盘谷

　　题乐闲堂

　　为善眞可乐无营心自闲奈何世之人汩没尘埃间是中有佳趣游目皆青山依山构堂宇白云锁松关古意阅图史幽香闻蕙兰尊前好风月泉响当鸣弹

　　题内弟吴大使子充墨龙

　　神龙潜九渊变化恍难测伊谁写眞形一览壮心魄淋漓元气湿惨淡风雨黒终当上天门四海望涓滴

　　赠相士黄逸仙

　　伯乐善相马一顾増千金荀子颇知道相形先相心黄生师唐举于义尤精深取人或渔钓所遇多缨簪嗟我守贫贱辱子过云林未示衡气机赠以离别吟

　　黎氏积庆堂诗【并序】

　　积庆堂者故处士黎君达山之所作也君质美而好义见善如不及且好施与里之贫穷患难者咸徳之壮游燕都谒名公卿多进之以礼已而世殊事异乃归老于沧洲之上有良田广宅为子孙计而乐于为善前监察御史胡公行简与君在燕都时为旧交暇日过之喜君歴世变而寿富康宁子若孙环侍左右衣冠礼乐蔚然有太平之风谓皆君之积善所致乃为颜其堂曰积庆且为之记以彰君之徳洪武壬戌余始获与君之子季敏游于沧洲之上时君去世已期年矣追思曩昔尝识君于翠屏山中挹君之风采诚有愿交之志而恨相见之晚也呜呼君今不可作矣余既登君之堂又恶得无情哉谨赋五言八韵诗以述君之徳并以勖其后之人使勿替引之则君其可谓不亡矣诗曰
　　积善有余庆不善有余殃至公在司造报效亦已彰蔓草务去根猗兰愿留芳人心与天理好恶乃其常驷车于门高五桂窦氏昌阴徳信有征福泽其无央斯堂扁积庆着善斯不忘后人继芳躅奕世垂休光

　　柬同宗邓仲伟

　　流水本同源丛兰亦同根匪有薫莸异而无泾渭分余忝高密裔念君亦闻孙礼服既悠逺岁月复驰奔相视如路人莫知卑与尊兹晨得良晤永托为弟昆所重骨肉亲贵贱安足论我昔歴艰苦慷慨心欲扪八龄失所怙犹幸慈母存鞠育与教诲天地同深恩乱离废旧业诗礼犹清门不敢忝厥祖佩服先哲言为君写衷曲短笔聊复援

　　外甥吴缉字克熙洪武十二年二月客死于景陵时年二十八余哭之恸赋此以志余哀

　　人生天壤间修短难一致吾甥昔四人今焉只存二缉也颇聪明风骨亦殊异总角事诗书英年摠材艺山林厌拘束湖海多意气辞亲逺服贾霜雪逼残岁昆弟争挽留同侣复牵制别去一月余还附手书至悲风忽重来闻作景陵鬼景陵在何方西北数千里黯黯荆山云茫茫汉江水白骨埋黄沙荒阡复谁祭吁嗟乎苍天夺汝竟何意恶草常蔓延幽兰易凋悴我思平生情凄怆裂肝肺亲老子尚孩相看祗垂泪汝父客岭南归骨已无计汝复没他乡不鉴覆辙弊作诗招汝魂仍以戒后世

　　送何正夫西游

　　野老守贫贱无营方灌畦故人将逺适问我审安危穷达固有命行止亦有时人能不违天履险如平夷君既悟斯理行矣复奚疑

　　寄兴平税使何维翰

　　自古有离别余今独伤悲关河数千里辗转劳梦思时序倐以迁容鬓日以衰萧萧朔风寒杳杳孤鸿飞欲往良独艰相见讵有期商歌意无限零泪忽沾衣

　　高允宪先生客习氏馆中清风修竹翛然有尘外意喜而赋此

　　萧萧池上竹飒飒林间风风来为谁清乃与君子同君子秉贞节翛然在山中岁寒不改操结交梅与松

　　客馆岁暮别友人

　　斋居仅一亩旅寓将五旬盈几散书帙并坐俨冠绅从容谈妙道彼此乐清贫灯孤不成寐岁晏喜相亲寒气正催雪梅香偏袭人情深忍离别诗就写殷懃

　　夜坐有懐丁御史子坚

　　山斋夜岑寂落木含凄风青灯照孤影幽思浩无穷人生无定居飘转如飞蓬美人在何许使我心忡忡援琴复置之黙坐想音容

　　月夜有懐曽主簿伯曼

　　华月照虚馆悲蛩鸣草根闲情还脉脉离思更纷纷感慨不成寐羇孤谁与论惟应弃官客佳思寄琴樽

　　寄陈壶隠

　　十年不相见逺客梁宋间词华动侯伯羇思满河关归来厌世事采药游名山猿鹤共吟啸渔樵相往还有情泛佳菊无语对丛兰即此羡闲适营营徒险艰

　　寄邹椿龄

　　大隠在城市小隠居山林所居虽异地所乐还同心我歌小山词君弹流水音相知既已久相忆思难任何时遂盍簪绸缪话胸襟

　　寄李如愚

　　黄叶林中深幽泉竹根冷徐步下逢人双飞见禽影偶伤良晤乖暂喜尘事屏伫立遥相望微云隔松岭

　　寄曽隠君大雅【其所居堂扁曰东乐】

　　高山列屏嶂下有幽栖人崖壁饶古意轩窗多白云松阴覆几席兰气袭衣巾其乐似东老熙熙满懐春

　　北平捡挍谢叔宾谪官岭南诗以寄之

　　幽燕春苦寒岭海冬尚热寒暑君备尝相思最愁絶君懐自夷旷君心秉贞节所愿济斯民艰难底须说皇天幸无私白日照丹阙

　　寄画者彭子惟求作松下煑蒲小景

　　高情似王维妙画固无匹絶岛与寒汀挥秃千兔笔飘然江海踪伫立懐高风为作老松树下着煑蒲公

　　江上有懐曽主簿

　　归鸿不可留去鹤犹难招朔风起离思短髪寒飘萧逺树带斜日沧江生暮潮双飞愧鸥鸟独立心揺揺

　　江上览物有感

　　愁懐似江水汩汩无时休俯仰今古意凄凉天地秋鸿飞避矰缴鱼跃惊纶钩所幸遂天性逍遥在沧洲

　　读陶渊明诗二首

　　吟诗不须苦吟苦失诗意吾笑郊岛徒雕锼损肝肺凯风因时来微雨从东至慿几诵陶诗诗中有深味
　　我性爱陶诗难窥数仞墙闲来辄诵之愈觉滋味长太羮无盐梅土鼓谐宫商谁能起公死执鞭向柴桑

　　醉中作

　　平生不嗜酒酒至苦难避僶俛事劝酬聊乐宾主意重觞即陶然兀坐时假寐君当恕醉人我已忘天地

　　读道书作

　　篱落带幽篁繁阴翳虚牖萧然坐团蒲布衲蒙衰朽平生好清虚道帙常在手意会欲忘言欣然复良久

　　有感

　　昨日天气热披襟步林间今朝朔风劲觉我衣裳单气运有盛衰天道常循环富贵何足羡贫贱何足叹

　　暮归途中作

　　残阳在林梢孤鸟度微影行人念归程十里隔松岭萧萧风色寒漠漠烟光暝稍喜近人家溪桥接村径

　　客中逢乡人得家中消息

　　去家不忍别久客遂忘还忽见故乡人与语増戚颜比邻害疵疠羣从亦凋残所幸一室安卫生良独艰语终对斜日一鸟鸣空山意存恍惚际心在悲喜间

　　暮秋感事

　　寒风起萧瑟落叶鸣空阶荣枯固常理时事何其乖俯仰慨今古无由舒我懐皇天亦愁思白日常阴霾

　　岁暮山中夜坐

　　冉冉岁将暮沉沉夜初永木落风生寒窗虚月流影四邻寂无諠独坐山斋静孤灯照残书妙道得深省

　　元正后雪霁过邻曲

　　晴岫消冻雪春郊布熙阳嘤嘤幽鸟鸣静听如调簧兴懐访故交徐步登前冈石窦通泉脉林隈散梅香稍欣得胜地复喜升华堂交庆遇岁始共语思时康愿言课孙子读书力农桑

　　午睡初醒景与意会援笔赋此

　　緑阴满庭户苔色上阶除数声幽禽语一枕清梦余起视日将午隠几观残书陶然若有得心存太古初

　　山行

　　山行不逢人山鸟随我飞松风起涧壑草露沾裳衣独立爱萧爽此心忘是非何由跨仙鹤一往寻安期

　　喜雨二首

　　甘泽被丘园良苗似膏沐杖藜恣逍遥满眼生意足野饮携匏樽农谈过邻曲躬耕幸有年何用干微禄
　　簪缨世所荣犁鉏我所安况兹蒙润泽岂复忧饥寒园中摘蔬果案上罗杯盘诸孙戏我侧俯仰良可观山妻顾予笑自足平生欢

　　喜雨寄诸友

　　仲夏风雨多萧萧凉气生慿轩望原野品物皆敷荣唐虞在上位海宇际升平丰年况有象一饱更无营喜来赋新诗持用寄高朋

　　雨后作

　　山中足时雨萧爽如清秋飞泉洒絶壁白云被高丘我性好冲澹无心事雕锼兴来且斟酌吟咏当歌讴

　　洪武癸亥夏五渡江访诸友暮归既登舟而风雨骤至

　　清晨访故旧及暮始言还发棹风雨至去留良独难小舟如一叶出没波涛间兀坐丧神魄相顾惨不欢此身尽沾濡那复惜衣冠在险犹仓猝歴险心始寒从兹愼行止宁复婴忧患

　　对庭树

　　庭隅有佳树偃蹇繁枝柯长夏蔽朱炎萧萧凉气多玄蝉噪其间好鸟声相和余亦性所爱对之聊咏歌

　　青山有高人

　　青山有高人澹泊无所求虽能抱材艺不肯干王侯龙剑藏寳匣霞衣住丹丘浩然足清兴何必三神游

　　晚凉访邻曲诸友晚

　　凉步幽径微风飘衣襟悠悠何所思所思在同心邻居二三友托好在云林宁忧贫与贱所乐书与琴闲时辄相过有酒能共斟醉时各分散明日重相寻

　　夏日有懐丁御史

　　永昼倦烦燠披襟倚南窗浮云忽凝阴鲜飙喜微凉心境适澄静翛然尘虑忘故人应此际高卧到羲皇

　　送邓吾贯往山东省亲

　　天地司化育品彚咸昭苏懐哉父母恩实与天地俱生儿待终养服劳报勤劬儿幼父行役伤心复何如忆昔初别时痛哭牵衣裾关河数千里风沙各天隅尧舜在上位山河归版图云屯齐鲁邦四境今无虞觐省戒行李艰难涉长途是时朔风至野树寒萧疎出门指天日见父乃旋车送者为之戚闻者为之吁纯孝敦古道性善由厥初兹行毕素愿勖哉愼其躯

　　早春踏雪游羣玉山中

　　山中春早寒涧道积冰雪屐齿碎琼瑶行吟思清絶仙人乗素鸾飞下白银阙授以长生方金茎和玉屑

　　赠星士陈鹤皋

　　天运固有常命理亦已微先圣既罕言后学鲜能知巫咸实诡秘虚中颇神竒衰旺酌五行祸福剖众疑寥寥千载下术者谁继之斯人袭世业造化窥璇玑勖哉师古人庶以鸣当时

　　游金坡道院

　　曽阅金坡图未访金坡山兹晨览胜迹恍若非人间杳霭数峰合蹁跹孤鹤还坛高耸石壁云白锁松关感慨刼灰后遨游西日残长吟下山去尘土复愁颜

　　谢李文焕赠图书

　　图书重斯文考法从异代大巧人竞为古拙吾所爱人生如驹隙俯仰増叹慨感君勒姓名或可传千载

　　此老

　　此老日无事悠然天地间临池羡游鲤倚槛爱青山心与白云逺意同芳树闲从渠逐声利贫乐独希颜

　　余性资庸下学术空疎白首无成私窃自慨然先儒有言自天子以至于庶人未有不须友以成者乃作取友诗一章

　　友道非细故乃在人伦中取友以辅仁庶几反淳风损友不可亲益友宜与同匪资共笑语实赖相磨砻取友不失人徳义日以充所以君子心此道尤敦崇一日不获见使我忧忡忡槿心但朝暮桂性宜春冬陈雷与管鲍令誉埀无穷爰作取友诗于以告羣公

　　送鞠孟端赴京

　　大明丽中天仁风被寰宇子抱经济才峩冠谒明主从容陈典谟慷慨论今古钦哉辅唐虞雍熙幸重覩

　　寒夜自释

　　掩巻坐良久自伤还自释时命偶未遭诗书其可惜囊中有焦桐取之还拂拭应有知音人一弹三叹息

　　客夜

　　窗虚映华月砌冷鸣寒螀悄悄客懐薄沉沉冬夜长经时去茅屋百念生蒲床年华等流水鬓髪明秋霜何如守玄黙归卧南山阳

　　感兴

　　乌兔迭循环山川自流峙悠悠宇宙内人生独能几荣华如飘风世事若流水安得求长生后天与终始

　　故上海令黄子律哀诗【并序】

　　子律名锺吉之永丰人也业儒尤工于诗有盛唐之风焉洪武癸亥春以贤良征至京师授上海令上海地广赋多民嚚于讼称为难治君至平弊政施恩威民皆悦之既而以罪去官执法者令服徒役未几遇赦免君望阙谢买舟南归因中暑暴病殁于清江之境其友人具棺衾权殡于新淦之柜洲君与余同岁而生余少长数月每切磋琢磨讲明雅道有益于余者多矣于其卒也宁不为之衋伤也哉乃作诗以述君之行亦以志余之哀也
　　葛溪有臞儒氷雪莹懐抱世事澹无营经史日稽考謇余素相知同年复同道谊重比金兰才高擅词藻前年赴公交车异县得国寳廉勤恒自守始终竟莫保赐归荷皇恩抱病因热恼望乡无百里沦没殡江岛呜呼哲人萎寂寞青山老痛哭悲风来愁云翳穹吴

　　雨后寄何幼恭

　　积雨生夏凉微云凝午阴逍遥庭树下拂拭朱丝琴流水涤烦虑好风飘素襟谁能同此乐惟有故人心

　　喜雨示诸生

　　乾坤开泰运时和致年丰仲夏甘雨足黍苗既芃芃清晨出东郊谈笑值田翁辛勤乃有获卤莽难希功感此还自叹耕学理则同从兹共勉励无使愧良农

　　自叹一首示赞贯二子

　　少壮颇疎懒老至精神疲虽躭古人书昼诵夕已遗拊髀常自叹人生果何为良田不耘耔年登恒苦饥为学不勉励岁月空自驰悔悟虽已晚践履斯其时作诗示汝曹盛年当勉之

　　秋日忆娄仲实

　　秋风吹庭树黄叶纷纷落时序有更迁愁懐自萧索俯思年少时携手共行乐容鬓今不同交情宛如昨

　　秋日忆何同徳

　　结交三十载回首如一朝往事君莫论别恨终难消秋风感衰鬓皓月懐清标吾道其已夫斯人甘寂寥

　　读渊明诗

　　霜风透窗隙皓月流清辉良夜谁与同孤灯对陶诗新意自有得旧题颇知非从兹循轨辙庶免惑多岐

　　冬夜懐曽君季孙何君有大

　　良夜霜气肃繁星丽高天微风响残叶徙倚临前轩时物有荣悴容华非昔年人生会能几忆别心烦悁

　　北平捡挍谢叔宾左迁广东仁化县幕职复以朝贺后期谪云南安置余与叔宾为姻友昔别各泪下沾衣今相去万里而三载不面乌得无离别之情哉

　　别泪不可忍相思心愈伤云南瘴疠地十月无冰霜天运有往复圣情思否臧终看沐休泽僶俛安其常

　　题严氏钓隠

　　尚父遇西伯子陵辞汉光胡为异出处所贵安其常斯人乐渔钓荣辱两俱忘桐庐在何许烟水自微茫我性爱樵牧无心慕轩裳为君发吟咏有兴在沧浪

　　题邹氏养浩堂

　　二气生天地运行无息时惟人在所养失养斯馁而是以君子心操守罔或违充然集众义勇往将奚疑君家本儒素养浩画堂楣旨哉孟氏言允为百世师

　　寄艾录事潜虚

　　南州有一士养浩归园田与世素寡谐尚友千载贤浊醪泛佳菊细和渊明篇而我慕斯人离别今有年云山渺无际安得同周旋

　　寄王知县彦翚

　　辞荣抱幽独足以全其眞举瓢酹山月扫石眠松云吟咏谪仙侣栖迟巢父邻何当访猿鹤从此逺尘氛

　　江上有懐张叔恭

　　清川日悠悠逺树何苍苍羣雁向北飞孤鹤独南翔美人乐栖遯采薇陟高冈相思不可见烟雾正微茫

　　雨中寄张文凯

　　川原春夏交淫雨无休时闲门掩芳草邻曲往还稀逺树带云霭山鸠犹暮啼懐君当此际欲往畏途泥

　　闻徐县丞伯澄馆中病起

　　大江何弥漫咫尺若千里注目广山云懐君病初起眷言托交情金石良可比离别慨经旬杨花逐流水

　　悼亡

　　衰年失内助抚事懐百忧伤哉儿女情哭泣无时休感叹裂中肠涕泗忽交流悲风既惨惨白日空悠悠容颜不复见恩义莫能酬恨无神仙诀千岁同优游
　　忧思不能忘郁结何由开一杯强排遣顷刻还复来落花随春风片片拂帘幙不见闺中人韶华成寂寞

　　出还

　　将归懐百感及门愈悲酸入室见虚位痛哭惟慿棺繐帷起悲风白日凄以寒九泉不可作长夜何漫漫月缺有时满壁毁终难完庄生自旷达我独摧心肝

　　余客沧洲之上对月有懐路川何先生伯善寄此用代手简云

　　峩峩华盖山下有隠者流餐松养性灵筑室事藏修岂曰薄轩冕世异还归休闭门恒著述拄杖或夷犹宇宙慨千古烟霞娱一丘相思对明月羇思满沧洲

　　圣主得贤良诗

　　高天罗万象巨海纳众流盛世逢休明俊彦皆罗搜虞舜举元凯汤武用伊周典谟训万代仁化洽九州岛吾皇法古圣令徳日以修求贤不暇食日为苍生忧杞梓入廊庙樗栎在林丘作诗继雅颂亦足赞皇猷

　　江上有懐石门梁先生

　　微阳落平沙高树带残雨客思堕微茫渔舟泛容与萧然来逺风独立谁与语怅望西飞云相思渺何许

　　题孙氏岩雪斋

　　天生小崆峒屹立太古初玄冬积皓雪琼树高扶疎尔性爱清洁对之还结庐谁怜苦寒夜相映读羣书

　　题吴大使文昌观海图

　　波光涵太虚树色带青霭宇宙一何悠山川长不改逍遥陟层台俯仰成千载欲与沙鸥盟扁舟亦浮海

　　题吴南任栖云楼

　　朝访栖云人暮登栖云楼山深云气合树夹翠光浮溟涬若太古逍遥及凉秋心游宇宙内契合神仙流

　　四皓对奕图

　　山中茹紫芝石上奕残棋胜负本无意行藏斯有时高风惟见画白髪总成丝抚巻懐千古微公汉祚危

　　友人陈仁辅好古之士也效古体以赠之

　　古人不可亲古道不可离古貌人所见古心谁得知陈君颇好古要我题古诗诗古读风雅道古仰庖羲懐古在鸿荒感古长歔欷

　　学山诗为徐县丞伯澄作【祖晚山父如山故自号学山】

　　天行本无停一息可万里人学法乎天干干讵能已譬如欲为山初焉覆一篑岂暇计岁功未成安可止一朝成高山万古蓄元气云雾含氤氲松柏蔼苍翠庙堂需栋梁风雨资大庇未成一篑者视此宁不愧伟哉学山翁善学足继志罔俾眉山人专美假山记

　　友人张季伦喜予五言古体蒙见和赋此为谢

　　东坡慕渊明往往和其诗顾我复何人谬蒙君子推林园无异欢吟咏每忘疲感君屡赓歌恍若奏金徽魏晋世已逺高风今见之七襄不成报临风渺予思

　　题黄伯原友鹤轩

　　人伦重五教物类称四灵竒哉九皋鹤亦复载诸经性洁无与比君子化其形巢云松柏高警露风月清是以贞素士取友非虚名纷纷重势利幽独鲜交情岂不愧鸣鸟时闻求友声

　　题敖膳部归田巻

　　圣代征贤良山林有遗逸斯人抱竒才歘起辅王室鼎鼐事调和礼乐正得失从容近清光明哲保终吉赐归悯耆年养道得闲日田园未荒芜林木正森郁兰香袭衣裾竹色映书帙支颐静看云发兴或操笔贞素为已有荣辱视外物余生亦栖遯啸傲烟霞窟安得从敖仙烧丹蜕凡骨

　　秋日览物有感寄丁御史子坚

　　鸳鸾有定偶鸿燕无同时览物遽兴感懐人复生悲情深托绸缪道逺成暌离疑义谁与析良晤终难期峩峩葛峰高弥弥清江肥何当共钓游永与尘事违

　　题金好仁乐志堂

　　城市与山林諠寂本不同澄心即净域岂必在山中斯人守一尘澹泊犹古风图书列左右日月从西东俯仰无愧怍行藏任穷通悠然观万化其乐那有终

　　题谢彦刚养浩堂

　　培根枝叶荣养气身体充体充本无物道义存乎中孟轲眞亚圣立教诚有功一登养浩堂俯仰懐高风

　　题刘氏圭峰楼

　　层楼面圭峰峰色自苍翠隠几闻松声开轩纳云气神清餐沆瀣境静隔氛翳对此弹丝桐中含太古意

　　题吴克承雍穆堂

　　乔林荫丰溪中田构华屋靡靡庭下兰猗猗槛前竹端居习仪礼少长咸雍穆春醪介眉寿动止膺百福允矣斯道存庶几敦薄俗

　　题符氏静轩

　　阴阳本无形配合干与坤阳动司发育阴静乃归根冥心观造化至理谅斯存何当扫闲轩日与静者论

　　题高子完具庆堂

　　斯人薄世荣所厚在伦谊构堂奉双亲彩衣日娱侍崔嵬灵椿古丰茂萱草翠培养全其天南陔庶无愧

　　登羣玉峰

　　羣玉有佳处登临谐宿心千岩互隠见万木含阴森极目小天地旷懐无古今临风一长啸孤鹤下遥岑

　　晚兴

　　西岭下红日前林生白烟慿轩散游目归翼何翩翩彼物自闲适此身胡不然冥栖在岩谷养道希长年

　　中秋夜客中思亲

　　明月今夕圆良朋一时集四坐各驩虞中懐独忧悒所忧浩无端所慕嗟何及清歌那忍闻背面成悲泣

　　雨后访江上亲友

　　今日天微和驾言适江口春风如有情拂我沙头栁上有黄莺鸣关关苦求友感此懐故人交深别离久相逢且论心岂在接杯酒古道良可敦浮名复何有

　　云谷为玉笥道人赋

　　幽意在云谷高风懐考亭东西虽异地复此托嘉名杳霭翠峰合氤氲佳气生窗虚白日晚衣润暑天清坐石对仙客焚香观道经松花宜酒味泉响当琴声窈窕絶尘鞅逍遥违世情何当托栖遯服食致遐龄

　　偶题

　　平生寡嗜欲所好在吟诗朝夕吟不已鬓边已成丝幼女颇解事长跪陈戒辞吟止适情性勿使精神疲深感吾女言而我乐在兹一日不吟咏满懐动忧思阿女顾予哂予心还自怡春风入庭院花阴满前墀清兴不可遏把笔更须题

　　春愁曲

　　昨暮思出游今朝还复止潇潇风雨声总在春愁里落花沾污泥片片飞不起何事与闲愁共付东流水

　　暮春闲居

　　冉冉春已暮潇潇风雨交残红付流水新緑荫衡茅玄鸟识时序双双寻故巢静中方遣虑慿几玩羲爻

　　春日寄丁御史子坚王知县彦晖

　　光风拂柔条膏泽被幽草翟雉羽毛鲜仓庚语音好彼物各生成吾年独衰老感此惜韶华觞来即倾倒栖迟托丘园穷达付穹昊却忆同心人贞坚永相保

　　仲夏

　　仲夏足时雨良苗被东皋辛勤毕农务余暇且游遨携杖歴阡陌凉风吹鬓毛公刘世已逺守拙谩希陶

　　读渊明诗

　　古诗出性情气运关盛衰圣人既删述可以弦歌之后来移习俗绮丽夸当时渊明本清眞冲澹乃其宜我性颇淳朴平生爱其诗驽骀事鞭策安得同驱驰

　　丙寅岁饥且旱祷而遂雨

　　骄阳欲肆旱我心日忧煎摅衷诉眞宰甘雨倐沛然况复连日阴润泽斯能全晨登陇亩间眺望凉风前嘉榖总生意众草亦鲜妍始知天地心长育无枯偏我生食破砚亦有东皋田年饥幸丰稔喜极着斯篇

　　余居金川玉笥之间以渔樵耕牧为乐赋诗四首

　　落日照广川袅袅垂钓丝逺风忽徐来飘飘吹我衣彼物恒自得此心澹忘机渭川不可想玄眞乃吾师
　　白云满青山山深云自闲朝朝蹑萝径伐木向云间鸣鸟出幽谷流泉响潺湲负薪行且歌世事无相关
　　郁郁墙下桑芃芃陇上苗开春理农务生计愿丰饶时雨夜来过满田嘉穟抽欣然顾儿女一饱复何求
　　耕田藉牛力牧养须及时驱之入郊原泉甘春草肥扣角聊复歌日暮徐徐归从渠笑贫贱颇胜蹈危机

　　明明中天月

　　明明中天月良夜流清辉自从开辟来不知几盈亏人事有代谢天地无穷时安得求长生对月常吟诗

　　饮酒

　　渊明好饮酒重觞即忘天李白性所同自称酒中仙我素不解饮饮少亦陶然酒能助诗兴一斗成百篇我饮仅数杯我吟亦数聨谁知醉中吟其乐不可言

　　月夜述懐

　　贫贱非可乐所乐安其常纷纷名利途而我业田桑朝出自荷锄暮归还举觞微微山风来皎皎明月光幼女劝加餐诸孙牵我裳相顾聊一哂万虑俱消忘

　　洪武丙寅有妖僧诱愚民为乱不旋踵而败有感而作

　　乾坤蓄四徳品彚资生成彼物固蠢然人心本虚灵奈何庸愚者往往轻其生大义废纲常春秋重典刑中心懐恻隠作诗垂戒惩

　　释疑

　　杞人忧天倾昼夜忘寝食吾尝笑其愚今为众所惑赖有圣贤书潜心岂无得至理不可诬涣然若冰释

　　题陈伯霖竹深处

　　何处还清幽乃在深竹间天风动琅玕鸣佩声珊珊翠合带烟色阴森生夏寒径微通窈窕意适任盘桓厉操歴冰雪安巢栖凤鸾客来须径造蓬户不曽关与

　　故人论诗

　　故人赏我吟操纸索我题展席临清风颇觉心神怡幽禽何方来和鸣在高枝文鱼亦游泳新水初盈池对此发清兴援琴赋新诗郑卫非所好鲍谢难同时古人如可作渊明眞我师

　　述先训

　　先亲有遗训家本积庆门富贵非所慕以安遗子孙堆床积编简绕宅置田园世世力耕学余事安足论苟能愼所守我死如生存总角佩先训自励穷朝曛行行向耳顺白髪日以繁恒恐坠先志作诗贻后昆

　　菊逸为张与谦赋

　　渊明避世俗种菊绕东篱高风邈难逮幽趣鲜能知时有慕陶者爱菊亦如之饮水可延年餐英可充饥培植千万株雨露日以滋草木遂天性人岂殊于斯优游乐肥遯气充神且怡彼哉逐声利于道乃相违何如委穷达闲饮诵陶诗

　　次刘俊钦见寄韵

　　微风度双鸟落日鸣孤蝉悄悄动离思悠悠伤暮年因思同心友载诵停云篇俯仰天地内夷犹江水边渔舟闲白日旅舍隔苍烟踰月不相见来诗娱目前

　　撷兰生诗为陈长文赋

　　吾观天地化草木亦已蕃光风泛九畹膏泽被崇兰美人拟为佩采采幽岩间何当遗所思报以青琅玕

　　客归遣兴

　　旅馆厌逢迎还家少来往山风时自生淅沥有清响无言玩羲爻阴阳识消长动静各有机澄心得所养

　　病中

　　平生厌拘束所好在遨游淹旬抱寒疾闭户拥衾裯地炉烧榾柮满室青烟浮开轩畏风色面壁心烦忧邻曲相慰问謦欬弗能酬良医不易致药物忌所投至人善调摄失养将何尤从兹保元气天地同周流

　　寄李伯韶兼呈梁征君

　　乾坤蓄清气日月垂休光圣明既有道文运亦以昌羣才生斯时李君乃其良雄文焕星斗令徳犹圭璋我思见其人道路阻且长翩翩双黄鹄举翮各飞翔为吾谢梁公梦寐心不忘

　　题何幼恭所藏方方壶洪崖图

　　洪崖蓄元气苍然太古色乾坤一砥柱巨灵岂能擘众山非不高蒙翳多荆棘兹崖独荒凉乃有古仙迹伟哉方壶仙善画人莫识挥毫夺神功白昼天昏黑

　　题娄仲实继志斋

　　先人诲后人后人继先志所遗非籯金一经乃传世萧然坐幽斋斋外列丛桂静观河洛图造化有深意

　　哀诗录寄富溪朱孝子且以自哀吾母云

　　吾母久已殁汝母亦不存哀哉不有母何由生我身幼小俱失怙丧乱家益贫衣食仰慈母教育乃成人母殁身独在再见嗟无因慈鸟未返哺哀鸣夜达晨呼天杳不闻痛恨何由伸母徳实深厚至哉比坤元报答恐无地扬立当显亲曽参有明训与子书诸绅

　　题王自闲守拙斋【自闲四子命名曰可渔可樵可耕可牧】

　　堪舆何茫茫万彚生其中鸿荒世已逺淳元变浇风智巧日以滋古道谁能崇猗欤谷中叟读书且明农衣不尚纨绮门惟掩蒿蓬渔樵与耕牧四子各已供此心常自闲众欲鲜能攻从人笑懒拙巧者劳其躬

　　觉衰自遣

　　生世谁不老既老何必悲但恨减情思未成千首诗前瞻愧苏李后企师陶韦吐辞无诠次醉里聊书之君听樵人笛信口云中吹

　　幽居

　　山中有流水陇上多白云二物本无尽幽居谁谓贫朝耕在云里夕钓临水滨此外复何乐读书师古人

　　莲

　　幽花何亭亭性洁出涟漪其香逺逾清亵玩非所宜物有君子操人岂不如之彼哉誉昌宗我独思濂溪

　　丰年

　　豳风世已逺王业今复隆岂敢辞艰难治本当力农维时降甘雨我稼已芃芃一稔定可期未私乃先公公家毕租税祭祀亦已供饮酒日为乐不知年岁终

　　戊辰岁夏五月嘉榖初华而北风不止民以为忧恐秀而不实子乃黙祷于天越翼日忽南风足以阜财解愠有喜而作

　　仲夏多北风拂我庭树枝树枝不足惜嘉榖乃非宜黙祷若有应今朝反南飔慿高一眺望品物生光辉天道妙斡旋圣心乃弗违至公在刑赏足以安羣黎

　　题临川黄九鼎北山清隠

　　周颙去北山乃取当时讥君为北山隠岂蹈昔人非地异名偶同居偏心自怡白云满窗户清风拂裳衣近招华盖仙逺忆商山芝竹松可厉操琴鹤鎭相随于此乐清澹浮荣非所知

　　玉笥集巻一

　　●钦定四库全书

　　玉笥集卷二

　　（明）邓雅 撰

　　○歌行

　　送范知县美解赴京分题得九仙台

　　玉山根盘数百里上有高台半空起地辟天开玉削成今来古往神居止亭亭万仞撑晴空旭日照耀金芙蓉层崖疉嶂镇晴雾紫萝碧草揺春风九仙仙去一千载不在缑山定瀛海月明环佩每归来台上遗踪宛然在使君闲暇寄登临歴览遗踪慨古今指点羣峰三十六石崖飞瀑能清心苍凉落日归林鹤台上霞光烂相烁翛然游罢去朝天何日烧丹寻旧约

　　题陶用大渊明归去来辞图【用大名洪泗州虹县人鎭襄阳授武节将军】

　　田园荒芜亦已久彭泽何须求五斗徘徊三径抚孤松怅望闲云数归鸟耳孙为国励精忠出处虽殊气味同却忆柴桑游未得祗看图画仰高风

　　题谢知县东山读书图

　　幽人示我东山图耳边如闻猿鹤呼云生寒岩翠缥缈树夹流水青扶疎中有山房絶潇洒苔藓侵阶藤覆瓦角巾隠几是何人谢氏贤良读书者

　　题丁御史五老履端图

　　正月二日天气和东风忽尔来相过汀洲草堂集五老春酒介寿欢如何吁嗟行藏信所遇白头犹向山中住不是当年遇绣衣画图那得留清誉

　　题李如愚环山亭

　　太行之阳有盘谷玉笥十里来环山山人高风继李愿作亭正在山之间两山盘回宅幽阻一涧泓澄石可数居人比屋乐渔樵令族前朝列珪组当今天子开治平胡为不出留斯亭亭中佳景自可乐秋桂弄影春兰馨长松亭亭间修竹上有鹓鸾下麋鹿兴来扫石坐清风自拂瑶琴弹一曲琴弹一曲酒一壶醉后击节歌呜呜不须更问千锺禄此乐人间还有无

　　题胡伯辉问月轩

　　天风浩荡浮云开人间飒爽无炎埃卷帘呼酒待明月玉盘飞上东山来须臾大地俱皎洁疑是千山万山雪何处飞仙跨鹤来一声铁笛苍崖裂君家本是故侯家问月何须起叹嗟试蹑云梯天上去广寒丹桂正开花

　　题李如愚太白把酒问月图

　　把酒问明月今古悠悠几圆缺月轮虽缺有时圆人似浮沤还易灭团团桂树揺天风琼楼剧饮歌吹蒙举杯邀月月在手何用捉月波涛中我愿生年一千岁与子同醒复同醉不须步月向蟾宫羣玉峰头共游戏

　　和刘俊钦将进酒

　　蒲萄酒鹦鹉杯举杯纵赏酴醿开翠裾红袖缓歌舞戏蝶游蜂纷往来人生及时且为乐莫待花残春寂寞宾朋满座酒满缸花前袖惹春风香少年此乐殊未央祗恐两鬓成秋霜愿招松乔与对饮乞取海上长生方

　　和刘俊钦华表鹤

　　辽东城上风凄凄华表柱头秋月辉千年白鹤作人语至今闻者为伤悲伤悲复伤悲今古悠悠无尽时何当服食生羽翼还从海上寻安期

　　题罗宗瑞法师祷雨感应巻

　　南州大旱禾黍枯赤日照地如红炉老龙卧稳鞭不动无乃上帝封江湖道人早岁曽学道能以精诚事祈祷緑章奏罢起风雷三日为霖救枯槁吁嗟妙道不可言安得共究玄中玄君不闻武当昔有张洞渊道成掷笔还升天【洞渊成道之日作颂曰行年八十一幻縁今已出掷笔归去来太虚无踪迹】

　　铜雀砚为谢检校叔宾赋

　　邺中废瓦荆榛里几对鸳鸯飞不起千年雨露饱涵濡藴蓄元精呵出水君家瓦砚古更竒龙尾凤咮眞堪齐昔年盖覆贮歌舞此日研磨助发挥呜呼粉黛成尘土惟有文章照千古摩挲此砚为题诗汉魏兴亡俱可悲

　　未央瓦砚为徐县丞伯澄赋

　　未央废后成荒草片瓦拾来如拾寳沟池磨洗刼灰余作砚宁输铜雀好方平润泽如铁坚窗间试墨生云烟大明功业可记述西汉文章宜校编吾知徐君实好古却忆酇侯心独苦呜呼汉家宫阙四百年此瓦作砚人犹怜

　　豹枕为罗孟载赋

　　古今才名孰可数人言罗邺诗中虎异哉石枕虎豹形枕虎哦诗魂不惊珊瑚琥珀未为寳此物辟邪人见好向来借我枕向云松巢黄斑逐队声咆哮

　　送医士李文中归永丰

　　葛仙仙去几百年尚留丹井阳山前丹气夜烛东南天不知妙道何人传李君好仙仍好学到处题诗兼卖药只今归隠白云深服食金丹养黄鹤

　　竞渡歌

　　石榴花开燕新乳蒲风拂面收残雨江头竞渡鼓轰雷千载遗风续荆楚嗟哉三闾贤大夫汨罗自溺胡为乎懐王信谗薄忠义清沟岂肯同污渠宁甘一死葬鱼腹万古湘潭深且緑至今竞渡起歌声聴者如歌还似哭喧呼两岸声沸天不知胜负谁家船锦幖夺得唱邪许尽说儿郎年胜年

　　清夜对月

　　万古一轮月清光照九州岛长生白兔捣灵药不能医此万斛之穷愁人生百年世稀有去岁红颜今白首慿谁唤起谪仙人乗月高歌对樽酒对樽酒发长叹月中桂树不可攀功名富贵我何有诗巻长留天地间

　　中秋陪诸公燕集

　　去年曽赴沧洲期中秋对月哦新诗今年此夕月仍好却恨去年人易老美人置酒开我愁酒酣起舞仍歌讴歌声激烈振林木桂香冉冉风肃肃月中白兔捣灵药月殿霓裳奏仙乐人间天上际佳期笑把金杯恣讙谑恣讙谑情悠悠古往今来春复秋中天明月愿长满四海诸公常共游

　　读姚子深寄娄良器诗因述古作者之意次韵

　　渊明家住浔阳口篱下黄花门外栁素琴挂壁本无弦禄米何心求五斗五言家法信有传日对青山题数聨平生所乐在杯酒百亩春风耕秫田坡翁学陶得三尺古澹中含温润色昔年迁谪到罗浮一日诗名播南国陶苏已矣遗高风皎若寒蟾行太空当时二老自旷达胸襟浩荡春波融后来虞范金闺客海内文章乃为伯昆仑太华两相高鹰隼飘飘势无敌彼犹千锺我一觚奴仆命我从奔呼作诗固是性所好陶苏虞范难为徒姚君英才最超越思入高唐更飘忽乌丝阑上写春云白玉杯中吸秋月别来去日急如飞泽雁随阳梁燕归人生乖隔每如此宁不拊髀长歔欷七山南去二十里不识兴居近何似因赓妙句论古人更写幽懐寄双鲤

　　久旱用廖南溟韵

　　我有双剑恨不斩虹霓虹霓日日天东横隔断山东雨暗山西晴良田六月尘埃生官家租税乏供给胥吏打门朝暮声安得封书奏明主下诏即免今年征君不闻府帖昨夜来点兵汉官政化今又更令民卖牛买剑东南征伤哉大旱政如此何不蠲租罢战纾民情为邦乃以民为本本固未必邦家倾呜呼本固未必邦家倾安民不战四海平

　　芙蓉花边燕客歌

　　朝见芙蓉开暮见芙蓉老韶光似箭不少留镜里朱颜岂长好主人留客多欢情玉壶置酒花前倾羣公掉头不肯饮何如莫向花边行尊中有酒能尽醉花亦向人取欢意酒阑斫剑歌莫哀明年花发应重来

　　奉简罗渊泉【字民览吉水人涧谷先生从孙】

　　豫章先生八十余有才不仕山林居黄尘黒雾暗沧海白髪青灯看古书古书丧乱今余几六籍澜翻口能记喜寻玉笥云松巢懒谒金台朱紫贵帐前弟子列两行弦歌事业相颉颃先生冠带坐终日嬉笑怒骂皆文章有时吟咏长松下珠玉聨篇妙无价兰苕翡翠徒纷纭词高义正关风化謇余废学今有年喜来侍坐春风前沛然议论何所似倒挽银河倾九天梁颢科名今已矣方干云卧终能比老懐浩荡谁得知我作长歌歌未已玉山高高春雨沱淦江滚滚明月波水流不尽山不老从此无如才思何

　　松壑为张仲伦赋

　　淦水东南望松壑秀色茏葱气磅礴千株雪压龙虎争万窍风生竽籁作团团白石春泉香中有一士身昻藏问之不笑亦不语羊裘革履渔竿长松间贮酒三百斛醉采松花看麋鹿雨里桑麻十亩园烟中萝薜三间屋浩叹风尘今几春渔樵为伴松为邻明年我亦从栖息松下慿君作主人

　　过彭蠡湖

　　天风送我扬州还挂席长歌彭蠡间鲸鱼飞出白浪起恍惚揺动匡庐山匡庐九迭云霄上平湖直与争雄壮夜月龙吟百丈渊秋风雁落黄芦港天开地辟元气通万顷镜面涵冲融东船西舫棹歌发北客南人萍水逢参差万个湖边栁中有人家卖鱼酒舟子乗风不肯留船头兀坐空回首船头回首心怆然人生几得泛湖船却思大禹勤疏凿功业留传亿万年

　　王节妇诗

　　王氏之子年及笄嫁作进士梁君妻梧桐月冷凤凰宿芙蓉露白鸳鸯飞当时举案期偕老岂意风尘不相保投井宁甘死少年辱身那肯从羣盗高风凛凛冰雪寒激烈壮士摧心肝君不见窦家两女坠崖谷至今闻者为辛酸

　　邹君伯谦南昌士族也挟笔墨来游金川谒诸文士余观其气宇不凡而有志于学告别归省诗以赠之

　　邹君南昌人来作金川客白面红颜弱冠时瑶林琼树同标格旷懐喜结江海交掉头不肯居衡茅五湖吟啸弄明月胡为访我云松巢囊中出彩毫匣中取玄玉把巻临清流索我赋别曲爱君情似江水长留君不住空彷徨狂风万里送归雁落木萧萧鸣夕阳知君辞亲亦已久云白西山几回首明年有约到南昌铁柱观前共沽酒

　　题高崇节地理巻

　　高君行年六十余壮心犹似千里驹平生踪迹半天下手持几巻青囊书青囊之书世徒有妙理何人熟参究高君读诵口澜翻要继景纯千载后君不见黄河万里天上来昆仑太华俱崔嵬乾坤定位圣人出金陵王气何佳哉请君直上金陵去径叩天关与天语龙蟠万古帝王州四海苍生望霖雨

　　恒徳堂为邹母廖氏赋

　　小年曽读共姜自誓篇使我敬之神凛然只今廖氏有恒徳姓名千载同流传廖氏本是良家子二十嫠居忍同死翁姑白髪子方孩自采苹蘩供祭祀白日皎皎天苍苍此心百炼坚如纲当年自誓靡他适堂前终养仍二子伯瑜仲玮俱有孝行终丧容颜渐老子成立更筑高堂面青壁岁寒何物耐风霜翠柏崔嵬二千尺

　　馆市巡检刘时中摄新淦县事有政声于其还鎭诗以美之

　　将军英妙年神采照白玉紫禁曽依日月光青云早展骅骝足翠屏西下淦水东驿路迢迢当要冲我皇开国愼防御子复领鎭持刀弓到官从容仅一载鼓角楼新民俗改夜月山中虎豹藏春风陌上桑麻蔼居民外户夜不扃行旅往来能送迎三乡父老服政令五岁儿童知姓名前年金川乏牧守点行悍卒喧腾久城里居民日夜愁妻子难全况鸡狗将军政绩大府闻领符摄职仍施恩首同主将严法律商贾坐肆军辕门伟哉将军人莫比文武才兼心似水政成弊革强梗摧铁鞭跃马城南回攀辕卧辙留不得夹道松风起寒色翠屏万仞高巑岏上有百尺青琅玕归囊得诗凡几首把诗坐对屏山看

　　题丁子坚所藏张彦道画唐官进马图【时二公皆御史归田】

　　张君上疏归来早画笔犹为当世寳向来得意写龙媒云雾晦冥雷电扫青丝络辔御者谁却忆唐官初进时万里来从沙漠道九衢翻动雪霜蹄当时天子惜良马亦命韩生作图画只今闲却两青骢春草春风在原野

　　题杨妃出浴图

　　春光淡淡春风起百啭黄鹂宫树里宫中妃子绣罗衣晴来出浴温泉水温泉之水清且涟凝脂洗尽争春妍初疑沧海浴明月又如玉井开红莲君王一见生欢喜六宫粉黛谁能比一曲霓裳乐未终边尘已暗三千里天生尤物徒尔为马嵬竟死谁能悲丹青一幅半零落千载君王当鉴之

　　玉笥集巻二

　　●钦定四库全书

　　玉笥集巻三

　　（明）邓雅 撰

　　○五言律诗

　　寄周主事文瞻二首

　　天上辞荣日山中养道年闲将玉筯篆写出白云篇夜月蒲萄酒秋风■〈禾罢〉稏田知君有眞乐那得共盘旋
　　寂寞山房里思君未识君空瞻一片月还隔几重云伐木莺求友巢松鹤不羣物情与人事感叹不堪闻

　　送知县曹哲徳明美解赴京

　　家住燕山北官居紫淦浔三年惟饮水永日祗弹琴政体吾皇意天知令尹心行看书上考入觐五云深

　　题谢氏兰玉堂

　　琼树三山种幽兰九畹香移栽宜胜地列映近高堂自可纫仙佩眞堪比玉郎因之懐谢傅几叶尚留芳

　　谢友人惠首服

　　角巾存古制何必华阳求一幅劳相赠千金未足酬花间堪漉酒松下免科头迥觉添萧散逢迎逺俗流

　　谢子晟惠藤杖

　　岭表归来日枯藤得几枝情深烦遣赠老去赖扶持正直能同操匀员颇中规终当乗暇日拄到谢家池

　　忆上海令黄子律

　　独坐看新月长吟忆故人婵娟同此夜离别又经春白髪催人老青山入梦频无由一相见顾影倍伤神

　　客馆辞归

　　铁冠兼卉服老去乐清贫流水琴中趣闲云物外身竹房留客惯花径弄孙频自有幽栖处喧嚣颇厌人

　　题李氏盘谷

　　幽居似盘谷流水绕柴门意适观鱼鸟年深长子孙耕耘聊自给理乱未曽闻何日操藜杖从君逺世纷

　　题张行之竹间亭

　　偶逢溪上友因造竹间亭路径通幽寂烟云入杳冥坐来清客思题处有僧名最喜安巢凤朝朝刷锦翎

　　挽黄玉润

　　未见还堪恨云亡恨更多麟经藏箧笥马鬛葬山坡无复蒲轮召空闻薤露歌高风不可仰吾道竟如何

　　题西门巡检瞻云堂【太行人】

　　天际秋云起官居思不任宁同弘景趣还有狄公心渺渺千重白微微万里阴因之忆亲舍逺在太行深

　　送谢子厚随父之武昌

　　落日千山路长风万里舟亲朋怜逺别父子乐同游白浪过彭蠡苍烟望鄂州非耽览竒胜定省足消忧

　　题龙伯原桃源小隠

　　草屋孤村逈桃花一水深不同潘岳趣还有武陵心渔父应相问仙家或可寻年年爱春色把酒对芳林

　　白石砚

　　一片太古雪窗间犹未融坚凝端石比莹彻水精同颇怪胚腪异堪夸制作工琢磨经几世挥洒对清风

　　冰壶为宋一俊赋

　　表里俱澄澈光涵一室中浑疑广寒月落在水晶宫冷沁神仙骨形全造化功平生爱萧爽拟入访壶公

　　题朱学渊石室山房

　　石室炎天冷云窗白昼昏仙人常对奕诗客屡过门檐外松千尺琴边酒一尊陶然忘世虑不似属乾坤

　　暮春同友人观江涨

　　江树雨潇潇江波断板桥望洋心若失泛艇兴偏饶且共渔竿乐须逃府檄招白鸥知客意并戏亦飘飘

　　清明日扫先坟

　　已过寒食节况值落花天对雨情无限思亲泪泫然丘墟迷草莽天地惨风烟有鸟来何处哀鸣向我前

　　客中春望有懐永平毛教谕弘济西安何大使维翰

　　青山长不改白髪日偏多客思迷芳草年华逐逝波旧交成契阔往事亦蹉跎西北关山逺相思奈若何

　　悼亡

　　蚤岁期偕老中年慨独存慿棺惟洒泪剪纸莫招魂令徳宜家室深恩及子孙终当求密石为尔表高坟

　　寄何幼恭【时余失内助幼恭年将五十生子甫及一周而失之俱可恸也】

　　我有悼亡戚君懐无后忧暮年那见此老泪不能收世事恍如梦江波空自流吟诗聊自遣寄赠若为酬

　　题曽氏松关白云

　　白云何处宿旦暮绕松关变化能为雨氤氲长在山湿添枝叶重晴锁户庭闲未可自怡悦从今愿往还

　　题周宗祥緑阴清昼堂

　　手种堂前树经年长緑阴午风眠处冷昼日坐来深喜得山林趣能知雅颂音何当分半席萧爽散尘襟

　　送徐御史服阕之京

　　海内贤良士人间孝义儿衰麻初脱后纶綍再征时路去金陵逺帆开葛水迟应攀坟上柏洒泪告行期

　　题渊明画像

　　渊明非嗜酒寓意酒杯中大化观天地闲情对菊松风流千载上感慨几人同稽首瞻遗像云开见华嵩

　　题张孟宪緑阴棋墅

　　林园新雨后棋墅夏凉初嘉木荫窗户青山成画图机心元不竞世事本来疎未问橘中叟斯人仙者徒

　　题邹恒吾沧洲渔隠

　　结屋住沧洲开轩瞰碧流鸟啼烟树晚风起荻花秋秫酒还堪醉鲈鱼亦易求陶然忘世虑天地一虚舟

　　挽成之刘进士

　　岁月穷经传名声重甲科暮年遭丧乱吾道竟蹉跎正喜藏修好其如老病何贻文嗟絶笔痛哭望松萝

　　挽何同徳

　　一代衣冠士平生铁石心有才乖世用多难祗愁吟岁月容华老风霜肺病侵不堪埋玉树痛哭泪沾襟

　　晏起

　　老夫常晏起饭后始梳头懒慢从人笑清闲得自由美蔬聊当肉大布可为裘邻叟时相问农谈酒数瓯

　　题钱氏石田书隠

　　石田春水满林馆白云多旧业惟耕学闲情托咏歌地偏宜竹树檐迥带藤萝亦有藏修意何当共琢磨

　　题王炼师云巢

　　石洞还堪隠松云亦可巢九眞劳梦想五老托神交混沌含元气氤氲湿翠梢醉眠惟伴鹤羣翼任啾啁

　　送伯良姚君之广西金城寨巡检

　　圣主求贤日将军领命时金城烦警逻铁马正驱驰日月昭王化弓刀示武威瘴烟看扫尽岭表悉平夷

　　挽丁御史子坚

　　仕为文章显名因政事香泮芹新雨露台柏旧风霜往事空流水荒阡几夕阳遥知千载后潜徳有辉光

　　何彦徽从军辽东其父往问因寄

　　令子三年戍严君万里行艰难俱可念相见若为情辽海悲闻鹤天河愿洗兵尺书将逺意归马看升平

　　山中见梅有懐吟梅老人何幼恭

　　白髪堪怜我贞姿喜见梅倚阑成独笑带雪为谁开天地含元气山林产异材遥知东阁里吟赏兴悠哉

　　题陈氏学堂山房

　　宦族宗秦国山居扁学堂古今留翰墨草木有辉光倚剑丹霄近看书白日长何当借云榻共话到羲皇

　　重题

　　地为人増重山因学著名旧藏书籍在新筑草堂成卷幔通云气鸣琴杂涧声知君事游息养素薄时荣

　　过孤山峡

　　窈窕孤山峡潺湲一涧泉望中如削玉听处似鸣弦路转疑逢虎峰高欲近天恍然得平旷林木数家烟

　　忆母

　　独夜沧州月清光照胆寒倚阑情脉脉忆母泪漫漫感慨成千古忧思集万端那堪听乌鸟啼到五更残

　　寄邹贡士仲律

　　故人久不见消息始相闻未说文章进深知行义敦读书忘岁月为客信乾坤头白嗟何补期君共讨论

　　奉和李如愚见寄

　　老鹤千年寿闲云一片心乾坤今古事风月短长吟宦族西平逺仙家玉笥深何当骑白鹿闲暇一相寻

　　寄赠医士刘东樵

　　方书传几世丹鼎有神功身在壶天里民跻寿域中杏林藏一虎寳匣卧双龙欲问长生药螺山隔几峰

　　客中有懐何大镛朱学渊

　　去岁重阳日曽同醉菊花别来无雁信望断惜春华风雨江亭暮云山客路赊思君纔入梦厌杀乱啼鸦

　　客中寄文彬

　　细雨清明近幽斋白日长懐君当此际为客在他乡有恨花随水无情鬓易霜遥知故园竹新笋过邻墙

　　寄临江道纪王黙渊

　　圣代兴玄教眞人领篆章道书藏玉笥官舍倚清江已羡承恩泽终能肃纪纲惊看斩邪剑每夜吐光芒

　　题艾子才括苍吏隠巻

　　我游羣玉洞君寓括苍山出处虽殊调心神本共闲煑蒲居石室收印入松关岂被浮名缚悠然天地间

　　题百华寺

　　兹山白云里古寺觉城东径湿莓苔雨窗寒薜荔风传经由慧逺洗砚忆陶公暂借禅床坐心澄万虑空

　　吉文罗允瞻作时思堂以祀先而又闵其妇翁萧君彛翁死义而无后乃附祭于堂

　　萧君死节义罗氏重彝伦礼谨春秋祀恩隆内外亲九京宁有憾两姓幸相因千载斯堂在闻风亦怆神

　　寄刘进士伯琛

　　旧交多寂寞高士近何如白首穷经传青山绕屋庐种松招海鹤俯槛爱池鱼养素无荣辱心存太古初
　　伊昔曽相见论诗一解颜别来经岁月望断隔云山抚事偏多感逃名且自闲葛峰多胜迹那得共跻攀

　　柬丘行素

　　久别丘行素重逢髪半苍世情无系累文物有辉光岁月宜琴酒乾坤任海桑相知几人在万感集中肠

　　风雨访刘孔殷不遇

　　潇潇溪上雨淅淅树间风拟访天台客难追葛水踪尺书鸿雁逺樽酒父兄同饮罢题诗去重来意颇浓

　　宜咏楼

　　危楼供逺眺髣髴在黄州翠合羣山晚凉生万竹秋古今懐胜迹天地泛虚舟此兴宜高咏浮名不用求

　　游郁木

　　郁木多朋辈重游累作期峡寒霜落早涧曲水行迟药拟分瑶草书仍访墨池平生躭野趣一到一题诗

　　寄吴六舅从吾先生

　　儒名推令族吾舅冠羣伦但倚文为富休论病是贫莓苔深巷雨花木故园春近想多新作犹烦逺寄频

　　忆外舅【陈姓字懐逺】

　　外舅襄阳逺音书恨未通关河奔走外乡国乱离中暗草江南路晴云塞北鸿一尊林下酒谈笑几时同

　　枕上作

　　梦断五更时山家鸡乱啼风生梧树里月过纸窗西为客心牢落伤时气惨凄遥怜征战地万骨委尘泥

　　赠别席焕章

　　风流席子云游艺最超羣巻里新诗句毫端小篆文折梅曽寄我看竹又逢君独有怜才意临岐不忍分

　　次玉笥罗提点竹间韵

　　闻师卧竹阴故我竹间寻嵇阮平生趣求羊太古心月明看凤宿风起听龙吟想得题诗处毫端翠色侵

　　寄姚观海

　　白髪感秋风凄凉世事空昔交骑马客今伴钓鱼翁岁月闲吟里风尘醉眼中可怜同里闬只是各西东

　　题陈汉仁雪舫

　　幽人住城市小屋似扁舟素壁光含雪银床冷浸秋乗风慕璚岛钓月忆沧洲同郡多名士相过听棹讴

　　凿井

　　移家修竹里凿井屋西偏未尽两日力能通三尺泉味甘同玉液色湛见青天颇快慈亲饮容颜胜去年

　　赠满公太虚

　　杖锡游方外诗名满世间相同明月好心似白云闲香雾天龙绕松风海鹤还知师容入社堂上有慈颜

　　七夕留屏山馆中

　　去岁山中客曽为七夕吟感时懐往昔守拙到如今生计田园薄羇愁岁月深不知牛女会还识此时心

　　题永丰令蔡行素朴实斋

　　百瑞安民俗陶然太古风布衣无长物茆屋有焦桐未觉羲农逺眞堪卓鲁同何须种桃李桑柘满城东

　　哭兄伯让生【至治丙寅以甲午岁饥因商遇寇害】

　　重利轻生死哀哉负所天青山空有恨白骨塟无阡忍听慈亲哭谁为弱弟怜几回风雨夜欹枕泪潺湲

　　邹幼亨以召赴京告归养亲因寄二首

　　之子文章进严君徳望尊家传东鲁派人说道乡孙承诏曽飞动辞归得凊温圣朝思孝治风俗喜弥敦
　　水驿曽追送天门又赐归布衣沾雨露彩服拜庭闱生计思田里风光说帝畿解装无长物满卷灿珠玑

　　幼亨为録玉笥集

　　习隠犹南郭知音似子期不关尘世事为録老夫诗竹映当窗几云生洗墨池遥怜挥洒处竟日不知疲

　　秋夜忆陈尚泰

　　白髪山中叟清秋巻里诗五言推古淡数月惜分离雁过西风急乌啼北斗垂懐君当此夜愁絶倚窗帷

　　暇日阅谢检校叔宾诗集

　　北极开薇省东山筑草堂斯人兼吏隠盛代有辉光用法元师汉吟诗更拟唐深惭策驽骀犹欲并腾骧

　　柬江泳思

　　卖药同康伯吟诗学少陵惊看写珠玉群得备参苓岁月吾衰老山林子俊英何当种梧树蚤听凤凰鸣

　　题邹文彦永思堂

　　兵戈有宁日父母无归时黯黯塞云逺萧萧风木悲江流千古恨堂树永思碑亦有先亲念诗成不忍题

　　客归与舍弟仲言从弟季言宴集

　　昔别怜桑梓今还抚菊松入门儿女笑展席弟兄同岁月全生计衣冠尚古风怡怡有眞乐往事愧飘蓬

　　寄吴孔文

　　寒风吹野树白雁起汀沙渺渺长江去曛曛落日斜半生同作客两地各思家岁晏吴溪上梅开几树花

　　寄吴嘉靖

　　明月照江阁北风吹树林数声何处雁两地故乡心梦里频相见愁来自不禁归程须早计莫待岁华侵

　　追悼先友曽吾忠

　　忆我年方壮多君学已明往还论古道生死见交情夜月书窗白春风墓草平不堪挥老泪况复听猿声

　　答刘修已

　　独对山中月秋风正飒然未为攀桂客空学煑蒲仙鬓髪千丝乱琴书四壁悬故人怜寂寞诗寄白云边

　　次萧编修用济韵

　　新诗烦故友逺寄自城中岂意龙门客能思鹤髪翁别离尘世换著作古人同不有知音士谁怜爨下桐

　　寄九仙观道士陈子雍

　　虬髯披鹤氅道气养丹田身外元无事山中别有天姓名仙籍注文字世人传我有菖蒲鼎相期煑石泉

　　题秋林读书处

　　江风寒叶落灯火夜窗虚潭上罢渔钓林中闻读书沈潜知道味萧爽得幽居勖尔抱贞独荣名何足趋

　　挽陈长史丝溪二首

　　蚤岁攻文籍中年乐宦游儒林有根柢王府赞谋猷山拥秦城壮云连玉笥幽功成身已退底事致愆尤
　　一死人皆有嗟君独可哀金陵归白骨玉笥失英才猿啸悲风急山空古木摧相过一洒泪明月照苍苔

　　题梁园雪景扇面

　　梁园风景异兴逐雪花移璚馆东西户瑶林千万枝望中迷舞鹤赏处艳歌辞枚马今何在风流见画师

　　老去

　　老去惟疎懒闲来复啸歌倚楼孤月上隠几好山多野饭甘藜藿秋衣制芰荷不堪腰带减长是病诗魔

　　寄何叔敬兄弟

　　一别踰三月相思复几回山林多胜事伯仲总英才旧集题华鄂新居辟草莱遥知风月夜彩侍进霞杯

　　兵后访西乡宗族

　　西乡丧乱后宗族几家存吊古宁无恨分流本共源紫苔荒旧业乔木尚清门太傅留祠庙高风百世论

　　赠相地黄一初

　　老子双蓬鬓长年醉复醒光阴随铁杖风雨护龙经水接江淮白山连华岳青牛眠何处是为我作图形

　　五老庆春图为子坚题

　　玉斚传椒醑新年喜气多东风如有约五老适相过列座衣冠旧相看鬓髪皤主宾情烂漫谈笑盼庭柯

　　别医士彭碧清

　　我爱彭居士苍颜复古心医名著江海隠兴在山林放鹤云霄逺烧丹岁月深相逢忍相别把臂欲沾襟

　　医士李兼善欧乡人持其祖嵩可所编运气书一巻乃元吴文正公澄为之序引以示余余嘉之因题五言四韵于其后

　　纷纷事医术李氏独专门学究内经秘心知万化原著书忘岁月种杏满林园抚巻懐先哲题诗付后昆

　　寄医士李性善

　　白首攻医业青山养道心药炉犹伏火杏树已成林岁月仙家永尘氛世虑深欲过龙虎峡相即坐松阴

　　美邑宰

　　公姓杨名仁字子山嘉兴人廉勤自守政令严肃吏民称神明不可欺有汉良吏之风
　　宰邑承恩命临民有政声戴星还出入与水共澄清道为朝廷重心于富贵轻何当告太史卓鲁可齐名

　　上判簿二首

　　公姓王字宗道通经术有仁政
　　金川劳簿领政及鲁中牟善教生民乐除奸鬼魅愁县衙春映草更鼓月当楼公退无余事羣经自校雠
　　迂阔无生计佣书到白头岁寒松柏友月俸稻粱谋出处由天命讴歌乐圣猷承宣当告别春色望龙楼

　　玉笥集巻三

　　●钦定四库全书

　　玉笥集巻四

　　（明）邓雅 撰

　　○七言律诗

　　美新淦曹明府招

　　圣徳如天极海涯县公凫舄到荒遐金陵地接二千里紫淦春回十万家案牍庭中飞鸟雀弦歌城外种桑麻才名不独传京国庾岭南来众口夸

　　寄毛弘济时寓玉笥山中

　　昔年为客厌风沙长啸归来鹿引车楼上一帘青嶂雨洞中千树碧桃花携琴毎访神仙宅纳履曽辞富贵家可叹别离经岁月寄书长是隔烟霞

　　菊花枕

　　采徧东篱一万丛绣囊盛取枕秋风寒香正在头颅上粉蝶还来梦寐中彭泽风流千载旧邯郸富贵一时空读书未老双瞳暗得尔全胜服食功

　　锺陵懐古

　　一声画角城头月吹破锺陵万户秋南雁不知天地老西山犹带古今愁滕王阁上惊尘入孺子台前战血流惟有神君留铁柱千秋万岁鎭灵湫

　　大风诗次韵

　　阴壑霜飞应早冬又拈骚笔赋雄风山河只在寒声里草莽同归杀气中黯黯尘沙飞白昼飘飘鹰隼上晴空曽闻汉主歌丰邑猛士能成万里功

　　清明

　　落花芳草燕争飞寒食清明客未归山逺定劳慈母望地偏眞与故交违十年书剑嗟何补二顷榛芜悟昨非羁思不堪长缱绻几回愁絶送斜晖

　　甲午岁饥民间采薇代粟

　　庾廪多时刼火焚凶年黎庶食薇根青山晓劚云垂担白水宵澄月映盆老妇作成心独惜娇儿求饱手争扪大官每日餍粱肉此味谁将与细论

　　柬姚观海

　　一村烟火接邻居来往清谈也自娱顾我只为文字苦看君不受利名驱松边乱复成茅屋花外晴来置酒壶莫怪近年相见少陇头时复带经鉏

　　和艾子村有感

　　生不逢时奈若何六年丧乱饱经过闻鸡自笑刘琨舞扣角谁怜宁戚歌华屋兵余芳草合小园春尽落花多躬耕岂是男儿事勖尔明经赴后科

　　和龚先之陪定子静宴临清楼所作

　　小队同游趣不稀元戎应恨得君迟草肥沙上青骢马日绚城头赤羽旗紫酒临风娱翠袖胆瓶和露挿花枝幕中宾客如君少横槊闲能共赋诗

　　和张伯温秋兴三首

　　知君隠处白云峰俗意都无在眼中树底宴酣思卧石竹间棋罢欲乗风冥心会究天人学老笔能参造化功稍待尘清无战伐袖书还谒帝王宫
　　井梧揺落露漙漙客子愁懐强自寛题柱昔如司马壮赋诗今作孟郊寒君从废后榛芜盛道至穷时出处难安得南州早宁静读书耕稼足为欢
　　白云深处扫莓苔坐啸蒲团日几回中野只闻豺虎鬬空庭那见凤凰来将非李愬参油幕士仿陶潜托酒杯时世不同家业尽荜门斜傍竹篱开

　　和陈积中见寄二首

　　华馆春风绮席寛緑杨斜荫石阑干鹅黄杜酒浮银瓮雪白吴盐出翠盘花外笋舆添散逸行间棋局乐平安主人好事能供给长铗由来不用弹
　　麻鞋紧系布袍寛世事纷纭总不干泛菊每求陶令酒盛蔬拟借石生盘家贫最喜庭闱健主圣终期社稷安况有故人能慰藉取琴同坐竹边弹

　　寿陈敏学

　　闻道岩前九节蒲服之还可上蓬壶不劳更问安期诀政好闲观老子图长夏清风生桧柏老年红日在桑榆有时燕客华堂上一炷沈烟袅鸭炉

　　奉呈族叔

　　雪洒梅窗酒共斟一时风致百年心杜陵乱后居茅屋阮籍闲来访竹林镜里不曽看白髪床头休恨散黄金古来贤士多贫贱留得声名直到今

　　别陈积中

　　石桥山路雪霏霏十里寒梅照客衣宗悫谩懐投笔去陈抟还喜束书归万株松桂烟霞老二顷田园雨露肥想得故园今夜月弟兄尊酒奉庭闱

　　奉答陈三径

　　先生寓隠南溪上絶胜王维住辋川袅袅钓丝闲白日悠悠箫管醉凉天松杉午荫门前路鹅鸭秋盈雨外田何必更为干禄计咏懐时有白云篇
　　犬吠鸡鸣宅舍偏武陵风物晋山川玉堂金马知何处流水桃花别有天李白豪雄偏爱酒韩公老大欲求田向来赖寄新珠玉报答终惭月露篇

　　和何克敬春行

　　久别云林学道人不知何处复相亲数声啼鸟千山雨万个垂杨一市春渔钓昔闻周隠士讴吟今作汉遗民南邻及见新题在把巻临风字字珍

　　题张行之所藏梅竹图

　　一幅轻绡写梅竹几多清致在毫端岭南生意东风早淇上繁阴六月寒止渇拟求经雨实钓鱼曽斩拂云竿如今只恨无韦偃添画青松取次看

　　奉和曽伯曼韵

　　庐陵学者皆名流一士肄业韩堂秋飞腾未得进士举模范独许乡人求春风童冠乐吟咏暮雨江山懐钓游近日传闻避豺虎举家寄食来吾州

　　家舅和前韵示余因再用韵奉寄

　　南郊庙前溪水流紫盖峰下梧桐秋片云相隔不可会两屩未闲何所求荒城厌见豺虎乱深谷喜同麋鹿游吾舅安居莫叹息杜陵多难留鄜州

　　赠相地宋以文

　　曽把青囊参妙处还令白骨感恩深山中幸有寛闲地世上谁无富贵心万壑松风闻虎啸五湖烟水听龙吟登临莫怪兴亡事花落花开自古今

　　奉柬曽进士得之

　　翠屏万仞摩苍穹下有志士才且雄读书不厌一万巻食禄犹待三千锺大鹏低飞簸海水老鹤独立鸣天风常时惯见车马客开馆坐对仙岩松

　　题南山西岳行祠

　　山灵昔报熊罴梦野服重登虎豹关万里青云渠有待九重恩命帝仍颁县崖叠嶂烟霞湿古木苍藤雨露闲欲访云储修炼法佩声疑向月中还

　　走马灯

　　绛纱笼子夜通明戏马盘回不暂停谩想龙媒追电火恍疑荧惑犯房星光腾不照关山路影动还依锦绣屏多少驽骀空食粟独能焜耀使君庭

　　用韵答谢彦质

　　谢家池上又逢春坐见东山气浑沦千亩竹松宜独隠一帘风月爱清贫鹿门自可携妻子宣室毋烦论鬼神旧业尽随征战尽底须愁叹似卢纶

　　雪用家舅从吾先生韵时和者数人

　　六花飞逐北来风白战诸朋各论功岐路不分夷险处灞桥那得往来通光涵万仞神仙窟冻合千寻海若宫欲采黄精迷处所短衣愁杀杜陵翁

　　文彬借前韵见示用隠居之兴答之

　　布衣长日坐松风肥遯惭无济世功海上欲寻蓬岛去花间疑与武陵通烟霞碧嶂羣仙府风雨苍苔一亩宫多谢吾宗频顾问儒生今学采芝翁

　　迎薫棋墅为张仲伦赋

　　五亩田庐一涧云纸屏楸局坐南薫子声频向花阴落爽气还从树底分王质看回人寂寂有虞歌后世纷纷君侯不是无心者夜雨灯窗复缀文

　　送艾録事元晖赴召

　　玉笥山中采药苖金陵台上有书招夷齐守义惭周粟贾董懐才入汉朝雁背冷云天漠漠马头荒草路迢迢不知凤去曽回否洗耳高台听九韶

　　次韵答陈学之

　　经年不见陈公子临眺湖山乐未休海鹤昼归云表树岸花晴照水边楼文章自许唐人并旷达须从晋代求多谢向来诗句好月明思泛剡川舟

　　送萧子雅往新喻省坟墓

　　渝川一水净如练百丈诸峰高挿天乔木半存兵火后白云多傍塞鸿边君从此处寻先陇我寄哀吟吊昔贤千古文章惟老范石麟埋没草芊芊

　　和周徳川春夜听雨

　　山雨潇潇鸡乱鸣竹林风起薄寒生斜沾笔架应千点暗滴苔阶正五更树尾残花从摆落陇头嘉榖自生成只怜未罢东吴战徧野尸骸不可耕

　　题梁征君石门精舍

　　白云长锁石门山翠壁丹崖不可攀千载清风在乔木九秋清露泛崇兰衣冠自可同园绮道徳犹思述孔颜莫怪韬光老岩谷几多膏馥在人间

　　寿吴六舅从吾先生【扁所居曰老吟堂】

　　羣玉山连白石庄南箕星照老吟堂盘分碧藕期千岁律中黄锺复一阳天地已知吾道长雪霜应任鬓毛苍因公却忆磻溪叟八十犹能事钓璜

　　寄建阳司训陈允章二首

　　江亭驻马曽相别一去瓯闽岁月深天上岂无攀桂手海头还有钓鳌心典谟拟赞唐虞治翰墨尤工鲍谢吟亦有近题三百首烦君传作治时音
　　玉笥峰前是我家数间茆屋白云遮临池洗砚鱼吞墨入洞寻眞鹿引车万事无心从白首长生有诀服丹砂期君蚤上朝元阁莫学青门老种瓜

　　送刘进士允泰赴召

　　故家文献春秋学乱后还山卧白云圣代忽闻征贾谊才名终不负刘蕡六朝帝业山河在万里天衢雨露分为报凤凰台上客几人渔钓楚江濆

　　楮衾用贯酸斋芦花被韵

　　楮衾如雪絶纎尘穏卧还须藉布茵一片白云松下榻五更明月梦中身惟应纸帐堪同调祗恐梅花亦笑贫赢得素风含混沌夜寒一煦便回春

　　山中答友人

　　晓晴空翠湿衣衫画静烟霏接洞岩茅屋有诗题岁月桃源无路隔仙凡闲看碧栁常开户喜劚黄精独荷镵多谢故人频问讯驽骀今幸脱羇衔

　　别陈自得

　　四年来往槎溪路踏破溪边几片云岁晏可怜犹是客情深那忍即辞君故园梅蕊还相忆后夜猿声不可闻我正黒头君未老一尊他日更论文

　　庐陵□□寺僧玉鉴之母因乱流离不知所在玉鉴思念不已语及辄流涕乃白佛愿长斋十年卖药以资道里之费求母所在越数月遽得母书而奔走奉迎以归甘旨无不具呜呼岂非墨名儒行至孝而感鬼神也哉庐陵之能文者叙其事余亦喜而作诗题其后

　　离乱多年不见亲每闻乌鸟动酸辛佳音忽尔传乡邑至孝由来感鬼神尘外缁衣惟白业人间彩服适青春知师卖药营甘旨黄蘗何堪更比伦

　　寄刘季恭

　　何君岩上凉如水曽与弹琴坐石床夜久松风吹鬓髪月高花露湿衣裳别来每记当时乐老去终非少日狂何日重寻旧游处洞仙频约醉壶觞

　　毛敎谕见过自云荐贤多矣然为国而非为私也余深美之赋此为赠【字弘济文江人神童之后】

　　几人名在荐贤中黼黻斯文大有功玉遇卞和应价长马逢伯乐始羣空门前桃李多时满天下车书此日同顾我无才兼母病不辞茅屋听秋风

　　和曽叔子山居韵

　　盛时楼阁倚岧嶤乱后幽栖兴转饶晴日卷帘花照地晚凉吹管鹤冲霄拟寻黄绮居商岭懒学严徐入汉朝明日登临向何处看棋应逐洞中樵

　　廖山立自号海桴赋此为赠

　　雁叫西风海国秋乗桴万里兴悠悠宣尼已去同谁往徐市应能共子游几向梦中寻阆苑更于何处辨瀛洲天边明月清如许不载红尘一点愁

　　客中有感用韵呈丁御史

　　百花时节雨疎疎未得还家训阿符常恐白头虚岁月且将黄巻理虫鱼长吟慷慨思归日旧业萧条战伐余却羡故人丁御史题桥不愧马相如

　　牡丹用子坚韵


　　东风微雨过园亭国色朝酣近玉瓶衔去只须防白鹿开时还似缀红翎春融几处繁华地香逐谁家缥缈軿闻道洛阳花更好满城如锦照青冥

　　送道士邹泰宇祠亲后还山

　　学道山中知几春蓼莪诗废重思亲还家为奏生天箓入洞仍随采药人但使乡闾称孝行不妨林壑寄闲身题诗送别情如海他日烟霞愿卜邻

　　贺邓尚之除丰城虞衡

　　献赋曽闻上玉京还乡人羡锦衣荣论交未可轻贫贱托好由来儗弟兄万里云霄初发轫半生湖海却驰声何当便把丰城剑且跨洪涛斩怪鲸

　　癸丑九日重登翠屏山

　　去年此日屏山饮醉挿黄花一两枝岁月已同驹过隙江山重待客题诗玄崖耸处云霄近白鸟飞边径路危南望故园烟树隔慈亲应念到家迟

　　用子坚九日登高追和杜牧之韵

　　林下西风赤叶飞山头幽径紫烟微菊花更约明年赏客子曽孤此日归时序百年懐往事江山千古带斜晖曽闻神武挂朝服甘向人间作布衣

　　重游何君岩柬王何二高士

　　紫霄岩畔重游日涧水松风五月寒潭影静观云漠漠藤阴危坐石团团樵人解识衣冠旧羽士能留洞府寛自笑尘縁今未满几时同跨月中鸾

　　何同理和前韵见寄再用韵奉答

　　月轮初上彩云端岩穴风生洞府寒直欲仰天攀桂树偶然吹笛坐蒲团龙光上属星辰逺鹤驾东来海水寛笑问何仙在何许夜深应共汝乗鸾

　　又答娄良器

　　闲把新诗巻里看风流不似孟郊寒才高共惜年犹小别久还惊月又团庭树叶飞秋思阔塞鸿声断海天寛明朝拟访严君去为说名家有凤鸾

　　又答曽彦敬

　　林下柴门傍水安满林风露桂花寒层崖耸翠千寻险明月当空一镜团云气恍疑蓬岛近水光犹似鉴湖寛无穷物色谁能赋同辈文章五色鸾

　　送家舅吴先生往池州寻子时居虞衡之职

　　池阳副使心如水玉笥先生鬓若丝千里江湖怜逺别三年父子费相思微茫暝色沙头树惨淡离情巻里诗目送云帆烟水阔梅花开后是归期

　　寄何伯善先生二首

　　华盖峰高耸碧霄先生栖息絶尘嚣门前松菊存三径事下文章冠六朝雅道久时传弟子宦情今已托渔樵相知最恨相从晚怅望云山百里遥
　　浮生已入无闻境几度临风感慨深朽腐不堪同草木辛勤犹自惜光阴藏书小结山中屋对月常弹膝上琴一寸苦心谁为写先生留墨重千金

　　夜雨倏霁月色清朗起视天宇怅然有故人之想遂赋此奉呈娄君仲实为翌日游岩之约云

　　向夕篝灯风雨声中宵启户月华明青天万里看无尽旅馆三更睡不成才薄岂堪明主用交深长忆故人情重岩细菊仙家酒明日相期作伴行

　　奉和丁御史游南山韵

　　六石参天颇怪竒白云深处有灵祠山开万古烟霞洞松偃千年雨露枝仙客吹笙同子晋居人学圃愧樊迟从今此地还増价崖壁长留御史诗

　　丁御史枉顾山房不遇留题而去依韵奉谢

　　山中朝来涧水平黄梅雨歇松风清仙翁采药久忘世野人卜居聊治生耕烟闲放草间犊伐木喜闻林外莺绣衣枉驾失迎候赖有小儿知姓名

　　次丁御史题羣玉山房韵

　　我家旧宅如蜂房移居竹圃安蒲床床头惟有书剑在屋里更无儋石藏静爱吟诗宗鲍谢闲思开径接求羊先生肯作渔樵伴却笑时人逐利忙

　　寿何编修愿夫

　　马蹄曽踏燕山雪鹤氅仍栖玉笥云细阅丹书多道气静随流水絶尘氛楼前碧嶂松千尺天际凉风鹤一羣满引霞杯开绮席彩衣环侍总能文

　　题鳌溪廖氏池亭用邓伯明韵

　　龙门山中小有天华亭缥缈来飞仙石潭今古浴明月源水日夜流清川松杉云表自郁郁兰菊霜后犹鲜鲜天生好景入图画何时登览陪诸贤

　　寄鳌溪程则敬

　　龙门山中有竒士杜门不出须眉苍收书隠几窗月白岸帻坐石松风凉心轻轩冕慕丹诀志在山水谈青囊相思不见劳梦寐送别贤郎心愈伤

　　耕乐为丰城徐以观赋

　　蚤年勤学着才名晚岁躬耕乐太平白水满田科斗出黄云垂陇鹧鸪鸣带经或向桑阴坐饮犊时从涧畔行自是鹿门堪隠逸只愁天遣使车迎

　　卧云窗为简伯原作

　　竹床何处宜高卧玉笥西头有白云阴过石栏常缥缈气通窗隙更氛氲衣裳润透秋先到林壑寒迷日易曛我亦山中卧云者不思弘景即思君

　　筠雪斋为丰城黄尚英作

　　黄家移种潇湘竹岁晏相看雪满林白处恍疑仙鹤立静中如听老龙吟冰凝翡翠清无敌人倚琅玕冷不禁何日雪中逢老可临风一笔直千金

　　寄高博士允宪

　　天上曽闻博士征山中每忆故人情文章礼乐当时重富贵功名一羽轻老去定知添白髪退归那得服黄精思君永夜瞻天象还应微垣第几星

　　送孙昌言之官广东

　　十年勤苦抱遗经留得岩东映雪亭献赋已趋双凤阙之官又向五羊城西风落日伤离别瘴雨蛮烟待送迎莫道遐荒淹儁轨隠之曽此着嘉名

　　寄曽孙稼刘彦文二公俱授徒清江

　　蚤闻曽氏传忠恕复忆刘几置墨庄乔木至今齐阀阅众星犹自焕文章两家托好丝萝旧百里携书道路长为写新吟寄飞雁暮云翘首意苍茫

　　挽何仲畴

　　南朝人物数君家异代兴衰一叹嗟独羡中流存砥柱那知清骨葬烟霞诗书在笈从儿读翰墨留香与世夸重过东桥堪洒泪春风吹落墓前花

　　挽娄仲贤

　　翰墨论交四十年客中闻讣独澘然懐才祗向空山老继志终看令子贤万卷诗书存旧业千年松柏表荒阡欲知化鹤游何处玉笥峰头访十仙

　　用韵答何大镛朱学渊

　　才俊纷纷总入朝此生祗合老渔樵春秋未解穷三传大学徒能究八条物外无心超世网闲中有味酌山瓢故人亦肯怜幽独寻访频能过石桥

　　寄周存诚

　　百花寺里曽相问报道携琴正出游惆怅不知何日会蹉跎又是两星周黄芦白雁官洲月古木寒藤玉笥秋两地相思千叠意不堪吟倚夕阳楼

　　谢胡廷琛惠智永千文及藤杖

　　数载论交乐有余眼中高谊更无如藤分九节堪扶老帖赐千文许学书燕子日长挥翰墨桃花春暖步郊墟临风感佩殷勤意欲报琼瑶乏所储

　　赠郑山人

　　千里江山一瘦笻几多佳胜在胸中神踪不閟牛眠处古葬犹存马鬛封金盌玉鱼追往事黄鹂碧草自春风登临不用懐伤感万古金陵气郁葱

　　曽尚迪见访失迎又辱寄诗奉答

　　懒慢无堪不出关喜观书巻倦登山偶寻芝术穿云去却伴渔樵带月还客至未同今日会鹤归相对老夫闲来诗细把灯前读有约重论足慰颜

　　何大韶见访偶出失迎留题而去用韵答之

　　道人采药不曽闲朝访南山暮北山岂意轩车能逺出却过蓬荜竟空还石泉未得同清赏诗句能题慰老颜自是阳春眞寡和妙音还在盛唐间

　　题敖膳部归隠巻

　　承诏曽趋玉几前萧萧白髪许归田谁知鼎鼐调羮手却校云林种树篇琴鹤共消闲日月楼台长挹旧山川朝廷有道尊年徳优赐行看下九天

　　题廖善立揽胜楼

　　层构巍峩傍水涯几陪名胜蹑仙梯九秋风月钩帘处百里江山注目时黄鹤每当瑶席舞白云时遶画梁飞知君老去风流在长日簪花醉玉巵

　　寄西乡同宗尚志

　　乔木千章倚碧云几回西望祗思君旧家文献今犹昔百世衣冠子又孙逺道每怜难会面高秋还拟一过门寄诗谩写殷勤意水木当知共本源

　　送内弟吴子充之福州竹木场大使

　　万叠云山赴七闽一官犹似旧时贫朝廷不是劳征伐梁栋由来属选抡芳草緑时兄送弟荔枝红处子思亲傍人莫笑干微禄毛义终为孝行人

　　送何端夫西游

　　数声寒雁楚天秋目送云帆万里游海宇只今无战伐山川是处入吟讴曽闻铸剑成干莫祗恐乗槎犯斗牛我欲随君惭倦翼梦魂飞到海西头

　　寄嵊县主簿邹应端

　　会稽山水天下竒县舍还闻对剡溪云合四山环翠色月明一棹弄清漪官闲不尽登临兴道逺宁无故旧思最喜素藤明似雪因风好寄近题诗

　　寄胡彦清彦忠昆季

　　伯仲才华迈等流明时未许老林丘行看一鹗横霄汉已见双龙射斗牛剪烛每懐良夜宴棹船难共此时游相思目送南飞雁肠断西风起别愁

　　寄王炼师时中

　　道人家住玉山隈绕屋青松一万栽六月檄龙天上去九秋骑鹤月中回能挥寳剑除妖魅解使灵台絶点埃何日携琴一相访洞门春暖碧桃开

　　寄曽主簿伯曼

　　玉笥山前话别离临风犹记把征衣暮云怅望如千里夜雨重论复几时风急楚天寒雁过月明崖树老猿啼知君自得烟霞趣一度登临一赋诗

　　和北平检校谢叔宾

　　小年曽拟上幽燕老去仍栖玉笥前种秫欲求田二顷穷经初学礼三千昼闲树影琴边落夜静溪声枕上传寂寞山房求赋咏思君点检白云篇

　　丁已十月余偕鞠孟端曽伯曼龙恒泰姚子南子深从弟彦章游玉笥夜宿法乐洞天分韵得仙字

　　涉涧扪萝入洞天冷风吹面鬓萧然白云厓壁三千丈刼火丘墟二十年喜有丹书藏石室肯留诗客卧松烟夜深月冷闻天乐疑是瑶台宴十仙

　　题道士陈玉京奉旨降香巻

　　代祀霍山羞璧币退归玉笥卧烟霞洞天明月一双鹤涧水碧桃千树花寳匣藏龙腾紫气药炉伏火养丹砂长生有道谁能似岁岁朝元玉帝家

　　次刘观澜为题羣玉山房韵

　　自笑鄙夫耽野趣结茆相对白云岑苍苔古木门前路明月清风世外心倚剑秋高看鹤舞吹箫夜半作龙吟故人若许来相访祗向栖霞谷口寻

　　送何同伦携家之武昌寻弟

　　令弟久为湖广客好音还到淦江城一家十口相从日万水千山送别情黄鹤楼高明月满翠屏山好暮云横知君此去难重会后夜相思百感生

　　挽绍兰长老

　　齐已才名自不羣逺公禅学更无伦曽同寺里看明月忍向山中哭白云法相本空心自悟去来无碍道长存谁知一滴曹溪水洗尽人间万刼尘

　　次胡仲宣题山房韵

　　涧上渔樵陇上云此身甘与鹿麋羣白云冉冉峰头见流水泠泠竹下闻崖石倚天犹铁色莓苔经雨自花纹劳君逺寄山中咏絶胜天葩吐异芬

　　和何质夫见寄

　　我游羣玉烟霞洞尔爱东桥水竹居两地共怜风景好十年眞与世情疎秋风白酒岩前菊夜雨青灯案上书多谢向来贻锦字至今光彩照茅庐

　　寄廖县丞止信

　　逺树微茫带白云可堪离思日纷纷数千里外闻归隠二十年余不见君陶令芜田今种秫杜陵樽酒拟论文何时一访梅花处坐挹清风惬素闻【所居扁有梅花处】

　　用韵答黎时高

　　白云红树晚晴余客子慿阑叹索居揺落又惊时序改衰迟已觉鬓毛踈囊收枸杞还堪服架束溪藤久废书多谢故人能下榻几回高枕似吾庐

　　为曽指挥题汉文帝细栁营劳军图

　　门深细栁未曽开持节方知大驾来天上恩光明日月营中号令肃风雷匡扶帝业非儿戏竦动天颜羡将才千载功名见图画临风还拂旧尘埃

　　简黎祥叔

　　长身如鹤脸如霞俯仰乾坤傲岁华京国壮游成旧梦沧洲小隐似仙家鸣琴夜对尊前月携杖朝寻洞里花我欲从君玩竒寳玉堂词翰最堪夸【学士欧阳圭斋危公太朴有诗文赠之】

　　洪武壬戌夏六月诏征天下贤良赴京擢用雅以非才例蒙郡举而适婴疾病乃恳辞既归辱亲故枉问赋此为谢并述鄙懐

　　秋风萧飒鬓毛衰懐抱无因得好开林壑独栖嗟已老朝廷三聘愧非才乞归幸遂丘园乐问讯多烦故旧来谩写新吟谢知已不妨共醉菊花杯

　　题严氏水竹居

　　清江江上足田庐独爱严家水竹居林合翠光浮几席池分清润到阶除参差夜月栖鸾凤荡漾春风戏鲤鱼何日临流一题咏琅玕节下为君书

　　春望和黎时高韵

　　俯仰人间岁月流偶同春望兴悠悠桃花掩映东西岸烟水微茫上下舟白酒香生茆店里黄鹂声在树枝头锦袍年少谁家子走马看花乐未休

　　赠医师汤谦亨

　　汴梁未住葛溪滨南渡衣冠子又孙见说医传十六世不知功活几千人悬壶物外乾坤小种杏云中雨露均莫向明时甘隐遯宣和曽着旧功勲【其逺祖平叔宋宣和闲医官】

　　寄郭都事就觅藤杖

　　屏山分首经年别岭海休官几日还富贵已看荣故里恩威尤喜化诸蛮马援薏苡何须载陶令金英自可餐老我平生惟隐遯拟求藤杖共看山

　　送永丰曽仲省赴召

　　萤窗苦学擅才名鹗表横飞被宠征白髪千丝怜我老青云万里壮君行文章盛代宗西汉日月中天属大明入觐宜陈治安策赐官应校石渠经

　　寄黎子谦

　　抱琴曽访碧山阿回首西风别恨多谢眺诗情元不减杜陵肺气近如何投闲愼勿忧余事养性偏宜饮太和况喜山中有芝术不妨频采入烟萝

　　送邓吾贯往山东觐省

　　二十年余隔凊温三千里外奉晨昏关河不惮驱驰苦天地难忘鞠育恩巻里赠言劳柱史山东衣彩拜辕门严君若问家乡事松菊依然满故园

　　沧洲秋夜对月

　　长年为客寓沧洲时序堪惊兴颇幽明月正当书馆夜西风先动桂林秋乗槎万里思河汉倚剑三更望斗牛老去尚余豪气在浩歌声落大江头

　　挽曽隐君大雅

　　生长屏山孝义门两朝文物古风存菊松长日为宾主诗礼平生教子孙每喜从君论雅道不堪挥泪吊孤坟伤心最是山头鹤飞去飞来为失羣

　　挽曽主簿伯曼

　　曽承恩命佐殊邦多病归田检药囊玉树忍看埋土壤朱弦无复奏宫商千金子壮心何恨万巻书存业未荒惆怅旧游今已矣山房题咏墨犹香

　　挽廖县丞止信

　　盛时文物晋风流天上归来雪满头富贵十年成往事衣冠千古葬荒丘骑龙无复朝双阙跨鹤犹疑在十洲一曲哀歌两行泪飘零遗藁付谁收【无后有集曰竹素园藁】

　　题从弟彦彰拥翠楼

　　楼倚东南万迭山卷帘山势尽回环天开图画烟云里风引笙竽竹树间词客燕酣歌袅袅仙人飞过佩珊珊能修五凤夸韩洎愧我才疎鬓欲斑

　　御史丁公子坚与余为金石交而经岁不面殊抱怏怏甲子冬公重游玉笥留旧馆信宿既去余始自外归为之怅然赋诗写情因录奉寄

　　壮节高标御史公雄文佳句盛唐风飞腾已羡同鵰鹗离别那堪似燕鸿窗外月明梅自发瓮头春暖酒偏浓无由一遂重论约翘首东南望葛峰

　　送姚公奬往吉安府学从丁先生读书

　　螺山云白鹭洲晴送尔携书赴郡城庠序共谈新礼乐弦歌仍是旧师生剑藏寳匣光犹见玉遇良工器始成老我无庸还拭目图南指日化鲲鹏

　　送姚孟才往淮安河亲

　　宁亲逺向淮安去把巻临风索我题岂有才华当世重深知孝行古人齐江天日落双鸿逺沙草秋高万马嘶圣代祗今多雨露将车应值放还时

　　答石室朱学渊

　　万迭峰峦翠涌波君居石室兴如何云迷老树栖玄鹤雨过平池泛白鹅看奕已惊尘世换卫生犹喜古方多何时一访烟霞里徙倚丹崖共啸歌

　　和丁御史子坚夏夜作

　　暗水无声傍竹流栖禽未定忽啁啾月当虚牖纔深夜风入高松似早秋壮节有懐丁御史旧家空忆汉诸侯文章黼黻山房重一榻萧然也自由

　　寄刘尚书子高

　　几回献赋登青琐一笑还山卧紫烟诰命已荣天子赐文章犹重世人传玄都任种桃千树栗里宜耕秫满田久仰高名夸盛业却惭疎懒负华年

　　和何大韶韵

　　白云深处结茅庐门掩松筠宿雨余正尔寻仙游洞府不知骑马到阶除莓苔未埽经行迹蕉叶仍留去后书近辱贻诗多好语始知名下士非虚

　　送陈伯良之京

　　蚤岁从师入泮宫盛年献策吐丹衷九天雨露期沾沐万国衣冠喜会同用世正须谈礼乐销兵已见乐耕农朋游阙下如相问白髪萧萧左耳聋

　　山中和黎时高

　　学道犹疑隔两尘仙葩采徧万山春丹崖翠壁清高地野服黄冠自在人跨海未骑千岁鹤烧丹还养百年身知君亦有求仙意羣玉峰头日可亲

　　挽李次晦

　　曽向天门听佩珂复归林麓卧烟萝家声旧说西平后堂构新成玉笥阿止喜菊松娱晚节不堪岁月抱沉疴翛然一去成千古四海朋游涕泪多

　　答外甥吴克善惠砚

　　吾甥逺寄端溪石留向窗间伴老吟试墨已看生黒雾传家尤胜蓄黄金一泓润泽含元气半世研磨用吾心携到玉堂须有分老人期望后人深

　　雪中眺望

　　云暗江南万里天雪寒村落几家烟梅花不辨溪头树鹤驾虚迎海上仙已喜乾坤消沴气伫看田野乐丰年闭门不作袁安卧驴背吟诗拟浩然

　　小楼闲眺

　　江上归来岁又残倚楼无事祗看山筠松暝合微茫外雾霭晴分紫翠间静处乾坤眞可乐浮生尘土复何颜举头忽见丹霄鹤载我游仙也未难

　　江上归山中访友

　　曽向烟波弄钓船复归茅屋听潺湲闲情一片宜松竹白髪千丝照简编物外乾坤逢泰运山中风雪度残年兴来更把枯藤杖寻访梅花洞里仙

　　题医师王允中松下对奕图

　　曽向松根斸茯苓更依松影对楸枰延龄有待三千岁胜敌何须十万兵动静死生元自识功名富贵本来轻烂柯莫问当年事看取金丹九转成

　　寄姚玄斋兼柬陈学正

　　杏花时节喜相过蓬鬓萧萧醉脸酡把臂欲留情更苦掉头不住意如何江山是处堪游览风月何人共啸歌闻说南邻有幽趣白云千顷竹成坡

　　姚公观澜被里人诬讼死于金陵作诗哀之

　　双桂楼前不忍过思君惟有泪成河朋游自此相知少世事从前未悟多玉笥冷猿啼树里金陵白骨返山阿一时愤死千年恨茅茹相连奈否何

　　暇日蒙子玉见招得陪诸君子燕饮欢甚大醉中放浪形骸之外而不自知也因自述一诗并作解嘲云

　　六十行年两鬓衰秋风吹老芰荷衣白云黄鹤堪为友流水青山总是诗物外游心如太古人前索笑似婴儿坐中不着疎狂士那得诸公一解頥

　　九日

　　去年此日还为客今岁重阳暂到家黄菊不堪簪白髪西风休更落乌纱新篘蚁瓮何妨醉旧事龙山亦可夸伫立盖峰千仞表无穷幽思接烟霞

　　藤杖为友人赋

　　老藤絶胜江心竹岭表分来九节完落手有声铿爪甲化龙无意作波澜百年岁月堪扶老万里山川得纵观亦拟穿云采灵药相邀拄到九眞坛

　　采菊

　　客中底事又还家自引童孙采菊花乱叶不堪兼琐碎繁英最喜得精华绣囊满衬香生枕金醆轻浮色映霞明目絶胜飡枸杞延年何必炼丹砂

　　送陈仲蕙输赋

　　江上梅花万树开送君东上凤凰台九天阊阖风云会千里舟车贡赋来雨露无私沾草木朝廷有道用贤才此行不负青年志袖惹天香得意回

　　挽陈敏恭

　　天地同生即弟兄可怜未识尔先倾白云黄叶空山墓落日西风过客情往事不堪同幻梦流泉犹自带哀声从来贤达皆知命祗恨庭闱隔死生

　　梦故妻

　　岁晏江乡梦故妻梦回愁絶听鸣鸡菱花不照双鸾舞松月谁怜一鹤栖黄叶故山埋骨地白头孤枕悼亡诗伤心最是门前水呜咽长流无尽时

　　寄永丰教谕戴正心

　　戴君掌教恩江上正是皇朝全盛时文化今渐极南北才名久着浙东西云霄万里瞻丹阙庠序三年坐绛帷但使英才登俊造莫嗟微禄久淹迟

　　玉笥集巻四

　　●钦定四库全书

　　主笥集卷五

　　（明）邓雅 撰

　　○七言拗体

　　寄石门梁先生

　　山中讲道当隆平时人共说梁五经诸生长年沐化雨贱子独夜瞻文星石门天清一鹤逺玉笥云敛诸峰青明年容我操几杖拟乞文字留芳馨

　　江上有懐谢检校叔宾

　　江树歴歴江风清独立相思无限情功名期子上麟阁烟波老我寻鸥盟杜陵长吟悲白髪谢安久处忧苍生行看三载脱衰绖遥望五云朝玉京

　　用何玄之韵寄何叔敬兼柬刘子博

　　渺然离思萦烦襟思君子兮在云林吹箫石上老蛟舞采药云中幽鸟吟亭台有酒秋月白门巷无尘春草深因风为问刘子博学有余闲时见临

　　寄刘宇泰

　　十年不见刘隠居闭门读尽山中书固知风月满懐抱还想雪霜侵鬓须江山逺隔离思苦鸿雁不来音问疎何时访我羣玉洞共拂岩花倾酒壶

　　山中对月有懐高文升

　　山月皎皎山风清石泉竹根流细声故人一月不会面贱子此夜难为情援琴再弹调更苦举杯强饮愁还生是身安得生羽翼奋飞直到文江城

　　题吉水王氏山居

　　六月二日游山间山人为我开云关清风一榻对松竹明月九霄闻佩环壶觞日娱宾客集城市不往轩车闲知君养鹿乐栖遯故我抱琴常往还

　　柬张伯川

　　同郡能诗张伯川妙思涌出如春泉昔年曽作刀笔吏此日复种桑麻田松花酿酒醉明月荷叶制衣眠紫烟山中风景自可乐祗恐束帛来戋戋

　　次韵答黎元复

　　幽人卜居谁与邻坐对青山忘世纷茹芝欲学黄绮辈生世幸逢尧舜君纶巾鹤氅静观易茧纸乌丝闲缀文相看又是数年别事业日进过前闻

　　赠一村道人

　　山中有一村道人萧然布衲乌纱巾心将白业付孙子坐对青山忘主宾啸歌终日泉石趣呼吸太和天地春吾儒妙解三教理不须更说西来因

　　同里姚观澜昆弟新楼诗以贺之

　　姚家兄弟无与俦前后突兀成高楼棣华春日自相照燕子东风还独留八窗云气连玉笥四壁图画看瀛洲若非仙骨宁好此祝君小住三千秋

　　哭同邑何先生敬修因追悼曽侍郎得之

　　前年祖送曽礼部此日又吊何先生文章传世如不死徳义持身俱可贞五桥流水自呜咽翠屏落月犹凄清哀歌一曲别千古二老有知那忍听

　　夜宿孤山次王永安韵

　　四山阴阴云气昏杖藜偶出游南村故人邀我启蓬户清夜置酒盈匏樽菊松泉石自可赏富贵功名安足论人生所贵在勤学明日读书还闭门

　　余鼓琴山中常恨无知音者锺期既遇奏流水以何惭乃借大镛韵赋诗一首以写琴中之趣并奉诸君一笑云尔

　　天风萧萧吹树林石泉泠泠清我心呼儿洒埽旧茅屋坐石拂拭焦桐琴锺期自可听流水季子何用夸黄金故人于我喜同调为君弹作苍龙吟

　　楚王府典寳邓尚忠访余叙宗族之好诗以赠之

　　江风萧萧江树枯使君走马寻郊居不嫌野老守贫贱肯同草坐论诗书灯前斗酒暂为乐天上丹心思逺图我家功业着汉代勖哉善保千金躯

　　玉笥集巻五

　　●钦定四库全书

　　玉笥集巻六

　　（明）邓雅 撰

　　○五言长律

　　奉饯外舅之襄阳

　　外舅襄阳去江南草緑时夕阳沙上酒旧雨巻中诗云断吴天隔舟行楚岸移浩歌明月上长啸逺风吹到想春将尽居应地最宜鹿门深草木汉水净凫鹥龎老神仙宅羊公徳政碑览竒应有作感旧莫生悲六矢男儿事千金贾客赀此行虽特达早发故园思

　　题吴仲亨种徳堂

　　种徳由先世承家见后人才名终不忝医学更无伦崖石灵芝秀庭阶玉树新缘资培养力始见发生仁焚券非求誉悬壶足养眞衔珠蛇不异守杏虎常驯浩荡乾坤大涵濡雨露均清朝荣禄养堂上彩衣春

　　西庵耕叟为姚观海赋

　　南徼风尘久西庵日月长健儿从战伐垂老事耕桑蔓草勤须翦松醪渇易尝把书晴护麦看雨暮移床翠竹连蔬圃寒泉带栁塘石阑风淅沥云谷树苍茫牛犊侵晨牧豺狼入夜防烟霞成痼癖神物致休祥龎老身无恙陶潜兴不忘蒲葵添散逸笻竹任徜徉了事输租税无忧足稻粱文寻高士传诗咏甫田章既识浮生理须求不老方勖哉加饮膳击壤待时康

　　萧氏东隐【其曽祖之号】

　　旧隐依东郭高风仰昔人栋梁经几世文物见诸孙书学萧家草家非原宪贫田园深雨露篱落带松筠凉月琴尊夜朝曦户牖春鸟啼知节序燕寝适寒温耕凿当平世诗书裕后昆何须慕轩冕俯仰信乾坤

　　夜宿黄氏山庄

　　为爱溪山好来游趁晚凉淡烟芳草径华屋白云庄环合峰千迭阴森树两行制衣思薜荔濯足爱沧浪地胜嚣尘逺居幽兴味长移床风涤暑展席月流光共说青囊秘频分紫笋香明朝携竹杖重与望前冈

　　送□进士

　　昔记王洲别今看万里行赤心归圣主白首济苍生名为文章着时逢海岱清从容谈礼乐次第取公卿日月明金殿莺花绕凤城遥知公退暇细阅石渠经

　　重题黄伯原友鹤轩

　　幽轩谁作伴老鹤日相亲起舞能娱客飞来不避人雪霜明羽翮风月助精神岂羡乗轩贵曽看度海频神仙元是友鸾凤可为邻警露声何逺摩霄意自驯物情殊品类人道共彝伦一曲南飞调因之更祝身

　　玉笥集巻六

　　●钦定四库全书

　　玉笥集巻七

　　（明）邓雅 撰

　　○七言长律

　　寄刘隐君云庄

　　前代衣冠数二刘云仍几叶学弓裘吟诗自可传千里习隐惟闻守一丘门外竹松还引径花间池沼更通流藏修有道书连屋富贵无心雪满头久喜孙登同啸傲却如颜阖避征求冥鸿一去云霄迥白鹤孤飞岛屿幽对月想弹流水操乗风未泛剡川舟相思日夕情如海何日芳尊话倡酬

　　题白沙陈氏翠竹间

　　千亩何须说渭川白沙翠竹尚依然偶从深处开三径似觉高风继七贤长夏清阴宜枕簟四时佳兴寓觞弦绕檐迥觉红尘逺巢凤争看彩羽鲜待长龙孙应万个欲裁汗简可千年知君浩有淇园想题徧琅玕复几聨

　　挽邹主簿应端

　　青枫江上结愁云一曲哀歌泪欲吞富贵昔年成底事山川何处吊孤魂茫茫天地无穷恨耿耿心懐莫共论明月未归华表鹤高风宁羡北溟鲲半生身世才名误万巻诗书手泽存令子承家亲尚健衣冠仍数道乡门

　　寄张助教美和

　　圣主无为万国清先生归隐一身轻宠荣百世留宸翰辛苦平生在圣经闭户日长恒著述杖藜身老尚逢迎吟看碧嶂清江雨梦绕红楼紫禁城四皓已能成逺业二疏还可并高名朝廷自昔尊耆旧乡邑如今重典刑逺想风流嗟未识独惭疎懒苦无成风骚谩效当时体韶濩犹懐太古声俯仰乾坤同此道睽离南北复何情寄诗为说相思意更约山中煮茯苓

　　挽刘廉使楚竒

　　白鹭青原锺淑气凤凰芝草见祯祥朝廷有道需才杰岭海无虞佐宪纲暂假风霜清瘴疠祗将忠孝感穹苍岁寒共喜坚松柏世事那知变海桑慷慨捐躯探虎穴凄凉归骨葬螺冈忠魂万古留遗恨潜徳千年有耿光许逺不忘唐社稷苏卿犹着汉文章哀歌有尽情无尽稍稍悲风起白杨

　　挽曽侍郎得之

　　圣主求贤问治安先生承诏起江干百年事业存经济万里云霄振羽翰制作尽稽周典礼风流不减晋衣冠丹墀奏对天颜近画省论思月色寒道学每期千载重文章底用后人看病思启箧焚遗藁诏许还山别上官记就玉楼仙梦逺粉书丹旐客心酸祠堂万古屏山麓松柏参天集凤鸾

　　贽芊知事希曽十韵

　　临江知事扬州客漂泊风尘歴岁年老大独怜双鬓改乱离兼喜一家全山中寓隐从门掩松下遨游任履穿经雨欲鉏栽竹地久晴思引灌花泉朋来问字能携酒客至求诗每费笺政誉已闻天上有才名姑与郡中传飞腾万里曽如愿留滞三年暂息肩贫似杜陵收橡栗兴同彭泽忆芜田黄麻有待恩光及白屋深期惠泽宣感激为公歌此曲异时相率共留鞭

　　杨花用丁御史韵

　　緑杨堤上起鲜飙无数飞花映日娇稍近楼台度帘幙忽沾杯斚绚琼瑶灞陵吟望春偏好彭泽行寻路匪遥照眼适同张绪态多情浑似小蛮腰轻随戏蝶飘邻圃急送游人过市桥村白不禁芒履踏店香须赴酒家邀难收弱絮从衣薄错认柔丝把鬓撩揺荡度江千万里顚狂辞树两三朝残春莫怪犹飞雪明日重看定化薸底事诗人频赋咏绣衣曽惹上丹霄

　　玉笥集巻七

　　●钦定四库全书

　　玉笥集巻八

　　（明）邓雅 撰

　　○七言絶句

　　玉笥十咏【曽伯曼命题】

　　玉笥晴云
　　三十六峰杳难分上有佳气常氤氲安得良工拂绢素画我山中眠白云
　　紫盖春雨
　　紫盖突兀青天位老鹤结巢松树枝坐看山色净如染正是东风过雨时
　　何君驾虹
　　紫霄何年驾彩虹三十万里登瀛蓬至今岩洞有遗迹碧桃烂熳揺春风
　　石人翫月
　　望夫化石千古名翫月如人千古清梅花峰上月皎皎此物无情如有情
　　双林莲社
　　寻僧几向山中来芒鞋踏破青青苔双林絶似东林好亦有白莲无数开
　　孤山梅隐
　　孤山山中小有天时有隐者来盘旋梅花如雪千万树徙倚月下懐逋仙
　　绵峰瀑布
　　谁拖素练千尺长乃是絶壁飞流浪上人洗钵坐崖石惯闻水乐鸣铿锵
　　茧溪澄练
　　茧溪下从西北流明月正照芦花秋秋光涵映一匹练天地与我同虚舟
　　南祠梦阁
　　化龙楼阁成墟丘世人无梦登瀛洲倦来偶枕松下石天风六月凉如秋
　　东岳行宫
　　岱宗如何齐鲁青鲁侯昔祭山之灵江淮逺隔数千里空山落木看祠庭

　　题秋月上人所藏洞庭秋月图

　　君山木落洞庭秋今古无穷水自流明月一轮天宇静定中疑是泛虚舟

　　雪

　　一夜天花满世间羣峰失却翠云鬟何由骑得仙家鹤看遍东南万玉山

　　题扇

　　林间楼阁护烟霞门外山童埽落花小涧石桥人缓步抱琴来此访仙家

　　题昭君图

　　一曲琵琶千种恨百年图画几人看君王不是无恩宠海宇因之得奠安

　　闲居

　　一林修竹满庭阴四壁图书太古心俯仰乾坤观物理悠然鱼鸟自飞沉

　　题观海图

　　沧溟之深几千丈万顷镜面涵空虚何不翻身入海底九重渊内探骊珠

　　题画扇

　　青松掩映白云间云自无心我自闲静听松声作琴响孤鸾别鹤不须弹

　　为吴叔昌题画扇

　　山中老树半荣枯烟际茅亭似有无白髪两翁携稚子衣冠疑是列仙徒

　　客夜

　　芙蓉叶上雨潇潇一盏残灯照寂寥久客不堪乡思苦谁家儿女又吹箫
　　洞箫吹彻思悠悠云散江天月满楼倚徧阑干风露冷数声孤雁落沧洲

　　采莲曲

　　粉黛妆成宫样新汗凝微涴紫罗巾絶怜来往西湖上贪看荷花不顾人
　　緑荷深处水生波三五兰舟载绮罗华月渐明风渐息吴人愁听越人歌

　　赋谢仲宁纸帐

　　溪藤百幅净如练裁作斗帐同君清觉来满洞白云起耳畔更听松风声

　　重游何君郊居有感

　　板桥流水石矶平几度经行酒半醒试问隔堤杨栁树为谁揺落为谁青

　　哭出家从祖徳林眞人

　　万里天风送佩珂一丘烟雨暗松萝伤心二十四涧水不及诸孙涕泪多

　　对桐树

　　丈夫志气颇英豪流落兹山叹未遭却羡翠桐门外树小窗坐见出檐高

　　玉笥集巻八

　　●钦定四库全书

　　玉笥集卷九

　　（明）邓雅 撰

　　○朝京纪行

　　应制赋钟山云气冱寒诗首句乃御制也

　　冱寒云鸿蒙维时届严冬乾坤既定位造化乃有功圣人昌国运父老歌年丰鳌足立四极钟山蟠一龙风云常变化草木自葱茏帝徳迈三五君门深九重金陵势佳丽芒砀气郁葱永世立基业羣经知统宗华夷遵教化臣子效精忠三诰比谟典万几思始终忧民至恳切论道每从容田野被闿泽闾阎还古风咨询及耆老歌舞效儿童承诏上金殿命题劳圣衷臣才实蹇涩臣貌复龙钟岂有涓埃报深知眷顾隆上林春欲动大地雪犹封何物耐寒气青青万年松

　　早朝

　　九重城阙五云中万国衣冠拜衮龙道徳仰瞻天地大车书复见古今同凤凰池暖春先动鳷鹊楼高雪正融头白趋朝沾圣泽几回吟对万年松

　　贽周参议【名倬字云章丰城人】

　　秘阁曽看万巻书文章政事近无如丰城两剑降妖魅北极诸星拱帝居海宇无疆归正统朝廷有道用眞儒攀龙直到九天上附骥何当万里余涸辙久思求活计侯门那得曳长裾春风倘借吹嘘力寒谷春生槁朽苏

　　新淦晓发

　　淦水东头晓发船邑人争看去朝天老人星现当平治圣主恩深被宠宣身到九重依日月路经千里越山川此行得遂平生志归课儿孙种秫田

　　南津夜泊

　　南津桥头明月多客船夜泊发讴歌五更霜寒闻画角千里帆开扬素波朝廷有道恤耆老天地无私含太和妙音伫听奏韶濩九重城阙高嵯峨

　　晚宿清江

　　金凤州前落日低清江城下泊船时白头总是朝天客黄栁齐攀系缆枝万里云霄悲旅雁千家砧杵捣寒衣明朝拟拜黄堂守却驾天风去似飞

　　泊樟鎭谒寳金山

　　清江之水清悠悠行人发棹江之头封溪晚泊集千艇寳金晨谒登层楼山川感慨今古事草木变衰天地秋我来再拜何所祝四海永清蒙帝休

　　晨起

　　曽从玉洞看云松又向金门拜衮龙四海岂无青眼士满船俱是白头翁夜瞻斗柄天旋左朝望扶桑日上东最喜太平今有象赐归何幸乐年丰

　　到江西

　　朔风吹雁不成行独起掀蓬思渺茫万里青天看北斗数声柔橹下西江滕王旧阁何年废孺子高名百世香我欲题诗纪形胜气冲牛斗笔如杠

　　欲到丰城不果

　　可惜丰城地船中瞥眼过楼台新雉堞戎马旧山河龙剑知谁得虬须奈老何临风屡回首重到恐蹉跎

　　孺子亭观东湖

　　西山含夕照征棹泊锺陵未上滕王阁先游孺子亭古今留胜迹江海寄闲情试问东湖水何人此濯缨

　　滕王阁

　　天下几多竒絶处滕王独爱此淹留山瞻庐岳九千丈地控荆蛮十二州天上星辰分翼轸阁中风景自春秋朱帘画栋非畴昔江水依然万古流

　　铁柱观

　　铁柱井中央蛟龙久遁藏神功配天地剑气厉风霜世已除妖孽仙犹托混茫应知万万古为国鎭西江

　　樵舍

　　樵舍临江浒柴门数十家驿亭依栁树客棹泊汀沙岁晏风霜肃天长道路赊舟师告羣老十日到京华

　　昌邑山

　　水落江心正人行岸脚斜祠神过水府倚棹近渔家饮啄宜沙鸟漂流愧客槎戍兵严警逻为报上京华

　　望湖亭

　　鄱阳水落一疋练庐阜云开九迭屏不是坡仙有题咏老夫无意上湖亭

　　望湖亭读坡仙诗景仰高风重题四韵

　　不识眉山苏学士望湖亭上忆高风心胸自可吞彭蠡眉宇何如见华峰旧日题诗留篆刻平生为国守精忠文章千古谁能似湖水滔滔日向东

　　吴城山

　　西湖水落天风寒维舟又上吴城山禅林楼阁烂金碧洞府神仙鸣佩环浩浩乾坤寛眼界翩翩鸾鹤下云间登临正乐催行急诏许龙墀趁晓班

　　吴城山听碧山上人讲法华经

　　飘飘空里落天花静听山僧讲法华我亦平生无住着白云深处即为家

　　星子县阻风

　　冬十二月朝天关我船正泊星子湾祈灵已谒晏侯庙举目更望匡庐山风涛汹涌阻行色岁事峥嵘悲旅颜是身安得生羽翼飞上九天浑未艰

　　鄱阳阻风

　　庐阜千岩雪鄱阳万里风惊看白头浪愁杀白头翁

　　庐山

　　五老擎天压厚坤江南惟有此山尊千岩楼阁多仙佛四面峰蛮似子孙飞瀑恍疑银汉落悬崖时有白云屯何当独跨山头鹤万里飘飘朝帝阍

　　过彭蠡

　　东湖水西湖水日夜流汇彭蠡扬澜左里何渺茫万顷镜面含天光庐山高耸湖水上屏风九迭倒影湖中央湖光山色两竒絶翠霭丹霞互明灭夜深明月落波心疑是骊龙吐珠光烨烨湖水复湖水滔滔流向东何当载我上京国却寻五老巢云松

　　九江口

　　路出九江口山瞻五老峰天高飞鹳鹤浪暖化鱼龙极目微茫外扬帆浩荡中观流问源委巴蜀此相通

　　夜泊南康

　　向夕扁舟系南康一水遥角声云外响灯影浪中揺漂泊怜衰鬓讴歌答圣朝北风阻行色明发待齐桡

　　湖口

　　县舍临湖口僧居倚石岩路斜通栁市风急挂蒲帆异境堪图画同舟共笑谈争知种田者头白着征衫

　　彭泽

　　山通彭泽县天设海门关万水潴清浊千艘渡险艰望洋今日叹承诏几时还欲访陶潜宅闻风有愧颜

　　采石

　　蛾眉亭上奏朱弦采石江边月满船惆怅谪仙何处在醉中犹伴老龙眠

　　采石酒楼

　　采石江头问酒家酒楼儿女貌如花金杯满劝歌声缓银烛高烧舞影斜

　　观潮有感

　　潮去潮来朝复暮花开花落雨兼风由来万化皆消长惟有青山今古同

　　太白墓

　　呜呼李太白今古诗之豪心胸自可小溟渤富贵何如轻羽毛平生所乐在诗酒醉来笔涌春江涛贵妃捧砚足荣宠天子赐之宫锦袍风流既往不复见残膏剩馥沾吾曹吾曹碌碌不足数采石江头拜诗祖当年捉月事渺茫千载清风一坏土

　　安庆吊青阳先生余廷心

　　江云淡淡江水清吊古又上舒州城青阳先生不可见羣玉山人空复情一门骨肉死贞节千古文章留姓名高风激烈孰能比李黻守潭当并称

　　玉笥集巻九