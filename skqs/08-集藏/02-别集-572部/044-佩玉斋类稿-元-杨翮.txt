　钦定四库全书

　　集部五

　　佩玉斋类藳

　　别集类四

　　元

　　提要

　　（臣）等谨案佩玉斋类槀十巻元杨翮撰翮字文举上元人父刚中大徳间官翰林待制着有霜月集今已不传翮初为江浙行省掾至正中官休宁主簿厯江浙儒学提举迁太常博士刚中为时名宿所学具有原本当代胜流多与之逰翮承其家训益镞厉为古文词观虞集杨维桢等所作序皆俨然以父执自居则其指受提撕必为亲切故其文章格律多得自师友见闻意态波澜能不失先民矩矱虽边幅未广酝酿未深而法度谨严视无所师承徒以才气驰骋者则相去逺矣是集刋于至正末而刘仔肩选明雅颂正音乃采入其诗又杨基集悼杨文举博士诗亦有白发苍髯老奉常乱离终喜得还乡则翮之殁当在洪武初年今以其未受明禄故仍系之元人焉

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●佩玉斋类藳原序

　　江宁杨先生以学行文章着当代然考其平生出处在朝廷之日殊少晚岁待制禁林即以病去寻又以老致其事人谓先生得久于其位则所以鬯宣皇仁而斧藻休光于无穷者宜何如夫何造物者锺以至美而啬于大用使忽忽以老徒以所藴日授其所从逰者而已岂积之久者其发迟约于前固所以裕于后邪先生二子皆贤而有才伯曰文举访余钱塘官舍知余尝业觚翰以为食者出示近槀两帙其言骋而不放丽而不靡敦朴而不野刻雕而不凿盖非徒文也学殖于内而文达于外也其用功亦不浅矣夫冠士冠服士服林林乎肩摩而踵接也求士之实不得一二焉况求一家父子兄弟之皆有其实乎若杨氏者可谓卓然出于千百之中造物所以与之者独甚厚犹以先生不大用而疑造物之啬者细人之肤见也文举貌硕齿富仕涂方开殆与其弟聨轨并进以所学发于事业而炳如丹青者着于典册之盛人将曰杨先生所未用者今于其子用之矣则先生未甞不大用也呜呼人之望文举兄弟也亦重矣至元后丙子岁九月二十一日陈旅序

　　昔者中州文学之盛乘国家兴运雄浑竒古度越旧习海内闻其风而作焉然善进其道者则必知所自矣圣贤之绪微切已之功少物理未能尽通而欲达之于辞而不失者岂易能哉大徳戊戌集始逰升与杨公志行元公复初为文学之交每论此事而世俗凡近之说不与焉未几元公入朝遂擅古文于当世集逐虀盐于学校未有所发也杨公于此时居不出其乡而正谊直气闻誉日起莫或先之盖在至元初导江张达善先生以其学教扬升间师道甚尊志行盛年已深造其阃域南行台在升来官者皆当代硕徳重望所以尊礼志行者以道不以势遂自学官佐宪府有禄入之奉而礼貎异于常僚人皆以为当然也及复初没久之朝廷以次对起公庶几老成之助集日得相从于禁林而公不肯少留矣俯仰今昔衰暮不忘至正戊子春得公长子休宁簿翮之书并其文数十篇而读之爱其因事以明理不以艰险自窒尽言以伸义不以旷逹自髙职劳而事繁有进学之益得所当言而止无出位之思昔吾三人早岁相勉之意往往有见于此则其过庭之闻非浅识之所能及矣人言杨公之未尽大用者必将见用于子其在斯文乎雍虞集序

　　乡寓读景仁魏君书塾获与江宁杨先生邻壁相闻先生季子文开以盛作见示甞赘语编末矣后二年复留魏塾文开之兄文举积辑尤富猥质言焉仆固知其世家旧徳渊源深矣不然何其兄弟之文持论明正又尔雅若是欤昔汉陈仲弓蓄徳冲厚二子之名满天下宋眉山苏公老于文学二子之名亦满天下先生兼有之宜乎兄弟竞爽如此因观佩玉所纪为之叹服忘其僭而洊书之是岁元统乙亥三月癸巳广信吴复兴起季甫识

　　文章非一夫技也大而縁乎世运之隆污次而闗乎家徳之醇浇当世运之隆文从而隆家徳之醇文从而醇士以文墨为能事幸而生乎昭运之代又幸而出乎明徳之家若吾宗文举者非其人也乎文举通微先生之嗣也先生领台檄主文浙闱时予实列同考听先生言议廪然为起立知先生之学出导江张氏张氏之学出紫阳朱子故其为议论文章不壹于正不出也二十年来先生之宰树共矣幸先生有后如文举获见予吴门次舍示所著碑铭叙志箴颂论赞凡若干巻累日读之喜其识职而各毗于律理詧而其言沛如也予自居吴门阅今之名能文者无虑数十家类未有及文举者则知文举之得其本于家而又丁乎气运之盛于国家者非庸众人之所同也昭昭矣抑吾临文有感也先生入翰苑不两月辄谢病归髙文大册不一二见诸史院而文章之文亦多遐方下邑之撰録未及铺张乎帝载也嘻文举之文岂遽尽于是编也哉夫兰台芸馆文章之居编摩述作文章之职也居其居而失其职者或有矣顾有得其职而不居其居者吾不信也文举尚以吾言俟之皇元一经业且作矣文举尚以吾言勉之至正戊子十二月甲申会稽杨维桢序

　　●钦定四库全书

　　佩玉斋类藳巻一

　　（元）杨翮 撰

　　○记

　　祈门县重修社坛记

　　祈门之社在其县郭西至正己丑年春监其县者大修治之县之官属因具其事走书于升请文诸石且曰吾邑之令佐甞有志于斯矣而终待吾监县之至始克成之幸记其成之岁月吾党将刻石社侧以图不朽庶吾监县之名与斯社相为无穷而来者亦将永有稽也予不能辞乃为之记曰唐永泰初析黟之西乡暨浮梁之东乡合其土地人民别为县即黟之赤山镇治之是为祈门其坛于县西门之外为社则自我有元至元甲申之岁张君希浚宰县时始坛敝弗治有年属今监县之至既甚宜其民则慨然以修社为己任谋于令佐翕然协和乃会其砖石材木工役若修社之所当用者莫不具备遂卜以某月某日始事作坛三成树之石主崇门周垣以及次舍咸极清谧至某月某日毕功完整踰新制不更旧二月上戊用牲于坛凡爵樽爼豆簠簋之物壹是齐洁举中礼度可以交于神明而无愧焉者君子谓监县之政于是乎知所先务夫有土则有社社所以依土谷之神而严事之也何可阙哉然按图志所载县于祈门埀六百年在张君之为宰始以作社书后六十余年今监县至昉有修社之举昔之治兹邑者何事神之事独阔焉若此哉是其于为政先务知不知可考已今监县君名衮通官为承务郎祈门县达噜噶齐蚤甞游于胄庠佩服儒术故其文雅蔼然为吉士已而仕于四方则习吏事故其设施伟然为时材今方监县于祈门务笃循良岂弟之徳将其誉闻廪然可称为贤大夫葢尚严而不敢亵则民知敬重报而不敢慢则民知义致心于农事不敢缓则民知本君子于监县君之修社又与其能所以教民是岁月日记

　　松涧堂记

　　县之南而西五里风气豁焉原田沃焉岗峦盘迤融结为山氏曰秦复有水驶其下环秀拱竒若与配焉者志曰是秦淮之源所经也赵氏汉章居其门负山距水构为新堂斵石甃基斩木萃材抗门以増观周垣以限外凿池以锺美辟馆以延师宾别室以处妇子成梁以道往来已而长松偃蹇连檐翳屋髙者入云霄下者庇轩宇皴鳞古鬛或若翔虬曲直异状诡谲万端风雨时至响撼林谷前则洄波洑沚近接庭除其声■〈氵虢〉■〈氵虢〉其文沄沄岸之屹立者不摧石之荡激者益明山焉水焉堂之观于是为最乃名之曰松涧堂合山水之胜言之也凡自县而来见其苍然以秀浏然以清者咸知其为胜处矣夫句曲古为列仙所宅琳宫邃宇相望其间名区异境之閟焉不发者宜莫或遗乃兹胜处为赵氏之居岂不亦可庆乎赵氏之居是里有年矣惟汉章慨然遗荣丽隐心不寓乎轩冕足不履乎城郭旁薄优游迹田园而志丘壑也故能构斯堂而胜益彰余甞游焉巡水以访流登山而览遐则有锺阜据其西茅峯矗其东绛岩之湖渟滀虚受汪洋于一舍之内乃复疏分去为秦淮目力所逮咸若效胜于斯堂者何相宅者之智力不遗余藴乃若是殆亦神谋天创以畀之乎且去之数里而近晋陶弘景之故居犹在焉意必有方外之士得道而不死者来游其间而余不复知也姑记斯堂以表山水之胜堂成于某年汉章名某

　　宣使房壁记

　　宣劳力于列省而为之使日惟更直宰相从出入承意指及递守公署有事辄趋报宰相其或征调之有未集则藉以趣政治之有未良则藉以临征榷货估之有未实则藉以核至于达诏令于郡县驱流窜于荒遐穷罪状降辟罚于百司庶府则藉以行凡所部上供诸物必因水陆之运而督致于京师设大盗卒发须上闻若事当计中书者无不一惟宰相所命即藉以往甚者岁中表章之上于朝廷数四镪币之请于大府踰百万皆藉之缓则往返留滞或阅岁时急则日驰数百里连暮夜弗止不兼旬为去来去来者旁午交道驿吏送迎无虚日其为责重且难较之他主名者十九故其选日严必参分其目而国人右族居其二华产者居其一中分其人而未命之士与夫既策名于朝者各半之今江浙之辟多至四十人其来旧矣省署西庑有合处之房弗葺弗栖因循久逺及其会聚之顷往往什伍为曺狎坐乎宾幕之外观瞻无仪视若易与时天台朱信伯居其间以材猷见将用究图率作兴举会庖传圮敝承命更修乃克萃厥余材整齐其处剞劂杇墁之功墙屋戸牖之物涂雘绘饰之事不日而备完好适宜于是寓宿之所既谧且安聨坐之榻可燕而息有作而言者曰交政于四方受命不受辞今不犹古欤诸君子以奔奏之暇时休于此而羣议焉宜有所择也出而代宰相行事一言而纲纪振将有以为使指之光使其降志折节身屈而事隳则吾党之累尔以是焉人材之多也孰彼为也孰此为也诸君子曷能无所择乎茍徒欲荣其身以斯名之华矒焉而不或议者非求益者也若夫服轻策良夸骋便俊中肯綮于脔割习容止于酌斟乃或构口语窃威柄凭势而黩货怙权而避劳其为人贤否可知已然则任其责之重且难而为之者可不慎夫余是其言遂书于壁以告后之君子至元四年月日记

　　逺大堂记

　　家临川之崇仁其乡曰青云里曰丹桂杰然以学名者是为吴氏之小隐君季徳即其居之楹而颜之以逺大则季徳之堂也予闻君之先有为主簿者自盱江来官是邑而处焉今其遗胤衣冠而诗书者恒数百人世逺而族大矣君自壮年即欲以科第自奋故于词章之业尤精已而年日登遂力善务修益以圣贤之所到自期视天下之荣势不一芥蔕子三人既克继其世孙曽之秀者又绎乎其相继恢乎其能承由是乡里之望咸推称焉夫有徳者后必昌吴氏之逺大殆未可量也然则稽是堂之所由名者不其协欤君之殁十年其伯子景尹始告余曰初吾先人之名斯堂也由吾宗之大儒嘉吾先人之志而懋之遂以为天下之道可以贯万古而不穷人心之徳可以参两间而无愧彼蔽于见闻之所及者求近功梏于物欲之所锢者急小利皆小人之务也惟君子务逺大之图智识之未超也则达之以问学器量之未弘也则廓之以理义由明而进于诚自守而归乎化道成徳立而圣贤之所到可几矣以君季徳之素有志于斯也曷名其堂曰逺大以朂而子若孙乎为斯言者翰林学士临川吴公世所称草庐先生者也是为我记之予惟逺大之义先生言之详矣况景尹袭家学之源又甞从先生逰得其传邃甚奚待于予言哉然圣贤之事业近不外乎彝伦日用之常小而射御书数之末不废也若夫局于浅陋者固窒之而夸肆凌骛亦病之是则学者之所宜知尔予所见景尹之嗣好学而专所以延世泽之衍长而隆祖徳之丰硕者将其有在故庸以是告之是为记

　　雪堂思贤寺记

　　齐安浮屠之居定恵院为旧宋元丰中苏文忠公子瞻谪是邦甞寓焉僧颙师因辟啸轩以延之公去益久竟用丘墟嘉定三年吏部郎中钱文子始创雪堂院于东坡下命学佛者文可守之奉公祠事縁定恵也初公之在齐安时其故人为请于郡遂得以故营地余百亩畀公是为东坡公乃筑雪堂以居而躬耕其地及吏部之创院则合东坡之地尽有之又买田为亩之百者五以食其徒明年请额于朝勅以为思贤禅院而仍冠雪堂之号表章焕奕文与寳称杰乎其无与齐也后不承始寖以敝倾代革人微坠废滋极延佑三年今主僧永明佐其师继伸悉发已赀为缗二十五百取田券之质于民者来归其旧畛域既明荒莱具垦始利畬获之饶既而樽缩竒赢以谋兴复除方址合工役举凡材木甓瓦之物咸出经画构穹植坚各就位序始备刹宇之制又为之栖大士于崇阁而普门品之是凭开法筵于前殿而金仙氏之是承弘器设以罗熏华节钟鼓以宣梵呗始极庄严之仪又十有九年而嗣主院事则喟然曰思贤之为名文忠公之故也今藉其名而仪像之不立何居乃求公形貌而塑之堂上由是瞻敬有归式度以宜来登兹堂者咸翕然而羣赞焉夫惟公之议论风节伟矣而甞辱于是邦是邦之人若之何而忘之则所以启其先意而兴其遐思者明上人之志也不其盛欤况其愿力之坚有加而弗替而所以崇饰其教者亦交举而不遗方公像之既成也复取内典所著尊者之日塑其相凡十有八躯列之殿楹用翼左右又将壮门延庑别为屋于堂北以还啸轩之规兹以始思贤之奂且隆可几昔矣今其榱桷有翚坡陇増秀新稊之生于枯椔者又蔚乎其华滋殆公之神上下乎天地之间而常逰于此乎何世逺而弥昌也葢公既去而犹拳拳于东坡则上人之笃乎斯者夫岂偶然哉于是其客临川吴景尹实赞其事间为予言上人本姓欧阳氏出番昜儒家故于尚贤之意为切其所成就卓卓可称若是是不可以不纪也曷记之予辞不获遂书以刻于石

　　雪堂思贤寺碑阴文

　　予记思贤寺之明年寺始外为三门五栋其南又为特门榜古定恵内为祠三栋东西延以二庑属阁后其北又为特屋属为绘之华好迁文忠公之像居之祠成于郡推官陈侯三门成于郡判官牛侯而特门之成则黄冈之饶益寺僧宗杰也于是吴君景尹列其事走书来言曰子去齐安而明上人之所为卑志于思贤也不怠而加厪凡寺所宜有若未备者皆能藉夫人以成之美哉其奂且轮已夫功有所能集不必其出诸己徳有所能来不必其就之大思贤之事子既纪其初矣可复书乎予惟合羣力以究其所图此不独上人之贤可嘉也予客齐安时甞识陈侯暨牛侯二侯良吏也是能崇古而敬贤牛侯葢刻东坡事迹于寺中者至于宗杰之名皆当附记以传故书以遗景尹俾镵之碑阴

　　索斋记

　　吾乡葛信民家金渊之阳素寒窭不事生业其所居当陋巷穷僻处室庐壁立空空如悬磬然信民特任达故未甞以贫为病与人交善逢迎人指意故逰闲贵介之士多倾爱之有或过其门者慨然而嗟曰信民诚多能奈何其家之索然也于是其狎交眤友合辞以索目信民信民曰诸君子名我固善然何自而去吾之索然哉吾幼时为学而未能卒其业故不博养气而未能集夫义故易馁蓄徳而未能识乎前言往行故弗充顾吾之中无一不索然者若夫贫则不足以累我也诸君子何自而知吾之索然哉遂因以索斋自居而求余为之篆余以为人莫难于自知也今不以其所能自多而以其所不能自表信民其有志者夫他日信民之所进日益则其为浩然沛然也未必不自索然始是为之记

　　风篁琴记

　　斵材于上师之至良髹之而苍苍弦之而琅琅名以旌其声之扬篆以具其律之章赞以扬其徳之昌是为番昜徐勉之所藏琴之号风篁者也勉之甞告予曰曩吾以进士举于乡既入京师待试春官而科举中革不行方且流离彷徨因得与吾之同出而师本其字者日相翱翔遂假吾风篁而使鸣其不平已而徘徊迍邅久焉无成师本遂辍风篁以为吾赠而归南方此风篁之所为托于吾之详也自斯而来吾未甞一日不与风篁俱而于师本之谊好甞眷眷而不忘葢师本特雅嗜古而家多琴初获风篁于敝弃之余既拂拭而章皇之及以归吾则又为之寓形于图制韬而囊吾得之而复取其龈岳徽轸手自饰装此风篁之所为不终废于寻常也心窃念夫吾之畸逰族寄有得于风篁之助者不可没没而师本之图尤不可使之蔽而弗彰故甞以是图求诸世之名贵而文华者被之于言而为铭为诗为操为引为辞为歌为行系图左方俾其辉炫焜奕震厉铿锵而期以埀之久长此风篁之所为有待于吾而后光也吾子之言将可以传信来者请为吾记其图以张之予惟物莫寿于金石名钟寳磬之资于古昔而着于简编者殆若不可销泐及其阅厯既久亦或澌尽而泯亡则是琴之化为埃尘灰烬犹有时乎莫测而况于图之非可恃而恒者哉然而今之瓌辞巨笔所以表章夫风篁者既侈且富则风篁之名必能附之逾逺而逾芳矣夫风篁以一琴之微得所托犹若是而况天下之士明其道谊得大贤君子为之依归则其能逺且大何可量耶

　　琴所记

　　歙以西山之名松萝天寳者拥休宁而为之负盘薄委蛇势若偃伏而弗奋拔望而知其下当有隐君子焉予官休宁久之识邑人孙道坚人言道坚自其壮年既已絶意荣势独恤恤焉与乡里之善人交而平生雅嗜鼓琴有琴一张名风雷甚好之乃别治屋于其家间隙地为居琴之室命之曰琴所幽邃静深人鲜有知其处者外客至必由委巷而入造其门则怪石盘松古梅秀竹与夫草木华植错列胪陈闯其戸则图书之整肃彝器之竒古几杖之雅质以至于日用服御之须可珍可玩者皆有之独谓之琴所者道坚之好在琴故尊之尊之而不敢亵必欲使夫琴得以专其所也遂直命其所以琴嘉时胜日道坚或从宾友出游郊野则以童子抱琴自随徜徉于松萝天寳间遇其清旷必匡坐而一鼔焉怡然自适不知其日之夕也归则复琴于所而后始休未甞使夫琴一日而或去其所于是道坚以好琴著名休宁道坚间甞邀予至其所而观之予顾曰乐哉夫琴所乎今而后知松萝天寳之下而有乐乎此者也夫人莫不有好好不专则不乐不乐不足以埀其名于不穷今道坚无慕乎外而其好专于琴以能居琴得其所而乐之有合夫隐君子之趣焉将其名之传与山川相为悠久非夸也因其子绍宗子绍请记于予乃为之言曰自古大山乔岳必有列仙瑰士与之为配道坚之乐弗谖也则继自今谓休宁之邑有隐君子可以配夫松萝天寳者非道坚其人欤书以记之琴所

　　尚友斋记

　　日予佐邑休宁求其邑之贤者得数君子焉其一为余君子韶予察其威仪言论类非与斯世凡近之士游者即而觇之其志超其守固其趣逺其思深其学颛以明其行端以洁其器弘以通予固疑其得于渐摩薫染之习者粹然一出于正也予宾礼之且久未甞窥其所与逰间闻其乡者于人落落寡合所往还必择胜已者以故长居一室之中颂诗读书名其居尚友然后喟然叹曰嗟乎世乌有不因其友以成其徳者况子韶之所与友又进乎数千百载之上则其贤过于人也不亦有繇矣乎葢余氏为休宁大族在昔一门宾客之盛冠盖相望至子韶刻意好修笃慕乎古人之道慨然欲有所树见以为一乡一国以至于天下之善士皆未足以当其心直求夫古人之可敬而可则者友之此子韶之所以卓焉自表于诸君子之间人皆贤之以为不可及者也然予闻资辅益者不弃小善纳箴规者不遗细人今子韶独取乎古之人为友以天下之士之多也其孰可拒耶予因谓子韶仲尼有云吾非斯人之徒与而谁与则斯人之不可拒也明矣且今人不必皆弗如古人有可为子韶友者予愿子韶友之也子韶以为然属予记予既去休宁始得叙其事为之记曰尚友斋者子韶氏之所长居也子韶居是斋以尚友于古之人且以待夫天下之士之可为子韶友者

　　顺斋记

　　江水出岷峨东至于牛渚且万里牛渚之上黎氏世居焉黎氏之英曰仲和者名其燕处之室顺斋夫天下至顺者惟水为然大江之流繇瞿唐滟滪而下放乎吴楚之交殆一日而千里沛焉其孰能御哉君子观之以为徳则必思所以为颓乎其顺者仲和家濒大江于其一日而千里者盖习观之予固知其名斋之意有在已初仲和之尊人善卿筑堂以奉其母而榜之曰怡寿又与其季氏一财合居友爱笃至至于仲和孝弟有加黎氏之家法实有自来自仲和之朝夕处乎顺斋也孝弟之称日益以懋君子曰人之顺徳莫大乎孝弟观于黎氏者然后知斯名之称情今仲和方筮仕于时而能从世之大人君子逰既有为仲和推至顺之义而进之者予谀人也于仲和无所发徒以交仲和久知黎氏一门惓惓乎百行之所先故取其观于水者记之以明仲和之意在于顺者有由也

　　佩玉斋类藳巻一

　　●钦定四库全书

　　佩玉斋类藳巻二

　　（元）杨翮 撰

　　○记

　　静斋记

　　斋以静为名者东鲁孔肃夫氏之所藏修也士大夫理一室为藏修之所朝夕居焉漠然而与之相忘斯可已而必表之名者铭之也铭之者何着其志也肃夫之尊人上元君有别业在金渊之阳肃夫复即其傍近构筑数楹为是斋则图书彝器凝然宴坐其中既名之而属予记且曰吾甞见夫天下之人从事乎抢攘胶轕纷争骛乱之场鸡鸣而起日入而不休彼其身之夺于物如此是其心之扰扰者何如也吾固厌之思欲息驰竞以逸其形守湛寂以宁其神故吾之为是斋也即闲旷而违喧嚣屛交游之渎而絶应接之烦庶几乎举一世之羣趋而共逐者皆不能以役吾之身而心得专一焉然则吾之志可知已盖闻圣贤之所以为学者非静无以为之资肃夫其有以知此哉肃夫承藉穰缛生而有纨绮膏粱之奉而其志若此可不谓之贤乎予观富贵之家其子弟茍非严惮夫父兄之教者盖靡不嗜欲之惟纵猖狂而弗检挥丸走猎极意狗马之娱从轻侠挟声伎纵横乎衢术酣歌恒舞日以般衍为乐而肃夫不为也顾乃澹如泊如长若寒素之习兀兀乎穷年累岁而以圣贤之所以为学者自铭其贤于人逺矣昔成汤之子孙五十三世而为孔子孔子早年孟僖子属其子曰圣人之后也尔必往学礼则为孔子之子孙者固可以表齐人而杰出世之学者必将于此乎征之记曰肃夫生盛明之世沐太平之膏泽于时无俯仰奔走上元君年赢八袠亦惟以静而怡其寿故肃夫得以安佚而舒恬而所以专一其心者外物莫能夺人皆以为不可及云

　　素香亭记

　　东鲁孔肃夫既营别墅于岊山之阳作自然亭以揽其会复筑亭旁近取凡华之素而香者杂植亭四周名以素香征予记余惟草木之华生天地间有万不同然往往色之秾者臭味恒薄与其恱夫靡丽之观孰若求夫芳烈之鬯达者哉华之取于素香甚善虽然肃夫之志则又有所属矣夫士之所为常欲与正人君子居者诚以夫皦然而纯洁者质之可尚也郁然而馨香者徳之可亲也是以取友之道贵质而不贵文贵徳而不贵色肃夫之志殆其在此而于草木之华寓意焉者取其近也予识其然遂为论次而记之亭上若夫亭成岁月以及欀栌栏楯窓牖之制非名义所系故不着

　　含山县题名记

　　长淮以南在宋季屛蔽江左为疆场争拒之壤比岁防秋清野吏民弗遑宁处繇是井邑骚然因仍简陋无富庶完美之观今内附天朝七十载承平日久生聚之繁田畴之辟商旅之奔凑穰穰乎视昔逺矣和之含山为县当淮甸东西之交盖古龙亢之地自版图入职方氏以来几拟壮邑然县署旧未有题名之刻是使邑大夫之更代去来岁月久近漫不可稽也借有鲁恭卓茂之贤亦何自而致其名一闻于后不其阙欤至正二年秋九月东平王君文播以儒林郎来为县与监县卞君居仁合志同心协和上下期年之间恵化大行治状显白邑父老相与谋议树碑通衢称诵徳美竟以法不得为暂用尼止于是县之僚吏因民意之所向思副其情遂取邑官姓名表而列之于石自王君始凡监县若簿若尉及与王君共事者则书之且虚其左使继而来者得续书也属予为之记故得而论次焉乃若王君之善政殊绩是虽不能具书后之人将不以其去思遗爱指而称曰此贤大夫也固宜首纪哉

　　帘外官题名记

　　至正四年龙集甲申当宾兴之岁江西行省遵用定制下其书所部州郡举明修之士咸集于南昌试艺秋闱先期命使者走礼币于四方聘校文之官矣继又咸谓帘外列职非藉夫有官君子文行之兼备者分任之将无以称塞明诏右文之意遂与江西湖东道肃政亷访司官集议选定其人亦复前事遣使即所居敦请且度遐迩定期会近者驿艘逺者驲骑文移招徕莫不如礼乃八月十又八日羣仙毕至合十又三人而省府之属又四人焉是日与省宪二府及校文之官大燕于至公之堂扵是幕府员外郎王公举觞以属十有七人者授之省牒俾专厥职明日入院遂各占其所署则有奔走使令呵警之人帟幄茵褥几席之具笔札器用膏烛之物粟肉饮馔汤茗酒湩殽胾之供各循故常咸极丰备故诸君子得以尽心职事而思虑精神之烦劳皆莫或有所厌惮宾主之道盖交尽矣时予亦忝与是选主糊名九月初吉列署之事毕者皆次第出院独予与主易书者封川县尹沃哷君仲弘临川县尹严君仲芳迨十又六日既拆封揭名宴劳礼毕始得解去盖吾三人者相与最久与试事实相为始终焉严大夫顾谓予曰帘外列职所以防闗通之私而公考择之道其功殆不下于监临之官可谓要且重者而吾党东西南北之人同与斯文之盛夫岂偶然哉吾将具列十有七人之官爵姓名刻石临川之山房庶吾党子孙可以通世好于他日也曷记之故为之记

　　有融斋记

　　昔余侍坐于君子君子告我以烝民之诗申之以既醉之雅间则怃然而叹曰甚矣夫时之偷乎好徳者之不得而见吾将安尤乎盖吾闻上古有融氏之时其国清以宁其俗和以平其民无强弱稚老皆莫不嗜仁义以自乐服忠信以为荣故诗人尚其髙明而言好徳者率于是乎取征其歌曰台徳之明兮孰亦有云其可方兮台徳之懿兮孰亦有云其可弃兮惟金玉余寳兮余惟兹好矣畴兹好矣咨予其女道矣是歌也有融氏之风也小子识之后世有复其道者时庶几其沨沨乎予受教服膺有年日来逰建业秦淮水上见衣冠而佩玉者隐约乎穷术栖迟乎衡宇充然若自得也予造其庐顾其序宾之位有融之名揭焉因仰而嘻曰噫有融氏逺矣为斯名者殆其有髙明之思乎自三代之衰也真淳漓而日浇太朴雕而日伪民之所尚率反厥常仲尼盖甞伤之故曰吾未见好徳如好色者也田辟疆有所好者三皆以告子舆氏独不及徳求好徳者孔孟时亦已罕已而孰谓斯世之有其人哉夫爱其名斯慕其风慕其风斯复其道世有好徳者将不在兹欤予既诵斯言则为之论叙所闻以俟

　　长宜轩记

　　吾间者理一轩于寝室之后居其间四时朝慕无不宜也遂署之曰长宜在三代秦汉时钟鼎盘盂尊垒巵匜爵镫觚盉敦彝诸器物铭识曰长宜子孙曰富贵长宜者往往有之谓可以久而弗敝也夫固于我乎宜果可以久而弗敝乎然则吾将思夫我之所以宜于世者夫茍与世乎宜吾之道几可以久而弗敝矣

　　请雨记

　　礼有雩有禜旱祭也后世始用方士祷祠盖自汉则然已汉艺文志有请雨止雨之书今其书虽逸殆不可诬予主休宁簿之明年夏六月不雨至于秋七月禾将槁乃佐县尹唐侯率僚吏徧祷羣祀复大合羣祀之神于芝山祠宇禁市肆毋得粥鱼肉集老氏之徒虔修醮仪命学释者亦鸠其徒来会日宣梵言诵经译助焉遂除坛于东山之上请方士吴汝霖主以其法符檄上下神祇及山川之能兴云雨者遣父老以朱书铁券取水富郎潭合邑官吏士庶郊迎导水至坛所又遣吏取水谒潭如富郎仪谒潭水才至云油然四合雨来自西北是夜雷电砰激雨益沛注四境之内沾足齐同明日醮谢乃归羣祀之神弛市禁用牲于坛以荅神贶于是旱不为菑岁以大稔起是月乙已至醮谢凡八日咸斋洁从事莫敢不具官僚吏辍俸县书佐与民有税役者助钱充其费征官与焉呜呼时有古今废而不可复者岂特雩禜之礼哉书以告后来用附祠祷之义为请雨故事

　　静学斋记

　　临海陈子临名其藏修之斋曰静学顷甞请于春官泰氏为之篆间以记属予且曰吾自比年游四方奔走无宁时彼外物之纷然者皆得以动吾之心也吾惧夫吾之所以进夫学者殆漫乎其弗专故吾以静学名吾斋吾盖将幽潜旷处一不使外物接乎吾身吾殆可以安意一志而大肆其力于学缙绅先生勚吾之笃而将以朂吾之不逮者则因箴以告吾曰人参两间藐焉以眇芸芸者物澒洞胶扰交骛于前孰遏予挠君子善学独主其静于静弗图畴以复性謏人作箴尚警司聴箴言茅是吾又惧夫忽焉忘诸也子其为吾记之予谓子临善夫子临之名斋者昔诸葛孔明躬耕南阳惟未甞有意于天下故有以成其王佐之才其言曰学须静也才须学也又曰非学无以广才非静无以成学孔明之没至于今且千岁而其言子临乃识之子临诚欲以尽斯言乎予为子临言之也夫君子之所以专其学者恒必其在我而已岂固强御其外物哉平居暇日摄其心于此其操有要而不倚于一偏其应无穷而不与之俱往则吾之静者长自若焉彼徒逃乎山巅水涯寂然寥漠之境而此心之妄动者曷能有以必其不然尚奚望其成学盖必至于静亦静动亦静而后学几可成孔明之所言不外是矣子临清慎而贤能守其先世之业其将尽斯言也哉

　　清可轩记

　　蕲春张氏之在宣为大家自其故某部尚书而下至于长宁同知埀四世世袭公侯之贵而膺簮绂之华矣以故所居第宅之胜于是邦为甲乙比年来其贤公子彦恭既复其先世故地之沦于邻壤者爰筑新居于旧第之侧与相颉颃又凿方池于新居之前引流水而注之复辟小轩于池水之曲日与宾客士大夫觞咏其间凡至于是者皆乐焉而忘去也于是彦恭思得夫美名之宜于是者为之名营度谋议久之而未得夜坐假寐夣衣冠而佩玉之人即其轩语之曰子之乐于是非水孰为之者水贵清清故可乐子盍名是轩以清可乎寤而喜明日以告于所甞与逰莫不翕然合辞赞以为允遂以名之属其外兄魏然明氏访予海阳道其事而求予为之书予以往岁居宣之久一闻然明道彦恭所剏起处虽未及至尚其能悠然而想见之且爱其轩之名义有合于孺子之歌乃书以隶古又为之歌濯缨歌曰濯缨何为兮乐不可支污垢以雪兮吾忱乐夫水之连漪清不可挄以浊兮胡濯缨之不可而为彼不清兮濯吾缨于斯乎何疑然明谓予歌词尔雅因俾予记予惟彦恭之趣逺已其所为凿斯池而辟斯轩者岂特为居处之乐哉亦将观焉省焉以相其徳尔彦恭登名于仕籍有年于此况乘其家气运之隆他日腾奋光显可不卜而知使其执官政之权任民事之贵而能秉操洁亷诚有似夫兹水之清也不亦可乎此足以为之鉴矣书以遗彦恭使刻之池上

　　风雷雨师坛记【代作】

　　至正五年春祈门县新风雷雨师之坛新作者何昔未甞有也昔未甞有而今始有故曰新作孰作之今监县衮通君之力焉尔君之作监于县用■〈施，弓代方〉其县之无坛以承风若雷雨之祀也遂作之何为作之礼所宜有故不可以不作作之者礼也惟国家风雷雨师之祀着在甲令守土之吏莫敢不共自京师以至于遐陬下域连城之城列邑之邑其孰或不为之坛者先是祈门循袭简陋独不为坛当祭则恒即老氏之宫曰洞元观者除地于其门内以为祀所茍且将事弗专以严神靡歆顾主其祀者恶能不惕焉有慊于心及事毕而退旋亦遗忘终未有以易之也君至之始则谋于众曰西门之社今幸甚修治有成而风雷雨师之坛其曷可缓吾将亟图焉令佐僚吏议以大同爰相其宜得地之隶于官者于向所祭之东偏端齐垲衍位向亢明实神明之隩也是宜为坛乃涓良吉刬刜荒秽工役朋兴筑坚甃宻方正隆起不日具成立石主于其上者三曰风雷雨缭以垣墉因以扃键复择于旁近之民与蠲其役使常守之主其泛扫然后风雷雨师之神祭有专坛非犹曩时矣是役也功告备而民不知于是县之髙年以及廛氓野夫相与歌曰肃肃乎坛壝之专兮严严乎祇神之虔兮祥风甘雨雷填填兮神报下臻莫之或愆兮其占维何岁穰穰乎其有年兮保我食我时吾邑侯之仁贤兮以威闻之曰多乎哉民之歌其邑侯也君子惟有志于民斯请贶于神将请贶于神斯竭虔于祭坛所以祭者诚于此乎用其情则庶几风雨以时年谷屡登民之获福莫大乎是此邑侯之志也于是坛之作见邑侯之有志于民是宜乎民之歌其作坛也以威名在属吏实观其事谨着刻辞俾后之人知作坛之所始

　　广福院新田记

　　世之为浮屠氏之学者得于人虽一食之微则必为之颂祷祈祝使获福利于冥冥以示不忘其恵之意所以勉夫施与者于不倦而劝夫后来者于无穷也故天下之人皆笃信其说或累千金巨万之赀挈以与之而不靳闻其风者又相率而慕效之由是其徒居处衣食之奉日益丰羡用传其教至于久而不衰祈门县北有浮屠氏之居为广福院至正六年冬其主者广利袖衔田书数通走休宁谓予曰此吾祈门监县衮通君买田以食吾徒之券也利请言其详初君之在祈门一以严明为治尽絶私谒合邑中士民无所与交公暇则独与利相从于寂寞之濵相好也会其夫人石氏病卒寓邸未克返葬得卜于广福之隙地而菆焉则悉取石氏平日所蓄金珠寳玉珥饰妆具及所甞服御锦绮文绣诸物尽鬻之又复为之规画劝导得钱合若干缗用贾腴田归吾广福为租一百有竒今而后吾徒之食寖以充矣以吾徒典守之不常而斯田湮没之是惧将勒之石以埀久逺且以使异时之食其食者知其食之所从来也幸为之记按祈门志广福旧以寿圣为名浮屠氏传记所载广有谦禅师卓锡于歙之珠溪始建寿圣事在光化之初承其后者代有名徳至利上人遂以至正二年重新其殿之名大雄者及是田租既増食以饶裕广福之日向隆盛人益觊之时予适官休宁为邻邑得其所传闻尤信呜呼此不独施与者之贤上人之勤力为可嘉矣盖其为人非特戒律精专能守其教不悖至于惇悫急义趋人之患难不惮汤火有士君子朋友之道焉其得此于衮通君者殆非偶然也自田之入广福三年而上人之来休宁跋涉数四凡以不得予记不已予惟广福旧有田租于今所増仅什一上人犹拳拳焉于衮通君不忘如此真足以为后来者之劝哉然不于其冥冥之不可稽而独求于予纪载论著以从事乎文字之间有足征者上人之识益宏逺已故为备着増田之故而俾镵其名数于碑阴

　　唐县尹生祠记

　　余佐休宁之明年五城镇有着姓曰黄正叟及其宗党之人既作邑大夫唐侯生祠为唐侯报则因邑士余镛子韶请予为记子韶为之备道其言于予曰今大夫唐侯之来宰是邑也盖前君之至岁余下车之始即核田税定民役新孔子庙学作丽谯之楼筑候宾之馆朝夕坐公署治文书凡所以为县先务莫不根举然期与民相安无事故民有讼争独取其尤无良者治之其余以诬构妄诋者一切斥去不听于是吏牍简静民用宁一比君之至案无滞淹狱系鲜少追需征调悉就矩程君之佐邑于此所以晏然无所事乎施置者则侯之既已独任其厪矣自侯莅官数年邑政之善莫可具述是以合邑之民莫不咸被侯徳而徳于我诸黄加厚我诸黄常念之不忘曰我有征赋侯弗迫焉我有贾利侯弗阨焉我有属藉侯弗挠焉使我子弟父兄获安于田里非公事足迹不一至于邑庭者皆侯赐也其能恝然于侯哉因议所以为不忘于侯者佥以为惟事侯终身至于子孙弗替庶几足以报侯遂相与合力治侯生祠于镇画侯像于中与镇之廛氓野夫严事之惟谨以期至于永永无坠先是邑民既比比为侯作祠祠之在学宫僧寺及民居之里者间刻石于祠明所以载侯之义其文具出于世之宗工显人亦将可以传信久逺然而亲见之详宜莫如君者我诸黄是用因祠之成谨具贞石请文以记余嘉其言恳至且重余请不可辞按侯名棣字子华吴兴人以茂才异等起家既而天下闻其名至正五年春以承务郎居今官其容貌恂恂儒者而能坚执有为僴焉曽不畏夫强御人是以莫敢犯而邑政以成邑民初以田入他戸而元税不得除多逃之四方及侯复位税籍逃民复来凡舟以钱塘遡流抵邑境不旬日民食盐买之钱塘仓为便间者盐司更法下其书郡中令食东坝仓所储邑去东坝逺陆运艰阻民苦之侯为争辩不置得免买盐东坝通郡咸赖焉旧有榷茶之司在邑中从卒并縁病民为甚侯治之不少贷其官因遂有侵侯能力与之抗后其官满代罹法当收侯则一置之不问众皆感佩侯徳自是不复病民至正七年夏不雨至于秋七月侯以为忧遂日吁于神甘泽应祷旱不为灾语在请雨记民之戴侯类以此余与侯同僚实亲见其事然于民之求记则重有感焉者昔晋羊叔子负当世勲业之盛而恐其名不传遂自以其功勒诸石又恐时移运改陵谷之或变迁也则立其一于岘山之颠沉其一于汉水之涯今休宁之民刻石以埀唐叔之名亦复不一而止视叔子之所自为者奚让宋张方平之在益州能使蜀人镇静无扰民仅留其像浄居寺则所部境内在在有祠顾不始于休宁之今日哉观于此者唐侯之行事可见已余闻侯像在祠朝服端俨过者无不瞻敬故用备书其详使公卿大夫士之往来于涂者观之有感也

　　主簿题名记

　　休宁在新安为县其地赋广袤寡多几与歙亢版图入国朝职方以来凡官是县者通长贰殆将百人或去而通显者有之矣而题名之石阙焉遂莫得而稽也至正六年春予始备员主簿因喟然曰主簿之为秩虽微其可忽哉今休宁主簿员自元兴与监县若令咸弗著名一石岂昔之来为是官者因仍循习思有不及与或务尽心职事他莫之恤故无事于此与夫因其名而后可以考其行事名之不传则虽其行事有卓卓可称予惧其久而遄冺也乃命伐石树之县治使继自今来为主簿者刻石其上盖主簿为县佐位甚下不得与监县若令等使其名幸不没则其可称者庶与之而俱存或去而一日登华要着勲庸人必指而言曰是甞淹恤于此矣今乃尔乎民于是将相率而不敢慢民不敢慢则居是官者益有以为劝而不弛焉尔故大刻其石之额曰主簿题名自予始始于予也

　　佩玉斋类藳巻二

　　●钦定四库全书

　　佩玉斋类藳巻三

　　（元）杨翮 撰

　　○序

　　送韩廷玉入燕序

　　人之有是巧也不难于施而恒病乎无所施故郢人之运斤庖丁之解牛皆自其得之于心者应之于手凡所习于师而化者一出而见之则见者惊犹鬼神夫其用心之精入乎微奥而极乎所能斯所以施之乎外有不劳余力者然而屠龙之技非不竒也学成而途益穷齐门之瑟亦诚工矣而有不好者不能必其好焉巧虽至其如不幸何哉儒者之习为文章盖亦有至巧者矣惟时俗之好尚不同不幸而已之所自信者适当时俗之所不好于是乎抱其长而伥伥乎莫或一用者恒有之则夫积欎既久而一旦得以自见非幸与北方之学者曰韩廷玉学于南方贤而多才作诗为古文备得乎事物之情态而于节奏律吕有协而无戾凡天地之间舒者惨者常者怪者和且适者抑而不信者成者败者上下于千万世之内不可冺殁者光明而俊伟者廷玉得之一皆寓之于言语辞章以传之人而埀之后其丽也有文绣组织之华其精也有雕锼镂刻之妙其当也则又不啻乎逄蒙由基之审固而中的也盖已巧矣京师其乡也数年前再试于乡而一中一贡于礼部而弗克合当其时巧犹未至也已而吏于江东宪府有其巧不及施未久而罢遂益专其所学于时俗之好不好不暇计而所居之地则遐方下国无大兴作可以纪载去朝廷甚逺虽有盛徳大业不得亲见其事因无自而述之雅颂播之诗歌几所谓伥伥乎莫或一用者已余与廷玉皆寓此邦情最相善而余亦有志乎学者也间因其所长而叩之其所能言者皆规矩方圆之至其不能言者盖与其道俱进矣今廷玉复将往试于乡而天子方开奎章以延天下文学之士廷玉往而以其至巧之余取第于有司而自致其身于诸公之间余盖幸廷玉之所长将得以自见矣故于其行不能无跃然于中者嗟夫有是巧而无所施者天也有所可施而不获即施者人也廷玉其亦释然于余否乎然余闻之古语曰大巧若拙廷玉诚能信其言则巧乃大矣

　　送番昜彭伯诚序

　　士之笃于已者厚则其习必深沉而静专其就也恒逺且大彼或汨没于文艺识者则以为无致逺之资诚以夫浮躁浅露其器识无足观已故可以致夫逺且大者非其深沉静专之士不能也当涂李君仲羽名师也其门人髙弟得名师而事之类皆煜然颕秀文采英发有过人者惟彭生伯诚则可异焉其貌也悄焉愀焉其心也澹焉泊焉悃愊而不华退谋而不矜殆非所谓深沉而静专者欤夫自科目兴而圣贤之学不传士之为业者皆莫不务外而畧其内卤莽以涉乎经术而精微之不思矫假以诡乎行义而伦理之不讲亦莫不狥华而不切于实恢植以崇乎气槩而雄夸之为髙靡丽以袭乎辞藻而轻率之为敏要其终何如也然则士之致逺诚必先乎器识也哉今夫由彭生之伦等而求之其器识有若彭生者乎生番人也其威仪容止则非番人也从李君逰求道尤切李君亦复推称之其得于师者多矣君当涂不踰年复侍其亲归番与之同门及甞与之逰者咸为言以赠之其获于友者至矣其将归也余甞见之于李君之塾肃乎其有容凝然其若思其笃于已者诚厚矣以生之习将不可以为逺且大之资乎且番饶先生之邦也生归而读其书思其为人由其言约诸于已圣贤之学初不外是则生之笃于已者将不益加厚乎余与彭生无素交承李君之请也故言

　　送钱生序

　　宣魏彦明以春秋学教授诸生余与之游问以诸生孰为优者必曰钱生询其志则曰专问学而羇寓之不恤攻文艺而澹泊之不厌征成立而劬勚之不移若此其笃也考其能则曰目之所击识焉而无或遗心之所融析焉而无或缪意之所造发焉而无或难若此其隽也求其行则曰仪之文也而能守以度言之辩也而能制以谨才之敏也而能处以不矜若此其修也既而审其年则曰诏行贡举之岁干之首合于析木于是乎始生若此其壮也余闻而固已竒之会彦明与众人有忤排毁交至右之者不数人其诸生固能不畔以去独钱生资之愈深助之甚力向慕之益坚夫能于其师尊信之又若此是宜独见称于其师也初彦明学于乡束修之敬不越四境而学以成至其为师则旁郡邻邑之秀从之如云而学春秋者因以大振钱生而非刻意乎春秋其亦果能得于彦明若此乎余盖深有以竒生矣虽然美而不可恃者质也逝而不可失者时也生于此诚能加励其志以充其行与能他日宁不能以春秋之学来四方之俊乂而教之若彦明比乎今而焉就试于有司将道其乡拜其父兄而往余固不能不为之言以发之若由是而偃然以进于道则余之所以竒生者又不特止于是而已生桐川人名治字成夫余为上元杨翮

　　送孙生若渊归南陵序

　　昔薛谭学讴于秦青未尽其学而归青饯之郊为之歌声振林木响遏行云谭遂返而受业不敢言归矣夫谭固不足道而青无乃过乎不罄其学之所至以告其弟子与不知其学之未至而去其师若是者咸未善也南陵孙若渊百里从师未踰年而去之其迹盖有类夫谭者然不知其师之学果尽矣乎抑未尽乎观其心歉乎其不敢自足则其于师之学必将乐而不厌求而不止非若轻去其师者已其师吾友也不修其教于平时而震其异于一日如青之为亦吾友之所不为也若渊之归吾固以谭之事为言者惧夫人之以谭之事例若渊也而况乎谭之所学者技也若渊之所学者道也道进乎技技可尽而道不可尽若渊其复来以就其道乎勿徒去其师之亟也

　　送张伯圭序

　　周之季孔门诸子多出于东州独以文学称与卜子夏并者是为言子游实产于吴南方固离明之地邪后世运降化治声明文物之美萃于南方而南方盖彬彬乎几邹鲁之盛矣故江以东淛以西若番若吴特表于近服学士大夫林立于世而伟人代兴于是诗书礼乐之泽绎然于贤哲统绪之余昌然于师友讲授之际世之君子未甞不为之嘉叹焉番故有双峰饶先生起宋末推明朱氏理性之学大振于时天下后世之士咸宗之而况生于其乡者欤余所见学者张伯圭质敏而志笃能游逺方从儒林名师是其识有过人者问其乡盖番也今将侍其师官于吴而受业焉道宣征言于宣之能言者呜呼余所闻张氏之泽逺矣伯圭诚自是而以饶先生之所推明进求夫言子游之所由得圣人之一体者则夫知行并进之方与学道爱人之论皆可体而用之本末之该者将不以二而厘也设施之大者将不以小而废也会理性于身心力文学于事业非伯圭之所当务欤伯圭育于忠孝之门又拳拳焉以师友之劘切为事异时其不以诗书礼乐僴然而自见于南方也哉宣之能言者既为说以告之余盖幸伯圭之生于番而游于吴皆贤哲之所出也故书

　　送胡性元诗序

　　违乡井歴岁时贸贸而行四方以图就其所为彼徒以其利焉尔即不然者是必于仕进以希名荣而为是挈挈也其为志亦专矣哉今夫由南昌而东涉彭蠡下长江以趣乎宛句之间纪日以旬计里以千其为逰甚逺此固有志者之所为强力而自厉者也往年胡孟浩为是役从学于其外兄甘先生而主于施氏学成而归越明年其弟性元亦来如孟浩君子盖以为善学者焉学恒病乎闻见不博不博不足以资学而蕲以博夫闻见者固多术宜莫如游胡氏之弟晜生于江之西与先生同乡而必艰勤跋履浃旬日踰数千里学于江之东久而后成者殆其博闻见于逰也夫余甞造施氏之居以纵观其山水之明秀清蔚信足以充胡氏昆弟之所求已孟浩之归也家君序之今性元归而诗以华其行者众余固勚其志专而逰逺不主乎利禄而主乎学且又学之善者将得已于言哉性元归其亟语其诸季时光生之未归也踵至而沓来则施氏之徳固大有造于善学者之徒而胡氏之成才者亦既多矣

　　送成均赵存中还太学序

　　予初不识存中今自九江同舟来秦淮相与旬日而尽得其为人盖伟然儒者也考其胄实河洛赵氏王父文简公受知世皇为翰林学士承旨外王父范公以进策言事得官儒台入风宪阀阅至光显矣其诸舅中有能论时相名动搢绅间者予识之存中毎与予谈天下事亦亹亹能言似其舅氏顷游天子太学治诗易有声六馆中至元丁丑岁得告归省江南而其尊府弃养遂丁艰服既除将复上京师卒其业予惟成均选举与科目并行时天下犹或有遗才之叹比年来科目罢而成均之法尚存于是居辟雍者皆可冀夫华达而山林之士鬰焉而无所期益足慨已夫议论出于庠序而辟雍为髦俊之林前史所载伏阙上言者代有其人今独于是而黙黙乎易曰拔茅连茹以其彚征吉盖士获并进则朝廷多贤矣诗曰济济多士文王以宁盖朝廷多贤则天子可以端拱于上矣然则科目行岂独为士有之利实天下之利存中能言之士也故予于其别序以告焉

　　送能伯宣序

　　士之负才隽者乘其少年英迈之气腾踔于四方一日而显达于时岂不超然可羡哉然而中之所藴蓄者不足以应天下之用索之而易虚叩之而易穷犹或凭所恃挟而傲蔑当世其及于颠覆者往往有之是则身之华而学力之未至信不可哉往年先君子归自词垣南北之士多从游者时大梁能伯宣在诸君中谦抑自处盖厖然厚者也其行与文称于人日益甚既而举于乡见黜于有司凢伯宣之所与友咸悒然恨焉然识者则为之喜谓以伯宣之才隽而啬于今此天之所以成其器也及科举法罢伯宣被御史荐为学官名在选中又获即用岂天之玉其成于他日者若是其至耶今从其尊府赴官仪真泛秦淮絶江而往夫承具庆之乐岂特逰宦之光荣乃人情之所咸愿而不可必得者故吾党之士皆为诗以赠之余惟伯宣之所藴蓄者充矣使文行之愈懋而谦抑之不忘他日之逺且大殆未可量盖今之啬者后必昌器之成者用必重当其光耀而赫奕则人之称之者必曰是其学力之至而得于天者深固宜若是其视夫进锐而退速骤盛而遄衰者可同日道哉余以其甞从先君子逰也遂为之序

　　送杨元清序

　　世称雒阳中天下其地得阴阳之和而金陵在江左山川风气特厚昔人比之雒中生于其间者其人多纯粹笃实是固资禀之厚使之然已抚州前守雒阳杨公自往岁从事南台留家金陵其孙宗训元清者师古君之伯子也实生于是方其幼也秀俊迈于人人及其既壮言弗过行动弗过礼裒然为杨氏贤子弟他日之大有所受可不卜而知士大夫之称之者皆归之其所禀而予独以为繇其世泽之长故能若是盖杨氏之积逺矣奕世以来清白之传有光古昔则其昌大融显宜在后昆况乎抚州公之文章事猷昭于内外于世为名卿师古君承纉先业发身风宪歴赞大府俱树声闻于时为良吏父祖之所以教其子孙者率以身令之元清之能贤殆又出其家学之懿而谓专系乎所禀哉至正五年秋师古君以河东盐司赞幕之贰辟掾江西行省时抚州公适以年老致政居南昌其冬元清将自金陵奉其母往侍其祖若父士大夫当为诗以道之惟先君子与抚州公友善而师古甞从先君子逰予视抚州公为叔父视师古为兄其知元清宜详遂首为序引以告于士大夫之为诗者明元清之贤不专系乎所禀也

　　送刘建中归觐序

　　古之为师弟子者有君臣之严有父子之亲有朋友之义其于圣贤所以为学之事问焉而告之道焉而率之犹以为未也必思所以左右而成就之承其教者盖至于久而不忍去逺而不能忘何其当时学者向慕其师之至君子之所以教育人材者无所不用其极如此乎及斯道之既废弟子之于师无终身之谊而师之所以待其弟子者亦漠然不足以结其心余未甞不为之太息焉乃今南行台御史浚仪杨公得古者为师之道其官南台也门人苻离刘建中不逺数千里实从之来公或按部行郡不得与建中俱则又属之金陵名师使不废其业师弟子之情可谓交至矣故予于建中之事杨公未甞不嘉其笃于杨公之爱建中未甞不叹其厚也建中从公于金陵既久间将归省其亲于襄汉于是一旦逺去其师有不能释然于中者予因解之曰士之所为从其师而学之者莫先于事亲矣建中之从杨公而来也其间于定省凊温之节不已疎乎今归而事其亲即前日之学于师者已建中之归御史公又必将谆谆焉详命之建中诚由于古者为弟子之道能不忘其师而即其所以教者服行之则在彼犹在此也何逺去之为念哉时与建中逰者咸作诗以送建中编之简帙故予得而为之序着于端

　　送唐伯庸序

　　吴兴唐侯子华宰休宁之明年朝廷从其请封赠其亲及其夫人命下之日其犹子熙载伯庸氏适来侯既拜受恩命告于祢庙乃大作乐燕客时余与侯为僚佐在座中因识伯庸余见伯庸资禀之粹固已心异之及见其学问词翰之美则谓人曰佳哉子华父之犹子也唐氏其昌乎人皆以余言为然未几伯庸请于侯还归吴兴其所与游者皆作诗饯之余实为之倡且俾作诗者録其诗合为一巻余又为之序序曰吴兴擅吴会山水之秀往时赵翰林以书名天下学士大夫咸推让之子华父甞逰翰林公之门用诗画显闻江左今其犹子承子华父之业将克有成吴兴诚擅山水之秀唐氏亦可尚哉盖伯庸之齿方壮且当其家之盛时而好学弗已其一门之昌为可冀故君子因其归也诗以美之诗曰江南一何秀寄语北人道翡翠戏兰苕奈此颜色好【其一】诸父纡组绶翁媪被封爵盛年得逢此光耀殊不恶【其二】

　　送赵子章逰江西序

　　余每观于士大夫家世之变未甞不喟然兴叹曰嗟乎盛衰之理微矣然其所由成立覆坠之故岂不灼然着见哉盖诗书礼乐者古之君子所以致昌融保长久之道也故虽寒素而能笃乎此则其门阀当寖以隆光显而一或弃之其陵替可立而待此理势之所必至者何可以不之谨乎异时士大夫子孙乘祖宗富贵之余以诗书礼乐为迂阔不切往往蔑弃之而不务故靡然而日下者相望后先不亦悲夫予顷闻龙源赵氏在徽之休宁族大以蕃其一门皆敦仁而好义于休宁为望族心窃识之及来佐是邑求其家之贤者得一人焉曰子章于是赵氏之泽逺矣独子章自幼力学拳拳乎诗书礼乐之为本不逺数千里从名师逰刻意厉志日讲求其要间归其乡邑大夫唐侯宾礼之为上客其族党昆弟莫之及也居亡何复去而南游豫章临川登荐绅先生之门正其所学而图以绍先世之所以为是邑望者盖赵氏数百年诗书礼乐之绪子章偃然以身任之子章之志亦伟矣或曰赵氏之在龙源者由唐歴五季及宋代有荣名今其雕谢未逺子章乃能以诗书礼乐亢其宗赵氏之歘然而复夫不在兹乎予故用告于子章之所与逰者以俟

　　佩玉斋类藳巻三

　　●钦定四库全书

　　佩玉斋类藳巻四

　　（元）杨翮 撰

　　○序

　　送青阳县尹韩养直序

　　昔安阳韩忠献为时名臣世谱所著穹爵显宦奕叶而蝉聨其阀阅之大可谓盛哉及乎一旦运改势移而其子孙之仕者殆寥乎其莫或见也今独养直君以天子之命宰邑青阳人皆以为绍安阳之业者其在于是而君固视之漠然曽未甞以此自异其器量亦弘矣盖君始以风宪起家继而从事籓阃有声岭海间则百里之寄信不足以为之荣然官无卑得摅其藴之为达施无遐与近能泽其人者虽久而犹传况君之道贵乎以岂弟之心行平易之政近夫史传所称古循吏者则处之以一邑于理民而化俗诚宜也且青阳之民俗至淳而其地有九华之胜君之志宁不乐为于此哉夫宜则安安则民易亲乐则生恵恵则民不忘今以往君之遗爱在人使青阳之邑如汉之桐乡者将不亦可冀欤其行也士大夫皆为诗以道之惟君之家吾乡有年予则以昼锦之荣几之于异时也故为之序

　　送孔进道宰星子序

　　至正五年秋星子大夫孔君进道将上官其宗党姻旧当饮饯之溧上予与君为戚君最厚我我是用书之简牍以告诸君子曰我国家崇尚孔子之道凡其胄出于吾圣人之世者踰弱冠率以言者荐録之校官■〈亻畀〉为学者师简其岁月而超其级等逺者即不越十年皆入流品仕进之涂廓如也是以方今之世焜耀乎朝着布列乎台阁者恒多孔氏独进道君退然弗汲汲于禄仕年既壮始以文学起家有籍于仕版将四十年而才得一县盖君之弟兄乐居南土不能一日舍乡里亲戚坟墓逺去取位朝廷以故君之仲逊道方为令于绩溪而其从兄退之翁竟以上元之命县车而老三数公之才顾并诗于人奚让而其名位乃不过如此夫百里之宰诚何足以副君之徳哉君犹不自以为卑而且以用圣人之道治县官之民为甚得意君之志可不谓贤乎君所治邑在南康南康之为邦昔子朱子甞为其守矣讲道之地去君所治邑为甚迩君将能寻其所讲而益陶其过化之俗使其民相率而言曰吾邑大夫圣人之胄也以能训我民我其敬遵邑大夫教令君之学庶几其及民乎是可为吾党重吾党其盍有以侈其行其殆弗可已也已请为诸君子倡诗曰素王有贤孙达尊在徳齿爵膺天子命绾绶宰百里南康控湖江属县望星子江右号嚣哗斯地独醇美帝眷礼义俗择令烦为理惟君当厥任君志亦愿喜扬颿遡洪涛巨舰载圗史牛刀新发硎割鸡聊用此抚字定多暇弦歌自今始亷车察殿最衡鉴若止水会采襦衿謡移书上风纪

　　送李检校入京诗序

　　江浙行省检校官李君允谦与休宁令尹唐君子华有故旧之雅至正八年春检校君以秩满将上京师于是令尹自休宁歌诗以送之且尽率吾党能诗之士赓和成什合为一巻而属翮序其首翮适佐邑休宁况以往年辱与检校君共事浙省诣不容让乃执简而为之序曰士大夫所为贵乎交道之古者予闻之圣人之徒矣以为赠人以财不若赠人以言然而言之涉乎箴规又岂若敦乎情素之为笃且厚哉曩者检校君之先大夫都事公宰归安时令尹用吴兴之隽彦受知深至以故检校君相与为布衣交埀四十年今兹相望数百里之间又将有数千里之别其情素之锺有不能已繇是形之于诗者拳拳焉叙夙昔之契合申游从之乐岂其于摅写之文鬯已犹以为未也乃复诵其承藉家世之懿讃其抱负才徳之充纂其敡歴声誉之美其于陈述之辞宣已犹以为未也则从而考诸祯祥而觊其蹈前人之光显敷诸颂祷而愿其作治朝之羽仪征诸时义而冀其为生民之福泽此其于期望之意曷胜其情素之蔼然者意凡于此可以见交道之古矣夫可以有感于吾党之笃且厚矣夫

　　送王文播宰含山序

　　天下之吏切于民者莫如守令之官职以字抚为专任故于学易以推志易以行泽惠易以流而于民为至近者又莫如令古之循良岂弟君子率是焉出其为官不轻而重较然也然今世之士大夫往往徼华躐要恒薄焉而不之即则亦懵甚矣东原王文播繇新安幕佐掾江浙行省既终更上京师而其故人之贵显者适叅议中书操人物之权衡文播盖可攀附立致髙位使在他人则通秩美仕焜乎朝着之间者可指而得也而文播皆弃不取独请于知已求一县为之欲以摅其素藴遂受含山之命而归充然若有自得之色夫以文播出阀阅之名胄怀儒学之器业又重以叅议公为之援助愿奚求而不获虽使极铨曹之荣名合世人之所觊望者举以■〈亻畀〉之文播文播亦将奚愧而不为今文播之舍乎此非以令为近民得专任字抚而循良岂弟之及民为甚易欤然则文播其真知轻重者为之民者不其幸耶虽然叅议公方负天下重望继此以往当丞中台秉大政必将援引文播登之华要则文播之敷论思于宻勿扬声烈于迩遐者非逺已其能久滞于一县哉予与文播实同事于江浙情最相善于其上官之日列祖帐以饯之因序其上

　　送御史梁公赴任江南行台诗并序

　　江东宪司经歴梁公莅事之又明年至顺之初元也五月诏除南台御史时余适居升闻诸台府之属曰是宜为良御史是能佐其使紏监郡之污而罢其职发奸民之妄诉其尉而抵以法谋为图画备极赈捄之策俾数十万之民赖以不死者是为御史必将绳击憝恶荡无遗类其不使夫贪以败官者幸而免乎必将审察诬枉靡刁嚚之俗其不使夫长民者惴惴不自保无罪而罹其寃乎必将恤民隐通下情其不使夫颠踣之民重困于朘剥征敛不幸而填沟壑先狗马乎是宜为良御史矣呜呼公之名何其信于人如此哉公为人亹亹修谨而行义崇洁每出承长官虽未甞厉容抗辞而人莫不信其直入奉严亲虽未甞列鼎重茵而人莫不信其孝在江东之日公署是居处不民混廪禄是资奉不民取僚吏是友交不民接故于官事必一以公道行之虽未甞衣弊策羸而人人莫不信其亷耿功业之光昭扬声闻于迩遐比者使方以镇静理州郡犯之者不少贷而公复以刚明佐之州郡咸廪然知畏莫敢肆其贪酷故江东之民深徳之及闻是命既皆喜公之去此将大用又皆惜其去而不得专受其徳也相与图议其所以留公而不可予以为公之在江东江东之民徳之而已去为南台御史则自江以南十道之民且徳之不独江东也使进而为御史于中台言听諌行则将举天下无不徳之又不独江之以南十道而已以天下之徳之而与夫江东一道之徳之者以此计彼其为广狭何如也且往年成公宪甫亦以是官去为西台御史已而入中台能于其职不七八年来为宪使江东之人至今荣之梁公之年尚强也则今日之去又焉知异日不为成公之来乎乃请于公曰公行毋迟其毋负台府之所以属望于公者因献以诗其辞曰维古宣歙观察是设皇遣使节来访来谳侯谁嘉宾梁公其人公孝于亲敬共为臣恂恂其质介介其特乃践乃歴风纪所出自公来东岁饥而戎我民之穷公遭其逢公有谋略苏我民瘼拯其沟壑兵莫敢虐民求其原戴公之恩愿公子孙既硕且蕃公作御史式跻显仕爱莫能止壹是赞喜公日崇哉将其复来将其复来慰我民思

　　送元太常序

　　皇元壹海内式用殷武统理万方圣圣承承弥文日宣粤在仁宗皇帝崇尚文学乃髙勾丽元公献赋阙下擢为太常博士英宗皇帝肇兴盛典时大丞相甞为礼官入告出猷爰修卤簿仪卫相皇帝亲享太庙而元公实为大丞相所尊礼考验故实其为功居多闻实章着光于朝廷九命而贰宪节于江东未几有诏进佥太常院事名号因华显矣惟成周之礼分寓六官三百有六十之属咸以礼称逮至秦汉始立奉常以专其官其为任至重今天子明圣在上赞兴礼乐非元公其谁赖今以始皇元之制将其烜炜焕燡上配隆古秦汉不足称已故方纶诰既敷天下闻者罔既欣恱是宜有以导扬休美埀之方来若稽古昔在成周时申伯出封于谢樊侯筑城于齐一时大雅君子则有若尹吉甫者莫不作为诵诗以壮其猷所谓崧髙烝民者也今元公以观风之使入天子朝为奉常其为事逾贵曷可轶无声歌以播遐久为士大夫者之阙上元杨翮是用拜手而为之颂焉颂曰奕奕三韩环海为邦宾赐之曈秀灵旁薄锺为伟杰笃生元公惟公之徳直谅肃庄人莫能雄琼岛斯赋曰惟万岁禁籞攸峙追原始初建邦定极显著经制首列宸扆载写宫室既则以丽陁于四表登望所暨讽諌华备洋洋沨沨声肆以鈜昭显扬厉编简有秩登彻中秘班马是继皇帝曰俞曷旌成能俾位博士乃迁执法击邪举直外廷清明敡歴卿曹礼序乐和黔首乐康使节是介亷车肆好自淮徂江循方省俗长吏奉法咸化亷平言遄言迈四牡肃肃觐于上京曰维司常铭着功徳载以前路九庙雝雝率时烝甞一歌佾舞考稽典章率被寰宇式将庸叙四方承风迟登泰平靡不遵度小子作诵导扬公烈实配吉甫

　　送王照磨迁湖北序

　　曩余家君自闽海道宪司照磨迁江东仍其职居五年今御史台都事秦君裕之实代其任更歴一纪守是官者王君敬先方承诰命迁湖北而谷君仲皋来代之仲皋受业家君亦甞为江东从事与秦君俱声迹相能也余故得承诸君乃因王君之行也昌言于众曰按汉功令掌故以文学礼义为官迁留滞择以补二千石属今宪使视汉二千石汉二千石属犹今官宪司而为参佐者今宪司照磨缀末僚与汉掌故名实又相伦等亡簿书之烦按巡之劳凡急于立事者虽或视为散职然而无不乐为之其守是官于江东者去率通贵今秦君位于朝既已华显而家君适待制翰林自家君而上逆数之连蹇不偶者盖寡余固知君之去是其不留滞于湖北审矣君在江东平恕任事而不辞其难得均劳之义焉使副之职虽责无所与亦往往代之乗传行郡弗计寒暑冗剧劝施而功居多谳囚而枉者以雪列迹蜚英其名闻充然有登矣异时将与仲皋声聨势比跻台阁入侍从持风宪之纲纪作朝廷之光仪且以极仕宦之荣观而尽交承之欢情监于今兹其有异乎使其人曰是皆为照磨于江东者今而辉袭后先乃若此固不焯焯焜耀也夫余闻沅澧之间其士夫多善骚雅君官其地必有能颂君徳业被之歌诗与君之爵位勲烈相为不穷者余謏人也愧于荒鄙庸是进稽古昔以为之辞因以其近而可征者为君诵之是为序

　　送王庭训赴恵州照磨序

　　世传岭南诸郡近南海海外真腊占城流求诸国蕃舶岁至象犀珠玑金贝名香寳布诸凡瑰竒珍异之物寳于中州者咸萃于是然其地特多瘴疠又猺獠出没为生人患曩时士大夫率惮往官焉至正元年春南台察掾王庭训受官为从事恵州行有日其所友善故旧谓庭训曰于以中原之名隽膺列宪之察举升掾御史府既已终更若子之材优游京师而取华耀真可立致何必就铨外调甘处荒遐之陬乎予曰不然我皇元以四海为家虽在穷邦下域亦莫不选抡贤能以绥治其人使之向化蒙利岭南去朝廷祗数千里上岂忘之哉诗不云乎普天之下莫非王土率土之濵莫非王臣徒以荒遐而惮往者非仁者之心也况朝廷以岭南重地为之法俾愿行者优其官有差满秩如真即一日受代复还之内地调补比年来皆乐官其地非曩时比矣岭南人为予言恵在岭南诸郡中风气民俗亡异江汉使廷训官是邦于廷训何负廷训又以御史荐往廷训何可辞吾特愿廷训至恵州赞上官以正体上徳意不鄙夷其民而教化之致一郡之理将足以使其贤名信于部使者部使者以其名上闻上者召见赐问下者递迁赏赉不亦善乎众以为然则祖饯之秦淮水上有为之歌者曰子之好我兮日与予游今子逺迈兮我心悠悠神京西北兮双阙云浮羣仙翱翔兮呼朋俦邈哉天南兮宁久留予爱其歌辞尔雅次之如上

　　送王中父信州照磨序

　　广信于江东诸郡地最逺余友王中父将往佐其幕其人皆曰是固建业王氏所谓素封者耶盖自广信来者道其府人之言皆若此噫是焉有君子而可以蒙此称乎兹以往余惧中父之猥以富名而徳声之弗闻也且中父何为而能自说于是邦将有能为中父解之者余其先之乎初中父之尊府君能以诗礼自振于乡平生韦布仅足而蓄书至多饮食自奉极俭薄而延四方之贤士无虗日凡于生事极迂疎弗精利而独能致名师以教诸子皆有成绩中父之濡染深矣故君之殁数年而中父径无所操徒手逺游几万里遂从事于海北宪司复辟掾广东帅阃一旦以母老谢归不顾及太夫人弃养服除始拜今命观其出处之大节盖非伟然而贤者不能也其贤若是则虽赀殖巨万家累千金亦孰能累之况中父之寒素泊然一儒者乎彼名为富足以埓封君者惟中父宗党为然何与于中父哉夫以地之逺传闻之误而使君子蒙非其所宜称义不可不为中父解也今余告信府之人中父彬彬文雅于赞画为宜是行也人皆庆而邦之得贤佐已奚论夫所谓素封者哉至元六年岁在庚辰十有一月既望序

　　送索都事赴浙东宪佥序【并诗】

　　至正二年淮东道亷访司经歴索公拜南行台御史居岁余迁都事升赞幕府在金陵既久暇日多延接四方贤士士稍稍出其门昔翮之先君子当天厯中待制翰林与公同馆公来金陵时翮方闲居闾里义当以故人子弟见然窃以为士之于公卿大夫有礼属公处台察清显之地而翮乃不揆微贱苟援世契之末径造门墙不知者将以翮为媚夫人也是以徒怀其惓惓之敬逡巡而不敢上谒者久之而公亦莫之讶也及公调浙东道佥事将行翮则始与弟牖往拜如礼且具言所以缓者公与之坐问劳备至未甞以缓故有几微见于颜色退而私相谓曰公固大贤君子忘其势不以翮为慢翮之于公也其殆合于礼也夫当公之始至即冒然而前则已僭今公且去终傲然不之即则已简谨于始而笃于今其殆合于礼也夫盖于是见公尽含容之量而翮得以适进退之宜矣遂与弟牖及公之门下士苏夣渊相率为诗饯公诸君子之能诗者复继之合为一巻既又以为古之学者造次必于礼是率于人之有合于礼者必记焉即已之出处茍庶几乎礼之合者亦不嫌于自録也况公之于后生小子取其敬而不疑其慢则是嘉其有礼也有成人之美之道焉可轶而不着乎乃书以冠其首诗曰挟策事明主出入承明庐一为淮南宾藉藉播清誉制诏擢御史行台在东吴间岁升幕府遄闻复超除宾客出相送饮饯西城隅持节往何之直指婺女墟东瓯抗于越会稽薄海嵎行部列郡中山川郁盘纡长吏走上谒县令为前驱驷马何奕奕髙盖拥路衢观者咸叹息云是今大儒谁言钟鼎贵曽不由诗书区区刀笔吏安能适亨涂

　　送马彦翚赴江西省管勾诗序

　　金陵之寓官马君彦翚由进士为江西行省管勾行有日其故人刘献可具请于彦翚之所甞与游尤长于诗者咏歌之以张其行得诗若干首成一巻谓上元杨翮专觚翰习文辞是宜为序则虚其右方属焉予为昔者圣人既采周南召南■〈比阝〉墉卫王郑齐魏唐秦陈郐曹豳诸国风及小雅大雅周颂鲁颂商颂删定为三百十一篇而其徒卜商实序之后之学者始得以通四诗之旨而诗人之情性廓然大明今献可类粹诸君子之什其必有所取法已予其可藉芜陋辞无以塞其意乃受而为之论次以附子夏之学序曰金陵为江左文物之邦歴晋宋齐梁陈及南唐为都会其俗特善歌诗自是以来作者日众虽风气之隆下有时而凡着在编简者无不可观也往者天朝克定季宋金陵独未甞被兵行御史台开府郡中涵煦五六十载人材辈出文物盖彬彬焉日先君子以经学教授于乡间甞取晋宋诸贤之诗令学者习之未几而陶靖节谢康乐之遗音絶响一时复振比年来郭先生长卿丁先生仲容皆以盛唐之体为学者倡于是后进之士多翕然向风而李翰林杜拾遗之律度骎骎矣当此之时虽寓迹玄门释宗者亦莫不知所慕尚吾乡诗歌之作于斯为盛彦翚自蚤岁寓金陵有贤名其授官而复来也与合郡之学士大夫尽交焉故其上官之日因具得其诗而四方之秀人名公之在金陵者亦附诗巻中由是在巻之诗美且富若此惟彦翚始以西城世胄入天子太学既用大兴府乡举擢右科进士今任郎官为列省僚属得与宰相共事其年正强才徳方懋宪官御史将交章论荐彦翚彦翚顾何假于诗所称道然江西幕府则有若大梁崔公九方河南王公止善实为郎中皆当世之通显号为能诗者翮甞以文辞事二公于浙省矣彦翚往而有同寅之好他日将从容取吾乡之诗而观之则是诗乌可少哉凡观于此者庶有以见诸君子之于彦翚盖厚也因论次而书之至正甲申四月十又九日序

　　送崇仁县尹陈子英之任序

　　今世之士生于南方者为时所弃恒不得为显官独州县之职非若朝省清要甚可贵重于是焉间得为之彼或觊其所不得为者而弗获及为其所得为乃复耻其卑厌其烦且难因不屑乎摅其才若智而庸鄙之混则虽为奚益其见弃于时也亦宜惟古之君子居是职必思所以効其职而不敢旷固不以其微且劳弛焉而不与力也故余于陈君子英未甞不为之深嘉而屡叹焉君自蚤岁已从事于风宪中今三十年余矣出其后者多烈烈于清要之途而君以吴楚之产犹偃蹇州县然特有志于民所至必以才智自树未甞怫悒焉有不屑为为武进时拳拳乎以兴学养士为务士大夫着其迹刻之石去而民怀焉至今斯不几于古之君子欤今复受命宰抚之崇仁余将幸是邑之民受其令之赐矣夫以南方之士而治南方之民其俗固所习知者使陈君之于崇仁也不变其为武进之道少摅其才知而导化之则其泽之及民深厚宏博何必其为显官乎余观世之膺华膴跻隆奕者当其赫赫盛时势焰熏灼固亦崇甚茍非其人一旦湮没不闻者胡可胜数而有志于民者虽为一县一州恵爱洋溢率能使其民数十百年犹思之不忘则子英甫之啬于今未必非显于后也其轻重不较然已哉

　　送芜湖尉杨之复任满序

　　顷余闻芜湖之境有盗杀其主人而取其财者尉察其家奴而疑之一鞠而得余固谓尉能官矣及适芜湖讯其民以邑官之贤者则具以尉称曰吾邑濒江距淮冲盗所出没也闻吾尉明有逺遁者有涉吾境而戢弗敢为者或悍不顾则立败获部使者察吾尉才常任以按狱及核覆旱溢一以平允邑大夫推吾尉能有故必藉尉摄署尉又能更举事弊切人情故郡府贤之上其名于宪府凡尉率以功伐与岁月进然未知吾尉以功伐进欤以岁月进欤未几有过余于邸者问其官即尉询其氏则与余同出而之复其字者求其世则大徳中有佐慈利而以公亷称于部使者即其祖也尉以祖荫得官盖能世其贤矣呜呼余观世之为仕者甞第其人而目之彼吏也突梯而不诚彼士也周章而无立槩乎其弗史则野尔余之所蔑视而弗与者恒往往是盖独于世官有嘉焉唐相李徳裕所为重门地之选者殆非以夫耳目之所歴既熟则出而仕必可以充其任也夫余于尉益有嘉于世官者矣彼怙父兄之宠势以豢骄其体而沉溺于膏粱轻肥以自弃及一旦临政而懵懵焉庸鄙是征则世官之累尔嗟夫世官固多贤者今尉之贤若此则益足以信世官之多贤而尉为深可嘉矣今以始大府将有推择郡县之末僚而辟之者其征余之言哉

　　佩玉斋类藳巻四

　　●钦定四库全书

　　佩玉斋类藁巻五

　　（元）杨翮 撰

　　○序

　　送罗执夫赴弋阳县学教谕序

　　考工记曰粤无镈燕无函秦无庐胡无弓车然而求是数物者必于是乎取之故曰非无也夫人而能为之也乃若士之立师道于学校岂夫人之所能哉徃年南陵罗季端教钱唐未几而其兄与可教新城今与可之嗣执夫祗省檄之光华徃弋阳之上邑于是罗氏之门仕于邑校者三人矣余见季端之于钱唐也策力修治笃意训淑人莫不嘉其勤且其周旋有度上下以和盖材之时者焉与可之于新城也执谦冲虚蓄徳宏深人莫能窥其量且其学博而识质懋且文盖器之良者焉是固所以为能充其任者也执夫承尊父之矩度恢其器于有容袭季父之通敏达其材于有合其有不能充于其任乎夫莫难乎为师也至于罗氏之门夫人而能为之则罗氏者殆非士大夫之粤燕秦胡也哉惟罗氏之子弟济济翼翼郁然可观踵执夫而为教官宜有未艾进而郡庠之升胄监之拜者将不相望于异日耶执夫之行也宣之文儒隽贤莫不多其济美荣其遄迈是以雄词毕陈雅歌迭唱发中和于金石合节奏于律吕及其彚稡篇什充溢编简咸以余为传子夏之学者请着其端遂撰为序引如右

　　送张元弼序

　　士大夫将去其乡仕于逺方则君子不能无离旷之怀趯然于中而不可已者于是焉慷慨歌呼以申其致而古者朋友之道因以显白于当时若夫讽咏之辞比兴之义皆视其作者之所能而所为作者之人品才美系焉宣城张元弼受檄行省分教于建徳之淳安戒途有日其友魏然明合吾■〈尚阝〉之隽彦为诗以道其行既又编次成帙虚其右简而属余序余惟崧髙烝民之诗尹吉甫之诵申伯樊侯者也今诸君子遵用古道追配吉甫于元弼之行也陈礼乐之光华间爼豆之徽懿雅正之音发于金石藻翰之辉烂乎云锦由是而淳安山水之秀人物之杰播之句律载在篇牍无遗美焉况乎温柔敦厚之风交倡迭应或颂或规深有合于诗人之意观于斯者元弼之人品才美槩可知己元弼秉中和之彛徳内衷其直襮融其谦接其容者可以信其言听其言者可以识其志守是道而仕于时将无逺而弗达顷尝识教分水有称其邦声闻之通于淳安者素矣是行也固无待于诗而重诸君子之诗亦无藉于余言者独然明谊好之笃固将以暴元弼之名誉而释诸君子离旷之怀也是不可以无述故叙言以列其端用以见交道之古也

　　送贾伯晖山长序

　　姑孰之流入于杨子在牛渚矶南其形胜雄以竒其土田沃以丰而据江山之津要则有巨镇为采石民居数千与守戍者旁午其贤豪多善积而厚藏其习俗多尊儒而尚义而司风化之本原则有乡校为采石书院数十年来主教席者更去而踵来其行谊或足以取重当时其问学或足以接迹前修其仪度或足以作矩后进而称教养之职任则有北方之名士为贾伯晖伯晖以至正元年为山长居顷之士大夫之称誉其贤者曰始书院之田以畆计才五十有竒伯晖至而请于司宪之官得割郡庠及天门书院余帑买田以益之数登于旧有加复能致当涂之宰县者上言于郡府取三江水利之羡额以养士岁以为常令而门宇奕奕崇餙有严学从蓁蓁弦诵无辍皆伯晖之绩也伯晖之绩夫既显书而深刻之已江东诸郡亦有为书院之长而其贤若伯晖者乎其为是言者非独一人而止于是伯晖之名在学官着甚予闻伯晖怀能抱艺翱翔于胄监者有年人之识伯晖者期伯晖于华达久矣然竟以竒穷偃蹇年壮而犹未仕及其故人之贵显者稍稍在当路欲有以引用伯晖会南行台御史移书浙省始得为是官伯晖惟不卑其官而欲小试其所藴以故能称其职任而士大夫翕然称誉之夫以伯晖之才顾何施而不宜今局于位不得肆而其成就已卓卓可覩若此则异时之跻躐崇要偃然有所树立寜不亦可兾乎伯晖既满代与之逰者某某设祖帐以饯之属予书其上为之序

　　送陈希贤贑州学正序

　　吾乡有质直之士曰陈希贤居中山读书事亲不求闻于时前年南台御史合荐之江西行省用以为贑州路儒学正行有日其与之游者咸曰行者必以赆岂独货财之为礼哉盖君子之相爱以言于是乎有赠言之义今其可以无言耶希贤以一介寒素受知御史遂用校官起家视夫凡为校官者杰然而出其上则御史为知人继自今其毋戾所守以期无负御史之知是诚不可不为希贤告又曰希贤学古之道清修而逺俗务乎内不以餙乎外求乎已不以徇乎人其为人信贤已使若果于忘世谁得而移之今既出而仕其亦达夫时之所同而毋执乎己之所独乎是固敦本信道者之所不乐为而今世之所不能不然者是亦不可不为希贤告既又相与谋曰士之游宦于逺方则朋友之谊必思所以暴其声誉而先之不使夫称望之或郁乎彼也于是乎有作诵之举而况徃徂乎文物之地从事乎庠序之间不有以导扬之惧其无以为之前闻也盖虽文采之外见才美之素彰者或涉乎数千里之地犹不能使其名一日而振耀于人则夫志识之有在悃愊而不华若希贤者非卓识之君子畴知之斯尚贤者之所宜拳拳也是则不可不为章贡之士大夫告遂授简于翮俾为之辞惟希贤之方冠尝受业于先君子矣弗容让用悉书其语而叙之以为序

　　赠明道书院权山长汤子逸序

　　至元六年上元教官汤子逸摄长明道书院明年郡士房徳卿用御史举茂材受檄行省实代之子逸既解去乡先生孰长卿天台丁仲容西蜀程彦鲁弟子师古克家方宗唯程立心李元中暨掌学官之出纳者耿纯仁会堂上相与言曰自吾子逸之慑长于斯也夙夜刻厉以图称塞职事修堂庑作储室治阁道朔望始集诸生堂上诵说先王之道前日之废者举怠者勤昧者昭学士大夫亡不说喜以为庻几获见牧养之意今而弦诵相间庾有余粟凡所以臻此者皆子逸之厪也吾■〈尚阝〉之士其容可忘诸具以告徳卿徳卿曰善乎诸公之言昔之来践兹席者余不能知余所知固无如子逸子逸与余盖厚乡也徒爱子逸今而乃知子逸贤谁能为子逸论次者书之乎上元杨翮因为之叙曰子逸宣城人少从宣城名师游尝治诗义为科举业尤能操翰墨工词章己而由庠序发身教上元上元属江左名郡御史大夫开府郡中比时教官多録録下材不为人所称道独子逸明当世之务动止言黙皆中绳矩所交游又一时豪隽长者日从事文雅徳谊见之者亡问公卿贵人皆尊礼为上客以故通郡中咸多之至上元岁余名称藉甚会书院阙长上官因籍以摄事子逸以其全能兴起坠弊又施其余理所主校室焕然相望较之曩昔未尝有也如子逸得致位通显真不负所学者哉夫旌絶行者不遗小善録茂绩者不没微劳况子逸毕志笃意有功于学官甚着士大夫蒙其实而轶其闻非所以表贤能厉功伐也其如嗣子逸为之者何劝谨书其事藏之学官归其副子逸为士大夫报

　　送于清叔序

　　据江左之会而为大藩山之自吴奔来者拥其背至自楚者复踊跃而前迎南有牛首之竒北有覆舟之胜秀蟠雄踞之势于是焉融水则有清溪秦淮渟涵演迤锺其美而通其气蓄而汪洋流而疏达其外大江周回引而东骛环封数百里广衍旷夷无溪壑污莱崭崿险絶沮洳卑下之地故其人率皆恢豁宏伟无鄙陋之俗下至里衎闾党小夫细氓亦皆诵诗书而谈礼乐其于贵隆富溢震耀世俗者恒视之藐如曽不芥蒂此吾乡之为邦所由甲乎江左而才学之士多出其间为天下所称道者也前代以来搢绅衣冠之产兹土者奕乎其不可述已近世鸿儒伟人其典型誉望为后生小子耳目之所及知者每相望而后先若夫齐民之英髦士之秀亹亹焉曷能胜计哉余自童丱从先生长者游观其时人材之多可谓盛矣及侍家君行四方久之而归则吾乡彬彬之风日益以盛余所景慕而不敢侪者数君子焉于清叔其一也清叔温厚博雅所从得名师其诗与文鬯以淳能炳然以才学着时之名公贵卿比比称道之谓其徳业之茂将未可量也今方以省檄録学镇江人皆悒然以为未足以称其器噫人材以地而盛其乡多贤则士大夫之屈大以为小者势使之然已夫以学校之卑官散秩而自吾乡为之者乃清叔焉顾不足以为吾乡重乎余于清叔之行所为厯叙夫山川风俗之美以及人物之盛者盖将使夫人之因清叔也知吾乡之士为独多也

　　送陈润民教谕序

　　予顷因察伋氏识东原陈泽民泽民自其先君子宦游居金陵久之泽民稍出试吏弗合于时即弃归自是絶意荣势独淡然与其季处东郭友爱无间言予因心敬泽民而雅知其季贤又十余年始识其季于诺海氏季子尤恂恂退譲有君子之风起家学官教晋陵以忧去居数年不调不自以为淹或谓陈氏产中州向使季子不为儒师自其少时即能若他人在金陵者以刀笔给事台府积年劳当署列宪史贵显可指俟季子既志在禄仕不此之图顾乃褒衣博带托身庠序之间取升斗自给以糜岁月将与人异情乎予曰不然师道尊史人役也由师道视人役可不较而明季子之舍彼取此殆以用书佐补文甚下故薄之不为而寜以儒进且地方百里偃然为人师岂他官比哉季子之处此审矣人于是知贤季子今季子受调教广信属邑玉山知季子者皆歌诗送季子行予因着送季子序明所为为季子作诗之由季子字润民曰季子何贤之也噫人之观于季子犹见其伯子矣

　　送于遵道之吴门序

　　昔吾夫子周游天下其徒多至三千人以文学名科者唯言氏卜氏二子而已世之君子潜心乎载籍悉意乎讨论于经典以求其道于史志以考其事于百家传记以博其言固足以挈其枢要而观其会通矣然能僴然与游夏并称者益寡焉何哉文学之事盖不可力而能茍得以专其名者非偶然也夫粲乎其有章者言之所由纉也皎乎其有征者事之所由叙也秩乎其有原者道之所由载也文学之所系其重如此而君子以身任之顾不亦可尚乎史称言氏吴人今去之虽久其遗风余教在吴邦当犹有存者矣吾乡于遵道自幼从名师尝有志于文学吾乡固多士获与之齿者殆不数人蚤以学官起家今将徃职吴校遵道其能与吴之贤人君子求言氏之传而明之乎遵道之行也士大夫皆作诗以为之道予固以文学之事望之故叙于其首

　　送陈子恭山长任颜鲁公书院序

　　近世庠序徧天下郡县而有天下者犹以为未广徃徃因夫昔贤前哲卓然有以埀世立教者间即其乡若所尝至之地为树祠列之学官置师弟子员使各推明其道其欲有禆于治化者计虑深逺矣故凡是学之主是人而立也为之师者必本其人之道以教为之徒者必宗其人之道以学于其心术之微事业之着言论操履之实其可以不之考乎祊河之上唐太师颜鲁公之故居与丘墓相望比者公卿上言请立书院于费祠鲁公朝廷从其请署山长一人至正四年长广陈子恭以尝登名于礼部得为山长盖鲁公书院之有山长至子恭才四人其一人甫至官即以故去而未尝至官者又一人焉学于是者得其传于师为未久于鲁公之道宜或未及讲求而尽其详子恭之责亦重矣惟鲁公之在唐朝厯忤大奸且能挠大盗之势使之不能直窥潼闗终为奸相所陷以不屈于叛将而死其忠烈甚着公之道实杀身以成仁要皆出于圣人所谓仁者之勇子恭夙承名师之教用能养其直方之气而充其正大之心于公之道其殆能知之己今将言迈于费适自升始学士大夫之在升与子恭友者二十有三人皆能诗君子凡由升而费所厯之地二十有三人者皆能即诗以道之若夫推明鲁公之道以教其人则在子恭矣予诚有望于子恭也故序

　　送屠彦徳教谕序

　　至正元年复乡举里选之制明年大比天下多士春官上其名天子亲策焉第其等而官之又明年用监察御史言取贡士下第于春官者用之为校官复以贡额未广而天下之材或遗也始自今更定名数于贡额之外取以补校官之末等秩视下第者益让焉着为令于是南士之额在江浙省与贡者廿有八人而以遗材取者又十有六人四年暨阳屠君彦徳在十有六人之中遂为校官于歙学知彦徳者皆为彦徳喜以为彦徳虽不获荐名于春官而犹半得以遗材致身于校官也彦徳之在歙能于其职以故通郡中无不敬礼之于校官之名实无少媿视他涂而为校官者偃然而有以尚之嗟乎以彦徳之贤而才教一邑使天下之校官皆若而人顾不足为吾道重哉今其文艺日登誉闻日着安知其异日不能奉大对于明廷魁多士于天下然则一邑之校官不足为彦徳喜幸予独以校官之取于此涂者为得人故因彦徳之解秩歙学序以告诸世之公卿大夫士且以明御史为知言

　　佩玉斋类藁巻五

　　●钦定四库全书

　　佩玉斋类藁巻六

　　（元）杨翮 撰

　　○序

　　石履道赴浙东帅府奏差诗序

　　藩阃受方面之重寄非独仗节旄筹帷幄者皆国家勲旧之臣朝廷才知之选也至于从事于其间効奔奏而充任使者亦必皆通敏于事机娴习于威仪之人故虽一介乘传之微而其名序不轻而重则较然矣盖自比年来大府之用以交政于四方者得取于公卿大夫之世由是贵逰之子弟多在焉沂阳石履道举于御史荐于宪司徃受辟于淛东帅阃人皆谓履道之先府君剔厯官途奕叶而光显诸兄复腾奕仕路颉颃于后先况其舅氏以客卿之位赞幕南台方赫赫有称于时履道又其所加爱而获馆甥之盛是宜推致之者众且有力徃其必有合乎余惟履道出乎阀阅之家长乎簮缨之门识趣之超濡染于闻见意气之伟劘切于交游盖世之贤能才俊而达时者也观其于世故之胶轕官政之纷糺人情之变态叩之而无不知触之而无不应举动之间又无不中肯綮而合节奏则所谓通敏而娴习者非耶爵禄之荣名誉之茂是其所宜蒙虽微所恃挟亦何适而不达全同必其徃而有合也夫从事而以乘传为职北抵上京南穷百粤皆马迹之所至固若劳甚然将命而行日驰数百里将可以朝吴越而夕淮楚也亦足快哉斯履道之行所以趯然于中而有不能已者异时更涉之既久闻见日登交游日广吾见其起逸乎遐轨凌厉乎亨衢续父兄之业而似其舅氏者几无难矣于是士大夫皆为诗以壮其行余与之游雅相善宜有以华之而适恨其不文也猥叙言于末简焉

　　送赵子祥序

　　专门之业皆可以世守出乎是而或善之反乎是而或非之不可也宣赵子祥以刑名世其家子祥幼时乃能奋然秉志从名师推明义理为科举进士学或涉涂数百里去家弥年其厪如一日为士者善之年余二十复幡然从事池阳郡府为掾曹颇能信其素藴而立声闻以忧故家居三年时复理为旧学纉为时文与朋游谈且日号于幼时同门者曰吏可为也盍亦转而从我乎吏之为职既微而去就甚轻时而出则我之才可以小施退而休则犹足以从翰墨而训蒙惟我为之而乐焉诗书之効迟固不若法律之功近也余闻而疑之然不敢非其说子祥之先世既业刑名家意其平日之所讲攻而家庭之所论议者无非刑名之说矣岂子祥之所闻深者熟而熟者固未易忘欤子祥之尊府君及其诸父进为时用而出为身荣者皆以刑名振杨一时子祥之所亲见也将利其道以阶显达忍而不能变欤抑亦患夫仕进之涂不广而科举又以有司之不明废才今之不择禄仕者殆所为图免后时之悔欤在子祥则可已夫吏识时务而其失深刻少恩儒以道谊自轨而其失迂阔不切事情今子祥混而一之又无其失盖彬彬乎通达文雅矣即以他人而子祥之从则余见其法律之不精而诗书之易忘一举而两失兼矣故在子祥则可非子祥而从子祥之说不能子祥若则奚可今子祥既释忧从吉复徃池阳书以为序

　　杨季常送行序

　　四方之士羣萃于一府相与共理官政上下其论议赞画其谋猷相资以徳相尚以义承长官摄属治又各以其所长相济焉出而公则案牍之相须退而私则杯酒之相属寜不有乐乎此哉其或日积月登一日解谢而去久合者骤携族处者即旷则亦不能无悒悒于中也余尝泛观于时见其能若此者未始不信夫朋友之道亘古而常存见其不若此者则亦未始不叹其交谊之衰而人情之薄也今兹寓处钱唐而江浙会府史杨季常属满当去凡与之同吏是府者莫不咸惜其去而不可留又莫不咸爱其贤而不忍其去谋所以摅其悒悒之怀且以道其昔者之乐而今者之不能舎与夫异时之不能无思也遂将声之为诗扬之为歌显书昭揭列之祖帐以华其去而属余为之辞余惟季常起身儒学为校官师百里会府籍其村署为曹掾斯固所优为而不难者况其质容彬彬推学以守正发才以达时是以施置措举固不至矫焉而为迂亦莫或靡焉而深文也今其去而同事之人拳拳焉致其情若此则季常之所以处朋友者可知已不然则彼将惟逺之不暇惟嫉雠之不足惟恐其去之之不先取余盖因季常之去而益信夫朋友之道自未尝亡得其道则虽狡胥狯史皆可薫而洽和而谓吏独无党者不几缪乎彼挟巇崄以中伤夫同列者人亦必以是报之诚何爱乎为此也然则季常之于朋友诸君子之于季常交至矣他日季常与诸君子复解后于仕途又相为颉颃而先后则朋友之乐顾不蔼然而益加充然而弥厚乎余喜其然而病夫不然者诗歌之不能详也序以道之

　　送袁仲实序

　　自世降不古有官之君子能尽其軄者多弗容于时士大夫遂相率成风而为因循茍且之政宠极乎隆耀则懐禄而保身秩綦乎微下则充位而具员彼食焉而怠其事者皆是也有天下者髙拱乎上谁与共理者哉凡今天下穹赫尊贵之人其尽职与否吾不能知窃独恠夫仕之未获显融而况郁乎下僚者何其偷也其非器能庸鄙无足以自効则必悒悒焉厌夫劳且贱不屑为其所为吾寜不于袁子仲实而有感耶仲实早以风宪发身歴掾大府己而游宦不登其始与之共事与夫出其后者或腾躐于要途而仲实方且滞身州县赞帷幄之画然特喜自振异常僴然以其材辩见之事功确乎其不苟也故所至輙名誉籍籍其在江寜也胥史慑其岩长贰然其信民庻爱其情后之人屡数夫幕客之能者必曰仲实仲实其贤于为吏而偷者逺矣吾闻古有展禽者不卑小官见称于孟氏是则善学栁下惠者将在仲实吾寜不于是而有感耶今仲实受调长幕于温之平阳平阳虽介山海之间仲实之徃得贤侯而佐之其政之成不难而易然其俗尚靡靡之音亦能有以导化之使其风日变而趋于雅乎若然则殆几于古之为吏者已嗟乎吾斯言之迂也将以徼夫为吏而偷者也故于仲实之行以告焉

　　送胡天祺译史序

　　予居集庆乡里中郡府之掾与予善者为予道译曹胡天祺之贤且曰天祺饶产也而通译言善国书始名在翰林翰林下其名饶府饶府署之为译曹久之调池阳其来集庆则又自池阳调也初天祺之在二府同事之人与天祺皆雅相好凡吾党之吏于集庆多自二府调来者与天祺弥相好焉虽弗及同事于昔时而始相与于今兹者亦鲜不与之翕然而相好也及其岁月既盈郡府上其书浙省天祺当受省檄为金榖典司若廵徼之任故吾党将设祖帐以饯之子盍为之序予闻其言则慨然曰予虽不识天祺天祺之为人信贤己哉君子之处斯世也莫难乎和又莫难乎久天祺之与众相好如此其和己乎与之相从于二府者至于今无间言其久已乎夫译曹既处诸曹之右人所弗平使其复于同事之人傲晲而阴握其利害旁观而窃议其是非则人之所深疾而弗贯者己况取其去之日而得于彼拳拳若此乎后之为译曹者监于兹可也然天祺之和且乆岂惟于译曹为宜虽为大官居要涂率是道可也是为序

　　送周能之郡曹序

　　皇庆间天子慨然欲以儒术变天下之俗诏令若曰郡县之史诸生其有愿为者听于是天下之愿为郡县史者多托名诸生中矣先是歙诸生周能之佐书郡府部使者行部至郡见其精谨使为尉史食廪稍既已在诏令前不可舍去更吏郡县则循见资日积月升久之亦为郡府掾己而调畨易复自畨易调升其文雅谦巽退然儒者也予所见郡府掾实诸生者无若能之然能之始用书佐进不得以诸生起家彼名诸生而为之者又皆庸下不必能如能之可不为之太息乎予所闻能之在歙在畨昜时任事敏给部使者多爱与之人谓其能及来升行台贵官及御史又徃徃称借不置其能益着居数岁移仓曹出内尤极平允凡编戸之输赋若吏卒及鳏独寡孤之请给者莫不合辞讃誉其所为故能声日振异盖偃然一名吏已乌可以诸生目能之哉其终更郡府上其名行省能之将随牒补职与之同事者属予为序以道其行故序之如上

　　送李复之郡曹调寜国序

　　新安郡当至大初真定李侯为之守以地弗产丝纩上言者府更其赋以镪民便之载其徳于石既乆而父老不能忘常曰吾民犹戴李侯也后三十年余侯之孙复之用儒生推择为其郡史又数年调寜国其行也士大夫作诗以送之予时适佐属邑因言于众曰我国家承平乆长天下之彯缨弹冠者繇夫仕途之壅皆不能从容进取如曩时于是乎公卿之胄黾勉焉从事乎吏曹者有之若复之是已夫复之岂固屑乎役役于簿书刀笔者哉亦图有所就焉耳今法大府之掾多取乎列郡吏曹吏曹得为大府掾者徃徃立登显达故凡郡史虽若暂抑乎当时必能大信于异日复之之处此亦图有所就焉耳况复之生阀阅之家又尝明习文法而其才足以有为今所调寜国实司宪者开府之地复之于此守之以亷慎济之以勤敏上以承宪府之号令下以挈属司之纲维将其声誉奕然一日而自致于清要之阶有不难者兹以徃复之之显达盖可指竢且其发身适在其祖之所尝守郡中异日于其乃祖名位事业殆足以几之而无不及乎其兆在是矣传曰公侯之子孙必复其始予于复之乎卜焉众以予言为然乃书以冠诸诗之送其行者

　　赠茅叔志序

　　一言之誉加于人而欲使夫闻之者莫不因其言而敬之茍非出于大贤君子许与之不轻者则其势固未可必故惟得誉于大贤君子而后足以取敬于当时言不足以为人重则虽有所誉而或者将弗信焉然则士之闻不闻孰谓不系所托哉予所善茅叔志以笃实有行义称于乡予知之而不以言惧夫或者之弗信也虽然信弗信非予之责予将诚言之徃年叔志学吏于江东宪司时有为架阁主典吏者属公委遽行弗及收藏钥三日方忆之惶怖而返自谓所亡失必泰甚弗可逃罪罟归而钥故在乃叔志为守之连日夜弗去以故得无他其人感之拜且泣而叔志不自以为徳也母病且笃祷于神获愈因舁母诣祠谢顾其栋宇将压乃谋新之方就营表而岁大饥遂节衣食费不酒肉躬自劳苦以迄于有成既而神居焕然而叔志家弊矣其为人愿且果可称类若是予所言一二不能悉以予所言而推予所不能悉则叔志非所谓笃实有行义者耶今来升将行四方求就其所啚顾予之微陋非可誉人者而独为叔志拳拳言之是不以予之微陋而蔽叔志之宜闻也兹以徃士大夫有未知叔志之为人者其征诸予言有未以予言为然者其观诸叔志噫予之言诚不足以为人重或者因叔志而信予言也夫

　　送曹元章之金陵序

　　士之生乎当世非幸遇夫名徳穹贵为之知已援挈而振异之则虽有隽敏髙迈之才辅之以訾算迟之以岁月济之以附趋殆亦不能以有达况乎一介寒素出乎遐方下邑力不足以趣乎会通衢要之地而游于公卿大夫之间其抱负藴蓄曽弗获以自见终必浮湛里闾没世无称而已乌所望以成其名哉予故深庆夫休寜曹元章氏之有遭也曹氏在休寜世居县郭之阴僻逺廛閧林遥邃清造其庐者可悠然而想见其昔人之风也元章守诗书之故业其行亷以恪其心恬以夷其仪衎以舒有栖幽乐雅之趣无所慕羡于时若将终身焉者一旦因故旧之荐而受知于江浙省检校官李君允谦李君移书永嘉郡守忽侯用是永嘉郡即日辟之为郡史识元章者皆为元章喜夫郡史之禄固微然由郡史而进可阶以有达世盖有力求竞逐终老而不得者今元章得之犹取诸寄向非幸遇夫李君其能若是之速且易耶元章居永嘉未数月用便养迁金陵取道过休寜省其家时予适佐是邑与予有斯文之好具为予道李君之知已不容口予既庆元章之遇李君则举酒以属元章曰金陵为江左大郡而行御史台在焉官于是老率皆名徳穹贵之人以元章之贤徃即其人而事焉元章之知已当益加多或援挈而振异之将其超躐腾奋歘焉致其身于光华清峻之涂势无难者予又庆李君之知元章为不孤也子其识之元章请予为之序予惟金陵予乡遂为论著元章之为人以告予乡之士大夫且为言予所见当世进取之士必幸遇夫知已而后庻几可以成名其不然者予未之闻也

　　佩玉斋类藁巻六

　　●钦定四库全书

　　佩玉斋类藁巻七

　　（元）杨翮 撰

　　○序

　　赠相地刘梅心序

　　晋郭景纯着葬书寥寥才数百言而其理已显何其简而易知耶后世以相地专门至于曽杨之流其说大备而学者乃惑俚师野术或附益已见以蕲通悟学者而所论浸以蔓延遂几于漠漫不可极呜呼又何其多而难尽也故尝以为龙穴沙水之法虽炳焉其不诬而今之所以求合图利者其术徃徃荒唐缪戾于理率背而胡为彼信哉庐陵刘昌茂自号梅心以能相地游金陵凡所与葬后其家赀业必登士大夫有用之者已而仕于时必华显人或以是多昌茂以其能富贵人也盖昌茂之术以龙之来为主地善矣而五气所值有吉有凶则又在乎审顺背之宜间数数与余谈而余卒不得其要领然又以为今之世无景纯果孰从而质其非是哉去年秋先君子之葬昌茂实北焉既卒事人皆以为宜余于是始克幡然信之曰是其能必精已乎今来告余以将行四方售其术求余言以达之噫以余言之陋又何足以达昌茂哉欲己乎言耶是蔽昌茂之能也而乌乎己乎言遂为之序引如上

　　赠相者潘碧山序

　　古之善相人者惟其术之凭而揣摩臆度之见一无所与于人之达啬寿夭吉凶祸福望之而即知言之而无隐不计其今而取必于异日故其验如神余行四方求其能若此者何寥乎其不或见也凡名以相术自售之徒率皆低昻迁就以蕲合人意幸而一中则人必大惊异以为其术之精否则亦于人无忤计固巧矣然于其术且不能自信又乌足言茍世之学是术者读唐许之书笃信而守之挈以言人当无不验而何事于揣摩臆度之见乎今若齐安之游与相者遇于逆旅其言特洒洒可听或称其处已接物尤直且介来求相者设有隐恶必尽言弗讳寜不得钱非其人即不与言强要之不得已则言讫竟去与之钱寜不取观其人诚若然者呜呼天下之人皆资其业以为食其不没没于利者寡也今以术自售而不贵茍得如此必于其术能自信无疑已彼出于其术之外以侥幸焉者寜不愧斯人也哉寜不愧斯人也哉他日有以善相名东南姓潘氏号碧山者即与余遇者也

　　赠中山王处士序

　　云雷风雨之功用造物之所以神其机者也彼或呼吸而来之若取诸左右此其术何哉是殆不可以理诘者故余尝疑而不信今年夏来齐安属连月不雨农病之长沙王真常为其郡人徃诸于黄冈之方广僧舎始受言则曰三日当雨明日而行诘朝而蒇事坛而雨大足噫是亦异已余求其人而问焉具说以为吾以一身之阴阳合天地之阴阳尔无他法也非所谓吾之气顺则天地之气亦顺者耶此吾儒学问之极功彼其所能者将不异此耶余观其人精坚纯恪有似于道其与造物侔者则所传秘甚而余不能知也其友吴景尹请为之序以信其术故书

　　赠邵思善序

　　古之君子其得于天者既已发而为言语文章事业或又因其余力纵观乎天地之间烟云月露风雨晦明之变山川人物宫室草木鸟兽之形用以陶冩其性情而黙寓夫喜怒休戚箴规讽劝谏诫之意盖有不胜其妙者故画之絶品第之为神若夫一专于是而大者之弗立殆亦不足称已故古今之画其可传者必多出于当时号为贤达尊显其言语文章事业素有以厌服人人之望而后天下后世见其所为画皆争致而珍藏之以为希世寳玩至传之子孙而不穷盖其可贵重者有在也吴兴唐侯子华父以儒名江左其画为人所贵重及来宰休寜门生邵思善得以笔墨给事左右生尝嗜画学之有年既获亲承侯所指授其画遂大进几能与侯所为相埒莫可辨于是时之鸿儒瑰士稍稍誉其能间为诗以张之而思善亦颇色喜求予为之序予惟画之为科目至多而谱具载焉凡工其艺者率近似之然徃徃不足贵重思善其亦知侯之画所以为可贵重者乎盖其言语文章事业卓卓著见于时是则大者已立矣识其人者既爱其人必求其画慕之者得见其画犹见其人焉意不徒在于画也思善而能集道义以达其言语博问学以美其文章广见闻以充其事业则其画将可贵重而自名家不然是以其得于大者小用之乌足以企侯之万一哉既为思善言用书以为序

　　佩玉斋类藁巻七

　　●钦定四库全书

　　佩玉斋类藁巻八

　　（元）杨翮 撰

　　○序

　　上已日燕饮诗序

　　凡得于游衍之适者皆乐也而有备不备焉晋永和兰亭之会自昔以为美谈或图而传之至于今不衰是岂独以其书耶盖余尝观会稽志乃知当时之集者四十有一人皆一世之选斯固能揽其胜合其美而畅其和矣岁戊辰以暮春之三日从钱塘之士来燕于湖濵莫氏之新堂悦风日之恬舒适心体之旷闲来会之人复彦且嘉思有以全其乐也于是位以齿从无别崇卑酒以令行罔闲踈昵郑卫之乐不设雅颂之辞代举官府之政靡言林壑之谈交应威仪孔度俶无扰哗乃有铜壶■〈⺮枯〉矢处其楹之右偏能者投之不议赏罚或中焉或否焉扬扬然于于然志意衍舒气康以寜无胜负之心也已而讙甚分韵为诗皆若有慊焉夫固有日有千金而逰兹湖者鲜不挟贵骄以矜显负纷奢以侈豪扬华舟列妓童冶丽之观靡曼之音杂然而前陈皆足以罄其乐矣顾其人何如耶今兹却丝竹而乐寓遗世俗而礼存览时序之昭融洽主宾之忻愉真足以踵芳昔贤作矩后人庻几乎乐之傋者诗成予序其首诗曰闲居胜芳春况乃修禊时群贤毕倾盖招宴酬素期华馆挹竒观嘉席延多仪兰芬扬光风藻色涵晴猗末座聆髙谈雅抱摅遐思虽微丝与竹清兴良足怡画舸翳中沚繁声流四涯俗情岂无乐斯意非所知千载一胜赏继此当复谁达者解其会浩饮寜须辞

　　侯氏二子名字序

　　五金之适于用为削为杀夫为剑为钟为量为鏄至于能刚也而为钺能胜其重也而为铉岂必皆其性之宜哉登除之调适之镕铄而淬砺之工人之力居多矣金之性有燥有湿有精有觕非夫工人之力斯不能以成其器故金有六齐焉则所以使之适于用也盖难矣君子之教何独不然揆其心初未尝不欲夫全才而成之也然而学者之气质有偏则求所以变化之者不易裁其过辅其所不及矫其失而约之中柔者强之薄者敦之岂君子之得已哉余友侯廷美之子淳而不凿其失也弱以鲁则名以钺而字之曰伯刚其季之子敏而有为而其失也剽以躁则名以铉而字之曰叔重循名考实若逆置而错施者是非即其气质之偏而求所以变化之乎夫弱以鲁者宜乎其不能以刚剽以躁者宜乎其不能以胜重惟不求多于其所自能而恒勉其所不能然后足以増益其所不能而充其能矣是则二子之所宜知也徤以守之决以行之非钺之事乎发己以操之尽力以举之非铉之事乎他日人将以定天下之至疑齐万物之不平望乎钺而众人之所莫能君子之所当任者亦将于铉乎责之矣二子其自以夫名若字朂乎哉茍其缺折钝挫败其钺之所长颠坠委顿以废其铉之职则非特金之罪将亦贻工人之羞焉虽然钺也铉也器也器不可以相通也人不能以相通而谓之成人不可也为二子者固宜思所以副其名而亦勿徒止于其所名也哉

　　卞宜之四咏倡和序

　　昔昌黎韩子序盛山十二诗侈为美谈岂非以其倡者有抗云出尘之风属而和者又皆一时之选欤以余观之当时诸贤虽不偕会于京师亦未必不为后世所称道盖君子之所尚者固有在也江东宪府之行人卞君宜之寓陵阳乐其山川之美也及观游之暇作诗四章曰迭嶂楼曰响山曰昭亭曰书堂其为辞宏丽华妙与骚人墨客伦较律度于锱铢豪厘之内殆将追配于古之作者而与之俪故凡吾■〈尚阝〉之士亦皆属而和之若刘有之之风骚吴起季之典雅王子山之清新吴子彦之严润胡成之之竒葩胡生之歩骤其有劣于盛山诸贤之万一者乎使异时之会合果犹夫盛山诸贤之遇殆亦偶然尔卞君淮阴之故家尝从事于淛东宪府矣其咏謌金华寳婺之胜盖必有连篇累什传诵于四方而脍炙于羣口者惜余未之见也若夫陵阳四诗则一时之人莫不俱讃其芳咸踵其躅虽以余之不敏亦不能无述焉呜呼余固庆夫陵阳之有遭当无愧于盛山矣上元杨翮谨识

　　惠塘诗序

　　自伐木废而朋友之道缺名缙绅列衣冠者所与共不过锥刀毫末已或悉谋毕力角骛竞驰蕲尽取乃已视人之有弗有弗暇顾甚则挟深恣强肆其吞噬之志兼人之有而并有焉盖虽父子兄弟之间恒多尔者而况谓之朋友者乎余于是深有取于惠塘之事也初南陵罗执夫与魏彦明游以学问相尚为深交乐彦明之贤也则与之讲切道义叅稽古今更相禆润以成其业既而知彦明之贫也遂以腴田之在惠塘者假之盖为畆之十者七宣人士闻而异之皆为诗以道其事所以美执夫之难能而侈彦明之得于人者不少概见于今也呜呼余于惠塘之事深有感已世称朋友者畴不曰管仲鲍叔观其分财一事管仲之自与虽多亦取其所宜有者鲍叔惟能不较尔使鲍叔能割已有以畀仲则迁史之所以论著褒替者宜不止传之所称而后人称之又当何如耶有马者借人乘之盖虽仲尼之世犹叹其今亡惠塘之事寜不翅千百于马耶余于是深有感已一撮之土一区之地亘天地古今而终不毁不泐不变灭不澌尽然有之者率不能以数传未尝有世守厯年千百者吾每见豪家巨室连阡陌跨州邑莫不视以为真已有也及后世胤弱势微则或鬻于富强没于公上敓于横权寸土尺地一皆丧荡而无余当其时思欲挈以与人而不可得故达者视之曽不以之芥蔕执夫所能将有类夫达者施之彦明固非其所甚难然其事足以警贪而激义今而后为朋友者亦将有所感矣彼闻之而不愧不劝者独何人哉独何人哉

　　秦淮棹歌序

　　今天下承平日久学士大夫颂咏休明而陶冩情性者皆足以追袭盛唐之风由皇庆延佑迄于天厯奎章之间鸾台凤阁之耆英硕彦倡于朝廷而风于四方之诗盖骎骎乎大厯贞元之盛矣时则有作者稡所为诗若干首成帙目之曰秦淮擢歌元统二年冬予始得而诵之乃述其事以为序引夫古之达人畸士必有所托以寓其音南山白石之意逺矣至于榜枻越人之所藴亦必于拥檝乎是托岂音之所寓固宜有在耶畨余东卿居秦淮之上而其诗皆以棹歌目之是殆所托者棹也将其凌清风之朝乘明月之夕时偃息乎舟中而扣舷以适其所适几所谓击空明而遡流光者乎使或闻其节奏而识其怀思盖必有心会而神孚者虽越人之风曷以尚兹然东卿之居秦淮也燕处轩宇身不接乎帆桨躭嗜图史迹弗由乎渔钓其诗而谓之棹歌秪寓言尔因尝摘其宏丽之章铿鍧之调谐以律吕之正发其丝竹之和则震厉而充越与夫犦矟前导者盍宜更其号曰承平皷吹曲自今始

　　东坡事迹序

　　古之君子得志不以为荣不得志不以为辱者盖有之矣若夫充其所养虽在于困厄流离之中而未始不超然以适则余于东坡先生见之先生之谪齐安也适为守吴兴夫夺其山水之善地而投之江淮之陋邦自非达者而当其时能不悒悒于懐者殆寡况能有所适乎先生方且筑雪堂于东坡之下盘礴优游若将老焉终其身自号东坡岂真有乐乎此耶至是而先生之所养可知己世逺物移至齐安者求先生之余踪遐致而是邦之人皆不能言之可不为之太息乎至元四年上党牛侯济民来为郡判官亷洁有为得参佐之道其明年郡以无事乃慨然追思前贤之遗迹始得雪堂思贤寺为古定惠先生之像在焉遂割已禄益以劝导为之修门观以肃向趋又得东坡事迹于寺主僧明上人则大喜观其书成于吴武子武子字某光山人其曰东坡事迹者特着先生初谪至其迁临汝时事先生之所由称东坡者实在乎此侯既俾临川吴景尹校其误讹因显书而深刻焉以传于世时明上人方取赤壁二赋使予书以隶古刻于啸轩于是先生之适乎齐安者交显而并彰千载而下慕先生之为人者观于是而兴起焉其不有无所适而不适者乎

　　王子山诗序

　　子山子游少陵之野而跻西昆之絶麓长哦短吟不知其天也不知其地也知天地亦吾一物一触乎物则又见其无非诗者而不见物也方将大其大神其神恍惚其变化以几于不可能行遇佩玉之人而语之曰吾之诗至矣妙矣无以复尚矣吾能使天地非天地而归吾之一物物非物而归吾之诗其亦乐闻之乎佩玉之人拂然而不乐曰吾方诵子之知道今则不也古之有道之士黙乎声晦乎文运乎不测之化以肩乎至人夫至人者言且不可得闻而况诗乎吾固洞观乎子之能矣子之芥天地于一物眇一物于无何有之庭故所遇无非为子之诗者是殆知诗之诗而不知非诗之诗者也知非诗之诗而后知诗之非诗子独不见夫泉溜之与东海乎喧豗荡潏之余而鹿角之弗容彼之汉汉漫漫无声无容而巨鳞众错之所毕会也辟之飘风之与元气然此不言之妙也虽然不言之妙亦必待言而传是必有邻于无言者而后诗可言也子之诗盖邻于无言矣故吾语子以天全他日将必有振大音之尔雅者非子也夫非子也夫子山子于是悬解而去

　　雷锺小藁序

　　尝观孔子之称宓子贱曰鲁无君子者斯焉取斯因切念圣人之言何为如是其周且尽也夫美其人而归诸其所本此固君子长者之道然人之学而有成也必皆出于观感渐靡之所致未有无所本而能自立者孰谓子贱之贤而不由于鲁之多君子乎比年来吾乡江永之学日有名间有语子以永之所拟古乐府之善者遂从永之尽求其所业而观之而得其所谓雷锺小槀毎读之终篇未尝不深讃其善盖永之尝受学于吾乡之名师其所本甚正故发之辞章无不可观而其貎则卑乎其弗矜也且其年方向强于其业嗜进而不画他日人之称永之者必曰金陵多文儒固宜有是则永之顾不足以为吾党重乎今吾党之于永之何可靳也或者以褊资谀见莫或师承昧焉剽掇于离群索居之际辄傲然自满而汔无以过人及其见夫长于己者则妬娟弗暇且妄摘其玼瑕焉其心之所存固异于吾党己而恶可与言君子长者之道哉

　　九曲韵语序

　　诗自孔子删定为三百篇诗遂中絶迄秦无闻焉厥后五言七言始于汉厯魏晋宋齐梁陈隋而盛于唐江左之风至赢宋季世而音调卑矣元兴作者间起比年矣四方之士雷动响应其所歌咏下者齐盛唐髙乃与汉魏等伟乎其雄杰也唐本道氏之于诗在江左尤号专而习者殆其时使之然哉予顷因论当世之诗尝与君子言方今天下车书混一学者讲说先王之道究圣人之旨趣以极性命之原六籍之精微藴奥廓然大显而义理之学明矣达辞者化声律为宏深纪事者变骈骊为典要雄词法语惟简古之为趋浮靡陋习扫荡略尽而文章之学粹矣篆籕之圆正合乎规隶楷之端方应乎矩行草之流丽中乎节奏人擅所长各臻于妙千态万状率不外乎法度所宜而字画之学精矣其它诸学徃徃度越前代不独诗也君子谓予知言本道氏之诗曰九曲韵语者既可称道而其为人聪明博洽于数者之学又多能过人予言于是乎有征故论次之以俟知者

　　王氏恤菑诗序

　　天之仁斯民至矣然或雨旸暵溢之不时于是乎有歉恶饥馑之厄旷析流离之难札瘥疠疫之苦凡所以拯捄而安辑之者县官事也及其有司奉承之弗逮而士大夫之博爱而好义者动其哀矜恻怛之念求夫良法美意古昔既効可宜于今者即其力之所至齐施并举以纾为民上者之所隠忧使穷民之无告者获生于濒死之余君子盖与之今年春河北山东荆襄淮汉皆大饥疫死者大半余民转徙就食渡大江而南率先至建业建业闾阎细氓比比为沴气薫染遘疾淫邪所传势张甚时大姓王氏岂岩甫衋焉于懐首作糜食饿殍为郡中倡既又辟大屋一区贾良药其中剂之畀来告疾之人且日遣精谨而勤者数辈杂出访病者随命善医四人分行胗疗之或病家为特贫寠则悉具病家所用物给与惟亟所全活甚众蒙其恩者甚至毎食必祝王氏将传之子孙不忘君子曰厚矣哉王氏之积也王氏自仁甫君轻财乐施急人之病五六十年间惠济郡中者不可胜计郡之耆老间徃徃能道其事今岂岩甫承乃父之业益笃弗匮其积不既厚矣乎古语有云活人千者其后必大王氏固大矣后将有显者焉遂相率以其事纪载歌诵之着于编予惟王氏仁者夫仁者之心亦惟欲与夫世之齐民熙熙然同享有生之乐一无所答其力焉而已诚岂愿其有一旦不幸困踣而因以见吾之徳哉凡因民之遭罹凶菑而轸其力焉以恤之者殆仁者之不得已非仁者之心也诸君子乐道人之善于王氏无遗美己乃若王氏之心则非予不足以明之故为合诸君子之所述而冠以序引为世之博爱而好义者劝且以明王氏之心

　　自然亭诗序

　　士君子生海■〈宀禹〉太平之日袭家世富贵之资而承圣贤诗书礼乐之绪此莫大之福天下之至乐人生之所深幸而不可必致者也东鲁圣人之孙有贤公子曰肃夫氏自其尊府上元君居溧上山山之阳有田园第宅之盛而身沐治世之膏泽晏然怡然优游旁薄以自适于山水之趣故忧戚未尝经其心贫贱患难劳苦未尝渉其体而其所享莫非自然之福而有自然之乐凡人生之所深幸而不可必致者皆在焉彼终其生奔走于仰事俯育之计弗获而仅得者由肃夫视之何如也顷营别墅于其家之西合山水之胜因名其亭以自然盖将黜智力去矫饬无所作为于性分之外而一任夫所得于天者因寓其志于斯亭即亭之旁近尝刈竹而植之编花其上己而植竹复生枝叶茂畅蔚乎青青或者以为肃夫孝友岂弟气和之所感召至矣天故以是瑞彰之此其自然之应而非偶然而然者肃夫之衍大丰硕殆未可量也上元君以是竹之瑞喜而赋之书以赐肃夫于是上元君春秋八十矣士大夫以肃夫之贤皆翕然张侈其事且愿其长有此乐安享是福于无穷也亦将为诗以颂祷之而刋之亭上咸以予为习于温柔敦厚之学而能达诗人之旨使为之序予让不获遂书其右而作诗者次第系于左

　　江西乡试小録序

　　至正四年秋八月江西行省遵用诏书故事合所部经明行修之士三千人大试而宾兴之举三岁之典也于是平章政事荣禄公揔其纲员外郎王公赞其画礼聘搢绅先生于四方俾司考文之权敦请文行之士于群有司分任帘外之职供亿掌领咸有主名是皆省檄所署而监其事者肃政亷访副使任公也初省宪二府以五月癸夘大会于贡院考制稽礼征财庀物即日命属司之吏治隶闱修列署起废弊补阙遗以复常规遣驿骑之使旁走四出交于道路近者累驿逺者数千里以致聘币未几承轺之宾来趣其事者冠盖相望先期而会八月甲戌二府复大会作乐以燕考官暨于列职自是官史有局莅事惟谨三试之日多士云集肃然无哗九月辛丑拆名黎明榜出龙兴路官属导以皷吹仪仗掲之省门之外右榜九人左榜二十二人合三十又一人贡额之外又二十五人焉右九而左十六也盖三十又一者贡额之旧而二十又五则昉自今始宴劳既毕省掾海君纂其实为小録刻之而使翮为之序夫乡试之有小録常也何暇序论哉惟是举省宪承诏之敬主司较艺之精有司共事之恪皆可称讃故得人之盛足以轶前代之遐轨为后来之美谈盖有由矣而况被荐之士自是登名天府者固莫不煜然而宠荣即弗获与对大廷亦且受命中书至于以遗材而録者皆得以补职儒校科目之行殆莫盛于今日可弗为之论著乎作小録序

　　李谨之诗藁序

　　吾邦古称江左文物都会徃时荐绅士大夫经术才艺恒彬彬焉乡党间学古之士欲成其业者咸翕然有所宗向比年来故老凋谢略尽于是天台丁先生仲容甫适居吾邦以诗歌为学者倡隐然名动江左凡一时之秀俊茍于诗有好焉者皆趋丁氏矣予交友之彦曰李谨之有籍于南台岁久日以刀笔给事公卿贵人时因其闲暇从先生游行吟坐哦步骤先生律度未几有能诗声又尝搜罗先生平日所为诗歌会稡成帙毋虑千余首长篇短什殆无逸遗悫乎其勤也盖先生博洽善记平生之所学尽发为诗其用志不分四五十年之久遂能追鲍谢齐阴何而优入乎李杜之域几所谓集前代作者所长而自成一家法者以故通郡中咸推逊其诗莫敢与之并谨之好之之笃也先生既没而谨之诗名骤起先生之传将在谨之乎然予闻古之言诗者独推古诗十九首为有三百篇遗意而谓晋宋以降诸人之作气格卑下无浑涵之风谨之诚能思其言则其诗又当不止乎是先生故居有双桧亭今谨之自号其诗为桧亭漫游藁真不忘所自哉

　　松溪图诗巻序

　　医以济人为急不规规于利以较其所得之寡多丰啬者固已度越流俗逺甚若夫视人之疾犹己之疾自信其术而不可凂以利则非几于道者不克尔也海寜之青山医有姓韩氏者性质敦朴无所好自幼时絶酒肉诵瞿昙之书以宗吾逺法师之学惟务力于桑稼以自养尝遇异人授以卢扁之术试之輙验凡人来求疗病则为之处方俾求药于市病家如法投之刻期而瘳与之钱则辞用其药则取直如市贾间有不可疗者则竟弃去虽啖以重赂弗顾贫而病者则与之良剂无难色或曰世之为百工技艺者皆资之以养生也取之以道不足以为泰今子所为则专务不取岂要誉者欤曰嘻吾居深山中耕而食蚕而衣盖无取于人足以自给然时以医药应人之求是吾之素志也吾期不负吾师而已奚暇他计哉予始闻而疑之今年春适家人疡发于颈寝食俱废亟迎其人视之曰无伤也吾为若制方用之旬日当良愈己而果然欲强酬之终不可得予然后喟然仰曰信哉斯人不可以利凂也忆尝读栁仪晋所著宋清传以清居药为市不责近报亟称之然清之取利逺虽焚劵千百不害其为富今韩之家无余嬴乃能使人絶不可以利相凂其几于道与否予不能知其殆贤于清欤人以其家青山之溪濵溪上多长松类夫幽人隠者之所处故皆不斥其名字而即松溪号之予既使善画者为作松溪之图又述此以告于能诗者使赋焉而为之报

　　佩玉斋类藁巻八

　　●钦定四库全书

　　佩玉斋类藁巻九

　　（元）杨翮 撰

　　○论

　　汉髙祖论

　　有取天下之才者不若有取天下之资有取天下之资者不若有取天下之福尝观项籍之传而见其拔山之力盖世之气发而为万夫之勇以致夫战胜攻取之能未尝不叹其有取天下之才观秦皇之纪而见其承强霸之余业据殽函之至险握闗辅之精兵以制诸侯而临天下未尝不叹其有取天下之资及观髙帝之纪则未尝不惜其无才怜其无资而多其有取天下之福也夫帝以匹夫崛起之势其取天下之资不能如秦固已明矣至与楚战则屡败而屡却其取天下之才能如项籍乎非特不能如项籍其于张良萧何参勃信布之徒亦且有不能及者然而借羣雄之所长与天下共逐终能一四海之区而遗子孙之利者则其福也彼秦项能及之乎秦项无髙祖之所有而髙祖有秦项之所无则天下寜非汉之有耶当其鸿门之危荣阳之急髙祖盖亦几不免矣其所以濒于死而不死者是岂非以其福乎福之所集天命之所归也髙祖惟其有天命之归也神明相之人心与之此秦之所以不能拒而项之所以不能杀欤若项籍者当秦之亡拔剑而起无尺土之地一民之臣秦虽异是而其先僻处西戎无以异于天下之诸侯而帝王之真者乃迫其后此项之所以不能一日得天位而秦之所以仅二世而亡也髙祖之得天下厯世久长与殷周并光武复继而中兴无秦项之一二而过秦项之千百其为福亦厚矣是岂无故而然哉天命玄鸟降而生商古之得天下而能传之数十世者盖必有非常之祥而常人之所无者是以获享天下乆长之利而非后世之所及髙祖之生也母媪尝息于大泽之陂梦与神遇是时雷雨晦冥太公徃视则见交龙其上遂有娠而产焉且其为人隆凖龙颜所居处率尝有异及斩蛇大泽中则老妪哭而言曰吾子为白帝子今为赤帝子斩之故哭然则髙祖其龙欤宜其有九五之福而非秦项之所及也

　　项羽论

　　天下有可乘之势适因其势而乘之天下可袭而取故善取天下者乘其势非乘其势乘其机也盖后世之所恃以取天下者惟气与力耳茍即其力强气盛之际一举而掩收其功则其事在我而况乎我与机适会人未及动而我先之时未及过而我遇之沛然其孰能御哉论至于此吾未尝不惜夫项羽之智有不及乎此也彼其合诸侯之师拥数万之众非无其力以蹶起之锐而加以屡胜之锋非无其机然而大事已集而复隳天位可致而仍失者何哉论者皆曰忍而吝赏也虐而多杀也不仁而无义也刚愎而轻用其锋也是岂足以尽其不得天下之失乎论者又曰斩宋义也疑范増也不杀沛公也是亦不足以尽其不得天下之失也盖羽之不得天下则以其有可乘之势不能因其势而乘之耳当其力方强气方盛秦军既坑函谷既入子婴既降而咸阳之未屠也于是乎建大号登大寳号令诸侯自立为天子天下其谁敢拒之天下虽间有未定吾得以天子之名临之矣惜乎有可乘之势不能因而乘之也羽之心盖以为拔山之力盖世之气可以常恃而久存海内之乱未艾则天下终吾之有迟迟而取固无害而不知气穷则竭力穷则衰而乱极则思定于乱极思定之际为之吾之气与力不足用矣惟羽一失其机而沛公遂得以因其势而奄有焉使天下后世皆得成败立论不亦惜乎方羽之烧阿房收寳货略妇女而东也韩生盖尝说之曰闗中阻山帯河四塞之地肥饶可都以伯此盖劝其即真之说也羽能听之以正天子之名而建万世之业则所处者尊所据者固沛公可得而夺之乎顾乃懐思东归不用其计己而气衰力竭天下非其有则曰此天亡我呜呼此岂天亡羽哉故夫取天下者贵乎因其势而乘之不使其气衰力竭而机不可为也光武太宗盖能知之是以不待天下之定而已自立遂不为人之所先而莫大之利及于后世虽然此为豪杰进取之说耳若夫圣人之兴王也则不然彼其百年而后兴者非可与是同日语也

　　四皓论

　　士有卒然而立天下之大功者非负髙世之重望不能也功不可以遽立也而况乎非有大臣之位尊崇贵显之权一旦而能格天子之私心以定国家之大计必其望之重者素有以厌服天下之心虽天子亦不能不为之听耳此其人岂可以势利拘哉汉髙帝欲废太子而立赵王如意吕后用张良计召四皓为太子客而太子之位遂定夫此四人者当秦之帝隠于山中髙帝欲致之而不能者也太子侍宴而此四人乃从之髙祖于其一见之顷则恠而问知其姓名则惊而喜当是之时盖已格其易太子之心矣故此四人者不劳声色不费说辞而卒能回髙祖于偏爱之时存太子于将废之顷使其非有髙世之重望章章乎其前而欲其立如是之大功亦已难矣当髙祖病甚而愈欲易太子也以张良叔孙通之危言至论亦且屡谏而不从死争而不听而四人于此乃能从容片言使髙祖之爱终不能夺太子之位终不能移其功不既多矣乎吾于是盖有以知其有髙世之望也及太子之位既定则皆翱翔引去而不可留来不知其所从去不知其徃观其所行是岂贪无耻而茍以徼赏之所为者是其髙世之望何可量耶非特以其有髙世之望而已彼其智虑深逺有他人之所不能及者焉方黥布反而髙祖使太子将兵此正太子危急之秋也四人者乃说吕后使乘间为上泣而太子遂得不徃不然太子之势去矣则太子之不易谓之非四人之功其可哉故所贵乎逸民者非贵乎徒隐也不降其志不辱其身四人之立功又有以出乎栁下惠少连之上者是岂特以其望乎当汉之兴叔孙通欲定仪注鲁有二生者召而不至吾甚惜之使二生于此能如四皓之徒幡然而起以成一代之礼乐而追隆古之制度则其功当不在于四人之下者惜乎二生之志不及乎此而四皓之名独得为不徒隠者也

　　张良论

　　所贵乎智者非徒以其能用乎智而以其智之所见有以济其智之所不及有人于此平常之时则将以智自任及其智所不及而适遭其所穷尚乌得谓之智哉若夫大智则不然势顺则无所不可运事穷则无所不可通非其识量髙逺有过人之见则其智之所能及者可为而其所不能及者必无以济且夫能为于所能及而无以济其所不能及者其为智亦小矣昔之论张良者见其深谋秘计凡所以辅助髙祖破楚而兴汉者皆以智称之彼其智之所及固足多矣及天下既定太子有将废之势吕后使人刦良而谋之此盖其智之所不能及者岂惟他人之所不能及虽良亦固已难之故曰此难以口舌争也然终能令太子请髙祖之所不能致者四人时从入朝以为羽翼而太子之位遂頼以定呜呼是乃张良之所以为智也易曰纳约自牖又曰遇主于巷古之大臣所以格其君者不惟有以因其明而入之而又能求之以委曲之道盖天下之所谓大智非其身自任之为难而能使人任之以济吾之所不及者为难张良之事盖若此矣良以智得名而太子将废之势已兆于此而无策以定其位是其为智亦已甚穷惟其济之者有其术则其所以为不可及也当此之时茍无四老人之力太子盖几不免于废是何也髙祖之爱既移而赵王夺嫡之渐以情而言终不以不肖子居爱子上其事亦已定矣特良之智有以知夫髙祖之素所尚慕者有在是以四老人之力得以行于其间使他人以区区之小智而当是智所不及之时太子之位易矣可得而定哉髙祖尝语吕后曰周勃重厚少文然安刘氏必勃也髙祖之心盖以为吾百岁之后有吕氏可以承之吕氏之权既威必有变乱法制而非吾智力之所能及者独能前知其将然是以区处略定遗其人以济之虽亦谓之智可也呜呼君子之欲用夫智者其必思所以济夫智之所不及也哉

　　光武论

　　古盖有因人之力而得天下而天下后世不及知者光武是也光武之兴有胄裔之显有征战之捷有符瑞之应豪杰与之天下归之人皆以为汉之天下光武宜有之而不知光武之得天下则因乎更始之力也何也王莽之末天下困于新室之命而思汉之心正切更始于是乎奋然而起握先帝之玺绶承炎刘之正统天下云合响应光武与其兄起于南阳亦附而从之以能下昆阳定陵郾奔寻邑降邳彤破邯郸得立为萧王盖其立大功成大业者皆更始是頼及乎大功甫立大业甫成遂贰于更始而不就其征且其时更始之于天下未有失徳而于光武亦非有他也虽杀伯升若为过举然既已臣之则生杀固在其手安得以是而为念哉前日事之今日背之君臣之义似有不然者当此之时更始之力犹足以杀光武然而不杀者则更始之仁也为光武者亦可以自愧矣及更始败于长安又不闻有闻难奔走之事反欲伺其乱而乘之更始之号未去建武之元已易顾乃封之淮阳自以为徳君臣之义何如耶昔者髙祖盖常因乎义帝矣及项羽放弑之则髙祖亲为发丧兵皆缟素以击楚之弑义帝者为名虽其心在于争帝然其说亦足以借口矣光武之于更始曾有是乎夫更始之未败则名器固更始之有光武于此如之何贰之光武之贰于更始不必论特恠夫因其力而得天下而人不及知也当其与寻邑相持之际诈为宛下书称其兵到而故堕之犹足以慑其气而溃其兵则凡所以斩将搴旗攻城而略地者頼更始之力为多矣而谓之皆光武之智乎故愚尝以为使赤眉不杀更始则光武亦不得以无故废之更始不废则光武之天下诚未可必呜呼此则天也非人力也

　　佩玉斋类藁巻九

　　●钦定四库全书

　　佩玉斋类藁巻十

　　（元）杨翮 撰

　　○题跋

　　题汤氏存心堂诗巻后

　　木之至易生者莫如杨而黄杨则物之最难大者也观汤氏之黄杨而知其家之培植逺矣颂其美者至比之槐堂杏林而无愧岂不以其世泽之长耶不然则楩楠豫章之产于深山穷谷其崇干霄其絜百围者不少也皆足贵乎君子之于汤氏诚贵其能爱先世之物尔夫物出于先世而能爱之此黄杨之所以大也今而七世同居而犹未艾是其存心之仁又非独止于爱物矣使汤氏之子孙长存是心则黄杨之大虽百围干霄无难者若夫以荆树之花而验之则物理之荣悴亦易已可不慎哉

　　题积善堂记后

　　予因临海陈子临氏而识上虞徐季章季章之先府君竹西翁则子临之舅也予与子临雅厚善以故得交季章而知其为人甚详其视夫古所称君子长者盖不多让予尝疑其家所受之泽必有自来及读春官泰氏重书巴西邓先生为其祖撰积善堂记然后知徐氏之积逺矣夫土益积而日厚水益积而日深今而后季章之积诚不可以已也虽然积贵乎善茍其念一之不审则殆有不胜其可畏者是以君子常验夫人之所积而必其后世殃庆彼积之不审而益积者可不惧哉可不惧哉

　　题富察仲敏字辞后

　　字辞一首并序昔翮先君子为富察仲敏氏作也后十余年仲敏复来升翮遇之于逯彦恒氏而问之仲敏愀然曰曩者世之大贤君子先生长者为予之字而以文发其义者皆合为一巻日在维扬时一友人假观于予适民居不戒于火友人之室庐在延燎中巻因毁焉予念之不忘常徃来于懐今不可见矣将复寻其文而藏之先大夫之文当在遗藁子其为我书之也翮闻之火之象为文明且炎上之义也仲敏之字托诸当世名笔而火实烈之仲敏殆将光显乎其发也必以文明其征在兹矣遂再拜敬书先君子所著辞复识其后

　　○乐謌

　　金溪县孝女庙乐謌

　　有元至正元年抚州路金溪县新作二孝女庙成按二孝女姓葛氏在唐寳厯间以官责其父佑亏练白金事不胜暴酷皆发恚投冶中焚死父因获免并其邑除坑冶之害以迄于今是宜血食其土矣国子博士吴君师道既文之石而祀神之诗阙焉上元杨翮撰为乐謌三章俾金溪之民岁时謌之以祠孝女其辞曰
　　灵之来兮两旗张导旌幢兮锵琳琅缤晻暧兮相颉颃并辎軿兮归故乡归故乡兮民所望昭肸蠁兮曶洋洋庭燎辉兮夜未央椒兰发兮欝芬芳民报祀兮弗敢忘心屏营兮咸肃将灵格思兮民乐康
　　灵之留兮澹容与云凝凝兮翳堂宇琼筵陈兮合箫皷列尊罍兮酌清酤牲肥腯兮承雕爼女巫进兮傞屡舞诵神徳兮謌颂举孰捐躯兮悟时主齐英英兮惟孝女继兹今兮飨终古灵醉饱兮民乐胥
　　灵之去兮将安之俨欲旋兮焱上驰互招摇兮烂祈祈遵云路兮眷威迟金有赋兮地不遗竭赀产兮民力罢我邑井兮咸熙熙頼神恵兮独弗罹千万■〈衤冀〉兮神是稽荐苹藻兮答神厘灵遄逰兮民聿思

　　○启

　　回苏伊举启

　　离市骏之台益厌道涂之尘土返屠羊之肆俄惊简牍之云烟其文灿然为礼厚矣切念某初无竒气徒有壮心技能自信于穿杨科第欲拟于拾芥岂期拂运弗遂良图月窟云深竟莫攀于仙桂河源浪急终难泛于灵槎始由荫补以入官再以驱驰而为役殊非雅志实愧清流方服汗马之劳遄遘集乌之祻自初从辟进退已逮于八年爰及赴铨徃返殆几于十月自怜蓬转敢附棘栖盖闻予季之言过辱斯文之谊造先人之墓下诗聫辉贲于林茔题伯氏之壁间墨妙淋漓于竹石方图求益乃沐鸣谦叙契阔于踵门道勤拳于衘袖兹盖伏遇某人锺材懋硕蓄徳弘深表章循吏之成规究心羣史推衍先贤之微义笃志四诗遥遥牒谱之华侃侃源流之正为周司冦讥刺不贯于暴公在宋元丰文章实亚于欧子栾成后裔今见斯人金陵名邦有来此客虽牢落千里之外行李萧然然遨逰诸公之间名称藉甚鹗荐行飞于豸府皋比宐拥于鳣堂尚挹交情可觇逺业某衷懐感激谢幅稽迟深惭匪报以琼瑶永为好也傥获饱聆于珠玉不亦说乎

　　○箴

　　朂斋箴

　　惟东原之士曰刘珪彦琬克绍家绪笃嗜文学干干不息期登于成侍其尊父寓官姑孰爰暨带韦衣布之伦以及华族之胄齐民之英合志同心讲贯黉宇之内髦俊如林佩衿如云齐鲁吴楚之产于是大集朋徒臻臻日切月劘一之以敬诚济之以勤恪文采交贲声誉旁达又即私庭理精舍表名以朂由警寓戒盖将近以策践履之所不逮匡克治之所未加逺以希迹前循尚友先哲跻贤圣之登宏兹可谓不茍且以狥已能奋厉以自程者已世之学者何以加兹上元杨翮式嘉厥心箴以告焉其辞曰
　　圣兮犹天不可阶升颜氏希焉欲罢不能由师孔尼附攀以兴君子之道厥武可续实惟我徒形气有梏矧无资承寜弗自朂知之匪艰行之为难隽敏桓桓如腾飞翰巽懦偷孱或怠而安一时之般终焉永叹辟彼六车任载夷砥坚良前驱疾甚如水轮蹄弊羸讵克方执御筞匪加积逺千里艺学之方畴兹二理朂哉我朋时不可失孰存孰遵强志勉力人百已千人十已百我徳靡崇进希其极我业未精修底其续毋荒以嬉毋堕以逸日知所亡月省其得朂乃有功効为之则女其不然曷焉有立互赞更督交友之职朂哉我朋自朂者克矢之弗谖阃奥优入庶几终誉有引无斁谀人作箴式用规益

　　佩玉斋类藁巻十