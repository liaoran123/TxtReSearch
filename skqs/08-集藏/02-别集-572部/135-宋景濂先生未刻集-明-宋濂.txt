　　宋景濂先生未刻集　　（明）宋濂 撰

　　后学金沙蒋　超虎臣家藏抄本
　　长山陈国珍楚倚编次□梓

　　●目录

　　序 
　　颂 
　　书 
　　记 
　　序 
　　碑铭 
　　塔铭 
　　表辞 
　　志 
　　赞 
　　跋 
　　杂言 
　　后序 

　　●序

　　余观文章聚散之数各有天意岂人力哉然非藉人力则天意亦不着如金华宋文宪先生为胜国初一代文章之冠其所制潜溪萝山龙门等集卷帙繁多盈可充栋其最巨者郊庙山川礼乐朝贡历律祭飨诸大典悉出裁定传世久之逮后三百余年有金沙蒋虎臣太史从裔孙宋既庭孝廉家购未刻抄本若干卷携至古娄又有先生同里之陈鹿屏父母适宰兹土人文交合欣然御木两君子者亦可谓善应天心者矣或有致疑者曰先生文稿当日为刘诚意伯选定再经门人方希直等何续单词只句奉为楷模何尚有未梓诸篇流布海内予谓不然洪武时禁网严密举朝动色相戒虽君臣相得莫如宋文宪公而深沉不泄题温树以自警则所著文词有当传不当传者亦何敢尽公天下自贻臲■〈臬厄〉其藏诸名山者或有之又有致疑者曰先生廉介绝俗苟非其人虽置金满橐不授一字日本使奉勑请文以百金为献先生严拒不纳以崇国体则先生著述亦未必浩漫无稽轻示当世兹稿胡为乎来哉予又有辨士人结庐著书长啸咏歌片言积可成帙倘患难猝加则神乱形错鲜不弃诸煨烬者若先生晚年休沐岁一趋朝非不极其隆敬而厥孙罹祸举家陷辟虽幸赦免安置川蜀然驱车就道之日一身之外无长物矣安知无慕义好学之流保其剩蕳残编俟后人表扬者乎则晦而复显者理固然也嗟乎干将莫邪皆称神物使丰城出土并致茂先即非千古佳话惟缺其一以待分而复合故其器愈重其事愈奇先生未刻本其殆类是乎予因此更有感焉古来命世大儒凡文章阙失恒生无穷之慨忾倘非有虎臣太史承家学之渊源远搜博访又非有鹿屏陈侯奉里闬之典型捐俸杀青则先生未刻诸篇亦竟冺灭焉巳耳先生之文赖两君子而再彰两君子之名附先生而益不朽予小子何敢侧足焉谨序旹康熙三年六月古吴娄东后学张王治拜撰

　　●颂

　　皇太子受玉册颂 
　　皇太子入学颂 
　　国朝名臣颂（有序）
　　西域军中获角端颂 
　　天台教宗圆具颂 

　　○皇太子受玉册颂

　　至正十五年春三月丁亥朔越八日甲午皇帝命太尉汪家奴持节授皇太子玉册及冕服九旒在廷臣邻莫不骏奔东朝恭行大礼越翼日乙未复诣大明殿俯伏拜舞举觞上千万岁寿百僚具欣无间小大佥曰我太祖圣武皇帝茂昭宝训预建冡嫡嗣服继统累叶上承灵贶罔敢或违今我皇帝春秋方殷即定元良以绍隆丕构其神谟睿断与雷霆同其英烈山岳同其雄高河海同其幽深求之前古敻然无比呜呼盛哉然以万国至众主器至重豫定则治否则乱治乱所关不翅一反掌之易布在方策葢可见巳奈何为人上者不　之思嗣乱相寻有不忍言惟我皇帝圣神文武与天同运而不以四海自私惟皇太子刚果温文与圣合德而足膺主鬯之寄明两作离照耀无穷对越天地之耿光丕承祖宗之休烈是可以无媿者矣易曰主器莫若长子记曰一人元良万国以正其是之谓乎臣濂遐方贱士躬闻大庆不敢喑无声歌谨畆诗人美盛德之义而作颂曰
　　皇朝御■〈宀禹〉图治靡宁邦本既建万国以正仰瞻紫微中居帝座前星煌煌厥象斯着圣人法天夙夜弗违爰升上嗣以弼大基春曰载阳洊雷出震龟协筮从降兹大训乃勑近臣持节而驰锡以玉册冕服九旒 【 叶音厘】 帝曰休哉神器甚重继体之思朕敢不悚汝宜敬事勿懈益恭服滋宠嘉祗谒太宫勿谓天高征应甚速勿谓宫深千里在目若军若国汝抚汝监流祚无穷朕心乃安皇储翼翼拜手稽首臣敢不勖以主鬯贞百僚萃止冠弁之峨舞蹈不足继以咏歌四海之命悬于元冡少阳位隆不震不动何威弗宣何气弗清太白敛芒天高日明微臣作颂流播盛德勒之贞珉垂示千亿

　　○皇太子入学颂

　　至正九年某月日皇帝开端本堂命皇太子肄业其中致圣功也前期一日司经设帝坐于堂中南面朱几在其南芗俎又在朱几南俎前有筵复设皇太子位于坐西东面太子太傅位于坐东西面谕德赞善二人文学一休位在太傅之东皆西面北上厥明司经以裕皇所御圣典寘朱几上公卿子从学者分东西序立堂南北面以中为上正字一人司经人人对立两序端以劾不如仪者赞者导皇太子就位立谕德以下亦如之皇帝遣使者来致命在位者皆北面立受以次出堂门外望北阙再拜者二复初位赞者又导皇太子至芗俎南北面立升筵再拜就筵北跪焫芗于炉者三少退再拜复位立如初凡拜若跪公卿子咸从司经以圣典还阁几与俎皆彻皇太子即位坐谕德以下皆坐公卿子别设几席于谕德位西皆再拜赞者引齿最长者一人执贽自门左入即席跪奠贽于几复位如初又再拜拜巳执斝以升执尊及脯醢者从诣谕德西东面立注酒于斝即席跪行一献礼从者荐脯醢赞善文学亦如之少退执事者勺酒授谕德以酢献者复位如初皆再拜赞者退司经设授读位正字一人执策启皇太子受经一人诣谕德请授经至位东西相向坐授受巳复位如初惟皇帝丕式先王成宪敷佑四方旁求俊彦用廸皇太子以学惟敬惟慎如此其至实万世无疆之休敢拜手稽首而献颂曰
　　于赫皇帝日照月临飙驰霆轰克威克明国本既定 【 叶音庭】 万方靡弗承乃命宫师乃辟宫学侯谘侯度侯究侯宅于彼有宫学峨峨龙楼之阿奕奕其楹侐侐其廷既穆且贞皇帝曰噫莽莽九围此实其基其基何居有书有诗羽钥干戈亦以其时尔尚勖哉母越我彝我心我縻母隳我维我善我师上窥黄虞百度惟熙皇储曰都敢不敬恭以养其蒙以徼其功以达于家邦 【 叶布洪切】 旭日煌煌出自东方鸾车彭彭青旗阳阳佩玉锵锵跻彼新堂载诵载弦或舞以扬帝命罔败荒维幅员既长维天命靡常匪德曷臧兢兢皇皇寤寐弗忘于赫皇帝诒谋宁止皇储则之学又烝止百禄盈止庶绩凝止庶绩凝止万世期无巳

　　○国朝名臣颂 【 有序】 

　　帝王之兴必有不世出之人豪以自赴云龙风虎之会易所谓圣人作而万物覩者是巳我皇元受天明命抚安方夏天戈所指万方毕从是故一鼓而诸部服再鼓而夏人纳欵三鼓而完颜氏请降四鼓而南宋平东西止日之出入罔不洽被政教共惟帝臣虽睿谋雄断动无不胜亦赖熊罴之士不贰心之臣有以诞宣天威故功成治定若是之神速也自今观之陷阵攻城无战弗克则有若鲁国忠武王之伦面折廷诤丕赞皇猷则有若耶律文正王之属斟酌百王恢弘文教则有若许文正公之流其它智士谋臣袂接肩摩殆未可以一二数稽之于书在虞则有四岳九官十二牧以亮天功在商则有六臣保乂有殷礼陟配天在周则有五臣为辅以克修和我有夏以皇朝媲之未足多让夫以明良相逢如此之盛治功告成又如此之懿意谓有以宣着鸿猷勒之琬琰昭示无极建兹百年而颂声不作非甚阙典欤汉唐之臣于无足议陆机吕温尚浓墨大书为之颂赞况逢今日昌熙之运安可默默濂窃不自揆辄取行事着明熟于耳目者自鲁国忠武王而下几二十二人人各为颂虽立言不文亦颇谓能美盛德之形容使读之者知列圣之勤劳诸臣之忠荩王业之成匪一朝夕其于治道似不为无所助也苐以金匮石室之藏远在天上有非遐方陋儒所得窥故其所颂止此而巳非敢有所略也

　　鲁国忠武王木华黎 
　　淮忠武王伯颜 
　　楚国武定公阿里海涯 
　　广平贞宪王王昔 
　　河南武定王阿术 
　　洪阳忠武王月赤察儿 
　　勾容武毅王土土哈 
　　耶律文正王楚材 
　　杨忠肃公惟中 
　　汪义武王世显 
　　张献武王弘范 
　　刘文正公秉忠 
　　史忠武王天泽 
　　廉文正王希宪 
　　窦文正公默 
　　姚文献公枢 
　　许文正公衡 
　　吴文正公澄 
　　董忠献公文炳 
　　郝文忠公经 
　　程文宪公巨夫 
　　刘文靖公因 

　　鲁国忠武王木华黎

　　阿难之河白气如虹王生其中虎首虬须为天下雄光辅帝极宪天惟聪如鹰之扬如飙之发如云之从右执大釿左櫜彤弓铁垒层层一劈而崩遹骏有声诸部用平相彼完颜逞于淫凶我伐用张旗鼓有容僵尸百余里浍河为红太行以南敛手就降 【 叶音红】 帝录其锡茆土之封丹书铁劵与国始终传世于无穷

　　淮忠武王伯颜

　　淮王桓桓凝峻寡言一言之间如雷破山及履上台四国尔瞻誓师南征大乱汝戡三军飞渡目无江南前扼其吭宋胆自寒老枭既夜遁直捣临安俘厥君臣大敷帝位皞皞熙熙市肆不移宋鼎巳易而民弗知崇德报功王谦让弗居此天子德威臣何能为古有曹彬于王见之

　　楚国武定公阿里海涯

　　于维楚公既勇且武手挺白矛能舂猛虎建谋于廷谓宋疆可平王师出征公实在行陷阵攻城风驰霆轰一驾而襄鄂下再驾而吴楚宁山獠洞猫被毳荷毡亦归王明士出其门咸为国桢能黼黻皇灵呜呼楚公葢世之雄

　　广平贞宪王王昔

　　倬彼武忠驱猋驾云来奔真龙无谟不宣无战不从有孙烈烈劲气直节雷霆之下孰不殒灭王不震不慑宗藩摄难变生肘腋帝命出师三战三捷鹤驭上宾众言沸腾王静以镇之神器弗倾玉带宝衣用旌尔能社稷之臣紧王之伦

　　河南武定王阿术

　　河南之先世有大勋列阵蟾河强部禠魂三炬夜袭回鹘乃奔乃蹴汴京以洗妖氛西南夷不庭即勒锐兵以讨以征釟鼓震天跃入其城缚叚智金及生河南沉几有智挺英毅之气瞋目一叱万人皆废顾彼江南一弹丸之地恭行天诛羽书曰驰卒献馘京师九土茫茫来享来王开元祚于无疆

　　洪阳忠武王月赤察儿

　　□□□将一气之传有如洪阳不负其先威容言言望之如神亲□□□宿卫帝宸白斥大奸拔去祸根金山之阴蚁附蠭屯王鞠其军以绥远人以镇北门以靖大藩宠赉加厚铸印如斗大有烈光千载弗亡

　　勾容武毅王土土哈

　　西北绝域有山峨峨襟带二河其人鸷猛如□负戈况我勾容人中之杰来辅真元孰得而遏从大军北伐应变如神有坚必拔成杭海之烈譬如太阿百炼不无媿臣节

　　耶律文正王楚材

　　惟楚有材晋实用之达人先知曰千里驹堂堂中书执政之枢相我太宗拓开鸿基拱立龙庭上陈帝谟三灵协和万象昭苏舒吾阳和脱被翦屠人文褰开民献争趍于变时雍上登黄虞厥功何如请视鼎彝

　　杨忠肃公惟中

　　西域小邦以险自婴帝命杨公往宣威灵雷霆震惊风云流行孰敢不来庭秉钺而南椎结卉裳惧不能兵恒山蘖牙盘据犬明公伏节而呼巢穴用倾鼎湖遗弓干纲解结公以两手上扶日月不欹不昃小大毕达海外有帝业

　　汪义武王世显

　　金运之熄毫社巳屋谁栅石门廵陴恸哭时维汪王义不负国国亡三秋将焉冥力神元龙兴六合有赫遂乘刚风来朝帝侧出其所蕴以效劳绩乃截嘉陵乃践大安乃擒劲帅撤蜀之藩王之出矣提戟而前气吞三军王之旋矣雅歌投壶右琴左尊既武且文懿哉元

　　张献武王弘范

　　真人开天时乘六龙麾斥八极羣雄云从剑气上冲日星晦蒙宋人不恭假息海邦帝命张王汝师汝将汝拔樊襄汝渡大江汝揭义旗以受其降王既受命横槊上马鸷击隼翔有夫甚武直奋大刀众莫敢尝王迎刺之应手断肮军气益扬大声震天敌有手若亡遂籍其土疆遗爝未息厥势犹强帝壮王之威复命征征 【 叶音张】 宝剑名甲锡自尚方一麾而殒海波镜平 【 叶皮良反】 崖山苍苍武功洸洸

　　刘文正公秉忠

　　贤者在世视时诎信挂瓢武安绝世离羣扇然而起拏风跃云乃垒乃城乃阙乃庭乃建滦京滦京之封龙冈欝冲王气所锺伊刘公是庸作皇邑土中敷文教万邦 【 叶容】 驰车书来同维公之功

　　史忠武王天泽

　　谔谔忠武有力如虎斩将搴旗疾行如飞统诸侯大兵前无坚城马不留影士不留行枭李擒葛氛祲肃清凶鸷既锄残惸亦宁春生秋杀以奠邦经以严邦刑维忠武有勇大敌不恐惟忠武有慈服即弗诛维忠武有节始终弗湼纪功旗常为邦之光

　　廉文正王希宪

　　天启景运挺生人豪豹畧龙韬呼吸风涛英英廉公才雄气骞力捧潜龙上升九天诞彰皇威关陇晏然广厦细毡嘉猷日宣出镇辽霫强宗震迭移节荆湖民气遂苏连征大猾正气烈烈式扬发则莫我敢遏大星煌煌西流于堂天下之伤

　　窦文正公默

　　有倬窦公誾誾而驯雍雍而惇炳炳而文大衣垂绅似不能言及摧权奸执将排山纲常之陈皦若白日照耀天下至今有赫大道既明旁萟亦精九箴所及以死为生其学之醇其志之忠宜耄矣之嗟发自帝衷

　　姚文献公枢

　　烨烨龙泉神彩内明视之如空其锋所指无物不断其疾如风媲之文献雄姿英发靡有不同在前无古在后无今有志卓卓倡道苏门上泝泗沂不探关洛施于有政蔚为王佐务尽忠谔立经陈纪礼贤黜邪风动四方大开文明辇致雅乐实自鲁邦不杀之谏昼夜谆谆舌不得藏治定功成浑然无迹莫窥所存左许右窦三人同心扶干植坤如带如砺信誓弗渝永世有闻

　　许文正公衡

　　濂洛之学传自武夷重徽迭照日星昭垂逮我许公尊闻行知□若亲枢寒泉之麇张皇幽眇厘柝毫丝如皋陶淑问毕其情辞如后羿注矢不失其驰既入阃域遂升堂基横经冑监衿佩锵如袪其人私牗其天彝释其偏岐挽其九衢德成财达昭用于时黼黻帝治甄陶泰熙明体适用公实庶几无德弗报四海祝尸呜呼许公百世之师

　　吴文正公澄

　　紫氛蝉联神物蜿蜒有开必先山川降神自元而贞笃生哲人慎斯勤斯绝乎等夷于道早知厉如秋霜煦如春阳何德之昌抱膝而居气葢八区关而弗舒玩心神明操觚弗停兴卫圣经学徒是依毛之有麒甲之有龟■〈奭斗〉其渊冲以消吝封心熙气融大明当轩屡聘益尊施教成均北许南吴先后合符人文之敷

　　董忠献公文炳

　　伊龙虎君实生羣英一吹一嘘霜落变更长江天堑其险莫前公挟二季破浪争先横行而捷喜动帝颜戟手指天焦山万艘栉比云浮公大呼突阵蛟泣龙愁横尸蔽江水为不流淮城虽筑敌气未詟矢石四集贯公臂及胁公拔去之督战益力韩彭之勇退平之谋方之于公吾不知其孰优

　　郝文忠公经

　　瞻彼郝公上师孔颜挺然一气立天地间衔命出便仗节弗屈十有六龄有如一日楗门堑垣不翅狱庭臣节甚重万死实轻吐其崛奇见于直笔奸雄虽亡诛之则力汉有苏武囓毡海上郝公继之双壁相望

　　程文宪公巨夫

　　巍巍世祖度越百王义声神威抚壹宇疆公起佐之仗义激昂咸韶皇度衮冕宪章乘传来南绣衣焜煌王札牛溲药笼并藏出而医王小大毕张吐握见贤如渴得浆虽居銮坡不异庙堂以顺为明以柔居刚式宪且文于烨其光

　　刘文靖公因

　　先生之心岳镇川澄先生之操玉温石贞先生之学寤寐六经岐阳之凤鲁郊之麟和气袭人盎然阳春发周孔性情挹其深醇或出或潜与道周旋九京可作吾为执鞭

　　○西域军中获角端颂

　　我太祖皇帝之龙兴也灵承帝命宠绥四方克烈既臣乃蛮攸服远近诸国往往向风内附而东印度远在西域之陲负固不庭帝乃震怒移六师以征之师次铁门关之下厥有神物麕身而马尾独角而绿文胸人语曰王师宜早还帝因访问近臣耶律楚材楚材对曰是兽名角端能日行万八千里其见则恶杀之象殆天使之告陛下邪帝即日下诏班师臣濂谨稽诸传记角端有二焉其状类貊角在鼻上中作弓今鲜卑及胡休多国尚或有之其一能晓四夷诸圣在上明达方外幽远之事始奉书而至此则自周秦以来历千余年之久绝未之闻而独于神元见焉岂非圣德有以动天灵异之物莫不自至也欤汉元狩初武帝行幸雍祠五畤获兽一角而足有五铳协律都尉李延年及司马相如之流尚竭其心思播诸乐歌千载之下令人读之有若亲生其时而观其事者矧今之所获古所未有使延年相如辈得际今日休明之治则其咏歌圣德于无疆者又未知其何如也臣濂虽不敏其可巳于辞乎谨拜手稽首而献颂曰
　　于赫太祖肇基龙荒手持黄钺日靖四方颷飞云流无敌弗剪孰敢不恭以贻诛狝维彼印度疏勒之西敢抗六师大命卒迷帝乃震怒爰饬其旅尔禡尔牙尔桴尔鼓龙旗载扬列星以光指于西疆白日为黄乃有神兽麕身马尾独角桓桓人立而语帝询近臣厥兽何灵近臣有言角端其名天子好仁奉书而至曷释戈矛绥以文治帝曰俞哉我师亟还尔弓则櫜尔矢则鞬有声鍧鍧震撼四国垂衣龙庭化行绝域九有之臣□□载呼天地动色神人其愉惟我太祖祗承上帝帝度其心纯天不二惟我太祖乃武乃神戢暴遏刘绥我下民惟我太祖恪慎天戒曾不移时戎车返旆神兽之来自天降祥匪天降祥惟帝之昌孰其媲之古圣有作龙马出河神龟浮洛黄支之犀九真之麟何世不有匪德之因皇灵赫奕覆冐下土鱼鳖咸若鸟兽率舞曷其基之自兹始之茫茫八枢莫敢不来唯德动天荐兹嘉瑞小臣勒辞永贻世世

　　○天台教宗圆具颂

　　三千性相百界千如此天台教观第一义也有能于此悟入融万法而师一心即一心而达三谛其近于佛之知见乎比丘法咸示濂圆具图像于是合掌作礼而说颂曰
　　我观妙境不思议三千性相恒宛然心佛众生本无二不为迷悟有增减大充法界小尘沙一一具此无量法须知一念即三千三千一念亦如是譬如空悬十宝镜镜前然一光明灯一灯偏入一切处一切振归一灯内光光涉入了不碍互偏互融无尽藏此境即空即假中而亦不落空假中非先非后非异时举一即三三即一事理俱摄苶差殊修性齐照亦不别五佛开显大车譬只此一乘圆具旨若祗观心不观具乃以不观分二家或约三谛作二造有昧圆融秘密义妄真染凈无异观是非能所亦双泯徧虚空界尽法身一法外求即邪道惟此如来正法门有非语言能拟议大海可饮风可捕历刦赞叹莫能尽

　　●书 

　　拟荅魏锜绝秦书 
　　五气大有宝书 

　　○拟荅魏锜绝秦书

　　昔我嬴秦实长西戎献公不我鄙夷以伯姬归我穆公穆公不敢忘献公薨国内不靖群公子出奔穆公惧大国社稷之陨会齐人纳惠公于晋惠公许以河外列城五东尽虢略南及华山内及解梁城言犹在耳乃即背之会晋荐饥来乞粜于我诸大夫恶惠公二三其德也欲乘饥伐之穆公则曰其君是恶其民何罪于是乎输粟于晋自雍及绛相继不绝未几秦亦饥穆公又曰晋君其能恤我民矣乎遣使之晋惠公弗念穆公之施绝而弗与穆公不得巳有韩原之师相从惠公而西虽然岂敢以至即改馆馈七牢焉使归于国及晋再饥穆公又饩之粟惠公薨怀公遣师军于庐柳威灵所加孰不畏之我穆公忘巳之弱使公子絷如晋师天诱其衷退军于郇文公遂入曲沃朝于武宫吕却畏偪将焚公宫以图不轨穆公知之乃潜会文公于王城诱而杀之文公即位来逆夫人嬴氏穆公以晋国大臣未附俾三千人卫之以归微我穆公惠文之能有国未可知也则是我有大勋于晋岂惟诸侯知之皇天后土实与闻焉文公当不忘我旧德戮力同心以辅王室子带之乱天王出居于郑使左鄢父来告难亦使简师父以告于晋我穆公左执鞭弭右属櫜鞭亲帅师屯于河上以迟文公文公恐我分其绩也乃辞我师而下维王于成周杀太叔于隰城而独受阳樊温原攒茅之田我穆公不敢言文公自是信宣于诸侯虞夏商周之胤莫不震迭相率而朝于晋非为秦也文公又以诸侯方睦欲修旧怨于郑穆公畏文公之威不能自宁急出师军汜南郑伯恐使烛之武来言曰君尝为晋君赐矣许君焦瑕朝济而夕设版焉君之所知也夫何厌之有既东封郑有欲肆其西封若不阙秦将焉取之穆公闻其言而惧结盟而还文公薨襄公即位穆公有事于郑未尝以一矢犯晋疆场襄公蔑弃我穆公以墨衰即戎败我于殽殄歼我卒徒系累我三师我穆公亦不惟晋之怨乃自悔过誓告于羣臣然犹□徼灵于惠文以事我襄公襄公不察我之诚又帅宋陈郑三国之师取汪及彭卫国中之人怒曰晋不报德则巳乃日事干戈是欲滕薛我也将悉索敝赋以待于郊亦冀晋人遣一介行李之来修复旧好襄公唯力是恃又伐我围邧新城襄公薨穆公亦即世晋人以国家多难欲立长君使先蔑士会如秦逆公子雍我康公唯穆公之事是效多帅徒卫以纳之晋人遽食前言而立灵公又败我于令狐自时厥后又取我少梁又战我于河曲康公薨共公即位灵公亦悔于厥心欲求成于我又不明言以侵崇急我共公恶其诡道弗敢与成灵公薨景公即位景公不务抚绥秦民又迫我于辅氏景公薨君嗣厥位寡人谓二三大夫曰我两国匪以玉帛相见而以兴戎寡人之耻也盍行成乎君亦降心相从会于令狐而盟于河之东西口血未干又使魏锜乞师平鲁欲以伐我且以蔓辞以文致我罪寡人闻之困兽犹鬪况国乎君既有意督过矣寡人亦何爱一国士卒不与君周旋左右乎君若惠顾前好唯令狐之盟是申是寻亦唯命鍜乃戈矛备乃弓矢俾两君相见于野亦唯命寡人敢帅西方之诸侯俯伏以听唯执事其进退之

　　○五气大有宝书

　　陵梵骞辰五气大有宝书为句曲外史陈太虚作太虚性好道合丹鹤台涧中闻余尝究大洞真诸部书求发其秘予因揽精搴华为辞五章托于中黄灵君序以告焉然而语各有微意皆有寓太虚慎览之则玄玄之道毕矣序曰
　　玄元浩刦龙汉开天中黄灵君三景之尊运动玉枢道合大始神化玄幽莫知其几据白蜺坐敷演妙音陵梵骞辰分合五气五炁郁勃凝为天章九始东炁龙文流玄瑶华洞阳王都回先太黄开清二象渊通空清凈霐上炙五冲三□南炁神文委精堂曜焕户观明启庭八都录图十泽应征上下蓊蓂神驾肃征七华西炁策文命基象极载御璇房荐厘天元危宫六天上书寒灵之府曰阖以舒五威北炁皇文驭刚孝芒宸居梵度翕重郁阴绝密明都皓良泉曲宵台烨烨吐阳一元中炁王文养和上无宛黎下爽龙阿虚皇玄老于此啸歌神母亭毒万有乃多青赤白黑从横纠错黄气间中八角布耀景灵散焕潜运勃英堪舆停轮日月避舍郁纷纷罗光偏璇极元阳王匮九灵玄篇大有宝书实垂玉简飞玄上□惟耀魄宝或灵威仰或赤熛怒或白招矩或协光纪或含枢组昼夜动行游神黄宁朱炽下藏冥玄上升凝合妙真洽于太神与道为祖周流入津罗明皇真蒙翳大神龙变巴元刦仞之神元康和阳出入七门神风流烟归于无明无方无象无景无声无兆无朕无幽无明廓落单郁皇朗流泠大微扈卫紫垣鬯英可以度世可以延龄可以阏邪可以辟兵藏之金室龙鬼守扃勿授下士以亵我天经焉
　　东方延蓝渺郁康弥浮皇洞真青炁九始龙文太清混微天一芽至神旁魄飞九遐灵膄上浮三素遮神霄赤明生玉葩阳林褰开洞真过紫充藏胞晕幽霞帝真导肥上靶和翠玄交象胚华轮化无方正不衺生生生不恤年刦多
　　南方帝漻禅育郁罗干那洞神赤炁三微神文太明开景标朱陵大化坱圠物以神星马在皂鹑吻伸绛泉上卷华池津梵英公子司炎垠华阙阳堂风火轮自然玄照苻明真繁想刋落曜中根遥翰轻迅上天阍赤混宝瀣资精元
　　西方颢凝飞玄雍观龙炎洞精白炁七华策文太素皇梵杨金晶白藏御序肃五兵空洞浮寥玄极并散华潜收哺飞明紫阳琼蕤割辰衡旋关起爽归元璎嘉穟还结真一庭泰玄左右栖八灵昏昏默默中有精须延勿使霆鬼侦
　　北方爽朗兜术大演潇图洞明黑炁五威皇文太冥浩阿君四蒙清泠使者都大宫王灵玄胃四日彤缠以长它涩欲封寒庭幽闺压罗鄷双馆阴闭关元通骞爽回翳神自雄浮游反命蕴冲容离罗来居百灵从出入三际应无穷
　　中央阿奕流华曜驾回欻洞灵黄炁一元王文黄房渊玄围中规悬空特立无东西虚元焕落含浮黎中扃束纽北极齐神辉旁射婴素蜺太乙流珠混若臡黄宁练胎元命稽阴阳大分和天倪鬼户闯人日啸啼至士闻道当勿迷

　　●记  

　　太乙玄征记 
　　浦阳善应精舍记 
　　玉壶轩记 
　　释氏护教编后记 

　　○太乙玄征记

　　金华宋濂赋质甚弱十日九疾生产作业之事皆力有所不任唯日学操觚造为文章精思弗得罢极就寝梦一老父白发鬅鬙与雪鬪洁身被黄服手支青藜杖徐徐而前招濂谓曰若何疲思之甚邪吾乃太乙之精在皇汉时曾降天禄阁以洪范五行授刘向若今意有何图第言之吾当有以处若也濂再拜曰下土虮虱臣不自料得接休光以沐浴神化亦既幸矣复不以臣之微贱使吐其情辞虽无知敢不精白一心以承灵贶臣受气于天孱弱而蒙庚戌之岁律中应锺日在于氐地寒以风母姙七月臣体即降生未五龄百灰交攻热火郁木邪沴制阳肝风动摇手牵目瞠谒医视之谓为瘛瘲毒艾焮肤其苦莫膺虽脱于虎口筯骸弗疆有牛负轭有镈在场力既弗任田卒薉荒幸有书一束尘啮蠹戕振拂驱剔以佩以藏以嘬以尝以求其方疲精竭思攻为文章穷年矻矻恒不知变更太乙曰吾闻心有所溺者必有所甚乐也若之所嗜如是将乐之邪抑弗获巳也濂曰臣为文之时独潜阖庐五官内守形若橜■〈扌朱〉凡虑既澄运思希夷上升层霄下入重垆絪缊庶汇弥布大区自形自色匪可数知一一摄之若禽在笯若兽在周阹纵健距捷羽曾不得离其范围及夫意畅气熙与神合机岳荡河翻雷椎霆驱倏尔阴合欻然阳施鬼出电入载正载奇万紾千变莫穷端倪虽身执台枢腰悬金鱼饍羞熊蹯居餙璇题入则丽姝吹竹弹丝出则戎士负弩曳旗亦不足以喻其适臣实乐之初非有弗获巳也太乙曰若乐则乐矣古之人亦有业是者乎濂曰有之虽更仆不可尽也请陈其略昔有巨儒曰太史迁豪气孤骞阔视无前执笔著书动数万言秘之金匮及藏名山至今文光上烛九天董生三策杨雄太玄相如大人退之五原若修若轼若巩之贤各有论著焜耀后先虎凤腾跃韶钧相宣汗澜卓踔盘纡蝉连业之既专厥功乃全其功何居而磨研之耔之获之湘之瀹之炊之酌之使心乐之一日不治若芒刺肌六气昏昏精神不来由是观之古之人所业其亦有以哉太乙曰嘻若言陋矣知冠角■〈冉页〉胡之为象而不知弁冕缨緌之制知糗饭藜羹之为美而不知淳熬肝膋之味知吴歈楚艳之为曲而不知夏濩武勺之音若言陋矣濂于是怃然自失膝行而进俯首至地且拜且祈曰臣不佞窃受教于先生长者学文二十余年自意巳造其极不知犹未也夫井鱼固不足以语天夏虫固不足以语寒幸察臣之诚怜臣之愚授臣以要道使臣闻之虽即死无憾太乙愀然不荅濂复殷勤致辞俯伏俟命历一时之久太乙三叹而后言曰上堪下舆惟人中居厥初芒芠梦未有知野鹿标枝蚩蚩狉狉圣人者出扶弼教基揭我日月烛我冥馗所谓建生民极立天地心者是不有其道欤道虽无形揆文可知典谟浑淳卦昼闳奇雅颂恢张礼乐威仪春秋谨严衮褒钺诛不由于此去道远而舍其振荄玩其葩叶而何以史迁诸子为且非文不行非文不章天子非文曷风四方诸侯非文莫守其邦卿大夫非文身郁不扬士庶人非文卒遏于乡故云文者乾坤之粹精也阴阳之灵和也四时之衡石也百物之铦锷也中国之采章也四裔之仪法也可不务乎彼辨博驰骋以邪夺正是诬世也卑辞甘言藉威取宠是媚权也佞墓受金是非舛缪是罔利也气亡魄丧恹恹不振是萎薾也抽青媲白眩人耳目是聋瞽也若此者弗可枚举其文乎哉其文乎哉吾前之所谓文则异于是矣充于一身和顺内积英华外发达于四国民物阜康政教鬯洽笔之于书则可为天下后世法传曰有德者必有言若之志勤其亦慎所学哉言讫四方晦冥飊风上行仰视天门如有火光反而顾之太乙巳亡濂惊而寤不知其为何祥也乃召日者占之日者端椟出蓍左右揲之挂而扐之遇复之离曰是谓后得而先迷百折旁岅伥伥安归虽车坚马肥终九颠而十隮或道之于崇期载旌以驱历国过都膳宰致饩司里授庐不亟不徐直抵夫玄圣之所居葢复者不远复也而重离又文明之象也此殆示子学文充微乎濂于是惕然悟悉燔毁笔砚取六艺燖温之未几学果进

　　○浦阳善应精舍记

　　我大雄氏说法度生凡其住处众所依止以是因缘成大兰若黑风飘船舫流入罗剎国躯命不能保此以何因缘葢为贪欲故由贪渐滋蔓业障永不凈我今建梵居皈依大悲入旛葢及床坐一一尽庄严藉是象教力欲舍诸所有所有既空故空空亦无有譬如大圆镜中放无量光不去亦不来不内亦不外如如屹不动随物悉现形苟涉世间相执此有漏因何以能出离汝等比丘众当听我所说于一剎那间成此无上道

　　○玉壶轩记

　　玄黓摄提格律中夷则白月流天牵牛正中商飊袭人仙华羽客凝神黄宫忽翛然遐征西至离萦之山其山高三百五十有八丈而翠河之水出焉其阳多玗琪树多瑶草多婴垣之英赤蕤而素茎皆生玉荣其光熊熊其气魂魂其阴有五华之木产实如樱丹腴而长毫其垂屯屯胶胶神麟炎尸之厥容类蚪枳首而六眸其音如榴山河之间有洞房焉中外纯素圆若嘉瓠太灏流晶以□为城见费仙人从一老父酣觞其中寤而思之不知何祥也于是以归藏筮之遇干之离其繇曰至象有容豁落无隅浑沦中苞西华流储超乎元素造物之初有玉壸之象焉巳而游句曲洞天望积金峰北云勃勃如练起谷中散为五色霞东去乃指曰是必有异因蹑屐寻之一室皦然宛如神游所覩者有仙翁年七十余冠绿璈之冠被三真朝斗之衣欣然出速予往与之楫且告之故仙翁笑曰若子所言乃蒙庄所谓外而不内者也子曾谓吾之玊壶果在此耶溟涬之光忽荒眇绵洞明两极混合上玄大如黍珠含乎方圜然犹以迹言也况乎大道无名主宰万汇郁纷罗森有不出是壸之外者是何也至人以白为室以圆为家以虚为质以润为华子曾谓吾之玉壸果在此耶仙华羽客瞪然视愕然惊曰费仙人之从饮者无乃翁也邪吾向所见漓萦之山翠水之河不其涉幻化耶幻隐而真始显邪仙翁答笑而去问诸左右仙翁姓蒋名应琪金坛人海云先主弟子通玄学兼究孔墨诸家言金陵学道之士恒推为巨擘云 

　　○释氏护教编后记

　　西方圣人以一大事因缘出现于世自从鹿野苑中直至于跋提河演说苦空无量妙义障机钝利分为顿渐无小无大尽皆摄入萨婆苦海既灭度后其弟子阿难陀多闻总持有大智慧结集为修多罗藏而诸尊者或后或先各阐化源优波离集四部律谓之毗尼金刚萨埵于毗卢那前亲受瑜珈五部谓之秘密章句无着天亲频升知足天宫咨参慈氏相与造论发明大乘谓之唯识宗旨西竺龙胜以所得毗罗之法弘其纲要谓之中观论炖煌杜法顺深入华严不思议境大宣玄旨谓之华严法界观毗尼之法魏嘉平初昙柯罗姶持僧祗戒本至洛阳而昙无德昙谛等继之立羯磨法唐南山澄照律师道宣作疏明之四分律遂大行是为行事防非止恶之宗萨埵以瑜珈授龙猛猛授龙智智授金刚智唐开元中智始来中国大建曼荼罗法事大智道氤大慧一行及不空三藏咸师尊之是为瑜珈微妙秘密之宗唐贞观三年三藏玄装往西域诸国会戒贤于那兰佗寺因受唯识宗旨以归授慈恩窥基基乃网罗旧说唐制疏论是为三乘法相显理之宗梁陈之间北齐惠闻因读中观论悟旨遂遥礼龙胜为师开空假中三观心观法门以法华宗旨授慧思思授天台国师智顗顗授□顶顶授智威智威授惠威惠威授玄朗朗授湛然是为四教法性观行之宗隋末顿以法界观授智俨俨授贤首法藏至清凉大统国师澄观追宗其学着华严疏论数百万言圭峰宗密继之而其化广被四方是为一念圆融其德之宗瑜珈久亡南山亦仅存其盛行于今者唯天台慈恩贤首而巳此则世之所谓教者也世尊大法自迦叶二十八传至菩提达摩达摩悲学佛者缠蔽于竹帛间乃弘教外别传之旨不立文字而见性成佛达摩传慧可可传僧璨璨传道信信传弘忍忍傅曹溪大鉴禅师慧能而其法特盛能之二弟子怀让行思皆深入其阃奥让传道一一之学江南宗之其传为怀海海传希运运传临济慧照大师义玄玄三玄门策厉学徒是为临济之宗海之旁出为沩山大圆禅师灵佑佑传仰山智通大师慧寂父唱子和微妙玄机不可凑泊是为沩仰之宗思传希迁迁之学湖南主之其传为道悟悟传崇信信传宣鉴鉴传义存存传云门匡真大师文偃偃之气宇如王三句之设如青天震雷闻者掩耳是为云门之宗玄妙师备偃之同门友也其传为桂琛琛传法眼大师文益虽依华严六相唱明宗旨迥然独立不涉凡情是为法眼之宗迁之旁出为药山惟俨俨以宝镜三昧五位显诀三种渗漏传昙晟晟传洞山悟本大师良价传曾山元证大师本寂而复大振是为曹洞之宗法眼再传至延寿流入高句骊仰山三传之芭蕉彻当石晋开运中遂亡弗继云门曹洞仅不绝如线唯临济一宗大用大机震荡无际若圣若凡无不宗仰此则世之所谓禅者也呜呼教之与禅本无二门依教修行葢不出于六度梵行而禅定特居其一由众生根有不齐故先佛示化亦不免有异耳柰何后世各建门庭互相盾矛教则讥禅滞乎空寂禅则讥教泥乎名相藉藉纷纷莫克有定是果何为者邪此则教禅异涂犹可说也自禅一宗言之佛大胜多与达摩同学禅观达摩则远契真宗胜多所见一差遂分为有相无相定慧戒行无得寂静大门非达摩辟之安能至今廓如也慧能与神秀同受法于弘忍能则为顿宗秀则别为渐宗荆吴秦洛各行其教道一神会又同出于能者也道一则密受心印神会则复流于知觧一去弗返而其末流若大珠明教慈受辈尚何以议为哉自教一宗言之慈恩立三教天台则分四教贤首则又分五教麄妙各见渐圆互指终不能归之一致可胜叹哉此虽通名为教各自立宗犹可说也自夫本教之内言之律学均以南山为宗真悟智圆律师允堪着会正记等文识者谓其超出六十家释义之外何不可者至大智律师元照复别以法华开显圆意作资持记又与会正之师殊指矣不特此也四明法智尊者知礼孤山法慧大师智圆同祖天台同学止观真妄之异观三谛之异说既巳抵牾之甚霅川仁岳以礼之弟子又操戈入室畧不相容谏书辩谤之作逮今犹使人凛然也其它尚可以一二数之哉呜呼毗卢华藏圆满广大徧河沙界无余而余非相而相非缘而缘非同而同非别而别苟涉思惟即非圣谛又何在分教与禅之异哉又何在互相盾矛业擅专门哉又何在操戈相攻遽背其师说哉虽然适长安者南北异涂东西殊辙及其所至未尝不同要在善学者慎夫所趋而巳比丘永寿尝以闽僧一源所著护教编示予自大迦叶至于近代诸师皆有传赞文辞简古诚奇作也寿独惜其不着教禅承传同异之详□予为记以补其阙略予因以所闻疏之如右文繁而不杀者欲其事之着明葢不得不然也

　　●序  

　　送慧日师入下竺灵山教寺受经序 
　　序俞神君灵迹 

　　○送慧日师入下竺灵山教寺受经序

　　西竺之书动数百万言虽其广博漫衍若大海杳无津涯其义趣未尝不着明剀切可以习而通之自判教诸师各执一说甲是乙非学者始不知夫所趍矣天台智者国师以五时八教判东土诸经五时则华严鹿苑方等般若法华湼盘也八教则顿渐秘密不定藏通别圆也其规模宏深节目森严可谓尽矣至真谛三藏则不然以湼盘等经为渐华严之经为顿顿渐之外别无他也新罗元晓复造华严疏分四教四谛缘起为别般若为通璎珞梵网为分华严为满满则一乘别通分则三乘也吉藏师复立三法轮教华严为根本法轮三乘等说为枝末法轮法华为摄末归本法轮法轮言其流转而不息也自时厥后以释迦为屈曲舍那经为平道者此二教乃江南印之所建也以四阿含为四谛般若为无相华严为观行湼盘为安乐大集为守护者此五教乃波颇三藏所说也以阿含等为四谛相大般若等为隐密相华严等为显了相者此三时教乃三藏装及慈恩基依解深密经所立也而贤首法藏复尊华严立为五乘初为愚法小乘二为大乘之始三为大乘之终终始二教并依地位渐次而成四则为顿不阶等级一念弗生即入觉地五则为圆一即一切一切即一是为真俗互融具是圆满无碍法门长者李通玄又别分为十时始为小乘有教为诸凡夫系着世法以为实有还将有法辔勒彼心次言般若破有明空次言解深密经和会空有令其不滞一边不有不空次言楞伽明假即真次言维摩即俗恒真次言法华引权归实次言湼盘令诸三乘舍权向实次言华严于剎那际通摄三世圆融尽入一际次言大乘人天三乘虽是同闻得益皆别名共不共次言华严会中十方菩萨其来不同共会说法名不共共如是教相离析尤繁然犹据教观而判之初不若近代宁师合禅教秘密而混言之也宁师以诸乘经律论而祖摩腾曰显教轮以瑜珈灌顶五部护摩三密曼拏罗法而祖金刚智曰密教轮以直指人心见性成佛之言而祖菩提达摩曰心教轮其言非不佳而去佛之意益远矣判教诸师家异说而人异论其纷纭有如此者呜呼为释子之学者不既难矣乎然不敢以此而遽少之也原其立教皆为对机机有不同教亦多种譬大医王方便治疾疾有实虚针有补泻随其所见因时制之苟执于一为害滋甚彼诸师者亦复如是或遂以甲是乙非咎之不巳过乎虽然九师兴而易道微三传作而春秋散吾儒且尔予又不得不为学者惧也今日师久游方外以教乘之不易明将往大丛林从硕师而受其说闻予颇究内典求片言以为赠予言赘矣一真法性本自圆明其可以语言文字求之哉予言赘矣

　　○序俞神君灵迹

　　神君姓俞氏不知其名与州里所居相传唐末时来勾吴主上林里吴妪家以播鼗粥笄珥为事出言隐显不常颇类神鬼语或张葢行赤日中必雨否则雨虽甚必霁近枫桥十里所有溪善溢咫尺若千里涉者告病神君释芒蹻掷之后遂涸性喜篸柳帻间手植园蔬一夕亦尽化为柳□异之呼为柳仙人云阅三载忽谓妪曰吾乃柳星之精被谪来人间期满当逝即逝母棺我合二瓮瘗之山椒他日庙食勿用牺牲为荐吾将利尔后人也妪从其言瘗毕土人畬山火悞延其家时方长夏俄有积雪数寸覆之人益惊异相呼作新庙凡水旱及螟螣害稼厉鬼为凶菑咸奔走神君熙宁中郡守以事谒庙下举觞奠酒且再拜及兴觞巳竭复勺中分而亡其半余酒若墙峙弗倾宣和间方腊作乱声摇浙东西恶少年欲啸众从之神君降于巫曰上帝檄吾帅九天神兵破贼此曹宜速改弗改必令作虀粉未几人自衢来言贼闻潇潇风水声疑有铁骑百万自天而下咸弃戟遁官军遂平之绍兴初高宗驻跸会稽监察御史娄寅亮衔上命请雨致辞末毕天大雷电以风雨随至神君于雨旸若果司之者他有祷辄应类此而乌伤大雄二事尤异十三年夏不雨诸暨县令辇神君像于大雄佛剎祈焉始至日焰焰欲然少则片云当空飞雪着瓦有声雪止雨即澍房伤有数豪右田相环约同请神君雨一不从曰吾田幸居中岂有上下沾润而弗及者神君戏之独弗雨其□□士张溥随计上礼部以梦卜得失神君报之验甚由是远迩敬畏尊之视天神非斋戒不敢入或御荤肉故慢神君者多呕血死葢神君不近腥秽庙前有小涧至今鱼鳖不敢入云
　　史官曰天历初余在外姻贾氏家见象二龙致雨弗验即往号诸神君居亡何云潝然兴转旋如车轮雪花飞舞空中巳而大雨明日又雨不号神君者雨固弗及也余窃神之及来勾吴闻（下有逸文）

　　●碑铭 

　　元故亚中大夫抚州路总管张君墓碣铭 
　　丽水二贤母墓碣铭 
　　元故荣禄大夫陕西等处行中书省平章政事康里公神道碑铭（代黄侍讲） 
　　故节妇汤夫人墓碣铭 
　　体仁守正弘道法师金君碑（代黄侍讲） 
　　元故朝列大夫同知婺州路总管府事致 仕赵侯神道碑铭（有序） 
　　赵诜仲墓志铭 
　　蒋处士墓碣铭 
　　诗塜铭（有序） 

　　○元故亚中大夫抚州路总管张君墓碣铭

　　君讳仲仪字伯威张姓绛阳人以大官荐由绛学正入翰林为书写改户部令史出为江西行省掾俄入掾中书用年劳迁宝钞库副使阶承直郎调奉训大夫杭州路总管府判官杭为东南一都会临以省宪二府卒有事左牵右缀若未易爬梳君处其间不吐不茹上下藉藉称之曰能吏能吏云海宁潮溢民田庐多没君忧之以特牲祷于海神曰民非田不食非阖庐无以居神忍化为鱼鳖宫耶即为鱼鳖宫神亦将何依吾恐神不自宁也神如识我语良海波当帖帖祷毕亲沈石水中命徤卒千继之未几复海为地升奉议大夫两淛都转运监使司判官转奉政大夫江西等处行中书省左右司都事豫章岁凶民掘野鼠食饿莩横道因联裳为旗执棘矜集城下将为变众惮不敢往君单骑出呼曰尔等宁饥死可血死乎我张都事也敢害者前敢害者前民皆泣拜散去君还言于省臣大发仓廪赈之赖以活者万数萧邓二大姓以武断自豪州县踵门受事颜色小异辄缩缩不敢进小民重足立戒毋敢高声语君皆捕治于狱闻者剌羊豕相庆曰吾属卧始安枕矣擢亚中大夫抚州路总管年始六十有八至官一月即喟然叹曰颠毛巳种种尚可仕弗止乎当从天子丐我婆娑太阴山间以没余齿耳遂上休致之请挂冠径归越一年卒至顺癸酉十月十日也君藏书数千卷翻阅不辍上马入公府亦衔置袖中人讥以蠹书蟫摇首笑不应曾祖谔金明昌中举进士登第官至朝请大夫吉州刺史声号赫然祖和抗节不仕父筠以君贵赠奉训大夫同知河中府事飞骑尉追封正平县男元配郝氏再配陈氏皆封清河郡夫人子男三曰栵早世曰柞奉政大夫绍兴路余姚知州曰棫广州路增城县尉女二孙男一柞以某年月日葬君某山之下铭曰
　　于戏乎君其仕也振振其止也誾誾是惟有元能吏之坟于戏乎君

　　○丽水二贤母墓碣铭

　　丽水有二贤母一曰周夫人元静一曰龙泉县君徐淑夫人适同邑林府君侑县君归府君之孚宋乡贡进士今累赠秘书监丞□夫人知攻书旁爱道术家言严斋戒以事神明奉其姑周氏曲尽孝养主馈非凿御弗之进县君贤甚养夫人亦如之至元丙子江南内附秋九月兵入括县君生新州守定老甫六月秘书君急负之窜大泽中游骑追及射之遂弃新州驰入民庐以终夫人与县君辟地东山闻变挟媵人间行踪迹之又遇兵麾夫人却而追县君东行妇姑相持恸曰同归九泉尔终不能苟生也夫人计无所出乃号诸神曰神奈何绝我子既兵死孙又弃中野独一妇存忍使其颠连乎神奈何绝我俄而兵目眩似见负装橐行者持戟趋夺之妇姑乃翳灌莽乱走偶过泽□则新州在地弗怖弗啼媵人愕曰儿在矣儿在矣亟腹以去兵既退抆泪迹秘书君收骨还家家巳□姑妇相依为命僦舍宇以居瓦坛败帷澹然能自安县君年始三十三岁说其再行县君指新州泣曰林氏数十世相传唯此子尔无此子林氏之鬼且不血食妾何行如之天若未割林氏幸此儿成立异时持酒一觞滴府君冡上土俾乡人咸曰林氏有后妾即死目亦瞑人义之不敢复言新州幼多病二母保护如婴垣之玉惟恐怀之新州知二母意亦鈢自刻厉以文行称用部使者荐教谕松阳继擢延佑辛酉进士第四转而至今官阶中顺大夫命书焜煌貤赠父母人皆以为荣初新州在布衣甚贫乡先生潘架阁弼时方贵盛独奇新州欲以女归之长女辞次女妙贞曰从父命尔妙贞遂妻新州荆钗练裳提瓮出汲犹窭人然其奉县君犹县君之事夫人县君婴末疾不良于行或启或处昼夜恒负以从疾且革刲股杂淖药以进乃瘳妙贞从新州宦游三十年亦累封如夫人生四子瑞夭诚祖博通经史诸家之学以荫补官至某阶建宁路松溪县尹彬祖至正乙酉进士累官从仕郎江浙等处行中书省左右司都事似祖癸巳乡试第一上礼部不第恩授处州路儒学正诚祖子三公庆甲申乡贡进士庆元路儒学正公庠公廉处州路儒学录彬祖子三公缙公绎公缓似祖子五公兴公质公异公赞公实夫人之父某宋某官县君之父某宋某官皆括之巨族县君寿六十三卒于大德甲辰九月二日夫人年八十一卒于乙巳九月二十二日后县君厪一岁以丙午七月四日同葬县公元和乡之蒲潭呜呼世多孙子者有之多而又贤则罕也多而又贤者有之贤而能文则罕也贤而能文者有之能文而中进士科则罕也中进士科者亦有之至于连翩起于一门之中则罕之又罕者也原其所以致是果谁之力欤实二贤母造之也譬之艺栎保之于一发之微驯至于百围之大使支条敷腴而还荫其本根二贤母有功林氏者为不细是宜揭德墓门以诏林氏万子孙知有所自铭曰
　　惟林氏世簪缨时伧囊家罹兵一发存有遗婴鷇哺之讫于成由甲科居专城问四驰穆而贞施厥后何绳绳踵前轨振翘英畜之深发必弘日焜耀砰以訇蒲之潭妥幽灵廓其潜勒兹铭

　　○元故荣禄大夫陕西等处行中书省平章政事康里公神道碑铭 【 代黄侍讲】 

　　至正元年五月二十有八日故荣禄大夫陕西等处行中书省平章政事康里公以疾薨于京师之私第享年五十有一某月日其子某即奉柩葬于宛平县东安先茔之次后十有六年始奉门生杨廸所为状不远五千里俾某勒铭于神道之碑某自退休以来志念凋耗疾病侵凌凡以文来谒者率皆谢绝重念昔尝待罪太史軄在论撰公之行能劳烈实应铭法又不敢以衰耄为辞谨考次而铭之公讳回字子渊世为康里部大人族康里古高车国也我太祖皇帝亲征而略定其地故其国人往往来效勋庸以致显荣若公家其一也曾祖海蓝伯赠光禄大夫某官注国追封河东郡公妣蒙古某氏追封河东郡夫人祖燕真赠推诚寅亮一德翊运功臣太傅开府仪同三司河南江北等处竹中书省左丞相上柱国追封晋国公谥忠献妣金氏追封晋国夫人考不忽木昭文馆大学士荣禄太夫平章军国事行御史中丞领待仪司事赠纯诚佐理同德翊戴功臣太师开府仪同三司上柱国追封东平王谥文贞妣寇氏追封鲁国夫人王氏逭封鲁太夫人初文贞尝从许文正公游亲传其正学施于有政蔚为名臣故公自幼习闻家庭之训于经史精微政治得失多所研究业既成以大臣子宿卫禁中成宗嘉其寅畏从台臣之请命公为集贤学士以年幼辞不受大德末复用荐者言擢公朝列大夫太常少卿先是膰肉之颁无法临事多纷纭有力者恒负之而去公为立契勘以定其数小大百司依数致膰朝廷为之肃然转太常卿进阶嘉议大夫未几改寺为院升公为使公辞武宗正位宸极人情未安乃选藩邸旧臣出使四方以布宣威德唯公所历最远复命最先上悦深被奖眷盗发海滨有梗漕运丞相议设康里卫分镇其地且命公为寓户公曰弭盗在用贤不必设卫分屯以虚糜廪粟丞相然之事遂寝至大初调大司农卿公又以疾辞台臣以风纪之司不振奏选廷臣付以持节之任公一日入侍上问及之公对曰中台表也诸道景也表正则景正陛下宜慎蕳正人以镇中台次用刚毅有为者以使诸道则羣有司知畏法矣上曰卿言得之然非卿莫能胜其任即日除公山南江北道肃政廉访使公至振肃宪度治劾暴强风采凛凛属部有妇人以杀夫系狱狱巳具公疑其冤重鞫之乃其夫雠家所杀立破械出妇而坐雠家以刑同列以贪墨相尚而反恶公之独洁语数侵公公叹曰吾安能与若曹抗衡哉宁谨避之耳遂去官居亡何皆以赃败人服公之先见至大末改江南诸道行御史台治书侍御史时御史大夫怙权自尊凡议事自中丞以下皆侍立候颜色莫敢相可否公独坐与之辨事有不直每执法折之大夫欲变干勒氏狱及黜知印静甲以用其私人公咸力争其非大夫衔公甚及其还朝仁宗问台臣优劣丞以危言中公上不荅大夫言之不巳上怒唾其面出之即遣中使赐以上尊复迁淮西江北道肃政廉访使庐州从事以受求被逮累讯不引伏公一问即吐实曰某信有罪所不即伏者以诸使者与某无大相远或迁延冀苟免耳明公既至烛下若皦日尚何言遂伏其辜会朝廷遣省臣奉使河南僚佐有误射飞鸧系禁物者即上之大官奉使以其不敬劾免之公抗言曰彼误中禁物巳贡京师复何罪奉使代天子南廵举贤黜邪咨询民瘼绝不见之事为顾以执公手曰微子渊多闻吾几失对矣上愤先朝枋臣舞法不及诛而毙诏法司磔其尸以狥公奏曰斯人元恶万磔莫赎但时方春初羣汇发育岂为戮一遗骸以伤天地之和哉上称善上欲选校人材丞相命百工各举所知有以宦者子为□者公曰君不见左悺杨复光之事乎上重惜名爵虽宰执官阶各降一等君乃欲进此鼠辈耶丞相闻公语叱之使出高丽嗣王兄弟弗睦欲上废其国为郡县公曰是不当废宜遣使谕之使改过自新谕之不从然后择其宗室之贤者而立之尔丞相偕公入奏上不听复叩头力诤久之乃允留司徒以曹梦炎讼田受赂上怒欲赐之死公曰受赂而按田不实罪准枉法论不至于死丞相入奏如公言上疑其私欲穷建斯议者或遽进曰是回回参议也上素知公守法律特释公不问然怒司徒挠法卒杀之公见上上曰朕虽不用卿言知卿之忠也宠遇弥渥湖广省臣尝出兵讨杀洞酋及以贿败上欲寘之极刑公曰赃罪应杖律无置死之科况有功可赎过乎不然适足快夷獠心非御将之良术也卒从公议得以不死会日食上问其故朝臣泛引汉晋事以天道悠远为言公对曰日者君象也君不修德则天垂鉴戒方今经理田赋劳师边境无罪杀杨朵儿只萧拜住皆足以致天变唯陛下念之上韪其言镇戍官犯法旧从行中书总制者决罚后改隶枢府事多违忤凡条具机务以国书译为奏目前是敷绎多剀切详致后□简略不敢尽言公皆请复其旧公在中书与议天下大事刚正陗直略无顾忌至于进贤退不肖正法术厚风俗之属与丞相言之尤力丞相尝称公有经济才且谓人曰吾以非才备位宰辅每惭见子渊适有除拜左右阚公在告趋丞相以闻丞相迟之暨公起示以铨目公为蕳去庸懦及有罪者十有二人丞相顾左右曰吾所以迟迟者为是故也丞相退朝诸佐皆送至私第习以为常公曰是不过鼓为謟媚耳均人臣也于礼何稽乎独不往丞相益贤之英宗崩晋王践祚时公在京城俄有旨捕斩廷臣公惧其有变即夜宿中书与大臣定谋天初明就其家执之如缚狐兔无一得脱者泰定初廷议及海漕事公以廪积方饶奏减粮数以舒东南民力上可其奏拜太子詹事丞进阶中奉大夫公上疏言□□国家之本宜择正人如赞善王恂谕德刘因者导辅庶几他日可望三代之治上命妙选东僚属公举方正之士以闻憸人有来位公上者遂移疾而去改山东东西道肃政廉访使未上升翰林侍讲学士知制诰同修国史公与时相议不合辞迁江浙等处行中书省右丞进阶资德大夫以病免归晋王崩明宗在北藩未至中外危疑羣臣会议不决公曰处变异于处常神器久虚非国家之福也皇弟宜居摄以防他变众论乃定文宗立拜荣禄大夫宣政院使公上言乞沙汰僧道以革游食之弊其所有田宜同民间征输擢中书右丞幸臣有以利啖公者曰某氏珍宝田宅咸没入于官吾属索之宜无不得者公正色曰既入官即府藏中物尚可觊觎邪况官食非分纵贫亦士之常也其人怒而止太师太平王权势炽焰炙手可热公视之澹如面折廷争謇謇不少贬故大臣多不乐公者谋出公于外乃除今官公度为时不容力辞还第顷之闻明宗陟方涕泗交颐不能食自是杜门读书不出者凡数年今上皇帝入继大统夙夜图治方征用老成而公薨矣为震悼者久之寻赐钞二万五千缗以恤其家公先配史氏王氏俱前卒无子并封渔阳郡夫人再娶崔氏封齐国太总管字脱五百九十八字徐本全夫人子男五人佑童太中大夫济宁路总管汝南之袁颖川之陈是巳公家自文贞左右两朝殊绩奇勋照耀简册公之兄弟起而继之峻跻华要茂建丕猷益有光于前人至子若孙复克缵承惟谨或以长材出膺郡寄或从科目入属奉常而今治书侍御史尤以功名自砥砺所至辄烈烈有声人以象贤称之诗所谓济济多士书所谓世笃忠贞服劳王家者非公家之谓欤嗟夫躬亲俪美于前而又使嗣人匹休于后非盛德之士不能公实有焉媲之袁陈未足多让泽流后裔讵有既邪是宜播之声诗刻之乐石使来世之士知我朝名臣有如此者不亦扬休无极矣乎铭曰
　　圣皇御天万方骏奔秉德宣猷厥有世臣猗康里氏远昭世序迨于文贞克膺帝辅公起承之奕奕其昌宿卫禁宸日受龙光洊典秩宗受膰以牍五持使节拜宪屡肃何奸不锄何污不澄严霜之下恶草弗生暨参庙论正气莫夺方之太阿百剉不折上简主知选贰宫端袖中谏疏言人所难乃候北门乃莅南国乃宣院政乃登丞弼垂绅正笏屹立龙墀决定大疑为国蓍龟憸任忌之有芒在背俾服大藩出居于外公则夷然归休于家何以为娱道书平□皇朝丽天无物不被将询黄发以敷至治彼苍者是胡不愸遗一鉴之亡四国之悲公虽云亡公多孙子益伉其门重珪迭组东安之原马鬣其封骏发尔祥其来不穷河山带砺勋在盟府史臣勒辞永诏千古

　　○故节妇汤夫人墓碣铭

　　夫人姓汤氏讳润字妙光处之丽水人奉顺大夫温州路总管府治中讳全之曾孙忠显校尉贑州路雩都县尹讳垓之孙敦武校尉温州路平阳州判官讳钧之女年十七适同里叶氏为赠奉议大夫江浙等处行中书省左右司郎中讳应咸之冢妇讳珂府君之夫人府君字孟玉气高岸耻席祖父势自念丈夫非赤手致功名不可曰能单骑走京师谒陈司徒司徒方有宠于上一见语合谓人曰此吾江南奇少年也亟荐为会福院知印文未完卒年始二十一夫人闻之恸几至陨绝服衰终礼屏脂泽不御寒幌青灯唯孤影相照极可念夫人甘焉或惧不能堪以言尝之夫人泣曰妾未亡人旦暮死即下从君子游他固不能识妾心若改俟铁木出条枚乃可尔人闻不敢撼叶故右姓郎中实雩都之壻于夫人为世婣夫人周旋尊章间益尽孝敬处先后由礼弗忒当府君北上二字士徽未睟士纶犹在娠六阅月始生夫人鞠建之士徽能荷家政不失前人尺寸士纶入儒由金华教谕补吏七闽漕府移浙中彧彧有廉名部使者索公持节行处州廉知夫人贞状叹曰是风教所系不可缓趣州县具文书吏以年未五十援例辞公骂曰有妇玉洁如此乃欲拘例邪即为按覆以次上中书旌其闾且复役勿事乡人士过焉相指告曰此节妇无忝是门者咨嗟而去夫人嫠居三十一年以至正壬辰七月五日终春秋四十九孙三士徽子俶信士纶子俊墓在元和乡洪唐葬之日则癸巳某月某甲子葬后五年戊戌六月府君之弟宣慰副使琛为状羣行遣士纶来金华征予铭铭曰
　　北屋可封孰以节扬宅里是旌世道之伤百鸟纷纭乃见凤凰我铭夫人用以戒荒

　　○体仁守正弘道法师金君碑 【 代黄侍讲】 

　　吴之长洲有为老子之学者曰金君讳善信字实之家故儒也曾大父曰琭大父曰暀父曰焕漳州路龙溪县尹母沈氏顾氏龙溪之墓故翰林侍讲学一揭公实为之铭君幼凝静少长好虚无之说欲辞父母去而求师父母不可授以家事而羁縻之君应酬少间辄取老子书反复玩味久而曰老子之教初不必毁形绝世若今人之为也吾党如莲花生污秽外接世缘内无所构鬬何必去父母哉既止不行且纳妇有子矣乃曰父母留我者我无不尽其责古之至人虽不必草衣而木食岩栖而宂处然学必有师我将从有道者就正焉时玄妙观有张雷师生不识钱数能以符篆捕逐鬼神君甚敬之由是戛其冠而为之执弟子礼巳而闻莫先生洞一者嗜酒醉辄诟骂人虽王公不避时时呼云役雷狎亵如儿戏然君知其有道者则延致而尊事之有所折耐未尝为之动色或毁其所甚爱之物亦不以为意先生知君信之笃悉授以不传之秘他弟子不得者君尽得之遂建仁寿观于城东北隅日与其徒研覆妙旨凡旁门小道力排斥不少置其言以为心神至虚无所日没气定光出诸阴销尽诸阳自集葢有形者阴无形者阳阳益胜阴气益调精我得清凈去道无难矣知之不亲见之不明枯槁于山林何益乎葢其造道之本末可见者如此君初为子弟时无私蓄既壮能使赀倍其旧乡里有纠纷不可解辄为揣摩洞见底里类使之以自退不争取胜遇时之名流必加敬礼有不给则周之未尝务遗世独立以为高而其襟度特为冲旷辟一室植桂树若干本于其前题曰桂轩列一二古图畵徜徉其中飘飘焉神仙人也故贤士大夫多乐与之游君年虽高而视听步履如强壮一日呼左右谓曰吾死矣遂奄然而逝非真有所得恶能处生死之际若是哉君生于宋咸淳九年十二月十一日卒于今至顺二年二月一日年五十有九以其年三月某日奉道蜕葬武丘乡半塘之原君所自营也君妻温氏事舅姑克尽妇道教育其子若女克尽母道人莫不称之子三人大亨大振大谦惟大谦为温氏出女四人孙男女合若干人葬后十七年大谦始以建安陈方之状来征铭昔老子尝为周柱下史周之旧典礼经无不知之非弃绝人伦者也至其以无为清凈为教汉人用之而天下以治岂无益之学哉丈子远矣今道家者流所宗汉天师张氏既举贤良方正节言极谏其子若孙或征为黄门侍郎或辟为丞相椽祚胤相承逮今千余岁不绝有能遵其轨范无废人间事而有以究夫道之所存不亦善学老子者乎是可铭也巳始君受知嗣天师留国公起为广德路道录仍提点仁寿观畀之号曰体仁守正弘道法师且以闻于朝再下玺书为之加护予既备着君之道至于出处之大槩亦不得而畧也铭曰
　　老子有云修之于家其德有余历世既久袭讹踵伪寝迷厥初归洁其身长往不返木石与居有美一人清风峻标列仙之儒养生有道不断外缘神明内腴谓人一心无挠无杂漠然冲虚涤除玄览抱一不二方与道俱惟是所存久而愈晰百世不渝有崇斯丘表以石章过者式诸

　　○元故朝列大夫同知婺州路总管府事致仕赵侯神道碑铭 【 有序】 

　　呜呼濂尚忍铭我赵侯也邪初侯未亡时尝谓濂曰生平交友虽多唯待制柳公侍讲黄公相知为深二公既巳即世吾子其高弟子也宜有以知我我死子必铭之濂辞不敢当言未几侯以执节不回遇害而至于死死后三月其子友直复衰绖踵门拜且泣曰先子将终时无他言以必得先生铭为请先生若重辞先子之目将不瞑于地下矣濂闻之与之对哭失声呜呼濂尚忍铭我赵侯也耶虽然侯不以濂为不肖每以忘年交视之至其没也复使执笔以从二公之后其知濂厚矣纵不能文可不具列羣行以白侯于不朽耶谨按状侯名良胜后更名大讷字敬叔姓赵氏先世有属籍于宋其讳元俨者实熙陵之第八子封周王谥曰恭肃恭肃生允良封定王定王生宗綘赠太师安康郡王谥曰孝荣孝荣生仲矿奉国军节度使封南阳侯南阳生士翮赠武节大夫南渡初自开封迁家睦州武节生不玷武义郎因添差监婺州浦江县税务徙居浦江为浦江人武义生善近训武郎训武生汝迁从义郎从义生崇槺会稽县尉县尉生必班累赠奉训大夫庆元路昌国州知州飞骑尉追封浦江县男则侯之父也侯少闿敏通蒙古字学遂以译曹椽起家补泉州录事泉为宝货之府大商巨室犬牙而居侯不少狥大盗弄兵宁都焚城杀守吏势甚张州之无赖男子帅众应之遂谋来攻城侯令沿河作大栅以遏其冲简强丁数百乘城侯骑白马奋呼后先士气百倍寇度不可攻而退中书遣使者造海舟十五艘期五十日成官降□ 【 金?麦】 不与材□ 【 一本作等字】 民相顾大惊畏使者不敢发一辞侯独列民贫困状请益之民为侯生立祠贾胡及恶少年挟帅臣之威肆行市区与文学椽分争挝之出血侯缚使赴狱转兴化录事官赋多隐弊岁勒受役者代输侯搜旧官书验之则邻县民产也民服罪大姓数十家倚权贵人久不□ 【 应】 科繇侯役之无所遗屡以重势撼侯侯不为动浮屠镜空争长镜击死瘖儿诬之儿忽苏空执送官官受赂出镜罪部使者以其牒下侯镜狱遂成越一年摄莆田县事县僧慧与子华竞令人杀婴孩中子华吏入子华死候廉得实白其冤亭民以兵器私鬬诉官互以计相倾三年不决侯悯其毁家各传以轻法拜舞而去改漳州路龙溪县尹俗尚鬼垒石作祠以奉紫衣神黠民将为奸利必杀犬来祭侯投神江中移其石以修孔子庙庭畬丁洞獠杂居县境上官稍侵之辄称兵暴掠至烦大军终年屯不解侯调御有道不敢为变富民苏甲怙势杀人行赇郡守没其罪侯抱案诣府历斥其奸守盛怒陷侯以重罪上官察非实侯获免税册多虚额应役之家咸破侯于实税中十加一而均输之桑门清真共鬪清不胜遂挝死人陷真连坐者余百侯独正清以法余皆释之侯秩满归争遮道持金为谢侯却去弗受民为树碑柳营江上奸胥利兴作常藉为媒徧侵闾右民侯曰吾不久当更母遗患后人也凡官廨悉新之兴大役而民不知咸以为神或出远郊父老携子弟聚观各举手加额曰吾父母也其为人爱慕如此调泉州路永春县尹仅四月以昌国忧去官未终丧改福州路侯官县尹不赴俄迁温州路永嘉县尹转运司以盐壅不行计民口赋之吏遂并缘为病侯令富人买而售于民民安而课登旁州县则列诉于府请如侯法瑞安何良伪为官书指平民私贩盐司逮捕急民自杀者三人事下侯治徙良于汀州廵逻小兵如良为者甚众侯复痛惩乃巳州城枕大江水暴岸善崩侯出新意并江数千尺列植袭其弊者至播之惟恐凡两页系柳待制行状中文大木先袭其弊者黄冠师建三灵庙以侵学地浮屠据东湖书院田二百三十亩而赢先生皆为复之葺汉先贤徐孺子墓立宋高士苏云卿祠古碑碣所纪有关于名教者必访求而重刻焉凡可以扶世导民者无不为也丰城学徒挟奸以持校官短长时主教者又不知以职自振每用计相倾先生各坐以其罪闻者心服南康仓吏坐飞粮株连逮系者百余家省宪二府檄先生谳其狱先生为钩擿隐伏所平反者甚多满秩而归杜门不出者十余年先庐数间仅蔽风雨而饘粥或不继先生处之裕如也先生虽居岩壑海内仰之犹如鲁泰山作镇海隅莫不以其出处为斯文隆替之候风纪行部必过门承问而去至正元年辛巳先生七十二朝廷更化征用老成台阁近臣有以先生名闻于上者于是有旨以翰林待制承务郎兼国史院编修官起先生于家先生即冠带见使者退谓人曰吾今幸亲禁近得陈尧舜之道以赞太平之治死不恨矣会贡举法复行江浙行中书□主文衡二年壬午夏五月至官仅七阅月竟以一病不起实冬十一月九日而先生年七十三矣省台枢府而下皆来归赙馆阁之士至于洒泣集贤大学士吴公直方国子博士吴公师道与经筵检讨危公素共经纪丧事御史中丞张公起岩在成均为同僚友至是哭之尤哀冡孙颖奉灵■〈惰，车代忄〉南还诸公相与陈奠都门见者皆咨嗟陨涕三年癸未冬十二月二十二日与夫人盛氏合葬通化乡荆山之阡盛氏累封浦江县君先十二年卒子男三卣同因孙男三秬□穆秬夭女一所著书有文集若干卷金石竹帛遗文若干卷近思录广辑三卷字系二卷藏于家先生局度凝定燕居默坐端严若神即之如入春风中久与之处未尝见疾言遽色虽有桀骜者瞻其德容莫不气夺而意消孝友本乎天性季弟实出为人后遇之有恩不翅在家者生平以奖进人材为巳任谆谆劝诱至者不倦人有一善播之唯恐□□□□□□□□吾老不能步复使之乘马侯曰吾不能以后两页半系赵侯神道碑原文乘马遂遇害幸不死创甚至七月丁巳竟殁越三日庚申葬于县东五里之冈士大夫莫不为之出涕帅阃具侯死节请褒赠于朝文虽上不报侯享年八十有一母黄氏县之士族累封浦江县君娶同邑张氏生男子六人友诚友进友淳友恭友年友谅友诚早卒友淳福建行省宣使女二人永嘉县尉龙泉季某之子某瑞安唐彦骥其婿也次娶永嘉许氏忠简公景衡七世诸孙女累封浦江县君生男子一人友仁少房武林周氏生男子二人友保早卒友闻去家为道士河西张氏生男子三人友直友端友毅皆业儒友端早卒侍姬李氏生女一人适朝列大夫建德路同知总管府事吴熏之子桷桷能文辞孙男六人季佑季宝季真季道季宁季能季明孙女六人皆未行曾孙男一人道贞侯局度精明济之以廉刚所至以锄强梗闻吏卒畏威无敢出乡元豪宿猾或相告引去至于兴学校治水利之事尤加之意学田夺于民间者必复之坡湖或不筑躬视其成虽大暑寒不避侯生平不识请谒义所当为虽尊官显人势相统属者有不暇逊常自诵曰我有命在天不以柔媚而得不以刚直而失男子之膝可易屈耶君子韪其言侯年既耄宾客故人多勉侯为子孙计何为久自苦侯笑曰吾在泉时宝货俯地可拾尚弗顾今肯尔邪呜呼何其贤也士君子能建治功于隆平之日而或不能保大节于危难之时葢为政以及物者易而杀身以成仁者难侯自历官县州以循良之吏著名及至见危授命又如严霜烈日可畏可仰不贤而能之乎侯之家食尚若此使当大藩之寄其不能为城郭封疆死守乎执德弗回至死不变在古者犹鲜能之况今人乎贾子所谓顾行而忘利守节而仗义者非侯其谁也是宜铭铭曰
　　天地正气随时降升明为日月流为风霆我人得知挺然自生直养无害与我道并在子死孝在妇死贞在臣心忠弗挠弗倾苟无是焉欿然不宁言言赵侯万人之英历任州邑以治剧称大軱错节不与刃争和而春阳肃而秋刑訾伏暴强抚绥□□嫠■〈女孕〉吏有师傅民有父兄迨于悬车方洋里闳崇论竑议有轰其听镇哗遏浮方藉老成太白吐芒遭时抢攘侯誓弗屈竟死子兵忠精耿耿上摩日星非气之正其何以能五星里之岗有山若城巨碑巍巍太史勒铭高风凛然百世可征

　　○赵诜仲墓志铭

　　栝赵君讳友桂字诜仲一字国芳汉恭宪王元佐十二世孙也曾祖曰崇炾祖曰必■〈土因〉国子进士父曰良赟集庆路录事司典史君少有志载籍中钩索义训如廷尉持法不激不阿务得其平虽经诸讲师诠足一有衅罅必谳而鬯之弗鬯弗止也其于天官律历声音制度之学尤能穷其会通葢君于古书无所不究援据精博君子多其征间发为辞章珠洁玉温绝苶鸱盘弩拔之病中山李桓先生自号文章家极慎推与数称君奥雅不羣君亦视学愈于人恒不可一世客袖文来见读一二语弗与辄覆手掩几上视云汉作他语独善临海舒卓卓至夜谈屡及旦或怒詈如鬪势或大唬堕帻在地唯恐卓槷亟故挽游仙都山迟之沿道行言犹剌剌逢旧馆人揖有目不见饭至且辨且食入咽不计寡多斥去人皆指笑之谓病狂易云君负气高意功名可以引手致屡试艺屡黜□□剥且益之志不少变每拊髀喟曰文未至尔文未至尔文至禄乌能逃我未几随父宦金陵岁丙申金陵大乱幸万死得存惊詟内伤六月十五日患暴下医不能方越三日卒寿甫三十三未娶无为主后者所著书有夏小正解诗书易诸录辨南泉槀兵后多亡其兄友松深哀之搜罗成书且收君骨还指以某年月日葬南明山之西抱书诣予哭丐铭其墓予发书读之亦泣下呜呼自师废民散士安于寡陋猎取凡近以斧藻厥躬妄相标榜谓彼为毛郑此为韩张嶷然若可名世及叩其传记所存虽古人常通习者吃吃不能道一语惟瞪目视左右若土偶人是果何为者邪如君者殆可哀巳铭曰
　　不昭其熹不融其奇不泄其施遽沦于隳我怀伊人中心孔悲南明之西有气吐霓化为龙文上贯少微后千万年于赫弗亏

　　○蒋处士墓碣铭

　　婺之东阳有处士曰蒋君者君子人也性纯谨无伪自守甚笃遇人恒匑匑然若畏之者或有纷纠出片言谕之虽愚夫则又翕然服箪食豆羹不继室庐不足蔽风雨君安之唯拯患扶难则竭志虑不遗余力弟仁出后仲父复来求分田君予之不吝君疾劳问者无虚日及死莫不哀伤焉君讳崇字伯尚其先自毗陵迁东阳曾大父伯大父忠父元母陈氏娶天台奚伙子男四长伟器次安仁次文懿次浮祚文懿蚤卒女二婿曰张寿一未行亦蚤卒孙男三长公辅次公告次公宪孙女三皆幼君寿六十三卒于元统甲戌正月初八日以至正癸未十月初一日葬于清泉里昆仑山之麓葬后十一年伟器具郡行谒濂为铭濂虽不识君幸辱与伟器交伟器知尚正学非义所在诱以百金不为动观伟器之行足以知君矣铭何敢辞铭曰
　　君之行一何良也有子为儒知家教之有方也刻文墓门庶千载而弥章也

　　○诗塜铭 【 有序】 

　　番有奇男子曰鲁修学诗李存先生先生以文雄江东独才修修有诗朋十人皆缘情善赋番数经兵燹修惧其诗失传埏埴为甓刻瘗芝山中瘗巳请太史宋濂勒铭其上铭曰
　　河清岳明效坤之灵何蕤绥兮鸟文龙章于粲其英 【 叶】 昌厥辞兮冥智敛真返诸至神薶黄垆兮泄为醴泉三秀牛眠合贞符兮番山可夷番川可移道如初兮

　　●塔铭  

　　妙果禅师塔铭 
　　佛慧圆明广照无边普利大禅师塔铭 

　　○妙果禅师塔铭

　　至正初余得邵庵虞公所著妙果禅师语录序而读之其称师之道有云江河朔南一碧万顷有大尊宿譬若摩尼之珠高悬虚空日月星辰山河草木悉现其中人天鬼神蠢动之众一一内向皆自以为得所摄受而珠本无留碍余窃意正宗寥落龙象分散而一安复有斯人哉虞公为人善巧深入禅观故特溢美于师以起人之信心尔非至论也及来秣陵与师诸孙似■〈木巳〉交求其书而细味焉则洪纤高下靡不含摄而玄机所凑若涉不思议境然后知师之道弘以周而虞公之言实可征不诬也谨按资福大师廷俊状师讳水盛字竺源自号无住翁饶之乐平人姓范氏父某母徐师生时有祥光照室及成童以嬉戏为佛事年十七去依罗山院僧常公常使从儒者学而师每习禅定且针指出血书金刚经常呵之师云学儒可敌死生邪常云汝黄口小儿尔姑注意于儒他时入道何晚也师弗和答既受度谒月庭忠公于蒋山时孤舟济公为第一座以皖山诲蒙山者诲之师抚几云吾巳见二老矣乃端坐一室以三百六十骨节八万四千毫窍及河山大地咸摄入一念始觉变易继凝定双瞳与念为一汗从背流亦不知所楚后四三日见色闻声渐撼摇不动师自信法决可证因取所携书帙以火焚之且发愿云吾此生不能作佛当入无间狱也旁观者为之吐舌俄过匡庐止东林闻有僧所见不异云门师往即焉僧以无诚心让之师复奋云今夕必就蒲茵上死尔即正襟趺坐加精进力如一人临万人之敌如操舟上湍悍之滩不遑他接夜参半至极切孤危之际捐命一跃不觉如出荆棘之丛所履之地忽尔平沉而秋空素月连娟独照返观自身湛湛澄澄唯一念之不忘尔师犹以坠于断灭益进修弗懈或静或动未尝间断洎归罗山方全体顿现如器臋之解十方世界举皆现前参以诸祖契证如镜照镜坦然明白师自以为开悟及掌藏钥东林偶阅妙喜明心见性非桑门事之辞又复致疑不能释者数日或诮云法离唇吻道纪言诠子何太滞也于是胸中又荡然如洗然不敢谓巳至也越五载重会济公于蒋山济云蒙山尝言裁松道者不具二缘而生达摩葬熊耳后只履西归果神通耶抑法如是也师云此形神俱妙而巳济云不然也子他日当自知之师复往无为见无能教公以济所举之言质之无能云为汝弗解故也师忽大省尽脱去玄妙知解历观从前所悟如通宵一梦梦时非无及至觉后绝无所得矣辞去东游四明天童已而归息浮梁之凤游山海印如公方长荐福请师分坐说法久之往隐于南巢巢民柳氏割山地建兰若以栖师地当五峯之下旧有龙潭五所闻师至悉乘风雷徙去识者谓圣人来居故物恠潜遁云天历巳巳达官以聘起师主西湖之妙果师弘阐宗旨震撼四方学徒坌集至有不远万里而来者郡守刘公廸戍将齐公■〈王童〉常虚巳求道时巳行役僧之令师坚欲引去刘公属县大夫将免科繇以欵之未几返南巢故隐而向慕者愈众藩宣让王累遣使者致师师以老病固辞仕西廉访使干公王伦从监察御史常公道夫本极趋仰时移书牍以辨炼玄乘乡先正集贤学士傅公立月湾先生吴公存与师为世外交甚笃月湾至有晚始闻道之笑至正丁亥夏四月二十四日黎明召四众戒□之且云世尊有言我今背痛将入湼盘吾其时矣侍僧捧纸求偈师呵云何以偈为强之乃引纸膝上书巳端坐而逝初师预建葬塔于诸峰之下是夜有光如匹练自天际下烛交相通贯未几散布五峰之顶复合于塔中弥三夕乃止巢之居民凡数十里聚观骇异之弟子德弘慧月慧观等以是月二十六日奉前身瘗焉世寿七十有三僧腊五十有三闻师之殁缁素无不哀恸而两淮之人尤切不啻丧其父母师之道浃洽于人者葢可知矣师常励学徒云凡剃发染衣当洞明诸佛心宗行解相应以正悟之境灵灵自照岁久月深具大无畏如透水月华万浪千波触之不散方不被生死阴魔所感此师生平之实证实悟者故亦用是以诲人也师制行峻绝有壁立万仞之意每垂三关语以示人多有不契其机者广信祝蕃远尝云番阳竺源吴中断崖其人类孤峰悬岩可仰望而不可攀跻人称之为实录呜呼大鉴之道分为五家而临济之宗为最盛临济之传虽曰丰炽光大覃及东南至五祖演为尤盛今以其世次观之则自开福宁月庵果老衲证月林观竹岩印直翁圆无能教至师始八叶耳宜其传授分明印悟真切有非耳剽目掇者之可同哉余也不敏似■〈木巳〉致慧月之辞来求塔上之铭其请至六七而不勌予故特举虞公之言于前而历着师之悟验于后使小罔末智未得谓得者覩之庶几有所惩创矣乎铭曰
　　道大如天地无物可包罗我以一心摄不见有余欠自非坚固力没身以为期超出河沙界未易得之者皇皇无住翁誓成无上学一念弗转移似倚须弥山两曜互迁代风霆时激射乃至于世间山川及草木胎卵湿化等无日不现前无见亦无闻无无亦皆丧如是岁月深真体忽顿露有若摩尼珠闪映无定色光光皆涉入永无留碍者持之出住世蔚为人天师吐辞鸿锺吼非宫亦非商间有无耳人听之三日聋何况示关要险绝在天半万仞亦见底即坠即糜烂众生所倚藉冥衢日月灯睠彼毒龙众狞恶可怖骇亦知所敬畏夜随风雨逝庄严清凈域恐以腥秽故神光起天末如匹练下垂照烛窣堵波散入五峯顶我示湼盘相上玄降祥应以表无量法诸天悉护持大风有止时此法无尽藏爰假世文留镇檿下土

　　○佛慧圆明广照无边普利大禅师塔铭

　　少林氏之道士传至慧照大师而别为一宗设三玄门演畅宗乘权实兼行照用双至四方从者雷动海涌逮乎宗季其道寖微惠朗钦公起而任之竖大法幢屹然为东南之标凖广济妙公亲承法印据狮子岩建立死阕鲜有升其门者唯智觉本公深造阃奥以大辨才通博无碍慈泽普滋徧一切处其入室弟子以十数计若今佛慧圆明广照无边普利大禅师则其一人也师讳元长字无明一号千岩越之萧山县许贤乡人族姓董氏世以书诗为业父讳九鼎母何氏晚而生师欲弃之嫂谢氏鞠以为子七岁即就外传诸书经目辄成诵出入蹈矩循■〈寻蒦〉有若成人其父喜曰是子当以文行亢吾宗乎师之诸父昙芳学佛于富阳法门院欲乞师为嗣谢氏不从未几师遘疾甚革谢氏祷于观音大士曰佛幸我慈俾此儿弗死令服洒扫役终身祷巳师汗下而愈遂使从芳游时师年始十七益求良师摩切九流百氏之言巳而曰此非出世法也复从授经师学法华经至药王品问曰药王既然二臂曷为复现本身耶授经师异之年十九薙发受具戒走武林习律于灵芝寺律师问曰八法往来片无乖角何谓也师曰胡不问第九法乎律师曰问律而答以禅真大乘法器也会行丞相府饭僧师随众入本公亦在座遥见师即呼谓曰汝日用何如师曰唯念佛尔公曰佛今何在师方拟议公厉声叱之师遂胡跪作礼求示法要公以狗子无佛性之语授之继往縳禅灵隐山中雪庭传公召师掌内记师下笔成章五采交粲见者叹服俄弃归法门随顺世缘殆将十载一旦忽喟然曰生平气志充塞乾坤乃今作瓮里酰鸡耶复造灵隐跏砆危坐胁不沾席者三年因往望亭闻鹊声有省□见本公具陈悟因公复斥之师愤然来归夜将寂忽鼠翻食猫之器堕地有声恍然开悟觉身跃起数丈如蝉蜕污浊之中浮游玄间上天下地一时清朗披衣待旦复往质于公公问曰赵州何故云无师曰鼠餐猫饭公曰未也师曰饭器破矣公曰破后云何师曰筑碎方甓公乃微笑祝师曰汝宜善自护持复遯岩穴时节若至其理自彰师既受付嘱乃隐天龙之东庵耽悦禅味不与外缘有二蛇日来环遶座下师为说三皈五戒蛇矫首低昂作拜势而去师自是声光日显笑隐欣公方主中竺法席力荐起之江浙行省丞相脱欢公时领宣政院事亦遣使迫师出世师皆不听居亡何诸名山争相劝请师度不为时所容与弟子希升杖锡踰涛江而东至乌伤之伏龙山见山形如青莲花乃卓锡岩际誓曰山若有水吾将止焉俄山泉溢出作白乳色师遂依大树以居实泰定丁卯冬十月也初伏龙山有禅寺号圣寿其废巳久当师入山时乡民咸梦有异僧来遂相率登孱颜披蒙幕以访焉见师晏坐不动各持食饮之物献之邑大姓楼君如浚楼君一得各为伐木构精庐以安师寻因旧号建大伽蓝重楼杰阁端门广街辉映林谷内而齐鲁燕赵秦陇闽蜀外而日本三韩八番罗甸交趾留仇莫不奔走胪拜咨决心学留者恒数百人至有求道之切断臂师前以见志者师各随其根性而为说法譬如一雨所施小大根茎悉获沾涧王公大臣向师之道如仰日月名倾朝廷三遣重臣降名香以宠嘉之江淮雄藩名宣让王则下令加护其教若镇南王则亲书寺额赐僧伽黎衣及普应妙智辨禅师之号帝都亦再降旨俾势家无有所侵陵仍更号曰佛慧圆鉴大元普济大禅师资政院又为启于东朝命朝臣制令号并金襕法衣以赐焉至正丁酉夏六月十四日师示微疾索浴更衣会众书偈云平生饶舌今日败阙一句轰天正法眼灭遂投笔而逝春秋七十四夏五十六是日午时其弟子德亨德馨等用陶器函葢奉全身瘗于青松庵悲恸□恋声撼嵓壑太师中书右丞相脱脱公建大寿元忠国寺为皇太子祝厘之地欲奏起师为住持适有自江南来者言师示寂乃止师疏眉秀目丰颐美髯才思英发超越丑夷顷刻千偈包含无量妙义得其片言皆珍袭宝护惟谨语录若干卷和智觉拟寒山诗若干首皆刻梓行干丛林世之论者谓师践履真实谈辨迅利或无愧于智觉一濂初往伏龙山见师师吐言如奔雷时濂方尚气颇欲屈之相与诘难数千言不契而退越二年又往见焉师问曰闻君阅尽大藏教有诸濂曰然曰君耳阅乎抑目观也曰亦目观尔曰使目之能观者君谓谁耶濂扬眉向之于是相视一笑自时厥后知师之道超出有无实非凡情之可窥测因缔为方外之交垂三十年其激扬义谛往来尺牍之在箧衍者墨尚湿也虽缠于世相不能有所证入而相知最深铭非濂为而孰宜为之铭曰
　　天目嵓嵓中设死关岂无来者望门而还言言智觉仗剑深入师子长号百兽咸蛰伊谁嗣之惟千嵓师彼硕者鼠爰契我机一锡行云遯藏空谷明珠自护不受人触世虽不闻灵苑先知矫首听法为说三归我将辞名文彩或露足踏飞涛一夕东度龙峯郁环如青莲花我栖其间指树为家兆之所形孰曰无象有来兟兟且馌且饷化被草莽为梵王宫金银琉璃绚烂太空四方风动无不稽首师我檀度愿垂摄受羣□正酣昼夜沉冥法音方震万耳皆惊璨璨珠玑喷落人世神鬼莫窥天龙交卫有宠自天锡予便蕃金衣宝熏耀于祗园外护之严罔敢于令慧照之宗于斯为盛乘化而逝人天慕哀妙相如如初无去来既无去来何有增减太史勒铭以昭玄范

　　●表辞

　　诸暨孝妇杨方石表辞

　　○诸暨孝妇杨方石表辞

　　呜呼是惟孝妇方氏之墓夫孝未易称余独归之孝妇而不靳者将以媿为人妇之不孝者也孝妇姓方氏讳迎越之暨阳人生二十七年归同里杨君敬敬有母何氏孝妇左右就养唯恐违其志何病腑道涩不能亲御偃溷孝妇浸之汤盆中以指探出之积岁之久手文皆龟裂而孝妇未尝有倦色昔人有为亲浣厕褕者史臣尚以为难载之于策矧孝妇之事尤人所难者耶人之所坐者且若是则孝妇其它之行弗问而可知也呜呼是尚不得为孝妇矣乎使如此而不得为孝则夫勃溪而不恭者乃足为孝乎予自成童时读刘向所传古孝妇事以为斯世何为无此人心虽未敢必其无然历三十余年卒不能一逢呜呼余岂意今于暨阳乃见之也暨阳距予金华仅二百里予昔尝两至其处而不知有孝妇至今始得知之呜呼予又意世之如孝妇者夫岂少哉特以不遇于君子故湮草莱而人弗闻之尔其弗闻者予固无如之何其幸而得闻者可不大书揭之崇阡以愧人妇之不孝者耶非惟愧人妇也抑将愧人子也孝妇性俭慈颇知读书尝粥田教子父德载母张皆宦族年六十一生二子恒慧其卒以至正二年九月五日其葬于马鞍山以三夫十二月廿二日云

　　●志

　　故检校孔君权厝志

　　○故检校孔君权厝志

　　故奉议大夫湖广等处行中书省检校官孔公讳瀛字世表宣圣五十三世孙初家曲阜四十七世曰传始迁衢故事孔子之后得补文学椽公年二十有司以名上署昌国州学正教授岳州湖北廉访使者辟为书吏除江浙等处儒学副提举阶将仕郎公乘马出道逢宣政使驺从甚都公直前不避使使人让之公曰我真圣人
　　之裔官乃伪浮屠岂应相避邪政成以入广例升尹海阳改沅江二邑民安之湖南乱公供亿军中庙廷录其劳授以今官寻以使事入蜀议连兵殄寇至蜀蜀乱公间关巴峡间久之复经云梦泛洞庭回鄂鄂又乱妻张子思樵溺死□□散尽唯继室高昌氏及衅下两丁妪存公度鄂不可居航彭蠡直趋豫章寻自豫章下九江九江又乱百具咸没公被垢衣伥伥走持孔氏南北谱唯恐失之见者或曰迂人哉或曰此知本者也公一弗顾转徙来金陵依富川族孙克仁居居会高昌氏生子颇于泉下奈之何不哀乎濂闻公死哭之恸克仁请志其事因抆泪以书其略若公羣行之详则有俟于撰铭文者

　　●赞 

　　龙眠居士画十八应真相赞 
　　血书华严经赞（有序）
　　观音大士观瀑像赞 

　　○龙眠居士画十八应真相赞

　　第一尊者张拱立海牛脊绝流而过
　　指海为地截断众流尚不见水何所觅牛
　　第二尊者遡风立飞涛中足踏钵多罗
　　手提天地靡物弗举只一盂间收尽海水
　　第三尊者乘芭蕉叶傲睨太□水珠乱溅叶上
　　何分水陆即海是路未入水时一叶巳渡
　　第四尊者与前尊者共泛蕉叶一沙弥荷橐随后局步殊甚
　　天上地下独立无偶沙弥何人乃嗫其后
　　第五尊者坐彩帨中雪眉垂两肩四海鬼狞甚舁之行
　　长眉垂肩不□□去任尔东西弗离故处
　　第六尊者横杖在腕有大鼋□而□西鼋半隐水中
　　杖挑须弥目铄日月愍诸有情证龟成鳖
　　第七尊十瞪目东望口嘘气成云云中现七成塔景
　　无缝宝□不因外见优钵昙华千年一现
　　第八尊者翫塔景微笑一王孙持果献之
　　景固非真塔亦是假一笑之余语默双舍
　　第九尊者气貎甚伟杖锡冲冲行足下宝珠轮有光炫耀如火
　　平视四极一杖指定足下宝珠圆光交暎
　　第十尊者骑海鱼鱼皷鬣而逝有洋洋自适意
　　乘鱼而来我未尝乘青山□过白云如蒸
　　第十一尊者布杖于海赤足蹑之杖如龙悠西奔
　　汝杖犹龙游戏海中一息万里不假寸风
　　第十二尊者左手擎梵钵噬唇仰视小龙蜿蜒自南来昂首作奋势
　　真龙出现风云应符雨大法两普活焦枯
　　第十三尊者踞崖石坐左揽衣右舒指指空若有所示
　　一指之下领纳大千真如境界不分中边
　　第十四尊者手执修多罗吹读未读回顾邻坐者
　　佛尚不有何况于言无水起波中复驾船
　　第十五尊者侧耳听经神观清凈如在禅定时
　　经从耳入当以目听耳目两忘非动非定
　　第十六尊者骑鹿行山桧栢萧森阴飔翛翛吹衣
　　骑鹿而行何曾移步欲问西来笑指庭树
　　第十七尊者跨斑文虎手持降魔法杵过前岩岩下杂华如昼
　　为无怖畏全提宗印大吼一声万山皆震
　　第十八尊者藉草趺坐作入定相白毫光宛转起两眉间
　　瞑目而坐心同太虚一尘不立无欠无余

　　○血书华严经赞 【 有序】 

　　上人善继严持梵行欲求无上真如之道尝自念言华严大经实中天调御第一时所说一乘顿教最为尊胜欲爇松为煤入以香药捣和成剂以书此经而彼松煤者假物所就具黑暗相有染白法欲煅汞为丹承以空露研润如法以书此经而彼汞丹者炫耀可观能盲人目非助道者欲椎赤金素银廉薄如纸复粉为泥以书此经而彼金若银者虽曰重宝外尘为体初不自内以是思惟身外诸物若胜若劣若非胜非劣若一若多若非一非多皆不足以称此殊利维我一身内而心肓肺肝外而毛发肤爪资血以生资血以成资血以长资血以至壮老暨死是则诸血众生甚爱如梵摩尼一滴之微莫肯舍者我今誓发弘愿于世雄前以所难舍而作佛事从十指端刺出鲜丹盛于清凈器中养以温火澄去白液取其真纯蘸以霜毫志心缮写满八十卷尊阁半塘寿圣教寺昔者乐法比丘当无佛时欲闻佛语了不能得乃信婆罗门言以皮为纸以骨为笔以血为墨愿书一偈况今百千妙颂十万正文不止于一纵捐躯命以报佛恩无足为异于血何吝唯愿法界有情或见或闻证入杂华藏海巳即得六根清凈得六根清凈巳即得自性清凈得自性清凈巳即得四天下微尘剎土中一切众生皆悉清凈无相居士未出母胎母梦异僧手写是经来谓母曰吾乃永明延寿宜假一室以终此卷母梦觉巳居士即生今逢胜因顿忆前事于是亲焫五分妙香香云轮囷结为宝网徧覆经上乃复合爪向佛散华作礼而称赞曰
　　杂华凈智海九会之所说一音所演唱十处放光明信解行证门总摄无复余如是具五周如是辨六相如是分十玄妙义皆充足以至四法界二十重华藏无边香水海教条有差别性相了无碍圆融与行布非异亦非同一可为无量无量亦为一重重无有尽是为功德聚如来最上乘龙宫所秘藏上人出身血严饬书此经于一滴血中普含十方界于一一界中普现光明台于一一台中普成狮子座于一一座中普见分身佛如上无数佛皆具大威德眉间白毫光徧满一切处共宣大乘法闻者应解脱譬如日月王照三千大千悉见种种色法能破暗故譬如大洋海一平乃如掌无丘陵堆阜法能平等故譬如阳春至大地尽发生诸根各萌芽法能沾溉故譬如梵志梦一梦千刦事不过剎那间法能融摄故譬如子忆母未见心已至形神皆两忘法能无离故譬如黄金色金色不相分金亡即色空法能不二故譬如石性坚初不从外得石性自圆满法无修证故能如斯解解见经不见血若加精进力见佛不见经及至成道巳见性不见佛我性如虚空了无能见者无见中有见全体即呈露苟执于所见亦非我本性见见二俱冺此为真见见真见复何有性本无物故一心归命礼祗夜以为赞诸妙楼阁门弹指一时启康熙三年甲辰三月望日同申进士穟从月掌和尚方丈得肃展了闻老衲所藏宋文宪公三世血书华严经及墨书序赞合十顶礼而作偈曰
　　众生无非佛法乳一乳当无两般血苟能于血见佛性众生血即是佛血前为永明后善继无相居士则三世总此一点血化身谁明谁继亦谁士是人是血皆是经非士非继亦非明是明是继亦是士先于母胎识不二忽在半塘忽肇林忽为昙旭忽了闻经去经来无住相遍十法界无非经渺此海宁藏经阁中有华藏直糟■〈米自〉能寻此经文字外经经见血皆飞跃居士吾乡古先生文章功德都血诚金粟宰官现一身一血一身无分身我甫来娄经亦止相逢应有机缘使后来一切得展礼总是三生一血耳
　　乡后学陈国珍焚盥书

　　○观音大士观瀑像赞

　　南赡部洲东新罗国有一苾蒭号曰灵囦以三昧力于一毫端现大士相其相云何宝冠华■〈髟上尔下〉素衣绣翻翘足而坐于崖石间其崖东边有一石陿陿中有水下注无际其水微妙如娑罗林自根而茎自茎而条前后相续无间断者大士旁睨容颜端严举手指水不喜不愠沙门似祀具大辨才覩是相巳五体投地而作是言水之怒者无如流瀑飞空直下其长或至一千余仞或至三万及无筭数鬪岩射壑昼夜六时无有暂舍虽神鬼众闻其音声亦生而畏譬诸众生旷大刦来以迄今兹无明所覆造诸恶业火性所激触山抵石以至殒命肝脑涂地方其怒时尽十方界日月星宿霞电云露尽十方界山林坟衍草木鸟兽尽十方界州邑楼阁民人聚落了无所见以何因缘怒所激故怒火所及有明皆丧大士所指因水以喻明觉其性慈悯方便最为第一尔时于越有一长者邬波索迦闻沙门言瞻仰赞叹善哉善哉沙门当知不识水性因石而怒为复石怒缘水乃见或水石中各有怒性谓水之性其怒因石怒在水外水性无怒长江皷涛怀山荡陆其势可怖非关于石谓石之性其怒因水怒在石外石性无怒悬崖下崩飞电击空声闻百里非关于水谓水与石各有怒性一鳞不生侧涵太虚内外若镜不见有怒屹立弗磨苔蚀藓封万古如一怒从何起沙门当知法界无边空为本性性中本空中实非空万物荡摩展转成妄如水流跃非水之性舍彼二者欲求水性了不可得如石裂霣非石之性舍彼二者欲求石性亦不可得如是思惟微尘国土山河大地或凈或垢皆吾法身诸佛菩萨天龙八部夜义罗剎有情无情皆吾法性性中所具不遗一物一物不留法界众生无明烦恼即是如来正徧知觉善思念之此乃大士因木以喻明觉真性沙门闻我所说妙法驩喜踊跃异口同音共说无上伽陀章句稽首毗卢华藏无量光明徧一切本来清净无染着凡夫逐妄以迷真有如空里本无华空里华生由眼翳华生华灭剎那间空相如如元不动愿凭夬士般若力脱此八万尘劳门纵如瀑流千万变转物不为物所转矧兹幻象出毫端境相了知非实有因非实有悟真空即证如来大圆智

　　●跋  

　　跋清凉国师所书栖霞碑（代黄侍讲）
　　跋何道夫所著宣抚郑公墓铭 
　　跋金刚经后 
　　跋长春子手帖 
　　法华经跋 
　　跋俞先辈所述富春子事实后 

　　○跋清凉国师所书栖霞碑 【 代黄侍讲】 

　　唐摄山栖霞寺律大师碑华严疏主清凉国师所书也国师越之会稽人飞来山宝林寺实其得度故处今住山同公旧读裴相国所撰妙觉塔铭而知国师得二王之笔法又闻赵魏公称国师字画之妙而知相国之言为可征每叹其书罕传于世今年春出游吴中始从报恩万岁寺住上人得此墨本归而刻诸石属予志于丁
　　方谨按国师以大历三年受诏入内译经为润文大德是年三月二日律师示寂而碑之建在明年三月十二日今去之巳五百八十年覩其遗刻法度森严神采奋发而国师之德容犹可藉是想见也国师世寿百有二书此时甫三十有一或者妄计其晚岁安住毗卢华藏必不复作如是游戏事予窃不敢谓然法身大士应化人间于一毫端现诸万象卷舒无碍寂用常如尘心交入无非法果览者毋徒弊焉索之于形迹之间庶几日系而道存也

　　○跋何道夫所著宣抚郑公墓铭

　　右宋资政殿学士郑忠愍公墓志铭一通秘监何畊道夫之所撰也道夫广汉人故知公治蜀之为悉而公之行能劳烈亦独于蜀为最着绍兴中公为川陕宣抚副使患蜀之困于漕运也乃于关外四州及兴州大安军行营田之法所营至二千除粮种分给外实入官十四万一千四十九斛而金州肚田五百六十七顷岁入万八千六十余斛不与焉志中所谓移司益昌以便馈运继修营田之政是也蜀虽罢兵而财用不足岁计犹阙钱七百七十八万缗公奏增印钱引四百万复患苶钱以权之即利州铸钱岁十万缗以救钱引之弊率费二千而得千钱置官六人兵匠五百人岁用监官钱七万□四路称提钱十四万缗为铸本其后增至十五万蜀中因此优裕宣总所桩积钱五千余万缗其余苛赋一切裁削志中所谓减科数至七百万缗是也公在阃时吴武顺璘以右护军都统制驻武兴郭恭毅浩以枢密院都统制驻汉阴杨襄毅政以宣司都统制居汉中皆拥强兵自卫势与大帅抗莫敢吐一语相可否公恩威并立独能帖服之如犬羊每入谒必先庭揖然后就坐志中所谓三大将拱手侧足奉命惟谨是也呜呼公治蜀六年而能俾财用足横敛减悍将服其效乃章章如此使久于其职又将何如也奈何天未厌乱奸桧得秉钧轴忌公不附巳而窜逐以死悲夫然公之见忌于桧士大夫皆能诵之至于道夫亦为桧之所忌则或者未必尽知之也道夫尝为类省试第一故事榜首不赴大对者赐进士及第恩数视殿试第三人葢优之也桧方欲沮张魏公而道夫对策历论蜀人难进易退之节有高视天下窃笑之语桧嫉之乃谕礼部令奏但赐进士出身道夫亦视之澹如未尝一践贵人门登第三十年始召为仓部郎累迁至祭酒乡人赵温叔为相雅欲相钩致亦不肯就及温叔罢蜀人为所引者皆被逐独道夫不染物议使其居公之位其尚肯屈志以附桧乎虽职位不同功绩遂异道夫清峻之节未必有愧于公也然则公之墓志非道夫为之孰可为之哉公之子德肖不求之他人而属之道夫良有以也吾友彦渊氏公之九世孙以叶史君昌父所书此册求题故濂以所闻疏公治蜀之绩而详及道夫之事使览者知士大夫立身以名节自砥砺有不随世而磨灭者必将惕然自省也道夫以淳熙辛丑春始拜朝请大夫试秘书监之命其后辄求去乃除知潼川府今以秘书系衔则志文作于是岁春夏之间无疑史君公同郡人果斋俞先生之高弟子虽南康之节不完然字画尽佳鲜于伯几谓其极善用笔至欲下拜而此册尤其得意书可宝也因并及之至正十八年三月二十五日里后学宋濂谨题

　　○跋金刚经后

　　先佛所说大部般若合六百卷凡四处一十六会而此金刚经实当第二处第九会第五百七十七卷姚秦鸠摩罗什 【 此云童寿天生人】 始用华言翻定元魏菩提流支陈真谛随笈多唐玄装义凈相继各有所译号为六家唯什本详略适中甚得义趣而梁萧统复分第为三十二故今称盛行于世其二十一分增多六十二字即非什本而后人据五译以钞入之尔世之名僧达贤诠释此经殆且百家独无着天亲二论师配一十八住断二十七疑允合先佛微妙第一真实了义濂欲据之作集解一部病于烽火未息志莫能遂因缮录成卷寘巾箱中朝夕玩绎庶几了空名相洞明觉地他日于一毫端现诸万象破种种迷成种种智尚未为晚也正至十八年四月初一日无相居士金华宋濂题

　　○跋长春子手帖

　　右长春真人丘公与其弟子宋道安手帖首言吾宗承传次第非天朝夕者葢自东华少阳君得老聃之道以授汉锺离权权授唐进士吕岩辽进士刘操操授宋之张伯端伯端授石泰泰授薛道光道光授陈柟柟授白玉蟾玉蟾授彭耜此则世所号南宗者也岩授金之王嚞嚞授七弟子其一即公余曰谭处端曰刘处玄曰□处一曰郝大一曰马鈓及鈓妻孙不二此则世所号北宗者也又言金真之□□知明君始者知明嚞之字也咸阳大魏村人凡三易名字初□□□允卿再为世雄德威合今为三也大定丁亥闰七月十八日知明抵宁海州铨之夫妇首师事之遂筑室于其南园题曰全真庵四方学者咸集自是凡宗其道者皆号全真道士云又言巳至大雪山之阳栖霞之事如何者栖霞观名也公以兴定巳卯受诏见我元太祖皇帝于柰蛮国弟子十八大师皆从庚辰二月入燕城辛巳三月踰岭而北七月至阿不罕山留道安等九人立栖霞观壬午四月见止大雪山之阳癸未五月辞归帖言巳至雪山则决在壬午岁夏秋所遣也公虽寄迹老子法中而心实欲匡济斯民天道好生恶杀之言未尝去口是以上简帝知宠赉优渥金虎玉符照耀林谷亦可谓极外臣之荣矣观是帖者尚当如天书云篆改瞻易视母徒弊弊焉寘议于笔墨之间可也公名处机字通密世居登州初隐昆仑山烟霞洞后主京师长春宫尝自号曰长春子云至正甲申三月乙卯日濂记

　　○法华经跋

　　乌伤溪上有一居士傅姓权名欲报母德无以自效一旦思惟如妙法华实经中王至诚归依当得分愿乃笔成卷乃鸠众缘锲于文梓用广流通无相居士欢喜赞叹为说偈曰
　　如来三轮不思议五时演说度迷情惟此法华真正门独能废权而立实四味之麄皆巳尽一乘之妙乃圆融从兹无二亦无三是则名为最上乘若曰小大不相即不识何以摄羣机欲□如来□□怀舍此莫求真实义粤自三译□霞旦塔庙在在放光明譬如日月行中天不分凈秽皆照了须知不假身外求心佛众生元不别常境如如本无相常智寂寂亦无缘三观三缔皆现前不分后先与中外居士欲报慈母德缮书入梓以流通一一毫端现诸佛炽然说法遍十方见闻无不能信心共入毘卢华藏海

　　○跋俞先辈所述富春子事实后

　　宋季时有孙君者其先居富春因自呼富春子七岁而病瞽遇异人授以音律推五数播五行之术其于万物始终盛衰恒于音决之周垣未第时坐于观桥市肆厉声诟仆孙君闻其声往揖之曰状元何怒邪周以其绐巳不荅后果擢进士第一杨克斋同邓中山游虎林会孙君亦至杨戏君曰我何如人孙君曰公贵人也曰我食禄乎抑白衣也曰公自庆元初类试调泸川尉浮沉久之历知晋果二州矣何谓白衣杨大惊复问曰吾禄止是乎或未也曰不久即迁大理少卿再典一大藩却从方外之士游尔巳而由理官以直宝谟阁知重庆府遂主管千秋鸿禧观以炵江子远舍选出身教授池州负气好凌人当路恶之欲诬以罪孙君曰不可子远虽少未易轻蔑二十年后必秉国钧也其后言辄验程言公集客命孙君次第听其声听巳历指曰此异时朝士也此异时院辖也此异时法从也此异时执政也旁有韦布之士刘姓者闻其语夸笑之孙君曰汝何人乃敢尔邪或曰母相慢此秘书丞刘公也孙君曰太白山老儒生耳乌能入秘书众一笑而罢吉公籍记其言无一人差者其神奇往往类此惜乎为史嵩之所忌谪死远方也今去孙君□有余年故老凋落殆尽人罕有知其事者状观余先生用中所述犹可见前辈闻见闳肆有非安于寡陋者所可企及如濂不敏于先生无能为役今因孙君六世孙朝可求题遂以旧闻附于先生论著之后以补其所未足焉若夫孙君所言赵箓巳迄王元春典乡郡李全贡玉柱斧及诈假布囊四字太史氏尝录之今不敢渎告之也孙君名守荣先生谓为高荣意其笔误或别有依据云

　　●杂言  

　　萝山杂言 
　　书白衢州 
　　秦士录 

　　○萝山杂言

　　濂自居青萝山山深无来■〈车聂〉者日玩天人之理久之似觉粗有所得作萝山杂言
　　君子之道与天地并运与日月并明与四时并行冲然若虚渊然若潜浑然若无隅凝然若弗移充然若不可以形拘测之而弗知用之而弗穷唯其弗知是以极微唯其弗穷是以有终
　　至虚至灵者心视之无形听之无声探之不见其所庐一或触焉缤缤乎萃也炎炎乎燕也莽莽乎驰弗息也苟不以畏为君而欲抑之勤之检之押之苞之涵之是犹教猿学礼也不亦左乎
　　子不见婴儿乎目不留采色故明全耳不留音声故聪全舌不留苦甘故味全君子则之养其聪晦其明忘其味是之谓通原通原则几乎圣人不用则巳用则为天下独
　　六经皆故迹新入之机不同其机确确其履濯濯其机采采其履昧昧甚哉其机也人以文视经斯缪巳善察机者其以质视经乎丝丝棼棼乃政之分纯纯谧谧乃政之壹是故圣人驯而弗扰靖而弗逸明而弗察勤而弗烦弗扰故民舒弗逸故民宁弗察故民宽弗烦故民裕四者有失则天下受其害
　　守正莫过于一一故弗贰弗贰则明明则神神则无不通天下之能事毕矣是故圣人之学贵一天下一物也譬之千钧乌获能举之力不获若则或压焉或偾焉甚可畏也然则举天下有要乎曰有德以怀之甘斗以威之
　　阴阳相摩昼夜相环善恶相形枭凤相峙梁藜相茂势也亦理也君子欲尽绝小人得乎哉
　　鸟之羽者两其足兽之角者去其齿天地生物尚有不能而况众人乎故曰功有所不全力有所不任才有所不足
　　行遇刃者必避食逢鸩者必舍惧害巳也丽色藏剑厚味腊毒则弗之察愚矣
　　鸡司晨犬警夜虽尧舜不能废人有弃小善而弗采者非道哉
　　以文徼名名必隳以货徇身身必亡隳故无成亡因有争唯君子知名不可徼身不可徇是谓守素守素则治治乃昭昭乃纯纯乃诚内修不暇奚事外欲
　　皦皦兮不缁容容兮不知其所穷如拥鉴如持衡随媺恶轻重而应焉其君子之心也哉天无言而生杀遂伸兮则荣屈兮则悴亦何容力哉故君子与天合德
　　不察察以自恃乎不默默以求全乎不赫赫以鸷翔乎不缩缩以雉伏乎能纯一乎能绝外诱乎能山立而海受乎如是者谓之近道
　　彼因气强吾以义刚彼因气弱吾以仁柔刚柔强弱之间不容一发知者行之是谓得天不肖者悖之是谓失天
　　人有奔走而求首者或告之曰尔首不亡也指以示之冷然而悟学者之于道亦然
　　世求圣人于人求圣人之道于经斯远巳我可圣人也我言可经也弗之思耳
　　天下之事或小或大或简或烦或亏或赢或同或异难一矣君子以方寸心摄之了然不见其有余
　　以术干禄者败以财树家者旤以势临人者辱以安自恃十危以学自眩者禽以行自翘者伪是六疾也慈则和俭则裕勇则决明则远容则聚是五懿也去六疾行五懿方有为于天下

　　○书白衢州

　　三衢沈君持正来为乌伤文学椽予谒之持正盛称其守白侯之贤予问曰侯定科繇何如曰衢为州虽据东浙上游厥田惟下下入赋以斛计仅三万三千有畸豪有力者兼并且善避役役多在贫人侯察其奸令民自实田以田定赋一州服其平侯律巳何日曰侯清约甚饮衢水外一物不烦衢民每旦徒行入府署野夫不识与争道不问庭有讼民立为疏直枉皆免冠叩头谢长子自沔阳来越旬即遣归唯一童给侍朝夕未几亦遣侯驭吏若隶何如曰吏抱案立左右唯侯言是裁不敢以意出入之隶人数不逾九凡冐隶名廵聚落以病人者悉罢去去年春藩府以善治闻天子嘉之遣使赐束帛衢人咸为侯荣予问巳顾谓二三子曰此南阳白景亮明甫也明甫自征东行省译曹椽起家四转而来为是州甚有惠政昔予闻兰溪吴德基言若此今持正又盛称其贤故予屡问之持正言与德基同则白侯之贤信巳使牧郡国者皆得如侯则下民之瘼庶几其有瘳乎

　　○秦士录

　　邓弼字伯翊秦人也身长七尺双目有紫棱开合闪闪如电能以力雄人邻牛方鬪不可擘拳其脊折仆地市门石皷十人舁弗能举两手持之行然好使酒奴视人人见辄避曰狂生不可近近则必得奇辱一日独饮倡楼萧冯两书生过其下急牵入共饮两生素识其人力拒之弼怒曰君终不我从必杀君亡命走山泽耳不能忍君苦也两生不得巳从之弼自据中筵指左右揖两生坐呼酒歌啸以为乐酒酣解衣箕踞拔刀置案上铿然鸣两生雅闻其酒狂欲起走弼止之曰勿走也弼亦粗知书君何至相视如涕唾今日非速君饮欲少吐胷中不平气耳四库书从君问即不能荅当血是刀两生曰有是哉遽摘七经数十义叩之弼历举传疏不遗一言复询历代史上下三千年纚纚如贯珠弼笑曰君等伏乎未也两生相顾惨沮不敢再有问弼索酒被发跳呌曰吾今日压倒老生矣古者学在养气今人一服儒衣反奄奄欲绝徒欲驰骋文墨儿抚一世豪杰此何可哉此何可哉君等休矣两生素负多才艺闻弼言大愧下楼足不得成步归询其所与游亦未尝见其挟册呻吟也泰定末德王执法西御史台造书数十言袖谒之阍卒不为通弼曰若不知关中有邓伯翊耶连击□数人声闻于王王令隶人捽入欲鞭之弼盛气曰公奈何不礼壮士今天下虽号无事东海岛夷尚未臣顺间者驾海舻互市于鄞即不满所欲出火刀斫柱杀伤我中国民诸将军控弦引矢追至大洋且战且却其伤国体为巳甚西南诸蛮虽曰称臣奉贡乘黄左纛称制与中国等尤志士所同愤诚得如弼者一二辈驱十万横磨剑伐之则东西止日所出入莫非王土矣公奈何不礼壮士庭中人闻之皆缩颈吐舌久不能收王曰尔自号壮士解持矛鼓噪前登坚城乎曰能百万军中可刺大将乎曰能突围溃阵得咻首领乎曰能王顾左右曰姑试之问所须曰铁铠良马各一雌雄剑二王即命给与阴戒善槊者五十人驰马出东门外然后遣弼往王自临观空一府随之暨弼至众槊并进弼虎吼而奔人马辟易五十步面目无色巳而烟尘涨天但见双剑飞舞云雾中连斫马首堕地血涔涔滴王拊髀欢曰诚壮士诚壮士命勺酒劳弼弼立饮不拜由是狂名振一时至比之王铁抢云王上章荐诸天子会丞相与王有隙格其事不下弼环视四体叹曰天生一具铜筋铁肋不使立勋万里外乃槁死三尺蒿下命也亦时也尚何言遂入王屋山为道士后十年终
　　史官曰弼死未二十年天下大乱中原数千里人影殆绝玄鸟来降失家竞栖林木间使弼在必当有以自见惜哉弼鬼不灵则巳若有灵吾知其怒发上冲也

　　●后序

　　先生为有明三百年文章鼻祖吾乡旧刻如潜溪文粹诸本久为士林鸿宝备载国乘论者以方汉之孟坚唐之昌黎若宋之欧曾气体虽似而昌大详核欧曾似不及焉至于阐通内典钩晰宗乘则又班韩所无洵巳兹未刻钞本为先生元时所作遭遇以后虑涉忌讳深自弢钥终明之世埋抑不章同于漆壁而太史金沙蒋公于三百年后出自枕秘属珍寿之梨枣俾得大行于世呜呼文章显晦信自有时夫当此三百年间世界沧桑人物荣落所阅不知凡几而此一编者独完好秘籍中如鲁灵光非有神护鲜不湮灭要知真文章终必行世固当与六经子史齐其不朽不益信哉尤可异者集内血书华严经赞原本逸二十七字讹十五字校刻之次方苦无稽而先生之后贤既庭孝廉走尺一于珍云血书原本近从吴门来娄什袭于海宁藏阁珍得礼展则赞序全文在焉如遇怀宝因得厘补遂成全壁不又有珠圆剑合之异哉然则是编之作于元隐于明至今日而忽表章于蒋公之手比之刘文成覆瓿之集所处有更异者因为序其显晦所由及血书经赞得全之故如右长山后学陈国珍拜手肃书于集之左方时为皇清康熙参年立冬日