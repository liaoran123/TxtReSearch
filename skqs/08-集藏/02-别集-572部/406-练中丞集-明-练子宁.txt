《练中丞集》　　（明）练子寜 撰


　　钦定四库全书 

　　集部六 

　　练中丞集 

　　别集类五 

　　明 

　　提要 

　　臣等谨案练中丞集二巻明练子寜撰子寜名安以字行号松月居士新淦人洪武乙丑进士建文时官左副都御史燕兵入殉节死事迹具明史本传当燕王簒立之初诬建文诸臣为奸党禁其文字甚严宏治中王佐始辑其遗文名曰金川玉屑故徐泰诗说有金川练子寜玉屑无多为世所寳之语此本乃泰和郭子章重编附以遗事一巻其裔孙绮复增辑之黄溥简籍遗闻尝记集中可疑者三事一曰送花状元归娶诗谓洪武辛亥至建文庚辰状元但有呉伯宗丁显任亨泰许观张信陈■〈安阝〉胡靖七人无所谓状元花纶纶乃洪武十七年浙江乡试第二不应有奉诏归娶事一曰故耆老理庭黄公墓志谓子寜及第在洪武十八年此志后题洪武丙辰三月之吉乃洪武九年不应结衔称赐进士及第授翰林院修撰一曰集后杂考引叶盛水东曰记载长乐郑氏有手巻练子寜赋张显宗跋称显宗状元及第洪武时亦无此状元其言颇核葢子寜一代伟人人争依托因而影撰者有之然终不以伪废其真也 

　　乾隆四十二年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　中丞集卷上 

　　（明）练子宁 撰 

　　○策 

　　制策一道 

　　洪武十八年殿试策皇帝制曰朕稽古名世者惟敬事而畏人神趋事以歴知涉难以立志日运不息岁运无已虽在寝食未尝忘其所以由是大辅人君福臻黎庶所以名世者为此也朕自代元统一寰宇官遵古制律放旧章孜孜求贤数用弗当其有能者委以腹心面从而志异纯德君子授以禄位但能敷古于事束手中材下士亷耻无知身命弗顾造罪渊泉永不克已张君之恶若非真贤至圣亦莫不被其所惑若此无已柰何为治尔诸文士虽在进学之秋未专乎庶典但能条陈可否则知利钝既承朕命悉乃心力志根名世在斯举始必如朕意 
　　臣对伏见陛下发徳音下明诏以得人之难下询草茅之陋其谋之不可谓不广其求之不可谓不切矣臣不知陛下果能有以听之欤抑将少布衣踈贱之臣不足以与天下之大计姑有以试之欤虽然君以名求臣以实应之陛下举是名以问也臣敢不举实以为对也若夫好言以招祸触讳以忘身则非臣之所敢恤也伏读圣策曰朕稽古名世者惟敬事而畏人神趋事以歴知涉难以立志日运不息歳运不已虽在寝食未尝忘其所以由是大辅人君福臻黎庶所以名世者为此也嗟夫敬事而畏人神一语此乃唐虞三代圣人命官之大本也陛下能以是求诸古昔命世之臣则必以是而择夫今日命世之臣矣彼区区管商之谋申韩之习乌足为陛下道哉陛下既有意于唐虞三代之臣臣不敢复引汉唐之臣以为对请以唐虞三代之臣终焉昔者舜之命九官十二牧也曰钦哉惟时亮天工武王之称有夏之臣曰惟御事厥棐有恭伊尹之戒大甲曰鬼神无常享享于克诚周公之戒成王曰小人怨女詈女惟皇自敬德夫能以是而告夫君则能以是而任诸己可见矣曰钦曰恭曰克诚曰敬徳又岂有出于陛下所谓敬畏之外者哉趋事以歴知涉难以立志日运不息歳运不已虽在寝食未尝忘者亦孰非敬畏之发见也是故语其大辅人君则上而唐虞有放勲重华之极治语其福臻黎庶则下而三代有刑措不用之丕绩皋陶伊傅周召之为臣率是道也伏读圣策曰朕自代元统一华夷官遵古制律放旧章孜孜求贤数用弗当臣以为陛下以天锡之资居表正之位即位以来十有八载孜孜求贤以为生民计日夜念此至熟也至于数用弗当虽臣亦疑之然而未敢遽为陛下道也夫人君之道在于知人人臣之职在于任事君有知人之明则臣有任事之实矣昔者皋陶之陈谟曰在知人文王之任宅俊曰克知三有宅心灼见三有俊心大抵人各有心不可测度知人之难从古病之然古之圣人未尝患其难而不以是为先务也故唐虞之用人必敷奏以言而后明试以功必明试以功而后车服以庸未尝轻易而授之也文王之于三宅也既得其人以居常伯常任凖人之任矣又储其才以备常伯常任凖人之选焉未尝造次而任之也今陛下孜孜求贤而数用弗当者无他焉亦察之不详而用之太骤之过也伏覩陛下自顷歳以来诛戮奸回作新政治于是纷然擢用天下之士以共成厥功或以聪明正直为名或以孝悌力田为选或以贤良方正为科陛下责望之意非不深也委任之意非不甚专也然而报国之效茫如抟风岂是数者之果不足以为治哉亦狥其名而不求其实之故也是故古之用人者日夜思之必其人之足以当是任也然后以是任畀之而不疑今也不然以小善而遽进之以小过而遽戮之陛下求贤之急虽孜孜而贤才不足以副陛下之望者殆此也且夫天下之才生之为难成之为尤难陛下既知生之成之之难矣又岂忍以区区之小故而即付于刀锯斧钺之地哉昔汉武帝以英武之资而所用之人或朝奏暮召少不如意则诛戮随之故汲黯有言曰以有限之才纵无穷之诛武帝曰不然天下之才无穷特患人君不能用之臣以为武帝非不能用之患在不能知之耳茍诚知之也大以成其大小以成其小量其才而任之以官因其能而授之以职果奸邪也则诛之戮之果庸劣也则黜之退之又何忍于杀戮而后曰吾能用天下之才也哉使武帝之计为是是尧舜三代之道为不足法矣伏读圣旨曰其有能者委以腹心多面从而志异纯徳君子授以禄位但能敷古于事束手中才下士亷耻无知身命弗顾造罪渊泉永不克己张君之恶若非真贤至圣亦莫不被其所惑若此无已柰何为治臣闻徳胜才谓之君子才胜徳谓之小人才徳俱全谓之圣人才德俱亡谓之愚人才德俱全固世之所罕矣臣窃观自秦汉以来窃人主之柄以成天下之祸者举皆才胜德之小人也又岂特面从而志异哉若夫纯德君子但能敷古于事束手者无他亦歴涉之不详练习之不敷故耳故三代之教八歳入小学而教之以礼乐射御书数之文而后世有皓首不能周知其名数者十五入大学而教之修已治人之道而后世有没齿而不躬行其万一者此古之君子皆卓然有为而今之君子所以不及也臣伏覩陛下升御以来兴天下之学校育天下之贤才亦云至矣然如教之之术尚有未尽故士之成就者亦尚有所未至也臣愿陛下求胡瑗之法立经义治事斋经义斋者各治一经治事斋者各治一事如治民治兵水利算数之类内自京邑外逹府州县各妙选其术之尤者以为学校之师而歳考其成绩则成徳之君子不患其束手无措矣至于下士之徒无耻之軰则臣所谓才德俱亡之谓也是故宜在摈弃之列矣陛下能详于其始则可畧于其终能劳于其先则可逸于其后知人之道茍无其缺则施之职任各得其当又焉有柰何为治之叹哉陛下之所以策臣者大畧如此而于其末复命之曰尔诸文士虽在进学之秋未专乎庶典但能条陈可否则知利钝此陛下怜臣之愚而欲尽臣之说也又曰既承朕命悉乃心力志根名世在斯举始必如朕意此陛下导臣之进而欲臣以古人自期也臣之所谓可否者前既已陈之矣至于利钝则非臣所敢计也陛下之欲臣以名世自期者臣则请服膺于敬事而畏人神之一语矣至于阿曲以求恩逢迎以徼宠不以责难陈善之道进乎陛下曰必如陛下之意焉则非臣之所学也臣等荷陛下生成之恩受陛下教育之徳倘不以蒭荛之贱而弃臣则所谓欲得夫名世之臣者在陛下教之之有其方知之之尽其道尔愚陋之言无足采者惟陛下悯其拳拳之忠而有以教之不胜幸甚臣谨对 

　　○序 

　　送廖兼善入大学序 

　　经所以载道，故士之欲明夫圣贤之道者，必急于治经。经既治，则天下之理有不足明，而天下之事有不足识者矣。后之治经则不然，言理者或不足于事，为施政者或不本于道徳，而甚者附会穿凿，取先儒之糟粕而笙簧之，以求合有司之尺度，幸有得焉，则出而号于人曰：我知圣贤之道如是而已矣。正心诚意之实漠然，不与其身心也。呜呼，经之设岂端使然，与抑淳厚之俗替而浮薄之习胜与无乃弊陋之相承，而魁伟有志之士偶未之思与，何其习俗之难易也？余尝怪而疑之，邑人廖兼善治经而有志于道者也，于其别书以问之。 

　　石田书隐诗序 

　　淦城之南六十里有地曰石邱其上众山耸然而角立其下清泉决然而交流其中佳木郁然而并植问其居则曰钱氏也问其世则曰故吴越之苗裔也问其俗则昼耕耘而夕弦歌也余尝过而乐焉肩舆造门见钱氏之胄曰伯起目其貌专精而秀发听其言疏通而练习余因疑其将慨然出而为世之用也后六年余自京师归复过其庐则伯起方蓄书筑室以为林隐之计出其卷所谓石田书隐者求余序之且曰吾将老于山林待子一言以传诸不朽余怪而问焉伯起曰太上不言命其次居易以俟命其下妄行而不知命夫富贵贫贱寿夭命也随所寓而安之者君子所以俟天命也是故坐于庙堂上佐天子而下率百官者命也一邱一壑尽力乎畊钓而究意于方册者亦命也之二者皆命也失乎彼必得乎此而世之人常汲汲于彼而戚戚于此余窃惑焉故吾随所遇而必安焉若曰慕富贵而羞贫贱岂余之志哉又曰人之所立者礼义也所营者衣食也石田之入虽薄而可以供伏腊也诗书之教虽迂而可以淑后昆也吾之所得天命者既不足以兼善天下矣岂不足以独善其身乎嗟夫余今而后知伯起之为不可及也始余之识伯起也以其才能之美足以胜一官之任而已矣不知其它也今观其于富贵贫贱之际如此岂不超然有贤于人矣乎然则若伯起者其几于俟命君子矣遂书是语以为之序工乎诗者宜乐道之 

　　送光禄署令李孟辉服满入京序 

　　士之遭治世则弹冠奋缨歌呼踊跃思有以効其能无贤不肖皆欲纷然以自致于阙下而伸其辞说茍一言之合跃然自喜世常以此竒之而其人亦以此自多于世余窃以为不然士君子之得君也非言之难所以自立者难茍吾节之未砺诚之未至虽言听计从君子弗忍得于其君也而况于徒屑屑于言语之末而未足以将顺匡救于万一者乎子路问事君子曰勿欺也而犯之夫以孔子圣人其于事君也亦反求诸己而已未尝敢有所侥幸于其君也而世之为士者则不然岂其所学者不出于孔氏者与余友光禄署令李孟辉质而文信而通敦厚而温恭与人交自尽有不求乎人余固知其出而事君也必有以异乎人而几于古之不欺者也今年母丧既除将如京师征言于予以为别予以为孟辉之才无待于余之诵说矣若夫事君之道则余与孟辉孔氏之徒者所当熟讲也遂书以为孟辉赠孟辉其亦思有以处我哉 

　　赠医士刘孟圭序 

　　洪武十八年秋余归自京师其明年二月儿子观得疾几殆下痢而上逆弗乳食者累日问诸医医以为不治余亦将弗以人齿也方有事于祷求友人黄惟初氏曰有孟圭于此以医鸣者数世矣盍请视之彼急人之危宜来来则病之存亡可知也因其说而致之数日而病良愈余既得孟圭之功思有以为报孟圭笑曰所贵君子弗可以货取也余虽业是其庸以货取乎余愧乎其言遗之言曰医之为术圣人所以济人之夭死也而世之以是名者逐逐然惟利是求而于其死生之际漠然若越人视秦人之肥瘠夫岂圣人好生之意哉孟圭以专门之业而能后利而先义其贤于世俗逺矣虽然世之论医者以为始于轩岐而着于史籍者扁鹊仓公其最也孟圭茍能推是心进进而不止则古人可驯至矣余虽不才职在太史庶几有闻而大书特书以继乎扁鹊仓公之后则余亦何敢多让焉孟圭其勉之是为序 

　　送涂仪曹归龙溪序（代人作） 

　　君子莅民也非使其畏之之为难使其去而思之者难也任天子一郡县之寄操赏罚之权以御乎下虽欲无畏可得邪故善于为政者不恃其有可畏之资而恃其有可爱之实使其忠孝岂弟之意黙运于纲纪法度之间而斯民阴被其德此岂新进之徒急于功利者所可同日而语哉余友涂公某佐政于淦三年淦之民无老弱皆服其贤而感其惠秩满入朝天子嘉其能擢为礼部员外郎余时方受命继公来莅于淦公既与余为邻邑人而喜其为政之相先后也于是其风俗民物之详尽以告焉且拂之而生怨虽齐鲁亦然而举措得宜兹邑之民尤易化也明年四月公以太夫人忧去职取道于淦以之汀余与之会于金川之上公方退然在衰绖之中而邑民之咨嗟叹息思其徳而愿见者惟恐后也呜呼此岂非忠厚岂弟之所致使之既去而能思者欤其异于斯民之貌畏而心不服者逺矣余既辱公之知而且同吏于兹乐其民之慕公之徳而不忘也于是乎言 

　　李彦澄诗序 

　　洪武八年余与彦澄李君始相识于开封贾惟中之座悚然异之以为非当世之流也惟中曰子岂尽知之乎其议论英发虽博闻强记之士有不如其文词精致虽操觚弄翰之士有不逮余慨然叹曰仆求友于四方乆矣今始克见之于是相与往还益得闻所未闻者后几年惟中辞秩归余与彦澄相见益习每意有所适未尝不坐语移日也又九年余以进士官于京师未几以家难归今年复将有京师之行彦澄手其文示余曰辱知于子有年矣其可无一言乎余以为文者士之末事未足以尽知君也古之人得其志行其道则无所事乎文文者多愤世无聊而将以传诸其后者也今彦澄年且富才当敏茍出而从事于政事之府吾知其犹蒲梢駃騠于九轨之涂附韩哀而御造父也奚事区区之文字乎虽然古之公卿大夫于化成俗美无以发其至治之盛则往往作为声诗奏之朝廷荐之郊庙颂圣神之丕绩扬礼乐之弘休使圣君贤臣功徳炳然照耀于千载之上则文章者固可以少欤又何必区区穷愁之余而侈文字之工也彦澄之徳之材素有闻于乡闾居父丧三年礼无违者是能治其本矣则文词之美岂偶然而致哉余与彦澄相知十年固异于庸俗之相与者矣然则文字之责又安得不交致其濯磨镞羽之道也哉他日有知彦澄者出而荐之于朝则称颂圣君贤臣之功徳而鸣至治之盛者彦澄不得辞其责矣余虽不敏尚当与彦澄驰驱周旋于翰墨之场以信十年之相知者为不谬也  

　　送白税入京序（代人作） 

　　临江当东南水陆之冲而淦又居上游凡闽广之货登于舟车者必道是乃得他适故闗市之税常重他县茍司税者不得其人则商贾之经是邑者指目牵引潜伏逺去期不鬻于是而后止则用之入于上者未见其赢而民之役于是者已告病于下矣故必得亷介端慎之士疎通练达之材权其轻重制其盈缩然后商贾之货溢于市廛而民之役于是者可计日而待更焉然则征榷之职虽卑而非得其人不可也洪武十年平阳白氏初来莅是职于淦敏而亷介而通商贾之出于是者皆颂其贤而缗钱之入民无过病者焉于戏其余所谓得其人者矣今年秋以秩满将如京师士大夫惜其去者咸为作诗歌以赠之余于君有先后之好众以为宜为此序者也故不能辞 

　　黄体方诗序 

　　李太白神仙之流也观其自谓昔于江陵见天台司马子微谓其有仙风道骨可与神游八极之表贺知章一见即称为谪仙人非其襟度之髙而能致此声于名胜之士乎方髙力士用事时士之趋附者何可胜数而太白视之不啻奴隶其英伟豪杰之气自足以葢天下士也故其文章豪放飘逸风骚之后卓然鲜丽夫岂区区于尘埃糠粃者所能冀其万一哉自唐及宋罕有继者元初惟清江范徳机清修之节超卓之见发而为文以鸣其一代之盛亦往往有能蹈其轨辙者葢非特其祖述之工由其本诸中者有以异于人也予自幼嗜太白诗尝恨未逹其襟度则固可勉强而学洪武十八年余自京师归友人黄体方氏出其诗若干篇示余葢汲汲于李太白之门墙而求陟乎宾阼之阶者余于是抚卷而叹喜吾邑之士有能同余之志也后二年余将有京师之行体方曰诗不可无序也子其为余识之余以为体方之诗固规规于太白矣若其襟度之高气节之壮则尤学太白者所当知也虽然太白逺矣学者有能修其文行而无愧于徳机斯亦鲁人之善于学栁下惠者 

　　○记 

　　画记 

　　苏文忠公论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知余取以为观画之说焉画之为艺世之专门名家者多能曲尽其形似而至其意态情性之所聚天机之所寓悠然不可探索者非雅人胜士超然有见乎尘俗之表者莫之能至孟子曰大匠诲人以规矩不能使人巧庄周之论斵轮曰臣不能喻之于臣之子臣之子亦不能受之于臣皆是类也方其得之心而应之手也心与手不能自知况可得而言乎言且不可闻而况得而效之乎效古人之迹者是拘拘于尘垢糠粃而未覩其真者也虽然亦难矣余友清江陈敬止自幼嗜画鸟兽鱼虫之情性云烟山水之变态莫不精究为人传形写影尤能阴得其神之天故荐绅大夫士多称许之洪武某年春访余于山东为余写真大得其似敬止状若不胜衣于势利进趋淡如也顾常有志于学问文章而尤寓意于画此其所见异于世俗逺矣故余以苏文忠公论画者告之且以助其天机之所到云 

　　舒啸轩记 

　　道新淦而南水行八十里曰峡江大江中流两山对峙如壁舟上下萦折崖石间幽阴惨淡之气动人毛发南行又十里豁然平旷山高而水深舒望庐陵诸峯如图画濵江而上有陂池林园之胜则友人毛仲鼎兄弟之所居也洪武二十年余尝过焉仲鼎弟仲槐延余于东轩轩外万竹挺立苍翠可爱仲槐举觞见属而请名于余余率尔曰以翠筠名之既而思之不足以尽其胜后三年仲鼎之子省震来请记更名之曰舒啸而告之曰此渊明之所以超然于世俗之表也夫逐逐而趋昧昧而归纷纭思虑毫分缕析铢称寸量而无顷刻之息者贪夫权士之常也岂暇于性情之适而旷逹之寄邪君子则不然至浊也不为之污至繁也不为之乱至狭也不为之局居卑处隘之隙必有登临之观治烦剸剧之余必有游息之地夫然后可以脱烦嚣而逺垢氛独览万化之原而深究三才之理知以之而益明学以之而益进行以之而益充天下岂有难为之事哉此君子之所以超然而异于众人也余闻仲鼎兄弟笃于友谊在堂之亲年埀七十左右无违养于取友谊以诚处已愿以恭是必闻君子之道矣以其游息之间而广其才识之富其谁能御之余于仲鼎兄弟既有交游之雅俟他日归荣故乡扁舟往造道崖石之﨑岖歴山水之平旷然后诣仲鼎兄弟于舒啸之轩发言旷达之怀以一解其幽阴惨淡之气然后援笔以继归来之篇想渊明之风于千载之上余虽不敏尚当为仲鼎道之 

　　古愚斋记 

　　君子之志于古也非故为是惊世絶俗之举也合乎古必违乎今不违乎今斯不能有合乎古也譬之衢路然之越者必南其辕适燕者必北其辙然后可以冀其进而至焉燕之辙而越之辕蔑有济矣余尝以是而阴求同邑之士得一人曰谢君直夫直夫为人退然若不胜衣人视之眇然儒者也使其当众论狐疑之际是非蠭起之余直夫一笑而挥之使邪正之辩黒白之分昭然若熏莸氷炭之不可相掩而人自退服强御之士以非义而加之者则折之于理必逹其志而后可志既逹尔而退无矜容尝慕史鳅汲黯之为人曰吾恶夫脂韦汨没摇尾乞怜以终其身者于是取孔子之言扁其斋曰古愚而征余文以为之记余以为古之圣贤可名者多矣而谢君独思得古之愚者而与之为徒岂非深疾夫是之谀佞诪张之流而过为是谦抑之托乎虽然士患不志乎古茍志乎古则自愚而智自智而贤自贤而圣夫谁能制之合乎古者益多则违乎今者亦逺矣然则直夫之名是斋也其越辕燕辙发轫之初也欤审其涂而范其驱虽欲不至于古人之域不可得也 

　　湄湘书屋记 

　　陈生某从余游年甚少而有志于学居三年以余将有京师之行手其所谓湄湘书屋图一卷以请曰某幸得承训于先生愚弗克竟其业今先生将去是而升于天朝愿丐一言以为之赐是先生朝夕临教之也其请至五六而益勤于是退而披其图则溪山之映带有遗俗之思竹树之阴郁有隐居之趣即其室而闻弦诵之声观其人而有揖让之敬于是抚卷而叹曰画者之意其几于知理者欤然则虽生之欲请于余余之所以教生者无过于是者矣生诚能遗俗而去其纷竞之私隐居而致其亷退之节味圣贤之道而不替其弦诵之勤恭父兄之教而无忘其揖让之风则虽古人之教生者尚无过于是而况于余乎虽然余之告生以是而不眩其名夫名者实之宾也有其实斯可以有其名矣不然其不几于世之好名之徒服尧之服而行桀之行者哉生之父某于余为叔父练而后于陈者也余于生有兄弟之亲而重之以师友之谊其请之勤也故不得辞 

　　杏林书隐记 

　　淦姜君彦思结屋数楹于东山麓故居之北内蓄图书外植大杏带以清流环以羣山扁之曰杏林书隐以游息其间且志先世之旧也暇日彦思邀余过之与之周览叹息徘徊四顾而窃有感焉方元之盛时吴楚庶富甲天下淦号得其百二视富之居如官府如王公之第宅者不可胜数夸竒竞侈穷丹雘而被文绣者甍相衔地相接也当是时岂知有杏林书隐之异耶一旦势穷运屈而向之炎炎赫赫者云散水没数年之间欲求其败瓦遗垣无复存者而彦思独能守其先人之基益事修葺以继其先志葢杏林书隠之异至于是而始见也姜之先人世以儒显有译史讳某者尤嗜书积书之富侔于秘阁曰书隠者其别号也彦思虽业于医而留意于儒术经史百氏悉窥其蕴以世之﨑岖龃龉而不合遂以医药而閟其声光由是观之姜氏之泽尚未既也余与彦思为同邑人而又获联于婣友欲彦思之世其徳而益裕其后也遂书所感以记之若夫种杏以慕神仙之风藏书以为子孙之记则余他日得请而归幅巾杖屦以与彦思游尚当鼔缶鸣之以继诸贤大雅之后也 

　　东皋小隠记 

　　夸富丽者必居于阛阓之交慕冲素者必处乎林野之僻之二者罕得兼焉虽其人之所尚有不同亦理势之使然也新淦黄君伯渊业医者累世矣至伯渊而行益修家益裕药之自山泽来者必归于伯渊氏伯渊每厚其殖而亷取于人由是众推以为长者家居于市高门望族之第宅蚁聚而星罗富商大贾之货殖云臻而雾集掉鞅于势利之途者朝往而夕待焉伯渊曰是非遗外世俗者所恒处乃择地于邑城之东东山之麓升其髙以望则委蛇而合者若环然萦纡而流者若带然舒徐而平者若席然于是芟其芜伐其枯凌其污则淦之东南诸峯皆跃然效竒献秀于几席之下乃构堂以为别业之所无陟降跋涉之劳而坐得夫幽邃之观焉于是扁其居曰东皋小隠命工绘图而征余文以为之记余观夫人之处夫市井者惟知美其饮食华其衣服侈其宫室而已其于山林鱼鸟之乐固未尝一窥其藩篱也今伯渊处富丽而怀冲素之思居阛阓而耽林野之赏是其所谓兼得者耶然则伯渊之贤其过于世之人逺矣夫乐道人之善者君子之事也余虽不敏伯渊之贤其可不乐道之也是为记 

　　石友轩记 

　　世之取友者或以徳或以艺或以节操孟子曰友也者友其徳也孔子曰友直友谅此以徳而友者也曰友多闻此以艺而友者也此君子之所以取乎大者也至于木石之为物无辅相之徳无相资之艺然自昔贤人君子隐德之士多取以自匹岂非其节操之足尚乎夫雪霜风雨寒暑之为变也亦大矣自凡物而论之孰不以是而休戚而石之为物介然曽不以是为意触风雨而傲雪霜暑至大旱而不焦寒至折胶而不变莭操之凌厉有过于此者乎世之能荣辱人者其势焰熏灼亦未烈于数者也而士鲜不丧其故失其守者其所立之节固有愧也由是观之石之贤于人也逺矣其可取友也审矣新安方宗仪好学而患于易其操者也以石友名轩而请余记之余故书此以风世之为士者也 

　　守黙斋记 

　　友人钱仲黙儒者也名其斋曰守黙而请记于余余窃疑焉夫君子之于言语也贵乎当而已矣不专主于黙也茍得其当虽百不为病一不当焉已病矣然则黙之义岂可守耶仲黙曰不然吾之恶夫言者非为是也孔子曰恶利口之覆邦家者徒能言者未必有徳又曰君子欲讷于言而敏于行夫言岂圣人之所弃哉自三代之衰处士横议而圣贤之道不明陵夷至于战国策说之士更以口舌相倾卒以是亡而秦遂至而失天下由是观之言之不本于道徳其害葢如此岂非利口覆邦家之验欤故曰予欲无言又曰天何言哉夫孔门弟子有长于文学者矣有善于说辞者矣若颜渊者终日黙黙如愚人而已参也以鲁见称于圣人而已然自当时羣弟子皆推尊之而更千万世而不可及者岂特区区之言语乎余之以是名斋也葢思有以希夫圣贤而亦将以警夫世之喋喋之徒昧于道徳之归而惟世利之趋者矣不然予岂缄黙隐忍同流俗而合污世将无所是非可否于胸中而卒如子所疑也耶余既善其言遂书以为之记 

　　○墓铭表 

　　太夫人墓志 

　　太夫人姓郭氏讳巽贞世为新淦之招贤里人曾祖某父幼髙皆不仕母张氏同邑张徳辉之女太夫人年二十有七始以父母命归于我先府君恭顺以事上慈惠以蓄下宗戚内外咸以为表式我先府君之学行硕茂克继前哲以光耀于后者寔有助焉子男二人长子宁先府君侧室之子次曰德舆太夫人所出也女曰明明善善麓麓皆早卒侄二人曰居贞温舒太夫人既相我先府君躬歴患难而晚有胤嗣故于子侄之恩尤笃岁时祭祀常抚其二侄与其子子宁徳舆曰练氏宗祀之重惟此而已先府君之亡子宁始年十二太夫人以教以诲俾至于成人常曰以忠厚存心以修正自立此汝父之志也汝其勉之洪武十八年六月己未太夫人以疾卒享年六十一先府君之官于朝以言事出为广德同知未几再迁临汀镇安二府通判弗及考绩而没故太夫人之宠赠礼弗克成二十年正月庚申始葬于新淦东山之原太夫人疾革时子宁以会试留京师天子嘉其直言擢在第二授翰林院修撰八月壬辰始克理丧诊视祷祠棺敛之类侄温舒殚力为之呜呼子宁之不孝生不能尽菽水之欢没不克躬其敛视之事疾病不视药食不尝苍天苍天痛其可极敢以不孝之辞粗述先徳纳诸玄堂倘鬼神有知而罪一遗孤获庇赖之赐克全大节不辱其亲俟当掲我先府君太夫人之德而表诸墓阡以尽不孝之志云 

　　张处士墓志铭 

　　淦之阳有隐君子张公徳辉倜傥有气节不随俗俯仰以干名誉以布衣终于家邑人至今称之有子三人长曰重平器宇凝重有识度重平一子曰处士君伯庸子宁先太夫人郭氏之内弟也子宁幼时先太夫人尝教之博学且曰汝父自幼以力学闻时人无能知者独吾外祖张公一见以为国器我之所以归于汝家繄吾外祖张公之意也小子其识之子宁虽未获拜公而知公为人元季之乱先君子避难四方事定而归先太夫人兄弟罕有存者独处士君岿然无恙劳问如平生子宁及弟徳舆尝侍教焉后二年先君子没于镇安子宁以非才获齿进士承诏归乡闾太夫人以疾卒又五年而君亦卒呜呼子宁之不肖既不逮遂其养于父母而至于亲戚亦不复相与以久处焉此渭阳之痛所以过于古人也处士君讳秉中字伯庸幼而机警及长而藉祖父之遗业而能持之以节俭处之以谦谨故乡邑称其贤而能保其家者必以君为首君尤善滑稽未尝不倾倒其坐人或有犯君君亦澹然无较洪武二十三年闰四月十八日君以疾卒享年六十有三越五日甲申卜葬邑东之干溪配邹氏元将仕郎和仲甫之女侧室孙氏俱有贤行子三人长曰成之次曰继之幼曰与之皆好学工书二十六年癸酉十一月一日卜葬于钦风乡丰坑之原成之以书走京师谓子宁曰愿兄有以铭之子宁既得闻太夫人之训而知君大父之潜德又及以诸甥礼事君故哭而铭之曰淦有隠士知之者稀倜傥瑰竒老于布衣吾先君子抱道未试公一见之待以国器其后有闻卒不愧公不有君子孰开羣蒙潜徳弗施施于孙子华发苍颜老于桑梓惟我处士节俭以勤谈笑滑稽屈其坐人老成云亡风俗日异史不阙文尼父所喟处士有子视余犹兄千里寓书嘱余以铭丰坑之原大车之里我作铭诗式昭厥美 

　　故耆老理庭黄公墓志铭 

　　洪武乙丑余以丁艰南还友人黄体方述其祖耆老理庭翁行实征文铭其墓按状公讳中字通理理庭其别号也其先世居豫章之竹山宋淳佑间髙祖愚斋先生以明经荐辟淦庠司训遂留寓于淦城曽祖仪轩祖均祥父庆叔世以诗书鸣俱韬徳弗辉母周氏赣州路大使云甫女也生公于前元皇庆癸丑三月十三日辰时公幼失怙恃从母舅奉御宗南周公游同寓于金台官舍舅嘉其贤以兄万安主簿宗王女妻之至正壬午生长子于通州既还别卜居于城北慈训坊公生而颖异尚气节好春秋学博文强识所居之堂扁曰明理西园辟书舎延明师以训子孙其室之旁筑楼曰江上清风以娱宾亲当时缙绅士咸为赋咏之迨国朝龙兴之初郡邑推公齿徳优硕充四坊耆老排难解纷人所叹服此公之贤于人可尚矣子二人长徳诚即通州所生妻城东张氏春谷先生五世孙宗贤女也次彦诚娶固村宋氏广东提刑球之十二世孙务才女也女五人俱适淦城仕族孙男七人曰榘即体方学问皆博娶真定张氏曰珪妙龄秀发习业庠邑曰璋曰泉曰瑛曰瑢曰琉皆瑰伟俊杰公以洪武丙辰七月十五日以疾终于正寝得年六十四是岁十一月二十五日葬钦风乡归仁里白竹桥之原作壬山丙向为坟当时未有铭志呜呼公之学余得聆其言公之德予获观其行乌可无铭哉兹因其请遂不辞而为之铭曰簪缨之胄江乡之英源于竹山流于淦城书乡世泽继继绳绳我铭贞石其徳永馨 

　　朱处士孺人张氏墓志铭 

　　呜呼士之克自树立而免于愧怍者岂独其人之贤哉葢必有父母姻戚教诲规戒之力焉孔子曰鲁无君子者斯焉取斯唐崔玄暐母卢氏有贤行玄暐遵奉教戒以清谨见称而母之言曰吾见姨兄屯田郎中辛玄驭曰儿子从官者贫乏不能存此为可喜若赀货充足衣马轻肥此为可忧吾尝以为确论比见亲表中仕宦者将钱物上其父母父母但知喜悦竟不问所从来必其俸禄余赀诚一善事如其非礼所得此与盗贼何别纵无大咎独不内愧于心呜呼贤哉母也使世之教子者举如母士之免于污辱者其众矣新淦朱昌从余游十三年清苦刻厉为诸生最洪武二十五年邑以秀才荐于京除虎贲左卫仓使未几以诬去职益闭戸读书弹琴赋诗澹然无世俗好建文三年冬手其文一通谒余于京师拜而请曰昌之外姑孺人讳某姓张氏清江人外舅处士朱公敬徳之配也曽祖某祖某父某累世皆弗仕孺人生有淑徳年十七归于我外舅处士公事舅姑能得其心友娣姒能尽其道平居嬉笑未尝闻于里邻而疾言遽色虽奴仆不妄加也至正壬辰天下大乱豪杰猬起乡邑诸豪日以吞并攻剽为事孺人谓处士曰君家素丰于赀而君好臧否人物今之世殆难免乎盍散其积以赒饥寒冺其智以下强暴幸及升平所全大矣处士用其言竟获免于难皇明受命天下厎宁处士客游四方者累年家事丝毫以上孺人悉经理之尤刻意训子儒先闻人礼之惟恐不及洪武之初处士之产不踰中人末年田园之入皆倍蓰于昔诸子伟然知所好尚而不为非义者孺人之功为多洪武二十七年夏五月某日以疾卒享年六十子三人曰琛笃慎有守曰琳倜傥豁畧曰琉谦和谨直后孺人六年卒孙男六人曰丰曰时曰安曰润曰某曰新女二人长曰某适新淦陈孟良次曰婉即归于昌者也初昌之举秀才也孺人戒之曰汝以好学获誉于贤士大夫今将受知于明天子而授汝以职也汝其勉之夫士节莫贵于亷女德莫贵于贞士而不亷犹女之不贞虽有他善莫赎矣汝其勉之昌佩服不敢忘后待罪委吏俸入不足以具薪刍孺人遣其诸子歳有馈遗未尝乏絶且益申前戒昌之所以克全其守而无愧于心岂惟父母师友之训导是赖繄孺人之教也安既叹其贤有崔氏之风而复有感夫孔子之言也遂为之序次其说而系之以铭曰妇主中馈无与于外辅翼之良夫子是赖子既有成施及诸甥孰嫓其贤崔母是征 

　　张彦良墓志铭 

　　新淦张彦良既亡之踰月其仲子瑾执状而请于余曰某不天将以是月某日葬子幸赐之铭使之有辞以勒诸幽室以纾不孝之罪也余固辞不获乃按其状而铭之公讳忠字彦良其先为庐陵人祖秀峰始家于临江之新淦父讳文漠元末授崇安县主簿遭乱未食其禄而没母杨氏公兄弟三人某某皆先卒公生长富厚而能恬于势利不事进取中更丧乱克自树立性雅嗜酒喜宾客遇其所好则酬酢淋漓必尽醉而后止虽山阳竹林之旷达自谓无以过也初娶某氏再娶某氏皆谨饬有妇道子男二人长瑨次瑾女一人孙某某方公病亟时瑨以事留京口凡诊视祷祠之事瑾悉以身任之公叹曰自壬辰之变以迄于今乡闾之不得其死者众矣今既复覩太平之时获保首领以见先人于地下矣夫何恨哉命之修短非药石所能损益也语毕而卒不及他事寔洪武十九年四月辛丑也享年五十葬于某处之原以孺人孙氏祔焉公之长子瑨于余有髫年之好清才敏识余甚敬之今公之没也余既悲瑨之羇于行役不得致其哀痛之思又嘉瑾之能尽夫送终之孝而无愧于其父若兄也乃为之铭铭曰张之先世实庐陵人家于淦阳以子以孙自其先君卓有令闻伟兹彦良先轨克遵有子既贤而养弗逮仲也皇皇伯也行迈刻覆贞石以发悲慨 

　　内殿崇班薛君墓表 

　　公讳塾字宗道姓薛氏翰林学士兵部尚书肃公之弟薛之世徳终始有肃公之志与碑公官至内殿崇班某年月日卒官于蜀其子仲儒扶其丧归葬于绛之正平先垄而来乞铭以志余幸尝纪次肃公之徳而又得铭公其铭曰公躬直清官次材称惟贤而似不愧其兄既葬而仲儒又来请曰铭之藏诚以永吾先君子之不朽然不若碣于隧以表见于世之昭昭也余惟薛于绛为着姓肃公于公为兄弟而公之世徳余既铭之而其子又欲碣以昭显于世可谓孝矣然余考古所谓贤人君子功臣烈士之所铭是于后世者其言简而着及后世衰言者自疑于不信始繁其文而犹患于不章又备其行事惟恐不为世之信也昔薛氏之着于绛前肃公之信天下而余之铭不愧其兄则公之铭不待繁言而信也然公行事终始余亦不敢畧而志诸墓矣今之碣无以加焉则取其可以简而著者书之以慰其子之孝思而信于绛之人云 

　　中丞集卷上 

　　●钦定四库全书 

　　中丞集卷下 

　　（明）练子宁 撰 

　　○书跋 

　　与叶知县书 

　　正月二十一日子宁谨奉书大尹执事仆罪恶深重天降之酷主上矜其乌鸟之情慨然俾归田里以尽夫送终之制扁舟南上哀戚日深自以身为天子侍从之臣今又斩然在衰绖之中义不得与百司私接用是杜门自守于执事之来心窃为吾邑人喜之而未敢一日接执事之论也虽然君子之于事也非所当言而言之谓之僭于所当言而不言之谓之吝僭与吝皆非君子之所为也今既有当言之义于执事矣岂敢拘牵常制而终黙黙而已耶执事以天子之命出宰兹土一邑之治否执事荣辱系焉执事其可谓职止于簿书期会之间而昧于消祸救寃之逺虑耶谚曰盗贼起于饥寒礼义生于富足夫惟君子而后能不动心于饥寒茍非其人则无所不至矣曩者草昧之初圣人未出枭顽之徒假烧香诵佛之名以啸召无赖而无知之民亦纷然而从之盖其初也惑于妖恠之说而冀免于祸灾而其终也卒剽掠攻刼而为盗贼之计故有国之兴必草薙而禽狝之而郡守县令尤严于日夜督察以去夫生民之大害比闻乡落盛于弥勒之说而私奉其名号者间有之矣此岂非贤守令之责欤仆不幸居于兹土而又食天子之禄以为王臣其可忽于未然之祸而不相告耶虽然言之者仆之责也聴而行之者执事之责也今为执事之计者无他焉亦曰明朝廷之禁以徧喻夫乡邑之民使之晓然知祸福之所在然后严其各乡之里老使之更相检察以去奸邪之辈敢有容匿者以其罪罪之而命巡检诸司各于所隶亷捕茍得其实许诸色人得以风闻其有邀受财贿私相纵释及懐挟私雠诬执平民者皆坐以罪择其凶恶之尤者一二人置诸法以明示之则奸猾破胆而自散矣语曰滔天之浸始于涓涓燎原之烈延于细微杜渐之不可不早也今窃聴于乡邑之间其势亦可谓滔滔而焰焰矣执事其亦少加意焉夫移风易俗使斯民阴受其福非俗吏之所能而贤良之吏所以见称于史籍也执事起身文儒其必素以古人自期矣奚待于仆之喋喋哉仆于执事有不当私见之礼而有当公言之义故不敢以哀迷之故而忘一邑之大忧至于条目之委曲则尤贤哲令之所当尽心非尺牍之所能具陈也惟执事察之 

　　书松风江月图 

　　世之处喧杂者未有不寓意于恬旷以为髙以余观之是特慕其名耳非真乐夫恬旷者也懐千金之璧无矜衒之色千金之璧固吾所有何待于外哉故不践其实而茍取其名皆非真有所得者也若夫方外之士则不然脱屣势利之涂翛然尘埃之外其于山林之乐宜若无羡者矣今吾东舟上人乃以松风江月扁其所居之室而且绘为图以见诸咏歌亦肻有所待于外哉虽然士茍无累于世凢物皆有所乐者东舟果能如水镜以一摄万则松风江月何徃而不足寓其适也区区尘俗之余披卷三复怅然久之 

　　书醉游图 

　　右杨贵妃醉游图乡先生刘仲修题以为周文矩真迹新淦邓氏世宝蓄之间以示余求着其语世之可画者众矣而于玄宗遗迹画者尤善于其形容岂其有意于垂戒而致然欤抑其荒淫之风有以入人之深而将以为游玩之具也虽然古语有之贤贤易色使玄宗移是心而施于韩休张九龄诸贤则开元之丕绩庶其有终而安史之徒日累千百亦何患哉不此之图而宴游之是务固末如之何也已矣然文矩之画精神意度溢于目中岂世俗所可彷佛耶 

　　书彭声之先生所题杏林书屋图 

　　余友李用升以其先人所藏杏林书屋图并诗访余求识其后余观书屋之画自足名世而又侈之以匏庵先生之词翰岂非古人所谓三絶者耶用升以先人之故而欲装潢之以传永久可谓能世其家声也用书卷端以识岁月云 

　　跋山阴遗墨 

　　仲修先生词翰之美独歩江右先生初不自贵重有求者輙予之世俗亦不知其可寳先生没后数年而擅新美者殆不多见矣故片楮寸墨士大夫莫不秘袭之以为久逺之玩焉呜呼文章翰墨自有定价固有忽乎近而贵乎逺者矣矧先生之节行有足以髙世者耶然则区区字画之工盖其浅者尔邑庠钱伯淳氏得先生所书苏文忠杂说二而无题识惧岁月之久而或冺其自也谒余识之余因慨慕先生之风而恨其不可作者遂不辞而书其后亦以见先生之可贵者此特其万一尔 

　　跋笑隠遗墨 

　　笑隠禅师文章节行卓立方外余家有所赠张清夫诗一幅笔力词气甚有苏文忠公遗风兵后流落田家余一日偶见之则已为老妪履样之用矣亟命完之仅失一二字遂以钱易之以归因思文与可所谓袜材岂独绢素哉西山即休上人少游江湖尝见知于师者也闻余所藏而悦之因以遗焉 

　　跋饶自然画 

　　玉川之清致昌黎韩公已见诸咏歌矣冝后人景慕之至也吾淦饶自然深得马逺笔法观其作先生据床隠几之状长须赤脚涤身附火之态情意可想真名笔也友人朱徳辉氏宝蓄之啜茗一观亦何必与流俗对也 

　　跋水竹居诗序后 

　　洪武七年子宁始从竹庄先生游见先生为明徳作水竹居诗序且曰诸生试为赋之子宁诗有云千山暮雨石泉通一夜春雷箨龙长先生甚竒之曰此子后必有异于人因令书之卷尾后三年先生卒于邑庠而子宁以诸生入乡校入成均当天子偃武修文之秋以科举取天下士而子宁荷父师之训获在第二于是方慨然有志于斯文以求不负朝廷奨擢之意而不幸以家艰归孤穷困踣倐踰禫服明徳手是卷重征序于予追忆徃事为之歔欷感怆者累日非不能更作不敢僭齿先生之次也遂书之而并记此语于后以见子宁之不敢负先生之期望者不止于是而将有征于他日也 

　　跋十二尊宿图后 

　　为佛氏之学者曰戒生定定生慧余有取焉盖人之一心譬之明镜止水茍无尘埃之蚀泥滓之泊则事物之去留起伏逆来顺徃旁见侧出举不能外吾照烛之内是是非非无所施而不可夫岂偶然之故哉亦必有以致之尔新淦百花智上人出十二尊宿问答图示余求为着语余观夫古之得道之士临机应敌虽百千万亿问答不能穷其说茍无事焉一已多矣何必十二哉智上人弱冠弃家克意浮图之学清苦坚忍虽同门之士莫不畏服焉是固深知所戒矣然则定与慧岂难致哉固不必于十二尊宿中强行他解也余非知佛氏之学者然其理则不外是智上人其以余言为然乎 

　　○赋 

　　耽犂子赋 

　　闽粤之区有先号耽犂者耕于寛闲之野而老于熈皥之乡以告松月居士曰吾拙于进取而惟犂锄之是耽安于蹇穷而惟稼穑之是务方吾犂之在手也茫乎其无思熈乎其自怡不啻执圭秉璧之荣而运斤游刃之适也夫是以取而自名子其为我赋之居士曰嘻子知所以得遂夫耽犂者乎天生蒸民纷然有欲强则凌弱众则暴独非圣神之首出孰克为之司牧蔼徳礼于春生凛威刑于秋肃夫妇以别父子以属彛伦是惇风俗返朴夫士得以遂其诗书商得以通其贩鬻工得以措其巧于方圆农得以尽其力于重穆昔者尧舜在上皥皥熈熈康衢击壤幼恬老嬉汤武革命应天顺人渐仁摩义颂声以兴洎战国之争雄遂下逮夫秦楚开阡陌而废井田穷干戈而渎威武民生斯时何所控诉汉祖大度文景无为光武明章世绍丕基蔼黎民之醇厚几刑措于斯时魏晋以降南北分争坛坫迭主干戈日寻伟唐室之开基繇太宗之神武感魏征之仁义叹封彛之莫覩曽未几何藩镇跋扈更厯五季民困常主及乎宋室之兴削平僭乱开文明之景运几跨唐而轶汉休养生息三百余年彼番番之黄髪咸没齿而无怨元氏之衰群雄奋起鹿逐鲸吞瓜分鼎峙哀苍生之纷藉转沟壑而未已赫焉大明如日之升欃枪涣其氷释魑魅匿而无形接统乎千岁受命于穆清偃武修文坐致太平出斯民之涂炭化愁怨为欢声是以四海之内无一夫之不获皆女织纴而男农耕向使世途方难真人未出于斯时也救死而恐不赡又何暇耽犂鉏而乐沟洫自今知之服膺勿失虽畊田而凿井皆歌咏夫帝力贫穷相资患难相恤租必先公食必先粒耕必让畔以同归乎吾皇之极于是耽犂生仰而谢俯而揖请书诸绅服之无斁 

　　○五言古诗 


　　题黄彦成云林小隠 

　　有客素肥遯幽居爱林闾结屋依陋巷种树绕城隅浮云南山来清阴覆其闾老柳带寒色芳兰露春腴窻深不知晓树宻室自虚甘贫意自适守道乐有余娱宾非旨酒饱食但园蔬流水赴大泽翔禽恋髙株物性各有遂谁能常晏如所以古人隠为时而卷舒商岭岂高蹈渭阳非逺渔惟有巢由子千载烈丈夫山鸣谷尚应已独不受呼嗟我眼中人孰不为利驱睠此云林下萧然尘鞅疏车马塞里巷何能顾穷居寄语抱闗者当识其贤愚 

　　○七言歌行 

　　骏马歌 

　　君不见穆王八骏游天路迹遍寰宇尚无度乐同王母宴瑶池赖得君牙挽周祚又不见明皇幸蜀八马龙天宝不及开元中渔阳鼙皷烟尘黑玉环妖血鞍鞯红君看玉蹄三十二莫是天闲旧骐骥残阳一片雨余天芳草何年牧扫地雄姿逸态汗血新风鬃雾鬛腾踏匀一嘶一啮各有趣或行或止森同羣奚官控出尘飞动岂是造父王毛仲麒麟虽在地上行光价合为天下重摩挲猛气犹腾骧出世即论周与唐吾皇不受千里献黄金乐施涓人方骏兮骏兮渥洼种际会风云擅才勇还君此画歌我辞阊阖风生毛髪竦 

　　水竹居诗 

　　髙人结宇修篁里轩户玲珑瞰流水庭皋月转翠阴生溪上风回青浪起翠阴青浪映窻扉曲径台深客到稀林下移床挥麈坐沙头系艇钓鱼归柴门无事临流敞髙卧支頥聴清响千山暮雨石泉通一夜春雷箨龙长几席清幽俗事踈波光尽日映图书何年得遂辞尘埃杖策相从此卜居 

　　待月歌（并引） 

　　昨夜露坐东山停杯待月俄而桂香西来皓月东上清兴洒然殊有尘外之想遂成短歌一章驰寄一二同志 
　　天风吹桂香夜久露华结清兴谁与同停杯待明月明月须臾海上来青天一望无尘埃人看明月皎如昨月照人间知几回人生何用嗟与叹月本无心尚圆缺玉兎捣药能长生不管麻姑鬓如雪月既照我饮我且为月歌举杯劝月月亦喜清樽厯乱扬金波愿把紫鸾笙双吹向寥廓直上蓬莱第一峰坐聴霓裳奏仙乐 

　　樵谷歌为双峰饶子弘赋 

　　金川南上佳山水翠壁丹崖相对起玉山三十六芙蓉都入樵翁笑谈里藤萝缚屋薜茘衣朝徃青崖曛暮归松阴遗世时高枕谷口行歌日看棋昔年我作金门客素衣半化缁尘黑当时柱笏望西山始信渔樵不轻得今年奉勑又朝天手展诗囊索赠篇移文未许山灵诮伐木终期友道全丈夫出处须知命轩冕山林总天定他年我亦谢官归迟尔长镵緑萝径 

　　三月望日与饶隠君子宏游玉笥山谣 

　　我懐谢康乐独徃游名山身同虚舟系心与浮云闲清风淡荡洒六合令我兴在云松间玉山髙与南斗齐云锦照耀庐山低三十六峰凌虹霓飞湍喷雪临回溪长松挂月青猿啼上有梅仙采药之幽栖下有萧云读书之故基洞天石扇杳莫测瑶草谩长三春荑我欲因之览八荒手拂青萝眠石床回飙吹散碧天雾清冥倒泻澄湖光作为玉山谣寄之双峰客兴来携妓秋复春笑杀东山谢安石 

　　赠人 

　　忆昔先人辞玉京君家父子来相迎开轩岸帻耽松雪酒酣落笔沧溟惊周南留滞有遗命剪薄滥欲追羣英明当尽节报天子从此云间吹玉笙 

　　玉山谣赠时宪 

　　我所思兮玉山之岧嶤■〈叔上米下〉夫容兮凌青霄谪仙一去已千载至今谁续庐山谣熊侯家住剑江侧惯扫秋山之黛色闻余此兴为写之彷佛梅仙旧时宅梅仙兮何在邈清风兮沧海蹇夷犹兮孤舟吊遗迹于千载舟中所载非凢流羌故人兮李与周按玉笙兮明月下黄鹄兮清秋洞天兮石扇苍崖兮路转横余劔兮视八荒访蓬莱兮几清浅张侯兮昂藏骖白鹤兮青霓裳窥玉梁之寳笈醉石髓之琼浆千岩万转路莫测酒酣一笑三山窄待得君王赐鉴湖锦袍重访山中客 

　　○五言律诗 

　　辋川钓者图 

　　家住黄溪上金川似辋川凉风垂钓坐明月棹歌还緑水雕胡饭金鳞缩项鳊鉴湖如可乞相与诵尧天 

　　与谢伯大会宿石溪寺次日赠竹隠上人 

　　髙僧号竹隠开寺大江边如意悬书室袈裟上钓船楼台开世界龙象接人天记得连床处松风夜不眠 

　　赠鲁生师徳东游 

　　羡子多才艺临风感慨深琴弹别鹤操声作老龙吟落落平生志悠悠太古心东游万里道到处遇知音 

　　赠郡庠张允真作兰卷 

　　楚楚张公子山林兴甚长行舲思澧浦随笔写沅湘剑戟青云湿衣裳夕露凉伯英书法在奕叶继遗芳 

　　戏简文仪归郊居督工刈稻 

　　丹桂映秋风江村九月中思归縁获稻忧国愿为农霜薄蒹葭渚秋髙鸿鴈风齐眉如有馈应不愧梁鸿 

　　周子林读书楼 

　　藏书贻矩诲僻地起高楼月露连书蓄星河拂户流兰膏长照夜竹簟正宜秋窻逈伊吾逺檐髙纬络愁分阴思积学暇日坐消忧芸阁归来日相期共校雠 

　　○七言律诗 

　　廷试作 

　　天子临轩策治安近臣如雨侍金銮百年礼乐成周典一代威仪陋汉官文气夜连奎壁动龙光晴射斗牛寒董生莫负天人策学术须期百世看 

　　早朝二首 

　　银烛光中乌夜啼棘闱清彻候晨鸡西窻聴雨叅同赴上苑看花忆旧题王气晓瞻双阙上文星夜贯五云西明朝珂佩朝天去金殿春风玉笋齐 
　　紫陌行来曙色微姓名催唤入金闱静鞭响彻鸳班肃赞礼声髙虎拜齐珂佩共聆天上语文章特赴御前题朝回日晏长安道风送飞花衬马蹄 

　　元旦 

　　扶桑枝上晓云红玉厯颁春斗柄东龙虎风云千载会衣冠玉帛万方同柳芽转暖晴光动花蕊迎旸淑气融自是升平开泰运相期吾道永兴隆 

　　读书台 

　　闲抱瑶琴访百花上人还与论三车能分香积厨中饭惯煮孤山雨后茶洗墨池荒秋草合读书台古夕阳斜壁间正好题诗句留取他年护绛纱 

　　杏林清隠 

　　传家三世总能医不独长桑授上池董奉林香丹杏熟苏耽井在緑苔滋城中卖药人同识谷口行春鹤惯随我亦欲传丹鼎诀洞天石扇拟同窥 

　　小姑山 

　　姑石嵳峨不可攀妆台更在白云间丹梯下压龙蛇窟铁鎻髙悬虎豹闗使客未鸣苍玉佩江妃先亸緑云鬟江南莫道无形势笋立天门第一班 

　　送人之官 

　　雨霁清流玉满川锦衣簇簇立沙边旋沽南石桥头酒聊送东风江上船行色一枝春在柳去程千里水连天待看考绩归来日细聴莺声奏管弦 

　　送花状元诏许归娶 

　　三月都门莺乱啼郎君春色上朝衣潘生况拟供调膳张敞仍须学画眉南陌酒香银瓮熟西湖月朗画船归极知身负君恩重莫遣心随粉黛移 

　　牡丹为黄公器咏 

　　不将红紫竞芳菲似与天公别有期金缕织成云外锦珊瑚长出海中枝一栏国色君须记满袖天香我所思陪赏喜同诸俊彦醉歌浑似洛阳时 

　　淦江书屋为李宅赋 

　　故人家住大江边又踏鸥波已七年养鹤亭深栽竹地读书窻袅煮茶烟论交有道惭垂顾推毂无能与荐贤莫道相从忘夙昔梅花氷雪岁寒天 

　　乙丑三月访子白兄于秦淮桥 

　　五月南风水倒流秦淮桥下问扁舟穿花燕子羽毛湿隔水人家门巷幽心忆庭闱瞻楚树身陪冠冕侍瀛洲吾兄归去如相问衣彩终期慰白头 

　　王子逸见寄韵简百寅昆季 

　　荆扬文物冠南邦诗作长城拟受降汉氏菑畬今有几陆家兄弟旧无双窻聴夜雨消银烛帘卷秋山倒玉缸为谢归来陶县令几时挥棹到沧江 

　　谒余忠宣公祠 

　　将军忠节冠荆扬千载精神日月光血战孤城身已殒名垂青简汗尤香残碑堕泪空秋草折戟沉沙自夕阳我亦有懐追国士为君感慨奠椒浆 

　　送人之京 

　　松华金粉落春衣有客过门索赠诗司马岂无乘驷日终军又是入闗时新丰树色云中露长乐钟声雨外知好去风流三语客恩波咫尺鳯凰池 

　　泛湖 

　　雾卷黄沙浪蹴天衣冠同载泛湖船香炉倒影凌银阙瀑布无声落紫烟秪可吟诗招五老那堪接武厕羣贤袖中亦有凌云赋愿借长风到日边 

　　近郭产瑞莲二枝同邹孟彰杨徳显何仕琏赋 

　　罗袜香尘太液池凌波化作玉莲枝始知秦虢承恩日不似皇英望狩时翠袖相携夸窈窕银屏双倚斗腰肢明年献颂甘泉里朱草嘉禾未足期 

　　赋得孟义科斗送监生杨仲文归台州亲迎 

　　孤石巉岩出紫烟云根遗墨尚依然文章岂在龟畴下形质还存鸟迹前汲冢秋风思汗简鲁堂春雨闷韦编郎君归去和鸣后织作机中锦字传 

　　送周望徃四川 

　　驷马桥边秋水波郎君此去意如何衡阳鴈阵惊寒早巫峡猿啼入夜多一水东来通汉沔众山西上接岷峨少陵祠宇清溪曲为泻椒浆试一过 

　　赠医士习以质 

　　药炉丹火映晴霞见说桐林是习家衣拂松云窥石髓瓢分崖瀑饭胡麻岂无董奉林中杏亦有安期海上瓜待我蟾宫通桂籍从君金液錬金花 

　　送人之京 

　　天子龙飞辟俊才金滩江上锦帆开龙泉剑自丰城出明月珠从合浦来王气晓浮鳷鹊观文章宵应鳯凰台锦袍公子仙舟侣金榜东风取次催 

　　赠侯伯俊 

　　侯家妙墨异人方蚤岁曽供白玉堂朴樕霜花收兎叶淋漓天藻动龙香文章敢谓抽金匮圭璧仍烦出锦囊留取松楳千斛在兰亭髙兴属流觞 

　　灞陵樵牧为谢伯大赋 

　　新筑茆堂面翠微灞陵风景更依稀拾薪路险莓苔滑放犊林深笋蕨肥卜式肯将金换爵买臣安用锦为衣他年斤斧相寻处牛角悬书候夕晖 

　　郡庠胡子温以杨侯所题弓求赋遂为书此 

　　七寳雕弓鹊血红使君髙谊孰能同鼎湖犹忆轩辕堕蛟浦徒夸汉武雄空谷扣弦惊夜月上林飞箭待秋鸿桑弧自有平生志未数麒麟第一功 

　　次孟子温赠之什 

　　银箭铜壶促曙晖论文未觉故人稀连床风雨三年别百里星河两地违人物数推黄叔度文章谁似谢玄晖髙冈莫道无鸣鳯旧种梧桐已十围 

　　解嘲 

　　秋来晚兴浩如云闲拂霜华看剑纹莫恠风流谢安石未应憔悴沈休文骅骝神骏宁论肉鵰鹗身轻更出羣千载征南不穿扎至今犹作晋元勲 

　　爱日堂 

　　巚山之阳亲所居游子爱日将何如寸心耿耿过葵藿暮景皎皎垂桑榆阶前彩服弄鹦鹉堂上金盘行鲤鱼丈夫忠孝须努力期君日夕思居诸 

　　送周子澄之厯城 

　　难兄佐邑扶风裁令弟辞家笃友于风雨几年疎共被闗河千里转征车天垂巨野河流急秋尽江南木叶疎他日到官烦讯问琴堂诗思夜何如 

　　次答本素上舎 

　　满城车马自相求髙卧衡门四壁秋翡翠兰苕差后识蒹葭玉树媿同游葛洪峯下山连屋陶侃台西月满楼不有故人能见问此中髙处有谁俦 

　　橘林精舍为医陈植徳赋 

　　千株仙橘倚云苍闻说陈家有草堂宻叶连村滋雾雨疎枝垂实碍衣裳井头洗药红泉暖花里悬壶白昼长我与苏躭曾有约愿分丹实驻颜光 

　　杏林书屋为姜思彦赋 

　　万巻堆中乐有余年来种杏绕阶除开花每见蜂环屋结实尝闻虎守株窻下简编勤肄习笼中药物富收储朝廷政在需材急安用藏名好学居 

　　寄同窻诸公 

　　十载相逢在泮林几回握手共论心夔龙礼乐经纶久班马文章慷慨深五色蓬莱青鎻闼一樽风雨白头吟丈夫不洒临歧泪安遣芳名照古今 

　　寄曽得之（讳鲁馆陶人任礼部侍郎） 

　　高鸟知还久倦飞分甘万里逺王畿虎头食肉侯何用鸡舌含香事已违愽望寻源经月去长卿为蜀暂时归寄言玉笥云中客终拟相从采蕨薇 

　　送总戎出征 

　　天子龙飞定朔南知君此去定呼韩班超自信轻投笔马援仍能老据鞍饮马窟春泉脉暖射鵰风急雪花寒同行王粲吾知己应有音书早寄看 

　　挽黄徳渊 

　　潇湘西下水云乡每忆相随醉夕阳黄壤顿埋医国手青囊犹贮养生方紫芝歌絶猿啼怨丹杏林空虎迹荒挂剑独来松柏下炙鸡絮酒几沾裳 

　　洪武庚午元日试笔 

　　扶桑日转晓曈曈千树梅花雪未融酌酒吟春瞻北极升堂贺岁遇东风天垂华盖青云近地接仙源玉圃通二顷石田今废尽独持书剑望年丰 

　　柬金秀才幼孜 

　　令誉常从早岁闻麟经学问独超羣篝灯寒聴清宵雨觅句晴看白昼云未向月宫攀古桂先从泮水采香芹交游幸遂论心乐尊酒常同坐夕曛 

　　送淦城百花寺僧竹峯请度牒南归 

　　鳯阁岧嶤紫禁长五云垂影绚天光缁衣素识龙鸾气墨板新承雨露香杯渡海门秋渺渺锡飞淮甸月茫茫赐还有待南归日来访支公卧石床 

　　早朝和友徐子权韵 

　　曈曈旭日上东山金鎻齐开虎豹闗雾蔼炉烟当鳯扆风传胪唱肃鹓班呈来八骏花前簇朝散千官柳外还回望蓬莱犹咫尺薫弦奏彻五云间 

　　和韵答傅彦武 

　　放逐南还孺子乡扣舷谁与泛沧浪有懐采药寻方士无复联班侍紫皇夜雨桐花当户落春风兰茝隔帘香读书未了平生志深愧云林卧石床 

　　○五言絶句 

　　渔樵问答 

　　明月芦花被秋云槲叶衣相逢两相契谈笑坐忘归 

　　罢直图 

　　草诏下金銮宫槐白露寒紫骝骄不控明月在阑干 

　　为百华寺竹峰上人题梅四首 

　　粲粲珠玑服娟娟玉雪姿东风庾岭路春色在南枝 

　　又 

　　老树余生意疎花发故枝平生心铁石正在岁寒时 

　　又 

　　仙子六铢衣翩翩月下归洞箫吹紫玉春色醉如泥 

　　又 

　　劲节傲风霜出花粲琼玉春满九霞觞罗浮新酒熟 

　　○七言絶句 

　　山水小景 

　　玉笥诸峰翠接天鹤汀鳬渚近相连老翁日暮不归去钓得槎头缩项鳊 

　　达泉图 

　　一夜春雷动石泉桃花新涨已连天幽人悟得朝宗理兴在滔滔百折前 

　　题墨梅 

　　姑射仙人玉佩环琼箫和月上青鸾素衣不受缁尘染留与江南岁晏看 

　　郭子成入闗诗卷 

　　岳翁乘棹章江日曽约先人泊画船若问周南留滞事不才金匮守遗编 
　　先人交契若云烟最说君家外舅贤我有愁心似征鴈随君千里到秦天 

　　柬式庵索纸 

　　通籍金闺愧不才扁舟又自望蓬莱闻君素楮光于雪愿借文章动上台 

　　秋日作 

　　水精帘动桂花风湘簟凉生八月中魄落西窻银烛里乌丝雪蠒寄秋鸿 

　　中秋日答曽仲和 

　　桂花凉露泻涓涓秋满银盘月正圆不是庾公无此兴祇因病酒妬婵娟 

　　访李彦澄不遇戏题 

　　过门不入非我心赠言敢拟瑶华音澄江八月净如练玄晖有约来相寻 

　　射卷 

　　新开射圃鳯冈前手挽雕弓满月圆记得杨侯飞羽日泮池杨柳叶皆穿 

　　重午日答友人 

　　青鸟新传锦字诗髙情非是故相违歌钟满坐风流客不称山人鹤氅衣 

　　寄友人胡子温重午日作 

　　海榴花里簟纹疎五月清凉八月如遥忆故人家庆处彩衣寿酒献菖蒲 

　　题匏庵所藏画 

　　鹤羽翛翛弄月明篔筜谷里暮寒生凭谁截作叅差玉吹出伶伦嶰谷声 
　　百尺长松石上栽紫云深护碧崔嵬緑簔坐钓盘陀石细雨斜风不肯回 

　　题梅四首 

　　月逄三五光纔满梅遇阳回始着花禅定湛然忘色相不知疎影上袈裟 
　　老禅心迹本来空却与寒梅臭味同昨夜苦吟清不寐雪花开遍月明中 
　　岁寒百卉凋残尽自信孤芳映雪清相对老僧禅坐处一轮明月正三更 
　　曽向孤山占早春肯同桃李媚时人暗香疎影黄昏月应共禅心不涴尘 

　　○续集诗文附 

　　寄问小木医士陈植徳 

　　玉笥之峯三十六夫子茆庐处江麓明朝骑虎来相问白发壶公酒应熟 

　　识廖永年所藏灵隠寺碑册叶（公讳申任太常寺少卿） 

　　右灵隠寺碑一卷金华石塘胡先生撰吴兴赵文敏公书夫艺者士之末耳然非其中有絶人者则其绪余亦不足以超出乎一时而取重于后世吴兴公风流笃厚庶几西周麟趾之风非特末世之佳公子而已而石塘在元清修苦节最为诸君子所推服余尝闻诸其邑人有富人欲志其父墓者素闻先生名漕粟三百石以请先生以其人品非雅驯笑谢曰吾弗能谀墓中朽骨以取赀也士论亦以是多之则其所立固有过人者况其文章简而不刻无季世苦窳之气而吴兴用笔之玅直与李北海相上下苏灵芝张从申之流不论也则文墨之艺又曷可少耶顾世之无得于内而徒区区以尽力于外者不足以语此也廖生永年葆爱此巻不啻拱璧求余识之故为书此 

　　赠吴嘉静（公号拙庵西庄人任吏部员外郎） 

　　檐花细雨广文毡不到江城又十年投笔谬曽先俊杰横经深喜得才贤乾坤一气鸢鱼外风月无边杖屦前逺大相期须努力宣尼三絶在韦编 

　　送大将出征（皇明馆课） 

　　九重飞诏紫泥新帝命南征遣大臣宫路回传银瓮暖江花初报锦袍春蛮烟瘴雨驱车逺朔雪燕云送捷频汗马功成催入觐汾阳勋业照麒麟 

　　题徽宗草虫（皇明馆课） 

　　虫豸薨飞异卉芳宣和点染自君王当时不省观无逸对画令人感慨长 

　　大一统诗（皇明馆课） 

　　圣皇御极天眷隆四海一统车书同鸿图寳厯协昌运玉京金阙观成功析津自昔称天府千里邦畿莅中土迭巘盘回海岳崇重阙列峙森貔虎宸居奕奕当天中王气五色皆成龙星辰北极共环绕万方入贡梯航通庶民欢呼工效职天心昭格人欢怿瑞光扬彩绚瞳胧寳花呈祥分的厯满目光辉锦绮张庆云焕发摛天章咸传圣徳致斯应颂歌载道声洋洋颂声洋洋中外溢圣徳如天重谦抑屡宣明诏敕羣臣共答嘉祯期尽力小臣日侍金阶前华封三祝瞻尧天永祈圣寿齐天地圣子神孙万万年 

　　赞邑司训黄南谷像（先生长湖人洪武间征为本邑司训中丞公曽出门下亲笔载遗像） 

　　■〈君邑〉之名儒邑之司训大道逺探木铎宏振所存者恕用罔弗臧所积者善后宜益昌 

　　中丞集巻下 

　　●中丞遗事附録 

　　忠祠议 

　　谨按故左副都御史练公子宁名安以字行系临江府新淦县人今分峡江县则公峡江善政乡二都人也公父伯尚洪武间为起居注直言忤旨出为广徳州同知调临汀镇安二府通判卒于官其烈节家风有自来矣公少与金幼孜友善尝谓幼孜曰子异日为良臣我必为忠臣洪武甲子举于乡明年对大廷极言近日朝廷用人狥名而不求实小善骤进小过輙戮因厯陈古昔教养任用之道言甚剀切上亲擢第二授翰林修撰未几内艰杜门屏迹力行丧礼服阕复除翰林升副都御史工部侍郎建文初改吏部与蹇义为左右侍郎以贤否进退为己任多所建白又改御史大夫辛巳改都察院为御史府子宁改御史中丞靖难兵起子宁与卓敬等画策防御极论李景隆阴懐异志屡败召还子宁执景隆于朝数其罪请诛之不聴子宁愤激叩头大呼曰此卖国贼臣备员执法不能为国除奸请先伏诛遂罢朝靖难兵既渡江靖江府长史萧用道衡府纪善周是修上书论大计指斥当事者误国书下廷臣及两人议用事者怒诟二人子宁曰祸难日迫我辈谋国之臣实尸其咎事已至此尚不能容人言乎诟者愧而止文皇即位縳子宁至语不逊断其舌曰吾欲效周公辅成王子宁手探舌血大书地曰成王安在遂族其家姻戚逮死者百五十一人戍边者又数百人惟吉水钱氏得免及钱习礼仕于朝为乡人所持以告少保杨荣荣乘间以闻文皇欣然曰使子宁尚在固当用之况习礼乎昭皇践祚诏称方孝孺綀子宁等俱是忠臣宸章褒愍心迹愈明窃念练公力挽纲常志扶天地以身殉国何惭荀息之言见义忘家遂赤要离之族精诚贯于金石大节振于古今固宜随在表扬者也况追踪故土实光灵降陟之乡而肇建新邦又风化激扬之日大飨崇祀诚为要典该县城西有废庙一所近议拆毁合改为祠宇以祀练公俾寃魂有托馁鬼来归不惟可以慰泉下之忠抑足以作后来之气云尔又有自靖祠诗云中原龙战起万国撼雷风天意别有主人心独在公青山无断骨白日见孤忠到此看臣节羞言靖难功（出海盐钱琦临江集） 

　　史传 

　　练子宁名安以字行父伯尚洪武初任起居注以直言忤旨出为广徳同知调汀州镇安二府通判卒于官子宁性英迈不凢幼从乡长者竹荘先生游竹荘命赋水竹村居歌有千山暮雨石泉通一夜春雷箨龙长之句竹荘大竒之后游邑庠与金幼孜相善常谓之曰子后必为良臣我当为忠臣洪武甲子领乡试明年对大廷极言朝廷今日用人狥其名而不求其实以小善而遽进之以小过而遽僇之因厯陈古人所以教养之道言甚剀切不顾忌讳太祖嘉之擢第二名进士及第授翰林修撰子宁益以名节自砥砺由是声望蔚然中外咸以文学行谊称之满三载丁母忧杜门屏迹力行古丧礼服阕仍除修撰建文帝立用廷荐拜吏部左侍郎子宁进贤退不肖多所建白辛巳罢都察院典刑狱改为御史府如唐宋御史台故事职专纠察子宁初任左副都御史中丞靖难师起曹国公李景隆奉命出师至北方宻通欵藩府卖国丧师谋秘未露子宁一日于朝班内执景隆陛前数之曰景隆以功臣子兼至戚为上公奉命出师朝廷何负于汝汝乃敢谋叛奸邪不忠请速行诛建文不聴子宁叩头大呼曰卖陛下者必此贼也臣备员执法不能摧奸请先伏诛是日遂罢朝北师渡淮廷中仓皇失措靖江王府长史萧用道衡王府纪善周是修上书论大计指斥用事者之误国书下廷臣及两人议用事者见之大怒盛气以诘两人子宁从旁沮之曰国事至此吾与公辈当均任其咎尚怒言者乎顾所论吾过有则改之无则加勉耳诟者愧而止太宗即位诏治奸党李景隆于上前必欲杀之子宁不屈遂族诛姻戚被逮论死者百五十一人戍逺方者又数百人吉水钱习礼以子宁姻戚未及逮既官中朝恒为乡人所持心懐疑惧以告学士胡广杨荣乘间为上言之上忻然曰使子宁今日尚在朕固当用之况习礼乎即日下令禁止子宁与侍讲方孝孺同朝孝孺尝称其多学而甚文后同知王佐辑其遗文一帙序而名之曰金川玉屑（即练公文集）提学副使李梦阳始命有司梓之（出革朝遗忠録与金声玉振集表忠録备遗集国记同） 
　　练子宁初名安以字行自幼志趣不凢与金幼孜相友善常曰子异日必为良臣吾其为忠臣乎洪武乙丑举进士第二人拜翰林修撰久之升吏部侍郎革除间多所建明与方孝孺同见亲信改御史大夫靖难兵起日夕画策防御李景隆败还极论其奸邪于朝班中执请诛之时靖江府直史萧用道衡府纪善周是修上书指斥用事者误国之罪齐黄怒诟之子宁曰国事至此尚不容人言乎诟者愧而止北兵渡江景隆开门迎附子宁不屈遂伏诛 
　　外史氏曰子宁请诛李景隆此制胜之长策也而时不能用此其所以亡欤他日太宗尝谓侍臣曰使练子宁尚在朕固当用之圣君惜才之心可想矣（出羣忠事畧） 
　　文皇即位指挥刘杰缚练子宁至语不逊断其舌曰吾欲效周公辅成王子宁手探舌血大书地曰成王安在族其家（出逊国臣记遗忠録同） 
　　练安字子宁以字行父伯尚洪武间为起居注以直言忤旨谪广徳州同知后迁临汀镇安二府通判卒于官安性质英迈志操不凢幼从乡长者竹荘先生游竹荘命赋水竹村居歌有千山暮雨石泉通一夜春雷箨龙长之句竹荘甚竒之后游邑庠与金幼孜相友善常谓之曰子后必为良臣我必为忠臣洪武甲子领乡荐明年入对大廷极言今日朝廷用人狥其名而不求其实以小善而遽进之以小过而遽僇之因厯陈古人所以教养任用之道言甚剀切不顾忌讳髙庙嘉之擢第二名进士及第入翰林为修撰安益以名节自砥砺于是声望蔚然中外咸以文学行义称之未几以母丧去位杜门屏迹力行古丧礼服阕升吏部左侍郎时革除君初嗣位安进贤退不肖多所建白与方孝孺等特见信用寻迁左副都御史庚辰罢都察院典刑狱改为御史府如唐宋御史台故事专纠察靖难师起安极论曹国公李景隆奸邪不忠丧师卖国一日朝班内执景隆数其罪过奏请诛之上不聴安愤激稽首曰败陛下大事者此贼也臣备员执法不能除奸请先伏诛上素柔弱为之不乐遂罢朝师既渡淮靖江府直史萧用道衡府纪善周是修上书论大计指斥用事者罪过书下羣臣及两人议用事者怒盛气以诟两人安谓之曰国事至此吾与公等罪不可逭乃尚不容言者乎顾所论吾过有则改之无则加勉耳诟者愧而止壬午六月有诏治奸党安不屈遂族诛之姻戚被逮论死者百五十一人戍逺方者又数百人惟吉水钱氏得免及钱习礼仕于朝为乡人所持恒懐不安以告少保杨荣乘间以闻文庙忻然曰使练子宁今日尚在朕固当用之况习礼乎即日下令禁止后同知王佐辑安遗文一帙序之曰金川玉屑集即（练公文集）提学副使李梦阳命有司梓之（出小史）洪武乙丑殿试前一日髙皇帝梦三丝堕地至鸿胪寺唱名丁显第一练子宁次之黄子澄又次之及发榜丁巳物故乃以练为第一黄次之二甲第一花纶又次之簪花游宴姓名旁各有丝实符夙梦上甚喜之故当时有丁练黄花练丁之謡（出野史） 
　　建文五月甲辰遣刑部侍郎金（阙）礼部侍郎黄观徃安庆翰林修撰王叔英徃广徳都御史练子宁徃杭州分道征兵入援各奋不顾身（出宪章録） 
　　靖难初齐黄方练上触天怒俱罹赤族之诛于是建文遗臣有行遯者题诗娥眉亭云一个忠成九族殃全身逺害亦天常夷齐死后君臣薄力为君王固首阳（出敖英杂言） 

　　中丞遗事附録