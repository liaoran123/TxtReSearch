《鲲溟诗集》　　（明）郭谏臣


钦定四库全书 

　　集部六 

　　鲲溟诗集 

　　别集类五 

　　明 

　　提要 

　　臣等谨案鲲溟诗集四巻明郭谏臣撰谏臣字子忠长洲人嘉靖壬戌进士官至江西叅政初为袁州推官时愤严氏乱政乃宻籍严世蕃奸逆不道事因御史林润上之世蕃遂伏法及转吏部主事迁员外郎数上书论列时事语多切直又与张居正忤乃有江西之命甫三月即自劾归其生平抗直不愧其名与字而其诗乃婉约闲雅有范成大陆游之遗虽十首以外不免语意畧同如髙仲武之论刘长卿者然当太仓厯城主持坛坫之时能毅然不随风气而转亦足见其孤介矣是集为其子元望所编凡诗六百七十一首又附奏疏二篇集中无与王世贞唱和诗故世贞作序谓交久而几失之复称其词咸调畅清丽句穏而字安不露蹊径而近体尤沨沨可咏葢亦重其为人不以门户之异为嫌也世贞谓其诗可千余首此集不知谁所刋定其亦出世贞之手欤初刻于万厯中此本为其五世孙鸾重刋而陈鹏年为校定云 

　　乾隆四十三年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　鲲溟诗集巻一 

　　（明）郭谏臣 撰 

　　春日游天池山和天水胡公韵 

　　天半孤峰削出竒莲花倒影入天池晴云暖护池邉竹芳草春深石上碑霞彩荡空山欲动松阴满地日初移仙源坐乆浑忘倦莫怪游人归去迟 

　　长荡舟行 

　　芦苇烟消两岸青湖光浩荡水云平晴波逺弄青山色緑栁新添黄鸟声浊酒贳来縁有约残英落尽自无情西山此去偏多兴薇蕨离离遶涧生 

　　送从兄宗义戍龙里 

　　万水千山行路难落花啼鸟静中看长途有客频回首故国无人独倚阑荒戍城邉骐骥老夕阳江上鹡鸰寒白云南去蛮乡近笑倚吴钩天地寛 

　　仲夏寄觉海玘公 

　　不见旻公乆时时忆草堂修篁环径宻幽草徧山长絶壁云疑堕奔流水自忙依依旧游处相约在重阳 

　　英气歌 

　　男儿挺生天地间英雄激烈如邱山养育成就在磨砺间关百折胡厚颜巾帼之遗不足耻绿林之辈不足死会须一忍在万全方是英雄好男子君不见应侯昔为魏相客青蝇白壁遭谗贼拉胁折齿佯死余使车猥载来秦国立谈勇略万乗倾相权赫赫诸侯惊仇人亡命终授首故人聊惜绨袍情又不见王孙昔日未遇时淮阴年少争相欺俛首俯伏出胯下一市嗤笑无能为谁知事汉擒楚猴油幢虎帐临淮流百辱仍将中尉报一饭岂惜千金酬丈夫落落心千古悻悻小辈何足数乃知能屈始能伸古来如此非独我 

　　春日山房有客过访因留宿别 

　　芳林日出翠烟消无限春心寄栁条红雨池塘游蝶醉绿阴庭院语莺娇半窓残月论文夜一枕微醺中酒朝感尔相过又相别青青酒斾映河桥 

　　春日睡起 

　　杏花庭院昼迟迟睡起初惊燕语时遍倚曲阑无限思游丝闲驻海棠枝 

　　雨中新栁 

　　弱栁丝丝带雨垂隔窓淡扫素娥眉等闲莫向河桥折一缕常悬万里思 

　　想山中新茶 

　　酒渴时思茗一杯玉川风味许相陪金芽欲吐无消息惊破江南昨夜雷 

　　山窓雨夜话旧 

　　不到西山乆空门闭緑苔喜从灯下语疑是梦中来旧雨三年别新诗五夜裁老僧新酿熟对客一尊开 

　　春日访友雪阻不果 

　　故人连卧病乆不共髙歌欲访寒梅信其如雨雪何蹇驴无处觅短棹数能过试检吟囊里新诗积几多 

　　春日与客同饮江亭 

　　春风携客上江亭万顷波光洗眼明云树遥从天外落风帆如在镜中行夜深不厌频催句兴到还应数举觥指点蓬瀛那可见掀髯长啸大江横 

　　飞絮词 

　　杨花如雪舞晴空飘泊随风恰似侬愿化浮萍逐流水与君千里或相逢 

　　天街步月口占 

　　天街露冷思难禁对月空悬万里心故国此时方捣练满庭梧影夜深沉 

　　睡起 

　　客舎萧条日正长緑窓梦破黄鹂语分明身在故乡游枕上思亲涙如雨 

　　自仪眞舟行大江 

　　水拍春空一镜明画船风卷片帆轻金山云护江心寺铁瓮天低京口城两岸树摇烟浪阔中流日照海潮平晚来忽聴传呼语知有江南津吏迎 

　　夜抵九江 

　　谯鼓已三更孤舟载月明风霜千里客星汉九江城水净飞帆影天空落鴈声暗思髙卧者潦倒梦初惊 

　　早春日新喻道中 

　　雨洗川原一望新宦逰风物易伤神闲花似笑忙归客新燕还寻旧主人逺树妆成天外景飞花流出洞中春满懐佳况应难遣典却春衣莫论贫 

　　山中闻子规 

　　草深山径马行迟两岸丰林叫子规行客骤闻心独惨无端忽起故园思 

　　永新道中 

　　乱山髙下几重重歴徧巉岩出险中平地起云疑是嶂夕阳射雨渐成虹飞泉百道奔寒涧髙塔千寻揷逺空堪叹薄游无定迹马蹄终日自西东 

　　送别故友归吴中 

　　童稚论交三十年君今落魄困儒冠薄游空慕林宗义逆旅谁知范叔寒江阔孤舟行树杪天空一雁落云端相逢不乆又相别今夜月明何处看 

　　正月十一途中念家君初度偶成 

　　宦游终日马蹄忙偶见梅花忆故乡春酒熟时归未得一樽谁与进髙堂 

　　舟中晓起 

　　两岸桃花夹水流一樽时醉木兰舟多情最是三春梦夜夜遥从故国游 

　　新月 

　　新月如弓曲未平清光照我入孤城当空桂影浑疑见绕路松阴解送行三五渐从今夜满寻常还是故乡明无端忽被微云掩谁识嫦娥一片情 

　　瑞州公馆月夜有怀 

　　栁梢新月照孤城花气熏人入夜清遥想闺中春寂寞有人对月漫含情 

　　登庐山凌虚阁 

　　髙阁玲珑倚太虚恍然身若在蓬壶开窓夜欲扪牛斗俯槛时看走兔乌林外天花凝寳树檐前仙霭拥香炉凭髙极目秋天逺汉水湘山半有无 

　　九日江州诸公相约登髙不果 

　　木落天髙秋气清黄花开满九江城无縁得遂登髙兴空负江州刺史情 

　　乐平道中 

　　秋晚山行林末见残曛暝色催人渐不分几点乱鸦归暮堞一行征鴈叫秋云烟髙野烧连空起风急樵歌隔陇闻终日驰驱车马道薄游多愧北山文 

　　自乐平过徳兴县道经梅岩洞停舆入游内有龙耳卧龟石鹿石燕仙田覆船诸物因赋二律 

　　山行逢野叟引我入仙源龙耳浮云气龟文杂藓痕辟来多岁月别置一乾坤去后重回首烟霞锁洞门 
　　纡曲空山道深藏古洞天鹤巢千岁树龙滴四时泉无复烧丹灶空余种玉田挂冠来此隠尽可学延年 

　　鄱湖舟中翫月 

　　千里鄱湖一棹过氷轮倒影涌金波客中对景生佳况醉后临流发浩歌坐爱清辉浮玉宇遥看素练引银河广寒夜静无人到辜负婵娟柰尔何 

　　春日分宜县喜遇杨少府南归 

　　去值浔阳月归当秀水春相看今日面犹是来年人髙阁聊同眺清尊不厌频别离情万种惊见二毛新 

　　七夕舟次杨村 

　　燕阙天髙暮雨收青钱沽酒醉兰舟蓼花曲岸回残照禾黍西风动早秋三载空成南国梦一官还向上林游遥思今夜吴门月几处穿针阅女牛 

　　九日同省中诸友游天坛道院 

　　雨余秋色满金台九日聊因选胜来紫陌马行苔径滑仙源犬吠竹门开登髙几负茱萸约对客频倾竹叶杯既醉回瞻天阙近九重佳气郁三台 

　　天街月夜 

　　天街月色似中秋水接长空上下浮遥忆故园那可见一声寒雁过南楼 

　　雨后自都门赴昌平途中览胜漫赋 

　　秋郊晨出雨初晴马首燕山入汉清紫塞北临千里碛玉河南遶九重城汉家陵寝风云护昭代山河日月明晩向昌平一回首腾腾王气拥神京 

　　晩发昌平望京师 

　　祀罢诸陵逐晓回遥瞻旭日照金台香轮旋辗平沙软仙斾晴披宿雾开秋色先从邉塞老山光还遶帝城来一官愿效山公启三赋惭非杜甫才 

　　省中秋晚即事 

　　斜日薄西山幽斋梦初醒窓虚隙照明室静炉烟冷老圃带秋容疎林淹暮景省中出毎迟松落空阶影 

　　送辛黄二民部同年奉使江浙监兊 

　　朝罢金门夜已阑行行使节向江干身离禁苑香初散手捧天书墨未干明月孤舟人并徃福星一路众争看东南民力君知否好为苍生着意寛 

　　早春日朝贺穆宗即位 

　　王气絪缊照紫薇明堂重见汉官仪云移仙仗趋丹陛风送炉香下玉墀日色旋临鳷鹊观春光先到鳯凰池太平天子开新歴应遣皇华四牡驰 

　　春晚省中书感简许司封同年 

　　东风扑面动微和春服初成试越罗城背暖消残雪尽林梢晴带夕阳多眼前物态看来变镜里光阴老去何肯谢荣名似君少扁舟湖上傲烟波 

　　与铨省诸公观潄玉泉流觞酣饮 

　　四山环列翠云屏坐对清泉醉欲醒诗就香山追洛社觞飞曲水续兰亭仙源昼永花逾白辇路春深草自青盛世风光莫虚度闲中华髪渐星星 

　　观永陵工作 

　　新作陵园枕蓟门众山来势自昆仑也知月窟羣龙偃惊见天衢万马奔王气腾霄微复见峰岚映日吐还呑司空欲仿前朝制光武遗谋今尚存 

　　春日左阙门宴罢闲坐掖舍即事 

　　宴罢宫门午漏迟掖垣花发万年枝晴牕燕语黄金屋春水鸥眠碧玉池丽日垂辉熏细草东风无力曳游丝微臣幸际清平世愿播阳和及海涯 

　　春日恭送世宗梓宫赴山陵 

　　帝子乘龙去鼎湖空余仙驭出皇都沙堤雨洒千官泪松壑风传万姓呼徒有燕姬悲甲馆恨无方朔问蓬壶追思四十年来事只少东封按赤符 

　　自都门北望永陵有感 

　　破晓辞金殿冲寒出玉京中天日渐午西岭雪初晴云护园陵迥沙铺辇路平先朝旧臣子哀感不胜情 

　　昌平州道中 

　　岁晚昌平道肩舆百里程天临赤县近雪拥玉河平紫塞燕山路黄花汉将营壮哉此形胜坐遣万方清 

　　晓发昌平州 

　　州据西山胜门临北阙尊关河千里鎭烟火万家邨积雪容犹惨初阳景渐温平生请缨志还拟扣天阍 

　　端阳前一日省中即事 

　　梅天雨初霁烟景尚依稀曲槛摇新緑髙檐送落晖吏从宫漏散鸟向御林归来日沧江上龙舟竞欲飞 

　　端阳后一日同省中诸丈游陈戚畹别墅 

　　自怜诗骨懒朝参乞假登临喜盍簪绿树团阴多映水青山入晓半浮岚坐中冠盖人争羡物外烟霞性所耽对景浑忘身是客依稀风物似江南 

　　喜甥韩进士存良入馆选 

　　郎君早岁即知名十载风尘祇自惊彩笔昔看称独步玉堂今喜冠羣英九重天向词坛近五色云从相国生少小同游幸同宦一缄聊展渭阳情 

　　夏日同省中诸丈游郑氏山庄 

　　谷口人何在空余别业存幽牕多鸟迹芳径半苔痕扫石供棋局催花送酒樽投间此佳会暂逺市朝喧 

　　赠别王工部年丈改授南曹 

　　送君南去鳯凰台江上秋风待客来云树暮连青嶂逺渚花寒映锦帆开六朝旧迹千年在万里长江一带回莫谓留都近闲散先皇曽此屈羣材 

　　秋晚有懐吴中故人 

　　向晚长安道秋风思故人十年鸡肋味终日马蹄尘目送天边鸟心悬湖上莼山中旧相识安得更相亲 

　　茅山道中喜晴 

　　积雨初收曙色分三山如画敛轻云花残紫陌闻莺语草长青郊走鹿羣本拟登临同谢傅还期斋宿礼茅君华阳洞口神仙宅霞彩常成五色文 

　　七夕 

　　今夕何夕火西流处处穿针阅女牛银烛光摇书幌冷碧梧影落帝城秋疎愚欲乞天孙巧迂逺空懐杞国忧坐乆宴然清不寐绛河如练近南楼 

　　过徐相国旧宅有感 

　　相国门前鞍马稀古槐斜带夕阳微蝉声满树秋风早寂寞朱帘燕雀飞 

　　赠别李侍御谪庐州 

　　汉世风裁说李膺看花曽伴曲江行一朝误落城狐计千古应传骢马名淮海秋添迁客思庐江水似使君清休因去国违初志天子垂衣本圣明 

　　秋日都门送别有感 

　　为送南归客翻怜北驻人白云凝望逺华髪共愁新落日湖南橘秋风江上莼何时返初服吾亦任吾眞 

　　送董太仆归省华亭 

　　十年抗节戍蛮荒仗剑归来鬓未苍赤胆朝天时共瞩锦衣归昼里生光秋髙淮海鸿飞逺月满华亭鹤唳长知向故园晨省处好将莱彩慰髙堂 

　　重阳日与诸省丈都门晚集 

　　帝里逢佳节冠裳续胜游登髙千古事清赏片时秋雨后金英绽杯中玉液浮醉余扶上马明月在帘钩 

　　月夜醉归漫兴 

　　雨过天街夜气清醉看明月逐人行更传宫阙铜壶漏风送关山玉笛声逆旅长年淹宦迹故乡终日计归程扁舟未遂江湖兴莼菜鲈鱼空复情 

　　潞河舟中夜坐二首 

　　夜泊潞河驿朔风时送寒涛声走沙碛月色映江干独酌意何逺髙吟兴未阑南归岁云暮白髪拟承欢 
　　暂解朝簪去还乘官舫行长风催客去孤月向人明行迹随蓬转归心逐鴈征皇恩容乞假无复用陈情 

　　杨村夜泊 

　　维舟杨栁渡沙白亘长天犬吠孤村月乌啼落木烟微名眞物外清赏足樽前秉烛还深坐宵分尚未眠 

　　晓发天津舟中有感 

　　篷牕帘影弄朝晖晨起迟迟懒着衣老去不知筋力改闲来时觉鬓毛稀望中烟树乡心逺到处风波宦况微拟向五湖寻旧业萧然松竹待人归 

　　静海道中晩眺 

　　向晚沧洲道舟行落照邉残霞寒映水衰栁暮连天风静布帆卷潮平锦缆牵客途可乘兴沽酒用青钱 

　　流河道中阻风 

　　阻风芦苇岸独坐自通宵沙近寒闻鴈溪深夜落潮林昏烟景翳波涌月光摇客路濒危险令人魂暗消 

　　晚发兴济县 

　　兰舟经海县薄暮喜微风草带寒烟白川迎落照红残云归逺戍孤鸟没晴空无限东归思凭栏一望中 

　　夜泊安林 

　　路出安林晚烟生野渡昏挑灯拈彩笔待月举兰樽帙散蠧鱼走船惊宿鹭喧客心归转急飞梦到家园 

　　徳州夜坐达旦 

　　倚棹雄州夜欲阑灯前重整鵕■〈义鸟〉冠星埀碧落悬珠缀月委澄波走玉盘鸡唱忽传更漏尽乌啼惊拂晓霜寒客心日夜东归急对景翻嫌行路难 

　　武城懐古 

　　昔贤曽试宰兹地尚弦歌俗带遗风古城临流水多琴堂虚夜月祠屋长春萝未暇荐苹藻其如仰止何 

　　临清晚眺 

　　地据京南胜州临济北雄河山齐鲁旧风俗古今同烟栁连天碧霜枫夹岸红到来维短棹沽酒夕阳中 

　　开河驿夜坐 

　　秋深仗剑出京华此夕经行汶水涯栁下酒香停客棹渡头灯白近渔家天髙风送溪声逺夜乆帘埀月影斜醉后欲眠还起坐忍聴哀雁落寒沙 

　　舟中夜雨 

　　轻舟依野渡短褐坐深更千里乡关思孤灯夜雨声酒冲愁未散诗与梦俱清翻忆朝参日泥涂倩马行 

　　留城怀古 

　　夜泊古留城河流接汉清昔人不可作兹地只留名祠带寒烟色庭多落叶声功成轻万户千载仰髙情 

　　阻浅境山夜坐 

　　百里彭城道舟行滞浅沙波涵珠斗动树带绛河斜兴到杯浮白更深烛吐花归途已过半潦倒忆京华 

　　暮抵境山 

　　风帆飞驿路野烧动寒原雾翳林光黒烟笼水气昏逺天收落景新月露微痕沙岸停桡处时闻鸡犬喧 

　　晓发徐州 

　　晓发彭城驿舟迎水拍堤天连淮树逺帆拂楚云低雁向平沙起鸡从夹岸啼江乡行渐逺雅思欲幽栖 

　　经韩信旧城 

　　淮阴城乆废千载忆王孙古木愁云起荒原落日昏路埋荆棘底碑杂藓苔痕一饭曽图报能忘返哺恩 

　　夜抵江都 

　　路入维扬郡江空星汉遥渔邨寒映火荻岸夜闻潮云敛瓜洲树月明扬子桥自来歌舞地无复似前朝 

　　自江都晚抵仪眞 

　　孤槎薄暮向江城千里江流一镜平沙岸树摇寒月影篷窓风送夜涛声坐翻芸叶移时乆闲剪灯花达曙明三载离乡今渐迩漫劳终日讣归程 

　　江上阻风口占 

　　东风吹浪拍船头江上寒云系客愁路近家山归未得梦魂先已到长洲 

　　早行渡江 

　　画舸风生锦缆开江光遥向日邉来烟消逺岸渔歌起水浸长天雁影回沧海潮平没洲渚金山云出护楼台南来风景依然在祇叹年华镜里催 

　　嘉禾道中 

　　篷牕隠几梦初残座上青山带雨看几处苇塘鸣翡翠谁家竹坞长琅玕烟林日落千村暮水国风生五月寒强欲披裘任疎懒扁舟长徃弄渔竿 

　　舟次鳯凰山对月有感 

　　鳯凰山下系孤舟坐爱氷轮涌碧流雨过栁塘凉入夜风生荻渚景疑秋鬓华老去知难再心赤年来愧未酬十载风霜淹宦辙凄凉风木使人愁 

　　月夜饮养翁相公山馆 

　　黄阁辞荣早青山结社新不嫌车马寂转与鹿麋亲入户云千顷开牕月一轮兰樽频劝饮吐握意何眞 

　　月夜泊千墩 

　　杨栁洲边夜泊船月光如水散青天江村潮长诸溪满林壑风生万籁传桑落杯干犹强坐梅花帐冷不成眠良宵如此成虚度独向篷牕检旧编 

　　舟行三江口占 

　　万顷沧浪映逺空布帆斜挂夕阳红秋来毎动江湖兴拟着荷衣伴钓翁 

　　华荡晚渡 

　　湖上冥冥落景催沙明石净水萦洄残霞飞映渔舟小芦荻花中荡桨来 

　　竹梧书舍晓起 

　　红日三竿睡起迟幽栖原与性相宜满庭落叶秋深后遶屋寒花兴到时短褐漫同逋客散浊醪拟赴野人期一辞京国归桑梓理乱经年总不知 

　　夜泊方桥 

　　桥偃秋波阔舟依夕岸斜香秔捣村杵乱竹护渔家霜后枫酣叶樽前烛吐花江湖足乗兴无复忆京华 

　　晓发梁溪 

　　晓来风雨暗梁溪客子舟行路欲迷芦岸近沙频下雁渔村隔水逺闻鸡萧萧落木连天暝渺渺寒烟拂地低自笑百年浑似寄萍踪一任自东西 

　　舟中苦雨 

　　水国偏多雨篷牕日日阴江声随白浪烟景翳青林渔父茅茨湿鲛人窟宅深丰凶关国计对此独沈吟 

　　晓发奣子浦 

　　策马微行白下过欢迎无奈故人何玉堂学士风流剧兰省仙郎逸兴多千炬髙悬明月夜一樽同醉白云阿别来几度思君处闲对澄江发浩歌 

　　寒食早行嘉禾道中 

　　半牕残月送鸡声画舸轻帆趁晓行杨栁溪桥烟未散杏花邨落雨初晴路逢寒食成虚度坐对春山忆旧盟自笑狂夫眞潦倒毎因风物倍多情 

　　长桥月夜 

　　江城暮雨歇与客坐孤舟月照兰樽夜风生荻岸秋空怀千古事因羡五湖游烈士今何在长桥水自流 

　　夏日访旧过太仓舟中对月独酌 

　　兰舟载琴鹤逺赴故人期碧海潮来疾青天月到迟波光帘外动树影座间移独酌娱清夜宁愁鬓欲丝 

　　送王司业同年北上三絶 

　　江上西风动客旌故人相对眼俱青一杯赠别休辞醉世路于今畏独醒 
　　望中秋色满吴乡君去燕云路渺茫别后倘承宣室问好将民困达君王 
　　雨过江城白苎秋行看仙客赴瀛洲平津延纳君侯事不似相如已倦游 

　　雨后独坐漫兴二絶 

　　西风吹雨动微寒隠几香消午梦残闻说江湖可乘兴扁舟散髪弄渔竿 
　　修竹千竿满架书山窓无事称闲居由他世路风波恶独掩柴扉日晏如 

　　晚过枫桥 

　　落日枫桥路船窓暮雨昏秋萍拥沙觜霜叶坠篱根山寺炊烟起江邨宿鸟喧临风思徃事独坐暗消魂 

　　秋日闲居书感 

　　柴扉终日掩苔径少人过中夜凉风发空阶落叶多感时休浩叹对酒且髙歌百岁浮生计浑如一掷梭 

　　舟过胥门书感 

　　旭日晴堪爱寒山青不收城临伍相庙水落百花洲耻作依人鸟甘为浪迹鸥有懐千古恨空羡五湖游 

　　晚过华荡 

　　岁晚江乡路风生画鹢轻坐看山色逺行爱练光明落日孤帆影寒沙一雁声归途趁明月不必惮宵征 

　　太宜人卧病兼程夜归 

　　何事促归心孤舟入夜深霜飞北堂冷日薄西山阴坐乆时长啸愁来还独吟毎思断机训不觉泪沾襟 

　　平望阻风 

　　风色晚来静湖光时渐嘉逺山衔落日隔水映残霞驿路船争聚江桥酒易賖渔樵堪白首空复恋京华 

　　暮雪 

　　江天日暮雪漫漫四野风生玉宇寒几处柴门烟火寂有人僵卧似袁安 

　　雪后 

　　雪后山川景倍嘉东郊初日弄烟霞幽人策蹇来相访为道寒梅己放花 

　　春日与诸亲友同过灵殿寺观梅 

　　古寺梅花发开樽引兴长宾朋尽嵇阮台殿自齐梁疎影虚禅榻清芬洒客裳数杯沈醉后浑欲泛慈航 

　　落梅 

　　二月江村见落梅风飘花瓣玉成堆无端醉卧山牕下时有香魂入梦来 

　　春日闲居方子静过访 

　　夫君乆约在梅花过访茅堂日未斜野店栁长悬酒斾水邨船泊近渔家十年亲旧浑如故一旦欢迎兴未賖少壮同游今皓首忍将衰鬓客天涯 

　　江邨春暮 

　　三月江邨路韶华已暮春水光晴弄日花气暖宜人燕啄香芹去鱼翻碧藻新间居与花鸟日日自相亲 

　　甞新茶 

　　雷震山原百草长金芽摘得未盈筐牕前鼎沸松风暖座上杯浮谷雨香对案总堪清客梦入唇犹足沁诗肠九重闻为求贤渇应拟星驰达上方 

　　春日方司训过访 

　　故人频枉驾相对意俱忘门掩青春暮庭间白昼长日蒸花气重风落燕泥香更拟通宵饮陶然入醉乡 

　　春朝即事 

　　为爱连宵月朝来起较迟呼童煮新茗对客了残棋花落清明后鸠鸣谷雨时初归双燕子似与主人期 

　　晚过阳城湖 

　　放棹过湖曲波淹落照红栁烟低度水麦浪逺摇空暝色孤篷底闲情一望中舟行时遣兴沽酒问渔翁 

　　端阳日对雨小坐 

　　江郭逢端午轩窓风雨凉呼童收药裹与客醉蒲觞入座榴花媚侵衣艾叶香追思当日事赐扇沐恩光 

　　夏日卧病村居 

　　幽栖仍卧病终日掩柴扉竹圃莺啼倦苔阶客到稀松风清入幕梅雨细沾衣向晚诸僮仆西郊种豆归 

　　秋日寄髙大参省丈 

　　当年铨署并为郎此日天涯各一方鴈度吴江秋色逺思君不见断人肠 

　　夏日胥江送客 

　　载酒饷行客江城水拍堤鸠呼山雨急龙出涧云迷舟向天涯去帆从树杪移自怜婴世网不得遂幽栖 

　　赠别张郡理应召北上 

　　英妙终军蚤弃繻吴中佐郡日悬鱼秋风祖道仙踪逺满路棠阴拂使车 

　　赠别张明府二絶 

　　三载羁栖枳棘丛征书逺下建章宫双鳬飞向云霄去花县春来祇自红 
　　长洲苑外动征车去后琴堂月色虚他日怀君无可问试从江水觅双鱼 

　　独酌 

　　扁舟移海曲独酌坐篷牕地僻人行少天髙鹤去双棹歌闻别浦帆影落清江俯槛时长啸雄心未肯降 

　　途中七夕 

　　七夕今宵是时将溽暑收人间青女月天上白榆秋金井梧飘叶银河月坠钩吴城方乞巧几处倚南楼 

　　紫薇花为风雨所伤 

　　庭花烂熳十旬红絶胜春英二月中底事夜来风雨恶胭脂零落粉墙东 

　　秋晩过城南别业 

　　不到城南乆秋风动草堂空阶梧坠叶别院桂生香鸟迹侵书牖蛛丝遶屋梁水亭清晏处随意引壶觞 

　　十四夜与方司训金进士临水翫月 

　　翫月秋将半衔杯夜欲分瑶台凝湛露碧落敛微云魄涌中流影辉成五色文主人先客醉谈笑未全闻 

　　北寺中秋夜感旧 

　　忆昔曾从此地游月明如水正中秋云消塔影当空落风送天香满院流一瞬忽惊同辈少重来犹喜旧僧留当年风景依然在湖海驰驱欲白头 

　　赠别宗给舍同年二首 

　　话别移孤棹江乡秋色深风帆行客思杯酒故人心波漾残霞影山衔落日阴醉余将绿绮谁复是知音 
　　仙客去京华归期正及瓜天髙温省树秋老禁园花拟向青蒲伏宁为白笔夸颇思同志者潦倒在天涯 

　　东楼晓起 

　　小楼人静夜冥冥庭树秋髙玉露零独卧鸳衾偏觉冷半窓残月酒初醒 

　　送丁明府同年之任阳信 

　　江湖秋水阔载酒饷丁鸿客去青天外帆飞落照中琴堂吟夜月花县领春风别后思东鲁弦歌处处同 

　　月下复抵娄城灯下独酌 

　　长啸篷牕兴颇浓灯前独酌自从容寒潮向晩回青海皓月通宵挂玉峰风度疎林声淅淅烟笼衰栁影重重夜深鼓角城边起醉梦虚疑长乐钟 

　　赠别冯进士之任海阳 

　　江乡水遶阖闾城岁晩怜君岭外行万里风尘縁五斗一帆烟雨动双旌路经梅岭花争发秋向琴堂月正明闻说潮阳近沧海鳄鱼应避使君清 

　　晓渡漕湖 

　　阴雨三冬后湖田一望平风生帆势疾日出浪花明野鹤摩霄迥沙鸥狎水轻篷牕独凝眺坐觉晏然清 

　　雨窓与客夜话 

　　一局残棋夜未央寒窓风雨客聨床静聴檐溜和愁滴闲剔灯花引话长村巷烟昏鸦满树湖田水泛雁无梁何人肯倡蠲租议跃马驰封入建章 

　　晓起与客同泛琴川 

　　蚤起乗残月相携有故人共登青雀舫逺过白鸥津海色侵牕曙霜华拂袂新坐忘轩冕虑落魄任吾眞 

　　鲲溟诗集巻一 


　　●钦定四库全书 

　　鲲溟诗集巻二 

　　（明）郭谏臣 撰 

　　月夜东归 

　　雀舫乘潮发摇摇日暮归入春新酿熟渐老故人稀临水心如洗看云思欲飞停舟天渐暝月色映荷衣 

　　春日约方司训同看梅花 

　　不见故人乆悠悠系我思毎当明月夜正是忆君时野寺梅初发官桥栁欲埀扁舟共清赏幸不负幽期 

　　春游灵殿寺 

　　野寺梅开后萧条客到稀白云当户满香雪绕空飞荒藓春来合残僧日暮归为言征税苦终日掩柴扉 

　　访金文学次韵题壁 

　　故人喜我至对客摘园蔬石鼎时烹茗风檐自展书君今同隠豹予愧未焚鱼别去柴荆掩窓前月色虚 

　　春日方司训过访留西馆夜坐 

　　佳客山中到兰桡溪上停开轩酒正緑握手眼俱青笑语风生席酣歌月满庭更阑望牛斗遥引少微星 

　　春日过金桥访友留饮题壁 

　　携舟闲过陆浑庄绕路名花雨后香十里暖烟迷竹坞一篙春水没鱼梁座倾村酿因留乆盘摘园蔬引话长自是主人能爱客花前同取醉余觞 

　　春日与王比部陈考功虎邱叙别 

　　胜境频移榼良朋喜盍簪云房时送客花径暂停骖万木春藏寺诸峰晩护岚相逢此清赏具美尽东南 

　　暮春日与客同登虎邱西阁 

　　髙阁倚岩西层轩落翠微一帘残雨尽千顷暮云飞天晩鸟将倦春深花渐稀移樽续胜赏潦倒顿忘归 

　　春夜步月口占 

　　春云轻护月香雾暖浮空院锁莺花夕林吹燕麦风酒怜樽易罄诗苦句难工寒食来朝是村村送落红 

　　邨居 

　　抱病连朝未破颜柴门花落昼常关呼童扫室焚香坐消受村居一味闲 

　　水南别业 

　　日长庭院午风微春逺柴荆客到稀乆雨园林花乱落新晴帘幕燕初飞门临绿水堪埀钓坐对青山欲振衣屈指当今游宦客重重甲第几人归 

　　夜泊南桥移樽桥上翫月 

　　湖上风生席帆收月满船桥临芳树杪酒送白云邉春老花将尽宵分客未眠故人同话旧潦倒醉青毡 

　　春晚同登惠山 

　　花落清明后扁舟载酒来山从一径入寺遶万松回池上泉声细樽前暮色催杖头钱未罄沽取尽余杯 

　　春日宴宫詹吴公园亭 

　　湖上停兰棹仙源此地逢径幽羣树合雨过百花浓池阁风鸣树家山云护峰笑谈方竟日明发且从容 

　　夜发阳羡 

　　信宿名园里扬舲出义兴春寒频对酒夜雨独挑灯逺信时同鹤孤眠近类僧归途风正好竟夕到毘陵 

　　丹阳与家兄弟舟中叙话 

　　江郭移孤棹时逢谷雨新莺花三月暮燕麦万家春野店沽村酿行厨荐渚苹谢家兄与弟客路更相亲 

　　雨后中庭夜坐 

　　槐庭秋雨霁正是纳凉时双阙银河近千林玉露滋兴随清夜发坐为好风移此意无人解惟应达者知 

　　游昌国寺 

　　古寺空山里危楼积翠边讲堂凝法雨茶灶散炊烟树引游丝住风随落絮顚僧家方午饷抱瓮汲清泉 

　　晚登大茅峰 

　　西日斜悬句曲峰中天削出玉芙蓉云归絶顶迷春岫烟起深林翳晚钟怪石岩前蹲虎豹长松涧底走虬龙临髙遥向金陵望王气千年正郁葱 

　　自茅峰回赴丹阳 

　　春山青不了回首望空迷落絮黏蛛网残红逐马蹄人行香雾里路转画桥西为阻连宵雨游人半未齐 

　　赠孔曲山秀才 

　　稚圭髙卧曲山阳千载移文日月光燕雀未知鸿鹄志羽翰一任海天长 

　　毘陵别伊仪部同年北上 

　　春风一棹过毘陵握手怱怱别恨増我欲南还君北上夜深篷底独挑灯 

　　上已日与客同登虎邱二首 

　　连朝伏枕因中酒此日登山更举杯芳草已从香径合残花犹傍暮春开日临山色当楼满风度泉声曲涧回自是邀游兴成癖扁舟湖上许重来 
　　剑池春色绿沾衣把酒登临入翠微几处欢呼追胜赏一畨歌舞竟斜晖莺藏琪树间关语燕逐杨花髙下飞上已风光时正好共君潦倒未须归 

　　赠王仪部同年分巡东浙 

　　胥江春雨后送客剡溪游帆向天边落舟从树杪浮越中新宪节吴下旧风流遥想山阴夜髙情属子猷 

　　池亭月夜迟客不至漫兴 

　　山公池上月澄霁似中秋深树烟初歇晴空水欲流美人期不至华馆自淹留独酌仍多兴狂吟倚蒯缑 

　　雨中登蠡东水阁 

　　雨洗园林润风生水阁寒池荷初起盖篱笋渐成竿曲槛临花外髙窓隐树端闻来此登眺顿觉眼前寛 

　　山中逢人道姓名因口占一絶 

　　春去犹乗雀舫行晚山罨画半阴晴投闲此地频来徃休讶山人识姓名 

　　蠡东别业 

　　青郊开别业绿水抱孤村旭日鸡豚散芳春竹树繁苔侵蒋诩径云护辟疆园邻舍香醪熟还闻夜扣门 

　　舟中晚眺 

　　凉风天末起湖上送归桡返照和烟暝残虹带雨消孤村时吠犬深树已鸣蜩坐看东山月相将不待邀 

　　城归喜雨 

　　晨出望齐门舟前水气昏逺山云似墨近郭雨倾盆雷电连空起蛟龙出海奔山农俱满望忭舞徧郊原 

　　池亭雨后 

　　华馆开林末新凉生雨余荷香飘座逺山色逗窓虚避俗千竿竹消间满架书连朝厌城市来此称幽居 

　　夏日放舟过蠡东别业 

　　扬舲过蠡口言徃习池游竹径红尘逺柴门绿水流一樽时遣兴竟日可消忧坐乆凉风发林塘六月秋 

　　看童子种豆 

　　傍檐时艺豆揷竹便成篱蔓引清风入花凝晓露滋先秋凉瑟瑟带月影离离相对茅茨下幽居兴在兹 

　　夏日书斋二絶 

　　香消日正长蝉鸣梦初醒睡起立空阶梧桐落清影 
　　苦暑忘冠履消闲对奕棋緑阴满窓户正好纳凉时 

　　池亭望雨不至 

　　江乡千里旱处处桔槔声树底蝉鸣晚檐牙鹊噪晴疾风吹雨散落日照川明陇上农家子难禁怅望情 

　　蠡东书舎即事 

　　清溪抱村落深树锁烟霞客至开三径闲来共五车凉生苍玉簟风落紫薇花向晚逍遥坐池台月色賖 

　　江邨雨后 

　　山雨朝来湿满城郊原无复桔槔声石床云过琴书润水槛风生枕簟清林驻淡烟迷竹树溪浮新绿遶柴荆蠡塘数里荷花发还拟扁舟弄晚晴 

　　早秋日书舍 

　　槐庭日正长梧院秋偏早风落紫薇花满地无人扫 

　　早秋日游王比部园亭 

　　摩诘城南第名园枕曲流竹林堪避暑梧院早知秋扫径苔痕破开帘树影浮兰樽同笑语竟日此淹留 

　　穆宗登遐书感 

　　闻说君王弃万几孤臣千里泪沾衣鼎湖此日乗龙去蜀地何年化鸟归晓兔空从金殿落秋萤时向玉阶飞遥知弓剑桥山畔曙色苍茫薤露微 

　　邀方司训同徃蠡东别业 

　　已下迎徐榻言迟访戴舟孤村禾黍晚数里蓼花秋且莫归青嶂还来看白鸥百年能有几宁惜片时留 

　　秋日方司训过访二首 

　　雨过园林后新凉满树梢劳君携杖履访我扣衡茅水槛横渔艇松门隠鹤巢故人同笑语尘网暂时抛 
　　地僻少来客居闲时不冠孤亭浮水面乔木上云端雨滴琴樽润风清枕簟寒呼僮絷君马信宿且盘桓 

　　早秋日与客游虎邱 

　　古寺空山里聊因避暑来路从松下入门向竹间开深树蝉声集层轩鸟道回相将孤月上樽酒许重陪 

　　仰苏楼晚眺 

　　髙阁凭虚起重阑俯翠岑客来原有约云出自无心黄叶凝秋思青松碍日阴北牕天欲雨凉气坐来侵 

　　池亭晚霁 

　　江皋初雨霁凉思袭荷衣乔木生灵籁孤亭送落晖波翻菱叶乱露泫豆花肥苔径闲来合应知过客稀 

　　东楼晚眺 

　　散帙倚东楼川原一望收蝉鸣黄叶寺鳬下白苹洲落日青山外西风古渡头江乡景堪爱禾黍万家秋 

　　池上新构小斋 

　　诛茒营小构面水敞晴轩俗驾时堪避清阴日正繁开帘看竹色涉径破苔痕客有知音者频过不厌烦 

　　晚泊松陵 

　　挂帆过笠泽舣棹问鲈鱼古寺垂杨里长桥荒藓余烟云秋壑冷水月夜船虚钓雪滩边路他年拟卜居 

　　嘉禾道中 

　　观潮縁乆约放棹复乘闲片雨嘉禾外孤云笠泽间卷帘看绿水把酒对青山雅性躭清赏扁舟未拟还 

　　崇徳道中喜晴 

　　乆雨初开霁天埀别様青风生秋水练云敛暮山屏疎栁官桥路寒花古驿亭遨游此乗兴相对酒俱醒 

　　舟中晚眺 

　　湖上西风锦缆开晴沙白石水萦回蓼花洲转河桥曲落日渔舟荡桨来 

　　八月十六日与客同游西湖 

　　芒鞵同上泛湖船万顷波光一镜圆日映诸峰浮水面云扶髙塔倚山巅幽花曲渚横秋色疎栁长堤起暮烟准拟今宵明月夜与君潦倒不须眠 

　　谒和靖祠 

　　同上钓鱼艇闲登放鹤亭祠临秋水碧湖带逺峰青荒砌多苔藓乔松长茯苓遐哉林处士千载仰仪刑 

　　江上观潮 

　　昨泛湖中棹今登江上台忽惊沧海内遥驾雪山来势比行天马声疑奋地雷鲸翻渤澥动龙激禹门开汜滥江湖溢奔腾天地回黄云凝未散白鸟骇飞回不是瞿塘峡虚浮灎滪堆难忘越人恨空抱伍胥哀吊古应多赋临风愧不才 

　　谒岳庙一首 

　　曾于青史想容仪此日登临过古祠壮志未能忘北狩忠魂犹自倚南枝矢心天地图恢复唾手燕云在指麾千载英雄常涕泪金牌何事即班师 

　　秋日同王佥宪刘大叅游石屋洞天仙台 

　　长松十里路盘旋石屋深藏古洞天林下诸僧闲白日空中孤鹤下苍烟青山社许陶彭泽丹灶砂逢葛稚川最爱曲江花里伴一樽潦倒白云边 

　　游飞来峰 

　　中天飞下青芙蓉峭壁巉岩千万重仙境霞明金错落洞天云露玉玲珑古藤乱系将崩石老桧双扶欲堕峰海上三山何处是恍然此地或相逢 

　　舟中寄贵州滕宪副同年 

　　忆昔同为选部郎可怜别后各参商一封书寄南飞雁万里随风到贵阳 

　　秋日过云间谒少师徐公 

　　江乡秋色满东篱相国归来鬓已丝试问华亭明月夜鹤声谁似漏声迟 

　　舟发云间 

　　晓发云间驿风生水国秋潮痕平两岸帆影漾中流共泛杯中蚁闲看水上鸥何时脱尘鞅虾菜五湖舟 

　　舟中晚眺 

　　落日低沉阁残霞倒浸江轻帆晴片片归鸟暮双双酒兴随时发诗魔未肯降闲心对流水独立倚篷牕 

　　千墩晓发 

　　残酒初醒后江天欲曙时鸡声催棹发月影逐帆移湖海牵游兴家园入梦思芙蓉花正好似与主人期 

　　昆山晚归 

　　昆山犹在目挂席又唯亭湖外苹花白霜前枫叶青樯乌随落日水鸟下寒汀归路天将暮柴门半未扃 

　　送蒋祠部出守髙凉 

　　南宫初出守万里驾星轺报国丹心在辞亲白髪饶髙凉日渐迩炎海瘴应消握手难为别知君懒折腰 

　　重阳日与客池亭小饮 

　　江乡逢令节携酒醉重阳枫叶经霜变芙蓉近水芳淡烟生竹坞宿雨暗池塘检点年来事园林日正长 

　　秋夜书斋独宿 

　　泽国秋将尽书斋夜欲分孤灯悬壁照落叶隔窓闻啼月乌栖树随风鴈入云寒衾清不寐耿耿惜离羣 

　　雨中登蠡东水阁 

　　水阁初冬候闲来时独登雨中闻药臼林末挂渔罾苔晕侵窓长茶烟傍竹凝临风思无限寂寞曲阑凭 

　　雨后登楼晩眺 

　　雨洗尘氛尽风髙朔气侵凝眸时逺眺抱膝更长吟浩荡乾坤阔淹留岁月深飘然生逖想千载达人心 

　　月夜同诸友小集二首 

　　空林悬片月良夜步清溪野渡烟初起寒原烧欲迷犬迎羣客吠鹊遶一枝栖对景偏多兴兰樽月下携 
　　寂寞书斋静柴门喜客过开樽还旅坐对月起髙歌树影当阶乱霜华拂袂多酒阑宾客散试问夜如何 

　　城中夜归 

　　江郭寒鸦暝篷窓暮色催孤舟连夜发数里帯星回灯火沿村起柴扉逐水开草堂人未寝相对共衔杯 

　　晩泊震泽 

　　宴罢司空宅舟回笠泽滨霞明鸡悞晓沙白鹭迷津虾菜湖乡味羊裘客路贫篷窓闲立乆月色正宜人 

　　晓发碛礇枕上口占 

　　残酒初醒后寒灯欲灭时霜飞蓬户早月落戍楼迟未解闻鸡舞徒兴梦鹿思诗成还穏睡此意少人知 

　　蠡东书馆寒夜有怀 

　　别业三冬后书斋五夜长风摇银烛影火烬玉炉香古木乌栖月晴空雁唳霜寒衾人独寤耿耿忆鹓行 

　　除夕二絶 

　　泽国今宵岁欲除小斋无寐独踌躇朝来天子新开歴还见春风到草庐 
　　抱戚江乡六载余灯前惊叹二毛初平生多少风云气竹帛勋名半已虚 

　　栁枝词四首 

　　陌上丝丝带雨微遥知春傍栁条归一年一度常如此昔日章台今已非 
　　袅袅柔条锁翠烟随风乱舞绿牕前楚王宫里人多少如此腰肢亦可怜 
　　雨织金丝绿未敷隔牕偷眼看模糊画眉京兆今何处试问双睂得似无 
　　河桥青眼竞窥春淡着烟光别様新留却长条休浪折春来多少逺行人 

　　早发南行口占 

　　泽国春寒花事迟行人临发又愆期今朝放棹梁溪去处处东风飐酒旗 

　　舟中晨起 

　　破晓船争发日髙人晏眠因酣吴市酒思煮惠山泉鸟去青云外帆飞绿水前终朝困尘网到此独悠然 

　　夜宿白土酒家 

　　日落半山阴仓忙过客心车徒投白下灯火近青林肆列春盘细杯添夜漏深儿童进新茗端可涤尘襟 

　　路傍折梅戏占 

　　肩舆屈曲傍山溪折得梅花手自携蜂蝶也知春意在随车直过画桥西 

　　春日留都 

　　乆脱朝簪伏草莱投闲今上鳯凰台马前双阙连云起天外三山耸翠来好鸟偏从名苑集竒花多向上林开六朝旧事今何在欲踵风流愧不才 

　　途中写怀柬董司空刘光禄二省丈 

　　潦倒江乡数载余姓名乆不到公交车幸承季布千金诺更得刘公一纸书长揖昔曽容汲黯倦游今已老相如饶君肯假吹嘘力浅薄那能赋子虚 

　　途中有怀灵殿寺梅花三絶 

　　野寺梅开千树花风飘香雪点袈裟自怜清赏难消受偏到开时不在家 
　　古殿荒凉梅正繁春风花满给孤园主人底事忘归去谁遣清香扑酒樽 
　　二月江乡已落梅飞花散作白云堆且??醉卧山窓下疎影还从月下来 

　　雨后登虎邱 

　　兰舟维细栁与客共攀跻山静花争发林深鸟乱啼羣芳含宿雨双屐怯春泥杯酒论心乆危阑日己西 

　　春日过城南别业 

　　放棹城南日未斜雨余百卉竞春华迎风弱栁垂金缕近水夭桃漾锦霞鱼藻轻翻浮别沼燕泥频掠过东家生逢佳景须乗兴莫遣香尘污落花 

　　清明日舟次邀方司训同徃西山 

　　寒食江村路门多揷栁条市呼新酿熟客喜宿酲消雨洗山光润风生花气饶故人原有约沙际一停桡 

　　宿西山古庵 

　　落日青山下停舟共访僧云低檐外塔香绕佛前灯野旷泉声逺春和花气蒸偶然逢二妙还许聴三乗 

　　朝发古庵 

　　鸡报山窓晓时惊客梦残蒲团迎日色罗袂怯春寒清磬和云落繁英带露看舟行更回首髙塔出林端 

　　登七十二峰阁夜宿顾山人家 

　　闻说桃源万树花遨游端为惜春华烟霞深闲仙人宅鱼鸟偏邻处士家湖面流光浮日去山围断处倚云遮杖头剰有青蚨在绿酒频沽不用賖 

　　饮陆启孙含青轩和方司训韵 

　　地据湖山胜诛茅结小亭檐前芳草緑座上逺山青花月春游倦茶烟午梦醒蟠螭来较晩香坠锦云屏 

　　寒食饮杨氏宅 

　　佳节偏多雨荒村入禁烟鸟啼歌扇外花落舞筵前香雾侵衣薄微风入座偏主人能劝饮相对共陶然 

　　登虞山望湖亭 

　　湖霁浮银镜山围列翠屏层台临拂水曲涧似兰亭莺语岩花媚龙归洞草腥危阑羣胜集独坐酒初醒 

　　蠡东前园即事二首 

　　春园门乆闭入径薜萝封林驻茶烟细衣沾花露浓水边双白鹤槛外数青松对此幽间境频过意未慵 
　　地僻尘氛逺池晴水竹分孤亭明夕照列树暖春云戏蝶悬蛛网游鱼避鸭羣晩来花下坐渐觉酒微醺 

　　淀山湖中 

　　晓起进兰桡东行水国饶湖连天共逺日出雾全消独鹤凌风举羣鸥逐浪飘栁村看渐近青幔映河桥 

　　舟次唐行 

　　江乡逢暮春一棹舣沙滨客路看飞絮行厨荐绿苹冠裳时暂逺鱼鸟渐相亲长啸乾坤里悠然着此身 

　　晓发大寺鎭 

　　孤村鸡报曙游子动归桡河带明星落烟迎旭日消地卑多近水湖曲不通潮野店香醪熟侵晨向客招 

　　沙湖舟行 

　　昨送春归去今从湖上来残云随雨尽逺浪拍天回水鸟惊人没汀花向客开闲来心境寂无复着纎埃 

　　池馆新晴 

　　园林新雨霁嫩绿压枝繁戏蝶穿花舞游鱼出藻翻清香凝曲槛佳景落幽轩独坐无人到惟闻鸟雀喧 

　　夏日园居写懐 

　　园径频看趣自成萧条终日掩柴荆池边乆立谙鱼性树底闲行识鸟声过雨林梢凝断霭夕阳霞彩弄新晴且将疎懒荒村卧浮世谁怜阮步兵 

　　昆山晩归漫兴 

　　百里昆山道归舟趁晩风霞明千嶂外日落五湖东未获随仙仗还堪学钓翁深源眞可笑忽忽自书空 

　　夏日园居诸亲友见访 

　　幽居掩蓬戸端足避尘嚣对酒颜仍破开轩兴自饶风生香渐逺水近暑潜消故旧携棋局林间不待邀 

　　晨起遣兴 

　　山牕雨过动微凉对镜俄惊鬓髪苍堪叹浮生苦无几汉庭空自老冯唐 

　　夏日过城南别业 

　　肩舆乆不到城南此日投闲一驻骖近水亭台宜落景隔篱花竹映澄潭窓间逺岫来空翠雨后长天正郁蓝便欲携家同此隠炉香茗椀事幽探 

　　东宅漫兴 

　　宅傍青郊曲盘旋竹树幽石梁空待月池馆更宜秋云拂阶前树风清水上楼间来时啸傲坐觉暑潜收 

　　送马宪副同年之楚 

　　昔日看花曽作伴今晨把袂若为情欲知此后相思处黄鹤楼前片月明 

　　送钱秀才兄弟应试 

　　吴越神明胄相看尽白睂共乗木兰舫期折桂花枝乡国凝眸处都门燕喜时君家兄与弟静聴鹿鸣诗 

　　登上方寺 

　　路入楞伽寺明湖映逺峰两崖松桧合一径薜萝封亭逼青霄近林藏绿荫浓开樽共吟眺烟树暮重重 

　　行春桥翫月 

　　临湖维短棹天末起凉风皓月飞银镜长桥偃玉虹望中烟翳景席畔水涵空胜会知难再酣歌意未穷 

　　新秋夜坐 

　　小庭宾客散独坐更移时西岭云生巧东林月上迟蛩声鸣乱草萤火照疎篱虚馆清秋夜幽怀只自知 

　　蠡东晩归旧宅 

　　薄暮客西归舟行载夕晖乱蝉悲露切宿鸟渡烟微秋水逾明镜残霞似画衣停桡天渐暝一犬护柴扉 

　　晩发华亭 

　　向晩兰舟发人牵锦缆行日穿云窦破溪接海潮平映水帆樯影投林鸟雀声开帘下阶拜遥想故人情 

　　舟次嘉善县漫兴二首 

　　江郭怜孤徃西风洒客裳雨晴林叶润日暖稻花香白髪催年迈沧洲引兴长鲈鱼秋正好归思不能忘 
　　返棹孤城下轻云近女墙槿红初过雨橘緑未经霜景物看来变浮生祇自忙冯唐眞易老白首尚为郎 

　　夜泊嘉兴城同年戚符卿过访 

　　访旧嘉禾郡城头暮色催水边孤艇泊灯下故人来惠我多新句酬君愧不才何时重放棹同上越王台 

　　吴江道中二首 

　　雨后松陵道西风吹布袍帆飞秋水阔雁度暮云髙野店乞残火行厨进浊醪微吟残照里独坐检离骚 
　　扬舲过笠泽回望是姑苏驿路分南北烟帆半有无孤城临巨浸平野揷浮图今夜长桥月清光映玉壶 

　　中秋晩过虎邱 

　　兰舟初雨霁正值暮钟时酒为藏阄醉棋堪应劫迟烟迷兰若寺露冷桂花枝月出云还翳空辜石上期 

　　早发冶场泾 

　　客路宵分后茫茫烟景迷孤舟行载月数里未闻鸡白露侵帆湿明河向水低棹歌惊梦断已到蠡塘西 

　　游桂岭 

　　西岭千年桂阴森入翠微琼枝云外绿金粟雨中肥影落浮杯酒香飘袭客衣当年和露折曽向广寒归 

　　赠碧峰上人 

　　古刹深山里幽栖独旻公三乗闻己悟五藴本来空止水禅心似孤峰色相同蒲团深岁月龛外雨花红 

　　游天池 

　　穿云跻碧岭遥望近丹邱雨歇金莲霁烟涵石屋秋楼台开絶境花竹映清流红叶苍山暮停车为尔留 

　　出山 

　　昨朝逺赴野人期短棹琴樽带雨移山阁烟霞秋霁后法堂灯火夜深时竹间共喜髙僧话石上惭无幼妇词桂岭天池躭胜赏舟人休讶出山迟 

　　竹梧书院晨起 

　　日髙三丈迟迟起阑干曲曲人频倚秋风落叶满庭除呼童扫叶收梧子 

　　赠伊母太淑人 

　　堂上萱花岁月长阶前兰玉竞芬芳南宫仙吏称觞后双袖犹沾粉署香 

　　送近冈吴太守入觐二絶 

　　天皇出御未央宫万国衣冠入觐同借问循良谁第一汉庭无复过吴公 
　　满路吴民起颂声愿言借冦向承明春风三月棠阴下多少儿童竹马迎 

　　送长洲陈明府入觐 

　　朔风吹袂冷鞍马去京师天外双鳬逺云中一鹤随赋先羣邑起绩报九重知花县归宜早征书渐及期 

　　夜泊严墓鎭灯下闻歌 

　　客路黄昏后移舟近钓矶夜长频剪烛露冷欲添衣桑落浮杯绿车螯入馔肥醉余闻妙曲响遏白云飞 

　　吴江道中 

　　言返嘉禾棹时过钓雪滩平湖环县霁髙塔入云寒沙岸芦花白霜林枫叶丹开帘看旅雁点点落江干 

　　邨晩 

　　细雨孤邨暮呼僮扃竹扉床头新酿熟座上故人稀野寺昏钟起烟林宿鸟归有怀清耿耿檐外片云飞 

　　冬日与客游西山 

　　孟冬风日暖与客共登山一岭界天上诸峰隠树间茶花随地白霜叶满林斑回首天将暮僧从落照还 

　　舟发娄门夜抵昆山 

　　扬舲过湖曲沽酒近唯亭娄水浮烟白昆山拥县青乱鸦栖暝树飞鸟下寒汀夜傍渔舟宿时闻虾菜腥 

　　送陆春元北上 

　　阊阖风生白雁髙征人寒拥赤霜袍羡君北上陈三策愧我南来渐二毛剪烛夜倾桑落酒扬帆时度广陵涛看花上苑春将近不惜临行赠佩刀 

　　金阊送别晩归 

　　金阊时送别落日照清樽山近云常绕天寒水易昏雁迷千嶂雨犬吠数家邨归路休言晩严城未掩门 

　　胥江送陈明府入觐兼寄申王韩三内翰二首 

　　送客胥江别微茫烟景分舟前见新月天际敛轻云夙有林泉兴惭无竹帛勲封书寄朝贵应念乆离羣 
　　数载江乡卧曽无政府书未须嗟失马乆已愿焚鱼啸傲乾坤阔优游岁月徂故人俱侍从肯忆病相如 

　　蒋云涯太守自髙凉入觐因归省吴中赋此为赠 

　　岭外风尘暗百蛮今朝喜得故人还畏途潦倒心犹壮炎海驱驰鬓欲斑岁晏冲寒朝魏阙夜深飞梦绕吴山归期屈指春将暮三径花开白日闲 

　　城中夜归 

　　日落归心促天髙朔气凝月明寒渡水烟白夜船灯疎懒眞堪弃脂韦素未能拙哉萧狷叟垂老乞为僧 

　　晨起得起官报 

　　懒性甘终弃除书忽漫传阳乌分树杪晨鹊噪檐前地忝铨衡重心惭水镜悬皇恩眞浩荡舒眼望青天 

　　晩过天平岭 

　　数里天平岭﨑岖石路遥孤云倚絶壁万笏拥层霄岚阔衣偏薄寒欺酒易消肩舆归渐晩落日在林梢 

　　早发青浦 

　　五夜溪塘风雨声水村鸡唱渐天明数杯浊酒醉初醒一枕黄梁梦未成篷底卷帘看日出沙边解缆趁潮平扬帆逺向云间去极目烟江无限情 

　　鲲溟诗集巻二 


　　●钦定四库全书 

　　鲲溟诗集巻三 

　　（明）郭谏臣 撰 

　　元旦圣节口占二絶 

　　五更膏沐去朝天万厯今朝又一年江海孤臣时捧檄寸心常在圣人前 
　　晨夕严装上帝都聊从逺地效嵩呼方今天子真明圣夏启周成得似无 

　　新正二日与客虎邱叙别 

　　山楼与客进椒浆钟磬时闻到下方城雪尚留残臈意江梅微露早春光宦情本似浮云薄别意空随逝水长回首自怜歌舞地烟花三月在他乡 

　　春夜洛社舟中叙别 

　　一篙春水暖浮烟洛社溪头夜泊船对客欲烹阳羡茗呼童汲取惠山泉灯前髙会逢新岁醉后狂歌逐少年他日相思何处是呉山回首白云边 

　　途中寄别方司训 

　　几年同结靑山社此日还乗画舫行愧我风尘缘薄宦怜君烟月倍多情云中孤鹤嗟何逺海上闲鸥自不惊髙蹈如公真足羡深源出岂为苍生 

　　夜宿仪真公馆 

　　风色晩来定涛声听渐平大江当县绕片月近人明栢府寒乌集松阶夜鹤鸣沉吟灯下坐多少别离情 

　　途中忆诸儿孙 

　　客路迢遥忆凤雏草堂羣聚日欢呼一时尚未离慈母他日期当作丈夫世说神驹堪上廏谁怜老骥倦长途几回月落关山夜恍惚神游在五湖 

　　过滁阳陆五台李渐庵许敬庵三丈招饮公馆赋别二絶 

　　滁上相逢尽故人张灯开宴意何亲欲知别后相思处丰乐亭前月一轮 
　　众山环列翠微屏故旧相看眼并靑明月满阶宾客散令人空忆醉翁亭 

　　元夕宿池河驿 

　　马上逢元夕令人忆故园月中弦管沸灯下绮罗繁火树当空列人烟彻夜喧客途今寂寞独坐向黄昏 

　　临淮北渡 

　　驰驱江路逺此日渡淮河睥睨低红日旌旗漾碧波春光看柳变烟景翳帆过身系浮名去归期奈若何 

　　宿州道中遇风有感 

　　向晩风犹急长途日易昏征人寻宿处驰马望前邨过陇牛羊下归林鸟雀喧宦游此风景劳役共谁言 

　　彭城怀古 

　　江淮北上古徐州城下黄河日夕流烟火万家连兖豫舳舻千里向燕幽春风草长王孙路夜月尘迷燕子楼驿畔孤坟碑废乆行人指点说留侯 

　　行次河间路闻外补 

　　驰逐风尘际悠悠祗自怜除官当岁晩为客在春先去国縁多口还朝知几年淮阳称卧治不敢拟前贤 

　　过白沟河 

　　回首乡关去路遥白沟河上度星轺沧洲日落迷烟草紫陌春归在柳条身外浮名何足羡鬓边华发不曽饶自怜瘦骨仍多病奔走风尘肉暗消 

　　暮抵雄县 

　　鼓乐喧阗震耳鸣逺劳车马出郊迎平沙堤上留行辙弱柳风前拂去旌添我腰黄诚异数悞人头白是虚名从今勘破人间事好向湖山续旧盟 

　　过琉璃河 

　　平沙一望接京师独上河梁折柳枝日暖冰消春水涨分明千顷碧琉璃 

　　都门外报国寺夜坐书感 

　　征书岁晩下江乡走马来瞻日月光咫尺君门天万里灯前寂寞夜偏长 

　　登报国寺毘卢阁 

　　毘卢髙阁倚层云仗剑闲登日未曛万顷烟霞天外落九重城阙望中分雪晴山色当牕见风动铃声下界闻徙倚阑干时纵目皇都佳气正氤氲 

　　广庭歩月有感 

　　春月流辉浸碧松广庭闲歩自从容几年湖海来京国此夜空闻长乐钟 

　　都门与王比部马宪副申内翰三同年叙别二首 

　　昔日看花伴今晨喜盍簪宦游来蓟北送别过城南紫陌春融雪靑山晓护岚情深频进酒非是爱沉酣 
　　归卧江乡乆时从檄召来分藩到庾岭策马去燕台圣主原无意微臣自不才孑然湖海客知向几时回 

　　泾阳驿口占 

　　几日驰驱未出燕风沙满眼路难前孤踪遥向天南去回首长安在日边 

　　赵州怀古 

　　长杨夹道引鸣驺夜宿燕南古赵州草满丛台非旧日月明泜水只空流也知此处荆蓁地多是当年歌舞楼陵谷变迁人不在关河烟锁古今愁 

　　柏乡遇铨司旧吏时为县尉赋此 

　　客途逢故吏知我旧铨郎作尉同梅福之官在柏乡严城勤斥候传舍盛供张更向虞君问云何去庙堂 

　　柏乡怀古 

　　路出柏人邑令人忆贯髙捐生蹈虎尾视死若鸿毛汉主那堪迫商山自可逃区区图雪耻宁惜赵王敖 

　　晩过内邱 

　　晩过内邱县东风轻拂衣云旌去缥缈烟景渐霏微故里花将发他乡客未归兼程日南往中夜梦魂飞 

　　夜宿顺德公馆 

　　侵晨厯赵境薄暮宿邢台秉烛当轩坐钩帘待月来靑衫春渐薄緑酒夜须开佳景方留恋城头鼓又催 

　　沙河县 

　　邢台南望路迂斜一县周围尽白沙日映郊原铺玉雪风生林木缀琼花霜前蚤起应迷鹭月下归来止辨鸦试问当年檀道济唱筹量得几多车 

　　邯郸早发抵车骑关漫兴 

　　行次车骑关犹是邯郸道鸡鸣夜已阑马嘶天渐晓旌斾风飘飘川原日杲杲行看暖气回转觉春光好新柳緑堪怜乱山靑不了天畔送归鸿陌上闻啼鸟游子未归家故里生芳草因想宦游人驰驱空易老 

　　渡漳河有感 

　　轻浮一苇渡漳河时听舟人起棹歌山自太行西望逺路从全赵北来多春深诸塜埋靑草岁乆三台浸碧波日暮停车倍惆怅英雄千载类消磨 

　　淇县 

　　淇水汤汤日向东居民似有上皇风始知世变风移乆浪说桑间与上宫 

　　经牧野吊比干墓 

　　牧野荒荒落日低愁云深锁比干祠宁将血溅商家土忍见头悬太白旗麦秀春郊麋鹿走花残夜月杜鹃悲古来忠直多磨灭千载令人泪满颐 

　　延津道中 

　　五更辞卫郡百里过延津马踏晴沙日莺啼紫陌春软风随弱柳细雨浥轻尘渐向东南去韶光别様新 

　　封邱道中 

　　昨拟走大梁览胜古汴京晨起延津境忽作封邱行山川本相似途路近且平逺驰燕赵骑复卷魏卫旌晓行趁残月暮宿视长庚客途少休息传舍多送迎思之良厚颜不如且归耕所以晨夕内劳劳苦东征东征倦行役对镜徒自惊 

　　渡黄河遇风 

　　河上东风吹客袍中流浊浪拍天髙平生不识风波态今日方知渉险劳 

　　杞县怀古 

　　杞邑名何始分封自有周报功宜百代置县已千秋草长多新垒花开满故邱方今病河患谁宅此神州 

　　寗阳公馆雨夜独坐 

　　髙馆张灯坐凄然思不禁春风随客逺夜雨滴更深漫说金横带还愁雪满簪流光看易过对酒独沉吟 

　　夜宿会亭公馆 

　　古驿当周道环居多树林一番春雨后千里使星临苔晕侵阶长花香入院深灯前看緑绮何处觅知音 

　　夏邑道中早行 

　　东郊旭日迟迟起好鸟枝头啼不已三杯浊酒渐微醺顷刻前行数十里鞍马晨冲杨柳烟旌旗夜湿棃花雨风光到处自堪怜随时欢赏人能几 

　　永城太邱驿 

　　人杰从来使地灵永城犹借太邱名当时党祸人皆死岂谓君因独吊生 

　　固镇道中 

　　雨后淮南路山原入翠微春风花渐发社日燕初飞曲水回官骑香泥染客衣江乡寒食节早晩望东归 

　　王庄驿遇同年刘宪副 

　　看花昔日曽为伴南北东西各一天萍水相逢疑是梦金兰契合已多年邮亭昼掩棃花雨客路寒迷杨柳烟闻说邻家春酿熟一尊聊共醉灯前 

　　回过滁阳重别太仆三省丈 

　　春来为客走燕关厯尽千山与万山灯月满城时北上烟花三月又东还眼前好景真成幻身外浮名总是闲别去五湖堪浪迹一帆春雨下荆蛮 

　　上已早行见霜 

　　上已今朝是清霜昨夜飞色侵千户晓寒损百花肥虚布青皇令翻成白帝威早行前路客引领望朝晖 

　　上已日过大柳驿 

　　积雨初收列嶂靑花开疑入锦云屏风前舞燕迎人语陌上莺声唤客醒乗传两畨经柳驿流觞千载忆兰亭韶华满眼辜清赏空逐征车作使星 

　　上已日南过滁阳 

　　南去滁阳日未西四山环耸碧天低溪浮荇带牵鱼尾风落榆钱衬马蹄社后已看玄鸟至春深时听杜鹃啼乡关回首多芳草漫把王孙归路迷 

　　夜宿六合县僧寺 

　　鸣驺入古寺借榻近髙僧欲听三乗法因传五夜灯茶烟浮竹暗花雨向阶凝犹自牵尘鞅皈依惜未能 

　　寒食后一日途中口占 

　　一春潦倒客天涯几度芳辰不在家寂寞江都寒食后东风吹老故园花 

　　清明日江上遇雨 

　　蒙蒙烟雨细如丝冷拂襜帷湿不知寂寞途中忘令节淹留江上数归期酒从茅店分榆火人向柴门揷柳枝犹记去年当此日桃花万树醉蟠螭 

　　仪真寄同年潘明府 

　　闻君作宰临光泽花发公庭映赐袍燕阙北瞻红日近越乡南去白云髙江天鸿鴈违千里宦海风尘欲二毛忆昔同游今数载相思中夜梦魂劳 

　　舟中喜晴 

　　夜向篷牕听雨眠朝来时喜乍晴天风生野店靑帘扬露浥沙堤锦缆牵花气氤氲蒸晓日栁丝婹袅弄轻烟乡关自恨归来晩狼藉春光在客边 

　　春日过同年伊祠部 

　　日暖江城雨乍收花开三径为停驺文园君自犹多病宦海予今已倦游世事看来同失马机心忘却不惊鸥相逢鲍叔应怜我奔走风尘欲白头 

　　晩春归蠡西旧宅 

　　献岁辞家春暮归故园花已过芳菲雨余细草侵苔径风扬游丝惹薜衣漫说莺迁乔木啭还看燕向旧巢飞他年谢却人间事十尺长竿一钓矶 

　　暮春日有怀觉海玘公虎邱义公一首 

　　献岁客天涯春深始到家东风吹玉版夜雨长金芽乆与髙僧别翻嫌去路賖遥思禅定后池月浸袈裟 

　　三月三十日登虎邱 

　　携酒登山阁危阑日欲斜汲泉临石涧试茗到僧家无意闻啼鸟伤心问落花来朝春已去空自惜年华 

　　新夏日访钱文学兄弟 

　　一舸漕湖上投闲访故知入门清昼永到处緑阴随已负莺花约还寻鸡黍期东南称具美欲去更栖迟 

　　赠方司训子静次许太仆韵 

　　学道同商皓谈经拟汉儒予惭葭倚玉君喜浦还珠春水从鸥逺闲云伴鹤孤扁舟五湖上尘思似应无 

　　将往贑南治行二首 

　　乆向呉中卧时将岭北游一官聊染指五月尚披裘座上拈桑落灯前理蒯缑行期寻复改端为故人留 
　　懒性真堪弃虚名复见推且当从吏隠未敢卜归期逺道少音信深闺恨别离伤心对桃叶垂老客天涯 

　　仲夏与客泛石湖 

　　白舫湖中饮靑山座上看日光浮浪出湖色入帘寒逺市烟初起深林雨未干故人同胜赏潦倒厌微官 

　　夏日过村居即事 

　　不到家园乆柴门碧草生鸟惊行葢起犬向主人迎入院茶初熟开樽酒复清幽轩日正永花外有啼莺 

　　夏日舟次平望与诸故旧叙别 

　　呉中一卧几经秋此日重为岭北游泽国风生帆正逺楚天虹见雨初收强将懒性移靑雀漫把闲心对白鸥好趁晩凉维緑栁故人灯下共淹留 

　　钱塘江上起行 

　　前渡桐江水江清异汨罗北来呉地尽南去越山多逺市靑帘出危樯白鸟过薄游何日返散发傲烟波 

　　夏日过武林同年滕学宪邀游湖上赋别 

　　熏风一苇系长堤歌舞初停日已西十里荷香侵座逺六桥栁色带烟迷虚名世上同蜗角浪迹天涯信马蹄且喜故人相对饮松林兰若更攀跻 

　　桐庐道中 

　　扬舲江上喜初晴两岸山光夹镜明到处水流寒涧出揷天峰吐白云生逺洲浴鹭冲潮起深树新蝉吸露鸣前向严陵台下过髙风千古不胜情 

　　雨中上严滩 

　　山雨势倾盆江流万马奔阴霾迷日月浊浪簸乾坤舟楫上还下烟林吐复吞宦游濒絶险空尔暗消魂 

　　兰溪道中 

　　山雨朝来歇江流午渐平帆从天际落人在镜中行孤鸟入云没羣峰接汉清扁舟时晏坐何处棹歌声 

　　月夜江行 

　　夜色侵窗曙滩声入座喧遡流临皓魄乗兴倒芳樽山敛微云尽天从逺水吞满怀风月思难与俗人言 

　　衢州道中 

　　侵晨鼓棹发三衢南去常山百里余坐引清风生枕簟闲消白日在图书山桥斾扬催沽酒苹渚舟来唤买鱼漫说宦游多胜赏倦游今已类相如 

　　自常山抵玉山途中作 

　　乱山靑四合江浙路中分草露沾香径松风扫白云遥趋南贑檄深愧北山文士女道旁立相看旧使君 

　　山中晩眺有感 

　　一路斜阳里靑山引客车幽花生涧曲修竹绕邨居天晩鸟飞倦途穷马力徐宦游味如此何日遂焚鱼 

　　早发进贤过罗溪湖上 

　　山城侵晓发花露湿星轺日浴湖中水虹飞堤上桥柳塘风渐起荻渚雾全消传食真堪愧何能答圣朝 

　　宗室以诗见赠次韵奉酬 

　　清朝水镜愧虚名握节重为岭北行懒性怕题鹦鹉赋畏途时听鹧鸪声十年予老淹呉会八斗君才冠邺城何日还期开蒋径花前倒屣一相迎 

　　峡江舟中晩坐二首 

　　晩凉时唤酒雨黒似催诗澄水映肌骨微风洒鬓丝髙吟莲叶舫频进桂花巵醉向篷牕立斜敧白接■〈罒离〉 
　　午向金川过宵从玉峡来沙边双艇泊灯下一樽开剑气凌南斗薇垣逼上台遐方时恋阙飞梦到燕台 

　　江上闻笛 

　　江上浮仙棹谁将玉笛吹时闻折栁曲更听落梅词响遏行云散声随断角悲关山今夜月应起故园思 

　　舟过白沙驿 

　　向晩江城霁扬舲过白沙风尘千里客烟火万人家帘卷山光入帆随日影斜重游今十载空复惜年华 

　　太和舟中晩眺 

　　坐深棋局散落日已衔山鸦散浮云外蝉鸣深树间客邀新月饮渔趁暮涛还醉后看襟袖淋漓緑酒斑 

　　江中夜行 

　　夜倩渔舟引前行路不迷沙洲随岸曲星斗向江低解道身如寄还??醉似泥更阑频剪烛水次已闻鸡 

　　舟抵贑城水西驿二首 

　　仗节临江右鸣驺过水西貔貅当路拥旌斾拂云齐列嶂靑环郭平沙白满堤倚阑时纵目江草暮萋萋 
　　一棹四千里兹晨抵贑州岭云笼树暝江水抱城流鸟度烟林晩蝉鸣幕府秋苍生空属望此意未能酬 

　　雨后与徐兵宪郭叅戎同往水西寺宴客 

　　雨过江城霁鸣驺到法堂临池开小宴入座动微凉竹送层轩色荷生满院香髙朋同胜赏尔汝意俱忘 

　　立秋日饮刘公幕府 

　　幕府初开宴凭轩花竹幽凉风时自至酷暑坐来收脍送银丝细觞飞玉液流夕阳宾客散蝉噪已惊秋 

　　贑城官舍遣兴 

　　东山复起为苍生一路虚传是福星江郭有时云自白公庭无事草新青蝉鸣深树凉飙动鹤唳空阶午梦醒退食小斋还自愧蒲鞭不用户常扄 

　　斋中向晩即事 

　　炎方无事早休衙坐盼庭柯日影斜小阁傍林含宿雨疎帘隔水映残霞抛书几上看修竹运甓阶前踏落花自笑年来成吏隠梦魂飞不到京华 

　　夜起 

　　夜起中庭坐秋声满树间飞星渡银汉残月落苍山迢递违双阙旬宣到百蛮幽怀清不寐凋谢镜中颜 

　　秋夜起坐 

　　忽惊秋思动凉飙起坐幽斋夜寂寥月色半窗天欲曙秋声满院暑全消虚名世上真成梦隠士山中早见招况复官闲公事少自惭无补圣明朝 

　　送陆山人归呉中 

　　逺送东归客江帆挂夕晖路从千嶂隔心逐片云飞社日燕还去秋风鲈正肥故乡何日返觅取旧荷衣 

　　舟中重送陆山人 

　　日暮滕王阁归途此地分江空帆度影海阔鴈离羣故里同明月遐方多白云一官匏系此声迹未曽闻 

　　再寄方司训 

　　酷有登临兴频随杖履游杯浮觉海月舟泛石湖秋苦作笼中鸟难同水上鸥何时重会面一写别来愁 

　　秋日登滕王阁 

　　髙阁崔巍入太清闲来登眺不胜情开帘山向樽前落俯槛云疑衣上生夕照霞飞红欲敛秋江水涨緑初平乾坤纳纳堪容我愧縳悠悠世上名 

　　中秋十一夜剑江舟中 

　　客路秋将半连宵月渐佳星文动双剑江色映孤槎云度箫声逺风生烛影斜迢迢此良夜飞梦绕天涯 

　　临江道中夜坐 

　　兰舫下萧滩江清浸月寒鹊飞沾露湿蛩响彻更阑贳酒拈杯坐篝灯把剑看宦游多渉险底事效弹冠 

　　新淦舟中晨起 

　　篷牕初睡起旭日照金川缥缈云依树微茫水接天乡心莼菜外秋色蓼花边点检登临兴凄凉异昔年 

　　十四夜太和舟中玩月 

　　江月纔几望长空银浪生一轮秋未满万里夕同明影散黄金粟光揺白玉京关山当此际多少别离情 

　　江上晩坐有怀 

　　薄暮凉风发帆悬落照飞天长人去逺秋到客思归沙鸟羣还集樯乌隠渐微坐看明月上杯酒莫相违 

　　十五夜万安道中玩月 

　　中秋佳节今宵是逺驾孤槎客里逢霁景烟消秋湛湛晴空月射水溶溶白榆花浸银河冷丹桂香浮玉露浓犹记当年湖上饮清光遥映二髙峰 

　　由万安山行回贑途中杂咏三首 

　　南向虔中去縁江细路斜虫丝悬古树鸟迹印晴沙山背云移石林根露泫花眼前秋色好幽兴在烟霞 
　　飞盖行山径穿松过野桥雾连江树暝天接岭云遥过客多随伴居民半是樵前行无传舍借榻度今宵 
　　雨足山田稔秋髙涧水清路从云外绕人在瘴中行野草齐腰长幽花照眼明劳劳苦行役端只为虚名 

　　晩过乌兜宿郭秀才家 

　　晩过乌兜里时逢难弟兄茶烟秋院寂灯火夜堂清缓带移时坐开樽待月明来朝人别后门掩读书声 

　　蚤起 

　　五更鸡唱酒初醒桂影横阶月满庭门外砧敲秋露冷堂前烛吐夜烟靑林含爽气生灵籁山接长河见落星宦海茫茫无定所自怜踪迹类飘萍 

　　秋夜与徐兵宪东轩小坐 

　　桂香庭院酒微醺戍鼓迟迟夜欲分对客披襟还促席呼童煮茗更论文风揺烛影当轩曙露冷蛩声到处闻此夕相过投辖饮真成下榻为徐君 

　　秋日闲登斋阁 

　　斋居少尘事散帙独登楼疎栁江城暮孤云岭徼秋凉风清客思夕籁动乡愁徙倚还因懒朱帘不上钩 

　　虔城秋暑 

　　地与炎荒接秋髙暑尚烦纳凉开北牖看竹敞前轩幽砌蜗潜出深林鸟自言江乡鲈正美何日返家园 

　　重阳日约徐宪副同登通天岩 

　　破晓山行露未晞旌旗缥缈度烟微醉倾緑醑移时坐笑对黄花竟日归岭徼秋光供胜赏洞天霞彩送斜晖相逢幸有南州彦岂向东篱羡白衣 

　　山中迟鲁源不到口占 

　　仙岩迟客来清晓麋鹿成羣啮瑶草山堂坐乆景萧然满庭黄叶无人扫 

　　游忘归岩 

　　幽谷生灵籁虚岩落翠微行吟兴未巳日暮竟忘归 

　　秋日郭叅戎携酒过袁侍御园亭小坐 

　　柱史今何在园亭秋气清小山浮水出孤月浸空明池映寒花影庭多落叶声移樽醉山简对景不胜情 

　　月夜水阁宴客 

　　良宵张宴集髙朋水绕亭台片月明露下银河秋气爽风飘金粟夜香清坐中笛奏梅花落醉后杯浮竹叶倾酒散归途人已静时闻鼓角动江城 

　　贑城秋晩 

　　散衙行市里正值暮秋时露冷芙蓉老林疎橘柚垂西风鸣画角细雨掩靑旗书去乡关杳悠悠千里思 

　　斋居夜坐 

　　小斋人静后独坐夜迢迢林外砧方急灯前酒欲消砌蛩悲露切岭鴈阻天遥空抱烟霞癖无能逺市朝 

　　虔城官舍遣兴 

　　斋居苦离索转觉宦情微庭引蜗涎绕风吹鸟毳飞秋髙乡国逺日晏吏人稀向晩东楼倚闲吟竟落晖 

　　暮秋与徐兵宪郭叅戎同登望江楼二首 

　　层楼髙驾大江濆与客衔杯醉夕曛地控荆瓯山四绕台临章贡水中分旌旗霞映红成绮金鼓风飘响入云回首更怜秋色晩满城黄菊送清芬 
　　江城秋老景扶疎极目江天思有余枫染微红霜落后橘垂新緑鴈来初十年湖海牵尘鞅万里关山畏简书底事登髙空怅望故乡此日正鲈鱼 

　　秋日姚山人自楚适岭南道经虔中过访赠别二首 

　　夙有烟霞兴空惭湖海游怜君渡湘水访我到虔州龙剑元珍重蠙珠岂暗投大庾明月夜相约一登楼 
　　乆向呉中卧今为岭外行风尘千里客琴剑一书生瘴海秋将尽关山月自明莫愁途路险南越已销兵 

　　夜宿南康公馆 

　　停骖投传舍独坐向黄昏落叶风前舞寒蛩露下喧薄游濒瘴海飞梦到家园醒后悲身世羝羊苦触藩 

　　大庾道中 

　　驰逐空山路萧条鬓欲星溪深人病渉桥断骑还停瘴气连云黒峰髙出汉靑自怜尘世上江海一浮萍 

　　晩登南安公馆后楼 

　　夕阳烟郭万山围暮倚危阑挹翠微岭海天髙人北望江湖秋老鴈南飞疎帘风透还吹帽虚槛云来欲上衣兴比庾楼真不浅坐看明月渐辉辉 

　　梅岭山阁晩坐 

　　百越南来此岭分荒烟落木翳斜曛停骖缓带临丹阁俯槛拈杯坐白云峻壁栈悬通鸟道古碑苔长没龟文沉吟不觉天光暝归路喧传迓使君 

　　雨中自南康回贑州作 

　　客路通宵雨篷牕彻晓寒浓烟护林薄新水浸沙滩隔浦芦花白经霜枫叶丹买山资已办何必恋微官 

　　初冬贑城官舍思归 

　　春来策马向关山岁晩萧条忆故园自识牺牛终伏俎从来野鹤怕乗轩弹冠渐入垂纶景报国空怀曝背暄世事悠悠多变态片帆归去复何言 

　　月夜中庭散歩 

　　病骨终朝卧乡心万里驰朔风吹渐定山月出何迟玉宇清辉发瑶台疎影移小庭丛菊满冉冉露华滋 

　　东轩对菊与僚属晩坐 

　　南菊堪幽赏邀宾共举杯丛黄经雨绽绉白傲霜开晩景当轩聚寒芬入座来相逢宜尽兴戍鼓莫频催 

　　晓发贑城江行下省 

　　荡桨初开云水涯江头日出照晴沙波揺荻渚飞银练霜染枫林散绮霞虾菜总归渔父棹鸭栏多近野人家孤臣去国频经此随分优游度岁华 

　　晩泊攸镇宅 

　　一官羁岭北千里下湖西迭嶂连天起浮空去水低滩髙舟避石地僻驿临堤坐向黄昏后清猿抱木啼 

　　过皂口驿 

　　江雾晨开霁舟行路渺茫靑山寒映水红叶饱经霜豚栅依茅屋鱼罾挂石梁客途多胜景欲去不能忘 

　　江上晓行即事 

　　江上朝来景微茫烟水昏木兰千里棹枫叶万家邨树末山光绕波心日影翻幽怀元自寂对此复何言 

　　冬晩舟行剑江 

　　朔风千里疾画舸一帆轻山带寒烟暮江翻雪浪明沉吟怜独往驰逐系微名徙倚篷窗乆悠悠无限情 

　　暮抵丰城途中偶述 

　　江上扬舲趁晩风隔窻烟雾昼蒙蒙芦花寒映平沙白枫叶时兼落照红自分疎狂成傲吏敢言流俗笑愚公终当脱却樊笼去一棹长歌笠泽东 

　　暮发南浦 

　　薄暮雪初晴扬帆江上行帘窥寒月影枕纳夜涛声地迥鱼书杳风髙鴈阵惊乡心兼旅思耿耿不能平 

　　江上偶述 

　　天畔寒云翳日轮烟江千里一波臣薄游终日婴尘网长啸移时岸角巾漉酒每思彭泽令灌畦甘学汉阴人百年光景今过半对镜空嗟白发新 

　　峡江舟中遣兴 

　　一从纶命下公交车奔走风尘畏简书五岭自惭随岳牧三江无复伴樵渔绕篱松菊渊明径环堵蓬蒿仲蔚居几忆故人空在目天涯何日赋归欤 

　　午过皂口驿 

　　肩舆度危岭雨歇众峰靑灵籁云中散清泉石上听白沙迷钓渚红叶映邮亭遥想幽栖者时方午梦醒 

　　茶花 

　　木落空山里茶花照眼明经霜同菊傲向日效葵倾气借阳坡发英随雨后生枇杷亦何幸独擅款冬名 

　　山行 

　　天际阴云翳山中午饷过队冲文雉起旗扬画熊多驿骑争泉饮征夫出险歌客行殊已倦无奈吏情何 

　　虔城酬赠张幼于 

　　西风江上获双鱼千里遥传尺素书遶屋蓬蒿怜仲蔚满嚢词赋忆相如乡关迢递看云外官舍萧条运甓余堪叹故人头白尽靑山应许卜邻居 

　　东轩 

　　朔风晨渐息霁景满幽轩酒敌寒威散裘迎日气暄行吟怜桂影举歩避苔痕岸帻徜徉乆浑忘案牍烦 

　　斋居二首 

　　岭徼岁云暮城楼日正西隔林时吠犬逺市更闻鸡吏散思开帙官闲学灌畦晩来灯下坐分火借靑藜 
　　诗骨偏多病斋居日闭关虚窗吟白雪髙阁见靑山岁月侵霜鬓风烟近百蛮呉中佳丽地放棹几时还 

　　寒夜独坐二首 

　　官舍张灯坐悠悠心事违城髙寒角动寺逺暮钟微宦海空縻禄风尘欲拂衣江乡梅信早终夜梦魂飞 
　　一别乡关后今经数月余夜闻云外鴈时检箧中鱼报国心徒切谋身计独疎灯前闲屈指投劾到公交车 

　　晩登斋阁 

　　江城住乆偏多思斋阁闲来还独登贑水浮空晴渺渺岭云笼树暮层层幽栖近类离羣鹤兀坐聊同入定僧自笑百年今过半欲垂青史愧无能 

　　赠郑广文擢任国博 

　　薇垣分镇岭云边词客相逢有郑虔捧檄前登新绛帐谈经不改旧靑毡章汀岁晏风霜苦魏阙春来雨露偏自昔入朝多见嫉莫将诗向万人传 

　　夜坐二首 

　　放衙归燕寝独坐向黄昏世变同蕉鹿羁栖若槛猿未忘轩冕累暂逺市朝喧暗想连宵梦依依在故园 
　　宦辙梅关北乡心笠泽东未须逢狗监且自学鸡翁薄暮鸦栖树清宵鴈唳空年来游已倦踪迹类飘蓬 

　　晩发贑城 

　　野烧寒光惨篷牕落景催舟随流水下鸟带夕阳回老去频看镜闲来独举杯连朝苦驰逐忍听暮猿哀 

　　江行 

　　沧江人独往日厌橹声喧水鸟傍船起阳乌出浪翻滩危多峭石木落见空村地与炎荒接朝来气渐温 

　　路见梅花 

　　岁晏虔中路梅开雪满邱春光度庾岭地脉接炎州影落空潭净香飘曲涧幽月明清入梦恍惚到罗浮 

　　江上与郭叅戎夜话 

　　送别靑山暮归途彩鹢新年光若流水暖气已先春江月逺随客风涛夜惧人灯前陪笑语乡曲意何亲 

　　五云道中 

　　缥缈双旌动五云逺山横黛望中分鸣钲宿鸟车前起陟巘啼猿木杪闻瑞日云开庾岭瘴寒鸦晨散楚天文年来虚忝新章贵碌碌仍惭未出羣 

　　江上晩晴 

　　雨歇山逾润江行日欲晡波光时潋灎烟景入虚无画鹢村将近靑蚨酒易酤醉余还自笑天地一狂夫 

　　立春日江上写怀 

　　俯仰乾坤里悠然着此身淸时去廊庙终岁客风尘腰下黄金贵簪中白发新年光如过隙今日又逢春 

　　吉水道中 

　　细雨来靑嶂澄流映白沙渔家从树隠村径逐江斜云暗迷寒鴈风生起暮鸦薄游当岁晩终日困浮槎 

　　夜宿清江公馆自述 

　　江城遥带绛河斜独坐宵分烛吐花凤阙自陈容解绶鹿门今喜得移家闲居拟植千竿竹学圃还栽五色瓜直道自来难用世好将诗酒弄烟霞 

　　江上闻乞归命下口占三絶 

　　投劾清时效二疏纶音忽已下公交车书生未带封侯相且向春风卧草庐 
　　江上风涛险杀人便应从陆走江濵自今已得安身策岂向天涯复问津 
　　征车驰逐苦劳劳日晩风生旧缊袍指点前途随处宿不须重觅吕虔刀 

　　山行过仙槎寺 

　　梵阁层霄构仙槎古寺名松间羣从入石上一僧迎映日孤云细窥春好鸟鸣喜无羁靮累潇洒不胜情 

　　宿江上人家 

　　落日催征骑扁舟下渡江轩舆停舍馆灯火照山窗懒性真堪隠雄心未肯降良宵清不寐入枕水淙淙 

　　乌兜公馆 

　　孤村屈曲四山围华构新成落翠微髙栋晓迎红日起晴窗时送白云飞三春花满邮亭暗五岭天髙使节稀此地频过游已倦相将重整旧荷衣 

　　虔城与同年徐宪副叙别口占五絶 

　　把袂江亭岁欲徂春风依旧长■〈艹縻〉芜楚天漠漠人南北君向秦中我向呉 
　　惜别看花并马游天涯此日共淹留萍踪倐忽随流转碌碌风尘易白头 
　　话别江亭日欲晡片帆风送下姑苏他年访我衡门下松竹萧然一老夫 
　　杯酒淋漓话转浓岭云笼树暮重重淸时投劾非髙尚直道从来世不容 
　　渭树江云此地分且捐武事共论文关西理学今谁主屈指儒林已到君 

　　再别徐鲁源兵宪周大川佥宪郭两峰叅戎一首 

　　邮亭花发袂初分靑眼相看忍别君岭树啼猿听下泪楚天归鴈惜离羣春江水长连朝雨落日风生万壑云此去聊堪同隠豹南山朝雾正氤氲 

　　自贑抵万安舟中遣兴 

　　一棹春江上东归似季鹰自怜同白璧忽尔避靑蝇非是嫌官缚多应免盗憎海天鸿独举万里任骞腾 

　　漳江门与王孙既白叙别 

　　漳江门外栁条靑别酒淋漓愧独醒千里风波淹宦海一帆烟雨暗邮亭匡庐西望天将暝笠泽东归鬓欲星知向王孙分袂后清■〈犭员〉吟断翠微屏 

　　余干道中 

　　千里东归客孤帆细雨舟树垂平楚逺水接大荒流冠盖临鲛室家山忆虎邱人生百年内天地一蜉蝣 

　　安仁道中漫述 

　　雨后春风拂面和江涵晴日弄微波一帆烟景侵衣薄两岸山光入棹多行箧怕添新薏苡故园仍长旧藤萝十年宦海真成梦好把宫袍换芰荷 

　　贵溪道中 

　　一竿斜日映帘低百丈遥牵入贵溪社日忽惊玄鸟至春风时听鹧鸪啼墟烟渺渺天将暮江草萋萋路欲迷越水呉山行渐近芒鞵到处可攀跻 

　　晩过弋阳 

　　雀舫东归过弋阳迢迢千里水云乡江明倒浸孤峰影风暖遥闻百草香飞鸟晩来同客倦闲花时亦笑人忙呉门到日春光好烟栁低垂緑野堂 

　　东归过上饶柬别沈三洲少叅 

　　江上春风一棹归从君乞取旧荷衣春来花底随麋鹿雨后山中采蕨薇题凤有人过竹坞焚鱼终日掩荆扉白云满屋心常寂不管人间是与非 

　　晓从广信过玉山途中作 

　　时属艳阳景谁无游冶情况乗雕毂去逺作玉山行日气蒸花暖烟光翳竹轻乾坤容我老荷芰制初成 

　　夜泊富阳 

　　富阳城下泊落日映川原云起连天目潮生自海门客星春渚白仙舫夜涛喧嘉遯思前哲终期不负言 

　　夜泊嘉兴北门 

　　解官千里至新月一钩悬秉烛靑樽畔停舟緑水前春来游子倦老去故人怜客路烟花满狂心逐少年 

　　鲲溟诗集巻三 


　　●钦定四库全书 

　　鲲溟诗集巻四 

　　（明）郭谏臣 撰 

　　江村寒食 

　　故里逢寒食园林红雨飞莺藏新柳啭燕向旧巢归老去游先倦年来事觉非小牕花下坐寂寞掩柴扉 

　　解官归过旧宅漫述 

　　宦游湖海忽抽簪回首家山岁月侵旧识亲朋多即世新栽松竹渐成林春寒花气沾衣薄雨霁山光入座深寂寞柴门寒食后闲来负却一生心 

　　春日呉郡侯枉顾山庄奉寄二首 

　　帝里看花伴相逢数载余当年同跃马今日独焚鱼自是愚公谷何劳长者车竹床陪笑语漫自摘园蔬 
　　千里挂冠归幽栖过客稀逺劳青眼顾时扣白云扉邨酒盈樽緑池鱼入馔肥林花映五马蓬荜烂生辉 

　　赠陈雨泉方伯 

　　薇省流芳锦水春还家初见二毛新山中猿鹤时为侣笔下龙蛇似有神戏彩试看莱子孝典衣无复少陵贫圣朝耆德方推重会见安车下紫宸 

　　春日郊居县尹陈公过访 

　　投簪谢人事归着芰荷衣岂谓靑云客时过白板扉草堂论旧雨香径蔼春晖向晩回花县双鳬拂棹飞 

　　雨中与客游石湖同饮盟鸥亭二首 

　　细雨春山曲淋漓湿翠屏残红初结子飞絮欲为萍浮蚁新多兴闲鸥旧有盟故人亭上坐相对眼俱靑 
　　收帆还着屐湖上系兰桡暮雨来吴嶂春烟翳越桥挂冠归笠泽把酒醉花朝乆已甘肥遯山翁不用招 

　　春暮过蠡塘别业 

　　江乡春欲暮宦海客初归紫陌风光好名园花事稀游丝罥酒幔落絮点人衣故里闲追省年来渐觉非 

　　欲游天池阻雨 

　　乗兴携宾从将临石上池逗留靑嶂曲空负白云期岩雨滋花重厨烟出竹迟老僧频进茗相对了残棋 

　　赠别同年李侍御补郡 

　　征帆遥指五云边君向春江思渺然我已投簪林下隠仙舟同载是何年 

　　登虞山拂水岩髙台 

　　解官已作呉中隠携客同登湖上台峭壁日穿云窦破飞泉风拂雨珠来山光遶户开图画湖景浮空落酒杯乗兴乆??酩酊醉林间好鸟莫频催 

　　琴川舟中漫述 

　　薄游数载苦无闻便欲携家隠鹿门报国自惭心未遂还乡祗喜舌犹存竹梧髙馆书千帙烟月孤槎酒一樽且向此中求适性悠悠世态复谁论 

　　赠别王少府擢任比部 

　　佐郡余三载征书正及期遥乗靑雀舫前赴白云司落日孤帆逺清风一鹤随东南民利病应达九重知 

　　蠡东即事 

　　别业环居緑水邨倚天乔木午阴繁诛茅拟构藏书屋傍竹还开听雨轩小犬篱边迎客吠流莺花外似人言挂冠归后频来此竟日曾无车马喧 

　　晩过蠡西旧宅与客小坐 

　　山庄新雨霁正好纳凉时返照穿帘入残云傍席移鹤林留客处鸡黍故人期溪上秋风早还来理钓丝 
　　蠡西寻旧识有客寓村庄知我停兰棹携樽过草堂坐深时渐暝醉后晩生凉酒散看明月清辉满客裳 

　　秋日与袁太常顾水部蒋髙凉同集徐鸿胪园亭 

　　水国新秋日园亭欲暮时渚莲香荏苒烟树影参差林际月生早花间客去迟疎狂晋山简日醉习家池 

　　吴城夜归 

　　暮出阖闾城扁舟载月行四郊浮夜色万籁总秋声露浥衣襟薄风生枕簟清篷牕时假寐耿耿梦难成 

　　寄吕比部同年 

　　尺素缄题去秋风一鴈髙悬知新粉署应念旧绨袍白下分违乆靑宵梦寐劳怜君公辅器拟赠吕虔刀 

　　秋日水竹居杂咏二首 

　　小景开园圃层轩俯碧池卷帘看雨竹扫径摘秋葵社燕辞巢去寒蝉抱叶悲幽栖多野意似与道人期 
　　晨兴方冠栉旭日到柴门水涨知鱼乐林深厌雀喧秋光来逺嶂爽气满幽轩近学汉阴老忘机日灌园 

　　秋晩梁溪道中 

　　向晩梁溪道秋光满画船山明低落日波净倒涵天逺市分残雨丛林起暮烟同行俱故旧杯酒共留连 

　　毘陵道中 

　　兰舟载酒集髙朋缥缈孤帆指义兴平楚桥临靑嶂曲晴空塔耸白云层沙汀水落萍还积田舍秋来黍渐登一局残棋宾未散夕阳烟树近毘陵 

　　园亭夜宿 

　　华屋三年别闲来一驻骖移樽同胜赏下榻恣幽探林壑秋声满亭台夜色含山牕灯火下相对尽沉酣 

　　蚤抵锡山 

　　苦暑竟宵征归帆拂曙星帘垂秋水碧坐对晓山靑徙倚看渔艇微吟到驿亭此身浑似寄沧海一浮萍 

　　柏渎夜归 

　　天末夕阳收归途只暝投扬舲过蠡泽失路问渔舟雨暗湖天夜风生荻岸秋宵分方抵舎灯火映靑邱 

　　湖州城下夜泊 

　　淸秋移桂檝薄暮宿苕溪云磬来篷底烟林隔水西川原随地胜星汉去城低欲访山中旧前途候蚤鸡 

　　宴座主董司空宅 

　　司空爱客兴何长芳宴时开緑野堂皓齿满前歌玉树纤腰相对舞霓裳瑶觞频劝人先醉银烛髙烧夜未央归卧兰舟初梦觉罗襟犹带酒痕香 

　　晩过平湖县东湖 

　　薄暮风生访戴舟湖波遥引太空流墟烟缕缕山腰起塔影层层水面浮几点闲鸥红蓼晩一行新鴈碧云秋江乡到处堪乗兴莫怪明时便乞休 

　　夜归娄门 

　　潮生荻岸平日暮兰桡歇篷底坐移时开帘见新月 

　　秋夜独处怀内 

　　天逺凤楼空风清鸳帐冷不寝起凭栏月落孤松影 

　　秋晩虎邱山楼小坐 

　　水国深秋景山楼薄暮时闲寻兰若客同醉菊花巵草木行看变云林似有期笙歌声正沸归棹未云迟 

　　蠡塘舟中晩眺 

　　江乡过雨晩萧疎霜染枫林锦不如数里烟帆渔父棹孤村水竹野人居樽携緑醑时浮蚁嚢解青钱欲买鱼菊有黄花秋渐老临风徙倚独踌躇 

　　初冬日园亭杂兴 

　　细雨园林润初冬景亦佳蕉余含露叶菊剰傲霜花古木临寒水髙窗送晩霞烹茶问童子分火向邻家 

　　冬夜与诸友同集冯郡伯园亭分得栖字 

　　名园冠盖集坐乆忽鸡栖明月当空满晴云去树低窗间银烛剪松下緑樽携到处淸辉绕归途醉不迷 

　　赠丁侍御同年赴南都三絶 

　　沧江一棹驾长风水底鱼龙亦避骢他日埋轮兼破柱始知江海有孤忠 
　　绣服霞明映廌冠台端今日用丁寛先声但落奸雄胆莫遣霜飞六月寒 
　　折桂当年并马游君今揽辔气横秋自惭空负澄清志宦海归来已白头 

　　与顾水部期登楼玩雪不赴简一絶 

　　彤云万里雪漫漫门外花飞玉树寒欲上层台寻故约问君何事学袁安 

　　除夕 

　　百年已过半此夜岁云除消却风云气聊同水竹居湖山原有社政府乆无书元日来朝是春风到草庐 

　　舣舟灵殿寺与客同探梅花 

　　泽国春阴乆梅花尚未开疎枝含玉蕊清影落瑶台客舫移樽至僧厨进茗来不须催几席随意坐莓苔 

　　送王少叅同年赴豫章 

　　迢递西江路花开满故枝君悬新绶去予动旧游思彭蠡春深后匡山月落时梦魂飞度处云水隔天涯 

　　雨后登城野望 

　　雨歇天还霁沙干路不迷乱鸠鸣竹坞飞燕掠芹泥城带春云润山衔落日低醉余时纵目芳草緑萋萋 

　　雨后南园晓望 

　　病酒连朝起较迟南园门掩日长时庭前草长多新緑雨后花开满故枝丝扬微风罥古木水流曲径到平池呼童为整登山屐恐负幽人石上期 

　　上已前一日与客同集虎邱山楼 

　　山楼携客饮春色正堪怜迭嶂浮云外明湖落槛前松门斜映日花径暗流泉欲扫千人石欣然一醉眠 

　　春日与客同过张幼于湖上别业 

　　春风湖上驻蓝舆言访蓬蒿仲蔚居髙阁过云浮栋宇匡床飞雨润琴书呼童频进松陵醸对客时烹笠泽鱼缱绻从君还竟日倦游谁惜病相如 

　　春日访方司训二首 

　　访旧携轩从山行一径斜春风多栁絮夜雨长蒲芽草满王孙路云深处士家怜君头白尽潦倒卧烟霞 
　　不见方干乆沉吟带瘦容靑山城市逺白屋薜萝封身向闲中老交从病后慵湖山风月夜安得更相从 

　　山牕独坐二絶 

　　日永篆烟消风寒襟袂薄闲牕无客来坐乆庭花落 
　　林合鸟声频山含花气重春色已将阑欲寝不成梦 

　　上湖舟中 

　　春游兴未已一棹泛中流塔影波心落岚光树杪浮岸花红欲尽汀草緑初稠念此频来往壶觞共劝酬 

　　早登拂水岩 

　　肩舆侵晓发一径入中天花落莺声外人行鸟道边云深低护石风送乱飞泉更上层巅望双崖若剑悬 

　　山斋睡起 

　　幽斋初睡起斜日透窗明檐外羣蜂出花间一鸟鸣微吟无限思晏坐有余清点检残春色凭阑诗又成 

　　初夏日与社友同集蒋髙凉宅 

　　芳辰喜良晤清酌坐花前松竹开三径冠裳聚七贤笑谈娯白发醉眼望青天别后林光暝归途细雨边 

　　新夏登虎邱山阁 

　　山楼杯酒坐移时醉倚阑干日欲西芳草丛深麋鹿走残花落尽杜鹃啼林藏宿雨枝头重风压轻云水面低游客不知春已去画船箫鼓聚香堤 

　　赠吴少溪宫詹 

　　海内贤豪士如公复几人弃繻游上国弹铗客平津意气凌霄汉声华动缙绅穆皇初御极潜邸昔为臣昼日方倾藿秋风忽忆莼烟霞堪自老风月未全贫安石登山屐渊明漉酒巾竹林羣结社桃实几经春坐客金兰旧庭闱玉树新陶朱同晩节方朔是前身人并推耆德时方礼逸民圣朝纁璧诏早晩下枫宸 

　　浒墅新晴 

　　雨歇芳林润风生细浪浮河津当孔道关法阻行舟斜日蒸花气轻寒动麦秋自嫌婴世网空负主人留 

　　河桥晓发 

　　水村鸡唱后曙色到蓬牕云破犹随月河斜欲堕江乗风携画桨分火剔银釭残酒时消尽诗魔未肯降 

　　集徐鸿胪园林 

　　雷声起天末骤雨忽倾盆径引奔泉落林栖断霭昏残阳催去客暝色带清樽醉拂罗衫袖淋漓半酒痕 

　　夏日园居独坐 

　　经时乆不到山庄数亩园居野趣长窗竹日髙斜弄影庭花风动暗浮香书抛满架呼僮帙酒熟盈樽待客尝独坐更无尘虑扰萧然真足傲羲皇 

　　南楼雨坐 

　　投闲登小阁独坐倚雕阑帘幙千村雨絺衣五月寒水声来坐上烟景翳林端风洒侵窗竹图书润未干 

　　南浦新晴散歩 

　　散帙寻幽赏园林过雨新菜畦微有径苔石净无尘邻犬时迎客池鱼解避人壶觞随意饮漉酒不须巾 

　　鹅湖雨后舟行 

　　雨洗湖光净可怜逺山湖外敛轻烟离披芦荻疑连汉浩渺兰舟欲上天鸟逐帆飞明镜里渔收网挂夕阳边呼僮酾酒消闲坐散发篷牕一醉眠 

　　毘陵舟中 

　　向晩毘陵道官桥系短篷水迎风起浪日射雨成虹鬓逐年华白颜随酒晕红甘心老空谷一任笑愚公 

　　舟中望惠山 

　　往返梁溪道开帘见惠山遥怜多胜槩恨不及跻攀云壑清泉冷松门白日闲狂游今不倦极目只空还 

　　归舟晩眺 

　　侵星时鼔棹毕景未收帆日落烟横浦天高月挂岩多情新緑酒落魄旧靑衫醉后清狂态凭谁笑阿咸 

　　常熟舟中 

　　落日琴川路薫风彩鹢新烟波时独往鸥鸟自相亲兴岂同元亮狂疑类季真凭谁问行迹湖海一孤臣 

　　十三夜山亭玩月 

　　华馆中秋夜青天片月来彤弓弦未彀寳镜匣初开疎影穿帘幙淸光落酒杯坐深忘却倦一任漏频催 

　　中秋夜石湖舟中无月 

　　湖上通宵坐中天月未明孤舟虚夜景万籁自秋声竹叶沽还进灯花剪复生故人相对饮潦倒不胜情 

　　十六夜抵虎山桥 

　　夙有山桥约今从烟水游晴岚浮列嶂落日漾中流寺迫诸天晩湖悬一镜秋相看明月上谈笑理觥筹 

　　秋日与客同登灵岩二首 

　　破晓登危巘行行入翠微琴台松韵细香径露华晞地僻幽花吐池晴浴鸟飞投闲寻古迹竟日自忘归 
　　灵岩携上客石磴倩僮扶掬水临双井凭髙瞰五湖烟霞迷古洞霄汉揷浮圗此地三年别重来兴不孤 

　　家弟归自秣陵携酒同登虎邱 

　　朝来乌鹊喜天畔鹡鸰归挈客登高阁开樽对落晖天香流绮席秋色上罗衣醉后回孤棹风帆一片飞 

　　浒墅舟中与蒋云厓郡守夜话 

　　河梁同舣棹杯酒夜相亲坐对靑灯乆还惊白髪新烟霞三径侣天地两闲人故旧论心处相看醉态真 

　　秋日与蒋使君同游黄公涧 

　　登髙行憩树扫石坐听泉林谷含秋色邨墟起暮烟亭依靑嶂曲酒送白云边饮罢天将暝归舟醉欲眠 

　　蠡东秋夜 

　　池馆深秋夜寒蛩不住鸣凉飙千里至新月一钩明古壁残灯影空阶落叶声芸编闲检罢独坐有余清 

　　秋晩南园二絶 

　　亭俯曲池中人归残照里夹岸芙蓉花盈盈隔秋水 
　　幽栖谢俗縁僻性耽清赏醉后歩苍苔东林月初上 

　　南园秋暮二首 

　　蹔尔尘氛逺居然心境幽遣怀频觅句穷睇独登楼禾黍孤邨晩芙蓉夹岸秋自甘疎懒性清世愧沉浮 
　　揺落深秋后凄凉欲暮时印阶多鸟篆网户总蛛丝竹圃风声集蕉庭日影移时逢携酒伴相与醉东篱 

　　雨后晨起即事 

　　卧听中宵雨仍惊十月雷晨光时渐动寒色晓来催试检狐裘在慵将鸾镜开科头清旭里独歩思徘徊 

　　送长洲李明府入觐 

　　作宰君当英妙时政成应报九重知云中宫阙双鳬逺客里风霜一鹤随紫陌朝回烟未散彤庭宴罢日初移自来卓异堪殊赏借冦能忘竹马期 

　　与袁太常顾水部蒋郡守同登徐鸿胪后苑层楼 

　　丛林架层阁缥缈插靑天逺送千山雨平吞万井烟杯传残照里人醉白云边贤主时邀客频来下榻眠 

　　冬日舟过蠡西 

　　仲冬风日好天气更宜人雾散林初霁霞明水欲春帆移青雀逺村狎白鸥驯故旧时相迓樽前意味真 

　　夜过蠡西竹梧书院 

　　当年读书处今日喜重过拂树霜华重穿帘月色多兴同狂阮籍迹类病维摩醉向孤灯坐凄凉奈若何 

　　醉归东蠡 

　　醉归天渐暝野烧映寒原委巷儿童候丛林鸟雀喧灯花落书案风叶走柴门自喜身闲旷那能效槛猿 

　　竹梧轩晨起 

　　夜饮归来晩晨眠起较迟日髙烟未散春入鸟先知自觉心如水宁言鬓似丝疎狂时共弃独乐复何疑 

　　东楼小坐 

　　髙楼瞰玄圃杯酒坐移时烟景翳林杪春光上柳枝窗虚云满栋冰泮水平池夙有清狂兴临风一解颐 

　　早春与客同过张幼于曲水别墅 

　　寻梅往南郭因过辟疆园奇石风霜古长林竹树繁髙情追梓泽痛饮效平原客散宵分后空余月满轩 

　　蠡东别业阅壁间郑侍御诗怆然书感 

　　谷口人何在缄题手泽存靑年弃轩冕白社共琴樽身退名还重家贫道自尊修文竟成幻无处可招魂 

　　月夜舟次吴塔与顾陆二丈酣坐 

　　扁舟载月舣林皋故旧相逢尽浊醪坐拥黒貂青露重行看玉兔碧天髙惟当佳景携三益肯向衰年叹二毛旷达从来说嵇阮竹林还许醉山涛 

　　陈氏湖田别业晩集 

　　携酒临山阁杯深客渐醺湖心淹落照树杪度春云风急鸦羣乱山髙鸟道分归途无醉尉谁诘李将军 

　　过湖上友人别馆 

　　园林幽胜傍湖乡春雨初晴草树香落尽梅花无客看柴门深闭陆浑庄 

　　春日游石湖因登张幼于浮黛楼 

　　危楼时纵目物候向春融孤黛浮天上明湖落掌中牕虚含宿雨帘动引微风坐乆浑忘去凭阑夕照红 

　　稽范堂怀张幼于 

　　范相幽栖处风流几百年清芬遗后代华构景前贤夜送呉山月晨分笠泽烟何时共公子归老石湖边 

　　春日郊居遣兴 

　　春来江上景偏幽草木欣欣雨乍收花径风微黄蝶舞萍池水长锦鳞游自怜緑野今为主谁识青门旧是侯杯酒炉薫消日月闲心总为白云留 

　　春城送张幼于游钱塘兼寄张水部德夫 

　　胥江春水漫城阴词客乗春去武林三月风光湖上好六桥草色雨中深年来夙有靑山约别后应多白雪吟花下若逢张水部为言予已二毛侵 

　　晓发娄江将访王棘卿元美 

　　晓风吹片雨篷底作轻寒烟草连天去江花带露看幽偏勤简帙离索懒衣冠访旧还探胜扁舟兴未阑 

　　春日过王棘卿园亭二首 

　　摩诘幽居后蓝田别业新园林三径曲花木四时春日有携琴客时多问字人颇容疎懒性一室愿为邻 
　　绀园春欲暮光景入繁华雨后多芳草风前自落花攒峰危柱石曲水烂蒸霞未尽登临兴西林日已斜 

　　春郊散歩 

　　江城春雨后緑水映晴沙缓歩怜芳草多情恨落花衣沾香雾重丝扬暖风斜兴到寻游伴前邨问酒家 

　　春水舟中小饮二首 

　　拨棹春波緑开帘夕照红杯传新荻渚人醉落花风纵饮情何剧狂吟句自雄衰年谢轩冕放浪一渔翁 
　　携榼聊同饮回舟已半酣烟云花外绕天水镜中涵宦海风尘逺江乡趣味谙疎狂时共弃啸隠大江南 

　　后苑牡丹盛开与诸公同赏分韵得杯字 

　　名花娇艳雨中开把酒临轩待客来绣幕香浮靑玉案雕阑光映紫霞杯残春去夏无多日老景看花得几回且向樽前共欢赏莫教零乱委苍苔 

　　自云间过嘉善访金明府不遇 

　　停桡夜听华亭鹤放棹晨披檇李云日暮孤帆天际落路迷何处访神君 

　　园亭雨后即事 

　　别墅红尘逺幽居日掩门松声醒客梦鸟语类人言篱落斜通径溪流曲抱邨池亭梅雨霁独坐向黄昏 

　　送兰溪金明府赴召北上 

　　送君驰驿去江上雨初晴一鹤同琴往双鳬拂棹行掖垣新视草花县旧知名闻说朝阳凤偏从盛世鸣 

　　独酌 

　　雨洗长天净霞飞落照明行看秋色逺坐觉晩凉生独酌聊乗兴幽栖不用名醉吟空向夕四壁乱蛩鸣 

　　送杨大叅同年赴粤西二首 

　　秋风江上动双旌逺驾星轺岭外行夹道儿童笑相语秋江应譲使君清 
　　日落烟江路欲迷望中一片白云低使君心与云俱逺万里随风到粤西 

　　送阙仪部之饶州 

　　晓向金阊折栁枝临行赠别意迟迟欲知别后相思处梦断匡山月落时 

　　独坐 

　　孤灯明灭夜迢迢独拥寒衾酒渐消阶下虫吟和露切牕前叶落信风飘百年已悟尘栖草一梦犹惊鹿在蕉老去自怜精力改带围应减沈郎腰 

　　悟石轩待月归舟漫成 

　　悟石轩中竟日留坐闻仙籁引箜篌苍烟晴带诸天暮丹桂香含一壑秋醉喜微风生短袂归看明月浸虚舟每逢佳景偏多兴狼藉杯盘夜未收 

　　蠡东漫兴 

　　泽国秋将尽柴荆客到稀鴈归枫叶改鸡啄稻粱肥涤器催盛酒敲砧拟授衣山林兴成癖甘与世相违 

　　塘湾舟中夜雨 

　　山雨暮来急篷牕夜卧迟箫声云外落烛影席间移共醉黄花酒应多白雪词因悲名利客潦倒在天涯 

　　送曽鸿胪归豫章 

　　握手临岐把浊醪送君千里去江皋清霜晓拂张华剑朔气寒生范叔袍彭蠡帆收山月上匡庐雁度楚天髙相逢不乆重为别两地应知梦寐劳 

　　送徐明府赴海阳二首 

　　送子潮阳去星轺度岭云当官应有法饰治更须文海近烽烟接城临岛屿分欲知新制锦试问小冯君（冯乃旧令） 
　　族本衣冠旧腰悬印绶新双鳬飞逺道匹马逐轻尘月照琴堂夜花明海县春政成歌颂起坐见鳄鱼驯 

　　浒墅道中 

　　天末长风发孤舟送上溪鸥羣冲浪起鴈阵入云迷林带荒烟暝山衔落日低蟹螯空荐酒痛饮醉如泥 

　　舟中偶述 

　　虔台游倦即归畊踪迹浑如水上萍遯世何须歌白石养生惟喜诵黄庭诗当月下偏催和酒向花前不放停自是江乡容傲吏许谁遥应少微星 

　　夜宿山家 

　　车马劳劳日已斜仆夫指引到山家园蔬细摘时频进村酒新篘不用賖片月近人寒弄色孤灯对客夜生花山翁醉问家何处惭愧呉门学种瓜 

　　晓行入山 

　　晓别山翁去星河压岭低乱冈频驻马数里未闻鸡残月和烟没清霜使径迷仙家行渐近徐歩蹑丹梯 

　　晨登大茅峰 

　　肩舆渉险到仙源一路泉声入耳喧岩畔苍松千岁古洞前瑶草四时繁龙潜幽壑生云气龟断荒碑积藓痕便欲飘然避尘世采芝何处访东园 

　　夜宿崇明寺旧寓 

　　二十年前逐队行重来萧寺不胜情入门寒月侵阶白俯槛浮云与塔平灯下漫倾新贳酒壁间还认旧题名夜寒禅榻凄凉甚一枕黄粱梦不成 

　　南都归途中作 

　　整装晨向板舆升物外云游近类僧浪迹自同狂北阮微行谁识旧东陵呉中别业应归去白下名山惜未登非敢清时即长往依违恐负丈夫称 

　　虎邱访僧不遇 

　　停桡徐歩扣禅关门掩松阴白日闲坐对寒云时怅望萧条落叶满空山 

　　南楼晓望 

　　晓向南楼望阳光动绮疏蛛丝盈几案鸟迹污琴书曝背难为献闲心只自如仲冬风日好聊此称幽居 

　　送王大叅同年南还二首 

　　当年邂逅大江濵策马看花上苑春宦辙从来途路险故乡归去岁华新东风旧宅仍栽柳细雨芳洲更采莼别酒莫辞频劝饮与君俱是倦游人 
　　江城送客日西斜一片孤帆去永嘉泽国舟中无薏苡官桥雪后有梅花故人惜别重携手游子先春拟到家钟鼎山林俱梦幻好将诗酒弄烟霞 

　　郊居晨起即事 

　　郊居时晏起寒色动柴门日出鸡豚散庭空鸟雀喧断烟栖木杪残雪拥篱根曝背南檐下狐裘渐觉温 

　　山行口占 

　　湖乡岁晩倚兰桡山背阴阴雪未消闲向官桥时问信春光先露早梅梢 

　　月夜渡湖过虎山桥 

　　一苇风生过五湖山桥此夜月同孤天浮皓魄连银汉波漾流光注玉壶荻渚渔歌时互答沙汀鴈宿自相呼优游物外浑无累且觅髙阳旧酒徒 

　　元日 

　　元日还新霁东风上栁条逺山岚半吐积水冻全消寳鼎香焚柏金樽酒颂椒衰年逢令节清兴觉偏饶 

　　送王古庵侍御之夜郎 

　　金阊门外柳条春客斾悠悠指去津江畔寒梅迎棹发天涯芳草映袍新怜君旧是乌台使老我今为白社民别酒临行须强饮云山万里共谁亲 

　　闲过灵殿寺看梅 

　　古寺荒凉烟景赊竹林深处是僧家老梅不识寒暄态依旧春开几树花 

　　春日携榼同顾陆二文学往北寺野望 

　　双树寻芳坐孤梅发兴新日斜幡影坠春入鸟声频陌上韶光动樽前趣味真年来逃世网偏觉故人亲 

　　晨起 

　　何处鸡声枕上闻碧纱窗外曙初分庭花欲发含朝露海日将生散晓云解组乆同南郭隠守株无愧北山文残生病后堪行乐不羡区区竹帛勋 

　　病起小斋即事 

　　不到名园乆春残花事稀林香还入坐草色欲沾衣乔木干青汉层台落翠微平生躭胜赏日暮竟忘归 

　　夜宿山房 

　　客座传杯罢禅房借榻眠小楼靑嶂曲髙枕白云边寳刹诸天近瑶台片月圎幽栖尘事逺积久足延年 

　　月下与客同歩 

　　散歩千人石钟鸣夜未阑云归山阁暝月浸剑池寒花气侵衣薄松风吹酒残病余难乆立长啸倚危阑 

　　山房晩坐 

　　山中初病起三宿逺公房避俗寻莲社全生礼药王泉流穿涧冷花落染尘香对此逍遥坐将迎意尽忘 

　　山房晓起简同游诸君 

　　无端夜雨五更寒纸帐闻鸡客梦残松籁风微还入座花阴日上渐过阑漫言桑下逾三宿还喜樽前聚二难乗兴忘归君莫讶万金那易一身闲 

　　后苑层楼登览 

　　髙阁连云起层轩逼水开檐前芳树遶座上逺山来景向春城聚诗从暮雨催家园増胜槩竟日此徘徊 

　　立夏日后苑漫题 

　　倐忽流光春又徂朝来病骨强支吾轻烟风扬时髙下细雨云移乍有无深竹莺迁帘外语平湖鸟下镜中呼景随物换留无计断送余生酒一壶 

　　初夏南园杂兴一首 

　　南苑逢初夏蔷薇满架花幽香微带雨丽色烂蒸霞地拟东山胜樽开北海赊谢公行乐处沉醉岸乌纱 

　　夏日过刘秀才邨居 

　　访旧青郊外停舟緑水濵景临初夏日情是故乡亲杯酒论文乆园林发兴新相看头尽白来往莫嫌贫 

　　无锡城下夜泊 

　　沙洲维画舸独坐向黄昏月委溪流涌风随麦浪翻乌栖城下栁犬吠水边村心事凭谁语惟须酒一樽 

　　与客同登呉氏园楼 

　　髙阁凭阑坐川原一望分庭花晴媚日林木上干云山色侵牕入鸠声隔竹闻论文兼话旧不觉酒微醺 

　　晩发岊亭 

　　客路通宵雨河桥柳色靑水深新荻渚烟暗古邮亭对镜冠慵整凭阑酒未醒年来困尘网华髪渐星星 

　　毘陵道中二首 

　　扬帆初雨霁缥缈向毘陵云敛山仍出沙虚岸欲崩渚花迎雀舫堤柳挂鱼罾归路梁溪近名山拟共登 
　　路出晋陵西城悬落日低鸥惊渔棹起乌向女墙栖水竹由来美烟花望欲迷因思漆园吏吾道付酰鸡 

　　南园散歩 

　　向晩开三径薫风洒客裳修篁新脱粉幽草暗生香水溢羣鱼泳林深百鸟藏闲来观物理不觉意俱忘 

　　郊居口号二首 

　　懒性优游鹿豕羣闲将杯酒对南熏醉来髙卧北窗下松竹萧萧锁白云 
　　课仆晨畊负郭田坐怜乔木午叅天也知冠盖京华客输我林间一醉眠 

　　送马大叅同年北上 

　　一片征帆带夕晖官桥烟柳暮依依别时红蓼迷江渚到日黄花满帝畿命下喜生毛义檄梦回惊覩老莱衣知君才力犹强健肯向明时暂息机 

　　呉江访李中丞晩归二首 

　　访旧携孤棹江城落照红暮林投倦鸟秋水偃长虹灯起荒郊外帆飞细雨中三髙不可作千载仰遗风 
　　画船时载酒银烛夜生花老去身逾懒秋来兴每佳朗吟歌白雪沉醉岸乌纱舟子兼程进更深未到家 

　　琴川夜归 

　　百里琴川路扁舟载月归扬帆凌皓景把酒弄清辉山敛孤云尽河悬列宿稀更阑人醉后露下湿荷衣 

　　夜泊太仓城下 

　　醉向篷牕卧悠悠梦未成一帘秋月白孤枕夜涛声夙有江湖兴难忘鱼鸟情漏催天易晓隔水又鸡鸣 

　　松江道中 

　　水乡溪屈曲芦苇晩萧萧归鴈冲残雨行舟趁落潮新诗时易就宿酒未全消前路多村店靑旗映画桥 

　　秋晩过西山别业 

　　舣棹临湖曲穿云过岭西乱蛩吟露切归鸟度烟迷天敛残霞尽峰悬落日低山斋行欲到分火借靑藜 

　　天池道院小坐 

　　名山深窈窕池引细泉分树倚将崩石峰留欲去云幽轩含积翠古桂送清芬痛饮浑忘去微风酒渐醺 

　　赠孙将军岐阳 

　　将军不武类能文籍籍芳声艺苑闻策蹇行吟松径月枕书髙卧石床云看花酌酒秋将暮剪烛弹棊夜未分寄我新诗总珠玉山堂日日挹淸芬 

　　赠张幼于访旧 

　　幽栖常傍白云眠乗兴时登访戴船旧约喜从千里去新诗应拟万人传沧江水接天俱逺采石秋髙月正圎知向故人欢会处桂花香落酒樽前 

　　蠡东别墅 

　　篱落三秋景柴扉一径通浩歌惊宿鸟徐歩听寒蛩橘柚霜前緑芙蓉水际红无官真散逸何必闷书空 

　　九日与客登上方流云亭 

　　选胜登危巘攀跻未惮劳两山浮水出孤塔插天高湖色分渔艇林香入客袍日斜人醉后转觉兴陶陶 

　　蠡溪秋夜 

　　一池秋水浸芙蓉荒藓如裀草径封平楚雨收烟惨淡长空云翳月朦胧欲逃尘网同孤鹤闲向邱樊愧伏龙寂寞山窗灯火夜樽前啸咏任疎慵 

　　孟冬日南苑即事 

　　穷日牵尘鞅因躭别业幽园林开緑野台榭俯清流落叶飞还舞闲云去复留地偏心境寂无语倚南楼 

　　晩过王宴岭 

　　山行逾数里一岭界天髙迭嶂全封藓丛林半是蒿云归迷鸟道风起沸松涛向晩回孤棹行厨进浊醪 

　　夜宿江楼 

　　欲览仙岩胜遥从江上行小楼春月色孤枕夜涛声竹叶消愁尽梅花入梦清来朝潮正长风送一帆轻 

　　八坼夜泊 

　　笠泽停桡处村醪不醉人樽前烛影坠岸上柝声频渐觉家山近休嫌客路贫夜来风雨急疑是妒芳辰 

　　上方流云亭小坐 

　　日浴湖光净山含秋气深白云迷古寺黄叶坠疎林水送亭中色峰移石上阴相逢此佳景杯酒醉还斟 

　　寄徐大叅同年二首 

　　曽向长安歩后尘倦游归卧五湖濵云林自喜能容我宦海从来可畏人一枕黄梁真是梦数杯緑酒易为春百年光景今过半赢得逍遥物外身 
　　畏途日日起风波寄语君侯奈若何黄雀衔环谁复有靑蝇玷璧古来多射工沙际窥人影魑魅山中喜客过须识此中真险恶还家啸傲旧烟萝 

　　早春日晨起遣怀 

　　斗帐孤眠怯晓寒起看红日已三竿谁怜病后腰肢小自觉闲来心境寛柳色弄晴烟未散梅花破冷雪初残从敎春满西郊外绕路芳菲簇锦鞍 

　　早春日自遣 

　　东风披拂冻全消渐觉烟光动柳条病后未须抛药裹春来还喜整兰桡山中萝薜原相约湖上梅花早见招自分逍遥谢尘鞅但将诗酒过清朝 

　　春夜 

　　病骨偏宜睡呼童早闭门孤灯侵夜短薄絮向春温雨翳钟声杳风惊犬吠喧谁怜汉司马今已老文园 

　　徐少叅宦游初归赋得东园春奉寄 

　　江城佳胜在名园花木逢春各竞妍鸭緑波光浮丽日鹅黄栁色弄轻烟游人乆许携樽过旧客还容借榻眠寄语初归东道主暂时相赏是良縁 

　　上已日雨坐遣怀 

　　上已多风雨兰亭兴已违春寒増寂寞烟景入霏微草色闲侵幔苔痕欲上衣登楼时徙倚点点暮鸦归 

　　琴川道中 

　　虞山不到已经年此日登临破暝烟沙岸人行残雾里水村花发夕阳边白头渐觉交游少靑眼还应故旧怜夜向篷牕还起坐一方明月满琴川 

　　南园口占二絶 

　　池台乆雨后芳径生新草闲上画楼看牕里靑山小 
　　小亭苍翠绕与客坐移时花落靑春暮枝头呌子规 

　　暮春日蠡东对客遣兴 

　　抱病江乡过客稀春深白日掩柴扉樽前爱坐山当户醉后何妨酒满衣飞絮池塘鱼竞出落花庭院燕初归来朝不浅登临兴着屐穿云入翠微 

　　病中口号 

　　雨后花香入院清闲来心境絶将迎一庭修竹红尘逺竟日唯闻鸟雀声 

　　○失编 

　　和顾东白冏卿归田倡和集原韵 

　　九重纶命下公交车得许东归意自如青琐当年同仗马碧山今日复焚鱼三竿红日堪消酒半榻清风称读书更羡临行投赠者阳春欲和愧琼琚 

　　金陵下第东归 

　　石头城下并孤舟千里关山汗漫游行色悤忙书剑冷西风萧飒鬓毛秋疎林黄叶连天思古驿寒花满目愁三载相期只如此忍看苏季黒貂裘 

　　雨后中庭夜坐 

　　槐庭秋雨霁正是纳凉时双阙银河近千林玉露滋兴随清夜发坐为好风移此意无人解唯应达者知 

　　挽朱秀才良玉 

　　蚤岁相知笔砚同中年岐路各西东靑云愧我身先达白首怜君志未终蕙帐徒悬秋月冷酒杯应向夜台空临风无限凄凉思肠断荒烟落日中 

　　赠杨道衡姊丈 

　　当年同学在庭闱中岁离羣一鴈飞愧我风尘偏易老羡君林壑又知非玉桃荐酒娱珠履金胜传春映彩衣共对南山频劝饮不妨明月绕柴扉 

　　宿上宫呉道士太虚楼 

　　太虚楼阁倚层云槛外三峰挂夕曛岚合香烟千树暝风飘仙籁九天闻初晴帘幕悬乌影向晩松楸下鹤羣更喜殷懃呉羽客相随月下礼茅君 

　　山中赠杨勺泉道士 

　　仙坛乆着錬师名鞭挞风雷宇内惊勺水休将容易看曽为霖雨济苍生 

　　哭金秀才 

　　月落江湖夜已阑故人别后见应难西风吹散清宵梦肠断霜天雁影寒 

　　悼鹤 

　　双鹤原从海外来幽轩日日歩苍苔未能振翮凌霄汉相继游魂赴夜台云暗江楼何处觅月明华表几时回凭阑怅望西风下零落霜毛真可哀 

　　戏为柳枝词赠别二首 

　　岸头柳色近鹅黄丝短那堪别恨长寄语东风休作态天涯到处断人肠 
　　东风昨夜消残雪弱栁丝丝渐堪折上林春色自多情莫向河桥频送别 

　　濠梁杂咏六首 

　　红罗浮水产真人崛起平将六合吞扫荡凶残归礼乐朗然别是一乾坤 
　　元末英雄角逐时真龙犹未出天池诸艰厯尽天方授一起时将大难夷 
　　丰沛濠梁俱帝乡尽凭三尺定封疆本朝自用周官制不似炎刘杂霸王 
　　河山形胜昔中都佳气千年拥帝图多少金陵骑马客当年曽此効工徒 
　　彭蠡鏖兵势颇穷韩生徇节意何忠那知汉室论功日不录荥阳纪信功 
　　破晓驰驱驿路来沙边立马自徘徊英雄千载今谁在淮水东流不复回 

　　鲲溟诗集巻四