　　俨山集 续集 明 陆深
　　
　　
　　钦定四库全书
　　
　　集部六
　　
　　俨山集
　　
　　别集类五
　　
　　明
　　
　　提要
　　
　　臣等谨案俨山集一百巻续集十巻明陆深撰深字子渊俨山其号也上海人弘治乙丑进士官至詹事府詹事兼翰林院学士事迹具明史文苑传是集为费寀徐阶文征明唐锦陆师道诸人所论定而其子国子生楫为编次而刋行之锦及师道并称尚有外集四十巻通此二集为一百五十巻此本不载外集皆其笔记杂着又自别行也史称深少与徐祯卿相切磨为文章有名书仿李邕赵孟俯赏鉴博雅为词臣冠徐阶称深以经济自许在翰林院在国子监数上书言事督学于晋叅藩于楚旬宣于蜀则皆有功徳于其士民而惜其独以文章见费寀亦称其以剀切不谀忤宰臣左迁以后畧无感时愤俗之意而举其发教岩诗峡江道中诗证其无所怨尤今观其集虽篇章繁富而大扺根柢学问切近事理非徒斗靡夸多当正嘉之间七子之派盛行而独以和平典雅为宗毅然不失其故步益亦可谓有守者矣
　　
　　乾隆四十三年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　俨山集巻一
　　
　　（明）陆深 撰
　　
　　○赋五首
　　
　　瑞麦赋
　　
　　仆闲居田野多见瑞麦两岐三岐至五六岐彼九岐者得于传闻殆未之见云实有之感兹休祯作赋一篇有颂有美有风有刺义主劝戒附于古诗人之谲谏虽不足以希踪相如子云庶东京之流亚也示我同志靡得而布焉
　　
　　天子正徳五祀孟月维夏知知子疡发下体更朔新愈有客唁焉登堂三揖乃掀髯吐论曰夫物有异产事有竒遭谈肉者不可与论味眯采者不可与即文阔哉希乎今兹之所覩也子足良苦抑未之知乎知知子蹷然而起危襟横几奉客下风曰唯唯愿客诏之客曰走故农家五谷是理爰自弱龄勤厥四体今年逾知命而丰穰凡几一畆三石稂莠吐米皆未若今岁之为瑞也麦苗芃芃穟岐为二扬芒含颖复为三四多者五六将将覆地东邻一茎九岐尤异殆淳和之所熏蒸而上帝用以钖类也周书异畆汉歌两岐陋昔人之夸诩昭后皇之惠慈虽蒙白之翁负玄之老皆縁畆玩视相与嗟咨若走者齿发犹盛渉歴未广宜乎惊悸而伙頥也知知子仰屋太息索然久之曰否否客何谈之盭也夫縁物者贵质敷文者适用且夫麒鳯之希难以疗饥芝菌之祥难以充庖云锦之烂难以御寒蠙蚌之光难以续膏是以圣明抑难得之货壅不稽之言诚以重本而缓末弃无益而即有用也客幸目覩岐麦津津称瑞民瘼甚矣果谁之致独非客之所观见者乎试为客语徃岁已已运厄元元夏耘被垄滛雨注天昼夕阅七飓风相牵海波怒而山立江潮喷以骏奔蛟龙舞于街衖冈阜沦为漭渊漂尸横野浮畜蔽川千里一壑万灶絶烟于是百年之完聚连邑之生全化为鱼鳖葬于鲸鳣者殆过半矣暨乎水退民失故居沧桑一变形胜都非朱门沈其阀阅碧瓦荡为丘墟鸟窥巢而不下狐访穴而重疑号哭振野提负沿途父弃其子妻别其夫相与转徙乞丐奔逐投依若流星之逼曙而败叶之辞枯也于是强有力者牢朽材于古岸塞行潦以腐薪依湿林为栋干缀败席为闼阍溷爨无别卧食不分什并为五弃仇讲邻相依为命枵腹连旬野无留菜树不遗根徼幸于万一茍活于旦昏尔乃积阴郁结隆冬盛寒层冰千尺竹栢枯干岂祝融之故都为玄冥之停骖何暧暧之阳国顾风烈于塞垣民无夙具习不素安于是受冻而仆者又如干矣天子方轸念南服融照闾阎发徳音大王言贷常赋辟四门封简书于芝检勤使者于輶轩省太官之供调减司冦之坐论赈仓廪之储积蠲逋负之浩繁方将夺民命于沟壑续生气于游魂盖三五之罕有而二气所不能全之旷恩也良有司方忧经费之不足惧考课之殿后鸿泽持而不下限令疾于电走朝四莫三示一藏九使民破十家之产仅足以输一家费数畆之田未足以赋一畆笳鼓盈村扰及豚狗尔乃制为严刑迨及黄耉巨木囊头重金系肘臀无完肤指欲堕手溪壑之填未厌伸暴之门何有于是孑遗之民疮痍之末毙于敲扑困于征科者盖沦胥以尽渐不可久矣戾气酝酿蒸为疫疠方且乘阳发腾犷不可制今枕藉而病卧者比比皆是招医降巫若愦若醉是其冻馁蚀于胷肠刑罚惨其心志发双伏而并攻何方药之能治厥祸方萌殆未知其所至也使垄畆之植一本而十岐共蔕而百穗将安救之而客夸以为瑞哉且菽粟所以贵于珍鼎布缕所以加于玄黄者为其有用也今夫用者徒存而用用者已亡是谓隆虚而病实忘逺而娯细矣仆窃为客赘而不取也客闻而怃然曰噫嘻有是哉子之迂也信乎执一者未足与权二泥彼者不可与适此子徒鉴于已已之变为流而不止乎是殆滞于阴阳之迹而未深于斯理者也且夫于穆之化圜运不已剥终必复泰因于否吉凶互寻祸福相倚夫虫之蠕蠕也不屈不发地之窿窿也不伏不起数逆斯通气顺乃死是故九载之水或以成尧七年之旱终以启禹子岂知夫凶俭之后继之以丰稔登进之渐承之以君子耶然而气机橐钥必有攸始兆先于物发逺伊迩钟鸣而陨霜础润而降雨走诚得于俯仰之余是以释近忧而崇逺喜也且夫麦备四气实首五谷诗人颂其于皇下氓赖以率育续岁功于发春函潜气而多淑是休嘉之先露徯斯理于将复示帝心之仁爱启方来之祉福谅有开而必继孰无征而乃获走且与子托丘壑以优游咏皇风之清穆是故有取于麦岐子何责之备而论之刻（叶）耶知知子不能难客乃蹑履而退曵杖而歌歌曰麦秀兮多岐覆垄兮累累彼其之子曾是兮弗思于是知知子返乎潜室沈思渊黙纬情愫于浑沦抽端绪于开辟推玄化之始终考休咎于遗册览春秋之所书测消长于三易道有殊而归同理既契而心戚然则客之言似亦未为失也将以厥明戒馆客循阡陌辨麦岐之疎数听邻党之损益问勤勚于三时吊疾苦于缓急于时风轻景融烟朗雾清谢雕舆却繁缨被大练策溪藤道以童子从以经生指三汀以东骛遵龙江而缓征瞻桑梓于原隰拜松楸于佳城睇海氛于极际俨波浪之奔轰感钓游之旧踪慨岁月之不停蔼里墟之蔓延有孤物而屡更亦浮云之多态何难树而易倾怅久寄于异土心恋恋乎故京方徘徊以瞻眺謇彷徨而屏营顾见道左麦穗岐岐本同末异旁无附枝始戟戟以竞秀竟娈娈而莫携将神工之妙合复化钧之巧持或双昻以森矗或左右以纷披或越畎而希挺亦共房而骈垂薄长飙以洄洑照圆景而陆离等比翼于异类嗤连理而不为固物薄而禀厚腾众喙以增竒胡哲人之超轶随所如而见疑昔宣尼之瑞鲁匡人恠而围之比干之忠殷曰不祥而戮尸彼二圣且犹然般罹此又何辞抑轩轾之偶致将彼苍之有知于是歴览既倦羲驭未疲揽厥颖异采掇以归洵皇泽之渗漉拯黎民于阻饥托子墨以宣秘聊洋洋以陈词
　　
　　南征赋
　　
　　空同子阳明子同日去国作南征赋
　　
　　亶肃肃以宵征兮悲徃路之未央惧中道之折轴兮思改辙又恶夫无良顾仆夫以先后兮喟河广之谁航瞻桑梓之翳翳兮孰云忍捐夫故乡方青春之骀荡兮何雨雪之纵横白日匿其耿光兮郁浮云以翻扬睇山川以无极兮陵谷杳乎其孰明祥狐嘷而风厉兮何有于哕哕之凤凰昔宣尼之遑遑兮固蒙笑于楚狂展直躬以事人兮卒三黜乎旧邦慨殷室之多贤兮王子剖而信芳茍璞玉之终在兮虽屡刖又何伤谋人之国兮焉有祸而弥藏覩巨盗之乘垣兮固将谒之以峻防谓余梦寐之颠倒兮岂敢幸其必当黑白之同体兮盖昔焉之所常惮婵娟之翘妬兮吾安忍刓夫清扬雧絺绤以御冬兮畴驾尤于寒凉狎逆鳞而批之固以不碎为叶庆（叶）也斥虎之使逝兮遭反噬未为殃也卬衷之洵安兮初未量乎得丧（叶）曩委羽于东海兮奚成功之可望矢贞心之不泯兮濒九死吾犹恇昔淑媛之见背兮竟结发之难忘怅恩情之中絶兮徃将洒扫乎室堂彼良农之俶载兮力刈乎莠与稂诞嘉谷之离离兮竟收功于千仓度中流以失楫兮岂俟共载而劻勷燕雀安于焚栋兮斯物知之不长服先哲之明训兮希旁烛之煌煌神龙之渊天兮谅所乘之允臧歩中夜以顾瞻兮睆牵牛与七襄永相望于咫尺兮庶精诚之可将仰天阍之九重兮冀羲驭之回光魂怦怦以上征兮謇徘徊而彷徨乱曰桂车兰轩服骐驎兮登高临深送征人兮怀芳握馨遗心亲兮瞻望弗及涕泗零兮
　　
　　吊刘生赋
　　
　　唐士刘蕡燕产也感激殷忧有蓟丘易水之余烈以直言废故有祠祀直言也在今昌平皇明正徳之六载中月南至史官陆深共承陵祀道出祠下顾瞻徘徊乃述赋焉
　　
　　洵刘生之瓌伟兮已亮夫言出而祸随诞树虚而贾实兮纷振古之共悲测彼苍之倚伏兮嗟生独罹乎此时也当明庭而铺词兮既已谢乎无媒也茍忠信之自卬兮又奚必开金石而称竒愿韬巻以有徯兮恐岁暮之难期凌冰雪以北度兮敬吊生之芳祠空苹藻于寒冱兮怅瞻遡之何迟吁会合其犹然兮羌昩已而前之塞河决于微穴兮当狂澜之既颓貔虎逸而负嵎兮欲徒手以径批临深渊而莫戒兮耸旁观之屡疑佩宣王之昭训兮亦有道而言危曰余既知夫隐衷兮冀身却而道垂谓将来之可恃兮竟陈言之谁施謇歴生之故墟兮睇西山之崔嵬寻采薇之旧踪兮路逶迤而多岐风号寒而木怒兮恍有遇于斯须情抑郁而欲语兮魂靡靡以难持傥决机于转圜兮曰独生之所私
　　
　　后灔滪赋
　　
　　昔苏公子瞻赋灔滪盖曰江会百川势易骄逞不先之以龃龉尽其快鋭为害斯大嗟乎是诚有之夫当国家丰亨豫大之时必有风靡波荡之俗使无正人法家出气力以扞之则末流有不可救者矣此公作赋之旨也嘉靖丁酉二月初予将出峡舟过瞿塘春水未生孤根欲露盘旋其下有感于心作后灔滪赋
　　
　　道丛鳬之故国沿岷汶之长源睇灔滪之兀嵂绎先哲之名言测安危之倚伏乃始疑而今信然昔伯禹之导江兮命阳侯为驱先挟六龙与二虬兮劈雷斧之神铦劙地脉而中分兮挺孤高之一拳障犇轰之东骛兮回万折于澜翻时盈缩以浮沈兮拥百川而独尊或如象兮如马舟人睨而不敢上下相逝者之汩汩兮固昼夜之不舍惟上帝之黙佑兮恒斡运于区中示机缄于错纠兮物有穷而必通猗宣父之感麟兮既伐树又絶粮羌邹孟之仁义兮竟见沮于臧仓胡贤圣之迍邅兮夫岂兹堆之未汰派逺而弥昌兮象下流兮永赖抱遗经而先觉兮返乱治于否泰顾大化之茫茫兮俟万世于须臾俯中流之一柱兮盍前鉴而蚤图慨孔明之驰驱兮磊磈乎八阵犹未磨问草堂于瀼水兮吊江上之东坡予粲粲其白髪兮惧末路之蹉跎
　　
　　宣悼赋
　　
　　陆子羁旅两都三年之间四哭子女天永地厚控诉焉如作宣悼赋
　　
　　岁靡靡以于迈兮嗟继续之未昌曰予邅回之可哀兮何岁三改而四殇背乡井以辽邈兮囊又告予以屡空谓彼苍为不仁兮先哲重之曰降祥将余戾之日积兮懵不知其内讼抑修短之冥合兮长辛楚又奚用登高台以舒啸兮凄北风于襞缝涕既掩而复陨兮云坌兴而四涌岂余目之眵眯兮心■〈忄廷〉恫而不舒俯危阑以侘傺兮恍何物之满裾回曲房以偃息兮若有闻于欷歔顾父子之至情兮孰云排攘而获疎谓昬为旦兮谓日为年胡欢愉之易终兮而忧戚不可以延谅后皇之终惠兮恐日暮于虞渊反予袂以自持兮承慈颜于堂前
　　
　　俨山集巻一
　　
　　●钦定四库全书
　　
　　俨山集巻二
　　
　　（明）陆深 撰
　　
　　○歌一（十八首）
　　
　　红白莲歌（白学士秉徳池亭分题）
　　
　　白家池馆熏风里恰在香山最深处池流曲曲暗通泉莲叶亭亭齐覆水花红花白相间开香风香气四边来乍比珊瑚出银海还疑琼蕊下瑶台银海瑶台俱可怜仙舟一叶渡晴川素心饱露秋同月艳质凝脂晓破烟歌罢江南不知暑渚平沙暖新添雨江妃映日试红糚楚客因风摇白羽别有风光傍晩看遥山流翠入阑干四面画屏相向立一机织锦乱交摊主人个时玉堂退纨扇纶巾坐相对静虚如此可论心芳韵于今应作佩论心作佩总堪夸不愧名称君子花记得金銮送归夜分明一朶隔笼纱
　　
　　鲁桥热
　　
　　赤日行空正当午老夫畏热如畏虎计程归路三千七值我行年六十五昨过任城旧酒楼山川信美非吾土仲宣太白俱仙才安得并载黄龙浦此日池塘杨栁风此时庭院芭蕉雨牙缃架插余万巻衮钺心传破千古满座时看羽扇揺半酣起拂呉钩舞已约清风成故人更须霖雨歌明主回瞻殿阁忆微凉却向园庐依茂树
　　
　　秋水篇
　　
　　江南洁修多水芳紫菱翠荇下银塘银塘遥接芙蓉渚晓糚亭亭沐秋雨摘花美人云锦裳郁金香佩双鸳鸯家住湖南碧湾里碧烟如纱拍湖水少年射策蓬莱宫文彩隐映芙蓉红珊瑚十尺空自好灵芝九茎何足道一为君歌秋水篇济川稳泛木兰船若论颜色休嗟晚竟堪持补君王衮
　　
　　杨妃病齿图
　　
　　沈香亭畔催花鼓华清宫中翠盘舞瓠犀半启樱桃颗可是玉鱼偏作仵似将一掬黛娥颦翻取三郎断肠谱归来南内情更多一曲霓裳泪如雨
　　
　　石斋歌
　　
　　少师杨公之以石名斋也学者称之曰石斋先生葢有年矣客曰公博极羣籍尤深于易不俟终日取其介也又曰公家本蜀竒伟秀拔之观蜀实有焉着之心目示不忘也门人陆深获周旋斋中问学而退甞深思之夫道以济时为上物以资世为贤故圣人不寳难得不作无益逺观近取凡以致用也今夫用石者博矣其细者不论清庙明堂之建负荷而底定者是曰柱石疲癃残疾之人延起而安全者是曰药石盛徳丰功之着刻画以传不朽者是曰金石盘石以言其固也铁石以言其断也彼甲乙之品袍笏之拜是玩物矣又君子之所弗论公硕徳重望镇物砺世其取诸石也非深之所能知自今观之相业柱石也言行药石也文章金石也使宗社有盘石之安处大事决大疑确乎铁石之操石之用大矣备矣作石斋歌歌之
　　
　　关西夫子今元老有石当斋斋更好疑从天上堕支机似向瀛洲擘琼岛磨砺堪为百世师璠玙不数连城寳星光璀璨太白精云根崒嵂西川道早年充贡来明庭玉堂紫阁静仪刑擎天八柱开黄道障海千寻掣巨灵有时条理振韶夏百兽率舞游鱼聴孤标共仰积铁壁大手为勒磨崖铭授书空传谷城叟汉室开基一培塿何如五色补天材元付当年取日手石斋峩峩高入云四海苍生共翘首万年永藉圣朝安再拜为歌仁者寿
　　
　　寳丝灯屏歌
　　
　　鲛人夜织氷蚕丝不数细滑鹅溪绢或云并州快剪刀剪此一叚澄江练乃是云南之南万山中云腴石髓蟠青葱酒黄鸦紫祖母緑复有无价桃花红远人不贡车与服持此射利如射鹄遂令长安富豪家下视隋珠贱和玉琐屑璀璨星宿同水碓火镕俱有功短长曲折巧应手无乃鬼幻神为工分经错纬了不乱各以本色呈绚烂霞蒸雾■〈氵蓊〉有无间遥看一道晴虹贯是中白腻若可餐良工点染开林峦似嫌世上缣素弱颇有劲气生毫端制成屏风向灯夕聊慰风尘远为客壮心岂解随物迁乡书又送经年隔酒钱不爱典衣偿要与明月争辉光但愿明月长辉光
　　
　　三松图
　　
　　可斋郑宜简抱负伟竒身通技能俱造精妙使推而致之可资经济之用而宜简甘自隐约于农贾之间不肯少露一斑徃年游京师馆阁巨公与诸学士史官暨当世名流颇有知之者而宜简益自韬晦甞告予曰道之精以为身也他非所望今年六十矣日修孝义之行若以祈天永命然者使仁者必寿其殆斯人与乃题三松图寿之
　　
　　三松亭亭高插天离立森爽含风烟栋梁廊庙似无用撑架日月如有权浑疑无地着此物日观其下天坛前秦时大夫封不受汉家武皇来何虔潜龙卧龙差可拟鳞鬛头角俱依然懒为行雨六丁怒彩虬金电挥成鞭有似高人傲一世宁舍富贵耽沈玄师山孙子今竒士家住万山苍翠边胷中惟储秘书监囊里不贮司徒钱手种青松一万树如此三树尤堪怜风雷掀舞山岳动岁华剥落氷霜偏古栢空传二百丈蟠桃浪说三千年有时坐石聴凉籁独把黄庭金字编神仙官府总一致朝中宰相山中贤题诗一寄可斋子会见沧海成桑田
　　
　　蓉溪书屋为金司冦
　　
　　蓉溪江山真画图蓉溪主人絶代无徃岁西归结书屋风前月下闻伊吾牙籖插架几万轴云锦照水三千株有时溪头风日好一叚秋波净于扫水香花气相氤氲人间别有蓬莱岛蜀道时歌李白难草玄甘抱扬雄老只今身复上天衢太平经济须巨儒尚书省里少司冦御史台中上大夫共道孤芳持晩节还应廊庙忆江湖别来几度花开候每向西风重回首补成五色衮龙衣元是当年摘花手复有阶前兰桂行相期岁暮松筠友君不见南阳草庐緑野堂此溪此屋同垂芳
　　
　　渡淮放歌
　　
　　出门江南花无数行尽淮南春欲暮风霜添上鬓丝繁颇悔从前好词赋伊吕分明道可行孔孟咄嗟时不遇故人衮衮俱公侯频岁劝予劳尺素亦有封章逹姓名曾傍重瞳屡回顾忆昨素冠成陛辞天子中兴初践祚八年林卧心常悬一捧部符躬莫措玉堂天髙旧梦回青宫地切新恩误万分何补等涓埃五十无闻昩时务凭将一出期遂初自保孤忠总如故长河浊流足风波飞鹢扬舲竞津渡携家十口儿女情居安虑危在云路遥持一寸报主心时放歌声和韶頀
　　
　　吕梁洪
　　
　　青山夭矫如渇龙堕地直走河流东岸崩谷应气犹怒其下必有鼋鼍宫舟人估客尽回首篙师舵手俱神工人言大险亦大胜如此江山须画中宣尼南游鬼物出伯禹东导神灵通天地何心世多故刘项曹吕皆豪雄圣皇恃徳不恃险万里袵席歌同风我来其间正初夏片帆遥映斜阳红风旛前麾影接岸水槛下视波连空肩舆十里据髙坐始信静处观无穷
　　
　　大风宿留城
　　
　　身世浮沈如一舸一日千里十日坐顺风人喜逆风怒我任天公何不可随身所到一问津去者从右来从左古今道路无不然自有亨衢自坎坷黄泥岸高緑树深遥望前船宻如锁争先疾趋古所戒夜宿澄潭傍渔火
　　
　　寳应湖翫月
　　
　　我生爱月仍爱竒着意欲到西湖西不然具区三万六千顷坐此一色银玻瓈今宵寳应湖南路桂魄皎皎风凄凄水光四接上下合氷柱十尺云天低楼船不渡南北断危樯宻锁乌鸢栖我携二客恣清赏试选高岸成攀跻弦光满射白玉镜斗柄倒浸青云梯人间天上非还是翻疑海外闻天鸡瑶华台殿云母障水晶宫阙黄金泥胡床老子兴不浅挥手弄影沿长堤菰蒲何心烂不起鲛鳄有恨蟠犹啼南中卑暑不耐冷况复风雨尤难齐兹行所得差足慰未觉严冱欺袍绨人言春月胜秋月春月花桞空萋迷争如冬月有劲气复此淮海氷连溪酒怀逸兴俱浩荡霜明雪映工品题君不见汉家中郎持汉节风槩凛凛海上甘牧羝
　　
　　和王元章梅花为叚主事子辛赋
　　
　　画堂六月飞严霜客持此幅梅花芳乍窥疑浮初月影细对忽丽繁星芒塞垣风高吹石裂岭南天低不受雪何似孤山处士家一叚西湖弄华月梅花此时殊有韵青鸟遥传海山信度水盈盈玉雪肤含风袅袅堆鸦鬓万种心情春酒缸起为花神酹一觞谁怜白贲元无价空复红芳号假王会稽山农骨已冷梦入梅花呼不醒巡檐且索屋三间负郭何须田二顷
　　
　　雪村晩酤图（为温宫谕题）
　　
　　崆峒万木冻不僵琼瑶一片埋夕阳云安道上少行客百花潭西封草堂桥回溪转疑无路前村依稀后村暮时见青帘猎猎招如闻白鴈翩翩度天涯揺落空岁华翠微自有高人家林端红叶饱茶灶梁上青蚨挑画义一斗鹅黄正堪买拍浮好怀同北海不来租吏浑无哗夙约溪翁如有待川源窅窱古人风幸际车书万国同床头何用纪岁歴门外但送邮诗筒凭谁致此好气象必有明君与贤相托斋先生素心人悬此一幅髙堂上画家画意不画形当朝戴进最有声未歌三白呈祥瑞先兆六符开太平
　　
　　南峯书院（为徐良节题）
　　
　　南峯主人颜如玉更向峯前筑书屋虹光夜夜贯斗牛秀色冉冉连嵩祝复有家传万巻余累朝诸父皆诗书子云寂寞空玄阁诸葛经纶有草庐南州高士元同谱玉树氷壶映千古风骚共许国无双韦杜浪夸天尺五孤标絶壁倚春晴风动芸香满院生常留云气从龙出须种梧桐聴凤鸣
　　
　　龙江歌（寿唐士回宪副五十）
　　
　　龙江东来万里道遥接瀛洲与蓬岛三江有水剪不断五湖无波净于扫龙江先生江上生徳器文章俱老成胷吞云梦已八九量比汪陂无浊清登科弱冠人如贾辞源倒挽银河泻砥柱中流力有余扶揺九万风斯下掖垣谏草避人焚宪节西持徃校文多少鱼龙随变化一天星斗浸寒云云间自爱归来早莼菜鲈鱼旧盟好闲看秋影澄道心坐见红尘扬碧草碧草红尘阅岁年宣尼当日正知天终同渭水非熊兆会起浮空万斛船
　　
　　瀛海图为李宗易谕徳歌
　　
　　天南咫尺帝城隅山灵水秀相盘纡中有瀛海接银汉吞九云梦涵五湖太行西来走其下排列七十二朶青珊瑚微风吹波縠纹净明月照影骊珠孤汪汪千顷荡星斗上下一碧随鸥鳬世传神龙有窟宅霹雳惊起头角殊化为霖雨洒六合波涛壁立风云麤须臾光霁变天地荏苒花栁呈芳腴我闻弱流三万逺隔扶桑外六鳌三岛空传呼玉堂学士李太白家住瀛海真蓬壶水心楼阁开云母风外帘栊蹙浪珠有时倚槛一长眺宛见云中五色清虚都心胷已着秘书省殿陛恭承子大夫青钱万选絶代有白璧连城天下无频年文场拔董贾昨岁武举罗孙呉庙堂自当金玉器鼎鼐竟与盐梅俱周家申甫嵩岳降苏氏轼辙眉山枯大贤应运重得地瀛海似也非其徒江南程生近好手点缀金碧工调朱经营意匠入窅眇翻取商岩旧典谟玉颜丈人古冠佩疑是退直金銮趋手挥一筹探海水坐见清浅连桑榆鲁连高蹈带侠气仲子汗漫甘乘桴君不见张子房借前箸为汉驱请看此筹一下能奠万古之皇图
　　
　　题严介溪所藏何竹鹤画
　　
　　江南五月黄梅雨湿云不断生逺水风流太守竹鹤翁家住江南水云里兴来挥洒出画图高峯掩映云模糊江回路转草堂静雨崩沙塌溪桥孤钤山堂中羣玉府此幅逺淡尤足数宪使先生最爱才玉堂学士真博古到处护持如有神携来长安手泽新高人韵士千年迹孝子慈孙百代珍
　　
　　俨山集巻二
　　
　　●钦定四库全书
　　
　　俨山集巻三
　　
　　（明）陆深 撰
　　
　　○歌二（二十一首）
　　
　　节妇歌
　　
　　忆昔敌人犯边日先皇赫怒挥鈇锧苍天深意在戢兵六龙暂驻阴山跸古来胜负兵家常土木之变悲莫当忠臣孝子毕誓死长缨徒手系名王维时张公忠勇士肉骨藁葬蛮荒耳陨星莫想诸葛生落日琱戈挥不起中闺裁罢寄征衣征衣一寄不曽归东海深深精卫苦九疑泪尽山成围折钗分镜甘独守寒影遗孤成左右红颜白发须臾间长夜玄堂重执手遗孤无怙亦无恃期以功勲光后祀星聨八座位中丞重译威敷雪前耻谁云纲常一日无呜呼忠臣为君贞妇夫凭轩涕泗声呜呜
　　
　　开河待闸苦热
　　
　　长江无六月此语为谁传筠簟纱厨里何人不可怜我家本在三江上竹树成行更森爽画阁含风蘸水开仙槎到海随潮长波揺云梦通具区地接蓬莱与方丈何似黄尘千尺高脱巾羣饮总称豪银床玉井无由觅赤脚层氷何处逃徒闻东郡泉千派不济南湖水一篙临流欲渡还晞发待看西岩吐新月万贯谁纒鹤背轻一蓬自笑鸠巢拙人间合有清凉方半卷湘帘坐超忽君不见陶潜酿秫两疏赐金罹此毒热听我呉
　　
　　吟星月歌
　　
　　元宵自戴子充冬官小酌还卧养庵梦中得诗忆其首聨云大星无光月如水碧空无云千万里晨起栉沐颇用讶叹适小野春官见过遂举似之小野今之雅才首肯赏音云突兀不类常作因加窜足成为放歌庸拓旅怀
　　
　　大星无光月如水紫烟辟寒天万里金吾木柝声不骄火树星桥接空起恭承休假作上元满目韶华帝城里团圞三五宵可怜浅薄一分春奈尔胡床浩兴空昔年秋色不似长安妍五鳯楼前迎万乘六鳌海上拥羣仙欢游秪厌春更短欲挽空壶涵百川机中红雨催花落天上青娥妬扇圆九衢罗绮人如蚁五侯甲第黄金炬底用还乡作昼行真堪穷汉经年煑别有工夫巧夺天制成二八当牕女回纹晕采剪越绫五色含光漏湘楮云母琉璃俱有神银河牛渚恍通津常抛金弹夸豪侠独抱明珰泣蜃人火具时时闻战伐飞流一一绕勾陈谁家帘幙留欢住几处笙歌按拍新节物人情岂相待后夜迟迟出沧海每惊旧发羞鸾镜却倚新声填欵乃仙人自古有羡期书生妄意图元恺但祈灯月两相和岁岁年年常不改
　　
　　秋日入畲山观昭庆三栝松
　　
　　云间山水称絶竒简逺开豁无不宜村村花栁足佳丽亦有落落蛟龙姿新秋晴日照古寺鸣丝偃葢风离离阁前两株踈且瘦左右拱揖如佳儿独怜众草没昙院不见十尺围桐皮稍偏一株在东麓蓊翳拔起三虬枝擎空似欲拏云雨匝地更与成涟漪我闻佳树以地贵豫章赤水非人为云间栝松重昭庆徃徃盆盎时见之此来得共恣幽赏山深谷暝何迟迟未嗟才大难为用颇恨地僻稀相知摩挲风霜有古意指点时代多遐思东廊一僧最朴野导我屋角开重篱为言秋高八九月风前落子堪萌滋迩来区赋要徃役此事久废从先师山中岁月已如此世上风波纷路岐坐成三叹倚石壁欲别未别空犹夷苍髯戟戟老髪秃白云冉冉游丝垂此山九峯居第一谁为姓畲谁所遗或云种茶似阳羡呉歈楚调聊相随陆家放鹤还沙际张季思鲈今水湄他日青松能待我茯苓琥珀总宜诗
　　
　　悠然亭
　　
　　濠梁有鱼水庄惠无尔我吾犹恨多事忘言岂不可俯仰天地同悠然鱼忘于水水忘渊澄鲜一色月转汉泼刺数声风起船封君本是方叔后老气盘空薄牛斗长啸江湖范蠡书逃名松菊王弘酒庭中潴泉泉上亭亭外万迭青山青有时出云作细雨此际游小开南溟坐来一日当千日未论他年百四十海棠花发春气浓一片臙脂镜中湿
　　
　　赤壁歌
　　
　　我闻赤壁乃是曹刘之战场襟锁巴蜀喉控荆襄丹崖插江几千尺疑是煅烂半面之昆冈下有波涛走万里上有椒桂森众芳紫苔斓斑伏虎豹红云缥缈游凤凰当时烈烈南风发北岸舟楫灰飞扬蛟螭失势易为缚何奈太白多寒光时移连去疾流电江山如故天苍苍平生好竒癖山水梦寐彷佛徒彷徨昔有苏子瞻来自白玉堂扁舟夜载七月凉月明把酒酹周郎英雄多有恨涕泪徒浪浪尔来数百载胜事不可常陶子五月使潇湘殷勤请戒十日粮黄州弭节聊徜徉须凌絶顶出上方翘扶桑兮俯八荒清风时来声琅琅为我一诵秋水章
　　
　　子醇雨后陪宿道馆有赠
　　
　　春灯着花照春雨窈窕仙宫对床语龙池冥冥杂花寒鱼书鴈信多愁绪一百五日又已过二十四桥何处所容台美人锦绣肠能为楚歌歌白苎候我明光起草余更约城南看花侣长安风尘缁素衣故园魂梦牵春渚三军草露白铁袍五侯宅第黄金炬闻鸡起击珊瑚鞭共慰此身同逆旅
　　
　　夜泊真州
　　
　　前岁泊船真州江满船明月揺船牕今年复向真州住黄昬待月月欲吐明月照人无丑好来来去去令人老一杯船尾得月多聴我试唱真州歌真州歌将奈何大船如屋船船官鹾危樯揷空飞不入铁锁钩聨宻如织语音嘈唧了不分同是经商异南北居民大半趋四坝倡女沿河晩糚罢短担双檐唤卖鲜小舠三桨轻如驾连楼夹巷簇簇新家家许住异乡人共道今年生意少下客折本上客贫江南春山迭迭緑荆楚转运遥聨属南京供奉日日过金字黄旗去还续君不见文信公几陷虎口中但愿路日通不怨东西逢逆风
　　
　　雨后于都司分种红蕉
　　
　　今日不知来日事百年枉作万年图青青一种芭蕉树春雨敷荣秋雨枯忆昨岁晚雪飞白都阃门墙映红碧依稀记得建阳过南北东西总为客建阳县令薛给事开尊北堂邀我至对花云是美人蕉不怕风霜逞娇媚前月京师附书还为传给事死谏官见花怜花为花恼万丈雪山毛骨寒都司刘郎举武举每以危言动天子螭头豹尾不肯留独鞚花虬行万里万里边庭絶羽书手种芭蕉三百株一宵蹄囓苦不戒粉碎玉人伤緑珠共汝朝来有归兴细雨沉沉满三径携锄斸取旧根荄且种窻前欹枕聴
　　
　　题李蒲汀学士所藏赵千里射熊图
　　
　　王孙藻思锦绣纹点染青山萦白云避鴈霜高锦树出射熊风劲角弓闻似是西原猎场下公子翩翩齐骋马捷如流电气十倍满弯明月神潇洒沙平草浅石径长左驰右突不可当直前一发遂得隽岂但百歩能穿杨古来妙传夸絶艺此幅摩挲今几世周诗蔼蔼歌梦祥汉馆离离是何处蒲汀学士人中龙勘画披图最有工致身本在霄汉上雅兴时落山林中武功文事亦素具细认丹青有竒趣尚父曽闻载后车宣尼尚且供先簿试看更兆掌中珠雄风骏骨头角殊他年隔座屏风里唤取良工搨此图
　　
　　南宫北郭踏雪
　　
　　前夜维扬翫寒月今朝燕冀寒踏雪百年快事能几回谁料兹行两竒絶漠漠郊原一掌平纷纷珠贝缀难成玉堂瑶圃随行上缟带银杯逐步生复有软舆和葢重何似渔翁一簔冻白马翩翩千里骄红旗闪闪长亭送臂鹰走狗谁家儿颇忆东原年少时双飞一箭穿云下九尾千年匝地驰壮气老来余白首熊裘貂帽鹅黄酒扫竹寻梅何事无栁絮梨花随处有东方又动朝日红耀色流光四望通矮屋欲埋孤出栋遥山先映最高峯试问天公资发育前须巽二后滕六苍生赤腹望丰年黄扉紫阁尤惊目谁持坚白攻异同爕理调和唯至公不见狻猊巧抟换消得东皇一夜风
　　
　　文峯歌为郑正郎
　　
　　云路东南永闽关紫翠重蓬莱宫阙近突兀见文峯文峯拔地几千尺巨灵夜卓凌空碧特立疑从五老分髙标正傍三山出三山秀色锺异人文峯先生尤絶伦身同砥柱障东海力挽华岳开西秦二十明经取上第六曹郎署称无二作雨为霖本有期擎天捧日真能事当今好手张平山写出巉岩水墨间美人被服何雅素坐看白云相徃还先生爱山兼爱画风物江南两竒迈停骖驻节费追陪高堂素壁时张挂旧家门巷对山居共道相传百代余开图宛见文峯面若论连城玉不如
　　
　　竹岩歌（为程时言侍御题其先君方伯号）
　　
　　君不见程公竹岩重新安上有凤雏双羽翰下有龙孙欲迸青琅玕嶙峋白璧连城价揺动清风六月寒美人岁晚爱颜色身踞虎豹凭阑干秖今仙游向湘浦唯余落月辉林峦调和六管制大雅镇压百里成伟观孟生泪尽不复茁唐皇感之比二难江南程氏古司马别有伊洛分派如波澜谁云今人不如昔竹岩太中相应看仲氏外台握风纪俨哉伯子和气端正公壁立几万仞要比季子铁豸冠四时正气郁不改东南秀色若可餐扫除炎热砺世钝一为长歌天地寛呜呼竹岩不可见见此孤标遗荫回风湍
　　
　　西岩歌
　　
　　君不见昆山产玉高嶙峋当年一片称絶伦迩来几千载元气酝藉含至淳乃有参天卓地壁立之西岩窅窱洞府栖仙真春色桃花误流水秋清桂树当月轮紫芝瑶草满下界祥虹瑞霭徃徃早暮相鲜新箕山将让许武陵聊避秦逺观田变海昔传岳降神自如先生古柱史甲第华堂住其趾少年风彩真玉人陆家兄弟安足齿满门忠孝世所希江南数作鸣珂里状元宰相应黑头季弟今为天下士大儿文学早作畿辅师直言忠谏丹青里小儿颕异似杨修已署门生拜天子有孙行年十六七一举乡书众中起珊瑚与珠树过眼纷可喜先生况是真仙才酒尊常对昆山开消除日月归棋局舒巻丝纶有钓台屦杖登山疾于驾有时临海望蓬莱玉耶人耶两难辨但见秋容秀色逺与鸾鹤相徘徊五千道徳闲常诵三度蟠桃手自栽只今七十逢初度刚是浮生第一回山中好风日天末负趋陪短篇遥当长年颂愿借澄湖作寿杯参天卓地之西岩永与朱颜黑髪相追随
　　
　　题画
　　
　　春风花栁溪桥路剩有韶华管送迎隔岸青山千尺起闻歌多少别离情此图点染还清润似是钱塘戴文进张公好画如有神高筑金台同买骏内庭多暇日正长湘帘半卷当华堂时时拂拭见古意欲效丹青比梦良
　　
　　雨中泛舟
　　
　　闻座客琵琶兰舟急雨横银塘水芳沙鸟滋暮凉烟云弥望接蜃气楼阁失地含龙光于时披襟坐盘薄爱聴潇淅鸣舷艎座中有客偏好事独把琵琶临醉乡一拢一捻有古意欲弹未弹先断肠四弦嘈嘈乍入手似与风雨随低昂曽传青衫泣司马岂是紫塞啼王嫱孤臣忠愤重离别壮士感激多慨慷鹍弦铁拨世希有此曲杳眇尤难当谁裁无价紫桫椤乃有双盘金凤凰我生两耳才具足妙解那得如中郎老怀政尔苦氷炭试遣陶写凭消详须臾返棹更东下云物一空江水长
　　
　　可泉图（为胡大参）
　　
　　我识可泉三十年今朝为赋可泉篇秦川蜀川浑漫尔相忆相逢俱偶然君家去天才尺咫云树苍苍万山里羲昊曾留画卦文陆郎未试煎茶水当年妙小富文章春日承恩上玉堂客过每劳占剑气人传从此破天荒一朝汨没青山下印月行风倍潇洒遥从西郡梦三刀又向南台骑五马皖城东下是苏州银色流璃万顷秋匡庐天外飞犹落杨子江心泥不流济南突地七十二钱塘江头水西寺还将词翰旧风流总属参知新政事一夜秋期梦故乡某山某水暂徜徉如流车马来阿曲似水门庭复晋阳晋阳相看吾已老开图宛听泉声好白练横拖万里长银河倒挽三山小溶溶漾漾更逶迤东流终向凤凰池聊从汉使乘秋日正是商岩大旱时满地苍生望霖雨天瓢一滴何如此由来邹孟达逢原安用蒙庄齐物理谁云嶓冢不胜舟谁谓昆仑最上头请看逝者无昬旦化作江河入海流
　　
　　松鹤图
　　
　　遥空受秋万里碧松露团团野花白藤梢橘刺纷陆离细水涓涓遶云石我疑此图是玄圃中有双禽鸣且舞霜翎砂顶足生韵玄裳风轻月将午当家妙品在逼真况是写生须入神古来高人重图画欲令见者常如新我闻胎仙三千岁摩挲此幅能几世乃知丹青空尔为别有不朽超絶艺
　　
　　枯木竹石图
　　
　　人间何处真不俗雨后山前两竿竹雪村老人幽兴多落笔龙孙削苍玉离离乱石出涧底古木压枝虬欲起相思天际望美人月明一片湘江水君不见工师取才伶伦裁管兼收并蓄截长补短开图识苦心听我歌欵欵
　　
　　次韵黄如英听管生弹琴
　　
　　逸人最爱冯虚阁手弄丝桐自酬酢清安身世甘寂淡富贵交亲供谀噱天空境静初按谱掩抑悲凄更丰约淙淙岩背堕春泉歴歴林梢下秋箨缓猱急引大可怜含征流商调相错初闻古意三迭髙旋见失势千丈落勇如壮士提戈戟静似佳人洗丹垩呉山积雪开四牕夜静金炉火犹烁是时相对拥青绫顿使烦襟坐来铄中郎此意妙莫传炊爨之余尚堪凿看君幽兴正得意我和险诗聊善谑须臾鼓罢阳春曲门外青山映寥廓
　　
　　楝塘（为李封君）
　　
　　甬东水树清深处楝花风动黄梅雨乔木由来世泽家清溪合有高人主主人本是种徳人种成玉树高嶙峋青骢白豸风霜古紫诰金泥雨露新苦县遥宗元姓李今代闻孙还柱史弹压争知重有山门庭不愧清于水绣斧银章使节归摘花酿酒映斑衣明堂正要求梁栋坠子成林大十围
　　
　　和答张子醇索砚
　　
　　容台大夫古列仙谪向人间年复年当时正坐风骚客今日犹为笔砚怜呉东片石青山里箬裹藤封四千里力微任重致不多空对知音惭未已看君笔阵何堂堂真堪作史蔡中郎自须剪赠西湖水化作虹霓万丈长
　　
　　俨山集巻三
　　
　　●钦定四库全书
　　
　　俨山集巻四
　　
　　（明）陆深 撰
　　
　　○謡（三首）
　　
　　边城謡（赠王司徒）
　　
　　金木难丑之年大同六月风尘连将军死绥战士哭束刍斗米当十千司徒受命出饷边纶巾羽扇何翩翩指挥捆载赴急援上山下山鱼贯聨营中望见气十倍抆涕裹血张两弮君不见丞相昔日下三川木牛流马何其便司徒之功相后先司徒之功相后先请观渭上田
　　
　　卧龙謡
　　
　　龙卧不行天龙吟梁甫篇借龙何处所行雨遍三川三川山势常含雨北风不断东风驶赤龙上天掉龙尾更遣流星促龙起定军山中龙骨藏龙光夜夜拂咸阳
　　
　　石桥謡
　　
　　一挥千黄金不如一石梁江水险不测人命薄于霜南州十月水涯降临流不渡愁褰裳家住江水北市在江水阳朝渡给薪米暮渡携酒浆有时浪急石齿齿对面千里空断肠东邻周封君有子登玉堂一朝发私帑波面流虹光方车结驷若坦道石可泐徳难忘
　　
　　○辞（二首）
　　
　　春山辞（赠别何舍人仲黙）
　　
　　登长坂望故都辞帝阍兮南骛渡河梁兮春波时一去兮难再怨芳岁兮蹉跎赴山灵兮夙约返初服兮苎罗林深兮春暮草靡兮云和猿避席兮空谷树开障兮崇阿左兰兮右芷牵芙蓉兮鞶萝聊徜徉兮寤叹澹容与兮啸歌望佳人兮不可即眇千里兮伤如何
　　
　　风泉竹石图（为杨梦羽正郎赋）
　　
　　启玄圃兮缬羣芳淡容与兮翱翔望帝子兮极浦思美人兮潇湘幽篁兮恠石泉激风兮鸣珰神舒兮境寂开药房兮兰堂冠切云兮瑶佩飱沆瀣兮夜未央抱贞节兮自媚日夏烈兮秋霜羌秀色兮可揽邈江山兮苍苍游夫君兮太清跨虎豹兮骑凤凰
　　
　　○行（十五首）
　　
　　沛水行（戊辰岁）
　　
　　沛水东决如沸汤家家水痕强半墙麦苗不收枣树烂鸡犬缚尽无糟糠河上丈夫七尺身插标牵女立水濵自言丰年娶得妇结髪甫能勾十春来年生女如获寳阿翁提携阿■〈浦上女下〉抱两岁三岁学歩行邻里尽夸皮肉好今秋粮限不过年县官点夫夜拽船可怜此女八岁余决劵只卖四百钱钱财入手容易尽但愿分投避饥馑借问上船何处州异日经过烦附信答言家住越州城緑树青山好托生桑树养蚕常着帛湖田种稻早炊秔听罢那禁双泪流相逢只合死前休闻道越中多赋敛父北儿南两地愁
　　
　　悲开河行
　　
　　鄞张秀才翰林检讨常甫兄也北来省弟道死开河作悲开河
　　
　　丈夫乍可道路死挥泪听我开河篇开河五月暑有毒亢暵百日河无泉枯蓬赤乌汗如雨长夜白鸟雄似鹯游子去家三千里况复病体累十年秖知出门多歴览谁料来日当大难木皮束棺灵寄寺县吏检尸巫布筵忆昔当时别家日父母挽留妻子牵自言省弟到上国自谓赋命天无偏地岂长沙人赋鵩道如陋巷鬓凋蝉弟不及见亲已逺奈此半路连弃捐重泉杳杳不复旦游魂黯黯何由还相逢亲旧烦附信南到会稽北到燕堂上老亲嗔恶梦闺中少妇焚纸钱长安空悲听雨约旅馆那得共被眠哭夫哭兄兼哭子呼神呼地复呼天一死辛酸尚堪忍两地呜咽真可怜君不见封侯无成向沙漠马革裹尸犹是贤
　　
　　重廿五行
　　
　　子忧居海乡寄生理于稼圃今岁壬午连遭天灾前月一风今月一雨咸为异常况值七八月之间伤农特甚慨然逺怀命笔识之题曰重廿五行纪时变也
　　
　　前月今日风若掣今月今日雨不絶颓垣败壁补未完注栋倾盆势尤烈对床不辨儿女啼悬天但恐星河决遥看宻泻同织丝复有大片如飞雪夜来沾洒愁图书似闻挥霍鸣金铁昨听父老指顾言目数羣龙迸空裂海中沙县全城翻邑里谯楼半腰折皇天髙照正森严圣主中兴自超轶岂伊玄化复偶然无乃苍生自诒孽拥衾转辗苦待明四野茫茫混鱼鳖禾头生耳须浪传灶底产蛙幸虚设不然东南财赋区宁免宵旰劳符节小臣幽忧才一家终岁饥寒讵堪说仰天端拜意独深捧日何能计应拙挽回光霁敢望多今夕明朝事终别
　　
　　金陵行
　　
　　钟山郁嵳峩冉冉朝出云昔日秦始皇于此埋黄金埋金空复尔千载悲叹深石头遶其右长江亘其阴我祖造帝业此地遂发灵双观切云霄宫殿何森森下有高楼台甲第贲丹青缙绅罗其中白马扬金铃山川此都会登眺亦峥嵘送君金陵去歌我金陵行
　　
　　江南行（送邓良仲尹昆山）
　　
　　仆本江南士请歌江南篇江南佳且丽沃野多良田道旁采桑女湖中木兰船礼让季札后文学言偃前昆山产良玉自古盛才贤东通沧海波西接阖城烟既饶鱼稻利复当大有年登眺何郁郁井市互纠纒商贾竞启关逋流愿受廛使君楚邦彦敷治若烹鲜新从天上来端坐理徽弦齐民本同性嗜好贵有先谷中自虚旷岂曰声难传酌酒听我歌我歌慎勿谖
　　
　　伤哉行（挽何处士）
　　
　　伤哉薤露日欲午昨日草堂辞故主黄梁已熟梦初回百岁相将一柸土北邙山下纸钱风杜鹃声中寒食雨留得功名上墓碑行人立马泪如缕椒浆满地不胜愁日落玄猿为起舞流传义事死不泯会有余休大门戸
　　
　　蜀山行（悲安处士）
　　
　　蜀山何苍苍蜀江何汤汤江山相望郁不改中有懐贤泪几行泪行洒向嘉州道嘉州高士忽已老高士坟前四尺碑北风细雨揺白草至今人传髙士徳侍母能吞病回食读书千巻老不忘白首犹能数行墨有文孙曽振其武巍科逹官相次取千秋万岁安家祠瓜瓞绵绵称始祖
　　
　　骏马行（赠别殷近甫）
　　
　　殷子有竒骨昂藏若骏马康庄在逺道伏枥甘土苴长安一朝别我去再三挽留不能住潞河新有下滩船到家正及朱炎暮君家本在齐鲁墟枫林瑟瑟临前除小楼画槛荫林樾中有先世千巻书北堂慈母髪垂领倚门望儿悲短景小弟今年十四五弄笔时时学驰骋上奉母颜下课弟日有余功拟丛桂病骨偏宜秋气凉药囊闲却参苓剂登高回睇望泰山恍见仙人时徃还翩翩白鹤不可借流光日夜凋朱颜朱颜一徃那再复惟有功名留汗竹志士偏增日暮悲佳人易感穷途哭忆昔虚堂坐论文辞锋徃徃倾先秦谈时屈指数汉魏叹息六代何无人殷子竒气鲜有匹人间八寳光耀日呉郡徐卿吾畏友毎每到君赏高逸君不见九方皋胡能按谱索马毛愿子加飡善自爱天闲十二终当豢尔曹
　　
　　画松行（为郑启范题）
　　
　　毕偃去已逺马夏新有声携将秦大夫从事禇先生幽篁压枝兎丝扬雪后氷前俨相向浅红腻紫多好颜端合低头丈人行蛰龙一夜闻雷起况复笙篁风满耳县斋昼静帘影重聊伴诗书当行李君不见前年营建采山林竹头木屑俱千金天南别有擎空树回岩迭嶂深更深岂不中梁栋地僻诚难寻由来才大难为用始觉良工真苦心
　　
　　东家行
　　
　　东家有女嫁西家不羞白璧倚蒹葭结髪初疑连理树牵情复比并头花并头连理愿千秋夫壻今年轻薄游斗鸡逺过夷门市系马时从白下楼斗鸡系马聊应尔可怜年华付流水月离三五弓下弦春当九十花成子千迭关山音信稀传言絶塞寄征衣身骑大宛乌龙去手取将军金印归乌龙金印两难成边境萧条不可行黄沙万里双睛暗白雪千山五月明风月空闺难独守团扇絺衣岂堪久箜篌弦上公渡河羌笛声中折杨栁杨栁秋来满故园良人何日返东门黄金绕身乆离别不如贫贱暂温存
　　
　　西州门行
　　
　　怅望西州路经年感旧恩甞因石头醉不觉至州门至州门应恸哭舆疾归来尘满目羯儿江上兵八千鼋子车中年十六苍生满地终奈何一枕白鸡春梦足中原心东山志两难凭俱不遂几人能有羊昙涙
　　
　　分金行
　　
　　古人重结交何必千万人一一茍知已安得各许身嗟哉管鲍交迹逺心逾亲后来相齐功宁令负分金
　　
　　猛虎行
　　
　　天生尔物何雄发咆哮一声振林樾伥魂离离腥风动山下行人竖毛髪乳子曾闻昔扰驯食牛谁料今搪突太山啼妇那忍闻血肉纵横迭枯骨君不见东家近日射生手弯弓百歩能穿栁
　　
　　射虎行
　　
　　海壖饶稻粱日夕满牛羊忽传虎南下逺见目炬光腥风猎猎振林木前村惊走后村哭南衙仙尉滇南才白马雕弓美如玉太平寺西日卓午一箭杀虎如杀鼠长官迎劳吏欢呼负嵎长啸今何处君不见南山白额长桥蛟眼中此尉人中豪
　　
　　拟饮马长城窟行
　　
　　宻宻墙头栁凄凄野中露徘徊念逺人即目不成覩别离谁不然相思逐流年日短愿夜长梦中得相怜食荼知味苦登高知路长耿耿懐隐忧双轮绕柔肠客来异乡县遗我一匹绢双手认封题中有夫壻书上言紫貂弊下言近痩肥持刀欲裁衣仍将比残机
　　
　　○四言古诗（四首）
　　
　　邃庵（为师相杨先生赋）
　　
　　时惟文明笃生哲人若大厦斯构巨木既抡江汉濯灵于国之南来游来观有兹邃庵于穆邃庵奠长安之里先民有言人远室迩仞墙既辟朗牖载启迈心昭旷崇志玄始承明既下遵此深闳耽耽渠渠以造尔后生孰曰一室而匪八荒君子善居旁达煌煌凡此煌煌惟邃之功故岳深则蓄川汇攸同诞求明徳兹庵是出出则外攘入则内谧庸是基程光我王室帝用勤止佥曰允谐三事是寄以陟崇阶对扬休命执徳不回秉国之钧邃兹弘开孰求勿获胡致匪才以延我基绪于皇遐哉
　　
　　修竹篇三章
　　
　　孝子备物以奉亲物取于备孝之至也
　　
　　瞻彼修竹薄言睠之依依庭除托植在兹我悦我亲以况其仪竹之苞矣以慰我思
　　
　　瞻彼修竹其色如玉眷言顾之岂曰空谷出则尔恭入则尔复君子之居清风穆穆
　　
　　瞻彼修竹凤凰于飞岁聿云莫泥泥有辉崇是正直以保中虚君子万年神明所依
　　
　　俨山集巻四
　　
　　●钦定四库全书
　　
　　俨山集巻五
　　
　　（明）陆深 撰
　　
　　○五言古诗一（三十七首）
　　
　　园中芭蕉产甘露金色若莲花而大几盈尺欣赏一首
　　
　　园古草木茂气和休祥集老堪寄一廛当此三江入緑蕉隐轻雾紫葩垂巨实骈房类马齿厚味过蜂蜜蟠桃经千岁优罗竟谁挹缥缈仙人掌馨香鹦鹉粒珍竒徒饱闻何如手可拾文园素中消起痾冀一吸太华玉井莲菡蓞黄金湿孤标自无羣惆怅临风立食芹想明主欲起为什袭倚槛良有情搴芳偶无术把酒一赏之拊膺百愁失还闻制颓龄大药傥可及欲草贞符篇缅惭春秋笔
　　
　　听雨
　　
　　白髪日夜长青草縁阶生江村荷时雨潮田惬耦耕稍稍辨逺树依依见孤城鱼鸟亦何意上下如有情抚已得良晤与物本同生遭逢百年间重阴几开晴
　　
　　俨山西偏凿方塘而未及泉四面洼空若壁适春潮暴涨悬澑而下若珠玑万斛水晶帘一段迸空垂舞喷射照耀夺人目睛而冲撞漰湃顷焉出声又若张乐洞庭之上信天下之竒观也作诗纪之
　　
　　九天落银河一部喧水乐自昔饫竒闻于兹破尘浊东风吹海门潮头拥蛟鳄漫坡已铺练澑崖遂悬瀑雅音发铿鍧天籁韵宫角横开水晶帘乱飐珍珠雹回风拂沤沫落日漾瀺灂排波摧氷霜荡空惊鹳鹤虽惭逹人观缅希百川学无私理则然盈科仰先觉嗟予方寡陋昔贤何渺邈垂老卜此居偶尔期浣濯林木日已繁茅衡向堪斵相要素心人文史事商搉
　　
　　庆寿寺西廊斋居赠沈仁甫
　　
　　山陵屇良吉羣寮秉精诚梵宫庭宇静愿托尘土形华镫照木榻四面凄以清璧月度云汉珠斗当女城值我同心友相依叙平生弱龄结髙谊白首有定盟君为涧中水我如随风萍萍飘入涧水荡漾永合并
　　
　　送王存约赴惠州
　　
　　远别当长歌歌短调转苦鄙生寡谐合屈指那可数夫君重意气交谊薄太古岂惟到尔汝未暇辨宾主同怀奉圣明何心慕缨组契阔万里途恨无冲风羽客宵仰云天明星灿三五
　　
　　清河晓发
　　
　　清霜肃晴野秣马乘暗发长逵会凄风疎林薄残月三五东方星横斜北斗没似闻度前陂苦寒伤马骨
　　
　　游虎丘憇剑池上作
　　
　　盘石广且平万木郁以苍中有高楼台翼翼何煌煌黄金涂殿柱五色错中堂问是谁所居缁衣礼空桑感此金石固变迁不可量始因伯业显中更晋诸王况以血肉躯焉得久乐康促膝临涧水涧水清且光澄碧照我衣可辨黑白黄俯身濯长缨素手激清凉适意易为别怅怅不能忘
　　
　　西堙晓发
　　
　　日出山雾黄五月气犹肃溟蒙十里余辕马伤局缩岂不惮驰驱所欣恣余目沉沉树隐岑稍稍黍抽陆仰观云中岫俯视涧底谷境深工出竒地古尚余朴驾言问民风十稔九无熟岩嵌时突烟委复閟土屋行行重嗟咨明光竟遗覆予本登才贤幽探事陶育抚此晋阳区孱绵愧食肉
　　
　　送王宪副廷吉赴蜀
　　
　　出郭已可爱何况郊外游十里歴大陆偶此值杪秋黍稌毕刈获萧条见高丘宻云酿微雨轻尘敛前驺送客远行迈道路阻且修临岐一觞酒去去不可留丈夫怀明徳仳别难自由
　　
　　杂兴
　　
　　江河赴东流日月西驰速天运有乘除人事工报复如何首阳薇一去无后禄子云最和同符命手自録婉婉舒我言徃徃覆人国（叶）亦知重身图谁家非骨肉伊余六尺躯宁用千锺粟祸福止一时安能辨直曲浩歌归去来田中有茅屋
　　
　　晨起南牖纳凉
　　
　　庭柯含逺风时暑散烦襟岂乏华屋爽适我良所钦颇爱陶彭泽五斗北窻阴南熏来前楹何必怀千金野居自云乐俯仰遂素心素心亦何有息影睠山林岁月忽已迈江湖一以深手持一编书中有太古音诵言消永夏是非遗昨今
　　
　　坐月效古
　　
　　肃肃迨秋夕明明月流光众星灿若珠三五正纵横居人不能寐客子怀故乡大化无停运弦望倐相当鸿鴈多哀思庭柯变青黄时徃老将至悲来夜何长咏彼蒹葭诗怅望宛中央
　　
　　俨山精舍晚意
　　
　　林深暮烟紫海近秋月白稍稍神虑淡悠悠寺喧隔乾坤等逆旅谁非逺行客遣此百忧端栖我一畆宅楚狂虽忘世湘累竟何益寄情混渔樵托契友金石
　　
　　新秋别三首送唐士回
　　
　　悠悠都门道执手从此辞明时各致身那复计别离君已寄民社我愧空文词相视各不语秣马当风嘶马嘶识故道落叶恋故枝仰视云汉间牛女将秋期
　　
　　二
　　
　　潞水日滔滔豆花复离离新凉动长河楼船正南驰相望日已逺何以慰相思愿多东来风吹鴈过京师楼头夜初永起坐薄罗帏团圆向人月鉴我怀中私
　　
　　三
　　
　　与子三岁间一岁一聚首人生少百岁能共几尊酒子年三十余我已二十九后时聚散期日月能俟否同心多仳离良会不可久奈此参与商任运付何有
　　
　　迟严介溪太史
　　
　　远至卜灯穗近约嗔路遥娟娟十载别盈盈中夜潮僻地安足赏佳人不待招榆栁含新妍泉石共孤标虽惭陈子榻乃有颜生瓢开径屡延竚永冀念久要
　　
　　我有平生人二章
　　
　　我有平生人故被云锦裳灼灼桃李颜娟娟饶清扬婉婉吐丽辞纎纎素手长后宫选名姝三千一身当逺从二妃游歴览周八荒膏车驾言迈使我涕泗滂念君不能已讴吟遣巫阳
　　
　　二
　　
　　我有平生人善鼓朱弦琴清商发髙弹泠泠太古音万人罗列听叹息一何深玉衡指孟夏朱明自南侵曲中正悠扬弦絶调不任鸾胶是何年长令负此心岂不増悲辛古意日已滛
　　
　　连理词（挽毕封君）
　　
　　春草碧髙阡春晴寒日烟下有双白璧上有芳树连连理复连根根深叶何鲜大枝髙一尺苍苍欲擎天孙枝复秀发直起拂云穿树色耀白日璧光掩重泉
　　
　　出土城即事
　　
　　粼粼原隰远迟迟丽景晴始欣出尘想遂畅同物情夭桃出颓垣曲涧萦旧京民俗远渐朴山照去犹明天闗古无对边尘今自清抚时感雨露縁礼报生成因公遂攸徃倡言纪兹行
　　
　　发昌平
　　
　　山城丽淑景沙堤度轻舆身从云中归疑有云生裾离离列巘崿蔼蔼越里墟时有桃李花无言临涧隅
　　
　　杂诗
　　
　　苦乏山林资来此朝市游日月不相待华髪变清秋晞心中道获懔懐末路忧浮阴隐层城轻冰结洪流孤语冀冥契同逝匪良谋缅惭南征鸿岂曰道里悠
　　
　　游润州城南诸山
　　
　　日斜始取路春服遂游行街回复巷转西望见岒岭道旁车轮推呦呦何嘤嘤平涛灌时蔬健妇日把耕意惬勚不辞奋歩直前征荆榛钩我衣烟霏拂我缨忽焉凌絶顶俯视江与城一气漫浩浩清飙四傍生藉草聊小憇为乐不可名暮景渐微茫欲下仍含情
　　
　　晨发柯村
　　
　　蔼蔼山川曲朝曦散秋光草露尚未晞岭树变微霜白云满长谷此中多深藏遵养共时晦灭景不可望扰扰倦行役拙诚难可将
　　
　　上峻坂临崖
　　
　　少陵有佳句再拜扶病翁掖予登峻坂此事将无同好竒已成癖履险始有工流泉喷玉雪危石揺青红下临千仞渊上摩九万风秋阳正皜皜极目双飞鸿
　　
　　率童仆出田
　　
　　旭日照桑坞乳鸠拂林■〈土幻〉农务日就理驾言赴东皋东皋有佳适云是江海交弥望眇孤帆凌空俯危巢伯禹功未泯季札风犹高戢戢出士女田田及土膏鹿门有遗响子云徒解嘲违已讵非病喟予伤系匏
　　
　　理园
　　
　　庭下石齿齿水际花冥冥宿痾霁暑雨时还枕孤亭百虑静以遣世纷老旋经所存复余几兀然顾兹形呼童理荒秽森爽出众青宣父叹后凋湘累眷芳馨孰云草木姿奄忽随飘零持此遂久要庶以娱暮龄
　　
　　秋怀
　　
　　仰观流大火圆魄复西驰未覩凌霜叶先见陨风枝罗帏閟清景瑶瑟流哀思掩抑不成调清商泛朱丝恐惊髙楼妇荡子阻归期
　　
　　赠别安鸿渐给舍四首
　　
　　西驰万里道送子不及逺万里非所嗟觐子恐岁晚青青蚕丛山厯厯太行坂素冠集流尘客子中夜饭驱车当周行相顾各缱绻
　　
　　二
　　
　　缱绻夫如何欲语不出口冥冥云中禽菀菀道傍栁炎暑方载途客行日弥久山川气候更风雨昬旦有毋为人所先宁为人所后
　　
　　三
　　
　　青城多异境蛾眉隐新月巴江从中来纡曲如一髪秋气劲楩楠春阳长薇蕨地髙鱼鸟闲天近星斗没行归及桑梓山川共辉发
　　
　　四
　　
　　君还江水源我去江水委江中多鲤鱼尺素来万里遥渉岷汉流复泳沅湘沚海门何浩荡但恐风波起江干候鲤鱼秋髙水弥弥
　　
　　俨山堂迟友
　　
　　淡烟酿朝冥细雨含秋姿独立更延伫怅望迟所思丽容本絶代被服何陆离一为经时别悲喜极感持徽音寄篇翰徃徃追四诗知己自旷遇佳会贵及时大业日云远非子谁与期
　　
　　移居寄子容
　　
　　予本四方人慷慨赴天路幸托金兰交再蒙盐车顾端懐素居忧岂乏同袍赋侧身向长安凝望几朝暮浮阴结苑墙年华落宫树是非金玉姿安能盘石固时欲徃从之驽马不能歩相思在相知因风寄情愫
　　
　　送徐进士昌榖湖南纂修
　　
　　丈夫及壮辰足迹徧川谷送子湖南去佳胜付遐瞩渺渺洞庭波盘盘衡阳麓朝鲙武昌鱼暮听潇湘竹嗟此赤壁灰悲彼长沙鵩双旌动秋色俯仰如新沐境内三千里候吏丰馆谷山水富竒闻归借南游録
　　
　　发西店驿
　　
　　海峤不可即林峦互盘萦依依度阡陌靡靡事前征仆夫秖趋骛昬晓各有程岂不爱岁月娱此山水清少小四海志老大竟何成伏辕伤局促履境戒髙盈南中气候早三月竞深耕林烟起菑畬园风动茅衡物华遂敷畅旅怀倦将迎喧寂会所适感叹重含情
　　
　　俨山集巻五
　　
　　●钦定四库全书
　　
　　俨山集巻六
　　
　　（明）陆深 撰
　　
　　○五言古诗二（三十五首）
　　
　　赠别徐昌谷二首
　　
　　北风吹我衣送子山之隅一瞻再三顾别离在斯须知遇良独难工瑟徒好竽感念管鲍私安得不区区昔为比翼鸟今如失水鱼一日为三秋怅望增欷歔
　　
　　二
　　
　　北风被原野送子古郭下（叶）仆夫逺前途执辔柔如组屏营复踌躇气结不得语许身忌太炫荣名毋多取珠明蜃人心玉缜良工苦寄言同心人蜂虿多风雨
　　
　　夜宿烂柯山农家（烂柯本在金华不知此何以名）
　　
　　夜扣田家门空庭列松炬导之上小楼一室有雅趣木榻久已尘颇胜栖草露鸡豚栖下方警戒烦再顾虽无穷途哭必有神物护（时勅符俱从）老农拙言辞起拜具礼度感此深山深土风俨淳素
　　
　　武卿山中晚行
　　
　　水流青山中人行白云处落日下西崦余光拂髙树此行何所有一眺空海宇惭乏山林姿来此成宾主
　　
　　闲居拟陶
　　
　　林居罕人事渐与农圃亲时还读我书梦寐见古人桃源亦何有传说失其真蔼蔼风日妍郁郁草树春傥免病为累吾亦爱江濵
　　
　　寓彰德仓司小憇颇有花竹之观
　　
　　愧乏潇洒趣享此山林居时花当春发乔木向日舒好风泛崇光有鸟鸣前除坐久起顾影悠然思遂初去住各有适得丧两无余
　　
　　雨后分种秋葵
　　
　　早葵花已繁晩葵始萌滋迎阳与应肃物性各有宜吾欲备四气代谢任所之往者固已尔来者当自知人生会有适迟速何足疑但愿风日妍临秋挹髙姿睠此尺寸间寻丈以为期殷勤付畦叟爱养贵及时
　　
　　登翠华岩上洞
　　
　　穷髙畅逺瞩跻胜酬良缘京尘动千尺往来成岁年偶上翠华洞闲寻旧镵镌无烦辨人代惟知出风烟长安近捧日韦曲低去天惟皇朝万国声敎被八埏振策一以眺髙云下渊泉德辉九苞鳯形势百足蚿
　　
　　新晴病起
　　
　　独登台观耕东曦散早凉沃土依水曲宿雨一以霁微风满畴绿农人欣及时物情遂所欲稼穑良独难勤惰各有属夙疴幸暂舒登台恣遐瞩馌饷偕尔邻指挥顾我仆新苗含露滋把爱等苍玉稍稍已成行累累尚盈束茍遂丰稔期宁知泥涂辱倦游拙理生藉此一廛足
　　
　　斋居
　　
　　园林变夏木弱躯犹春衣岂乏四方志瘏马不能车偃息沧江涘水竹既清虚悟恱有夙契诠资简书翔禽懐佳音时雨鸣前除境适谢力遣迢遥遂忘予
　　
　　风琴
　　
　　予蓄二琴客为调之偶置亭间适天风微动自出异响客叹希有作诗纪之
　　
　　陶令无弦趣未忘矫俗心退之听颖师哀怨一何深伊余两瑶琴因风调至音乍如落松涛复同骊龙吟掩抑竟何有断续难自禁恱耳贵一适传指劳千金乃知宇宙间喧寂寄所任火化本无迹至理不可寻以余疎慵姿置之风水林
　　
　　碧云寺观泉
　　
　　堂辞白玉前寺到碧峯下石幢揷渚波贝叶翻般若循除决清泉此境极潇洒琤琮金佩传宛转玉绳泻缅懐川上心临流叹不舎曾闻貂珰雄挥金事游冶髙台相掩映松篁杂梧槚似识舟壑安宁知蕉鹿假止观等殷鉴洗酌泛周斚
　　
　　临清车行
　　
　　南人不识车北人不识舟二者更相苦役役不能休吾生本丈夫安能絶行游生长东吴郡偕计来皇州岁暮风日烈行行阻且修黄尘翳白日四牡騑梁辀未明候晨鸡残更进薄羞坚氷交狐豕寒畴下羊牛疎林希突烟迥野多荒丘触目集野意抚时萦羁愁岂不爱遗体髙居讵良谋遑遑念饥溺遐思禹稷俦
　　
　　秋懐
　　
　　斗杓西指申兴言懐幽诗玄蝉泣髙柳玉露零泥泥急景如受驱少壮诚几时丈夫懐苦心飘泊将奚为恱彼庭前树芳花缀繁枝莫俟凉风欺果实独后期
　　
　　题画
　　
　　关河冻初合云物岁已晩纡辔鸡鸣树怅望羊肠阪徘徊不能度风髙马毛短
　　
　　陈光禄惟顺迎暾书舎四首
　　
　　龙泉
　　
　　瀑布下匡庐倚天垂玉柱潇潇六月寒坐对白龙舞幽人送目余新添夜来雨
　　
　　寺钟
　　
　　蒲牢吼萧寺明星出东方动息各有会随风逺飘扬唤起巫山梦缥缈赋髙堂
　　
　　渔歌
　　
　　爱听江湖调沧浪第一声桃花新水浪揺动楚王城得鱼沽酒处风雨更多情
　　
　　樵语
　　
　　风暖鸟声喧隔坞闻人语盘云拾堕樵晨昬自来去深山多虎狼同心邀伴侣
　　
　　予家旧藏潇湘图聊因旧题各成短咏八首
　　
　　山市晴岚
　　
　　山以逺市珍山中复成市轻云结浮岚东风泻清泚不辨往来人微喧隔林起
　　
　　渔村落照
　　
　　风波本无定渔家爱夕阳丝纶揺扬处多在瀼西傍清歌一曲竟天水共微茫
　　
　　烟寺晓钟
　　
　　清晓坐闻钟知是何朝寺微霜动商飙秋随鴈行至聨翩去乡人岂无懐乡意
　　
　　江天暮雪
　　
　　雪片大于手江空岁复寒幽人髙卧处偏得画图看为问梁王简何如楚客冠
　　
　　潇湘夜雨
　　
　　扁舟潇湘上夜听潇湘雨回风度明珰丛篁各成坞欲起寄相思美人隔南浦
　　
　　洞庭秋月
　　
　　月光随处好何况洞庭秋风露三千里金波上下流此时闻铁笛天际一登楼
　　
　　逺浦归帆
　　
　　孤帆自天际出没见秋毫归心同逝水飞度挟风涛临流一怅望空觉此生劳
　　
　　平沙落鴈
　　
　　鴈阵惊寒早平沙衬水圎同懐稻粱意南下尽翩翩谁念关山逺犹有尺书传
　　
　　玉华杂咏七首（为盛程斋赋）
　　
　　玉华山
　　
　　海风吹海雨飞过玉华山山中人不见窈窕翠微间得月乗鸾度开云放鹤还
　　
　　白云窝
　　
　　云来如有情云归本无迹归去羣山青来时林树白窝中卧云人偶值爱云客
　　
　　万柳塘
　　
　　千条万条黄垂柳复垂杨连云难辨色荫月不留光幸不当岐路别离那复伤
　　
　　望湖楼
　　
　　登楼望澄湖楼髙湖面小金波月里秋青草雨中晓心闲境逾静悠然见鱼鸟
　　
　　韩山
　　
　　一发韩江水韩山相对起扁舟乗海潮回首渺千里上流春雨多夷犹弄清泚
　　
　　越王走马埒
　　
　　燕台骨已朽渥洼种未生何年走马埒尚带越王名榕叶斜阳外坐看海云轻
　　
　　鹤舟
　　
　　买得青田种相携共一舟碧箫吹夜月飞度百花洲借问华亭唳何如赤壁游
　　
　　过安山几间有髙达夫集偶拈东平路作一首戏效其体
　　
　　飞鹢指金台扬帆出巨野细柳萦长堤新蒲弱堪把烦襟散遥岑好风送朱夏
　　
　　○七言古诗（四首）
　　
　　云山图赠严介溪西还
　　
　　美人别我还楚封遥望云山如画中忆昔燕市初相逢年少意气双飞鸿朅来射策披心胸五云旭日蓬莱宫玉堂对榻闻晓钟南郊献赋追扬雄旁人忽忽称儒宗文彩往往惊相公过从莫限风雪冲卜居长安家屡通眼见天日升潜龙石渠夜照藜火红退食聨步时从容移书论道相磨砻岂徒握手期协恭自信肝胆摩苍穹今我日月催衰慵近有白髪临青铜世事浮云无定踪况子缞绖俨在躬十年契谊萝施松一旦掺袂成西东人言此图千万重我意试比应难穷
　　
　　中山图次韵俞国昌都谏送许补之侍御谪定州
　　
　　中山风物美且都无乃贤达避世区芝山许子今巨儒虬髯逸论如大苏只手欲作回天图七月诏狱朱颜敷我生有癖惰且迂辱子契谊时与俱两都三试要不殊空怜警夜鴈有奴寂寞府中栖树乌剸割修复见昆吾聊试儿童夹道呼中山山中劝种榆
　　
　　月夜与髙进之沈德桢诸友过簳山次壁间韵
　　
　　棹歌欲停山月吐月影照人清可数疑心已断壁间蛇壮气犹惊草中虎清溪曲曲淡不流此月重来犹故我
　　
　　秋思
　　
　　空庭萧索帘栊雨秋色漫漫四山里闲花不语伤朱颜落叶无声风未起依稀三五少年游鳯凰台畔临吴楚家书自恠满纸题犹剰胸中数行语
　　
　　俨山集巻六
　　
　　●钦定四库全书
　　
　　俨山集巻七
　　
　　（明）陆深 撰
　　
　　○五言律诗一（六十首）
　　
　　何舎人馆中对雪
　　
　　燕地春犹浅髙城雪更明相逢为客处同有望乡情栈阁因风积楼台入夜清不知梁苑赋何似蔡州城
　　
　　过卢沟桥
　　
　　野适意自惬逢春更可怜弄黄初试柳破碧已分泉马足腾晴雾鸡声隔午烟翠华巡幸日驰道直如弦
　　
　　孝庙挽词
　　
　　帝座宵沈彩皇祇昼啸风（时己午之间上宾申初有黒风从西北来括地扬尘咫尺不辨）人懐三代治天忌万年功衮冕丹青里山河涕泗中圣恩如可报精卫海涛东
　　
　　下陵
　　
　　片月青山外遥灯绿树中马蹄知熟路人语杂回风台殿参差出冠裳彷佛同穹碑犹入望挥涕忆神功
　　
　　对月
　　
　　连夜月色好此宵看满轮金波惆怅里碧海别离新氷雪南征鴈关山北望人琴书照清影舟楫对通津
　　
　　假寐
　　
　　假寐依洄洑篝灯伴水云晩潮随月上归鴈带霜闻地古三江合星移五夜分冥行吾岂敢露宿畏离羣
　　
　　三日出大明门
　　
　　日华丽髙阁风光媚轻尘喧喧车马动蔼蔼岁年新花柳回芳甸关山念逺人履端逢泰运大飨卜明禋
　　
　　赋得玉河烟柳
　　
　　御堤新水上细柳织轻烟隐映金銮外低回玉甃前晓容横一抹春色试三眠地接天门近常沾雨露偏
　　
　　得刘子书
　　
　　念子不能寐中宵鸣素琴近闻衡岳去遥望楚江深入梦多岐路缄书有好音隔窓风雨横愁絶故人心
　　
　　寄李献吉
　　
　　客到梁园者仍烦致起居夜来新有梦春去久无书绿野深花径黄河抱草庐迢迢千里道目短鬓萧疎
　　
　　和张玉溪山行
　　
　　一径出林垧四山开画屏霜钟度逺寺雪柳带长汀路转城闉出云深石洞冥千年埋玉处龙气昼常扃
　　
　　华盖殿外候驾雪中有懐崔后渠严介溪上陵
　　
　　此去西陵好花骢并辔行桥山瞻王气礼殿肃精诚吏供宵饭归鞭促晓程立残金殿雪忆尔到昌平
　　
　　分水祠漫成
　　
　　江头十日坐无日不吁嗟绿暗连天柳红明委地花衔泥新燕子傍水旧人家南望无终极青天又一涯
　　
　　谷亭经旧寓
　　
　　土屋曽为客朱炎夜见星枣林连驿路麦饭趂鱼腥万里看双鬓三年抱一经经行重俯仰枫树晩冥冥
　　
　　过清河烟雾不见山
　　
　　春气浓如酒沉沉醉逺山爱飞孤鸟没随意片云闲兴为寻芳发尘怜扑面还石桥流水漫立马听潺湲
　　
　　徐州洪次韵
　　
　　表里山河胜东泉复上流斜阳明石佛古堞遶徐州溪影尤宜月潮声不待秋去来风雨横竒絶冠兹游
　　
　　月下抵彭城
　　
　　险中不觉险家近转思家世路元无尽人生故有涯乡音传白苎秋事付黄花今夜彭城驿清尊对月华
　　
　　宝应晩泊
　　
　　天接湖光迥云开塔影圆老渔明宿火客子傍归船晚市风声静秋沙月色偏絶怜浄如练闲拟谢公篇
　　
　　渡江
　　
　　几日江南路灵旗发画船江流余旧日山色入新年风细蛟龙卧云开虎豹眠夕阳京口闸吟兴酒尊前
　　
　　过丹阳
　　
　　平明辞铁瓮日暮过丹阳逺道初知客方言忽近乡苔封聫艇绿泥涴小车黄柳暗河桥下平分麦秀凉
　　
　　游金山次唐韵
　　
　　过水金山寺真怜地脉分潮声生絶壁江影堕孤云凉吹先秋到长歌入夜闻登临殊不极斜日伴微醺
　　
　　嘉定登圆通寺佛阁次王节推韵
　　
　　酷暑宜髙阁时花上槛红水沈销活火氷簟受南风鸟背层霄外龙腥古钵中晩凉频徙倚村郭失西东
　　
　　黄纯玉之再游龙华也予不及再陪怅然次韵
　　
　　浦口桥西寺水深尘事稀重来黄叔度尚忆陆探微霜后惊红树天南望紫微还将五色手归补衮龙衣
　　
　　游昭庆寺
　　
　　秋风昭庆寺初日满回廊地古松能偃山深橘未霜移舟还傍麓着屐试登堂髙阁凌云表凭阑意自长
　　
　　坐月喜易钦之见过
　　
　　方庭兀坐久漏水静来闻雉堞孤云补旗竿片月分乡心基逺梦凉意感微醺赖有同心者敲门慰藉勤
　　
　　题竹送张锺美待御按云南
　　
　　临岐欲有赠赠此比琅玕南国多炎暑因君见岁寒风雷山岳动潇洒画图看白雪真难压青云亦可千
　　
　　晚过元明新居
　　
　　岁暮天涯客相依愿好邻楼台残夜月梅柳来年春契谊怜知己驰驱愧此身浮云终日事偏感异乡人
　　
　　苦雨
　　
　　长安十日雨雨中孤客愁泥深妨着屐乡逺怕登楼水气偏欺日云阴每妬秋不知畿甸里禾黍尚堪收
　　
　　月下与张碧溪泛舟
　　
　　微月堕止水空明漾浅沙放舟沿柳岸看竹过邻家林静一枝鸟溪喧两部蛙不应张博望别自有仙槎
　　
　　赠沈举人铨
　　
　　岁晩风江阔天空朔鴈孤君行自氷雪吾意且江湖骥北千金价鹏南万里图文章关国运把酒对青蒲
　　
　　俨山春晓二首
　　
　　蒙蒙连夜雨曲曲带溪山隔水分喧寂经旬断往还天连沧海近人比白鸥闲多藉东风力吹春到闭关
　　
　　又
　　
　　初有江山胜况逢花柳春晓云含宿雨暖吹约轻尘树里看孤棹烟中辨四邻几年京国梦唤醒爱闲身
　　
　　寄孙思和
　　
　　竟负回舟约虚烦下榻留惟余三畆宅遥望七峯楼天接星文动江涵鴈影流烟花正无数老眼几时休
　　
　　雨中行史泾
　　
　　江路西南永端阳亦不晴草堂松粉润花坞藓痕平桥古行人迹田低过水声兹游自竒絶云树望中生
　　
　　六日雨二首
　　
　　郊居世尘少农月雨声多暝色连葭菼繁阴动薜萝歌謡终帝力沾润即恩波漠漠江天外时时白鸟过
　　
　　又
　　
　　长闲缘性懒爱雨为年丰入夜声逾急因风势转雄灯前欹病枕江上忆渔翁亦有沧洲兴相期泛水东
　　
　　南浦阻风
　　
　　西风催逝水一片布帆轻渺渺江鸥去离离锦树明兴髙偏有恨秋老最关情咫尺溪南路天留访戴行
　　
　　留布金寺
　　
　　宿宿俱投寺行行莫问津麦波揺落日花雨恋残春水国攻农事禅房清世尘乡心与野意从此往来频
　　
　　秋斋夜听雨二首
　　
　　鹳鹊林栖尽秋牕细雨来野云天共逺凉气夜交催檐溜断仍滴灯花落更开幽人心赏足孤咏寄髙懐
　　
　　又
　　
　　南畆苦刈稻秋风兼送寒老农舂旧谷红女捣残纨暗响随黄叶疎香消紫兰物华知节改加意几回看
　　
　　宿碧云寺
　　
　　西崦碧云寺天空近太微堂虚寒吹入檐宿暮云归听履仙卿集留僧锡杖飞偶因方外胜殊觉世情非
　　
　　次韵严介溪上陵
　　
　　帝遣修陵祀秋来得并行雨声连日夜山色洗幽并逺道防残暑斋心冀晚晴敬皇弓剑地挥涙想西征
　　
　　酌别何舎人兼问讯空同子
　　
　　年少谁如子他乡怯病身春风满归路几日罢征轮尘合青山逺河开碧树新故园如见月应念未归人
　　
　　赠别王莹中二首
　　
　　孤舟连夜发客子念还家逺道多秋巻髙城急暮笳一身笼外鸟万虑壁间蛇春色淮南路江蓠绕白沙
　　
　　二
　　
　　爱尔不能住髙楼空暮思浮云连日脚流水绕天涯未有孙阳遇虚烦楚客辞故园江上好风咏况相宜
　　
　　五坞山房为卢师陈赋
　　
　　不是黄金地毋烦白石歌春风湖上路夜月镜中波揷案图书在缘阶兰桂多遥知梅雪后杖屦待经过
　　
　　晚自西堤携楫儿散步
　　
　　夕阳江水外曲曲带沙堤生意随汀草闲心付杖藜渔舟天上下人语瀼东西稚子偏怜我相携过竹溪
　　
　　赴储芋西少参中途过陈氏庄避雨
　　
　　合下陈蕃榻真成访戴行燕泥妨马力花雨弄春晴十里缘江路中年故国情不须团盖拥风澹正云轻
　　
　　人日雪二首
　　
　　院深勤扫地帘静爱闻香堕壑随风力穿云逗日光山城阁道迥松径石衣长欲试煎茶水丁宁近竹房
　　
　　二
　　
　　人日岁常阴今年雪更深天空山竞出春早柳难禁四海三农望孤城独客心故园江上路梅坞有谁寻
　　
　　看云
　　
　　筠簟莹氷纹开帘卧看云随风还作阵映水复成文出岫连绵起竒峰次第分更能呈五色持此献明君
　　
　　人日
　　
　　春日复人日乡心乱客心东山游不到西岭雪常阴城郭林泉绕风云殿阁深梅花临水发抛事且须寻
　　
　　月下行舟
　　
　　水曲风帆渺云开月殿圎金波千片动珠斗半空悬树影连山合歌声入夜妍舵楼髙似屋归兴坐来偏
　　
　　兰溪道中
　　
　　朝日晖江路平林映逺山宿云收不尽髙鸟与俱还秋草弄幽色寒松有好颜时时上髙濑隐几听潺湲
　　
　　敎岩暮发
　　
　　向夕秋山紫西风吹白云纳凉移榻屡待月引杯勤岭树参差出渔歌次第闻去留俱有适吏隐欲中分
　　
　　宿建昌县公馆听雨和周玉岩都宪
　　
　　五月溪山路水深云更深溪梁连近麓帆影掠长林巨浸愁农事重阴伤客心翻将经济意时向簿书寻
　　
　　鄱阳湖
　　
　　家居沧海曲观水入云天斜日番君庙西风邬子船草封髙岸没波合断山连起击中流楫秋光满大川
　　
　　望云居
　　
　　道逺山初近天长晚更晴水从星汉落舟在画图行击楫吴郎计乗槎汉使情难将物外意空博世间名
　　
　　万载冐雨晓发途中次韵
　　
　　逢迎南至日上尽雨中山人过龙行处云生马度间征旗残画卷弛担隋樵还阮籍何心者予方索笑颜
　　
　　二
　　
　　晓行随落月细雨暗前山天地阴晴里风云变态间逺装初觉重湿鸟并知还卷幔峯峦接丹青有好颜
　　
　　俨山集巻七
　　
　　●钦定四库全书
　　
　　俨山集巻八
　　
　　（明）陆深 撰
　　
　　○五言律诗二（五十五首）
　　
　　龙窝驿（一名双沟）
　　
　　逺道悲游子春光满驿亭幽花背岩发芳草上洲青帆影连银海山形列翠屏何如张博望光动女牛星
　　
　　自荥泽渡河
　　
　　清晓轻尘湿长河新水通一宵花信雨两岸麦秋风禹迹微茫外鸿沟指顾中七年三问渡南北更西东
　　
　　初从木罂渡水欣然忘危步入山庵小憇
　　
　　病骨难为路春容半带阴木罂初渡水山寺不藏林脱险初经险违心却负心楚云天共逺聊复一登临
　　
　　过赵州
　　
　　当代朝天路犹余望汉台地分三晋古客过万山来霁雪留残照轻车动早雷望穷天北极紫气绕蓬莱
　　
　　自下邳晨渡
　　
　　残月曙犹上断氷寒更流风回青雀舫尘满皁貂裘勲业奁中镜英雄水上楼行人连日夜陌上重回头
　　
　　汶上
　　
　　汶上栖贤地风尘愧此行天寒日力短道逺旅魂惊不醉任城酒空懐贺监情浮云亦何意常为碧山横
　　
　　西望太行诸山
　　
　　白日如送客青山解迎人半空横迭嶂万里一孤臣涧积过年雪风回隔岁春并州虽暂住难比故乡亲
　　
　　石铁村乘月行（一名什贴有铺）
　　
　　片月新秋里行人山路中晚凉微带露宿雨尚含风星炬参差列肩舆窅窱通去程迷逺近时复问西东
　　
　　阳武道中
　　
　　冬日如春暖河氷断复流尘中藏去马天际出危楼周道真如砥行人那可留风霜双短鬓失计为身谋
　　
　　井陉道中雪甚
　　
　　井陉天下险何况雪中过絶壁看云嶂危桥下玉坡奔腾千驷马森矗万人戈信有淮阴令衔枚夜渡河
　　
　　井陉西上故关（是日阴翳）
　　
　　雪艳腾腾长天容黯黯低千重无路入一望使人迷日午凭鸡唱云生傍马蹄山川分赵魏关路隔东西
　　
　　过北关（八月三日）
　　
　　旧雨侵泥滑连朝得晓晴土窑留树荫山路逐泉声近塞风先劲中秋月乍生几家田石坂辛苦望收成
　　
　　定襄雨中
　　
　　细雨重门寂新凉病骨清河山襄子国关塞代王城独夜闻鸡早髙云过鸟轻断桥题豫让身后尚留名
　　
　　泾阳道中晓行
　　
　　古树捎残月孤灯映逺村闻鸡怜旷野驱马上髙原恋主心逾切安身事不烦东风吹晓梦只许绕柴门
　　
　　寄题郭复斋太守别署二首
　　
　　城上楼台迥山中日月开眼空人独坐吏散客频来泉石秋先到诗篇手自裁隔溪花发处时有鹤飞回
　　
　　二
　　
　　山水东南郡经营复此中渚花娇欲语海鹤舞成童曲径重重月回阑面面风蓬莱元不逺城外弱流东
　　
　　送朱守忠兼懐山阴旧游
　　
　　我昔登南镇山阴一水东禹功思玉帛秦刻卧鱼虫古有神仙宅今传王谢风独懐词赋悔白髪老杨雄
　　
　　大浪滩
　　
　　江水清不澈秋容雨复晴卷帘闻瀑坐欹枕看山行密筱缘溪转长松径壑平人家翠微里时有白云生
　　
　　玉山西下换小舟乗月
　　
　　懐玉溪山路依稀记昔年秋风南国客明月下泷船苦爱沧浪曲谁歌白石篇甘棠是何物千古使人怜
　　
　　书龟峯石壁上
　　
　　四眺山俱好入山游兴长羣峯更卧起万木半青黄轻鸟巢孤壁流泉过迭廊幽期探未极翻忆巨灵藏
　　
　　宿龟峯
　　
　　一宿龟峰寺登临愿不虚岩花僧定后山果客来初峭壁时亏蔽孤云递巻舒愧无康乐手疑有子长书
　　
　　中秋对月二首
　　
　　今夜中秋月长安向北城髙梧云意薄小草露华清气候关寒暑天心忌满盈孤亭虚四壁着意傍人明
　　
　　二
　　
　　对酒不成醉秋光倍可怜照人偏白髪为客况青毡几处关山里终宵鼓角边未知尘世上能看几回圆
　　
　　至潼关
　　
　　潼关天作险此地复楼台一径云中度三川日下来东迁周左计先入汉雄材自有蓬桑志西南万里开
　　
　　峡江道中暮色
　　
　　晓山南国丽中月复冬深轻露还蒸麓幽花尚满林北风千迭浪西崦半帆阴何似湘江路常悬魏阙心
　　
　　雪中王嵩野过公馆小酌次韵
　　
　　西台梁苑客南国楚郊山共爱六花舞如登万玉间平原千骑出逺浦一蓑还萍水萍乡路相看得破颜
　　
　　宿邯郸
　　
　　兼程趋百里虚馆宿邯郸世事浑如梦春宵尚带寒古台平雉堞残月隔雕阑无端是兴废人共璧俱完
　　
　　十日早朝寒甚（是日致贺皇子生）
　　
　　寒重春犹勒风回雪未消旗常悬日月殿阁迥云霄卿相恭寅协君王视早朝天颜殊有喜胪唱扬箫韶
　　
　　应制撰颕殇王挽歌四首
　　
　　潜德悲天愸余哀眷帝衷素车明落日丹旐扬凄风聚散云无迹彭殇数偶同人间留不得龙种自龙宫
　　
　　二
　　
　　玉树难为实璇源本自清未胜桐叶剪先助薤歌声祖祭公卿集皇恩父子情堂封千古地佳气五云平
　　
　　三
　　
　　瑶圃秋先到珠林露易晞千官歌执绋万乗泪沾衣正气苍冥阔佳城紫翠围多应是神物华表鹤重归
　　
　　四
　　
　　皇胤分天派仙才降帝居如何埋玉日方及晬盘余不见东平礼空传北海书英灵同大造消息任盈虚
　　
　　新乡道中
　　
　　望国还乡路南人北客心鬓毛霜欲满时序夏初临宿雨风尘净遥山紫翠深苏门精舎近怅望负幽寻
　　
　　晓发新乡
　　
　　落月犹在屋大星欲浮空旅门人戒晓官道树含风隐隐共山湿迢迢卫水东黄河旧行处指点为谁穷
　　
　　淇县道中雨泞
　　
　　雨深泥滑滑一步九跻攀世路分南北人情念往还湿云萦细柳龙气隐髙山想象歌淇澳何如蜀道间
　　
　　泛黄河
　　
　　淼淼望不极连天送浊流浮沈经塞外淘洗向中州鸥弄千帆雨沙明两岸秋灵槎频讯问乗兴欲遨游
　　
　　赴介溪赏雪
　　
　　懐乡仍岁杪喜雪况登楼天地俱生色江湖足胜游十年依鳯阙此日更狐裘未有阳春调能为郢客酬
　　
　　次介溪看牲韵
　　
　　辇路金沙涌郊坛翠甓开定须骑鹤到唯许视牲来列炬银花发严更玉漏催上卿仙骨胜侵晓入蓬莱
　　
　　送杨子浚大理得告归岭南
　　
　　爱尔不可别欲留其奈何池塘春草变山鸟杜鹃多采药仙人侣缄梅驿使过于公好门第四海望阳和
　　
　　次韵曹承之留别二首
　　
　　旧京千古重许国一身轻驿路梅初发都门雪正晴新除分画省惜别赋春明多少临岐客于君独有情
　　
　　二
　　
　　南至三千里东风一棹轻石头城外晓桃叶渡傍晴客思奚囊重乡心昼绣明六朝佳丽地登眺若为情
　　
　　送张希贤令泗会
　　
　　万里古端州分符作胜游云山通庾岭风土接罗浮县静仙鳬逺楼髙瘴雨收未能逢故旧回鴈有髙秋
　　
　　次韵送李都阃
　　
　　山颠与水涯时见野人家逺湖拖白练新竹长青蛇涧露浮云石林藏着雨花神仙无别径此地有烟霞
　　
　　邀甬川少宰过报国寺送吕泾野致仕
　　
　　赤日都门道青山故国情风前邀客过寺里送君行有梦凭清晓何心计去程秦川一水隔天逺九重城
　　
　　舟发
　　
　　风水本无定有时能送行西郊不作雨北望独含情习静怜穿榻闻歌爱濯缨十年懐旧业六月遂南征
　　
　　潞河发舟两日夜始抵和合驿
　　
　　快路日千里畏途肠九回古难当蜀道今日下燕台柳色连村暗波光映日开北山如有待猿鹤未应猜
　　
　　放任城南闸
　　
　　风水自顺逆物情生爱憎任城天设险湖泊气多蒸相业商岩雨君恩玉井氷阮途多少意长啸愧孙登
　　
　　十四日放徐州洪逢周一之
　　
　　脱险方惊险思君喜见君髙山共流水覆雨更翻云初过留侯国行经亚父坟当年谁作计楚汉欲中分
　　
　　直河晩泊
　　
　　落日青山好舟行复见山楚天穷眺望河水正潺湲沙岸人争渡柴扉夜不鬬向来戎马地此夕且开颜
　　
　　河涨
　　
　　轻尘髙弄日新涨急翻江客子难为夜乡心不可降村沽聊取醉野调自成腔冥遣懐篇翰垂帘短过窻
　　
　　舟中晚景偶理琴
　　
　　密叶隐日脚微风蹙水纹客心随路逺人语隔溪闻过雨苏秋谷征旗扬晚云匣琴多古意移调奏南薫
　　
　　晴发
　　
　　气爽钟声逺天空鸟影微樯头分曙色席背引朝晖水乱添新涨沙明合旧矶田家沾足否天遣逺人归
　　
　　山庄
　　
　　细雨移花果来禽帖重题山林元有骨桃李自成蹊林旷传干鹊村深报午鸡暖泉如可浴呼杖小桥西
　　
　　方竹
　　
　　仙人九节杖谁琢玉成方倚石孤棱痩捎云列戟长莫将三弄笛雅制独眠床多少圆机客轮蹄满道傍
　　
　　雪后
　　
　　风雪初开野江潮已到门水深三畆竹春蚤一墀萱无事偏宜懒初心苦畏喧不应吴市里自有辟疆园
　　
　　俨山集巻八
　　
　　●钦定四库全书
　　
　　俨山集巻九
　　
　　（明）陆深 撰
　　
　　○七言律诗一（五十首）
　　
　　长至侍班
　　
　　白玉阑干动晓容鳯笙吹律应黄钟侍臣蹑履趋金殿天子垂衣覆衮龙云里雪花依仗落炉间香气入帘浓却看下界罗星斗身在钧天第几重
　　
　　南郊驾出
　　
　　南郊清禁锁干文时倚斋居望瑞云帝辇欲来香满路宫门乍启晓初分芝房桂栋圜丘殿虎旅龙骧太乙军昔日杨雄空丽藻唯将羽猎奏明君
　　
　　驾入
　　
　　龙旗日射九关开鳯辇风髙万乗来皇国山川自迥互碧空云物尚徘徊依微花柳迎春仗次第王侯献寿杯汉畤唐封俱鄙陋虞书周典共昭回
　　
　　东山草堂一首送东山刘先生致仕
　　
　　堂成十载昼扃扉不负山灵将相归物外渔樵相问答阶前猿鹤有光辉偏宜夜月凉先到可忍春云湿未飞想得夜阑还有梦龙纹时动箧中衣
　　
　　赋得新莺
　　
　　花里新莺髙复低遍身金缕养初齐自来幽谷偏求友惯领东风试学啼何处王孙停柳外十年征戍忆辽西上林乔木知多少他日一枝应借栖
　　
　　秋声
　　
　　髙阁烦襟生逺兴忽闻凉籁动罗帏随风已去传鸣柝傍月还来助捣衣疑有波涛从地起独怜乌鹊正南飞长安此夜悲秋客细数流年感是非
　　
　　秋兴二首
　　
　　细雨兼风若有情树边楼里伴秋清候虫灯火黄昬永客子衣裳白苎轻魂梦几番偏故国襟期何处慰平生壁间更与悲团扇卧听梧桐落叶声
　　
　　怅望西山宿雨晴新凉髙阁梦魂清秋于景物三分变老觉功名一念轻日课就荒诗草少月支无补俸钱赢长安岁岁逢揺落宋玉情多鬓易星
　　
　　秋日慧昭寺访旧迷道
　　
　　不是桃源路亦迷客心随马自东西萧疎榆柳如前岁依约楼台记隔溪入寺绪风秋较早照牕斜日鸟偏啼凭谁指点还归去头白山僧有杖藜
　　
　　秋日会通河送客
　　
　　京国三年思故国黄花时节又登台清江水冷鱼龙伏落日天空鸿鴈来忽漫逢人浑似梦常因送客暂开懐鲈鱼莼菜江东地不为莼鲈也合回
　　
　　与徐昌国登鸡鸣山
　　
　　临风萧散撤荆扉缓步相携上翠微试日丙丁看塔影赌松寛窄解腰围路侵璧水分鸣铎石近僧床挂衲衣满目楼台形胜里当年辛苦忆龙飞
　　
　　送林见素都宪抚江西
　　
　　阊阖天开袖疏来先皇深意独怜材江揺旌斾云霞遶诏剪丝纶日月回千里藩垣聊试手百年海岳几生才故山闻说饶猿鹤满地苍生半草莱
　　
　　送刘直夫归省还江西
　　
　　羣聫共爱挹兰芳南浦魂销一举觞君独有亲甘去国我宁无梦绕髙堂天连鸟背迷寒雨江引渔梁出晓霜珍重天涯易回首官桥春日柳条长
　　
　　双挽
　　
　　萧萧松柏北邙道连理凋残风日清地下有灵龙合剑人间无主鹤归城山西短日迷椿影机上残灯照雨声四尺碑头字如掌行人读遍汝南评
　　
　　元宵
　　
　　满街灯火杂游尘消受风光五日春（时十日立春）微雨澹云城上月纸灯茅店客中身家遥隔岁书随鴈山近当牕鬼笑人佳节不殊心赏异梅花新水独相亲
　　
　　破晓出水西门往江口途中作
　　
　　城西买马滑冲泥总为风光候指挥拍案寒潮惊晓枕过江残雪上春衣梅花野寺初闻磬杨柳村居半掩扉曙色渐分人渐逺五云双阙拥朝晖
　　
　　子殇后二首
　　
　　消痩腰支减练裙异乡音信可堪闻青春满面殇儿泪白骨三迁幼女坟萍水飘零风颤雪文章消息雨收云业缘尚有迂痴在爱惜图书未敢焚
　　
　　磨蚁旋旋意绪同伤春随处怯东风三年未了隆中卧一旦谁收稷下功满径药苗因病减隔窻蕉叶为书空细寻旧事轮纎指云水今朝是几重
　　
　　夜宿龙江驿
　　
　　风尘随分三年住灯火江村一夜留入市女郎能买酒懐家游子怯登楼烟中舟楫来京口云里钟铃出石头水浄更阑不成寐隔船乡思起吴讴
　　
　　入京口闸
　　
　　沙城扰扰人归市喜色津津客过关船外寒潮随白鸟树间花气绕青山梦魂风雨今宵减乡国门墙五日还百里波涛幸无恙满巵村酒慰慈颜
　　
　　入晋陵西门往东门晚泊
　　
　　百年雨露长繁华烟柳长堤入市斜石岸楼船载箫鼓朱阑帘幙护莺花软泥驿路人调马细水溪桥女浣沙待泊黄昬更东下满城灯火万人家
　　
　　春暮还旧隐花木半存怃然拈笔有作
　　
　　淡花疎竹旧帘栊墙晕苔痕碧土浓春燕定巢应识主夜蛾随幌独怜侬池塘课仆添栽藕杯豆留人半采葑僻絶吾庐偏不厌枕书日日卧髙舂
　　
　　夏日幽居即事
　　
　　手汲清泉和碧烟细临晋帖满吴笺南风送暑催三伏西日下山留半圆丹柰雨肥禽着意画梁泥足燕髙眠方床髙结跏趺坐我与幽居信有縁
　　
　　书扇寄王天锡乃兄天则
　　
　　梅花岁岁凭君折折尽梅花第几枝树杪暮云看去逺江湖游鲤到来迟诗今点窜成千首路已经过熟九疑坐对惠连谈往事夜来应梦草生池
　　
　　挽周处士
　　
　　生前不识处士面身后空成处士吟小雨荷香池馆静暖风花信草堂深青山昨夜悲埋玉流水何年到赏音四尺碑头数行墨罨溪松柏自萧森
　　
　　寄王莹中
　　
　　定山风景近何如江月江潮遶故庐龙洞旧游春服就太玄新着夜窓虚满川花柳三杯里隔岸楼台六代余我独长安经岁晚南来目断数行书
　　
　　落花
　　
　　蝶粉蜂黄冷浣溪衰颜无主画楼西情縁偏恋鸳鸯水勲业多留燕子泥荏苒芳尘湘魄化飘揺红雨蜀魂迷池塘倍觉朝来胜新绿成阴护鸟啼
　　
　　馆中书事
　　
　　深既入馆司礼监太监萧敬者在上前言进士陆深徐祯卿意若幸予而惜昌谷之不偶数日后同年数辈在左阙门接本有中人问之曰尔进士中有陆深徐祯卿者众皆愕然不识其故漫应之曰然曰前日萧太监为至尊言之如此众以告予予惊且惧贱姓名何以达于中贵因识以诗
　　
　　疎慵旧业大江东十载雕虫愧未工岂有才名惊行辈徒劳中贵达宸聪少年贾谊吾安敢今日相如事偶同自笑子虚无赋草亲将迂策献重瞳
　　
　　末意谓深虽被萧监之荐然以迂朴之学受知先帝故有是命与杨得意荐相如者异矣
　　
　　冯侍御野雉坪
　　
　　芜莽频年杂采樵山灵留此托髙标纡回负郭瓜田近平逺如村石径遥日暖林端飞雉子雨晴涧尾送鱼苗功成廊庙悬车处应有芳名配午桥
　　
　　张家湾志哀
　　
　　五年此地往来过人事悲欢奈尔何涕泪偏从寒夜堕月华空自海门多天边衰柳连村郭囊里残书废蓼莪沙际一灯人语寂北风流水共悲歌
　　
　　长女卒后复携家渡江
　　
　　趋朝入市总无缘江上新开二顷田水阁茅堂元自得酒懐诗兴故依然夕阳度岭人吹笛秋水临门客系船尚有旧书三百轴海云江月共年年
　　
　　送熊元交使越
　　
　　山水苍苍古越州菱花荷叶共维舟二髙峯顶三更日七里滩声五月秋灵雨自随征斾去彩云常傍使星流江南江北还相望两地各登髙处楼
　　
　　送顾与成使浙江
　　
　　江南此去经年别更欲殷勤不可攀细雨出城春淡泊断氷辞岸水潺湲风花碧落莺迁谷灯火黄昬吏报关归计越中须作早石渠诸老待君还
　　
　　邵氏园亭
　　
　　主人池馆玉桥东尽日轻尘不度风黄鸟爱啼墙曲里绿云常护日方中茶分阳羡家园好地接长安客况同何似更当良燕夜月痕花影淡帘栊
　　
　　雪夜听沈仁甫谈乡事
　　
　　乡事连床话未休春寒寂寂送春愁素衣怜子客千里书烛揺人风满楼燕地雪花偏入暮故园杨柳几经秋多情若问吴淞水犹绕侬家日夜流
　　
　　秋丁国学分祀
　　
　　瑶坛夜气属秋清礼殿衣冠肃上丁风度箫韶闻九奏露垂银汉转三星青松团盖飘香篆白玉围阑映舞翎圣道弥髙垂万古皇恩罔极授羣经
　　
　　题石淙二首（为师相杨先生）
　　
　　入云袅袅石泉流回首青山忆旧游天柱雪消银瀑下海门日照紫烟浮即看鸟背三台路疑有军声万里秋此地到江龙窟近化为霖雨满神州
　　
　　滇水湘山故有情石淙又纪胜游名坐来风雨闻韶濩挽作天河洗甲兵晓出五云随日捧寒流千折到江清暗通气脉金山寺更表东南铁瓮城
　　
　　长陵
　　
　　文皇功业冠吾朝极目长陵北斗髙龙虎千重常隐雾松楸万壑骤闻涛礼成寝殿严三献版署曽孙飨太牢浅薄小臣叨法从夜分端拜拥青袍
　　
　　景陵
　　
　　景陵东奠接蓬瀛长忆宣皇致太平弓劔閟严龙气合楼台环琐斗杓横地髙海岳依依见天阔风云冉冉生万岁千年隆礼典羣官偏许夜深行
　　
　　刘蕡祠二首
　　
　　谏议千年自有祠唐朝宫阙黍离离多情痩马冲寒到无数青山落照迟往事空传台下骏灵风常满庙前旗氷霜入夜频搔首欲奠芳椒侑楚词
　　
　　门带氷堤一径随丹青寥落见风仪当年去国呈秋巻同辈看花满丽词言论纵危终爱主英雄空好不逢时客来系马祠前树独坐寒山有所思
　　
　　夜坐念东征将士
　　
　　长河乗夜渡貔貅兵气如云拥上游大将能挥白羽扇君王不爱紫貂裘十二关山齐故国百年疆域汉神州不眠霜月闻刁斗自启茅堂望斗牛
　　
　　书扇赠何子元武选
　　
　　春风吹堕洞庭舟春日来从鹦鹉洲万国风尘随独客五更烟月下中流天边城阙身重到笛里关山鬓已秋坐忆五年江海别楚云吴树各登楼
　　
　　赤水村登土冈同何子元武选张子醇仪制赋得春字
　　
　　林馆来迟已暮春追攀且得共髙人贪山更送云中目避日时移树里身台殿近瞻龙气绕笙歌聊代鸟声频城西亦是风云地不遣登临负此辰
　　
　　赤水村与方道士
　　
　　赤水村西风日晴紫琳宫里鳯箫声经冬翠竹揺仙佩万里青山遶帝京休沐偶过花院静盘飱兼爱药苗清主人已得长生诀我辈空懐遗世情
　　
　　思归饮钦之馆
　　
　　乡心迢递郁难开且醉佳人旧酒杯千里鴈书回隔岁五湖云树锁髙台遥闻河北兵还满坐看长安月又来容取腐儒江海上仗君终作济时才
　　
　　病起见庭萱有作
　　
　　堂背花开空复情客衣偏感岁年更满庭绿荫飞新燕无数乡心啼乱莺病后强题眠食健镜中常为鬓毛惊黄金台上频回首惭愧当时买骏名
　　
　　郑家口晚眺
　　
　　落日旷野飞沙平微吟卷席登岸行垂杨緑暗夕露下细草碧铺晴月明空阔试穷逺望目飘零毎动思家情明发一舟何处所江湖随到问鸥盟
　　
　　戏马台晩眺
　　
　　王气萧条伯业收彭城依旧砀山秋山连青郡兼齐绕水合黄河入海流漠漠云边低度鸟疎疎树杪送行舟凌空台阁宜春望尚及西风半日游
　　
　　俨山集巻九
　　
　　●钦定四库全书
　　
　　俨山集巻十
　　
　　（明）陆深 撰
　　
　　○七言律诗二（五十首）
　　
　　对月
　　
　　深院黄昬清露多月明初上女墙过行边几度圆如此髙处不胜寒奈何宿鸟频翻动绿树钓船遥忆开金波山城漏永坐来久牛女今宵正隔河
　　
　　淮阴祠
　　
　　是非千载总成空满地凄凉在眼中落叶数声秋雨暗女墙寒影夕阳红旌旗南国悲游辇圭璧东陲想故宫书剑扁舟乗夜发拥炉闲坐读周公
　　
　　虎丘
　　
　　江乡萧飒不禁秋古刹名山占此丘云护龙池迷鴈塔雨平虎迹上渔舟声传清梵疎钟出衣妥红莲极浦流千古宛然浑在眼越王台畔女墙头
　　
　　晩行浦中
　　
　　秋江东北风吹棹夜色西南月度河客子生涯随路酒渔郎消息隔烟歌鴈行千里缄题到牛背前村短笛过船外暗香来不断芙蓉知傍水云多
　　
　　苦热
　　
　　朝来病骨不胜衣望断淮南一鴈飞故国青山三畆宅何年白屋两重扉况堪旅舎多殇殡安忍家书逺报归长日畏途犹苦热江天闲杀白鸥矶
　　
　　严陵
　　
　　严江秋色碧于空严陵祠堂江水东山云不断欲作雨岩树半欹常背风行人度岭忽髙下返照入壁时青红棹歌互逐渔歌起相送楼船上峡中
　　
　　将游龟峯寄汪抑之器之二太史
　　
　　爱此秋髙风日清纡回常作探山行俯看飞鸟有时下怅望美人无限情沙浄水根偏见石树含谷口少闻莺好峯只隔斜阳外拟借新居卧月明
　　
　　谒张东海先生墓
　　
　　东海先生天下士近从骥子读遗文风霜满壑松杉古日月双悬晓夜分书带尚萦阶下草练裙疑化岭头云廿年正有髙山仰形胜东南更出羣
　　
　　下鳯山南麓闻曹定翁先生夜过山居至已西还瞻行花竹间奉懐一首
　　
　　遥传拄杖过山居度壑穿云更短渠入院秖余霜后菊护牕唯有读残书聊镵翠竹留题字独上青松望小车咫尺懐人情万里江流为觅一双鱼
　　
　　骢马一首寄同年沈御史子公
　　
　　长安骢马铁连钱新赐黄金铸作鞭千里共看皮骨好五花应入画图圆昭王筑罢燕台下桓典骑来御苑边已见过都频厯块最怜神骏鬬春妍
　　
　　甲戌二月十三日大雪厚数寸晚得月书事
　　
　　琼瑶满地月华明寒勒东风过海城午夜梦魂清化蝶蚤春心赏负流莺半空台殿疑无影几处江湖尚有情泽国年年候农事恐惊风雨报西成（春雪后百廿日必有大风雨俗占谓之雪报最伤农）
　　
　　雪霁与朱子文陈起静访李百朋舟次先寄
　　
　　雪消沙岸暗潮通南浦仙舟二妙同柳褪冻痕黄欲绽鴈拖夕照晩犹风几年乡梦三更后十里波光一棹中复有月明同下榻山阴却笑兴偏穷
　　
　　甲戌四月八日再游龙华有述
　　
　　六日龙华两度游陆行骑马水行舟风云塔院松将暝烟火村家麦已秋病到静余初减药望穷天际更登楼桑榆苦爱清江曲常愧山僧半日留
　　
　　春兴和张碧溪韵
　　
　　天上归来白玉京茅堂依旧带江城安身已办乌皮几晚食初甞玉糁羮何用门前栽五柳秖须石上结三生东风又送催花雨起向花间次第行
　　
　　赠别碧溪次韵
　　
　　江上忽闻歌濯缨好风如护客南行黄金总为收书尽白发长因觅句生乡里定夸能老健交游谁复更多情不须惆怅江湖晩造物从来本忌名
　　
　　江上载疾送严介溪太史
　　
　　风风雨雨度江来此岁登临第一回五月葛衣犹未着几羣鸥鸟莫相猜催农已尽黄梅节送客须传绿蚁杯南去舵楼波浪阔望君真是济川才
　　
　　送黄竹泉兄弟南还
　　
　　雪后遥山紫翠重宦情归兴二难同天边楼阙身曾上冀北风云眼独空到日春回紫荆树去途诗和鹡鸰风悬知别后相思处江北江南夜月中
　　
　　除夜僦居对雪
　　
　　谁遣天花白满筵破除残腊入新年江山万里春犹浅烟火千家夜未眠马援归来空有累扬雄老去始知玄浮生踪迹元无定泥上飞鸿亦偶然
　　
　　雪后游广恩寺赠同游张仪部
　　
　　落日未落西城西孤亭曲径遶氷堤丹青合殿烟初暝紫翠千峰雪后低万里旌旗闻战伐一年风物送攀跻同来苦爱张平子袖有琅玕锦绣题
　　
　　绿雨楼漫兴
　　
　　暑雨初晴树色偏昼长风景满楼前天边白鸟兼云没帘外青虫映日悬古鼎香烟时袅袅小池墨水复涓涓纶巾羽扇闲居服独对南薫理太玄
　　
　　禁中观雨
　　
　　天连仙掌曙光分龙气遥瞻五色文山势浮依金殿转檐声清报玉堂闻似知佳节催农事愿比甘霖奉圣君昔日侍臣怜宋玉空将丽藻赋行云
　　
　　下陵
　　
　　仙阶瑶砌雨如膏大飨初成月正髙夜静溪声传水乐山空天籁奏松涛参差灯烛趋羣从次第官僚备列曹更许乗骢向归路一宵清境不知劳
　　
　　月下有懐王存约都谏倪本端祠部二首
　　
　　岁晩相思雪满庭也知祠部亦氷厅心期许我俱头白云路何人独眼青落尽灯花收夜局寄来诗草带春星长安客舎多如许每过门时马自停
　　
　　雪后楼台鬬月明懐人咫尺最关情心无机事如君少时有诗篇过我评琪树夜寒巢鹤怨紫箫声逺彩鸾轻想应正草回銮疏倚遍阑干卧未成
　　
　　登翠微恭望长陵有述
　　
　　春深王气蔼重重身到中天望转浓近接星辰看拱极遥从江汉识朝宗风回乔木千章合时有祥云五色封一自鼎湖仙去后万年弓剑閟真龙
　　
　　八日雪中自海子东过朝天宫习仪
　　
　　今日自夸银海过古来空羡雪溪游连天紫气迷金殿遶郭青山尽白头髙处寒多浑可奈望中人逺不胜愁一年长至须成庆重试鸡人拜冕旒
　　
　　展牲还
　　
　　月照斋心万虑空严寒时送北山风氷蹄入夜天关紫宵御分行烛影红世事浮云千态出（时秋台越狱出入皆检颇恐恐不测）故人破冻一尊同江南苦忆归耕地三匝茅堂一畆宫
　　
　　廿四日再出视牲
　　
　　落日朱衣五色纹天南清閟锁祥云重来正及春初动归去遥怜夜已分十里瑶坛当地脉万年郊祀应干文风云喜为传消息翠辇黄麾度汉汾
　　
　　郊坛还赠同行余德重副郎
　　
　　贝阙珠宫上帝居月华夜气鬬清虚西来步出天门迥东望春随斗柄初粉署仙郎时并马禁城银钥尚留鱼御街风色香尘细吟过南郊十里余
　　
　　初与郊祀分献风云雷雨坛
　　
　　露冕垂绅午夜长瑶坛灏气正苍苍灵飙不度松声细端拜初来曙色凉愿有风雷悟明主敢将云雨赋襄王（时有所讽）圜丘礼乐今皇盛万骑千庐簇女墙（时边军皆扈从入坛）
　　
　　候祭
　　
　　神道如弦春月寒女城西畔第三坛楼台始信中天起星斗翻从下界看五色龙蛇揺羽盖九重烟雾蔼椒兰君王合在清斋殿共听钟声夜向阑
　　
　　孤闷中有懐途次儿女
　　
　　细雨斜风隔市尘重门深巷怕逢人春随久病难为客老觉虚名苦累身何处桃花流水漫一宵魂梦鬓毛新天涯儿女痴心在寄语家贫未是贫
　　
　　秋懐
　　
　　曲径孤亭尽日幽砧声又动一年秋诗因才减频留草老为情多易得愁天上风云金鼓迥江南鸿鴈稻粱稠阴晴却恐随朝暮半月乡书十度修
　　
　　秋病
　　
　　病里逢秋愁转多隔窻风雨满庭柯寒衣欲授催砧杵乡梦初成绕薜萝天上楼台真是好人间岐路竟如何山东兵气看云变何日王师奏凯歌
　　
　　奉和石斋少师对菊
　　
　　封后文书紫阁闲对花身在五云间松筠岁晚偏知己桃李春归空厚颜自许托根依鳯阙谁从落帽宴龙山多情未忍轻归去莫待金莲辍送还
　　
　　哭桴儿六首
　　
　　生儿辛苦拟传家揺落秋风感岁华过客虚烦竒跨灶行窻留取乱涂鸦旅魂欲返疑无路涙眼频挥似有花强起凭髙望南国断云流水逺天涯
　　
　　经行无处不伤神新剪罗衫四尺匀病母五更能送药阼阶三揖解迎宾浑疑死别还生别莫问前身与后身我已白头聊哭汝髙堂更有白头人
　　
　　半生苦爱说忘情翻觉情多遣未成梦后青灯风不定搔来白髪镜偏明家书自写疑还信世路谁凭住与行悲怨短长吾岂敢空令身外有虚名
　　
　　琴书办得为消忧独抱琴书可自由归计未能随北鴈年华无奈逐东流废来诗草谁收拾验后医方自检求宾客不通门巷寂几番寒日下西楼
　　
　　更阑爱听短歌声倦倚藤床趂画屏几处逺书还诧友最怜同学尚寻兄鬓从此地双蓬短人过中年万念轻后夜客居聊复尔涙痕偏映月华明
　　
　　客舎并州背苑墙独缫愁绪鬓丝苍三千里外抛中产四十年余哭下殇院静风帘随日动城髙霜角共更长可能会得探环事来续衰翁未断肠
　　
　　五七哭桴次吴朝言御史韵二首
　　
　　坐依尘榻起循墙一月情懐两鬓苍生死最怜俱作客岁华翻恨未成殇何愁异日居人后空想他时共我长见说食荼肠易苦极知荼苦不如肠
　　
　　六龄携汝即辞家能变南音语带华时向西雍观振鹭遥从北阙认朝鸦乾坤有恨容啼鸟风雨何心妬落花莫向故园传此曲年年寒食海西涯
　　
　　次韵温菊庄大参
　　
　　浣花溪上草堂闲多在青松白石间不与风云重入梦每逢山水一开颜慕陶兴寄霜前菊和杜诗成雨后山闻道年来倍强健溪藤髙拄看云还
　　
　　寄懐
　　
　　独上沧江百尺台夕阳无数鸟飞回寒暄气候随时变翻覆人情秖自猜白髪有期和我长黄花着意为谁开壁间团扇寻常事空说班娘最有才
　　
　　元年除夕试笔二首
　　
　　岁寒冉冉夜将除景物依依绕故庐大禹三江俱到海春王五始合教书山中日月从闲积天上风云入望余何用青铜看勲业自应愁鬓已萧疎
　　
　　蜡炬含风夜不寒得从儿女簇杯盘麤知万里归犹暮老觉多情遣更难期与青春酬寸草羞将白髪付弹冠百年尘世同官厯今夕明朝取次看
　　
　　二日阴
　　
　　江天不断海云生谁遣阴晴总未成苔片渐随闲径积梅花欲傍小桥横占年法向山农问种树书从老圃评幽兴最关新节候莫教风雨妬春明
　　
　　次韵王钦佩寄秦元甫
　　
　　赋就停云第几篇江湖渺渺转堪怜更随骥尾知何地同抱龙髯忆往年惆怅又逢三月暮梦魂多在五更前金陵城里山如画城外谁营二顷田
　　
　　山居和答邹山人
　　
　　城上楼台隔暮霞敢夸泉石自成家空烦妙句追风雅自许闲人领物华岸柳岁深髙拥日潮田水落半侵沙倚阑正见三江口剪取吴淞共试茶
　　
　　俨山集巻十
　　
　　●钦定四库全书
　　
　　俨山集巻十一
　　
　　（明）陆深 撰
　　
　　○七言律诗三（五十首）
　　
　　寒食展墓
　　
　　细雨东风晓未晴养花天气近清明人间桃李俱生色望里松楸独系情龙剑上腾星汉阔奎章遥映锦云横伤春不道春如许芳草年年满路生
　　
　　初夏四首
　　
　　桔槔声里送春归乳燕迁莺接队飞入砚柳花还碍笔扑帘槐雨欲沾衣月茶初碾金文饼团扇新裁白练机小阁正宜清润候昼长消得往来稀
　　
　　银塘新水鸭头纹载酒浮花动午薫老圃养成三径竹野人耕破一溪云廉纎雨脚晴不断怯恰莺啼逺更闻为惜琴书妨溽暑自锄苔砌辨香芸
　　
　　穹林迢递绿生烟漠漠澄空映水田唤雨唤晴鸠不住能髙能下燕频穿春晖东去元无恙风力南来渐有权起坐江楼自清晓游鱼吹浪碧荷圎
　　
　　绿阴庭院昼初长药碾丹炉按古方病后精神浑爱惜闲来文字费商量自携藜榻安风背新作茅堂向水阳子鮆正肥斑竹笋欲将身世老江乡
　　
　　夏日山居三首
　　
　　柳烟槐雨带斜阳极浦遥山入渺茫溪水通潮鱼作队梅风催夏稻成行竒书到手添交直往事惊心免校量缥缈有声来别院小儿新课甫田章
　　
　　小卜山居背郭开江流面面绕亭台树犹若此谁堪待少不如人老渐来一曲缓歌闻白苎满天凉雨过黄梅野情转觉闲方称愿与君王乞草莱
　　
　　绿阴树树水田田坐爱牛羊散逺天风送潮声来别浦云收雨脚过平川几村茅屋青山外无数渔舟白鸟边不信桃源是何处每将文字万人传
　　
　　初秋夜
　　
　　随身枕簟绮牕虚映水楼台晩浴初梦里已无投笔事闲来如有絶交书看低北斗知宵永惊早西风是病余家在吴淞江上住底须天际忆鲈鱼
　　
　　秋兴三首
　　
　　茂苑长洲东复东江天淼淼夜含风谁家吹笛关山里几处征衣捣练中鴈字未成云又合鱼书欲寄路难通不知宋玉才多少只赋悲秋已自工
　　
　　揺落年光急暮笳得开懐处是还家新凉门巷堪罗雀旧业园田学种瓜南浦风波看白鸟东篱消息探黄花疎慵莫道浑无事袖手犹能领物华
　　
　　半空凉籁撼千军满地秋光锦绣纹近水芙蓉先带露故园杨柳欲欺云凭髙万里从今见行乐三秋自古闻堪叹扬雄甘寂寞一生空老太玄文
　　
　　秋懐十二首
　　
　　景物逢秋老更成峡猿何必断肠声习家池上歌如沸庾亮楼头月正明万里山川催木叶五更钟鼓动江城当年与赐金茎露梦断空瞻白玉京
　　
　　天阔风髙秋意多青山如削水层波知归玄鸟遥怜汝向晚黄花独奈何故国笙歌遗玉树前朝荆棘有铜驼兴亡亦是浮云事古往今来鬓自皤
　　
　　碧草幽花满故园南山卧对久忘言年来行李书千巻老去生涯水一村已辨弓蛇还石虎毋烦怨鹤与惊猿秋光更比春光好蜂蝶纷纷不到门
　　
　　青灯挑雨不成眠爱听芭蕉夜似年去日苦多无计欵浮生如寄定谁贤成功白发冯唐老好事青山谢客偏他日向平粗毕愿懒云秋水护沙田
　　
　　斗帐香消病骨轻少年忆得赋秋声青藜火暖西风劲白玉堂深昼漏清上帝云霄陪绛节仙人星汉湿金茎髙山流水空瞻遡秖恐涓埃报未成
　　
　　闲阶积雨长莓苔药裹诗籖手自裁潦水正须愁八月浮云常与望三台长沙卑暑偏饶病岭表风波是有才茅屋若为容我老文章一洗旧悲哀
　　
　　六代三吴业已荒英雄遗恨水茫茫试量秋与愁多少始信年随鬓短长江上野鳬争得食山中丛桂早含霜长门本为黄金赋赋就长门却自伤
　　
　　一番风雨报园林岸柳汀蒲半不禁兔魄已随华月满鳯栖应恋碧梧阴清商律应笙歌细白苎功多箧笥深起向推移占物候为谁先有岁寒心
　　
　　潮声江上唤登临日日东流故故深十尺莼丝风荡扬一天鱼信雨侵淫鸱夷去后犹堪恨禹迹南来不可寻一曲吴娃双画桨蛟龙堆里昼阴阴
　　
　　总为秋光满葛巾未应偏恠白头新明珠本自能疑我沙鸟何心却避人一片云轻终过眼百年论定不随身草堂旧在三江上听水听风知几巡
　　
　　团扇情多咏未休井梧何事强知秋霜华先上双蓬鬓壮气空余独倚楼谁复常何工荐士徒闻李广不封侯千寻铁锁如堪借借与人间锁断愁
　　
　　病回门巷昼长扃留滞周南改岁星满目秋容频看镜十年旧带屡移钉髙梧急雨闻金井柞火新凉照素屏深夜不眠缘底事自携铅椠校丹经
　　
　　自八月二日至六日皆大潮成巨浸颇得竒观
　　
　　爱看秋水坐斜曛汗漫东来昔未闻风送潮头喷积雪波连天际贴层云髙声疑有蛟龙怒逺影空迷鹳鹤羣安得此心无一事南华经里老遗文
　　
　　山堂晩晴观楫儿作字
　　
　　论文说剑更争棋五十年来两鬓丝无事可为甘袖手有山如画且题诗望中禾黍秋风粒梦后芭蕉夜雨枝小几映窓承落日双钩古帖坐教儿
　　
　　元宵
　　
　　横笛短箫催暮筵星桥火树共参天人于年谷占先兆老向烟花正有缘霄汉无声风力定山河留影月华圆他乡频岁氷霜里故国今宵殿阁边（时余寓楼在邑庠礼殿经阁之后）
　　
　　渡江
　　
　　桂楫兰桡江水生前麾小队渡江行人生几度东风面花信一番春雨晴初日出林光欲动丰泥逐马滞犹轻少年游钓难忘处莫恠丘园太有情
　　
　　次韵王子升侍御登姑苏玉峯二首
　　
　　牙旗分队卷芳埃独上姑苏百尺台南斗下临东海近青山多在白云隈谩劳此地兴亡恨共仰中朝将相才合是长城应万里野人林壑卧苍苔
　　
　　目极长亭更短亭观风使者节初停潮头东去和云白山势西来绕郭青艳冶莺花春入望太平门户昼长扃阖闾最爱干将剑化鹤归来尚姓丁
　　
　　旧墓
　　
　　夕阳一片好山光啼鸟啼猿总断肠有客已成风木恨何人为废蓼莪章年年芳草催寒食隐隐青山似洛阳流水桥东频立马一杯时复奠椒浆
　　
　　七月四日与姚时望放舟过南浦
　　
　　早秋烟水带云山江上扁舟信往还潮力渐随青草短野心元共白鸥闲爱谈旧事消残暑赖有青尊破老悭四十年前钓游地归来双鬓已成斑
　　
　　五日夜坐见新月
　　
　　中庭秋影又经年节序惊传巧夕前一井西风梧叶信满溪凉露稻花天多情宋玉偏工赋晓事扬雄晩尚玄江上小堂蕉石里不妨灯火抱书眠
　　
　　元日渡江二首
　　
　　残日楼台媚逺天清寒先觉鬓毛偏多情桑梓依江郭过眼烟花改岁年龙气常占云五色蓬山只隔路三千东风似解知人意吹向梅边复柳边
　　
　　潮回沙际识春回逺见帆樯映雪开向晩中流空日月倚天隔岸有楼台波涛东下元相逐鸥鹭羣飞莫浪猜一望海云俱不极令人遥忆济川才
　　
　　懐江东山居
　　
　　知非知命复知还不负青青屋后山无数好花临水净几羣娇鸟弄春蛮子云辞赋终成悔摩诘图书早占闲爱杀江楼无一事重帘长护白云间
　　
　　元宵风雨
　　
　　风雨无端妬早春上元灯火寂游尘此身天地谁非幻何物阴晴解弄人台殿下方空怅望星娥髙处自精神强扶残病酬佳节绛蜡银屏照座新
　　
　　十八夜雨
　　
　　细雨斜风转寂寥闹春灯火第三宵姮娥爱影收鸾镜歌吹生寒湿鳯箫此夜金吾还不禁多情银烛更髙烧阴晴本自关天意恩怨人间总未消
　　
　　雨中楼居
　　
　　惜春心绪雨连宵作阵扬空势转骄晚向梅花愁烂熳早从桑土念飘揺行人泥滑三■〈氵义〉路渔子潮平独树桥别有好懐髙阁里卷帘香雾倚云霄
　　
　　出西郊书感
　　
　　花香草色遍天涯团盖风多旭日迟负郭人家田陌陌送春心绪柳丝丝未应华发偏怜我试问流年苦为谁路绕溪回无限好何人不起钓游思
　　
　　七夕与客夜坐
　　
　　花外阑干雨乍稀早秋风候报罗帏亿千万刦俱遭遍四十九年都是非白石清泉初已遂髙山流水愿多违谁云白发三千丈信手梳来不过衣
　　
　　和徐鹤溪宜兴道中喜雨韵
　　
　　溪上山青更水青楼船揺动棹歌声先甞阳羡龙团细不慕扬州鹤背轻铁瓮潮声还寂寞铜棺秋色倍分明仙郎才调元如锦白雪新篇击楫成
　　
　　簳山晓发经行福泉过青龙
　　
　　画船春尽水云和晓梦中间十里过山色拥螺澄海雾溪流如带绾江波逢人毎问三三径对酒遥闻欵欵歌最爱凌空凭鴈塔何妨此地着渔蓑
　　
　　青龙南寺与时望辈步过北寺观三亭桥冐雨乗肩舆还
　　
　　漠漠溪田半草莱曾闻此地起楼台黄金歌舞有时尽赤县轩墀何日开髙阁俯阑惊鹳鹊古碑看字剔莓苔软舆十里乗春雨花柳情多喜客来
　　
　　咏鹤
　　
　　予蓄二鹤于山居标格异凡实华亭种云修吭髙足鳯臆龟文鸣声清亮真仙人之骐骥也往岁为鲁夫伤其一孤雄匹处若怨若慕益深孤洁之趣每加眷恤日益驯扰时望见予辄鸣舞不已若迎若导予益怜之丁亥之秋予渡自水东为旬月之留是鹤忽飞止寓楼之外人共异之文学姚时望即日赋诗比于道义至谓士君子反面者为薄盖有刺焉予览之梗槩于中援笔和焉
　　
　　翩翩一鹤下云中正倚髙楼落日东忆得羽毛如昨梦不敎心力破长空呼童护足防秋雨看汝梳翎扬晩风赤壁青田是何处忘机聊与海鸥同
　　
　　王昭君
　　
　　昭君出塞自是汉人御戎失策却与寻常妇人失身不同斩毛延寿正是淫其色耳殊不成诛赏昭君既去亦不见有思汉思归之意后来受彼淫烝已化其俗矣古今诗人咏昭君多是题蔡琰耳与文姬事颇不同此亦史传疑义因华泉有作次韵
　　
　　却抱琵琶别汉宫长城万里戍楼空一身逺嫁从明主半面新糚付画工云外不殊青琐月塞前初黒山风异乡景物新相识无限悲欢晓角中
　　
　　题南庄号
　　
　　背倚青山面水田草堂修竹向阳天夜深南斗当牕见雨后熏风掠燕翩牧笛农歌俱负郭西成东作总丰年主人爱打蒲团坐一巻庄生秋水篇
　　
　　题松泉号
　　
　　藤杖芒鞋白迭巾松泉随处是知音半空素练悬秋色十里青山荡午阴坐爱团圞当偃盖卧听呜咽替弹琴道人缘业休相问声色中间未了心
　　
　　题渔乐图
　　
　　平沙坦路有风涛便欲移家傍此曹鼓棹鸣榔自成趣卖鱼沽酒不辞劳拖蓝槛水春云腻破白船窻夜月髙收网一灯山下泊绿蓑衣底读离骚
　　
　　赠别郑廉
　　
　　新作相逢别更新雨中心绪病中身空劳魂梦游千里又负莺花过一春江上水深芳草合尊前人逺尺书频归舟若度严陵濑此夜灯花定有神
　　
　　俨山集巻十一
　　
　　●钦定四库全书
　　
　　俨山集巻十二
　　
　　（明）陆深 撰
　　
　　○七言律诗四（五十首）
　　
　　八月十六夜渡江
　　
　　天上金波影未阑人间已作隔宵看千家香雾笼银兔一派天风吹紫鸾夜色分秋当二八桂华作意让团圞不知髙处还谁忌倚徧幽人十二阑
　　
　　玉舜十八首
　　
　　嘉靖乙酉八月晦曰予卧疴山堂木槿一株白花千叶移植盆中与表弟顾世安文学姚时望孙则夫把酒赏之为赋近体一首
　　
　　曾闻郑女咏同车更爱丰标淡有华欲傍苔莓横野渡似将铅粉鬬朝霞品题从此添髙价物色仍烦筑短沙漫道春来李能白秋风一种玉无瑕
　　
　　时望渡江去与世安坐对迭韵
　　
　　氷肌素质雪翻车揺动秋光岁有华映水盈盈弄云日隔溪澹澹锁烟霞野人酷爱编青鄣老圃先敎拥白沙闻道琼花最竒絶扬州望幸却微瑕
　　
　　九月朔晨起盆中再着数花适钱国辅自松城至为余作俨山玉舜图邑中数客继集而世安具扁舟西去矣即席再迭
　　
　　月下风前宜小车令传白帝敛繁华漫挥词手填青玉欲酹花神浇紫霞佳节正逢黄菊信髙情分占白鸥沙相如自保完归去赵璧从来本不瑕
　　
　　按毛诗疏舜华木槿也本以色取朝荣夕瘁还以寓色衰爱渝之戒此诗人之志也予东吴薄海壤沃宜槿每当腊月条而树之无不活至来岁即畅茂作花红紫甚富往往村落人家以编篱障不甚贵重也白色者予近始得之叶似菊而干类竹扶疎隐映颇有风韵若幽人贞士混迹于樵童牧竖之间履素而逸羣荒烟野草閴然有不愿人知之意予甚爱之昔离骚草木多以自况芳臭劲脆灵均盖三致志云百世而下览其物者未尝不为屈子增悲焉何则物因势殊情随事感古今同然此人心也予为赋玉舜诗将以传之好事君子兹花傥因予而见重是未可知也谚曰女无正色物无定形顾其遭逢何如尔斯言岂不信哉岂不信哉
　　
　　时望一和得五首再迭一首为答
　　
　　羡汝胷中书五车登髙还共赋瑶华几家篱落多秋意一树氷霜带暮霞不是托根通阆苑即疑传种自流沙最怜未识东风面一见东风定有瑕
　　
　　再迭答诸贤和章
　　
　　日日诗筒走传车山中草树有光华花神让雪三分白文气成龙五色霞肺病夜牕和玉露美人秋水隔江沙无由报得风骚手白玉明珠总未瑕
　　
　　秋日鹤溪明府过山居见和玉舜七首再疉三首为答
　　
　　门外频劳长者车山中风物过繁华未成雪卧袁髙士已见仙才蔡少霞一任登临留胜槩虚烦拂拭到泥沙欲将花比河阳县花似潘郎恨有瑕
　　
　　羊裘曾起赴安车恨杀当年宠丽华木槿篱间好风露芙蓉江上共烟霞移将一树浑如玉老去闲居却枕沙陶令闲情空有赋从来白璧忌微瑕
　　
　　缘江路僻不容车开过芙蕖又舜华澹泊看花宜待月风云映水尽为霞正堪结社三江口何似封侯万里沙试把一杯重酹汝不须自献玉无瑕
　　
　　西津沈方伯屡和至十八首未巳再疉二首为答
　　
　　班输妙具九攻车何似休文句最华晓日芙蓉出溪水暮云杨柳隔江霞曾闻南国甘棠咏须筑长安宰相沙刼火自惊山石烈不知白璧本无瑕
　　
　　每向花前望小车诗成一一叹才华须烦妙手题黄绢絶胜当筵赋落霞一任江天狎鸥鸟十年边塞长风沙晏婴犹惜封书社卫国何劳怨子瑕
　　
　　陈仲鲁玉舜诸作予读之悲其志焉再疉一首慰之
　　
　　凌波仙子下云车想见铢衣湿露华万种闲情偏隔水一天佳气半成霞绪风寒勒花间蝶落日晴衔江上沙办得素心终不改有人抵死保无瑕
　　
　　再迭得七首
　　
　　伐檀江上未成车独立西风殿岁华谁复赏心同素月自怜春殿隔红霞前身合住琼花观托迹遥连杜若沙不是风云终少气翻缘玉石共无瑕
　　
　　疑是星精谪五车不随红紫领韶华疎篱野水谁成伴淡雨微云欲变霞为客缁衣惊岁月倩人团扇掩风沙闲情脉脉秋江上玉面啼痕错认瑕
　　
　　颜如秾李不同车千古诗人咏德华凉信预教秋作伴孤芳无藉锦为霞梦回岁月梨花院望断西风白鹭沙携向玉阑干畔种青蝇不放点成瑕
　　
　　风雨无端懒税车坐当秋水阅南华花开一树临重九人倚髙城望少霞颜色不随游女艳心情常近狎鸥沙絶怜何用频携酒沾醉姿容玉带瑕
　　
　　绕檐铁马骤鸣车花有清阴月有华江上水天同一色望中台殿隔西霞风随秋逺闻香露潮识溪寒阁浅沙无计可留揺落尽共梅开处鬬无瑕
　　
　　水云深处挽羊车寻乐寻芳湿露华花径五风还十雨江天孤鹜伴飞霞霜前已露全身白风外遥怜半面沙爱杀临流晴照影青铜如拭净无瑕
　　
　　看花每枉故人车花亦迎人带露华是处倚阑怜夜月几回携酒泛春霞银瓶手挿新添水玉树情亲细碾沙欲寄报章重阁笔墨痕翻惜茧光瑕
　　
　　晚饮张虞卿舎西江泛月还舟
　　
　　南邻归去夜如何鼓吹无风棹有歌两岸碧波潮力定一身清露月明多天空星斗中流动家近舟航一水过千古胜游谁得似前须太白后东坡
　　
　　九日
　　
　　满目云山气转豪一年佳节又登髙天连泽国西风逺书寄秋懐北鴈劳三径素盟频问菊六经遗事且题糕授衣时叙偏惊眼箧里犹余旧赐袍
　　
　　九月望初寒独坐
　　
　　风回野渡水云空犹是江南九月中病后岁寒偏觉早眼前心赏更谁同萧萧竹院诗初就曲曲山居画未工赖有夕阳西浦上殷勤留送半牕红
　　
　　十月朔与客泛舟游静安寺
　　
　　芦子东西野渡边前朝宫殿赤乌年夕阳逗林钟磬响涌泉堕地珠玑圆萧然冠服岂傲吏偶尔宾从如登仙三江禹迹不可问一舸鸱夷非昔贤
　　
　　十一月朔江门观涨
　　
　　渺渺烟波连海门长风吹浪昼为昬矶头锦树随船出天上银河倒地喧便欲乘槎贯牛斗却愁断梗失山村新寒十月登楼望岸草汀花半不存
　　
　　七宝镇拟访黄天章宪副寒甚不果
　　
　　乗兴何妨似剡溪故人只隔市桥西心情聊复同云水踪迹真怜在雪泥白下馆前时系马黄金台下共闻鸡扁舟定有重来约来上春风细柳堤
　　
　　游东石山园
　　
　　度壑穿岩窅窱通好山多在夕阳东望穷碧海龙宫近踏破苍苔鸟篆工花坞四时常带雨洞门终日细含风仙踪法界如堪拟不是蓬壶即华嵩
　　
　　乙酉岁除
　　
　　细雨催春岁又除县城灯火接郊墟百年到我强过半万事于人总不如弊齿病深抛酒醆安心法在卜山居东风若问新消息多上蒲团少著书
　　
　　丙戌元宵
　　
　　上元灯火鬬婵娟满月轻风夜可怜人踏六鳌看海市天连万炬候星躔楼台影里疑无地歌吹声中合有缘管取一春多乐事试从今夕卜丰年
　　
　　次韵杨伯立春兴
　　
　　江南地僻昼如年春与闲人别有缘满径落花风阵阵一犁新雨水田田池塘草长诗成梦帘幙寒轻酒擅权四壁已空诸业尽囊中刚剰买山钱
　　
　　春雪
　　
　　少年端策觐君王记得春阴赋玉堂今日闭门风雪里五更孤枕梦魂长薄田已就资生计省事初营却老方尚有图书抛未得敎儿多种翠芸香
　　
　　三月三日
　　
　　一年一度春最好三月三日烟雨中花外小车停过客山阴褉事想遗风髙楼正绕长江去旧垒新看乳燕通桃李成蹊总相似行人莫问午桥东
　　
　　清明出行阡丘
　　
　　病来廿日始胜冠花柳清明满画阑二月光阴半晴雨百年尘世几悲欢王孙芳草连天碧燕子东风作阵寒万事山头一抔土麒麟留得后人看
　　
　　清明后一朝见桃花有感（因诵杨孟载也无人折休相妬才有莺啼更可怜之句）
　　
　　玄都观里到应迟前度刘郎鬓已丝燕语莺啼有何意石桥流水至今疑一枝带雨比颜色千树蒸霞劳梦思莫遣渔郎重问路此中元少外人知
　　
　　和郁潮州
　　
　　欲从东海望蓬莱试上江头百尺台春色送将■〈扌弃〉独醉好懐留取为君开诗成满砌翻红药客去闲门长绿苔寄语桃花休折尽刘郎应是不重来
　　
　　五十生朝自寿
　　
　　年行五十鬓犹青浪许前身是岁星三刖尚存和氏璧一区初筑子云亭（予是岁始有居）人间好景中秋月世上浮名五夜萤偏爱江山围故国欲将非是问苍冥
　　
　　十四日晚渡
　　
　　团圆宝月漾空明东去疑从不夜城风送潮头回别浦水兼凉气弄新晴鹊填银汉桥初就鴈布瑶空阵乍成一棹中流双击楫隔江时度紫箫声
　　
　　饯顾东江宗伯于礼塔汇留题
　　
　　千年地胜湖山绕十月江寒树叶稀人向别时身是客舟从行处岸如飞旧家池馆谁还念落日风帆我自归天北天南俱逆旅莫将去住与心违
　　
　　山中岁暮得旨召还翰林兼许春坊供职志感一首
　　
　　玉堂金马是重来新诏青坊许并开岂有涓埃报明主虚烦声价筑髙台千年礼乐还周典一代宸奎陋汉才直北长安天咫尺红云无数绕三台
　　
　　平望阻风期友人不值
　　
　　渺渺碧波连白云期君不见重思君妬花信急春如许折柳情多日又曛山色水光余此地酒懐诗兴忆离羣阳侯若借东风便灯火楼船坐论文
　　
　　嘉禾道中
　　
　　画旗揺曵午风多金鼓声繁水漫波春色二分看正好国恩千载报如何江天路接心逾逺花柳村深气尚和童冠相随单袷具康衢时听隔林歌
　　
　　陈东祠堂
　　
　　邮籖初下云阳驿国士有懐陈少阳人世自应余感慨东风元不管兴亾谁无一死宁须晚事到千年更有光当日上书多辍报至今遗恨说汪黄
　　
　　维扬懐古
　　
　　辇道芜烟江水流游魂不载旧龙舟花开彩树春光永火暖沈香瑞气浮絶域衣冠朝万国拂云宫阙递千秋可怜惟有东征役星散旌旗战骨裒
　　
　　三月晦登羊山望下邳
　　
　　一年春色此登临入望遥山紫翠深二水帆樯风猎猎半空楼阁昼阴阴何当开凿留形胜不尽烟花自古今直北风云最髙处极天关塞筑黄金
　　
　　东昌懐古
　　
　　旌旗箫鼓画船过风送长河渺渺波水报邮籖朱夏晩岸萦官柳绿云和聊城不下遗书在泰岱干封往事多七十二君空有箓莫因秦汉问如何
　　
　　端午自天津发舟入潞河与夏公谨给事晚坐
　　
　　云际髙城万国通端阳佳节旅行中蒹葭碧映潮头月杨柳阴依水面风天近北辰龙有气地偏东海望无穷蒲尊箬黍依然在楚调吴歌一笑同
　　
　　七月七日以公事出城同林介立游广恩寺
　　
　　年年七夕是秋期残暑犹存感岁时未对天边新月偃先贪林下午阴迟城鸦殿鹊红云绕宿鸟鸣蝉碧树移两月都门尘扑面偶同心赏一题诗
　　
　　与顾未斋游西山过海子桥有作
　　
　　新水平畴逐马蹄白鸥黄鸟瀼东西风云天上身仍健鸡犬淮南路欲迷倒影楼台含旭日送春蒲柳拍长堤美人期我城阴曲已有风花入品题
　　
　　和未斋韵寄徽州郑珏山人
　　
　　别后风烟去几重思君多在鹤归松椷中尺素双双鲤门外黄山六六峯花发春深行对酒地偏日晩坐闻钟遥知十畆栖贤宅却比丹青韵更浓
　　
　　十七夜待月
　　
　　紫阁黄扉切九霄中秋待月第三宵天髙易识龙文动海近偏怜蜃气消十幅秋光障云母一帘凉影弄氷绡欲凭弦管吹云散忽有云间起鳯箫
　　
　　再出郊坛视牲王正十日早于华盖殿复命
　　
　　九天风物丽春阳来自南郊夜未央龙驭遥传香袅袅鹓行时送佩锵锵步依玉砌雕阑绕立近珠帘绣带长华盖极天悬法象此身真到白云乡
　　
　　俨山集巻十二
　　
　　●钦定四库全书
　　
　　俨山集巻十三
　　
　　（明）陆深 撰
　　
　　○七言律诗（五十首）
　　
　　赋得禁中早春
　　
　　重重台殿护雕阑欲动春声莺尚寒旗影渐随风力软冻痕初映日华干云依紫盖和香度龙抱黄金带雨盘世道正同阳道长午门朝下杂千官
　　
　　南郊雪后斋宫候朝
　　
　　雪片烟绡积渐和紫坛瑶殿接星河风行法驾尘飔尽云护眞龙雨意多万乘旌旗环御跸千官彩绣湿恩波扬雄老献河东赋何似明堂九德歌
　　
　　礼成下坛时天宇朗霁
　　
　　星桥阁道倚层霄一径天闗紫翠遥合殿椒兰含瑞气九重烟雾鎻春宵万年天子调元化四海诸侯奉大朝天意直教明主识风云尽卷雪全消
　　
　　重登子陵客星亭望钓台二首
　　
　　万古江山复此亭天边自有少微星人生俯仰成今昔客里悲欢付醉醒谁为汉家延国祚欲从严瀬问山灵浮云逝水秋风阔极目遥空环翠屏
　　
　　烟霞冉冉去还迷紫翠重重高复低双柱挿天擎日月一溪流水隔东西骚人道路频回首客子光阴觅旧题怅望高风千仞外敢将容易事攀跻
　　
　　兰溪易舟愈小而北望愈逺
　　
　　山峯迭迭水潭潭欲断还开去始谙净照波光深见石逺分秋色半成岚梦魂总不离天上身世虚怜是斗南买得溪船如一叶茶烟频扬酒微酣
　　
　　自懐玉驿复行舟
　　
　　行尽山程复水程水南山径更须行攀高渐识浮云薄度险频惊怪石轻到处一身眞逆旅传来满耳总虚名阴晴未定秋将半忽聴松声是雨声
　　
　　鹅湖晓发
　　
　　稻田迤逦水潺湲不待黄粱已度闗去路每看青嶂合穿林时揽白云还秋风午日炎凉里牧笛樵歌楚粤间惆怅平生最竒絶未应向晩过千山
　　
　　游武夷二首
　　
　　武夷宫前九曲溪好峯多在夕阳西仙人飞度无行径过客跻攀有杖藜草树阴阴连碧落风烟袅袅引丹梯相传亦是秦人隐何必桃源路始迷
　　
　　日日溪头风日清棹歌声里镜中行千岩万壑不知处芳草幽花苦问名照影碧潭怜我老分秋华月向谁明山川如画人如玉望阙懐乡无限情
　　
　　九月朔饯别过水南
　　
　　年年席上看图画秋日人从画里行夹道古松飞盖迥漫滩竒石彩船轻依山别馆云封户入市流泉竹遶城回首夕阳无限好紫青如绣五云明
　　
　　十月十日雨
　　
　　南州雨意万山深毒雾蛮烟半月阴细草公庭秋淅淅隔花宫漏夜沉沉溪流破白添新涨云岫拖青失旧林静倚客窻听不厌乾坤随处望为霖
　　
　　雨中发玉山
　　
　　岁晩烟云酿薄寒好山正向雨中看断桥流水横渔艇要路丰泥没马鞍初向玉山迎勑使（时初接勑）逺从闽岭望长安北来南去年光里却恐卢生梦未阑
　　
　　过草萍
　　
　　山作重围天共低一滩分水浙东西云边野菜挑冬笋客里行厨趁午鸡鹤背还沾瀑布雨马蹄偏恋锦障泥胜游若许开晴照为借仙人一杖藜
　　
　　桐江
　　
　　北风瑟瑟滩悠悠行尽桐江兴转幽水西半天堕红日溪南诸峯偶白头严陵自是高隐地钱塘从古帝王州海云不断三山近时有青红起蜃楼
　　
　　和汪有之园亭之作
　　
　　一区犹愧子云才薄有茅堂傍水开逺信经秋慿雁到问竒长日有人来好花隔岸飞红雨新笋穿篱迸緑苔同上玉堂俱出牧却从湖海望蓬莱
　　
　　春日有懐王天宇嘉定
　　
　　美人秖隔淞江水不待秋风首重回今日吴公居第一少年贾傅最多才遥怜细雨催春到忽忆桃花对酒开病骨几时堪束帯紫扉青琐共金台
　　
　　清明前一日过毘陵
　　
　　老去逢春春更妍杏花开烂栁含烟风旗金鼓频过寺石岸楼台逺接天潮信有期通大海赏心如昨换流年禁烟时节江南路画里山川行画船
　　
　　庚寅三月三日渡江
　　
　　明岁行年五十五今晨渡江三月三鸥盟鹭渚他无恙鹏海龙沙我所谙北固山前帆欲满东风阵里酒微酣楼船箫鼓旌旗绕黄纸功名老尚堪
　　
　　宿州道中
　　
　　水郭山村不计程淮阳春晩更多情灵风常傍征旗绕宿雨新添野潦明麦叶青青初覆雉栁条落落未藏莺风雩亦是寻常事陌上沙头尽日行
　　
　　憇驿亭昼梦
　　
　　蕉鹿何心得失间如何连夜梦家山药栏定为游人遍水阁唯应送客闗春日欲晴常带雨客途虽好不如还少年最爱河东问抽笔浑惭鬓已斑
　　
　　睢阳礼月
　　
　　金鼓声繁夜向阑叩天无计路漫漫埋将桂树三千丈失却姮娥十二阑后羿弯弧空躩铄玉川流涕正汍澜由来天上成亏事付与人间仔细看
　　
　　行经隋堤有感
　　
　　端委犹堪致太平龙舟锦缆竟何成空余细水縁堤曲别有垂杨带晩晴社燕归来如有恨闲花开遍不知名行人谁管兴亡事但说扬州接汴京
　　
　　自清华西行村落间殊胜平畴流水果园竹径骤作乡思
　　
　　燕麦青青柿叶肥江南回首正依依千竿新竹消苍雪一带遥山深翠微闲任野禽啼樾坞细分流水绕柴扉那知身是乘骢客疑向花前跨鹤归
　　
　　净果寺晩眺
　　
　　权店驿前山晩晴天留高赏待西征北来形胜重闗紫春去莺花几树明风物未縁懐故土文章终恐是虚名纡从一径过僧寺红药翻阶忆五城
　　
　　晓发权店行两山间流泉耕牧渐触见闻
　　
　　山花红映石泉流初见牛羊散古丘秦晋河山俱重镇唐虞风土此中州雕残极目知生计慷慨何能与国谋头白官僚半文字东风又上皁貂裘
　　
　　四月晦日盂县试诸生
　　
　　围棘森森翠幄重清和时候日高舂鱼龙队里波涛阔桃李阴中雨露浓未为骊黄妨骏马先从拱把养长松风传笔阵春蚕细绕郭青山鎻万峯
　　
　　自盂县度石梯岭
　　
　　絶塞风多四望寛始知天上不胜寒依稀步入羊羣化次第行随鸟背盘扑面榆钱迎栈阁染衣山黛落征鞍闗门去雁无消息满纸书成欲寄难
　　
　　忻州试院雨中阅巻
　　
　　江南五月黄梅雨带雨滋花向晋阳映空游丝湿欲堕赴壑细渠流未长重檐淅淅杂午漏画寝冉冉凝清香须女为霖佐明主莫将小技赋襄王
　　
　　五月十八日代州筹边堂同陈宪副汝正大阅诸生因赠汝正
　　
　　白马翩翩彩鹤开牙旗行帐遶层台一时得共闗山胜他日须收将相才鳯阁龙楼俱咫尺瘴烟蛮雨乍归来君侯亦是三湘客莫漫凌云赋楚哀
　　
　　繁峙率文武诸生较射
　　
　　沙融草浅绕青山冠序童年各就班叅合地承鱼丽阵崔嵬天险雁门闗遥闻白羽鸣风调时向乌号抱月弯金马云台俱不薄文章功业古人间
　　
　　南峪雨后取道上五台
　　
　　六月萧然似晩秋登高重整木绵裘即看满涧泉初出知是前岩雨乍收碧嶂旋随孤鸟没白云常傍古松留幽芳一路无人采何处三山更十洲
　　
　　入五台
　　
　　山水情多不自由白头终作五台游万重云树高低出千里滹沱背面流絶顶只疑天北极朝阳初见海东头共传此是清凉地为洗烦心尽日留
　　
　　游五台
　　
　　五云常覆五台端天近清都特地寒涧道千年氷未化林梢一夜雨初干黄河紫塞依依见碧殿朱楼面面看万壑千岩青未了更从髙处望长安
　　
　　宿显通寺
　　
　　一榻空斋卧白云青灯微雨夜初分无縁十日惭凡骨有梦三台绕圣君别院鸡催山月吐回廊鱼咽涧风闻青山亦是人间世自觉悠然隔世纷
　　
　　竹林寺避雨
　　
　　十里肩舆石磴深禅房潇洒乱峯阴岩花笑里饶佳色山鸟倦余懐好音下界风雷喧众壑上方钟鼓出长林苍生正有为霖望惭愧西来冐雨心
　　
　　竹林拟宿
　　
　　未为长歌行路难青山最爱雨中看图书暂许淹尘榻蔬蕨先教具午飡碧树洗空千涧出白云封满万松寒天留再宿清凉境明日溪南十八盘
　　
　　清凉石（石长一丈六尺余阔仅及丈云坐五七百人以此见异）
　　
　　炙手熏心事已多晓凉来抚石盘陀不争可受千人坐无事应须百遍过初日射林光歴乱懒云将雨湿嵯峩夜深或有骑牛到堪和南山扣角歌
　　
　　七月十一日雨后东巡过鸣谦驿
　　
　　客居何似隐居闲城里不如城外山涧水独澄吟骨痩秋风又上鬓毛斑黄花信早高低路白雁霜前紫翠闗爱杀无心云一片随风飞去复飞还
　　
　　廿日发晋定
　　
　　秋风七月度榆闗秋色千岩雨后闲不向此中添白发只疑无地着青山补天人远留遗事（女娲炼石宪在东浮山）背水功成合早还多少高懐付长啸兴亡元自落人间
　　
　　九月将望始对菊
　　
　　遥怜佳节过重阳迭迭青山近短墙忽见黄花和我瘦不知白日为谁忙买栽自叹居无地欲挿先怜鬓有霜携向小斋风露背卷帘邀日伴秋光
　　
　　分司院前植蓼雨后着花嫣然感秋懐土
　　
　　我家本住江湖上独客逺怜山谷中忽见庭花红带雨恍疑浦树碧含风此身去佳浑无頼随地寒暄自不同试问桑榆能几许长途南北又西东
　　
　　十二月重渡江东归用前三字韵
　　
　　江头十二月十二忆昨开帆三月三山川南北俱经遍气候寒暄已饱谙月色下澄江更逺潮声惊破梦初酣君恩难报亲庐近国事乡心总未堪
　　
　　辛夘三月三日再迭前韵三首
　　
　　百年过半五十五一春最好三月三茂林修竹事可续随栁傍花予素谙暖爱游蜂衙正放晴看行蚁战方酣士师何止三宜黜中散虚传七不堪
　　
　　陶令闲居爱重九故园今日是重三一觞一咏风犹在江外江头路总谙地僻仙家无岁歴花开国色带朝酣黄鹂紫燕浑相识旧垒新枝事事堪
　　
　　江天十日晴无一花市残时月过三卖困送穷方不验品茶鬬草事多谙新资恰有诗千首旧恨惟慿酒半酣不是广平心似鐡粉匀香沁更谁堪
　　
　　八月九日月夜泊舟
　　
　　鳯凰桥鳯凰山下鳯凰桥与客移舟自海潮中半秋光明月小参差山势碧波遥四时得意眞行乐一榻高眠慰乆要为问向阳多少地种梧栽竹
　　
　　老清朝过北簳观旧题自西岭步归
　　
　　南山初下北山湄惭愧山灵旧有移看种松篁如昨日来惊霜露已多时漫游最好逢僧寺阅世无过与客棋两腋天风送归袖野花开遍棘成篱
　　
　　舟去速遂罢入寺从塔院西畔泛青龙故江
　　
　　落日遥牵锦缆齐青龙江水故通西采蓝斸药多成市扬网投竿尽绕堤一曲吴歌犹欵乃千年禹迹半萋迷胜游回首惊秋鬓怕向纱笼觅旧题
　　
　　登鳯凰山絶顶
　　
　　南山佳气郁嵳峩特地扁舟百里过缓步暗扶筋力倦高登偏觉海天多闺中素练衣初具天上风云气向和却立许时惭大手磨崖欲冩中兴歌
　　
　　俨山集巻十三
　　

　　●钦定四库全书
　　
　　俨山集巻十四
　　
　　（明）陆深 撰
　　
　　○七言律诗（五十首）
　　
　　晨登厍公山
　　
　　山形横如轴正当凤喙地理家谓之丹鳯衔书
　　
　　丹鳯衔书下九霄分明形胜见山椒先秋古树苍黄出映日高峯紫翠揺税地浇花人未老买船载酒路非遥经行更爱清溪曲若个淮南苦见招
　　
　　宿布金寺
　　
　　五年荏苒重过寺一夜空明独倚楼水亦何縁俱到海心如无碍总忘鸥细寻徃事和头白多感新凉与病瘳安用逺公要靖节蹔随蝴蝶化庄周
　　
　　将抵闗桥迎涨泊舟北岸待月
　　
　　簇簇江云妬月明悠悠沙岸海潮生渔归别浦风无力人语孤村夜有声颇费推移为去住尚劳恩怨是阴晴兹游逐水留三宿别近翻多恋别情
　　
　　连夜月色甚佳浦上尤胜西渡有作
　　
　　昨宵对月思东渡今夕月明西渡江红灯照渔隐数点白鸟傍人惊一双恍疑混沌太古色忽闻欵乃俚人腔一天星斗浸上下时有波影揺船窻
　　
　　渡江
　　
　　本有江南水竹情谬持华藻谒承明四年五向金焦渡（戊子北渡己丑南渡庚寅两渡辛夘西渡）万里重为晋冀行臣罪每蒙明主贳吏文先为故人惊风前又听沧浪起两鬓霜寒一棹轻
　　
　　维扬哭蔡石冈侍郎
　　
　　鱼鸟犹疑水上军河州重到不堪闻才名满世谁当忌膏馥宜人秪自焚已向盖棺须论定聊从破箧觅遗文西门总是伤心地泪迸羊昙湿暮云
　　
　　懐寄乔白岩太宰
　　
　　吴山楚水谢行舟望入榆闗路转悠聊向岁寒占纬候旋看春色动林丘相逢先问尚书履愿见浑胜万户侯忆昨过江劳物色是谁同载上扬州
　　
　　宿迁晓发
　　
　　重裘絮帽北行装地炕煤炉候晓光十里鸡声常帯月五更蝶梦半还乡闗河逺近俱萧索岐路东西各渺茫不怕孤危縁歴惯太行山脊更羊肠
　　
　　雪后登平潭驿楼
　　
　　面面峯峦一水通危楼正倚夕阳东自将短发明残雪闲看孤云送断鸿北斗地高天更逺巴人心苦调逾工南冠岁晩催归客合让元龙卧此中
　　
　　除日平潭道中
　　
　　阳和蔼蔼度郊墟鳯歴拈来岁又除万事可齐终有尽一生能几苦求余茒茨人静鸡声早闗塞天高雁影疎欲寄封书东海上药阑花坞近何如
　　
　　吕左丞书院
　　
　　穹林古寺有残僧指点前朝吕左丞石洞岁深苔黯黯砺墙春早雪层层旧藏万巻龙常护欲寄双椷雁可慿星斗夜阑云雾里州人遥见读书灯
　　
　　孙杰太守高岭书院
　　
　　石梯随歩与云升又是青山第几层望到只疑天更近兴来唯有斗堪凭岭头日月开昬晓洞口诗书感废兴一自文翁归蜀后手扶风教有谁能
　　
　　孙太守兄弟陪游郄家瀑
　　
　　水帘瀑布见应多迭嶂层峦奈此何春向雪中翻玉乳人从天上挽银河久蒙郄姓宜攀桂未必王家胜浴鹅好事主人金玉侣逺携名酒沸清歌
　　
　　南里杨用之宪副朝回遂归共游城南嘉山
　　
　　二月二日榆闗春流杯犹在迹俱陈溪风扑面知新候野老传名爱古人山外有山青不断客中逢客意偏亲桑田沧海寻常事共惜尊前万里身
　　
　　嘉山次韵郄文渊知州
　　
　　寻山问水约同行嫩栁初匀花欲明正及人间修褉节更堪林外踏歌声病严酒戒三分量清爱茶烟一缕萦韦杜去天元尺五不辞归路暮云平
　　
　　次韵再答郄文渊
　　
　　久客宁忘地主贤每劳移步出花前川围风日春难老山抱楼台月又圆燕子暖泥低掠水王孙芳草逺连天行藏未定频看镜独羡君归及壮年
　　
　　送王宾峯赴陜西太仆少卿
　　
　　初从白豸换金绯遥拜彤墀达紫微外省中台无别署求才买骏本同机秦闗百二沙场迥渭苑三千塞草肥龙种不縁常在野云车留取待骖騑
　　
　　赠高如斋少参巡云中
　　
　　北门鎻钥紫薇厅新转官阶旧典刑鼓角令严边月晓旌旗春暖塞云青台悬骏骨千金重身作长城万里宁会见极天歌帝力聊将风力扫王庭
　　
　　栢井
　　
　　东下重闗紫翠深好山如戟送归心瑶空日月双行蚁夏木园林一变禽旗画半销岚气湿边烽高结阵云阴前身或是乘槎客碧汉银河取次寻
　　
　　度井陉
　　
　　石溪磊磊水环堤唤起鸡声更马蹄三晋山川分左右一陉尘土逐高低樾阴逗日连村动麦秀含风掠地齐近北韶华终觉晩尚携春服事攀跻
　　
　　题两江号
　　
　　长江西来双白龙接天波浪春溶溶羣鸥弄影舞欲下独鹤转翅鸣相从雨后莺花看不尽烟中舟楫望犹重主人不是鸱夷子一曲沧浪十二峯
　　
　　五月卄七日雨后过山居观屏间所留橘实更丰肥而色回葱蒨诘旦南邻致白菊一本三花灿然皆异也赋诗纪之
　　
　　菊花开早橘收迟硕果幽芳又一时未用千头当万户只愁无酒负新诗熏风五月黄金颗畏日南邻白雪篱欲起三家问书法春秋何例合修辞
　　
　　雨后
　　
　　雨送微凉月向圆江楼独倚早秋天梧桐自解知时令牛女何心识岁年近水夜云常结绮含风海气半为烟倦来欲展南窻卧宋玉悲哀是偶然
　　
　　和张赞卿喜雪
　　
　　雪满琳居小洞天阳春一曲为谁传云低百尺阑干外寒在半空楼阁边栁絮梨花俱不俗瑶台玉署本通仙洞庭新水东风里会送江湖万斛船
　　
　　癸巳春日崔东洲蒋东晓陆体斋诸同寅作湖山之行
　　
　　早春风日未全和十里湖堤小队过歌舞楼台聊复尔兴亡今日竟如何三竿日影山中寺千树梅花水上坡面面紫青看不厌好峯偏向夕阳多
　　
　　寄郑思斋侍御罢官
　　
　　百年何处无风雨试问行人归未归画里山川看亦险人间岐路事多违海门有影龙方战桑土何心鸟倦飞最好中流千尺浪不曾摇折钓鱼矶
　　
　　德清溪南山水
　　
　　从干元絶顶东楼午饷是日晴朗一望极目但不能把酒复自元峯观北折山家玉兰一树高可三丈余两虬株盛开香风逺袭亦一竒境也
　　
　　连朝积雨喜新晴渡水登山取次行南斗星辰奠吴越东风烟浪接蓬瀛半生酒醆元无分二月花枝太有情回首好山千万迭青云长傍涧松明
　　
　　嵊县早发沿涉新昌道中
　　
　　沙明水浅映疎星十里春寒护短亭地僻稀闻行客早日高初见逺山青羊肠鸟背寻常事问竹看花次第经一任午风吹不断薄罗衣袂近苍溟
　　
　　经天姥
　　
　　天姥峯头云日开欲临东海望蓬莱不辞谢客登山屐逺愧孙郎作赋才秀色南来连五岭星文高处接三台何人更有凌空手为筑黄金万里台
　　
　　天台东入宁海
　　
　　侵晨起踏天台路雨意微蒸海上霞严卫共传天使节靘深疑到地仙家千盘云外羊肠坂几树山头谢豹花欲问当年刘阮事人间红日又西斜
　　
　　宁海北归
　　
　　海城风物送归程一段春游画不成山色有无分近逺岭云浓淡识阴晴青浮岛屿鲸波立緑暗松杉鸟道横欲采柔芳寄相忆好花开遍不知名
　　
　　桐江舟行沿月
　　
　　锦帆明月舵楼风逝水澄鲜复映空万里鹤归迷近逺一溪人语隔西东广寒金粟秋香动碧落银槎海气通漫向桐江论往事客星元是钓鱼翁
　　
　　瑞虹
　　
　　江湖住傍青山好舟楫来惊白浪多两岸菰蒲回鹳鹤中流风雨长蛟鼍书随驿使心先寄秋逐年光鬓已皤一曲沧浪多少意况堪重听楚声歌
　　
　　白鹿洞游眺
　　
　　亭台高下恣登临泉石松篁处处寻一径莓苔无俗辙四时弦诵有清音人逄胜境功名薄山到斜阳紫翠深五老不随云雨变卜邻初见古人心
　　
　　伏日自南康郡城登观澜阁
　　
　　匡庐彭蠡气争雄一段闲云万顷风五老地高俱拱北九江天逺总朝东秋期先逐乡心到眼界聊随野望空更向青霄问明月画阑人在水晶宫
　　
　　十二月朔雪夜宿宣风馆次壁间韵
　　
　　岁晩溪流冻有痕岭头云日瘴犹浑向来萍实千年事一去梅花第几村高鸟过林惊积雪长亭催客易黄昏深惭未遂还吴计独谱离骚招楚魂
　　
　　二月廿二日冒雨发天长断桥乱水经涉甚险
　　
　　软舆笼雨破春寒烟水江淮路百盘桥断正怜羸马度云深疑有老龙蟠行边白发和愁长望里青山带湿看为问阴晴成底事鹪鹩终羡一枝安
　　
　　虹县晓发（是日清明）
　　
　　拂曙星河拥使旌隋堤花栁报清明人家烟火寒犹禁客子衣裳暖渐轻夹岸露华添细水浮空春色抱孤城东风满地皆芳草一为多情尽日行
　　
　　南陵王望云楼
　　
　　五色云中本帝州梁园更起望云楼太行西去天逾近华表归来鹤蹔留贝阙珠宫元渺渺白衣苍狗自悠悠凭将一掬思亲泪洒向朱阑最上头
　　
　　洛阳书怀
　　
　　河山天地此中州千古风云拥上游王气不消天正逺元功犹在水常流几时荆棘铜驼巷何处隋唐五鳯楼六十头颅身万里香山洛社愧前修
　　
　　登华山至青坪
　　
　　群玉峯头鐡锁寒周秦遗事共漫漫山从拔地五千仞路向穿云十八盘上界楼台悬日月下方风雨长波澜乾坤不博蒙头睡一借神仙蜕骨看
　　
　　栈道寄康徳涵修撰
　　
　　当年馆阁重离羣渭北过逄正暮云髯鬓共惊俱长大寒暄无处不殷懃人皆欲杀偏怜我老更何求敢负君一上陈仓云路永蜀川歌调况堪闻
　　
　　利路纪雨
　　
　　欹枕无眠万里心济时须仗傅岩霖三更忽送千山雨五月难逄半日阴禾黍垄头新水涨芭蕉声里大江深起来欲着蓑衣舞细听牕前断续音
　　
　　八月一日出郊秋色佳甚
　　
　　逺山流水晓云和松有盘陀竹有坡两月簿书堆积满千重岩壑梦魂多莼丝渐逐秋心长鴈信凭将旅恨过一出郊闗风景别桃源未敢问如何
　　
　　十月六日晩登大安门楼望雪山
　　
　　歳晩天空旭日晴雪山当面始分明登临到我元无约风景于人似有情楼阁欲从千里见云烟谁借一朝清不知地位高多少瑶树琪花近五城
　　
　　诘朝侵晓再出西城门
　　
　　曙色喧阗满市楼穿云十里度林丘汉家事业三分国禹贡山川九等州村落人烟风不散园田生计歳应收茂林修竹浑如许安得兰亭擅昔游
　　
　　微雨出城赴南泉宪长草堂之招偶述
　　
　　冲云重作草堂游庭树青黄湿未收子美有灵终恋蜀孔明无计为安刘何须往事千年恨自爱长江万里流老去诸縁看渐尽每逄知已胜封侯
　　
　　仲冬望东郊送邹和峯侍御
　　
　　冉冉山云压树低村村茅屋带沙溪征旗满路风初劲尊酒长亭日又西栢府独传乌夜曲花骢偏恋锦障泥隔林好鸟知人意更向离筵尽力啼
　　
　　至后四日偕郑少参谒孔明祠
　　
　　丞相祠堂特地过仲冬风日更柔和时随运去终应尔事与心违独柰何庭树不凋栖燕雀江流有恨泣蛟鼍唐碑汉署青山下过客留题积渐多
　　
　　过万里桥
　　
　　愁闻万里桥南路回首关河万里多入望暖云山破白长年腊月水层波石阑且逐行行度蜀道时聴欵欵歌此去应知东到海欲凭双鲤问如何
　　
　　俨山集巻十四
　　
　　●钦定四库全书
　　
　　俨山集巻十五
　　
　　（明）陆深 撰
　　
　　○七言律诗（四十五首）
　　
　　谒诸葛庙
　　
　　武侯祠庙已千年过客何心尽可怜百里营留鸣鼔后两函表上出师前江流不转余滩石峡锁犹闻哭杜鹃自信英雄终有气风云常护旧山川
　　
　　送客过昭觉寺
　　
　　霜日江云杳霭间聊慿酒力驻颓颜一冬天气常嫌热几度郊行蹔借闲世上无情惟白发人间有福是青山山僧更住青山里翻罢楞严独闭闗
　　
　　暇日谒潜溪宋先生祠
　　
　　华国文章报国身青山万迭未归人髙皇最爱才无敌学士应夸酒有神不向东方恋桑梓至今南斗避星辰扬雄杜甫俱邻傍落日祠堂采涧苹
　　
　　少宰学士温托斋赴召成都邵守作三诗送之予览其辞甚丽和韵一首
　　
　　玉堂金马退朝回常忆班行一字开东阁共推萧相入西川独数子云才瞻云已识亲帏近捧日频劳御札催六月扶揺眞一息十年魂梦绕三台
　　
　　将过新都秋晓同卫■〈氵虽〉川东行
　　
　　昭觉锺声隔幔闻笋舆十里度秋云山家岁计占农事客子年光付吏文岐路软红随马去逺山晴翠过江分聨珠倚玉多佳致此日同行頼有君
　　
　　锦江
　　
　　浪花如织逺黏天濯锦溪边胜可怜五色文章初日里一川绮縠午风前东流到海通蓬岛南浦逢春送酒舩若问乘槎霄汉事支机抱得已多年
　　
　　冬日同■〈氵虽〉川过范浣溪
　　
　　曲径疏篱路欲迷草堂岁晩浣花溪槐柯倒影醒残梦竹汗留青满旧题暇日偶从南郭隐好山多在小牕西高人未用逃名迹江上天空北斗低
　　
　　发新津风日甚佳有述
　　
　　江山偏觉此行多爱听巴音入棹歌锦树微茫连岸脚画船掀舞出盘涡山云欲起常迎日水鸟惊飞不离波为客十年劳胜赏朝天万里又经过
　　
　　与余方池草池兄弟游三岩
　　
　　山下三岩逐二难春风初试杏花寒人情倦去方惊老江面东来渐觉寛一代交游论出处百年身世杂悲欢浮云本是山中事欲为苍生起谢安
　　
　　留题凌云
　　
　　凌云殿阁倚江开三面江流抱石台逺浪贴天成绮縠旧题多日长莓苔下临风雨空三蜀高处星辰接上台一为赏心留胜槩还看秀色产竒才
　　
　　兑阳书楼
　　
　　面山花竹背山楼合着元龙最上头云气阴晴常不定江声回合正东流九闗清梦通霄汉八月仙槎贯斗牛欲赋兊阳形胜里山川元是汉嘉州
　　
　　二月五日发长寿
　　
　　只只楼船面面山矶头石齿斗弯环滩声忽送蛟龙窟云气常封虎豹闗南去杂花浑烂熳西来晴雪正潺湲棹歌风起旌旗动时有渔歌互徃还
　　
　　春雨游岑公祠
　　
　　石门泉窦境尤竒紫晕苍痕雨更宜信有神仙住人世何妨游宦向天涯盘崖一线通银汉滴乳千年长玉芝流水高山俱望眼栁条花蕚系春思
　　
　　卄六日雪后赴金太常南郊观礼有述
　　
　　三级围环八柱擎碧青浮动日华明万年礼乐归眞主一代彝章见大成天压周庐元咫尺雪消驰道转澄清微臣将事依龙衮试向瑶台最上行
　　
　　仲冬晦过海印寺有述
　　
　　万岁山阴海子桥十年重到笑劳劳旧时风景依稀在岁晩氷霜积渐高钟鼓连天涵日月楼台倒影蘸波涛千重王气盘龙虎常有红云覆赭袍
　　
　　立春后一日午门宴罢有述
　　
　　金殿彤楼白玉台芳春风日暖初回千官簇拥雕盘细万国趋陪彩仗开黄道正中当御座碧空遥映入仙杯两阶拜舞俱沾醉已有欢声动蛰雷
　　
　　丁酉除夜
　　
　　十年除夕总天涯帝里今宵鬓已华歴尽苦心难报国拨残新火倍思家鳯楼缥缈回银汉宫漏迢遥隔紫霞闲倚画屏清不寐独将春信问梅花
　　
　　岁暮旅馆灯花异常有作
　　
　　雪封虚馆烛开花乍吐红英晕紫霞四壁圗书看照影一行儿女念还家金莲恩重身难称白玉堂高鬓有华应是明朝当献纳坐听宫漏隔牕纱
　　
　　介溪宗伯荣赐麟袍和甬川少宰韵
　　
　　白玉阑前紫兽铺黄金台下古燕都千年典礼开纶阁万里风云护帝图藜影木天时战蚁钟声长乐晓听鳬由来此地文章海杯视三江与五湖
　　
　　送沈大华下第还
　　
　　旧业长杨满箧闲春风燕市买驴还轻尘鸟背频挥麈曙月鸡声欲度闗世味旋尝随路酒乡心遥慰隔州山怜君无计能留住草草诗成空厚颜
　　
　　龟峯晩兴
　　
　　度壑穿岩兴未遒更从灯火数竒游风高八月寒先到地僻千年事转幽碧涧每逢春涨合丹崖疑共暮云稠平临北斗长安近身在天南重倚楼
　　
　　次韵白雁
　　
　　波澄照影度潇湘回雁峯高近帝乡星阵望穷云半没雪翎风急字斜行芦花深处惊遥火木叶催时护晓霜记得上林栖宿处每因彤矢识君王
　　
　　登太白楼
　　
　　夜郎一去几千秋尚有任城太白楼身后功名空自好眼前汶泗只交流当年狂客心偏恋近代风人谁与俦拍碎阑干呼不起月明风细忆神游
　　
　　赠别郑宜简
　　
　　扁舟五月大江东鲍管千年见古风天北天南三十载听风听雨几宵同闲来只爱青山好老去方知白发公我已倦游君作别相思多在月明中
　　
　　和介溪赏莲
　　
　　雨气自天香冉冉风光临水碧飔飔移来玉井仙人掌开傍金波太液池本为怜芳衙散早翻因解语酒行迟新欢旧赏年华里倚徧阑干有所思
　　
　　送张懋勉之赴新建县丞
　　
　　云间文献旧名家艺苑驰声几岁华新捧除书辞赤陛满斟别酒对黄花东湖古庙余尘榻南浦疎帘卷落霞少府胜游还胜地好将清誉徧天涯
　　
　　送崔都尉奉使显陵
　　
　　雪中送客重徘徊白马银鞍画角哀云绕鼎湖龙卧起月明辽海鹤归来金符玉节山陵使戚畹侯封将相才万里皇像素咫尺东风回首鳯凰台
　　
　　内丘大风尘
　　
　　沙曲风尘冉冉高行行偏念圣躬劳九天日月悬平野万乘旌旗卷怒涛山势逺随驯象辇春光正满衮龙袍侍臣亦有扬雄赋欲奏河东愧二毛
　　
　　送黄甥标东归
　　
　　送汝黄金台下路西风多少渭阳情愁看世态如云变须遣乡闗似月评海内胜游吾欲倦江东好事若为成过家上塜俱如礼来趁鹏抟九万程
　　
　　黄甥良式博文好学予雅爱之相从南北二十余年患难之日多而安乐之日少予既不能无愧而亦不能无望焉兹行也怅戚殊甚赋此为别以期明年之会
　　
　　送魏佥都伯深鎭汴
　　
　　中丞玉节下承明风动中州数十程乔岳一时瞻气象长河万里为澄清旌旗号令新开府藩省官僚古帝京若向周公旧台下六符先候泰阶平
　　
　　五月十三日下湾始入舟居
　　
　　淡云微雨带青山细栁新蒲水一湾人世百年眞梦里圣恩今日是生还来看海鹤迎风舞坐爱江鸥尽日闲京国风尘能化白临流偏诧鬓毛斑
　　
　　和答陶南川兵侍
　　
　　晓开画鹢带遥山夜泊溪渔细栁湾鸿雁逢时知北乡莼鲈有约待南还虚传海外千年药且向人间一日闲寄语隔船陶士雅故园新笋鹿胎斑
　　
　　后乐堂家宴守岁
　　
　　歌管声喧饯岁除大江东下抱闲居夜筵椒酒元随量春帖桃符手自书老去何妨髫鹤发归来犹及馔鲈鱼十年万里风和雨此夕团圞画不如
　　
　　客从海上馈杜鹃花甚佳薄暮移灯照之有作
　　
　　秾緑深红照夜明自从西蜀识佳名年芳不隔闗山道胜事新添洛社盟高阁卷帘看不足一春啼鸟恨难平阑干六曲催花信芳草王孙空复情
　　
　　壬寅中秋夜同姜明叔王元宷翫月
　　
　　蓬瀛东望月华圆咫尺烟霄万里天屏翳驱云怜浩荡铢衣和露鬬婵娟良宵嘉会俱难得天上人间各有縁十二阑干须遍倚莫论风雨是何年
　　
　　自潭山取道过玄墓
　　
　　尽日湖山不厌多画船初泊彩舆过路从鸟道冲黄叶浪打渔矶湿緑蓑闲处风光岩壑占望中天气水云和相逢莫问鸱夷事爱聴沧浪隔树歌
　　
　　雨后对花和答沈叔明
　　
　　三径归来春水生送春初觉病魂轻名花旧种浑无恙携酒频过倍有情十尺阑干围紫艳一番风雨妬红英殷勤寄语怜芳客尚保丹心向日倾
　　
　　中秋后二夜与姜蓉塘诸友登楼
　　
　　月到中秋分外清共登江阁俯空明参差渔火遥通海缥缈鸾笙欲近城满目星辰分上下百年尘世半阴晴一樽且尽今宵醉乡国宾朋倍有情
　　
　　东轩春兴
　　
　　笙歌院落养花天六十年踰七十前坐隐尚余经国手卧游无藉买山钱江流东下饶鲑菜风信南来有雁笺双鬓不嫌搔更短老人心事爱随縁
　　
　　初夏移舟天马山过嘉树林听僧道净弹琴
　　
　　城阴水木夏初临十里来过嘉树林乘兴不妨灵运屐赏心先到颕师琴望中海日依微见物外烟霞次第寻欲上前山最高处扁舟应向五湖深
　　
　　史泾西发
　　
　　西去青山入望多栋花风信水云和田家秧马黄梅雨谷口渔榔白苎歌星馆宛如天上列画船疑向镜中过人生合住江南老何处沧浪与碧波
　　
　　喜雨次答郑文峯正郎
　　
　　使君本意为澄清先遣仁声作雨声百里望余青障合三农舞破緑蓑轻贪看■〈禾罢〉稏行来湿爱听芭蕉坐到明无数乡心与时事每吟佳句候秋成
　　
　　筑堤
　　
　　海门东启护长堤小筑江沙旧屋西十里芦花依岸转一川月色向人低尽从鸥鸟忘机下或有龙孙挟雨啼便拟种为桃李巷春风无语自成蹊
　　
　　甲辰元宵后二夜观市灯（效白乐天）
　　
　　好懐佳节是乡园歌舞楼台开上元万里团圞春正月千家灯火水西村太平有象瞻天阙老大何心倚市门但愿年年同此夕田蚕花竹长儿孙
　　
　　有草类藜而干生其本多緑叶至末始敷为红紫经霜更绚烂可爱一名雁来红俗呼老少年山居小阁前倚阑一株尤茂密高可文余病起过宿相对甚适偶成一律
　　
　　老去谁能更少年此来相对亦欣然人间白日无绳系炉里金丹有诀传秋水芦花三畆宅西风鹤唳五更天晓来霜重红于染伴我梅花纸帐眠
　　
　　○五言絶句（三十首）
　　
　　初夏五首
　　
　　野旷孤亭迥昼长花影迟蒹葭飞白鸟杨栁啭黄鹂
　　
　　二
　　
　　芍药花初谢芭蕉叶已斜窻前一夜雨浮緑涨文纱
　　
　　三
　　
　　林日不到地溪风常满船雨余黄犊健天际白鸥眠
　　
　　四
　　
　　初日浮空动微风刬地凉苎衣人尚怯看竹过横塘
　　
　　五
　　
　　细草縁层砌幽禽语画梁好风排户入吹散午时香
　　
　　和安鸿渐登楼曲四首
　　
　　登楼览春晖春晖可怜晩所思在天涯欲徃道里逺
　　
　　二
　　
　　日夕倚楼望行人归未归断魂与残梦相逐雁南飞
　　
　　三
　　
　　雪后楼偏好青山破白看客衣无奈薄高处许多寒
　　
　　四
　　
　　楼头红粉糚楼下紫骝马两处总相思无言泪成把
　　
　　与周适斋潮州过张龙山樊栁圃纳凉
　　
　　明月谷阳水长桥卧彩虹緑杨风不动人在镜光中
　　
　　我有江南屋
　　
　　我有江南屋春深草映门湘帘低不卷宝鼎夜常温
　　
　　西岩（为刘都阃）
　　
　　我爱西岩好桑干绕帝城黄金台下骏细栁月中营
　　
　　西湖
　　
　　夜气消残暑天光浸晓星草青藏白鸟波緑泛红菱
　　
　　成晋驿庭槐繁阴戏为一絶
　　
　　雨意将云白山光隐树青总看行蚁梦何日报鸡醒
　　
　　暮至清源
　　
　　积雪千峯白层氷十尺强吴儿浑不解只道为炎凉
　　
　　疑冢
　　
　　疑冢七十二冢冢浑相似春风草又青斜日牛羊里
　　
　　辛丑归途中絶句八首
　　
　　高鸟依依没长河淼淼流风尘随短鬓去住任扁舟
　　
　　二
　　
　　弱栁风前转新凉水际浮莼鲈如有待归日正逢秋
　　
　　三
　　
　　村村喜麦黄南风散初暑古岸緑阴中行人自来去
　　
　　四
　　
　　日落山烟紫林深暝色寒殷勤问前路今夜宿新安
　　
　　五
　　
　　晓行不知程梦醒闻细浪曙月逐鸡声棹歌来枕上
　　
　　六
　　
　　水色拖苍玉槐阴堕緑云会心诗半属得意酒微醺
　　
　　七
　　
　　目力耽书短归心引路长深林喧鸟雀斜日下牛羊
　　
　　八
　　
　　海月和潮上风帆接画船故乡连夕梦景物正依然
　　
　　碧云寺
　　
　　鸟道千盘迥羊肠一径斜年年二三月红杏碧桃花
　　
　　过丛台
　　
　　青山不改色緑树有新姿昔人歌舞地今见草离离
　　
　　白槿
　　
　　寻常红与紫不及淡梳妆木槿篱边过氷肌照拒霜
　　
　　题小景二首
　　
　　箬叶舟能大桃花水正新了知鱼有乐袖手卷丝纶
　　
　　二
　　
　　自爱看秋水鸥闲我更闲蓼花洲渚里随意弄潺湲
　　
　　偶成
　　
　　蓬莱波浪浅汀洲杜若新暖云不作雨闲杀钓鳌人
　　
　　○六言絶句（一首）
　　
　　过淮阴
　　
　　故堞初惊雨歇古祠高枕江流一抹霏微轻霭片帆归去清秋
　　
　　俨山集巻十五
　　
　　●钦定四库全书
　　
　　俨山集巻十六
　　
　　（明）陆深 撰
　　
　　○七言絶句（七十三首）
　　
　　馆中
　　
　　天上文章白玉堂日华浮动郁金香词头封罢浑无事独步花砖绕画廊
　　
　　春阴送客即事
　　
　　洞口桃花带女萝不知春色几分过长驱白日红尘净无数青山细雨多
　　
　　和俞生暮春闺怨二首
　　
　　落花庭院草萋萋雨鹳晴鸠各自啼倦绣一春长闭阁忽将清梦过辽西
　　
　　鱼书欲寄转多情锦字回文织不成落尽桃花飞燕子一番风雨又清明
　　
　　雨窻春兴四首
　　
　　芳草王孙湿未归江南慿望转霏微疎疎宻宻俱成阵留住杨花不肯飞
　　
　　听风听雨隔窻纱爱弄潺湲试早茶更喜园丁报新事鱼苗随水上平沙
　　
　　东风吹雨带龙腥散作春声绕画屏人倚碧窻初避湿芸香翻尽太玄经
　　
　　水心亭馆午风多别有长条许客过无数落花红作阵一篙新雨緑生波
　　
　　漫兴六首
　　
　　东风成阵落红稀日日溪头坐钓矶传语白鸥休避我此心虽在已忘机
　　
　　好山多在夕阳西十曲清溪护石堤临水草堂春事晩垆香惊堕燕衔泥
　　
　　麦秀风行宿雨干苎罗衣袂薄生寒行藏欲问吾何似尽日花开独倚阑
　　
　　一卧林居独下帏斩新时物换春衣丝丝细栁湾湾水步到前村看雁飞
　　
　　细栁新蒲已满溪独寻春过小桥西奚囊佩得诗多少欲寄相思手自题
　　
　　满蓑风雨楚江天钓得鲈鱼不卖钱十里溪桥趁归路酒垆茅屋背花眠
　　
　　书扇寄黄竹泉
　　
　　溪堂山馆带江城睡起催花雨正晴闻说闲人多乐事臂鹰调马过清明
　　
　　初夏即事二首
　　
　　水亭山馆緑阴肥渐觉心情与世违午睡觉来香未烬一羣新燕学交飞
　　
　　云日阴阴水气凉园林梅子半青黄农歌野唱元无谱和合沧浪意自长
　　
　　四月一日与客登梅亭
　　
　　隔篱修竹隔溪花浅映深围整复斜风外数声啼布谷桔槹随处野人家
　　
　　野航
　　
　　身世元同不系舟落花时节雨初收束书一枕江湖梦流过江南杜若洲
　　
　　泛舟
　　
　　乾坤湖海总浮沤风月图书共一舟向晩酒阑何处宿芦花千顷近沙鸥
　　
　　题画赠唐云东
　　
　　扁舟只隔五湖东红树青山万里通回首白云闲似我却疑人在水晶宫
　　
　　黄葵
　　
　　碧纱高卷不胜情晓梦初回半宿酲独有丹心待高日小阑干外雨新晴
　　
　　芙蓉
　　
　　轻红浅緑殿芳晨野水凌寒避软尘一曲楚辞渔子去隔江愁杀采花人
　　
　　登楼
　　
　　小楼西下小西湖淼淼烟波望转孤连日南风吹不歇自添新水浸菖蒲
　　
　　题蒲泉
　　
　　移得通灵上品苗云根新水暗通潮晓来絶胜金茎露多少明珠湿未消
　　
　　秋兴二首
　　
　　春光不比秋光好料理精神只自知三月花时常卧病晩凉日日有新诗
　　
　　翠竹高梧一径斜草堂开占白鸥沙秋来几阵催寒雨报道芙蓉又着花
　　
　　中秋节后黄葵作花满园甚富病起坐对二首
　　
　　满院晩葵秋日清裹头强起坐前楹谁云欠却看花福病里看花别有情
　　
　　翠节亭亭揺翠云淡鹅黄剪薄罗纹向阳心事依然在不共南风早策勲
　　
　　秋江钓舟图
　　
　　西风吹满荻芦花酿作霜寒啼乱鸦买得钓船如屋里只将秋水老南华
　　
　　芙蓉
　　
　　栁外风前生晩烟一江秋水碧于天吴娃越女相思调只爱银塘歌采莲
　　
　　偶成
　　
　　黄花翠竹动秋容白日沧江有卧龙不是扁舟归去急隔溪相约采芙蓉
　　
　　重阳试笔
　　
　　积水澄鲜云日凉花芳开过木犀黄一年又是重阳节闲倚西楼看雁行
　　
　　漫兴五首
　　
　　花枝压雨粉墙偏淡白轻红尽可怜独立晓风无限意为谁零落为谁妍
　　
　　月明吹彻紫鸾箫火宿沉檀暖未消风送海潮来别浦卖鱼人过竹西桥
　　
　　溪亭山馆隔花分更起江楼和水云八月木犀风雨信徧抽缃帙散香芸
　　
　　萧萧凉雨报秋衣云影岚光鎻翠微人在竹窻初睡起坐看蛛网织危机
　　
　　水芳无数长溪毛秀色遥连翠浪高欲寄佳人无处所漫依楚调注离骚
　　
　　重阳后六日登镜光阁
　　
　　下方僧梵杂鸣钟身上危阑复几重微看太液波光净更接蓬莱雨气浓
　　
　　西轩凿壁作南窻打炕其下以供夜坐
　　
　　地炉煤火夜如年旋作南窻映月眠谁种庭中数竿竹一时弄影到窻前
　　
　　丙子除夕
　　
　　一枝银烛坐更阑小几摊书只自看家在江南四千里有人今夜说长安
　　
　　二月望晨起
　　
　　修竹深溪带浅沙隔篱初见小桃花东风最是无情物却与人间管岁华
　　
　　晓起
　　
　　雨洗春容淡有姿栁丝花雾共参差人家住在青山曲无事朝来睡起迟
　　
　　园居杂咏二首
　　
　　回廊曲曲面青山身世悠悠蝶梦间半郭半村秋色里聴风聴雨夜深还
　　
　　竹阑干外石方塘映月含风贮早凉乞得名花周匝种为谁着意最怜芳
　　
　　芙蓉洞口石坡陀橘刺藤梢带女萝一夜好风吹雨过晓来添起碧嵯峨
　　
　　春日杂兴二十七首
　　
　　緑杨如线草如茵紫竹肩舆白迭巾不是为春禁不得老来心绪最怜春
　　
　　山中春色二分强次第开花到海棠风日一帘初病起斜摊黄素写官方
　　
　　临池草阁背山堂乳燕泥融补画梁却按茶经试江水自开阳羡阅旗枪
　　
　　种成修竹倚云看新筑方塘漾翠寒一夜落花风信急隔溪吹折钓鱼竿
　　
　　隔江楼阁郁岧嶤掩映繁花更栁条红日半窻春睡足独携藤杖过溪桥
　　
　　上临风雨下尘氛一上层台思不羣更爱草深成小坐摩挲双眼看江云
　　
　　重重帘幙护余寒搨得兰亭映日看颇觉近来诸念尽偏于笔砚遣犹难
　　
　　久忘把镜照容姿风动屏开见鬓丝岩背好花浑未发莫将春色怨迟迟
　　
　　土作坡陀石作岩晓乘甘雨种松杉门前日日春潮到定有双鱼寄一椷
　　
　　细雨庭除湿未匀小山毛骨长精神呼儿半卷湘帘坐满涧飞花苦恋春
　　
　　春深山馆日如年品石尝泉各有縁好客逺从云外至自移尘榻向花前
　　
　　湘帘面面拥孤亭雨弄春晴草更青山静日长无一事倚阑闲看鹤梳翎
　　
　　高槐细栁俨成行远水遥山护草堂一片浮云扬空碧半分寒气酿春光
　　
　　侍儿日日报花开白白红红尽手栽我自白头春自好莫教风雨便相催
　　
　　江上高楼隔晩霞蒲团静结倚窻纱暗香一道随风力知是前村枳橘花
　　
　　寂寂春阴江阁闲緑浮新雨涨潺湲隔花一犬足高卧门外借书人未还
　　
　　花傍高楼半掩扉河豚风起钓鱼矶沙鸥似解闲人意时向蒹葭深处飞
　　
　　春江一曲遶孤村鹤有双雏竹有孙爱聴沧浪临水坐背人新月弄黄昬
　　
　　遥闻大药驻衰颜我付行藏与鬓斑多事一春眠白日无言十里对青山
　　
　　漠漠杨花闹晓晴穿帘入幙太多情如何无力遮春住点破沧浪万里清
　　
　　一溪一曲大江东细栁新蒲窈窕通寒食楼台三日雨卷帘庭院百花风
　　
　　花木阴阴午漏长迁莺啼近读书堂谁能料理春多少闲写新诗上粉墙
　　
　　纸帐蒲茵白板床秪将春睡答春光梦中几曲溪南路水浴风行总未忘
　　
　　莺啼燕语各分明最爱春声自物情风送夕阳宾客退一帘香雾浪纹生
　　
　　连宵草色雨中池拂地垂杨压水枝倦倚阑干检官歴忽惊春到已多时
　　
　　古意苍颜积渐肥座中山色有余辉岸回细栁生緑暗风送飞花深翠微
　　
　　杨栁蒹葭一色匀江门日日弄丝纶夜来新水强三尺钓得龙湾六六鳞
　　
　　俨山集巻十六
　　
　　●钦定四库全书
　　
　　俨山集巻十七
　　
　　（明）陆深 撰
　　
　　○七言絶句（五十六首）
　　
　　南牕试笔砚二首
　　
　　紫阁花深吏散衙肘悬金印净胡沙山中亦有闲勋业搨得兰亭上白麻
　　
　　减却尘縁六十余背山花木面山居炉烟茗椀春风里龙尾鸜睛自著书
　　
　　即景
　　
　　江门日日弄扁舟雨雨风风得自由昨夜桃花新水涨鮆鱼多在碧莎洲
　　
　　水涯
　　
　　一里二里过头树三株两株着眼花东风一片闲心力送緑添红到水涯
　　
　　中岁
　　
　　中岁山林颇有情栁条花蕚弄春晴目长无事江门外独立斜阳看水生
　　
　　书扇寄杨朝敬
　　
　　一夜江门春水生东风吹浪海云轻从来不识王侯面两两渔舟尽日横
　　
　　和顾未斋韵寄郑山人二首
　　
　　暑雨初开江阁空水芳揺动栋花风新裁白苎明于雪闲倚阑干送断鸿
　　
　　萧萧竹院午风微曲曲花篱宿雨稀人向此时初睡起海潮正上白鸥矶
　　
　　山间杂花
　　
　　杂花冥冥岭云低紫艳红芳各自竒最爱午风吹作阵杜鹃枝扬海棠丝
　　
　　三月三日与客一絶
　　
　　城外青山翠可餐欲酬心约怕春寒美人肯伴云中宿为买青骢白玉鞍
　　
　　至昌平与客月下看主人后园梨花
　　
　　最爱梨花傍晩看月光如水漾轻寒为怜明日知何处试借春风暂倚阑
　　
　　书扇赠棊士褚子高
　　
　　阵马冲车次第行触蛮蜗角总功名山中尽日无人到卧听松间落子声
　　
　　寄题张氏南庄
　　
　　鹤坡南望水如天亦有人家似辋川莼菜鲈鱼无恙否几时来泛季鹰船
　　
　　瑞应堂留别所知二首
　　
　　世间好事一百一春日丽辰三月三此地故人还故国他时江北望江南
　　
　　四面有山皆入座一年无日不看花（此予山居春聮）如何又踏朝天路春水楼船漾浅沙
　　
　　南旺湖二首
　　
　　爱此长堤夹树行北来乡土倍闗情青山白水浑相似只欠提壶布谷声
　　
　　逺水贴天霜破晓微风无力揺枯草青蝇不点烂银盘湖上无山湖更好
　　
　　题扇
　　
　　秋满江亭生紫烟纶竿稳泛木兰船多情只爱芙蓉水便得鲈鱼不卖钱
　　
　　满林风雨图
　　
　　山林何处无风雨不似人情翻覆间我有一区江上宅几回蓑笠夜深还
　　
　　和赵类庵题画鱼
　　
　　天池咫尺候龙飞荇带荷钱出水肥神物自应多变化长竿空傍钓鱼矶
　　
　　絶句
　　
　　十年忧国鬓如丝一路看山到武夷信宿故园无限意人情莫怪去迟迟
　　
　　送陆生归
　　
　　天上青云白玉堂子云辞藻擅长杨因君并羡南归鴈海月江云入梦长
　　
　　龟湖
　　
　　湖遶青山候客归暖风堪着芰荷衣水中鸥鸟今无数知傍闲人不肯飞
　　
　　寿阳察院壁间次韵
　　
　　无心随处梦魂安古栢台深五月寒自笑青山老居士松牕闲杀旧蒲团
　　
　　入晋南闗
　　
　　丹崖倒浸一溪影碧叶抽花十里香最是闽中留客处不知春尽度辽阳
　　
　　松隠为弋阳王
　　
　　冒雪擎寒气转豪徧身鳞甲五云高自从不受秦封后风雨年年长翠涛
　　
　　草萍道中
　　
　　老怀病目向秋风江水西来湘水东可是青山知好客淡云疎雨翠微中
　　
　　龙窟二首
　　
　　江南泽国水风秋彭蠡西来是上游百尺楼船箫鼓发和云冲过百花洲
　　
　　白鸟斜飞水拍天隔湖树色见风船烟波只许渔郎惯一任蓑衣枕月眠
　　
　　偶成
　　
　　曲曲筠阑雨乍干拍湖风酿海棠寒不知乡思添多少寛尽黄金旧带鞶
　　
　　官署红梅着花便伤于雪怃然有述因赠提学张静峯佥宪谪广东提举
　　
　　臙脂的的照疎林蝶泠蜂寒春未深一夜无端风雨横朝来多少惜花心
　　
　　刘都阃送菖蒲
　　
　　虎须戟戟映牕纱劲气孤标露有华见说仙灵通九节夜深清梦伴梅花
　　
　　病愈
　　
　　细煑参苓拥弊裘满城风雪送春愁下帏强作还家梦蝴蝶冲寒不过楼
　　
　　病起独坐东堂
　　
　　斜倚绳床落照东一帘秋意卷西风金丹换骨谁曾见欲起衰颜借酒红
　　
　　有数燕递营一窠若人之伴工然者偶成
　　
　　湖上云开水漫波緑阴庭院昼清和梁间燕子如呼侣相伴衔泥垒旧窠
　　
　　乘月行定州道中有怀表弟顾世安
　　
　　絶爱丰标玉有烟故园分袂已多年如何今夜春宵月辜负金台共被眠
　　
　　黄河南岸见梨花二首
　　
　　烟消露湿斗轻盈梨花枝枝如有情分付东风莫吹尽道旁留照夜深行
　　
　　粉痕香晕雨初干惆怅芳心怯晓寒忆向小楼吹铁笛湘帘十二卷朱阑
　　
　　新野道中
　　
　　隆中迢遰汉江濵辇路风吹阵阵春二十四番今第几莫将花信寄闲人
　　
　　山居八首
　　
　　十旬高卧画楼东曲曲阑干面面通远暝欲成梅子雨晩凉初动楝花风
　　
　　人间何处无风雨老去才情减十分半月不曾梳白发熏笼添火暖香芸
　　
　　水云烟月市桥西菱角荷钱已满溪读罢黄庭三百首人家茅屋午时鸡
　　
　　倚空楼阁枕西郊新筑方塘漾栁梢忽有山童报竒事一双孙子鹤成巢
　　
　　背山亭馆跨山桥杨栁风多当舞腰一榻夜凉人不寐隔牕疎雨滴芭蕉
　　
　　一楼风雨独离羣药裹诗囊酒半醺渔浦一篙翻白雪麦田千顷湿黄云
　　
　　熟梅天气昼阴阴帘卷湘筠一径深十二阑干闲倚遍晩来多少水云心
　　
　　望中城郭故依依乔木千章水合围风动海门闻鹤唳鲈鱼正美客南归
　　
　　西园四首
　　
　　緑阴红雨大江头远有三山近十洲花外画轮莲叶棹夜深灯火上西楼
　　
　　新篁高过粉墙西野水通池欲满溪坐久不知香穗烬隔牕幽鸟尽情啼
　　
　　三宿青山傍此君农歌时向雨余闻牡丹芍药俱开过满地槐阴涌緑云
　　
　　竹作阑干树作轩菜畦正傍槿编门白云满地留春住只对青山无一言
　　
　　六月十三日夜雨作寒
　　
　　人间六月火龙蟠秖道床头瀑布寒底事江南连夜雨五更欹枕怯衣单
　　
　　送汪思云还徽州
　　
　　秋风秋雨满归舟明发钱塘古渡头西望石滩三百六倚天云树是徽州
　　
　　京口别黄甥良式
　　
　　千里相随论古今河桥风雨夜沉沉不知此日江头路何似当年渭水深
　　
　　留题董子元紫冈别业
　　
　　江流南下第三冈曲径回阑绕画廊最是杏花春色里縠纹浮动木兰堂
　　
　　赠杨云时望
　　
　　扬雄与世渐无缘谁作侯芭守太玄今上好文先帝武白头空自感流年
　　
　　俨山集巻十七
　　
　　●钦定四库全书
　　
　　俨山集巻十八
　　
　　（明）陆深 撰
　　
　　○五言排律（六首）
　　
　　江湖览胜
　　
　　芳草天涯路乘潮舴艋轻三生今世业万里一鸥盟山送杯中影滩萦枕上声微风采石渚圆月岳阳城赋就渔灯读诗成旅鴈惊沧浪甘世味瀺灂足浮名波静安三峡云开见两京逍遥湖海外吾独羡吾生
　　
　　挽王复庵锦
　　
　　文藻王褒手年华贾谊才秘书天禄阁骢马绣衣台自许溟鲲化终成市虎猜节旄频奉使松菊早归来门雀无劳问巴猿益可哀大江流浩荡勾曲耸崔嵬秦岭重逢雪扬州更咏梅性灵陶万象魂梦绕三台鵩鸟悲斜日昆池起刼灰平生山岳动身后简编开骏骨千金价天章五色裁长抛緑野地高卧白云隈挂剑人终到生刍首重回传家今有子他日兆三槐
　　
　　追挽王愚庵
　　
　　仪像风云杳衣冠草树稠行人收涕泗立马拜山丘古有隆中操今从地下游空传杨子宅尚忆李膺舟地亦三槐古门惟五栁秋著书深拟易作赋过登楼鸿鹄云霄阔龙蛇岁月遒山川还正气风雨泣中州俎豆千年祀碑铭万古留欲将椒桂酒一为酹眠牛
　　
　　卄五日夜漏既严抵安徳水驿有仆自北来遇之得家书
　　
　　已附还家信应知去国心一身还我有双鬓为谁侵松药如无恙琴尊或可寻删经存相鹤临帖课来禽小阁开芦渚枯棋閟橘林逺山春雨静新水夜潮深乘兴客移棹素心朋盍簪野情偏浩荡秋意正萧森自觉忘人我何劳问昨今沙田縁海稔无藉雨为霖
　　
　　春野
　　
　　缈缈芜烟緑依依栁日明好山围画幛细水咽琴声心逺江湖适身闲黻冕轻鞲鹰回夜猎携鹤看晨耕藉草遥怜色爱花时问名韶光偏属我节序总闗情蜜足蜂羣倦泥融燕阵争临风一杯酒相与了浮生
　　
　　咏雪（禁体）
　　
　　虚馆都门里遥空雨雪时云同山受锁霰集地承筛初对无还有徐看正复差霏霏旋布宻陈陈渐成竒入瓦犹飞溜披墙故累基苍皇忙宿旅鼓舞走羣儿气袭裘功劣光揺眼力衰扑阶登陛级打戸阁扊扅势倍初昏会威伸入夜期空林愁鸟雀旷野失狐狸古屋深藏脊危城正没陴牕腰明敝纸字脚饱残碑山势匀肥瘠湖声带啸悲赘疣疮竹节拥肿病松枝池沼甘居下郊原苦厌卑当庭昬有影卧地险成夷田犬思驰逐鞲鹰欲奋追四檐迷一色独榻下重帏风过梅苞瘦阳回麦垄宜墨池干更掬茶鼎渴旋滋真足临书巻应堪弄酒巵楼台夸富贵歌调竞嗢咿座拥娇娥鬓杯分侠士髭生怜江上客困忆陇头师帆湿桡迎冻兠胶马碍驰丰年昭国瑞聊复一题诗
　　
　　○七言排律（三首）
　　
　　发谷亭
　　
　　晓乘江涨下徐州秋气侵人着眼浮小棹载青莲子摘甫田揺绿豆花收林蝉泣露鸣无节江鴈和云去不留时物每惊羁旅改江山未惬壮心游乘槎欲奉张骞节作赋思登王粲楼薪火千年湘水哭干戈满地浣溪愁良辰胜境难兼得久客穷途易并忧桂桨兰桡轻日费笔床茶灶逺风流吕梁山势危奔马邵伯波光荡没鸥雨蚀龙蛇残石里（徐州州治唐碑并子由黄楼赋刻）月明箫管夜桥头山连天阙遥通海帆带风花故满舟此日悬知真有助当年自分总无求梦魂偏向家山入习气难除书巻抽寄语篙师休汗漫倚庐人老不禁秋
　　
　　寿西安杨节推七十为其子孟鸾上舍赋
　　
　　蚤岁青云曽得隽中流绿髪已悬车眼看甲子年将亥戒守庚申夜是除楚国江山空犴狴壶天日月付樵渔白云献罢千年赋青鸟衔将咫尺书旧歴渐抛身未老新阳纔复景初舒云霄有子堪传钵沧海他年拟结庐鼎炼芙蓉丹已熟门填兰桂庆方余朝来七十遥称颂此是先生一度初
　　
　　曲江歌（送赵天挺归省）
　　
　　曲江风日竟如何碧树红云傍海多春暖瑶阶留舞鹤吟成白雪杂鸣鼍高堂会见重生齿舞袖新裁旧赐罗石氏里门应却骑秦朝源水更通波天边晓日牙绯近浦上灵风彩鹢过真有神仙居陆地愿将勲业带黄河遥持寳镪临桑梓重拜鸾封照薜萝绮席味甘罗海错软舆春暖拥琱戈还凭鼎养供期耄不负庭趋费琢磨我亦有亲归未得因君聊赋曲江歌
　　
　　○五言联句
　　
　　席上限韵送沈仁甫宪副陜右
　　
　　鸾坡新拜命栢府更乘骢（继孟）别路风烟隔离筵臭味同（缙）闗河回逺使氷蘗奏肤公（深）大华羣峯削昆明一鉴空（孟春）长城韩范在丽藻古今通（继孟）共羡恩袍紫何忧塞火红（缙）朱轮常带雨玉节徧观风（深）威动三边士名传五尺童（孟春）徃年资砥砺今日见英雄（继孟）圣主方虚席王臣仗匪躬（缙）
　　
　　○七言联句（十五首）
　　
　　雨中同严介溪张碧溪懐宋西溪地官
　　
　　今雨怀人一水遥（深）小堂深竹坐萧萧江间去棹怜仍驻台里缄书枉见招（嵩）剪烛无由联夜榻裁诗还忆共春瓢公余漫有皇华咏（鈇）为寄相思趂落潮（深）
　　
　　与石门介溪联句二首
　　
　　坐爱书声起隔邻（嵩）随风和雨伴吟身杯深翻恨春宵短（深）交好谁论白髪新匹马冲泥归路逺（銮）只鸡高会故情真词林旧侣今南北（嵩）百遍相过莫厌频（銮）
　　
　　载酒遥临扬子居（深）寂寥春夜满床书即看词客非常调（銮）頼有高篇足起予细雨緑深庭下草（嵩）短檠清照席间蔬十年无限绨袍意（深）犹喜同登白玉除（銮）
　　
　　饯别联句三首
　　
　　稽山白璧产来双（乔）亲向瀛洲沂玉淙（宇）家近兰亭秋正好（韦）梦回薇省醉初降（永）佛灯深照离筵菊（俊）诗句频催永夜釭（杰）江鴈有书还寄石（天和）寂寥慰我客边牕（深）
　　
　　楼船南下乞灵风（深）白露横江水接空（缙）梦绕红云双阙迥（宗）心随碧汉一槎通（宇）离觞照蜡情偏切（韦）授简催诗句未工（永）佳会良宵须记取（天和）不妨写入画圗中（杰）
　　
　　离筵高启逺公堂（杰）漏尽何辞更举觞（天和）光彩可怜双白璧（深）文章絶妙几青箱（缙）飘飘仙躅丹霄下（宗）渺渺乡心碧海傍（宇）明日星轺当晓发（永）淡云应护鴈天霜（深）
　　
　　丁丑六月二日与东江石潭未斋介溪饯别闲斋司业于受公房联句二首
　　
　　十年萧寺此重游（清）一酌还同惜别留聚散无端庭树长（俊）阴晴未定海云浮宦情莫问僧炊饭（鼎臣）诗兴惟凭客倚楼天末相望重相忆（深）欲攀江栁系兰舟（嵩）
　　
　　芳树移尊坐夕阴（嵩）清风为我濯烦襟天边为别难今日（佃）海内论交见此心池草梦回凉夜雨（嵩）江云望逺碧山岑谢家兄弟多才俊（清）共沐恩波玉署深（深）
　　
　　道院夜酌聨句三首
　　
　　月色虚牕逗客灯（深）坐疑身是玉壶氷仙源几曲尘踪隔（孟春）云路千重浩气凌小鹤立庭浑似约（继孟）清风入座镇相仍何当漏下催归骑（恩）离合其如重友朋（缙）
　　
　　深深帘幙晩风清（缙）满座衣冠四海情宫漏隔花仙掌近（深）月华如水帝畿平皋比有道怜张子（孟春）宣室多才爱贾生红烛烧残诗兴逺（继孟）赏心谁复谓难并（恩）
　　
　　月光刚照蕊珠宫（恩）对酒论文兴正浓楚水昨怜何逊至（缙）吴宗逺愧陆机同天连乡国俱为客（深）地借山家幸有公花雨坐深云洞閟（孟春）共看彩鳯下梧桐（继孟）
　　
　　与介溪聨句
　　
　　长安东陌复西城（深）十载并州客舍情寄迹不妨旋马地（嵩）归心如负狎鸥盟遥山晴送城头色（深）好鸟时闻禁里声金马由来方朔隐（嵩）日长门巷似氷清（深）
　　
　　绿雨楼赏月聨句二首
　　
　　淡云疎雨弄清光（艾）尊酒南楼共晩凉灯影照牕人语静（嵩）乌飞遶树漏声长阴晴谁谓闗离合（元）圆阙情知是抑扬此夜万金难买得（深）归程休促马蹄忙（艾）
　　
　　绿雨楼前月色明（承仁）雨余良夜似秋清市喧不到人初定（深）邻火新分漏有声翠荫满庭惊雾下（承仁）黄花一树隐蝉鸣谁家乔木今传我（深）莫遣三槐独擅名（承仁）
　　
　　愿丰堂后隙地迭石作小山与张碧溪聨句
　　
　　旋分泉石作溪山（深）圆峤方壶在此间一柱擎天高卓立（鈇）四时含雨细潺湲常疑虎豹穿羣去（深）更觉猿猱费力扳斜亸却如垂舞袖（鈇）娉婷复似绾云鬟幽怀乍对帘频卷（深）佳兴堪乗屐未还安石东山非乆计（铁）子綦南郭偶偷闲敢言夙有山林骨（深）自分久违鹓鹭班人事化工相胜负（鈇）酒尊诗巻日跻攀（深）
　　
　　○集句（三首）
　　
　　舟中集杜句寄顾九和谕徳二首
　　
　　爱汝玉山草堂静更有澄江消客愁竹叶于人既无分微躯此外复何求穿花蛱蝶深深见长夏江村事事幽安得仙人九节杖独立缥缈之飞楼
　　
　　尔家最近魁三象童穉情亲四十年避地何时免愁苦断肠分手各风烟谢安不倦登临费苏晋长斋绣佛前李杜齐名真忝窃封书寄与泪潺湲
　　
　　再集一首寄徐子容侍读
　　
　　更为后会知何地想见归怀尚百忧念我能书数字至似君须向古人求三年奔走空皮骨万里风烟接素秋寂寞江天云雾里鹡鸰飞急到沙头
　　
　　俨山集巻十八
　　
　　●钦定四库全书
　　
　　俨山集巻十九
　　
　　（明）陆深 撰
　　
　　○诗杂体（十五首）
　　
　　和昌谷蓉菊图（五七言）
　　
　　谁传徐（熈）赵（昌）手写此秋一幅黄花得意香芙蓉映江緑谁云揺落将满林艳阳红紫锦成村但令颜色不薄恶春雨秋风总是恩
　　
　　题曲江春杏图（五七言）
　　
　　北地春偏早长安二月中杏花凡几树金水玉河东緑罗衣袂寒犹重九陌香多漾软红何用内园催羯鼔一枝惊破喝声雄
　　
　　病起清河阻风因删次俚语（五七言）
　　
　　十日滩头坐一日过九滩去者得顺风来者生怨叹人心险不测对面九疑山一言悟主三冬热半句伤人六月寒
　　
　　芳树篇求友也（三四五六七言）
　　
　　瞻芳树渺何许本在海滨发育时雨秋风不可期流光日夜驰叹息复叹息为乐当及时若有美人江湄赠我瑶草一束临流不度徘徊遥望红颜如玉人生聚散那有常白日苦短夜何长明月可以代秉烛清风可以荐素觞丈夫四海皆兄弟何况对面同肝膓咄嗟胡为乎东复西君不见青松女萝自相依
　　
　　后篇
　　
　　登泰山望沧海俯视九州岛一何慷慨仙人王子乔飘然遇云端手把十尺芙蓉灏气六月生寒嗟彼下土何啁啾昨日绿髪今白头胡不服食求大道永与元气相为仇海风萧萧吹海雨海若扬旗灵鼍击鼓仙人一去冉冉兮不可攀遗我一粒之金丹
　　
　　杂言赠别李献吉（三四五六七言）
　　
　　尔丈夫志四海出门驱车半路莫改长歌虽激烈短歌亦徘徊登高南望旧乡山川一何累累别日苦短会日长两心对面不能当古来结交惟管鲍去之千载尚觉流芳香我有琼树枝能令饥渴忘
　　
　　南楼对镜见白髪（长短句）
　　
　　得一日过一日鬓边白髪参参出有个知音教我染有个知音教我摘摘染有何益世间多少少年郎要白不得白
　　
　　风木图为长沙施可大题（长短句）
　　
　　母生儿儿啼饥母乳儿儿未知儿今有知母何之悲号形影觅不得却写风木凭■〈山钦〉巇画图意有尽孝子心无涯时复一转辗聊以慰所思山头风微日抱珥栖乌无声待哺子落叶深深井径埋萱花魂销招不起高台鸾去秋复春寒食新烟蝶飞纸孝子引领情内伤辛勤只望扬姓氏乡书甲榜次第来提携此图悲不止生绡半是血泪痕不是丹青点山水
　　
　　难言（长短句）
　　
　　清流注灯望照耀鉊刀裁玉成圭璋捧土欲塞黄河决只手障尽日月光未若不相知对面隔絶万里长
　　
　　易言（长短句）
　　
　　狂风惊叶柔条落顺流一苇建瓴下束薪灌脂益火扬弹指决机助矢舍未若同心人片言相要即盟社
　　
　　李白对月图（长短句）
　　
　　老白爱月不爱身酒阑捉月秋江滨平生见月即举醆自道对影成三人采石深不测青天高无垠骑鲸一去忽千载月与老白俱精神
　　
　　鹦鹉洲（长短句）
　　
　　鹦鹉洲边水东南日夜流空传鹦鹉赋千载使人愁荣枯生死遭逢耳不在多言在知己汝衡既漫刺安用雠阿祖老瞒志在倾汉室一时辅佐皆名士公尔繇卿尔歆富贵寿考俱絶伦岂但作人语区区耀毛羽君不见庖中鴈不能鸣亦能死
　　
　　行路难（长短句）
　　
　　行路难江南道何况十八滩江南何所难我试言请君听之勿复惊叹东南风吹舶■〈舟卓〉信五湖白浪排银山欲度不能前欲住不遑安有力不得出帆樯空好看船中辘轳转船尾拨剌翻浅虞豺虎多深恐蛟螭蟠昬黄复月黒四顾何漫漫乗风巨舰快如马相呼相唤不可攀茫茫家何处万里在寸端我言尚未竟君泪挥潺湲呜呼行路之难只如此仕路之难难未已
　　
　　梦椿歌为冒廷和（长短句）
　　
　　落叶不可复离离满前除云是漆园树严霜化枯株孝子安忍问何如空堂清夜双泪珠双泪珠迸如霰灵椿枝梦中见
　　
　　春日书事用十二生肖体
　　
　　磔鼠真惭狱吏词饭牛甘结主人知己无虎头食肉相聊从兎颕策勲迟春风欲动神龙蛰酒影藏蛇不复疑失马有时还是福亡羊自古笑多岐沐猴竟误韩生辨函谷闻鸡事颇危莫为侯封叹烹狗牧猪奴戱尽堪为
　　
　　俨山集巻十九
　　

　　●钦定四库全书
　　
　　俨山集巻二十
　　
　　（明）陆深 撰
　　
　　○乐府
　　
　　豫章台豫
　　
　　章台使君来铜符五马春风回春风先傍谁门户破屋萧萧四边土吹开阴冱见阳和散尽呻吟到歌舞洪都风土古不薄唐宋雄藩汉名落南州犹存徐孺祠西山遥映滕王阁豫章台前秋日晴豫章台下秋水清年年岁岁送人去送君今去独含情
　　
　　潼闗会
　　
　　曹操与韩遂马超会语潼闗超负其多力阴欲突前捉曹公曹公左右将许褚瞋目盻之超乃不敢动
　　
　　单马潼闗会阿瞒来送虏不恨事无成但恨事不武马将军人中虎力能捉曹公眼当空许禇英雄成败常有幸舞阳杀人十四五
　　
　　舍东桑
　　
　　昭烈少孤舍东南角篱上有桑树生高五丈余遥望见童童如小车盖或谓当出贵人昭烈儿时于树下戏言吾必当乗此羽葆车
　　
　　东篱桑树五丈余童童结成羽葆车下有大耳竒男儿耳大志亦大击剑走马聊读书左龙右凤西南飞来衔桑土补旧居采桑桑有叶鑚桑桑有火桑叶成文章桑火不照中原土
　　
　　昌门别
　　
　　孙策命太史慈往抚刘繇士众于豫章左石皆曰慈必北去慈去约六十日果还
　　
　　把臂昌门别还期两月中不负孔北海宁负孙江东英雄托身非无地但恨相逢少知己臣念槛车恩君忘射钩耻满箧当归空复尔
　　
　　望夫石
　　
　　望夫处近青天天高高山连连妾身化为石夫归是何年夫不归妾谁怜夫归石能前夫有父与母高堂意双悬妾不能前谁炊爨烟
　　
　　右石在铅山车盘岭之最高处仅以形似名传称此石处处有之自唐人山头风雨之句而骚坛遂为一大题目藻制甚富予少亦有拟作今过其地为补古乐府一篇要止于义理焉以示同行姚时望土人告予谓此石颇着灵异每迁谪之人过其下必多风雨不亦有云雾羃其顶若夫贤人君子与显逹者之徃来虽阴晦必为之开霁恒视以为占验予是晚宿驿亭适有微雨飘洒明晨就道行经其下碧天如洗紫翠万状一望可数百里也予视时望为之一笑
　　
　　杨白花
　　
　　杨白花随风起春风吹江隔江水杨花飞度江水东绮房绣闼珠帘栊不恨花无主但恨花无力一夜风来留不得
　　
　　堂山高
　　
　　堂山高风木何萧骚中有壮士骨英英不能销昔日陈太丘于今见其曹天台六邑地淳风转漓浇墓门多遗泪过客思奠椒越山南趋势如万蛟左蟠右结汇为土膏煌煌灵芝秀其苗千古万古堂山高
　　
　　莫老虎
　　
　　王师平伪呉其将莫天佑号老虎者尚团土城以拒命锡山儒士缒城说降今其故墟名新安云
　　
　　平江夜缚张九四吴波不动吴山腻齐云楼前半死灰杀气阴阴北门至当年部将号老虎血战区区一抔土计诚左心独苦城头夜纳儒士语可怜黄金买辞赋礟震声中散如雨姑苏台麋鹿麌麌
　　
　　畏虎
　　
　　招友也时政虐虎暴
　　
　　君畏浦我畏虎两情慊慊各不武浦有舟航虎不可主丛牙雪白舌有火利爪中人如捋土东村西落豚犬空山前老嫠泪如雨浦头潮落水不波浦儿五岁能揺橹白苹芳芷鸿鴈高楼船横济鸣箫鼓我歌君莫嗔君还听我语未闻虎渡河但见君渡浦
　　
　　见竹篇
　　
　　慰孝子也孝子见物而思亲
　　
　　昔见竹真不俗今见竹今痛哭竹色自来无改移昔日何乐今何悲森森遶屋秋更緑尽是先人手栽玉竹未化人当还举头见竹犹承欢直节空九霄清风尚千古徘徊竹间路照影月当午好竒有客频到门何况人间父子恩君不见孟生笋湘娥痕
　　
　　搏狼篇
　　
　　狼来村烟黒狼去村烟紫迢迢青川路鸡豚岂堪此鸡豚尚可杀我稚子使者从东来耰锄借闾里走马竞风电脱辔及日晷常年四境愁此夕一击死姬公驱猛志在安民留侯挥椎匪为一身河清海晏物阜风淳歌我搏狼以告臣邻
　　
　　野葛篇
　　
　　野葛不入口生噉一尺长一尺长何如一寸良我不毒人人谁毒我毒我我有命毒人其又可于乎啖葛郎空使葛挂肠图身不死心则亡
　　
　　东石篇（为谈舜耕）
　　
　　东有石一段云卧起亏蔽如舞裙苔痕藓晕土花绣中有玉质黄金纹东海更东下龙气何氤氲空闻叩牛角旋见叱羊羣高山深林天地隔蓬壶方丈仙凡分明堂韶磬不作贡清庙柱础殊无闻嗟尔东石徒纷纷我欲携之障百川策竒勲不能炼成五色文补天妙手古所云补天手东石君
　　
　　新钉篇
　　
　　有新取进士者（不欲名）其健仆哗于国子先生之门曰汝旧钉也我新钉也新钉使得应旧钉使不应云云予闻之为赋新钉篇
　　
　　曾闻新人不如故今见旧钉不如新沙沈苔卧土花涩鑚刺无功愁杀人嗟尔钉同一铁先颕脱遂鸠拙不见赤日中炙手或可热天道每如此人事安足说噫嚱嘘少妇利口可以出走疆奴制家闭目揺手国之老成典刑谁守岁寒之姿松栢是有愿汝且弗嗔劝汝一杯酒可怜旧钉曾为新那愁新钉不为旧
　　
　　元日诗
　　
　　太阳蚀太白赤三辰多失职愿我皇帝建极羣寮旰食上天孔神下监无忒先民有言攸好徳微臣作诗以戒元日
　　
　　守岁词
　　
　　垂垂绛蜡银檠满乌薪盘兽金炉暖宫井迢迢玉漏声参移斗转欲三更小臣贱妾团圞守皇帝陛下增万寿
　　
　　闵雨词
　　
　　炎空一碧金乌走白龙蟠泥黑沈薮农人望雨如望珠一点一颗胜一斗清晨染土按五方黄冠烹蛇巫酹酒天门九重空尔为五月作尾六月首君不见随车雨贤太守
　　
　　雨雪曲
　　
　　雨雪天山夜征夫阅壮丁将军犹转战属国尽来庭试比临闗月还同陨石星借问寄衣使何时过五陵
　　
　　妾薄命
　　
　　百年未毕愿中道有携心团扇秋风早长门昼漏深行云频入梦流水罢弹琴所嗟妾薄命未效白头吟
　　
　　行路难
　　
　　劝子一杯酒听歌行路难日落豺狼满山深风雨寒出闗鸡作使度岭鸟同盘兵后人家少蓐食带氷飡
　　
　　望夫石
　　
　　望夫何日归空闺锁夕晖石从心内化人到眼中稀海月上糚镜山荔长春衣巫山云雨梦空伴楚王飞
　　
　　唐夫人（五觧）
　　
　　夫人都库部穆祖姑也
　　
　　生长吴门下恩情结髪初犹疑是生别无处觅双鱼
　　
　　二
　　
　　遗孤悲六尺今才三尺余黄昬灯火里聨坐教诗书
　　
　　三
　　
　　杂佩当年赠时时问起居隔窻闻侍婢相送下前除
　　
　　四
　　
　　细草催寒食孤坟对阖庐年年城下路双鬓已萧疎
　　
　　五
　　
　　论心荼更苦全归玉不如郁葱佳气里椒桂欲将予
　　
　　龙凤洲（四觧）
　　
　　朱节妇氏胡今河南按察副使尚节槩之大母故丰城杭桥朱公富之配也节妇不天时才二十有八逮其全归年六十有七矣应令格当旌门然非节妇志有赞之鬻田以贿者节妇厉声拒之曰吾岂以苞苴易名节也鬻田不可故至今乏表扬之者又若干年矣深蚤岁与尚节并游南雍高节妇之风谊旧矣昨参江藩守南昌有风化之寄焉方图事事而迁部去矣徃来章江之上陟览剑阁沿洄龙凤间未尝不三垂涕焉为赋龙凤洲词以寄尚节使刻诸墓门
　　
　　章江南来龙凤洲如凤飞舞如龙游锺毓士女皆名流中有朱胡成好仇
　　
　　胡家女嫁朱家妇复向朱家作贤母妇贞母慈两无负氷玉飞声荼茹口
　　
　　旌门亦是圣朝恩孤逺何由逹至尊钱可通神勿复言留田教子还教孙
　　
　　嗟予亦是观风使藜阁木天闻史事诗成或有蛟龙泪风雨江头寒食至
　　
　　杨白花
　　
　　江上风多杨白花随风飞去落谁家惜花恋花浑无頼搅乱春风空自嗟
　　
　　阳春曲十首（寄县侯徐徳新）
　　
　　轻云微雨净风沙门掩春寒飐碧纱缥缈凤箫催羯鼓前村实有预开花
　　
　　春风欲动碧波平妙手行春遍海城九十光阴尽韶丽两轮日月最分明
　　
　　街衢巷陌人如蚁箫鼓弦歌昼似年着意挽回和气早地偏东海得春先
　　
　　走阁行楼锦绣空簇花条栁水云东万家古县笙歌里十里游人笑语中
　　
　　山歌水调唱丰年渔鼓荷衣舞列仙红抹额骑飱料马锦■〈礻詹〉■〈礻俞〉簇采莲船
　　
　　阳和元属种桃人礼乐从头取次新满路清平歌调起今年春胜百年春
　　
　　五风十雨卜时年万户千门列绮筵不卷朱帘楼阁里堆盘生菜酒如泉
　　
　　繁丝咽管九霄声面具腰装百态生请看一年春富贵尽??歌舞答升平
　　
　　彩幡花胜参差动竹马泥牛次第排要看芒神新结束短裙高履踏翻街
　　
　　市井门摊尽点名当行本色总教呈架上大书沽酒价檐头先试卖花声
　　
　　俨山集巻二十
　　
　　●钦定四库全书
　　
　　俨山集巻二十一
　　
　　（明）陆深 撰
　　
　　○乐府二（二十八首）
　　
　　圣驾临雍词八首
　　
　　太平天子重斯文龙气南来五色云遥望云中双凤下须臾春在辟雍芹
　　
　　南下旌旗晓日明庙门东畔百官迎亭亭绣盖随风转万乗君王却辇行
　　
　　松栢阴阴御幄高尚衣跪进绛纱袍龙行虎歩临黄道瑞气祥云捧节旄
　　
　　圣道中天日月高不辞再拜圣躬劳侍臣独有词林重尽许庭陪冠百寮
　　
　　庭覆红云午日晴蓝袍次第列诸生六龙不在烟霄外驰道中间板轿行
　　
　　寳座龙纹遶赭黄经筵相向列前堂尚书讲罢天颜喜又进西阶大易章
　　
　　公孤殊宠出千官偏得君王座上看阶下太官承旨罢一杯分赐小龙团
　　
　　覆阶黄土接长安白马朱缨金缕鞍辇出桥门直西去满城士女看回銮
　　
　　经筵词二十首
　　
　　经筵开自祖宗朝按月逢旬第二朝今上春秋偏好学三千年后见神尧
　　
　　国初经筵无定日至英庙初朝始着为仪今用每月初二十二二十二日寒暑及有故奉旨暂免多以春二月秋八月举行今岁实以七月二十二日上之勤学也
　　
　　编排御览效精诚白本高头手写成句读分明圈点罢隔宵豫进讲官名
　　
　　凡进讲先从内阁点题票示讲官分撰讲章送阁下详定勑房官用高头白手本写成二通讲官预进东阁用象管朱印成句读科发隔日进呈其一在御案展览其一在讲案供讲
　　
　　丝鞭声肃退朝官名在经筵各整冠一字班行先出队中臣扶辇下金銮
　　
　　凡经筵例用勲臣一人知经筵事内阁或知或同知经筵事九卿之长及学士祭酒等官侍班翰林两坊及国子祭酒每二员为讲官詹事府詹事等官各部侍郎出由翰林者仍为讲官翰林春坊每二员为展书官给事中御史各二员侍仪鸿胪寺锦衣卫堂上官各一员供事鸣赞一员赞礼序班四员举案侯伯一人领将军入直制勑房官书写讲章通谓之经筵官皆得入衔每当鸣鞭退朝上将赴经筵则各从本班畧整衣冠以次先出分队作一字行随驾而南
　　
　　金水河头白玉桥上公寳带侍中貂逡廵小立瞻龙气左顺门高御幄飘
　　
　　驾过金水中桥迤逦转东各官俱候桥北南面小立望驾升至左顺中门进入然后度桥循行每望见御幄迎风映日或时见小伞盖擎蔽朝阳
　　
　　文华东启奉天东滴翠浮青映碧空讲艺谈经频设仗太平天子坐当中
　　
　　文华殿在今奉天门之东比诸殿制稍减而特精雅用緑色琉璃瓦左右为两春坊上之便殿所常御者也今用为经筵之所中设御座龙屏南向又设御案于御座之东稍南设讲案于御案之南稍东入殿中门当槛下白石一方纯洁可丈许抬讲案官置案当其北二三尺地始称讲官拜起也
　　
　　百官朝下殿门前仗马双牵七寳鞭黄道正中移歩辇侍臣班从赴经筵
　　
　　上御奉天门朝罢百官皆北面拱立中使齐牵仗马过东上兴下御座乗板轿由丹陛南下赴文华经筵官执事官皆从
　　
　　龙池凤掖蔼朝暾板轿初回转角门听唱官人来进入讲章黙黙又重温
　　
　　各执事官于左顺门之南门西以次相向序立定时上已御文华阖中门各官东行下坡则板轿已回出向西循河过小桥北入角门矣适启文华中门内侍唱官人每进来外门传唱毕各官始北行将由两门以入是时轮讲官各黙诵所讲之章敬慎之至也
　　
　　殿陛森排剑戟重金貂玉蟒护真龙司仪起案双双过御榻前头取次供
　　
　　今驸马都尉游泰带刀入直立东近壁诸将军以次侍立各执金瓜西亦如之诸内侍稍北东西分鴈翅以次亦执瓜侍立诸司礼太监分东西班近御案鸿胪赞曰起案序班二员举御案置御前二员举讲案置御案之南正中讲案衣裙用纯黄绮
　　
　　横经几子赭罗裙小对团龙簇绣云抬向御前安稳定黄金镇纸两边分
　　
　　御案面衣青緑团花锦围裙赭黄金龙小团花序班举案将至御前司礼二太监自东西来接举至御前近座上有金尺二条用以镇压讲章
　　
　　第三厅协两坊官长跪拈书沤手摊幸对天颜刚咫尺礼严不敢举头看
　　
　　第三厅史官厅也又曰槐厅即今翰林院正厅之西偏史官所居是也两坊左右春坊也展书官悉从内阁题定兼用坊院近时多以修撰编修检讨为之今廖中允道南张赞善治仍供展书新迁故也每讲四书展书官从东班出每讲经史展书官从西班出进诣御案前跪出手展讲章二太监接手摊满以金尺镇定然后起至此则天颜真咫尺矣屏息以从事盖人臣荣近之极而敬慎亦于此极矣沤手香名太医院每岁制此香以分馈各官
　　
　　行出班东面照西胪声高扬叩头齐参差进讲并（平）肩立轮着周书孟子题
　　
　　鸿胪赞进讲毕讲官一员从东班出一员从西班出俱诣讲案前稍南北向并立鸿胪赞鞠躬扣头毕展书官进诣展书毕起立则东讲官一员进至讲案前立奏讲某书毕稍退展书官复诣展书毕则西讲官一员进至讲案前立奏讲某经史毕稍退仍并立鸿胪赞鞠躬叩头礼毕故进讲每至参差而拜起必用比并故事先四书而后经史四书东而经史西也
　　
　　两行冠佩列金绯供奉诸臣尽绣衣歩入殿门同磬折諌官端拱靠南扉
　　
　　经筵官分东西侍立各以职事服大红袍讲官虽品级不齐亦皆服之展书而下官各服青绿锦绣惟给事中御史与两侍仪官傍南楹作一行东西各三人俱北面立备观察也
　　
　　师保公孤尽上行元勲立近衮龙傍红云不动炉烟细听讲虞书第几章
　　
　　时武定侯郭勋以太保知经筵事立东班首西班则内阁一人首立最近御座余序次立再立一行居后
　　
　　金鹤飘香瑞霭浓寳炉笼火拥蟠龙未曾蹔免经传旨不怕严寒报仲冬
　　
　　殿中金鹤一双东西相向立盘中下有趺架饰以金朱以口衔香香黑色如细烛状外国所贡也其下则以三山小铜屏风障金铜炭炉两展书官冬立其下每冬则设是岁十月置闰节屇仲冬尚未传免上之好学可谓无间寒暑真圣德也
　　
　　緑琉璃殿洞重门黼扆中陈拥至尊传与太官供酒饭两班文武尽承恩
　　
　　鸿胪出班中跪赞礼毕两班官俱转身北向拱伺玉音官人每吃酒饭各皆跪承旨
　　
　　白玉阑干与案齐一行殽核尽朝西珍羞良酝俱名品指点开囊嘱小奚
　　
　　光禄寺设宴于左顺门之北盖奉天门之东庑也依品级序坐作一行俱面西珍羞良酝二署名赐宴惟经筵最精腆例得带从官堂吏及家僮軰携囊榼以收馂余
　　
　　姿容沾醉总仙桃黄阁三公共六曹歩出顺门俱北面曕天拜舞不知劳
　　
　　宴毕出至顺门之南分班北向叩头谢恩而退
　　
　　隔宿熏衣问夜阑斋心转觉副心难不知言语功多少到得君身保治安
　　
　　凡进讲衣冠带履俱熏香退即以别箧贮之示不敢亵也必斋戒必沐浴演习讲章以祈感动一念之诚殆未易以言语尽也
　　
　　斋辰服次圣躬劳浅淡垂衣寳座高昨日御批传帖下龙纹重整赭黄袍
　　
　　上好学弥笃每当忌服辍朝之日即以变服御经筵诸执事官俱乌纱淡服以从惟带或用角或照品临期取旨今闰月廿有一日悼灵皇后发引传帖经筵官照旧服大红其余青绿锦绣皆如制是日始覩上赭袍矣
　　
　　朱衣司礼下东班风细传言缥缈间暂倚木天西面望圣皇亲飨两宫还
　　
　　是日将下奉天门忽司礼一人下东班向内阁若有宣示者始知上将西朝两宫矣各执事官俱暂入史馆候驾东还行礼
　　
　　俨山集巻二十一
　　
　　●钦定四库全书
　　
　　俨山集巻二十二
　　
　　（明）陆深 撰
　　
　　○乐府三（一百三首）
　　
　　大贺词八首（乙丑）
　　
　　青宫潜徳通元气先帝深仁酿太和文武两阶初拜舞应知寳歴万年多
　　
　　卤簿前陈法驾高司晨燎火杂兰膏千官曕仰新天子五色云中覆赭袍
　　
　　巍巍帝徳足光前寳歴中天第七传听得臣民私庆语不须明日更劳煎
　　
　　洞门法禁夜方中灯火煌煌动鼓钟阁道淡阴连御幄祥云应解识真龙（时有淡云曈昽斗月）
　　
　　奔趋万国归新主次第千行列旧臣正值一阳初动后（时登极正子时）和风甘雨遍青春
　　
　　鸿胪声肃汉官仪环佩珊珊满玉墀黄道重开新气象齐歌天保答恩私
　　
　　星星寳炬列高楼恩诏泥封在上头忽听半空宣读罢嵩呼声里玉阑浮
　　
　　字字亲将恵泽颁十分湔洗到愚顽先皇多少心中事丹凤衔来一纸间
　　
　　丙寅元旦待漏
　　
　　参横斗转晓相将迢递宫门漏水长不见满朝环佩响坐弹氷泪忆先皇
　　
　　接驾
　　
　　晓日曈曈剑戟森五云宫殿锁深沈侍臣候立频回首传道銮舆幸上林
　　
　　素履斋
　　
　　新裁纸帐木绵裘曲几围屏事事幽明月射窻残雪霁夜深人在水晶楼
　　
　　隋宫词二首
　　
　　螺黛朝朝吏散来糚残犹展镜奁开门前报道宫车过不似轻尘拂面回
　　
　　金锁黄昬知几重梦回疎影月帘栊笙歌别殿承恩宠半露春衫蜥蜴红
　　
　　端午词二首
　　
　　碧青艾叶倚门斜寂寞深宫有底邪几度思量背同伴暗分醎水引羊车
　　
　　石青蜥蜴泥金虎五色彩丝长命绳白髪宫监催拜赐含娇时许未能胜
　　
　　江东竹枝词四首
　　
　　黄浦湾湾东转头吴淞江下碧如油不用并州剪刀快水晶帘下上西楼
　　
　　二月春风满地铺茅针芦笋一齐麤海门东来春潮上春水连潮漫白涂
　　
　　滨口航船一字帮棹歌和起自成腔潮来上南潮落北南到湖南北到江
　　
　　明月垂杨独树桥桥西熟酒好良宵红香细剥莺哥嘴嫩白鲜羮玉面条
　　
　　歩虚词四首
　　
　　晴日暖风吹紫霞西岩开遍碧桃花仙家只住岩西畔水水山山遮又遮
　　
　　风露满山深翠微暗尘不上芰荷衣夜来拄杖成龙去斜倚枯藤送落晖
　　
　　芙蓉花下石阑干茅屋空山生早寒养得一双朱顶鹤有时骑向碧云端
　　
　　溪后溪前路百盘白云常护礼星坛麻姑使者传书到一派箫声双紫鸾
　　
　　鳌峯草堂歌十首
　　
　　闽山南去是鳌峯鳌峯草堂多卧龙春随花路八千里天锁烟霞十万重
　　
　　谷口子真归计成少陵老人歌北征五月南风吹海雨碧山无数荔枝明
　　
　　御堤杨栁春日迟折尽长条更短枝天上初抛祠部禄山中谁送草堂赀
　　
　　平生最爱方思道方外更交孙太初作吏隐居非我意南巡新上万言书
　　
　　早年慕道世情疎乞得青山背郭居不为登楼赋王粲文园真有病相如
　　
　　北来京国住三年南去青山得似前试问孤猿与孤鹤为谁消瘦为谁怜
　　
　　新裁道服緑罗寒别有乌霞制作冠后夜相思长琐月酒徒诗伴满长安
　　
　　山公启事孰当前宣室求才谁少年一路桃花春水涨皁旗唯送得归船
　　
　　羣策先皇一网收虎头高选重龙头相知頼有倪寛在与汝一时成去留
　　
　　莫倚高歌莫著书秋风病骨夜窻虚海门近傍鳌峯起锦字封题侯鲤鱼
　　
　　元旦试笔二首和柴徳美
　　
　　天门次第列中官御幄含风春尚寒拜罢两班文共武相逢屈指计迎銮
　　
　　帝徳唯天仰日新圣经书法重王春青阳应律方东令翠辇临边正北巡
　　
　　书扇
　　
　　露下瑶空鴈有期高楼凝望已多时隔江一片芙蓉树欲采红芳寄所思
　　
　　寄江都旧友
　　
　　平山堂外蜀冈长十里楼台隐夕阳更爱縁溪茅屋好与君相约住维扬
　　
　　节妇吟
　　
　　深闺独抱旧分铜泪逐黄昬怨晓风惟有五更孤枕梦尚将膏沭到飞蓬
　　
　　闺词四首
　　
　　背人憔悴转回廊试折花枝比淡糚不忍问春深几许芭蕉新緑过东墙
　　
　　水阁看花怕到迟白罗团扇手忘持多情更向侍儿说庭院深深称赌碁
　　
　　晚糚重整翠花钿满指兰膏试碧泉欲向姮娥诉恩怨人间天上共孤眠
　　
　　薫笼百和晓糚残起探阴晴遶石阑折得梅花无寄处自怜纎指怨深寒
　　
　　又闺词四首
　　
　　庭鏁繁花昼景长绣针刻晷记春光行天嫌杀金乌懒到得黄昬怯上床
　　
　　池馆残糚坐晩凉自将金弹打鸳鸯打得鸳鸯各飞去白莲花度并头香
　　
　　帘下风来月影过萧萧梧叶下庭柯起看凤歴论时令夜刻如今未当多
　　
　　娇娥自画晓鸦蟠独对梅花拄颊看直到夜深眠不得衾笼芸火斗严寒
　　
　　县斋春宴
　　
　　蓬莱方丈像三山舞象驯狮効百蛮人自东郊向南郭春从天上到人间
　　
　　清河东渡
　　
　　乳鸭苗鱼促刺稠紫茸翠带弄轻柔渡船人语回风细疑是江南小埠头
　　
　　王兵宪于泽以二力士送予遣还二首
　　
　　雕弓羽箭烂银鞶白马朱缨错绣鞍踏雪护行三百里一行骑射万人看
　　
　　红袍白面好儿郎燕赵豪华独擅场赠汝长缨三百尺楼兰西去缚名王
　　
　　临城道中
　　
　　寒雅成阵掠疎林晴雪峯头弄夕阴忆向小窻茶灶下李成一幅论千金
　　
　　逢方仲敏侍御二首
　　
　　花骢高载玺书行忆在华亭政有声尘土相逢浑不识聊从陌上各通名
　　
　　依依把袂逐多情为问何时下玉京报道圣躬添万寿南郊大礼庆初成
　　
　　沛县二首
　　
　　人言捧土塞黄河丞相开河怨亦多晓日卧龙冈上望白沙如绣涌层波
　　
　　山东列郡尽王臣汉室公卿俱负薪侍臣欲献河清颂天运中兴属圣人
　　
　　南旺湖
　　
　　南旺湖中水接天南旺湖上多渔船榔声刮地风声急赤鲤乌鱼不论钱
　　
　　邃庵挽歌二首
　　
　　出当紫塞入黄扉重去重来复蹔归今日竟从何处去长江空遶万山围
　　
　　金书铁劵是何时空复人传翰墨师唯有铭旌题道号更无一字上丰碑
　　
　　扈跸词三十二首
　　
　　保定候驾四首
　　
　　翼善冲天白玉绦团龙鞶绣赭黄袍山陵南去三千里紫气红尘一骑高
　　
　　乘鸾跨凤贯鱼随日射行宫近午时宻宻柱头黄幄竖重重轩盖绣帘垂
　　
　　师保公侯列署分勑书先下两将军清尘雨歇祥风动抱日常瞻五色云
　　
　　画衣楚楚间青黄佥点民间俊秀郎未到御前先教习递分班次列成行
　　
　　吕堰道中
　　
　　四际天垂夜气凝平坡十里万枝灯风回逺戍三更漏问讯行宫膳未曾
　　
　　博望道中
　　
　　天际红云捧节旄襄阳大堤三丈高宿雨平添汉江水军门传向裕州朝
　　
　　奉旨三品乘轿
　　
　　车行歴碌骑行徐早晚谁来问起居圣旨分明优老大特教三品用肩舆
　　
　　南阳
　　
　　金字黄旗队队过云霓偏傍六龙多星聨火炬南阳道不到黄昬渡白河
　　
　　郑州道中二首
　　
　　宿雨丰泥燕子飞客心迢递送春归江河嵩少俱从幸麦浪翻空柿叶肥
　　
　　节物惊心去日多功名无奈白头何中兴天子思丰沛一月官程两渡河
　　
　　候驾渡河二首
　　
　　豹旛雉尾午风和万乗时廵南渡河千尺楼舩龙出峡擢声齐和太平歌
　　
　　三月一日春水波縠纹苔滑送黄河六龙自有风云翼飞度中流一睫过
　　
　　驾渡河二首
　　
　　积雨新晴河水平龙舟凤舸午风轻周王八骏空驰骤大禹三门正告成
　　
　　水阔风恬晓露浓半空云气尽成龙万方无事君王圣河伯阳侯次第从
　　
　　恭和圣制渡河余字二首
　　
　　渺渺长河万里余昔年清澈见游鱼太平天子南廵日稳渡龙舟似板舆
　　
　　天皇楼船百尺余波神送喜涌蜚鱼省方问俗勤王政白叟黄童捧帝舆
　　
　　晓过御茶房
　　
　　扎下行厨按四方嫰黄帏幙下金床太阳出海高三丈照见流苏五色光
　　
　　保安道中大风
　　
　　汉王丰沛壮心多今上襄樊特地过花栁尽迎红日近山云重起大风歌
　　
　　博望道中小雨
　　
　　驿路风尘去转轻楚天云雨近清明碧油衫袂三分湿金缕旌旗一半晴
　　
　　从幸显陵三首
　　
　　春深南国半阴晴辇路无尘御盖轻旋着赐袍忙上马中官传道驾先行
　　
　　板轿椶舆渡碧山涧花岩树影龙颜云中别有通陵路■〈走赞〉过前驱插大班
　　
　　纯徳山前气脉长太平天子盛还乡从官文武拖犀玉靠着青松列两行
　　
　　驾还
　　
　　朝门南上紫坡陀灯火丛中玉辇过内侍双吹金觱篥教坊齐唱御銮歌
　　
　　回銮歌四首
　　
　　雨余江汉长波澜日照山峯起鳯鸾九鼎已成劳驻跸万方欢喜颂回銮
　　
　　谒庙辞陵不尽情从官有旨许先行献皇开国分南楚成祖迁都奠北京
　　
　　御笔分程意最深相兼七日到河阴凡情亦有思乡急何况君王社稷心
　　
　　旧路重经不厌多龙舟衔尾俟黄河天心却与人心合若比来时气更和
　　
　　泊黄河二首
　　
　　元帅旌旗护六飞河南河北尽光辉追趋侍从聨舟发欢喜都人大驾归
　　
　　兼程通夕雨还风却望行宫信未通文武先行遵诏旨好浮新霁镜光中
　　
　　赵州闻栢乡驻跸
　　
　　回銮分日第邮程御辇常兼四站行圣旨特怜人马乏栢乡驻跸道栾城
　　
　　良乡行宫候驾
　　
　　青山迭迭遶行宫万骑千官四面风彩绣趋跄灯影下旗常摇曵月明中
　　
　　发良乡
　　
　　红日西飞白马东锦袍织带从官同亲知相见如相问日有新诗纪圣功
　　
　　桂洲夜宴出青州山查荐茗色味佳絶
　　
　　岩背山椒一万株青州糖球天下无火龙行雨归东海抛却红明颔下珠
　　
　　张家湾棹歌四首
　　
　　当年海运数朱张湾泊帆樯正渺茫帮着擢船愁水涩隔舱相唤剥南粮
　　
　　转湾脱堑水生衣惆怅轻船载月归约畧寄居三百石尽拈香纸礼天妃
　　
　　百年漕运最称能今岁河洪见未曾司马中丞新领勑圣神天子坐中兴
　　
　　张湾水出北山头十里洪身九里洲惟有老渔知进退深滩撒网浅滩揫
　　
　　天津棹歌六首
　　
　　擘除军饷顾长夫北上南来愁直沽十只画船如屋大火忙飞票报前途
　　
　　垂杨覆水晚湖平箬笠蓑衣一棹轻何处官船初解缆抄关给廪唱花名
　　
　　满船箫鼓载春归燕子衔泥掠岸飞杨栁风多黄鸟健桃花水涨白鱼肥
　　
　　拍拍襟怀泼泼身南来北去尽通津何如平地千层浪无影无形愁杀人
　　
　　船头青雀碧纱帏樯上黄旗猎猎飞中贵少年纡蟒玉南京差遣进龙衣
　　
　　一沟黒马百泉东万里黄河五月终南运未离淮海岸北船难上吕梁洪
　　
　　送鹤池出镇贵阳拟铙歌二首
　　
　　将军开阃向西南文渊孔明今成三草绿辕门春昼永磊落兵谈如手谈
　　
　　汉武开边到渥洼张骞奉使上星槎何如将军今日去蹀■〈⻊爕〉龙驹烂五花
　　
　　俨山集巻二十二
　　
　　●钦定四库全书
　　
　　俨山集巻二十三
　　
　　（明）陆深 撰
　　
　　○乐章（六十二首）
　　
　　恭拟太祖髙皇帝孝慈髙皇后上册乐章
　　
　　迎神
　　
　　惟皇髙祖英灵在天神功大化裕后光前寝庙俨若音容僾然竭我孝思以格于重玄云车龙驭髣髴盘旋与干元同运何万斯年肃以跂予若有见焉永佑予小子对越虔虔
　　
　　初献
　　
　　俎豆既陈酒醴维清既戒既栗明徳允升孝孙始奠庶展精诚鸿称徽号听于无声昭格可冀绥我思成
　　
　　亚献
　　
　　载酌载献惟圣顾歆庭陈万舞乐备八音端冕有恪以表予一心灵风习习祗拜钦钦大礼斯举有壬有林
　　
　　终献
　　
　　神降伊迩终秩有严三爵既右百礼具瞻恵我多福以让以谦罔极难报感惧载兼洋洋皇祖如见兮厌厌
　　
　　彻馔
　　
　　奠献既备敬彻不迟亦有余休黙鉴在兹肃雍显相益秉孝思我祖我妣恵我恩慈仰徳无替终事有仪
　　
　　还宫
　　
　　祀事孔明神休滋锡孝孙有庆法宫云适心虔体和礼严境寂景云祥风荏苒翚翟抚此瑶图永膺寳歴于万斯年过庙必惕
　　
　　戊戌秋明堂礼成庆成宴乐章七首
　　
　　万岁乐
　　
　　风调雨顺秋光好启明堂吾皇有道尊亲飨帝多仁孝际昌期成大报
　　
　　朝天子
　　
　　宫悬绣帘黼座黄金殿雕龙彩凤簇琼筵湛露初沾宴尧舜重逢唐虞再见五云天御炉烟遥瞻圣颜雉尾开宫扇
　　
　　水龙吟
　　
　　五色祥云拥六龙开禁殿列臣工主恩皇泽礼乐象成功文华物采极天风动万国来朝贡
　　
　　一奏开明堂之曲
　　
　　大礼候昌朝崇孝敬正宗祧钧天声里韵箫韶金殿凌云切紫霄圣君万寿臣节百僚愿上华封谣仰祝唐尧
　　
　　四邉静
　　
　　国祚万年礼乐重光一统天玳瑁筵麒麟殿瑞霭祥烟圣主开恩燕
　　
　　鳯鸾吟
　　
　　时文圣明运中兴道太清业敷天功扶世治化升平和神人靖边境叙彝伦协咸英一徳秉精诚璇衡齐七政享明堂大典斯成奠玊帛洁粢盛妥神灵兆休应报深恩罔极难名
　　
　　万岁乐
　　
　　鹓联鹭序臣拜舞荷醲恩躬逢圣主配天勲业髙千古同声祝文共武
　　
　　戊戌冬至南郊礼成庆成宴乐章四十九首
　　
　　万岁乐
　　
　　五百昌期嘉庆会启圣皇龙飞天位九州岛四海重华日大明朝万万世
　　
　　朝天子
　　
　　满前瑞烟香绕蓬莱殿风回韶律鼓渊渊列陛旌旗绚日至朱躔阳生赤殿气融和彻上玄歴年万千长庆天宫宴
　　
　　水龙吟
　　
　　寳殿金炉瑞霭浮陈玉案列珍羞天花炫彩照耀翠云裘鸾歌凤舞虞廷乐奏万岁君王寿
　　
　　一奏上万寿之曲
　　
　　圣主垂衣裳兴礼乐迈虞唐箫韶九成仪凤凰日月中天照八荒民安物阜时和岁康上奉万年觞胤祚无疆
　　
　　四邉静
　　
　　天启嘉祥圣主中兴正纪纲颂洋洋功荡荡国运隆昌万载皇图壮
　　
　　凤鸾吟
　　
　　维皇上天佑圣明景命宣五云辉三台润七纬光悬协气生嘉祥见正万民用羣贤垂衮御经筵宵衣勤政殿礼圜丘大祀精虔明水洁苍璧圆秉周文承殷荐眷皇家亿万斯年
　　
　　二奏仰天恩之曲
　　
　　皇穹启圣神钦干运祗郊禋一阳初动霭先春万福来同仰至仁祥开日月瑞见星辰礼乐协神人宇宙咸新
　　
　　水龙吟
　　
　　春满雕盘献玉桃葭管动日轮髙熹微霁色遥映衮龙袍千官舞蹈钧韶迭奏曲度升平调
　　
　　水龙吟
　　
　　紫禁琼筵暖应冬骖八螭乗六龙玉巵琼斚黻座献重瞳尧天广运舜云飞动喜聴赓歌颂
　　
　　太清歌
　　
　　长至日开黄道喜乾坤佳气阳长阴消奏钧韶音调凤轸律协鸾箫仰龙颜天日表如舜如尧金炉烟暖御香飘玉墀晴霁祥光绕宫梅苑栁迎春好燕乐蓬莱岛
　　
　　上清歌
　　
　　云捧宸居五星光映三台丽仰日月层霄霁日月层霄霁中兴重见唐虞际太和元气自阳回兆姓欢愉
　　
　　开天门
　　
　　九重霄日转皇州绕燕天家共歌鱼藻龙鳞雉尾彩云髙祝圣寿庆清朝
　　
　　御銮歌
　　
　　雅奏乐升平瞻绛阙集瑶京黄童白叟喜气盈讴歌鼓舞四海宁金芝结秀玉树含英聴康衢击壤声帝力难名
　　
　　贺圣朝
　　
　　华夷一綂万国来同献方物修庭贡逺慕皇风自南自北自西自东望天宫佳气郁重重四灵毕至麟凤龟龙
　　
　　殿前欢
　　
　　瑞云晴霭浮宫殿一脉阳和转礼成交泰开周宴凤笙调龙幄展天心感格人欢忭四海讴歌遍
　　
　　庆丰年
　　
　　赖皇天锡丰年勤禹稼力舜田喜慰三农愿嘉禾秀瑞麦鲜赋九州岛贡八埏神仓御廪咸充满养民以养贤
　　
　　新水令
　　
　　圣徳精禋格昊穹一大綂四夷来贡玉帛捧文轨同世际昌隆共聴舆人颂
　　
　　太平令
　　
　　诞明禋天监元后光四表惠泽周流来四裔趋前拥后献万寳充庭盈囿稽首顿首天髙地厚祝圣人多男福寿
　　
　　三奏感昊徳之曲
　　
　　昊徳运光明一阳动万物生升中大报苍璧陈礼崇乐畅歆太清星悬紫极日丽璇庭乾坤瑞气盈海宇安宁
　　
　　新水令
　　
　　五云深护九重城感洪恩一人有庆阳初长礼方行帝徳文明表率家邦正
　　
　　水仙子
　　
　　万方安堵乐康宁九域同仁荷圣明千年抚运承天命露垂甘河献清见双岐秀麦连茎喜雪随冬应覩祥云拂曙生神与化并运同行
　　
　　四奏民乐生之曲
　　
　　大报礼初成象干徳运皇诚神州赤县永清宁灵雨和风乐太平阴阳交畅品物咸亨元化自流行允殖羣生
　　
　　水龙吟
　　
　　五色祥云捧玉皇开阊阖坐明光钧天乐奏冬日御筵张文恬武熙太平气象人在唐虞上
　　
　　水龙吟
　　
　　玉律阳回景运新燕镐京蔼皇仁光昭云汉一气沸韶英锦瑟和声瑶琴清韵瞻仰天颜近
　　
　　太清歌
　　
　　万方民乐时雍鼔舞荷天工雷行风动喜今逢南蛮北貊东夷西戎来朝贡大明宫星罗斗拱九重天上六飞龙五色云间双彩鳯普天率土效华封允协河清颂
　　
　　庆太平
　　
　　惟天眷我圣明礼圜丘至徳精诚干元永清洪膺景命休征应泰阶平
　　
　　千秋岁
　　
　　圣主乗龙御万邦庆云翔化日重光羣臣拜舞称寿觞载歌天保章
　　
　　滚绣球
　　
　　五云车度九重利见飞龙耀衮章火藻华虫击虎敔考鳬钟鼍鼔逢逢八珍列九鼎丰隆尧眉扬彩舜重瞳万国咸熙四海雍齐歌颂圣徳神功
　　
　　殿前欢
　　
　　万年礼乐中兴日大化覩重熙河清海晏臻祥瑞五行顺七政齐超三迈五贞元会既醉颂鳬鹥
　　
　　天下乐
　　
　　万灵朝拱接清都享南郊钦天法祖愿圣人承干纳祜中和位育龟范马陈图
　　
　　醉太平
　　
　　醉乐万年规讴歌四海熙衣冠蹈舞九龙墀丽正仰南离紫云髙捧唐虞帝垂衣天下文明治镐乌岐凤呈嘉瑞真个是人在成周世
　　
　　五奏感皇恩之曲
　　
　　双阙五星光霓旌树紫盖张璇台玉歴转新阳钧天广乐谐宫商恩深露湛喜溢霞觞日月焕龙章地久天长
　　
　　六奏庆丰年之曲
　　
　　圣主懋承干绥万邦屡丰年神仓御廪登大田明粢郁鬯祀孔虔舆情咸豫协气用宣万古帝图传璧合珠联
　　
　　七奏集祯应之曲
　　
　　天保泰阶平寳露降浑河清嘉禾秀麦集休祯遐陬絶域喜气盈一人有庆百度惟贞万国颂咸宁丽正重明
　　
　　八奏永皇图之曲
　　
　　镐燕集天京颂鱼藻歌鹿鸣边邮安堵万邦宁重译来庭四海清咸池日曙昧谷云征帝座仰前星豫大丰亨
　　
　　九奏乐太平之曲
　　
　　皇极永登祥干符启泰运昌玉管回春动一阳金銮锡宴歌九章虞廷兽舞岐山凤翔日丽衮龙裳主圣臣良
　　
　　水龙吟
　　
　　香雾氤氲紫阁重仰天徳瞻帝容星辉海润甘雨间和风乐比鸢鱼瑞呈麟凤永献巻阿颂
　　
　　水龙吟
　　
　　万户千门启建章台阶峻帝座张三垣九道北斗玉衡光元气调和雅韵铿锵昭代庆明良
　　
　　太清歌
　　
　　万方国尽来庭稽首歌帝仁仰荷生成振干纲阴阳顺序民物乐生逢明圣万年春永膺休命华夷蛮獠咸归正苍生至老不知兵鼓腹含哺诵太平九有享清寜
　　
　　万岁乐
　　
　　太平天子兴隆日履初长阳回元吉醴泉芝草休征集曾闻道五星聚室
　　
　　贺圣朝
　　
　　一人元良百度惟新握赤符凝玄应享太清大礼方行祀事孔明感天心亿载恒承庆明王慎徳四夷咸宾
　　
　　醉太平
　　
　　星华紫殿髙云气彤楼绕九夷重译梯航到皇图光八表玉宇无尘明月皎银河自转扶桑晓平平荡荡归王道百兽舞凤鸣箫韶
　　
　　看花会
　　
　　普天下都赖吾皇至圣看玉关频欵天山已定四夷效顺归王命天保歌羣黎百姓
　　
　　天下乐
　　
　　九重乐奏万化开望龙楼云蒸雾蔼仰天工雍熙帝载臣民欢戴溥仁恩遍九垓
　　
　　清江引
　　
　　黄锺既奏阳和长徳感天心贶人文日月明国势山河壮衢室民謡频击壤
　　
　　清江引
　　
　　钧天毕奏日方中既醉欢声动云章傍衮龙飙势翔威凤万方安乐兴嘉颂
　　
　　千秋岁
　　
　　上下交欢燕礼成一阳奋万彚咸亨风云会合开明运紫极转璇衡
　　
　　朝天子
　　
　　文班武班欢动承明殿礼成乐备颂声喧真咫尺仰天颜日照龙鳞风回雉扇翠蕤旋奉仙銮云间斗间五色奎章灿
　　
　　万岁乐
　　
　　天回北极云成瑞望层霄重华日丽九垓八极乐雍熙祝圣寿万万岁
　　
　　俨山集巻二十三
　　
　　●钦定四库全书
　　
　　俨山集巻二十四
　　
　　（明）陆深 撰
　　
　　○诗余（三十二阕）
　　
　　念奴娇（迭韵寿桂洲）
　　
　　天下竒才算蛟龙终不是池中物妙小文章惊海内秀气降生东璧八柱擎天三长冠世节操逾冰雪神仙宰相元来同是人杰　同朝瑞霭茏葱蓬莱阆苑青鸟翩翩发报道桑田还变海铜狄要看磨灭赤暑全消金风初动进贤冠上发况堪心事一片长安秋月
　　
　　念奴娇（同费钟石宗伯再和桂洲扈驾南巡）
　　
　　六飞南下大河上多少祯祥云物紫气平明浮水面向晚更穿奎璧画舫盘龙楼船彩凤两岸沙如雪开头捩柂长年也是人杰　休夸碧汉银潢天上人间一派灵源发界断华夷奔大海岛屿烟波明灭一曲一千三门三级惊起冠中发圣人康济太史大书年月
　　
　　念奴娇（与甬川钟石同宿杨园再次前腔）
　　
　　半途微雨为洒浄滚滚风尘中物一带青山如画里咫尺层峦迭壁吏部副卿南宫少伯清映如冰雪白头老我三十年前争杰　而今扈驾朝陵白马银鞍紫陌聨翩发寻得山庄劳下榻共剪烛花明灭香雾扑帘茶烟隔座相对频搔发同胞异姓真个浑忘岁月
　　
　　念奴娇（秋日懐乡）
　　
　　大江东去是吾家一段画笥中物襟带五湖吞百渎说甚黄州赤壁两岸芦汀一湾柳浪海涌潮头雪苍浪声里渔翁也是豪杰　明年准拟归来轻舟短棹两腋清风发春水穏如天上坐闲看浮沤兴灭黄歇穿沙袁崧筑垒到处堪睎髪鲈鱼莼菜一任江天岁月
　　
　　念奴娇（秋日懐郷再和介翁）
　　
　　秋风客里消不尽胷中许多长物瘦骨棱层才一把与病战成坚壁欲造河车旋营丹灶赢得头如雪寻山辟谷算来他是豪杰　一生四海交游浮沉聚散长啸从风发惟有钤山严少保不共世情磨灭藜阁相辉木天同上当日俱青髪绨袍恋恋多应念我寒月
　　
　　念奴娇（和钱文通公小赤壁）
　　
　　江山阑入想安排真个有那神物谁遣是非泥印定天际一般赤壁马援懐珠燕人抱石此意凭谁雪曹刘成败旁观输与豪杰　谩说吴国山川陆家池馆征鴈和云发紫岫丹崖髙百尺落日淡烟明灭二俊才名长公英迈一夜俱华发天公堪诉照人惟有圆月
　　
　　风入松（和桂洲内阁赏芍药用虞文靖公韵）
　　
　　絶胜国色带朝酣偏称胆瓶簮清严开向丝纶阁容谁驻墙外游骖笑靥露匀臙粉衣裳霞想罗衫　黄金屋角绣云蓝乳燕学呢喃试把一杯黄票酒倚阑封罢紫泥椷一段太平气象分明冀北燕南
　　
　　风入松（再填前腔送桂洲）
　　
　　离筵髙兴付余酣暂得解朝簪路出齐封三宿昼未须鞭快着征骖两岸山横画障一川水腻罗衫　终朝不采满筐蓝话别语喃喃一把相思无处着欲凭鴈足寄双椷自是烟霄有待怕飞不到江南
　　
　　风入松（再和桂洲）
　　
　　绿窻午枕睡初酣梦喜脱朝簪觉来犹是长安客垂杨里空系归骖恋主心依晓阙思亲泪湿春衫　玉河流水碧于蓝花外燕呢喃新词谱就凭谁和重封罢亲手题缄欲待天边鸣雁秋风寄与江南
　　
　　木兰花令二阕（初夏即事）
　　
　　清明时候催花雨人早是红英辞树愔愔情思碧纱厨睡起槐阴最深处　衷膓没个人堪语屈指流年暗中数无奈雕梁紫燕儿春社飞来秋社去
　　
　　二
　　
　　绿油拥盖张槐雨繁英簇绛烧榴树无限幽懐午梦余忆在江南水风处　家书题后教传语新种鱼苗正堪数荷钱竹粉更关心恋着君恩未归去
　　
　　减字木兰花（新居雨后）
　　
　　踈窻小阁银烛揺红帘影薄院宇深沈雨送新凉抵万金　休休蓦蓦一任那知身是客茗椀炉熏云里更筹次第闻
　　
　　丑奴儿四阕（咏阁前芍药）
　　
　　红芍开向丝纶阁袅袅停停人比花清倚槛挥毫九制成　不枉芳名呼近侍遶殿流莺槐蚁初醒傍砌频经勑使行
　　
　　二
　　
　　白玉阑干红芍药黄阁前轩一朶婵娟封罢词头仔细看　几番过了风和雨避却尘喧红紫将阑开向钧天倚盖圜
　　
　　三
　　
　　黄扉红药翻阶好要赏娉婷日暖风清几阕新词按谱成　莫道春光留不住尚赖啼莺半醉半醒起向花前缓歩行
　　
　　四
　　
　　问花底事花无语倚徧南轩香沁瑶娟手捻髙枝着眼看　养花天气阴晴半云翳风喧黙黙凭阑弹指年光作转圜
　　
　　天仙子（咏雪）
　　
　　闹夜冰花轻不定扑上窻儿如寄信灞桥桥外望青山髙一阵低一阵霎时白了诗人鬓　是则是逺近都难认路入蓝关人懒进青帘斜压酒垆空描不尽题不尽平沙留取飞鸿印
　　
　　蝶恋花（和道州周希旦）
　　
　　长安回首香尘杳红日迢遥偏爱无情恼病鹘髙风看去鸟欲奋云霄无利爪栁暗溪头　荷叶小淑景方浓燕子雕梁遶弹铗计程何日了萋萋官路王孙草
　　
　　点绛唇（冬日懐乡）
　　
　　千尺京尘斜阳没处西风弄小楼夜永铁马丁当动　衬贴愁懐那更寒筹送泪痕冻天涯不了遮断还郷梦
　　
　　点绛唇（送县侯张八峯行取进京）
　　
　　县遶清江桃花红处春波绿画栏曲曲风动帘纹蹙　镇日鸣琴有个人如玉烦推毂鹤书髙荐选入黄金屋
　　
　　浪淘沙（寒夜斋居）
　　
　　寒漏夜迟迟紧闭柴扉破窻风透暗丝丝半灭瓦灯书满案独自支頥　惆怅少年时没个人知纸屏刚有影追随滴滴泪痕弹不了一把相思
　　
　　青杏儿（寒夜斋居）
　　
　　炉烬更拈香小窻里百结柔膓天涯踏遍尘千里仲宣楼逺正平刺没薄行襄王　黙黙护新妆堪怜处花老酿蜂忙万事转头供一笑萧萧纸帐圆圆灯晕短短藤床
　　
　　谒金门（送县侯曹孟辉行取进京）
　　
　　秋正好一路西风吹早栁条折尽青山小咫尺长安道　此去蓬莱三岛袖里常懐谏草要看风神惊八表动揺山岳倒
　　
　　踏莎行（二孙殇）
　　
　　半卷湘帘落花时候六幅画屏围永昼天关目断是江南家书一纸开封后　只恁兰香堪怜玊秀一畨愁絶愁还又居人已铸铁心膓听来却怕行人瘦
　　
　　浣溪沙（都下思家）
　　
　　緑送蛟冰出御沟黄回鹅栁覆朱楼一场春睡替春愁　踪迹似鸿浑未定岁华如水只东流家住青山碧海头
　　
　　长相思二阕（次韵）
　　
　　山悠悠水悠悠山水中间一段秋扁舟古渡头　过芳洲又芳洲更好登临散逺愁谁家竹里楼
　　
　　日悠悠月悠悠光景驱人春复秋惊看白了头　忆沙洲梦沙洲无数乡心无数愁天邉王粲楼
　　
　　南乡子四阕（冯延已）
　　
　　细雨湿流光芳草年年与恨长烟锁鳯楼无限事茫茫鸾镜鸳衾两断肠　魂梦转悠扬睡起杨花满绣床薄幸不来门半掩斜阳负你残生泪罽行
　　
　　二（拟）
　　
　　细雨湿黄梅深院闲阶处处苔抱得细筝防浥损慵开为谁搊取早归来　有路到天台欲寄封书没个媒窻外芭蕉声作阵可猜那有相如奏赋才
　　
　　三（拟）
　　
　　细雨湿秋风金鳯花残满地红闲蹙黛眉慵不语情浓旧恨新愁知几重　飞鴈过遥空岁月如流只向东帘卷曲房谁共醉匆匆惆怅秦楼恁日逢
　　
　　四（拟）
　　
　　细雨湿同云绣倦鸳鸯五色纹凝望天涯音信杳微矄打窻风雪不堪闻　倚徧旧笼熏泪痕空沁石榴裙自捻腰围牢约凖东君莫比今宵减几分
　　
　　南唐冯延已细雨湿流光词余蚤岁极爱之因按腔广为四首盖四十年前之作也癸夘梅月偶于小楼敝书中翻出才情减退老为侵寻为之怃然者久之
　　
　　风入松（山居冬晓和胡赜庵祭酒韵）
　　
　　溪山如画客初归年近古来稀踈篱曲径霜天晓江梅早已放南枝近日过从絶少连朝卧起偏迟　风从竹里弄涟漪宿鸟恰惊飞人生得意须行乐思往事几堕危机花外小车隐隐林间髙阁依依
　　
　　俨山集巻二十四
　　
　　●钦定四库全书
　　
　　俨山集巻二十五
　　
　　（明）陆深 撰
　　
　　○诗话（三十二则）
　　
　　袁御史海叟能诗国朝以来未见其比有海叟集予为编修时尝与李献吉梦阳何仲黙景明校选其集孙世祺继芳刻在湖广献吉谓海叟诸诗白燕最下最传故新集遂删之尝闻故老云会稽杨维祯廉夫以诗豪东南赋白燕其警句云珠帘十二中间卷玉剪一双髙下飞时海叟在座意若不满遂赋一首云故国飘零事已非旧时王谢见应稀月明汉水初无影雪满梁园尚未归栁絮池塘香入梦梨花庭院冷侵衣赵家姊妹多相忌莫向昭阳殿里飞亷夫击节叹赏遂废已作手书数纸尽散座客一时声名振起人称为袁白燕姜南明叔云朱帘玉剪乃常熟时大本之作其全篇云春社年年带雪归海棠庭院月争辉珠帘十二中间卷玉剪一双髙下飞天下公侯夸紫颔国中俦侣尚乌衣江湖多少闲鸥鹭宜与同盟伴钓矶谓为尤工但所记海叟首句不如故国飘零事已非为胜明叔又记顾文昱白鴈云万里西风吹羽仪独传霜翰向南飞芦花映月迷清影湘水涵秋点素辉锦瑟夜调冰作柱玉关晓度雪沾衣天涯兄弟离羣久皓首江湖犹未归明叔谓三诗可相颉颃大抵咏物诗体不免要粘带颇累气格三诗必有能辨之者文煜字光逺姑苏人
　　
　　陈思王七步诗世所傅诵云煑豆燃豆萁豆在釡中泣本是同根生相煎何太急世说所载微殊又余二言云煑豆时作糜漉豉以为汁萁在釡中燃豆在釡中泣本是同根生相煎何太急世说撰于宋临川王刘义庆时去魏未逺当核未知何是本诗但萁在釡中燃于理差碍尔
　　
　　晋人工造语如潘安仁诗叙表兄弟云子亲伊姑我父惟舅直是雅畅若在唐以下诸公口须汝亲我姑我父汝舅成文耳
　　
　　古名手诗有絶类如蹈袭者鲍明逺客行有苦乐但问客何行与嵇叔夏从军有苦乐但问所从谁陶靖节鸡鸣桑树颠狗吠深巷中与古曲鸡鸣髙树颠狗吠深宫中词旨何异及李太白白苎与明逺本词才有移易颠倒耳他不能尽记岂古人重相拟与
　　
　　古人诗语有不可解者如刘越石宣尼悲获麟西狩泣孔丘二句重复如此
　　
　　欧阳公杜彬琵琶皮作弦曾虎臣能改斋漫録载一说云弹琵琶妙在指拨硬杜彬琵琶如弹皮弦然若丝弦则断矣所以喻其妙也即四弦一声如裂帛之意颇为造理段成式酉阳杂俎载段师能弹琵琶用皮弦贺懐智拨弹之不能成声则似真有皮弦矣或谓古琵琶用鹍鸡筋作弦元杨瑀又记畏吾儿人闾闾世习铜弦曰余亲见闻之漫书于此
　　
　　世传曹景宗竞病韵诗为沈约辈所惊叹南史所载我昔在郷里骑快马如龙与年少辈数十骑拓弓弦作霹雳声箭如饿鸱呌平泽中逐麞数肋射之渴饮其血饥食其胃甜如甘露浆觉耳后生风鼻头出火此乐使人忘死不知老之将至今来扬州作贵人动转不得路行开车幔小人辄言不可闭置车中如三日新妇此悒悒使人气尽此段文亦豪宕
　　
　　陈思王集惟洛神赋为最沈约答陆厥书云以洛神比陈思他赋有似异手之作当时论已如此近抄陆内史士衡集亦惟文赋为最他皆不及乃知人不数篇而传之逺者必文也
　　
　　汉书蒯通赞自春秋以来祸败多矣而下减去一昔字两而字皆七字成文分明是一篇诗特少叶韵耳其简质若此赞东方朔则有韵矣首阳为拙柱下为工饱食安步以仕易农依隐玩世诡时不逢此与铭诗何异
　　
　　退之诗于叙事处特有笔力如儿童见称说祝身得如斯侪辈妬且惭喘如竹筒吹老妇愿嫁女约不论财赀老翁不量力累月笞其儿搅搅争附托无人角雄雌数句曲尽登科时人情物态千载如新但此格本自木兰焦仲卿来下此则俚俗元白之流派有韵之文章是已学者博取之可也
　　
　　赠张籍咏雪一篇欧阳公不以随车翻缟带逐马撒银杯为工而以■〈土幻〉中初盖底垤处遂成堆为胜但此亦未尽体物之妙盖雪之初下必杂霰而轻细是凹处易于攒聚髙处正难粘缀耳至于松篁遭挫抑粪壤获饶培有激昂愤厉之气若隠匿瑕疵尽包罗委琐该则所感者深矣
　　
　　一瞬即七里箭驰犹是难樯边走岚翠枕底失风湍但讶猿鸟定不知霜月寒前贤竟何益此地误垂竿此谢灵运七里濑诗也其格律与唐人何辨乃知滥觞已逺沈宋犹是后尘尔
　　
　　宋思陵有中秋夜月诗作擘窠行草甚竒伟尝见其石刻落句全用东坡看潮寄语重门休上钥夜潮留向月中看只换三字云分付九门休上钥便是帝王口气矣
　　
　　诗句有相似而非相袭者然亦各有工拙杜甫云江清歌扇底野旷舞衣前储光曦云竹吹留歌扇莲香入舞衣李义山云镂月为歌扇裁云作舞衣刘希夷云池月怜歌扇山云爱舞衣老杜格髙但歌舞于清江旷野之中固不若竹下荷边之韵池月山云之句风情兴致蔼蔼政自可人
　　
　　王摩诘渭城朝雨之诗谓之阳关三迭相传已久而歌迭不传或曰凡三歌之恐或不然或曰首歌全句次歌五字又次歌尾三字句凡三歌谓之三迭亦未必其果然否也
　　
　　折杨栁古曲名多用以咏笛李太白洛城闻笛此夜曲中闻折栁何人不起故园情杜工部闻笛故园杨栁今揺落何得愁中却尽生吾郷袁御史景文亦有闻笛落句云天边杨栁虽无数短叶长条非故园景文工诗师法少陵其诗有集而笛诗俱用杨栁故园事兴致各不同与世之挦撦者异矣识者能自辨之故园事当本于桓伊
　　
　　东坡尝欲删去栁子厚渔父词后两句予亦欲取李太白关山月节却后四句不知古今人所见同耶否
　　
　　文选所载汉苏李诗苏东坡以为齐梁间小儿所拟非真当时诗也古文苑又载苏李诗七首文苑后出尤可致疑杜子美云李陵苏武是吾师然世必有真苏李诗当是何等又曰五言起于苏李岂作始者固不传耶
　　
　　围棋世称为手谈又曰坐隠二字盖晋人语也可入诗
　　
　　三代以后君臣间隔近时尤甚独讲筵一时真所谓天颜咫尺也正徳间上听讲希阔七年四月十二日上御文华殿时讲官石祭酒珤字邦彦吴学士一鹏字南夫邦彦讲论语大哉尧之为君章南夫讲尚书天秩有礼章深时初为展书官班于殿西南隅因忆比为庶吉士时内阁试经筵宴罢有述诗曰御廊宴罢侍经还转觉微忱报称难轮直每陈香案拜隔宵先进讲章看但祈圣听频倾注秪托遗经保治安论语尚书俱次第春秋还拟进螭端是日适讲论语尚书岂非预定所谓诗谶者耶但春秋之义未知如何耳
　　
　　同年刘寓生字竒进石首人在同馆中最年少疎宕有美质试闻鴈诗竒进立就曰秋至人间増客思况闻秋鴈过皇都数声到枕浑如旧几只穿云不受呼自惜短翎惊岁月可怜寒影遍江湖海天愁鬓那堪汝故国音书得到无众皆叹赏检讨汪器之伟阅其巻谓之曰诗甚佳须作御史耳寒影遍于江湖非御史何官也后竟受御史出贵州为权奸所诬幸不死
　　
　　国初越僧昙噩字梦堂能诗一日闻刘孟熙绩唐处敬肃诸诗人游集曹娥祠乃微服求载船尾众见而恶之方分韵即景赋诗噩忽作礼曰若有剰韵愿布施一个众异而拈蕉字与之噩应声吟曰平明饭罢促篙梢缆解五云门外桥去越王城三十里到曹娥渡八分潮白飘春雪栁花舞绿弄晚风蒲叶揺西北阴云天欲雨恐惊篷顶学芭蕉一座尽惊曰子得非噩梦堂乎遂与之共游
　　
　　余姚杨轼字轼同尝寓宁波延庆寺时僧房鸡冠花盛开赋鱼字韵诗云绛帻昂蔵锦不如临风欲鬬又踌躇若教夜半能三唱惊起山僧打木鱼轼宣正间人卒于天顺中
　　
　　于肃愍公谦以才器有社稷功观其题太行近体诗亦足以冠冕时辈漫録于此信马行行过太行一川野色近苍茫云蒸雨气千峯暗树带溪声五月凉世事无端成蝶梦畏途随处转羊膓解鞍盘礴星轺驿却上髙楼望故郷茫茫逺树隔烟霏猎猎西风振客衣山雨未晴岚气湿溪流欲尽水声微回车庙古丹青老碗子城荒草木稀珍重狄公千载意马头重见白云飞
　　
　　丁酉出蜀自西陵北上遇一郡守亦是相识人送予郭外致辞曰本欲遣一官相送老先生是朝廷大臣谁不奉承予笑而谢之坐舆中自惟曰斯言可以自了不足以了人复吃吃笑不休因阅髙达夫别董大一絶云十里黄云白日曛北风吹雁雪纷纷莫愁前路无知已天下谁人不识君乃知唐人已有此
　　
　　丙寅岁与李员外梦阳夜坐以芳树为题作一字至七字诗盖唐已有此体矣张南史咏草云草草折宜看好满地生催人老金殿玉阶荒城古道青青千里遥怅怅三春早每逢南北别离乍逐东西倾倒一身本是山中人聊与王孙慰懐抱
　　
　　霍渭涯谓三字亦可成体是在诗经与琴操古乐府已具天马歌通篇用三字鲍照春日行云献岁发吾将行春山茂春日明园中鸟多嘉声梅始发桃始青泛舟舻齐棹惊奏采菱歌鹿鸣风微起波微生弦亦发酒亦倾入莲池折桂枝芳袖动芬叶披两相思两不知深谓三字语既短简声易促涩贵在和婉有余韵令袅袅耳如此诗落句是也
　　
　　乡前辈朱岐凤名应祥敏于辞翰为一时所惊服尝有一絶句云江面微风泻浪开鸟声啼过钓鱼台暖云欲作桃花雨一片阴从栁外来
　　
　　予作一小阁在方丈池上当春夏之交小雨时至池面无风倚阑伫目歌简斋平池受细雨之句殊为幽絶日华初动和风徐来则吹皱一池春水之词愈见有工诗贵实境如是
　　
　　宋中书舍人朱翌新仲有咏折迭扇一词云宫纱蜂赶梅寳扇鸾开趐数折聚清风一捻生秋意揺揺云母轻袅袅琼枝细莫解玉连环怕作飞花坠然则北宋时已有之矣古诗并画中所见团扇羽扇耳不知折迭扇起于何时而今遂盛用之耶
　　
　　登山涉水之间専事赋诗则反碍真乐叶石林记陈后山每登览得句即急归卧一榻以被蒙首家人知之即猫犬皆逐去婴儿稚子亦皆抱持寄邻家徐待其起就笔砚即诗已成乃敢复常大是为诗所苦大抵江山既胜风日又佳从以良朋韵士便当极跻攀眺望之兴罢从灯下或月夕追忆所遇歴歴在目然后发之诗文庶几各极其惬而无累矣
　　
　　赵松雪有墨竹在崇徳士人家吾乡华亭卫董先生题一絶句其上云汉家日暮龙沙逺南国春深水殿寒留得一枝烟雨里又随人去报平安其子仲穆善画兰勾曲张伯雨题之曰滋兰九畹空多种何似墨池三两花近日国香零落尽王孙芳草遍天涯二诗婉润颇相当闻仲穆曾见之遂絶笔于兰而松雪惜不见竹诗也
　　
　　俨山集巻二十五
　　

　　●钦定四库全书
　　
　　俨山集巻二十六
　　
　　（明）陆深 撰
　　
　　○册
　　
　　应制拟撰皇天上帝册文
　　
　　伏以浩荡难名万物被生成之徳高明在上一人严昭事之诚盖神莫尊于天而干实称为父遹伸旷典适当眇躬恭惟昊天上帝一气感通四时成岁佑人家国每形仁爱之心福我邦圻益致聪明之助左右列圣阴隲下民迨于冲人特隆大庇爰自宗藩入继临御十有八年迄今眷命维新坐受四夷万国全付以君师之任宛同乎父子之传每荷元慈深惭克肖阳为赏阴为罚懋成亭毒之功日重辉月重轮广运中和之徳勉图报称莫罄名言惟是尊崇载扬大美彼清虚一大之说已渉不经况郊禘六天之文仅成巫史慨自周家制作之后沿于汉儒傅会之余魏晋伤繁隋唐过滥自兹以降曾何足云欲章无二之尊愿洗千古之陋惟我祖考若未暇于一朝顾此典彝如有待于今日是用请之九圣告于百神恭上寳册曰皇天上帝庶明主宰之大义用极尊亲之至情裕后光前郁郁之文斯在居高听下恢恢之量维容伏愿穹颢居歆羣黎徧徳精诚仰达永承黍稷之馨香明照俯临尚冀牛羊之右享敢昭鸿号敬藉休光
　　
　　○表
　　
　　贺景云表
　　
　　恭遇嘉靖十七年九月十九日景云见者臣等诚欢诚忭顿首顿首称贺上言伏以太平有象云呈五色之竒圣寿无疆雷动千官之祝惟皇天景垂霄汉由圣人德至山陵事罕前闻人争快覩兹盖伏遇皇帝陛下道通玄极德合神明奉三无私永为民物之主宰应五百运达观礼乐之会通甞谓敬莫大于享天乃若孝宜先于严父爰求典则用究精微四郊九庙之鼎新二祖七宗之对越崇禋太室肇启明堂配享之礼将行感应之机先动时维季秋之月日临己丑之辰有云自天浮空抱日非烟非雾氤氲璀璨以为章如囷如轮舒巻悠扬而有气适当丙巳渐向明离戢干戈于四夷如扬露布兆子孙于千亿盖取云仍矧王相悉合于土行乃休滋方进于水徳列诗书而无愧写琰琬以增辉天亦何言人皆有目虽倾海岳难既揄扬皇上方且谦让于未遑惟祈黙报礼官遂竭精诚而固请浃月始从此大圣人之所作为而古帝王之所未有者也臣等徒深踊跃莫效涓埃感覆冐生成之恩焉知帝力仰流通契合之妙粗识天心尧望方隆企昭回于纷郁舜歌载续扬烂缦于风声瞻丹陛以蚁旋下彤庭之虎拜自天有命纪至瑞于百僚望气成文护眞龙于九五臣等无任瞻天仰圣欣跃之至谨奉表称贺以闻
　　
　　圣驾廵幸承天恭视显陵礼成贺表
　　
　　伏以大孝统天旋转法乾坤之运至仁御世晶华合日月之明礼重山陵恩覃梓利兹盖伏遇皇帝陛下圣由天纵性本生知视四海为一家运天下于掌上循忧勤惕励之道居不遑宁妙鼓舞作兴之机身先率物德纯不已文王之所以为文善取诸人大舜于是乎为大有典有则无怠无荒永懐丰镐之故都夙轸园陵之大事礼详法制义取廵行诞告多方爰摅独断下九天之仙跸萧万骑于云屯士气腾欢人心望幸旌旗聨骆总列宿于北辰辇辂迢遥薄大江于南纪先驱响应属车景从故以三千里之邮程仅供两旬日之足力万灵拥卫一德感通风伯雨师前清尘而后洒道岳神川后高降福而卑效灵少驻帝乡载瞻王气望鼎湖之龙已远怅华表之鹤方还堂隧来同桥山启秘躬亲卜兆何闵曾之孝足云兼试省方举舜禹之隆以续可谓一举而大备是诚千载之希逢者也臣等叨扈圣舆仰承彝典汉高之过沛上惟侈歌词光武之入南阳徒私亲贵粤远稽于往牒孰有盛于明时庆协天人光増海■〈宀禹〉利见龙飞于旧邸何啻衣锦乡之荣式贻燕翼于名藩伫闻汤沐邑之赉阳春白雪和箫韶于九成郢树荆门震嵩呼之万歳益勤赞颂奚罄名言伏愿帝治垂衣百代永金瓯之固皇图盘石万年延寳祚之长臣等无任瞻天仰圣欣跃感戴之至谨上表称贺以闻
　　
　　大驾回銮贺表
　　
　　伏以六飞告至大慰都人就日之心三台既平式符太史占天之法礼隆仁孝功盖乾坤兹盖伏遇皇帝陛下天与人归圣文神武绍二祖七宗之綂得三王五帝之传鸿烈骏厖懋树无前之绩萝图寳箓方开有道之长临御十有八年迈徳三千余载父天母地尊祖敬宗握天子之权以行天子之事居圣人之位而得圣人之时诚大有为真不世出四郊并建总条贯于百王九庙鼎新焕文章于三代主鬯得托分茅有人比承慈闱之上升轸念显陵之中隔躬行展谒亲事卜征汛扫松楸敬恭桑梓光贲飞龙之邸某水某丘诗陈鸣鴈之篇一游一豫盖王度极于无外而天子必也有亲爰自启行旋及竣事惜寸阴之隙粤有万几推一孝之端可徧四海遹彰涣汗诞告回銮惟圣人以天下为家然明主必宅中图大寝园载肃舆辂既匡号令速于风行欢声鼔为雷动会诸侯于方岳寔严后至之诛礼百神于行朝益妙先天之用暨敷恩泽载沛徳音复赋蠲租每自近以达远睦宗绥族盖由亲以及疎举千古之旷仪无非事者成一王之典礼有足征焉驰道三千还期两月念宗庙社稷之重雨夜兼程忘舟车鞍马之劳星霜并戴蜂屯蚁附縁途见喜色之欣欣虎歩龙行远道瞻圣容之穆穆挥毫落纸时有赓歌授几开筵常沾宠宴鄙周王之历块八骏奚为陋汉武之横汾三迭安取未有人君之盛节乃若今日之大成者也臣等夙荷恩慈仰叨涵育扈从多幸恭承帝赉之骈蕃居守何功欣覩天颜于咫尺妥灵宗祏额手臣工虎豹九关俨高居之上帝云龙千载庆嘉会于一时伏愿艮福咸和干刚广运无逸乃逸用收位育之功日新又新以保雍熈之治臣等无任瞻天仰圣欣戴踊跃之至谨上表称贺以闻
　　
　　应制拟撰请慈表
　　
　　伏以昊天罔极难名鞠育之恩日月不居永抱幽明之恨属嘉平之四日忆升举之初年情若茹荼叩地号天之靡及事同逝水瞻云爱日以何从今则倐届大祥再移寒序园陵迢递怅迷汉水之风烟几殿悲凉怆履玉阶之霜露虽礼有尽于先王之制而哀难穷于孝子之心钦惟皇妣慈孝贞顺仁敬诚一安天诞圣献皇后圣灵慈俭性成睿明天赋昔佐先帝徳昭彤管之音肆佑眇躬运启萝图之祚俔天作合流淑化于二南俪极居尊正母仪于四国讵意曜轮匿景月殿沦辉六宫莫覩于风仪万姓尽同于雨泣白云千载仙游之歳月何长玄序三冬人世之光阴易迈以今特假升玄之醮用伸追远之诚恭陈鳯座于玄堂肃迓虬轩于丹陛伏愿白蜺青驷并严驾以遥临兰殿椒房览故宫而延竚咫尺俨如存之日清虚登极乐之天瑶馔琼羞少设昆丘之宴寳灯华烛暂为绛阙之留鉴冲子之至诚洋洋乎如临其上眷诸孙之在鞠煦煦然若寘于懐遗庥诞集于宫闱景福永绥于庙祏无任激切瞻仰之至谨具表祈请以闻
　　
　　俨山集巻二十六
　　
　　●钦定四库全书
　　
　　俨山集巻二十七
　　
　　（明）陆深 撰
　　
　　○奏疏
　　
　　拟论取回都督佥事许泰军中家人状
　　
　　臣近见取回许泰家人某等十几人某等皆勇悍武夫止堪杀贼之用泰托为父子同以生死已非一日矣今朝廷方用泰泰方用此辈不识陛下何为而取之厮飬下材过蒙特召祖宗以来并无事例况此辈姓名远在行伍不识陛下又何由而知之访得近日盗贼肆行无忌所畏者独许泰一军耳泰所以能使贼畏者不过敢死当先而已此辈正许泰敢死当先腹心之士若其攻坚陷阵皆能以一当十其于许泰若左右手不可一时离明矣臣料陛下不过闻其便捷骑射欲取而试之耳而道路流言汹汹可惧或谓有人欲忌许泰之成功或谓奸人阴主此策以剪许泰之爪牙而欲以泰委贼者此其无稽万不出此傥相传播未必不生贼间谍之计也况泰亦武人未知义命一旦夺其所恃踪迹孤危加以流言必懐疑豫志日分而气日索矣欲望其如前日之敢死当先势必不能此其关系实非小小臣愚以为陛下于某人等到京之日姑试其能即为犒赏或薄加名目或面赐奬言即还之于泰以终其所事则天下皆谓陛下神圣不惟深知许泰之功而并与许泰之爪牙心腹皆悉知之庻几邉将知所激劝而贼灭有日矣臣不胜私忧过计冐昩以闻
　　
　　拟处置盐法事宜状
　　
　　臣近日伏见两淮长芦之间商贾嗷嗷怨声载道问之皆云势要夺其利故也臣谨按盐课一事本因海泽自然之利以充边方缓急之储于国计甚便然使朝廷壅实惠而不下商贾畏空名而不来则蠧亦甚矣祖宗时设立各处转运提举等司佥灶以办税置仓以收盐建官以莅政设法以开中其要在于通商而已大抵商益通则利益厚此立法之本意也且穷边絶塞输转极难之地而能使商贾挟货负重以往随令而足比至户部给引派场渉厯万里动踰歳年又况守支存积徒冐虚名仍复买补鱼贯听掣其辛苦如此势要之人妄干恩典动以百万往参其间冯陵假借支则尽支掣则便掣所经官司曲为奉承虽宪臣亦将有投鼠忌器之嫌彼将何惮而不为乎小人营利之心宁有厌足大率彼通一分则此塞一分自然之数也夫能得商贾力以利驱之耳彼既以有利而来亦必以无利而去又自然之势也矧以彼之辛苦对此之徼幸交易之间又相悬絶坐使自然之利上不归于朝廷中不在于商贾下不藏于民间虽天地亦将厌弃之臣实惧焉仰惟皇上轸念立法之本意靳惜恩泽不妄施与然后其它条画次第可举行矣臣又按今天下搉盐之地两淮为上两浙次之而弊端亦于二处为多然尤大壊盐法之端有二焉其一则灶丁苦于兼并其一则今日势要之侵利是也然于两浙又微不同大抵壊两淮之盐法者多势要壊两浙之盐法者多私贩而灶丁之苦则一而已矣盖淮浙之盐出于人力非若河东天造地设不劳之利也其法在于晒土为卤煑卤成盐以盐纳官然而逋负多而国课损者何也夫欲晒土必有摊场欲煑卤必有草荡今之场荡悉为总催者所并而盐课又为总催所欺灶丁不过总催家一佣工而已煎煮之法名存实亾而总催者下欺灶力上负国课百计迁延以觊一赦而已伊欲处之在于尽复灶丁之场荡而尽惩总催之奸欺则其弊可息矣浙中私贩之徒以拒捕为常以杀人为戏骤不可剪则比之势要差为易处茍使出盐之地捕其买者之市家行盐之地捕其卖者之市行而悉置于法则其党可空矣非若势要之家蛇蟠卵翼不可一旦去也今日得侵两淮长芦之盐利者虽曰朝廷业已许之然终非法意臣以为与其壊天下之大法宁伤数人之私恩必使小人之奸无所容而后已夫上之支中尽归于商贾下之场荡尽归于灶丁则商通课足而盐法不行者未之有也谋利之事君子所羞臣恐利未兴而害作故得备而论之谨状伏候进止
　　
　　稽古礼以崇祀典事
　　
　　臣闻礼可以义起事待人而行窃照本监文庙春秋二祭累朝列圣制遣元臣主行羣僚陪列迨我皇上绍綂克懋前修益弘敬理可谓情文兼备无所间然者矣顾秋丁一祭正当伏暑之余况今歳十月置閠炎蒸犹存诚恐浃辰之间陈设牺牲不无变动殊非馨香洁清之义臣心思之至久至熟义有未安谨按周礼祭祀共冰鉴说者谓以御温气记又有之曰伐冰之家传者谓卿大夫以上祭祀用冰夫秋暑何止于温气文庙难同于世家况于天子之所飨者乎臣又按凌人冰政经见礼诗实圣人爕理之方而祭祀之用为急知神明感通之妙而备物之意当求见今京师藏冰至多尤宜致用兹云义起盖有待行伏惟皇上天纵圣明动求古义是诚千载一时也伏乞渊衷少赐裁度急修冰鉴之仪以为复古之兆仍下所司永为遵守庶几神明飨而和气应矣
　　
　　乞恩认罪以全大体事
　　
　　臣于嘉靖八年三月初二日经筵轮该臣讲孟子书隔夜借宿于工部厂中温习讽诵间心有未安诚恐于感格之道未切故于讲毕叩头之后谬为面奏当蒙慰旨正在胪唱平身未毕之际委的有紊礼仪是臣知而故犯也合当万死臣念经筵奏事百年所无之典也陛下临御千古所无之圣也臣戅愚起自山野感荷千古所无之圣而欲举此百年所无之典心迹牵碍遂至犯礼伏望圣明矜宥臣不胜陨越待罪之至
　　
　　陈愚见以禆圣学事
　　
　　臣遭际圣明备员讲读昨因讲章未安特于文华面奏臣之为此者恃有陛下尧舜之主耳果蒙温旨非臣捐躯所能报也彼时威严之下未尽愚衷先行犯礼故退而待罪方将具论所以不意又蒙慰旨是陛下既宥之辜而复诱之使尽言是诚千载一时也臣请尽言之伏惟圣明采择焉臣谨按经筵一事关系匪轻辅养君徳尤为首务因以策励臣节者亦不少也何则君父在前威颜咫尺为之臣子者俨然拜起布义陈词说孝说忠说仁说义说亷说耻说礼说让若使反之于身而一无所有鲜不至于愧汗而听者谁则信之故必勉加修践之功而后可收感孚之效是以讲章必出讲官之手者其意盖在于此非徒以便诵说为也然须有温润之气以具告君之体此非辅臣鲜克举之所以必送内阁改定者诚欲畧去粗疎鄙野之状以养夫亲近儒臣之心其意又在于此非徒以美文辞为也臣窃思之熟矣臣岂敢不顾旧规直行已志若以此劝讲是未诚也何益圣学当时面奏讲章义理多未浃洽所包甚广意不止于文辞已也伏读圣谕益増战兢是臣之愚仓卒未能上达尔且今内阁无所不綂旧规俱带知经筵事又皆老于文学之臣讲说更改宜有精义者此特小节耳第使讲章尽出内阁之意而讲官不过口宣之此于义理深有未安而交孚相感之道远矣此臣之所为诤也伏望俯察愚诚特谕内阁只将讲章一节优容臣等各陈所见而内阁因得以考观臣等之浅深至于义理往复藻润迭加何所不可岂止于阅看而已臣愚意欲请自训诂衍绎之外于凡天下大政事大利弊皆得依经比义条列类陈庻几九卿百司有行之而不能尽给事中御史有知之而不敢言司府州县有负之而不能达者皆得以次上闻则主势日尊圣学日邃而臣等亦得附之以进修矣区区一得之愚如此此臣之心也臣少而戅愚晚年悔过荷蒙陛下特达之知每欲因事纳忠以佐维新之化特患无路耳若复不知服善希变旧章则死有余辜矣更何面目复望清光乎伏惟圣明垂察则臣之效忠者方自此始耳
　　
　　贪酷官员枉法人命重伤宪体等事
　　
　　嘉靖九年九月十五日据山西太原府阳曲县儒学附学生员刘镗家人刘钺抱告本年七月内蒙本县将刘镗叔父刘文宗佥作社副比时文宗因买卖不在被积害老人王良却将镗父刘文寛朦胧呈县不料知县某当将镗父用大板痛打三十监禁至九月初五日释放抬回重伤至本月初九日身死等因随据阳曲县知县某申称本县建立社仓佥报正副据原委老人王良呈称西关都社首杨奉社正副刘文宗各抗拒不服拘唤随拘杨奉刘文宗到县问拟不应杖罪不知因何病故刘镗倚恃生员节赴各衙门妄禀等情各词到臣俱经案候外臣先于本月初九日晩与按察使潘鉴一同回司忽见门外跪一生员呌声有父被某知县三十打死时将昏黑臣与潘鉴言或是肤受之愬谕使且去至十二日臣在提学道复见前生投状臣已识认问曰汝父果死否答言已死三四日矣臣始恻然曰此状该赴察院按察司告如有寃枉方与伸理本生当去讫至十四日臣同三司进入察院作揖出至门外知县某慌忙跪告曰有一生员父亲是知县三十打死今纠合生员四五十人要行报复情愿抵命众未发言是臣职掌即令听事吏探看随同三司出门止见刘镗一人衣巾裹头在外余无所见至司臣与潘鉴言昨日赴道告诉亦是至情宪长该与准理潘鉴是臣同年举人委曲对臣说我昨日曾见此告但前日是察院放告日子彼既不受我不好受他臣曰此非宪体须臾吏人来报察院将刘镗禠去衣巾送阳曲县上库责打二十钉上手钮发太原府监了其人垂命矣臣愕然曰何得有此方纔与潘鉴说昨日宪长若与准理辩其曲直岂有今日不曽见世上人父亲被人打死察院去告不准按察司又告不准本道又不能准又遭非法刑打如此是甚道理且衣巾是祖宗制服必须结罪退黜仍与本道知会方可施行无乃侵夺职掌乎凡徒罪以上方上手刑今罪状未白遽施此酷无乃有乖宪体乎只得一面令人分付太原府嘱其且顾性命而已潘鉴向臣说不妨当进察院讨出臣曰不好若讨不出后无着矣至明旦月望该臣诣文庙行香毕见一老妇持状号哭诸生环告寃苦臣亦为之堕泪慰令各散复进察院作揖窥伺浅深延至后堂三司旁坐茶话已毕出至前堂候立间并无言说有左布政使杨叔通按察使潘鉴上前北面禀说此事臣与都司马缙东面却立以俟但见监察御史某微笑说昨日刘镗是某知县来禀故将刑责亦是他父子之情上手钮颇重了我心不安既然送按察司罢共揖而出臣对三司曰父子之情刑具之过幸大廵已知之此人心之所以不死也我辈可以忘言矣至十六日复进作揖亦至后堂旁坐如故此时御史某先受譛言豫作怒色厉声曰如何秀才们纠合四五十人扛打知县是何体面便是知县打死一人岂可便提知县对理况某知县是个好官众秀才们却去太府都府告状色微在臣臣乃独起立从容辩解曰秀才即不会聚众三司共见若是知县贤否自有耳目昨来父子至情刑法已过先生大人两言甚明我辈亦甚服之只此可了不须张皇酿作大事方始笑颔曰是我听之过矣却向潘鉴又说知县余升问赃一百三十两也中一场进士来可与减免些潘鉴起曰此赃该给主某又笑曰若是给主可补虚领子罢潘鉴欠伸承命而起不知向后作何处置臣本书生初叨藩臬日逐闻见如此为之惊骇且父子天下之至情也父死非命竟无控诉之地止余一子排入陷坑察院按察司天子之耳目也全不奉法惟任一已之私敢于庇奸有同渊薮此非圣世所宜有也仰惟皇上好生之仁同符尧舜而山西之地密迩京畿岂容卖弄威福颠倒是非一至于此臣今忝法官不得不为陛下言之叅照知县某凶虐之姿贪饕之性一方士民怨入骨髓所犯实迹逐一开陈此特据臣之所知耳臣之所不能知者尚多也但其凭仗钱神巧为因粮假道之计合无照依朝觐考察事例先行罢黜特勅法司差官根究再照监察御史某不谙大体动违宪纲知善不举见恶不拿廵按一方委的失职此特据臣之所见耳臣之所不及见者尚多也但恐别有所长似非堂下之人能辩合无候其廵按已满回道之日特勅都察院严加考察庻几国法正而治功明矣
　　
　　衰病不职乞恩致仕事
　　
　　窃照臣年五十四歳系直隶松江府上海县人由弘治十八年进士钦授翰林院编修歴升国子监祭酒充经筵讲官嘉靖八年三月内于文华殿面奏继又不合言事周章奉旨降调福建延平府同知领凭赴任讫本年九月内蒙升今职依期于今年四月十一日前到山西管理学政不阙外念臣赋性迂愚叨尘任使顷以庻僚敢揺内阁兹膺方面复忤监临本欲自结明主之知而不知先已陷身于众怒群猜之地外难展布内蓄忧疑有臣如此陛下将焉用之况臣系南人不服山西水土旧患痰火麻痹等证不时举发虚炎上攻两目昏眊阴浊下泄便溺频繁其于校阅关防殊觉废力见今奉行沙汰来歳又属开科度非臣之精力所能办也伏乞查照见行事例将臣罢黜以为罢软不职之戒如蒙圣慈尚存记忆特勅该部容臣致仕以为儒臣进退之荣是陛下始终保全之恩当图死生衔结之报臣无任望阙待命惓惓
　　
　　俨山集巻二十七
　　
　　●钦定四库全书
　　
　　俨山集巻二十八
　　
　　（明）陆深 撰
　　
　　○奏疏二
　　
　　正名袪弊以光治体事
　　
　　近该臣叅奏廵按监察御史某不职某亦行举劾臣过失均蒙勅下都察院看详公论有归臣不敢辩续该臣自劾求退未蒙允俞伏地瞻天复有所献仰惟圣明纳察焉臣闻人存则政举名正而言顺夫所谓名者自君臣父子之大以至官僚称呼之间皆名也亦皆政也名必有义义必有稽稽而后正故曰政者正也无稽则无义无义则言不顺而事不成故曰政息甚可惧也今某之言可谓无稽矣姑据其一二请以大义裁之夫御史之与按察使副使佥事等均为风宪俱名察官体分中外固也至于交际之间尤关国体伏覩宪纲所载送迎坐次之仪得相主宾而非綂摄故臣甞谓御史与按察之官两长可以相形两短不可以相示何则按察见御史之长则当尊而敬之曰此天子之按臣得体也御史见按察之长则当旌而荐之曰此一方之人才可用也是之谓两长相形御史见按察之短则当随事举劾按察见御史之短则当指实奏闻是之谓两短相示凡此皆出于天理之至公而不容一毫喜怒爱憎之情与于其间夫是之谓王道而正肃之本意初不外此臣等所宜自靖自献以为执法执中皆职分内事也某不及此而喜作威福每列三司于两旁悉欲鞠躬磬折于前惟其言而莫违然后谓之无异议不知所议者何事也其于宪体何如而臣等三司尽皆何如人也弊政乱名莫甚于此某本小器而又不学徒懐疑忌之心不知义理所在惟有血气违犯实多一旦闻臣叅奏手足无措漫为失体不经之词意在挟制孤危遂成欺罔聪听臣甚惜之若谓体綂各别犹有可诿至谓督率司官则又无稽之甚者臣请复为陛下分疏之我朝祖宗损益三代以位置百僚内设五府六部外建都布按三司实有臂指相使之势品资等级殆犹鳞砌故府部谓之大臣三司谓之方面皆附丽天子以制名者也三司自五品以上吏部举用具名双请与两京堂上体例一同若六部之诸司则谓之司官郎中员外郎等官之于尚书侍郎则谓之堂官臣等三司视各府州县等官则谓之属官此司属之所由分亦名分之所攸寓是或有督率之义存焉至如臣者备员提学钦奉制勅内有提督表率字様方敢名为督率止于师生进退赏罚得以一面奉行镗今妄认方面为司官而欲一槩督率之不知是明旨乎是旧例乎第恐天下后世有谓我朝方面曾受御史之督率实自臣始窃谓此名不可不正也且御史积有资望方得推升佥事而副使之升则御史之极选由此以上则谓之超迁不次矣若果如镗所言则尚书侍郎亦将递迁为郎中员外郎乎其为寡陋疎率若此不知将何以副陛下之任使哉又如劾臣不行呈禀抚按照得提学职事原与抚按不甚交渉贪酷害人许受诉词此系奉行勅书臣固不敢以一人之私忿而遽为之前却恭惟皇上正名定分之志又在修正会典之时臣感恋旧恩每思报効于此岂敢循黙而自取嫌避哉推求弊端皆由臣等不才三司謟佞阿附要求保荐以为进身之阶所以养成粗傲之御史败壊陛下之纪纲窃谓此弊不可不祛也非臣身亲目击谁肯言及此哉伏谓圣明将臣所言特下该司会议凡有举劾当视廵按者之贤否以为黜陟凡为廵按当考举劾者之当否以为殿最凡遇接管廵按之际再加精择贯鱼行鴈之选宜一洗而更张之着为宪章载之令式咸使遵守庻几内台不至挟权以相陵外僚不敢希求以献謟名义既正弊端自清言顺事成而礼乐可兴也此诚大圣人之所作为所谓有是君则有是政矣天下幸甚世道幸甚臣虽诛窜犹为有光况于毁誉进退之间哉臣不胜忠恳之至
　　
　　乞恩分罪以全大体事（拟上）
　　
　　先该廵按山西监察御史赵镗劾臣违慢不法等事蒙差刑科给事中董进第会同廵按山西监察御史王道勘报续该都察院题覆奉圣旨赵镗刘储秀已有旨调用并革职了陆深范箕等着廵按御史提问钦此钦遵臣星夜前来伏罪如律窃念臣孤危之踪曾叨侍从疎戅之性动致悔尤俯蒙皇上每赐优容非臣捐躯所能报称也仰惟圣制敬一箴及五箴释义皆千圣传心要法天下臣民当心惟口诵参前倚衡况刘储秀与臣俱有提学之责者哉申明建置因循欠阙储秀既失之于前臣复失之于后死亦何辞但招尤启衅实本于臣波及储秀得罪反重臣之一身外虽受恩中实如刺敢昩死为陛下陈之臣闻先儒有曰与人同功人用而已舍君子不敢言劳与人同罪人免而已穷君子不敢逃责非能异夫人也理固如是也不然则为无耻臣每诵之以为名言今储秀与臣同罪储秀重而臣反轻若不早为伸理则臣何止无耻而已如蒙扩同仁之念准照陈某迁官免究事例一体推恩惟复特勅吏部复还职事以示使过之仁况储秀年富才敏过臣远甚必能效忠补益以无负再造之恩若以为情罪各有所当则臣与储秀同官同事亦愿与之同罪庻几少附寅协之义以佐陛下彝伦之化世道幸甚名教幸甚
　　
　　纪天瑞以颂圣徳事
　　
　　臣伏覩近日景云见者寔当皇上明堂飨帝之期天意昭然一时臣民之所共喻也顾惟万世亦宜有闻焉臣谨按有虞之世尝见卿云大舜作烂缦之歌公卿属和至于今传之唐宋事由播诸表状逮我成祖永乐间卿云发祥一时廷臣咸有赋咏尚可考知由是观之则云物之化难常而风声所被者甚远也臣愚过不自量勉为景云颂一篇引以小序凡数百言用纪一时盛事虽不敢以方驾古人窃自谓之实録谨用缮冩上尘乙览庻几春鸟秋蛩报答和气云尔一得之愚罔知忌讳无任陨越待罪之至傥蒙寛假颁付史馆少备典礼采择臣愚幸甚万古幸甚
　　
　　谢恩事
　　
　　昨十九日吉辰恭遇皇上祭告玄极寳殿曁奉先殿臣叨以职事获与陪拜勉竭精诚以仰赞圣徳无任悚惶旋蒙钦赐脯醢酒果品物到臣寓舍当即叩头祗领讫仰惟皇上格天飨祖纳佑膺祥荷生成涵育之功深懐帝徳被馨香丰洁之赐悉出神余酌湛露以知恩歌既醉而捧腹图报无地瞻圣有严臣不胜感戴天恩之至
　　
　　奉慰事
　　
　　本月二十九日皇上驾发卫辉行宫偶尔被火有轸圣心臣等无任惊惶仰惟皇上特加寛慰以副臣等瞻恋之私臣等下情不胜惓惓为此具本奉慰以闻
　　
　　谢赐川扇
　　
　　伏蒙圣恩赐臣等讲官川扇九握者伏以蜀扇新颁用赞南熏之解阜经帏特赐光生东观之披扬日近天颜时行火令感遭逢之有自愧启沃以无能义重五明报称万寿臣等初尘讲席遽拜缄封名具三臣风分九握屑金璀璨昭回星斗之光漆箭烂斑宛转辐轮之辏惟圣人能开物以成务故微臣得因事而效忠暑去尘清敢不佐下风于万里手持身佩益当重上赐于千钧臣等无任欣戴感激之至
　　
　　纪瑞雪以颂圣徳事
　　
　　兹者恭遇元旦灵雪浃辰仰见皇上积诚夙祷天降竒瑞非寻常雨泽可方无任欣忭臣敬赋颂一篇引以小序虽不足以揄扬圣徳之万一亦方春禽鸟之和鸣也仰祈圣明俯垂乙览幸甚幸甚臣不胜惶惶恳悃之至谨用缮写随本上进以闻
　　
　　乞恩追赠前母事（拟上）
　　
　　嘉靖十七年十一月二十一日恭遇皇上郊庙礼成涣颁诏旨内一欵两京文职并在外五品以上方面有司四品官在任未及三年考满者俱与应得诰勅钦此钦遵外续该吏部题准追赠臣祖父璇臣父平皆如臣官臣祖母尤氏臣母呉氏皆为淑人臣不胜感激即诣阙谢恩讫臣本出自寒微叨尘侍从资歴犹轻恩蒙三代此臣子之奇遇而亦臣子之至荣也惟有勉竭忠诚图报万一岂敢复有陈乞以要逾分之福哉第念臣有前母瞿氏是臣父结髪夫妻不幸早世瘗在浅土臣父受封翰林院编修寿终之日臣回籍守制躬亲治葬与臣母呉氏合为一穴前母在左臣母在右今臣母自孺人加赠为淑人纶綍之光下贲泉壤而前母未有显称臣父有灵亦望恩及况歳时祭扫告谒之次未尽兼隆亦无以仰承皇上尊亲之化此臣之心深有未安虽臣母之心恐亦未安也臣查得先年臣僚如侍郎曹鼐参政叶盛俱曾赠及前母近年侍讲学士蔡昻亦曽乞恩准赠与臣情事体例相同臣闻惟圣人有一视之仁而治世多曲成之典仰惟皇上以仁孝理天下旷世之典既行旷荡之恩徧及凡在幽明无欲不遂区区孝诚不容但已者此又臣子之至情也如蒙圣慈俯垂矜鉴特赐允俞勑下该部查照前例将臣前母瞿氏一体追赠臣无任感戴天恩之至
　　
　　乞恩比例改给诰命追赠前母事
　　
　　臣由弘治十八年进士钦授翰林院编修厯升太常寺卿兼翰林院侍读学士嘉靖十八年二月初四日恭遇皇上郊庙礼成涣颁诏旨内一款两京文职三品以上官未及三年考满者俱与应得诰勅仍荫一子入监读书钦此钦遵续该吏部题准追赠臣祖父璇加赠臣父平俱太常寺卿兼翰林院侍读学士臣祖母尤氏臣母呉氏臣妻梅氏皆为淑人臣子楫行取入监前项诰命未经关给复于本月十五日又蒙圣恩改臣詹事府詹事兼翰林院学士旬日之间两遭殊典而宫僚高选尤为竒逢清衔羙秩又人子思以荐之祖考而不可得者也况臣有前母瞿氏系臣父结髪夫妇未及沾荣有恩可乞仰惟皇上仁圣必能曲成故敢冐昩请之查得品级相同改给诰命者则有吏部右侍郎唐龙事例顾名思义追赠前母者则有礼部右侍郎蔡昻事例近该刑部尚书周期雍陈乞则改给追赠又蒙一并得之又与臣事体相同蒙圣慈一视同仁以遂微臣一念私情则天高地厚之恩虽粉身碎骨不足以言报矣臣不胜惶惧祈恳之至
　　
　　乞恩养病事
　　
　　臣原籍直隶松江府上海县人由进士任前职于正徳十五年月日闻父丧备关本监送吏部稽勲清吏司给领孝字勘合回还守制间臣不意染患痰火病证一向自行访请明医调治未愈今臣丧服扣至今年六月日服阕理应赴京奏缴孝字勘合不料臣之疾原系气体虚弱卒难医疗日甚一日不能动履难以起程恐违期限臣窃伏望皇上怜悯照例准令养病痊可之日仍来供职臣不胜感戴天恩之至
　　
　　衰病乞休事（拟上）
　　
　　臣由进士任翰林院编修历升光禄寺卿蒙圣恩升臣太常寺卿兼翰林院侍读学士一同吏部左侍郎兼学士张邦奇纂修玉牒臣当谢恩讫旋即到任开馆供事外臣本迂疎粗通章句语言过直憎怨实多仰荷皇上天高地厚之恩不容终弃召自外藩付以内署再蒙拔擢超出常资处之清密之司委以文翰之事登瀛妙选古今至荣臣非草木岂不知感恩思奋以图补报于万一哉奈何福过灾生力微任重忽于今四月二十九日夜旧患痰气作厥一时医治少苏目今湿毒下注于腰虚火上蒸于目遂致歩履艰难瞻视茫昧勉欲省事服药希望平复庻几少效犬马之诚以毕尽忠于陛下之职业也顾臣今年六十有二歳矣但恐桑榆之日无复再中况禁秘典文亦非羸弱之所能办也万一因病误事死不足赎如蒙圣恩别选贤能当兹重寄将臣放归田闾以终余年臣当衔环结草以报陛下曲成之恩臣无任恐惧激切之至
　　
　　自陈不职乞赐罢黜以彰圣政事
　　
　　臣系直隶松江府上海县人见年六十三歳由弘治十八年进士改翰林院庻吉士授编修歴升今职窃伏自念臣出自草茅粗通章句偶忝科名叨尘侍从幸逢皇上中天而兴大敷菁莪棫朴之化虽以小材亦叨任使昨歳蒙恩召自外藩旋蒙改秩俾以文翰供职曾无寸补又被宫僚之选官随年进恩与日隆是虽捐躯糜骨不足以圗报于万一也自顾臣学识疎浅气质迂愚犬马之诚徒切于念虑而涓埃之报何益于高深尸素之讥实恐难逭况当六年考察之期正惟大明黜陟之际如臣衰杇尤宜先罢伏望皇上将臣放归田里别选贤能以副辅导之重任庻几典制昭明才能进用斯亦区区报国之微忠也臣无任惶悚祈恳之至
　　
　　自陈不职乞恩罢黜以消灾变事
　　
　　准吏部考功清吏司手本近该翊国公郭勋奏为灾异陈言策免大臣以清朝政以励羣僚以安黎庻事奉圣旨卿说的是灾变策免大臣系祖宗旧典着九卿堂上各衙门四品以上官都自陈来仍着科道拾遗纠劾钦此钦遵臣本一介之微叨尘三品之秩出入中外三十余年伏蒙圣恩眷注超处清华玉牒大典俾与纂修比者皇储建立天下归心选置宫僚特在首列经筵日讲悉叨任使天高地厚之恩正臣致身効用之日也顾臣才识绵薄展布未能徒飨厚恩每懐惭愧若论尸素之人惟臣为甚灾异之来岂不由臣徒以感恋圣明未即陈乞殊昩止足之义物理典宪俱属有妨况臣行年六十四歳气血两衰痰火间作报效之心虽在而驱策实不能前首宜罢免无过于臣仰惟皇上寛斧钺之诛开天地之量将臣放归田里别选贤能以致和气则未尽之年皆陛下之所赐也傥医药少间尚当咏歌太平以赞中兴之盛教子育孙使世世不忘大造之恩也臣不胜拳拳冀望之至
　　
　　自陈不职乞赐罢黜以弭灾变事
　　
　　近日九庙被火圣谕屡颁感动中外臣仰覩皇上焦劳躬亲祭告郊庙社稷昼夜靡宁臣身心战惕不知仰承之方惟増陨越该言官建言修省事宜复奉圣旨是宗庙灾变朕心震惊所宜痛加修省以实事天两京文武大臣都着自陈时政阙失着各衙门条奏务切民瘼国体不许虚应故事泛滥弥文该衙门知道钦此钦遵臣闻殷忧启圣变不虚生大抵天心仁爱人君必出灾异以谴告之仁爱愈深则谴告愈重近日之灾亦前代之所未有也仰惟皇上圣敬大孝感格帝天盖有素矣而灾变如此岂非臣等奉职无状所致耶罪不容逭事当有因如臣一介草茅叨尘侍从食禄有年曾无寸补尸素之愆尤皇天所宜震怒者也而重贻君父之忧乃尔将何以为自安之地耶如蒙圣恩天高地厚不加斧钺之诛将臣放归田里别选忠勤以为皇上格天之助则和气可回灾异可弭列圣在天之灵可慰而于圣孝至仁益有光矣天下幸甚
　　
　　俨山集巻二十八
　　
　　●钦定四库全书
　　
　　俨山集巻二十九
　　
　　（明）陆深 撰
　　
　　○青词（一首）
　　
　　应制拟撰追荐皇妣献皇后青词
　　
　　伏以慈陵厌代载逢讳日之临寒序凝冬弥切履霜之感念劬劳之莫报顾怆恻以何伸世隔仙凡目极蓬山之路寝留风木泪添楚水之波甞闻仙箓一坛可资冥福天门九陛径达帝聪以今肃启皇坛恭陈醮事伏愿上帝垂仁羣真敷鉴词通悃愊开函于玉扆之前恩布祥光弭节于金庭之内蕊珠夜诵侍飙御以同游青雀西飞导慈舆而远至庆流胤祚介麟趾千亿之祥福被家邦巩金汤万年之固无任瞻天仰圣激切祈请之至
　　
　　○赞颂（五首）
　　
　　应制拟撰追荐皇妣献皇后赞颂五首
　　
　　伏以慈闱诞育万年开帝世之勲仙驭遐征永日洒天家之泪惊歳华之易迈期届大祥念母徳之难酬恩垂罔极庸假熏修之典用资升荐之因钦惟皇妣慈孝献皇后懿灵嗣任姒之徽阴教夙成于宫壸翊昌闳之运圣功覃被于寰区受祉介祺正享彤闱之养乘云厌代竟为蓬岛之游叩天地呼神明嗟何及矣在羮墙入梦寐如或见之以今迓圣玄都敷筵紫禁供十华之道果有飶其芬酌九酝之霞觞维醹且旨伏愿洋洋肸蠁穆穆居歆紫鳯临轩罗梵气于散花林表苍虬翼驾现真容于五烛光中仙吹停音云篇奏偈偈曰
　　
　　太皇云驾去升天霜霰玄冬已二年赖有圣真垂接引慈仪来驻法筵前祥节逢初腊弘开欵圣筵慈驭引羣仙香雾里感华年
　　
　　伏以圆景骏奔仰星回于碧汉浮光焱激躔日会于玄枵怜歳序之将周矧祥辰之甫及终身永慕明发有懐感与时来莫报三年之抱礼因义起聊伸一日之诚拟罄丹衷敬资黄箓钦惟皇妣献皇后懿灵孝慈成性恭俭宜家荷眷命于三灵祥开华渚正仪刑于四国化始汝坟懿范徽音允矣女中尧舜鸿名羙号至哉天下尊荣岂期遽弃人间自是僊游物外怅音容之莫覩路隔西池頼精意之能通筵开北极伏愿徐引灵班暂违温席鳯辇逶迤霞裾容与出洞府以来临双成后拥玉女前驱望瑶坛而戾止酌水献花延羽卫于极乐世界考钟击鼔接欢娯于清净人天恭上明香并陈法部偈曰
　　
　　髣髴慈舆度碧空瑞烟初袅上阳宫身居贝阙龙天上心在儿孙社稷中慈皇徂二载霜露切悲伤寳座荐琼觞来肸蠁格洋洋
　　
　　伏以寒威奄至益増风木之悲日月其除长废蓼莪之咏礼服以中月而禫仰报无阶道范歴万刼为宗皈依有在爰伸孝感仰借眞诠钦惟皇妣献皇后懿灵端一诚庄徳配坤贞之厚安和恭俭道扶干健之亨发螽斯麟趾之祥昭巻耳葛覃之化介之繁祉方永承千歳之欢乘彼白云岂料弃万邦之养以今恭修玄典罄沥丹衷飞云章奏玉检请命帝庭荐时食陈裳衣奉安灵琐伏愿霞光烛地恍瞻华翟之仪月曜临轩快覩鸣銮之驾鉴兹孝享回朗照以降洪恩赉我思成乐逍遥而登霄汉偈曰
　　
　　飒飒风烟傍禁城迟迟更漏转寒更龙帷玉几三年泪碧海青天万古情碧落歌空洞鲸音动泬寥待曙想鸾镳思昔日寝门朝
　　
　　伏以驷隙驰光尘世俄惊乎一瞥桂轮隐曜玉容莫覩于二周礼制有终曷罄子心之报孝思无已难忘母徳之隆钦惟皇妣献皇后懿灵积徳兴邦启万年之景祚施仁翊化扬四海之徽音休征应尧母之门淑惠协舜妃之誉今则仙游阆苑侍玉案以周旋驾返遥天腾彩云而陟降霜寒寳树慈乌彻终夜之悲月满辽城化鹤引千年之恨渺龙胡而不见睠象服以犹存攀号莫罄于宸衷升荐特资夫道力伏愿霞冠云履暂离萧郁之宫紫盖绯轮少驻凝华之阙脯八麟而腊九鳯笾豆静嘉酌桂醑而奠椒浆韶钧合奏右享惟倾乎致敬来歆庻慰于遐思载振琳琅式宣寳咏偈曰
　　
　　螭骖鹤驾降灵关瑶树琪花得暂攀礼罢上真哀更切分明玉几见慈颜鳯吹和云袅天香合殿飘琼馆断尘嚣停法驾谩逍遥
　　
　　伏以遡白云于天际莫返真游洒甘露于筵中式陈殷荐礼虚皇而披寳箓洁珍馔而启云厨对扬罔懈于诚将享必由其敬钦惟皇妣献皇后懿灵言容庄敬性道希夷贻寳训于宫中纮綖是则正母仪于天下祎翟攸尊方娯至乐于含饴俄结深悲于陟屺今者黑帝归寒苍冥司令日晼晩而忽落夜绵邈以何晨抚景婴懐叹坤仪之益远感时溅泪嗟慈矩之长违以今恭按玄科肃陈净供伏愿鉴观伊迩陟降有灵宴玉楼琼室之天式游以息泛黄竹青尊之荐来格而歆赞诵宣扬宫商合奏偈曰
　　
　　蓬莱宫里是天家青鸟书传路未賖犹似当年称寿日鳯笙龙管醉流霞飞霰严冬候哀亲思转重遥睇紫霞峯疑髣髴见慈容
　　
　　右讃颂五首俱嘉靖十九年十一月进
　　
　　○讃馔文偈（四首）
　　
　　拟中元节追荐皇考皇妣讃馔文偈四首
　　
　　伏以节屇中秋灏气应星枢之运天垂普度孝诚感霜露之期覩大火以西流万寳将隆而图报俨英灵之如在一心有象以思成谨运真香虔诚上启钦惟睿宗献皇帝与天为体陟降恒妙乎帝旁隔世如生音容每瞻乎法座章圣献皇后厚徳承干懿阃存万年之鉴圣慈裕后祥光延百代之长伏愿云驭同临鉴孝子苹蘩之荐法音并听享玄都花果之诚灵风倐俟于逍遥余泽尚资于解脱仰沥丹忱用宣寳偈
　　
　　龙髯天上不能攀鹤驾云间未拟还玉几金炉香缥缈秋光满目俨容颜
　　
　　伏以玄都寳盖人天共秋气之澄鲜秘殿琼筵水陆备时新之芳馥聊表仁人孝子之至意肃肃遥将爰酬父天母地之深恩洋洋如在敬运真香虔诚上启恭惟献皇帝至徳无名仙驭已升于天上玄通有感神游尚接乎人间再惟献皇后诞育神尧过歴已占天定同符太姒端闱式着母仪伏愿顷刻来临瞻霄汉龙鸾之驾精诚上飨闻风云环佩之声阴功普济于尘寰仙路超遥于物表双灵共慰万法齐扬
　　
　　碧天如水动秋光寳月初圆助晩凉金殿玉筵将孝享云衢仙路共微茫
　　
　　伏以厯府授时亡月已过其半仙官校籍三元适会其中慨光阴之冉冉牲鼎无期荷功徳之绵绵椿萱有恨谨运真香虔诚上启恭惟献皇帝歴数已归逊大美于南服天心弥眷锺余庆于眇躬再惟献皇后作则坤仪聿修内教俭勤行江汉之化慈宁覃寰宇之恩伏愿龙旗鳯辇少回云表之游玉振金声暂听人间之乐孝诚勉竭于涓埃精爽潜孚于天地法侣宣音和声敬献
　　
　　信有神仙白玉京芝軿羽翣彩云轻遥瞻二圣双旌引无限人间孝子情
　　
　　伏以阊阖风生又变炎凉之候盂兰会启式陈水陆之珍劔履犹存恨音容之渐远羮墙如见奈謦咳之难闻俯竭孝诚仰祈神鉴恭惟献皇帝聪明睿知之兼全每懐玉韫雷电风云之际会惟事龙潜再惟献皇后育圣锺神久启贯月绕星之瑞辞烦厌代暂游瑶池阆苑之都伏愿并驾下临于法座鉴明徳之维馨九天暂驻乎仙驱飨孝思之如见彻幽明而感格瞻云物之徘徊敬发琼音恭呈玉馔
　　
　　玉几香凝绮席张金茎露下碧空长珍羞寳馔依然具且荐天厨一味凉
　　
　　右讃馔文偈四首俱嘉靖十八年七月十五日
　　
　　俨山集巻二十九
　　
　　●钦定四库全书
　　
　　俨山集巻三十
　　
　　（明）陆深 撰
　　
　　○颂（二首）
　　
　　景云颂
　　
　　惟我皇明传世九叶今天子嗣大寳之十有七年龙集戊戌九月己丑景云见于已位五色毕具烂然成文冠日而兴若华盖之状有目者之所共覩也于时天子方修明堂讲配位蓍兆既协询谟佥同将以吉辰有事于奠献天意若曰文徳至矣有如此云万口喧讙以为希世之奇瑞也圣徳感格如影随形而天子方退然不居特下明诏归于黙报甚无以慰臣民仰望之本心也臣闻之古记云天子孝则景云出游伏惟圣上重新九庙尊上徽称追宗献考奉飬慈帏本根终始之礼质文交尽可谓孝之至矣又闻之徳至山陵则景云出伏惟圣上春秋霜露亲谒诸陵江南泗上葺饬备举下至草木鸟兽之微生成咸若可谓徳至山陵矣又按天枢得则景云出夫天枢者北辰也居其所而众星拱之斯得矣伏惟圣上剏制圜丘密迩宸极礼乐修明效法圜运屹然有居中驭外之尊万世永赖则天枢亦云得矣遒是众羙而眷祉方新有焕天章悉以类应岂一徳一行偶以希合致哉而歌颂不作后世无闻臣甚恧焉臣深无似待罪词林获以文墨事圣天子辄敢忘其粗陋撰成颂篇虽不足以揄扬盛美之万一庻以明臣区区之职分也颂曰
　　
　　两仪奠位惟皇继天山川出云有开必先明明我皇履方体圆毓灵江汉比徳苍玄诞膺寳箓龙耀百川殷邦靖嘉羲画契传抚世御宇何徳弗全尧文舜孝禹烈汤虔郊庙俨若山陵愓然尊亲飨帝礼乐经权文成有焕迹迈无前祥由善致气以理宣歳舍戊戌土徳允坚时维秋季离巽星躔太阳丽正风候暄姸有云五色若抱若悬为章霄汉非雾非烟彩缬晃曜缥缈聫翩至和攸萃积庆绵连万目快覩众口垂涎额手蹈足裾袂蹁跹惟皇圣徳克配彼天子孙千亿麟趾阗骈皇风清穆九有八埏讵曰昭鉴符瑞称贤小臣作颂以告万年
　　
　　瑞雪颂
　　
　　嘉靖庚子歳行将除皇帝祷雪于西内重民命也天意若曰数有适符物以期致者非所以彰灵贶而答至精也乃明年辛丑正月元日戊子之辰诞降瑞雪扬空覆地烂若银海明日己丑再降几盈一尺于时万国来朝四夷毕至被冐掀舞于大庭之上稽首百拜咸称万歳都城士女喜忭奔走于六街九衢之中叹未甞有远而望之皜皜无际灼然丰穰之兆矣易有之阴阳不测之谓神斯其神化也乎是宜颁瑞四方而颂声作焉臣谨按雪者五榖之精也尤宜三麦夫榖晩成而麦早早晩咸宜民命厚矣其瑞为大又按庚者更也辛者新也是雪之降若更其旧而维新之从天贶昭彰我皇上必且尽释旧恙而迓续新休矣斯所为瑞抑又大焉忝文墨之司敬献瑞雪颂颂曰
　　
　　后惟玄圣道通于天风雨霜露无感不然爰念粒食惟兹素雪协候应期以屇严节皇穹盖高其听则卑我后明徳响应是随帝曰不迟三阳五始乃召滕六乃呼巽二重云宻霰玉洁珠辉来牟之庆徧于九围优渥沾足黍稷穜稑遗蝗载驱愆阳尽伏我后明明既安且宁玉楼瑶砌垂拱穆清増高益下踰尺盈丈与化俱融何物不养瞻彼流泉聿成江河皇泽斯沛与润孰多普天薄海以遂俯仰一人凝和参三赞两凡此雪瑞函自后衷小臣作颂以表肤功
　　
　　○赞（十八首）
　　
　　御史张公遗像赞
　　
　　是为御史张公之像前辈人物典刑犹存后生欲起为之执鞭何况升其堂而及其门一生忠义丹青炳然画史徒能工于着笔岂尽得其似而肖其全惟我圣明文皇入继风严度贞公寔遭际侃侃中台鳯鸣鹘逝万言密驰重瞳屡霁一当其难众疑太鋭公曰远违左右我帝青骢绣衣凛凛百世再拜述言用告来裔
　　
　　按察使林公像赞
　　
　　此莆阳顺斋先生林公总宪蜀司时小像也前史官陆深为作赞曰
　　
　　即之也温而有万仭壁立之风退然若避而负四海苍生之望盖才全者左右皆宜而内藴者形神俱王此将来宰辅之储乃方今执法之象是岂赞扬之所能宣亦恐丹青之难为状也
　　
　　朱允升像赞
　　
　　红日赤云碧山如畵梧竹交加衣冠古雅殆居士逍遥于鳯岗之下耶欲览徳辉方叹龙马文彩聫翩风神潇洒岂居士校六书于既暇耶外臞中腴调高和寡图书在行辞翰满把乃居士归自东海之野耶金薤琳琅出其土苴钧天虞廷以遂倾写方将求居士于古之有道者也
　　
　　寿松赞
　　
　　谁栽乔松是为眞龙曽充禹贡不污秦封栋梁斯具冰雪攸从育苓化珀万世之功有万世功与天地同
　　
　　黄静庵像赞
　　
　　髯鬓若沐咳吐成文俨然起敬卓尔不羣谦冲自持而量包湖海之太籯金万计而家以诗礼相闻置之廊庙旗常铭勲如当折冲可夺三军岂动中之静常有得于典坟抑亦人中之仙聊寄迹于尘氛耶
　　
　　方棠陵豪像赞
　　
　　斯人也其名豪其气豪其文豪其骨亦豪所谓誉望翕若丹青炳若者耶今之世孰为相若而深之所畏若者也
　　
　　罗太宰整庵先生像赞
　　
　　一代醇儒当朝大老内重外轻量大心小渊源圣贤之传异同必析雍容庙堂之上模范不少文明国华平格天寿竹素传芳麟鳯在薮门墙既入然后知宗庙百官瞻望每勤岂惟东山北斗此盖一时之趋跄方当百官之领袖也
　　
　　李百朋秀才像赞
　　
　　前十年得子于文章之会后十年索子于丹青之外祸福无端爱憎叵奈服求厥衷道不下帯噫吾将与子浮沈于百年之内以静观天地之大
　　
　　夏桂洲像赞
　　
　　此公大宗伯时耶年几耳顺睿作心思伊周鴈序夔龙鳯池历试底绩一节何疑玉攻金冶雕范愈竒角麟在薮海鹤同姿古称骨鲠兹表风仪天子若曰此朕之五臣士大夫望以百世之师
　　
　　严介溪像赞四首
　　
　　身居廊庙之上心存山水之间任当宰辅之权享有神仙之乐衣冠俨然若在林壑退自南宫朝回东阁人言介溪之风景或兼平泉之经营我览黔冈之川原实帯欧阳之乡落天上飞龙九皋鸣鹤物色无邉丹青可托
　　
　　又
　　
　　龙章鳯姿岩廊在上高才古调清庙余响猗与休哉大宗伯像此文章礼乐之司而霖雨盐梅之望也
　　
　　又
　　
　　望之甚癯其中则腴即之也温而多礼让龙章鳯姿超遥埃溘之中正笏垂绅雍容廊庙之上真金马玉堂之列仙抑胄监虎帏之退讲经筵沃心木天藜杖不然将典礼之敷陈与启事之簸扬彼擅丹青者徒有得于影响而工物色者方殷霖雨天下之望猗与休哉此介溪尚书严公之像也
　　
　　又
　　
　　此公扈从南廵时耶恩袍晃耀杂佩陆离公孤雅望文武兼资天子神圣省方以时公在左右如取如期六飞晨渡单骑夕驰奔走先后讵一匪宜双瞳炯然四时备之一身攸系八表是仪望之者曰此神仙中人以予度之乃当代之名臣也耶
　　
　　东方朔像赞
　　
　　人中隐吏中仙多闻博识所全者天吐故纳新聊用引年微露编贝之齿惊倒一世之贤
　　
　　胡大参像赞
　　
　　此公大参时耶芝山之麓竹亭之上余以使事过饶适及拜焉敬作赞曰
　　
　　湖山所锺朝野之望邈矣独持卓哉自谅今之牧伯古则辅相爵位递升丹青成像乃有爵位之所未酬者经纶之才亦有丹青之所难尽者高雅之量
　　
　　友梅李锦衣像赞
　　
　　此何逊之东阁乎岂林逋之孤山也彼羙君子心迹双闲身依日月之上人在吏隐之间交结歳寒之契座挹春风之还是其不恃金吾之贵而常有玉树之颜当夫破轻烟于耿耿恍乎丽寿星之斑斑者耶
　　
　　林母王氏贞节赞
　　
　　夫闺门之际可以观化林母感凭箕之事坚栢舟之节斯非所谓化与离形器超死生异哉乎其子文缵以秋官显致封勅并辉旌典天之报施于是乎在乃作赞曰
　　
　　夫死君事妇死夫志事虽弗终志则靡愧有凭者箕孰俾罔迷陟降一致驭风骑箕道既粹矣风斯引矣子子孙孙涕惟陨矣有旌在门封典斯存惟家之范惟国之恩以庆于后昆
　　
　　怡顺汪翁孝义赞
　　
　　捐生宁母未必即死争死爱弟与弟俱理母心爱子岂间彼此两利双完天寔鉴视惟孝与义俭哉兼美世岂乏贤乃见汪氏怡顺之轩名垂千祀激昻高风赞者太史
　　
　　俨山集巻三十
　　
　　●钦定四库全书
　　
　　俨山集巻三十一
　　
　　（明）陆深 撰
　　
　　○诗微
　　
　　大序
　　
　　诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近乎诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之变哀刑政之苛吟咏情性以风其上达于事变而怀其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也
　　
　　右诗大序或以为孔子作或以为子夏或以为国史或以为卫宏皆无定据考其文义盖先秦古书云顾有错简而穷经之士未之或知不免傅会牵合以成破碎决裂之弊窃敢正之如左亦思以还之于旧也
　　
　　今校定大序
　　
　　诗者志之所之也在心为志发言为诗先王以是经夫妇成孝敬厚人伦美教化移风俗故正得失动天地感鬼神莫近乎诗故诗有六义焉一曰风二曰赋三曰比四曰兴五曰雅六曰颂是以一国之事系一人之本谓之风风风也教也风以动之教以化之（已上十三字旧误入小序）言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困上以风化下下以风刺上主文而谲谏言之者无罪闻之者足以戒故曰变（疑阙一字）风故变风发乎情止乎礼义发乎情民之性也止乎礼义先王之泽也至于王道衰礼义废政教失国异政家殊俗而变风（疑衍二字）变雅作矣国史明乎得失之迹伤人伦之变哀刑政之苛吟咏情性以风其上达于事变而怀其旧俗者也
　　
　　按古文皆漆书竹简而韦编之韦易絶而竹易紊是故古文传世错缪实多如此序者窥豹一斑尔安敢自信间有阙误亦复拟而存之以备一说且以求正于君子云
　　
　　国风一
　　
　　国十五国风四诗之一体也亦乐名一说牝牡相诱曰风多出于男女之言情也
　　
　　朱子曰如物因风之动以有声而其声又足以动物也又曰闾巷风土男女情思之词
　　
　　又曰风雅颂者声乐部分之名也
　　
　　临川王氏曰风之于物方其鼔舞摇荡所谓动之也及其因形移易使荣者枯甲者拆乃所谓化之也
　　
　　周南一之一
　　
　　周代名南乐名
　　
　　关雎后妃之徳也风之始也
　　
　　右关雎之诗至为深远盖成乐也若咸韺韶濩之作随所用而有感焉所谓洋洋盈耳者是已至于三月忘味亦是物也文词训诂之间恐未足以尽之抑亦所感者浅矣如以诗论孔子尝曰关雎乐而不淫哀而不伤夫哀乐情也哀而不伤乐而不淫所以为性情之正也夫性情之正万化基焉此后妃之徳也而文王家齐国治之化于是乎足征此关雎所以为诗首也今断以宫中之人美其始至之作必指淑女为太姒则所谓寤寐所谓琴瑟所谓钟鼔者皆宫人之性情尔于文王后妃乎何与风化所自不几于诬乎又按孔子曰多识于禽兽草木之名夫托物称名以寄吾不容尽言之情此诗人之旨也雎鸠性鸷而物莫敢狎河洲幽远而物莫能近因以比太姒之庄正而静深使人望之而善念兴焉凡人情冶容则诲淫下流必招侮是关雎之义也而即所谓兴也彼王雎淫鸟尔状似鸳鸯其取类者远矣夫后妃旣具庄敬之徳又居邃严之地然无妬忌之心能求淑女以事君子因率之以荐羞烹餁之务与共内政焉而有事于柔顺洁芳之物以致吾左右采择之诚是以未得而忧既得而乐初无情欲宴眤之私而常有好贤求才之志情性之正莫大于此其赞佐文王者深矣所谓忧在进贤不淫其色哀窈窕思贤才而无伤善之心则序说固为得之夫然后二南可为也其余则朱传备之矣
　　
　　按郑康成误以雎鸠为王雎故以鸷为挚又以挚为至古字或相通也但鸷则有别至不可以言别也字书别从呙从刀盖决而离之也列女传所谓未尝乘居而匹处是已四曰乘两曰匹至之言到也或曰周至也皆亲近浃洽之意王雎之交颈相和则有之故雎鸠不可以言至王雎不可以言鸷盖二物云
　　
　　葛覃后妃之贤也
　　
　　右葛覃之诗朱传得之此庸徳之行所谓动容中礼者因治葛而见耳非容心于葛也至于景物暄妍意气和畅以遂一时赋咏之志眞乐形焉序曰化天下以妇道凿矣
　　
　　巻耳后妃之志也
　　
　　右巻耳之诗词危意迫必为羑里而作也（阙）巻耳备酒浆以行饮至之礼而文王方（阙）还未期酒将安所用之故不复终事而弃之（阙）事端如此初无审官进贤之志其下三章（阙）从而未能之意张衡四愁实源于此顾（阙）靡丽不典为非类尔金罍兕觥盖感（阙）瘏仆痡皆托言也巻耳非托言也其（阙）古如见尤非后世工文之士所能及（阙）味使人咀嚼而忘厌况被之管弦乎此（阙）删述而为经也夫居而相离则思以（阙）于乘马饮酒可谓伤矣然在忧患之中（阙）切此所谓性情之正也序说疎矣
　　
　　樛木后妃逮下也
　　
　　按文公不信小序千载一人而已至樛木之（阙）取其误说以为传不可不辨天下未有（阙）而能逮下亦未有不能逮下而无嫉妬之心者也夫木曲下垂以引乎葛藟以兴后妃下（阙）众妾此兴之取义者至于葛藟必附（阙）禄必降乎君子是则比也故一章言（阙）二章（阙）三章言成感应也传谓乐徳称愿乃怀报之情其体又进乎颂矣
　　
　　螽斯后妃子孙众多也
　　
　　右螽斯之诗与樛木三章皆后妃之徳（阙）也和平文义回互初无激昻丰缛之费反复而（阙）则深淳醲郁之化自溢于音响节奏之余以（阙）言之三迭之类也以声乐言之三阕之类也（阙）调从可识矣桃夭兎罝芣苢麟趾之作（阙）而体制皆同此所谓一倡三叹者耶
　　
　　桃夭后妃之所致也
　　
　　右桃夭之诗说者以为因婚姻而知女子之贤因女子而知室家之好亦可谓善矣然桃（阙）时也大抵女子之失身由于失时一失其身（阙）荡猜贰之情有终其身而不自宜者矣（阙）室家乎后妃内助文王以成齐家治国之化（阙）强暴侵陵以夺其守又无凶荒扎厉以（阙）中人之性皆可跂及于善道也故因桃夭起兴而所感者深矣谓非后妃之所致不可（阙　血题诗云君王无道妾当灾万骑千军逐马来深合风人之旨）
　　
　　按桃木久实微故贵夭夭而实实而（阙）之候也时和物阜有万物各得其所之象男女室家其中一物耳此文王后妃之化而周南之所以为盛也又按此诗亦疑有错简凡桃华而后叶叶而后实故华称灼叶称蓁实称蕡其序宜然不应先实而后叶也其序于归也亦然始言室家总指门阀犹云巨室大家也次言家人指夫也妇人内夫家亦夫妇互称之词次言家室合族而言由家入室宜之至也具有积渐广狭之势非但变文叶韵而已于体宜属赋如以兴则华兴色叶兴归实兴子非一时之事也今姑从旧说
　　
　　兎罝贤人众多也
　　
　　右兎罝之诗以序之终言合于朱传见文王作人之盛也兎罝贱役也干城好仇腹心皆重任也盖成才不器精粗一致也夫自武夫野处以迄于治朝之五位所谓比屋可封矣
　　
　　芣苢后妃之美也
　　
　　和平则妇人乐有子矣右芣苢之诗序曰后妃之美也和平疑文有阙误朱子以化行俗美室家和平足之其旨焕然矣按此诗凡三章章四句句四言总之为四十八字内用采采字凡十三芣苢字凡十二薄言字凡十二除为语助者才余五字尔而叙情委曲从事始终与夫经行道途招邀俦侣以相容与之意蔼然可掬天下之至文也即此亦可以见和平矣始言采者乃相约之词继言有者有芣苢也掇先于捋袺先于襭条理自然文化至矣
　　
　　汉广徳广所及也（文王之道被于南国美化行乎江汉之域无思犯礼求而不可得也）
　　
　　右汉广之诗道江汉之人能变旧污以沐新化女知守节男知好徳风之所被者广矣故曰汉广按周南诗以木兴者二篇乔木取其仰也樛木取其俯也仰则物不敢干俯则物易以附皆女徳也樛木性之也乔木化之也虽然樛木居上宜俯乔木处下宜仰此又性情之正也故曰君子之徳风小人之徳草秣马犹言愿为执鞭之意致敬也秣驹与秣马同变文以叶韵尔人言休息息字当作思盖思息字相近而传写之讹也读者风咏寻绎其义自见此不难晓
　　
　　汝坟道化行也
　　
　　右汝坟之诗次于汉广之诗以地言之所谓南也汉广犹旧民也汝坟犹旧地也秽浊之余烈尚存耶此周南之诗孔子所以列之于国风也（阙）出汝州天息山今之汝宁是也汝旁之国昔（阙）苪皆是也文王之化被之虽远纣都朝歌者尚无恙也岂应遽以文王为父母而遂不知有纣耶传称三分有二以服事殷文王无心于二分之服而惟知有臣节之共此文王之徳所以为盛也说者谓率商之叛国以事纣此犹谓桓文之举可也夫汝坟之人犹以文王之命供纣之役则一时之人知有文王而不知有纣矣而文王姑命之以（阙）役此则曹马之事恐非所以论文王也考（阙）纣至不道而为商者有人不但夷齐之高（阙）至于三监之叛武庚既诛而洛邑之顽民（阙）天理民彝岂容澌灭而无余哉故刘辰翁谓父母为行役之父母盖谓妇人不堪如毁之虐既以为夫忧相见之余得迩父母因以为夫慰则家室团圞之情忠孝恻怛之意益以见风化之美而（阙）徳泽之所及虽文王亦有不可得而知者矣岂非王道哉朱子复取一说于后尤得经意愚谓刘说亦不可废
　　
　　麟趾关雎之应也
　　
　　右麟趾之诗序以为衰世之公子周之盛明商之衰耶周虽盛商之国也故周南以麟趾终焉圣人删述之旨深矣
　　
　　序曰然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公
　　
　　按此本大序之文盖綂论二南之体也今错在关雎序中恐亦有误夫周公之功固大矣今以周南诸诗考之皆文王之事所谓王者之风也周公代王而曰系之周公何耶要而言之周公麟趾之一尔是时或未为政于国中也若召南则召公之所治而甘棠行露之诗已有明据矣故曰系之召公是也疑周公之公因下文召公之公连类而误耳周公之公当作南故重而觧之曰南言化自北而南也召公则无庸解矣或衍一公字亦通读者详之又按召南云先王之所以教先王指文王则西伯分治非文王时事明矣
　　
　　召南一之二召地名公奭采邑（按召南之召当属之分陜不当属之食邑）
　　
　　鹊巢夫人之徳也
　　
　　右鹊巢之诗鸠居鹊巢兴女入男室兴之之义
　　
　　采蘩夫人不失职也
　　
　　右采蘩之诗夫人共祭也礼莫大于祭而主妇主荐豆祭尽礼则夫人之职尽矣凡蚕桑中馈之事无不尽者去事有仪恐非妇人之礼传曰妇人无仪祁祁从夫以归也
　　
　　草虫大夫妻能以礼自防也
　　
　　右草虫之诗室家之至情所谓风也
　　
　　采苹大夫妻能循法度也
　　
　　右采苹之诗音节体格尽同采蘩特以宗室之奠知为大夫之妻而叙事颇有简密是贵贱之别也传曰位弥高者事弥畧季女叶韵
　　
　　甘棠美召伯也
　　
　　右甘棠之诗夫见甘棠而思奭覩河洛则思禹皆圣人之风也
　　
　　行露召伯听讼也
　　
　　右行露之诗盖谓听断明则习俗变本末具举也是之谓周官之法度鼠牙雀角所谓无情之辞也
　　
　　羔羊鹊巢之功致也
　　
　　右羔羊之诗因服以知徳由外以知中被化深矣
　　
　　殷其靁劝以义也
　　
　　右殷其靁之诗妇人闻雷起兴以思其夫本有不安之象而尚冀安全以旋归也犹今云草露风霜然情之真切而亦不失其正者矣
　　
　　摽有梅男女及时也
　　
　　右摽有梅之诗女子之情事如此其急也然急于成礼以幸于免辱与情欲之感者异矣
　　
　　江有泛美媵也
　　
　　右江有汜之诗次于小星之后小星取其下之能安也江汜取其上之能悔也人无不可改之过世无不可化之人而其本始皆起于家人是二诗之义也
　　
　　野有死麕恶无礼也
　　
　　右野有死麕之诗乱风也乱极思治必先见于男女之情是诗女贞于男化有先后也夫天下之治乱实始于男女之邪正大抵男之从滛女成之也若淫风流行世虽治必乱女节守贞虽乱必向于治此陈诗观风所以为王政之大也
　　
　　何彼秾矣美王姬也
　　
　　右何彼秾矣之诗与麟趾相表里公子男徳也王姬女德也皆后妃之化也
　　
　　驺虞鹊巢之应也
　　
　　右驺虞之诗序传所说咸有未安而谓为搜田以时春田之际者则同是也先儒不取小序惟取首句其下则皆经师所讲说故有得有不得理或当然此诗之说正恐于序首读之或过也序曰驺虞鹊巢之应也麟趾关雎之应也盖谓关雎以麟趾为终鹊巢以驺虞为终特指二南篇帙云耳犹曰关雎之乱也孔子删诗尽为乐章肄在乐官者首尾有相应之理故曰应严粲读为效应之应非也何以言之夫麟趾文王之子孙也感后妃之徳化固宜应之至于鹊巢则诸侯之妻也当时之诸侯顾何以为之应哉其说有相背驰者矣是以晦庵朱子之说曰文王之化始于关雎而至于麟趾则其化之入人者深矣形于鹊巢而及于驺虞则其泽之及物者广矣南轩张子之说曰麟趾言公子仁厚则在内者无不孚驺虞言国君搜田以时则在外者无不孚鹊巢之化关雎之达也其义精矣皆未免于读序之或过也愚于此诗尝欲为之说曰彼茁者葭草浅也壹发五豝兽多也于嗟叹美词驺者文王之囿名虞者囿之司兽也按驺虞自毛公始以为兽古皆官也若六驺七驺山虞泽虞是已彼有白虎黑文者是名驺牙其说具见于华谷严粲诗辑中发发矢也即天子发诸侯发士大夫发之发豕牝曰豝豕一歳曰豵乃牧养之物非田野之兽正所谓虞人翼以待射者翼驱也故易着三驱之象周礼有山虞致兽之文唐补阙崔向上疏引小雅之诗悉率左右以燕天子解之曰悉驱禽顺有左右之宜以安待天子射盖古礼也中必迭双巧射也亦后世穷兵黩武者之所为非三代之礼射也礼射禁毒矢仁道也五豝五豵所谓禽兽之多者得之或虞人翼之以成列也此诗之旨大抵咏文王搜田之事盖谓方春气和草浅兽肥之时以射行礼而蕃育禽兽者得人因以致叹于虞官此可见文王之化而人材之盛虽小官皆举其职与兎罝之诗相表里若孔子之乘田百里奚之饭牛皆是物也此所谓王道之成也
　　
　　按二南孔子之所整齐也其篇章次第厥有意义如关雎麟趾鹊巢驺虞经旨明白其它篇名未必皆有配合之意要在使人虚心易气讽咏而得之耳传曰乐出虚诗乐章也凭虚宣隐无迹可寻至于兴象所寄尤有不容穷诘之妙是故六籍大义各有指归惟诗多傅会穿凿之病亦易为地也如以采蘩配葛覃而以亲蚕证之失之固矣又按孔子曰人而不为周南召南其犹正墙面而立也与夫面墙言道穷也穷必变变必通诗之所以为教也纣之恶至深矣周南有以变化之周南之化未广矣召伯有以推行之皆由近以及远自身家而至国与天下犹运之掌岂有穷乎此二南之用也
　　
　　俨山集巻三十一
　　
　　●钦定四库全书
　　
　　俨山集巻三十二
　　
　　（明）陆深 撰
　　
　　○诗微
　　
　　■〈比阝〉一之三（■〈比阝〉墉卫三国名）
　　
　　按■〈比阝〉墉皆卫也而卫风名篇冠以■〈比阝〉墉朱子以为不可晓而诸儒亦无定论程子以为卫首并■〈比阝〉墉之地故为变风之首华谷严粲以为存■〈比阝〉墉之名不与卫之灭国也安成刘瑾以为系名■〈比阝〉墉欲寓兴灭继絶之心而引昭公九年陈灾以为证皆不足据盖■〈比阝〉墉莫能详其始封而亦未必如陈为大圣之后而卫之灭国亦不经见况诗之编次本为正乐美刺已落二义又安有赏罚之权耶独程子以为得于卫地者为卫得于■〈比阝〉墉者为■〈比阝〉墉为近之盖以其风土所成若后世甘州伊州梁州之类是也按周礼太师掌六诗自二南后即继以■〈比阝〉墉卫见于季札之所观者皆旧序也孔子因之至于进秦退豳少寓微意亦非尽用春秋之法也又按地里自纣城之北谓之■〈比阝〉南谓之墉东谓之卫伐纣已后始以其地封康叔而卫始大于是南尽怀卫北至澶濮矣所谓■〈比阝〉墉盖在康叔之前已有其名岂畿内之采与附庸之邑而未必皆封国也今序诗自栢舟以下十九篇为■〈比阝〉自栢舟以下九篇为墉自淇澳以下十篇为卫绿衣燕燕日月终风硕人皆庄姜诗雄雉匏有苦叶新台二子乗舟鹑之奔奔氓皆宣公诗一人之诗散在三编故孔氏疏谓新台国人恶之而作硕人国人忧之而作则程子之言益为有据云
　　
　　栢舟言仁而不遇也
　　
　　右栢舟之诗旧说以此下十二国为变风说者又以卫居变风之首卫之祸始袵席取义于二南以为训尔夫以善恶治乱谓之正变者固也然孔子删诗被之管弦则既谓之乐矣朱子尝曰风雅颂者声乐部分之名则所谓正变者是又当以乐论矣若正宫变宫之类抑恐不尽系于善恶治乱也朱子又曰变是变用他腔调耳若荆轲易水之歌歌在一时者不必更词而感召各异以声调也此岂古之遗响耶意者正变所指盖在于声乐之作一正一变以极始终条理之妙亦犹兵法所谓竒正相生者也记曰穷本知变乐之情也朱子亦谓相生相长其变无穷者是已故风雅有正变而颂无正变盖燕飨之乐主和乐故有变宗庙之乐主严敬故不变如以义求则鲁不宜颂亦谓之变颂可乎若是诗者篇章声调已异二南自不得不谓之变不但事变而已又按此诗序以为仁人不遇朱子则据列女传以为妇人之诗尝试玩之如云饮酒遨游与威仪棣棣皆非妇人所宜有匪鉴匪石匪席等词引物连类如出文人之手羣小亦似男子之称既曰觏闵又曰受侮与夫寤辟有摽之状其为悲壮顿挫甚矣殊非闺房婉娈之态所谓卑顺柔弱者不知果何所指也终篇托兴于日月或有阴阳嫡庶之喻至于不能奋飞之言尤有飞扬奋厉之意朱子必欲以为妇人之诗自当有见愚谓如序言则人臣不得于君托言妇人不得于夫以见志尤为委曲汉魏诗人多有此体盖君臣夫妇其道一而已矣而人之情古今所同也于所天者而为怨慕凄切之声可以冩诸金石正所谓发乎情止乎礼义以善处人伦之变而风亦于是乎变矣于此尤见圣人作经之意而温柔敦厚之旨不待他求而可识也若夫世代人名固学诗者之所不废而亦国史之任也未敢谓然姑附于此
　　
　　绿衣庄姜之伤已也
　　
　　右绿衣之诗上篇栢舟传皆以为庄姜作按是诗以色之间正为服之贵贱比嫡庶之尊卑曲尽体物而传义明备三章绿方为丝而治之则正色之成材无以见治丝女功也絺绤因衣裳而类及其意则忠厚之至者也与栢舟有间矣
　　
　　燕燕卫庄姜羙其妾也
　　
　　右燕燕诗之序传皆合而旨事明白故他说不敢采后
　　
　　按大归之礼无所考毛氏以为归宗公羊注以为废弃夫妾有废弃是名曰出妇人之条有七去未闻夫死子弑而复出也春秋纪侯大去其国大者不反之词
　　
　　击鼔怨州吁也
　　
　　按左传隐公五年夏卫伐郑围其东门五日九月而州吁被杀当时从军之士不但怨深而死亡兆矣史记称郑段亡而州吁求与之友吁得志而伐郑为段也是其身负不义而又党恶以助纣此诗之录鉴戒大焉至于人心之公形诸声气者亦可以风矣
　　
　　雄雉刺宣公也
　　
　　右雄雉之诗序以为刺汉儒好言刺虽关雎不免此则刺诗之首也考其文义殊未然但指为宣公之诗则不可知按卫自康叔始封传世十余皆有令美至武公谓之睿圣又列国之所无也再传庄公兆祸袵席而文武之泽熄至于宣公不道甚矣序谓军旅数起大夫久役事或当然然卫自庄公廪延之役又明年东门之役至宣公入郕之役迄于懿公灭亡之日兵祸不解男女怨旷无歳无之特未知的为何公之世谓为宣公者郑谱也但以为国人之作则非矣末章所赋尤足以验先王之泽犹存其曰百尔不特为其夫盖通上下而言若国君能不忮不求亦岂有无名之师耶卫诗两百尔皆通言之
　　
　　匏有苦叶刺卫宣公也
　　
　　右匏有苦叶之诗序以为刺宣公传以为刺滛乱之人卫之宣公滛乱之尤者也均之刺也微而人之可也出之而归之人不可也朱子尝谓诗之文意事类可以思而得其时世名氏则不可以强而推斯言当矣愚谓义无穷而迹有限可思而得者义也难以世拘不可强而推者迹也当从其近彼序诗者浅深固不可知而于时世为近若于相近之时而指为某人已不足信则自数千载之后而断为非某人将谁信之按此诗指为宣公当是筑台于河国人恶之而作何以明之夫以匏叶比兴而及于济渡其临流即事之端千载如见若槩刺滛乱之人顾何取于河水以为义耶其言为无谓而事为不情去诗人之旨远矣诗之浅深厉揭濡轨求牡盖喻不度配偶而犯礼以相求正指宣公宣姜而言鴈鸣氷泮以士礼责宣公招度待友以昏礼责宣姜诗人委曲之情不敢显言其上此诗之有美有刺所以为关于风教政治也若常事而圣人犹录之岂所谓存什一于百千乎谓宣夫人者非是
　　
　　谷风刺夫妇失道也
　　
　　右谷风之诗序传畧同弃妇之作也以今文义考之又列在匏叶之次疑即宣公之诗尔按宣公初立爱夫人夷姜而烝之生伋子又为伋娶夺宣姜而嬖之夷姜失宠而缢是诗必宣姜始至而夷姜之作也按诗中毋逝我梁毋发我笱盖有自悔诲人之意与夷姜宣姜事合及称方舟泳游匍匐救丧之务类非凡庶之家观夫既生既育与念昔御穷之词知为夷姜亡疑矣然恐渉于悬臆也姑存其说
　　
　　式微黎侯寓于卫其臣劝以归也
　　
　　旄丘责卫伯也
　　
　　右式微旄丘皆黎诗也而谓之卫寓于卫也寓卫而谓之■〈比阝〉诗而■〈比阝〉也存黎于■〈比阝〉睦邻恤灾之义卫之为政可观已
　　
　　简兮刺不用贤也
　　
　　右简兮之诗呜呼以兎罝之野人可以敌体于公侯以简兮之贤者使之不酬其愿望盖有世变焉不特为风之变诗之变而已也
　　
　　泉水卫女思归也
　　
　　右泉水之诗卫风以女祸而亦有女德焉绿衣夫人之贤也燕燕妾媵之贤也雄雉之知德泉水之守礼性情之本善也诗可以兴如是
　　
　　静女刺时也
　　
　　右静女之诗序以为刺传以为滛谓滛为静反词也反词有刺矣
　　
　　按彤管赤笔也古者女史之任再言彤管有炜又表其色以实之非漫举一物也恐滛奔无此物以相贻然托物以致讽诗人之旨也于卫必有所指疑当从序
　　
　　二子乘舟思伋寿也（卫宣公之二子争相为死国人伤而思之作是诗也）
　　
　　右二子乘舟之诗传记所书本末如此按卫宣之立因乎州吁之乱故春秋书曰卫人立晋实鲁隐公之四年十有二月也是歳为壬戌明年改元厯辛巳为桓公十有二年冬十有一月而宣公告终故春秋书曰丙戌卫侯晋卒始终在卫凡十九年其烝夷姜也而生伋当在二三年间其为伋娶也当在十六七年间其滛宣姜也而生寿又生朔非三四年不可则十九年已无余日矣又况兄弟争死窃旌设祖断非童穉之寿可办事难推考岂策书故有误耶将诗序左史俱不可据与又按夷姜初为夫人注家谓为宣之庶母则是庄之众妾矣何以称夫人耶庄之世戴妫子贵称娣州吁有母称嬖凡以庄姜故也此何以称夫人耶夫庄公狂惑容或有之亦当有宠有年矣庄公卒而桓公立立十六年而被弑则所谓夷姜者既已色衰矣而首蒙宣爱与之连有子似非人理或者夷姜桓夫人之类与桓兄也宣弟也固宜曰烝洪容斋尝注此事而于夷姜亦未深考顾诗人之旨必有当也
　　
　　俨山集巻三十二
　　
　　●钦定四库全书
　　
　　俨山集巻三十三
　　
　　（明）陆深 撰
　　
　　○经筵讲章
　　
　　嘉靖七年九月十二日经筵
　　
　　明王慎德四夷咸宾无有远迩毕献方物惟服食器用王乃昭德之致于异姓之邦无替厥服分寳玉于伯叔之国时庸展亲人不易物惟德其物
　　
　　这是周书旅獒篇召公戒武王的说话明王是明哲的君慎解做谨四夷是东夷西戎南蛮北狄宾是臣服的意思方物方土所生之物昭示也展亲是益厚其亲的意思不易物不敢轻易其物也昔周之武王既克商适西旅献獒召公犹以为非所当受故作此一篇书说道那明哲之王能慎其德故凡一取一与一喜一好无不致谨所以四方夷人闻之皆来宾服虽远在万里之遥近在封疆之外各以其方土所生的物来献无一处不到然其所献者乃是可为衣服可以饭食可供器用的并无竒玩异物若是那竒玩异物便能丧志所以不许他充献献亦不受他的此之谓明王慎德也明王既得贡献乃昭示其德之所致颁赐于异姓之诸侯使之无废其服亦效职贡寳玉重器则分赐于同姓之诸侯使之益厚其亲亲之道如此则是明王以德为物而不以物为物所以受之者但见其德而不见其物矣故说道人不易物惟德其物臣窃观此章之旨要在慎德一言盖言人君于此贡赐一事有德则谓之受方作福无德则谓之渎货敛财有德则人皆感恩图报无德则人亦不怀其惠矣恭惟皇上敬一慎修勤民寡欲自临御以来不寳异物不畜珍玩四方赋入惟充经费鹰犬狗马之署尽行罢遣其慎德之至同符周武嘉靖殷邦二三师保时进召公之训戒诚千载一时也方且睦亲柔远诸藩赐予则有寳册冠服之仪皆万金为贶持节之使踵接于途诸夷朝贺则有彩帛金楮之赉皆满载而归欵附之来歳无虚日所以同姓异姓饱德感恩可谓一芥重于九鼎矣虽然天子以天下之财公天下之用要有深仁厚泽以为祈天永命之道且如车服以命有德弓旌以礼遗才赈发以活穷困爵土以待武功皆所谓德物也伏惟圣明加惠
　　
　　嘉靖七年十月初二日经筵
　　
　　储子曰王使人瞷夫子果有以异于人乎孟子曰何以异于人哉尧舜与人同
　　
　　耳这是离娄篇记孟子与储子问答之言以见人性皆同的意思储子是齐人瞷窃视也储子一日告于孟子说道齐王素知夫子之道德而未能测识其浅深故使人私窃窥视以为容貎辞气动静作止之间果有异于常人否乎孟子遂荅他说道我犹人也不过同得天地之理以为性同禀天地之气以成形岂有以异于人哉非惟我与人同虽古之圣人亦莫不与人同且如唐之帝尧赞其圣则曰惟天为大惟尧则之虞之帝舜论其德则曰明于庶物察于人伦然即而观之气体形色亦犹人耳何尝异于人哉孟子之言平易切近如此齐王闻之亦可以自谕矣臣窃观此章所记一以见齐王之于孟子盖有尊敬之心特无眞切之见一以见孟子之在当时尝怀行道之心不为过高之论至于尧舜与人同之一言尤见心学之要他日尝曰人皆可以为尧舜至论之曰服尧之服诵尧之言行尧之行是尧而已矣夫同具口体同有言服而其所以为尧舜者乃在于此恭惟皇上眞尧舜之主法言法服莫不尊亲迩者制云龙之札谕创忠靖之衣冠其所以礼遇臣邻者真有感孚契合之妙而无窥瞷觇视之劳区区臣愚目见而躬逢者过于孟轲远矣岂胜荣愿
　　
　　嘉靖八年三月初二日经筵
　　
　　万章问曰人有言伊尹以割烹要汤有诸孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人
　　
　　这是孟子与万章之徒辨论圣贤出处去就的道理割烹今之庖厨是也要是求否不然之词有莘国名驷是四匹介与草芥之芥同言甚少也万章问于孟子说道世人皆言伊尹身亲宰割烹调之役以干求于汤而后得政此事果有之乎孟子荅他说道否不然言无此事既曰否又曰不然者深着彼说之非也孟子既非世人之言乃遂言伊尹之道伊尹当夏之末造商之未兴退而耕于有莘之野以乐尧舜之道尧舜之道何如以精一执中之传致雍熈太和之治咏于诗载于书者伊尹皆有以歆慕而爱乐之矣自得若此外慕必轻故凡非其义也非其道也虽与之以天下之禄不肯一看虽繋之以千驷之马也不肯一看其大者如此非其义也非其道也虽是一介不肯与人虽是一介也不肯取于人其小者又如此夫伊尹之道严于辞受取与之间无大无小一以道义而不茍如此岂肯以割烹要汤为哉臣按史记所书伊尹负鼎一事实出于战国之流言此是司马迁不学之过耳盖战国之人溺志于功名游说之间以捷出于富贵利达之境故为此论不过蛊惑一时之听以求便一已之私耳殊不知圣贤道义之方其待身也甚重其取人也以身考之书曰惟尹躬暨汤咸有一德克享天心受天明命由是观之汤之得尹尹之遇汤夫岂偶然之故哉恭惟皇上不迩声色旁求俊彦懋昭大徳盖已视成汤为无愧矣至于任相之道进贤之方皆取诸身则又等成汤而上之故自临驭以来风动化行士大夫之间取与甚辨道义日重而爵禄为轻矣一德享天之效端有望于今日
　　
　　已上讲章三首先公为祭酒轮讲时撰进内阁副本辅臣以例详定首尚书一章出少师杨文襄公一清次孟子二篇出少师张文忠公孚敬及少保桂文襄公萼独援史记论伊尹负鼎一（阙）谓战国之人溺志于功名（阙）之间以捷出于富贵利达之（阙）尹之遇汤夫岂偶然按此一段桂文襄公悉抹去先公以为不慊本旨遂于讲毕面奏语载公年谱中今详定眞稿俱藏于家而登集则依原撰以示子孙
　　
　　○国学讲章
　　
　　是故君子动而世为天下道行而世为天下法言而世为天下则远之则有望近之则不厌
　　
　　这是中庸第二十九章亦言人道以终上章居上不骄之说君子是指那王天下者而言既居天子之位又有圣人之德故凡动作必能尽善尽美世世天下皆以为法则而不能违所谓声为律身为度者是已措诸躬行是为法行天下后世便以为法度如规矩之为方圆也形诸言论是为法言天下后世便以为凖则如凖绳之为平直也远近以地言若要荒之外四海之际这是远者仰其制作之善皆有企想亲就之意特以无阶而可达孰不有望乎所谓戴之为元后者是已若其近在辇毂之下畿甸之间亲承制作之善鼔舞涵育之余皆惟日而不足孰敢有厌乎所谓亲之如父母者是已夫君子之所以臻此者由其尊德性以极道体之大道问学以尽道体之细故能率天命之性以为修道之教耳岂有所袭取强为于其间哉虽然君天下者尚頼于学如此况其下者乎尔诸生来游太学沐浴至教当天下一綂之时际列圣作人之效果能从事于存心致知之学而有得焉他日列有职位陟居人上庶几不骄以至寡过岂非同文之化哉尚相与勉之
　　
　　○策问
　　
　　国学策问五首
　　
　　问明体所以适用故曰体用一源或者倡为有体无用之说果然与夫学术所以立体功业所以致用又似不同与三代而下惟宋室人才最盛韩范富欧并有功业周程张朱俱称学术无容议矣岂有功业者或未究于学术而有学术者功业顾未尽耶请究体用之说
　　
　　问天下安注意相天下危注意将信斯言也则安危之势既殊而将相之任亦异不知身兼将相者又何人与试论将相之所以异同诸生异日或有当其寄者乎不知以古之何人为法愿毋让
　　
　　问赏善罚恶天子事也孔子作春秋借其权以行事论者谓徒托之空言不知空言果何补而至今存也迨宋朱子之作纲目论者谓以继春秋之絶笔然于汉书莽大夫扬雄死于晋书征士陶潜卒固赏罚之事与不知于春秋之旨同乎异乎请着于篇用观所藴
　　
　　问学术之正莫有过于濓洛关闽四家者果有次第与抑因其时之先后而为言尔先儒推程氏之学直继孟子岂濂溪不得与于斯耶关中学者特尊横渠及夫东见二程乃有皋比之彻至于西铭之作孟子以后未见岂洛学未之或先也惟我文公倡道考亭以继诸子说者乃谓周东迁而夫子出宋南渡而文公生则又踰孟子而上之将所谓集大成者非耶其浅深之间正诸士据依之地明以告我
　　
　　问古称备邉三策谓周得中策汉得下策秦无策焉不知上策者何代得之其策果何如也试举而论之并论周秦（阙）之所以优劣者今之京师逼近诸邉烽火告警无歳无之不知古之策有可通于今抑今之制御或不可尽泥于古诸生抑亦有自得者窃愿闻焉
　　
　　山西策问八首
　　
　　寿阳
　　
　　问文武一道古也后世分而为二何耶三代而下称汉唐文武全才可指而数与唐之太宗亦可谓文武之主矣兴自晋阳其流风犹有存者与说者谓唐文三变唐兵三变又何其多岐也有变而之善有变而之不善何与诸生试着于篇
　　
　　盂县
　　
　　问盗贼之兴皆有所由自古弭盗之道不过曰抚曰剿二端而已一于抚与将至于废法一于剿与或至于伤恩然则如何而后可昔人固有帯牛佩犊之劝亦有彩线缝裙之机不知果有得于抚剿之法与近者盂县小警由于盗矿然山泽之利与民共之帝王之盛徳也不有封禁则天地之气或泄而招致之祸虞于此何道以处之诸生盂人也愿以告我
　　
　　忻州
　　
　　问郭子仪之将功冦平仲之相业亦唐宋之冠冕也（阙）与评隲之可乎夫谦冲不伐善处鱼李之间（阙）不优于相业与器量镇定决策澶渊之役固亦长于将畧也岂全才者自优于用耶人皆议其穷奢极欲又何与将务大者固不矜细也夫僭奢败度小人处富贵者之所为而谓二公为之乎至今有藉为口实以济其私者作俑之祸君子所痛也诸生盍论之以观自待
　　
　　崞县
　　
　　问董仲舒杨雄王通韩愈四人皆后代之大儒也其学术之优劣先儒亦既有定论矣试举而评之愿因旧闻以验新得毋泛毋畧
　　
　　代州
　　
　　问昔贾谊三表五饵之说议者谓之为踈后来和亲歳（阙）徃徃祖其术而用之郭钦江綂徙戎之论当（阙）见信既而刘石乱华其言无一不验岂虑（阙）固难耶方今真保之间安揷降人歳久渐蕃（阙）黠如刘元海者而后可以啸呼也密迩（阙）能不为之过虑西北二边歳被兵患朝廷（阙）下之力为备迩者卒伍单弱饷馈空虚万一（阙）深入抑亦可为寒心鴈门云中介乎两间有（阙）士经心久矣必有善终之策愿闻之
　　
　　繁峙
　　
　　问曾点浴沂风雩与明道吟风弄月茂叔庭草不除与子厚驴鸣自适皆有道者之事诸生试形容之
　　
　　五台
　　
　　问儒先有言科目不足以得人果然否与其谓明经止于一艺不足深探圣人之旨然则圣人之旨舍经安求哉其谓贤良止于对策非有直言极谏之实然则直言极谏者岂有外文字耶我朝设科贡两途以取士诸生必由此出今日之所学他日之所用者安在盍各言之
　　
　　定襄
　　
　　问（阙）科无善政赈饥无竒策信斯言也固将坐视其（阙）不知黄纸所蠲如何而民受实惠青州之政（阙）可举而行与山西灾荒极矣予行忻代间数百里愀然在目伊欲免赋与则禄米日増边关歳（阙）为告急伊欲赈济与则仓廪空虚谋断互异（阙）弥文于民何如也汉室半租之赐宋儒社仓之法抑不知可复举乎否也诸生其昌言之将以闻于当道
　　
　　俨山集巻三十三
　　
　　●钦定四库全书
　　
　　俨山集巻三十四
　　
　　（明）陆深 撰
　　
　　○议
　　
　　薛文清公从祀孔庙议
　　
　　臣谨按祭祀之义本以报功而孔庙祀典实为传道夫圣人之道大矣远矣今六经所载皆圣人之道也有能以六经之道藴之身心是曰立徳发挥六经之理见之政治是曰立功讲明六经之文形于著述是曰立言夫徳以建极也功以抚世也言以垂训也凡有一于此皆应法施于民之义故祭则福焉类则歆焉灵则妥焉神斯享矣此孔庙祠祀之所缘起非徒以弥文为也顾世儒之论从祀者每多责备于著述之文而于道徳之实若在所后盖有见于祭法报功之说亦以孔子删述之功居多而祀典皆在教学之地故尔臣则以为圣人之道本末一贯谟训功烈以时而出初无意必于其间也其在后儒不得不与时而为升降此祀典之所以品节也自今论之孔门七十二贤亲炙圣化相与讲明有翊道之功故宜祀秦火之烈典章焚弃故二十二经师口授秘藏有传道之功宜祀魏晋之际佛老并兴故排斥异端者有卫道之功宜祀隋唐以后圣学蓁芜故专门训释者有明道之功宜祀自程朱以来圣学大明学者渐趋于章句口耳之末故躬行实践者有体道之功亦宜祀此皆出于人心之同然而无事于一毫之假借故曰礼以义起又曰天序天秩此之谓也钦惟我朝列圣纯以道化天下表章六经不遗余力名臣辈出足配古人然知以理学为宗者实自瑄始考其平生出处进退言论风旨其不合于圣人之道者鲜矣况生当程朱之后素尊程朱之学而反躬实践复性存诚所以立其徳者亦足以救末世支离之弊习其于世教似为有功揆之祭法亦应有合但先年亦尝建议从祀先臣刘定之议以为瑄实名臣勤学好问归洁其身无愧文清之美谥至以较量朱子之门人高弟微寓不满故断以瑄祀可无施行盖其爱护祀典之严也如此后来公论有曰本朝理学一人有曰今之真儒当入孔庙有曰比元大儒当入从祀有曰濳心理学当入庙庭有曰有功名教侑食无忝盖其推崇尊慕之至也如此虽然是非必久而后定礼乐待人而后行今圣明在上议礼考文正其会也臣又按古人制祭祀之礼虽曰报功其意又在风励后来盖欲引长其道以为世教计也是故孔子之祀通于万世则孔子之道行于万世岂徒以笾豆祼献云乎哉若使今之为士者皆能如瑄之为学则言行功业必有可观于世道何如也所谓法施于民者莫大于此仰惟皇上中兴徳冠千古行圣人之道得圣人之綂主张斯文盖亦有年如瑄者河津有特祀矣太原有专祀矣必欲铺张一王之大典以表章理学之有人羽翊圣门风励来学则从祀之选非瑄不可谨议
　　
　　○辩
　　
　　崧宅辩
　　
　　名名实实以彰道也作崧宅辩辩曰崧宅非崧宅也记地者盖疑之疑之而未综于实也曷从信哉予尝游焉九峯聨络其前呉淞横亘其北襟以横泖帯以大盈地洼而土洳实松江之下流盖一泽也有阜隆然相传为晋袁崧宅遂以名予退而读晋史史无崧传附见于袁瓌传中题曰山松云果即崧与则此非崧宅也崧家世非呉兹何以有宅按晋隆安四年崧以呉国内史来筑沪渎垒明年孙恩陷扈渎崧遇害史亦云然借曰有宅又将弗暇矣或曰崧死国事呉人贤之因其所经比之甘棠云是犹非也夫崧之死怜之可也人未必贤之也呉之人尤未必贤之也何则崧受专城之寄不能为国御灾捍患以有功徳兹土顷焉知勇俱困受戮贼手计当时因崧而死者非一人也人将无望之乎故晋史不列之死事之传盖讳之也且二其名以识史家之深意不然岂山松者又一人耶或曰崧之后就居于此故名夫晋宋六代避讳特甚焉有子孙居其地而敢以祖父名之乎是又非也故凡言松者若崧子里之类皆因松以名非附名于崧也然则机云以名山者亦尽非与曰是殆其乡人之志而非陆氏后人之所为也夫机云之死并非正命文章名世实惟乡荣况陆氏于呉累世将相功徳甚深惜才怀惠之人眷眷于山川桑梓者情也亦实也若崧者上岂得与诸陆伍下岂得与二俊班耶故曰崧宅非崧宅也旧本名松泽尔故今其地水先为灾文襄周公尝欲经理之予盖闻诸故老云
　　
　　立心辩
　　
　　君子之学始于为已终于成已非有待于外也有待于外非君子之学也君子之心亦以为吾何待于外哉自我学之自我成之自我得之而已矣故见于外也宁闇然而毋慕于的然其立心以为不若是是则外矣由外（阙）者何与于吾之损益哉诚使一乡之人是之一州之人是之而天下之人举是之吾之学其弗然与吾之心其能安乎一乡之人非之一州之人非之而天下之人举非之吾之学其然与吾之心其有安乎君子之心求于安而已矣岂有待于外耶心之安吾遂之以成吾之安也心之不安吾去之亦以成吾之安也夫知吾之安之也而遂之内以自信外以自坚诚之立也知吾之不安之也而不去之内以欺已外以欺人伪之趋也诚则圣人矣伪将不为小人乎是皆原于立心之间也果有待于外哉夫自学者至于圣人其上不知凡几等矣自圣人至于小人其下亦不知凡几等矣一诚一伪之间若是之悬絶吁可怪也盖行吾之诚则日进由信而美由美而大其至圣人也何逺之有由吾之诈则日退盖于此者恐其露于彼也饰于暂者恐其彰于乆也反复转辗此心丧焉不自知其入于小人之域矣呜呼成已者圣人也丧已者小人也曷为成已始乎为已也曷为（阙）为人也是故圣人之于小人诚伪辩之也（阙）人以即乎圣人者在辩乎诚伪而已矣孰（阙）于外哉
　　
　　○解
　　
　　来鴈轩解
　　
　　（阙）大夫之贽也轩大夫之居也凡鸟之阳属（阙）时而识序焉惟鴈世之居室轩豁而爽朗者通谓之轩中书舍人顾君汝嘉长安之居有轩大司徒蒲汀李公为题之曰来鴈盖纪瑞也瑞何以纪识不忘也所不忘者何君恩也君恩何可忘而又何取于鴈哉凡动物皆有灵有灵斯有感有感斯有通有通斯有应应斯征征斯验矣鴈能通梦于人而（阙）君恩会若先告者瑞孰大焉此来鴈轩之所以识（阙）惟我皇上中兴以礼乐文章饰治功凡才能毕录而竒特之士尤所眷任若汝嘉其一也嘉靖壬辰冬十月显陵告成当有金石之制大书深刻以垂示永永于是少保礼部尚书夏公奉勑撰文特命汝嘉书篆盖异数也于是汝嘉奉命惟谨穷日之力未办乃宿显灵之宫以毕命是夕四鼔汝嘉梦缟衣者至卧侧拱手语云方以类聚物以羣分觉而异之适家僮至报云夜四鼔有鴈一自天下止于中庭饮啄自如汝嘉益异之时江御史占之曰是汝嘉题名之兆而异日名位之所至品服所象也已而御笔亲书汝嘉之名于碑且系以新衔云夫六梦有占载在周礼而熊罴为男子之祥鱼旐为丰登之瑞着于诗旧矣大抵天人一气也顾其精诚之所会合者金石可开鱼虫为应而况于梦寐之间神明集焉易曰何思何虑此之谓也若夫迟疾隐显乃有数尔汝嘉勤于职事为今上所信任一时交游皆文墨典雅之士与其弟汝诚对居长安联镳并辔雍雍后先斯于名轩之义皆有取焉汝嘉淳诚人也天之所与必矣予特为解以祛世之惑且以俟鴈服之至汝嘉尚懋之哉
　　
　　俨山集巻三十四
　　

　　●钦定四库全书
　　
　　俨山集巻三十五
　　
　　（明）陆深 撰
　　
　　○铭（二十五首）
　　
　　白石砚铭
　　
　　予假寓三义道院得白石破砚命工改小制陷之雕匣中铭曰
　　
　　毋谓玉毁宁止瓦完吾方有取于使过尔尚自新之勿难
　　
　　迭碎石作小山具有涧坡岩壑之胜刻铭其崖
　　
　　万仞虽巍一篑攸始咫尺之间乃有千里丛桂招隠淮南邈矣潄石枕流子荆可起卓哉静寿为仁不已我铭斯征兹道甚迩
　　
　　緑雨楼铭
　　
　　客有出安福巷者见岑楼突起有槐覆于北檐问曰此谁氏之居也应者曰松江陆子客乃纡辔访焉及门主人肃客而升隙光出入溶溶泄泄猥若积翡回薄衿佩凉爽沾溽若霡若霂望之可掇即之无物客曰美哉此槐之精也有似緑雨盍名其楼主人起谢曰善愿挥厥旨客曰夫本滋者末茂蓄丰者施广昔人择甘厚之壤莳尺寸之萌孰不欲资其身诒厥子孙然非十年不用非百年不成亦难矣槐吾不知更若干主栽培灌溉之力不知阅若干岁至于子之身而有之庸非天定乎且緑苍胜黄之间色木土之中气雨天之泽而气之和也君子顾名思义以华国普施不亦可乎夫舍子其谁主人避席曰若是则吾岂敢然亦不敢不朂以塞子之望客曰夫木值秋则零非逆性也君子深藏若愚非贬行也草木荣枯以顺令君子行藏以正命主人于是怃然若失瞿然若获请客识之于壁客既叙其事复系之铭铭曰
　　
　　嘉树嶷嶷安福之里有楼言言与厥树峙谁其有之云间陆氏古有哲士一衡一龙聨英阐葩光于家邦奕叶承之载构载堂岿哉斯楼层城为屏西有玉泉（山名）东有观星（台名）仰瞻帝阍庶司在下屋瓦鳞次广陌膴膴葺其上区以藏以修潜室素轩皆在斯楼名緑雨者厥掇其竒勿谓固弗培勿谓崇弗治（平声）汝茂汝施我言如蓍
　　
　　娱永堂铭
　　
　　进士范君韶作堂于范光湖之上轩豁爽垲抱负阴阳取欢娱永日之义命曰娱永将以奉乃翁良沙先生堂成而翁适寿八十韶之志遂哉韶凡七举进士有声南宫徧交当世名公卿思得巨丽伟特之辞又以为斯堂永而乐与之者众也韶之志逺哉按古之称孝者二养志为大身养次之兼之者谓之备物若夫娱永之堂游耳目逸肢体有足多者而翁之志也喜文章尚礼义韶复成之是举也不亦备哉韶于是乎能孝矣其友陆深为之铭以示永永
　　
　　粤维先民观象征理上栋下宇奠厥攸处爰有堂构启之述之克谐人纪是曰孝慈伊其有作娱永之堂实维范氏濵于范光范子之考范翁之居其中休休其外舒舒泽国所汇天水空泂岁事维新日晷有永志以适遂年以乐忘风斯引之而泽孔长翁来堂上棹歌渔唱蒲荷鸥鳬近逺趋向翁有孙子亦有诗书以手提携以口吹嘘纚纚闾里衣冠杖屦宪徳质疑周旋堂庑和明清夷翁寔备善乃勤人懐乃承天眷春酒登堂翁则楚楚风日载阳景物容与翁既醉止朱颜素领斓斑满庭或觐或请翁则抚之亦屡顾之有扬王庭以树徳基徳基维何黼黻雨露栋梁折冲取焉斯具孰启之先譬彼流泉翁实决之以会百川惟桑与榆翳翳丘园驷马髙盖以大其门惟皇霈恩章服有耀翁敬承之乃食厥报淮海攸锺沃野千里有贲奎文自天上下君子之泽君子之庐孰敢弗瞻有踧俨如惟徳垂逺孝斯永世铭以介寿万有千岁
　　
　　井井亭铭
　　
　　夫利成于人而功配两仪者井是也且霖雨之润虽洪或无及于亢夏江河之浸虽博或不救于冱寒井则有恒焉有恒之道小而可大迩而可逺配厥两仪孰曰不宜哉吴郡之西天平山之麓有井焉派自白云泉甘冽绀深故封编修吴公之所凿也复亭其上以休役者榜曰井井人实惠之陆深铭其旁曰
　　
　　天平峩峩灵泉所畜有亭翼翼临于其麓爰覆厥井虚体渊光济彼二仪燠寒甘凉伊其有俶自吴太史惟太史公厥徳肖是泽流生人实恒实宏太史有作永观厥成倦者来休渇者来饮注瓶挹罂滫髓烹餁朝井而西暮井而东众享其利莫知其功功之不知厥功之崇我镵斯铭庶永兹道式丰尔源勿以渫告
　　
　　木和氏铭
　　
　　昔卞和懐璧献之楚王被则者三至今人悲之自和氏废而荆山之璞遂为世大宝或谓和氏急于求售以速祸非不幸也夫和氏知矣用以自全顾不易易哉予重悲之嘉靖己丑秋八月谪南剑道武夷天日清霁极登临之胜既谒朱祠释菜于五曲明日任生锴复要为九曲之游回舟焉有古木出于沙际泉噬水囓幻为人形俯首交臂抱一石当胷若有所献然时从游者姚云丘云霄程乆中共谛观之予太息曰此忠爱之化耶胡为乎来哉睨其下一足若跷又类刖者因目之曰木和氏手为洗剔以付王羽士文赐藏之宫中表异也复系之铭曰
　　
　　和氏懐宝或谓乃石三献而刖尔厉尔魄我行迟迟不索有获知遇何难铭以劝百
　　
　　髙岭书院铭
　　
　　今之髙岭古冠山也冠山有书院髙岭亦有之冠山以吕左丞思诚着髙岭则自孙太守朝用作也前有倡而后和基构琢凿咸于教学有功不但一州之冠冕已也于是东海陆深刻铭其巅曰
　　
　　穹山峻岭以配人文峩峩冠山其上干云岂曰藏副罗此典坟青青衿佩式歌采芹孔颜虽逺大道日闻羮墙有见慰我同羣梵宫琳馆一何纷纭辟邪崇正自我孙君
　　
　　正斋铭
　　
　　都谏俞君国昌作正斋友人陆深为之铭曰
　　
　　渇不饮泉息而择木毋谓小闲罔敢弗穆负扆以朝两观斯戮秉徳不回神明所福髙斋抑抑惠山之东于皇先训配兹栋隆过焉必式君子之功蚁旋则折龙徳乃中曲房复阁以贮歌舞结绮临春速衅召侮陋巷称贤草庐颂武端居俨藏式是千古易云尚象书赞肯堂卓哉位置负阴面阳岂曰室迩用表万方太史勒词以铭勿忘
　　
　　石泾铭（为陆方伯）
　　
　　夫物之至重者为石水之至清者为泾惟重也足以镇廊庙惟清也足以别妍媸石泾之时义大矣哉陆深为制铭曰
　　
　　沄沄石泾大江之东伊其有俶华亭启封溔淼演漾襟喉洞空民生既奠人思禹功有煜伟人灵淑所锺配徳比业循名考同厉齿可潄洗耳何工霖雨津泽与上天通江河淮济式由地中千龄永誉百川攸宗
　　
　　白石印池铭
　　
　　若质维素尔用则朱尚毋紫夺而涅之缁
　　
　　钟砚铭（为汪司业器之）
　　
　　确然就砻鸣以叩从斯文攸宗含垢有容以坦厥中庸昭帝躬
　　
　　笔屏铭
　　
　　保障万里卓立四山敛而用之在几案间
　　
　　几上庐山铭
　　
　　予得此石于武宁溪谷中宛然双瀑故道也因题曰几上庐山刻铭其东崖曰
　　
　　寰宇孤标匡庐双瀑袖懐东海不有先淑小大之分伊其劖斵静对一拳徧游五岳
　　
　　鼓枰铭
　　
　　未斋宫谕徳成艺游出新意制鼓枰其友陆深为之铭曰
　　
　　员象天方效地一动一静以阐斯义尔木斵之尔革张之无所用心将鸣而攻之
　　
　　洮河緑石砚
　　
　　铭予得洮河緑石琢成砚铭其背曰
　　
　　缜乎玉黯乎緑用斯郁郁俨乎君子若内足而不以污墨辱惟不辱壊不速几哉福
　　
　　芙蓉洞铭
　　
　　瞻嵩仰衡实惟隠映繄石与丁讵曰人境尔之始华气澄秋靘尔之不华万古常静常静常定以保尔正匪名之荣惟尔之命岁寒乃心水云成性临髙履危敢不益敬砚
　　
　　铭寿（郑启范）
　　
　　文字之友毫楮为耦独此最寿赋质近厚坦腹而受以兹故乆知白含垢君子之守君子之有
　　
　　小康山径铭
　　
　　治靳小康君子思大唐风无已诗人示戒悠悠泉石夙夜匪懈临深履薄理欲作界理胜为乐从欲斯败敢告墨卿顾諟所屇
　　
　　大象石铭
　　
　　江之西海之东石为林桂成丛歌小山咏大风生有涯乐无穷
　　
　　屏石铭二首
　　
　　云卧壁立仁寿为徒可乆可大以殿诒图
　　
　　二
　　
　　完璧归赵合剑于渊慎谋贵始后定者天
　　
　　砚铭
　　
　　陆氏之砚三世所珍用乆而益竒质朴而无文古人所重者以徳不以形岁在已未赞者陆深
　　
　　大理石屏铭
　　
　　逺岫含云平林过雨一屏盈尺中有万里
　　
　　玉华洞铭
　　
　　山月如璧中天无云人心朗然以显斯文
　　
　　醒酒石铭
　　
　　昔以醒酒今以醒心难如蜀道胜比山阴
　　
　　俨山集巻三十五
　　
　　●钦定四库全书
　　
　　俨山集巻三十六
　　
　　（明）陆深 撰
　　
　　○引
　　
　　知命集引
　　
　　深以嘉靖十有二年春得江西右参政明年甲午冬十月有事浮梁之景徳镇望后四日闻陜西右布政之命又明年二月初旬为入关之役由京口济江至维扬舍舟从陆实廿有一日也晓径蜀冈问之曰此维扬也而谓之蜀可乎有父老答之曰自此可以通蜀也予识之前此三日而四川左布政之命下矣从泗渡淮过宿适汴以三月四日抵大梁始获报闻追数征先为之叹息旋被部檄因改蜀装遵黄河而西行成皋荥阳间入咸阳问前朝城郭覩龙门伊阙三门七津思大禹之功度函谷上潼关观中条太华之竒峻秦晋宦游感念今昔乃歴长安畧咸阳道岐丰征文武之遗化终南太白髙切云霞涉汧渭出褒斜东望汉中见淮阴拜将之台徘徊定军山下悲先主之业不终拜孔明祠堂而去比入五丁峡寔五月八日也山川伟丽之观少偿夙愿而不知此身之逺迈也亦云幸矣因检漫稿次第之题曰知命夫一定之谓命顾知之有蚤有不蚤尔时年五十九岁是岁六月朔书于梓州中江之分司
　　
　　朝天诗引
　　
　　右若干篇松郡士大夫之诗也嘉靖元年冬华亭侯聂君文蔚为入觐之行是举也盖古赠言也文蔚治华亭有善政故其诗有美有颂有愿有祝有爱有慕有情有实有体夫被其惠则美形焉质其成则颂形焉冀其大则愿形焉要其终则祝形焉思其去则爱形焉徯其来则慕形焉发于衷之谓情核于事之谓实明于国家之谓体是诗有焉邑士沈东聨而什之以属序深受而终诵焉美哉沨沨乎其至理之音与夫上天将开理于世也必生贤才以拟之若或待焉其将寄斯人以理也必设地望以处之若或试焉是故五臣之于唐虞尹旦之于殷周是已乃若以预拟之才用之于既试之后者是天也非人也底忧勤之绩以致熈皥之治者是人也非天也天相之人成之其致于理也必矣文蔚之华亭其殆试之乎今天子继统将兴唐虞三代之治华亭之政绩固文蔚之所藉手以自献者也由是而致理焉文蔚其将有不得而辞者乎故不知天之所为者非知也不尽人之所为者非仁也仁且知文蔚所以拟之者盖亦豫矣故于序是诗也复申之文蔚名豹永丰旧族少有重望举丁丑进士精练明敏才无不宜治华亭再期其亷仁尤足称云
　　
　　海邦快覩诗引
　　
　　莆田郑侯令上海之三年会江南饥天子用大臣议发内帑赈上海以银万两至侯捧而喜曰上之赐也吾民之命也自吾之领斯县也一钱以上于民也不敢妄费已乃检括诸库得银二千六百两有竒自吾之社仓法成也敛散之有赢已乃发榖之在济农者几四万斛其在唐行者复得米二千五百斛有竒已乃集父老于庭谕之曰民病矣吾若父母也徒有忧焉不给是惧惟天子念逺民惟抚按赞之惟太守成之兹则有镪有米有榖食费咸具吾之幸也抑亦吾之心也诸父老皆拜舞曰是我侯之惠也徐劳之曰非吾所及虽然凡惠在速其以即日从事榜于通衢曰逺近皆集环县以听又曰凡惠在均其以三乡之民下下者撮其戸三万四千余戸授银三钱则又曰物析则寡其以吾民之强有力者任縻散则又曰凡物聚则壅其以地分处民之至者布而书之曰某乡于此统以里老则又曰凡科扰者邀夺者论重罪整以僚吏由是焕若星布密若鱼丽然后鼓以给之铎以散之麾以进退之由是折若蚁封次若鴈序终事之顷几日昃焉民欣欣然各满所望探诸怀中得方函署曰戸某银三钱人人无爽散榖法如之散米法亦如之观者叹息所未有也皆以手加额曰斯政也非侯之仁无以与此斯仁也非侯之才无以办此诸生唐敞目覩其事扬于众曰下有急而上弗问者乱之积也上有善而下弗知者薄之趋也或以养乱或以导薄是焉取于理焉侯之理海也敦本阜俗乡约具焉训饬励戒课试严焉三年于兹善多矣惟是一举也而数善集焉凡我乡校其谓之何纷而止齐弗可以制军政乎博而举要弗可以驭万里乎济而守逸弗可以例后世乎不疾而速焉无为而成焉古之卓异者耶而咏歌靡闻敞等之耻也奚其可乃请于诸博士博士曰引以长其比于风矣复谂于乡大夫大夫曰徳惟功其晋于颂矣又征之古作者作者之意既深且渥其式于雅之大矣佥曰可矣乃帅诸同志共裁为若干篇用备观采聨而什之以告于前史官深深从二三子读之曰称哉乎情文之间也夫仁而无术与忍同宫惠焉罔终贾怨一致是宜传遂题之曰海邦快覩以引
　　
　　石门诗引
　　
　　晋山深逺故竒秀不外见入山之人始知之若石门其一也石门在今平定州之东三十里南转山石中断若门林深土厚可耕可薪郗氏之别业在焉郗君文渊守寿春时寤寐兹地命画史图其胜凡十有六太宰白岩乔公题之曰石门村乐文渊致寿政还遂有其乐而山川之竒秀于是乎遇所知矣予再入晋寓平定乆文渊以是请曰买田归老此先人之志元深罔敢坠也愿有述东平公举进士官给谏即以身殉国文渊一仕州郡飘然髙蹈皆不事表襮以求人知者兹山固肖之耶而石门之山川于是乎得所托矣樵歌牧唱岩花野鸟与夫四时之变态无穷人未必尽知而文渊之孝先早退世必有能知之知之者各抒言于其左
　　
　　蓉塘诗话引
　　
　　诗话文章家之一体莫盛于宋贤经术事本国体世风兼载不但论诗而已下至俚俗歌謡星歴医卜无所不録至其甚者虽嘲谑鬼怪淫秽鄙亵之事皆有盖立言者用以讳避陈托微意所存又文章之一法也若乃发幽隠昭鉴戒纪岁月顾有裨于正传之阙失盖史家流也吾友姜南明叔方工进士业余力及此书予在京师时尝一读之巻帙尚多八峯张国镇之令海也捐俸刻之县斋颇有诠择其间明叔可谓博雅之士哉古称文章止于润身而学以经世为大是集所録经世之端盖多矣八峯亟表扬之与善之心皆可谓无穷也书凡若干巻明叔别号蓉塘故以名集云
　　
　　见月録小引
　　
　　余性疎口且多言与人交辄得罪弘治甲子秋获侍戴君子孝共载而北道路几四千里始终几五十日饮食卧起未尝竟时舍去也而余之疎者不加密多言者不加黙子孝顾待余驩然若骨肉时加许可不知何以得此于子孝耶将子孝嗜憎之情与人异非邪明年春余待罪于朝子孝去卒业南雍别且半载余未尝一日忘吾子孝知己之深也追忆河桥风雨残镫对坐恍然梦寐想吾子孝无异此懐因録往时与子孝途中鄙作为一巻取栁子厚见月诗为名庶几后日知己一劵云
　　
　　思萱诗巻引
　　
　　凡人之情托物而后喻者至情也昔屈原之作离骚也悲宗国悼故君其情可谓至矣顾其词之所指品香草目佳禽抑又缓焉是故其词愈缓其引类愈疎而其情愈至故不独当时悲之千万世而下闻其声无有不悲者此思萱之所为作与萱草类不见于骚而见于诗释之者谓谖萱同音故命之以忘忧之草而后世遂托之于母其意若有颂祷焉者或曰妇人佩之宜男此或有母道云尔要之人子爱亲之至情托物而后喻者新喻易君止恭六岁失母长而有知以思萱名堂又博求大夫士之能者咏歌其事浸成巨巻语有之曰覩其物则思其人况于不敢思其人而惟物之是思其情又当何如耶故推其意有合于骚而巻中诸作顿挫抑扬亦足附于骚之余者不知读是诗也有悲止恭如悲原者乎姑序以引
　　
　　俨山集巻三十六
　　
　　●钦定四库全书
　　
　　俨山集巻三十七
　　
　　（明）陆深 撰
　　
　　○序一
　　
　　送都阃王公北归序
　　
　　今天子神圣御?逾一纪矣文恬武嬉四方无事在大江以南东至于海尤称晏然若乃韬畧之务寔无所于用士大夫之抱负竒伟者咸无所于自见辄思引退若不得虽以病免可也天子亦例可之于是浙江备倭都指挥佥事王公得以北归公卢龙人也在卑湿柔脆之乡常郁衂无暇展布果若病然予来浙访公于私门遂以病见而竒气表然于离褷局蹐之间予甚疑焉公世受国恩凡疆场之事无论大小险易一切以身任之虽其子若孙尤当以继志绳武为大非若予书生然起自白屋茍不得志则求贤者能者而让之位洁身以去安往不可公宜难于去也予疑公固有待哉未两月都阃顺庵邬公一山李公以公归期告且以赠言请予甚不满于公之此去而又以不得如公之得去为髙也乃为之言曰士大夫自一命以上皆有委质致身之义进退可易言哉是故知进而不知退者非也知退而不知进者亦非也当进而不知进者弱也不当退而必于退者非惰则有所利也进退可易言哉虽然能退者视不能退者则有间矣故曰难进而易退者古之节也古之人有文武才者不少而进退之际畧可考见马伏波忠勇出于天性建立焯焯至于请击武陵五溪蛮则据鞍顾盻以示可用冦忠愍出将入相决策澶渊之役可谓有大功于国矣卒之皆为奸人所挤徒以老不知退尔公之此行胡可少哉虽然此特祸福之小小者耳亦非所以论公也方今天下之患惟西北二方为甚强而北陲外诸蒙古部落尤称四方然非朶颜三卫导之出入不为功盖三卫于我近在肘腋距京师不过三舍可虑也朶颜等卫入贡之途必出卢龙公自少有志于廓清习知其情状且逼迩京邑公归轻裘缓带逍遥塞上以观其变万一有警则朝骤符而夕登坛矣区区东南宜公之所不肯少留也于是顺庵辈举酒酌觞曰公之志端在此请书以为序
　　
　　送都察院右副都御史安斋朱公治河序
　　
　　我国家定鼎于燕北塞南河其事惟大大抵塞上之事十七在人惟河之利害常有天数而人谋之事事者不能二三是故其事尤大天子每出大僚一人主之俾司济上凡山之东河之南两畿濵河之地皆得以便宜行事任至重也是故常难其人嘉靖癸巳治河之宪臣阙吏部以浙江左布政使安斋朱公名上上特升为都察院右副都御史俾莅其任既而塞上事严吏部复以朱公宜任宣府巡抚之事特名上请上若曰河事非朱某不可宣府之事可别疏名来上于是天下皆知朱公受知之深而相与颂君相之慎于用才也如此于时右布政使钧阳党公请为赠深昔调官延平公适总闽宪得备观公文武之才经纶之具可以大受者有不得辞乃起而赞公之行以告于众曰公举甲戌进士选为监察御史出知巩昌陟为按察副使于浙江即转参政继升福建按察使复进浙江左布政使扬歴中外是可谓善天下之官矣癸未大觐吏部旌天下郡守之卓异者才三人公居最既而吏科荐天下之贤七人公以亷介与焉是可谓永天下之誉矣初巡河东鹾政大举再按齐鲁风裁振扬备兵温处一道肃靖及长藩臬吏畏民懐是可谓具天下之才矣公自筮仕以及今迁廉洁自持一介不可以取与所至庖厨有终日蔬素者事必躬亲虽井臼澣濯之微或至身为之尝曰古人运甓果何为哉而又兢兢恭慎未尝有疾言傲色是可谓有天下之徳者矣夫履歴以练达闻望以感孚才以济事而徳以将才凡有一于此者皆足以大受而况公实兼之乎其于河事也何有虽然河事亦岂易易哉自河入中国为生民利害也乆矣禹迹之后与大运低昻实系兴衰治乱之故盖自战国诸人各图规利始以城郭园田宫室井市之侈繁与河争而水势始激为害至于今未平也凡治水工自上流乃克有济今之汴泗徐沛皆下流也成功实难古河入海悉由东北顺下之势然也今日治河本为运道障之使南似从仰出故理逆而祸大此其大较也茍知让斯须之利而不与争凡事讲求其本源而不琐琐于末流之拘事得顺适之理而因事以兴利虽公相天下之业亦不外是而况于治河乎聊于是行乎卜也公其往哉
　　
　　送叶白石学谕令邵武序
　　
　　贵溪叶君淳夫教上海且六年矣乃迁为令令邵武司训伍君汝观率诸生董继宝辈来请为淳夫赠汝观之言曰淳夫刚方磊落动与道义俱不设城府与人交若孤峭往往缓急之际气力为多卒然犯之不校吾贤僚也诸生之言曰先生教人多方尤严于义利之辨生徒贫且病者至割俸赒之而束修之修不修不问也其讲学则以致用为实际而一扫髙虚凌蜡之弊其校艺则以徳行为首科而文词为下升堂侍坐之次能使诸生凛然戒惧虽声色不一假借吾严师也予闻之曰是则然虽予亦岂无良友之思哉予忆少时往与计偕渡江道扬州观同知叶公之为政上下响应如古循良然乃心自语曰他日有官如叶扬州亦足矣又何必位通显哉是时未知同知为谁也予既待罪史官友人空同李公督学江西以诖误系狱大书江西诸生之义而以贵溪叶生为冠是时亦未知生为谁也辄扼腕叹曰安得若人与之相周旋哉会予自讲筵调官同知延平便道携家时邑中得新学谕伟如也即来慰予不甚作寒温便语予曰先生当速就道予竦然异之因以论其世始知学谕为叶扬州之子而李空同所与共患难者即其人也心益异之予去延平不满三月万不如叶扬州督学山西得罪如李空同晋阳诸生候问者殊少益思吾淳夫之不可多得也家食岁余与淳夫益相知厚再起莅浙稍迁江藩淳夫之规诲予者日益至今还自江西肩藤未弛而淳夫去矣予又安得无言哉予行江西逺矣大抵多气节之士往往类其山川而广信在江西上游尤为佳丽故又多文章政事之才若吾淳夫其一也往时少师东湖费公在馆阁每向予道信之丹山碧水宗伯石潭汪公少宰闲斋先生昆季又相与跻攀览眺自负为乾坤竒秘口缕缕不能休夫三公皆当世伟人岂徒诩诧形胜如幽栖之士哉意必有人当之有之不在吾淳夫乎淳夫之气节着矣文章名世矣世所未必见者政事耳今将试手邵武吾知淳夫必能发山川之光彩以经纶宇内姑自一县始无疑也邵武延平之右臂予知其风土朴厚溪山盘固昔文信公之所尝开府也而与贵溪为近以吾淳夫之才为之其有不以政事名一世乎夫以气节根柢乎文章以文章縁饰乎吏事吾见邵武之政日起矣异时天子有召考功奏最为天下第一必吾淳夫也或曰淳夫才宜大用邵武非所以大淳夫也予应之曰此用人之人之深意又安知不以淳夫大邵武哉淳夫往矣于是汝观诸君子佥曰是则然宜书为序
　　
　　名藩至徳诗序
　　
　　嘉靖十一年十一月十日皇帝亲御奉天门降制勑一识以亲亲之宝若曰晋王天性纯孝长而嗜学及居丧哀慕有芝草白鸐之祥抚按重臣来上其事兹特遣官褒奨且以风励诸王尚益笃孝行以永终誉为宗室之光成夹辅之美顾不伟与钦哉故谕于是大行人臣某当陛躬承驰传续食以往封以芝检袭以黄帕导以文马呼传道途行者皆俯伏顿首屏息以候传于晋郊黄童白叟咸欢忻鼔舞侦伺所由来举手加额曰天子之神明也我王之贤孝也及于国门则设大仗香灯旗亭官僚具服奉迎鲜耀登于王宫晋王衮冕执圭北面拜受惟谨士大夫之能言者咸作为歌颂以侈一时之盛美于时前按察副使陆深适有事于晋与观斯举王以左长史马朋来致命曰敬哉汝宜有述深以罪辞王再命曰咈哉汝旧翰林也何罪之能辞深昨任事时辱殿下知奬慰劳至于再三且孝芝之作已尝附名诸公后而翔鸐为异则又见于河中王等之奏特勤玺书事岂偶然乃拜手稽首而言曰诗不云乎文王孙子本支百世释之者曰本宗百世为天子支庶百世为诸侯古之诸侯今之亲籓是已汉称诸侯王今之藩王是已夫天子诸侯天下之大分也天子有天下诸侯有封国天下之通制也天子亲诸侯诸侯奉天子天下之定礼也若夫孝以法祖敬以修身天子诸侯一也天下之要道也安天下之大分遵天下之通制守天下之定礼明天下之要道于是动天地感神明致休征孚臣庶昌宗藩辅治化耀当今播来裔此则晋王殿下之至徳也于歌颂为宜深谨序之曰名藩至徳以传且承命也
　　
　　虞山奏疏序
　　
　　今山西按察使虞山先生姓陈氏深之乡同年友也又三十年矣中外进退大畧相似而亷介之操敢言之气非深之所敢望也嘉靖壬辰深候命于晋而先生至首出疏草示之皆先生为御史时所上也乃受而卒业焉分为二编凡论列者曰奏疏凡条处者曰奏议大抵使人便于诵法且以考言行也先生为御史余二十载始自南入也当正徳之初年再召而起也适武皇之末造及终制而来也际今上维新之朝时方多事有大举措有大典礼先生居中居外无不言危辞与婉道并出施行报罢者间有之呜呼兹一代之时也乎使先生终卧不起则有不得言使先生速化而去则有不及言岂天固遗之时耶将以舒露先生之蓄藏者而竒文法言往往亦在语云与时髙下岂不信哉宋制入台有十旬不言事辄举辱台之罚深窃过之使时无可言固将强聒也故尝谓台谏之言事当论其大小不当论疏数当论其缓急不当论其早暮则是编也所谓大小所谓缓急所谓疏数所谓早暮咸可考见虽然先生岂有意于言哉故又曰先生之告君也文少而事多气平而词畅世必有知言君子
　　
　　送沈文忠左判徳庆州序
　　
　　予昔官翰林与有史事壬申之岁南封于淮轺车所过郡县以数十计而以常山为之界其所见守令亦以数十计而以常山为之难盖自京师而达也放洪逾河絶淮渡江泛湖冲潮乱流上濑有闸坝之限津梁之辖虽然陟降止于寻丈水陆之劳逸未分也惟至于常山则舍舟就舆出涂泥之下而跻攀云霄之间虽西北之塞栈东南之岭嶂有雄且险者于此此岂非一界限也哉令常山者往而送来而迎奔走于水涯山巅或东不及西西不暇东往往令人传呼告至与谢不及其泛泛然者犹烦馆榖津遣而后己其地俭其民习劳而吝健于讼簿案繁伙易縁以奸令岂不以是难哉沈君文忠适令于是予以乡里又有场屋之好且旧矣乃得从容延访以故且以观其政文忠执手板指顾风生具于一谈之顷方谋作城凿池赡养斯民以丕变其习俗纚纚然可挈而整齐之不难也时方有饶源之警遣大将用兵百需咸具将于是途乎出予既下草萍趋饶州竣事颇得贼中情状还至常山则见文忠具畚锸兴工徒堑山疏水次第畧举行视其仓库甚虚问其策但口胡卢以对予心伟其才之敏而窃忧其成之难或成之而怨敛也但告之曰饶源之衅贼虽就招恨抚御非策将半载贼粮且尽必大作祸常山其冲乎屈指计之腊尽春初其期也文忠勉之既为荐于同年王御史伯圻时适按常山云予既抱病归卧于家贼复煽乱果如余料自开化直隶常山以有备而止既而文忠果以筑城用盐引税钱为当道文致罢令常山文忠诉其事于朝得昭雪之然犹坐微文当鑴一秩于是谪判徳庆州予曰此非文忠之罪盍再诉文忠曰令与判相去几何地尔然吾正当以人重其官岂复藉官以重人乎昔人有言惠州岂在天上也予益贤之与之饮酒而送之喟然叹曰天下事之难成也乆矣自全者因陋就简以为国羞自任者胎祸媒谤以为身困盖自昔然矣若文忠者之所遭果孰为之哉而公道卒至于不泯闻之向来锻炼文忠者半在鬼録而文忠固无恙也文忠亦足以自恃而自慰矣安知徳庆非文忠游刃之地耶州守张君汝隆亦予旧识才士方自开州得调文忠往愿相与以有成也
　　
　　重刻百官箴序
　　
　　我中丞新安潘公方塘抚蜀之明年重锓百官箴于行台深适吏属爰覩厥成公命序之按箴本衣箴医人又用之以攻疾盖弥缝其阙失而刺之诗曰因以箴之是已百官有箴自汉始此则宋儒山屋许先生所为撰次也山屋名月卿理宗朝进士及第家婺源许村盖公之乡人也深少侧闻宋亡时南士有卧一车中五年不言者心甚伟之而未知即山屋也今读其遗文又知讲学于鹤山魏文靖公得朱子之传新安为文公阙里则山屋固朱子之乡人也平生著述甚多此箴或其集中之一类耳箴凡四十有九而名之曰百其见于自叙者意义深逺视昔杨胡崔刘之文尤为忠朴经世大业悉聚此书其曰分殊理一其曰本末源流又曰阅天下之义理愈熟处天下之事会愈精此皆朱子之学也且人品甚髙往往讥切时宰故仕不大显至于摛文命篇辨于体裁虽音韵字画之间博考详据真朱子之正嫡也不可亡传顾其制尽宋官言多宋事特一代之书尔要之有合于今者则经筵翰苑御史史臣尚书六部太常大理国监登闻览厥名义殷鉴存焉京兆非今之天府乎守臣非今之郡县乎发运转运提点刑狱非今之布按乎茶马市舶盐鐡钱粮又皆今日之要司观会通以槩于不可解之心虽百代传可也此公翻刋之微意岂徒乡人云乎哉惟公扬歴中外几三十年百年之业无所不具又况遭时得君致位九列既非黍离麦秀之老可望而格物致知诚意正心之学自幼得之朱子者尤精其所到未可量也虽然以乡人师乡人为近而深亦山屋之乡人也于是乎序
　　
　　俨山集巻三十七
　　
　　●钦定四库全书
　　
　　俨山集巻三十八
　　
　　（明）陆深 撰
　　
　　○序二
　　
　　分宁周氏族谱后序
　　
　　刑部尚书泉坡周公重修分宁族谱盖用欧苏二家例以谱十有三世之可知者于是分宁之周氏蝉聨叶奕秩然可考既成又手分为内外二编内编以详派系外编则文献存焉公尝授予读之使序诸其后按周本以国为姓所从来者逺矣其在于今则分宁之望族也昔孟氏有言所谓故国者非有乔木之谓也有世臣之谓也夫乔木歴数百年而后成干云霄蔽日月蔚然百里之望可谓伟也已而不足以重故国者谓其为物也然则周氏之所为分宁重者宁非所谓有世臣耶今泉坡公謇谔当朝有伊傅之望扬歴中外几四十年位至尚书典司刑狱天下倚以无寃自泉坡公而上则有来轩先生其人风猷峻整文学深醇屡典藩臬入佐省台赠官易名屹然一代之硕辅自来轩公而上则有南山先生其人器度闳伟才识敏达西边北镇树大勲绩晩受知于孝庙甚深没有僖敏之谥其它以科第奋庸徳谊称誉传芳踵武世不乏人皆兹谱之光也非一代之世臣耶其于人国也重矣故曰有世臣之谓也岂徒分宁之望已哉兹谱可传也慨自宗法废而姓氏之学微自图谱废而述作之体杂是故髙者过于文卑者局于质文质得中如尚书斯作虽谓之良史亦可也此尚书所以有功于续谱此续谱所以有功于周氏此周氏之谱所以有功于分宁此分宁周氏之谱所以有功于世道也何则土膏沃者产丰宗支蕃者积厚是故有世家而后有世臣有世臣而后有世徳若斯谱也抑亦可以观徳也已于是乎序
　　
　　大臣禄养图序
　　
　　嘉靖十有八年七月吉太子宾客吏部左侍郎兼翰林院学士张公邦竒上疏言臣母沈就养京邸越兹六年今八十有八矣亲生之子惟臣一人乞送还乡如例则臣母子并荷皇上生成之恩而天下皆覩皇上仁孝之治辞甚恳切上意若曰侍郎学士予丞弼之储也况东朝初建方有辅导之寄岂宜暂辍左右乃出御批答之曰大臣禄养寿母自古治朝恒有之所请不允命下之日朝士大夫相与庆之曰皇上之敬礼大臣而及其亲也如此人臣之孝奉寿母而格其君也如此固一代之盛事也于是侍郎入谢退以复于太夫人敬宣徳音太夫人起望谢于庭肃拜如礼乃立侍郎于侧举手加额而语之曰圣恩厚矣吾老偶思乡耳幸无他吾儿身为大臣宜视国如家吾有儿为大臣且视客舍亦如家心甚安焉于是侍郎下堂谢曰谨如教鄞之士大夫复相与庆之曰贤母之教其子而忘所懐也如此孝子之奉其亲而移为忠也如此又吾一乡盛事也用绘为图遵圣谕题之曰大臣禄养以告于陆深请为太夫人寿深视太夫人犹母也寔与侍郎同年交垂四十载闻太夫人之贤旧矣太夫人出鄞旧族归于赠少宰府君相之道义至训诲诸族人之言动与古圣贤合其教侍郎之方尤为逺大盖张氏之师保当世之女丈夫也昨岁深亲拜太夫人于堂步履康健耳目聪明如壮岁人未尝不私为侍郎庆然于此重有庆焉虽庆以天下可也何则古之所谓大臣者必以身系天下之重而具有祈天永命之业古之所谓禄养者虽毕备锺鼎之物而恒享于三从四徳之贤故大臣有之然知己之主难逢也禄养有之然京朝之贵难得也寿母有之然贤徳之风鲜闻也今太夫人以顺厚之天和而夙成侍郎之器业以侍郎之徳望而遇知于今上之圣明此风教之所由盛而雍熈之治可致也则太夫人一日之养固朝野一日之福百岁之养则亦朝野百岁之福也岂非天下之庆哉是岁之九月太夫人既留京师又膺改封之命翟冠凤诰辉贲髙堂适及称觞之旦一时君臣母子之际敬恭雍穆天保行苇之仁关雎麟趾之化无以过此虽古今同以为庆亦可也因并书为序
　　
　　武宁县志序
　　
　　武宁为县僻在万山中当修江上游水泉灌溉之利峯峦岑郁之美亦望县也其俗朴野其民力本榖菽布缕之用流焉以资生为裕其地边邻省自宁州西来皆衡沙境也故流移易为受纳喜于生事而盗贼因之其土著之人又皆负气吝财顾其末也流于文胜而和厚之风散矣亦势也颇号难治司民牧者宜示之以礼节失礼必有让节则寡求而武寕之淳实可还也昔在癸巳甲午之岁予参政江藩尝守其地过焉接见士夫问县之故而以志事为阙会予迁去无暇然每每往来于懐也唐君世惠来知是县礼聘学谕徐麟修成此志凡若干巻提纲缉目焕然可述虽不入其地者一展巻间犹武宁之在目中也可谓有功于此县矣予既归田世惠椷来请序予读之喜喜以成吾宿志也近世郡邑作志甚多多附丽于史法而艺文为工大抵史以记往志以开来记往以存鉴戒开来者则经纶之业系焉虽史家犹以作志为难此体例之辨而名实之际也致用有间矣是书简质不失其故凡有事于武宁者可执此以为政矣世惠名牧自鸿胪迁为国监典簿予尝教国子于世惠有契分且同乡也因为之序
　　
　　两浙南关志序
　　
　　南关今两浙征榷竹木之所在杭城候潮门外故曰南关定制岁命工部主事一人领之设自成化间未志也志之者主事薛君尚迁也志成深适来视学而序之序曰征榷国计之大而亦天下之大利也计大寔烦利大近腻士大夫有避而不肯为有畏而不敢为者事至于不肯为与不敢为其弊可胜言哉此尚迁之所为志南关也志建始则永终之道得矣志关厂则体统之义明矣志宦纪则交代之际慎矣志人役则小大之分辨矣志事例则纲目之理该矣志课单则新故之迹详矣志浅船则资利之意深矣志条约则告谕之体严矣志因革则经权之宜审矣志事宜则变通之方广矣志器用则爱养之心博矣志艺彚则性情之用明矣以是理烦以是涤腻夫何弊之有凡此皆尚迁之志而此志之所为善也尚迁名侨潮名家举癸未进士明于体用之学故虽小事不为洁已虽大事不为私已若斯志可以观已
　　
　　庸玉集序
　　
　　终南山人王尧卿与予相得之知甚深颇恨相从之日犹浅也岁在辛未壬申之间遇于京当是时予为史官尧卿为谏官也尧卿盩厔人每谓予之盩厔多异人于是相约为物外之游又约尧卿当过江南予当访尧卿于盩厔皆漫然语也不乆尧卿弃官去已而尧卿果渡江予时在成均昨岁过盩厔而尧卿之墓木拱矣追念今昔为之出涕尧卿才甚髙当时颇疑尧卿少自逊避盖有待也不意尧卿坐交游之累下诏狱就逮至南都甫脱以死死时事余闻而悲之亦天下之人所同悲也尧卿之弟舜卿又与予有寮寀之谊今寓茂州以此编见寄将刻梓以传呜呼使不识尧卿者读此亦将一字一涕况如予与尧卿者乎复抆涕为之序且手书之以报舜卿
　　
　　唐诗絶句序
　　
　　昔东莱吕成公着卧游録以适物外之趣近时都太仆玄敬亦有玉壶冰之作予尝欲题其书曰山林经云丁酉之岁赴召出蜀下三峡道荆襄而北河山巨丽之观靡日不有时歌古诗以慰羇旅之懐因裁取若干首欲为一编若辅二书而行者亦犹经之诗也予少弱而病病益弱故每退焉思为葆藏之计今六十有一年矣窃念自先人祥禫营域之日以其余力剏为精舍凿池种栁栽花莳竹当古淞江之上渐歴岁年蔚成林薮泉石亭馆之胜徒往来于奔走之日尔万一圣明怜而赐归得有其适将命童子按声习之以娱老景而消长日是编也安知非予之鼓吹耶乃寓归刻之俨山堂中
　　
　　重刻杜诗序
　　
　　自迁史班书而下杜诗韩文为世所流布宜无限也近时杜学盛行而刻杜者亦数家矣余所蓄千家注者于杜事为备间付汪谅氏重翻之以与学杜者共诵其诗读其书且以论其世也昔之君子称诗人以来未有子美岂不信哉虽然杜诗出而唐祚衰矣何者淳厖朴厚之才审于体而知务弼成人国于肇基开业之会暨其休养蕃息之已乆然后士无所见往往悉其长于艺文而于当务之急顾有所畧积而至于弊且蠧焉此孔子所为思先进也自周之季盖已然矣故曰文盛者实衰末茂者伤本知者慎焉若夫子美沈郁顿挫之辞忠义激昻之气或因于所遇而霖雨经纶之思唐虞稷契之志至于一饭而不忘后百世而习之犹足以追想其冲襟雅韵愿起而从之游是其哀乐之所寓尤为不逺于情性者此或诗人之所未讲也工既成因为之序巻帙次第固无改于旧云
　　
　　重刻唐音序
　　
　　襄城杨伯谦审于声律其选唐诸诗体裁辩而义例严可谓勒成一家矣惟李杜二作不在兹选昔人谓其有深意哉夫诗主于声孔子之于四诗删其不合于弦歌者犹十九也宋人宗义理而畧性情其于声律尤为末义故一代之作每每不尽同于唐人至于宋晩而诗之弊遂极矣伯谦继其后乃有斯集求方员于规矩槩丈石以权衡可不谓有功者耶独于初唐之诗无正音而所谓正音者晩唐之诗在焉又所谓遗响者则唐一代之诗咸在焉岂亦有深意哉旌徳汪谅氏既刻杜集力复举此予嘉其勤也复为之序
　　
　　送右方伯刘南泉赴任山东序
　　
　　南泉先生刘公以四川按察使迁为山东右布政使宪副沙溪龚公宪佥震轩蔡公辈相率属深为赠深方居是官而无能理于其职其何以应诸公之求耶乆之未有以复也顾南泉一世之才也无官不宜盖自丁丑举进士为戸部兵部两郎署有声出为河南开封两大府又有声陟为参政宪使治行皆冠自此为卿为辅可矣由臬而藩迁转一阶耳虽然吾不为南泉得是官而且为是官得南泉也惟我国家稽古建官一遵周礼而于布政使有左右之设盖寄之以古方伯之任而若将为周公召公之分治者亦可谓重矣今布政之职于六官无所不统而司徒司空之务为先右布政于左布政之职无所不问而司马之清理为专若两手然故曰左右左右手具而人之一身理矣左右布政协工而一省理矣积一省之理而天下理矣其重有如此者大抵士君子贵于行道而转迁之次实关气运诸司之为理则有大体存焉左右协恭体孰有大于是者而南泉固优为之自此以理天下可矣今之山东即古齐鲁之郊而周公太公之所为治孔子孟氏之教出焉兹将举周官之法度以行孔孟之仁义而有合于国家之治体非吾南泉尚谁望哉吾故不为南泉得是官而且谓是官得南泉也况山东密迩帝都据有海岱之雄北尽辽阳其物产丰硕故其人富饶其土地广衍故其人勇悍多知谋其险塞阻山带谷故其人易动而好为冦盗诘兵请戎之务视他省为尤急故曰山东之理乱天下理乱之候也其关系有如此者以南泉之才为之又当为诸省冠必矣此或当宁用人之深意而亦诸公寅协之忠告也深识南泉最早而知南泉最深于是乎有言会代者顺斋林公至乃请邮致之
　　
　　送中书舍人潘君致仕序
　　
　　正徳十三年秋八月国子监监丞臣潘援上言臣援乆司教事出入内外承国宠灵得表观天下之英才有年矣顾禀赋素薄疾疢荐臻愿乞骸骨归上下其事吏部吏部稽援成迹屡最议援抱冲退之节宜当奬拔之科傥俯从其请即有故事超转官阶以风示天下国子监风化之源而丞故重职也合处以文翰之地致其事覆奏上上是之擢中书舍人以去深自翰林出教国子与知其事时方求贤才与图共理欲留之而势有所不及也丞既罢束书数箧至不能归深目覩其事时方寒冱留以俟春欲助之而力有所不能也明年二月朔成行诸尝与僚者咸作诗送之而请序于深援字匡善处之景宁人故鹤琴太守公之从子今太常少卿南屏先生之族弟前祭酒侍郎王瓯濵先生之同年友也深闻匡善贤乆矣求其人而不得见得见矣而不获与之处处矣而不得乆以尽其平生之所相与愿为者以为快若相避就然深于匡善其何以为情而又何说之能为哉虽然动静者天之时也险易者地之理也劳逸者人之事也出处者事之为也仕止者君子之道也匡善兹将驭动以静在险即易舍劳就逸既出而处壮而仕老而止仕以行道止以遂志乆速消息一与道俱又焉往而不得哉身进而志屈迹逺而径捷言合而行违者不亦甚弊弊矣乎视匡善何如也深又闻景宁佳山水有浮丘仙之遗迹潘师正之隐居清泉乔松灵芝菖蒲茯苓琥珀仙草名药之产足以引年而已疾者无算匡善采饵之余旧疴尽脱游逍遥之谷坐留鹤之亭咏诸父招鹤之词续瓯濵留鹤之赋北望南屏从容台阁之峻以为门祚之荣三复埙箎之雅寄懐思于风云霄汉之表时时峩冠博带侈天子超擢之恩归来之赐感宰辅知遇之殊念同时僚友之乐览赠送之言或有门人弟子逺致起居之敬而考徳问业邦人晩生者彬彬乎门墙之下则匡善于世轻重又何如也深多病早衰未能归而叙匡善之归也若是以为诸君引
　　
　　俨山集巻三十八
　　
　　●钦定四库全书
　　
　　俨山集巻三十九
　　
　　（明）陆深 撰
　　
　　○序三
　　
　　送马都谏参政陜西序
　　
　　璞冈先生之参政陜西自刑科都给事中出也谏垣诸君子既喜其才将试于一省而又惜其人不可一日不在朝廷之上也相率属赠言于深聂君子安若以深为知璞冈者深与璞冈同在班行过从之日不数数谓之深知或未能也璞冈往岁令武进美政以数十布在人耳目深家去武进三百里而近谓之不知亦不可也惟今天子在位仁孝雍睦之治比隆唐虞而大小任使皆断自渊衷暨于明作之功中外一体若鉴之照物也比者襄藩有争袭之衅当事者咸以分辨为难乆而未决上命璞冈以给事中往至则剸裁若破竹中外帖然上特器之歴转副长凡大议拟大参驳务持大体士论翕然以为当代之名贤也顾今日仕版分中外而有亲疎故亲民莫如令亲天子者莫如谏官夫令谓其能善于下也谏官谓其能善于上也既善于令又善于谏官则天下职任皆其优为也而岂以中外论哉璞冈自此将拾级而升矣虽然陜西古关中也今藩省惟陜西为重何则九边要害其六在焉六边之经费兵戎为大天下之势不得不以陜西为重也藩司职总钱榖一涉邉事则费出尤大天下之藩司不得不以陜西为重也藩司之官参政而上惟有布政而布政特总大纲若夫画守分行备尝险剧参政事也况今日擘画之在西北者乎诸藩之参政又不得不以陜西为重也天子用璞冈之意固有在矣深闻陜西迩年以来数被敌患而灾荒相继夫敌人之情难于意计使得志而去则所伤寔多使失利而还则报复伊始区区一省之民日夜堤防不获生息而旱蝗又乘之农工芜废奈之何其不寒且困也此藩司之责而在一方者参政独任之将欲节民力与则边饷何需将欲裕边计乎则民膏日削二者璞冈宜有以处之矣国家治安日乆西北之事凡几变矣抚绥创痍洗剔蠧弊以复还祖宗之旧则今日之陜西又不得不恃璞冈以为重也璞冈素以天下为任而才识足以办之是行也其有以副明天子之任使必矣他日入为卿辅以其善关中者善廊庙犹之善武进者善谏垣中外皆璞冈之相业也此亦诸君子愿望之意遂书为赠
　　
　　光禄卿洪洋赵公让荫序
　　
　　今上皇帝以大孝至仁统天下十有八载矣乃二月吉建位储宫沛恩宇内凡廷臣三品以上得荫一子于时光禄寺卿洪洋赵公信臣上言臣廷瑞年四十有八尚未有子无以仰承恩诏恐孤陛下盛典臣有弟廷璋年及强仕幼习经书况臣母所钟爱愿以恩荫让事下吏部天官卿以为贤乃覆之曰光禄卿移荫不私其子而成其弟乃推恩之至情寔友于之笃爱事关风化于例有据亟上其事上特可之于是信臣入廷谢而廷璋入胄监以需用一时士大夫皆多信臣之善让而侈圣恩之广被也同官少卿东玉髙公辈谓深宜序其事以传深惟父子兄弟其道一而已矣自吾身视之一气也自祖宗视之一人也自天下视之一家也顾其分有万殊而仁人孝子之所愿欲与圣君贤相之所经纶者有遂有不遂有得有不得则存乎其遇尔今公之让弟一请而得焉抑可谓遇矣是故于君臣有体悉之仁于父子有继承之道于兄弟有逊让之风盖一举而众善兼之可不谓希阔之遇也乎且自古治平之极必有美让之徳风被天下以为万世准则然恒自近臣始自古君臣之间必有孚感之意相为流通以示彝伦法程然恒自大臣始今公身为大臣而执事常左右天子意气之孚感徳化之流通其所以凝集而启悟者独兹让弟一事然哉天下之所属望于公者宜如何也公宏材硕学抱经纶之器今上龙飞首擢甲科入读中秘书文章徳誉崇重一时既居谏垣凡三迁而为都给事其在刑科屡进谠议蹇谔之风播于华夏上特倚重有超擢之命遂迁通政清理内黄再正太仆之位召为光禄益见亲密由是天下之望翕然归公名位勲烈自此而愈进矣其进愈髙其让愈多必能济济相让于朝以嫓隆唐虞之化于我皇上中兴仁孝之业劝万世而光四表者又将自一家始是可以传矣因书为序
　　
　　海潮集序
　　
　　古今言潮者始于王充而备于卢肇予生长海上谛观潮汐孰主张之及闻诸乡父老言潮起于南汇嘴始若涌突旋分两派南派南涨入钱塘江北派北涨入杨子江南汇嘴者海之一曲也在邑东南百里而近比读海盐志志云海潮东北自金山而来西南至浙江名上潭自浙江回歴海宁茶湾至澉浦为下潭金山在海中属华亭在南汇之东北又云葫芦山澉浦镇东南六里海上出没潮中如葫芦云澉浦属海盐在金山之西南予尝过其地盖潮源云因检古今论潮者类为集以存异同之辨庚子夏四月望
　　
　　道南三书序
　　
　　论语皆孔门弟子所记其篇次并有意义孟子之书七篇或者以为出于万章公孙丑之徒秦汉而下士争以著书名家而兹义鲜矣至宋儒者以讲学为事诸家门人各有语録据所见闻而深浅具矣可以考论故尝与成书俱存而互传也子朱子作大学章句断然以经文为曽子所述其传文则曾子之意而门人记之也学者信之无疑深来佐延平始至问郡之故杨先生文靖公时罗先生文质公从彦李先生文靖公侗皆延产也徧访其遗文卒业焉因次録之为一编总之曰道南三书既以附于及门者之为幸而又以局于闻见者之为惧也并求正于世之君子
　　
　　送左长史胡君世杰序
　　
　　有谈者以仕宦不出国门为乐从容侍从之优裕密迩冕旒之清光信乐矣然而乡国桑梓登堂上冢之念岁时有不能以释然疑此特为都人士言之也有谈者以足迹不出里门为髙无奔走负荷之劳有宗族昆弟之乐信髙矣然而救时行道显扬振大之业有不能以坐致疑特为山林枯槁者言之也夫人不能恝然于当世而又欲自便于闾里惟典乡郡者两遂之然非今日之制也若胡君世杰非所谓古今希阔之遇者乎世杰本庐陵之族有戎籍于桂林遂举广西之乡试故今为桂林人宗族坟墓在焉自丙辰以来教安乡转上虞擢国子救时行道出而任负荷奔走之劳者廿余年矣中遭家难三弟连折烝尝丘垄之私未尝一日不往来于桂林也乃今正徳戊寅秋靖江府左长史阙吏部以世杰名荐上可之于是自国子学正列大夫之阶当辅相之任下天子侍从一等而冕旒之光日周旋于殿庭咫尺之间视古之典乡郡其荣光尊重者且数十倍而比于昔人衣锦之荣者不啻过之而又以遂夫显扬振大之举以遂吾睦族裕后之仁所谓乐且髙者兼而有之岂非希阔之遇哉虽然余愿有告焉我朝广建宗藩实藉以为奠安巩固之具而天潢玉牒之英其崇徳进学实于辅相焉赖之而世杰其首选也惟靖江奠在南服我圣祖亲建之邦而于今日所谓故国也乐善好贤亦有东平之遗辙而礼乐修举则河间之贤未逺也世杰宜以是为期正谊明道董仲舒之相江都也忠义慷慨则贾太傅之于梁可法也世杰宜以是自待余于世杰有寮寀之谊故既羡其私荣而继之以公义者亦职也诸君子赠送之言具诸左方
　　
　　古诗对聨序
　　
　　禹贡三江故道惟娄与松可寻而松江入海处亦已再易今吾邑后一水名吴松江自西南来入黄浦合流赴海海口置戍亦名吴松江曰江湾曰旧江者故在惟东江无复考证书传称东南流者为东江今震泽东南流者自嘉兴经长泖由府治而东北折则为黄浦虽其移易稍有不同而黄浦决知其为东江故道无疑余家自先曽祖竹居府君卜居于黄浦东涯已百余年而子孙蕃衍内外族人已及千指余近买田顷余于江上作楼六楹正当松东二江之合流被以蒹葭带以杨栁隔峯楼阁一望如画楼外有土冈数里隠若城郭宛转有情树宜木绵因名之曰木绵坂期以男耕女织于此焉老暇日倚阑极目风月无边乃取古人诗句有黙契焉者书之壁间每一登临辄击节歌之以代赋焉
　　
　　诗凖序
　　
　　夫诗以三百篇为经三百篇四言诗之祖也前乎三百篇有逸出焉后乎三百篇有嗣响焉犹诗也予每欲因经采録以为诗学之凖则顾寡陋未能也嘉靖乙未入蜀明年夏始得蚕丛国诗一篇继又获见石鼓诗全文十篇乃编为三巻各着所由于每篇之下而诗之源委流别亦畧可识云凡若干篇总之曰诗凖夫民之有心天下古今之所同也感而为情则不能以不异故诗也者縁情而有声者也声比律而成乐乐足以感物而圣人録之于经故诗可经也而经非尽于诗也故曰诗之祖也乃彚而序之以俟君子
　　
　　玉舜编序
　　
　　尧舜皆古圣人也圣至于尧舜极矣槿微物也而袭上圣之号奚取焉夫人性善也充其善则至于为圣人其不为善也则至于草木而朽腐此美恶同辞春秋之旨也二三子识之曰然则玉之义何居不曰白乎涅而不缁不曰坚乎磨而不磷此孔子之事也夫人无坚白之操则至于违已而害性者众矣敢不慎与二三子曰敬闻命矣虽然玉成也舜圣人之变者也孔子圣人之穷者也舜处其变孔子处其穷圣人且弗能违之矣语曰庸玉汝于成此之谓也于是聨次为玉华之什而以诸和篇附焉二三子请书为序
　　
　　遥寿萱堂诗序
　　
　　予获交天下士乐观今世文武之盛往往髙才雄畧多出于西北意山川之灵使然稍起涉行长河大岳之间磅礴孕诞者不皆尽是又意髙才雄畧之士必有训成之绩使然昨厕晋臬与今都指挥佥事孙公同僚也公魁梧磊落诚西北之良哉予昔待罪史官时武宗皇帝巡游西北诸边以耀兵同朝诸公苦谏留之不可得及闻分守居庸关有将官者固鎻南口驾扼不得行意甚壮之讵知即公耶乃相与甚驩予既不合去晋今岁奉旨至晋伏辜留系僧庐公以故旧日来视予益驩都阃马公朝卿又长才也忽与偕至再拜以请曰玺少孤赖母刘抚教有立家本北边守居庸时得朝夕奉左右既奉勑守鴈门奉母至鴈门养已而思归奉归居庸既又佥书都司山西奉母至山西养已又欲归玺跪请且泣曰子在晋母在晋母养未极子心乃安母曰人老思乡耳汝勿复言玺因入贺遂奉以归今一载矣瞻驰千里玺宁无悲乎母今年八十有一九月八日实维初度之辰敬捧一觞东望致祝玺之意宁尽于此乎辱诸公有遥寿萱堂之作聨而为什愿先生序之予闻之曰孙公之忠此母之教也然则髙才雄畧之士岂西北山川之所能独擅哉予之疑始释然而又以未及登堂拜母为歉也夫移孝为忠母以子贵此古今之通例也虽然忠臣由于孝子孝子而不进于忠臣者有之矣是母必有是子举子而不肖其母者有之矣今刘夫人有都阃为之子都阃有夫人为之母则忠臣孝子慈母名士萃于一门锺和兆祥忘年爱日夫人之寿宁有既乎都阃忠勇名世必有平定廓清之功建大将旗鼓勒名燕然提兵瀚海金书铁劵山河带砺之盟夫人视之万里犹咫尺也而又何但以山东西为遥哉聊书以引羣玉
　　
　　俨山集巻三十九
　　
　　●钦定四库全书
　　
　　俨山集巻四十
　　
　　（明）陆深 撰
　　
　　○序四
　　
　　北潭稾序
　　
　　礼部尚书赠少保谥文毅傅公北潭先生遗文一帙嗣子今礼部主事棨入梓以传主事君谓深宜序深乙丑礼闱公所举士也愧无能报公之知乆而未有以复虽然公之文何赖于深此主事君之志也奚敢辞惟我皇朝一代之文自太师杨文贞公士竒寔始成家一洗前人风沙浮靡之习而以明润简洁为体以通达政务为尚以纪事辅经为贤时若王文端公行俭梁洗马用行辈式相羽翼至刘文安公主静崛兴又济之以该洽然莫盛于成化弘治之间盖自英宗复辟励精治功一代之典章纪纲粲然修举一二儒硕若李文达公原徳岳文肃公季方复以经纶辅之故天下大治四裔向化年榖屡登一时士大夫得以优游毕力于艺文之场若李文正公宾之吴文定公原博王文恪公济之并在翰林把握文柄淳龎敦厚之气尽还而纎丽竒怪之作无有也公举成化丁未进士弘治间列职坊院寔由三公之门而一时同馆以气节相激昻者罗文肃公景明其人也是其师友渊源之地已为夐异而涵养之深造诣之密公所自得者尤多故其文章皆温雅典则如铏金璞玉不见追琢刻画之工而光彩可掬斯稾所存岂惟家传尔已又尝闻公言文章政事本出于一文章之可施行者即谓之政事政事之有条理者即谓之文章盖公之志必欲举一世于礼乐仁义之中而不屑屑于语言文字之末视韩退之欧阳永叔辈弗论也正徳初公佐吏部再迁大宗伯当朝正色有壁立万仞之风每临事謇谔如正法王之号夺番僧之田阻监鎗之谋论兵老之弊皆有大功于宗社而身始不安于朝廷矣既归北潭登临咏歌超然形迹之外而天下之望日归焉盖公之隠见进退所谓华国而经世者焕然可述文章之大孰过于是深故论次之以为序
　　
　　送伦编修彦式归娶序
　　
　　伦君彦式以礼闱第一人天子亲策之以进士第二人赐及第既又出馆阁近臣为之师俾积学中秘期大用焉时彦式甫冠年未受室以故事请归行亲迎礼上若曰礼成亟来彦式入廷谢廷辞既卜行冬官何先生汝璧彦式师也请为彦式赠于深方是时天下之慕彦式者众矣学者师其文士大夫重其世宰辅爱其才同列薫其徳闾里荣其光也惟昔先谕徳公以状元及第雅负重望为史官之长时予入院踵其后辱知爱焉丁丑礼闱与有职事尝旁从读首选者红巻击节鼔掌谓天下才也私为朝廷得人贺及拆晓主者宣名以训也因忆癸酉秋北上与冬官先生聨舟日获晤语间称其乡士之佳曰伦以谅以训兄弟也则又谕徳公子余故耳熟焉已而广东之乡书至书首者以谅也予既重冬官之精鉴及是按籍勘磨又知为彦式则余之欣喜慕艳出于常情而欲为之助者亦众矣虽然余何以加于彦式哉惟我朝设科目以罗网海宇之士名公硕辅虽相继起而一家之中父子兄弟并以魁元策名当世如南海之伦氏前乎未之有也今天下称之曰三伦昔宋苏明允先生与其二子子瞻子由自西蜀来一旦名动京师子瞻子由俱出欧阳文忠公之门天下称之曰三蘓程太中先生与其二子伯淳正叔自洛宦游于湖湘识濓溪周先生于邂逅俾二子受学焉遂成大儒天下称之曰三程夫三苏氏三程氏之兴当有宋极盛之世是故论者以为匪止系一家而已我祖宗列圣格天之功敷文之化百六十年于兹盛极矣而三伦际兴岂非国祚之光与天下之光哉后世将以配三苏氏三程氏佥谓曰宜虽然明允晩起布衣已非谕徳公之比至苏氏之学君子亦有遗憾焉记曰拟人必于其伦其三程氏乎程氏之学得圣人之全而上继孟氏以承孔子周公文武禹汤尧舜之统其功万世永赖今岭南先辈身居辅相以推极程氏之功用退而讲明程氏之学以淑后进者各有伟人自程氏后其道于今日谓之大行可矣而况彦式承家学当嘉运负髙资尚其益进于此学哉汝璧曰吾志也遂书为序
　　
　　寿王母赵太夫人七十序
　　
　　浙水之东姚江之上有寿母曰赵太夫人先南京吏部尚书龙山先生王公之配新建伯兵部尚书守仁之继母今乡进士守文之母也行太常寺卿兼翰林学士陆深于龙山公为乡试座主亦尝从阳明游而守文则督学时所校士视太夫人犹母也太夫人进封一品今年寿七十守文自京闱取捷名在魁选春试毕归及六月十六日初度之辰谋捧觞而问寿于深深忆往岁癸已之春持宪东巡拜太夫人于绍兴之里第时太夫人出坐中堂冠服雅靘肃然语家门三数事徐牵守文而嘱之曰是儿或可教以毋忘先尚书之徳则又愀然曰守仁遗孤幼老眼在望门戸事傥可经理以无忘新建伯之功深唯唯乃退自后寝步履康和神情安裕有深思长虑之风有凝和兆祥之气深再拜堂下跂而俟其逾阈出而叹曰此天下之贤母也亦天下之寿母也是时蔡提学佥宪宗兖汪提学应轸郑大行寅时尚为贡士与徐贡士建俱以宗亲侍郡守县令军卫黉校之士皆从旁观如堵一时感动摵摵有声非太夫人之贤而能若是乎初尚书公例当荫子时守文有庶兄守俭太夫人亟推与之曰恩当自长受坐是守文居乡校者数年不与荐名晚乃从太学得列天子畿内之英为翰林先生之髙第弟子使天下拭目而覩之曰是状元冢宰之子而会魁勲臣之弟不又将继踵而起矣乎一时京师亦复感动有声非太夫人之贤而能若是乎阃徳懿范见于吕宗伯邹太史姚学士之所叙述皆可咏歌又有他人之所不及知者尚众然即此二事亦可以为太夫人寿矣今守文归即深之辞以为祝太夫人闻之其有不乐乎乐则寿不可量矣深又闻之贤于一乡者必享一乡之福贤于一方者必享一方之福贤于天下者必享天下之福今天下之广不知如太夫人者有几人乎有之足以享天下之福矣夫享福莫大乎得寿使太夫人得寿盖天下是享以天下而守文之心可慰也守文行矣书以为
　　
　　夏翁并寿诗序
　　
　　郡教徐先生言于东海陆深曰丙家苕溪之上故有形胜壮游四方乃即大江之阳而爱焉水自嶓冢山自嵩髙者适会于六合沃土朴俗尤所赏恋耆士夏翁长者也又聨之为婚婣故遂家于六合夏翁与其配某孺人并年七十今辛卯之岁十月某日为初度愿先生一言以长六合之风且以表丙卜居之志予敬诺焉予昨调官晋阳寻即奉诏南还半岁之间两经六合南面长江如白龙委蛇隔岸青山交戟若画枕以园田带以冈阜桥梁衢路公府民庐咸秩秩整比而又挟之以济通利用厚生故其人熈熈无巧凿狡狯之习意必有巨夫伟公出其间以当山川之秀亦或有髙人韵士隠约混同以薫陶斯人不然则寿考淳愿之人可访也恨乏知旧为之物色是时徐先生方丞太学守官京师遂无从闻问蓐食去来意未尝不眷眷兹土也徐先生所厚夏翁者岂其人耶徐先生曰翁号虚庵朴茂敦素居家孝友与人忠信尤好施予尝修家谱以聨属族人尝捐金市地以开广学宫尝出百金以修葺县治尝供粥药以拯济饥病又尝埋胔掩骼凡若干千县大夫髙其行举为乡饮宾者廿余年今精力清明须眉森秀夫妇之间嫓美俪徳予击节曰翁固其人哉予览古记桃源武陵以为神仙所宅丰沛之间有朱陈村嫁娶不出其地传数百年以为世外异境若将趋焉自今观之武陵不过溪山明丽当时人避虐政相率以往乆之长育子孙非必真有冲举羽翰之事而朱陈婚姻止于二姓必皆朴野未知礼义文物之泽有如翁者生长太平之世名山大川不出人间足以适体而乐志夫妇父子之伦蔼然天和硕士烨然文明道谊之交际方且葆和含真骎骎上寿使真有神仙殆将过之矣庸非圣世之一瑞哉予与翁同乡愧未识翁而征于徐先生者已若是固不必登堂三祝而后为之寿也世当有善颂者播为声诗以传之永永彼桃源朱陈图画又安足道也遂序其事以张六合
　　
　　送姚君谦夫赴象山丞序
　　
　　今所谓亲民之官者惟守与令而令为尤亲令而下有丞而丞为尤亲大抵官资渐卑则其去民渐近去民渐近则其与民渐亲势也与民渐亲则其泽民渐易亦势也丞胡可少哉今之守非积数迁不至而令与丞多出于筮仕今之令十七起甲科故常强鋭俊杰今之丞十八起冑子率衰晚迟顿之人尔是故今之令往往树特达奇伟之政而丞有能配之者求其十一且不可得何也将自画于衰晚迟顿苟以具位而已故上之人以是待之下之人亦以是忽之虽有可致之势而特达竒伟之政每在此而不在彼与信然兹岂国家官人之意与君子自待之方乎吾邑姚君谦夫少颕敏以旧家子选入邑校寻以资补胄子今上天官得丞象山县其年方壮志方励视其外扣其中岂所谓画于衰晚迟顿者哉按象山古越地僻在海曲其民俭朴尚气节号称易治其令即余之同年马君懋闻所谓强鋭俊杰者耶其守诸侯弘望则乡前辈也谦夫将有所遇矣而特达竒伟之政起矣于其行也序以送之
　　
　　送沈子龙别驾之任汝宁序
　　
　　国家进士之途阔矣惟科目为正途士大夫仕进之途亦阔矣惟州郡为政本若夫出自正途而道行于州郡以基政而崇化此当今之所以为荣贵而士大夫所履之亨衢也由是以登藩臬跻公卿进而为名臣贤辅又进而与古之名臣贤辅同传焉皆可也惟有慕外之心者藉此以为膏润之地而失其职惟有非分之望者视此以为卑琐之累而不安于其职是二者皆非也可庵沈君字子龙去岁以通判原职谒选于吏部今年夏始得补汝宁旅食京华寂焉自守无一毫非分之望兹岂肯视汝宁为膏润之地耶子龙与予同县称旧家世业医儒其祖若父皆与余通家故子龙亦视予为不薄尝与子龙论吾乡风俗之概衣食饶洽人尚艺文居民得以耕织自足而僻处海隅无通都竒丽之习盖淳如也近年文风尤盛家诗书而戸笔墨秀民贤子弟起取髙科当显任者亦可与天下争衡矣独于所谓名臣贤辅者二百年来未之或见能不于子龙之汝宁有望乎哉子龙尚不以卑琐为畧可也汝宁今之中原即古淮蔡汝颍之地其民果敢强毅可率之以尊君亲上之风吾知子龙必能视汝宁之民如子弟而汝宁之民亦将爱戴子龙如父母矣如此则名臣贤辅之功业又岂在势位间耶聊于是行乎卜之也子龙举癸酉乡荐屡试春闱乃就教职秩满迁南京国子学正又秩满始判处州既而以读礼归所至纡徐人咸惜之而子龙不以介意也兹当捧部符而去吾乡之仕于朝者咸赋诗为赠予知子龙早且深是故望之最厚因以为序
　　
　　俨山集巻四十


　　●钦定四库全书
　　
　　俨山集巻四十一
　　
　　（明）陆深 撰
　　
　　○序五
　　
　　古庵文集序
　　
　　古庵文集凡二十二巻自第一巻至十四巻文若诗在焉自十五巻至终巻奏疏及公移在焉咸次第可诵法云华亭古庵先生张公之所著其嗣子文贵之所手书以刻焉者也公讳诰字汝钦成化丙戌进士自翰林庶吉士授监察御史歴任都察院右副都御史巡抚云南致仕而还盖以文章饰吏事者四十余年是集可考已深忆少谒郡前辈若大司马庄简张公及公与宪副定庵曹公皆博大长者和厚岂弟言行风裁蔚然有章而三公者又志孚而声相和也深既有当世之交每叹以为非后辈所及正徳辛未再入翰林公送之行执手谆谆道玉堂旧事与为文章法若不忍休者暨与滇南士大夫游问滇之抚臣必称三原王公及公而公之抚滇也寔出王公所荐至论金汁河之利则又三原公之所无者又忆往岁卒业南雍时适兰溪章公枫山先生为祭酒每称丙戌人材之盛若一峯罗公未轩黄公定山庄公而公复出是科与相项背则公之所为渊源者固有自哉其名世无疑是集也浑厚简雅一洗艰深钩棘之风明习国体不事空言信乎体用具而质文均益叹以为非后辈所能及也其传世无疑若夫词翰并丽桥梓相辉家学之传又于是在异日足备郡故深郡人也重论其世而序之
　　
　　重刻家语序（代郭通判允礼作）
　　
　　今袭封衍圣公成庵先生自阙里寓书云间以家语见属允礼故阙里外孙也不敢辞于时适有家礼之役以其余工成之而完好可读云惟我宣圣素王无土道徳之奥布在方册若是书所载盖亦不少矣史记世家以此为相定公十二年以后事也或曰此非孔氏之旧意者庭闱绪言相传于其贤子孙者序次成之故名家语以别于论语云尔厥后魏之王肃果得此本于孔氏二十四世孙猛家遂以行世至宋大儒朱子复以为是当时书过孔丛子逺矣或又曰论语及礼记诸篇皆从此出然则有志圣人而从得其心迹者不于此求之将奚从哉况于心亲迹近有如允礼者哉乃若成庵之贤光于家乘愧允礼文学不及王肃徒以叨属葭莩之末系蚤承父兄之夙学于此书窃有意焉又况遭逢皇明全盛之朝圣道尊崇之世视彼王肃托身衰魏则大有过焉者允礼将托是书以不朽也故为具论所由来者如此愿与天下学士共之他日归阙里当以此刻与续刻家礼板置诸奎文阁中成庵先生以为何如也
　　
　　诗微序
　　
　　深承父师之训以诗经发科自少诵习中岁业举如制反复讽咏之余各有所疑辄用札记迨通籍禁林获交英俊间于僚友间稍出一二质之颇有合焉而亦未敢遽以为是也念今六十年矣虽于经术之大终身难闻而一得之愚不忍自弃聊复稾存将以示子孙题曰诗微其章句篇什多仍乎旧是编也盖欲折衷传序兼采众长以明诗人之旨其疑者存焉其阙者拟焉而因以附见鄙说求为朱子之忠臣而后已呜呼僭妄之罪安所于逃粗令后世知予之苦心岂所谓皓首一经者耶
　　
　　张文水六十寿序
　　
　　海邑之南文水在焉邑以水利也水自西南来者汇为孙湾诘曲纡回涣然有文故称文水凡言水于海邑者必以文水为胜文水之上居落在焉其人多务本朴茂力耕勤织竹林鱼池望之蔚然淳里也而张氏独以诗书为业代有文人凡论世于文水者必以张氏为旧而张氏之能文章修行谊者又必以宗之君为贤故宗之得号文水人称之曰文水先生文水先生屡以文上乡贡自邑校升之太学文益有声乡党之士宗其文者翕然敬且爱焉今年辛夘八月廿九日为六十初度士友相率捧觞致祝李君百朋以祝辞为托深不敏颇忆少时与文水同学为文章金舂玉应争相濯摩期以名世而诸提学使臣与当道之能权衡者每加课试必以文水为首延誉峻奬而文水意未尝自足也今去之三四十年文水之文未获少露一二于四方且闇然自持或者将负此以老耶而文水意亦未尝不自足也予窃感焉缙绅大人皆曰是乌足以论宗之哉夫君子达生至人立命斯道全乎我而无意于世然后不为世所累而世恒赖之是故表万物而独全出处时也隠显遇也迟蚤数也有如此水好风过之萦为沦漪怒且嘷焉舞为波涛方其安流一注千里乃若滔天浴日之竒生物泽世之功固在也而水亦何意焉此文水之志也自兹天休与年俱进屹然斯文之领袖以与此水无穷方今天子急于求贤不遗岩穴况宗之名在天官品题有待一旦出潜变豹使国家得老成文物之用且当为世快覩而文水亦岂宜遽以此自足哉人亦有言其华茂密者其果硕源汇深长者其流沛朝荣之木无坚田间之渠易涸固物理哉予闻之曰是足以为文水祝遂书为序
　　
　　古文会编后序
　　
　　汉氏以来名能文者不过是数子众爱而喜为之传者不过是数篇是编也出于今监察御史黄君希武成之者吾松守陈侯民望也黄君来视学南畿以斯文为已任期还于古侯适初政协志作兴君子谓是举也赞同文矣深昔与黄君同被上命入读中秘书时以文章为职业得纵观前代之文而扬搉之谓文莫盛于西京而极弊于江左江左今江南诸郡是也黄君将有意于兹土耶然去之千数百年风声再变已非昔矣振而起之岂亦有待也哉夫文者质之余也犹本之有华也古之人质厚重而本盛大是故其言必文而必传夫质可变也本可培也力变其质以丰培其本其何古之难复议者曰古今时也文寔随之古之文不可还也深窃惑焉夫时以气化文由道同道茍同矣胡时之随且古之人何限也而以文传者仅仅固有时不能为者矣其能之者系其学也士知所以学士大夫有师长之道者知所以倡亦何为而不成呜呼独文也哉虽然倡而后有学焉此今日刻书之旨而贤监司良守牧之体也工既讫谓深寔郡士宜有言于简末深少喜学文今稍知本意甚悔焉乃于是编览孔明之二表读伯淳之四箴庶几见所谓大成者耶愿与乡郡士共勉焉
　　
　　赠指挥使李君授职还铁岭卫序
　　
　　辽东铁岭卫指挥同知李君泾其先朝鲜秃鲁江人髙祖鹰你洪武中来归授总旗遂家铁岭焉曾祖英以战功授副千戸祖文彬父春美嗣正徳初南北盗起春美从征战滕县战冠县战狼山复往战饶源洞皆有功升指挥使及归征北敌克复应州以战功再赐织金衣独兵部核南北首功少合格乃鑴级为指挥佥事嘉靖初春美因开原松山堡领哨有功复升指挥同知推守叆阳以老罢泾当嗣职之京兵部以案牍经火春美战功无稽止请以正千戸授泾泾上疏辨父功次既白乃得复授指挥同知将归铁岭过余告曰三代以后仕者分文武为两途介胄之士以武勇力战而得官朝廷因其舍生为国有捍难卫民之功故爵禄职位延及子孙以此报功而为臣子劝奈何有司不能体朝廷之意动欲裁制武职以为为国家袪冗食殊失古人以爵禄劝激之意况吏胥深文巧诋而官之失得在其掌握此冯唐所以慷慨而论魏尚也且余祖自外国来归苟世次功劳少有不明则受抑多矣是故必得大人君子之笔而记之则李氏之子孙世世有所凭矣予曰不然夫武勇之臣为国家干城爵禄得之智勇智勇而不出于忘身狥国之忠亦非也君之居于边鄙也小则能为国家出竒以制敌之侵轶大则立功建绩使北敌深惮而不敢近塞则忘身狥国之忠着矣纵有媒孽其细故者岂待君之自辨哉亦必有如冯唐之论彰彰于世也且君以迹逺为惧独不观汉唐之史乎昔者金秺侯日磾以休屠之裔而武帝有托孤之命至于七叶垂貂虽霍子孟有所不及李临淮光弼以阿跌之族而肃宗有王爵之封至于智勇武畧且居郭汾阳之右二公皆弃戎即华不恃门阀徒以忠顺自致其身耳君尚勉之哉君尚勉之哉
　　
　　陶节斋伤寒书序
　　
　　监察御史玉洲陆公按蜀之明年百度贞肃于是博求艺文以惠来学顾有取于陶节斋伤寒之书乃节缩廪食命知成都府邵子经济刻之而谓深宜序昔人以良医方良相二者果若是班乎盖为生意论也良医生人良相生人人广狭之势殊尔存主则一也医胡可少哉虽然生意之阏遏邪气盭之故邪气之在天地间为奸为蠧为弊端其中于人也为百病惟伤寒杀人为最速惟积弊害治为最深是二者寔相类也故节斋之治伤寒也主于攻邪至谓世无真伤寒斯言一出而前人之论尽废公之奉命也风裁所临俨若神明爬梳剔刋无弊不革而三蜀之生意悉还是二者适相当也深故比而论之以引其端且以告有事于蜀者非徒为医家树赤帜也书凡若干巻
　　
　　拟己卯山西乡试録序（代作）
　　
　　我朝三岁取士着为定制行之百有余年条式品格愈严愈密奉行之者公明正大意视初始如一日也法乆而无弊者莫善于是乃今正徳十四年己卯复当其期于今上为五开科而岁星亦一周矣山西布政使司复举行之如制而巡按监察御史某至期寔监临焉亦制也先期分聘司考校某官某某官某各集而提调学校副使马卿所选三府应试之士凡若干人亦集及期任提调者某官某任监试者某官某而某官某相与佐赞于外临期则鎻院树棘设帘隔座糊名易书按经彚考限日分场而三试之一如制其法惟旧其事惟新凡阅若干日既竣事掲牓于通衢复梓其文之合式者若干篇人之中式者若干名与诸执事诸条格为试録夫牓以晓近其事畧録以传逺其体详故宜有序而某以职事序诸首昔人有言长材大器往往出于西北盖以文章许东南也今兹之来履方舆之雄胜固未暇考观其人品而得先从事于所谓文章焉者穷日夜之力因所疑而致志焉口诵目披则藻缋绚烂之所照映和畅沈浑之所宣扬使人起敬而忘食已恨于不能尽録而録之止于是者固当尝一脔而知鼎矣持此以往其于吴蜀岂多让哉然后叹古人名理之未尽也盖自古帝王多起于西北而出于山之西者尤盛惟我圣祖挺生东南奄有西北而混一之文皇作京密迩三晋列圣继承传世八九佑启文明鼓舞感孚之妙先及厚被旋斡化工所谓道徳齐而风俗一车同轨而书同文者正在今日诸士其朂之
　　
　　南山野唱后序
　　
　　舅氏南山先生以厚徳长才从政当其华润之融结勲绩之底成往往溢出一寄之篇翰兼是者可以为难矣还自临安夐得江山之助是时春秋八十余矣陶物写灵日増月益尤足以验素养之深厚卜来算之绵遐也近时号称诗人者尤所难及间集其诗云南山野唱凡若干首某请而刻焉深少获从先生游得闻春秋谨严之旨然先生为人坦恕毋取于传家刻核之论而独求圣人之心以显达宏正为主也故其诗亦复似之览者可以概矣夫古人之诗务得性情不假雕刻而后工后世藻绘胜而法禁密矣其于古道何如也昔者辅嗣好易其学传之外族人都称通解今先生诗道逺过弼易而深则有愧王氏之诸甥也虽然若洪驹父之于黄太史陈履常之于郭大夫亦安敢诿之无从得焉而自弃也哉病少间因记所私于简末以告成事云
　　
　　俨山集巻四十一
　　
　　●钦定四库全书
　　
　　俨山集巻四十二
　　
　　（明）陆深 撰
　　
　　○序六
　　
　　荥阳郑氏族谱序
　　
　　莆田郑君启范重修族谱成视世所有姓氏之书特为详整无失次无阙文义例森然上下三千余年枝分派别俨若叙昭穆于一堂之上可以言仁孝矣题曰荥阳郑氏之谱莆田荥阳出也按郑本姬姓盖周胄云宣王之弟友封于郑是为桓公诗之风所叙缁衣之郑是也其后散处盖以国氏云按荥阳之郑在唐最显叙于四姓八族之中至不得婚婣余姓而于是取相才焉故郑氏之相唐者众矣今启范所据以校定是谱者实本于唐书宰相世系之表在宋则夹漈之渔仲号称大儒博雅淹贯颇尝是正焉信乎故家文献之足征而郑氏之多贤也夫状元宰相世所荣贵传世之器厥维文章是谱咸有焉则所以承之后者宜有道矣启范奋然继诸父而为是也盖有意哉启范志甚古学甚正年力甚富不朽是图有光斯谱非启范谁望哉虽然由启范而上吾不知其几世也将于是乎衷之由启范而下吾不知其几世也将于是乎开之彼富贵显达不足言也功业声华之美其轻重兹谱也果何如哉深不佞卒读其书而叹曰休哉其神明之裔乎备哉其典则之萃乎遐哉其耆旧之家乎懿哉其嗣续之昌乎以神明之裔光有功也典则之萃传将逺也耆旧之家蓄必厚也嗣续之昌后则大也皆不可以不序若其世次则自封国之后有过江之派有入闽之派有南湖之派有桃源之派有入城之派城莆城也至于启范桃源之十九世过江之三十九世入城之八世也其诸郡望自荥阳之外有河南之郑有咸阳之郑有京兆之郑有南海之郑有北海之郑有丹阳之郑有东阳之郑有泰山之郑有晋安之郑其诸闽聚自莆田之外有兴化之郑有仙游之郑其在莆田者则故坵前埭后埭上埭刘桥枫岭桃源其在兴化者则洋头后虺井门上下龟上下溪大田竹演永泰其在仙游者则巩桥白湖盘石柘山埔兠赤湖乌石郑塘北郑市西郑双峯郑县市郑浔阳郑溪东溪西郑咸祖三公云三公者露庄淑也故曰闽无二郑其所由来者逺矣深偶记唐干宁中司空表圣作荥阳族系记文甚尔雅该洽又宋绍兴中临海尉郑■〈王爕〉作临安谱序与渔仲文相出入又记魏少府大匠郑浑生晋荆州刺史崇崇生遹遹生扶风太守随随生赵侍中畧畧六子翳豁（阙）静悦楚豁字君明燕太子少传封济南公豁生温温四子涛晔简恬涛居陇西后魏建威将军封南阳公为北祖简为南祖恬为中祖三祖者世次当过江之先后与又泰和有澄江之郑越有浦江之郑皆云出荥阳是书之所未见也因附于此并録二文以贻启范谨序
　　
　　送曹博士先生赴福宁州序
　　
　　余友曹君茂勲之教福宁也问道于余余昔南使渡涛江遡严濑抵三衢之交南望万山之间邑曰江山羣旅之人裹粮趋焉曰道此以入闽也又西经草萍下常山泛广信之溪东望万山之间邑曰铅山羣旅之人裹粮趋焉曰道此以入闽也客有告茂勲者曰彼由江山则逺彼由铅山则险孰若趋永康登冯公赤城之岭扬舲永嘉之江以济则捷茂勲疑焉曰是将何途之从余起而告之曰福宁于闽壮州也茂勲期至于福寜已矣夫茍期至于福宁则兹三者皆道也舍三道而望福寜者无是也里之逺近行之安险达之迂捷者遇也是岂独行道然哉其于仕道也亦若是已矣今天下士大夫诵法先王之道以待用者道亦有三自郡邑升者谓之贡自畿藩升者谓之举自省部升者谓之进士然其所程试者未必不同也事有难易官有崇卑职有广狭者遇也方其遇也错然交于吾前因所遇而自致焉可也局于所遇者非也孔子曰殊途而同归茂勲其行哉膏车秣马以至于福宁而已矣树德以为训因事而有成天下后世之人将指而目之曰此福宁曹先生茂勲也则所遇者殷矣余与茂勲共学者余二十年相知最深其为人髙爽尚气节其学渊深弘懿其治经多所自得其歌诗有骚选之感激悲壮其文章驰骤于韩欧之堂奥往往能以晋唐之书法溢为杂画又能为墨竹可方轨近世之王舍人夏奉常盖其才无所不宜然十黜于京闱今正德丙子始应郡邑例贡之天子两试之咸优授以今职余不能无感于其所遇也因书为赠
　　
　　草堂遗稾序
　　
　　广南太守顾草堂先生诗一帙其孙定芳授深读之既乃编次为一巻而叙之曰先生宦辙所至皆在万里外有长城龙沙栈道滇池巨丽之观又屡捧檄抚谕诸畨车里盂养穷荒羁縻之地皆身所经厯中歳归田有林塘亭馆之胜其诗宜工土官板雅氏者兄弟争长杀人连岁不休属先生勘契其事至作两诗示之立觧此亦可以风矣先生少以经济自负奋欲有为故常不鄙僻逺期得行之而仕仅至守守又不久故得自肆于篇章甚富深幼甞记其口诵如虽忧地险难为客且喜官闲好读书竹林斜日听啼鸟苔径东风数落花吸残金露难消渴种得荷钱不济贫等作今集亾之盖多散失其存者止此而此亦足以传矣深方欲辑録郡中诸前軰诗自为一编以致景仰之意愧寡陋未就如先生之诗亦胡可少哉先生名英字孟育别号南溪草堂卒之明年始为集集名仍之着志也
　　
　　望金焦倡和诗序
　　
　　今上皇帝兴自江汉川后效灵无波涛之警改元之明年侍御史王子升先生自南台奉玺书巡江上下东暨于海十百州郡环数千里之地倚以金汤焉先生所至职事之余多有咏歌登临省览之间不忘经纶功德之大故人竞传之而和者羣附沨沨乎鼓荡于一时云物改观而川原生色固维新之朝一景象也此阅军北固望金焦之作和者若干侍御史朱子文方自北台赐告见而嘉之曰此所谓治世之音也授深为序之曰京润之间有江山巨丽之观陆则北固诸峯水则金焦对峙形聨势接寸目可尽而江流万里之砥障南北一统之喉襟在焉故当天下无事之时则文人韵士髙贤大夫之所为游憩啸歌临风雨而出尘坌实世外之奇踪当天下有事之时则控扼关键水陆之要会百万之师可因以集而吴蜀闽岭之财赋器械无胫而至盖天下之重镇惟昔孔明所尝往来而刘毅穆之之徒因以兴建李卫公之泉石米南宫之翰墨咸于斯在先生得无感于兹乎夫地所因者时也因地而用者人也人之所用者才也故人才之用世也处庙廊密勿之间则以文墨议论之懿定万世之典礼而不过有藩宣兵戎之寄则以诛赏激劝之权布一世之材而驭之以底于安定焉故曰地有全胜人有全材若乃付全材以全胜之地又维新之朝一化理也后世读是诗者可考已深既属和而复论次其大者若此时华亭尹聂文蔚上海尹郑启范咸曰兹义也宜序诸作者以表先生之全故书
　　
　　送别路北村郡伯序
　　
　　嘉靖甲申歳六月汶上路公解松郡事归而承重嫡孙礼也先是天子有诏凡臣僚布列于外者得终养养终复起事事公拜诏曰臣有祖年九十有五矣宜有养臣及格即日移文所司趣装去有思所以留其行者有顷会汶上以祖讣至公遂去而留之者亦无计矣民眷眷然犹不忍公之即去也嗟乎一念之诚积而至于能感然后事应随之及其至也金石开焉豚鱼孚焉而况于君臣父子之间气类合一者哉故公之志若不相值而诚实相通盖其始也本以至情会于国典暨其终也不以私事先乎公家公于是乎为孝子为忠臣矣夫忠孝之积也神明通焉而况于系一郡之思哉上海令郑君启范慕公尤深既为文以道邦人之思公而不可留者复谓深曰公果去矣子且谓何他日尝受爱于公矣仁恕而易亲也未能窥公之髙深也吾今而后知公之不可及也他日尝受教于公矣敬敏而懋功也未必知公之难遇也吾今而后知公之不可得也故吾之令海也获免于议其善且大者咸受成于公而人亦未能尽知也吾今而后安保吾政之无颣也某于公也宜何役之图深闻之曰此非一人之言也盖天下之言也虽然公之去留者迹也感应者心也不能不去者制也制有礼迹有限惟心无穷是故心之精神谓之圣神而明之谓之化此学不讲久矣故以官职为传舍而以民物为秦越民亦始以爱憎为推挽矣皆非也公之学有本源而才无不宜故其治松也再歳尔而善政以百十又其大者则牧凋瘵之民于饥馑之时振亷静之风于奢靡之俗示敦朴之道于文胜之余此公之精诚达于松者百世未泯也公之身岂松所能专哉启范傥推公之心而致之公固未尝一日去松也其去留者迹也启范曰公之道大矣请书之以慰邦人之留公而不可得者
　　
　　送监郡赵侯赴辰阳序
　　
　　今天子升自兴邸于是湖南之藩比于汉之南阳矣辰故湖之南郡若也比于畿辅等耳宰相慎选才贤佐理其地以禆圣灵鸿鬯之化又加一等矣则今之辰非昔之辰也仕固易以当此哉况天子临御六年于兹阅厯既深治效斯漙其所操赏庆之典将自近始而神谟睿眷拳拳于龙翔之境者又岂他郡所可伦儗也哉今年丙戌夏六月天官卿试天下士于吏部将列之官以永康赵君孟立为贤俾倅辰郡孟立亦喜自负曰吾母老矣独不可藉是以投维新之会哉捧檄赴辰取道东海之上海令徐侯德新君衿友也要诸途饯之海士大夫实从徐侯顾谓深曰此名士也金华忠谏之后而枫山先生之徒与子宜赠之言深昔登枫山之门窃讲于金华文献之故知宪副赵公忠谏之节既奉使道浙求金华士大夫交之是时闻孟立名籍甚篇章藻翰时见一斑盖倾心久矣乃执爵而扬之曰士之于世也以得所生为贤以有师承为幸出而自见也以得时为遇以遇知已为达夫不得其时与有时而失其会不见知于时君世主至有异世不同道之叹则所以得之庭训授之师门者犹空言也今时何时哉孟立可谓遇矣或曰孟立读书金华山中余三十年博观而约取胷次经纬具有成说为古文章髙视汉魏要之以吕成公陈同父流辈自命也时出绪余犹足以夺魁而名世乃今仅仅得一辰倅去若是者犹之遇也深曰不然凡余之所谓遇与孟立之自以为遇者非以位之崇毕也非以地之逺近也非以建立之小大也大扺择官而仕必其才弗足者也择地而趋必其力弗给者也宜于大而妨于小者必其质任之一偏也孟立才备而力充养深而施厚视天下事皆所优为兹将因辰而见重非取重于辰者也又况今日之辰哉我朝士大夫金华最尚名节宪庙初年枫山章公自翰林编修谏鳌山以危言被廷朴谪官末年赵公自刑科都给事中谏宫闱复以危言被廷朴谪官终始二纪金华两公天下共尊师之孟立之所为渊源者已然然则两公之所以不获遇者将不于孟立有望乎哉且夫学以致用为道道以泽物救时为贤以不失已为正以忘我为大彼髙谈性命者失之清虚专事艺文者蔽于委琐此亦深所闻于枫山之门者敢以是赠徐侯曰可以卜之辰矣海士大夫请书为序
　　
　　俨山集巻四十二
　　
　　●钦定四库全书
　　
　　俨山集巻四十三
　　
　　（明）陆深 撰
　　
　　○序七
　　
　　郊祀録序
　　
　　故事天子有事于南郊卜自正月上辛预于旧歳季冬之朔备卤簿法驾启大明门南出郊坛太常奉牺牲天子躬亲临视一一唯谨谓之看牲既还宫翌日命大臣以次行诣中驰御道禁旅分队夹从出入甚严明早盛服入奉天殿陛前复命大臣以次歳一行焉正德十三年已卯臣深备员国子司业忝预视牲之列是歳皇上巡西北二边大臣与视牲者才十有三人于是人遂轮次矣又六飞未旋郊期再卜于是臣深遂至于六往返矣盖异数也将事之夕臣深得分献风云雷雨之坛各以小诗识一时之感遇附以斋居之作题曰郊祀録藏之箧笥盖曰礼谨于微荣以为惧云尔臣深谨序
　　
　　李世卿文集序
　　
　　本朝文事国初未脱元人之习渡江以来朴厚典易盖有欲工而未能之意至成化弘治间宣朗发舒盛极矣然要而论之盖有两端以雕刻鍜炼为能者乏雄深雅健之气以道意成章为快者无修辞顿挫之功故修辞类于雕刻而雕刻者辞之弊也道意成章者近于雄深雅健而雄深雅健又不止于成章道意而已大抵深于学昌其气然后法古而定体吾尝持是以考焉而有爱于李世卿之文也世卿嘉鱼人名承萁与其兄承芳相师友尝游白沙陈公甫之门举于乡年甚少遂不举进士而肆力于古文章是编也昔在翰林日假于崔同年子钟录之一日发箧因叙而藏之以备一家言尚当访成集以考
　　
　　借冦回天诗序
　　
　　嘉靖四年夏四月十有一日庚子上海有灾于市市据邑中甍栋鳞次其西为县衙其东为学宫而礼殿为近是时日方下舂旋颷扶揺邑人喧呼烟熖滃翳莫测也布政使西津沈公有屋去之丈咫而深之寓居亦值其北风从南来融甚乃相与匍匐往救之议断火冲然力微势重无与也通守松江府方斋郑侯适署邑乃自西来指麾仓皇水具火政毕备整襟再拜曰直摄令天降重罚当抵直躬是邑焦土惟上鉴匪逺仰天视云物徘徊则又再拜曰茍微直之故惟上帝霁威以惠下土敢以身请乃端立不敢动屏竦以俟少焉风灭火熄其尤异者太学生陈相之家火燎其栋矣止若画木乍见创观厥惟神相士女填道沃烬拾烁变恸为嬉万口一词咸曰我郑侯之神力也侯方退然不居曰天庇斯邑予亦何有侯既还邑政邑人愈神其事相与歌謡腾口积帙沨沨有声旁达四驰侯初不知也深既目覩身临乃聨而为什序之以传曰灾祥之来也玄哉邈乎昔郑子产之论火也归于天道刘子政之传五行也附之人事二者岂皆通论也乎天道果逺人谋无能则曲突徙薪之计辍矣征验着矣人心从之则巫蛊祷祠之祸兆矣是其畔理以干政岂曰细故也哉故孔子之作春秋也以备裁成合一之道灾祥不忽事应不书若曰神而明之存乎其人尔茍非其人变不虚生茍无其徳福不妄应是以君子之为道也至诚以格天责报不敢也勤政以辅行非望不冀也存吾心于斋庄静一之地以养此气于勿忘勿助之间夫然后天人之际一而位育之业致矣易曰先天而天弗违后天而奉天时盖是物也彼有噀酒反风为者抑亦末矣侯之学有本原殆夙有闻于斯与观其一节可以知已侯向用伊始勲业鼎来异日所以格天者尚有大于是因题曰借冦回天聊以慰邑人士大夫之望侯名直字子敬别号方斋襄阳世家与其从父吏部郎中伯与先生少相淬砺并以正学闻于当朝云
　　
　　送陈静斋都宪巡抚南还序
　　
　　今江以南苏松常镇徽宁池太凡八大郡首之以天府附之以杭嘉湖三郡而财赋几于国家之十六七矣重以人才之进退利弊之兴革凡地之故可以裨国而裕民者悉以便宜从事至重也天子必用才德誉望之臣寄以巡抚之任今嘉靖更化之始江西静斋陈公以右都御史为之公年壮而养深学纯而志大敷施翕张与道变通期月之间政用就理方欲为江南建不世之绩施行次第各有端绪议者谓天子断然用公以赞维新之政虽公亦奋起许国以天下之重自任佥曰兹惟为宜何则今之巡抚以十数而必以江南为首江南之巡抚以十数而必以文襄周公为首盖江南地重文襄功大故也公文襄公之乡人也而才望奚啻盖尝留意文襄之江南者有年矣故议者谓天子用公之深意与公所以副天下之望者又曰兹惟为宜虽然文襄江南之功以久任成也识者窃恐公之一旦入为元辅不获终文襄之业盻盻然望之而不虞公之遽去江南也公谦冲消息与道为体恳上辞章至于三四天子皆答以温辞勉留而以别旨遂公之去于是议者始两疑之谓公之未可以言去而天子未宜遂公之去之早也士大夫愿为留行江南之民至欲遮道使不听公之去属下僚吏咸相顾错愕一旦失所以为师承禀受之规者松江守何侯合其僚王君某以问于陆深曰天子固欲成公之髙公遂决去矣如国事何某等不能无惑于议者之论非徒以藉奬拔共功名为也其义何居深鄙人也病废久不闲当世之务以深凖之凡公之所为去与天子之所以听公之去者皆古之义也何则自古圣君之御世必有度外之举措以待英杰之士故其意常恐异日之乏才而所以为敷贻之地者无所不用其情自古大臣之事君尝以身系天下之轻重而无心于去就故其意常恐人主轻天下之士而所以自重其身者多主于早退是故世有余才而士多髙尚所谓上下相与以有成也公年甫五十经纶具在异日国有大事事有大疑一旦起公于燕闲之中坐而济之方今天子神圣睿畧盖世亦知天下有难进易退之臣以坚其尊礼不遗之志则所以宏鬯中兴之业佐成嘉靖之化者逺矣比于当一面举一职何如也窃恐文襄之未足以与于此是公之退乃所以为进今日之去乃所以为异日之来也何侯闻之曰子之言然请致之公
　　
　　大司冦立斋吴公七十寿诗序
　　
　　大臣之进退系天下之重轻往往当天下隆盛之会则大臣多飨寿考福履之盛而其子孙亦必重贤迭肖出膺世用以延续声光赞佐国家昭熈之休者无穷若今大司冦立斋先生吴公固其人哉公少登甲科典司内外刑狱明允详恕资阶屡迁至按察使召为太仆卿入辅孝庙边圉蕃育之政绩勚懋着进为少司空由少司空又进为大司冦出总今上留都之务揽宪持法侃侃不回忤意权奸竟为所中退而家居未尝以几微自见若是者其所系何如也公之伯子山为刑部郎中奉命按事江西仲子岩为工科给事中声望照映实时名流其重贤迭肖者何如也深比起告北来拜公于吴江里第衣冠俨如瞻顾炯炯若泰山乔岳滃郁葱旧之气犹足以出云雨泽?内退而询其所事事日惟教子弄孙沃以诗书之泽吟咏登眺于湖山空旷之表而不知年之与积也乃叹曰我国家涵育休养川岳之气完厚効灵毓秀于一世之耆彦若此是岂非隆盛之极会哉故曰非有乔木之谓也有世臣之谓也深既见给事君于都下私以为贺而未敢告也明年正月八日公寿登七十偕其继室丘夫人之诞同焉给事君方当天子喉襟聪明之寄称觞舞彩未遑所私凡厥僚好谋为公寿且以慰给事之心于是六科之长吕君道夫俞君国昌叶君良臣潘君伯和王君存约石君巨瞻合而属叙于深夫大臣于国家无间逺迩至于所以幸其身之绵长而安固者非徒为太平之符瑞声容之敷张以震荡耳目而已也古者宪老而不乞言汉养三老五更于国学宋起文潞公于朝堂惟师尚父则亦以耋耄之年成开周之绩其于理化何如也深与国昌实乡人谋为之寿与所以为给事君慰者尤切是故推其所系者尤大为诸君子先焉颂祷之义则诗人备之矣
　　
　　碧溪诗集序
　　
　　科举之业盛而此学废仕进之心胜而此学微盖彼有所工则此有所拙呜呼独兹一事然哉慈溪张子威先生自少时一再游场屋即弃去学古人之道攻古人文章学既成咸可试用会有推毂士欲荐之天子遭谗罢去然胸中负挟益富练阅益深开口论天下事髯戟戟若缫丝炙毂竟日而不竭也一座人皆惊服有弗当其意者终席不能发一声闻人之善千里赴之亦有隔屋而断请谒者然坐是落落今年过七十老矣而犹未有所遇合也稍用其学为人修叙谱牒以自资叹曰是犹能食吾力者茍非礼义之宗辄亦不往也正徳十年自粤来访余一见语合明年再见论益合先生自谓晩获知已相从于寂寥枯淡之中久而乐焉一旦思归出其所为诗一帙曰子知我宜为我序予受而读之曰此唐人之格律而碧溪子之性情也先生之学其尽于是乎尽于是则世人或能知之余宜无言且犹未也未也则余不宜无言夫文章与事功难相兼而声名与贫贱常相值大抵安于贫贱以养夫闻望固君子之心详于文章而畧于事功者岂君子之得已哉绩学励行存乎我而功业所就因于遇不遇之间是故有难易焉姑以诗人一节论之自古好文之主有闻于名篇佳句辄与宰相议求其人而诵所作于直庐燕见之顷者顾以致斥兹非难哉夫天作之君君立之相务于延揽一世之才而用之操一善者无遗挟片长者毕达故宰相求之天下天子得之宰相者职也先生宜自爱会当有梦卜之举举于今日先生名铁别号碧溪子因以名集云
　　
　　寿路北村郡伯序
　　
　　今天子兴自郢邸改元之年即用汶上路公宾旸守松由是天下咸际中兴之会而吾松重沐维新之政矣乃八月九日适天子万寿之节而公亦届悬弧之辰天人妙合君臣应期兹岂偶然者哉诗书所未有也郡之大夫士相与诣阙上万寿毕将次第登公之堂捧觞为祝公既合郡之僚吏寓公乡衮致词拜舞退将次第以慰邦人之意者忠爱之风行上下之仪辨君臣之义笃天日开明祯祥协候一时之盛又吾郡所未有也太学生王淮乔■〈禾资〉顾定芳辈相与谋曰若此非常事而歌咏纪次无闻焉不可吾辈将最其大者寿公以告于陆深曰松郡介在湖海之间土沃民勤为天下先在司牧者安定优畜之耳我公仁恕慎厚视篆以来无毫发扰民不复知有官府而桑麻禾黍被野矣愿公至上寿以长养吾松也又曰松实富饶而敦朴之风视昔少衰矣我公明练严毅事集于庭者如猬徐出一言无不立决而天理民彝因之感格者多矣愿公至上寿以长教吾松也又曰我公才无不宜望则素养自举进士时已甲天下之选居郎署典大郡皆有重名故公之来松也望治者跂如觌德者薫如被化者淳如漠如也愿公至上寿以长此风庶于松有所矜式也先生以为如何深闻之曰君子哉之言也美不溢上爱不忘本礼不踰制三者备矣是可以寿矣虽然古记有之安我所以宁天下也存我所以厚苍生也故古之仁人君子其志不在一方也然自一方始天之付畀斯人也所责匪止一事也然自一事始犹之千歳之日也然自一日始是故我与天下常相通而安宁所系者至近也而至逺也此华封嵩髙之意而圣人之所録以示其微者若此若公之寿夫岂吾松所可专哉殆将自松始耳自松而始以辅成今天子嘉靖之治以措天下于安宁仁寿之中则吾松岂独后也况降生之始盖已有黙兆预拟之数矣诸君子请因人以验诸天众皆跃如起曰是可以为公寿矣请书为序
　　
　　俨山集巻四十三
　　
　　●钦定四库全书
　　
　　俨山集巻四十四
　　
　　（明）陆深 撰
　　
　　○序八
　　
　　临潼杨氏族谱序
　　
　　杨故弘农此临潼族谱也临潼之有杨氏实自显甫处士始临潼杨氏之有谱则自今石川先生始先生名槮字子乔少以文学起髙科今同知松江府事初石川知汝州时谋作谱属其从子郎中淳是谱则成之松江者也石川敬慎凝定每事先大体而文理粲然故治松优裕而是谱所为成也按谱杨氏自昭信公以百户避兵居澄城盖元之初造也由澄城四传而至显甫府君讳仲微当我太祖髙皇帝统一初例编临潼之安业里故今相桥镇之右石川河之曲杨氏盛焉而先生以石川称志本始也由临潼至于石川盖五传矣而杨氏益盛光其门阀则科第继起表厥里居则坊楼相望丛以显融则法从部院之官牧伯守令之职聨次也盖世逺则泽深蓄富则发厚信哉有故国而后有世家也夫所谓世家者岂徒以族属之繁衍第宅之辉映富贵之盛丽相雄长哉亦以文献之足征也夫文献之足征则由一世而至于千世百世由千万人而会统于一人涣者可合疎者可亲逺者可迩而仁厚之风行礼譲之俗成矣既其大也则世道之升降于是乎考论而有国有天下者藉之以为声光往往故家旧族流风余韵犹足以起懦兴衰回天命而系人心者不少此石川斯谱之志也今夫过关西者知问夫子而徘徊于四知之坊者真若与伯起遇挹清风而耸毛发不必其同宗与并世为然也况此杨氏之系而居相近也哉石川方退托不敢以自附则其传信之心澄源之志尤足以为文献家法又安知后世不以石川为夫子乎此又斯谱之志也谱之为世九为图十有三为録二为编二家山之图二祫祭之图一时祭之图一大宗小宗之图一世系之图一卒葬之图一衣冠之图一先茔之图二璇玑之图三恩命之録一丛载之録一谱传之编一世系之编一集一曰余辉之集余辉集者集先事也凡碑志之文附焉世系以辨宗支谱传以谨生卒丛载以类家集恩命以萃宸翰家山衣冠先茔图以绘时祭祫祭图以位大宗小宗图以文世系图以系卒葬图以朱墨璇玑图以歌诗其它凡例以数十皆删取儒先之精奥以裨补世教而随事起义足以勒成一家者此又石川之志也深得读而善之故为之序
　　
　　赠侍御林君以吉南还序
　　
　　监察御史林君以吉先为进士观政户部时上言臣有孚先臣某荷上恩赐之祭赐之葬葬有日矣臣孤分当汛扫里门肃清墓道以迓宠灵且亲丧固所自尽而诚信宜身亲之乞如故事赐臣假还以临先臣之葬昩死以闻上不报疏再上曰臣有孚近蒙擢为御史得蚤暮事上非但臣志亦先臣之志也顾今歳才三十有二耳犬马之齿尚堪驱策即令臣葬父以还皆报陛下之年也夫事固有缓于目前而图报于后日亦有失于一旦而莫赎于终身者惟陛下怜之又不报疏再上曰陛下以股肱心膂之故尚能念先臣于地下臣孤怀鞠育顾复之恩独不念先父于下地之日乎陛下又焉用此不念父之臣哉即使臣腼面班行于圣化何如也又不报于是惶惑罔措浃日而疾作矣乃更以疾闻制可以吉始得去夫上之屡不听其去者将惜以吉之才也既乃听其去者卒成以吉之志也始之不得以襄事去者非以吉之不能也竟得以疾去者乃以吉之所为孝也君臣父子之间可谓兼得之矣且以吉之疾也以不得遂葬亲之志也而疾疾斯去今而得遂葬亲之事也其殆有瘳乎瘳将速来斯固去就之镜也虽然先中丞心在王室被国厚典凡为其后者虽逺之于十世百世之下犹将明继述之道而况于一体而分亲为之子者哉凡为其子者虽屈之于布素草莽之间犹当奋涓埃之义而况于身居法从易以报称如以吉者哉方今国家多事斯亦以吉倥偬之日非与夫君亲大伦也忠孝一道也以吉行矣其尚懋之余忝史职窃当纪载是故叙而列之为行李赠使后有考焉以吉辛未进士以学识称余听之于汪君希会而信之于疏云
　　
　　寿谈东石六十序
　　
　　东石谈先生以奇伟磊落之才拔自乡校遂有重名于当世当世贤士大夫自馆阁而下咸愿交东石东石亦以徧交当世贤士大夫与之相上下其议论为慊由是东石名益重几与素宦大官等重以先司空之世泽在朝野由是当世益贤东石以得见东石为幸者复与素宦大官等问起居卜出处无论识与不识殆无虚日东石视之意豁如也年甫五十余即自言海岱倦游矣由是两都公卿咸有海岱倦游之作嘉靖丁亥始及六十云贤士大夫咸愿东石表表天地间以起懦而激颓也相率为寿春正月廿有七日实维初度之辰先是丙戌秋暮东石以华峯莲叶之舟泛龙江过海邑乡先生朱侍御玉洲赵太常曲江辈望见东石喜相迎曰东海谈生歳甲一周今翁矣老成人物巍然为乡邦式幸甚无恙顾谓俨山人陆深曰子知东石旧矣宜有言为寿幸甚无辞及期谈进士元玺王贡士世祥以告顾予鄙陋安足以知东石哉尝忆少小随诸生试有司时见东石修髯峻宇冠佩楚楚扬眉吐气一座人尽倾若珊瑚玉树光彩夺目操觚挥翰顷刻万言如奏金石之声以破蟋蟀鍧荡耳目令人敬服愿为之役而不暇心窃伟之意若人必当出而为世用以文章润色国家以道德师表海宇以功业铭勒旗常信司空公之有后也嗣后与共场屋深滥先登今五十无闻而东石遂且六十矣未尝不往来于怀伤知人之孟浪也每见东石輙欲攘袂剧论共叙少年豪迈之气以一吐胸中沈郁之奇东石輙一笑止之令人怃然自失余又安足以知东石哉虽然窃闻之矣士君子有天下之志而又有天下之才使世未得用之而其人亦未肯小用于世则必享有清明寿考之福昔人谓之天赏以其无所于试也则必以胸次之所蕴大放于词章左右典坟鼓吹风雅使千万世而下如见其人虽与天地同久可也昔人谓之不朽若是者盖不数数然也或旷世一见焉东石岂其人哉今之知东石者不过曰富而好礼贵以下人潇洒絶尘之姿超然于形骸声色之外居深养晦山园池馆之胜甲于天下宾从清嘉极一时之彦左图右书大篇短什尊爼琴奕之乐如神仙然以是穷年而阅歳有不知老之将至云尔此固东石也乃若东石孝友之行孚于神明谦抑之风若在寒素与时推迁以盛满为戒往往敛其未试之具以为有余之地若昔人之所谓四留者东石盖兼之矣尝至京师有权贵人当轴处中其气力足以变移国是者欲礼而用之东石拂袖南归虽十不遇于科场无悔也是岂他人所易及哉而人亦或未之知也至于八面受敌之才一挥千金之义髙举四海之心凌跨百代之气辅之以博学济之以雄辩嬉笑成文无所不可此又东石之余也昔者太公望秉烛赴齐之日乃九十余矣使其八十未遇之前汲汲于求知已而用之则文武之际或不相值虽天固不得而赏之矣东石之道似之东石著书满家别有杜少陵苏东坡和篇雅丽髙深金舂玉应真若起二公于今日揖逊一堂之上比肩并列无少愧色其所以为不朽者又在是孟子尝言禹稷与颜回同道是岂以形迹论哉要其实同不同何如也世必有知言者诸君子皆曰是足以为东石寿矣遂书为序
　　
　　默林诗集序
　　
　　深既僻居无所交接感念陆氏之旧封则闻有萧嘉兴之政追惟孝皇之清问则知有萧默林之诗世恒言文章政事文章政事信难兼哉徒以风雅之才卿辅之位巧于相值尔古之人所为发愤而寄憾于兹也虽然经纶之业有不尽于艺文之流此完才之所以难也读默林集可以考完矣默林子举进士余二十年积官至嘉兴守守有异绩其大者曰瑞莲之异曰秀水之异曰嘉禾之异古称神明殆谓是与益以其余躬帅诸生讲论道艺一郡文学又彬彬焉是时复有北湄子王玄成贰其郡左右襄赞大明风雅之道是故嘉兴之政与嘉兴之诗一时表倡东南云其门下士沈铨与陈宪辈相与彚次为是编以致师效之勤刻之嘉兴以传其诗缜润其体典则其气沈郁其味隽永其导鬯性情声和而义理其纪载时事思逺而言深信风雅之具也明兴百余年矣而诗道盛于弘正之间是不足以名一家乎深故特着孝皇敷贻之化以冠集端将以复考默林之所至云诗凡若干首其在嘉兴者十之二三其在默林之诗又十之二三其在默林之才则又十之二三云默林名世贤字若愚弘治乙丑科进士桐城人有别业在默林穷极幽胜尝著书其中学者尊之曰默林先生因以名集云
　　
　　重刻家礼序
　　
　　徽国文公朱先生家礼一书世行久矣曲阜郭侯节之倅松之明年将纳民于轨徧求郡邑之文献加意焉既得是书乃抚巻叹曰是不当家有而人传耶既又从二三子读之则又叹曰昔者先生之为是书也盖云自附于孔子从先进之遗意今允礼之为政也独不得自附于朱子作家礼之遗意耶亟捐俸刻之刻成以示郡人陆深曰愿有序深闻之礼也者理也先王因人情之多变于是为之节文以还于理孔子曰喜怒哀乐之未发谓之中发而皆中节谓之和夫喜怒哀乐其变盖有不可胜言者矣节而后和故曰礼之用和为贵夫礼以和而行亦以不和而废也先生之为是书也其义精其文辩其大指见于自叙其微意之所存则深有病于好礼者之无所折衷而贫窭者之不得与于礼也惟吾松饶而多才风俗淳厚重以侯之爱礼也既知教之必且富之由是君子和德于上小人和力于下庶几先生之意日新而侯之惠松者日逺也深谨按此书成于隆兴己丑行于先生易箦之后又按先生既修家乡邦国王朝礼乃以丧祭二礼属其髙第弟子黄干氏成之书凡十有五巻今书四巻尝经后儒撰次若文庄丘公尤有功于是书者类亦不失先生之意也窃惟先生大儒意在发挥周公孔子之道举一世而剂和之兼总古今制为通礼以示法程惜也立朝之日浅居闲之时长著述之功多经纶之业寡意者有遗憾焉安知百世而下乃有同志合德如侯者率其道而尊之而深也获覩敦本复古之举自吾松始故乐为之序侯别号复斋举乡贡于甲子科实孔氏之外孙云
　　
　　送郡伯何鴈峯入觐序
　　
　　今上皇帝再朝万方实维嘉靖五年之春正元朔于是天运又一新矣我鴈峯先生何公时以松守往际其会遂以守松之绩献明受上赏于是治化又一新矣先期戒行士民攀送歌舞载途跂望太平之盛于是耳目又一新矣少参王公时旸请举赠如礼而以言属之深乃作而叹曰懿哉此太平之典也夫上有至明则下有至良信乎相待而有成哉太平之业将不由松始乎夫治化大矣顾遇合之几一也孔孟终身徒以难遇尔今有其人矣有其时矣有其遇矣太平之业谓非始于松不可也松在东南称大郡其地狭而赋出之名多其民繁而扰生之事广故松之治也难矣深初登朝待罪史官时尝闻前辈知铨事者言惟尔松守择难于良莫良于宪度之士既又曰非才御史不可退伏田里窃从乡前辈习问郡事皆曰松之美俗视曩昔少衰矣非命世之才为之振起不可公实抱命世才方以才御史来当维新之会视篆之初疎剔奸伪而干没之徒敛手弹压豪右而渔猎之辈革心肃然示以简易之道旬月之间百度改观津津然太平之象矣公方询求民隐振而起之观感之下翕然风动此固前辈属望之勤而当道选择之意公于吾松岂偶然哉顾松也小不足以留公诚使留且久焉则所以深长而逺大之者岂徒吾松之福哉夫福莫大于恤民之隐知民之隐敛而锡之福于是为盛是故治有体时有变道有宜志有定夫牧之尚寛纠之尚严是之谓体气完则淳文胜则弊是之谓变物而付之时而措之是之谓宜不畧于易不怵于难是之谓定虽然知体而后能合变变合而后能随宜使非志定于先三者安从施哉公自少即有重望于岭表思以孔孟之道自致于时庸其志固已素定矣尝宰一县于浙南少见绪余俾民尸祝今上临驭之初风采议论为谏官第一选择而来敛福松民实以四者之道行之而人或未之能悉也当宁必将听而采之乎则太平之具在松矣深之言安敢诬也虽然此亦公之绪余耳公学深而养完才髙而志大发舒精藴以究太平之极以当天子丞疑之任此则非浅薄之所能窥也姑録其由松之始为序以别
　　
　　俨山集巻四十四
　　

　　●钦定四库全书
　　
　　俨山集巻四十五
　　
　　（明）陆深 撰
　　
　　○序九
　　
　　赠少司冦东洲屠公南归序
　　
　　嘉靖十有八年己亥夏六月朔雷变奉先殿掣其左吻之锸若剑者而烟熖及于列室今皇上瞿然震恐求所以应天之道者若曰弥文其勿事事惟上下一德秪承之以匡台母易从礼部言三公九卿大僚皆当上章求避位上亲临去留之以共成格天之业于时刑部右侍郎四明东洲先生屠公方自大理卿迁上若曰宜听尔去而旨独加温盖上所以注存之深意而非夫人之所敢知也公字安卿举辛未进士为御史有直声巡按江西能力制宁藩之横不遑顾忌而竟亦莫之能伤正德间尝纪军功有劳奉命当迁京秩回翔八年始自御史出知保定府府又冗剧公力当要冲手抚凋瘵又五年乃复调延平自延平凡六转以至今官天下士大夫感望其谙练之才光辅中兴之业大抵公之才明果慈恕详慎整洁于官无所不宜若其刚毅之气耿介之操有壁立万仞之势是故于世鲜合公亦不甚求合于世而每以易去为能及其决于去也天下士大夫又无不惜之尚书泉坡先生周公左侍郎南塘先生宋公同官也惜之尤深而谓深宜有赠深惟君子之道出处而已出处之际义命存焉是故其去也有不得不去其来也有不得不来夫是之谓命其去也有不可不去其来也有不可不来夫是之谓义深与公亦尝同官于闽晋间南北相从之日久知公于义命之学甚辨于是行也宁不有余裕哉虽然既去而复来者公家太传襄毅公是已旋去而速来者今司徒俭庵梁公是已皆命也至于蹈止足之分系一代之风化若两疏之于汉则不可不去当理乱之几负华夷之物望若司马公之于宋则不可不来是则义也深故赞公之不得不去而窃有望公之不可不来也将以复于二公或曰此非子之言天下之言亦当朝羣公之言也遂书为序
　　
　　拟进同异録序
　　
　　臣愚才拙器疎力小图大故尝狭陋汉唐之治思欲致身唐虞之朝恭遇陛下继统御极天纵性成真尧舜之主也千载一时益思自奋第愧诚意素薄不识献纳之宜言出祸随动与罪会仰赖陛下仁圣曲赐保全尚与衣冠之列昨自讲筵出佐延平延平实文献之邦杨罗李朱四贤之遗风犹在水土相宜职务易称臣颇得以读书向学每见先儒议论有切于大典礼大政事者手自札録未及三月又蒙陛下特超常资付以山西学政俾列宪臣増还旧秩非臣捐糜所能报也比至山西巡行之暇偶出旧编麤加铨次分为上下谨用缮写上尘乙览伏惟圣人之学贵得其要帝王之务在知所先傥事博览泛观殆非神明化育所以无声无臭之妙也颇恨时日有限文籍少随不免挂一而漏万譬如涓埃何益海岳然裒多益寡之志终存而万折必东之性难改窃伏自念臣本农家僻居江海之上兼有藏书可资考索衣食所余足备笔札之费傥蒙乞赐骸骨少假岁时臣当部分首尾兼总修贯勒成一家之言庸为万几之助罔知可否若蹈渊氷不胜恐悚待罪之至臣谨序
　　
　　经筵词序
　　
　　深故史官尝厕讲幄既而去佐成均遭家不造今上皇帝绍统之三日陛辞南奔情事未伸卧疴滋久荷皇帝神明不遗旧学博采荐章特以讲读事召起于海上将处以翰林春坊之职未及国门再迁祭酒知遇两极感愧交深虽许身之义徒明而经国之猷弥逺也是歳秋七月重理讲官遂首被恩命龙羣在列牛背甫来方切战兢罔知攸措盖尝屡上文华仰窥圣学宪天法祖崇古右文尧舜以来之统绪信有传矣宛然身游唐虞与夔龙辈相揖让于一堂之上也加以天纵圣神威颜咫尺奔趋莫及进退踧然又凛乎陨坠为惧每于供职之次聊述短篇皆因事而选词积成数首虽不足以鼓吹休明用存一代故实云尔
　　
　　松江府志后序
　　
　　正德壬申冬十月松江府志成深从今守内江喻侯读之曰松江以水为郡其齿聚繁无名山茂林之固其利百榖渔盐为大东际于海西下诸湖其害亦惟水为大此古今大较也物产之盛衰人文之髙下习尚之隆替则因乎时大抵一世而变或百年再变亦或有数年之间而屡变者皆不可无示后来顾耆旧局于见版图具其数法家修其文说者骋其辨其指殊故其辞畧务欲博综一郡之始终使百世而下征文献观理道者有要约焉此志之所由以作其体重矣翰林学士顾先生颇因旧志会萃成书数年于兹而郡事屡变守又屡更矣乃克成于喻侯稽古右文之日其厯时之久也若此其用力之勤也若此是可谓博综一郡之始终而文献理道皆于是乎具昔先王之经理天下也既因土宜以辩国都又以精神之运以底定民志而其不可传与不可不传者则又笔之书以示鉴戒六籍所载皆是物也而禹贡周官固有志之体矣惟松才辖两县贡赋一志实甲天下程其土力或不足独以民之勤力苦作以给之而后已顾屡变之余有难终恃此任世道之责者所宜念而亦侯意也深忝以文业从学士后愧菲劣无能为役乃得论次所欲言者附名其末岂非幸哉岂非幸哉
　　
　　送杨拙庵都宪总制两广序
　　
　　夫所谓名臣者有二人焉竢之以歳年试之于中外考其位不满其徳蓄其才不究其用天下之人惟恐其一日不为宰辅也夫是之谓望其先世尝有大人盛徳之士勲着于朝廷泽及于天下后世飨其成则思见其人思其人则必求其子孙而乐为之报也夫是之谓世二人者之于人国也所至而功业随之矣盖养深则发盛培厚则植蕃故曰皆名臣也虽然才未必望望未必世是故以贾传之于文帝迄于不遇而绛灌之属当国房杜之于唐勲业盛矣而后嗣之贤者无闻若夫才矣而望望矣而世兼之岂非今昔之所难者哉深窃观之重望世德之臣必出于久安长治之后故孟子之论故国曰非谓有乔木之谓也有世臣之谓也然则从容养望以当功名之会承藉家阀以引长君子之泽士大夫之荣遇固也而亦孰非国家之福哉惟我圣明重熈累洽百六十年于兹矣是宜有世望之臣者出若今右都御史拙庵杨公固其人哉公建安人也而先太师文敏公之曽孙文敏公厯相四圣佐成太平名在华夏事在国史百世而下思见其人而不可得者也公夙承家学早掇巍科遍佐铨曹迭贰常仆遭权奸之忌出牧视学迂回于外召尹天府遂陟少宗伯复自南都入掌寅清之职再转为少司徒总国储偫继督饷于西边方其时天下之望咸属公焉凡有要地必以拟公或进拟而未下及是两广总制之臣阙在廷大臣合辞推公上以公为右都御史赐玺书以便宜从事公上疏辞焉复下制褒嘉且赞之行天下之人或又谓公之未尽用也刑部郎中林君德绪合乡宦之在朝者请为公赠于陆深深无似尝于班行之末望公眉宇退而槩于所闻以致景仰者有年矣其敢辞惟公才无不宜正气直道不肯少贬以自徇平生忧国如家所至必重是行也奉上德意以副羣情之望特左■〈〈丰刀〉上廾下〉耳惟我朝土宇之广前世无比顾西北东南时有邉警筹兵拨饷其事至重也昔太宗文皇帝亲征西北大建廓清文敏公实从之行最多赞画今天子又付公以东南之任则是我国家金瓯形胜之固其于杨氏之祖孙尚有赖哉且天地之理有定位气化之运有顺序故治常始乎西北而成乎东南也深窃以是为公颂言之且以为国家贺谨序
　　
　　一泉文集序
　　
　　都察院右佥都御史巡抚山西提督鴈门等关清苑王公既卒之六年冢子某来同守松又逾年始捐俸刻其遗文而怀庆集山西集先成嘉善集太常集户部兵部两集与别集皆计工力次第告成冠以诰勑尊圣制也乃若名公碑板一时哀挽之作更为一集附焉总之凡若干巻而王氏之文献于是乎可考矣某以深尝知公属为序惟公之学其大者在经纶康济时出绪余以为文章典则尔雅有作者风故起自科第咸中髙选亡友后渠崔公昔在翰林最慎许可每称公场屋之文语在墓志中今读怀庆集中量地均粮诸或问则杜君卿李泰伯之谙练也山西集中处置宗藩修举边务则贾太传之通达也奏疏诸集则陆宣公之流亚也兼兹众长公诚天下士哉惜也未尽见于世年仅五十有六而止呜呼此某刻书之志也悲夫公幼有至性不妄言笑私居严若神明当官莅事奋发直前不惕势利有肃清寰宇之志归自山西不问户限外事稍暇则读书缀文以自乐髙介特立尤不喜浮华脂韦之习故与世若落落然教子甚严身自为范故某懋承家学柄任伊始仲子阀积养待用彬彬然中原文献足光文忠之后矣虽然有一家之文献有一代之文献一代之文献系乎时一家之文献存乎后何则唐宋文献韩退之欧阳永叔实当其盛而元和庆厯之治麤有三代之遗风此一代之文献也文中子讲道河汾步趋周孔而中说之传则福郊福畤与有力焉此一家之文献也自今观之公所树立奚让韩欧而弘治正德之交实我朝太平之极王氏世代不乏贤而某兄弟视郊畤辈或过之呜呼斯集也固一家之文献而一代之文献亦于是乎可考矣故序
　　
　　寿唐龙江宪副六十序
　　
　　提学宪副龙江先生唐公以乙未生是为成化之十有一年也既而举丙辰进士是为弘治之九年也正徳初年召为给事中改为员外郎郎中再迁为按察副使奉玺书专督学政于江西当己卯庚辰之际遂谢以归今嘉靖之十有三年是为甲午而公亦己六十矣养深而蓄厚清夷精明之气若歳寒松栢寿征也天下之人识与不识咸称公为有道之士深闻有道之士尝以身关国运惟我皇明列圣开基挽回淳和之气迨于宪宗之朝昌大浓郁至矣孝宗御天以大圣人之德鼓舞一世才俊懋焉武宗继体则重熙累洽之日也今上皇帝道冠百王身致唐虞之治四朝全盛皇乎休哉而公以生成出处一身当之天下之人不待列表谱图而后知公为有道之士也深又闻有道之士常以身关世运惟公出自名族德器夙成于凡天下之书无所不读而浸润于义理故少以文章名世一洗膏梁绮纨之习而留心当世谙练阅厯富有经纶之具故早以功业济时晩乃以亷静勇退之节为天下倡一方习俗之转移往往系公嚬笑间世风为之一变天下之人不待及门亲炙而后知公为有道之士也自古有道之士在一乡则一乡重在一国则一国重在天下则天下重在朝廷则朝廷重在家庭则家庭重重斯敬敬斯爱公之所履爱敬萃焉故南山之诗曰乐只君子万寿无疆言有德者必有寿也夫德至于乐其德盛矣公焉徃而不乐哉然世之知公者谓公咏歌太平之日长黼黻皇猷之日浅以大道引长其年算而仁寿海宇之责未副身犯天下之大难有隐功于社稷而絶口不言徒退处于不争之地而忘曲直是非之待我而定也有竹头木屑之才而方怡神于浴沂风雩之地是故天下日望公之起也日望公之起则日愿公之寿日愿公之寿则为公祝者且日至矣而况于姻党乎今之六十又一初也是公一身之所关复有天运存焉诗人以来未之有闻也十二月廿有八日是为悬弧之辰顾君世安征言为祝深适还自江西将为关辅之役念予三人者兄弟之异姓也而相知实深于是乎言虽然亦天下之言也谨序
　　
　　俨山集巻四十五
　　
　　●钦定四库全书
　　
　　俨山集巻四十六
　　
　　（明）陆深 撰
　　
　　○序十
　　
　　拟会试録序
　　
　　嘉靖歳辛丑今上皇帝纪元之二十年也会试复当开科仰惟我皇上统文体道礼罗才俊以恢弘文明之化至是凡七开科矣自我朝开科至是凡三辛丑矣国运益昌文运益盛前古所未有也猗与休哉惟春二月实当其期礼部尚书臣某侍郎臣某先期以请上命臣某臣某为考试官其同考试为臣某臣某监试则御史臣某臣某也暨内外诸臣咸遴选以充臣等以某日陛辞锡燕礼部而后入院棘锁帘墉百务整整乃相与叹曰我朝经制度越千古良法美意至多也久而不失其初者惟兹科试一事耳敢不慎与乃如期三试之天日开朗灿然文明之象既而分经列馆穷昼夜之力而校之崇雅黜浮务期必得乎真才复相与叹曰圣王求才以图理大臣以人而事君惟兹科目正求才之始而人臣之义庶藉以少布焉敢不重与时就试者两畿十三省咸集而湖广实皇上龙飞之地特展解额总之新旧士凡四千有竒中式者三百二十人遵宸断也择其文之尤者二十篇与诸名氏锓梓为録将以尘乙览而传四方臣某以职事当序诸首因捧而读之又相与叹曰此一代之文体而治体于是乎寓焉夫进士设科其来逺矣凡皆以文售也洪惟我太祖髙皇帝圣文神武廓清华夏有万古帝王之功而其出治纯用经术洪武三年即诏开科取士明年辛亥始会试礼部至甲子乙丑之岁而规制始备二十一年戊辰始録文示式于是五经四书之义论策诏诰表判之文永为定制前代诗赋墨帖之陋一洗而空之逺宗孔曽思孟之传近守濂洛关闽之说醇乎不可尚已是谓一代之文体逮我成祖文皇帝靖难之始大收天下之才数踰五百象取列宿而进士之科益重矣宣宗皇帝抚熙洽之运用辅臣议量地抡才三分南北中巻以同天下之文宪皇御世再事损益而科试之法益密矣迄今抱艺就试者皆彬彬然明于圣贤经传之旨以应圣明程序之求人无异学文无异尚可谓道德一而风俗同岂非一代之治体哉士由兹选功业在前于此宜亡论者然能以经书义训为治心修身之资以诏诰表判为润色讨论之具以论议策畧为经邦济世之图则体用兼该文行相副所为饰吏治而广相业者固亦不外于此矣未可谓为科试之文而筌蹄之此又国体所关也虽然以文取士未敢谓士尽于文也士以文试亦未敢谓文足以尽士也诸士尚念之哉夫士学于家患不获用用矣患不逢时今有其时矣皇上圣德天位举一世而君师之自绍统以来议礼制度之事研析精微至于考文尤深加意顷因言官论列礼官题请累降明诏以厘正程试之文体臣等承乏试事大惧无以仰副德意尔诸士登名是録其何以赞同文之化哉行将奉清问第进士服有僚位各竭体国之诚以不负所学宏功大业由是可建名卿硕辅由是可致此主司之望也他日执録而数之曰是科得人为盛则主司亦与有荣焉
　　
　　送彭少参赴福建序
　　
　　彭侯思舜自祠部郎中参议闽省侯之履厯深而闻望起矣其乡之士大夫思以赠侯之行翰林张君汝立以赠言属予乃叙所以赠侯之意者曰政莫祸于因循事莫大于更革夫文武周公之法也至后世而必弊非文武周公之弊也天下之时与势不能尽如文武周公之意也而弊及其弊也文武周公而在固不能取已弊之法行之必将起而更革之矣夫以文武周公之才之知审而思之而犹有待于更革节量天下之时势以合乎文武周公之意斯岂易言哉是故为之而无诚弗动也致之而无勇弗至也我朝立国百五十年于兹矣祖宗之良法美意具在迩者权奸窃政乃悉取而坏之迄今叛者四起而天下之弊滋矣虽扫荡之期近在早暮其时势可睹已台省牧伯之臣独得晏然而已乎当更革之时舍因循之弊吾于侯有望焉聊于是行乎卜之也昔侯为仪制时仪制典章礼法之府也适权奸气焰薫赫侯视之若无人然每有参酌务据旧典而侯固无害也则于闽也何有闽省于东南财赋之中而变梗之易也且首被权奸之虐矣府藏空虚人民凋瘵比诸省为尤甚而望侯者尤深然则侯已无难于权奸窃柄之日矣而独难于权奸既诛之后哉虽然侯未得当全闽而为之也且得当一面为之为之于一面而全闽将法之闽之傍省又将法之已而环天下之省皆将法之则厯履益深而闻望益起矣斯固侯之素具而诸君子之望也侯家世人品皆望天下当别书
　　
　　送宋西岩副宪赴蜀臬序
　　
　　有分蜀之寄曰建昌盖要地云于时备兵之宪臣阙吏部具故事以佥事宋公敬夫王公廷言名上上特笔可宋公于是天下皆知舆议之所归而帝简之攸在矣敬夫与廷言同生畿辅同举进士同为山西而声望又同也报既至宪长潘公希古顾宪副杨公用之而言曰惜也夺吾贤僚是使晋失一才也佥宪王公时瑞趋而前曰蜀顾不得一才乎吾蜀产也敢以为贺相与质于深曰皆是也寅协之衷乡邦之念尽之矣已而私相语曰宋公明且达其筹划诸务也若不动声色而办谦和寅畏未尝告勚即其劳于晋者凡若干年矣才转一资不已淹乎且蜀在万里外而公家澶渊太夫人在堂陆有阁云栈道之艰水有瞿塘滟滪之险不已逺乎子复以为何如深解之曰凡士君子所负以为经纶之地者不贵乎能敏而贵乎有望其所以维持之于深逺者不贵乎晏安而贵乎弘业风行而具达者望也通变而不穷者业也业必练而后达望必养而后成迟之以歳月是之谓养投之于繁难是之谓练今夫通人之才使一日而都卿佐宰辅之位亦何不可然而天下之大也其能尽信而深服之乎有不信而服之则卿佐宰辅之位适以累已此益之所为避地也且四海之逺也九州岛之广也五方之杂出也利利害害新新故故若丝纷而猬兴使坐一堂之上亿断焉而悬中至槩之行也犹以为难况未必能中耶此周公之所以待旦也是故养之于数十年之余然后付之以卿佐宰辅之寄练之于千万里之逺然后责之以四海九州岛之务使人望孚而理道熟如是则固有焉如是则安享焉如是则济成焉此今日君相之深意也建昌于宋公厚矣敬夫释然喜慨然起而赴蜀诸公各赋古诗为别而深为之序
　　
　　锦衣鲍君出使朔方序
　　
　　锦衣亲军司冠带舍人鲍君国用今内庭贤辅思斋鲍公之侄宁夏镇守太监吕公之甥也天资智勇闲习韬畧每欲出身报国慕卫青霍去病之为人必以生縳单于致之北阙下而勒铭燕然立奇功于万里之外为事一闻边警辄欲身率健儿自当一队既而吕公为请于上得旨从行遂捧勑至兴灵兴灵之人闻君来咸喜且将圣天子之命于是镇守内臣巡抚大臣大将军副将军秉宪监阃督储参将游击文武之臣及诸校尉以下至庠士乡耆无不欣欣然有喜色而相率来迎其冠履佩服之华羽旄旌节之美钟鼓管钥之和皆夹道而前引时勑在龙舆君以命使按辔徐行观者皆啧啧相谓曰是贵近而衔命来者乎不但为君一身之荣亦吾一镇之荣也又有曰吾尝闻其人矣今观其容貌器宇瞻视不常举动有礼恭敬谦和不越矩度是不独吾一方之人得见为荣必将建奇勲取髙爵使天下之人皆荣之也岂非朝廷之良吾邦之福也哉未几果有功而建牙分阃宣文总制之臣咸书其劳既承制备物以奬劳之复绘为斯图以为君贺乃走使于京师请于予曰斯图也公惠然赐之文则鲍君之荣以文而永章也幸公无辞予喜君之有志诺焉久而为之辞曰夫人臣之所以为荣者莫荣于将君命于四方而不辱尤莫荣于敌王所忾而有功夫将命不辱之荣与夫立功边陲之荣皆非人人之所能者以人人之所不能者有诸已则凡人之所不可得者当兼得之矣此理势之必然而朝廷爵赏之所由举也况君以贵近大臣之懿亲有忠勇报国之心无骄惰滛靡之习期功而功立荷荣而荣安他日封侯拜将功在国家名驰伊吾其功非寻常之功其荣非寻常之荣矣锦衣蝉冠髙爵厚禄传之子孙不但为君一身之荣其为思斋公之荣又大矣则斯图固当垂之不朽岂独为今日之贺言哉君名瓒字国用别号原城瀛海世家云
　　
　　霞溪十景诗序
　　
　　语不云乎人以地灵景因人胜盖兼之者鲜矣乃若有其地有其人而景随之其霞溪之谓乎霞溪在今歙之休宁据万山之中山石頳紫倒射溪水空蒙滉漾烂若彩霞故名霞溪其地胜矣歙士孙子守善家霞溪之上养髙蹈道逺观而近取揽以为帔掬之可餐心实乐焉故号霞溪其人胜矣厥惟兼有遂以名闻守善又往往即其地为景而景益胜曰朱山夺锦曰查坞连云曰龙田稼穑曰鹧岭薪蒸曰沙峯古庙曰施水灵祠曰栢桥横影曰古渡瞻霞曰仙潭泛月曰莲沼香风总名之曰霞溪十景而士大夫从而咏歌之征余为序序谓此山林之乐而明达之士也夫山林之乐有之者常患于不知知之者常患于不享有山林之胜而不知者樵夫牧竖是也知山林之趣而不能享者达官贵人是也夫惟明达之士才足以有为而不欲尽为故常有余功知足以知趣而无所于累故常有余巧是故烟云之巻舒气候之明晦泉石之流峙卉木之荣瘁鱼鸟之下上与夫四时之变态不齐皆足以尽取于几席之下杖屦之间矣其守善之霞溪乎既各绘为图而诗具左方
　　
　　寿顾母秦孺人六十序
　　
　　鲁诗有之令妻寿母盖言德福也令斯德福斯寿人伦之通义也虽然妇道无专言妻则系其夫言母则系其子有功于夫德则崇矣有造于子福则备矣兼之者人情之所难而亦人情之所深愿而不可必得者况子孙之于父母乎况令寿之善见于其乡者乎传家说诗称鲁颂出于孔子之手是直欲经万世总百行以辅五常非徒善颂祷为也孔子鲁人意岂不曰此吾宗国之善也夫善始于一乡而后广被于天下是风化之原而圣人所以纲维世道者每如此今歳辛丑秋予蒙恩还乡进士顾名儒暨其弟名世相率扣予曰不肖有母行年六十矣五月廿又七日实维初度曩以名儒试春官名世且有待以称觞况吾母教内严不甚喜酒食世俗礼惟欲得善歌颂俾不肖兄弟讽咏道说于前以悦志然非宗工伟人亦不惬故以请予不敢当请屡至而意益勤念孺人实吾友景髙处士之继室也系出秦氏秦顾吾乡右族而贤与予家陆氏世姻儿子楫复于进士兄弟游有丽泽之雅岂非吾一乡之善哉顾予归晩又謭陋何足为进士兄弟扬声光哉予闻孺人年未三十而寡居时名儒名世兄弟茕茕然孩抱间舅氏怀松翁在堂孺人身为冢妇独力门户上事老舅下抚二孤朝夕益勤怀松翁亦豪爽俊迈暮龄殊畅裕即世之日呼孺人谢之曰汝能植吾诸孙吾且不朽矣前室有子名臣孺人视如已出名儒遂领应天乡荐髙等今名世文学沛然台试多居首选家且中落孺人又力起之一钱尺帛必教二子以节俭言动少不如礼虽昬夜必召至榻前峻责乃已若是者孺人之德福备矣其所为令寿者独顾氏之一族为善哉虽播之四海传之千古与鲁诗同一感召可也名儒兄弟试以此义为孺人寿孺人闻之有不悦者乎悦则寿进矣且名儒兄弟俱工诗业旋当魁南畿魁南宫魁天下以鲁诗之义助我圣朝风化之政孺人见之有不益悦者乎益悦则寿益进矣深忝乡人尚当执笔为颂以为上寿侑
　　
　　俨山集卷四十六
　　
　　●钦定四库全书
　　
　　俨山集巻四十七
　　
　　（明）陆深 撰
　　
　　○序十一
　　
　　送大京兆江公赴南都序
　　
　　瑞石先生江公之尹应天也自晋之右辖升升等矣而荣尤焉盖自藩而辅于格谓之内入故三司之在晋者因公以为荣又荣也大方伯自杨公而下宪长自潘公而下都阃则马公王公咸属赠言深又安敢弗是之荣哉而谓公于此有荣焉则未也士大夫操内外之说一切较量之故有一生仕宦不出国门者为幸且遇至春时天涯之咏恋恋然不忍舍去二者皆过也夫仕事也内亦事也外亦事也顾事事何如耳或曰居中清燕任外勚劳独非人情也乎曰知其劳逸而均之以为理此用人之人之事也荣瘁焉吾何与公以经术魁天下进士髙第筮仕兵部既优拔之吏部既十余年布政山之东西亦既十年矣夫兵部吏部方今之贵要显融司也公未尝以自逸山之东山之西亦今繁剧险瘠之地而公未尝以告劳是岂留情中外者哉是行也公实有荣焉而非是之谓也请为诸公言之夫尧舜禹汤文武皆古之圣王也然而称圣王者必以尧为首自尧舜禹汤文武以至周公孔子皆古之圣人也然而称圣人者必以孔子为首又自汉髙唐宗宋艺暨我朝之太祖皆中国之皇帝也然而称得尧之统者必以我太祖为首何者尧之道钦明而已矣孔子之道时中而已矣我太祖之神功圣徳损益百王以还之仁孝而已矣今之应天太祖之旧京也山之东孔子阙里在焉山之西尧之故都也尧之故都公尝治之矣孔子之乡公又尝治之矣咸以最闻今将举尧孔之道以复治我太祖之旧京矣则凡创业之难与夫守成之不易者其在于今抑亦有裨于神功圣德乎否也有裨于神功圣德以赞佐一王之典顾不大荣矣乎诸公曰然因书为序
　　
　　避喧庵诗序
　　
　　避喧志隐也从而咏歌之成其志也凡人之情必有避观于避斯知其人矣是故避位者让避名者贤避地者哲避喧者隐夫喧讙声也城市多喧山水则否大抵山益髙水益深则境益静而喧益不到四方佳山水称东南东南之佳者称天台天台一脉为黄岩黄岩又天台之佳者也盖天台东至黄岩穷矣其磅礴郁嵂又锺于人故黄岩多着姓而以戴氏为佳戴故石屏后也恬隐公又戴氏之佳者也避喧则公所名庵庵据黄岩之佳曰太平■〈山上乔下〉事见秦行人记中所谓善于慕陶者得之矣公之子允大仕于朝为国子师以学行闻天下由是避喧之名往往入于骚坛吟社中为咀嚼品题之具矣深曩游南雍辱允大先生赏识兹会都下别且三年矣而所得避喧诗益多彚而授深序或曰公既隐矣焉用文之若是者无乃几于喧与而并为公所避与深曰不然夫万有相吹而声出焉其在城市则车马绮纨声利名位纷然扰者谓之喧其在山林则泉响谷应禽弄木奏悠然适者谓之喧又其至也庄生所谓天籁焉自然动者亦谓之喧茍自其本举谓之喧亦可也茍自其末则喧亦多端矣公之所为避者其城市之喧乎不然悠然适者自然动者公方有冥会焉而又曷避为况诗书之声和雅洪澹谐韶钧叶音吕与天籁等公方乐焉以为兹庵助而槩曰避之是岂公之志哉或者喻而退既乃録为序
　　
　　送贺君汝修赴内江令序
　　
　　余往歳游南雍取友于天下而湖湘实多士于武昌得三人焉张君一卿胡君汝洪贺君汝修而汝洪汝修复以同经讲好时同经之士以数十辈而汝修年最少资最敏余视之一日而千里也数年以来余最劣最先成名而一卿尚需次于家汝洪令内乡已迨一考汝修与汝洪同得项城俄以家制去今庚辰之秋起今内江予已转官成均与汝修会于都门俯仰今昔为之慨然属其乡士夫自少保陈公而下以赠言请而王大理实来速之予于汝修岂得无言乎哉始汝修与数君子朝夕服勤者先王经世之迹前贤已试之方不知于今果可以见之行而无难乎兹得一县去百里民社之责一时风俗所关不知操纵张弛者果昔日之所讲明而许与者乎昔之所学不可施之今是徒劳也今之所履不皆本于昔是忘其久要矣古之君子盖有从容数言以槩其平生于把袂之顷者余于汝修岂得无望乎哉昔与汝修约曰人品必为诸葛孔明程伯子文章必如先秦两汉政治必效三代斯言未逺聊于内江乎卜之也内江蜀之壮县去京师万里地险而逺且当兵革之余民弊而易怨又有中贵人将命在蜀供需歳以数百万计内江茍当一日之费且不能辞矣汝修能不以为难乎哉汝修尝遇至人闻大道为予讲性命之说坐而听之浃日焉皆不异吾圣人之指即是而措之则曹参之所以治齐栾巴葛洪之神化一邑者宁不大过于功名富贵之所为图哉汝修行矣聊于内江乎卜之也汝修文章已成而博学未为世所尽知知之深者余不能多让也于是乎言
　　
　　别聂文蔚诗序
　　
　　余伥伥然无当世之交自罹忧患以来神情销落尤无当世之志而世亦将弃我矣独双江聂君文蔚不终见鄙时枉山居惠而教我然文蔚来令华亭凡四年矣政绩为当世第一今年春天子亦以第一人召之深故华亭家也方将托文蔚以自老于一丘一壑之间而文蔚去矣文蔚去将陟华当轴以大发其胸中之所藏文章政事卓为名家信当世之才也顾深方抱病不及一握手别以谢知已赋诗送之
　　
　　送张虞咨都事序
　　
　　自古观盛治必征于世臣观于世臣之家者必征于子若孙盖积家而国积国而天下其化通也皇明世德之臣于吾松有一人焉故赠太子太保南京兵部尚书谥庄简定庵张公是也公之学有本原不为言语文字而其所自得者为多故扬厯中外余四十年位至八座皆有为有守晩就悬车盖始终出处无少遗憾焉今之称公率以董学两浙为盛殊未有及其学者深生也晩尝一拜公近读公之文获窥其一二故窃论人品于吾松必当以公为首又意其不当以区区一郡论公也公之子牧字虞咨复修公之道以公荫当补官吏部优其材得为南京左军都督府都事将赴任凡松之人有事于京者重其为大贤之后而又贤也实光于松故咸有赠而谓深为序乃进告于虞咨曰南都重地昔者先公之所留守也五府要司昔者先公之所参赞也其徳惠条画固结于人心者方新一时之士大夫尝登公门者今且布列于庶位有与公同朝同事者三数公尚在闻君之往也必私喜皆来观于公之世焉使其父党退而叹曰清忠肃恭犹吾庄简也其君子聚相庆曰公信质敏犹吾庄简也其小人匍匐而进鼓舞而退转相告于其父兄子弟曰是我公之子也犹我公也若是是能世其德矣使后之人观我治化本公父子其于吾松不滋重与凡松之人恶得无厚望于今日哉夫人之生乏贤父兄而外取诸人人或不足而尚取诸古之人是二者蓄德均也难易则有间矣若虞咨者其莅官其行已岂待他取乎哉故于是行也备论公焉而不以为复者深之私也初公之卒有司以闻孝庙悼之为赐祭勑工部营葬事事既竣虞咨以太夫人之命入谢遂请赠谥今天子正极之始首是之事下礼部既成请复疏乞终养事下吏部例格不行授今职得便养乂成其志皆殊遇也故序
　　
　　南渠集序
　　
　　南渠子三十举进士四十为天子谏官之长有诗若干首有文若干首诗诸体畧具奏疏之文居十六七予既编次为集读而爱之为之叙曰有传世之器有济时之具有行道之资传世之器文章是也济时之具功业是也行道之资禄位是也三者之不兼也久矣君子恶乎取舍哉或曰三者于人亦若是班乎曰皆君子之所不容已者也虽然禄位者命之制也功业者分之画也文章者自致之道也是以君子安命守分而不敢怠于自致故宁为此不宁为彼宁彼之失而或得之此也南渠子为谏官数年有行道之寄焉其所论列皆天下大计有济时之心焉文章典则温雅有传世之才焉是可谓兼之矣由谏官而上愈进则道愈行由论列而上愈行则济愈广文章虽无事焉可也今罢谏官佐逺郡将有取于江山之帮助肆力于自致而宁约取之非耶或曰南渠子之道随时也是故居位则道行当事则有功身退则学进览斯集者有考焉
　　
　　陈江丁氏族谱序
　　
　　此陈江丁氏谱也陈江之有丁氏自讳堇府君始丁氏之有谱则始于毅斋府君继之以养静先生而大备于文范君倅松之日也文范名某举孝宗乙丑进士直道雄才厯试郡邑敦本好古有天下之志此谱之作殆其一也谱成而征序于同年陆深昔者先王世禄故士大夫氏族掌在国史井田故民庶具诸版图虽厯世可按也自封建废而士大夫失其世世失而谱兴谱者补也亦所以补王政之不及者也汉以后中原多故士民迁徙不常厥居号称文献之族者鲜有能保谱牒于不坠魏晋及唐以门第用人至有昩冒神明之胄以为禄仕之媒者而俗日衰矣今文范之为此谱也近仿欧苏之意以成一家之书其立法严其处意厚法严故阙其所不可知而百世之传核意厚故笃于所当行而亲疎之制明丁氏族之人一展阅间某也祖某也祢某也兄弟某也子若孙水源木本绵连续属绳武肯堂之思鹡鸰棠棣之念有不油然兴者乎昔人尝谓由一人之身而至于为途之人盖不独一家然也虽天下之大其始未尝不本于一人而其末也为九州岛四海万里之逺推此意也亲亲仁民之政厚本定分之业先王之制不以后世而难者此文范君之志也故序
　　
　　龙江春逺诗序
　　
　　凡人情之有别也必歆艳之必期待之爱慕之甚者悲之恨之攀留之又跂望之而不已焉士大夫之能言者乃从而写其歆艳期待爱慕悲恨攀留跂望之意而歌诗之颂之讽之下至画史则图其事与其供帐冠裳车马山川风物之致以比于声诗焉岂其居相漠然而情至是乃始发哉夫君子之行重有事也事之大者莫大于致君以及民孰不为君也而亦孰非民也是故歆爱之情生焉甚或使絶域去治朝则梗郁于其中虞变于其外者不能不蓄而为悲恨泄之为攀留攀留之不得则跂望从之矣是岂有所待哉盖必居也有忠信之孚而后出门有眷恋之色二者固相为也不然邮传之送迎等耳岂复有所谓情也哉龙江唐先生士絅既禫除其先公之服矣卜日还朝邑之士大夫自南山瞿公而下咸赋诗送之深亦有作既成复俾叙之深于士絅安得无情乎哉曰始士絅以丙辰进士退而读书龙江之上者十年乃起而令东明有异政天子召为给事中于兵科侃侃谏诤奋不顾身寻以玺书按事广之东西勤劳者三载矣还为权奸所怒斥判深州权奸伏诛始叙迁为南京工部主事已而再进为刑部员外郎矣是行也天子追念旧迹必留为侍从擢为卿贰是固士絅之所宜有者士絅亦将有慰于今日作者之情乎哉因题其首曰龙江春逺者期待也
　　
　　行春留爱诗序
　　
　　史侯来摄上海满三月而去去而人思之士之能言者各写其意之所到比律吕而可歌凡若干矣而侯未之及知也浙士魏允升见而録焉録成而征序于予予时方卧病诺焉而未之及为也既阅歳将还于朝而民士之思侯愈久愈稔歌颂将愈作而侯之政迹愈美予之观感于侯者愈深乃作而言曰郡邑之政于今日难矣细民知有恩而不知有制其难柔有如此者巨族知有利而不知有度其难得有如此者监临知有分而不知有体其难事有如此者诛求知有给而不知有民其难供有如此者弊怵于积势利夺于羣咻其兴革有如此者侯之莅海邑也能亷故民悦焉而忘其劳也能公故巨室惮焉而不敢怨也能礼故待之者易以感也能爱故取之者随以足也能权故推之则以变措之则以新也五者天下之能事备矣而况于郡邑之政哉此侯之才足以办之矣天下非无才也彼以摄焉者邮传寄耳呜呼能不以邮传视天下之官守焉此古治所由兴也读是诗者可以知侯矣侯名瑭字某
　　
　　俨山集巻四十七
　　
　　●钦定四库全书
　　
　　俨山集巻四十八
　　
　　（明）陆深 撰
　　
　　○序十二
　　
　　重刋豆疹论序
　　
　　医家素难如士人本经至矣备矣独豆创不经见本草号称古书亦无明着方録至汉未时始言豆疹以为得自征羗岂上古生人无此疾耶又迤北诸人苟南近长城即出豆疹多死亡似又系于地气矣江南水土湿热凡婴儿必痘死生虽异无一得脱亦有长大始出者予所生育子女多罹此毒比年四孙连接殀殇至为楚割不能不致憾于医药之无工也尝闻宋有闻人规者著书专论痘疹具有条理往在馆阁多方寻访而未获表弟顾世安氏素修医业收蓄古书甚富每与论此而托焉归田之又明年汾州栢山刘先生莅松之日首以此书为惠展巻读之殊快夙心乃为手订数字因命黄甥标校勘出甥立抄方以成一家之言呜呼使穷乡下邑家置而户藏之稍识文义决不至讹误其所保全者可胜道哉乃重翻朗刻庶便览观经云如保赤子盖言保赤子之难尤难于保民之难也栢山以才御史出副郡车观于斯举可谓先其所难者松民坐享仁寿之福必矣世安授官太医院为御医供事圣济殿盖欲广先生之意因请为序以传
　　
　　怀旗集叙
　　
　　弘治辛酉深忝乡荐乙丑春释褐于成均三四年间客都门游齐鲁留南雍出入三吴旅食之日多所得诗凡若干篇率皆道路语尔既被上命储史馆得专意文学探囊读之感念今昔恍然若一日之所遇也取其甚不谬者存十二三焉传有之曰士以旗昭有事也深叨列下士仰沐鸿泽虽逺在草莽其敢一日忘斯招之至耶故命之曰怀旗集云
　　
　　介庵先生郑公哀挽序
　　
　　同知南雄府致仕进阶奉议大夫介庵郑先生既卒其子通判大名府相希说编其志铭墓表哀挽之作若干篇元老名卿文士诗人海内之贤言焉而信今信焉而传后沨沨乎事核而情悲也上海陆深读之曰此循良之吏论定而不朽仁孝之人扬亲以致志者于是乎征之矣呜呼君子之学以经纶为至其遇不遇系乎逢君子之道以出处为大其安不安存乎我故持必遇之心者无必安之地者也介庵先生四佐大郡其在南昌也以左调其在髙州也以忧去其在大名也以荐升其为南雄也以龃龉停任又以纷更报罢然不皆遇也清白之操惠爱之政郡之人至今思之不能忘是可谓善行其所学者矣方其觧南雄也使先生少自媒必获安其位及权奸之诛也先生当起矣卒致其仕恬退之风止足之义视世之巧营固恋者何如也是可谓安于出处者矣夫遇制乎命者也安由于义者也以义处命此儒者之能事而先生之考终也无少遗憾岂易得哉深闻之其德厚者其后昌其学深者其风逺乃今希说之向用未艾固将大发先生之藏而天下之钦德慕义者其于先生之阐白容少缓耶惜深生也晩不获侍先生以探其大全深造然辱交于希说亦有年矣始获论次其经纶之方出处之大为哀挽序
　　
　　送何述斋太守入觐序
　　
　　易有之圣人久于其道而天下化成盖言上下之交也仰惟皇上中兴御极二十有二年凡七朝诸侯矣明年甲辰复当大朝之期松江何侯述斋先生先期戒行士大夫咸怅怅然不释其去相与就陆深谋之思为留行亦欲望侯之久于吾郡也深亟是之而愿有以告夫临年入觐以行明陟古之大典盖常礼尔惟国有大事与方隅未和则以特旨留之方今上际治平下成康阜四海九州岛方轨毕至固我侯之乐于有事也忠勤大业行矣于是唐宪副龙江曰是礼也夫天子制礼诸侯禀礼以致之天下载见之诗所为作也盍相与送之自赵太常曲江而下咸饯之江上御医顾定芳宁丞乔训趋而进曰饯必有赠赠必以言属深为之序深惟我朝稽古建官超越百代太祖髙皇帝开天启运朝觐之典自洪武丙寅着令行之百七十余年矣藩臬郡县之长吏精白一心以承德意者惟此举庶僚有位颙然以待旌甄者亦惟此举虽然天下之郡皆统于藩臬而幽明听焉天子以一身主张于上而幽明之柄付之铨曹铨曹所寄以为耳目者诸侯也劝惩之义所以为理者莫大于是惟畿辅之郡则百执事之贤否独守得与铨曹共之视藩臬等郡守之任莫重于两畿而南畿为尤重实以髙皇首善之地典礼存焉然南畿之郡又莫重于苏松非徒以财赋之浩繁也六官之事亦最他郡顾松地狭矣尤难于苏守固天下之选也我侯述斋先生之守松也特出妙简其为治也不动声色而百务具兴二年于兹慈良恺悌之政覃敷四境是故沾其惠者亲之为父母服其断者仰之为神明觌其德者尊之为贤圣古之龚黄夫复何让兹朝正礼成天官卿必且明扬于廷则松郡治平天下第一无疑矣百执事之师帅于是乎在一方之民瘼于是乎达千里之风教于是乎宣侯方敛功绩于无言之表以成上下相交之业是行所系顾不伟与爰念先朝列圣每当入觐时有特旨举其贤者能者异等者锡燕午门兼赐玺书驰驿以还或不次迁擢遂登台辅皇上励精图治明作之功与三代并隆必举旧章我侯又当第一无疑矣则吾郡士夫感知之情不于是而少慰哉诗亦有之蓼彼萧斯零露湑兮盖言逮下也既见君子为龙为光盖言承上也深不佞请歌以侑别
　　
　　送司训吴先生九年考满序
　　
　　石峯吴先生教上海学学者有成矣遂从海学满九载考以上吏部将去海而海之士夫相与叹息其贤酌酒送之有为留行之计者曰先生政成九载海实三年吾有子弟何可一日无先生有为达才之言者曰先生束缚校官几二十载内外枢要何可一日无先生相与质于陆子以为何如深闻之曰先生去留资格具在非我辈之所能与深独爱敬先生之有量有识而又以叹资格之重困夫豪杰也士举于乡矣旅试于春官其上者为进士正榜其次者为进士副榜其艺能无以大相逺也其实皆谓之出身然从正榜出者二十年可至卿相出副榜为校官者必限以实厯之歳月未满一日不听使去去而以殿最也特视其子弟员之中式与不中式者乃皆若此间亦有去为御史者终不数数也岂才之同出于乡举里选者顾遂尔悬絶耶抑人之限于地者无以自见也将采听者之未广与推毂者之无公耶先生自丁卯举于乡戊辰举于礼部教于苏者三年教于长沙之攸者乂三年至于教海始满实厯云先生清才博学勤于讲说所至以春秋为教其生徒自官司外常数百人每举必中式往来校文于蜀于广于齐鲁所得多名士驰驱万里江山湖海之奇胜辄有纪述咸可传诵淹留散缓之意未尝少见其去海也束书就道与尝所往来者叙分留别道义缱绻之情熏然入人是其卿辅之量经纶之业盖已具见于此矣此所以为先生也若乃舍文字而持权衡辞冷局而当要路窃谓先生亦既晩也深于是乎有感昔临川聂先生大年为校官时王文端公抑庵先生在吏部大年尝因题画以致意其畧曰以二十年求画之心求天下之士天下其有遗材耶是后斯言彻于文端公欣然荐奏于是大年遂有修书之命人两贤之今先生之才无愧大年而整庵罗先生之贤逺过抑庵适居吏部是行必有遇也又例得再试礼部先生褎然举首以发于持满之余深于是乎有望故序
　　
　　竹亭诗序
　　
　　芝山之麓有竹亭焉今少司冦胡公之所筑也有桑梓之义公之托于物者如此京都之间有竹亭焉今士大夫之所贤也有配德之道物之附于公者如此始公之在荆也荆有竹亭其在广也广有竹亭其在闽也闽亦有竹亭宦辙所至凡竹亭云者必公也无疑其于今也惟公而不惟竹或见竹焉俨乎若公之有临也物因人重者如此由是士大夫之能言者咸有作积为若干什公以深尝登斯亭也授简为序深暇日从二三子读焉沨沨乎何其音之长也充充乎又何其好德之同也融融乎何其入人之深也二三子识之夫物生也有自成也有托是故瘠土无丰苗弱质无正色其斯之谓与予昔将命而南也止于饶使礼告成遂有事于观察登芝山而望焉鄱湖之渺弥我圣祖吊伐之所也封藩之规度守令之理制明秀之山川膏沃之田畴富庶之齿淳龎之俗我列圣休养之厚也万竹森映极潇洒之趣则公之故居而亭之所为筑也乃降而修谒焉式其里闻弦诵之声登其堂挹清修之操入其室观朴素之业有先世之文献在焉既而觞予于亭示予以晩节之志苍粉碧玉与秋色相髙令人肃乎其为心穆乎其为容欲去而不能者久之已复从公移植数本于公署为旦夕之瞻企予盖有所感也夫昔人有言礼乐必积德百年而后兴盖生养教习之渐然尔皇明抚运混一规模成于鄱湖之役则饶固首善之地也凝和被化宜有为天下先者而公生其间适应百年之运加以故家流风荷承传之学具礼乐之材为巨儒为名臣为天下羽仪蔚乎其有章也卓乎其不羣也优优乎应变而不穷也屹乎处毁誉而不惧也其不为斯竹矣乎莳以佳壤育以和气固以籓篱时以培植坚刚茂密之质足以资世用而和民生乃若挺拔之操可以干霄汉葱蒨之色可以傲霜雪使乾坤之正气后时而独存者是宜公之有取于斯也故曰至治之世多君子至人之居无疵疠二三子唯而退因録为序公名韶字大声登甲辰进士扬厯中外以至今官柄用方始云
　　
　　澹轩集序
　　
　　诗之作工体制者乏寛裕之风务气格者少温润之气盖自李杜以来诗人鲜兼之矣兼之曰诗不其难矣乎得其一体者然且有至焉有不至焉则诗之道或几乎废矣而世未尝无人也三百篇多出于委巷与女妇之口其人初未尝学其辞旨顾足为后世经何则出于情故也诗出于情而体制气格在所后矣此诗之本也深少游邑校时澹轩先生已号宿学工为诗其时固未能读之也其子鶠与深同举于乡又同举进士于朝往来两都间每与先生俱当其时又未暇读之也今年以先孺人服家居其子鶠方编次为集始得请而读之凡若干首呜呼是诚所谓出于情者耶先生厉孤耿之操秉刚方之性侃侃不与俗人瓦合是故其诗鍜炼清峭如其人虽屡屈场屋薄淡自居无怨尤迫蹙之态可谓情之正者矣夫诗出于情难情而得其正又难也是宜有传焉鶠作而曰家君道固如是其果然与宜为集叙且夫伯俞之梃无恙无恤之简不忘君子所以为其亲者无所不爱而况于其言之成章者乎宜鶠之蚤图之也而先生苦志力探嗜好俱泯者得所付托矣其决传而无疑者又于是乎在
　　
　　送浮屠黙庵序
　　
　　普照僧黙庵尝从定庵曹先生学诗与书又每从士大夫游故释而文余道松亦主焉至则设茗论诗持纸乞余书数诗以为常屡焉故契若古之方外交也乙丑歳会郡僧纲阙黙庵捧郡檄谒选于吏部既受命冠服有章又加昔一等矣一日过余别且请以赠余曰维佛氏以无为宗万有皆幻身世电泡耳吾之所有尔之所不取也何以赠黙庵曰縁爱生欲縁欲堕干万刼非爱非欲即证果矣何名为有何名为无余曰终然不同奈何相谋黙庵曰不必于同不必于不同愿卒两忘之余曰余与尔异趋也独不畏其相妨哉黙庵笑曰何见之太晩也佛之道常附圣人之道而行不相妨久矣余曰异哉当竟其说黙庵曰吾佛氏之道一切修于内然常使外者无扰也扰之则力倍矣是故圣人之道行使君臣父子礼乐刑政各职其职以纲维乎天下大定矣然后吾徒始得出其一身以究其学不然且弗暇矣故琳宫梵宇金璧辉煌而吾徒安飨常在太平之世颓垣败宇而沛颠流离者必丧乱之日也故佛道独盛非佛之福也圣人之道盛非独儒者有望也虽吾徒亦日夜望之余服其甚辩然终未以为然也遂次第其语以为赠使归质诸定庵焉定庵之季十峯与其羣从皆余友也而甚文必有能印正其说者
　　
　　俨山集巻四十八
　　
　　●钦定四库全书
　　
　　俨山集巻四十九
　　
　　（明）陆深 撰
　　
　　○序十三
　　
　　送严介溪宗伯奉使安陆诗序
　　
　　礼也者缘起于人情会通以大道橐钥夫至和夫然后颂声作焉休祯应焉今天子大孝尊亲又将备物于显陵陵故在安陆于是特以礼部右侍郎介溪严公往凡礼仪之事悉总之奉玺书佩织符至重也盖古山陵之使而今天子又寄之以精诚焉于是声和祥协所以为之应者多矣公方自祭酒迁于是国监自司业林先生而下咸赋诗送之深适来嗣公为祭酒乃聨而为什以为赠且遂为之序曰夫礼王道之终也有所终者必有所始无为者王道之始也有所见者必有所因国家拔天下士聚于翰林若将养之以无为和平之福者及夫因能授任各有见焉礼之所为体者固如是公之是行凡以为礼也且因公可以观礼焉公少以神童闻天下未弱冠掇巍科举进士入翰林读中秘书擢史馆为编修官校文于礼闱侍经于先朝今天子绍统之初署篆于南翰林召掌成均迁副宗伯自今以往崇阶峻陟未见其终也而皆有其始矣其在龆龀时妙语奇句应声而成每试场屋必以经义为士人传诵唱进士名几及第居馆阁试必在首选为史官编摩有法户外求文之屦常满校文辄得名士南院有望北雍有化可谓随所因而绪见者矣而况完才厚蓄于是行也有不益懋大礼以弼之成乎夫是之谓缘人情观会通达和气以比于王道则是诗也固声光之洪鬯者非与使事有程序遄其归今天子开明堂契大道必将赏懋功登名德公当以山陵之威仪为庙堂之规画以神明之歆格为民物之主持休祯其有不应者乎而王道于是乎成矣此深之所谓礼也公其行哉公之教学也尤有恩诸生至怀涕以思公之去一时属下多才士观感之深深之初至京师也翰林学士未斋顾先生遗之书曰善乎严公子当以为法故深之序是诗也尤致跂恋焉若夫览形迹之奇神江山之助隆体貌之尊养宰辅之望此公之余事也所以望之公者亦余事也故序
　　
　　送李长史宗豫赴任序
　　
　　余嘉靖戊子再起莅国子顷之吏部问士于予予以三人应盖皆台谏才也其一即李君宗豫顷之崇府以长史请吏部疏名上由是宗豫遂迁或谓予曰先生荐宗豫作台谏顾乃得外藩得毋少之乎予觧之曰古今称台谏与宰相权畧相埒盖惟台諌能言之惟宰相能行之谓其皆得与人主可否是非以图成天下之大业若夫辅导启沃之功则宰相居多是故台谏资卑宰相责大故凡有可否是非之任与辅导启沃之益者皆台谏宰相事也盖尝有布衣叅相业者况长史固一国之相哉辅导之启沃之偃然相天下业也宗豫为不薄矣其尚求所以报称哉宗豫领弘治乙卯贵州乡荐登乙榜去教蜀又教浙又教南畿之建德既又奉特旨入教魏国徐公遂擢南监学正已复改北且满四载宗豫之履厯深矣今天子修亲亲重宗藩辅导之职必欲得人宗豫固择而使之者哉行矣昔董仲舒以汉之醇儒逺过公孙辈乃出相藩国凡相两王皆骄仲舒正身率物以礼谊匡王咸敬重焉况崇王殿下好学秉礼有汉河间之典则而宗豫以该洽之学敏赡之才端谅之行辅导之固今之醇儒也而崇王之贤有弗敬且重之乎宗豫其尚思所以报称哉使王以名德重天下屹为河南之屏翰则宗豫亦隐然有重望固今之仲舒也宗豫勉之迩者臣僚建言籓府诸佐有声绩者许入为京朝官今天子立贤无方安知宗豫不自此而陟华要乎长沙之征前席之问有日矣虽然相一国与相天下亦畧相埒相一国称矣官至大夫荣矣又奚必中外崇卑之较乎此固仲舒正谊明道之说也宗豫行哉因书以赠
　　
　　重刋周礼序
　　
　　周礼一书说者以为周公致太平之典或又曰战国时书也议周礼者持此两说久矣谓其为周公者以其广大悉备周万物而不遗辅三才而皆当非圣人不能作也谓其为战国者以与孟子王制不合又谓下至舆皁之事皆备书疑周公不如是之猥琐也皆有所执故卒不能合鸣呼秦火之后载籍散亡失次惟易为全书而诸礼之病尤甚盖自战国诸侯恶其害己巳尽削之故诸经亡于秦而礼尤先焉者窃尝谓是书实本于周公而今之周礼则散失之余者也或又曰未成之书详其规模亦既备矣汉兴诸经书稍集而是书独亡冬官一篇至购以千金不能得河间献玊始以考工记足之足之诚非是也向歆父子尊以为经马郑诸儒与唐孔贾氏皆有注疏然但承河间之旧而已至宋诸儒力校羣经号称有功而于是书亦畧迨俞庭椿始为复古编以为冬官不亡特漫入五官中耳于是删取五官之羡余与无所附丽者以为是真冬官也吴澄遂考注之以为周礼复全彼固有见尔其间亦有不类冬官者要之竟非全书也大抵法因时异治以道同善复古者在彷而行之耳窃尝读是书而有感焉以为良法美意尽此则几于王矣古之人有用之而卒以败者其故何耶抑亦存乎其人尔茍存乎其人虽得其意而遗其法亦可也善乎程子之言曰必有关雎麟趾之意然后可以行周官之法度信若是则是书之全阙又在所不必较者矣虽然必有得是书于言外者因重刋之而并着其说如此云
　　
　　赠别驾屠先生致仕序
　　
　　三一屠先生以太平之政来致上为增秩而许之于是金绯在躬廷辞而去中朝士咸相顾叹曰贤哉或曰是以退为进者耶世有俟满课功陟竟弗及者而先生顾于此得之庸非进耶虽然非先生之心也或曰先生仕不得意位不过下大夫官不过州郡是以去虽然非先生之情也或曰先生稍厌世乐髙闲大江之南风日之美有钓游旧业故去虽然非先生之志也先生有用世才视天下疾痛如在已宦辙所至尝以一仆自随廨宇壁立如梵舍昼夜治文书不休是为乐髙闲者耶今大司冦公于先生为兄夏官奎进士壵则先生之子也若鼎彝引前珠玉拥后而委蛇在中是为不得意者耶其在武昌时破寃囚断疑狱号称神明其在建昌时恤民隐抑权势作民父母台省藩臬交誉迭荐先生皆退然不居而独于此时求进耶夫出有为处有时古之道也是故幼而学之壮而行之适可而去之其学也若饥其行也若推其去也若遗先生盖几于是矣何为纷纷乎议之浅也或曰礼称七十致仕先生齿发尚壮若是者礼与昔宋钱若水早罢欲以进退之道自全先生初为郡推官与钱同其折狱事又同后所至虽不同而其去也适当人主之初年则又同殆欲以是励世风与为转移感动之机与是或先生之微意而非仆之所敢知也武库林君利赡夏君某王君某毕君某相率请赠故序
　　
　　重刋千金宝要方序
　　
　　自古无不効之方而世医有不识之病若也为对证之药此方书之所以不可少也是编千金寳要盖传自孙思邈云我大中丞西野先生张公抚蜀以自随因以济人而每効焉视他方书特为简约可传公亦宝之公自内台出任旬宣之寄数年以还凡三易镇至于藩臬之长皆再莅经世之务靡不达练设张举措各有次第而尤以济人为先务如此方书其一也虽然先王之政为之医药以济其殀死是故本草昉于神农而周礼命之官属后世则有专门名家以效用者皆仁术也夫仁故无小行必自近先王为理之要固如此思邈此作又尝托之神异以取信于世要其实理亦有不可诬者今夫医得其理凡医得是书而理之人有其书还以证医之理则所全活者必多矣岂非王政之大端哉而亦公之微意也于是左布政使陆深右布政使卫道合辞请而梓之冀以广公之意会道以迁行深亦内转皆不及视其成成之者参议郑重也
　　
　　鹿门遗隐诗册序
　　
　　昔汉龎公隐居襄阳之野曰鹿门今郑君成大隐居新安之野亦曰鹿门古今人若是其同乎按史载龎公在襄阳时躬耕垄上刘表劝之仕不应扣之至再则以遗安之语答之而去盖古逸民之流与今成大宁有是乎曰不必尽有是也而其人固庞公之俦也成大少孤事其母兄以孝友闻处闺门有礼壮游四方考德资善年五十归为隐居计家在新安之双桥郑故节义士子美后也双桥濵湖负湖为腴田成大亲操鉏镈率童仆耕耨风日中如龎公然大夫士髙之遂改姓其地岂不以成大真龎公也哉予窃谓龎公当东都末季隐或非其志也其答表语盖以之风表者后表卒不能安及其子方其时固有髙林深渊之虑为旦夕栖宿之谋而已隐岂其得已哉今成大当熈洽之朝无意外之患保林泉之嘉遂髙尚之志是真隐者其与龎公同乎不同乎又未可知也孰得以其地为疑哉虽然地之灵胜者必锺为奇伟之士而奇伟之士居其地亦辄以名按襄阳之鹿门本号苏岭因习郁而得名因龎公而遂显若是安知双桥之不可名鹿门乎又安知双桥之鹿门不因成大以显乎又安知成大之终不可得使双桥为鹿门乎成大今年六十葆和养志其子亷予获识之是能承其所遗者又按龎公有子某其孙涣皆为魏晋达官成大之子若孙又安知不龎公若乎同其终必同其始予故得书其事授亷识之
　　
　　送黄翠岩节推考满序
　　
　　翠岩子黄协恭以才进士出推松江松号大府所辖纔两县尔而地皆俭于百里六官之事最其浩繁者视他一省而刑狱尤甚何则松之四境多枕江湖而东尽于海昔时尝富淳矣近年多事而水旱乘之民力日困争讼之风炽矣夫江海之间易扰困穷之民成嚚势使然也翠岩之为理也原情丽法事至立断钩距炼鍜之术无所施凛若神明而两县之俗遂革一府若无事然于时述斋何公作守元峯李侯副之皆负当世之望毎称之曰翠岩其人杰哉于寅协则良友也法律则老吏也器量则元卿也吏民之歌颂帖服者则师保也父母也奚啻乃廉靖之操直大之行三年犹一日也会当书一考还朝适华亭令阙府倅龙冈张侯摄之狄丞希明率僚属请为赠言而以属之上海陆深顾无能为翠岩役也其何敢辞夫自晋魏以来仕宦之籍门阀为重至于世徳绳武之风实鲜其伦汉唐之后文章政事分为两途若夫全体合一之学世不恒有兼之者兼之者岂非一代之豪杰哉翠岩学士壶阴先生之孙也先生少为世师名满四海而仕独晩达深之待罪翰林也同为编修官既而司业国子深复踵代景行师法固有余地而先生不予鄙也忆昨戊戌之春忝以学士读巻有事于内阁得纵观诸进士之文赏叹之余意欲求得世家士摅其文献以光辅圣治而翠岩在焉实始托交而翠岩亦不余鄙也余既归田而亲炅翠岩者又二年所见逾于所闻逺矣然则莆阳之家世松江之政绩翠岩真人杰哉客有过余而问之者曰今制举进士赐第后例分中外外补厯三年则后科进士资及受代去矣翠岩兹行分当得代将陟台省跻华要以光壶阴之祚使我朝有世臣为国增重固斯文之庆也虽然此贯鱼行鴈资格之说耳夫资格以待常流不次以待异等今日翠岩之行吾子之所谓人杰者果若是足乎予应之曰资格朝廷之悬也铨衡吏部之权也持权以破格此用人之人之事而我何与焉若夫本以不次之才而甘为循资之举无躐等无躁进而我亦无与焉此岂非天下之真豪杰哉翠岩行矣当有所遇也问者唯唯而退因书为赠
　　
　　俨山集巻四十九
　　
　　●钦定四库全书
　　
　　俨山集巻五十
　　
　　（明）陆深 撰
　　
　　○序十四
　　
　　书辑序
　　
　　前代书家之论著洋洋乎何其备也大抵文过其质寡要约焉予之辑此也擥百氏之菁华示一艺之途辙庶使后来求方圆于规矩将由下学而上达也顾微辞奥义猎取牵聨既已成篇似为已出不几于掠乎若夫一章之中毕还众善则今古迭形难以伦序尤乖櫽括之体今故会萃诸家首条品目庶几博洽之士知所由来云尔
　　
　　书辑后序
　　
　　予少溺志于书无传焉而未有所得也颇喜考寻前人之遗论纂辑既久恍乎若有以见其指意之所在而亦未敢遽以为是也中歳以来抱词赋之悔不复数数然正德戊寅假馆老氏之宫新凉病后再加删次深惧古人之法不尽传于将来也昔人有言经术之不明由小学之不振小学之不振由六书之无传呜呼余亦安敢少哉
　　
　　送沈员外归省序
　　
　　沈君仁甫副郎之积劳六年也疏以归省请上若曰其如故事吏部覆实以闻俞之遂特给宝楮廷辞而还吾乡之士大夫皆来谂于余曰仁甫不宜去今上新政百度更始贤才焦劳时也岩穴之下思奋负一艺者毕呈况如仁甫者独得优游遂其私于若时乎是一不宜去昔仁甫为主事也其属众其事分犹可逸也今副郎矣众者以一分者以萃当兼昼夜为之固其职也是再不宜去又况仁甫刑官也民失其教罪戾沓冒辇毂之下大扺尤甚思得执法明刑者虽百十仁甫犹将少之是三不宜去太保闵公以其才也屡用之以裨左右遇知已又一时也是四不宜去仁甫皆不顾焉以去不几乎薄于君隳于业怀其宝以负于所知者乎余曰否仁甫之去无不宜者谓不宜去者爱仁甫有焉非通于情者也人之情未有薄于其亲而厚于其君者也况其它乎昔者温峤弼成江左后卒不偿其功徐庶辞其主于国事倥偬之日至今以为得事君之体夫二子者当其时也各有所急及其获乃其所缓君子亦量其情而已矣所恶于不情者谓其不可以训也若仁甫者自始登进士尊翁即背养夫不及养其父获其母是其情已难安矣又况越在数千里外无他兄弟为侍独能一日安其情耶维我朝以仁孝立国着在甲令曰有六载不归者例得觧职暂还仁甫不于此时何去众皆曰诺遂请为赠余与仁甫通家兼有世好知太孺人春秋方鼎盛又贤也望于其子者匪独一归省之荣而已仁甫亦思所以孝于亲尚有大于是者乎诚有之是宜速来去而不来始无以自解于众口矣仁甫亦曰诺遂为叙
　　
　　默林续稾序缺缺
　　
　　默林萧先生诗沈生铨既刻之嘉禾余既序之矣陈生宪复裒为此集复征予序铨宪皆尝学于默林夫学者于其师之言行惟恐不致详焉况于其成章者耶此集之所不容自已而亦非默林之所能禁也刻成予卒业焉叹曰有物于此为世共宝然祈人之爱弗可得也有物于此为人钟爱然祈世之传弗可得也是故黄金白璧世宝矣亷夫或睨之而不顾髙官大爵人爱矣贞士或推之而不居宝斯爱爱斯传者惟文章为然凡以有定价也定价云者抑之不能使短扬之不能使长得之足以致治失之足以召乱一时之所未融万世之所必白者也兹集也本之性情而足以考见治乱兴衰之故学者有兴观焉默林冲逺髙简不随世汨没其为诗渊源于魏晋而涵濡于唐人之风者甚深故其所就亦非世所得而抑扬也信哉宝斯爱爱斯传矣陈生曰以宪之所睹记不可诬也请书为序
　　
　　县侯张八峯膺奬序
　　
　　嘉靖辛丑歳八峯张侯以名进士令上海再及朞矣适监察御史髙君奉玺书按吴越间覩侯之政有成也将以闻于上先下檄奬之邑之诸寮以御史知侯之深也信之其词曰持守谨确干理周详清宿弊而邑政新敷实惠而人心悦盖实録云于是邑士大夫咸信之外邑之士大夫亦信之惟邑之民以侯之声望起而将去吾海也则又虑之深方蒙恩归田会见其事乃喜之盖喜侯之获乎上信乎友感乎下而才贤之将得路也贰尹何君宝文君观光李君中允幕史陈君相相率来请为贺惟我皇明建官经国法意相维是故以公论付台谏以民社寄有司良有司尽职于六官以当台谏之激劝故天子髙拱穆清之上而四海之治成矣诗书所称何以过此虽然此有毁誉焉此有明闇焉古谚有之受君子与则多荣惟御史公惟侯诚相济以功业则我朝之法意具存而汉治之循良可几也固宜贺顾吾邑在东海之上地僻赋烦歳供至数十万而非时之需不与焉迩年以来民日贫而风俗日坏天下称剧而令尤难侯之来也宰辅实以难邑试侯而侯不动声色处置有方若觧牛破竹然百事就理人徒见侯寛大之规模与岂弟之治理而或未知侯之有本也大抵有诸中则外施无不宜有所养则外应无不当语曰本立道生御史固亷得之矣忆昨戊戌天子临轩策天下士于廷深以职事充读巻之末偶观一对甚佳窃以为此他日宰辅之器自阁老而下相注目焉深私识之及启封廷唱则侯也今世学术髙者纂宋儒之讲议务为拢挏之词以哗也其下者则猎取腐烂时文之语以合程序君父前殊歉大观惟侯之文超然逺迈直摅胷臆于蔼然忠孝之风其大本已如此是科两主司为顾文康公未斋张少宰甬川皆予同年又同在馆阁每询之必击节以为然夫学与政通则侯今日令海之政特一斑尔是殆未足以尽为贺也何君辈固以请深方欲论次侯令海之尤难者庚子之秋海沙盗起兵犯太仓势甚张邑且剥床士民望烽烟而奔窜者巷陌相属呼号之声与风俱烈时丞佐咸阙以一身当之饬兵食谨瞭探驰驱锋镝之间而戎务悉备贼几及境若望之而退者百万生灵頼以袵席侯固吾海邑之长城也此尤宜贺御史专理盐政词笔所未及深将附御史欲并以闻于上何君辈咸拜下曰此宝等之所未知也遂书为序
　　
　　送王君世熙授职南还序
　　
　　王君世熙八九歳时黙诵书传厯法甚习长老以为奇其自少警敏如此少长为举子业辄有奇语游泮庠既而以为不足为乃弃去从豪侠士日夜饮博千金一挥不难也其隽爽又如此余家与世熙家邻也颇忆其少事又与之同游泮庠故得其人焉比余窃禄走两都别世熙且五六载世熙亦已三十余矣乙丑之歳会于金台执手叙旧殊非曩之王世熙也日居小楼读书自娱足不履户限外客非相知罕见其面周旋曲折动合矩矱何其尔雅儒者也盖郡邑以阴阳训术荐起将世熙别后从事于天官之学而有得耶不然一变至此何其美也大抵天官之学上窥消息之妙俯察流峙之机中稽人物之变类非麤心所能胜也世熙脱壮年之习以返儒者之故其为不负此职也明矣虽然是学也本吾儒者之事穷理尽性则得之矣自史迁作天官为日者立传始裂而外之后世往往取其恠诞不经之说风角占验之术附会砌合自成一家而圣人齐七政授厯明时之意遂微盖二千年于兹矣世熙自少即有志于厯法今果以是进用傥能推明尚书之旨以复还吾儒者之旧而不以术自小焉则又岂非其善变哉孔子曰齐一变至于鲁鲁一变至于道余有望焉兹奉部符南还将以莅政也吾友郁行人希正举其职以告之尽矣余独爱世熙之屡变以趋于道也故复以是赠之吾邑种竹主人者世熙之师也云溪居士者世熙之友也两人者皆予之知己傥问我为谢之曰脂韦甚矣往时坐竹所据溪上临文赋诗自得之气十失八九若余则为不善变者也于世熙之还也宁无慨且愧乎
　　
　　送某先生闽省校文序
　　
　　科场取士得士之髙下视主司主司亦以所得之士自验其髙下是故聘必于名士大夫士大夫亦以得聘为荣歳在丁卯今上改元之二年秋适当天下大比于是某应闽省之聘先生浙产也而校文于闽闽浙壤相接也文相上下也闽之必欲得先生而先生必不薄闽而不为也已夫以今同文之世而先生知文之深无不可者顾亦何择于闽哉闽山水奇絶灵秀所涵必有瓌玮磊落之士将待先生以收之或有右于他方者矣吾闻闽有佳实号荔子者味甲天下今之适闽者口不尝荔每以为恨夫天地清淑之气锺于物为奇品锺于人为奇才适闽而不食奇品犹以为恨况适闽而不得奇才者乎且荔子之味不过美人口腹况人才可以美皇猷美天下相去又万万者乎先生必加之意矣他日阅乡书见名士满纸则可以为先生贺得闽士为闽士贺遇先生而聘者不失人是亦可贺矣先生行哉深请俟之
　　
　　锦衣千户陶君五十生子诗序
　　
　　产子何贺成孝也或曰礼无贺余曰不然古之君子其心必于人伦是厚其为教也必以厚人伦为本是礼之所由起与协于义以合乎情故无得而泥焉人之有子也由吾而上不知凡几世也得以续由吾而下不知凡几世也得以引吾而续之孝有承于前吾而引之孝以开于后其于人伦不已厚乎古之君子必将歆艳揄扬以成之惟恐后圣人不着之于经者常之也事皆由常多不见其迹惟有出于常之外者则其歆艳揄扬之情殆且过焉而不自知者势也茍不害于义以咈乎情独不得附于礼之遗意也哉若吾陶君以五十之年始有充闾之庆情慰于久望孝立于幸成其贺之也尤宜凡今之君子起为陶君贺者余推其意以为有合于礼也陶君吾故松人也由先世北徙至君起家为锦衣卫千户余以里闬故获识君魁梧伟杰心固异之继闻君谈兵事丝理派分有源有绪又异之最后见君上天子封事一帙凿凿时政失得益异之其先悉疏今锦衣卫之宿蠧巨害积数十年者将以陈之于上今夫各覆所司之短以成辅车之势者世之通患也在武弁为尤甚陶君知明而勇达奋不顾私一旦慨慷累数百言有人所阴讳而私忌之者求之儒绅亦难矣于是异之不已乃退而叹曰孟子称始作俑者无后恶其不仁也若陶君其必有后矣夫今果然将非一念之仁所感召与由是见天理不爽之妙且以幸余言之偶中也遂不辞而为之序君名淳字克清产子之辰为某年月日云
　　
　　俨山集巻五十
　　
　　●钦定四库全书
　　
　　俨山集巻五十一
　　
　　（明）陆深 撰
　　
　　○序十五
　　
　　送光禄卿张南山先生致政序
　　
　　皇帝青宫之臣最旧者宜莫如南山先生焉先生起家中舍明年召直文华殿累迁至光禄寺卿四十有余年矣中间尝佐天官参大藩登容台实未尝去文华一日也是故最旧昔人以一生仕宦不出国门者为荣且幸于先生何如也先生工书翰富文藻长笺大幅几徧海内人争宝爱之虽儿童妇女皆知有先生焉是故于宫僚又非特故旧而已今上既光临大宝先生年且八十矣抗章请老上念其贤且旧为特允之又以给驿请复允之盖异数也昔人之归道出上东门外观者叹息再三曰贤哉彼固见几而作者耳人犹贤之遭逢明圣昼绣而还于先生又何如也窃尝观造物于人若故忌之吾不知其何理也长于文墨或累以政事使之不得尽其力享有声誉或终其身与之焦劳焉其于功名之际尤所吝惜竟不多使之完以去也于先生独不然鳯池纶阁之上未尝有簿书之扰姓名满四海未尝一日辍赋诗饮酒之乐金紫累累归而为江山风月之主载籍所称如先生者宁有几人哉而先生身有之未必知其荣且美若是也自今之观于先生者不知何如其景慕叹羡耶又安知后之观于先生者不如今耶虽然世未必尽如先生也盖其文以书掩才猷以髙暇掩今所称者率其绪余耳深尝得先生一事于隐微中真可以立顽而励贪也方孝宗万几之暇雅意文事多所述作每一书进御儒臣类有陟赉酬劳也先生修诗海珠玑成例得进阶乃独辞免由是观之其亷退之节所可传者又于是乎在是岂偶得于天而徒有所享者哉深少闻吾松有二张先生者博学洽闻人望也盖谓东海公与先生尔不幸生也晩不及遍游诸老之门愧方登朝而先生又去矣考德问业将安适从能无眷眷于怀乎故受命于长者之前濡笔为叙云
　　
　　送沈西津宪副赴陜西序
　　
　　按察使之制视都察院故曰外台台以司法也其设官视内台畧降一等其贰亦有副有佥自按察之副而副御史大夫亦再迁而已其有卓异者或遂迁固非特以其官而已矣亦其道之易以行也副使之职总持法令以振肃寮属专之者刑狱也有平反之道焉视刑曹理寺吏之贪亷才不肖得坐而进退之视铨衡有兵戎之寄者视司马有学校之责者视礼曹国监独钱榖不与焉则又取于才之备也吾友沈君仁甫自刑曹郎中迁为陜西副使上将有意于仁甫而大用之而将藉是以为之阶也虽以仁甫之才亦将阶是以为之地也而自致之大用也秋官张君九苞属予赠之盖予三人者其居同里其学同业同朝同为世婣而予又职文也当言夫言者行之标也知者行之宅也孔子曰有德必有言易曰知至至之谓言与知之重也故言而不能行者诞也知而不敢行者弱也非言与知也天下之大业存乎人成天下之业者存乎学拟之而后言致之而后知斯学之道也仁甫长于论议而明于理名位所极宜仁甫之自有者矣独念少与仁甫同业时遂有斐然之志既而以言后先见録中遭弃置兼罹忧患杜门家居者有年矣得从仁甫益辩天下之故考求古人之迹以合当世之变其成败利害若有可言者矣今上起废之余予尚无所于见而仁甫固得行之也岂非予之愿哉虽然言之难孰与知之难也知之难孰与行之难也议论他人之失得孰与我之自见之行也行矣而不槩其所言至忘其所以言者而变之而复以近似之一说自诿则予诚诞漫无稽而负仁甫多矣今陜西督学则朱君升之备兵则张君廷纪二君尽予之所交而当世之望也仁甫往参其间相观而善陜西按察之政必将为天下冠矣予又当书乃序以别
　　
　　为己方序
　　
　　予喜手抄书方时少壮夜寒炉炙不废泓颕今五十有六年矣衰病垂及乃喜抄药方予外病病齿最先最甚故抄方自治牙始其次病目而扶衰之方兼抄壬辰春寓榆关久间从诸生借书消日因得写此呜呼掘泉止渴求捄目前此予一人之事也杜门集方遐想旧躅此予一家之事也因题曰为己方而序之
　　
　　送县侯曹孟辉入觐序
　　
　　今制凡以四季之年元朔皇帝御正衙大受朝贺而因以行黜陟之典于是京尹岳牧郡守与州县之长吏罔不精白一心以承德意而异政奇迹毕以宣扬明廷士大夫往往乘此以赴功名之会而治理于是乎考成焉明年壬辰适当其期而上海令曹侯孟辉治且三年矣遂以上海之异政奇迹以献于上先期戒行士民攀留之不可得各次第送之十一月某日县之丞尉送之既而请赠深适有晋阳之役不及与祖饯后乃扬言而问之曰曹侯之治海三事践矣六条举矣百里之内熙熙矣是行也当受上赏必矣于是李君申作而言曰侯吾乡达也申也赖侯之教水土以平桥梁以建使民不病于耕涉三四年来民用有秋而生齿日以蕃息深曰敏矣夫是之谓惠而不费黄君贯惠君应继而曰自佐侯以来征科有度出纳惟允贡赋给而民不扰吾等惟蚤夜是观是法微侯贯应不及此深曰恭矣夫是之谓寛则得众王君徽又曰徽西人也未谙南土军盐之剧侯尝命之曰惟严而恕可以集事徽是以不愆于政深曰直而温寛而栗兹皋陶之令闻也主簿张君相又趋而前曰惟侯总政惟尉司刑刑之不中政从之隳矣相也先后左右吾侯又安敢戾和以罔法深曰钦哉恤哉感而后有应也夫是之谓锡类典史陈君相则执爵以扬于众曰侯吾师保也相将从之于迈矣侯有德有才相无望于万一万一相有少愆则贻侯之羞相敢不殚志与尽力深曰慎矣斯事长事贵之道也夫政有体为政有序得其序之谓礼被之声音之谓乐故曰见其礼而知其政闻其乐而知其德观于此则侯之德政可知己是寅协之衷也仁让之化也逺大之风也文华之实也治功之成也而君臣之伦朋友之谊于是乎在即此亦可以献于上矣今天子神圣方以道化天下而尤加意于畿辅之臣侯当受上赏必矣因録为序以赞侯之行
　　
　　顾母李孺人五十寿序
　　
　　东川顾君世安先大父筠松府君之甥草堂先生之孙省轩翁之子也其配李孺人江湾之旧族也有贤行实佐世安以承顾宗族党称焉一方之人咸以为两美并世二气咸和真一家之祯瑞云乃生六男子三女士而顾氏之宗益以蕃矣世安博学多才艺以明医事今上为御医领内局有天下之望而孺人附之益以显矣冬十月十有六日为孺人初度适开六袠婣戚媛姥捧觞称寿者拥户欵扉一方之人又以为五福骈臻一家兼备盖天下之祯瑞云古称形和则气和气和则天地之和毕应此类是已而孺人之寿可量乎于时仲子从德率诸弟从仁从义从孝从悌以告曰吾父母之贤惟伯父知之亦惟伯父能言之从德等思所以悦母而慰父者伯父岂有爱乎予诺焉忆昨戊戌之歳予有四方之役不及为世安寿心甚恧焉盍少迟之以同寿可乎乃谕之以竢今年世安奉命使江南得便道过家适及其期此殆至和征应天之佑善盖如此乃制为三祝之辞俾从德辈歌之孺人中坐听之其心有不悦者乎悦则寿进而五十盖其初阶也歌曰望东海兮西池气氤氲兮光陆离门有霓旌与云旗君恩渥兮湛露斯吾父寿兮吾母与之俱枝连理兮案齐眉再歌曰奉慈闱兮紫玉觞翠云帔兮黄裳俨中坐兮髙堂庭有兰兮爱日长八千歳兮春复秋诞欣欣兮乐康三歌曰扬斓斑兮箫管举纷拜舞兮儿与女龙之孙兮凤之侣倚阀阅兮峥嵘去帝庭兮尺咫义方朗兮慈颜开澹逍遥兮容与歌既毕风气为之暄妍天日为之朗霁不知蓬壶方丈竟何如也乃复进从德辈而告之曰孺人与吾家梅淑人犹姊妹也予视汝父差长一纪则兄弟也是故其情宻其分亲不独谱系著称吴下也嘉靖辛丑予之乞归汝父送之潞河之上信宿而别别复执手曰吾邑风化孝弟宜先感动诱掖仗兄此行予感其言而愧无以为报也予少事草堂先生文采道德照映一世两典大郡为时名臣筠松府君晩蒙圣恩赠官至詹事学士二老相驩相敬爱予今老矣犹厯厯记之先姑之举世安也府君实命之名曰定芳今日为李氏之甥者尚当为陆氏之甥否乎此汝父所嘱之孝弟也于今寿母见之矣惜也汝兄从礼方以词翰直内阁不及与斯举傥转以予言达之则孝弟之风逺播而世泽之垂永永矣因録为序
　　
　　封佥宪頥庵潘公八十寿序
　　
　　东海之上蓬莱方丈之境接焉人多寿考海上之邑环六七百里中涵江湖之秀故多文献土脉膏沃风气完固又多长者我朝文教四讫其在吾邑涵养休息者几二百年是故俗益淳气益厚仁寿之业益以宣朗乃若当一方之盛以享五福之全则頥庵先生潘公其人也公朴茂诚慎仪观有颙自一言一动之间具有规矩品式内外族人赖以师保少负美才有经纶天下之志退然若不胜衣甞一仕项城尉属当时艰修缮城垣平允刑狱惠政大着而项城之人亦父母之既去犹思而公口未甞言功悉巻而怀之故一方之长者莫先焉公有四丈夫子皆身所为教长恩曰子仁次惠曰子迪又忠曰子荩季恕曰子行蔚然诗礼之泽子仁既登甲科驯服大僚子荩歌鹿鸣以起子迪子行皆绩学桥门光彩照映故一方之文献莫先焉壬寅之歳公寿八十十一月廿有六日其初度也适子仁以四川参议迁山东宪副还乃率诸弟捧觞为寿公以子仁贵始封宪佥初阶奉政宸奎焕然牙绯俨若安坐一堂之上斑斓满前兰玉就列望之者以为神仙而吾邑真蓬莱方丈之境也邑之亲朋皆相约称寿篚币牵牲倾动城郭又一方之盛事抑亦百年之所未有也中书舍人赵君元伯请书其事以传予方南归实倚公为重乃序之曰凡寿敬髙年也敬髙年敬其人也是故君臣父子之道系之人伦经纶礼乐之业本于人事尽伦以举事此世风之攸关引而长之称寿之所为重也夫善莫大于锡类锡类莫大于忠君忠君莫大于体国我朝帝业度越千古虽然所藉以为治安者人才焉尔矣若夫训成作养之方则天下之贤父兄也惟公善端未易枚举而诸子乃能发公之藏以需国家治安之用类孰大焉子仁奋迹州郡厯典大藩方当一面之寄忠诚体国柄任伊始子迪兄弟鼎起甲科同心共济益振潘宗当为荀氏八龙又进而与元恺并传岂特一方之盛美已也予故论次其大者以复于元伯傥以为然请为公寿谨序
　　
　　江东藏书目録序
　　
　　余家学时喜收书然覼覼屑屑不能举羣有也壮游两都多见载籍然限于力不能举羣聚也间有残本不售者往往亷取之故余之书多断阙阙少者或手自补缀多者幸他日之偶完而未可知也正德戊辰夏六月寓安福里宿痾新起命童出曝既乃次第于寓楼数年之积与一时长老朋旧所遗厯厯在目顾而乐焉余四方人也又虑放失是故録而存之各系所得傥后益焉将以类编入
　　
　　理学括要序
　　
　　理学括要凡六巻礼乐之具性命之说萃焉元故鳌溪书院山长乐安詹先生道存所著而其从曾孙东鲁君所编次以刻之松郡者深郡人也使序之曰自昔圣贤其志广其学博其守约志广故欲以成天下之务学博故必以周天下之故守约故尝不外乎此心之神明盖非约不足以该博非博不足以济务孔子曰吾道一以贯之又曰我欲托之空言不若见之行事也顾行之之序则由身始孟轲氏没而世儒以功名就世者往往不知约之守而惟博之务其道则杂未能至于博而或施之应务其术则疎故君子之学鲜矣先生生当濓洛讲明之后而又吴文定公之乡也其学有宗旨大抵本于人伦日用之常以推极乎阴阳造化之变读是编也可谓有斯志而又有斯学者矣惜也未见之行尔而若有待于今东鲁君也君名崇辛未名进士出推一郡者行始也
　　
　　俨山集巻五十一
　　
　　●钦定四库全书
　　
　　俨山集巻五十二
　　
　　（明）陆深 撰
　　
　　○记一
　　
　　浮山遗灶记
　　
　　平定之山以浮名者二故称东西浮山云东浮山在城东五十里余即女娲氏补天之处其炼石灶尚存山多产石炭胜他产而所产诸色石亦可烧云予尝荒唐补天之说今适其地睹其迹于是召其土人问之土人曰然又问之土人之耆宿耆宿曰然已又问之学士大夫士大夫又曰然予曰何谓也时佥宪白君实之曰是遗俗焉可征已凡吾定之人环而家者以千万计而附州者尤宻今州居之家复以百千计歳上元之夕无论小大家家置一垆焉当户髙五六尺许实以杂石附以石炭至夜炼之达旦火熖熖然光气上属天为之赤至于今不废也是之谓补天予闻之始悟而未有以发也遂过乐平与太宰白岩先生乔公谈浮山及此予以为此盖史氏之微词也要之实理固亦有然按娲皇之兴继太昊而诛共工是时火德中微生民甚朴想夫茹毛饮血之外日出而作尔日入而息尔固未能尽火之用也况鸿荒初开林木鲜少樵薪之利尚微而附丽之机犹隐娲皇乃察物宜前民用是故制此以通昏黑之变辅烹饪之宜所以开物而成务盖曰补天之所不及尔后世所谓焚膏继晷爝火代明亦斯义也此诚赞化育之一端圣人继作舟车宫室之制安往而非补天也哉补助也赞也未必尽寓弥缝修缀之义谓因其罅漏而补塞之读者不以辞害意可也后世方士家本列子之言以为烧丹接气之术故神其事世遂惑焉公大以为然云此可破千古之疑予许为作辨而未有以复也聊记于此
　　
　　徽守南侯复役记
　　
　　徽父老郑廉等言于深曰徽郡于江南据大鄣之麓俯视诸郡地产民力于诸郡特劣而饶富之名顾不后诸郡是故号难治治之而得民心又难也南侯之治徽三载矣善政以十百计最得其民心者复役一事尤巨于徽盖百世功也徽之民自是有子孙矣徽之民自是有田庐矣徽之民自是有殖业矣侯之功安可忘也惟我太祖髙皇帝定鼎金陵太平实首善之地比于汉之三辅南阳故凡粮科力役独加优厚若汤沐云近有桀黠者巧为规避视吾徽犹壑也先是芜湖役夫使徽代之繁昌祗候使徽又代之当涂之民复谋以南京兵马司弓兵凡四十八名歳以银计者数百改派于徽徽弗堪矣由是歙休绩祁黟婺六县之民交诉于朝事下抚臣都御史毛公驰檄属郡议其便不便者于是池宁安太四守臣会于广德太平林侯议曰太平属县地当冲要水则有递陆则有驿使符旁午客之贵且重者每一接待凡费三十金或五十金其下者且十金徽僻处独无此改派便南侯曰不然国初都南故云贵川广五六省使道必经采石荻港支应为难未闻告乏今朝廷在北诸道使客皆由西路岂昔有余而今反不足耶且太之粮畆以升计徽之粮畆以斗计自昔经制者固已权轻重于其间矣近奉部符调发凡坐派若干凡洒派若干视他郡独多定额之上供者每歳计银三万两有奇而不时之需大工之具不与焉徽烦矣改派不便林侯曰徽善贾多富商是民力有余也改派便南侯曰徽地狭民不容居故逐未以外食商之外富民之内贫也徽近多盗内犯则外移外犯则内索大扺明于法则务伤养其成则滋害皆吾民也实弊矣按会典则户口之耗者且半凡皆役之重也役之重民之贫也太之户口视国初不及者才三之一顾可谓徽富而嫁役乎于是林侯语塞议上毛公亟是之而改派之役罢徽之民得复旧规用是以和深闻之曰善乎侯之治徽也其辞不费而利则漙矣其事不烦而民则洽矣其心不党而邻则睦矣其功不耀而风则逖矣虽古循良蔑以加此适侯有考绩之行因録为赠将以闻于当宁并以慰徽人之心
　　
　　铏鼎记
　　
　　海虞王君文洁喜文博古尝获一鼎其识曰维绍兴丙寅三月己丑太师秦公桧一德协济配兹乾坤乃作铏鼎赐家庙以奉时祀子孙其永保是盖宋髙宗之所赐而其相秦桧所从受者也文洁读之愀然怜岳武穆之寃忠而鄙其当时君臣之所为若是弃而勿顾久之当正德辛未秋流贼入江江南骚动文洁又慨然思得若武穆者之为将而又恐有若桧者以害武穆之成功乃发愤即家山作万松楼以祀武穆而以所得鼎奉焉既又范铜像桧跪于鼎足间若伏罪者以向武穆云是举也可谓雄伟不羣者矣而文洁固奇士也哉按史载桧之杀武穆也在绍兴辛酉之冬至丙寅之春乃作家庙遂有此赐五六年间和议已成忠贤尽摈固自以为百世之勲也观鼎铭所称以君而谀臣若此计一时顽钝无耻之士道盛德于前夸成功于后者何限也抑孰知百世而下人心好恶之公不容泯灭虽声色之间亦有甚于钟鼎刀锯之所及者而况其它哉人可不自力于为善也予尝道西湖拜武穆墓下睹所谓南枝树银瓶井焉又一桧树中剖而植其前固亦谓之秦桧也疑皆好事者所为又闻汤阴有武穆祠户外铸铁为桧拜焉凡一方疫疠者必祷祷者輙持笞棰踣击鐡桧或十百千数皆如所祝輙得福事虽涉恠诞于此益以见人心之公而忠贤正气流行于宇宙间鼓为风霆照为日星形为川岳真有不随生死古今而变者则兹楼也谓非武穆之所飨耶而文洁固奇士也哉文洁名澄别号竹泉有子曰授攻进士业质美而勤尝问学于予者予知其庭训义方之贻遗安振宗之具激劝之微权皆类是余友姚君尚絅最能道之作铏鼎记
　　
　　江南新建兵备道记
　　
　　江南之兵备设也自今天子正德始兵备之有官也自弋阳谢公始先是公以监察御史来按江南当庚午辛未之际兴革举措屹然不以祸福利害动其心江南以宁既受代去天子以为明于江南之故会有江上之师用大臣议设兵备于太仓州乃自御史陟公为浙江提刑按察副使莅太仓凡水利屯田盐法狱讼之类咸属焉又听以法纠察其属文武吏之职不职者而独以兵备名最重也公奉玺书而来知州汪君惇以兵备道为请乃即水利分司之旧址益以民间地若干畆而即工焉外建重门凡门之楹若干门内为厅事凡厅之楹若干翼厅而南者为两廊凡廊之楹若干缀厅而属之后者为穿堂若干楹后为寝堂若干楹旁为两厢又若干楹又别市民地若干为内宅其制视前而为墙门一杀去两廊少西建楼几楹以供晀望而穿堂又杀焉又益以屋若干楹凡庖湢溷圊之类备具缭以周垣以丈计者若干经始于七年之秋九月明年二月讫工凡六月嘉定知县王君某以书属深记之惟古昔宪王经理之制凡以为民也而兵则惟大惟慎大抵兵不息则治不兴而忘备于无事之日者至戒也窃观自古顽民之弄兵未必尽包不轨其始也起于无所弹压以遂其无所忌惮之心及其过成恶稔则一切决裂为之至用天下之力而仅克若近日之用兵皆前日撤备之所致也呜呼孰为之哉是故先王所以有禁于将然与救于已然者其效可睹已仰惟天子除去大憝求复祖宗之经制若兹兵备之设惟善是从以保佑民宜示有永按太仓当江海之冲三吴之蔽而金陵之门户也公既至承天子徳意加以博大练达之才经纶体用之学惟地与民为久逺规后之来者将寻公之始政而考求之则国家之幸而江南之民之福亦宁有既哉深故敢列其大者以告若工费之自出与有事兹役法当牵聨书者勒诸碑阴
　　
　　大益书院记
　　
　　嘉靖十有五年冬大益书院告成书院在今四川省城之东北隅四川古蜀都而益州蜀古名也惟我朝声教暨万里而四川号称大藩合今昔之盛以大益名书院而书院之大者凡以文教辅国政也与古四书院之制同今天子中兴加意文化薄海内外蔚然向风矣而是院之成适当礼乐大明之后于时四川巡抚都察院右副都御史西野张公翰巡按监察御史玉洲陆公琳相与落之而顾谓深宜记深自乙未夏来辖蜀司与闻斯事稽诸案牒盖自正德戊寅提督学校佥事王公廷相实始其事即故少师万文康公之旧寓前为讲堂后为燕寝翼以左右之室列为五斋进为先贤之祠树之门阀缭以垣墙于是书院之体位立矣继之者副使张公邦奇端方指授于是书院之师模具矣士之来学者彬彬然巡按御史卢公雍熊公相助以罚金五百于是书院之润饰美矣巡抚都御史许公廷光巡按御史黎公龙提学副使欧阳公重知成都府刘天泽王遵益以庑舍实嘉靖之甲申歳也巡按御史范公永銮刘公黻相继买田于双流以六百金歳入以四百六十有余石于是书院之居养裕矣副使江公良贵出学道赎金凡四百左布政使林公茂达按察使许公讃相与佐协以广门衢之地于是书院之观瞻胜矣会张公鲲以副使来督学政请于巡按御史熊公爵加理葺焉甲午之歳副使顾公阳和踵至请于巡抚都御史范公嵩潘公鉴再新之于是书院之基构永矣巡按御史邹公尧臣以为未足也再檄知府邵经济拓之潘公申之曰兹惟毋后时凡费重以三百金于是书院之圮废者起矣于时经济方有事于学宫谋作乡贤名宦二祠佥事蔡公复元适视学曰隘矣书院学等尔宜容有作宪副阮公朝东适奉玺书议合即请于张公陆公皆报可乃左为名宦右为乡贤之祠于是书院之典章大备矣诸生复有请曰王公实创斯举且师道传焉万公尝主斯地且相业懋焉宜像王公于新堂宜爼豆万公于右祠庶诸生来游于斯者以无负王公于生以无忘万公于永永经济复以白二公复报可佥同之议亦曰礼以义起此类是也经济乃具石请书其事以诏来世按春秋之法最重兴作凡始事必书凡终事必书凡有益于治道者必书是役也厯年二十经营数公前此所未有也不大益于蜀乎在易有之震下巽上其卦曰益益之彖曰损上益下益之象曰迁善改过夫损上益下政也迁善改过学也学与政通学所以学为政也诸生盍顾名以思义乎学成而出持是以佐我皇明礼乐之化益之名义于是为大是书院也殆将与岳麓白鹿嫓美矣此王公建置之本意而诸公作兴之盛心也皆不可以不记其诸牵聨宜书者具之碑阴
　　
　　留鹿记
　　
　　东海有邑莆田黄侯实来治之侯之治海也任德而好古使民各自为便虽三尺之童皆得以谒其所欲于前退而无不得也其取诸民而用之也自一钱以上度得已輙已之而民未之或知簿书狱讼之暇其所好尚则弹琴挽弓投壶歌诗考古文物以求先王之精义庭畜鹿鹤听其和平之音翫其洁白之操以养吾之髙明而致之用不能委曲与上官遇钓取奇誉以耸动当世之观听故民之宜于侯也若羣饮于河各充其量若时雨之浸物皆沾足而不自知其功之及恩之为大也几考而荐为户部主事于南京将自海发也其民始慕焉若失而侯亦眷眷于海也顾其二鹿而叹曰是亦尝刍饲兹土者耶乃留之而去陆深曰黄侯于是乎有仁政矣夫仁者之心一视皆同先难而获是故天下者一邑之积也万化者一事之积也万物者一物之积也古之君子由一事之谨以成万化之理自一方之治以表万方之则自一物之爱以至于物物无所不爱故易于近者非知逺者也忽于小者不可与图大者也天下之情贱目而任耳久矣故尝以所不见者为奇而忽于其身之所自有其居此也若将凂焉其慕彼也若将跂焉得失之机交战而靡宁故化理之本揺而仁者之泽鲜矣以侯之才固不难于立致通显而乃低回剧县殆且十年其来也若将终焉其去也若有受焉非其笃于自信而无所慕于外者能之乎异日居裁成辅相之地无内外无将迎无畔援无歆羡以底同仁之绩则斯鹿也固其征哉士大夫雅知侯者从而歌咏之以比于时苗之留犊云按苗魏人尝令寿春始时以一■〈牜孛〉驾车而至久之生犊其去也以为非已来时所有之物遂留之可谓持洁者矣然其区区于子母之间犹有论量较计之私是殆有所慕而为之者耶若侯者恻隐之心随感而发去留之际卒归于无意此则颜孟之所以为学者而非苗之所知也于是作留鹿记
　　
　　上海县令题名记
　　
　　上海县令题名者题令上海县者之名也石之者示不朽也创之者嗣令上海浮梁曹侯孟辉也由曹侯而上令凡四十有一人其在元者十有二县元始也元令始于周侯汝楫也由周侯而下列其姓氏以官厯次第之使可考见复虚其左以俟后之令兹县者题焉是役也循名以求其实弗替乎旧而引之今侯可谓知体矣县人陆深记之曰令于县无所不统令犹令也所以使令一县之人以知公上尊亲之义而和以富寿安逸之福悬以刑赏礼律之文发而出之故曰令盖言令之而必行也令于民亲诲谕训诫不越乎堂皇之间里阈向方可以徧于时日之内故令之民也便亲则有感便则有功此治之基也基于县而天下运矣基于令而六官举矣是故令于民也身教之手泽之民之视令也公则官之私则父母之遇则戴之去则思之殁则神明之尸祝之此县令题名之所以不容己也或曰凡是四十一令者有善乎曰有之亦有不善者乎曰亦有之曰善不善奚取于兹石哉曰民思其善以忘其不善令监其不善以底于善此关雎麟趾之意而周官之法度也又曰我皇明之治体也侯名煜丙戌进士有惠政为县之三年当嘉靖之十年是月某日立石
　　
　　俨山集巻五十二
　　
　　●钦定四库全书
　　
　　俨山集巻五十三
　　
　　（明）陆深 撰
　　
　　○记二
　　
　　荆南精舍记
　　
　　江南佳山水宜兴为最宜兴佳山水荆南为最按古阳羡在宜兴今入宜兴之境槩称曰阳羡凡涉宜兴之溪槩称曰荆南水澄山秀明润映发表之以铜棺蓄之以震泽鱼稻之佳蒲苇竹箭之利乔松茂林之隐蔽习俗之俭勤人士之朴茂敦让水旱之灾鲜少鸣吠之警旷世不惊加之舟舆室居之坚致以为息游居起之适洞府之深恠瓌玮泉石之幽闲供登眺临赏之胜信絶境也今少保司徒大学士靳公别业在焉有田有庐若将为明农佚老之计者公故润人也润有京岘北固之堑拔带以大江之深长金焦之出尘亦既以効灵会粹锺为大贤硕辅舒乾坤之秘藏当台鼎之柄任霈泽■〈宀禹〉内为兹山川重有如公者又奚羡彼为哉公之言曰润天下之要冲也独形胜乎哉然润之产常不足以养润之人地狭故也以狭地当道冲则善无常资而俗易屡坏是故润自吾居之可也顾吾所以遗后者至薄而诏之以彛礼也至勤其将使后之人守宗祧于此而勤衣食于彼也故始作堂命曰和义志吾私也命深记之深退而叹曰仁哉乎公之垂范也不侈求不咈乎人情不以崇髙为专恃不凝滞于物而有化其称名举事不烦而推类广劳而有获久而不可渝秩然享之闇然而无弊夫仁者之为虑逺迩一也则公之相业从可识矣虽然覩河洛则思往圣瞻嵩华而考其降神于材贤陶渔耕稼之必有其地则山川之所赖亦岂细故也哉昔苏文忠公轼卜居阳羡至于今谈者美之而阳羡因以益显按文忠未尝来居志竟不遂且官止于庶僚动与咎会学止于文章功名之末犹将借以不朽而况于德业学术本之圣贤者哉况于子子孙孙克以永世者哉深不佞姑记其大者异日傥获从公问学其间亭馆楼榭之美卉木之丽时物之变态或能赋之
　　
　　緑雨楼记
　　
　　陆子卜居长安爰得髙楼硕柱劲梁下为三室悉牗其南髙明静虚是故夏凉而冬温也以奉吾母吾母喜深退而亦喜登兹楼以望焉面临广园南风徐来城堞蜿蜿自东直趋而正阳宣武二门卓立相向若两山然西山隐起半空弯环奔鬬吐抹云雨变态立异回睇崇文若孤峰挿霄平睨则縁城卉木髙低隐映万瓦鳞次如陈几案都城之异境也背负巨槐团栾扶踈寿可百歳偃覆檐际每朝暾初起则浮緑满楼动揺不散因摘古诗緑槐踈雨之句命之曰緑雨盖将于此息焉楼既髙爽又洞中含风于燕处不宜乃障其东偏一楹覆以承尘饰以越楮既具而纯白焉纯白曰素素存而天下之变其矣传曰素位而行故命之曰素轩又障其后为小室启一户与轩通中设木榻一棐几一古琴一铜香鼎一左居图右架史正覆槐处也北为两牕槐干肖龙每欲闯牕而入烦暑时于是读书纳凉盖楼至此穷矣有潜之义焉故命之曰潜室又启一户折而西通中溜榜曰书窟广可五尺长丈有咫穴北壁以取明杂藏书三千巻斯楼之大观云素轩之东二楹可娱宾时享牕之外有露台可眺可坐可翫月或二三良友可觞咏有阑可箕踞而慿其下有枣当离离时可掇而啖也吾之取于兹楼备矣夫雨及时也素正行也潜毓德也窟厚蓄也尚冀无负于兹楼焉
　　
　　芳洲书屋记
　　
　　今大参山东俞公正斋读书之地在锡山之阳环水而羣芳集有胜槩焉故太师李文正公题曰芳洲书屋公既由此取甲科乡邦之人过而式焉地日益重而名日益有闻归自南垣尝读礼于是然未暇数数然也壬申之春既起掌北垣瞻望日逺其弟震承公之志益事修葺架桥于上以通往来作堂其中以揭文正之篆额既成而景物愈出矣杨柳之荫芙蓉之丛益以茂密林之鸟池之鱼四时之花果蔬蔌协候而宣和者不失造化之妙加以修篁箨而扶踈恠石树而崒嵂有日新焉南峙则文笔之耸秀北障则龙山之逶迤枕以故堞带以梁溪令人睠焉有忘归之趣而况诗书之声犹在道义之乐具存者乎庚辰之秋公至自东藩谓其友陆深曰泰寤寐兹地今将老焉子为我记夫林泉之操游息之居士大夫不可无而亦不可有者也三代而下井田封建之法废士失所业故资焉以仕仕因所之而功业见焉虽然得失者命也进退者分也非我之所敢与也合则殉国不可则奉身去而无所托焉然后慕恋之计重而恬淡之节亏矣斯之谓不可无者士乏正学久矣故鲜完才气质者徳性之累也勤逸者治乱之分也夫惟荣名焉是蹈而便安之怀则天下之务必有所畧积畧成弊积弊成坏若魏晋之叔季虽有一丘一壑之奇能独飨乎斯之谓不可有者有无之间君子之所必辨彼以形胜焉者末也公与深同举于乡文学该洽精敏强毅有天下之才典司谏议忠正和厚意存体国有天下之志礼闱校士公鉴慎宻为内帘冠退而未尝伐焉有天下之量方将陟为卿辅举一世而勤劳之以副天下之望若是芳洲者固公之所不可无而亦岂宜遽为已有哉异日荷公之成绩朝野乂安一夫皆获然后幅巾杖藜从公兄弟以周旋于水芳野色之间深也不敏尚将赋焉是为记
　　
　　月坞记
　　
　　金齿张愈光修古学而未有合于今也自蒙以痴人之号将即月坞之胜而益修焉以告于国子先生陆深曰含居大保山中筑坞读书尽山之胜有泉有涧有树有卉有园有亭有台榭有梵宫琳馆可游可憇可骑射独于有月为最胜山西峙凡西之山咸拱揖可俯故于得月为最先月时泉声涧影树樾卉荫园亭台榭梵宫琳馆参差隐映含辉互彩浮蓝荡白若有若无顾而乐之使人心迹俱泯世累尽失期以终老焉又曰家君督含以进士业非古也弗敢废命则兹山之月之境荒哉斯非痴乎又曰履静以强志志强则学就縁痴以崇道道崇则用光含之志也深览而异焉语之坐告之曰吾子用志良勤矣夫君子之学古也道贵弘守贵约动贵时不弘不足以周务不约不足以致道不时不足以利用吾子疑于适越而废冠屦矣冠屦者首足之所用也越人废冠屦非能废首足也故科目者豪杰之所由也非由科目而豪杰也吾子求道于六籍修辞于两都诚古矣今天子置馆阁设论思所以华国而经世者非俗学之所用也吾见子之合也将有日哉请与子论月可乎月之时用大矣悬象于天敌体于日代明于夜积成于歳虽然风雨之夕虽望无月晦朔之际虽月无明上弦之与下弦魄同而进退殊也晨见之于夕见形同而消长殊也春之溶溶也秋之皎皎也夏之助暑也冬之竞寒也是故月之变屡矣安往而不得月哉三代时士以选举汉以经行魏晋以中正隋唐始以进士是故仕之变亦屡矣安往而不得士哉吾子耽月坞之山水几于滞静而未弘矣薄科举之委琐几于骛逺而未约矣任气质以疾疢几于过动而违时矣愈光瞿然曰含痴庶其有瘳乎愿书为记
　　
　　晴原草堂记
　　
　　吾友前光禄少卿贾启之作晴原草堂既成自徽州贻书谓上海陆深曰宜有记深方退耕三江之野陟降皋隰以与老农老圃日相从事校量物宜占测晴雨以观天地阴阳之变家本故农有先人之庐中田而植绳枢苇箔无文章绮丽之饰牕榻洁清取足卧起杂植梅竹桃柳以为障蔽风日暄和则策短笻选髙丘遐观逺眺有延陵季子之风三国六代之遗迹在焉归而燕坐焚香读周易楚词歌淮南小山之篇自适也每当风雨交会之期则晦冥黯黮沮洳震荡亦复无欢闭户而卧虽数日可也庶几哉所谓晴原草堂者深疎慵人也不闲世务强起从仕今方为世指目分当弃置傥蒙先人之惠力食是资未为无事辛勤劳勚之余因以寄吾幽寂散逺之趣盖将老焉如先生蚤负重名举进士为御史正言直道耸动朝端视师靖边有文武之畧还陟卿寺向用矣而暂理逺郡固寸阴之游太空耳而必是云云非深之所敢知也先生之言曰吾少也命名以启按启从■〈启，去口〉从日有晴之义吾佩焉及长授诗至小雅之什曰畇畇原隰曾孙田之按髙平曰原田于原焉有无逸之训吾爱焉且治田于雨余乗时也顾名思义此启之志也深卒书而叹曰启之今之知道者与天髙地下万物散殊人生于其中经纶系焉故形而上者七政四时之类皆天也形而下者五岳四渎之类皆地也天有阴阳之殊地有险易之辨人有邪正之伦凡阳明之气为光霁为日星其于人也为高朗为睿圣凡平易之气为原陆为道路其于人也为博厚为坦夷若夫消长之数治忽存焉君子之所慎也故曰君子之道犹日星然不言月者阴类也又曰周道如砥君子所履言君子之履无险也晴原之义意在于斯欤有非深之所能知也今天子举用遗才赐环在迩启之归坐庙堂终经纶之业挽回清平淳厚之风以弼成雍煕泰和之治然后明农畎亩及桑榆之未晞余光所被犹足以映后人人将指之曰此和风庆云也此泰山乔岳也则是草堂固当与茅茨卑宫同歌咏于诗书矣岂区区藩墙所敢望哉姑记之以俟
　　
　　小康山径记
　　
　　唐风之诗曰无已太康记亦有之乐不可极极者太过之辞也盖言乐之不可以过也予谓真乐无过凡言过者皆情欲之感也夫物交于外欲动于中而情出焉顺而无制然后流连荒亡沈湎滛泆无所往而不至至于伤性命之正者众矣若夫无为无求无思无虑无物无我无嗜无好无方无体无所恃而适然悠然而天和熙然而春育廓然而无所于累夫是之谓真乐夫是之谓不过孔子曰回也不改其乐曾子曰浴乎沂风乎舞雩咏而归是物也何过之有予闲居东海身境俱寂既无富贵功名之想声色货贿之奉兹焉素薄身之所到輙有山水竹树之胜神契物化恬焉不知老之将至也四友亭之南有隙地盈丈因聚武康之石作小山具有峯峦岩壑之趣复作磴路迂回旁通可登以待月退坐亭上可以观雨客曰奇哉山水宜以小武康名之予犹惧此乐之渉于外而至于过也因题曰小康山径且以示戒云丙戌之秋七月既望记
　　
　　静庵记
　　
　　虚静先生闲居东海之上其觉悠悠其寐休休其耳若目莫之与谋盖环堵萧如也静庵居士大带垂绅危冠曵履立若山峙黙若坎止斋心十旬裹粮千里而来问于虚静先生曰先生盖有道者也辞荣就淡乐寂厌纷付功名于鸿毛等富贵如浮云中腴外槁体隋志勤若轻世絶影而神明为之不分鄙人窃有志焉而未之有闻也愿先生诏之先生曰嘻吾子亦既已知之矣何事于勤勤耶居士避席曰夫知之非难行则惟先羊亡于多岐而鱼得于忘筌终惠鄙人愿先生抽其关而摘其玄先生曰善哉斯可以语大者也居吾明告子人惟动物为物之灵未能离物不免役物为物所役斯将化物物既化矣灵则微矣颠倒纷拏殊适异趋凝定专一乃与道俱虽然有因有从有觉有识有习有合而后有得夫所因者资也所从者道也所觉者境也所识者诚也所习者行也所合者契也所得者德也而无所得也资不髙者不因道不正者不从境不履者不觉诚不孚者不识行不勤者不习契不投者不合而不得也虚明之谓资简易之谓道深靘之谓境超悟之谓诚积累之谓行融会之谓契相忘之谓得吾子博大髙朗不滞于物伟然端肃语黙有常其资乃絶俗矣遨游湖海观察近里不随时化所至求缙绅贤大夫而师友之其道则端始矣家居万山之中与世纷隔不眩于奇诡巧异之状守厥贞一养其端倪而境则有助矣居起游息志于沈冥神明之府不障不蔽缉熙于光昭其诚则素定矣惟日孳孶勿迫勿后功利思欲不烦有来其行则有恒矣跂而若慕退而若终若乐而趋焉若求归而策焉不有所利不利有获其合也妙矣吾子若也循是以往无物无我无久无暂无内无外无逺无迩其动也不忘其所谓静也其静也不知其所静也则吾子其有余师矣虽然吾子识之哉且二气五行大用莫过于水火日中致■〈火彗〉扬而烈之以至于旁烛无疆幽隐毕露可不谓明哉而欲物物而一之难矣惟水也渟涵汪洋澄澈溶映至于须眉目睫之间罔不洞写而咸肖故曰能一万物之形者也是何也静故也居士脱然曰某不敏愿终身诵之乃拜下请书为记居士黄姓名缅字惟中徽产也子思子曰喜怒哀乐之未发谓之中静故能中云
　　
　　俨山集巻五十三
　　
　　●钦定四库全书
　　
　　俨山集巻五十四
　　
　　（明）陆深 撰
　　
　　○记三
　　
　　柱石坞记
　　
　　俨山西偏澄懐阁之下小沧浪之上复以暇日周施阑槛用备临观徙倚之适有川石者三高可丈许并类削成有奇观焉因错树之为三峯中峯苍润如玉弹窝圆莹丰上而鋭下藉以盆石有端人正士之象却而望之擎空干云邈焉寡羣岂八柱之遗非耶题曰锦柱傍甃两台其左曰龙鳞石苍碧相晕比次成文俨然鳞甲之状森耸而欲化也其右石首媺嫷而婀娜拱揖有掀舞之意名曰舞花虬合而命之曰柱石坞曲径其下以通往来每当朝日始升夕阳初下曳杖徘徊聊以寄吾孤岸之气时时赋王右丞五言短篇或歌陶彭泽归来词一两解俯槛观游鱼为之一笑意甚乐也客有过者相携而共乐焉疑之者进曰古之君子闲居而寡求今之君子退蔵而喜事是坞也奚取焉俨山人复为之一笑徐应之曰夫生有定理物有定分各还其分以归之理古之道也兹数石者遗弃荒林野草之间蛇虺之所蟠牛羊之所砺樵夫牧竖之所践踏石固无悔也而理有不当然者一旦起而拂拭之立者为峯卧者为岫嵌者突者为岩窦圆者中规曲者中矩抗者若介俯者若委参而列之者若同志孤者无党正者不倚各还于理斯固其分也而石又何加损哉乃若君子之取诸物也近而远粗而精一以贯之独非古也乎且予之理是也役数夫之力假旦夕之工高卑以陈动静以位清浊以判治忽以区夷险以奠不曰俭操而博取乎吾子殆求之形迹之际末矣客起曰槩于理遂书为记
　　
　　玉山书院记
　　
　　古以书院闻者嵩阳睢阳岳麓白鹿并谓之四书院今白鹿在大江西最显而广信亦以鹅湖闻是二者皆以吾朱子为之重也玉山在淦淦志称玉笥山广信南壤相接也未闻所谓书院者今有之则自谢氏父子始谢于淦右族也与善封君谢氏之良者也既得地于玉笥麓极形胜之美其子今京卫参军贵谋曰佳哉即与吾一家有之乎其将与众共之也与善君曰良是于是书院建矣相与鸠工遴材卜日集事正方表位以大厥规中为堂曰会讲后曰与善傍列两斋左曰精义右曰丽泽出精义左上为楼以庋经史曰寳墨为庖湢所具器什缭以周垣东置良畴为廪入曰阅稼西为射圃有亭曰游艺弦诵以时养习有地合郷之人与族之子弟于是学焉前启修途曰云径值途作亭曰礼宾右有清池池上曰洗玉亭左为方塘塘上之亭曰天光云影其后为绰楔曰绿阴深处下有寻乐窝右偏之池为观莲复亭其上曰理窟名义惟良筑凿有焕而皆为书院设也既成取山名名之曰玉山书院邦之人士相与登与善堂落焉仰而叹曰与善之义大矣谢君之志也盍以谓君遂共称之曰与善而不名云既有年矣正徳二载参军始以状来请记余惟今之书院与古郷学之意同今之学与古之所谓学者抑亦有同乎否也夫学至朱子大备矣自本以趋末明体而适用此朱子之所谓学也况江之西又朱子杖屦所及之地玉山之学者傥有闻而兴起焉斯地也安知不与白鹿鹅湖并闻乎又安知不与四书院者相无穷乎此则谢氏之功也不可以不记是役也吾惟列其大者若夫工役丰浩谢氏之所优为者宜不书与善名干锡以子封其行义类书院之为者贵字敏徳向用盖未艾云
　　
　　可斋记
　　
　　郑显于歙盖自前代已然矣有字子美曰师山先生者故忠义士也其后嗣之良者廉字宜简今行义人也宜简游四方将大观焉以承其家再至京师请于余曰鄙人不佞思立于寡过之地顾未有闻焉尔虽然名以命我字亦牖我惟廉惟简以是号于人久矣一言而终身行之取诸近者惟先生诏之余曰诺是可与语者别号之曰可斋宜简有间曰鄙人不文敢不惟先生之教窃愿有谒焉天地之化一阴一阳人理之趋一邪一正衷心之制一是一非名行之立一善一恶其归殊也兹欲靡然惟可之从殆未知何途之适也惟先生尽之余曰然是可与语可者告之曰至善者天之命也至不齐者造化之迹也不可不主一者人之心也是故有可者有不可者有可不可之间者可乎可不可乎不可夫是之谓可故世无两可之说操两可者皆不可也可以为善必不可以为恶可以为君子必不可以为小人故曾子曰可以托六尺之孤可以寄百里之命至临大节则不可夺是可不可之辨也且辨乎此而后名立而后行成而后过寡矣天下之势无而之有简而之繁也其于人也多蓄必厚亡善动必屡悔廉则寡取寡取则无厚亡简则有制有制则无妄动可之道也善之积也君子之归也虽然于陵仲子非不能寡取也而辟兄离母则不可子桑伯子非不能慎动也而废弃冠裳则不可宜简归而求之二者之间去其不可以适于可夫是之谓可宜简再拜曰鄙人不敏筑室于黄山之麓书诸壁间以为记
　　
　　黄山楼记
　　
　　黄山雄峙实当新安之境多伟丽卓絶之观森然矗然而峯者至三十六若王公大人耆年尊宿颉颃于霄汉风埃之上使人起敬起仰于数百里之下大抵融结厚而气势盛犹之于人也涵养深而道徳着矣故曰泰山之于丘垤类也郷先生黄公质夫致藩参而归筑楼其麓当之凡黄山伟丽卓絶之观霄汉之韵赏数百里之仰望皆不越几席而尽之榜曰黄山楼最胜也先生日登斯楼顾而乐之节宣四时寒燠之宜乗早暮气候之变有会于中即命酒独酌身被野服手执如意击栏楯为节歌之歌曰山中兮白云英英兮欲雨羌揽结兮不能时来宿兮檐下（叶）又歌曰山中兮有芝聊采之兮以疗予饥望西山兮崔嵬思佳人兮不可期又歌曰山有木兮木有桐有乌集兮文厥躬夕阳兮高逝嗟矰缴兮徒工歌阕声出林木若鸾鹤之哕层云时人莫测也新安人士云尔君子闻之曰博哉先生之有取于黄山也夫物以象徳徳以类求斯逝川所以兴嗟仁者然后能乐也且夫山类能出云雨丰财殖以利物物利矣山无与焉先生以名进士为良有司入柄郎署出参大藩余三十年矣计其利物之功何限也殆无蹈止足之戒乃颓然自放于斯楼之中与烟霞泉石侣先生又何与焉记曰舜禹有天下而不与言舜禹之能不与也夫能不与则其徳备矣乃作登楼歌三阕若以和先生之辞者俾新安人士持归为先生寿且以为楼记歌曰登楼兮苍莽万里兮在下送予目兮扶桑会悬车兮驷马粲金碧兮有煌俯兹山兮既长酌沆瀣兮欲咽极予心兮羲皇楼中何有兮有图有书招仙人兮与居齐万物兮一瞬何非是兮乗除
　　
　　玉泉记
　　
　　歙之潜川玉泉在焉潜川之汪歙着姓也而旧一乐翁者汪之彦也翁故有行谊尝思以利泽其一郷人歙据江南上游黄山其镇也潜川依山厥维高亢齿聚繁衍每秋夏之交民实病汲翁所居之左泉发地中涓涓不絶翁顾而乐焉曰兹郷之利泽庶其在是乃疏导之汇而为泉往来井井厥有利哉岁既久渐就堙圮翁之泽几微矣翁之孙维翰钟情其地喟然叹曰兹惟一郷之利哉兹惟我祖之志哉夫利有弗广非仁也志有弗承非孝也汪之宗又安用维翰为惟仁惟孝实维翰之责也于是募工伐石深凿而坚甃之视昔有加而泉遂澄泓渊澈厥维永永潜川其利哉泉色洁白味清冽甚淙淙然有声若鸣佩环甚可乐也维翰遂以玉泉闻人称之曰玉泉子间来请记余告之曰玉天下之至白也泉天下之至清也记曰君子比徳于玉孟子曰源泉混混不舍昼夜复以比徳焉汪君其尚有取于是哉虽然玉天下之至贵也泉天下之至多也人之情得无惑于难得而忽于近且易哉然玉之用虚而泉之用实以其至贵丽于至多合而一之则天下之利泽其有穷哉何特一郷井而已此汪君之志也惟仁人惟孝子汪君其尚勖哉乃敛衽起谢曰玉泉之义大矣维翰不敏敢敬承君子之教请书为记维翰字宗臣倜傥好礼越国之后盖故家文献云
　　
　　蒲山书屋记
　　
　　蒲山书屋者歙士郑子晦之所建也建以教其子若弟子若弟奉教以承郑之先是子晦之志也既成其族之彦子西记之子晦复走东海乞余记余嘉其志为之记曰先王设教俾人复性焉尔矣故有小学有大学有庠有序有校有辟雍有頖宫皆为教也故自言语动息饮食男女衣服冠冕礼乐射御书数皆教事也故由暗室屋漏朝廷宗庙山川华夏霜雪雨露穷通险易皆教之地也是故有一代之教有一国之教有一郷之教有一身之教其义一也自古官教外别有书院之制若白鹿岳麓之类所谓四大书院以义起者也今制自两京国子监之外府卫州县皆有学而书院之设尤多若兹书屋者又书院之义起欤虽广狭不同其为教一也准之于古盖在党塾之间其教于一家者乎夫一家者天下之积也士修于家以效于天下故曰教也者效也然则一家之有贤父兄与天下之有贤师帅其道一也子晦其人杰也哉是可以知矣子晦名炳师山先生之后少从其父嘉兴府君宦游博洽清修有志于复性之学自以为不获效用于世而欲振其学于后之人其于是书屋也甚力郑之子若弟羣而聚焉学而思焉当山川之形胜据栋宇之轮奂资经籍之储偫逺有贤祖先近有贤父兄盍亦知所自奋哉夫性不逺而复者也孟子曰学问无他焉求其放心而已矣如以文词焉尔矣如以功利焉尔矣如以荣华焉尔矣岂子晦之志哉蒲山在今歙之双桥之北师山遗迹在焉书屋之役子晦优为之兹不记
　　
　　南泉记
　　
　　南泉古灵江也在今台之临海越西南诸山起为天台赤城之胜含蓄灵秀东尽于海故曰临海之域有二水焉溪清而江浊其在城南流者曰灵江或曰澄江云上接三江下引海门晚潮初上若拖白练于紫翠之间诸峯环列俯视之厯厯可数也王先生敬忱家于其上顾而乐焉遂自号曰南泉子南泉子少有大志不屑屑事家人生产又不喜为举子业孤岸朴静淡如也年六十不识官府人称之曰南泉翁云翁平生与人交不为欵曲罩笼之态遇有过必面折之人有阴事独不肯谈有谈人阴事者必趋而避之人故以是徳之称长者云胷次夷旷若澄陂渟渊泾渭甚辨尤不喜人秽浊之迹每闻官府贪墨辄拍几大啸怒隠隠不能休独之泉上睨而叹曰何以异于是清者水之本也浊者水之蔽也已乃掬而扬之曰何以异于是定者清之路也杂者浊之门也既而仰天祝曰有不返于本而祛之蔽者非夫也暇日或从诸父泛舟泉上徜徉容与出没于鸥波蜃楼之间以涤尘坌而游高明甚适也兴酣耳热则又从而歌之歌曰泉之清兮俟正命兮泉之浊兮徳斯病兮由是声出金石振荡于两涯风波为涌人望之以为神仙云莫测也嘉靖甲申岁翁就养于松初翁别族于范氏凡数世矣始复王姓是为车溪之王王范俱宋宰执裔至今为台名家云翁有子度字律生举进士在第二甲格当有官于京朝以独子请便禄遂得教授松郡教授君恭行孝敬敦本复古之训诸生化焉相率候翁起居于岁时更相谓曰先生之教我至矣固翁之道也其何可忘乃撮其事以告深闻台据山海之瓌玮志称人神壮丽意者必有异人出于其间今世台士大夫尤以气节廉介闻天下至有委身赞国忠烈贯世者顾其涵濡观孚之久又不有超出而独诣者乎其南泉翁之谓与夫名山大川为国镇薮非徒以其峥嵘浩渺之观已也盖曰辅阳相阴产材育物与道为体功在万世其降为伟人巨公经纶天地之宜修明礼乐之道与国咸休功在本朝有若人焉不在其身则在其子孙其南泉翁之谓与诸生张其性辈合数百人请书为南泉记因以为翁寿
　　
　　栢崖记
　　
　　义水之上崭然秀而蔚然深者栢崖也尚书民部郎中陈君徳阶少日读书其下既以科第起矣而仍之曰栢崖者志也君子之志其取诸物也博而其功业之至也尝与其物类孔子曰仁者乐山知者乐水着其志也志有定而功业从之矣故曰君子不凝滞于物今夫栢之为物木也其材良栢于崖焉其托固而其成大其色茂以悦其凋后其用可以任重而传之逺徳阶之先以道徳文章显者数世矣家学渊源固已若树崖之栢根深而地絶也养之深厚则葱蒨滃郁之色即之而荫望之而竦容也抱懐利器閟厥声采若方春之栢退然而不与羣卉竞荣也筮仕之始独任逺县若落落涧谷而无悔也东莞之治也适权雄变法之际确然之守则又早霜先霰之集而不挫也比奉玺书出督江南上下允赖固栢之舟车乎越川度岭济世险艰也异日栋大厦柱庙堂奠安巩固垂之百世而不朽君子将指栢崖而槩之曰徳阶之志有素定也若夫崖之邃幽孤峭足以游髙明而出尘坌景物之态四时不同而早莫变也才客墨卿或能赋之而深特记其志之有取也若是
　　
　　俨山集巻五十四
　　

　　●钦定四库全书
　　
　　俨山集巻五十五
　　
　　（明）陆深 撰
　　
　　○记四
　　
　　嘉兴新建察院记
　　
　　我朝御史列居两京皆谓之十三道各统以都察院道视十三省南北尽同而同以浙江为之首其制然也御史凡奉命而出所至则谓之察院匪若六曹诸司各以本曹系其体然也是故御史职在肃僚贞度察院得专达上下维地维人固两重哉嘉靖五年中秋日嘉兴府新作察院成严整壮丽甲于两浙嘉兴浙首郡也凡御史至入境按治与御史按竟受代去必于是洛阳潘公仿适以浙江道御史按浙庶政维新乃以嘉兴守萧侯世贤为才萧侯谋诸二守王君大化将改作察院以系体制爰瞻城中得废寺一区相与规画以授诸匠氏会公代去御史朔州卢公问之寔来睇视规材因以议于分守参政胡公诲之胡公曰宜为计永永于时参政朱公应周佥事喻公宗之蔡公汝建史公文材先后行部至胥相之垂成会卢公以忧去既乃讫工萧侯以书告于上海陆深曰愿有记深不文窃闻之先王之范政凡以待人也君子之寳位凡以行道也器者道之所寓无弊无复无振无起此位置本末之论天地之化所以常新盖不独一察院然也法以人行人以地重御史之所为重凡以行法也察院之所为急凡以奉御史也廉逺堂髙羊存礼在此名实精粗之论天下之纪赖以不坠盖不独嘉兴一察院然也顾天下之政有体有制出于一人符之百世成于一方则于四海是文武周公之意以待后之人明于此者谓之知辨于此者谓之礼举此而集者谓之才若两御史之贤二郡侯之绩于兹察院也皆不可以不记是役也费出于羡耗工成于顾募役征于优隙以金计者六百有四十五两有奇以日计者三百有三十以工计者九千有四百有九十为堂五间崇二十四尺赢广七筵深五之三翼堂而左右之者为室各二堂之前为露台覆露台者为轩棚为房以处案吏者列之东西各五间候隶房亦如之引堂而后者为穿堂五间后堂亦如之间为卧闼者二为乌台三间台之崇四尺为书房十间居厅堂东西之际为生吏房三间门有仪墀有级庖有所湢有床浴有室溷有舍书房之东西偏各有隙地西为圃可射东为亭可憩亭之南为池可临总之为地十有八亩南北四十有八丈东西三十有三丈总之为屋八十有三间经始于四年十月之朢佐之通判李君源与董君琦张君佩推官南仝而王君大化实始终之邑令之与有事者嘉兴则龙君钦秀水则赵君章桐郷则董君鋐海盐则刘君桂平湖则郑君瑚崇徳则叶君瑞嘉善则李君调元有劳其间者则典史李玉梁珍也
　　
　　江风遗憾记
　　
　　江风遗憾终慕也终慕为谁歙之吴生鳌也生之言曰鳌早孤生才六月耳无所知知乳哺又渐知视息仅仅识母襁褓不能离又渐识母颜能辨母声时时见慈节孺人出之懐中抚头而叹泪续续沾臆挥洒呜咽罢又或呼天长吁即摩挲号曰未亡人洪故家宦族也固能死所不死者恐吴氏鬼不食耳言已复泣泣不复已鳌当其时漫不省是何等言是何等状也孺人勤纺绩以育鳌又渐教鳌以诗书鳌奉孺人惟谨鳌渐欲觅父所在见时邻舍家悉事游贾或经岁还或经数岁未还意久亦还耳亦不敢问又渐闻父客死他郷不复还意惝恍叵测慈节始告之曰儿咍儿父果沉溺死死时余年二十今日久矣初商游于越归自荻港人马同舟中流遇风与俱覆矣鳌闻之号恸几絶遂复修先业事远游将以访鸱夷之遗踪哀箜篌之余韵每涉江水扬天风辄躃踊涕泗终日士大夫怜之为题江风遗憾或赋诗以吊鳌以慈节颜堂以为鳌母慰友人汪子裒其言致之陆深予感之为书其事曰生死天命也祸福人事也修事以俟命幸不幸存焉处死有道蹈祸有数不幸犹幸也独其周旋于祸福生死之际依倚于义理慈孝之天者君子谓之世则圣君贤相将必求其人以扬砺引长之谓之世风风噫气也鼓荡万物以振迅八表莫速焉贞哉洪孝哉鳌是可表世风乎鳌之父讳赐字思宠
　　
　　重修松江府学记
　　
　　正徳已已江南大水而松特甚越明年庚午水再至浸公私庐舍凡旬有五日而退退而学宫壊特甚又明年辛未夏内江喻侯时以才御史来守松至既礼瞻大惧弗称乃进师弟子而问故已又进父老于庭问疾苦外使之言其故皆前对曰自昔弦诵有堂有隍厥惟天灾以渝旧观侯叹曰是在我凡起天下于弊者乗其未极则费寡而功多若是者失今不为他日民有十百其劳者矣松民甚惫而又遗之后艰谓何是诚在我当是时府库无羡财侯乃撙节浮费殚竭心力至冬而后始事而令于教授彭炼曰教授职务稀宜试督于是且尔也能廉遂以规约相予予观厥成焉炼曰诺即日鸠材募工因以役民之不能食者咸踊跃恐后由是易腐以坚益圮以阜整颓辉黯次第举矣会乐安詹君崇以进士来推府事旦夕侯之勤劳也怃然曰独太守责耶适被符摄令华亭维侯之命以身任之百费有加事乃告集寔甲戍岁之秋也凡厯四载自大成之殿明伦之堂殿之东西庑堂之左右四斋尊经之阁魁星之楼崇徳养贤之堂旁之郷贤之祠讲诵之号舍游息之亭馆礼器雅乐之蔵庖湢廨署之所后之郷射之圃外之棂星之门成徳达材之坊登云之桥皆还于旧维新有作者则仰高之坊以冠于文庙云伟哉皇乎教授君身亲厥功以其始末走告于陆深又以其弟子员王辅而下凡三百人合词曰是功巨矣何可忘愿昭示来裔深维皇朝建学徧■〈宀禹〉内而辅理之才于是咸出松之人才尝甲天下矣今天子右文求贤皇皇弗给维是栋宇之敝也不患其无复也吾独爱喻侯心之仁也以侯之知体也不患其无助也吾独爱詹君义之勇也盖自古丰功懋绩必有伟才长识之士以为之于其豫周公之诗曰迨天之未阴雨彻彼桑土是已亦有同心一徳之人以相先后不言而喻帝虞之典曰伯拜稽首让于夔龙是已夫有周公之才为夔龙之让则和徳济济彝伦攸叙休征臻而彝伦叙矣是故颜渊曾参之徒相与从孔子于困穷之中以删次其说而传固以望之天下后世也若兹一役可谓备矣宜有记赞之成者同知侯君自明孙君玺通判聂君瓒钱君贯参之者华亭县丞赵才也
　　
　　罗氏义宅记
　　
　　昔高平范文正公作义田以赡族世传以为盛事今歙罗君作义宅盖闻范公之风而兴起者也予亦欲传其事罗之肖者曰滋将广其传以告予久而未有以答也兹乃伐石请书其词曰宅以义名合族也义取于辨何合之为夫物久必繁繁则必合合而无辨何以能久是故合之所以成其辨也罗氏之宅凡七亩其居凡百有九十其族凡三十有六堂曰义堂圃曰义圃井曰义井其田百亩其租百石在罗宅之里呜呼罗君无范公之名位与爵禄而彷佛范公之举措君真义士哉夫义利之判久矣罗世以赀高郷里至东峯君益昌大东峯名元孙慷慨游江湖间所务者营什一以计赢缩若为利谋也而独有志于作宅君真义士哉予惟世人爱身重自一躯外若靳靳然且以吾身而视吾之兄若弟未有如吾身者也自兄弟以至于为从为再从未有视之如吾之兄若弟者也自再从以至于为缌麻为袒免又未有视之如从若再从者也盖其属逺故其情踈逺则易忘踈则易离虽欲视之如吾身视之如吾之兄若弟视之如吾之从若再从不可得也虽然自吾观之此吾之兄也此吾之弟也此吾之从此吾之再从此吾之缌麻此吾之袒免也自吾之祖若考而视之皆其子也皆其孙也皆其子皆其孙则其所以衣之食之煦之育之姻之嫁之安之养之以至于合而抚慰之者皆其心也吾祖若考之心将以衣之食之煦之育之姻之嫁之安之养之合而抚慰之而吾之族人或至于饥寒困苦离散而莫綂吾未知吾祖若考之心宜何如也呜呼此罗君之义宅世不可少世又可少传也哉虽然罗君之族三十有六矣自三十有六而又广之其族渐以滋其费渐以繁吾惧夫七亩之宅百亩之田未足继罗君之志也为罗君之子孙又宜何如也重义轻利以毋坠是举此固世风之所关独罗氏也哉千百世之下当与范公并传无疑余故太史氏乐书其事故书
　　
　　薜茘园记
　　
　　深读太傅王公志震泽称两洞庭之胜往岁举进士与今侍读徐先生子容为同年先生西洞庭人也太傅公之言曰西山之起甲科寔自子容始夫山水之胜泄之乎人高贤之以声光垂世也建置经位心目之所及则山益高水益深景益清逺造化之巧所不能与者又托之乎人若徐氏之于洞庭洞庭之有薜茘园是也园之广凡数亩地产薜茘因以名园云园之景凡十有三曰思乐堂曰石假山曰荷池曰水鉴楼曰风竹轩曰蕉石亭曰观耕台曰蔷薇洞曰栢屛曰留月峯曰通冷桥曰钓矶曰花源四时朝暮之变态无穷而高下离立足以当欣赏而游高明可谓胜矣洞庭既胜而园又胜也使人乐焉若仙居世外烟霞之与徒而日月之为客也君子有当世之志者疑于习宴安而畧忧勤矣似乎有所不暇侍读之言曰薜茘之有作寔自先太史公始太史公谋以娱静庵府君之老也而未成成之者缙也是故堂曰思乐先公府君木主在焉一石一峯先世之蔵也至于一泉一池一卉一木之微亦皆先人之志也每一过焉陟降泛扫之余恍乎声容之在目缙也何敢以为乐愿子为我记之以示后之人深道吴輙望湖山思一到焉以考信于太傅公制作之奇遂拜思乐堂下与先生讲通家之礼往来通冷桥遍游兹园以观里仁之化未偿夙心焉其何辞之能为虽然深少侧闻徐氏之世西山也种徳修义自静庵府君而上数十百年矣含宏润泽至于太史公有述焉延和当秀乃大发之乎侍读先生才富而学精雅负世望为天子讲读之臣献沃弘多声光方起将踵太傅公后冰辉玉映于西山之间以为族望以为郷荣固有大于兹园者而兹园之成也可以观继志之孝焉可以见后乐之仁焉可以见裁成之道焉可以见垂裕之谟焉合是数美不可以不记
　　
　　静虚亭记
　　
　　昔孟子称舜为天子被袗衣鼔琴二女果若固有之及孔子困穷身为匹夫与其徒弦诵以自乐至称颜子则曰贤哉不改其乐颜子之所有箪食瓢饮之外无几也夫穷达天下之分也达之至于天子穷则至于匹夫穷达之极也乐乎天子与乐乎匹夫无以异也何哉凡欲因于有者也妄成于动者也交于有而俱出役于动而莫止虽以天子之大通而累方将焉以匹夫之易以至足也而竞方生焉故曰惟虚也足以涵天下之变惟静也足以宰天下之动自天子至于匹夫者境也外也有时而为天子有时而为匹夫而我未尝与焉是故不以天子之乐加乎匹夫不以匹夫之乐易乎天子无我者也其知静虚之道者与颜孟氏殁而圣人之泽微矣乃有虚极静笃之说行焉彼岂无以异乎权数流荡之为也而较较然滞于形器之小犹有我也故曰济天下之务而不累静之至也成天下之化而不居虚之至也是是非非之辨也吾友顾君徳彰学有本原超然独会于事物之表作亭后圃名曰静虚以求孔颜之乐遭时任用不鄙州郡之烦猥存乎我者无适而不豫也孟子尝曰禹稷颜回同道又曰易地则皆然是致一之学也徳彰请曰愿书为记以张亭之牖下
　　
　　俨山集巻五十五
　　
　　●钦定四库全书
　　
　　俨山集巻五十六
　　
　　（明）陆深 撰
　　
　　○记五
　　
　　沐斋记
　　
　　黄子汝新顾名思义颜其所居之斋曰沐以问于东海陆山人山人告之曰沐之义大矣哉按沐从水从木成文又曰以木受水为沐山林之间万木丛萃焉浃旬告旱焦槁枯焚沛然雨之葱蒨改色早夜滋露欣欣向新勾者伸萌者达有不容遏之势至于荣华果实以显设造化生生之妙迨夫水泉涸落然后归根养困以迓维新之会夫人心犹木也顾可无义理之沐哉易曰日新之谓盛徳屈木为盘凖以规矩挹水贮之时其寒暖以湔澡人身之污垢一新旧染用享上帝成汤之铭曰茍日新日日新又日新夫利欲犹垢污也顾可无沐浴之功哉彼异端者流窥见元化之秘妄意时日之间亦尝以夘酉为沐浴矣凿泉揠苗将袭取助长冀新新焉是袭抑末矣非汝新之谓也夫水木曰沐以自新也木水曰沐以新人也敬立而义行体周而用具斯义也孔子之旧也汝新其究而一新之哉汝新之先人未轩先生尝以是道佐皇明之中叶显而未融遂启莆阳文献之传过庭之余厥有闻哉从子如英山人同年进士也交旧而情新兹归莆傥以质焉汝新曰愿为记
　　
　　怡怡堂记
　　
　　歙据江南上游山愈高地愈狭是故境愈胜居愈密而齿繁其人往往游寓而散处也夫境胜则难迁居密则易争人散处则情常不聨其势然也由其势而忘其俗之厚薄者恒民也夫难迁之至也鄙吝生焉争之易也仇雠树焉情之不聨也途人至焉君子将思变而通之乎通之者豪杰也黄君缅字惟中世家于歙慨然念地之故既以千金拓其宇又以若干金作堂若干楹工讫进其二弟约经而诏之曰斯堂之成也岂曰予之侈乎吾弟之相也抑亦先人之绪也昔之湫隘者今兹翼然其有立乎昔之栉比者今兹廓然其有容乎昔之互出入者今兹驩然其有合乎桑梓森然其前后乎山林蔚然其环卫乎吾与若安焉息焉迎和导祥以引嗣续于百世也百世而下将复通之则斯堂也岂惟黄氏之堂哉抑亦歙之堂哉且不朽矣虽然非予之所敢必也二弟跽而俯曰唯唯于是兄作于前弟奉而趋兄止于中弟列而侍寒燠以时风雨以除弦诵俎豆日相周旋于堂隍之间盖怡怡如也宗党过而落焉共颜之曰怡怡之堂以成惟中载拜谢曰不敏敢辱教介予友人杨君伯立请记于予予交黄氏有日矣惟中懐清通之才笃厚彝伦崇尚文艺约字会中抱珪璋之器诵说载籍酝酿经纶经字守中励高尚之操维持清门总统内范兄弟若此固足以望于歙矣而况于兹堂之作哉贻谋端本有出于风气之外者岂豪杰士非耶予虽未获登兹堂以览观山川之会合稽验土木之精工考纪岁月之早暮以激引声光于永永予独爱惟中出于风气之外也一居室且然况有大于此者哉夫一家始于一人有夫妇而后有父子有父子而后有兄弟有兄弟而后有子孙子孙以至于百人千人万人其始本一人也由一人以至于途之人此古人之所以难也夫妇父子者恩之属也兄弟者礼之属也恩属则固礼属则疎故兄弟者恩之渐杀而礼之本始也恩以附于礼者兄弟也孔氏之训曰兄弟怡怡岂非以其难哉夫怡怡之谓也和之至也和之至自兄弟始故曰致中和天地位焉万物育焉况于兹堂哉予与会中有丽泽之雅会中方将以礼魁天下因取其义之合于礼者俾惟中归而刻诸堂以为记
　　
　　鴈山图记
　　
　　古称山河两戒南戒尽鴈荡山云山髙四十里顶上有湖方可十里鴈至栖之故曰鴈荡袁采云鴈荡山温州乐清东北山之通名也去县九十里而遥山盖纯石而土山不与焉沈存中云诸峯峭峻险怪不类他山当是谷中为大水冲激土尽去而石独立尔采复为图序总之云东西四谷西外谷有寺四曰古塔灵云寳冠石门其流水自大芙蓉港出缆屿其路平夷西谷有寺七曰能仁罗汉飞泉普明天柱华严瑞鹿其水自峡流筋竹涧出清江皆峻岭自石门来者曰东岭自芙蓉来者曰丹芳岭自筋竹来者曰飞泉岭达于东谷曰马鞍岭东谷有寺四曰灵岩浄名灵峯真济其水自峡流白溪溪上有路通白溪驿东北有岭曰谢公岭达东外谷有寺曰石梁自石梁东北至双峯以达黄岩左有谷曰南北合南合乃鴈荡之北有崇徳寺水自荡顶分流焉郑向文云古树老藤蔽亏天日林颠叶隙时见异峯余波泄注流为飞泉髙自云霓悬泻数道鴈山之大畧如此其杂记一时之胜者石梁云月已没白云西来如流水风吹橡栗堕瓦上转射岩下小屋从瓴中击地上积叶铿镗宛转殆非世间金石音灵峯洞云两大石相倚如合掌至掌中望见山峃中青天如悬一片冰灵岩云巨石孤立如人俯月出正悬东南角星象累累下垂四旁如游鱼噞喁以身为浮游在灏气上夜色如霜雪诸峯相向立俨然三四老翁衣冠而偶语能仁云鴈山西南一峯絶髙下视众山犹当是大父行舟行南海月余常望见直西北有物如高髻乱发纔一握大倚为指南西谷云出南户望屋上山山围屋如城府或累累然如蜂腰缀下而刳其中淫淫然如燕巢斜罥而部其户■〈幽页〉者窊者仰者歕者羃者讹者伛者喙者掉者俛而窥者腾而上者如人皆具耳目口鼻而无一相似又云从灵云寺南入山时时过絶险挽牵悬藤偃木以过日正中仅到山颠望见永嘉城下大江如牵一线白李孝光云北从天台来入古东瓯郡境上望见西南有山相向立如两浮屠游者咸曰此鴈山门户也益深入其阻视罗汉洞东西天柱大龙湫犹人有眉目十八寺皆其肺腑也文人之所次第如此予闻之土人言秋游鴈落有以哉南土温溽春气氤氲故有毒螫至草木黄落毒去乃可入数百里山皆在目中无毫毛蔽遮嗟乎游贵及时也哉予将问途焉有告余者曰鴈山循崖而南百里如画自乐清道白河芳林逾窑■〈山奥〉过长■〈山敫〉原经古塔本觉宝冠石门诸寺出白溪驿谓之右路自黄岩由白若岭入石梁过灵岩逾马鞍至能仁出长■〈山敫〉抵窑■〈山奥〉谓之左路马鞍岭盖其分界云东谷之峯五十有三西谷之峯四十有八谓之百一峯有泉五有岩二十九有石三十三而石行廊为胜有潭七而沐浴为大池一涧一曰筋竹峡一曰经行门一即石门也有洞十二而道姑为古有溪四而四溪之水为会有岭七而丹芳为峻凡四十九盘有障二而平霞为华有桥二有屿二有合二即南北也有庵三而八扇为八庵有亭四而看不足为奇堂一曰资深游人之所有事也余性喜登临中岁四方行万里而胜处必往盖尝至天台云独于鴈荡有眷眷焉今老矣乃画为图聊以资卧游之适尔因考论其槩为记近时陆文量以藩参出游具列形势谓西湖诸峯为劣至登平霞则独立四顾疑非人间世也潘三峯御史加品隲焉谓有励拔有空洞有雄浑渊澄励拔如介空洞如通雄浑渊澄如旁行不流各举其人类之则又出丹青谈笑外皆有关于兹山也因并记之
　　
　　愿丰楼记
　　
　　歙据万山之颠多旧家人务本而俗礼让顾田狭而齿繁也力畊或不足族聚而重迁也密屋而难容故其地多楼居嘉靖丁亥汪氏之新楼成轩爽坚致为一方望盖克尚之居也扁曰愿丰而请记于余使再至会余有逺役也克尚送之重申其请余叩之曰今世故家旧族乔木日茂而手泽就澌矣其子孙之贤而力者往往以更新室堂为继述之大盖其意亦欲传之子孙以为燕休生息之地耳至于支分泒属则门户各有掌握虽一瓦寸椽之微必计尔我以为承传之大虽至亲有不相假借者盖一室事尔意至狭也杜诗之所谓愿丰忧国者之事卿大夫职业也于子何居克尚之言曰绮田野人耳何敢与于国谋顾念谷粟桑麻生民之天也一遭歉俭则骨肉有不相保者矣奚暇礼让之图且身处瘠薄之地人力虽尽孰与天时衣食既充仁让可广是故恒愿时和年丰如唐虞之世绮得为尧舜之民而兹楼庶可保之子孙矣予闻之曰是安得有道者之言哉夫天人一气耳志之所之气必随之愿望所及天亦应焉至其效之浅深迟速系其诚否何如耳是以咨嗟叹悼之声或召水旱灾戾之变而和平恬淡天日之所为清明也此中庸之义而儒者之极功克尚其有闻于斯哉一楼居而公心昭焉诚意萃焉仁泽寓焉将所谓庶几者非耶虽然稼穑王政也燮理相业也家国人道也兼之者身也尽之者分也通之者一也克尚亦何负于卿大夫哉因书为楼记
　　
　　燕翼堂记
　　
　　诗之雅曰贻厥孙谋以燕翼子盖言图逺也凡远之图则近者始有所藉若乃图近于近则尤近者或有所遗而况于其逺者乎此古文武周公之志也夫文武周公圣人之备者也其所图维经画匪徒用以造周而已实以教万世于无穷尔万世而下有能师文武周公之志而用之乎师文武周公之志而用之则利用安身动罔不吉而况于其细者乎予故有爱于黄氏之堂也歙黄氏之裔曰文晟父一旦顾谓其子寿贵积辈曰吾黄氏自芮公避地于潭渡八百余年矣先世思诚之堂毁吾力复之今吾复抱孙矣合族之会不已难乎于是寿等咸曰诺乃择地于思诚之东复作一堂既成而轩豁美丽据山水之胜扁曰燕翼父父子子祖祖孙孙世相踵武于其上盖秩如也积来征记记曰君子之居室也非徒以光门庭侈轮奂而已也盖亦有义存焉是故先人贻之于我承之是之谓传世自我作之后人受之是之谓永世传世之谓孝永世之谓仁斯义也在身成身在家成家在国成国神而明之无巨细无精粗其究一也昔周之兴也卜世三十卜年八百既其终也咸过其厯虽曰天命亦由文武周公相与经画而图维者以深长之思为久大之计若诗之所咏者而黄氏之堂义有取焉斯亦文武周公之徒非与则潭渡者固黄氏之丰镐而兹堂将不为鲁之灵光也哉虽然诗之颂曰君子有谷贻孙子盖言祖宗之所以裕其后者非徒以基业为也抑亦有善道焉夫善莫善于仁黄氏复以仁孝与斯堂并传焉则传潭渡之族之盛岂可以世计哉于是积再拜曰此家君之志也遂书为记
　　
　　俨山集巻五十六
　　
　　●钦定四库全书
　　
　　俨山集巻五十七
　　
　　（明）陆深 撰
　　
　　○史记一
　　
　　周大记
　　
　　周后稷名弃帝喾子也其母有邰氏女曰姜原为帝元妃姜原出见巨人迹履之而有娠居期生子以为不祥而弃之隘巷牛羊皆腓字之又弃之林中会山林人多迁之弃之冰上飞鸟覆翼之姜原以为神乃收养之因名曰弃弃为儿时屹如巨人之志其游戏好种树麻菽麻菽美及为成人遂好耕农相地之宜稼穑焉民皆则之尧闻而举为农师有功帝舜曰黎民阻饥尔稷播时百谷封于邰号曰后稷别姓姬氏后稷之兴在陶唐虞夏之际皆有令徳后稷死子不窟立不窟末夏后氏衰废稷不务不窟以失其官而犇戎狄之间不窟卒子鞠立鞠卒子公刘立公刘虽在戎狄之间复修后稷之业百姓归焉周道之兴自此故诗人歌之公刘卒子庆节立国于豳庆节卒子皇仆立皇仆卒子差弗立差弗卒子毁隃立毁隃卒子公非立公非卒子高圉立高圉卒子亚圉立亚圉卒子公叔祖类立公叔祖类卒子古公亶父立古公亶父复修后稷公刘之业国人戴之熏育攻之民怒皆欲战古公曰予不忍为乃去豳踰梁山止于岐山之下豳人尽复归于岐下及他旁国亦多归之于是古公乃营筑城郭而邑焉作五官有司民皆颂之古公有子长曰太伯次曰虞仲太姜生少子季厯季厯娶太任皆贤生昌有圣瑞古公曰我世当兴其在昌乎太伯虞仲乃如荆蛮以让古公卒季厯立是为公季公季修古公遗道诸侯顺之公季卒子昌立是为西伯西伯遵后稷公刘之业则古公公季之法礼贤下士士多归之伯夷叔齐闻西伯善养老自孤竹往归之太颠闳夭散宜生鬻子辛甲大夫之徒皆往归之崇侯虎谮西伯于纣纣乃囚西伯于羑里闳夭之徒患之乃求美女奇物献纣纣乃赦西伯赐之弓矢斧钺使得征伐曰谮西伯者崇侯虎也西伯乃献洛西之地请去炮烙之刑纣许之西伯行善诸侯皆来决平于是虞芮之人如周俱让而去明年伐犬戎明年伐密须明年败耆国明年伐邘明年伐崇侯虎而作丰邑自岐而徙都丰明年西伯崩谥为文王文王囚羑里演易之八卦为六十四卦盖即位五十年诗人道西伯受命之年称王而断虞芮之讼云太子发立是为武王武王改法度制正朔矣追尊古公为太王公季为王季盖王瑞自太王兴武王即位太公望为师周公旦为辅召公毕公之徒左右王师修文王绪业九年武王上祭于毕东观兵至于孟津为文王木主载以伐纣毕立赏罚遂兴师武王渡河中流白鱼入舟既渡有火下于黄屋流为乌其色赤其声魄云诸侯不期而会者八百皆曰纣可伐矣武王曰未可也乃还师归二年纣昬乱滋甚杀王子比干囚箕子太师疵少师强抱乐器犇周于是武王徧告诸侯曰不可以不毕伐乃率戎车三百乗虎贲三千人甲士四万五千人以东十一年十二月戊子师毕渡诸侯咸会乃作太誓二月甲子昧爽至于牧野乃誓武王左杖黄钺右秉白旄誓曰予发维共行天之罚今日之事不过六步七步乃止齐焉夫子勉哉不过四伐五伐六伐七伐乃止齐焉勉哉夫子尔所不勉有戮事已诸侯会者车四千乗陈师牧野纣亦发兵七十万人距武王师尚父致师以大卒驰纣师皆倒兵武王驰之皆崩畔纣纣走反入登于鹿台之上蒙衣其珠玉自燔而死武王持太白旗以麾诸侯诸侯毕拜武王乃揖诸侯诸侯毕从武王至商商国百姓咸待于郊于是武王使羣臣告语商百姓曰上天降休商人皆稽首再拜武王亦答拜遂入至纣死所武王自射之三发而后下车以轻剑击之纣之嬖二女皆经自杀武王又射三发击以剑斩以玄钺已乃出复军其明日除道修社及纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水卫康侯封布兹召公奭赞采师尚父牵牲尹佚筴祝曰殷之季纣殄废先王明徳侮蔑神祇不祀昏暴商邑百姓其章显闻于天皇上帝于是武王再拜稽首又曰膺更大命革殷受天明命武王又再拜稽首乃出封纣子禄父殷之余民未集武王乃使弟管叔鲜蔡叔度相禄父治殷已而命召公释箕子之囚命毕公释百姓之囚表商容之闾命南宫适散鹿台之财发巨桥之粟以振贫弱命南宫史佚展九鼎寳玉命闳夭封比干之墓命宗祝享祠于军乃罢兵西归作武成封诸侯班赐宗彝分殷之器物武王追思先圣乃褒封神农之后于焦黄帝之后于祝帝尧之后于蓟帝舜之后于陈大禹之后于杞于是封功臣而师尚父为首封尚父于营丘曰齐封弟周公旦于曲阜曰鲁封召公奭于燕封弟叔鲜于管弟叔度于蔡余各以次受封武王征九牧之君登豳之阜以望商邑武王至周夜不寐周公旦曰曷为不寐王曰告女我未定天保何暇寐我南望三涂北望岳鄙顾詹有河粤詹雒伊毋逺天室营周居于雒邑而后去纵马华山之阳放牛桃林之野振兵释旅示天下不复用也武王已克殷后二年问箕子以天道武王病羣公惧穆卜周公乃祓斋欲代武王武王有瘳后而崩太子诵代立是为成王成王少周公摄政管叔蔡叔疑与武庚作乱畔周周公诛武庚管叔放蔡叔以微子启代殷后国于宋收殷余民以封卫康叔康叔武王少弟也晋唐叔得嘉谷献之成王成王以归周公于兵所周公受禾东土旅天子之命初管蔡畔周公讨之三年而毕定故初作大诰次作微子之命次归禾次嘉禾次康诰酒诰梓材其事在周公之篇周公行政七年反政成王北面就羣臣之位成王在丰使召公复营洛邑如武王之意周公复卜申视卒筑居九鼎焉曰此天下之中道里均作召诰洛诰成王既迁殷民周公作多士无逸召公为保周公为师东伐淮夷残奄迁其君薄姑成王自奄归在宗周作多方既绌殷命归在丰作周官正礼乐制度于是民和睦颂声兴成王既伐东夷息慎来贺王赐荣伯作息慎之命成王惧太子钊之不任乃命召公毕公率诸侯以相太子而立之成王既崩二公率诸侯以太子钊见于先王庙申告以文武之所为王业之不易务在节俭毋多欲作顾命太子钊遂立是为康王康王即位徧告诸侯作康诰故成康之际天下安宁刑错四十余年康王命作策毕公分居里成周郊作毕命康王崩子昭王瑕立时王道微阙昭王南巡狩不返卒于江上立昭王子满是为穆王穆王即位春秋已五十矣王道衰微乃命伯冏申诫太仆作冏命穆王将征犬戎祭公谋父谏曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之郷以文修之使之务利而辟害懐徳而畏威故能保世以滋大昔我先世后稷以服事虞夏及夏之衰也弃稷不务我先王不窟用失其官而自窜于戎狄之间不敢怠业时序其徳遵修其绪修其训典朝夕恪勤守以敦笃奉以忠信奕世载徳不忝前人至于文王武王昭前之光明而加之以慈和事神保民无不欣喜商王帝辛大恶于民庶民不忍欣载武王以致戎于商牧是故先王非务武也勤恤民隠而除其害也夫先王之制邦内甸服邦外侯服侯卫宾服夷蛮要服戎翟荒服甸服者祭侯服者祀宾服者享要服者贡荒服者王日祭月祀时享岁贡终王先王之顺祀也有不祭则修意有不祀则修言有不享则修文有不贡则修名有不王则修徳序成而有不至则修刑于是有刑不祭伐不祀征不享让不贡告不王于是有刑罚之辟有攻伐之兵有征讨之备有威让之命有文告之辞布令陈辞而有不至则增修于徳无勤民于远是以近无不聴远无不服今自大毕伯士之终也犬戎氏以其职来王天子曰予必以不享征之且观之兵无乃废先王之训而王几顿乎吾闻犬戎树敦率旧徳而守终纯固其有以御我矣王不聴遂征之得四白狼四白鹿以归自是荒服者不至诸侯有不睦者甫侯言于王作甫刑穆王立五十五年崩子共王繄扈立共王游于泾上密康公从有三女犇之其母曰必致之王女三为粲夫粲物之美也女何徳以堪之小丑备物必亡康公不献后一年共王灭密共王崩子懿王囏立懿王之时王室遂衰诗人作刺懿王崩共王弟辟方立是为孝王孝王崩诸侯复立懿王太子燮是为夷王夷王崩子厉王胡立厉王即位三十年好利近荣夷公大夫芮良夫谏曰王室其将卑乎荣公好专利夫利百物之所生也而专之其害多矣以是教王其能久乎夫王人者将导利而布之上下者也王而专之其归鲜矣厉王不聴卒以荣公为卿士王行暴虐侈傲国人谤召公谏曰民不堪命矣王怒得卫巫使监谤者告则杀之诸侯不朝三十四年王益严道路以目厉王喜告召公曰吾能弭谤矣召公曰是障之也防民之口甚于防水水壅而溃伤人必多民亦如之王不聴于是国莫敢出言三年乃相与畔袭厉王厉王奔彘太子静匿召公之家国人闻而围之召公曰吾昔骤谏王王不从以及此难也今杀王太子其以我为雠而怼怒乎乃以其子代王太子太子竟得脱召公周公二相行政号曰共和共和十四年厉王死于彘太子静长于召公家二相乃共立之是为宣王宣王即位二相辅之修文武成康之遗风诸侯复宗周十二年鲁武公来朝王籍千亩虢文公谏曰不可王弗聴三十九年战于千亩败绩于姜氏之戎乃料民于太原仲山甫谏曰不可王不聴四十六年宣王崩子幽王宫涅立幽王二年西周三川皆震伯阳甫曰周将亡矣昔伊洛竭而夏亡河竭而商亡今周徳若二代之季矣夫国必依山川山崩川竭亡国之征也不过十年数之纪也是岁三川竭岐山崩三年幽王嬖褒姒周太史伯阳读史记曰周亡矣昔自夏后氏之衰也有二神龙止于夏帝庭而言曰余褒之二君夏帝卜杀之与去之与止之莫吉卜请其漦而蔵之乃吉于是布币而策告之龙亡而漦在椟而去之夏亡传此器殷殷亡又传此器周比三代莫敢发之至厉王之末发而观之漦流于庭不可除厉王使妇人裸而噪之漦化为玄鼋以入王后宫后宫之童妾既齓而遭之既笄而孕无夫而生子惧而弃之宣王之时童女謡曰檿弧箕服实亡周国于是宣王闻之有夫妇卖是器者宣王使执而戮之逃于道而见郷者后宫童妾所弃妖子出于路者闻其夜啼哀而收之夫妇遂亡奔于褒褒人有罪请入童妾所弃女子者于王以赎罪弃女子出于褒是为褒姒当幽王三年王之后宫见而爱之生子伯服初王娶申侯女为后而生太子宜臼至是竟废申后并去太子而以褒姒为后伯服为太子太史伯阳曰祸成矣无可奈何褒姒不好笑王欲其笑万方故不笑王为烽燧约诸侯冦至则举烽火乃举烽火召诸侯诸侯悉至而无冦褒姒大笑王说之为数举烽火其后不信诸侯益亦不至幽王以虢石父为卿国人皆怨又废后去太子申侯怒与缯西夷犬戎攻幽王幽王举烽火征兵兵莫至遂杀幽王骊山下虏褒姒尽取周赂而去于是诸侯乃即申侯而共立故太子宜臼是为平王平王立东迁于雒邑辟戎冦也平王之时周室衰微齐楚秦晋始大政由方伯五十一年平王崩太子泄父蚤死立其子林是为桓王桓王平王孙也桓王三年郑庄公朝桓王不礼五年郑怨与鲁易许田许田天子之用事太山田也十三年伐郑郑射王伤二十三年桓王崩子庄王佗立庄王四年周公黑肩欲杀庄王而立王子克辛伯告王王杀周公王子克犇燕十五年庄王崩子厘王胡齐立厘王三年齐桓公始霸五年厘王崩子惠王阆立恵王二年大夫边伯等五人作乱恵王犇温居郑之栎王弟颓立为王初庄王嬖姬姚生子颓有宠及恵王即位夺其大臣园以为囿故五人因以作乱四年郑虢伐之杀王颓复入恵王恵王十年赐齐桓公为伯二十五年恵王崩子襄王郑立后母曰恵后生叔带有宠于恵王襄王畏之三年叔带与戎翟谋伐襄王不克犇齐齐桓公使使平之九年齐桓公卒十二年叔带复归于周十三年郑伐滑王使游孙伯服请滑郑人囚之王怒将以翟伐郑富辰谏曰凡我周之东徙晋郑焉依子颓之乱又郑之由定今以小怨弃之王不聴十五年王降翟师以伐郑王徳翟人将以其女为后富辰谏曰平桓庄恵皆受郑劳王弃亲亲翟不可王不聴十六年王绌翟后翟人来诛杀谭伯富辰以其属死之初恵后欲立王子带故以党开翟人翟人遂入周襄王出犇郑郑居王于泛子带立为王取襄王所绌翟后与居温十七年襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋二十年天王狩于河阳诸侯毕朝（晋文公践土之盟）二十四年晋文公卒三十一年秦穆公卒三十二年襄王崩子顷王壬臣立顷王六年崩子匡王班立匡王六年崩弟瑜立是为定王定王元年楚庄王伐陆浑之戎次洛使人问九鼎王使王孙满却之十年楚庄王围郑郑伯降已而复之十六年楚庄王卒二十一年定王崩子简王夷立简王十三年晋杀其君厉公十四年简王崩子灵王泄心立灵王二十四年齐崔杼弑其君庄公二十七年灵王崩子景王贵立景王十八年后太子圣而早卒二十年景王爱子朝欲立之会崩子丐之党争立国人立长子猛是为悼王王子朝攻杀猛晋人攻子朝而立丐是为敬王敬王元年晋人入之王子朝自立敬王不得入居泽四年晋率诸侯入敬王于周子朝为臣诸侯城周十六年子朝之徒复作乱敬王犇于晋十七年晋定公遂入敬王于周齐田恒弑其君简公二十年孔子相鲁四十一年楚灭陈孔子卒四十二年敬王崩子元王仁立元王八年崩子定王介立定王十六年三晋灭智伯分有其地二十八年定王崩长子去疾立是为哀王哀王立三月弟叔袭杀哀王而自立是为思王思王立五月少弟嵬攻杀思王而自立是为考王此三王皆定王之子考王十五年崩子威烈王午立初考王封其弟于河南是为桓公以续周公之官职桓公卒子威公代立威公卒子恵公代立乃封其少子于巩以奉王号东周恵公威烈王二十三年九鼎震是岁韩赵魏为诸侯二十四年崩子安王骄立是岁盗杀楚声王安王立二十六年崩子烈王喜立是岁周太史儋见秦献公曰始周与秦国合而别别五百载复合合十七岁而霸王者出焉十年烈王崩弟扁立是为显王显王五年秦献公称霸王致贺九年致文武胙于秦孝公二十五年秦会诸侯于周二十六年周致伯于秦孝公四十四年秦恵王称王其后诸侯皆称王四十八年显王崩子赧王延立赧王时东西周分治赧王徙都西周西周武公立公子咎为太子共太子死有五庶子母适立司马翦说楚立之八年秦攻宜阳楚救之将伐周苏代为周说楚王曰何以周为秦之祸也言周之为秦甚于楚者欲令周入秦也故谓周秦也周知其不可解必入于秦此为秦取周之精者也为王计者周于秦因善之不于秦亦言善之以疏之于秦周絶于秦必入于郢矣秦借道两周之间将以伐韩周畏之史厌谓周君曰何不令人谓韩公叔曰秦之敢絶周而伐韩者信东周也公何不与周地发质使之楚秦必疑楚不信周是韩不伐也又谓秦韩强与周地将以疑周于秦也周不敢不受秦必无辞而令周不受是受地于韩而聴于秦秦召西周君西周君恶之周令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢踰河而攻南阳矣东周与西周战韩救西周或为东周说韩王曰西周故天子之国多名器重宝王案兵毋出可以徳东周而西周之宝可以尽矣楚围雍氏韩征甲与粟于东周东周君恐召苏代而告之代曰君何患于是臣能使韩毋征甲与粟于周又能为君得高都周君曰子茍能请以国聴子代见韩相国曰楚围雍氏期三月也今五月不能拔是楚病也今相国乃征甲与粟于周是告楚病也韩相国曰善使者已行矣代曰何不与周高都韩相国大怒曰吾毋征甲与粟于周亦已多矣何故与周高都也代曰与周高都是周折而入于韩也秦闻之必大怒忿周即不通周使是以弊高都得完周也曷为不与相国曰善果与周高都三十四年苏厉说秦白起无攻梁四十二年秦破华阳梁城周从马犯说也四十五年周君之秦秦攻周周最谓秦王曰为王计者不攻周攻周实不足以利声畏天下则秦不王矣五十八年三晋距秦周令相国之秦还而见秦王曰请为王聴东方之变秦攻三晋五十九年秦取韩阳城负黍西周与诸侯约从将天下鋭师出伊阙攻秦秦昭王怒使将军摎攻西周西周君犇秦献其邑三十六口三万周民遂东亡秦取九鼎寳器而迁西周公于■〈单上心下〉狐后七岁秦庄襄王灭东西周周亡 
　　
　　论曰周道备矣盖文武周公之盛也至于东迁王纲陵迟盖幽厉之所为衰也太史公追论营洛其意盖曰周之兴也以丰镐亡也以洛邑其实不然孔子曰文武之政布在方策予因旧文畧讨论之使学者可览见焉
　　
　　俨山集巻五十七
　　
　　●钦定四库全书
　　
　　俨山集巻五十八
　　
　　（明）陆深 撰
　　
　　○史记二
　　
　　吴记
　　
　　吴太伯弟仲雍皆周太王之子而王季之兄也王季贤而有圣子昌太王欲立王季以及昌于是太伯仲雍乃避之荆蛮文身断发示不可用季立是为王季而昌为文王太伯之荆蛮自号句吴荆蛮义之从而归之千余家立为吴太伯太伯卒无子仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴矣因而封之乃封周章弟虞仲于周之北故夏虚是为虞仲列为诸侯周章卒子熊遂立熊遂卒子柯相立柯相卒子强鸠夷立强鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇高立颇高卒子句卑立是时晋献公灭周北虞公以开晋伐虢也句卑卒子去齐立去齐卒子寿梦立寿梦立而吴益大始称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴从太伯至寿梦凡十九世寿梦二年楚大夫申公巫臣犇晋自晋使吴教吴用兵乗车令其子为吴行人吴于是始通于中国乃伐楚十六年楚伐吴至衡山二十五年寿梦卒寿梦有子四人长曰诸樊次曰余祭次曰余昧次曰季札季札贤而寿梦欲立之季札让乃立诸樊称摄元年诸樊已除丧让位季札季札谢曰愿附子臧之义吴人乃舍之秋吴伐楚楚败我师十三年诸樊卒有命授弟余祭以次必致国于札札封于延陵号曰延陵季子余祭三年齐相庆封有罪来犇予之朱方之县以为奉邑以女妻之富于在齐四年吴使季札聘于鲁去鲁遂使齐去齐使于郑去郑适卫去卫适晋十年楚会诸侯伐吴之朱方以诛齐庆封吴亦攻楚取三邑而去十一年楚伐吴至雩娄十二年楚复来伐次于干溪楚师败走十七年余祭卒弟余昧立四年余昧卒欲授季札札让逃去余昧子僚立二年公子光伐楚败而亡王舟复袭得舟而还五年楚臣伍子胥来奔公子光客之公子光者诸樊之子也尝以为吾父兄弟四人当传至季子季子即不受国光父先立即不传季子光当立阴纳贤士欲以袭僚吴使公子光伐楚败楚师迎楚故太子建母于居巢以归因北伐败陈蔡之师九年公子光伐楚拔居巢锺离初子胥之犇吴也说以伐楚之利公子光曰胥欲为父兄报仇耳于是子胥知光志乃求勇士专诸见之光喜子胥退耕于野以待十二年冬楚平王卒十三年春吴欲因丧伐之使公子盖余烛庸围楚之六灊使季札于晋以观诸侯之变楚絶吴后吴不得还于是公子光曰时不可失也告专诸曰不索何获专诸曰僚可杀也母老子弱而两公子将兵攻楚外困而内空也是无奈我何四月丙子光伏甲士于窟室而谒僚饮僚陈兵于道自宫至光之家门阶户席皆僚之亲也人夹持铍公子光佯为足疾入于窟室使専诸置匕首于炙鱼之中进食而弑僚公子光竟立是为吴王阖庐乃以专诸子为卿季子至命哭诸僚墓复位而待公子烛庸盖余二人遇围于楚者闻僚弑而光立乃以其兵降楚楚封之于舒阖庐元年举伍子胥为行人而与谋国事楚臣伯嚭奔吴吴以为大夫阖庐与子胥伯嚭将兵伐楚拔舒杀二公子光谋入郢将军孙武曰未可四年伐楚取六与灊五年伐越败之六年楚使子常囊瓦伐吴迎而击之大败楚军于豫章取居巢而还九年西伐楚至于汉水与楚兵夹水而陈阖庐弟夫槩欲战阖庐弗许夫槩曰王已属臣兵兵事上利何待焉遂以其部五千人大败楚兵阖庐纵兵追之比至郢五战楚五败楚昭王犇郧与郧公犇随吴遂入郢子胥伯嚭因以报父雠十年春越闻阖庐之在郢国空乃伐吴吴使别将击之秦兵救楚吴师败夫槩见秦越交败吴而阖庐留楚不去夫槩亡归吴自立为王阖庐引归攻夫槩夫槩犇楚楚昭王复入郢而封夫槩于堂溪为堂溪氏十一年吴使太子夫差伐楚取番楚徙鄀十五年孔子相鲁十九年夏吴伐越句践为檇李之战使死士三行造呉师呼自刭吴师观之越因而伐之败之姑苏伤阖庐指军却七里阖庐病伤而死太子夫差立志报越每朝出入使人呼其名曰夫差而忘句践杀而父乎则对曰不敢三年乃报越夫差元年以大夫伯嚭为太宰习战射常以报越为志二年夫差率精兵伐越败之夫椒报姑苏也越句践乃以甲兵五千人栖于会稽使大夫种因太宰嚭而行成请委国为臣妾夫差将许之伍子胥谏曰句践为人能辛苦后必悔之夫差不聴聴太宰嚭卒许越平与盟而去七年吴闻齐景公死而大臣争宠新君弱乃兴师北伐齐子胥谏曰不先越而务齐不亦谬乎吴不聴遂北伐败齐师于艾陵至缯召鲁哀公而征百牢季康子使子贡以周礼说太宰嚭乃得止因留畧地于齐鲁之南九年为驺伐鲁至与鲁盟乃去十年伐齐归十一年复伐齐向践率其众以朝吴厚献遗之夫差喜惟子胥惧曰是弃吴也谏曰盘庚之诰有颠越勿遗吴不聴使子胥于齐子胥属其子于齐鲍氏还报吴夫差大怒赐属镂之剑以死齐鲍氏弑悼公夫差闻之哭于军门外三日乃从海上攻齐兵败乃引归十三年吴召鲁卫之君会于槖皋十四年春北会诸侯于黄池欲霸中国以全周室六月戊子越伐吴乙酉越与吴战丙戌虏吴太子友丁亥入吴吴人告败于夫差夫差恶其闻也斩七人于幕下七月辛丑吴晋争长夫差曰于周室我为长晋定公曰于姬姓我为伯卒长晋盟已与晋别欲伐宋太宰嚭曰可胜而不能居也乃引兵归国士皆罢敝于是乃使厚币以与越平十八年越益强句践伐败吴师于笠泽二十年越复伐吴二十一年遂围吴二十三年十一月丁夘越破吴欲迁夫差于甬东予百家居之夫差曰孤老矣不能事君王也吾悔不用子胥之言自令陷此遂自杀吴亡越诛太宰嚭而归
　　
　　论曰语有之蓬生麻中予览延陵季子之高谊喟然叹曰何其似太伯也太伯用以造周季札以而基祸岂所谓可与立未可与权者耶
　　
　　俨山集巻五十八
　　
　　●钦定四库全书
　　
　　俨山集巻五十九
　　
　　（明）陆深 撰
　　
　　○传一
　　
　　季札传
　　
　　季札者吴寿梦之子也封于延陵故号曰延陵季子初寿梦有子四人长曰诸樊次曰余祭次曰余昧次曰季札季札贤寿梦欲立之季札让不可于是立诸樊诸樊已除丧让位季札季札曰昔曹宣公之卒也诸侯与曹人不义曹君将立子臧子臧去之以成曹君君子曰能守节矣君义嗣谁敢千君有国非吾节也札虽不才愿附于子臧之义吴人固立季札季札弃其室而耕乃舍之诸樊立十三年而卒有命授弟余祭欲传以次必致国于季札而止以称先王寿梦之意且嘉季札之义兄弟皆欲致国令以渐致焉余祭四年聘于鲁见叔孙穆子而说之谓之曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及之请观周乐为之歌周南召南曰美哉始基之矣犹未也然勤而不怨歌邶■〈庸阝〉卫曰美哉渊乎忧而不困者也吾闻卫康叔武公之徳如是是其卫风乎歌王曰美哉思而不惧其周之东乎歌郑曰其细已甚其民不堪也是其先亡乎歌齐曰美哉泱泱乎大风也哉表东海者其太公乎国未可量也歌豳曰美哉荡荡乎乐而不淫其周公之东乎歌秦曰此之谓夏声夫能夏则大大之至也其周之旧乎歌魏曰美哉沨沨乎大而婉俭而易行以徳辅此则盟主也歌唐曰思深哉其有陶唐氏之遗风乎不然何忧之逺也非令徳之后谁能若是歌陈曰国无主其能久乎自郐以下无讥焉歌小雅曰美哉思而不贰怨而不言其周徳之衰乎犹有先王之遗民也歌大雅曰广哉熙熙乎曲而有直体其文王之徳乎歌颂曰至矣哉直而不倨曲而不诎近而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南钥者曰美哉犹有憾见舞大武曰美哉周之盛也其若此乎见舞韶濩者曰圣人之弘也犹有惭徳圣人之难也见舞大夏曰美哉勤而不徳非禹其谁能及之见舞招箾曰徳至矣哉大矣如天之无不焘也如地之无不载也虽甚盛徳无以加矣若有他乐吾不敢观去鲁遂使齐说晏平仲谓之曰子速纳邑与政无邑无政乃免于难齐国之政将有所归未得所归难未息也故晏子因陈桓子以纳政与邑是以免于栾高之难去齐使于郑见子产如旧交与之缟带子产献纻衣焉谓子产曰郑之执政侈难将至矣政必及子子为政慎以礼不然国将败去郑适卫说蘧瑗史狗史鳅公子荆公叔发公子朝曰卫多君子未有患也自卫如晋将宿于戚闻钟声曰异哉吾闻之辩而不徳必加于戮夫子获罪于君以在此惧犹不足而又可以乐乎夫子之在此犹燕之巢于幕也君在殡而可以乐乎遂去之文子闻之终身不聴琴瑟适晋说赵文子韩宣子魏献子曰晋国其萃于三家乎将去谓叔向曰吾子勉之君侈而多良大夫皆富政将在三家吾子直必思自免于难季札之初使北过徐君徐君好季札剑口弗敢言札心知之为使上国未献也还至徐徐君已死于是乃解其寳剑系之徐君冢树而去从者曰徐君已死尚谁予乎季子曰不然始吾心已许之岂以死倍吾心哉余祭卒传余昧及余昧卒欲授札札让逃去于是吴人曰先王有命兄卒弟代必致季子今季子逃位则余昧子当代乃立余昧之子僚为王公子光者诸樊之子也常以为吾父兄弟四人当传至季子季子即不受国光父先立即不传季子光当立又用专诸曰我真王嗣当立吾欲求之季子虽至不吾废也既而簒僚季子至曰茍先君无废祀民人无废主社稷有奉乃吾君也吾敢谁怨乎哀死事生以待天命非吾生乱立者从之先人之道也阖庐命哭僚墓复位而待札长子死于嬴博之间因葬焉孔子使子贡观之其穿深不及泉其敛以时服既葬封其圹左袒右旋号者三言曰骨肉归复于土命也若魂气则无不之也遂行孔子曰延陵季子之于礼其合矣札凡事吴七主年九十余卒孔子表其葬曰呜呼有吴延陵季子毘陵之间尚有季札墓云
　　
　　论曰司马子长称季子闳览博物及观嬴博之役又何深于礼也信乎附青云哉
　　
　　重修伍子胥传
　　
　　伍员字子胥楚人也父奢兄尚其先曰伍举以直谏事楚庄王故世有显名于楚楚平王有太子名曰建使伍奢为太傅费无忌为少傅无忌不忠于太子平王使无忌为太子取妇于秦秦女好驰归报平王曰秦女絶美王可自取而更为太子取妇无忌既以秦女自媚因去太子而事平王恐一旦王卒而太子立乃因谗太子建建母蔡女也无宠于王王稍益疏建使建守城父备边兵顷之无忌又日夜言太子短于王曰太子以秦女之故不能无怨愿王少自备也自太子居城父将兵外交诸侯且欲入为乱矣王乃召其太傅奢考问之奢知无忌谗因曰王独奈何以谗贼小臣疏骨肉之亲乎无忌曰王今不制事成矣王且见禽于是王怒囚伍奢而使城父司马奋扬往杀太子奋扬使人先告太子建亡奔宋无忌言于王曰奢有二子皆贤可质其父而召之不然且为楚患王使使谓奢曰能致汝二子则生不能则死奢曰尚为人仁呼必来员为人刚戾忍訽其势必不来王不聴使人召二子曰来吾生汝父不来今杀奢也尚欲往员曰楚之召我兄弟非欲以生我父也恐有脱者后生患故以父为质二子到则父子俱死矣何益不如奔他国借力以雪父之耻无俱灭为也尚曰我知往终不能全然恨父召以求生而不往后不能雪耻终为天下笑耳谓员可去矣汝能报父之雠我将归死尚既就执使者捕员员贯弓执矢向使者使者不敢进员遂亡往从太子建于宋奢闻员之亡也曰楚国君臣且苦兵矣尚至楚楚并杀之员既至宋宋有华氏之乱乃与建俱奔郑郑人甚善之建又适晋晋顷公曰太子既善郑郑信太子能为我内应而我攻其外灭郑必矣灭郑而封太子太子乃还郑会从者告其谋郑定公与子产诛杀建建有子曰胜员惧乃与胜俱奔吴到昭关昭关欲执之员遂与胜独身步走几不得脱追者在后至江江上有一渔父知员之急乃渡员既渡解剑与渔父曰此剑直百金父曰楚国之法得伍员者粟五万石爵执珪岂徒百金剑耶不受员未至吴而疾止中道乞食至吴吴王僚方用公子光为将员乃因公子光以求见呉王久之楚之边邑锺离与吴之边邑卑梁氏俱蚕两女子争桑相攻至于两国举兵相伐吴使公子光伐楚拔其锺离居巢而归员说吴王僚曰楚可破也愿复遣公子光光谓王曰彼伍员父兄为戮于楚而劝王伐楚者欲以自报其雠耳楚未可破也员知光有内志而未可说以外事乃进专诸于公子光退而与太子建之子胜耕于野五年而楚平王卒初平王所夺太子建秦女生子轸及平王卒轸立是为昭王吴王僚因楚丧使二公子将兵往袭楚楚发兵絶吴兵之后不得归吴国内空公子光乃令専诸袭刺王僚而自立为王是为阖庐阖庐既立得志乃召员以为行人而与谋国事楚诛其大臣郄宛伯州犂伯州犂之孙伯嚭亡奔吴吴亦以为大夫前所遣二公子将兵伐楚者道絶后闻僚弑而阖庐立遂以其兵降楚楚封之于舒阖庐立三年乃兴师与伍员伯嚭伐楚拔舒遂禽故吴二将军因欲至郢将军孙武曰民劳未可且待之乃归四年吴伐楚取六与灊五年伐越败之六年楚昭王使公子囊瓦将兵伐吴吴使员迎击大破楚军于豫章取居巢九年阖庐谓伍员孙武曰始子言郢未可入今果何如二子对曰楚将囊瓦贪而唐蔡皆怨之王必欲大伐之先得唐蔡乃可阖庐聴之悉兴师与唐蔡伐楚与楚夹汉水而陈吴王之弟夫槩将兵击楚将子常子常败走奔郑于是吴乗胜而前五战遂至郢已夘楚昭王出奔庚辰吴王入郢昭王出亡入云梦盗击王王走郧郧公弟懐曰平王杀我父我杀其子不亦可乎郧公恐与王奔随吴兵围随谓随人曰周之子孙在汉川者楚尽灭之随人欲杀王王子綦匿王自为王以当之随人卜与王于吴不吉乃谢吴不与王初员与申包胥为交员之亡也谓包胥曰我必覆楚包胥曰我必存之及吴兵入郢员求昭王既不得乃掘楚平王墓出其尸鞭之三百然后已申包胥亡于山中使人谓子胥曰子之报雠其已甚矣吾闻之人众者胜天天定亦能胜人今子故平王之臣亲北面而事之今至于僇死人此岂无天道之极乎员曰为我谢包胥曰吾日暮涂远吾故倒行而逆施之于是申包胥走秦告急求救秦不许包胥立于秦庭昼夜哭七日七夜不絶其声秦哀公怜之曰楚虽无道有臣若是可无存乎乃遣五百乗救楚六月击败吴兵于稷会阖庐久留楚求昭王而王弟夫槩乃亡归自立为王乃释楚而归击夫槩夫槩奔楚楚昭王见吴有内乱乃复入郢楚复与吴战吴败乃归后二岁阖庐使太子夫差将兵伐楚取番楚惧吴复大来乃去郢徙于鄀当是时吴以伍员孙武之谋西破强楚北威齐晋南服越人其后五年伐越越王句践迎击败吴于姑蘓阖庐病创死夫差既立为王以伯嚭为太宰习战射二年后伐越败越于夫椒越王句践栖于会稽之上使大夫种厚币遗吴太宰嚭以请和求委国为臣妾吴王将许之伍员谏曰昔有过氏杀斟灌以伐斟寻灭夏后帝相帝相之妃缗方娠逃于有仍而生少康少康为有仍牧正有过又欲杀少康少康奔有虞有田一成有众一旅后遂收夏众抚其官职使人诱之遂灭有过氏复禹之绩祀夏配天不失旧物今吴不如有过之强而句践大于少康今不因此而灭之又将寛之不亦难乎且句践为人能辛苦今不灭后必悔之吴王不聴用太宰嚭计卒与越平其后五年乃兴师北伐齐员谏曰句践食不重味衣不重采吊死问疾且欲有所用之此人不死必为吴患今吴之有越犹人之有腹心疾也王不先越而乃务齐不亦谬乎吴王不聴伐齐大败齐师于艾陵遂威邹鲁之君以归益疏子胥之谋其后四年吴王将北伐齐越王句践用子贡之谋乃率其众以助吴而重寳以献遗太宰嚭嚭既数受越赂其爱信越殊甚日夜为言于吴王王信用嚭之计员谏曰夫越腹心之病今信其浮辞诈伪而贪齐破齐譬犹石田无所用且盘庚之诰曰有颠越不恭劓殄灭之俾无遗育无使易种于兹邑此商之所以兴愿王释齐而先越不然后悔无及吴王不聴使员于齐员临行谓其子曰吾数谏王王不用吾今见吴之亡矣汝与吴俱亡无益也乃属其子于齐鲍牧而还报吴太宰嚭既与子胥有隙因谗曰子胥为人刚暴少恩猜贼其怨望恐为深祸也前日王欲伐齐子胥以为不可王卒伐之而有大功子胥耻其计谋不用乃反怨望而今王又复伐齐子胥专愎强谏沮毁用事徒幸吴之败以自胜其计谋耳今王自行悉国中武力以伐齐而子胥谏不用因辄谢佯病不行王不可不备此起祸不难且嚭使人微伺之其使于齐也乃属其子于齐之鲍氏夫为人臣内不得意外倚诸侯自以为先王之谋臣今不见用常鞅鞅怨望愿王早图之吴王曰微子之言吾亦疑之乃使使赐员属镂之剑曰子以此死员仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王几不得立若既得立欲分吴国予我我顾不敢望也然今若聴谀臣言欲杀长者乃告其舍人曰必树吾墓上以梓令可以为器而抉吾眼县吴东门之上以观越之灭吴也乃自刭死吴王闻之大怒乃取员尸盛以鸱夷革浮之江中吴人怜之为立祠于江上因命曰胥山
　　
　　论曰事岂不有天道者哉伍子胥本用吴以报楚乃谋越以忠于吴初言既酬交疏陨命倒行而逆施亦夫子果于自与也尚之死足以称仁子胥终有功名可以不死予往来江上未尝不悲之
　　
　　俨山集巻五十九
　　
　　●钦定四库全书
　　
　　俨山集巻六十
　　
　　（明）陆深 撰
　　
　　○传二
　　
　　重修苏轼传
　　
　　苏轼字子瞻眉山人也父洵母程氏轼生十年父时宦学四方母亲授以书闻古今成败辄能语其要母读范滂传慨然太息轼请曰轼若为滂母许之乎母曰汝能为滂吾顾不能为滂母耶比冠学通经史善属文嘉佑二年欧阳修考试礼部进士嫉时文诡异之弊思有以救之同考梅尧臣得轼刑赏忠厚论以示修修惊喜欲冠多士然疑之乃寘第二复以春秋对义居第一殿试中乙科后以书见修修语圣俞曰吾当避此人一头地会丁母忧五年调福昌主簿修以直言荐之秘阁试六论轼始具藳草文义粲然复对制策入三等自宋初以来制策入三等惟吴育与轼而已除大理评事佥书凤翔府判官关中自元昊叛民贫役重岐下岁输南山木栰自渭入河经砥柱之险衙吏相踵破家轼访其利害为修衙规使自择工乗水进止由是害减半治平二年入判登闻鼔院英宗自藩邸闻其名欲以唐故事召入翰林知制诰宰相韩琦曰轼才自当为天下用要在朝廷培养之今骤用之适累之也英宗曰且与修注如何琦曰记注与制诰等尔不若召试馆职英宗曰试之欲知其能如轼有不能邪琦犹不可及试二论复入三等得直史馆轼闻琦语曰公可谓爱人以徳矣会洵卒赙以金帛辞之求赠一官乃赠光禄丞洵将终以兄太白早亡无后嫁妺葬事属轼轼既除丧即葬杜氏姑后推荫彭彭太白曾孙也熙宁二年还朝王安石执政以判官告院四年安石欲变科举兴学校诏两制三馆议轼上议曰得人之道在于知人知人在于责实使君相有知人之明朝廷有责实之政则胥史皁隶未尝无人而况于学校贡举乎虽因今之法臣以为有余使君相不知人朝廷不责实则公卿侍从常患无人而况学校贡举乎虽复古之制臣以为不足臣谓今之学校特可因仍旧制至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得人才与今为孰多天下之事与今为孰办较此四者之长短其议决矣愿陛下留意于远大臣又有私忧过计者夫性命之说自子贡不得闻而今学者耻不言性命读其文浩然无当此岂真能然哉盖中人之性安于放而乐于诞耳陛下亦安用之议上神宗悟即日召见问方今政令得失安在虽朕过失指陈可也对曰陛下求治太急聴言太广进人太鋭神宗悚然曰卿三言朕当熟思轼退言于同列安石不悦命权开封府推官会上元勑府市浙灯且令损价轼疏言陛下以耳目不急之翫夺百姓口体之资愿追还前命即诏罢之时新法行轼上书论其不便曰愿陛下结人心厚风俗存纪纲轼见安石独相因策进士以晋武平呉符坚伐晋齐任管仲燕任子之事同功异为问安石滋怒御史谢景温论奏其过轼遂请外通判杭州高丽入贡书称甲子轼却之使者易书称熙宁然后受时新法行轼于其间每因法以便民徙知密州司农行手实法轼与提举官议其不可行未几朝廷罢之有盗窃发安抚司遣三班使臣来捕领卒悍凶至争鬬杀人将溃为乱民奔诉轼轼投其书曰必不至此溃卒闻之少安徐使人招出戮之徙知徐州河决曹村泛溢于城下城将败富民争出避水轼曰富民出民皆动揺吾谁与守吾在是驱使复入诣武卫营呼卒长曰河将害城虽禁军宜为我尽力卒长曰当效命率其徒出筑东南长堤首起戏马台尾属于城城赖以全复请调来岁夫筑故城增木岸以虞再水朝廷从之徙知湖州表谢又以事不便者托诗以讽御史李定舒亶何正言劾其语涉讪谤逮赴台狱神宗独怜之以黄州团练副使安置轼筑室于东坡自号东坡居士三年神宗数有意复用尝语宰相王珪蔡确曰国史至重可命苏轼成之珪有难色神宗曰轼不可姑用曾巩巩进太祖总论不合遂手札移轼汝州有曰苏轼黜居思咎阅岁滋深人材实难不忍终弃轼未至汝上书自言愿居常朝奏夕报可道过金陵见王安石曰今西方用兵连年东南数起大狱公独无一言以救之乎安石曰二事皆恵卿启之安石在外安敢言轼曰在朝则言在外则不言常礼耳上所以待公者非常礼公所以事上者岂可以常礼乎安石厉声曰安石须说又曰人须是知行一不义杀一不辜得天下弗为乃可轼曰今人争减半年磨勘虽杀人亦为之矣安石笑而不言至常神宗崩哲宗立复朝奉郎知登州召为礼部郎中轼旧善司马光章惇时光为门下侍郎惇知枢密院二人不合轼谓惇曰司马君实时望甚重不可慢惇以为然光少安迁起居舍人轼辞于宰相蔡确确曰朝中无出公右者轼曰林希年且长确曰希固当先公邪元佑元年轼以七品服入侍延和即赐银绯迁中书舍人初祖宗时差役法行久而弊编户充役者不习其役遭吏胥虐使之害多致破产狭郷民有终岁不得息者王安石相神宗改为免役使户差高下出钱以顾役奉行者过取以为民病司马光为相欲复差役差官置局轼与其选轼曰差役免役各有利害免役之害掊敛民财十室九空敛聚于上而下有钱荒之患差役之害民常在官不得専力于农而贪吏猾胥得缘为奸此二害轻重盖畧等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光忿然轼曰昔韩魏公刺陜西义勇公为谏官争之甚力韩公不乐公亦不顾轼昔闻公道其详岂今日公作相不许轼尽言耶光笑而谢之寻除翰林学士二年兼侍读每进读至治乱兴衰之际未尝不反复开导觊有所启悟哲宗每首肯之尝读祖宗寳训因及时事轼厯言今赏罚不明善恶无所劝沮又黄河势方北流而强之使东夏人入镇戎杀掠数万人帅臣不以闻每事如此恐寖成衰乱之渐轼尝鎻宿禁中召入对便殿宣仁后问曰卿前年为何官曰臣为常州团练副使曰今为何官曰臣今待罪翰林学士曰何以遽至此曰遭遇太皇太后皇帝陛下曰非也曰岂大臣论荐乎曰亦非也轼惊曰臣虽无状不敢自他途进曰此先帝意也先帝每诵卿文章必叹曰奇才奇才但未及进卿耳轼不觉哭失声宣仁后与哲宗亦泣左右皆感涕已而命坐赐茶彻御前金莲烛送归院三年权知礼部贡举会大雪苦寒士坐庭中噤未能言轼寛其禁约使得尽技四年请外拜龙图阁学士知杭州未行谏官言前相蔡确知安州作诗借郝处俊事以讥太皇太后大臣议迁之岭南轼密疏朝廷若薄确之罪则于皇帝孝治为不足若深罪确则于太皇太后仁政为小累谓宜皇帝勑置狱逮治太皇太后出手诏赦之则于仁孝两得矣宣仁后心善轼言而不能用轼出郊用前执政恩例遣内使赐龙茶银合慰劳甚厚既至杭大旱饥疫并作轼请于朝免本路上供米三之一复得赐度僧牒易米以救饥者明年春又减价粜常平米多作饘粥药剂遣使挟医分坊治病活者甚众轼曰杭水陆之会疫死比他处常多乃裒羡缗得二千复发槖中黄金五十两以作病坊稍畜钱粮待之杭本近海地泉咸苦居民稀少唐刺史李泌始引西湖水作六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏岁辄浚治宋兴废之葑积为田漕河失利取给江潮舟行市中潮又多淤三年一淘为民大患兼六井几废轼见茅山一河専受江潮盐桥一河専受湖水遂浚二河以通漕复造堰闸以为湖水蓄泄之限江潮不复入市以余利复完六井又取葑田积湖中南北径三十里为长堤以通行者募人种菱湖中葑不复生收其利以备修湖取救荒余钱万缗粮万石及请得百僧牒以募役者堤成植蓉栁其上望之如画图杭人名为苏公堤杭僧浄源旧居海滨与舶客通元丰末高丽王子义天来朝因往拜焉会浄源死其徒窃持其像附舶往告义天亦使其徒来祭因持其国母二金塔云祝两宫寿轼不纳奏之曰高丽久不入贡失赐予厚利意欲求朝未测吾所以待之厚薄故因祭亡僧而行祝寿之礼若受而不答将生怨心受而厚赐之正堕其计今宜勿与知从州郡理却之庸僧猾商为国生事宜痛加惩创朝廷皆从之未几贡使果至旧例使所至吴越七州费二万四千余缗轼乃令诸州量事裁损无复侵挠之害浙江潮海门东来势如雷霆而浮山与渔浦诸山犬牙相错洄洑激射岁败公私船不可胜计轼议自浙江上流疏凿以避浮山之险奏闻有沮者功竟不成轼复言昔苏州以东公私皆以篙行无陆挽者自庆厯以来松江大筑挽路建长桥扼江三吴多水欲凿挽路为十桥以迅松江之势亦不果用轼二十年间再莅杭有徳于州民生作祠以报六年召为吏部尚书未至以弟辙除右丞改翰林承旨辙辞右丞欲与兄同备从官不聴轼在翰林数月复请外以龙图阁学士出知颍州先是开封诸县多水患吏不究本末决其陂泽注之恵民河河不能胜则陈亦多水又将凿邓艾沟与颍河并且凿黄堆欲注之淮轼始至颍遣吏以水平准之淮之涨水高于新沟一丈若凿黄堆淮水倒浸颍州决不可遂为言于朝从之郡有宿贼尹遇等数刼杀人吏以名捕不获轼召汝阴尉李直方曰君能擒此当力言于朝优赏不获亦以不职奏免君矣直方有母年九十与诀而后行手戟刺而获之朝廷以小不应格赏不及轼请以已之年劳当改郎阶为直方赏不从七年徙扬州发运司旧主东南漕法聴操舟者私载物货征商不得留难故操舟者以官舟为家补其弊漏所载咸达近岁不忍征商之小失一切不许故舟弊人困多盗所载以济饥寒公私皆病轼请复旧从之未阅岁以兵部尚书召兼侍读是岁哲宗亲祀南郊轼为卤簿使导驾入太庙有赭伞犊车并青盖犊车十余争道不避轼使御营巡检使问之乃皇后及大长公主轼于车中奏之哲宗遣使赍疏驰白太皇太后明日诏整肃仪卫自皇后而下皆毋得迎谒寻迁礼部兼端明殿翰林侍读两学士为礼部尚书高丽遣使请书朝廷以故事尽许之轼曰汉东平王请诸子及太史公书犹不肯予高丽所请有甚于此其可予乎不聴八年宣仁后崩哲宗亲政轼乞补外以两学士出知定州时国是将变轼不得入辞既行上书言陛下聴政之初当以通下情除壅蔽为急务臣日侍帷幄方当戍边顾不得一见而行况疎逺小臣欲求自通难矣然臣不敢以不得对之故不効愚忠臣观陛下之有为不患稍迟臣恐急进好利之臣辄劝陛下轻有改变敢望陛下虚心循理天下幸甚定州军政壊弛卫卒骄惰轼取贪污甚者配隶逺恶缮修营房禁止饮博军中衣食稍足乃部勒以战法众皆畏伏诸校业业不安有卒史以赃诉其长轼曰此事吾自治则可若聴汝告军中乱矣立决配之众乃定会春大阅轼命举旧典帅常服出帐中将吏戎服执事副总管王光祖自谓老将耻之称疾不至轼召书吏使为奏光祖惧而出讫事肃然定人言自韩琦去后不见此礼至今矣契丹久和边兵不可用惟沿边弓箭社与冦为邻以战射自卫犹号精鋭故相龎籍守边因俗立法缓急可使岁久复弛又为保甲所挠轼奏免保甲及两税折变科配不报绍圣初御史论轼掌内外制日谤讪遂以本官知英州寻降一官未至贬宁逺军节度副使恵州安置居三年再贬琼州别驾居昌化昌化故儋耳地初僦官屋以居有司犹不可轼遂买地筑室独与幼子过处著书为乐若将终身徽宗立移廉州改舒州团练副使徙永州更三大赦遂提举玉局观复朝奉郎建中靖国元年卒于常州年六十六所著有东坡集四十巻后集二十巻奏议十五巻内制十巻外制三巻和陶诗四巻论语说五巻书传若干巻易传则成父洵之志而作别有中庸论咸传高宗即位赠资政殿学士崇赠太师谥文忠云三子迈迨过俱善为文迈驾部员外郎迨承务郎过通判中山府孙符礼部尚书
　　
　　论曰轼与弟辙皆师其父洵学嘉佑间父子兄弟并至京师一日而声名赫然动于四方世称之曰三苏然轼文得之于天资幼好贾谊陆贽之书既而读庄子喟然叹曰是得吾心矣谪黄州杜门深居驰骋翰墨其文又一变矣尝曰作文如行云流水初无定质但常行于所当行止于所不可不止故虽嬉笑怒骂皆有文章辙尝称之曰自有文人以来未有若家兄之达者也君子不以为过当时受知于欧阳公特深韩魏公富郑公皆待以国士一时文人如黄庭坚晁补之秦观张耒陈师道皆宗焉负当世之望甚重仁宗以宰相许之神宗复称为天下奇才忠规谠论立朝挺挺有大节每遭忌恶挤排迁谪迄无宁居与王介甫议论始终不合复与程正叔诘难礼文至分党相攻或谓轼稍自韬戢亦当免祸不至大用人皆惜之或又以不大用为轼幸也
　　
　　俨山集巻六十
　　
　　●钦定四库全书
　　
　　俨山集巻六十一
　　
　　（明）陆深 撰
　　
　　○传三
　　
　　拟孙炎列传
　　
　　孙炎字伯融句容人也祖文嗣父显卿皆为儒炎身余六尺面铁色一足偏跛于书少所不通喜雄辩辩常穷一座人元至正中天台人丁复金陵夏煜皆有诗名炎游此两人间最深时时与夏煜饮酒赋诗角胜得一隽语辄槌案大哗声撼四邻每下笔累纸可尽由此惊动江东间出游四方所与交必当时豪杰常鄙视章句儒众中自负曰孙炎岂龊龊伍耶竟困而归岁乙未高皇帝渡江得金陵开江南等处行中书省召炎炎见上陈元运将终劝上养士以图大业凡称上心戊戌从征浙东擢池州府同知寻改池为华阳府即拜炎华阳知府明年冬召为省都事月余会处州降乃以都事往总制处钱谷兵马之柄悉委之不取中报且以省符未署者付之聴自辟任炎疋马入处时贼营城外酋蛮咸狼虎踞不肯奉官府约束炎至坐厅事驱城中民跽阶下谕上意在生民无自取虀粉为也语气慷慨甚民皆叩头流血退而转相告以为孙使君不比旧官可玩狎矣炎又为檄徧属县谕之皆投兵相继为良民又择其骁勇者为兵拔其服众者为长时练习之以备冦罢则归农驰一符立军门至无敢后者奸吏豪族束手畏之虽在数百里外常若炎临其家不敢出声语时上方事延揽秀民伏匿山谷中咸未肯出炎钩致一二人问有才者为谁今皆安在録其姓名遣使者以书招之当是时刘基章溢最为处士所推基又最有名使者再往返不起以一寳剑奉炎炎以为剑当献天子作诗封还之仍为数千言书开陈天命以谕基基乃肯就见置酒与基饮论古今成败如倾河决基深叹服曰基始以为胜公公论议若此基何敢望公也炎徒以口舌安反侧郡上方征伐无一兵与炎壬寅二月苗将贺仁徳李佑之叛袭炎炎坐无援被幽空室中列卒环守胁炎降炎绐之曰若纵吾吾能成若事叛将益疑之遇夜以炙鴈斗酒馈曰以此与公诀炎引佩刀割鴈举巵酌酒仰天叹曰嗟夫丈夫死尔死义尔贼死肉臭狗且不尔食卒怒持剑瞋目拟之炎饮酒自若食竟叱其解衣炎骂曰此紫绮裘吾上所赐谁当解者乃引枕而卧贼乗其睡中害之年三十戊申追封丹阳县男妻王氏初国兵入金陵死之
　　
　　太史公曰语云膏粱养体金石伐病其文武之谓与孙炎早以竒气自负遭际草昧观其于镇抚民有余力矣卒死于兵乱何哉
　　
　　拟花云列传
　　
　　花云懐远人也少孤随母嫁张氏貌伟而黑勇力絶人岁癸已谒高皇帝于临濠一见奇之俾将兵畧地遂破懐远城虏其帅以归进拔全椒乗夜袭缪家寨走之甲午秋七月上将取滁州云单骑前行卒遇数千贼顾后骑逺云乃提剑跃马贯其阵而去贼惊曰此黑将军勇甚难与争锋是行从克滁乙未春正月从取和州得兵三百人授管勾夏六月从渡江先济从克采石取太平上以云忠勇命宿卫左右丙申春三月从克集庆得兵千人升总管徇镇江丹阳丹徒金坛诸县皆下之过马駄沙擒杀剧盗数百人授前部先锋夏六月立行枢密院于太平以云为院判丁酉春正月克常熟得兵万人命将之三月攻拔常州驻守牛塘营秋七月以兵三千趋宁国道羣盗间陷山泽中者八日云操戈转鬬而前出入险阻斩获以千百而身未尝被一创一矢还命守太平庚子夏闰五月汉主陈友谅以舟师冦太平云帅麾下三千拒之友谅引巨舟泊城西南隅敌众缘舟尾攀堞而上城中饥惫遂陷云被缚缚急云怒骂贼奋跃大呼缚尽解起夺守者刀杀五六人复骂曰虏非我主敌也曷不趣降敌怒碎云首悬于舟樯众射之云骂不絶死年三十九甲辰追封东丘郡侯初云战方急夫人郜氏抱三岁儿拜家庙泣会家人曰城且破吾夫忠义人也必死之吾夫死吾不可不死所不可者使花氏无后儿在若等善抚之闻变夫人赴水死之侍儿孙氏负儿去就汉军虏至九江军中恶养小儿孙更以儿属渔家曰此儿良宜善视之是年冬汉破孙脱身至渔家视儿良在瞷渔人出窃负以逃夜宿陶穴中天曙脱簪僦舟以渡会汉溃军还夺舟捽之江中孙氏抱儿遇断木浮至附入苇洲采莲实哺儿七日不死夜半闻人声呼之逢一老父号雷老告之故与俱行明年辛丑春二月达上所孙侍儿抱儿且泣且拜上亦泣置儿于膝曰此花云子将种也赐雷老衣遣之诏复其徭不见雷老追之无所得云儿名炜水军左卫指挥佥事
　　
　　太史公读花东丘传而异其所谓雷老者岂一时豪侠士类脱人于难而并与身名焉隠之至托之神物甚矣其江流断木抑亦有天命可以为难
　　
　　楝塘翁小传
　　
　　楝塘翁姓李氏名正华字本素鄞人也鄞甬之东山水清嘉人喜种植务农功李氏世家鄞城初栎轩先生开别墅于古鄮之墟北枕龙冈南列鹿岩诸峯其东则太白山雄跨西来诸水则东吴小白寳幢咸会而束之以汇纤桥有形胜焉栎轩生五男子而翁最长会当析产以居翁顾诸弟慰之曰吾当徙且业吾农也乃往得墅因手植二楝曰楝苦木也吾以此示子孙遂筑室凿渠缭之以垣内外整整可居久之二楝离立门左右日长以茂适荫塘水之上亭亭若张盖逺望数十里可见皆曰此李氏之居也因称之曰楝塘而称翁曰楝塘翁云每春夏之交楝吐花煜煜香风披拂紫翠若错绣可爱天且盛暑浓阴敷布几百余武翁坐堂上纶巾羽扇手一编或口哦小诗兴至则拂柯攀条升高望逺每呼子若孙读书其旁聴以为乐时出步田畴间与农人较量稉秫问岁入多寡客至未尝不置酒即桥为席因石为几菱芡莲藕之属请客所欲即取而供之或弃其余鹊下巢鸣喳喳鱼尾尾跃水面不复避人或对奕或鼓琴或流觞而饮或荡桨而游大醉则放歌振起林木间与渔榔牧笛之声相和答客人人惬不忍言去去则就塘浴浴起则枕石而卧清荫掩映不知炎熇之袭人也入秋冬则有黄叶飞舞浮沈碧流中烂若云锦青子累累葡萄在架野禽啄啅羣翻争坠时复夕阳在树则炙背而观之月明之夜倒影入池如镜乍拭星斗罗列其下咸可俯而掬也门外樵采归者船尾相衔如织或值风雨暴至则金鸣铁应若在战场霜雪交加则琼葩玉蕊如登瑶圃当其意会处豁如也翁抚之曰此足以老矣路当通津往来者至比之桃源而不僻翁遂以楝塘名天下天下士大夫从而咏歌之翁亦作诗自赏有云人薄利名何患老子分耕读不妨多世传以为实録不独佳句也翁四子曰循义循礼循智循信俱世其家循义乃以文学起甲科继以卓异应令格召为天子耳目之臣翁遂两膺勑典盖异数云今踰七望八之年风神迈朗冠佩伟如所谓神仙官府兼之者非耶善乎姚
　　
　　太史之言曰楝之荣晩且久也故人又称之曰楝塘封君云太史公曰予闻种木者求用于十年之后大江南多长林木不可以品计大抵农家喜种槐与楝适所用也故谚有之曰头槐二楝夫槐一发为良楝良于再发岂不信哉昔王佑种三槐于庭曰后世必有为三公者已而果然翁种楝而其子循义举进士为御史乃再发之符与种槐事同然而不同者王取必于槐而翁无心于楝也予故类而论之
　　
　　鲍处士小传
　　
　　太史公曰予读前代隠逸传记未当不嘅想其人也其欲易足其业耕钓其道孝友廉介其事读书诵诗治气养生其乐登高临深弹琴放歌时时弄笔墨著书睢恣自适而已其中空洞未易窥也予北游盖三千余里矣当山川之盘鬰顾林木之茂密意必有先生处士隠居其间咸即访焉而未得将予游之未逺耶及有官京师从祀诸陵出入都城每每加物色之京师五方之所聚也或者有朝隠吏隠大隠庶几一遇焉然其迹愈微愈不可得而见云黄山者江南之望山也其山广厚延亘数百里其高见三百里其下多洞府盖古仙灵之窟宅世传黄帝于此仙去故其居民犹有隠逸之遗风云汪程鲍郑黄山着姓也居其地盖皆千数百岁郑廉氏之于汪弘仁氏友也弘仁尝客太史公所廉介于弘仁言于太史公曰夫子居常喜道隠逸黄山鲍处士其隠者耶盖隠于贾者也乃今老矣休矣太史公唯唯夫隠者恬淡多考终夫惟不变其末以成其操非是曷考耶是弗可以弗传已处士姓鲍名光宇字以弘歙人也鲍出夏后氏敬叔仕齐食于鲍因氏鲍敬叔生叔牙亦仕齐荐管仲相桓公乃大有功当时语曰管鲍率为宣王时卿秦既并六国鲍遂散处汉哀帝时司隶宣最显光武时永亦为司隶晋有靖为葛稚川所爱宋有昭以文章称自后鲍氏无甚显者赵宋南渡有寿孙者亦自青齐来歙寿孙者与父宗严争死贼世称慈孝鲍家而歙之鲍立矣孝宗敬皇帝时时明吮母疽愈郡太守上之令格得旌门会太守代去事寝郷里义之时明寔生处士生三岁而程孺人卒程孺人者处士之母也当时无知也比有知有及程孺人者无不涕泣不已兹谓其得慈孝之遗云甫冠年偕其羣从行贾往来汴中积十余岁赀累巨万他贾者咸弗若也或请焉曰吾惟无竞心云尔方货之集也竞者市之惟恐尽吾俟其尽取之而吾从而取焉及其售也竞者发之惟恐不尽吾俟其尽发之而吾从而发焉夫市竞焉价必涌售竞焉货必壅是皆非物之理也吾惟无竞焉而以物之理为理故吾之贾也常居人后而操其赢也常先虽然聊寄观于是已矣非吾好也会且弃去从吾初志乃归傍黄山之麓辟园治圃凿池构轩日以云物卉木自娱乐浩如也性耿介不能为渰阿淟忍态人鲜覩云子芝兰葵
　　
　　太史公曰自三代井田法废士大夫鲜不兼农贾之事况他无禄位者乎若鲍处士之从贾近于理财盖托迹于一事者非耶语云大隠在城市又不然乎
　　
　　晩逸居士传
　　
　　晩逸居士者歙人也姓郑氏名敬伟字郁大世居双桥出歙令君安曾祖徳绍祖仲荣父文盛咸以谊礼后郑居士少孤走四方懋迁以赀雄长既有子三曰尚似尚化尚僩咸肖乃俾以其业而休焉故称晩逸居士云居士事母孝为弟弟与人交必敬慕其贤者弱冠游止桐郷吊朱司农之墓登余忠宣公大节堂徘徊慨叹不能去识者竒之兄玄伟客河南为苦恼子者所訹苦恼子梁宋鲁卫间无赖结数人为党收养丐乞无依者于他僻处廉知四方商贾之有财者乃令一人入市贸易故为低昂以激怒又激以取辱哗诸市其党尾侦之待其势成乃直前谓为兄弟也佯责其不谨谢过扶去归则杀一丐者明旦素服号恸蒙尸以至其党又从中和觧之尽获其金帛乃已玄伟坐是亡去钱数千缗居士闻之乃昼夜驰踪迹至陈州尽得其状以闻于官悉置诸无赖于法北方之俗少衰矣官还其缗之半竟以归其兄云休宁人程禄家贫后母弟被诬以杀人事不胜捶楚乃诬服禄恐其伤母志也出白于吏曰实杀人者禄也今抵罪者乃吾弟尔吏遂释其弟而坐之居士与之钱若干为路费怂恿以闻于朝禄竟得白其行谊多类此居家以礼度自持为一族倡常语诸子曰非勤无以生财非俭无以足用非礼无以立身非义无以处事汝曹以此四言终其身可也又曰兄弟如鼎足足倾则鼎覆矣汝曹能协心一力庶几吾志在是今年凡十为郷饮宾云
　　
　　太史公曰昔司马迁以言事当腐刑汉法得赎迁家贫竟下蚕室迁乃发愤传货殖游侠以着微志若曰当是时以金银数镪与有力尚气之人捐数镪与之皆足以脱已于祸予读其书未尝不悲焉夫财货于人至薄也茍当其急亦足以免患而全其大若夫美女奇物不至则羑里之西伯未可知也易曰利者义之和也不其然哉所贵乎人之丰其财者正以其能脱贤人君子于患难而其倡义也乃先众人而办耳不然金谷郿坞之所畜竟何为哉竟何为哉程禄之遭遇郁大玄伟之得其弟皆过于迁远矣予故次其言行作晩逸居士传居士傥所谓古之人非耶
　　
　　俨山集巻六十一
　　
　　●钦定四库全书
　　
　　俨山集巻六十二
　　
　　（明）陆深 撰
　　
　　○墓志铭一
　　
　　中宪大夫云南临安府知府致仕瞿公墓志铭
　　
　　嘉靖二年癸未冬十二月十八日甲寅葬我南山先生于洋泾之原礼也孤山以墓石为托且致遗命深拜而受之泣不能胜呜呼先太史公竹坡府君初娶于瞿先生女弟也先生先公契分甚深先妣吴孺人就养京师与今陆宜人连邸犹嫂姑也岁时往来无间故深出而从先生于朝若见吾先公焉先生既去云南先妣见背归而奉宜人于家若见吾先妣焉因念往岁乙亥冬深将起告奉吾三族之尊老于江东之新堂先生时年八十有二矣世父梅月先生则少一岁先公又少二岁外父悦清先生梅公又少三岁从父东隠先生则六十有七云作五老之会适曹宪副定庵先生与陈州守约庵先生自松偕至遂题之曰七老之堂命画史图之于时惟定庵年最高八十有四约庵最少犹六十四云齿徳辉映衣冠肃穆咸赋诗纪之传至都下以为盛事深官国子庚辰悦清先生之讣至辛已夏南奔闻定庵先生之讣既葬先公明年壬午元日哭吾梅月先生再旬并与先生哭之矣尊老雕谢若相鳞次孤苦之踪无复恃赖其何以情为呜呼先生之盛徳深又安敢以弗着谨按先生姓瞿氏讳霆字启东别号南山先生瞿之先自通许迁居华亭高祖讳富之字守仁号士清以徳行称曾祖讳阿满字子谦别号菊轩再迁上海今为上海人菊轩府君生慈孙字以孝别号思聪世隠于农思聪府君生晟字彦明别号松岩先生之父也松岩府君复以农业继间往来湖襄为贸迁家以益大配凌氏持家有程度生三子先生其季也后以先生贵加赠松岩府君奉政大夫修正庶尹左军都督府经厯凌太安人加赠太宜人先生幼有奇表端慎敦厚年十九赘于陆已而归焉补邑弟子员有声场屋为诸名公器待五举郷试登成化庚子科以春秋上南宫从三山林公亨大问大义林公亟称之四举礼闱不偶以弘治庚戌秋谒选天官名在优等授顺天府通判勾管上供薪炭积弊剔疏事倚以办抚按交荐壬子居太宜人忧丧葬如礼乙夘服阕仍补顺天督治粮草丙辰奉命同工科给事中李汉等清理武清等七厂苇地讫事绘图进呈命勒石为定规戊午属县重囚犯至死而罪不至者李福名等三人立出之称平允焉是夏亲王之国供亿甚扰备价则器急备器则价急先生具奏宜输直长史司从宜顾倩两便之会朝飨诸陵值沙河暴涨先生溺焉赖以救免方出谈笑赋诗不失容色既济即造二方舟以备后患庚申满六载考最已未会试为帘外官辛酉郷试复为帘外官调度有法癸亥秋满九载州县共保奏遂升左军都督府经厯每朔望诣阙下敷奏朗畅武庙登极受白金文绮之赐者三是秋调后军都督府仍经厯太师英国张公甚倚重之戊辰升广南府知府广南云南边徼郡也先生不以险逺即行广南旧寓临安治先生居禅寺中有扶桑黄花之瑞俄转临安先是尝奉三堂檄署临安矣故临安人甚宜之元江知府那氏与族人雠杀不已先生往抚之谕以田真兄弟事立解庚午再抚蒙自所李师革普济等又抚曲江驿石祥奉等皆解以功受银牌之赏独那氏一族黠夷也阴行千金为赂先生发其奸献议诛之是秋入觐以老乞休许之东还日坐南山以为乐时时招致亲朋赋诗为会如香山洛社故事如是者又十余年以嘉靖改元正月廿一日考终于正寝遡其所生寔宣徳九年九月初十日享年八十有九云配即陆宜人出名族恭慎贞淑有贤行少先生一岁白头相敬如一日内政秩然子男一即山义授郎官以孝谨亢宗娶王氏继张氏孙男三长曰应元次曰应祥国子生次曰应隆曾孙男四继武继文继魁继恩玄孙女二官贞官福先生生当我朝熙洽之运是故徳器丰硕若乔山茂林滃郁葱蒨之色阅岁寒而后雕力学懋成持满而始发有淹贯练达之妙故天下事无不可为而意近于厚所至化之宦业不务竒苛而爱戴之者父母奚翅平居未尝有喜怒之色尤不屑屑于厚产植生计门堂洁清礼秩整叙年过八十犹亲近简册精彩如少壮好吟咏有南山集若干巻蔵于家处宗党恩礼尤极周密云初先生母兄怡清先生与蒲泉先生共相友爱惟笃怡清卒时有子才四龄先生宜人襁负之归爱过所生长而命之曰嶤宜人以女侄妻之每侍宦游孝如所生故先生行谊嶤得之多兹特为状以速铭铭曰
　　
　　于皇明运宣正为盛笃生伟人直方以正鲁史春秋断自宣圣衮钺之严孰执其柄公阐厥微传之从政躭躭京兆载其清静参画大府翕张惟令遥遥临阳万里为境公手摩之克恵克定既曰倦游攀挽莫竞至神无方去思有咏大耋斯屇以保正命郁郁髙原草树辉映磨崖勒词述徳累行嗟予小子孰敢为佞
　　
　　前江西按察司副使素庵曹公墓志铭
　　
　　孝宗敬皇帝之十有八年是为乙丑岁当临轩策士先期于宫中焚香祝天曰愿得真才是科制举三百人多忠节文行显名当世天下以为盛未三十年而放黜殀死错出殊常生无恙者不满百辈其注仕版者才四五十人尔人或以为衰深厕名是牓无足比数每以罪迁庚寅春来山西山西同年总之八人仅存者三人又皆以诖误废处而平定之曹公宪副则既卧病不能见客矣辛夘之冬奉摄具狱再至则佥宪阎公复以七月捐馆舍候旨来次平定当壬辰春正之三日公适以是日终于正寝享年六十有九深哭之哀曰吾党衰甚矣既相敛入吊周视其室庐俭素考其言论风猷皆朴实正直有益国家始抆泪而叹曰兹所以为盛也既而其嗣子自新等以墓石请乃诺而慰之曰非深谁克为之公讳雷字启东别号素庵其先泰州人以戎籍隶平定州曾祖二祖辉父恕母葛氏公少即知砥砺名节性尤俭勤廉直事亲孝大母某病风卧不起者十年公奉汤药不离寝榻者亦十年人以是称之以经学教其郷出门下者百人举进士观政吏部授大理寺评事既改为（阙）道监察御史升江西提刑按察司副使兵备九江其在大理也平反寃狱多所驳正其为御史也巡光禄寺则立平准法献纳者赖之巡茶陜西则周严禁防私贩大塞巡按湖广则激扬风纪士民称便有太监王润家人犯赃立寘于法在朝多正议敢言时流贼掠新蔡官军围之急贼自围中声言曰围不解吾将屠新蔡主兵者以闻羣议皆曰宁杀新蔡之民围不可解也公独曰蔡民何辜宁解围以善后图可也至议三边设总制官公又曰不便夫边既有三堂矣三边相去又逺若总制于一人三堂皆掣肘矣人尤以是直之然复以是恶之公不顾也正徳间武宗皇帝初欲于西安门外积庆鸣玉坊买拆民居数千家以事兴构者公闻之即上疏其畧曰臣观今之勲戚各有宁居有司庶府无烦添设禁城之傍又非演武之所三者之外岂宜别有造作是必左右希恩荣规私利者导之陛下未察而误从之尔臣闻天生烝民而树之君君之举措以为民也今一旦破民之产夺民之居令其转徙提携呼号道路上千天和所系非细况两宫被灾经营未暇岂宜失先后之序而为此不经之务哉昔汉文帝惜十家之产而竟罢露台唐太宗纳张玄素之言而止修干元殿陛下徳过尧舜亦何嫌于汉帝唐宗哉在一念转移之间耳伏愿早发徳音亟罢此役岂惟陛下享纳言之誉而臣亦得窃回天之名矣疏入工为暂阻其在九江也适值宸濠之变时公以兑粮先往泾江口府卫官委城而逃公从瑞昌起兵复之事闻降诏奨慰有曰曹雷纠集义兵克复城池功劳可嘉时阉珰权幸以捣巢为名势甚张公畧不为屈张永劾公尝与逆濠通馈械系至京下诏狱杂治之无状勾稽逆籍又无名讯之刘承奉者语无连涉始坐以兵不设备编戍太原左卫公曰是雷之罪也非雷之心也今上御极之九年准赦令释除公惟举手加额感恩而已不甚加辩云人方服公之善处患难而公遂不起矣呜呼公生以成化之甲申配郭孺人有贤行先公十八年卒葬在桑沟之域今卜以某年月日合而封焉子男三长曰自新次曰自修自重州学生息女二俱适名门孙男女七人曽孙男一人宜铭铭曰
　　
　　生当治世推邦英既起立朝多直声晩蹈危机祸横生竟逢大霈蒙圣明有如不信视予铭
　　
　　前承徳郎刑部主事张君墓志铭
　　
　　呜呼吾尚忍铭吾九苞哉又安忍不铭吾九苞也始时孝宗皇帝驭■〈宀禹〉内天下治平极矣统纪布明士大夫无所于自见乃皆留意艺文之事歌诗词章字画非此无贤是时澹轩张先生与从弟简轩先生方攻进士业又力以文事为邑人子弟倡从之游者盖彬彬焉是时有朱先生景阳者以雄迈之姿震荡其间与澹轩为文字交甚驩时时饮酒击钵赋诗帅诸生讲说邑中文事咸在是矣九苞最少而慧尤以沈黙为澹轩钟爱又遣从朱先生学是时邑之颖鋭者并集朱门则有沈恩仁甫瞿鹏万里杨学礼伯立与景阳仲子豹尤为邑人器目而仁甫遂崛起连捷进士去九苞益奋不自禁作长书数千言若将与仁甫分道而驰者众咸伟之然自是功用过苦得竒疾疾愈又六年是为弘治辛酉乃领郷荐是时南畿士就试者几四千人而九苞一试而捷邑中之同荐者则有郁侃希正张纮文仪叶鈇廷用戴慈子孝唐欢季和董怿世康暨深凡八人邑中科目之盛前此未之有也明年壬戌会试礼部下第而希正又以本经魁天下是时九苞益信文之必于工也奉澹轩先生南还方购书取友为进取计居三年是为乙丑会试暨赐第咸在高等观政礼部是时澹轩先生复同在行谋奉而南遂以疾与告先是九苞之外母刘随其夫东平州判官吴君贯卒业胄监时客死不能返葬盖三十年矣是行也九苞尤以为念亲扶而还识者义之今上之初权奸窃政九苞例以归罢而仁甫亦以刑部员外郎罢既而深以先孺人丧还九苞数来慰焉退然益修所以用世者不懈权奸伏诛深三人者连舻赴召既至授九苞刑部山东清吏司主事提狱省中遂捐俸作亭于狱之庭榜曰放饭以便食囚之雨雪者霸州民有与中贵争田者九苞竟判民田还之正徳癸酉秋奉勑视囚淮扬等处竣事维允明年甲戌满一考维称加授承徳郎刑部山东清吏司主事推封澹轩先生为承徳郎刑部主事赠母唐为孺人制勑甫下而澹轩之讣闻矣九苞匍匐以归深裹疾往吊退而惊其哀惨憔悴之过不意数月之间而竟哭之矣呜呼九苞姓张氏讳鶠字九苞别号虹溪居士澹轩先生长子也澹轩先生讳鳌字文魁祖讳纶号乐道曾祖讳益号存耕世为上海人配吴氏封孺人即东平公女也子男二长挺娶予兄子次拓聘吴冬官子仪之女孙男一九苞之卒年纔三十有九尔今卜以乙亥十二月庚申奉厝于肇溪祖茔之次呜呼君子之学始于润身终于泽物夫所谓润身者非取其言语之能工而闻望之徒外着也盖必有不可夺者存乎我于凡外物之坌至而儵往者涣然若春冰之融液于泽而莫御是故足以宰动应变而不穷夫然后成物以成身其功业所就者天也念昔乙丑之岁孝宗皇帝临轩策士先夕于宫中焚香祝天曰愿得真才是时邑士之与计偕得奉大对者独深与九苞尔攀髯以来岁星一周深之衰钝无似上负国恩下惭所学而九苞泽物之志百未一效遽至于此则吾涕之所从者独闾里亲知之私而已耶铭之曰志也不遂遂未必如志命则若是于九苞乎何与
　　
　　奉直大夫司经局洗马杨公墓志铭
　　
　　昔在成化戊戌之岁宪宗皇帝预养士于馆阁一时皆极天下之选若山西杨君廷俊人也固以为必至大用少犹不失卿贰而孰谓遂止于洗马耶呜呼廷俊卒之二十余年而余始获铭其墓其尚何能为情耶按学士张君文卿状公讳杰廷俊其字也别号立斋世为平定州人曾祖叔成祖玘举于郷授凤阳府通判再迁镇江府同知父灏修隠操以公贵累赠司经局洗马初镇江府君之归也囊无余赀时时教授郷里至教公聪悟异常府君奇焉比成童为邑诸生每试必先成化戊子郷试中式明年会试下第入国学寻归郡西有冠山佛庐静深公读书其中以余暇为诗歌追古作者后进士多从之游蔬食菜羮淡如也时饥郡之守素不知公意欲公往而后修好公终不往素知公者或从他郡招公公亦不往其自守如此壬辰再试再不利再入国学时太宰耿先生好问为司业知公数与议论天下士多与之游戊戌礼部试廷试俱高等为庶吉士时学益进造诣益深庚子授翰林编修声望日重癸夘满三载赐勑进阶文林郎赠考封母如制甲辰会试为同考官称得士戊申孝宗敬皇帝龙飞充经筵官有文绮白金之赐已酉满九载升侍讲寻充讲官启沃得体辛亥同修宪宗实録成有银币袭衣之赐遂升司经局洗马壬子为应天府考试官是科最称得士甲寅满三载赐诰进阶奉直大夫加赠考加封母复如制配黄孺人进封宜人寻充日讲官复以大臣荐充东宫讲读官又与修大明会典未终事而疾作竟不起寔己未六月廿三日也享年五十有六事闻赐祭一坛盖特恩云配黄宜人有贤徳同郡巨族当公会西归宜人寔左右之提幼累累然茹荼陨涕竟教成其后而光大之以今正徳十三年考终享年七十三礼宜大封云子二长毓坤以公荫为中书舍人有文行能嗣其家次毓圻侧室出也女三长适吕应宸次适指挥朱瓒又次与毓圻同出适某惟公端谨凝重安贫乐道可谓始终无间然者法宜铭铭曰
　　
　　显允杨公令徳令誉行焉乃沛处矣斯具瑚琏珪璋尔才则试丞疑弼辅往哉惟地嗟嗟早藏岂曰天赋惟赋之成惟公之遇皇惠载承公论斯树郁郁双阡孰敢弗度于万斯年式启尔祚
　　
　　俨山集巻六十二
　　
　　●钦定四库全书
　　
　　俨山集巻六十三
　　
　　（明）陆深 撰
　　
　　○墓志二
　　
　　特进荣禄大夫柱国宣城伯卫公墓志铭
　　
　　正徳丁丑八月十有一日特进荣禄大夫柱国宣城伯卫公卒讣闻上如制遣官谕祭于家越明年戊寅四月二日赐葬于阜城之西翠屏祖茔之次先期嗣宣城伯錞奉监察御史周君鹓之状来请铭按公讳璋字景昂号逸庵世为松江华亭人曾祖讳炳赠特进荣禄大夫左都督追封宣城伯祖青赠特进荣禄大夫左都督追封宣城伯父讳颕奉天翊运宣力武臣特进荣禄大夫宣城伯谥壮勇追封宣城侯寔生公弘治戊午之春侯卒而公嗣予每闻先辈之谈壮勇侯当英宪两朝之间边陲多故故多奇功其追也先也邀于黄花镇战于西直门鏖于紫荆关其镇甘肃也与敌连战十二皆捷败西番于凉州拔毛忠于重围克定把沙其镇辽东也破毛邻咸身当矢石匪独以大将旗鼓为也定封立名翊国传后夫岂偶然哉公事侯久韬畧之学得之家庭最深当孝宗皇帝之世四邻向化五兵不惊治安极矣公嗣爵之岁以兵部荐提点三千营简练精严庚申掌龙旗寳纛寻推坐显武营操阅敢勇已乃得竒疾辞免职务复起领卫士直宿中禁穆肃祗慎癸亥春充正使使韩府襄事有容今上皇帝正徳（阙）持节册封晋府至国与王议日定礼王雅重公亲送之丙寅复使渖府往还益谨是时逆瑾擅权以公使得罪者颇众亦讥伺公无所得暨还朝独指曰汝宣城伯好官也吾今知之已乃病复作屡疏乞休赐告家居凡十一年谢客燕处无外慕病少间以书史自娱虽显达过门不一见也予与公同郡通籍于朝以郷里故及识公又辱与公之弟海鸥公子瓒游故尝谓公之才不尽见于世而隠然故家遗烈若大山深林郁茂葱蒨之色中含万有殆未易一二测识耶其余泽潜徳尚复有待于后人耶公长身美髯容止伟异沈毅寡黙遇事谨畏驭下严而恩有将帅之风焉享年七十有一以正綂七年五月七日生云前母严氏母金氏配顾氏皆诰封宣城伯夫人子男五长即錞次锟鉴鋹鈇皆早世息女五法当铭铭曰
　　
　　有伟其先其后则贤树功寔多与国并传才以地显业以会宣金券玉带公则有焉太平无象公福斯全其然其然后千万年
　　
　　中顺大夫广南府知府顾公墓志铭
　　
　　宪宗纯皇帝时逺郡有才良之吏曰上海顾公讳英字孟育初同知云南之广西府以忧去既乃改陜西之延安府九载升知广南府广南云南夷中地也尤险逺公之在广西也民杨姓者兄弟争产讼累不休杨夷俗也公至各以百金入赂公两聴之明旦诣府受理哗辩更肆公曰若所争者几何也至是其弟悉白其兄匿财状凡五十金公曰若以五十金之故致讼比于馈人以百金求胜其盈缩又何如也反顾吏人出其赂于庭即取其兄赂半偿之两人羞伏各涕泣投拜而去其在延安也适兵歉之余民多逋负公即移文所司曰本郡东遶河湟西接庆环北连沙漠南迫关陜山多川少土瘠民贫且以一年之收欲完数年之负窃虑民力不堪愈加逃窜旧粮既无完期新粮必至遗误乞以旧粮量收轻赍候充俸支折色庶几民免负戴之劳军得实恵而无朽腐之患矣所司是之时归徳等堡东西两路土旷兵饥巡抚丁公委以安抚公往阅田授丁给以牛具三年然后科之遂着为令中官汪直者进军征讨卒经其地即欲用马槽数千时已薄暮公命窽地作坎筑以起土爇火燎之俨然刍秣以济其在广南也寓治临安府属车里雠杀宣慰板雅氏者死有二子安长庶也爱猛幼嫡也各争袭位蛮夷承传惟货力是视志吞啖而已抚按檄公往乃冒险行千余里入其地为辩嫡庶之分卒定其事兹行也或连日不炊夜悬宿树间冲薄瘴疠出入虎狼蛇豕之羣自是有归志矣明年得归去县市五里所构南溪草堂赋诗奕棋以取适公自少奇逸有大志不屑屑治家人事间从博游已乃从兄行贾淮北辄负不能壮岁始折节读书遂一举而登上第时年二十有六也去来两都授徒取给比有禄入常不继是故生理尤薄长子澄以俭勤起家有田十余顷公曰吾志也吾廿年官逺地无厚泽及人虽曰未尝仕宦可也当以此田仿范文正公故事为义庄以泽吾族人会白其事于府时守以其体大也议上请未及行而公卒矣呜呼公生以宣徳甲寅五月十九日卒以正徳戊辰十月四日寿七十有五云考讳文敏号清隠有隠徳妣陈氏祖讳仲睦祖妣沈氏曾祖讳友寔曾祖妣邵氏配徐安人邑旧族有贤行先公十三年卒今卜以庚午十二月壬辰启从公于肇溪南原合而大封焉子四长即澄娶陆氏孝友礼让以亢厥宗次清蚤卒次云龙娶姚氏国子生谒选而卒季渊侧室张出也女一适张锡王出也孙三裔芳贤而殀娶谈氏定芳国子生娶李氏世芳孙女三韩恕刘焘陈相其婿也公貌不逾中士而勇畧出人谈辩清雅和婉恭敏喜为近体诗工致有草堂集蔵于家云惟公发身在英宪熙洽之朝人文灵鬯得以摅忠效谋补裨国体及其奉身而退也尚在强盛之年返适乐土具有林泉之赏金紫辉映咏歌太平者垂二十年以考终出处如是可谓得所遭逢者矣公之冢妇深之姑也少获以通家子事公数从游燕得公言行为详复按邵君政所状书其大者系之铭曰
　　
　　政以逺懋泽以义济匪懋之难济亦讵易展矣顾公允也垂世高丘永宁曰此良吏
　　
　　散官省轩顾公墓志铭
　　
　　公讳澄字源洁上海人也其世系具深所撰草堂先生志中草堂先生故广南守公其长子也母徐恭人配陆氏实深之姑有子三曰裔芳有美质蚤卒娶谈氏曰定芳太学生娶李氏曰世芳侧室蔡氏出也女三长适浙江都司知印韩恕次适刘焘又次适陈相并太学生孙一斯道孙女三深幼侍先大父筠松府君见公每以岁时至至尝从旁抚予额曰翁家千里驹也复弹指曰隠隠作五花纹矣府君为之破颜深孩漫不省何等语也长而知公器待之厚自后每成名公辄手书敦勉辛未之赴阙也至作十诗送之明年秋奉使还省公则已病矣乃握手叙平生不欲大声辄附耳语不休大抵怜其妇之节与其弟之无后者而欲定芳以文学致身大草堂公之业也或泛及其造家辛苦细事意若有所托然心私怪而忧之竟以癸酉岁之二日卒上距所生景泰壬申享年六十有一云其孤定芳茕然一身经营三世以继志为任卜以乙亥岁之二日庚申奉厝于肇溪南原从草堂公也乃泣而请铭深亦泣而诺焉公素长者慈仁慎密有心计特长于理财他人所缩公则嬴之用是为邑中巨室草堂公宦辙所至辄以清白闻公之助也其归自广南槖中图书而已及按视其家则曰吾儿自足也遂营别墅于郭西之五里桥为草堂觞奕吟啸之地母弟云龙游邑校例得入粟公资以五百金补国子生卒业而还又益以千金腴田数顷与之曰此固父遗也第受之勿疑草堂知之召云龙曰一钱非吾有汝兄之为以悦事吾也人两贤之有别业在邑西水郷己巳以来连灾于水公倾廪给里人全活甚众公起自勤俭一文不以妄费当其勇于为义乃如此深尝论公仁足以事天也而耆耊逺义足以阴隲也而螽斯微艺足以角胜也而名位未称意者天将大其后于其逺者耶若夫父母称其孝宗党饮其恵郷闾服其诚信识公者莫不敬其生而哀其死虽百世传可也为之铭铭曰
　　
　　皇皇三吴着姓顾陆祚之斯遥粤有芳躅昔在中叶海邦奠居伟矣草堂懋起诗书冲冲省轩草堂有子恵始于宗亦及国鄙秩之七品寿以六旬曷疚于内以润厥身身所为教贻燕斯妥孰云承之亦讵匪我高风晩颐筑亭浚沼昔公出游睹物云表霞裾鹤驭屡转星眸岂曰厌世或从之游遗庆若流沛厥来裔太史勒词以奠于世世
　　
　　顾母陆孺人墓志铭
　　
　　孺人姓陆氏讳素兰议授承事郎省轩顾先生之配广南太守草堂府君之冢妇处士筠松先生陆公之季女太学生定芳之母而国子司业深之姑也其卒也定芳以书来成均请铭惟广南府君与省轩先生之葬深皆刻辞兹则忍忘吾贤姑耶惟吾大父筠松公与大母尤孺人毓徳葆和以昌厥后故八乳而有五男子三女子郷里异之而孺人又贤始孺人之在室也已见长妷有受妇者是时一爨指逾百数而公孺人治家极严且励子若孙以俭勤也孺人事父母奉兄嫂抚婢媵无不曲当故公孺人最所钟爱诸嫂氏有不合公孺人意辄访于孺人而必得也既归省轩先生时广南府君方事宦游百需咸给于家多孺人从中措书府君安之省轩先生共相起家共祭祀应宾客和妯娌滋产业顾氏之门祚益以振拓及府君解广南持图书以归入其门视供帐涉田园曰据此可以老矣谁则营之既而知孺人有力焉每向筠松公谢曰翁之女耶吾之子也不啻由是而仰孺人以济吉凶者凡若干家孺人之所视以为子女者凡若干人深之先孺人吴来继太史公竹坡先生之室及孺人之嫁也欢好尤厚其行仁而好施也若相竞而趋之故两宗之贤陆则称吴顾则称陆也先孺人之丧归自京师孺人哭之尤极哀而视深也与深之妇也则其所出也不翅初孺人有子曰裔芳少深两岁自龆丱以至于诵书缀文之日异而游息者无间月非裔芳过舅家则深来自姑家也裔芳贤而有文年十九而死裔芳有子曰希贤后一年亦死故孺人意极伤之而又念定芳之弱而未有助也既又遭徐恭人之丧连遭广南府君之丧自是而省轩先生亦谢世矣茹荼陨血以植立顾宗盖有奇丈夫伟男子之所难者既以构疾寻愈寻作定芳之求瘳也力则医诚则祷以口续食以体藉卧深心忧之已而讣至又明年移家至都始悉所以而哭之不能尽也孺人病既革梅氏妇携二子往候焉犹执手问深且问圣驾还京未语既翛然而逝时正徳十二年闰十二月五日也上距所生景泰壬申四月二十六日享年六十有六云呜呼孺人之懿行淑徳盖有深所不能尽述者独其推财济物出于天性而又力足以行其志故厚恵周徧感之者皆思报之于定芳无间也故广南之后虽孑焉寡弱而所以维持阴隲之者甚厚斯亦为义之效也子男二长即裔芳娶谈氏次即定芳谨慎有行义将以进士业绍其家者女三长适浙江都司知印韩恕次适太学生刘焘又次适太学生陈相孙二曰斯道曰斯徳孙女三深谨按古记贞烈以不恤纬而忧王为贤彼犹为生也若吾姑之纩既属而国事之大无忘讵不谓得正也已此亦伟男子奇文夫事也而犹以未之学而式也为难兹卜以正徳十五年正月三日之吉启省轩先生之兆而大封焉宜铭铭曰
　　
　　秉礼植徳女中儒既以成子遂从夫为之铭者谓为姑
　　
　　竹泉黄先生夫妇合葬墓志铭
　　
　　予女兄归竹泉黄先生寔同乙未生竹泉才长十有六日耳暨其卒也复同壬午竹泉仅后百有二日耳是岁十有二月十二日甲申复以同日葬于杨沟之原呜呼伉俪之情宾主之敬同牢共穴之义可谓终始于一者矣予方居忧悲亲知之雕谢重念竹泉髫丱交游都门旅寓驩若同胞而买田筑室共老东海之计犹一日也而今不可作矣呜呼天道于善人果何如哉其孤台泣以铭请予亦泣而铭之按先生姓黄氏讳涔字克清别号竹泉其先汴人从宋南渡家于嘉定之清浦高祖子富高祖妣邬氏曾祖升曾祖妣顾氏祖亨祖妣朱氏考钺妣陈氏钺以义授承事郎号滨阳滨阳翁始迁上海故今为上海人孺人陆氏讳翠翠予从父东隠先生之女也母顾氏竹泉先生天常甚厚动合典则予雅重之自少事滨阳翁以孝称陈夫人见背时以幼弟潮为属竹泉抚之终身有恩迨事继母陆又事邵母有礼待庶弟漳有恵母兄浙早卒无后以次子标后之有伦其孝友有如此者滨阳翁后吴中称巨家最先而徭役及之亦最先竹泉一身往共二司不乏漳以赋长部运入京受诬谪戍高山乃走京师累疏卒白之得脱戎籍所居边海恃以为命者护塘耳每岁率僮仆修之甚完既又周视曰护外水者塘以障内水者亦塘也利害等耳非永永便乃大伐石选木穴塘作窦时其潮潦而启闭之既成一方蒙利海寇施天泰暨流贼入江之扰咸有保障擒获功制府欲论上叹曰此足自卫耳奚以赏为其局干有如此者有逋券累千金遇里中岁俭悉取而焚之捐田十亩作义冢又益以十亩命万谦守之以代冢赋与修冢之废浙有士人冻死于道备衣棺葬之其仁义有如此者尝以例为中都留守司知印赴吏部选当得一官受章服即辞去曰如此足矣归筑精舍凿池架石有清泉修竹之胜时时臂鹰牵犬从数十骑校猎原野之间或信宿而还则调马聴鹤课子读书讲古人已废之礼延名胜士修家谱理文墨暇则奕棋饮酒以自适其高逸有如此者呜呼年才四十有八而死矣寔十月之六日也先是六月廿有二日予女兄属纩竹泉哭之恸女兄孝慈俭勤明达贞淑当竹泉爱客倡义时不问巨细皆从中资给之一一中节周旋宗党怜恤孤贫一族称焉一族赖焉故家务虽极浩穰竹泉了不介意特可否而己一旦失去若左右手尝过宿予江东意惘惘不乐予寛譬之多方然不意其竟相从而逝也呜呼哀哉子男二长台有志肖其父娶秦氏次标出继女六长适谈万言次适王应钦次适沈烛次适车元爵次二未行孙男一煾宜铭铭曰
　　
　　并世敌徳天相有仁归亦曰耦兹岂延津斗牛之间当有竒气我作铭诗九京是慰
　　
　　勑赠承徳郎刑部主事松云沈公合葬墓志铭
　　
　　公姓沈讳镃字时用别号松云上海人也其赠承徳郎刑部主事既卒而迁葬于长溪其原曰凤凰其配姓谢讳贞字永慕其封太安人道卒归而祔焉其孤恩既谋状于深复以圹石见托乃复叙而铭之曰按沈氏其先嘉禾枫泾人也其占籍上海也自其高祖讳居仁者始当元季兵兴人不能有厥家所谓避地者耶曾祖讳徳弘祖讳晟考讳环号梅月翁四世相继皆不仕妣尹氏寔生公公犹未仕也所谓盘桓者耶公美丰仪有口辩不务为勾棘之行与梅月翁并以雅量闻邑中年二十余即孤克自树立手致千金之产乐善好施举义睦宗养其不能养者婚其不能娶者贷其不能偿者葬其不能葬者助其不能举者济其不能给者至罄千金之蓄又破产以益之不恡也其行谊多类此所谓善士者耶其子恩登丙辰进士则为之走京师觞客于堂曰吾家数世未尝显达迨予又贫吾儿所谓发于持满者耶吾愿足矣竟以是岁十二月望日还卒得年四十有七初娶于谈产一女而殀太安人者公之继室也幼孤鞠于外氏翟翟与谢俱邑着姓自少靘庄端慎及笄而归于公尤称能相所谓好逑者耶中遭家俭尝脱簪珥以助经营倾奁贿以还弃业卒至于成其子所谓贤母者耶就养于京者五载既南归复往往未至以正徳丁夘十二月十日卒得年五十有四明年戊辰十二月二十一日合而封焉子男一即刑部员外郎文学吏事俱有声称女二长谈出适陆淮早卒次适韩恵孙女三长适孙天相次许聘张寳中次尚幼呜呼深获事刑部公太安人则尝往来予家公磊落丰厚类寿考人而其行往往逼古之有道者太安人又仁慈孝恵早厯多虞皆不至下寿天之报施竟何如也将所谓敛以遗其后者耶铭曰
　　
　　双美并世以成厥子穴于同归以妥万祀匪积之厚曷流其长年则不永维徳之良或后其生后将罔继曾是多取造物鲜忌殁赠生封陇首峩峩斯是不朽厥终孰多土深草茂奠厥玄宅靡瞻弗虔靡车弗轼
　　
　　俨山集巻六十三
　　
　　●钦定四库全书
　　
　　俨山集巻六十四
　　
　　（明）陆深 撰
　　
　　○墓志铭三
　　
　　太学生谈君墓志铭
　　
　　呜呼此予友谈君舜年之墓舜年讳寿与其伯兄田字舜于自相师友以文学鸣郡中有昆山片玉之风故人谓舜于为东石而君为西石云正徳辛巳有以舜年名上御史者既已得出察院叹曰赍吾志吾逝矣乃卒予在京师传其事者不一予未敢遽信也东归问于其兄弟子侄则皆泣不忍言又问于其亲识交旧或言不欲尽言予意甚哀之呜呼士大夫仅立门户思为燕贻将使后之人弱者获以自存其贤且明者复资以用世故孟子论故国必曰乔木世臣彼伐其枝叶以伤其本根使濯濯焉抑何利于人国斯岂其心哉无亦所遭逢者有命也呜呼才美如舜年使蚤取科第以起必不死不必取科第得为寒素士或不死且不为寒素士稍自晦其才亦未至于死今死矣岂非命哉其孤伯古卜以正徳辛巳十二月二十四日壬寅塟于鹤坡西原祖茔之右持东石君所为状谒铭予义不容辞按谈氏今松郡大族其先开封人宋博士宗遂扈从南渡居苕霅之间再迁上海之鹤坡里工部右侍郎野翁先生举天顺间进士歴官九卿有经济才君之世父也曾祖晩香公祖怡静公俱赠通议大夫工部右侍郎曾祖妣祖妣俱王赠淑人考讳秩号存省义授郎官妣朱氏君生有异质寡言笑入小学时犹未茹荤年十三丧母即议庐墓曰此家伯丧大母时事吾家学也适野翁罢工部归闻之曰儿真欲学而伯耶君对曰孤儿非伯尚谁学哉则又泣曰愿伯父子视儿也野翁举少时读书镫与之顾谓存省公喜曰弟有子矣时慈溪姚东泉先生有重名野翁礼致之俾君卒业东泉亟加称赏已补为弟子员有声遭存省公丧哀毁如礼服阕举于乡再三不利然名益起学益充诸提学使者更三四辈器奬益重竟以例上国子国子祭酒踵接皆爱之与东石君自国子再举再不利更相谓曰司空之业衰矣不当再图乎幸无忘授镫之事年才四十有八而祸作矣寔三月一日也配唐氏有淑徳视庶子女如已出用不乏嗣躬行勤俭用丰其家方西石君护其侄不当为赋长有事于官时唐方病又私忧之一哭而卒云享年五十寔二月四日也再浃旬间而夫妇相继逝于仁爱天道竟何如哉子男一即伯古孝敬而文息女一张志其壻也孙男一如金孙女一徳贞君器宇修伟昻藏如野鹤而谈吐条鬯有古策士之风为文章辩博不群诗歌清丽笔札在晋唐之间家居尤事力田务本所与游尽海内名士而君之兄弟辱谓予为益友予竟何益哉雪涕为之铭铭曰
　　
　　孰丰其材而啬其为器何成之难而毁则易呜呼其藏之深以俟知已于百世
　　
　　勅封安人郭氏墓志铭
　　
　　呜呼礼妇人无称其称贤妇系其夫其称贤母系其子匪专词也此深读郁侍御希正所状郭安人事而有感焉安人今同知松江府事新蔡张侯配也深与希正为诸生时侯已来莅于松松之人宜侯甚也由倅以登故无改地焉考于侯安人之贤概可知已按郭氏出汝宁世武弁有讳某者以文资通判武昌府安人之父也母曽氏初武昌君与侯家公友也器侯而女焉安人自幼即不凡习于女红手不停制曽夫人见其劳于寒暑而止之每前对曰舎此闺中安事也尝授孝经列女传请于母师而读之曰由此列女贞妇知古昔有若人也及笄归侯侯时为庠生富有文名日多宾友安人从中馈给之无倦夜分读书每以织纴助其占毕侯博学多才尝试为绘事夫人从旁睨之曰为此能无妨于学乎抑将夺而功也侯怃然止之自是一意于学领河南某年乡荐遂入胄监安人奉二大人于家居起以时滫髓必具使二大人忘其子之逺于身也侯宦松迎二大人来养安人日率子姓娱弄左右使二大人忘其身之去乡土也侯顾内得助故不以家累政尝受牒赈郡饥侯以里计民以民计粟大发一时全活者甚众事竣阅烛会稽官廪几空颇私忧焉安人心知之曰是不过得罪焉耳为郡父母而活民宁能计利害耶侯闻而释然海冦发于崇明大出军扑灭之檄侯为先锋戒行属安人以家事安人大声曰此王事也吾将家女军旅之道以无惧为主况此小丑盗兵者乎上慰舅姑下训子女妾之分也侯果以大捷蒙厚赏若安人者亦可壮也侯督饷岁一至京师安人尝严治门户以徯其教子也尤严而有法及是侯适出役而安人殁于粉署呜呼若是者能无称乎是故次其大者系之侯以着安人之贤也享年五十有二以某年月日受封以天顺某年月日生以正徳某年月日卒子男三长萱娶游氏次葵娶曹氏俱学生次芷聘王氏息女二长适曹大夏次适孟堂早卒孙女一侯南还将归榇于新蔡卜以某年月日塟焉乞铭铭曰
　　
　　惟妇之良为家之光厥功孰多中赞潜襄中州淑灵岂独君子英英闺彦懦夫可起周诗采蘩秦风板屋太师是陈俾也可录凤吉终叶鸾章自天讵曰草露永贲重泉
　　
　　副千户唐公墓志铭
　　
　　嘉靖二年春三月庚申武略将军副千户唐公卜塟于周泾之原配以乔宜人大封焉礼也其嗣子太学生牧具衰绖奉太常寺少卿曲江赵公状乞铭深不敢辞按唐氏着上海上海之唐寔出子方晋阳灵石人也吴元年有讳英者官乌泥泾税课局大使因家焉英生福福生俊俊生昭皆有隠操昭生瑜举进士歴官至都察院右副都御史为宪庙时名臣公都宪公之仲子也母尹氏讳镛字士和别号煑雪人故称为煑雪先生幼有至性孝友和厚仪观雄伟瞻视左右炯然射人音吐洪鬯纚纚然不为媕阿淟涩之态接人未尝有惰容见者咸敬公公敬人亦终身也有长才见于家政事輙就理故家世遂为邑中冠都宪公游宦无内顾焉暨还政归则室堂精好园田清嘉歌舞都雅宾客之过从甘脆之盈洁公悉心焉都宪公顾而乐之待伯兄桂岩先生尤有礼意故邑中称公为孝子弟弟云弘治壬子山东饥公输粟若干赈之例授松江守御千户所副千户月有俸给公具辞章服则拜焉曰圣恩厚矣正徳己巳邑大水公乃蠲租若干计口给食以活佃丁又若干郡邑长吏闻公名欲致一见之公不可或有礼其庐者人劝之曰当见于是公又不可岁时又招为乡饮宾公竟不可曰吾欲何求也顾不任为礼耳雅爱山水晩益为林泉之乐浇花莳竹架石凿池日与亲知数辈徜徉其间饮酒赋诗意豁如也享年七十有二以正徳戊寅十一月三日终于正寝云配宜人乔氏赠翰林院编修公之女有贤行初连举女得子輙殀已乃生牧牧生九龄而宜人卒公特钟爱乃择令族得长乐令平野凌公之女配焉今倜傥有器局盖方向显荣云女四周凤薛凤张鸙沈陟其壻也深与公家有■〈女连〉少从桂岩煑雪公兄弟间游处若昆山双璧与桂林连枝交映相辉应接不暇也退而察公所存咸近于厚诸女婺居抚诸甥教养备至故周氏甥既登科犹以公姓姓之示不敢忘也则公之种徳累行概可见矣宜铭铭曰
　　
　　深山灵谷厥产凤麟世徳名家乃锺伟人吁嗟先生禀遇特异身际五朝家承六世既令厥名复全而归文事武备完徳庶几周泾之汇实维同穴太史铭之万古是阅
　　
　　方溪刘公墓志铭
　　
　　呜呼必有世徳乃有世望必有世泽乃有世家夫世世有徳焉生长见闻必有超于风习之外使人望焉知为名流夫是之谓泽渐濡所暨浓润固殊其于乡邑郡国寔系观听有感化焉此世家之所以重也予于志敬之刘方溪之墓盖致三叹于斯刘故上海世家也敬之早承父兄之泽其生长见闻渊源夐矣加以通敏倜傥之才发其深逺丰硕之积淹雅藴藉望之于琴尊图史之间非复寻常品流可企也惜乎天不假年而转移之具于乡国多所未试焉呜呼其孤启元等卜以嘉靖乙酉十二月六日庚申奉窆于祖茔之次以谈进士承儒状来乞铭陆与刘世婣也昨岁汀州之塟予为书其玄堂之石兹安敢辞按状公讳交字敬之别号方溪刘之先自南宋有亨叔者迁居华亭再迁上海者仲礼也曾祖讳文忠祖讳钝字廷鲁号水月以仲子玙贵赠奉政大夫真定府同知祖妣顾氏赠宜人父讳玉字锺秀号静斋母王氏生三子敬之其季也少颕异在群儿中目光如炬治举子业即通大义善笔札长壻曹怡松家怡松讳玭字以渊县之旧族以行谊闻又善鉴识一见敬之抚其额曰是郎终不碌碌吾未举子吾有女宜配半吾子也既入怡松家即为曹氏持家政甚办会静斋府君遘疾乃辞归率其妇日侍汤药复奉王孺人以色养存殁咸厚以比于礼时从父坦斋府君致建宁政还敬之日侍尊俎殷勤欵至逮仲兄宜亭公以汀州还复事之如坦斋焉人每羡之湖广岁饥输粟若干斛授鲁府引礼舎人待次于家郡县有公务冗剧者咸就敬之取办焉干清大工兴部使者分司苏州专督陶甓檄往从事剂料有法大为宁海张公所器县侯弘农王公莆田郑公咸加赏识敬之不问久暂劳勚未尝伐焉友人赵云谷既卒其遗孤龙无所于归为收养之并恤其家如不及人尤贤之居尝多蓄名酒暇则致客客至则赋诗属对相与勘契法书名画摩挲古彛器为乐与人交不为蹊径有非礼相犯者輙形之颜面人亦亮之治家井井凡婚嫁丧塟之礼咸适于中教诸子以继述为大盖世家之望云以嘉靖甲申八月十三日终于正寝上距成化庚寅六月一日享年五十有五娶曹氏即怡松长女有贤行能相其家子男五长启元娶余氏次绍元娶沈氏俱国子生次守元娶沈氏县医学训科次庆元娶庄氏次鹤年女一适县学生孙继科孙男二继孙承孙女二敬之视余少长幼尝往来予家与之游处甚狎也予知其才之足以善俗而惜其年之未足以酬志也乃为之论次其家世而复系之铭铭曰
　　
　　千年在前承者刘氏千年在后刘氏伊始人孰不寿逖以名纪亦孰匪才崇善则美嗟嗟方溪人逺室迩斯文足征九原莫起粤有遗休厥在胤似
　　
　　致仕新淦县丞荣隠余公墓志铭
　　
　　上海有旧家必曰余氏余氏之彦必曰荣隠公公讳麟字文祯以县学生起家仕为新淦县丞年未五十即自铨曹乞致仕是时钧阳马端肃公为冡宰特为例处之既归修葺故居手理泉石花竹于城市中极为幽胜庭下纽桧相传为宋元时物人称之曰乔木云公修髯峻宇徜徉其间雅歌投壶饮酒赋诗不复以人间事注意澹如也年七十有一而卒其孤继芳等以墓石请按余氏之先有讳承仕者仕宋为拱卫司兵马护驾南渡因居华亭之华村十传至耕乐公之髙祖也耕乐字谷寳谷寳永乐中应召为太医赐绯直翰林而终耕乐生旭字景阳壻于上海镇之胡氏遂家焉旭生郇字孟祈号梅竹以诗书行谊闻邑中郇生廉字清臣通敏倜傥累科不第以例贡入太学授新昌丞配姚孺人寔生公公遭愍凶力守先业专意科举有声既乃奉例补国子生循次授新淦丞新淦故号难治适尹去公遂署篆以清慎自励种种悉办上官才之他郡县事有不能办者輙檄公公受檄即办如新淦三载矣旌奬屡至亟为按察使张公某知府吴公叙所器后新淦人去思之馈遗候问岁时不絶吴公谢还亦至上海与公握手相欢者浃月乃去人以为难云以嘉靖甲申十二月三日卒以又明年丙戌十二月某日塟祖茔之次娶钱氏御史孙女柔顺贞淑允执妇道先公三十七年卒生子一曰继芳娶俞氏县阴阳训术女二适曹恢适奚邦寳继娶彭氏府尹次女也贤明慈慧以贤母闻生子一曰继瑞娶韩氏县学生女二适刘启元适曹应文孙男三重器大器宗器孙女三深少即知敬公尝过其家坐春堂俯山亭周旋陟降览观故旧之迹焚香啜茶每至尽日举手挥麈谈古今治乱之迹纚纚可听与人交启齿即露肺肝不少狥俗态晩年耳目聪明步趋有章灯下犹能作蝇头细字迨属纩犹以继述属其子云盖公天资岂弟乐善慕义无雕饰藻绘之行抑其流风余韵固有以厚之也宜铭铭曰
　　
　　厥家之旧而徳之新虽宦途之啬民以有亲进退何累盖云任真风以引之尚有后人是曰荣隠之藏信此贞珉
　　
　　勅封孺人居氏墓志铭
　　
　　许孺人姓居氏封兵科给事中许公之继室也公名滋初娶于俞生子相卿是为今兵科给事中公孺人所由贵也给事甫孩而俞孺人见背公抱之泣曰儿胡不幸幸有母母之其谁则宜时俞居甥舅兄弟也于是俞之长者以孺人闻公亦闻孺人之贤也遂归许许一樗翁之丧室有季女公以属之孺人曰此吾同产也先人之志也敢不惟厚孺人欣然以之曰抑敢不惟厚既笄悉推已奁具嫁之樗翁之妾蔡遗而无子孺人事之恭以老焉许故族大而衍内外长幼岁时交际孺人品酌而密应之一一当其心家食凡数百指时其寒饥加之惠甚办也凡祭祀宾客必亲洁丰腆合礼曰中馈吾职也又敢不虔生一子曰桐卿孺人督桐卿以兄之业既乃循例使待次益王府典膳官曰若且倦矣以俭勤助若家可乎由是许益大初给事幼善病孺人医祷巫卜备至迨长学成弗即遇时以好言慰公曰此子必逺到迟早命也既举丁丑进士髙等为时名流即拜兵科给事中今上皇帝覃恩两宫首逮禁近之臣由是公受封俞受赠而孺人遂并命矣既乃喜曰病妇蒙恩何以堪此公曰吾亦思之第当恪守儒素以成吾子庶所以为报称者一意深藏养恬故给事罔内顾以共其职云逮与告还每孺人初度给事率弟若子称觞戏彩以为常一乡荣之年五十有九以嘉靖五年十有二月六日卒给事尤极哀慕奉其友给事赵君之状衰绖走四百里而问铭于上海陆深按孺人世家海宁城北隅大父讳缙父讳正生而婉顺浙之东西称贤母云子男二长即相卿次即桐卿女二适祝继暄周王府典膳适贾中锡太学生孙男四曰闻过给事出也曰闻逺闻运闻近典膳出也女八卜以今年丁亥二月十二日己未塟于九杞山永安湖杜曲之阳以深观于给事之孝而槩于孺人之贤也宜铭铭曰
　　
　　夫曰贤妇子曰贤母俪荣应典若劵左右风斯引之兹曰不朽万世在前万世在后
　　
　　俨山集巻六十四
　　

　　●钦定四库全书
　　
　　俨山集巻六十五
　　
　　（明）陆深 撰
　　
　　○墓志铭四
　　
　　朱夫人秦氏墓志铭
　　
　　朱夫人秦氏寿七十有一以嘉靖三年冬十一月乙酉卒于玈溪尚书之里第尚书公哭之哀凡朱之内外族人哭之哀秦之人来哭之哀里之人相向而哭之又哀呜呼是可以考夫人之终矣卜以又明年丙戌冬十月十一日奉窆于锦澚西祖茔之次嗣子警詧以尚书公之命来问铭于陆深予家朱秦间犹东西邻也外氏梅于朱尤近习闻夫人之徳稔矣其敢辞乃按秦君文解状志之文解夫人犹子也状称秦出髙邮之■〈干阝〉沟本宋太史少游之族建炎南渡有讳知微者遂来居上海髙祖以政曾祖必通皆修隠操祖琼号松轩轩豁有壮气父讳济号午山乐善举义屹为秦望夫人其长女也母李氏有淑行夫人生六年而母背育于祖母张夫人幼有至性松轩翁竒爱之事翁与张夫人迨事继母朱曲有礼意以孝闻稍长娴女红通书史大义故宪副钝庵朱公择妇也严年十六以归尚书公事钝庵公与王夫人必敬必慎钝庵时时自官中寄诗勉其子夫人即熟记举其语讽之尚书未达时为歌诗或出无聊语夫人亦时时诵之钝庵公既谢政归夫人遂总摄家政巨细丰约悉有条理虽尚书一钱以上不妄费也至脱簪珥以佐宾朋无靳容成化甲午尚书举乡试卒业南雍夫人与俱躬织纴以助薪水之费甲辰登进士捷报至而夫人适归宁于秦宗人艳之夫人意冲如也宦辙所至夫人輙随尚书内掌刑曹外司按察每夜归必请所讯罪至大辟即愀然曰人命事重君必慎之弘治戊午钝庵公属纩时抚箦呼曰儿妇安在若将有所属者诸妇迭往瞠目视曰欲见秦妇耳夫人奔丧还意甚伤之既尚书服除还朝夫人遂留侍王夫人遣一侧室从是时尚书未有子也夫人侍王夫人备至内外裕如已而尚书奔王夫人之丧还百事具举有助塟者尚书欲却之与夫人意合一无所受凡尚书有所举措惠泽及物必力赞之夫人意有所为或尚书所未及也故尚书宦成九列无内顾之忧朱氏之门阀益以大白首敬共犹一日也处妯娌有惠御臧获有礼尚书公晩未获嗣每择佳媵以进冀有子焉及举子爱之不啻已出尤人所难者训诸子诸侄各底成立有为时文儒彬彬起科第者雅尚勤俭无华侈之风有余财即以济贫乏故卒之日无留赢焉奉午山公尤尽孝爱午山卒时夫人年髙且七十矣奔走于殡塟遂感风眩待其弟侄辈每近于厚有忧深思逺之意非世俗所能窥也夫人讳端字惠以甲戌年十一月六日生受封至宜人子二长警太学生方以器局需用娶沈氏次詧俊敏绩学娶陆氏女二长适都察院检校张岦次适中书舎人陆修内外孙男女凡十人云唯夫人出自旧族归于名家天锡之厚既有异禀而所以为观刑之地者固有本哉令妻寿母贤妇孝女具彛道焉抑足为世教劝也懋矣是宜铭铭曰
　　
　　玉骈珠俪为世所珍并善两美肖哉斯人尚书有妇夫人有夫鹊巢麟趾讵云絶无以似以续大厥门户忠臣硕辅兹焉维伍玈溪萦流苹蘩载羞霜露之感曰万春秋
　　
　　军器局副使宋公墓志铭
　　
　　按公宋姓澄讳一清其字也山东武定州之宋其先也曾祖士荣祖仲辅父福文思院副使母裴氏其世也宣徳初仲辅始以尺籍隶武功中卫故世为都人成化癸已公以修大内功升文思院副使弘治改元免归辛酉复以修城功再起为军器局副使正徳丙寅谢归其官也李氏其配也子男六长鉴丁夘举人娶叶氏次钺辛未进士拜行人娶徐氏次铎冠带娶田氏次钰武功中卫总旗娶王氏次铠娶戴氏次镗孙三曰廷相曰廷槐曰廷椿其后也女三袁贤冯华范铨其壻也孙女一适俞志同公少学进士业乃更从司空以世其官器局秀整干画精密于职必勤也天性孝友慷慨乐施家无妾媵之奉而言动淳直无弗爱者其行谊类此其生也以景泰乙亥八月三日卒以正徳壬申正月廿有三日享年五十有八其塟也卜以是年二月廿有一日从先兆于小南城之侧乃乞铭于太史氏深曩入京闻都门外三友堂名籍甚既乃鉴来自余授诗遂登堂识公焉和厚愿雅俭勤以文余伟而敬之三友堂者公所葺也外环花卉中庋图史以友章缝之士又曰因以教子以求益者也夫友以徳徳可以世矣丁夘之秋鉴钺同领乡荐余再登堂贺焉公从二子欣欣迎余辛未夏余再入京而钺已成进士余再登堂贺焉琴尊无恙而公已病不能揖客余私忧之阅岁而讣至余四登堂则遂哭之矣不五载而人事果何如也若公其无憾也已余宜铭铭曰
　　
　　有要者途彼践斯棘古称不卑我力我职有尼而止亦起而仕以兹泽余溉及厥子彼都人士风人所思思公不见怅矣其悲顺则斯委归亦曰全过而式者后千万年
　　
　　西郊先生瞿公墓志铭
　　
　　正徳壬申十二月某日塟我西郊先生于长溪馆甥深寔以职事获志其藏曰先生讳仑字茂卿故有别业在西郊习而称之曰西郊先生云诰赠后军都督府经歴讳晟之孙义郎蒲泉公讳霖之子也少失母鞠于祖母诰封太安人凌氏稍长受业于从父今临安太守南山先生有成矣蒲泉公委之家焉先生稍用其学于家家遂斩斩晩事继母孙孺人以孝闻又虔事凌太安人太安人时时来就其养弘治辛亥岁饥输粟若干诏补官乃大有赀积晩用雄一乡先生不为守聚计益务施予乐惠建义友辈有落莫者资之使大发然竟不言或梁于行或轊于死或衣于寒糜于饥贷于所不能偿者百金时举也蒲泉公观其志已甚恱焉公严先生事之无不得者章服俨然寡言和色君子惜其无推挽之者使当世获其用而仅见之一家焉见之一乡焉就其孝友所至已可准古所谓乡先生者其人矣年五十有九以某年某月某日卒配陈孺人有淑徳佐赞之道称其为先生妇也子男三长曰鹏绩学攻文歴试南北京闱娶吴氏继曹氏仲曰鹤为进士业有声娶唐氏俱太学生季曰鸾娶韩氏补医学训科息女三长殇刘杰潘文其壻也孙男七曰学颜学曾学思学孟学周学召学伊孙女五呜呼惟深前孺人瞿实先生之亲姑家公太史之怜孺人也不置久而必泣凡遇孺人之兄弟必泣又遇孺人之诸侄则又泣伯氏宗海与先生兄弟行也谋所以慰太史公者乃以长女壻深及委禽焉而殁深获以舅礼事先生每岁时候问则先生必泣于堂陈孺人必泣于室或留与鹏同学往来出入先生未尝不送迎焉退而与孺人相向未尝不泣深既得官而还思所以慰先生者议以弱女归先生之孙而先生不可作矣呜呼铭曰
　　
　　匪古乃世匪今斯人承兹传兹以萃厥身亦有不朽斯文永存宅是长溪以需后恩
　　
　　丁素轩墓志铭
　　
　　素轩丁公既卒之明年谋以某月日奉窆于某原其外孙冐良予同年友也次其遗行其子伦奉以请铭予读焉而得公之为人也公讳某字良玉号素轩金陵人也其先世籍庐州祖贵从起淮甸以功授泗州千夫长父某南京某卫镇抚娶马氏封（阙）人至公之身以输粟功加赠镇抚府君为明威将军母为太恭人其兄辉进爵如父阶公自幼不羣龆年失怙哀毁如成人亲母愈谨长即综理家政日不暇给所为多敦本善俗之行故贤者不以为陋中才者不以为过也孝友之性得于天者独至荐时拜墓礼容有章昆弟之间形骸可合并也外祖父马英以锦衣指挥调广东卒归柩托公经纪其丧卒为之守墓不替尝服贾从者发槖觉而不言道遇人为贷家所苦即倾槖代之盖长者云性不嗜酒故平生不见其茍简与人交虽不为斩絶而富贵崇髙之势毋得而加焉以弘治癸亥之岁八月乙夘寿终于正寝上距所生宣徳之癸丑春秋七十有二配马氏子男一即伦孙男二曰武曰斌息女三长适明威将军徐某次适舎人李芳又次归于山东参政冐某为继室呜呼善必获报报将在公之后也叙而铭之铭曰
　　
　　徃也惟忠国之所臧惟孝惟弟家焉斯昌嗟嗟丁公厥存则良遥遥馈边不有其藏俾食厥报曰莫敢当推于上世有烨宠光嗟嗟丁公奉徳驭已统在有继岂曰非美惠家睦宗含和履砥开国之孙明威之子不愧于生不朽于死勒辞贞珉永奠厥止
　　
　　处士朴庵倪公墓志铭
　　
　　浙之东处士朴庵倪先生卒讣于京师其仲子翰林院庶吉士宗正解官归治丧且塟奉其友人张君邦竒所为状问铭于松江陆深深按处士讳某字用文一讳彬余姚人也曾祖讳某祖讳允中有隠徳父讳守礼有诗名处士美丰仪善谈辩词吐鸿鬯时举经史奥义相诘难一座皆倾其所为多俊爽不动以利不屈以势又能以信义服其乡人乡人争讼有不愿之官府而愿得处士一言者岁时伏腊必聚宗人酌以酒告以振宗为善之道众皆恱家理故薄而好客不倦多取给于外氏勇于为义尝览范文正义田记击节叹曰吾志也儿子二郎终成之迨晩一敛其迈徃之气归于尔雅又儒者也喜歌诗通阴阳术伎有造精者其所不信而深排之则浮屠法与巫觋云处士少处人伦之变长而能教其子尤为人所称初守礼公年既长无子其伯兄意以己子后公未几公继娶陈氏生处士及处士之弟又未几而公卒时处士年纔十余耳始谋者瞠曰两遗孽去之则产吾产也日来扰其门穴窻毁瓦推瓶倒罂躬获以归则要诸路击而夺之死者屡矣时陈母外无以御强暴内无以庇其孤日夜哭泣因以丧明处士百千委曲以有成立而陈母卒后每见目眚者则为之一恸至其待雠者之子弟未尝不如族人也是可谓怨而不怒者矣处士食指既众家尚不给或劝之曰若子盍使之从贾处士闻之归抚其子曰吾儿贾人耶是当以文学裕吾家使之读书不辍若是者可谓不惑于流俗而善贻谋者矣今谈者必曰倪处士倪处士云年六十有四以一疾而卒时弘治丁夘閠正月某日也配汪氏贤而能相子男三长某次即宗正次（阙）孙男五（阙）息女二将以某月日塟某原深与宗正同举进士又同官兹弗敢弗着宗正哭而告予曰吾七年于外求以禄养今得禄而吾亲不逮已矣深闻而愈悲之乃系之铭曰
　　
　　遭变孰难难归于厚有蓄弗施而汇为其后嗟嗟处士仁勇曷负刚则不折贫而能守惟不折与守乃见其有勒辞贞珉以永不朽
　　
　　曹母顾孺人墓志铭
　　
　　友人曹君弘济幼丧母鞠于祖母孺人既丧大父连丧其父独依孺人以居实兼两世四亲之义及是孺人卒弘济为斩衰服三年弘济长深十有四年而交数宿食孺人舍尝登堂纳拜焉时孺人年已八十毛间黄白于领癯如而精坚家事一不关白其孙弘济得专力于学慨然以报刘为志弘治甲子春弘济将有事于科场而孺人遂属纩呜呼悲哉深适还自南雍哭孺人于殡次吊弘济于繐帏弘济毁瘠扶而拜杖而起殆不胜哀既而以深粗明已志又识孺人诿志其藏深辱弘济忘年视孺人寔有母道且勤馆谷之徳敢不是着按状孺人顾姓讳妙真义望曹公度之侧室也其先嘉定人有讳叔臧者孺人之父也始来占籍海邑初公度既壮无嗣父母忧焉闻孺人潜徳欵恳求之阅时果产子瑞以繁曹宗孺人幼聪慧精女红父母甚爱之慕公度之为人而归之孺人执礼不越事舅姑如事父母事其嫡如事舅姑久之萃爱敬焉凡事事必谋及于孺人孺人务殚心竭诚咸辅厥宜终始一轨其修馈祀必时以旨其治衣饰必俭以洁其处闺阃必严以肃相夫子应宗党御僮仆皆有宪度各满其愿公度遂以富饶礼义甲海邑孺人之力居多己酉遭公度之丧壬子丧其子悉采古礼而襄之妇道母道尽之矣晩年唯一孙侍养尤笃情爱每亲师取友必戒之曰近君子逺小人毋爽厥徳以忝所生癸亥秋婴疾厯冬徂春而势愈张犹呼弘济与之欵语曰吾且忍死终待汝成迨弘济试御史台还忽厉声曰吾不济矣勉诸后勉诸后言迄而逝时二月某日也享年八十有六云子男一即瑞娶吴氏息女一曰淑兰皆先孺人卒孙一即弘济邑庠生娶谈氏曾孙凡五长恢亦邑庠生次懐次憬次恺次怿卜吉于弘治某年某月某日奉窆于范溪祖茔之侧礼也惟孺人俭勤淑谨长顺和惠粗渉书史能知古今得失至于医卜书筭博古格物之类皆合于学盖其天性然也其为忠臣硕师于曹谅矣哉宜铭铭曰
　　
　　穆穆孺人终昌曹氏如劵斯获允副厥始缉勚累勋岂愧良史勤家惠宗嫡仲任只中更家纷载罹夫子居中应外有容有礼莫龄抚孙携手提耳将食其报竟不少俟短景下驰挽歌莫起徽志必承岂曰生死范溪滔滔有芹有芑后千百禩郁郁髙垒
　　
　　俨山集巻六十五
　　
　　●钦定四库全书
　　
　　俨山集巻六十六
　　
　　（明）陆深 撰
　　
　　○墓志铭五
　　
　　将仕佐郎刑部司务黄溪孙公墓志铭
　　
　　呜呼黄溪公遽至于是耶呜呼黄溪公竟止于是耶自余束发与公交好同笔砚聨衾席以周旋于两都之间因以徧交当世名士自穷经考文求志讲学以相与许可期待于意气之外者何如也余去国五七年公竟不转一资而卒讣闻哭之尽余哀乃复低徊辍泣志其墓曰大道既隠风流日靡士大夫驰骛于功利之区往往处下以窥髙而于出处进退之际荡无纪限尚安知所谓义命之归者耶余大为是惧公才宜举进士每向余曰从乡举非出身耶既试天官名在第一得京官在第九品则又曰茍事事非从仕耶余心是之呜呼公今已矣且恐朴厚之风从之以尽余又安得不悲呜呼公讳鹗字朝立姓孙氏故上海世家居龙浦之南因以姓其地曰孙家湾云祖讳怡号节轩祖妣张氏考讳寅号爱溪妣张氏公生六七岁读书属文已不羣节轩府君爱之尝指谓所亲曰吾家世儒达者在此子节轩以文学雄乡郡有成集行世仕止宾州学正爱溪府君恒服贾逺游以为养而又以资公之学公弱冠出试有司輙优等尝师事今中丞东泉姚公公尤竒之弘治戊午领乡荐中遭爱溪府君张孺人之丧哀毁尽礼居闲教子侄彬彬起科目正徳庚辰始就选授将仕佐郎尚书刑部司务公在刑部尽心职事时命狱吏清圄舎捐俸佐囚食时其寒暑而矜恤之全活者甚众诸司事有弗平者輙平之僚友之际不为茍同而卒归于理大为诸司冦所器若见素林公而下无弗任之年五十七嘉靖丙戌冬以早寒趋朝急遂得疾以二月廿六日卒于京师之旅舎配王孺人有贤行先一岁亦卒京师之旅舎至以双柩南还遂合塟蔷薇泾祖茔之次寔丁亥之十二月壬申日云子男三长继臣国子生娶沈方伯西津公女次继科县学生娶刘氏次继谦县学生予表弟顾裔芳壻也三子俱有文行将大发公之藏者女一在室与其同年友嘉定沈佥宪东溟公长子聨婣云呜呼系之铭曰
　　
　　绌于前将裕于其后年则不永而铭为之寿同室同穴抑又何负视此铭诗以信我友
　　
　　孙孺人胡氏墓志铭
　　
　　国子诸生孙世隆以予友张进士于渐之状来为其母氏乞塟铭予遂往吊焉还而志之曰孺人姓胡氏孙君朝用之配年五十以嘉靖五年丙戌六月廿有一日卒先是朝用输里赋京师留滞越岁不及视殡殓事既归而视竁窆事甚哀且哀其贤也卜以丁亥某月某日从塟玈溪祖茔之次遵父命也按状胡氏世居上海之乌泥泾有讳鼐号耕隠寔生孺人孺人生八岁而孤奉母吴事诸兄曲尽孝弟一溪孙翁闻之遂聘为朝用妇既归事翁姑尤极孝谨待宾客奉祭祀丰洁中度世隆既知学补郡诸生资给之不乏至北游国学间谓朝用曰孙氏饶裕如胤嗣单弱何君胡不自为计朝用不可徐谓之曰君视吾妬妇耶乃择得夏氏举一子爱之与已子等兄文泰多女为养其季者厚赀以赘之其它邻族匮急罔不推济故其卒也人尤哀之子二长即世隆次世济女一适张伯澄即于渐子也宜铭铭曰
　　
　　百岁讵有五十亦寿夫称贤妇子称贤母奉之白首尔姑尔舅承前启后兹石不朽
　　
　　散官北园唐公墓志铭
　　
　　嘉靖乙酉闰十二月六日庚申北园先生唐公之塟合以孺人宋氏兆在金汇塘之东从祖茔也公寿七十有六孺人之寿同卒之岁又同又同以是日塟盖合徳也人尤贤之其子若孙益哀恸不任相率来问铭图永终也深按沈君恺之状公先汴人也宋有将仕郎贵一扈髙宗而南至于松卜居于华亭金汇塘之上厯元入国朝日以大曾祖讳璟字廷译号东皋祖讳玉字伯坚号耕云皆有隠徳父讳墉字景皋号劲节母周氏有内行公其长子也后劲节府君以次子祯贵赠兵部车驾司主事母周赠安人公讳祚字原徳北园其别号也自少嶷异异羣儿数岁知嗜学长以家产出督里赋遂至中落犹闭户读书或劝之仕不应劲节府君谓之曰汝宜总家政相汝弟成名吾两子后唐各有立是吾志也公曰诺遂一意干蛊色养事二亲凡所欲咸尽心力母病久卧公夜未尝帖席比其卒不渝丧居哀毁如礼与弟西园友爱尤笃西园者即兵部君也字原善举成化丁未进士后官至礼部郎中声绩隆重公之赞助为多壬寅应诏输粟关中凡若干斛例授郎官冠服伟如也正徳戊辰饥公为作糜粥饭若干人死者为具棺又若干人务树徳也今上登极寻被粟帛之赐乡饮酒礼郡请当宾位一时乡邦之人推齿以徳者未之先也配宋孺人出望族松人称萧塘宋云父讳言号存耕母潘氏孺人生有令质长有令徳存耕翁为择贤配得北园归北园公曲尽妇道孝惠敬肃唐之族人称焉燕宾治具不问皆中家塾教子弟晨夕飨馈皆其手出公尝欲给钱以励勤者请于公曰利于子弟非所训也宜以纸笔充公深是之晩岁犹亲女红家人就寝中堂灯烛荧然刀尺有声衣饰虽敝不忍厌弃公尝指所居示子孙曰得承先人弊庐以至今日者宋氏之力也先公以八月九日卒公后以十月一日卒子三长僎国子生先二年卒次傅王府典膳次■〈亻与〉县学生女二长适国子生谈寿次适金山卫学生李煦孙男十长自诚次自明应例入监自新府学生自谦早卒自道命后仲子傅自得自古自立自守自持孙女七长适冯鸣殷次适王谌余未行曾孙男五以嗣以礼以文以徳可大曾孙女四惟公承家世之旧天赋精敏言动绰有礼度躬行孝友之道惟敬惟勤以终其身故家日饶裕以副其好礼举义之志诗书之风彬彬然科第踵接起矣蔚为松之望族可谓光前而启后者哉尝闻公戒诸子孙云凡事以豫为先小事隔日思之大事来年思之时以为确论云深初举进士读书中秘时与西园公缔通家之好兹以儿子楫议婚于西园之孙与公之从子儒寔有婣谊今年夏与表弟顾君定芳拜公于里第谈燕浃日嵬然名徳君子也神观修整有松栢岁寒之操讵意遽哭公孺人于一旦哉为之铭曰
　　
　　金汇之塘流汤汤东海沃蓄南浦傍气聫派续者萧塘约束灵秀调阴阳中有异产徳乃双何殊梁鸾匹孟光门户宗祧兴美唐潮汐草树俱辉光尚有遗祉封若堂金纯玉采深以藏生世犹短没世长请示兹文征不亡千代万代其永昌
　　
　　乡贡进士钱公墓志铭
　　
　　乡贡进士钱槐亭先生卒于华亭之里居寔以嘉靖己丑六月五日即生亦以己丑六月五日得年六十有一卜以明年四月二日戊子塟于徐家濵东祖茔之次其子子才授状于深以乞铭深与槐亭同举于乡乃今且三十年矣不容辞按状公讳恩字承之别号槐亭姓钱氏钱出吴越武肃王至公盖十六世云元直学公■自洛徙松遂家华亭望仙桥之东高祖寿祖号廛隐曽祖行号竹屋散人祖敬号瞻筠考璋号友桂皆修隐徳公幼颕异就外傅时与赵少卿经同业书有名初友桂翁与赵恱梅好一日各携其子游别墅令黙诵四书公诵如流观者惊叹弱冠值翁以乡赋累其家日落公勉力干蛊出耕归读与僮仆同甘苦者几十年游邑庠与朱御史昴周御史鹓沈教授暄辈争相濯磨凡试必先一时声称大噪从游者日众弘治辛酉遂领应天乡荐髙等明年上春官属翁微疾强之行既南归极意为养亲计郡邑交聘为弟子师悉不应旧所受者亦罢遣之翁尝受诬郡守宜春刘侯几不可辩翁吁天曰吾诚有此事吾安得有吾子守问子为谁曰钱恩者即怃然曰恩美器也汝能善其子而顾不能善其身耶遂释之岁甲子翁卒公丧如礼悉力营墓道人以为难一时门生故友往往取膴仕以去公虽春官不售自如也益为敦本崇孝之行修家乘建家祠设家塾置赡族之田整葺上世诸墓有惟日不足之意丙子丧叶孺人如礼服阕应谒选铨曹公意不屑也乙酉秋以旧患手足颤掉度不能愈即预为后事营双圹以俟己丑春命子才行亲迎礼已乃考终配赵氏贤劳克相侧室尤氏包氏子男一即子才包出娶陶祠部女女二长适侯侗次适监生徐应奎皆赵出公平居性极俭勤敝冠垢服每不为耻而洒扫纎琐之役亦躬为之与人尤和易坦率不为髙岸矜炫之行稠人广座中欣欣然不废谐谑田父氓叟有邀必赴虽蔬食漓酒为之尽欢处宗党尤极笃厚与弟惠白首相爱方病剧时出数金授惠曰我后事具矣汝亦为之令及我目不讳可也侯氏女早寡以承继为后侯祚益衰俱无所归先生为之收育于家复教承继有立为之娶于叶复为之割田以赡人尤以为难云深与公雅相知厚盖孝弟敦朴人也若夫谙练之才使尽用于世虽古名卿辅亦何以譲乃止于是惜哉宜铭铭曰
　　
　　繄昔侯王必复其始公敛厥施将以遗嗣子蔚蔚槐亭緑阴满地精魄閟兹尚有征于不死
　　
　　乔母陆孺人墓志铭
　　
　　嘉靖十有二年春正月某日塟乔孺人陆氏于榆木泾之北原以合于怡闲公之藏礼也怡闲公姓乔氏讳岳字锺秀别号怡闲邑故大家公尤倜傥日蕃且大以弘治壬戌之岁几五十而卒明年成塟孺人躬亲视冢圹处墓所月余后之三十年乃克从焉志也其子通判安陆州事■〈禾资〉问铭于陆深按孺人陆氏又故大家族于东海之上父讳绅孺人生九龄而母某氏卒乃育于外氏凌妗任即能以幼弟妹各一人同有立既笄归怡闲公俱以门第相髙而男女比徳为宗党所称逮事南圃府君余孺人余又故大家也咸色喜曰吾此儿有此妇家其有济耶南圃府君严每有疾即不喜他人奉药孺人时亲执药进即喜为一啜南圃府君余孺人后先弃养孺人治丧祭井井如礼乃总家政以相怡闲上下亲疏曲有恩义延师教子输粟助邉怡闲公多所赖焉初有怂恿讼事于怡闲公者公曰嚚且健矣独不念后人耶孺人抚安陆君于旁曰政为之地尔有奴逃且负或谋抵死怡闲公曰计良耶孺人亟摇手怡闲乃置勿问邑故大家以徳谊闻者曰乔氏乔氏陆孺人有力焉孺人生以景泰癸酉三月三日卒以嘉靖己丑十二月十二日享年七十有七故卒之日上下亲疎多为之涕泪云子一人即■〈禾资〉孝谨和厚以世其家娶冯氏继邵氏孙男四谟训国子生诰县学生说孙女一曾孙男二曾孙女三予与乔世婣于孺人则为同姓与安陆君同学同场屋者屡矣盖通家云序而铭之纪实也铭曰
　　
　　嫓美永世有相者存譬彼乔木阴逺益繁嗟嗟怡闲诒厥子孙孺人相之以大其门其大维何家范国恩郁郁高原岂曰后昆过而式者日逺日敦陵谷万年以视斯文
　　
　　俞孺人墓志铭
　　
　　南京詹事府主簿唐君士仪以公便还塟其配孺人于肇溪之茔者礼也时以岁辛未正月癸酉者吉也乃来问铭于深按状孺人姓俞氏讳永宁南昌丞俞公讳麟女也天畀淑慎勤精女红南昌公竒焉曰必以得佳壻及笄归詹簿君事都宪公尹夫人公夫人爱焉曰必当佳妇公之去为牧伯守镇也孺人每以不亲养为歉岁必制时物函献公夫人在数千里外尝之必曰是吾冡妇所为也是故终公夫人之世独孺人适称顺志焉詹簿君绩文种学雅量嗜义率于孺人焉是相宾从满座干请者沓至又孺人中赞之人之知誉之者詹簿君也教诸子孙尤得其理富者进以义敏者朂之学干者率之以俭勤也其贤若此大抵称其为唐氏宗妇也年六十有五以正徳己巳十一月十五日卒子三长隆义授千户娶姚氏早卒次启县学生娶梅氏次政娶沈氏孙三绍宗继宗承宗孙女二皆适仕族曾孙四官保秋魁期元应魁深窃观女徳最隐其功最巨盖不独家之盛衰由之也往往贤女多出于故家名族将其观化者然耶惟吾邑之俞最旧而以清白礼教传者最逺诞毓孺人言归于唐唐又最显族也式克承之身所于处为子为妇为母考于詹簿君于诸子孙靡有遗悔焉懿哉孺人之徳所由来者焉可诬哉宜铭铭曰
　　
　　美珠良璧所托者然名山深渊珠光璧器用斯允臧彼被者昌小星易歌河清难俟珠糜璧毁韬珠瘗璧崇冈斯厚以延厥胄
　　
　　俨山集巻六十六
　　
　　●钦定四库全书
　　
　　俨山集巻六十七
　　
　　（明）陆深 撰
　　
　　○墓志铭六
　　
　　太学生竹溪唐君墓志铭
　　
　　呜呼此竹溪先生唐君之墓盖从其先茔金汇之阡以嘉靖癸已十二月十有七日乙酉问予铭藏焉予始举进士读中秘书僦居西长安里与礼部郎中西园唐公实连屋是时吾松之宦于朝者故礼部尚书南山张公为光禄寺卿直文华殿礼部尚书东江顾公方侍读翰林大理少卿中冈董公在刑部今肇庆守宜庵董公在礼部故中书舎人沈公继昌侍内阁乡好甚洽无暇日无相过从公长者也而会尤密予既近居复与公之从叔宗禹同乡举故相好益欢公既病予候问益数数焉公竟不起予哭之益哀且填其行状而竹溪方自家来奔以两旬日行三四千里人愈怜之而予始识竹溪年少又长者也予屡产子皆不育年且四十始得楫予早夜心计之安得积善好修如唐礼部家者婚焉以延予世会闻竹溪有女往请焉而谐乃大惬予既忤时再有晋阳之役时竹溪构疾矣还遽哭之尚冀或临其塟及是塟有日矣予复为豫章之役遂不得往相其绋呜呼吾尚忍铭吾竹溪哉竹溪姓唐氏讳儒字子鲁尚书礼部郎中唐公讳祯字原善号西园之长子也母刘氏赠安人世居华亭之白沙里其先汴人系载少师大学士东湖费公西园墓志中西园多竹有水环焉竹溪因号以识先泽自少颕敏动以礼闲服饰器御敦尚朴雅年十四母刘安人卒毁瘠几殆嗣丧陈安人如刘安人再丧王孺人如陈安人西园公举成化丁未进士家食久被命入朝竹溪奉世父北园公总家事以居北园公特钟爱焉读书郡城中攻苦淡学以大就每从郡邑诸生试诸提学御史每优遇之每举于乡輙不售正徳戊辰应例入国监时弋阳汪双溪先生为祭酒复优遇之自国监再举再不售乃巻怀以归以家为政斩斩有法孝弟之风洽于乡闾先是西园卒二弟侃价幼竹溪抚之各有立遂将建室植产以居之布散聨络有恩有礼一时端人正士咸重之乐与之交有劝之仕者则曰吾家世受国恩吾敢忘吾忠荩顾出处自有命也乃即竹溪之上修西园堂刻遗稿以庋之又筑劲节之亭以见志益树竹数畆浚流其下时复徜徉若与渔樵为侣客至则饮奕欵晤备有烟霞水石之胜故吾郡东称旧家必以唐为第一而唐之象贤亦必以竹溪为第一云家居自奉甚约力田教子外絶无他慕四时享祀必敬必躬尝有六世祖茔就废既卧疾耳语价曰成吾志者吾弟也手数金使修复之乃完以嘉靖壬辰二月十有八日卒于正寝享年五十有二云惟竹溪君天常甚厚无严声厉色嬉笑话言蔼蔼有旨趣饮酒至百杯而能不乱仓卒应大事静以镇之触物有可伤无间古今疎戚即泪涔涔然下殆仁者与初弟侃早卒无嗣即以子自重后之继而自治生乃以自治易自重人以为合礼而自重复殀竹溪委曲其间能使朱氏妇有所恃以完其节人以为达权宋氏甥早失母竹溪抚之如女既长以归张进士鸣谦人尤以为难云配张氏贤而克相即南山公之从孙子男一即自治聘沈进士服采之女进士中舎之子而学士之世嫡也女四长适董希大于少卿太守为从祖次适顾应云即东江公之孙也又次适陆楫又次许聘何应鳌按法宜铭铭曰
　　
　　仁不必寿亦既有后厥所施张百不一偶有质有文且创且守岂间家邦曰唯孝友东海所汇长江抱右生直死哀自足不朽天道无私发丰蓄厚嗟嗟竹溪抑又何负
　　
　　唐处士夫妇合塟墓志铭
　　
　　徽有处士先生行谊在宣徳正统之际曰唐邦仁讳礼年四十卒在天顺之壬午越五十年正徳己巳之岁其配仇孺人年八十有六卒其子封文林郎知县杰卜以某年启而大封以究孺人同穴之志礼也其孙泽方事今上为刑部郎中乃于京师乞铭于深深读本朝御制至五伦书顾见髙庙驻新安时召耆儒与论理道有唐仲实先生者以不嗜杀人对上恱赐尊酒束帛心窃慕之至是受郎中君状先生实处士曾祖也按唐本氏李有讳虞号梅癯者后于唐遂姓唐本徳宗之后或曰国姓也世居汴宋南渡时讳承昈者守新安因家焉故今婺源之严田有池曰飞龙桥曰太子云髙祖讳元为关洛考亭之学虞文靖公集以前辈风范称之仕终徽州路教授曾祖即仲实公仕终紫阳书院山长祖讳子仪举贤良知兴国县文庙选为赵府纪善父讳永吉以诖误谪戍卒于边时处士年七岁张孺人母之少明敏能读书旁及星歴之学性孝友痛父之寃也故竭力养其母如父事三兄礼如事其父后当析居地有右者术云不吉处士曰吾也少当居是虽诸兄亦莫之能强也邑尝置监长平仓出纳维允邻有汪姓者匿其产于他户以欺之于异母之弟处士发其籍曰骨肉至是耶且使百世争也厘正如故友人有丧明当赴之薄暮雪深别卜塟期来告处士已三鼔冐雪往矣居尝曰吾唐世文献新安之称必曰三唐先生至吾而遂微乎乃以为任数年而侄行相继取科第为监司郡守者三人处士有力焉仇孺人讳诚歙旧族也处士卒时诸孤茕茕长才八岁季犹在姙而贫窘甚父母怜之欲其就食于家卒不往冬寒絺帏雪时缀裙布为被以体温诸孤而环之处士厝所仅百武而东雨时輙往庇泪与雨俱注张孺人在堂方有幼子之戚损食复还泣事之闻者悲其志云边戍岁有征索甚严或劝鬻产自念曰吾所以不死者守此以俟诸孤耳诸方营办业竟无损季子禄客死汴仲子瓉复死荆襄二妇皆守节如孺人云呜呼唐处士之风槩使天假之年或得用于世其所树立何如也可谓刑于寡妻至于兄弟者矣惜也蚤卒而孺人乃后五十年以扶植唐宗蔚为诗礼以成处士之志譬诸邦国可谓得忠臣者矣子男三长即杰娶洪氏封孺人次瓉娶张氏次禄娶王氏女二长适鲍璋次适方烈孙男四溥泽己未进士任刑部郎中汉濓辛未进士任南京太常寺博士孙女二曾孙男六铭曰
　　
　　同室则短同穴则长惟丈夫之烈惟妇之良沈此双璧某山之阳绵绵奕奕以长发祥
　　
　　诰封宜人陈母黄氏墓志铭
　　
　　陈母宜人姓黄氏世居余姚通徳乡之竹桥里父讳海字伯川仕至福建建宁府教授方正行古道世称朴庵先生母某氏宜人故中宪大夫湖广襄阳府知府虚斋陈公之配也初虚斋筮仕河南彰徳同知满三载赴吏部书上考封及两世由是父慎庵先生讳某得诰封官如其子列秩为大夫母某氏为宜人而黄宜人从夫贵显年六十有七正徳乙亥考终于正寝既塟仲子熺奉太史李君本之状来请铭深往岁以翰林编修奉使过浙江谒谢文正公于里第从其子今少宰学士汝湖先生昆季间得闻虚斋之风既教国子熺肄六馆每试诸生熺必居首同年倪小野在礼部为予道熺之早服母训也复知黄宜人之贤熺遂以礼经举应天乡荐予闲居海上熺輙来问学熺母之铭予曷敢辞按状宜人生而贞静自幼孝敬动止皆有法读孝经列女传即通解女红中馈之事咸精工朴庵夫妇钟爱之朴庵与文选陈静庵先生交甚契静庵者慎庵先生弟也静庵先生复钟爱虚斋一日请于朴庵曰吾犹子佳先生能以子妻之乎朴庵曰诺静庵以告慎庵乃命虚斋壻焉时朴庵任江西乐平教谕明三礼为一时经师虚斋偕宜人往事之因受业焉宜人内赞力且勤虚斋学成慎庵喜每见静庵必谢之曰得此佳妇吾弟之力也吾门其兴乎虚斋别籍于宁国之宣城以成化丁酉举应天乡试捷至余姚宜人曰差以慰吾舅姑望耳丈夫事宁止此耶虚斋五赴南宫宜人复劝之曰此行勉之二亲年髙得逮禄养进士第亦等耳况功业又不系此虚斋心是之已而果就铨试髙等得同知彰徳府宜人从之官为内治政门钥肃然虚斋之政大有声九载迁贵州思南府知府宜人在任岁时必手制衣履以为舅姑寿既乃闻宜人之讣从虚斋奔归治丧如礼虚斋起复知湖广襄阳府宜人始留奉慎庵于家益孝且敬事宜人尤极委曲宜人两目苦翳步履恒艰宜人出入必扶持之病或増手调汤药至忘寝食处妯娌间情意尤洽舅姑所遗多譲诸叔伯同居三十年无间言岁时祭祀从虚斋行礼洁修感慕无替虚斋好交游宾贤宴集恒脱簮珥以佐饮馔之费性恶僧尼有募修梁道者必以钱米施之不吝有来售产者怂惥虚斋厚偿曰吾子孙且享之此亦阴隲也僮仆辈事贸易戒勿取赢曰尔毋招怨也日攻纺绩事或劝之自便则曰处贵显以事逸乐使子孙效之败不可救吾用以为戒也性不喜华侈至育子女必节其服食曰吾欲为汝等积福耳教子睦族赒穷恤匮义方尤多平生鄙妇人失节事若妇人即病或就医诊视亦羞之故虽得竒疾亦不好药石偶患足疡七日而卒寔三月某日也子男三长爟娶某氏兴府引礼舎人赠四川盐课副提举次即熺娶某氏沂普庆三为知州俱有声方向用未艾灿益府典膳女一适倪贽即小野太守之子二皆庶生孙男七曰璋即提举曰文魁潼川州判官次曰垚曰庄曰垹曰垕曰完孙女五曾孙四塟以某年月日卜吉于姥岭山之阳惟宜人出自名族归于宦家培养之基素厚而师资之地固殊故善誉丛焉以予所闻焉槩之良是法当铭铭曰
　　
　　有菀者园其核实繁室家之咏采苹采蘩礼始夫子棼以从类子以母贤妻以夫贵懿哉宜人展也不朽夫有贤妇子有贤母土深水厚郁郁芊芊视我铭诗后千万年
　　
　　范时修墓志铭
　　
　　范光湖之上厥县寳应有君子焉余不及识其人交其弟不及见其生闻其死顺以事亲称其子也文以起家成其兄也泽以惠宗广其仁也是三者皆适于寿之道也而竟强年以死呜呼悲哉君姓范氏讳新字时修大父礼隐徳弗耀父畬宣义郎母刁氏兄弟四人君最长其季韶字时美者余之同年友也癸亥岁与俱游南雍挹其文学固疑有所从来也是冬讣至时美号哭旬日不能仰视客余往吊焉窃怪其过于为礼也乃知时美能词章取巍科其师师之其友友之纎悉皆时修之力也呜呼兄弟之间人所难处也友于属恩训成属礼礼胜使人鲜欢恩胜将枉其才而废之也君成弟之才而致弟之感以恩以礼可谓两得之矣由是观之则其平生可槩识也君性急而心坦能谈论好以气胜人识古今器物颇留意法书名画又工排律诗尤能干家植业佐其父致富然未尝畜一钱私产也宗党有贫乏者即量给之或不及白其父父终不以为专也及死之日启箧笥惟存田粮驿站马草数目父愈怜之尝自叹曰不知医非子也由是博览医书又曰惟名与器可以荣人重王命也会朝廷有纳粟例即入赀拜其父为郎官虽非父志以其孝而安之教他弟各业其业恩礼视韶其为多类此初娶同郡张二守之女早卒继娶张二尹之女生一子曰嘉谟一女曰二姐俱幼疾已革父母问之无所言强而后曰吾三弟奉吾亲吾二息依吾亲吾无恨也独眼中不见吾韶此为介介耳以某年月日卒年至四十有一卜吉于某年月日祔于官庄祖茔之侧余不容辞时美之请遂按状而铭之
　　
　　有愧而生孰与夫死之宁无愧而殀曷害其表表呜呼时修魄秘灵游
　　
　　处士郑可斋墓志铭
　　
　　郑生舜功再至京师凡三阅寒暑往返万余里乞为大父可斋铭其墓可斋予故人姓郑氏名廉字宜简可斋其别号也为人磊落好义举名卿大夫多爱之尤重然诺虽千里之赴不失时日予之谪延平也可斋相予行尤勤故予尤徳之以嘉靖十八年正月十三日卒于家得年六十有六云按歙之郑族最盛最旧有师山先生者讳玉以死节著名讳得韶者以行谊闻一乡故歙有善述堂可斋之髙祖也曾祖孟宁祖文修父成大号鹿门遗隐母汪氏可斋生有美质清修博雅操觚为文翰不下儒者诸技能精巧要妙凡出其手者虽名家或未及壮龄服贾游吴淞不屑屑于刀锥之末而意气豁如也歙俗健讼以必胜人为能正徳间为乡人嫁祸郡太守遂当以大罪而可斋寔他出无与亟走京师闻其事于朝乃械系赴御史台种种白其事尽释自姑熟驰三旦夜抵家跪父母前曰儿无状几惊二亲儿罪获昭雪矣人尤以是服其勇且能孝云配许氏有贤行子男一思宏娶某氏先二年卒孙二舜功舜勋兹卜以某年月日塟某山之原惟我皇明治安日乆而津润渗漉沃被土膏故大江以南号称殷富歙据上游山谷深固尤多故家大族子弟之贤者习为容雅轻财货好施与然咸负气英英然其过也往往陷于刚折可斋能巽顺以自全不辱其亲者矣可谓故家大族之子弟尤贤者非耶予竟悲焉为之铭铭曰
　　
　　千章乔木扶疎枝柯氷霜涧壑摧挫奈何贞士宜简保护寔多庆延于世其荫则那铭以永閟石也不磨
　　
　　李先生墓志铭
　　
　　先生姓李氏讳文字尚文处之缙云人也李氏之先出温之独山自独山而徙台之僊居曰李村又自李村而迁缙云则生一府君也府君于先生为六世祖元末时为美化书院山长云祖讳袭字秉宪赠刑部右侍郎考讳桧字宗坚妣汤氏方氏实生先生少有美质补邑弟子员绩学攻文绰有声称胡公某提学浙省以理学为已任每试必加奨誉然每不利于场屋例当贡礼部遭宗坚府君丧又遭汤夫人丧而生母方夫人又丧积哀成羸适同宗人又以事挟制先生使卒不得志乃叹曰吾命也夫当吾病与家衅会也遂理菊庄别居以自娱日以教子孙为事而凡已成之学遂不及一见之行呜呼惜哉大江之南俗多贵其所生而以侧出者为左虽年之长在亦畧焉必克自振立加人数等仅仅与嫡出者比然亦背毁而心轻之甚弊习也初宗坚府君遘疾弥年先生侍左右最谨府君曰汝孝敬如此吾死之后必歆汝飨汝汝宜承吾祀事且以长宜亢吾宗也先生泣受之后虽屡遭流言之变惟事包荒而兄弟之间恩义日笃人以为难弘治间乡人疫传染甚酷虽至亲莫相援恤者乃为市药嚢米哺之瘳之全活颇众正徳戊辰岁饥又为出米谷赈之凡活数人有愿出身佣作以报徳者为谢而遣之里人有负财者顾以他事见诬当道得其情论如律先生怜其贫乃日给之食徐白公庭而出之其行谊多类此以某年月日卒于正寝享年（阙）配羊孺人出四川望族妇道克修为族人法以某年月日卒享年（阙）卜以某年月日合塟于黄坑之阳子男四曰需曰頥曰蒙咸克厥家曰升举弘治辛酉乡试息女一适虞邦瑛孙男十四擢试昻直忠洪臣相光选亨时元久孙女三深昔游南雍得与李君升交爱其文雅好学今十有五年矣深比起告至都而升亦至试南宫乃以状来乞铭谊不敢辞夫古之君子多负俗累孔孟所以致意于里仁之美也教化之不明也久矣若先生者明爽洞中乐善慕义岂所谓克自振立者非耶其必有后矣宜铭铭曰
　　
　　其成之难其尼之易胡为而致以承其前以启其后孰匪所有不愆尔相不琢而光君子攸藏太史勒辞以告来者式车立马
　　
　　俨山集巻六十七
　　
　　●钦定四库全书
　　
　　俨山集巻六十八
　　
　　（明）陆深 撰
　　
　　○墓志铭七
　　
　　诰封太宜人杨母墓志铭
　　
　　杨太宜人氏苏讳洵故无为州知州赠顺天府治中靖庵府君之配今南京太仆寺少卿陶园公亘之母也自太安人加封太宜人自归进士为妇为寺卿母为贡士祖母为曾祖母为髙祖母自正统丙辰生寿九十有三以嘉靖戊子闰朔考终于正寝太仆卜以明年己丑某月某日塟于某原以从靖庵府君之兆域其犹子吏部尚书偲庵公为状以问铭于前史官松江陆深深受知太仆太宰二公间旧矣适兹道南辱厕吊客之末弗获辞既来延平太仆走二孙公辅公载以速而太宰之命再至矣太宰之言曰旦母弃养十有一年幸吾伯母之康犹吾母也今已矣有待于子是时太仆太宰并跻稀年二母余哀与训俱积且太师之昭穆也有风化焉深又安敢以弗着按状苏故建安望族竹坡翁配邹寔生太宜人太宜人幼端慧凡女红皆早能父母爱之初太宜人伯兄泰娶于杨故刘夫人时时过苏氏家刘夫人者贞素府君之配也一见太宜人悦之即为靖庵求配苏亦欣然诺焉刘夫人遂脱二金钗为定天顺丁丑靖庵举进士奉旨归成亲迎之礼既还朝选授直隶无为州知州偕之任在任数年内助居多靖庵刚而负气甲申考满北上过淮竟忤当道坐失官太宜人自无为携家从大江间闗而还还奉继祖姑刘夫人于堂克尽妇道成化庚寅刘夫人养终靖庵始别居于所居之左壬辰乃徙居焉太宜人内总闺闼外应宾祭悉综理之处妯娌待姊妹曲有礼意食指余千抚御之咸当推恩众妾视诸庶生子等于已子不但不妬而已性又好施赒穷乏助婚丧凡道路桥梁之役有闻无吝平居寛恕特严于教子弘治戊午靖庵卒太宜人恸絶之余躬亲终具太仆自天府奔还举礼以襄事靖庵甞拟作寿藏于太平丘矣至是太宜人忽梦与府君各乘篮舆后先诣吉祥僧寺徘徊四顾若有所属者既觉以语太仆亟往访之盖寺后有园府君甞与见素诸公之所游而意乐焉者也见素者刑部尚书莆田林公俊也中有阜窿然起风气郁盘林木华茂遂输重购以营玄堂今太宜人之所从以归者即其地云过太平逺矣人以为黙相辛酉大仆起复天府遇恩典受勅推封乙丑转治中再遇恩典封赠皆如制正徳丙寅上疏移疾以便养与诰俱归及门太宜人冠帔拜谢如礼遂命焚黄如故事明年逆瑾乱政太仆勒停于家遂即所居少南辟园池构庭榭岁时奉板舆周旋其中太宜人甚安之如是者三四载瑾既伏诛太仆得召还叙用意犹恋恋然不忍即去太宜人揣知之促之曰朝廷恩厚矣胡久不治装耶毋以予老故及今尔尚未老也翌日遂独去壬申改南户部郎中然念太宜人不能置乙亥夏乞休不允冬疏再上吏部覆奏宜奬恬退诏进一阶授南京太仆寺少卿致仕归太宜人年逾八十矣清明康强如壮时每晨起焚香诵佛即视诸女孙习女红饭饱时或携诸孙遍歴堂庑嬉游以自适寝室外有盆花数本时抱瓮灌之夜则篝灯取故衣补缀以畀卑幼太仆每劝止之则笑曰藉此以消夜不为劳也盖其损已惜福者类如此嘉靖壬午乙酉诏养老太宜人两荷米肉绵帛之典人以为异数安荣和豫如是者又三四载而后委顺焉呜呼髙寿懿徳厚生令终宜为人瑞为家寳为太平之盛事太宜人可以不朽已子男一即太仆亘字恒叔有徳有文娶邹氏继娶黄氏息女一适五经博士朱壆文公十二世孙也庶子一暄娶张氏孙男三迈乡举士次选次适孙女一未行曾孙四公辅公范公载公舆俱府学生曾孙女三长适雷荩府学生次适周臣武举署都指挥同知次适范宣贡士玄孙三玄孙女三其杨氏世徳具载西涯先生靖庵塟志西涯者太师李文正公东阳也靖庵之塟文正寔铭之兹别为之铭铭曰
　　
　　既以从夫复成子逾九望百再承旨母之懿范女之士保大相门伊其始国有忠良家孝弟前千百年后万世我勒铭诗职太史
　　
　　良沙范先生墓志铭
　　
　　良沙先生范公卒年八十有八盖考终云既卜塟法当铭其子户部员外郎韶以属之同年友陆深其外甥朱应辰寔为之状按状公讳畬字耘夫别号良沙主人姓范氏寳应人也范故寳应着姓时为之谚曰前徐后胡左范右朱咸以赀称而范尤朴直大父讳宗泰父讳礼俱被服儒术未显也公生特秀异然多智计父以其素羸也使治贾公弗欲强之乃就治贾贾有赢凡增镪若干千凡拓地若干区凡买田若干顷日丰以大人曰范氏子贤良贾与公闻之笑曰是贾吾也凡贾有道增羡起责转委驵侩非纎啬筋力则不得赢昔计然用以兴越吾试于吾家吾宗鸱夷子皮非耶夫县官食租衣税而已生无益于县官虽赢何为会岁饥公辄输粟若干于官例授冠带公属其子韶曰吾将为汉卜式耶式忠矣而非吾志孰若显于儒术以佐于国家是当在韶乃专教韶韶益奋于儒术起取乡荐公喜曰儿固当亢吾宗矣未几长子新病卒未几刁孺人又卒公用愀然韶识公意弗敢去左右每岁计偕辄归凡六往来公恚之曰吾年且八十儿未显尚谁待耶韶始往试天官名在第一授礼部司务公乃悦韶竟念公每岁以便归为公寿辛巳今上皇帝入继以颁诏归某年武宗毅皇帝升祔以颁庙号归某年永福长公主下降以选婚归某年兴献皇帝上尊号则又充使归归辄张燕乐欢韶每侍餐公故加一餐也韶得辞去去迁户部员外郎阶奉训大夫显矣公遂病韶又以使职便归公力疾倚门曰吾固知儿必来也居阅月竟不起寔嘉靖七年五月廿八日也配即刁孺人有贤行子男四长即新次翊次歆崇府典膳次即韶女一适徐行孙男六嘉谟嘉祯嘉议嘉祉嘉兆嘉爱议祉并县学生孙女十二人曾孙男五人曾孙女六卜以明年某月日启刁孺人之墓合而大封焉礼也公倜傥修正言行恂恂有规矩不事浮华事父母有礼事兄有意度抚弟有恵育诸子有道父母没执丧礼即儒者弗过处宗族有恩与人尚义信有心计故常裕多交名人又喜谈说古今称先王人无弗知敬重公也岁乡饮为大宾诏下存问长老两赐粟帛甞闻公与人言岁俭丰曰旱则资舟水则资车言货殖曰贵出如粪土贱取如金玉言农畆曰欲长钱取下榖长斗石取上种皆善名理即儒者亦弗能过也深家故江南逮壮北游取道淮扬必式公庐且韶又兄弟行也以耳目所睹记若此槩于朱君之言皆核可登载自惟以罪斥过公门而不敢入哭得南郡逺又弗克会塟而言又无征重辱韶也咸可流涕云乃追为之铭纳诸玄堂铭曰
　　
　　同理异用观厥会通君子之风彼蓄此施其出不穷君子之功吁嗟乎范公淼淼良沙汇为若封异姓同宫过者必式于邑之东
　　
　　勅封征仕郎刑科给事中庞公墓志铭
　　
　　丹庵先生姓庞氏讳能字大寛泽州大阳南里人也以子浩叅议贵章服第四品大夫征仕郎刑科给事中其实封也公资貌魁伟朴野慈良语言琅然然必依于孝弟忠信乃已故未甞与人忿争家甞累百金仲兄欲专之虽一毫不敢与也事仲兄甚恭时或遭挞辱罔弗敢顺甞若恐伤其意者乡人至于今称之成化中山西大饥人至相食大母王卒经纪丧塟甚力诸兄时适行贾食指颇众皆頼公以济正徳中岁又祲乡人逋负积数百金悉焚其券大抵公以勤俭起家而以阴徳积行将古所谓仁义人耶至老不入公府甞举为乡饮大宾云享年八十有二以嘉靖八年已丑十二月廿日考终于正寝少叅君自浙籓奔丧深适闻晋臬之命遇于大江之南吊且哭焉既而请铭其藏按庞公于泽故家也七世祖资资生渊渊生沛沛生济安济安生宏公之曾祖也宏字彦隆洪武丙子乡举歴临漳新安狄道安仁四学训导博通五经赠工部主事曾祖母赵氏封太安人祖讳毅字克勤永乐丁酉乡举仕至兵部职方郎中祖母陈氏袁氏俱安人考讳聪字至明妣王氏实生公配牛孺人以贤称子男三长即浩娶颜氏宦业骎骎有声实次泽娶王氏又次沐娶刘氏息女三长适县学生赵伯贵次适牛宿次适李时修孙男四曰敦曰敷曰教曰敕孙女四以某年月日塟某山之原是宜铭铭曰
　　
　　委蜕而迁谁则不然况也令问亦有髙年厥所难者其后允贤服哉虽衷丝纶载宣既顺既安亦荣亦全过而必式郁郁髙阡于万千祀左冈右泉视我铭诗以考承传
　　
　　王母刘孺人墓志铭
　　
　　嘉靖七年春二月十有七日王母刘孺人卒于松江之郡斋孺人安福王先生木轩讳秩之配也孺人有子曰学孔学孔举进士授推官于松孺人之所为来也盖就养云初孺人至自安福是时顺徳何公子鱼守松以推官之廉慎佐已也乃迎拜孺人于堂下退而喜谓诸僚曰此真鲁卿母也及是卒公亲为之衾殓如礼洒之泣曰鲁卿之母犹吾母也已复雪涕为状以告于陆深使为之铭深前为国子司业时识鲁卿于馆下器之及孺人之来松也复为鲁卿为孺人寿且祝将以终恵吾松也奈何遽至是耶深适赴召道松哭之鲁卿迎拜且泣且前又再拜曰学孔不天兹将奉柩归以某年月日合木轩府君之穴惟吾母不朽之图敢以请乃受状为之志曰孺人姓刘氏出栎冈巨族父公献隐徳弗耀母邓氏寔生孺人幼有异质长益修女徳父母钟爱之曰必配良士年十九归木轩公族人以为称既归克尽妇道事舅姑孝敬备至家政巨细悉入综理舅姑亟称之曰得此元妇家之福也木轩苦学孺人躬织布为助计日三必成匹百费皆从中办故木轩得一意于学遂有重名于时为学者所宗师有两子课之亢宗会仲业成而夭木轩叹曰岂天不欲相王氏耶孺人抱鲁卿于旁曰是尚在造物者固有待也复何忧既而木轩下世家遂中落孺人益勤苦为王氏门户计赖以不坠甞泣谓二子曰汝复何望耶鲁卿益励于学或有外侮至抗声曰尔谓孤儿寡妇易欺乎天道好还请试思之闻者愧伏会鲁卿领正徳丙子乡荐登癸未进士孺人喜曰季子成名矣则又泣曰恨汝父之不及见也至松每见鲁卿公退必问狱讼几何何状辄戒之曰务刻深文非王氏家法吾不愿闻有此子孙也及见鲁卿槖中萧然常禄之入不暇给则又喜曰吾行时族人谓吾富贵矣今日所见殊不逮吾始知吾子之能廉也在松未几每西望曰吾西日耳旦夕未可知也宁汝累耶行且归矣爱民为国须好为之所以报老身也煦煦为母子得无细节乎先一月鲁卿以公事过苏母子别时笑言欣欣然无恙也归信宿而变作享年七十有八以天顺辛未五月十二日生云子男三长学闵娶李氏继刘氏次学昌娶彭氏次学孔即鲁卿也娶刘氏女二长适彭育次适郭某孙男二长世禄次世官孙女二呜呼孺人出自名族归于故家其所闻见要之固有出凡异常者独其茹辛崇素以为王氏衍长文献之传甲科聫武若今太仆少卿学夔进士学舜皆自孺人焉成之勤俭之风至老不衰则于王氏可谓有百世功矣善乎太守何公之论曰孺人盖有丈夫所不逮鲁卿政绩丕显而华要伊迩则孺人之所以报食于天者固大受而迟发之耶是宜铭铭曰
　　
　　其来也归如其全以归也寄如其贤子而母也以屹如奠如
　　
　　陈母严孺人合塟墓志铭
　　
　　陈孺人严氏以嘉靖元年壬午六月五日考终于里第越四年乙酉正月朔日庚申启南畴陈公之竁而合焉先是太学生文祯祈得一官为孺人荣谒选天曹自京师闻讣哀恸匍匐走四千里还卒哭惨怛感动一乡人及是塟有日矣缞绖奉中翰王君世美之状问铭于陆深按状海邑着姓称严陈家世声望故等夷也陈松岩翁讳衡严怡兰翁讳复又交好也松岩有子曰泰即南畴公公幼伟竒卓卓能自树立怡兰见之曰吾有女真若配也遂缔姻焉及笄归南畴公已不及事松岩（阙）夫人备尽孝养及南畴蚤世事夫人益谨夫人每呼之曰贤妇贤妇能使吾老忘吾儿也怡兰无子孺人自陈奉养之无阙事怡兰以髙寿终孺人与之诀曰吾父无虑严氏之不食也即吾有子孙矣怡兰曰果然吾瞑矣故今陈氏祠严氏云成化丁未岁饥有赈贷之令孺人怂恿南畴输粟数百石应格自举文祯后甞从容谓南畴曰自度吾再育难矣如君后嗣何乃为置侧室詹氏有子曰文祥陈数世皆单传至是始繁人尤以此贤之享年七十有二以正统辛未二月三十日生云子男二长即文祯励行绩学娶王氏东溪少参长女次即文祥以义授官千户娶顾氏息女一嫁梅萱孙男六璨玠理■〈王帝〉琮玘孺人仁慈有礼勤劳于陈甚大教训子孙动有矩范日给裕而机杼之工至老不衰岁时享祀未甞不澘然下涕也葢其天常之厚如此梅氏甥嫁予家予故知之尤悉宜铭铭曰
　　
　　陈之大严之功下从其夫以寿终陆溪之南气茏葱后千万年胤嗣无穷征我铭诗其由衷
　　
　　处士思岩唐君墓志铭
　　
　　呜呼此吾思岩唐君之墓君讳启字世明世家上海南京后军都督府都事桂岩府君之仲子都察院右副都御史拙庵府君之孙也祖妣尹氏封恭人妣余氏封孺人君生而秀颕工进士业屡试场屋不遂而后弃去性至孝兄兄弟弟亲亲贤贤各遵典宪余孺人素羸疾君事之每饮食必谨孺人每饮食君必乐也都事公游宦两都君自家经理资给惟力南都之讣至君徒跣千里扶以归丧塟如礼与人交不为畦町开口论事峭直无面背人以此服之其于人情物态多所晓练卓有不羣之志年四十七以正徳十六年十月二十四日病下滞而卒卒之日人愈哀之娶梅氏邑之旧族贤而能家与君相敬友终身未有子也为置媵妾以俟君每叹曰吾中丞公清白忠谅有功在国家将谁食之报耶吾都事公犹未融也吾兄千兵公世昌唐之世嫡也而徳厚卜其一孙属之梅曰母之且祝之曰庶以承吾志也遂名之曰承宗承宗长而就学娶倪氏左右孝养君甚安之及是塟有期矣乃手自为状衰绖匍匐泣且告曰岁在未月在丑辰值壬寅原在某溪谨奉以襄事焉敢以铭请深不觉失声以恸吾思岩君之重不幸也每忆少时与君同壻于悦清先生之门岁时往来聫镳共载翩翩兄弟也同处庠校以文字交好甚密中间离合出处之际期勉规诲者多矣方将恃君以老而不虞君之遽至于此也俯仰今昔竟何心哉竟何心哉为之铭曰
　　
　　桂茁兰芽发不长珠沈璧陨竟谁伤伤哉衍裕弗可常缘情起义后必昌粤有不朽垂耿光得羡为彭喟为殇孔悼回学今则亡黄生不禄鄙吝萌为仁为寿孰主张一气茫茫系彼苍吁嗟思岩其永藏
　　
　　俨山集巻六十八
　　
　　●钦定四库全书
　　
　　俨山集巻六十九
　　
　　（明）陆深 撰
　　
　　○墓志铭八
　　
　　勅封太安人赵氏墓志铭
　　
　　唐母赵太安人考终于上海之里第时嘉靖丁酉十一月廿有三日上距正统丁夘闰七月廿有三日享年九十有一江西提学副使锦之母也太安人以副使君贵受勅盖刑部郎中时推恩云副使君太安人季子也诸子惟副使君侍敛含棺衾咸躬亲惟谨人以为副使君寔亢唐宗而太安人成副使君之贤寔有功于唐卒食其报天道何如也深之女弟归副使君逮事太安人习闻太安人之风久中书舍人■〈斌上金下〉与共事馆阁每泣向深曰太母之殁非舅孰宜铭且父命也今塟有期乃奉副使君所自为状以请至勤深不容辞按状安人之父曰赵怡闲翁母潘氏皆儒家世居上海之南浦怡闲翁开门授徒以师道尊一乡无子晚举安人与潘孺人钟爱之安人自幼陶染诗礼动合经训不但工女红已也既笄归封刑部郎中质庵府君以慈恵温淑称府君前室有子曰鋭曰铣侧室子曰镒及二女安人子之逾于已子皆成美才子若女亦徳之如所生质庵府君事封衢州知府容轩府君甚孝安人每先意承之奉养备至容轩翁春秋髙遘疾危甚医祷弗效质庵偕安人不离在右疾既革乃跪泣榻前翁举手抚之曰汝夫妇孝诚笃至愿生子孙如是如是时安人适娠复向安人语之曰吾此去当恳诸冥官乞一贤子畀汝逾月而副使果生质庵好客宾朋常满座讲经考史鸣琴赋诗日以为乐鲜入内室故内政悉安人主之媵妾童仆上下罔不得其欢心平生不好积聚恒曰积财乃积恶耳故自日用外辄以施人贫乏来告者必委曲赒贷之虽给者负者相继咸弗较曰彼不得已固当闻有建桥梁甃道路者辄倾囊助之弗靳盖其性然也弘治乙夘副使举乡试明年登进士第安人自家以五经汉唐诸书寄京邸嘱之曰汝少年登科闻见未广公余宜从事于此为报效之地母徒从朋侪日游燕为也出知东明复以脯醢葅鲊遗之曰以此佐汝滋味汝第饮官中水可也既为给事中安人色喜曰此官必廉能得之已而为逆阉仇陷去判深州或来慰之则又曰士大夫当保名节官资去来寄寓等尔正徳壬申质庵弃世副使以刑部员外郎守制还既禫除欲乞侍养安人微知之遂命长子錞赴铨錞时盛文名乃授浙江布政司都事援例归养安人曰汝兄归汝宜行以报国也始还朝遂转郎中丙子奉勅审录湖广竣事多平反寃狱安人复喜曰刑官当如是寻迁江西按察司副使提督学校俄为逆籓诖误罢归安人曰是非命耶时安人年七十余矣日惟焚香瀹茗集诸孙妇女讲说闺房仪范或谈善恶报应之事以自娱至于服饰华丽不好也居常布素至浣濯不忍弃间见侈丽辄戒之曰人当积福茍暴殄天物有神罚矣字纸偶堕地者亟俯拾水火之曰此圣人所制宁可污贱耶其谨厚仁敬多类此年过八十犹聪明不衰惟齿则尽脱予女弟躬视诸馔咸手成淖糜每为陆氏妇加一飱又数年得痹疾岁辄发发辄殆副使君延致名医时以善药扶养元气少愈嗣后每月发治如前久之乃月三四发即治不复效矣遂不复起而始终可无憾也惟安人毓徳于丰亨之世言归于阀阅之家安享富盛逾九望百而子孙满前金紫在侧岁时称觞为寿则手抚曾玄常百十人翟冠霞帔高堂中坐望之如神人而懿徳仁风内外人饮之不能尽大江以南贤母未之或先也其子女盈十半出安人长锐工部司务取山氏次铣娶杜氏次镒娶陆氏錞即都事娶余氏俱先卒锦娶陆氏封恭人千户李棨士族周迟顾源清盛珊陈熊其婿也孙男十六人长斆次徽次彻次文太学生次微亦俱先卒次考太学生次即■〈斌上金下〉中书舍人内阁诰勅房办事次稷乡贡进士次致次敔亦卒次敏又次交燮斓赟衮皆太学生孙女十四曾孙男二十五人玄孙十人深与宪副有兄弟之谊视母犹母也顾旅食京华徒以空文为役呜呼尚忍言哉塟之日卜以己亥岁之仲冬三日启刑部府君之圹而封焉铭曰
　　
　　厥家之兴縁起以妇惟子之贤寔视其母孰克兼之世则鲜有嗟嗟安人取之左右人亦有言惟徳不朽闗雎閟宫风猷乃久嗟嗟安人式启唐胄既恵既慈亦创亦守鸾封自天翚翟在首百岁何迟同穴惟友庆泽之余以丰厥后太史铭之泉深土厚
　　
　　黄良式妻陈氏权厝志铭
　　
　　太学生黄标之妻陈氏贤而客死死又无年三男二女累累然逆旅也标将扶榇归攒而问铭于予标予姊子也自幼从予问学人称曰陆家宅相予爱之往岁戊子予赴内召携家入都时标亦以家从梅淑人甚爱怜陈氏妇数称其贤尝谓予黄氏甥落落有竒气辄不便委曲而陈氏妇低昻应之为能成吾黄氏姑之志也予在成均淑人多病陈氏妇数来视如所生然既予南迁黄甥陈妇复跋渉从之去国丁酉岁予召自蜀籓明年标自故乡来卒业太学陈氏妇再从之行又明年乃以疾卒于崇文门东之寓舍年三十有九实嘉靖己亥十有八年四月晦日也予方自扈从还挥涕哭之曰天乎天乎何夺吾甥之贤妇之遽也标为书三千余言以状其遗行予屡读之不能终一篇乃撮其大者以叙之叙曰陈妇讳香父金邑庠生母沈氏嘉定东乡之采桃港北人也黄陈皆苏故大家相距百余里竹泉先生为标择配凡阅数十家阅陈女贤好以龟卜于家祠龟不焞而兆兆又吉遂纳币焉会标出继大宗事所后母俞孺人竹泉则相之成婚及期父母醮之曰两姑之间难为妇儿勉之逮事俞孺人极其诚敬时俞孺人寡居斋蔬灰心归依释教常闷闷既而怃然曰早知有新妇若是安用自苦为壬午岁竹泉先生暨吾姊孺人卲大母孺人俞孺人相继四丧家蛊纷纷起陈妇赞标内外事帖然时病痘而产理家务无少懈迨己丑归自京师每慰标曰此行甚劳畏而君之志识殊进矣标首肯再四壬辰六月以母沈孺人构病急拏小舟江行中暑几危坐是遂病会重入都而医药不能效矣既属纩犹以好言慰标曰儿女事有君在当再世为夫妇矣标发其行箧才有故衣三袭遂用以敛而标哭之极其哀云标又哭向予曰吾妇贞淑勤俭出自天性其初入予室也妯娌姑姊妹或相陵侮受之若騃既就枕箦间簌簌有涙声疑而问之辄对曰偶然念吾父母耳标少躁急当事有动声色者畧不校徐俟气平曰君怒解耶若此数数标每愧而改焉标事夜坐临文读书或处分人事每至宵分必以女工佐之未甞先寝有时亲友纷集或客从逺来琴奕觞咏连留浃旬日从中治具甚办亲疎等数秩如至抚儿女必加严标少假借之乃曰惜儿害儿也一钱尺帛必留俟标用甞曰妇人私蓄即皆夫财耳出入之际人亦能挟之吾断不为也会岁歉适场禾被毁家繁食指不给乃日织布一疋晨令市米又不给至称贷又不给或尽脱簮珥标念之后丰稔偿以数十金又不愿为粉饰费曰是可买田宅遗诸儿也嗣后服用皆淡素有一青布帏施卧榻不易者十九年其贤多此类予益不忍闻遽视标曰止止长子光次炎次荧女二人乃为之铭铭曰
　　
　　孰启之贤而弗永其年孰传若贤汝夫则然子以母贤而嗣息绵绵身后身前定者彼天聊用掘泉盍虚左以迟兮归全
　　
　　广济教谕周先生配朱孺人墓志铭
　　
　　孺人姓朱氏讳某湖广广济教谕南池周先生之配太医院冠带医士同之母长洲耆儒东山先生之长女也东山翁以师道重吴中故孺人通孝经小学大义攻女红复攻笔札能楷书翁钟爱之自诸生中识南池曰是可妻也既归南池南池为郡弟子员每试必在首选文章名籍籍起时世家大族争礼致为塾师岁留客馆时讷庵府君卢孺人具庆在堂每去辄嘱之曰吾父吾母得卿侍颇胜吾养也辛酉秋乡试下第归卢孺人遘疾南池亦因以疾孺人竭力医祷会卢孺人卒丧塟事殷家遂中落然事讷庵公甘脆未甞不具优游以至七十有六乃终人以为难云南池凡八举于乡至己丑始以贡选于廷授开化县学训导孺人从之九载叙升广济教谕在广济遂以疾挟幼子囿东归至小姑山卒寔嘉靖戊戌之十一月十七日也距其所生成化丁酉之五月十五日年六十有二云子男三长即同娶盛氏继徐氏以精通医术选视慈庆宫官匠次册吴学生娶陈氏次即囿赘胡氏女二吕恩葛藟其壻也孙男四爻乂学觉孙女二卜以嘉靖己亥十月初六日塟于胡搭村祖茔之次予比还朝善病数饮同药徳之同固文雅往来久始知其学有所自而孺人之贤可书者又每若此遂按给事顾君状而铭之铭曰
　　
　　其生也五湖之阴其没也九江之浔天一毓灵与大化兮浮沈贤妇慈母尚有光于古今
　　
　　碧溪先生孙公墓志铭
　　
　　公讳鹓字朝序号碧溪姓孙氏孙之上世盖在前宋靖绍之间来迁上海黄浦之南因姓其地至今曰孙家湾云髙祖讳昌髙祖妣王氏曾祖讳善曾祖妣唐氏祖讳怡字某别号节轩宾州学正祖妣张氏考讳寅别号爱溪义授散官妣张氏生二子长鹗字朝立号黄溪仕为刑部司务卒于官次即公也初爱溪府君之才两子而爱之也以宦业付黄溪以家业付碧溪故各有立而上海之孙氏益以大黄溪领乡荐公每周旋两都间会爱溪府君病风公侍疾特敬谨疾寻愈既卒哀礼兼至迎张孺人于新居孝养具备孺人卒公哭之哀曰昔我迎母图报也茍私所遗为利也悉以供窆塟之费黄溪之柩至自北都公号涕奔迎尤竭心力嘉靖壬午子继禄领乡荐捷至公喜且泣曰吾自辛亥之岁受诬乡恶几不能家明年妻亡旋已无室吾儿才八龄耳与兄妹零丁携负人所不堪姑忍死植立课之读书仅仅足自慰辛巳之岁长子继爵又折吾门书香无复望矣儿幸成名岂天之报我耶乃捡括租利一切蠲之每事愈从寛简乡人以为恵既乃筑室当市区规制楚楚有祠有堂有楼有寝悉比于礼义徐内翰少湖有文记之别筑涵虚亭于宅西吟啸觞咏时阅古书其中俨然身在图画居甞诲继禄等曰族人体异而派同者也臧获分殊而理一者也天若玉汝于成当立义户以覆宗党使无頼者均有所庇筑义塜以掩胔骼使无后者得有所归此吾志也汝等识之继禄奉斯言以请铭于深深闻而叹曰此盛徳事呜呼如公之志安得尽白于天下也深少与黄溪先生同学为进士业或时宿食其家公必从旁具殽羞撰笔砚咸精洁有条绪每戏作长者语慰之曰此今日之佳子弟乃异日之贤父兄也顾黄溪相与一笑公亦鼔掌若和答然宛宛如昨日事而遽铭公之墓耶黄溪之塟深实铭之数载间人事果何如也公年仅五十有五以丙申八月九日生以庚寅八月十日卒兹卜以癸巳某月某日塟于蔷薇泾祖茔之穆以合于张孺人之藏张出旧族孺人有贤行继配许氏能相子男五长继爵县学生配朱氏俱蚤世次即继禄有文行名将起甲科娶胡氏张出次继孝聘乔氏次继俭聘陈氏又次继英许出孙女二惟公孝弟天厚综理才周善能以不足累致有余故其起弊兴衰之业视人人特易至于安恬好礼不嗜势利与人交克已而信议论无阿有不合理者辄面折之尤人人所难云呜呼如公之才安得尽用于天下也宜铭铭曰
　　
　　既起其家亦成其子前千百年曰此嗣美后千百年自此而始吁嗟碧溪不朽在此
　　
　　唐母梅孺人墓志铭
　　
　　予友思岩唐君世明既卒之十有八年其配梅孺人卒孺人予室淑人之女兄也吾海邑唐以显达梅以故旧两家并着姓而先世又同邻闬乌溪之上督府都事桂岩公为仲子择配以告于都宪简庵公公喜曰此殆天合也孺人既归思岩君君读书好义有直声学进士业成累举京闱不第寔孺人以勤俭孝敬佐之一族称贤然不能有娠屡为思岩置妾媵以好言温色御之竟亦不育遂无子以承宗为之子孺人中岁病乳痈久之甚苦承宗毕力医治之少愈复作作复愈戊戌岁疾作如初承宗忽梦具礼服走京师向予拜乞文字伛偻望见予馆几上树金书牌额作阙字醒而恠之曰此何祥也疑之而孺人竟以八月七日终于病痈及承宗缄书问铭适予上疏乞归田蒙上勉留诣阙谢唐生绛从旁道其详如此绛承宗之母弟也予始发书叹曰此岂有黙定者耶孺人讳某考悦清先生讳元妣张氏孺人少负淑质事父母昆弟克尽其道归于唐迨事都宪公公清白歴四朝无厚遗都事公宦游南都尤为淡泊孺人安之惟蚤莫勤劳以取给奉姑余孺人于家更为委曲余孺人素羸疾汤药饮食不敢辄委诸人人会都事公讣自南都还孺人相思岩力营祭塟居常治家咸井井如礼宾客姻亲无少失门户日以丰润既孀居恒处一室以节自苦疾既革亟呼承宗语之曰儿固唐氏一脉吾育之胎孩中黾勉作人毋坠祖业吾无子而有子矣此汝父之心也言讫而逝上距所生成化癸巳之正月十日享年六十有六云一子即承宗为邑庠生文翰方有声娶倪氏孙男三杜槐桂孙女三长适陆文禧余未行兹卜以某年某月某日启思岩之塟而合焉为之铭铭曰
　　
　　寿不以年嗣不以身传同归及泉而世乃并贤藏焉息焉于万斯年
　　
　　俨山集巻六十九
　　
　　●钦定四库全书
　　
　　俨山集巻七十
　　
　　（明）陆深 撰
　　
　　○墓志铭九
　　
　　诰封太恭人顾氏墓志铭
　　
　　徐太恭人顾氏以子洗马阶贵封寔赠中顺大夫江西按察司副使思复府君讳黼之继室也以嘉靖十九年庚子六月朔卒于华亭之里第飨年六十有八云己亥岁今上皇帝建储宫妙选中外直谅名实之臣充宾寮时阶奉玺书提督学校自江西召为司经局洗马兼翰林院侍读仍以四品阶秩供职是秋北上太恭人送之郊亭命之曰圣天子录汝于罪戾之余躐处清华汝但尽心事事老身幸能饮食毋我念也今年春再遣季子陟学于洗马牵其衣曰为语汝兄汝姊善事我幸无恙已乃抚其背曰汝好取科第汝兄傥亦转迁年时归为捧一觞正我七十寿尔及阶自长安闻讣与陟相对举其辞哭甚恸则又哭曰母报已矣君恩咫尺可觊也即具疏以情事请上特允之赐祭赐盖殊典云既乃奉太史赵君景仁之状问铭于深按状太恭人系出浙之鄞以有戎籍于松江所故今为华亭人父振宗母骆氏太恭人生有异禀谬以星家言其不宜子遂不欲嫁行年三十始归思复府君府君已再娶曰吾有子若女矣术言果然然亦何伤吾闻难嫁女必贤庶以母子女也是时府君丞宣平初娶于林生子曰隆生女嫁叶蕙继娶于钱生一女嫁赵辅太恭人入室果能视前产如已生府君又有侧室遗女亦育而嫁之蒋干犹子六人复抚视之无间府君自宣平移丞宁都皆迎母就养太恭人奉姑惟谨丞时出署他县或奉檄理公务别所十九在外太恭人孝养姑愈谨又躬自纺纴以助丞亷是生洗马次生一女次生陈次生陟而术家之言穷矣乡人多以为美谈洗马风猷凝逺为诸生时已脱颕众中有天下之志府君目存焉因母丧自免不复游宦家具益落太恭人佐以俭勤至脱簪珥殆尽府君充然若不知也嘉靖癸未洗马进士及第明年府君考终以编修守制还人以私干者太恭人率从中沮止之盖不欲以家累贻其子云既终制还朝以编修论辅臣建革非便谪为延平推官稍迁为同知为佥事为副使太恭人咸裕如也先是府君有妹归姚氏者寡太恭人亦有姚氏寡姊皆老而贫太恭人胥迎归与共寝处衣食之甚恭二媪谢再四太恭人慰之曰吾见吾姑如见吾夫吾见吾姊如见吾母尔石氏姒暴卒太恭人有美材寿器即辄与之其仁厚类如此他如训爱内外子侄各有成立族人待以举火者尤众盖徐氏之贤母云以成化癸巳十二月三日生兹将以卒之年十月二十七日祔思复府君蒋泾之阡子男四长隆娶何氏次即阶娶沈氏继娶张氏次陈早卒次即陟娶宋氏国子生女四嫁施文治者为已出盖奉以终养者云孙男四曰琛曰璠曰球曰环环以后陈孙女三呜呼女徳系人家世大矣谚称芦花絮事托诸大贤而鹤燕之梦寔兆宰辅信然然则太恭人完养厚畜殆天相之以昌徐宗洗马君之所为发祥而托始者夫岂偶然也哉是宜铭铭曰
　　
　　大器兮小官贞女兮嫁晚二美兮匹难天作之合兮泽逺蔚斯丘兮且吉完视我铭诗兮琰琬
　　
　　太安人王氏合塟墓志铭
　　
　　皇明正徳初有死忠之臣曰礼科给事中郄公夔字舜臣嘉靖初今上特赐褒旌事具黄太史碑表中太安人即公配也姓王氏父讳政平定守御所正千户母严氏太安人生有异兆简黙沉静及笄归公以俭勤佐公登科第官京朝公既死事边镇太安人携长幼累累西归忍死竭力以经纪郄氏之家理荒修废凡三年而始定又数年而畧备于时长子元深始仕为寿州守仲子元洪始举进士属官司徒旋改御史得授勅进封中外迎养太安人若少慰然既而元深归自寿元洪归自秦乃率二季清澈左右承颜太安人益欢戊戌之春手自移菊顾而叹曰萌芽既生本根就腐物理则然人可知矣起去如不乐遂感疾以嘉靖十九年庚子十一月七日卒于正寝享年七十有九四子二女孙男八人孙女九人卜以明年二月二十日启给事公之藏而合焉礼也元深手自为状遣弟元溟走京师问铭予昔有事于晋阳识寿守文渊又自秦入蜀识少参文范复忆往年初登朝时逮见给事公谊不容辞呜呼忠义事关祚运而感应必至者天也我朝养士有礼至于孝庙盛极矣是故给事之节以报国也太安人之造郄以报公也子孙多贤以报太安人也岂非天哉岂非天哉法应铭铭曰
　　
　　国有忠臣室有贞妇家有慈母于人乎何负是曰不朽合而封之昌厥后
　　
　　中宪大夫湖广提刑按察司副使张公墓志铭
　　
　　我孝宗敬皇帝临御十有八年养成忠正直谅之风士大夫不以言为讳以不酬所言为耻凡台谏必极天下之选布列有位盖肃如也于时张御史鸣凤则在南台武庙初权奸擅政鸣凤等咸切谏有中旨下诏狱械逮至京集于阙下杖臋人三十凡若干人而上海实有二人焉曹御史闵与御史鸣凤是也已皆重创几死皆幸不死民之深时出候才相顾涕泣而己庚午秋逆瑾伏诛有诏叙复稍迁湖广按察司佥事寻升副使以父丧解任服阕仍补湖广今上皇帝既自兴邸起适公以继母之丧还遂有寳镪彩币之赐者再盖宜有受知焉而公已不及矣呜呼公之于时也抑亦遇而不遇者非与嘉靖元年三月二十二日卒于苫次享年五十有八深方在疚闻而悲焉卜以明年十二月六日壬寅塟于龙华祖茔之次其孤寳仁等奉遗言以墓石见托衰绖走百里拜且泣曰先君之棺已盖矣世果有定论耶定未定惟执事戟手曰此先君志也言已又泣深慰且辞焉则又泣深知公浅甞闻徐参政讃道公吏永康精甚己夘庚辰之际京师见前文选万少卿镗称公有治才都给事中邢君寰谓湖湘之政公为最盖当是时巳有飞语闻于朝然坐是竟白诸君以深乡人也质之然不谓公止于是也已乃按状状出金华推府张公世和世和名鸣鸾公之兄也当有据乃志之志曰公姓张氏讳鸣凤字世祥上海人也别号梧冈子状称张之先出南轩后自汴扈从而南因家上海有讳楷之仕元至提举楷之生海运万户达之达之生询询仕我朝至贵溪知县贵溪生海宁教谕复吉教谕生云林隠君述云林生绍字宗道别号晚节冠带监生赠刑部主事公之祖也刑部生应天府丞讳黼字仕钦别号养恬丁未进士配尹氏赠安人寔生公公生未浃旬而尹安人卒鞠于大母以成少颕敏与世和同领应天乙夘乡荐登丙辰进士知永康自永康召为南京山东道监察御史巡歴江上下咸用安济再赴湖广时会使阙二年皆公署掌宪体明慎按抚诸公交荐章六七上四川巡抚都御史胡公世宁特疏其有抚绥御众之才云武义有杀人狱久弗决当道自永康檄公治之夜梦绯衣语之曰得王十一乃了厥明物色其人狱遂成人咸神之公之器干多类此惜哉竟止于是也呜呼初府丞公以公贵进阶亚中大夫母尹氏加赠恭人继母瞿氏亦封恭人公事瞿务得其欢心抚弟有恩曰毋忤吾母也娶余氏封孺人称善相子男五长寳仁娶叶氏次寳忠娶沈氏次寳训娶朱氏次寳贤又次寳臣侧室林氏出也女二长适钱万选次未行孙男二孙女五呜呼爱憎毁誉之情善恶是非之故同行而异理古人所以有毫厘千里之叹也惟台谏执其公惟乡邦存乎实公于权则必行近于实则必信此世所以大同孔子曰斯民也三代之所以直道而行也深于志公重有感焉乃铭之铭曰
　　
　　孔云必达在家在邦捐躯赴国世亦少双孝弟之言罔间内外目覩龙飞事岂有待待不以年拊髀懐贤古今所叹秉彝则然千载万载惟公惟徳有考厥终视此铭石
　　
　　将仕郎景宁簿雪庄韩公墓志铭
　　
　　公姓韩讳纶字缗之别号雪庄上海人也韩于上海为旧族至公始以文学登进初居黄浦之东华漕涟之上有讳福四者生盛盛生允恭允恭生彦英彦英生呈呈生十男子长讳永常号槐隠槐隠始拓市居谨愿长厚修髯白晳如画以输粟授品官衣冠伟如也槐隠寔生公母张孺人公少有大志为邑弟子员有声成化丁未例贡入国学卒业家居时槐隠年高家族丰衍命诸子各理家政乃就公养养克以志顷之槐隠公张孺人相继谢世公丧塟尽礼庐居墓侧因名雪庄遂以自号士大夫题风木遐思巻表之正徳丙寅谒选天官授浙之处州景宁县主簿景宁山县也险瘠而民犷因矿而盗公捕其尤者论法余抚谕之皆贴服为良故多虎患公设法以弭之县每阙尹即公署篆以廉勤闻时邻县有杀人狱三人悉论死处守梁公檄公鞫之公立释其二曰法抵死者一人耳处属十县多宿逋御史按者委公办理甚严公叹曰是徒驱穷饿于沟壑无益也曷若俟秋成带而征之乃具申白会有诏蠲焉几满两考诸当道并皆奬劳偶以湿疾恳请而还民甚思之既还再营雪庄以居稍稍构亭榭辟园囿植竹种菊与乡士夫结晚香之社觞咏为乐优游其间几二十年以嘉靖丙戌十月二十日卒享年六十有九配谈孺人讳原静同里望族明慧孝敬及笄归公闺门穆如也治家种种有条绪尤以勤俭慈恵不妬闻从公于景宁内助为多及归道嘉兴以正徳辛未五月念八日卒享年五十有二兹卜以某月某日合塟于赵溪先茔之次惟公出饶裕之家际丰亨之运仕宦虽不甚显非茍碌碌而尤以早退为贤平生谨畏重信义继室费晚举一子甚爱之悯其弟维之无后也即命为继教子孙皆有法韩宗益大公可无憾矣子男一恕娶顾氏知浙江都司印倜傥有文女三长适县学生余继瑞次适山岳次许嫁赵希忭费氏出也孙三荩臣国子生次鼎臣次俞臣予时将为延平之役荩臣具状以请希仁送予至武林要予为铭铭曰
　　
　　仕以达云达岂尽仕一命茍共是曰致理嗟嗟雪庄况也履止有淑者媛以续以似同穴而归兹谓不死阡原郁郁载蕃后祉
　　
　　勅封承徳郎南京祠祭主事赵公墓志铭
　　
　　公讳山字天秀姓赵氏曾祖讳鉴祖讳瑜考讳清妣施氏上海人也公少孤长而玉立丰頥秀干有治才能振起其家义授散官衣冠峻整一时上官往往器之郡邑有大役辄以委任敏而趣办喜从贤士大夫游家居黄浦之上筑精舍其滨莳芙蓉映水每花时望之若绣幄锦城故号东浦因以命子宪读书其间时往课之观潮汐往来乃悟盈虚消息之理故持身淹雅人称之曰东浦翁云宪有声文场遂起乡科登嘉靖乙未进士丁酉选授南京礼部祠祭司主事戊戌圣天子推恩诏下竟以宪官授勅封鹭绣银章光动闾里人以为此东浦翁之食报也既而就养南都睇城阙之巍峩覩江山之佳丽又闻诸当道大人巨公论议归益务谦抑俨然儒宗长者所谓始笑终疑卒乃贴然服矣庚子宪迁仪制郎中得考一满便道省公于东浦之上时已徙居浦曲少南因得寒疾每促宪赴阙曰人臣之义以勤劳见忠吾老矣尚有厚望焉辛丑宪行行月余而公卒于家享年七十有三宪奔归月余亦卒人共惜之宪子逢吉茕然治两丧并塟而为公乞予铭公予韦布之交而逢吉则外孙壻也谊不容辞逢吉手自为状能道家世之详且拜且泣曰吾大父性至孝心地坦夷不设城府每当是非曲直之际则务公言故人多忌之阴中以事构成大衅破家营救得免甞叹曰吾受毒踰时则已彼施之者能久贴席乎且我常受彼常施天之道固昭昭乎昔吾父之未有子也往祷三茅君归取家众斗斛悉毁之曰我得孙矣已而逢吉生予闻其言皆凿凿可志公盖不但食子之报也已今卜以癸夘冬十二月三日塟于杨塘之阴配吴氏系出清门淑慎善相与公同日受封为安人子男一即宪娶乔氏息女二长嫁周易早卒次嫁顾鸣鸾侧室高氏出也孙男二长即逢吉娶王氏次迪吉孙女一嫁陆文熺予仲孙也呜呼公真儒宗长者哉宜铭铭曰
　　
　　泽之长兮江流汤汤风之逺兮其人不亡手所树艺华国发祥其胤克昌兮曰此封君之藏
　　
　　俨山集巻七十
　　
　　●钦定四库全书
　　
　　俨山集巻七十一
　　
　　（明）陆深 撰
　　
　　○墓志铭十
　　
　　勅赠安人孙氏墓志铭
　　
　　故蔡安人既成塟矣始及赠典既成赠矣始克志之盖诚有待也哉于是上海陆深得按武选汪君文盛状书之将追而纳之玄堂之右志曰安人姓孙氏封户部主事河南商城县学训导蔡先生讳贯之配也孙故崇阳望族居里之桥墩港世修隠徳有讳贤者寔生安人安人始生嶷然殊异气柔而声和五岁能让七岁知戒九岁精女红读孝经小学列女传都通大义年二十四封君先生受于孙氏之庙而室之封君出名家少即聪颕过人蔡处士府君讳英爱之为择妇必孙氏女既成礼中外交贺先生方为邑弟子员遭岁恶家遂中落安人脱簪珥服饰以佐宾祭经史之费罔徳色焉封君读书安人纺绩俱入夜分或至达旦积勤本俭以复家几中兴焉时处士府君与太夫人乡居距十里许安人问安归无间朝夕得甘旨必先奉处士府君甞曰相儿子他日亢吾宗新妇之力也弘治戊午封君先生始循例贡至京师授职商城安人从之数年缟衣粝食晏如也太夫人年八十余留崇阳安人每一思之辄数日不怿归省视者至再既没终具悉出洁鲜不倚办于妯娌既塟号恸思慕若不胜焉佥曰孝妇云性澹泊尤不喜饮酒好周人之急了无后望不欲子姓析居综理家政老而不倦孤侄禄与玉安人抚之人不知非已出也卒以有立下至臧获有过必曲为掩覆无喜怒之形以正徳十二年十月十日终于正寝寿六十有八明年戊寅二月廿七日塟于青山祖茔之次礼也子男四长曰朝朴茂务农后安人（阙）年卒次曰翰县学生次曰干户部员外郎佥浙江按察司事季曰干县学生息女二长适（阙）次适（阙）孙男八孙女五初佥宪干成进士于京师即为迎养之谋未数月遽以讣去既禫还朝列职卿省适今上皇帝入继大统覃恩宇内亟有褒赠之锡安人孝敬慈恵之报获于天者异数已若是矣佥宪文学器识渊懿明粹雅负经纶之望翰干诸季俱以经术需次显荣方将征诸人事殆有余祉焉应法宜铭铭曰
　　
　　古称善相获良惟艰况也宦成从以间关亦有善教思食其报鸾封凤章泉壤斯耀运有蚤莫徳则不朽惟善之征十索而九嗟嗟安人尚有余庆我铭徯之陵谷为证
　　
　　承直郎汀州府通判宜亭刘公墓志铭
　　
　　公姓刘氏讳兖字复之别号宜亭其先汴人有讳亨叔者始占籍华亭亨叔生仲礼仲礼自华亭迁上海今遂为上海人仲礼生文中世修隠操文中生钝赠奉政大夫真定府同知公之祖也考讳玉别号静斋义授散官妣王氏实生公资禀颕拔丰神和雅倜傥有大志受易于乡先生陈晩庄造诣卓然有科第之望屡试不利成化间以例贡入国监时丘文庄公为祭酒甚严于诸生少许可见公文翰加赏拔焉注选还家余二十年孝友之风动于宗党癸酉始上天官第入优等授汀州府通判甚有政恵巡按御史张公委以纠巡之职汀故反侧郡也公谪奸抚良四境咸安适江西盗起闽广骚动调浦城兵素称难制守巡官檄公领之抚驭有方军民两便巡按御史胡公深加奬劳自是劳勚遂感岚瘴犹裹疾视事不怠越岁疾再作乃乞谢政当道者慰留再四竟不可归与乡士夫作晩香之会觞咏为乐者数年以嘉靖二年癸未二月二日终于正寝上距所生天顺戊寅十月八日得寿六十有六云娶山氏旧家淑徳先公数年卒卜以是岁冬十二月十日丙午塟于方滨祖茔之右启山孺人之封祔以侧室钱氏而合焉子男二长兆元绩学承家廪膳生娶瞿氏钱氏出次兆先胡氏出女四谈斗曹寳诸茀其壻也一未行公故名家也润泽演溢渊源殊矣而明秀岂弟公实有焉筮仕大郡遂克树立而引年勇退蹈止足之戒殆今之完人者非耶尤善笔札工为诗早侍游宦多闻见之益杯酒谈笑绰有风致不见有蹙迫矫拂之态今莫窥其际也初公有母兄充时从父坦斋先生命为后后坦斋有子而充早世复归承大宗焉终身事坦斋父子也坦斋卒服心丧者三年人尤以此重之深与公累世■〈女连〉婣髫丱时辱公为忘年之交知公为深兹兆元涕泣奉状以请乃志而铭之铭曰赤刘启祚代有闻人清门宿望奕叶维新嗟嗟汀州脱颕絶尘既文既史惟子惟臣才以兼济寿以成仁万古者名百年之身孰是完归嫓美先民先民遗训惟徳有邻以昌厥后孙子振振我刻铭诗此石不泯
　　
　　勅赠文林郎监察御史王公封太孺人齐氏合塟墓志铭
　　
　　公讳振字廷举年六十有三以正徳十三年卒塟大梁之东郊越十有四年戊子是为嘉靖之七年今上皇帝大推恩典始以子琇贵勅赠文林郎南京湖广道监察御史配齐氏封太孺人太孺人受封之六年年七十有三以甲午十月八日考终于正寝时琇以江西按察佥事捧表入朝适还便省得视殡殓人以为异数云卜以明年乙未四月某日塟于边村岗之东野迁御史公合焉礼也深方为关辅之役道大梁甞与佥事同官因往吊焉佥事拜且泣曰昔子赠我也知我有老母在也今吾塟母也而不虞子之遽来也是偶然耶乃挥涕指庭下所琢石曰必以是为托诘旦具缞绖造馆授状深慰而诺焉按王之先出下邳世居皮家渡口有讳仁者隠徳元世仁生兴兴从我太祖髙皇帝起兵编伍宁国卫太宗入靖永乐间调宣武卫遂家于汴兴生顺顺生通通娶戴氏生丈夫子其仲即御史公也是时同卫人齐能娶王氏实生太孺人年十七归公公性严毅于人不茍合朴直有古风通解文义尤善笔札成化间太监蓝忠镇守汴亷知公乃出令免公事事而事文书焉蓝本静安公亦乐事之廿余年无与为比会蓝卒而刘琅者至矣琅贪暴甚公甚忧之托疾求退不得退归谓齐孺人曰将不与祸会乎吾且毒吾两目庶几脱此孺人止之曰何自苦乃尔彼左右人可请也公百计通之果免归琅败凡佐琅者俱败而公迄无他孟兄威早世遗孤环佩公抚之如已子均其财产使各得所待诸弟钊贤鋭恩义曲至咸有成立云公喜焚修晨起必诵内典数巻而止夜必瓣香祈天无间寒暑初公家甚落孺人来归佐以纺绩每劝之经营于外而内事一切任之事舅姑饮食必躬致每向公作好语曰吾家世宁终贱贫乎须教诸子读书为衣冠流时佥事方七岁适在旁孺人抚其顶曰不尚有是儿乎乃延师择友日日课之既而公寝疾以卒孺人泣谓佥事曰汝父弃汝早以贫遗汝吾恐累汝学当为汝谋使裕由是佥事得一意向学遂以科第起人以为贤母云子男四长玠娶侯氏次瑜娶吴氏次琮娶陈氏三子皆先卒次即琇娶何氏继娶李氏孙男八曰绅曰禄曰爵曰化曰中孚曰中立曰中行曰中逵孙女二曾孙二惟太孺人始终以道谊相御史公起家身食佥事之报铭在是铭曰
　　
　　治世尚文乱尚武革武从文翁与姥诞育季子文中虎王氏日昌天所祜两美并世难缕数始离终合穴吾土式车奠椒孰敢侮边村髙原高膴膴太史作诗殿万古
　　
　　竹溪韩公夫妇合塟墓志铭
　　
　　呜呼是为韩从事竹溪之墓顾孺人虚左合焉荩臣自判荆门州奔还哀慕切至治丧如礼以告予曰先人之塟已成卜矣非舅孰铭孺人予先姑女也故荩臣谓予为舅而竹溪视予外兄也呜呼予尚忍铭吾竹溪耶竹溪讳恕字希仁少有美质秀伟颕敏学进士业便通已乃弃去例授浙江都司知印从父雪庄公命也雪庄仕主景宁簿母谈氏韩故上海旧族代多长厚世系具予所撰雪庄墓志中竹溪易直简修和厚酝藉言行皆衷不屑屑于声利家遂中落雪庄在景宁几两考每岁一往省行李道万山中萧然也雪庄归谈孺人道卒竹溪生事死塟竭力以济人称其孝教子亲自课程人称其严中岁乃辟园圃构亭榭时与宾客徜徉花间当其意兴所到奕碁染翰尤为洒落人称其逸晩授章服衣冠伟如虽从事资劳亦复弃去也年六十有二以嘉靖壬寅五月七日考终于正寝孺人讳爱梅父省轩顾公与今御医定芳同母产也而长庄顺淑慧夙娴礼度广南太守草堂先生钟爱之择壻得竹溪既归孝敬勤俭为韩宗倚赖和妯娌睦宗婣御羣小曲有礼意谈孺人卒费孺人继之孺人左右奉养必得其心人以为难而竹溪之孝益光矣初雪庄有弟维死无后雪庄以幼子慈后之慈于本生欲兼其业竹溪以为法不应尔义可也竟割产畀之会竹溪有从兄恩亦死无后孺人抱仲子国以与竹溪曰是不当后乎母烦再割也邑人两贤之得年四十有八先竹溪十六年卒寔嘉靖丁亥之九月廿九日也竹溪感孺人之谊终身不娶以报至是大封焉礼也子三长荩臣以太学生授济南经歴迁荆门州判淳谨有治材娶潘氏次国太学生出后娶沈氏季俞臣娶潘氏孙女二孙男二宗道宗周呜呼予家海上数世矣与韩顾联婣荩臣甞学于予每侍京邸御医则同朝班固骨肉之托也归将托竹溪以老焉今已矣予又安忍不铭吾竹溪耶铭曰
　　
　　生以礼胄配当其偶是曰夫夫妇妇克昌厥后以贻不朽有眠牛首与载同久
　　
　　俨山集巻七十一
　　
　　●钦定四库全书
　　
　　俨山集巻七十二
　　
　　（明）陆深 撰
　　
　　○墓志铭十一
　　
　　勅封孺人钱氏墓志铭
　　
　　孺人氏钱封征仕郎礼科给事中顾公启明之配前礼科给事中存仁之母也嘉靖丙申存仁自余姚令召为给事中明年丁酉遇推恩大典受勅封孺人戊戌冬天子举郊庙大仪存仁疏言五事忤上旨廷杖六十编管保安州孺人时已属疾闻之曰儿以身许国邪蒙圣恩未即死死自其分也庚子存仁归自保安拜床下慰劳悲喜感动逺近孺人疾为少间明年辛丑五月五日竟卒得年五十有八存仁哀毁几死躬亲敛含宅卜祠祭皆如礼又以身是罪人幸乗间踰望天也乃手自为状匍匐三百余里来乞铭有传陆子浚明所著顾孺人传至海上余读之作而叹曰嗟乎物贵有本也哉夫土膏沃则木蕃水渊渟则鱼字此閟宫玄鸟之所为作也岂独神灵之托为然忠贞之成固亦有之汉之范滂晋之陶侃是己方存仁以言遭谴孺人在床笫间无闷色无怨词垂堂之爱若是乎此与范母何以异乃若士雅之功名本于秣马截髻此固存仁之后效耳母徳所系大矣顾深不类无能为孺人重重念存仁情事不可以不书按孺人讳某钱武肃王十七世孙父翥号鹤皋母庄氏鹤皋七世祖曰谦出赘在昆山生政仕宋为提举提举迁太仓之新安乡生员元海道千户员生景春国初征士景春生琼以义闻髙皇帝锡之衣楮琼生晋晋生贯贯孺人大父也孺人生有淑质寡言笑端静而慧事嫡母闻以孝谨称能通小学女诫大义鹤皋翁钟爱之年十八归封给事君迨事寳善府君黄孺人暨曾太母杨夫人咸称之曰钱妇贤寳善府君有二幼子一女晩以属之孺人孺人抚教各底成立其季锺蚤世无嗣遗命以孺人子为后孺人不可竟立伯兄子田宅颇厚正徳末封君以乡赋累家遂中落徙居郡城逺二百里甘髓之奉岁时益勤寳善府君与黄孺人感且泣曰吾安得死钱妇之手乎后值二丧孺人竭力以佐襄事弟璨诖误得罪乃昼夜泣为营解之至发疾抚诸子女尤慈爱而训饬特严平生无妬忌之行多病寡孕育媵妾得男即为保抱如已出人尤以为难故吴中称贤母必曰钱孺人钱孺人云子男三长即存仁娶盛氏继谢氏次存礼娶陆氏蚤卒次存性侧出娶文氏息女一适州学生龚爱孙四长可立娶刘氏国子生次可大蚤卒次可贞聘王氏次可兴聘毛氏孙女一卜以又明年癸卯十月二日塟新安镇之新阡礼也比孺人之在殡也适邻火风颷烈甚柩重而室隘势无救存仁但泣涕露拜须臾反风无恙人又以为慈孝之报也母子复完以处死生之际天将于是乎定矣是宜铭铭曰
　　
　　勾吴东防溟海汪洋出其润肪与云俱长波涛怒狂鱼龙奋扬莫之敢当有苇一航翩然下将弱流汤汤天开扶桑旭日载阳帆樯斯张利涉奚量珊瑚琳琅鵰鹗鸾皇光采回翔既泰既康若堂在旁是曰孺人之藏
　　
　　诰封山西右参议卢公墓志铭
　　
　　嘉靖十八年某月日塟卢封君裕斋先生于某原迁王恭人蔺恭人祔焉先生初封工部虞衡司署员外郎主事阶承徳郎加封山西布政司右参议阶朝议大夫皆以子耿麒贵先生既终正寝耿麒自大同镇奔还襄事乃奉王大理汝立状贻书京师托李中舍某来问铭焉深辱耿麒交且尝同官不容辞按状先生讳梁字峻卿永平之乐亭人也卢氏系出山阳自山阳迁定州乐亭则自山阳迁云七世祖温温生和甫和甫生从徳从徳生信信生斌斌生敬敬娶某氏寔生封君敬举成化乙酉乡试官刑部司务侃侃不阿以卒于官先生甞悲其父之未大受也刻意问学并教其子一时俱有声场屋间而耿麒辄先成进士先生笑曰儿辈偶取捷吾尚未晩也久之以年资贡上礼部又久之会耿麒官满一考乃诣京就封因以赠王蔺俱为安人辄复对人叹曰吾读书自少至老未尝一日怠顾吾岂无自致者今若此又安能卑卑从人后徼升斗之禄耶适制词有就封髙矣之褒每捧读之曰吾有儿吾有儿即吾所以报朝廷也又何必身亲为之哉吾可休矣遂归与耆旧徜徉泉石之间以饮酒赋诗为乐先生仪观甚伟修髯而白晢如玉有飘飘尘外之气生平不妄发语与人言尽出肺腑人有危急即倒囊周之事有不平者毅然见于色若其人革面亦复讙然处兄弟尤有恩礼长兄槩气性严虽摧剉之无怨也弟棐早世先生抚其孤嫠各不失所妹有瞽者且贫待之加一等诸侄中有乏嗣者为置妾而丰其直一乡之人咸以义称之以嘉靖己亥二月十八日卒上距所生之戊戌享年六十有二配王氏沂州同知琰之女有贤徳相夫教子齐家睦族皆可为世法以正徳癸酉正月十有八日卒得年三十有八继娶蔺氏县主簿泰之女行实生卒在穆太史伯潜志中子男三长即耿麒文学政行为世名流娶郁氏继娶李氏即李中舍女次耿麟娶李氏次耿■〈鹿孝〉娶欧阳氏女三长适国子生齐宗道次许聘王九韶次尚幼孙男二梦熊梦罴孙女五呜呼先生之生当圣世文明之运学成矣竟赍以没然承前启后卒植卢氏为文献之宗应法宜铭铭曰
　　
　　吁嗟先生有文有守欲承于前乃启其后古称无忧兹曰不朽有封若堂珠联璧偶华衮之褒丝纶孔厚勒诗贞珉以视琼玖
　　
　　顾室华氏墓志铭
　　
　　太学生顾大栋汝隆之妻华氏一夕卒于京邸年才二十有四时庚子歳五月朔日汝隆以其贤也悼之甚予适邻巷而汝隆时时过从问学予往吊焉汝隆泣以返塟告且乞铭予诺焉江南大族称华顾世相婚姻初海峯君为汝隆择配闻华女贤曰吾故华甥也使大栋有子华顾其递好乎遂以礼成聘年十八归汝隆祖讳祖知号三山封户部郎中父木母陆氏闻汝隆言自吾之有此室也舅姑孝养宾祭恭修吾弟妹训习僮奴柔帖顾族称焉或可以世乎言己则复泣又抆泣指数之曰是有人未及知而吾独知者今已矣天乎何夺之速也昔吾母以气疾发虚巫医罔効乃从夜分出中庭拈香拜天黙祷微闻其言曰妾愿身代之旬日间果愈某年例上成均于北乃尽撤奁中装畀之曰此行入都门当多购书籍归为逺大圗丁酉岁将从顺天举乡试乃移村落馆中日夕攻业以好言相慰曰此一巻书耳离父母弃妻子何为者光阴幸自爱既而疾作则手书劝之曰此过苦乃尔保身为上毋贻父母忧也己亥歳卒业北雍遂携之往舟浅后至道路惟谨秋抵京邸则念孤客问疾相劳苦至潸然泣下时从四方士作文会馆榖周至至售手织布以具见作文成帙则喜动颜色若相予得意者又尝劝予置侧室以蕃孕嗣心感焉而未之遂许也不久有媵娠乃喜曰吾志也继之亦娠而祸作焉是岂天道茫茫者耶言己又泣予闻之曰此天下之贤妇也宜铭女一许嫁浦赞善子某以某年月日塟从祖茔礼也乃为之铭铭曰
　　
　　云之庆月有华难为永易兴嗟之子归宜其家水弥弥山嵳嵳
　　
　　奉训大夫宁海州知州沈君墓志铭
　　
　　君讳铋字建之别号恒斋仕至山东宁海州知州阶奉训大夫致其事年五十有六卒于京第赠礼部尚书沈公禄之仲子今太常少卿抑之之母弟也母张氏赠夫人寿宁侯绶之女慈寿皇太后之姑也君卒皇太后特遣中官致赙实嘉靖二十年二月十五日其生以成化丙午十二月二十有八日云今卜以五月十一日塟崇文关八里之原从先兆也君幼颕异儿时不为嬉戏长娶郑氏赠安人故通政使讳表之女今工部左侍郎绅敬庵先生之妹也先三十年卒继娶潘氏锦衣指挥讳宾之女君无嗣卒之日悉以后事属少卿君冀善处焉少卿君奉敬庵状乞予铭予有乡里之谊不容辞按状沈出松江之上海永乐初有讳良者君之曾祖也随驾来京占匠籍今为顺天之宛平人良生敬敬生尚书禄君以尚书荫为国子生治举业甚有功试不偶以母命就选正徳丙子授光禄寺掌醢署署正公亷奉职满九年升知宁海宁海山东迤东州也僻处海滨民风刁顽健讼号难治君莅任兴学校省徭赋补偏救弊而示之礼义一时民皆向化焉积榖万余石癸巳岁大歉君请于上官发仓啖饥所活甚众时有歌曰宁海之民太守生之宁海之水太守饮之太守一去谁其嗣之在宁海者歴四载屡为抚按守巡旌奬贤声绰然偶一不合于当道辄叹曰此吾归路也遂解官不一辩白知者髙之君性和厚孝悌蔼然至对妻孥如严宾遇亲旧则情礼周至居常俭素自持未尝有疾言遽色人尤以是贤之病既革乃出所有金帛分散亲族虽童仆亦及也君可谓徳谊士哉宜铭铭曰
　　
　　世胄髙门振厥声出处进退与时行都人士兮东海生八里之原閟佳城千古万古垂令名谁其式者视斯铭
　　
　　司设监太监董公墓志铭
　　
　　司设监太监董公以嘉靖十九年二月六日遽卒实以正徳二年十二月十八日生得年三十有五今上皇帝特怜念之赙恤倍加谕祭之文有曰温敏之资小心敬慎盖公以实行受上知如此故凡同事内廷相与朝夕者尤哀悼不置吊相之日涕泗涟洳盖公以和气得人心如此岂偶然哉内官监太监王公逊与公尤善厚匍匐过余乞铭其墓予不敢当辞至再而请益勤念予往岁以翰林编修官奉命教内书堂每见生徒中少年敬谨者必加礼之且致厚望以为此皆他日圣天子心膂之寄与吾辈外庭体貌之臣殊盖君父之心虽出一致而逺迩势分终不若亲且宻者之易于纳忠也故今生徒之柄用者往往不忘予为师范而王公又予之旧馆人也义不容恝乃志之公讳智字克知别号明斋家世湖广武岗州人正徳九年秋九月入大内遂选近侍干清宫今上龙飞改元嘉靖夏六月选入司礼监从学内书堂明年春三月复选干清宫内侍是岁八月遂有牙牌之赐冬十二月遂升奉御自是赏赉日繁眷注日隆矣又明年升司礼监右监丞五年升左监丞六年升右少监七年升左少监九年升太监太监内庭之极选也自右监丞凡五转而至皆以岁之八月八日若刻期然盖异数云时方年二十五妙龄美质夐出伦项又殊遇也十年十月遂命视事本监十七年又命为宫内牌子牌子又近侍之极选也十八年命掌司苑局印二月上南巡承天命掌行在印四月回銮仍掌原印于是上将欲大用之矣自奉御以来凡受赏大红纻丝麒麟表里一斗牛一蟒衣表里一玉带一大红金彩蟒衣纻丝纱罗表里者三自十二年以后岁加禄米者八总之为一百三十有二石又特许内府得乗马上之礼遇至矣公亦益奋忠贞以至于殁身为报可不谓生荣死哀也已予昨扈驾时以翰林院学士掌行在印从彷佛于行朝尝目望公今不可作矣以今年某月日塟于阜城门二里沟之原经理其后事者则太监毛公隆也为之铭铭曰
　　
　　龙衮日近蟒玉有辉何机柄之伊迩乃渊氷以全归勇从顺委忠孝一机顾赋形之万变羌定数以焉违后千万年视此铭诗
　　
　　俨山集巻七十二
　　
　　●钦定四库全书
　　
　　俨山集巻七十三
　　
　　（明）陆深 撰
　　
　　○墓志铭十二
　　
　　承徳郎工部主事刘公赠安人赵氏合塟墓志铭
　　
　　嘉靖十九年十月廿又一日亭湖先生刘公卒于番阳之里第享年六十有五讣闻京朝其子洵自太博南奔谋以明年十二月九日塟公于余干旗峰之原将启赵安人之藏合焉安人公配也与公同生丙申先公二十年以正徳庚辰八月六日卒云洵以深知公也久乃奉文选刘君梧冈之状来问铭按状公讳录字景贤更字世臣别号亭湖饶之番阳人也姓刘氏传自汉世至宋礼部尚书忠肃公挚寔起吉水家富田乡五世孙寿可翁自富田寓饶构积善堂以居寿可之孙云樵翁讳琮玉字润芳博学精天文当元季望气知髙皇帝龙兴与友人决策归附髙祖闻而物色之翁乃隠迹于医尝师会稽杨铁崖先生与姑熟陶安主敬同学最相友善会主敬守饶遂定居番阳著述甚富云樵生教授澄字源清教授生御史经字季权御史生参政讳烈字尹吉以子中丞贵赠大中大夫资治少尹配詹氏赠淑人中丞讳城字廷髙以公贵赠通议大夫为本朝名臣配董氏赠淑人侧室尤赠安人者寔生公中丞年几五十未有子时为福建按察副使廵汀夜梦伟丈夫来谒诘旦得王状元祠葺而像之以祀遂梦抱一儿谢适公生闽官舍中自幼教之甚严年十二而中丞以都察院右副都御史廵抚河南卒于行台乃奉尤夫人护丧南归执礼如成人尤夫人教又严遣就外傅从李用和先生学训成端重年十五补郡弟子员即购竒书攻古文举弘治辛酉江西乡试明年卒业南雍与天下贤豪游声称籍甚凡七上春官嘉靖癸未始第进士出知赣榆赣榆海县也而贫荒盗相仍且一纪矣顾征求岁益增公至抗疏免其繇十七属淮北大饥乃即通衢设厂四十余所作粥饲之数百里内全活甚众尚书席公署其考曰处国事如家事视民饥如己饥会宿迁有疑狱属公鞫之夜宿邮舍恍见若妇人者按尻搴帷如诉明日检格以自经报公亲濯骨验之乃尻先折而后自尽法当坐者咸伏罪又一日单骑谒府途中遇盐徒数千一见知公皆罗拜更为护十里行而散去乙酉以更贤调淛之平阳时处有矿贼杀吏僣号势甚张诏捕之重兵驻温师老财费公请释兵独任其事近贼土民有叶光者家蓄死士力能制贼公抵其家谕之光感泣用命乃道民兵击贼甚力城中有恶少数辈投贼公计败其谋贼遂殱焉光既成功因随公并迁族于市居时上官有力者欲攘光功文致光罪死公恳曰事由光请释光愿归公功第一又海冦舣十七艘将登岸公亲御之挽弓命中殪一人又一矢贯篙工手贼相顾骇愕扬帆去而公初未尝习射也丁亥擢刑部湖广司主事先是平矿贼宿榛莽间夜三四徙遂伤右足至是以疾与告三年瘳补工部都水司管徐州洪旧例洪需取办于州繇人献一金以饰厨传公至惟命人植三栁以固堤辛夘郊礼覃恩进公阶承徳郎追赠皆如制公感且泣曰圣恩至厚且褒及所生矣遂疏乞休再上乃允时年五十六云公家居十年口不谈外事日惟教诸子以文史为适自少倜傥有竒节体貌修伟气和而色庄孝友天至人尤称之赵安人出宋丞相忠定公之后父讳哲同知两淛都转盐运使司母恭人罗氏安人端静恭俭能读书结字年十六归公迨事尤夫人孝谨备至内范肃而恵视诸媵尤夫人有爱女安人爱之倍于公嫁李榕榕故家也今为镇江府学司训云子男九长即洵娶戴氏封孺人次泌蚤卒娶杨氏次法娶章氏次沾中武乡举娶许氏次治县学生娶黄氏次泳娶王氏次冲聘严氏次沚聘高氏次浚聘戴民女五长适余烋次适邓西川次适祝奎次适姚承训次适张文质孙男五棐檠案渠叶孙女十深忆在南雍时见公如鸾鹓五彩翩翩然正徳间以史官使淮公方绩学著书满家如殷盘周鼎龙文弥漫逮予参政江西则见公于芝山之麓矣握手谈议侃侃不忘天下之大真当世之竒男子也时诸子庭列森秀若兰玉予得徧视之退而嘉叹予既召还翰林为学士与戊戌读巻之列洵时以礼闱第二人对制文章髙雅在第一等封上御批为三甲第一人胪传大廷于是天下皆知刘亭湖之善教子而中丞公之有后也比洵出使还朝予犹得问公起居缕缕讵意遽铭公之墓耶所著有亭湖稿若干巻饶郡志赣州庆阳二府与万年县诸志别有哲亭集梓于平阳葢公之学甚博而正可方古名贤惜乎其不尽用于世也稍稍见两县者固不胜书予特志其大者系之铭铭曰
　　
　　山川出云以泽天下渥洼之产厥有龙马云之油油返于太虚万里逸驾羣龙并驱嗟哉水部前承后启还珠合剑岂曰居俟番湖浩渺芝山崔嵬用征不朽视此铭诗
　　
　　沈母龚孺人墓志铭
　　
　　孺人龚氏以母徳冠江东之沈有七丈夫子能以科第台谏振沈氏之宗者寔自孺人始孺人故上海家也系出汉胜从宋南渡世多隠徳皇明有尉井陉者讳某号澹庵孺人之父也母陆氏年十七归友松府君讳梁友松父菊轩翁母瞿夫人事亲如礼有司具闻孝宗朝以双孝旌其门时孺人为冢妇实有力焉既而长子照举进士再迁给事中武宗朝奉使忤权阉重谴夺官会友松讣闻还孺人倚门而泣以指数之曰汝父行谊厚且善今不及享下寿弃而祖母背而禄养汝之目且不瞑也言已而泣又曰汝父教汝立身成名起科第今复云何乃尔耳则又泣照拜恸而前微出声曰儿无他坐不能与时浮沉故尔今生还得见吾母如见吾父也孺人乃挥泣曰诚如是是不失身即不辱亲吾固知汝父将含笑于地下矣则又泣曰吾非不能死汝父顾吾姑在堂日且老诸子女幼婚嫁未毕吾恐累汝也乃相与扶抱而泣失声孺人几絶会照得伸白叙官由是此言稍稍传天下天下之人称之曰贤母贤母云初菊轩公为江南望族族甚蕃瞿夫人在堂时子姓析居有一二里三四里者孺人侍夫人晨夕左右甘旨毕办会卧疾床笫间孺人以一身周旋之几二年如一日族人以此多孺人享年六十有四以嘉靖戊子五月八日卒卜以乙未正月某日塟戴溪之崇孝阡启友松府君之墓封而合焉孺人性至孝勤俭慈恵动有礼则七男三女皆躬自乳哺训诲至于成立人尤以为难云焰壬戌进士积官至广东按察司佥事次耀云南永昌卫经歴次煾王府典膳次煦太学生次炌次焃次烛俱引礼舍人其子也典膳徐倬序班诸华监生秦文解三人其壻也孙男十曰科曰思道曰自宜曰自立曰自正曰应奎曰应兆曰应辰曰自重曰思义孙女十深母吴孺人之祖母瞿与瞿夫人姑侄也佥宪君以深有世姻且通家也故使为之铭铭曰
　　
　　惟家之兴粤有妇职子孙日昌乃视母徳于惟孺人其报斯食郁郁堂封过者必式
　　
　　浙江按察司副使进阶亚中大夫阎公墓志铭
　　
　　公讳睿字汝思别号三乐道人世居祁之会善里曾祖孝先祖栋咸隠于农父静庵讳某赠文林郎永清县知县母吕氏赠孺人公生而臞静庵委曲抚之每令于群儿嬉戏公惟旁睨而已少从余姚毛世达授孝经即了大义诸童生当责世达课以句曰小水难为海公即应曰鲜鳞解化龙世达异之初静庵明法律筮仕为通仓副使有政迹稍迁上海县税务大使故公从来上海遂学于校官卢先生不踰年而通礼经贯穿百家豁如也时上海令会卢于学宫试之谓静庵曰子嗣国器也汝官虽薄有是子奚满载归耶会静庵卒于官公扶柩归塟如礼服阕补邑庠增广生督学使竒其文期之遂领弘治乙夘乡荐登己未进士第授永清知县永清素称难治公至治以诚信仁礼劝农聴讼俗为之变又雅意学校修葺考校诸生若傅尧臣刘继先相继登科弘治辛酉县蝗公发粟易民捕之积蝗至万余石故永清独不灾廵抚周公以事闻有银币之劳县有寿府庄洼处不成田居民岁代输无从敢言公核实悉免之时孝肃皇太后有庄邻牧场几为所侵公疏请还之乃遣中贵人来按公力与抗复地百余顷中贵人譛于太后后斥曰此为国官也汝奚白耶有事于覇州州民愿借以为守县人急往争之讼于抚台都御史洪公曰是当作风宪官耳非郡县能留也满一考进阶文林郎例得推恩赠及父母已而檄召当去永清民遮留不可得至欲建生祠公坚却乃止濒行遗一履挂县门从民愿也正徳辛未流贼至郊贼首齐彦明者公旧禁卒也感公徳系马数匹于门望堂泣拜而去时巡抚毅斋李公寄诗云强暴思恩曽系马市民懐徳愿留靴葢纪实云既入朝试陜西道监察御史巡视北城正徳初元事务纷更公直言无忌有侃侃风奉敕查盘甘肃诸镇仓粮粮多亏折官皆鬻妻子偿之有自经者公革兠揽之人禁兑给之弊设法取盈释淹滞之官凡六十軰旧例官军马毙所司责其人贫者至典妻贸马以应因循成俗夫妇伦乖公命屯地每顷出银一钱以给买马仍严典妻之禁尝经祈连暮宿山下夜分闻金鼓声比晓雪满地公询诸左右曰山径冰滑非雪马不可度山后有霍将军庙葢神助云公入庙祀之庙下有池出冰若榴梨瓜果状众咸以为公所感云暨复命疏边务数条上皆嘉纳诸镇至今行之遂命巡按陜西时逆瑾擅权凡公出者归必厚赂不然辄加谴谪公曰宁祸吾身不忍剥吾民也寘鐇之乱寔游击仇钺有功逆瑾欲归功于镇守总兵曹雄雄瑾亲党也公上疏别白之瑾怒遣锦衣官欲假他事逮之未及而瑾败公获免未几升浙江按察副使奉敕巡视海道海接东南诸夷设宪臣为备自逆瑾裁革之后倭冦乘时刼畧势要开洋觅利公既至水操舰战豪右敛迹海道为之肃清岁甲戌以疾致仕归祁优游田野之间芒鞋卉服号晋郊耕叟云暇日读书犹不辍视世务漠如也辛夘冬忽婴痰疾既革亦从容谈笑殊无苦诸子请后事勖以勤俭耕读福善祸淫之道赋诗一章曰一轮明月照祁川虚度光阴七十年今日收光归去也海天皎洁十分圆端坐而逝寔壬辰正月初四日也距其生天顺辛巳五月五日享年七十有二公性敦直宦游二十年以清白自持家居衣食澹薄宅舍仅蔽风雨人无少长贤愚皆诚心礼接凡族人亲友贫不能婚娶者辄出赀济之友人王佑卒官于广昌尹柩还家贫子幼得公而塟其仁厚类多若此性少饮酒而善吟咏有晋郊集若干巻配刘氏封孺人晋府百户刘鉴女有贤行子男五师善娶郝氏师贤娶陈氏师良娶王氏师文娶武氏师徳娶冯氏孙男十绍芳继芳绳芳聫芳缉芳纉芳绵芳维芳■〈糹妾〉芳绎芳曾孙男五讲论诗谈女二长适郝廷佐次适许登仕女孙一呜呼公今之古人也世岂多见哉岁戊寅为御史朱寔昌所荐嘉靖丁亥今上推恩之诏进阶从三品云深故家上海童子时见公与先兄軰同学业既待罪史官有事于浙会公宪台出督学于山西公自祁来逆我于榆次情好蔼然予再适晋而公卒矣呜呼辛丑之岁其子县学生某走京师以塟期告而乞铭乃按方伯郭公韶之状志而铭之铭曰
　　
　　晋山葱苍惟祁孔良惟公祁产家瑞国光内台外臬风纪载扬挂冠何早脱屣何长援毫挥手与化偕忘是曰君子之藏祚胤其昌
　　
　　俨山集巻七十三
　　
　　●钦定四库全书
　　
　　俨山集巻七十四
　　
　　（明）陆深 撰
　　
　　○墓志铭十三
　　
　　监察御史郑公墓志铭
　　
　　呜呼思斋殁且十载矣始克塟而予始克志之于人世何如也嘉靖癸夘冬郑生开自莆阳走海上再致遗命复奉王大参应时状并以叶方伯鸣玉书来速铭二公端人也予发书而泣呜呼悲夫士君子遵一王之制以兴履正途修正学适当圣人御极乘可为之时而又有能为之具顾其所出才十一尔而遽尼焉竟赍以逝呜呼予于思斋能不悲乎而继之以泣也按状思斋名洛书字启范姓郑氏出南湖唐太府卿露倡道于莆四传至刺史肇徙枫岭生仓曹桢桢生静边都统帅瑄析居待贤里之桃源至元泉南提举朝避冦徙郡学之前其八世祖也高祖贵八曾祖再一祖廷辅再徙郡治之前皆不仕考讳祥号近庵正徳丁夘郷举授电白教谕母林氏九牧蔇公后实生思斋思斋初生时适邻家曝书龟趺移因命之名自少岐嶷异凡儿教以古歌辄成诵稍长治经章解句析师宿以为贤已年十四应省试还补郡弟子员提学东泉姚公试郡数百人中拔寘第一时年十七也丙子举于乡丁丑举进士观政广西道奉例归省蔡太君于家明年始觐于电白会广中兵乱难仕百力营卫近庵以归尝过江门拜白沙先生祠因登甘泉湛先生之门折衷理性之学甘泉器之时有党陆伐朱者极力排辩岭南人士亦贴服云时王改斋宜学舒梓溪国裳两内翰谪居亟称之不置庚辰赴铨授上海知县上海东南剧县也素称难治思斋治之以慈恵若有神明然每事事抵日昃则垂帘屏坐鼓琴诵诗以自适或退而引诸生论经史月征季考时其勤惰而激劝之尝曰为学不以圣贤为邦不以仁让非士也士多成美才海故健讼庭下常数百人词入悉受而遣之聴自息有不息徐为数语折之即皆引伏又曰民之争礼之废也乃计家为里里有长计里为郷乡有老选髙年有行者充之朔望则里老率其乡人子弟行揖逊礼讲书歌诗录善纪恶海多火塟又曰此非民之罪也令之不徳也为立义塜明表树定禁约以示之习尚浮靡六礼过制且婚无载书易速于讼为之详品节定书式令社学师掌行之遂建社学九十六区随学建仓为之约正司马准常平之法适岁太歉仓且不给乃大发赈之时饥民相携来归者万计杂沓无绪为之法制别以都里列以交衢识以旌旗散以僚吏金榖封裹坐众而即之授受以手焉论次乡贤名宦修葺社稷坛墠祀典咸秩更定邑志文献以章海赋久弊始议以三乡田为三则称土而均抚按咸是之奏上而未果行其说犹存尝于履端谒郡归泊海口下有沉尸压以石磨忽见之叹曰此必客死故莫余告也遣人侦之近村民家有石磨失其牡执来合之为一即讯乃伏果江西卖卜人岁晏将归房主利其财而杀之又一夕舟行见焚尸者诘之曰吾嫂也姑随俗尔数日有告母死无归者因忆向日道见火而不哀岂其人耶因逮来集诸邻保讯之众云此家无丧亦无嫂乃告者之母暮行被杀而夺其首被发其家藏首被一一具在有懐金渡海者舟人沉之其家不知也旬日告发乃尽呼舟人其一已移之他渡即令解其首帕密遣示其妻问金妻果以金至囚乃伏诸如此皆丽法抵罪无拘吏文邑人称快初不以为功也又罢勾查以益军匠禁赌博以蹙游惰毁淫祠以人巫觋表节义以奬人伦悬钟磬以达幽隠当道才之以卓异交荐乙酉春召为河南道试监察御史巡视京仓九月实授巡按通州丁亥九月选推提督南直隶学校计立台之日仅三十三月而章凡四十七上其论治心修身之道者五事劝上广仁恩以恵京师者十事救灾求言复上十事皆剀切语多不载至论逸欲之戒有曰陛下观于御马可以求御民之道观于使舟可以求使民之道劾费少师张詹事之交恶有曰失近臣守和之义乖明时雍穆之风二臣宜罢论调停器使之说有曰过为区别则才能何以自容每事纷更则法令何以专一开大臣荐举之门者将移威福之渐破条例资格之常者必启奔竞之路悉荷上优容采纳其荐达臣工也如大学士杨公一清兵部尚书王公守仁彭公泽宜以军旅礼部尚书罗公钦顺吏部尚书杨公旦户部侍郎邵公寳国子祭酒鲁公铎宜以简任其勲徳耆旧也如大学士谢公迁尚书林公俊孙公交宜以眷礼其救解过误也如总兵马永之革任御史魏有本之调外给事中杨言之下狱郑九万之濒死郎中叶应骢之就逮主事缪宗周唐枢之编管皆一代之伟人名士士论韪之既奉敕陛辞而南过徐闻近庵公讣号恸兼程归治丧如礼己丑塟太君近庵于南寺月峰山明年壬辰终制赴阙补浙江道兼理广西江西诸道所至振举名日益起而忌者日亦益众时方考察京官适在当局会有互相纠劾之命给事中有失官者讦奏上特旨报罢而思斋归矣道吴旧治士民相携徒步送百里号泣攀挽者载路既归莆以明年甲午闰二月十一日卒于家年三十九耳逺近莫不痛悼之娶叶氏方伯女弟明恵肃慎忠廉之助居多子男二长即开侧室方氏出也娶黄氏主事文炳之女早卒次誾丘氏出早殇息女一许配林大尹成立之子卜以某年月日塟某山之原思斋天分极髙以气节自负所与交游必海内贤豪士非其人虽贵显不顾好辩有口喜称古昔先王明习当世之故广庭羣议善批屈人卒亦以是自屈云念深昔在正徳丁丑春试有事于礼闱与一二僚友相约期得名世士思斋经房出今大学士介溪严公公以示予类批读其文擅场之作也以呈两主考阁老戒轩靳公学士东江顾公共咨叹得之晩不及梓文为惜会出令海深时居先詹事公忧目睹三年之治咸核思斋谬以予为知己若不忘吾海也故予志海事独详而应时所为称述者数千余言自当传信云思斋文翰精丽所著思斋集若干巻藏于家为之铭铭曰
　　
　　玉挏乃折瓦墁获完刓方屈直物则有然君子之守宁曰毁全簟瓢为寿锺鼎非年烈烈御史电白不死国之忠臣家之孝子余庆实多贻厥后嗣征我铭诗以閟千祀
　　
　　进阶亚中大夫黎平府知府郁公宜人王氏合塟墓志铭
　　
　　呜呼是为直斋先生郁公之墓昔在弘治间文治极矣有起自东海之上以一经魁天下者公实先登葢一时之盛也兹以嘉靖癸邜冬十二月某日塟公于榆木泾之原其孤梦麒礼服徒跣奉唐宪副龙江先生状来乞铭谊不容辞正徳初公为御史在浙江道龙江为给事中在兵科深待罪史官在翰林同朝同乡又一时之盛也呜呼公可以不朽矣公讳侃字希正别号直斋晩号嵩阳山人志本始也葢其先从宋南渡徙居上海之乌泥泾故今为上海人五世祖徳达髙祖文富号菊隠曾祖恺号筠轩祖蒙号月坡世有清操以行谊望于乡逮松坡府君讳琼始以进士业补县学生蔚有文誉以公贵赠奉直大夫南京礼部仪制司郎中配周氏赠太宜人生四子公其季也自少颕敏十岁能属文出语辄惊其长老大理卿王公景明与松坡府君同学友善每见必竒公松坡亦以吾久淹场屋振吾业者必此子也已而疾将革连声读书属之公颔而刻厉益勤遂游舅氏周侍御之门学成而博洽选补县学生诸提学使者试文必竒絶恒以抡魁期之辛酉领应天乡试壬戌第进士观政礼部初授行人奉使徽府王器重之戊辰选授监察御史监税芦沟有才名既奉敕两广稽核粮储疏上四事武宗嘉纳焉值逆瑾干政辛未出判安吉州适有汤氏之变公皆先料潜消地方安堵壬申量迁开州知州乃崇礼教修武备豪右为之敛迹时内翰何公塘名士也与公同僚欢甚甲戌迁南京刑部员外郎公色喜遂将母之志即迎养太宜人于金陵公素精法比明允为诸司冠有指挥某传袭暧昧公发其私证左辩甚人以为神明明年奉太宜人丧还渡江骤风公泣祷而霁人以为孝感戊寅二月终制赴阙补南京仪制司郎中会武宗南巡驻跸金陵一切礼文皆公手所裁定权幸母敢干焉辛巳二月调礼部主客司郎中多所厘正具疏乞汰冗员宿弊为之一清然仇怨侧目矣本年七月迁潮州府知府潮俗犷猂公治严明果信人心贴服暇日集诸生讲授经义咸称得师毁淫祠秩正祠士风为之一新上官有出令妨民者皆停阁不报势豪禁戢以法律故多咈意而谤讟兴矣会朝觐例移知黎平公曰黎固仕邦也若犹吾潮吾其归哉因上疏乞休时白巗乔公为太宰深知公而聴之遂归归务髙居厚养结社赋诗为乐不以世务婴心教子课孙动循礼宪蔼然文儒之宗乡邦倚重焉既厌城市乃筑别墅于吴江之烂溪杜门简出时具轻舟眺览于水光山色中悠然有自得之趣暮夜犹张灯读书不辍戊子圣天子以祀典覃恩诏进公阶一级公感恩稔每念国本所系乃上疏请稽古建坛秩祀髙禖以祈皇嗣时李文康公在内阁亟称其退不忘君有余忠焉丁酉秋命子梦麒二孙恪性应试两畿忽遘疾以八月九日考终于正寝飨年七十有三配王氏赠宜人太平守易庵先生女明慧贞淑通孝经烈女传大义易庵钟爱择配得公文大竒之既归公孝敬勤俭事太宜人曲尽颜志生梦麒年三十一而卒继董氏大理少卿中冈公之侄世家娴则习书翰知大义手抚遗孤备极慈爱太宜人尤贤之年（阙）而卒再继吴氏大仆卿（阙）公之孙孝姑慈幼内外无间言公扬歴中外内相之力居多皆次第从公于俞原礼也今继俞氏封宜人苏州卫指挥友山公之女有贤行子一即梦麒绩学修徳以世其家娶曹氏广西佥事锦溪公女三女长董出适戴憇次吴出早卒次俞出嫁周式尚书白川公之子孙二恪娶唐氏性娶孙氏俱国子生孙女一曾孙二元吉贞吉曾孙女三呜呼公素英杰以直道自居遇事议论风生黑白不爽文章追踪古作者六朝以下勿论也事业欲与韩忠献范文正相许与貌不踰中人而胆气磊落见者企服晩乃抑损恂恂辞意温雅务为睦宗厚俗之举亲之者咸欣欣然若负暄焉深辱公厚善且同举于乡尝相要约以自见于世者多不能酬然公之器业凡三四变最后乃粹然云宜铭铭曰
　　
　　古三不朽得一者传公所树立有功有言其言维何高文大科其功维何州郡省府诗云徳輶公克举之太上无名视我铭诗郁郁若堂过者必式相助多贤永同此室
　　
　　广东布政司理问王公配侯孺人墓志铭
　　
　　东海之上南浦之阳厥有乔木故家实维王氏积徳好谊葢自宋南渡以来凡几世矣然皆以隠操高一乡传至怡冈公始以文学起家屡试场屋晩乃随例贡入太学既而循资试天官名在高等得选广东布政司理问所理问贤于其官满两考遂致仕归归奉八十之亲者数年甚乐焉以嘉靖甲午年六十有三卒配侯孺人从公归自岭南后五年己亥年六十有八卒嗣子诰乃缄状来乞铭先是怡冈之塟予许铭属有万里之役未偿也及是孺人之讣予益感悼又重予儿女之悲乃发旧稿并叙之呜呼予忍为此哉呜呼予忍忘此哉殆有数存焉公讳寅字正之怡冈其别号也父讳衮字九章号桧亭以孝友诗礼闻大江之南母谈氏系出宦族慈恵敬慎祖讳某字某号南浦祖母某氏曾祖讳某号渔乐曾祖母某氏高祖讳某号槐云高祖母某氏初里中有好善人人称王佛子者是为养静处士养静实生槐云养静之父为友文处士则王氏始迁之祖云怡冈少勤敏家业益丰赡桧亭公特钟爱之躬行孝友声称籍甚其居乡也敬老礼贤赒穷恤匮一时习俗多为之转移其守官也敬事奉公初不以小大难易介其意动欲行志尝一署新会县事剖决无滞核处梅岭分疆商税量剂有方抚按特以礼待人皆多其才而又惜其用之不能尽也孺人系出郡之宦族坦斋司训侯先生讳平之女也母某氏少娴家范有淑徳初怡冈为坦斋馆甥已偕孺人归事桧亭公暨奉谈孺人左右孝养备至乃至睦宗逮下闺阃之务俱斩斩有条理一洗绮纨靡侈之习而王氏之泽益以衍裕一族称贤无间内外故其殁也人尤哀之子男三长曰诰娶梅氏继庄氏初诰生有美质予以仲女许为配及笄而殀仲女贤甚故予淑人每见诰未尝不思女而涕从之梅氏之继实淑人之侄也次曰讷侧室王氏出聘张氏次曰诺侧室许氏出息女一适何良臣孙三廷佐廷佑廷仕孙女三诰卜以嘉靖十八年十二月吉合塟沙冈之原又明年夏五月予在京师追书为铭使诰纳焉以极予死生之痛铭曰
　　
　　生以泽延配以徳偶望以才充世以仁后呜呼长江横前九峰列右是为怡冈之藏而王氏所为不朽
　　
　　赠征仕郎中书舍人隠西张公墓志铭
　　
　　尚寳丞张君电有母沈之丧如例以终制请今上皇帝特旨留之许以三月奔归即起供职复以给驿请上又允之葢殊典云电感泣廷辞就道乃过予以告曰电辱公指教以有今兹门祚之荣实徼福焉惟是归塟期严先人之封愿得公一字埋为铭予不忍辞乃按孙中书墀所为状叙之曰公姓张讳冔字以周隠西其别号也世居松江之华亭元末有讳国英者避兵海上因家焉国英生寿昌寿昌生中善中善生森森生公公性至孝读书循礼侃侃有执持善处淡薄尤不能媕阿取容于俗人有弗合理者虽广座中辄指斥不少贷故乡党以直亮服之内外诸族人皆严惮如父师然年六十卒塟澧泾之阡嘉靖十六年丁酉三月初一日遇庙享恩以电贵赠征仕郎中书舍人公初娶陆氏生一子曰霳继娶沈氏即电之母也受封太孺人太孺人出上海旧族父讳镛贞懿慈顺不喜华靡事中书公竭力养二亲俱跻寿康抚霳如已出初举电有竒质爱之无所不至既而电遭遇圣君以文墨进御一时才俊无能出其右者渐致显融馆阁诸大老咸加器赏是岁秋奉使便道归省太孺人于家舞彩上觞光动桑梓环海之人咸啧啧叹羡此邦之所无亦近古之所未闻也以己亥十二月十五日考终正寝得寿八十云卜以庚子五月十一日将启隠西公之藏而大封焉子男二霳娶王氏电娶龚氏女一夏深其壻也孙男二守绳娶王氏守经娶姚氏孙女三曽孙一予蚤识司丞世同里闬故特书其大者系之铭铭曰 
　　
　　宗党称善于野则同隠逸之操有古人风载启其后文雅巨公国恩天与殁赠生封珠骈劔合气若长虹孰是不朽惟孝与忠蔚哉斯丘大海在东
　　
　　俨山集巻七十四
　　

　　●钦定四库全书
　　
　　俨山集巻七十五
　　
　　（明）陆深 撰
　　
　　○墓志铭十四
　　
　　省轩莫先生墓志铭
　　
　　壬寅冬十一月七日癸丑乡贡进士省轩莫先生卒于家嘉靖之廿有一年其子南京工部主事如忠予告归养之明年也又明年癸夘冬十月癸酉卜塟于二里泾祖茔之次如忠率诸弟匍匐走上海乞铭予诺焉按状华亭之莫氏自正二府君始居胥浦乡正二生庆一庆一生真一真一生文通皆修隠操文通乃迁郡城之榖水坊而莫氏始大文通生胜胜补庠生用岁贡授官北京虎贲卫经歴满考得敕赠及父母而莫氏始名郡中矣胜生昻昻生昊昊字宗大号一轩以尚书学有声一时登成化癸邜应天乡试第二仕东昌府通判卒配严氏继强氏生六子而省轩行第三讳愚字汝明别号省轩省轩生而明秀长赘广东佥事竹坡朱公昴内外咸有师承名益起亦以书经登应天癸酉乡试凡八上春官年五十有六而卒配朱氏子男四长即如忠登嘉靖甲午顺天乡试第二继举戊戌进士高等娶富氏四川按察副使好礼女继杨氏山东按察副使仪女次如信县学生娶姚氏工部主事参女次如徳府学生娶韩氏侧室吴出次如爵陆出尚幼息女二长嫁王谔次唐氏遗腹生孙三是龙是骥是骐呜呼吾松素称文献多故家旧族然三世两魁中有启承之士俱守一经宛然西汉风谊信未有若莫氏之盛者也省轩尝以经纶望其后而如忠之功业方发轫康衢惜也省轩赍志以早世吾郡斯文为之出涕况相知如予者哉予忆少时出见郡先辈皆卓卓自树立风仪学术足启后来继从诸生为举子业一时所与游者咸雅驯动遵经传未有浮华靡丽之习如竹坡公予同年友也及见省轩尤爱之而予遽铭其墓耶呜呼悲夫呜呼悲夫省轩孝友天至事亲咸有礼度素以天下事自负谙练世故明习法律思欲见之一世自倡义厚宗祀享交际之义内外亲踈之辩下至树艺孶畜米盐之细举籍有经纬而又尽取古今家训门范可行者条列以示来轨其于天官星歴皇极经世律吕书独为深解策算了了故尤有心计而莫氏益昌且繁矣尝曰周官一书规模宏阔然至于羽毛鳞介之微区处甚宻是独不宜于家乎又曰儿曹勉之且夫君子得志则有民社之寄而忧不得志则有宗祊之寄而忧孟子之论生道忧患为先使天运不积生人之理息矣东南膏沃民易以逸故多不才以骄侈败族所习非也儿曹勉之又尝喜诵老氏言圣人执左劵而不责于人故处世多阴厚无求知于人故知者鲜矣予故具见之比闻如忠泣道复如此此岂经生举子所为空谈也哉予重悲之乃叙论其大旨志之并系之铭铭曰
　　
　　家声之旧于我乎传世泽之有于我乎延海山左右若封乎万年
　　
　　处士南溪朱公墓志铭
　　
　　处士讳晖字文采别号南溪华亭人也按朱氏其先出亳之永城汉有朱询者行相国参军事传至孝友先生讳仁轨以徳义闻于唐宰相敬则其弟也自宰相传五世为茶院制使讳华戍守婺源因居黄墩又传九世讳焘者宋徽国文公兄弟行也焘官饶州教授又为饶州人自饶州又传五世讳素者仕元为松江府推官乃乐华亭风土居之故今为华亭人推官生佑之武举进士佑之生信国朝永乐中仕至工部营缮郎中郎中生迪简迪简生宓号南庄有隠操壻于泗泾之李孺人寔礼部员外郎宜散公之姑也生三子季即处士初南庄公依李以外家业不当别业西居落落不屑家人事处士奉之治爨值岁饥斗米百钱处士有心计而孝凡奉养毕具虽甘毳腆腴之物随须而办父母亦不知其所从也南庄喜饮酒李孺人每止之处士内顺母心外私酿以进故虽以酒困乃其心罔不颓然乐也弘治间诏令民间塟及时适南庄以脾疾卒当盛暑勉力襄事如制既乃庐墓而以所居让其兄兄卒无后复养寡嫂终其身乡里称之凡义举必曰朱处士南溪南溪云南溪赋性雅淡无所嗜慕独嗜善慕义若不及处人不设城府处己惟以理自胜好交海内名贤馆待无倦当泗水之汇择胜作驻春堂复裒先世敕诰凡九通建寳敕楼近楼辟圃莳蔬种树水竹翛然极盘桓之趣忽一日慨然叹曰吾忆庐墓时仅仅容膝今堂构轩豁畆锺之田可备鱼菽之祭有子学文人生可矣遂不复事事以嘉靖廿又一年六月二十日考终于正寝距其所生庚寅岁十月三十日得寿七十有三配孙孺人无子乃懐仲兄子子之名曰承顺侧室徐氏生三子长曰承益次曰承绪季曰承祊承顺以文学倡诸弟有能诗名承益以县学生上成均成绪总家政承祊举应天丁酉乡试出后竹坡佥宪公既而携归着继祀不继产之说乡党是之会巡抚陈公祥据礼曰昭穆也治命以爱竟立祊南溪乃戒祊曰继产母多取余志也承祊两从之孙四人朝宾朝贤朝赉朝质孙女二卜以某年二月廿二日塟于顾宗泾从南庄兆域礼也承益等渡涛江走千里乞徐奉化伯臣状来问铭余尝登九敕堂征故家之文献览观于泗上爱之西环九峰若画泗水汇其南澄碧映空可酌焉忘饥此风人之所咏也加以胜国遗老隠逸之区流风余韵犹有存者是宜诗礼之胄托以引长焉故处士以南溪自表见葢素尚云宜铭铭曰
　　
　　古称仁里亦曰华宗有伟朱氏长发自公汉唐苗裔洙泗会通地因人胜派以源同嗟嗟南溪有古人风既承既启乃衍乃丰诗礼文物允肇我躬席珍邦寳厥功则崇百世贻燕孝友敬恭讵曰不试隠约为工抱璞孕秀善始令终过者必式若堂之封青山翥凤黄浦游龙示我铭诗以閟玄宫
　　
　　九槐乔君夫妇合塟墓志铭
　　
　　太学生乔大登讳禾别号九槐子上海人也上海旧家称山乔而乔后为盛大登乔氏之良也大抵南土喜工文华而于世务若不屑其在门阀者尤甚独大登自少颕鋭读书业文之余即留心治理故凡钱榖田赋书算法律米盐布帛等等精练虽居积贸迁竒赢十一咸能操切至于土木基构铁石瓴甓之细尤善心计是故堂室整洁园田部分悉有法一时号称饶裕而乔氏益大焉使得效一官当一职移家于国必有富庶之绩不至颓阘丛脞匮缺经费以妨公上固理治之才也年仅五十有六未及注选而卒予旅食于外闻而惜之惜也才如大登不一试以起乡士之陋何耶予既归田思见大登而不可得矣呜呼悲夫嘉靖癸邜冬其孤承嗣承慈以塟铭请予诺焉乃发状论其世善乎徐南湖御史之言曰海上世望巨族不减百十至有鄙田舍翁过分溺奢欲万万不恤也非舛也耶故人子能知难痛心者可与述孝矣读斯言也则大登贻谋端雅益可惜哉岂徒有才云尔按乔之先有彦衡者自鹤砂迁于邑再传而为止庵翁讳岩字锺良配徐氏生三子大登其季也孟仲蚤世大登卓卓自树立淬励从师学成三试弗售时止庵翁年且高援例入太学从太学试又弗售乃谓其友曰吾屡蹶固知尺寸实应举之式士不求合难以速得志也娶汤氏雪懐君之女都宪公之孙也有贤行善相起家初雪怀见大登所为文爱之而女焉因赘于汤逮止庵卒乃携汤孺人归共止墓舍力苦以襄事时屋止数椽身无重衣家产落落君笑且慰曰丈夫不克自奋乃望先人之遗天下岂有徒享荣富者哉故止庵遗蓄悉以让诸大兄乃夫妇夙夜勤劳为之二十年始作家祠揣沟洫营第宅为子孙经久计平生尚气岸重大节不下疆御刺刺慨慷多作逺游为忌者中伤逊避仅免尝语人曰君子修正不蕲立名名自归不蕲逺毁毁自去吾遑计焉海内缙绅闻而韪之家居整辨内外语言不妄出入一以教子为事延师丰馆程课尤严然以有口忤当道竟得重谴踰年遂卒汤孺人继亦卒乡邦悼之子男二长即承嗣娶朱氏尚书玈溪之孙次即承慈娶朱氏御史青冈之侄孙业举向学可世其家孙男二长守约承嗣出次伯骥孙女一聘唐懋义皆承慈出卜以十二月二十日合塟于沈家滨之原宜铭铭曰
　　
　　呜呼九槐琼林一枝少予知之长予才之卒予铭之后千百年尚有遗思呜呼九槐其深藏之
　　
　　处士西庄王公墓志铭
　　
　　正徳庚午十二月丁酉望塟我西庄王公于高昌里之北原其子太学生淮率其弟瀛洲踵门其孙相尧捧状泣以告曰先君塟有日矣愿赐之铭深自冠年与淮友善同攻进士业同寝处公时馆榖之朂以大就既得官京师数书候问不幸以忧还复来吊慰方图所以报公者而公不可起矣呜呼铭非深谁为按上海王氏有讳谷真者公之高祖考也妣孙氏讳璘者曾祖考也妣陈氏讳翼者祖考也妣魏氏实生友号道正有行谊名公之考也妣陆氏生公讳铭字敬言别号西庄初娶江氏继姚氏林氏子男四长淮娶郭氏宋氏为江出瀛娶康氏洲娶孙氏姚出后弟铠为林出女二嫁曹鹤蔡和孙二长即相尧次相文以正统癸亥六月十七日生正徳己巳十月二十二日卒寿六十有七云公天赋厚厖涉猎传记词貌清修以宪度自持尤善生殖手致者万金然能周人之急勇于出财宗族之孤寡贫乏待以衣食者数家架梁筑道焚劵如是者又岁数数为之为之者必于义必不为者必不义也其行大都类此中歳厌廛居筑西庄别业以游佚君子贤之曰西庄而不名尝输粟赈边得品官服非其好也惟教其子孙必以科第显行及矣而不待岂有数也哉为之铭曰
　　
　　惟典好礼着鲁论君子有榖贻后昆公蓄斯厚发必蕃谁其举之子若孙谓予不信视兹文
　　
　　俨山集巻七十五


　　●钦定四库全书
　　
　　俨山集巻七十六
　　
　　（明）陆深 撰
　　
　　○墓志铭十五
　　
　　先孺人墓志铭
　　
　　呜呼孺人天下之贤母也虽然哀吾孺人之不及于养也孺人志不在养痛深之未有以养吾孺人也于京师卒卒之日自少师阁老李公而下咸临奠焉深即日解史事扶柩还还之日自闾里能言而上咸迎哭焉既殡殡之数日亲戚之疏者逺者自百里外咸持纸钱来哭曰以是报孺人之某恵某徳也而人未之及知也呜呼斯非天下之贤母也耶孺人姓吴氏苏之嘉定人父讳寔母姜氏蚤失恃年二十三归竹坡先生为继室逮事筠松府君尤夫人府君夫人性严整独孺人时时可其意阅三十年无间也前孺人瞿子曰沔甫九龄孺人即子之时再举子一举女皆不育年二十八始生深又六年生一女曰素英八岁死竹坡先生喜游南穷湘沅北走燕齐晋魏之墟或岁一归再归或间岁未归孺人奉府君夫人以居早作晏息课男耕田女织布农月僮婢俱出亲为之淅米于甑实薪于灶抵暮策其鸡豚之入命长老仆行籓外视牛圈纵犬钥户退乃坐南牖下张灯或时乘月纺木绵坐深于膝旁使之读书漏深乃罢明早升堂视馔毕邻之贫且急者族之不能衣者食者有灾者悉来告告则各如所欲给之不给则解裳衣捐笄珥以继故家虽饶而黄白绮縠之饰未尝留也府君有男五人诸孙无虑十数率聚而教之孺人从中馆榖束修笔砚费咸经理之如是者岁以为常是故过于劳勚恒苦多病深年二十五谬举乡试明年壬戌会试下第还业南雍是时孺人春秋五十余两少儿曰溥曰博育之既长矣遂奉以往葢思欲以江山巨丽之观纾其早岁勤劬之过也于是登巨舰道五湖遡长江以达乗秋霁无风涛之险孺人喜津津曰吾愿也然居南雍再岁再病病辄殆乃苏甲子之春遂奉以还明年乙丑深举进士入读书中秘例得携家益思大其桑榆之乐又迎之以最小儿博侍来京师居少间又病如南雍丁夘冬深蒙恩授官翰林编修孺人得报曰是鲜政务当乞一假还觐汝父吾从汝而南吾梦寐故土也涉春歴夏日就羸惫既亟乃曰汝无冒时禁诒汝父忧吾虽病无苦也竟不起呜呼深之罪尚忍言哉实正徳戊辰九月二十四日也上距所生正统己巳十月二十八日适六十云今卜以己巳十二月十五日奉窆于洋泾之北原从祖茔也深不孝既未能徧走当世之巨公以乞书孺人之藏不敢私叙懿美以渎孺人之终于是乃收血而志之不忍铭
　　
　　京女志铭
　　
　　余客南都癸亥以七月哭吾女四岁者明年三月哭吾儿两岁者今丙寅客北都亦以七月哭吾儿八日者十月未尽一日吾女京姐又死且三岁矣余又哭之三年之间四哭子女于客舍生世果何如耶呜呼将儿得于天者素薄耶将医药失调耶将余之徳不足庇儿耶将生死祸福寿殀富贵物自取之而天不与耶其不然耶先有人妄传儿死抵家吾父亟以书来问吾发封吾母闻而解之曰死当得生尔书后数日竟死是果偶然者耶非耶儿聪慧百出已能诵五七言诗词数十首每使歌之葢物之不长者大抵然也不欲悉识特识余之悲而埋之天坛之南铭曰
　　
　　父陆母梅家在海月生在酉死在亥甲子迄寅岁三改疮痘遍体紫蕾蕾宛转可怜痛百倍南郊南原阜且垲松棺布衾祭以醢速久深藏慎勿悔
　　
　　清女权厝志
　　
　　女清年十三病痞死于京师痞凡岁余更数医竟莫能治最先治者陈宠宠医京师有名也当其时夏膓中有声乍寒乍热宠诊之以为气虚有积以阿魏丸饵之既微有形在左胁下以为痞也有胡某者都人也以治痞名榜于通衢曰半日取效亟使视之曰痞良是是名女得男疾法当下下之与之药即阿魏丸自是常服阿魏丸而病愈甚吻渴减食肤黄变几殆是时也产医者李珪曰吾子齐传秘方能治齐来按曰脉数甚内有积热服阿魏丸是谓热济热也渴固宜法当健脾清中才得服参术曲蘖等剂以正胜也或曰是在膜外药饵不及攻若以补助祗邪王耳何从胜尝见一治法用朴硝填患处火熨之令微热若是数数为之愈矣乃依其方果获效在内经有之咸以软之者是也遂以朴硝治外而以齐药治内有间硝力遂顽而齐药亦无大效也然日羸弱自后来治者争言补脾胃矣或曰是必针灸不然不止江西有秀才蔡登以针名登贡来致之登曰非痞曷针我有成药治之当起登谓痞男必左女必右今左耳医者蜀王坤以为登大不省耳遂受其成药不用而登犹以相貌云必无他坤遂治之専主于脾胃而以雄黄白矾膏贴之然效愈逺矣晩又治于萧正斋正斋名某杭人也其说李王之间而加黄蓍为剂者弥月卒不起呜呼女果死于病耶抑失医然也京师之医尽之矣所未及者针灸然言针灸者十一故常不可耳或曰是疾成于水滞北方多有之若南还啖河中水乃有瘳访诸人人曰非便女偶闻之遂日夜促其母归未及归而女死呜呼女果死于客耶于是乎有遗憾矣自女患是疾见余日夜忧尝进曰大人无徒苦儿有吉兆自当无恙其母扣其状曰常梦之帝所随一行人乞寿帝与我脂傅唇觉而唇犹冷然唇者辰也是益我以辰矣又梦人索病与他人儿乃捧腹向曰若是寳货便当与之此我腹中疾那得与人余闻曰仁哉果然当如女言无恙乃相与破颜而女亦冁然每晨兴常如何之女应声曰今胜于昨实不胜也察其意葢见余频年哭其弟妹姑谩慰之尔至于死犹云无恙言语无少乱者比病中夜尝读列女传国风小学杂女记读之间有未通即以意属读即不爽余窃恠其如此病既加从余乞帖学书余曰儿女郎也何用为此遂不复事然见书即晓点画大都与弟妹辈讲说之未死前两日犹坐诵诗时祖母吴夫人衣紫花半臂适来视儿褰帏曰■〈浦上女下〉■〈浦上女下〉年时衣单夏月得寒疾今当更衣之夫人背而泣曰儿何暇忧老身耶其死夫人尤痛悼之不已女巧慧工艺不欲书聊叙病医时事以识余之痛云俟他日返塟铭而藏之女讳清姓陆上海人父深母梅氏为初举女许配乡进士董君怿之仲子以丙辰腊月望前一日生以戊辰五月望后一日死余挈之走四方居南都者三载居京师者四载云
　　
　　不成殇女权厝志铭
　　
　　呜呼吾女果死矣祭奠不得举乡邦水榖枕藉不得用乡邦草木瞑目不得悼祖父诸父诸母呜呼痛哉女乳名定桂上海陆子渊之第三女也母梅氏许配刘复之子兆元生以弘治庚申之八月廿八日死以癸亥之七月廿五日壬戌九月廿二日随余来南都距来南都之前一月十二日刘方问名至南都之三月十二月朔病痘其二姊屡频殆危儿独不举药驩然就愈既愈二姊癯然骨立儿独丰魁日异私心喜以为厚于天者也孰知其不足恃耶儿巧慧宛转能得人欢心令人悼其死不已死之日祖母临焉余哭焉其母哭之恸且数曰不来南雍儿或不死虽妇人之言不通于命要有伤予心者乃抆泪志之权厝诸都门之外谋返塟焉铭曰
　　
　　归寄有时勿震勿衋优焉游焉终安故国
　　
　　不成殇儿子志
　　
　　呜呼吾年二十有七始生汝父母赖以有子祖赖以有孙汝之生在南雍吾驰书归报吾之故人慰之曰有子内外族人贺汝之祖曰有孙呜呼今复何望耶汝生两月遭汝季姊之殇吾恃汝而哭之不尽哀今汝之死也吾何恃而不哀耶又二月汝之祖母母相对病甚汝呱呱啼乳吾持汝哭而祷曰汝福徳当重庆已而皆愈吾甚喜岂汝能庆及其亲而不能自庇其身耶甫半周汝祖来视祖母于南雍懐汝而喜曰貌类我貌类我回顾乳者属曰避风节食无厚温也别又牵汝曰归见汝学步也今吾归将何以慰汝之祖耶汝好睂目丰肌肉白如瓠早善盻笑见者莫不欢喜提携之汝亦不惊不惧其亲父母尤不同常儿故凡余出也目光射户外悬悬不见则号泣入则翼而附之如有知然弘治甲子三月一日夜梦儿病痢甚苦求医不来恠而觉之不敢发明日而疾作果先腹泻发疹不可药九日死矣呜呼能不悲哉能不悲哉余将瘗汝郊之外自此去家甚迩且不忍也汝尚未成殇不敢曰殡乃薄衾就木置诸寓舍之外门之内俟返塟焉儿陆姓继恩其乳名也是为志
　　
　　俨山集巻七十六
　　
　　●钦定四库全书
　　
　　俨山集巻七十七
　　
　　（明）陆深 撰
　　
　　○墓表
　　
　　玉壶阡表
　　
　　呜呼是为吴封君之墓葢衣冠冢云其仲子昻以山东提刑按察副使奉命养太安人于家迨终事遂合而大封焉太史氏表之曰天道于仁人之家深矣其始也必有摧残拂逆之施以寓夫遗硕存仁之意然后付之毓贤启祚之祥以收其繁衍食实之报或自一世二世十世以至百世罔弗获者葢积之愈久则入之愈厚出之愈迟则成之愈大若封君者可以观已封君姓吴氏讳寛以某年赠承徳郎（阙）部主事以徳称太安人姓郑氏讳某以节称按吴氏之先浙东人洪武初因江圮徙海盐之城东今为海盐人曾祖讳添二曾祖妣沈氏祖讳继宗祖妣姚氏继宗厌市喧又自城东徙邑之击壤里筑室买田将以耕世其业考讳显字必达号恬庵老人行谊为乡里所服以高年赐章服妣姚氏出平湖名族寔生封君封君敦朴和厚未冠时遭家多故干蛊甚力以顺适恬庵之志恬庵矜严少不当意即命杖杖而受之怡然乡人皆曰今之伯俞也待三弟务极友爱终身无间言处内人以礼斩斩有法度其于宗党也恪慎谦和与物一无所竞有犯之者既不与校终亦不复言人故未尝见其忿厉之色与叱咤之声意淳如也年三十有三病瘵卒寔成化乙未腊月七日壬午也太安人姓郑氏出平湖望族年十七归封君为继室二十八而孀居即屏华茹淡躬勤纺绩以节自苦手抚二孤命之耕读各理昻受学于云谷朱先生之门至以吉贝三端为束修葢手所成布云逮昻起甲科驯致通显自宜城新建咸分俸为养太安人曰禄以养廉宜留为汝助也昻既转官留都乃来就养已自闽宪再迁鲁臬陈情得请始备荣养人以为太安人善教之报越明年考终享寿七十有八寔嘉靖乙酉三月廿二日也封君初娶于马逾年卒子男二长升娶（阙）世其家传次即昻娶（阙）学行贞懿为时名臣女一适平湖陆滔孙男六绶绂缨绪维（阙）孙女五曽孙男十呜呼古记称仁孝必曰颜冉然颜以殀终冉以疾恶疑于天道若难知者然徳成名立万世如新死生修短之间此正天道之所以为大也初封君病状殆方书所谓传尸痨者俗传妨后故尤讳之必毁遗乃已当时宪副君才二龄耳太安人每语之故宪副君必号恸攀慕浃日不能休岁时飨祀则躃踊再三曰昻无父之人也闻者莫不悲之及兹同圹郁成嘉阡人皆曰宪副君之知礼也深故特表之使树之隧上以告凡世之遭变思复者若此太安人遗行复书之碑阴以代铭诗曰甲令凡节妇有终应得旌门太安人及格五清先生刘公瑞自翰林来督学政风有司具上太安人闻之曰守志抚孤妇之道也已被封典敢邀再命乎命昻力辞之每岁时必帅二孤上郑公之墓为置祭田纺绩之工至老不倦每归宁舟行徃返必以木绵车自随衣必澣濯破裂必为之补缀一布被五十年犹存每举以示孙曾曰此阿■〈浦上女下〉嫁时物也姚孺人有幼女曰菊英卒时嘱之曰新妇母之太安人抚育如已出长嫁之如礼叔母韩暴卒后具索然太安人即检自制者终之其仁孝若此又曰此吴氏之世泽也凡吴之后人宜世世知之宜世世保之作玉壶表
　　
　　晋国夫人院氏墓表
　　
　　葢闻圣人御寓睦九族以展亲君子好逑歌小星而弘化是以乾坤之位列则岁功顺成纲常之分定而家邦并理斯古今之通义也乃若发潜隠之徳而光以上行属综核之朝而名匪例及孝敬之风翕然存殁之荣有耀则未有若夫人之盛者也夫人姓院氏太原忻州人父文举母某氏今晋王殿下之淑媛也徳工言容恩宠佐赞俱为宫壸冠以嘉靖十年辛夘六月十一日卒享年四十有三由蓐子不举故也是时王世嫡尚虚尤痛惜之即驰传上言于今上皇帝臣母妃彭以宗支事重博选名徳亲以院氏属之臣曰是可助内也宜蕃胤嗣以延我统系臣顿首承命惟谨暨臣母妃之属纩也又以院氏属之臣曰是真孝妇也宜请封号以励其余人臣稽首受命惟泣身在茕疚葢有待也今不幸故于孕育臣上无以副母妃之遗言下无以显侍承之潜徳敢昧死以闻事下礼部礼部尚书臣某等上言曰礼缘人情例以起义征之典故宜有以慰王者章再上皇帝若曰孝敬之道大可赠为夫人呜呼葢特恩云前后无是也自今观之名器所以彰徳也恩泽所以辨才也死生所以定论也虽然必有遭焉非天子之圣何以举格外之典非贤王之仁何以隆逮下之恩非夫人之贤又何以懋交孚之应呜呼休哉夫人赋性恬静英姿婉娩自少寡黙弘治十年礼选入府迨长事王恭慎有度上奉母妃益加勤畏妃甚贤之妃属疾夫人入侍蚤暮不敢离榻前序进汤药王亲甞之夫人亦亲甞之由是孝诚感格宫中之务悉倚办焉夫人益修秪恪手制冠服亲调饮膳下至茶果药饵之类无一不致诚洁恒兢兢然而外政了无干预人尤难之仙游之日府中宫中无老无少无贤无不肖无不嚱嘘流涕以为夫人之恵未究于世也吊者祭者持纸钱者以手加额者相属于道而王亦益悲思之呜呼兹夫人之贤也而亦夫人之遭也可无憾矣深昨备员晋臬有学政尝以六月十有八日随三司后入贺殿下千秋之寿具见品仪则篚筐织纩之文组绣鞶织之丽充庭耀目有指者曰是院夫人之勤也相与称叹既得罪去再至而夫人玄堂之期告矣呜呼悲夫既而左长史马君朋奉状来请文其实以备阃范使后有考焉故特为之以侈皇上睦族之化以彰贤王懐贤之徳并以慰夫人之灵于不朽云
　　
　　东石毛府君墓表
　　
　　呜呼我皇明之文盛矣徧海■〈宀禹〉皆知诵经摛文以起家科第为贤父兄以是教其子弟子弟以是事其父兄匪是则为愚为不肖为弱不能振其宗葢自穷乡下邑已然而两浙为盛浙之东宁绍为盛绍之余姚为又盛彬彬乎葢十室而五六矣虽然显扬经济之志或不能胜其富贵利达之心盖又不独一郡邑已然也予顷观察两浙渡姚江得一人焉曰东石毛本之是已其子复成进士名而东石即谢世复宴琼林后二十日自京邸闻讣葢公不欲食其报于子而复为显扬之图者伊始况具有经济才如复者乎盖其为学为训已尽出风气之外顾非豪杰士哉予为题其墓曰余姚毛府君云府君讳明本之其字也别号东石学士大夫又推尊之曰东石先生善有子也东石自幼力学甫成人即遭存守翁之丧事母鲍孺人奉大母徐曲有礼爱诸叔少孤捐私奁创田宅完然居之又抚诸弟以成立辛苦支吾遂废举子学筑室东石之麓凿池养鱼引水浇花自适也大意教其子以明体适用不屑为世俗之学暇则觞咏为乐复领乡荐作诗示之其佳句曰开轩慕三益闭户寻九思辛夘秋忽不喜饮酒复私忧之作迎医侍养计不欲赴会试东石微知之复作诗示之曰孟子非大儒三迁成底事复不敢留乃谕之曰人之生世有子为不死有文为不朽汝能登第我即死必有海内能文之士表我我可托之不朽矣汝勉之复奉遗言走东海以请兹岂非豪杰士哉东石配贞懿孺人鲍先三十年卒子二长即复娶钱氏次师继室钱出娶陈氏女二乐安王燫匡山罗袍其壻也孙十曰五采曰五美曰五英曰五伦曰五善曰（阙）壬辰之冬合于贞懿而封焉墓在湖杭渡山之阴予为论次其世而详书其系以告后之人
　　
　　金齿何氏墓表
　　
　　予读诗至瓜瓞作而叹曰古人之仁也何其明于本也及读世本史记诸书作而叹曰古人之义也何其严于辨也夫不辨则不类不知所本则易于忘是生人之道几乎熄矣生人之初原于一人所居不过一方暨其末也渐繁而渐逺又其别族变姓授氏锡爵已不能守宗统之旧况于迁避流播之势百出而无穷是故不特至于途之人而已也金齿何生伟来游太学卒业归以先世状请表于墓予葢重其知礼焉按何氏本出浙之乌程国初编戎金齿故金齿有何氏讳迪字惟吉者寔何氏始迁之祖有令徳以书数称配石氏继沈氏生一子讳满字公退继戎籍忠谨号称长者配陶氏生三子曰胜宗曰敬宗曰徳宗胜宗字用光复以能书用于有司多托于酒以自适配刘氏敬宗字用恭以孝友称于乡配胡氏徳宗字用本有膂力多巧思时金齿初设学用本为诸生寻以养母归与其配钱氏力丰其家而金齿之何始大矣胜宗有子曰仲瑛敬宗有子曰璟徳宗有子曰瓛仲瑛输粟拜官璟亦甞为诸生瓛勤敏刚果益充其家而行义亦益大伟其长子也伟举云贵庚午乡试励行而绩文何之后扬将于是乎在伟甞请间泣而告曰伟也幼先世之遗行美矣而不及知知矣不及详窃闻之先祖妣钱与伯祖妣刘孀居时与胡孺人同爨处者余三十载更相敦睦终始无间言三大母继没又十余载以食指众而析析焉而意未甞不合也然得之曾大母陶清范慈教为多云呜呼此何氏之祥也自古家国之所为隆替者其始也未有不由于女徳其终也未有不成于子孙其积累之难也动以世计其倾坠之易也或以旦旬达于天下一也伟乎尚勉之哉使归而刻诸石以示永永
　　
　　俨山集巻七十七
　　
　　●钦定四库全书
　　
　　俨山集巻七十八
　　
　　（明）陆深 撰
　　
　　○行状一
　　
　　勅赠承徳郎刑部主事松云沈公配封太安人谢氏行状
　　
　　松云府君卒既塟之五年获赠官刑部主事又四年其子员外郎恩始克以品官礼改塟于长溪凤皇之原初府君以盛年背养其配太安人谢嘱其子曰汝为双圹以待及是卒于天津旅寓谋奉以归启而大封焉正徳元年夏恩以例得归省遂营改塟事已而复奉太安人就养于京而连遘婚丧事遂不得行既行而太安人疾作祷于淮卜于徐医于齐鲁卫之间迁延者数月竟不起而恩竟坐违诏旨免官人咸怜之先是府君之塟既有铭矣因改而废而兹合塟弗可以阙深与恩士同学官同朝且又世世婣媾闻府君太安人之风习矣故敢为状以请按府君讳镃字时用号松云其先嘉禾枫泾人髙祖讳居仁元季避兵因家上海曽祖讳徳弘祖讳晟考讳环是为梅月翁妣尹氏府君初娶于谈产一女而殀继娶太安人谢氏讳贞字永慕以子贵至是竟同宂云府君之卒也卒于家以弘治丙辰十二月望日寿止四十有七其子方举进士于朝不及见太安人之卒也卒于客以正徳丁夘十二月十日寿止五十有四其子侍焉人咸惜其寿不满徳云府君少聪敏以单传故不为仕学弱冠游杭有邻女挑之亟迁居以避其自幼端洁如此年二十三丧梅月翁丧塟一如礼而家稍歉太安人助之经营数年遂致千金之产自是举义睦宗能世其家外祖母某老无嗣为迎养于家日招邻母之贤者相与谈笑以悦其心既殁丧塟任其费且半诸甥庶弟某已异爨矣长弗能婚乃厚为之聘诸父有塟者为营其墓道费过百金竟不出一徳语年三十二丧母复如礼乡人有负粟至千斛钱至百缗度弗能偿悉焚其劵时有亡奴为盗者执而谕以义竟遣之施棺掩骴成桥济涉殆无虚日而向之所致千金屡空矣市有楼一区既售太安人曰十年成之一旦弃之不可顾吾儿后业也遂倾糚奁赎还后卒以让其宗党其行谊皆此类也太安人出邑旧族幼孤鞠于外家翟氏静庄俭孝尤精女工纺绩织纴常至夜分其养祭尤竭力称其为府君配也恩既第进士府君携家来京师是日适初度恩戒客上寿府君喜动颜色曰吾上世无仕宦始发于吾儿祖宗之积也虽贫吾愿足矣三阅月而南还还二月而不起太安人就养长安者五载遂及封云子一即恩刑部员外郎女二长即谈出适陆淮深之从兄也早卒次适韩恵孙女三长适孙天相次许聘张寳忠次尚幼卜以某年月日奉窆恩甞泣向深曰更延吾父十载延吾母五载于天如何是虽一时逼切之言然封君太安人生既有徳没又有后修短之数似有不足憾者矣惟君子赐之铭焉庶托于不朽也
　　
　　奉训大夫尚书礼部精膳司署郎中唐君行状
　　
　　君讳祯字原善世为华亭人居白沙里自高祖而下皆弗耀至君始以科第起家故白沙之唐日益以大君自少颕敏淳谨年十二三即知读书缀文乡先生宋冬官克辉时致仕家居以经授徒号博学持鉴劲节公以君徃见宋目而器之留置门下既又从张先生士钦学举子业寻与张同登进士乡里竒之君家故饶迨君一无纨绮习常寓居百里外读书以一仆自给见者谓为寒士也由金山卫学生领成化癸夘科应天府乡荐丁未科释褐高等观政某部会宪庙升遐宗伯特选文学之士分遣天下编纂实录君赴浙江至之日镇巡官以宾礼逆君君徃答焉时镇守者故闭中门欲诎君从旁入君下马南面立取刺授门者入达即上马去识者以为婉而得体书既成事多入国史寻赐告归无何居何安人之丧哀毁有礼丙辰岁服阕还朝拜兵部车驾司主事明年闻劲节之讣匍匐归治丧既襄事复还朝改礼部仪制司仪制掌四方封事君每阅佳疏辄口诵之有太激切者为之叹曰言固当如是耶精膳每岁新茶进御必先至司验视附其余为馈曰様茶者分馈僚友以为常君揆诸心曰焉有上供之物人臣敢私甞耶乃戒诸门者每茶至必执策数而入之无容入其余验既复执策数而出之如其入焉由是様茶遂絶乙丑升主客员外郎主客所辖皆四裔情状不一号称难治君一一调度皆得体时哈密贡方物麤恶倍常数觊优给君悉阅折之其人哗诸庭累数日不伏曰吾主方物皆有数今乃尔归必抵罪君徐曰尔主将罪尔耶吾以尚书一咨关吾边将以尚书一咨谕尔主如何众皆愕然不敢动盖其物之麤恶者皆其使之在途潜易也君机敏类如此寻升精膳郎中莅事数月而疾作竟不可治以卒于长安寓舍时丙寅四月八日也君平生笃于天伦奉二亲极孝与兄祚相友爱甚笃与人交不立城府然未甞不俨然也其为学不为章句文辞好识前言往行博洽体法所系甞借予皇明政要手抄未毕而卒云呜呼天之生成不偶然也如公之才十不试一二而竟赍以没抑又何哉深初登第与君邻寓且有婣故辱君不鄙每公余即过从谈议故畧得数事窃识之兹将归于祖茔礼也夫为善而不获其成茍并所存而泯焉卒亦何頼敢为状以陈伏乞大人先生删次为铭聊以慰君于地下也君生天顺戊寅四月下至卒得寿五十凡三娶初刘氏再陈氏再王氏子男三长曰儒松江府学生娶张氏次曰侃刘所生也息女三长适府学生戴悤次许配宋公选即克辉冢孙君葢不忘所自次一女一男皆幼侧室王氏出云
　　
　　思岩唐公行状
　　
　　公讳启字世明别号思岩裔出子方晋阳灵石人也吴元年有讳英者官上海乌泥泾税课局大使遂占籍焉英生福福生俊俊生昭皆有隠操昭生瑜举进士由给事中歴官至右副都御史为宪庙时名臣瑜生钺以太学生歴官至南京后军都督府都事生三子公其仲也公生至性孝友和厚仪观清丽存心正直乐易自如见之者咸敬公公敬人亦无茍者有大才谙练世故通晓时制笃学力行遂成名士时有以粟入监例由此途进者济济公独不屑将期大成而与时忤遂踬不振然其江湖之忧时发诸议论聴者竦然若其表正乡里一念尤其拳拳者故遇人有过辄面折之弗讳焉又节俭不妄费用能自树家业奉亲极丰故都事公宦游以豁达称由公能养志也母余孺人素羸病公事之益谨每乐就公养而不欲宦从既以寿终公哀毁殊切凡敛塟具悉力营办服甫阕而都事公之讣又至矣公不觉失声号泣即徒跣南都扶柩以归时语人曰天乎何困人若此吾大父中丞公忠谅廉直实清白吏而未食其报冀吾父必达而禄秩止此意苍苍者尚留有余之福于吾后人遂刻意训子迎师取友实皆义方之计其事伯兄千户公隆尤笃礼意待弟政不失以恩故邑中称公孝友无间云享年四十有七遡公之生以成化乙未十月十七日以正徳辛巳十月二十四日终于正寝配梅氏有贤行公徳其干相力敬爱特至子承宗读书识义克纉公绪承宗娶倪氏生女一公卒邑人莫不惜公以坦夷仁诚而弗寿岂造物之理有不可测者耶呜呼伤哉
　　
　　沈孝子行状
　　
　　孝子姓沈讳辅字良弼别号菊轩苏之嘉定人也孝子幼有至性奉亲曲尽孝道成化丁亥岁孝子甞出郡母孺人黄盛暑中痈发于颈既决壊莫可治孝子忽心动汗流惊曰得无吾父若母恙乎即日趋二百里余归已无及于救矣哭踊絶水粒者三日及至塟会天久雨成潦孝子先一夕率其配瞿泣血拜雨及期果霁既襄事而雨复作如旧辛丑岁思善府君病腹痢医药罔効孝子复率瞿祷于庭愿减已筭以益父年拜至额疮忽闻异香满室思善遂瘥同邑潘郎中时阳作传行其事钱文通公溥吴文定公寛夏少卿寅张给事宁沈石田周皆有纪述由是孝子之谊寖闻于人人遂闻于御史御史闻于天子天子下其事于府若县核实以闻天子若曰是不可以不励爰旌其门于是大书华扁几与节孝之徐义门之郑等矣故一时吴越之人皆称之曰孝子而不名云孝子之先为凤阳人有讳都逺者登宋进士第仕于扬州会元兵渡江复仕于苏夜梦双虎黝然据狱厥明入狱果有两男子荷校者察其有异阴纵之即张瑄朱清也寻罢官寓苏之乌鹊桥后瑄清以海运有功并都通显一日遇诸途遥拜曰吾父吾父即奉以归清浦清浦濒海带江号沃壤因乐其地遂卜居焉是为沈氏南迁之祖也都逺生元震元震生观光观光生壵壵生璞璞生箎乐善好施是为思善府君孝子之考也至是七传矣而家益以大族益以昌美宅良田凡若干区而诗礼之声益以盛登科赐第聫岁而有若孝子者犹之于沈氏可谓有徳有功之祖矣呜呼盛哉孝子幼颕敏能读书长涉猎书史尤好法书名画古物器尤善鉴定种菊满庭以娱亲悦宾因以自号雅歌投壶与文墨士相周旋而弹丝吹竹家富声乐其习尚如此性好施与凡亲之党贫乏者恵之患难者拯之凡乡之人则塟其死而贫者婚嫁其失时者药其病者桥梁其病涉者修庵观之倾者坏者殆无虚岁族叔有讳轩者无后则养其生送其死甚厚徐氏姊少寡则抚其孤励其志卒以节完天顺辛巳岁海溢遭漂溺者三千余家则输粟四百斛于官赈之成化壬寅岁吴饥又输粟五百斛获章服之荣又输粟若干于边应格当复得一官因以让其兄某弘治辛亥岁吴复饥又输粟一千二百斛获旌门之荣弘治壬子岁夏旱又请于官输种豆六百斛于民赖以有秋弘治戊午岁又焚逋劵若干通其行谊如此尤为乡人敬服至于县大夫亦多材之质成于门者无虚日天顺癸未甲申间盐徒为冦孝子设法擒送于官一境晏然其材制如此弘治己酉有司举充乡饮宾戊午长孙照登京闱乡试辛酉孙灼复登明年壬戌照登进士第乙丑例被上赐有绵纩米肉复有冠带其遭际如此生于宣徳甲寅六月二十二日卒于弘治乙丑十二月初八日得寿七十有二卒之时其孙照灼皆以朝命便道还家侍疾惟谨既属纩戒诸子孙于庭曰人数有限吾本布衣屡被恩荣夫复何憾但乡人忘吾之恵累致于讼虽然不可因此而怠其为善之心也勉哉耕读吾家业尔其寿而终终而不乱如此子男四人长曰梁娶龚氏次曰棠娶黄氏次曰棣先卒娶黄氏次曰槩娶杨氏孙十四照今官行人娶阖氏耀庠生娶徐氏顾氏灼娶唐氏煾娶谭氏勲娶钱氏煦庠生娶唐氏爚庠生娶曹氏烋烈焃焘烛■〈火黑〉孙女十四徳清适庠生陈金徳庄适徐倬徳真适郭指挥干徳宁适徐孔麟徳温适上海庠生诸华徳柔徳良徳英徳馨徳芸徳和徳润未行曾孙一未名曾孙女七俱幼其胤嗣如此夫孝之徳广而义之道安前则有光后则有启生则有享死则有誉若孝子可不谓圣世之耆逸也哉是宜以有传兹将以某年月日奉窆于崇孝之阡惟当世之宗匠叙次为铭庶以慰诸幽而征诸明也深外曾祖母实瞿孺人之姑则深视孝子祖党也又获与诸孙照灼同朝而灼为同年家且邻比焉是故摭其大者为状以俟
　　
　　俨山集巻七十八
　　
　　●钦定四库全书
　　
　　俨山集巻七十九
　　
　　（明）陆深 撰
　　
　　○行状二
　　
　　刑部右侍郎乙峯苏公配淑人王氏行状
　　
　　公讳民字天秀别号乙峯先世为浙之遂昌人洪武初我太祖高皇帝大封亲王博选东南巨族以畀侍卫公曾大父良与焉时从愍王之国遂为秦人籍仪卫司良生仁贵仁贵生鄠南公文通配赵氏实生公以公贵累赠奉直大夫吏部考功司署郎中事员外郎累封赵为太宜人嘉靖（阙）年公以满一考例得推恩由是苏氏之入秦者自仁贵文通皆赠为通议大夫南京兵部右侍郎而赵宜人为太淑人公自幼颕悟不凡稍长樗南公训以学即通文义突弁遣游乡校师事宿儒栁先生学有进益会邃庵先生杨公时为宪副督学较诸弟子员公名在栁先生上当廪食公以栁先生师怡然让之白于杨公公曰让美事也知让必知孝与忠矣亟称之一时乡士大夫皆曰苏氏子贤能让自是刻志向学举弘治乙夘乡荐累试礼部登乙丑进士第初授山西榆次知县榆次健讼且善谤人难之公无惧色下车公以莅事廉以律已于是讼息而谤弭邑大治邻县有讼于抚按者不之他而愿之公取决焉贤声藉藉征为兵部职方司主事时故关巡检素无状过者必沮沮公不遂乃丛怨方逆瑾擅权构公落职为四川橦梓驿丞公毅然就道在任尽职无悔时蜀蛮叛抚按委公进剿公承委获功甚多抚按曰尔功也公辞不敢当亡何瑾诛复官为工部主事管理山东徂徕等处泉源改吏部考功司主事升验封司员外郎调考功文选两司升验封司署郎中为谏止巡游事夺俸六月再调考功司署郎中循资得实授为郎中时奉例凡諌止巡游官跪廷受杖者得升俸一级乃调文选司为郎中文选据铨曹要地多所嫌疑公处之特有清誉乃升太常寺少卿以祭扫例请上俞之毕事复任升南京太仆寺卿马政修举召改光禄寺卿撙节财费岁以万计升太常寺卿提督四裔馆寻升工部右侍郎皆克修职务丁赵太宜人忧家居数载清修自持一毫不以干人服阕钦改南京兵部右侍郎甞署工部事八月余司厅以直厅百金奉公公辞曰我自有应得之者此何以为南都人士服其廉且当也满一考例当给由道经榆次榆者公旧治县也父老百姓至万人要迎入县则又挽留遮道不欲行甫入京适刑部右侍郎阙吏部疏名上上即用之以南京工部修理孝陵功赏白金二十两大红织金纻丝二表里甫两月即得脾泻疾偃卧者两月题诗以见意怡然而逝寔戊戌冬十月之三日也距所生成化丙申之三月十四日得寿六十有三云卒之明日其子幼平奔而至犹及敛人以为孝感所致配淑人王氏故驿丛台丞咸宁公经女先公六年卒塟韦曲里之新兆公自为志称其贤不一而足今上皇帝修复古礼嘉靖九年皇后初亲蚕于北郊有制九卿命妇从采桑淑人与焉乡邦荣之卒于嘉靖癸巳之四月一日得寿五十有六子男二长曰幼平恩荫为国子生娶王氏夔州府通判王君瑜之女次曰幼方侧室孔氏出聘卢氏工部郎中绅之女女二长出侧室何氏适秦府引礼舍人李君璋之子烨如次嫡出适翰林检讨段公炅之子征幼平扶柩自京师将归卜以某年月日启淑人圹遵制大封焉呜呼公以明敏之资刚大之气通变之才坚定之守兼之以宏休之量歴转官阶凡廿有一显晦近逺始终一节天下方望其大用而位不满徳人咸惜之深与公为进士同年雅相知爱公方谪蜀时甞从总制林公见素先生平蓝鄢贼深昨入蜀道经江津泸戎之间见孤城败堞水声呜呜然正公効力出竒之所土人犹能歴歴道公姓名深心甚伟之丁酉召还公适捧表入觐获与公握手谈徃事缕缕不能休戊戌之夏公内转过从尤数而讵意遽止于斯也予视殡敛哭之哀幼平亦向予哭不能已涕泗向予曰吾父之贤辱公之知而吾母之贤有可书而人未及知者吾母病属纩时甞抚幼方而属之幼平曰此汝弟也莫作别视之又曰汝父止汝一子吾为苏氏宗祀计二三年为置四女侍竟得一子一女如吾所生皆同气也汝识之弗忘言已又哭讣闻上悼惜之特赐塟祭皆如例人以为荣遇云因序次其行以告于当世之大人先生乞铭其藏伏惟采择焉
　　
　　通议大夫应天府府尹黼庵柴公行状
　　
　　公讳竒字徳美号黼庵姓柴氏昆山人也其先出嘉定有讳延富者元万户公之始祖也公生而颕敏初同故礼部主事盛公锺济阳令杭公东往谒太常卿夏公仲昭公未出私约分识其壁间文字凡若干篇及归临纸书之不遗一字与顾太保顾文康公同为邑庠生时令昆山者慈溪杨公子器有鉴赏才尤慎许可一见公所业文即曰此竒士也因属以游浙中用博闻见弘治壬子遭通议府君之丧兄亡弟幼家适中落公毕力营丧塟如礼辛酉以易经中应天府乡试名在第六主司刻其文以程多士正徳辛未与弟太同登杨慎榜进士观政吏部时少师杨公邃庵为冢宰上书言东南水利事深为杨公所器复极陈白茅塘七鸦浦之利害请以逆瑾没入赀财给济工费杨公上其议于朝特命工部尚书梧山李公充嗣往司其事绩用告成大抵皆公策也是岁八月吏部考选科道以谏诤论试诸进士公居第一铨授吏科给事中时剧贼刘六等弄兵山东朝廷讨之命将出师以公与御史吴堂为监军既班师有白金文绮之赐权贵嘱托一切絶不行所核功罪皆当壬申二月贼陷曲阜城祸及阙里礼籍乐器皆焚荡公奏移曲阜城以就孔庙永为保障九月凯旋献俘赐金织鹭袍与宴兵部加俸二级癸酉六月丁计淑人忧弟太任刑部主事适卒乃扶携二柩归塟如礼乙亥九月服阕丙子四月还朝复除吏科给事中丁丑六月满一考授勑阶征仕郎八月选户科右给事中戊寅夏再迁左于吏科当事多所建白疏上即焚草人罔周知间有传诵之者若武宗南巡之疏钱宁持宠之劾与边储屯政事关大体葢有人所不能言者己夘八月升南京光禄寺少卿时武宗驻跸南京凡诸供应皆先事而备若寺之圮废次第兴复查革更正多所修举辛巳夏今上登极诏考察京官适寺长阙公奉行惟谨黜属吏不职者五人查复厨役之占役于他所者凡百有二十余人谤言丛集一莫之顾然竟无他壬午改元公力辞加俸上以公山东河南剿贼之功不允八月进阶奉政大夫癸未三月满一考丙戌十月六载考绩加授修正庶尹己丑三月进贺册立中宫笺至京升应天府府丞值尹阙摄篆者五月巡抚都御史荷峯陈公祥特疏荐之辛夘三月以郊祀恩进阶中宪大夫八月乡试充提调官场屋事惟谨壬辰九月升应天府府尹秋八月颁诏例授诰命封赠及二代仍荫一子入监甲午春清查官占埋没地还之民间以絶权势起佃之谋复积科试羡余以开拓贡院矩范仪观为之一新是秋乡试再为提调官会南京太庙灾引咎自陈致仕得请即日东归家居几十年足迹未甞入公府口不谈贵显时事惟以诗文自娱乐而已周贫赡族之举则奋袂为之不爱也公性孝友岁时祀先必流涕每谓其子曰祖宗功徳不可忘吾平生无梦梦必有兆皆祖宗之报甞忆山东时夜过吕孟社身在贼中暂止邮舍就草榻傍垣遂梦而祖呼我曰速起速起寤惊而颇疑为贼乘之方启户出探有逸马触垣悉压覆榻上旁近无完物矣此祖宗之佑也尔子孙谨识之异日虽乞志吾墓可也告等以遗命语予若此予谓此公忠信之应也公以成化庚寅十月十有九日生以嘉靖壬寅六月七日考终于正寝享年七十有三配淑人有贤行子男三长郊娶盛氏先十二年卒次即告以文学世其家国子生娶周氏次秩国子生娶周氏侧室夏出女二长适监生徐良次适县学生张必绍侧室殷出孙三辅喆监生娶顾氏辅光荫补入监娶梁氏继室徐氏辅延孙女二适朱景运张士瀹曾孙男一曾孙女二所著有石池稿嘉树轩纪闻并黼庵集藏于家惟公以经济之才该博之学茂有乡誉为时名臣与深同举于乡暨同朝为从官寓邸复同闾巷最相知厚予之赴关蜀犹及见公于密室今归乃以后命为托顾予衰陋知公为浅尚赖当世巨公大雅采择焉以垂不朽此柴氏子孙之幸也谨状
　　
　　俨山集巻七十九
　　
　　●钦定四库全书
　　
　　俨山集巻八十
　　
　　（明）陆深 撰
　　
　　○行状三
　　
　　光禄大夫柱国少保兼太子太傅礼部尚书武英殿大学士赠太保谥文康顾公行状
　　
　　公讳鼎臣字九和别号未斋苏之昆山人昆山古称东吴吴四大姓顾其一也三国时雍为吴名相其后别族散处故昆山有顾氏云公家雍里村世以力田种徳闻于时故昆山之顾氏为大族其十二公者元之万户也寔生徳辉嗣为万户徳辉生八子其季讳士恭公之髙祖也曽祖讳大本祖讳良号耕乐道人父讳恂号桂轩有隠徳列祀乡贤三世俱累赠光禄大夫柱国少保兼太子太傅礼部尚书武英殿大学士曽祖母蔡氏祖母吴氏嫡母吴氏生母杨氏俱累赠一品夫人公生而颕敏数岁能文章稍长学益进与兄子直潜同游邑庠皆有名时号顾氏三凤弘治辛酉举应天乡试乙丑举会试对大廷赐进士及第第一人授翰林院修撰七月丁父桂轩公忧正徳丁夘服阕戊辰五月还朝与修孝宗实録成己巳五月升翰林院侍讲赐银币十二月丁杨夫人忧壬申服阕告病家居癸酉冬还朝甲戌充廷试受巻官丙子五月升左春坊左谕徳兼翰林院侍读八月受命主顺天乡试时钱宁擅权令人持帖至公所嘱其所亲以重利啖之公不为动竟忤宁而宁亦不能害也己夘武宗南廵赐麒麟服辛巳今上入继大统五月开文华讲读充经筵日讲官赐银币孔雀服三袭复充武宗实録纂修官公在讲筵音吐宣畅敷陈启沃节奏纚纚上每倾听嘉靖壬午正月郊祀礼成赐白鹇服三月疏乞归省祭上以讲官故特命驰驿还乡赐白金文绮仍令速返供职癸未疏乞养病上不允再疏得请家居藏修者几四年目击东南利弊慨然欲起而振举之丙戌冬赴阙丁亥二月复职经筵日讲仍旧十月更定学士制公首为翰林院学士掌印仍充经筵日讲官分撰诰勅十一月进讲范浚心箴上特谕内阁云朕因十三日听讲官顾鼎臣解说心箴连日思味其意甚为正心之助昨自写一篇并假为注释复谕曰前日听讲心箴深加爱尚朕自念上荷天命为人君长当务学以致知待麤有领会之时再注视听言动四箴后复御制敬一箴命于翰林院两京国子监建敬一亭并前五箴俱勒石其中天下学校准为定制戊子八月三十日上又谕辅臣曰朕为洪范一书于帝王为治之大经大法实为亲切讲解须委一人庻得接续贯畅欲令鼎臣通篇进讲分段计日从容讲解务使尽其所言以为朕为学求治之助九月八日上又谕以公所讲洪范尽心指解复虑词语长多恐温书之日有所失记少为删去几句从容讲说以发明朕心使有所得直解揭帖内可撰写精全朕得览阅以求旨义为为治之助十月赐文献通考四书大全书传大全各一部闰十月二十日上又谕曰今以寒月例暂免经筵日讲但朕以洪范未终篇故未循例暂免又曰为学贵终始亦在乎笃行不在急迫与徒知也鼎臣暂免朝叅止入讲殿进讲庻得从容朕亦安听或得于领会矣十一月二十一日上又谕以公进讲洪范终篇尽心指陈升詹事府詹事仍兼翰林院学士赐白金文绮又谕称公入仕有年故特进三品与他讲官不同盖特恩云上又谕公自进讲以来忠诚剀切于经传多所发明甚为朕进学之助又谕以公学行素优侍讲有年启沃良多勤劳简在特给赐诰命己丑四月命校勘续修大明会典公充副总裁考定损益多公手笔云十二月上奉先圣先师神位于文华殿之东室行释菜礼特命辅臣及公等十臣瞻拜复召至西室亲承天语期勉赐茶而退继颁圣谕令十臣各敷陈经义闗切于君徳治道者以献公撰述中庸首章讲义一篇进呈御览大意言图治者期臻于圣神功化之极不安于小康也庚寅二月上肇举耕籍礼特旨命公与九推之列赐云鹤服七月命掌詹事府事辛夘九月无逸殿成上御殿命辅臣及公等坐讲周书无逸篇赐宴十月升礼部右侍郎兼翰林院学士仍充经筵日讲官不妨部事十一月歴三品俸考满荫孙谦亨入监壬辰十月奉特旨教庻吉士吕懐等二十一人旧例教庻吉士率用翰林臣二员独受简命自公始也十二月升吏部左侍郎掌詹事府事兼官职位如故癸巳三月上以厘正先师祀典再幸太学命公充分献官上祀毕御彝伦堂命祭酒司业讲书赐坐听讲赐新钞羊酒时取孔颜孟三氏子孙至京从幸陪祀公退而上言以为孔子之道为万世帝王法在当时门弟子唯曾参之传独得其宗观大学一书纲领条目昭然明白端可见矣而二千年以来未有能表章之者我皇上崇儒重道逺迈帝王似兹旷典所宜肇举伏乞命礼官详议盍访曽氏子孙与孔颜孟三氏一体録用则吾道幸甚上是之于是求得曽氏子孙名质粹者授博士以主祀事甲午再满考进勲级授资治尹时大同军士屡变执政者欲以大兵屠灭公抗疏言叛者不过二三渠魁诛之则国法正而人心安矣奈何戮及无辜使玊石俱焚乎上从其奏全镇生灵頼以获免乙未孝静毅皇后梓宫发引礼部疏请命大学士一员题主上特以命公是岁廷试进士充读巻官旧制亲赐策问皆内侍传捧是年特命公捧下仍着为例上复御文华殿亲试选进士赵贞吉等三十人改庻吉士内阁疏请简命主教事者上擢公礼部尚书兼翰林院学士仍掌詹事府事教庻吉士公具疏恳辞上谕之曰朕以卿讲幄旧臣効劳有年特加兹秩専委教读为国储材宜从朕命公就职程率训励模范肃然冀得真材以称上意七月公有疾二十三日上赐手札云前因秋享祖考卿以疾奏别委捧主朕意以卿微疾耳昨闻之李辅臣谓犹未愈卿受命教习吉士此非小托宜善加调理可用心教之以副朕任用焉二十六日复赐手札问疾并手制药一剂赐公谕意谆谆恩眷有加丙申三月从上幸山陵赐麟服及银瓢绣囊诸物四月赐飞鱼服二十七日召见行宫时公教庻吉士因论进学之方作文之法教育人材之要及言宋史浩繁宜加删削以备御览上意嘉悦议修饰七陵并豫建寿宫命公徃祭天寿山之神八月上遣祀先师孔子九庙成礼部疏请定各庙时享太庙祫享大享诸乐章上特命公専撰九月重録累朝寳训实録成公为同经理官特加太子太保赐宴于谨身殿仍赐银币鞍马十月议迁孝肃孝穆孝恵三后神主奉安陵殿特命公题主丁酉七月公上疏言东南财赋重地积弊甚多为民蠧害遂条陈四事一曰暂议差官总理二曰查理田粮旧额三曰催征岁办钱粮四曰查复预备仓粮皆究极利弊纎悉不遗公恐行之者不得其意反为民害故又曰所以更化善治非作聪明以乱旧章也法久弊滋务在整饬振举以复旧焉耳其惓惓若此先是尝以四事建言于朝行之而有司因循废阁故复有是奏上特命户部臣速行之加严切焉是岁京师大水沉灶浮尸见者骇异而天下郡县又多水灾湖广尤甚公疏宜修人事以格天心纡民困以消隠祸极论伤痍困穷之状乞请优恤京师被灾之家其湖广承天乃皇上受命龙飞之地灾沴如此神人震惊宜遣大臣驰徃赈救遗黎掩瘗枯骼更勅天下抚按宪臣严督有司奉行徳意加恵存亡庻邦本固而天心可回矣上嘉纳焉戊戌二月奉命主考会试时士子一时习为竒险之文靡然成风礼部疏言其事公当文衡崇雅黜浮文体大正士论服之三月廷试进士充读巻官公简在帝心自己丑岁即拟大用公时宰张罗峯以宻疏沮之非上意也是岁八月十七日上御平台始勅吏部以太子太保礼部尚书兼文渊阁大学士入内阁公疏辞上谕曰卿讲读旧臣才学茂着朕心简在内阁重任特兹委用宜尽心辅赞以副朕意公既大拜与序庵李公桂洲夏公同心辅政上倚任焉重九日赐上尊珍馔二十五日驾幸山陵秋祭公扈跸侍行十一月朔驾诣圜丘恭上皇天册表复诣太庙恭上册寳赐银币召对便殿复论经史欲集儒臣彚纂修葺公奏请皇上宜如汉宣帝时开白虎观召诸儒讲论五经同异亲称制临决斯文之幸也上曰卿言甚合朕意朕思作此等事胜于他事也二十六日圣母章圣皇太后违和上命辅臣引医入视赐银币既而皇太后上升十二月侍驾幸山陵相度陵隧上驻跸徳胜门手赐御寒首衣途次赐食器银杓诸品物是日昭圣皇太后遣中使至山陵问上起居以辅臣扈从勤劳各赐银币己亥元日赐上尊珍馔与勲辅诸臣被召至玄极寳殿观灯赐燕二十七日上于平台勅吏部以昨冬祗荐皇天册表命使诸臣虔恭赞佐宜锡殊嘉加公少保兼太子太傅武英殿大学士尚书如故二十九日召至启祥宫入见皇嗣赐银币花红二月朔日皇太子册立及景裕二王就封赐银币新钞时上卜以是月十六日南廵承天乃命夏公扈跸而以公留守京师八日赐牙刻留守闗防一颗圣谕畧曰朕将躬诣显陵为亲营计吉地日以期矣特命卿同錞鏸守北京佐太子代理之重卿职也宜协心护守一应题奏以关防用使宻切要务重封印记庻别诈伪昨论宋事朕见文人每私桧为忠卿直以为奸可见卿之公谠也朕此行非有导之者卿但尽诚居守十三日召见文华殿面计南廵程途日行次序手授几筵祭文及记事一帙遂赐蟒衣四袭金寳带一围上以诸边重地宻迩京师欲遣大臣行边公曰须重臣乃可上曰翟銮何如公顿首曰圣谕甚当遂起翟公于家即拜行边使奉勅廵厯九边是日公疏圣驾南廵伏蒙眷命留臣居守京师辅赞机政受命以来蚤夜兢惕不遑宁处良由责任至重切虑才力绵薄弗克负荷以伤皇上知人之明私忧过计不容隠黙手上七事皆军国重务内一事云皇太子正位东宫文武官例该朔望朝叅上曰可怠者戒之又一事云内阁于各衙门旧不统摄臣留守事重乞令顺天府五城御史兵马廵捕叅将把总悉听臣约束庻便行事上是之着暂此悉听统束其余皆上手批可复谕之曰朕祗为显陵南徃躬视土地留守重托简付于卿宜夙夜慎恭以匡储政条奏各有批示卿其钦之十四日上召见平台手授御笔面勅曰朕躬以二亲妥灵之地日夜思念心甚不安必亲见乃安此心非漫游也特以留守至托简付于卿宜朝夕慎恭辅赞储政庶朕心安于行卿其钦哉慎之又面谕曰朕用卿晩卿受重托凡各衙门事务皆得预闻官员有不职废事者重则奏闻区处轻则请旨惩戒公即奏曰九重宻旨人不得闻乞降纶音百官悉知警戒臣得以行所无事矣上可其请宣谕百司是日又勅谕公曰朕兹廵幸承天恭视显陵车驾徃回动歴数月昨以册立东宫命之监国特留卿赞辅协同文武重臣居守内自禁掖外而都城逺及边陲并大小百司庻务悉以付卿宜遵承朕命应启请者拟请令旨施行应闻奏者驰奏行在定夺其有宻切紧重事情宜用钦赐印记来闻卿讲幄旧臣久懐经济朕兹重寄宜钦承之哉十五日召见文华殿赐皇考御书扁二面一曰日新又新一曰太极无极又赐银图书一颗文曰经帏首选十六日车驾发京师公奉命居守振举纪纲辇毂之下肃然屡以锦衣舍人赍皇太子问安疏及公留守问安宻疏诣行在凡内外军国机务无不纎悉闻奏三月二十五日上在承天以山陵相度事宜手谕特先示公一人并赐御制诗歌三篇且谕以卫辉失戒令録诏勅诸文驰进公疏谢畧曰臣仰知圣孝纯切谛视山陵已定大事圣子神孙亿万世无疆之福基于此矣臣自忭慰未敢宣泄至若圣情悲喜露于述作格律髙古思致真切直追典谟训诰之作信非汉唐以下秉徳好文之主所能窥测其万一也四月十五日车驾回京公率百官奉迎致词瞻拜上慰劳之公居守时律下太严不少假借言官论之公即引罪辞避上特慰谕焉时上以草勅事督责辅臣公顿首陈諌词意恳切上为之霁威五月公以累朝典故文籍俱贮内阁制勅房翻阅众手文字漫灭前后脱落二月间召对平台时面奏乞令中书誊写进呈圣览为万世法程上俞允之至是成二十余帙上之余未及就时皇妣南祔显陵舟行遣公至通州题主十二日赐御批寳玺圣制诗歌二函皆南廵时作也十九日特赐天灵茶笋六月公以疾在告上遣医视疾中官赍赐羊豕酒米诸物闰月朔祀永明后殿先圣先师堂上命公代拜十五日一品考满复职上遣中官赍赐羊酒新钞八月南薫殿书太祖成祖睿宗三圣玊册寳赐银币九月赐白花玊带一围金织麒麟服三袭二十五日召至皇极阁视书皇天玊册表赐银币二十八日扈从圣驾亲阅寿宫及奉安成祖陵碑赐银币诸物十二月四日赐白金蟒衣庚子正月十日册封皇贵妃等妃嫔充副使捧册十九日上祈榖于玄极寳殿夜召勲辅礼臣六人赐貂皮暖耳三月八日钦奉圣谕公具对解疑言及朝会事上再赐手札词意谆恳一时君臣相与诚信通流虽家人父子不是过也五月三日夏至有事于方泽命公视牲郊坛感寒病噎请告上遣医视疾仍遣中使赐食品如前时公卧病日久不瘥上屡遣中使赍手札赐问越三月公以例上疏辞俸上复予告给俸如故八月病甚公恳乞归休上温旨慰留九月十六日公疾少间伏枕呼冡孙谦亨语之曰吾受皇上厚恩毕力报称今殆不可起矣吾志未及为者尔笔记之于是口占五言古诗一章云天下几大事初意戮力为流景若逝波世路况多岐天造既难明立事不可期后来有杰士一一为为之为国开太平千载壮鸿基复命书五事于后一曰复盐法以备边计二曰兴南北直隶山东河南水利开稻田树积蓄以省漕运三曰经理宣府大同二镇蓟州辽东山西边备以保障京师陵寝四曰复河套经理甘肃以保全陜五曰经理松潘以保全蜀皆国家大计云十月五日病革乃力疾陈遗疏感激圣恩劝上亲贤图治加意元元頥养圣躬茂登万寿以贻圣子神孙无疆之业以慰天下臣民仰望之心上答曰览卿力疾陈奏足见忠爱朕已具悉六日午时卒于正寝讣闻上为悯悼勅礼部举恤典以闻赐祭九坛仍命礼部主事王健营塟事赠太保谥文康公身长七尺虬髯虎视姿貌竒伟风神峻拔自束髪为举子时即有大志初名仝后更今讳其志也果以抡魁发身位登宰辅文章功业卓冠一时殆不负所学矣公性直谅不谐于俗遇事辄敢言人虽敬而畏之亦以是见沮頼为圣主所知卒能保全晩岁始入政府恩礼优渥赉予频蕃公亦竭忠报称不避嫌怨仅仅二载竟卒于位至于遗言一不及私可谓社稷臣矣公生于成化癸巳二月二十五日享年六十有八配朱氏累封一品夫人有贤行白首相敬如宾长子履方夫人所出也乡贡进士娶梁氏次履祥娶周氏侧室薛氏出次履贞顺天府学増广生以履祥有疾让荫入监娶陈氏履吉尚幼皆庻出女二皆夫人出长适国子生归本次适国子生朱端禧早寡孙男四人长即谦亨尚寳司司丞以公内阁恩改授娶陆氏次谦益四夷馆译字生娶周氏续聘查氏余幼女二王世业周允懐其壻也曽孙男五咸和咸平咸康余皆幼公所著诗文应制诸作奏议共若干巻藏于家公之卒也上遣礼部主事董子仪护丧南还履方等将卜以嘉靖壬寅某月日塟公于潭山之原礼也深叨从公后三试皆为同年而家居不逺百里又尝同官翰林辱公以为知己者久矣比闻国子司业王先生绳武数论公之行谊曰公居家笃于孝友父桂轩生公时年已五十有七公既长恒恐不逮养每夜焚香祝天愿减已岁以益父寿桂轩公果登耄耋公状元及第得报后两月而卒竟如其愿云公少不获于伯兄事之未尝失礼待宗族皆有恩义其贫者几百人计口给粟以赡之与人交游洞见肺腑虽韦布久要雅敬如新云倜傥大度喜施予所得俸赐见贫者辄以周之济南一贡士就教职待选日久无以自给遂鬻其子公闻而恻然遗金俾赎之居京师凡病若死不能具医药棺敛者有请于公公辄济焉为人外刚严而内寛和礼贤乐善推诚布公奬引寒士孜孜不倦自公之暇奕觞咏歌寄兴萧逺平居不废丝竹所至室宇焕然虽纷华之中未尝不澹然自得无所系累也公生长东南念财赋日蠧为国大患故三举奏又以故乡昆山为东南要地财赋上供者四十余万濵海数受警无城郭可守何以保民乃言于抚按宪臣疏请凡沿海县邑无城者令有司次第修葺而昆山最为要害首议兴筑三年而城成民用乂安百世之利公之功也绳武与公同郡邑而有亲好相知尤深其言当为实録云履方寔予国子所教士间奉遗命以斯文为托乃相与叙次如右将以请于当世之宗工大手制铭焉谨状
　　
　　俨山集巻八十
　　
　　●钦定四库全书
　　
　　俨山集巻八十一
　　
　　（明）陆深 撰
　　
　　○行状四
　　
　　勑封文林郎翰林院编修先考竹坡府君行实
　　
　　府君姓陆氏讳平字以和别号竹坡松江上海人也以正徳七年勑封翰林院编修文林郎制词有曰逺贻林壑之光安享桑榆之乐府君读之喜曰天语之荣若是宜示子孙不敢忘因摘取以名堂间自称逺安老人云以正统戊午二月二十五日生于洋泾之里居以正徳辛巳二月七日终予正寝享年八十有四初娶同邑瞿氏赠左军都督府经歴晟之女有令徳早世生一子曰沔娶薛氏俱先府君二年卒继娶嘉定吴氏戊辰岁卒于京师以正徳七年推恩赠孺人孺人贤妇道母道为宗党冠生一子即不肖深也娶梅氏妾高氏生二子曰溥娶曹氏曰博娶曹氏孙四人梁棠栢楫陆出自华亭洪武初竹居府君再自马桥壻于浦东之章氏因家焉竹居府君修隠操为乡长者生筠松府君倜傥沈毅博学好古声望隠然重东南为人敬服配尤孺人出嘉定大族严敬勤俭寔乳五男子府君其仲子也生有异表身长七尺美髯覆胷双瞳炯炯顾见左右耳音吐洪畅谈论往往惊一座人见之者皆以为伟丈夫也少从乡先生治经学大通已乃弃去事逺游出入两都北走三边诸关南泛于湘沅之间多从名公卿游名公卿无不爱之重之遇义事辄推百金成之不难也赒贫乏恤死亡于乡人尤多复尝输粟赈边大司徒偿以品官章服长于理财积至千金辄复散施无余既以此佐筠松府君起其家府君甚爱之曰吾诤子也观其貌类有后者傥吾犹及见之筠松府君性严甚尤孺人相之极有家法独于府君之养雅意安之时吴孺人尤能承奉备适筠松府君尝曰吾吴氏妇不当有子乎时深在孩抱间尤孺人与府君日娱弄其侧于诸孙中独怜爱焉竹坡府君既筑室黄浦之东辄事游览奉筠松府君尤孺人以老弘治丙辰塟我筠松府君至于癸亥合塟我尤孺人送终之备无不丰厚人称其孝府君上奉伯兄下抚诸弟至于垂白无一间言人称其友平居勤慎诚恪思致极精凡器物房舍一经其指授罔不造妙鸡初鸣即起率家人事生产臧获以数百指皆循循然在田亩间有以土地求售者必与之高直其逺者收息数年复召其主而还之性严重不喜人有过子侄行之犯礼者实时形于颜色不少恕俟其改迁即驩然如旧傥有一善则奬之亦不容口人故无怨之者待亲故曲有恩礼岁时祭祀必敬每及先世遗事未尝不泣也奉宾客必尽欢竟日无惰容所居去县治二三里许以浦水为限未尝轻入公府达官贵人过门致存问者辄以疾辞强焉再三一见即退未尝敢与之抗礼即有致敬焉者亦但唯诺而已若有一介之使必冠带见之祖居百有余年皆自府君渐次充拓凿池种栁郁然成林泉之胜因田高下以修水利皆为膏腴扶杖行阡陌间课耕观植若有至乐存焉岁以为常时或持酒一盂蔬果饼饵各一筐以饷勤者逺近化之故一方无惰农至今环浦而东鸡鸣犬吠与机杼桔槔之声相间作人比之桃源焉风日妍美则折柬速亲朋相与为登临之娱时殽野果取具园圃或操小舟或乗短舆徜徉花竹之间望之者若神仙焉晩年尤精明时时灯下读细书或作蝇头字满纸蚤善笔札真行草书皆有晋唐人风致其于我朝典章条格习熟通练若素宦然循其言可以运掌而效而不得少试深寔不能发其万分之一焉呜呼痛哉今不可作矣昔庚午吴孺人之塟也当筠松府君之穆位先是瞿孺人权厝在浅土余三十年矣至是乃备礼迁焉府君寔亲临视之遂营寿圹于其中曰他日得依我筠松府君以左右予室人人以为达且合礼云今不肖孤忍死南奔冀以成府君之志卜以某年月日大封云呜呼我府君教成之恩不肖孤即死无以复报矣深幼也多疾疢吴孺人覆之勤故未尝苦督之学每过必抚之曰汝毋惰偷当以文学显庸也吾家待此者凡几世矣既而为邑诸生辄为当道者所奬拔每闻之必曰汝寔未尝学何以躐此也每赴试都下必具舟楫与俱往殆辛酉之揭榜也乃指之曰汝偶在是退而抆泣曰恨筠松府君之不及见也已而上南宫酌酒送之曰今吾倦游矣不能俱去戒之深既陆走乃乗春涨复操舟而来壬戌下第忽从上东门入牵衣劳之曰吾固知有是也故复来来与俱归耳乙丑成进士乃真不来而以吾母来复以一弟最幼者侍曰相之戊辰之秋先妣见背扶榇南还明年当调官主事于南都得报欣然曰资顾高耳吾且近然籍籍得罪云何深跪谢无状徐曰同汝者皆我闻天下贤者名也抑又何辞明年庚午权奸诛殛得复被诏起当貤封乃笑曰昔年吾行湖湘间日者计吾是岁当蒙恩吾昨犹以为不验也今旷荡若此真有命耶又明年辛未深入谢果成请留官翰林屡书速之曰汝节之阔也而信人太骤其放言也轻而力善或不终难乎免于世矣汝必归毋以累吾也深是以有壬申之役既得便道与告归居久之曰汝齿髪长矣似也达于事言将有择也行将有畏也虽然不量力而居美又趋逸而冒之是造物之所恶也必为人所指目乃持而泣曰汝必去毋以吾累也深是以有丙子之行既来供职获与礼闱校文手书问所得士自后遗书但勉以国事及官国子又戒之曰是亦责任也宜有以副人今缕缕犹在耳孰知其乃永诀耶呜呼我府君之恩即死无以报矣其它懿徳遗行荒迷之中不能尽述抆血具此以备采择惟先生当世宗工辱在榜末兼承枉顾先庐识我府君傥赐笔削成篇则天下传之万世信之不肖孤亦死无以报矣
　　
　　先孺人吴母行实
　　
　　母吴氏讳（阙）嘉定之清浦旧族父讳士实以信义服其一乡人闺闱斩然母姜氏生孺人甫（阙）岁而卒同乳姊才长一龄耳相依而哭无时时大父吴府君尤怜爱之孺人长而寡言笑独心乃通解知古列女传孝经等书时或从姊氏讲说姑姆辈闻之有告吴府君府君辄试之辄谢不敢言府君心喜语其子曰此孙女耶必归礼门或当昌其族攻勤女工不肯废一隙悲痛其母乃数数茹蔬纨绮铅粉之饰不好也尝冬夜风寒率群婢纺木绵居旁有积薪燎于火孺人乃指挥羣婢从下风堕其薪于塘中风炽而火灭事定一族长老皆惊年二十有二归于竹坡府君为继室前孺人瞿有子曰沔九年矣孺人子爱之备极委曲事筠松府君尤孺人谨甚府君孺人性极严有五男子妇少有违其教范者亟称孺人曰吴氏妇孝纯而志慧恵博而性一是当有子有子必当大吾门矣是时孺人累举不育妯娌之子咸趋以为母孺人抚之咸当或脱簪珥资之游学或聚而教之家塾馆榖惟厚筠松府君尝升堂拊掌曰乡居有读书声与机杼之声相间作不已乐乎此吴妇之勤也沔子当授室悉推奁具与之竹坡府君时事逺游或间岁归家务整整一不以累年近三十始举深筠松府君尤孺人以孺人故爱过诸孙孺人未尝不严也儿时嬉弄必不与之钱贝与之食必藏去其肥旨服之澣濯之衣出入必谨深不得孺人一语必不敢去左右也夜或张灯映月坐南轩手织作必坐之膝旁使读书或背覆之不得遗一字殆长娶妇为邑诸生犹未问所业闻售书者必售之不问有无曰尔不见尔祖之钟爱乎不勤学无以酬也既而筠松府君弃养孺人竭力丧塟事毕乃谕曰吾儿妇当自力吾且成吾幼子曰溥曰博葢孺人所为置高氏出也辛酉之岁深举乡试从竹坡府君归拜孺人于堂相向而泣曰恨筠松府君之不及见也明年会试下第归当携家入南雍乃辞于竹坡府君随之以往在南雍见举一孙命之曰继恩喜甚致书速竹坡府君来视驩如也时深有课业或应酬人学为文章孺人顾曰不常见汝读书而常见汝操觚是不为入者少而出者多乎君子以为名言深一念及不觉涕泗之交集也继恩殀甲子之春奉以东归乙丑深成进士是秋遂迎来京濒行掣博子与俱曰兹行不亦有所观劝矣乎来京师甚安适至于纺绩之业尤勤于家间尝劝之曰吾少自习此一旦舍之吾无难无以遣吾日也惟汝勤职事以报朝廷吾坐而养以禄不愈于往时田间乎有过从者必问其人贤者曰汝获与之游此汝父之志也起从中馈治具惟恐后庚辰秋九月忽遘末疾终于旅舍享年六十云深扶柩南还阖族之人无不哭失声道路奔迎者累累数十里外迨既塟犹有持纸钱裂而哭之曰吾某日受孺人某恵吾某日受孺人某恵也塟之明年辛未推恩封孺人赐勅命云呜呼吾母之贤不孝孤无以尽述亦无以尽报也独其钟爱前子复怜庶生过于已出赒恤贫乏不问亲疎至节口体从之犹恐不及若是者勉焉一二犹足以为训而励世况吾孺人出于至诚无所希冀而为之者哉乃若教成不肖叨以文字起家虽曰至爱揆所由来殆若有相焉惜也辛勤于强健糟糠之时而不获少一待于桑榆之暮是殆不肖之恶逆有以为之累也痛惟吾母晩年也似有所悟脱然于死生之迹既将属纩犹能了了知未来事又其生平尤好典文皆其天赋之厚有足传世者惟先生念有门墙之义少见著述使得附于古贤母之列则不孝孤之罪藉以少逭矣伏惟矜哀与之
　　
　　遗事
　　
　　年五十时目中尝见旗影自上下医者以为病既而深举于乡有司置锦标于门一见而失
　　
　　平生喜诵金刚经无间朝夕属疾已甚时深适从庆贺还母即曰吾儿来矣何今日衣绯也葢深方歇马于门云既入与诀曰命也翛然而逝
　　
　　先兄友琴先生行状
　　
　　先生讳沔字宗海封翰林编修竹坡府君长子也母瞿氏赠左军都督府经歴晟之女祖筠松府君祖妣尤氏曾祖竹居府君曾祖妣章氏先生生浦东洋泾之里九岁而瞿孺人殁即能哀毁思慕终身不替吴孺人继室竹坡府君教之学文理蔚然将事科第以总家政遂弃去事筠松府君极其敬畏竹坡府君或逺出经岁先生应门户课耕织事皆斩斩有条目事伯叔处兄弟务止于理每馆榖名士以教子弟深少学时得今南京礼部郎中张约斋先生为师先生时时至塾中视供张致殷勤焉尤好宾客酒醴殽核非甚精洁不以享至于用财未尝妄费一金以上葢其俭约天性也常居焚香扫地尤恶芜秽故虽容膝之室必使光辉溢目左右图史咸整然以理衣冠楚楚澣濯之服亦烨如也好鼓琴时时闭户抚弄风月之夕寻理古曲声调清越有振木遏云之趣尝得名琴抱曰此吾友也人以友琴先生称之暇日则浇花种竹治亭馆修水边林下之操架石为山窟土为池以自适世俗华利不问也或时啜菽饮水蔬粝者经旬或异之曰吾自安此吾欲使子孙读书攻苦以励志则此固传家耳故其教子尤力节缩他用以资束修乙丑秋奉吴孺人就养来京邸留两月接名士大夫必歆慕移时得所遗片纸只字皆藏以为寳先世所藏法书名画彛器掌视唯谨丙子之秋深起告时方病痈瘥涕泣为别曰弟第去幸毋以老亲为念吾且犹北来视弟为我乞词林诸名公诗歌为吾寿持归为吾林壑光至己夘春三月十九日竟不起云生于天顺辛巳享年五十有九娶薛氏同邑旧族父埙母谈氏薛孺人慈顺孝畏克修妇道奉舅姑得其欢心处妯娌蔼然和恵工纺绩刺绣脱簮珥以助子读书之费宗人贤之后先生卒一年庚辰六月十九日卒亦年五十有九云子男二长梁娶吴氏继吴氏次棠娶潘氏女三陈天衢王相尧殷某其壻也惟我兄清修雅操好文而知礼吾宗上承下传皆于是乎赖而享年不永悲夫兹将卜塟于某原惟执事名满天下文工当朝兼有通家之好幸赐之铭焉子孙百世之光也亦子孙百世之感也谨具状以备采择
　　
　　俨山集巻八十一
　　
　　●钦定四库全书
　　
　　俨山集巻八十二
　　
　　（明）陆深 撰
　　
　　○碑
　　
　　重修祖陵之碑奉勅拟撰
　　
　　朕惟我太祖定鼎于南我文祖迁都于北两京并建屹立天地之中由是上世陵寝界于江淮间朕以伦序入承大统春秋霜露之感未尝不南向而凄惕也其在泗州者实我熈祖裕皇帝祖妣裕皇后隧宫攸安暨我懿祖恒皇帝恒皇后徳祖玄皇帝玄皇后咸此焉奠是称祖陵去州城东北十有三里洪武之十九年修建如追尊制设官奉祠月日惟谨顾今歴岁百五十余矣虽万灵拥卫王气常然华夷之所向仰臣民之所敬恭者一日犹葺也肆予冲人上膺天眷逺藉神休嗣位以来日稽典礼凡所以竭孝思于祖宗者九庙七陵以次兴举惟是帝业所基之域尤轸于懐曩抚臣马卿具以上请会南京工户二部尚书侍郎蒋瑶唐胄相继有言朕特下其事于所司议亟行之顷抚臣周金御史苏丛以工完来告遂疏乞朕亲制碑文以示万世时礼部尚书严嵩工部尚书温仁和复议请从朕既慰既喜特赐俞焉朕惟天命有徳以开一代之统必生异人豫拟于数百年之前潜光隠耀世无能名以为植本发源之地淳蒙沕郁弥久弥敦然后圣子神孙托体继志而千万世之鸿业垂焉若我徳祖懿祖发祥于熈祖毓徳于淳祖而我太祖龙翔电绕用成乾坤再造之功皇哉巍乎三代以还莫得而彷佛焉贲兹灵壤固东海之一源上林之一本也朕曷敢忘朕之子孙其曷敢忘朕之千万世之子孙其又曷敢忘大工始于十四年之八月成于十六年之十二月仍旧而崇饰者凡若干遹新而备物者凡若干咸具在有司自余则祠官领焉内外肃穆一代之制焕然用称朕报本至意敬勒诸石传之永永钦哉
　　
　　陆氏先茔碑
　　
　　深幼侍先筠松府君时府君年髙谢家私事矣长眉素髯每日晡酒微酣乃慨然发声声甚激越曰吾陆得氏姬周大圣人之后也当元之季皇朝之初兴其陆氏之中衰乎而有兹余庆府君矣虽然无屈不终伸必有兴焉者其竹居府君之后乎乃洒泣数行回顾深曰汝小子识之余庆者筠松府君之祖也竹居者筠松府君之父也已又述竹居府君之始迁缕缕的的深仅领畧未知也后筠松府君没且一纪深谬举进士以翰林编修还拜先茔至是距竹居府君之塟又且若干年矣始克追叙遗言为先茔碑碑曰府君姓陆氏讳徳衡号竹居其先汴人建炎南渡来华亭居华亭大有赀积称巨室今松城有兴圣院浮屠其基盖半为陆舍云余庆自华亭出居于魏塘之马桥北庄盖陆氏之别业也门有巨槐株可十六七戟列孔道时元乱未艾盗白昼行劫一日羣盗从东方掠一人来被掠者急抱槐不可解大呼求援余庆严户外视贼势张甚即从中大言应之贼叵测散去去抽刃划抱槐者两吻抵耳即不能出声死死者有子踪迹得贼所愬寃直走金陵时太祖髙皇帝初混一天下凡民间幽隠皆得径逹由是从中遣人急逮贼并逮余庆余庆逮时竹居府君才数岁耳上多女兄行第七最末从以两壻两壻者陈某某也两壻皆衣食余庆家如儿贼既戮坐余庆不救护杀人律谪戍国初法凡当戍先营工于石灰山者百廿日满乃议地发遣于是余庆役日满矣复就囚禁由江行二十里还金陵听指挥二壻窃议今当诣谪所矣道里费尽奈何一人当先还经理之竞欲徃不决二壻竟不告而夜俱徃明日余庆失两从者惊曰是固忘吾乎吾且忘之又安忍于吾弱儿乎吾又安忍以戍事贻吾弱儿乎及今犹可为也于是绐守者曰吾将临江遗矢守者从之乃乗间牵守者并入于江江流悍急殁其尸竟不谪戍云盖戍者既遣有地死即其子袭戍若死于未遣前未地即其子不袭戍令然也遂招魂塟马桥今马桥有塜盖衣冠之藏云竹居既丧父家产尽为诸壻所据又不自安乃流落去外且三十又二矣来上海上海有章某者长乡赋雄于一方一见竹居即竒遇之归语其室曰若旅人视耽耽形伥伥貌不雄而扬殆有后者以吾女妻之决矣逾年产一子是为我筠松府君也讳璇又产一女后嫁为樊某妻竹居府君既受室既有子女即别产于章氏有田一廛有屋一楹在黄浦之东由是始定籍于上海而魏塘之产弃不理矣独岁时持纸钱上塜一徃来耳诸壻亦复分散他去惟陈某尚据故业在竹居府君性严驭内最有法而章夫人又有贤徳能起家先若干年卒筠松府君既长见竹居府君竹居府君未尝霁容也始来居浦东时乡里共来持短长不相容竹居以好语慰遣之即来需索不如意立致恶语或隠几而卧他日待之复如故盖长者云妾黄氏生三子曰玑曰佩曰瑾玑有二子佩庠生早卒无后瑾有一子惟筠松府君有五男子五男子复各有子于是始彬彬矣呜呼惟竹居府君其道似陈寔郭林宗清而夷严而不峻其光闇闇隠于农贾之间以再造兹家在易其屯蒙之际乎筠松府君以诗礼继之未洽也古人有言徳必百年而后兴今固其时矣深大惧坠先人之志碑以示后之人以成我筠松府君也世系不载载在碑阴铭曰
　　
　　惟宣王中兴分籍于六乃夷于编氓乃散处列国楚狂歌凤汉贾以口辨纷逐代有显士不絶踵躅惟昔江左以四姓着华亭启封邦域乃树自汴宋南渡言复我故土遭世多屯或不保厥户若水中淤不絶仅一缕烈烈余庆杀身成仁以覆我后人惟先竹居诞集厥身皇皇四奔乃定于海濵若淤水未泄或未臻于渊沦迨我显祖筠松力决其障手足并皴龙江东注惟禹之绩汇为髙原抵厥玄宅顺导五湖伟哉肖厥泽草树郁郁合抱盈尺沧海东环九峯趋其西陌是曰陆氏之茔永寕先魄于惟遐哉
　　
　　筠松府君碑
　　
　　陆氏世称长者至筠松府君尤有声称而家始大矣先民曰尧舜之世比屋可封盖言不独在朝周之初兴诗人咏歌兔罝棫朴其气机之开与惟我皇明太祖皇帝汛扫前陋淳和用集太宗皇帝生养休息之日以丰隆故永乐洪熈之间风俗最淳其君子焉淳博其小人焉淳朴浑浑乎蔑以尚兹惟我府君适逢其运天赋不羣博大而弘战战小心克俭克勤以兴礼教叙彛伦盖休哉懋哉至余小子深盖二传矣生遭文明之盛策名登庭获接故老聆祖宗之休懿又为史官覩累朝实録金匮石室之藏于是乎稽事实考治化得以沿流风观俗尚府君岂不乗运而生也哉乃次其行实刻诸墓道之石自华亭来迁者曰竹居府君讳徳衡配章孺人寔生我府君府君生数岁而章孺人殁自少倜傥竒伟弱冠北游至梁而还丰姿峭岸言辞粹雅夙有林泉之尚遭时承康获遂斯志尝手植美竹髙松蔚焉成林中岁着处士衣冠杖屦其下每曰古称树徳夫徳如树久而后有托焉者此之谓也因自谓筠松云故今称之曰筠松府君者着其志也府君慷慨任真以信义自持能赴人之急难卒然捐数十百金不恡也乡里皆尊礼之既而县令尊礼之府太守又尊礼之然卒不以干守令是时邑中贤豪有金彦英陆大用陆有常者凡数辈独府君后起尤见重云人有侵犯府君者至再三皆怡怡然受之曰是余先人之志也夫物之负气而来也甚鋭徒尔激之必折折必有受其伤者吾须其平耳当有愧悔之然其人有愧者有不愧者愈甚者甚者后罹于法人曰府君以是遗之耳乃叹曰出之必反为之必受理有然者我固遗之邪君子闻之益贤其为长者是时郡邑称长者莫先焉其于弟子若诸孙必教之修仕学曰吾未尝学问麤足自解然人何可以不学吾又何可以不教学学未必其皆仕也倘有仕者亦余之志也每见古法书名画三代鼎彛器必重购之曰古之人非有甚异于今之人也然其技能絶者何也夫心以造物目以行之手以从焉古之人心如目目如手其志専而事不杂吾固不得见古之人吾徒谓古人之麤迹而置之甚不然也尤精于鉴赏岁月真赝望而知之是时号博古者必归府君就正焉府君家居必鸡鸣时起衣冠夜饭毕则列坐诸子孙于一室畧叩其日之所为曰岁有春春者天之神也日有寅寅者人之神也故春气不发舒者岁必俭寅气不振拔者人必愦人愦于寅徒终日耳夫人日中气盛有为必成夜者人之所息者也宜有以思之思之则善从生不善从而识吾于汝曹非徒苦为也凡天文有变异必谨识之曰人者日月五行之分气也气行于天而质凝于地气变于上则质变于下顾其始也甚微然因是以为儆耳其所居墙壁处必有日月五星字皆满至晩岁益有见于其分际云每好读书然不深求尝自谓麤解其于农卜杂家多留意焉然其行多合于古人之言不槩于道希矣尝论起家不以勤劳者必弗久也无故之利必弗居也其论人物必质且厚者也闻人之有不善必弗言有善必弗辍诸口也迹斯以徃其真长者邪是以采而着之呜呼岂非乗运而生者哉夫繁言隠雅饰行乱俗孔子曰与其不逊也寕固又曰如用之则吾从先进然则时固为之所也非邪府君年八十有三卒其配尤孺人世家嘉定父讳徳衡又里中贤豪有五男子曰太平定震寅女三嫁罗俊许容顾澄诸孙十八人涵澜沔淮浙瀹沂深溶汉渭河溥瀚博洲汀汶以某年月日塟洋泾之北原后某年又启而孺人祔焉后某年始克为碑云
　　
　　王侯去思碑
　　
　　此上海王侯去思之碑其文曰侯姓王氏名卿字良佐太原人也初有戎籍于弘农之卫遂以河南贯举正徳甲戌进士戊寅夏来令上海盖自徳州之徳平迁也令上海几三年有荐于朝召为户部主事去去而民思之侯敦厚质实所居不为赫赫名其治海也循循然因海之故而办上官未之或知也侯处之淡然不疑无甚髙深城府人乐亲附有以非意干侯者侯瞠目视面頳然变竟不一语其人流汗走故侯之去行李才数簏尔举之若嚢槁叶也民尤以是思之武庙南廵道路汹汹有縁以为奸利者侯抗诸邀索一不应第曰车驾至日供不供有令也何先事自扰为竟以安堵他郡邑有坐是得谴者县粮长有曰阄头阄头者兠揽聚敛之首人也其人必且材技尖儇候伺人意隙中之大率官取之阄头阄头取之粮长粮长取之民民输十粮长输六七阄头四三之岁罔虚日侯悉除去曰此假一手取诸吾无取吾何阄头之为每岁里甲赋钱于田敛之官以充经费曰柜钱柜钱者官操其竒赢而出纳之诸行市卖有折阅者有入空劵而待命者侯每公用先簿直之给而后入岁杪羡余且数请于上官岁连灾或出柜余赈之民以不伤时疫流行侯操善药作糜粥躬行乡落遍给之小舟独行侍御简少民初不知为官也江藩犯顺人心骚动侯谕众曰江海潮汐非贼利也固无虑奈武库何吾且有备乃以告讦人获罪者许以铁赎由是兵刃森然而民免科赋矣尤慎改作三年无土木之役旧民复苏公宇廨舍尝曰取足居止已矣至于出令则曰令何可遽出出必祈于行行必祈于久朝自为之暮自更之何以范民为故终侯之任若画一焉虽胥隶坊甲之人亦以不哗尝语诸学官曰松郡文名尚矣讲习讨论诸生所自致也规程以烦三博士恤其家礼其身令实主之何敢诬也会有计偕士窘于行者曰举贤邑令责也举而不能行焉用令为遂捐俸若干赆之士用感激乃若稀简权幸抑遏刁顽理剔寃滞躬亲淡泊一用清浄之治海俗几为之一变其徳逺矣深按上海古华亭也地尽东海耕织之力甲天下人易为富其失也僭奢俗喜相雄其失也嚣讼礼让之风少衰于曩日矣故海之政也廉慎俭信所宜先焉侯人品髙有得于诚意之学故言行咸凿凿而感应随之彼巧饰以捷取者系民之心果何如也又闻诸唐贡士周曰侯尝有言造化所甚恶者财也所甚靳者福也吾得之而不能享吾享之而子孙不克肖多多亦奚用吾见以利贻子孙而竟破其家者何限也嗟乎侯斯言也岂惟系吾海之思哉耆老胡锦等合数百人发私财市片石以请曰陵迁谷变此石永存惟侯以永存深故史官也槩于所闻良是故得牵聨书之碑树之县衙之右以长海人之思嗣郑侯洛书曰可矣徐侯昭遂以告成事云
　　
　　俨山集巻八十二
　　
　　●钦定四库全书
　　
　　俨山集巻八十三
　　
　　（明）陆深 撰
　　
　　○诔辞
　　
　　愚庵李府君诔
　　
　　府君蜀内江梧溪李氏讳吉安字邦瑞仕至华阳王教授年八十解教授归梧溪居溪余二年以弘治壬戌九月晦日考终正寝州闾悲思朝野吊唁山川失色天日改观呜呼悲哉府君幼懐淑慎长益明哲有蓉有守乃武乃文抗师赤县规辅亲藩立训作则流风余韵靡得而间然者矣遡厥华胄盖自吉迁逮于皇朝世有闻人故兵科左给事中讳蕃之子今太子太保工部尚书兼都御史充嗣之父也初仁庙登极给事公自汉中训导上端本策十有六篇驿召见即拜兵科所言皆国家大计剀切咸可施行具在国史尚书廵抚江南列职三事适皇帝继统首伸大义八事开列禆赞元化功在社稷孙谋祖武父作子述抑亦有济美者矣深故史官槩于闻见况且宻迩嘉定母族寓焉忆在童稚讲说府君之教训嫓美苏湖余波所渐私淑有年兼以末路缀于尚书公之后私藉帡幪大获知遇夫息阴者顾木爱屋者及乌矧夫府君之徳履不朽可图敢阙其文哉乃造诔曰
　　
　　于穆府君派姓自李粤有玄圣称柱下史帝胄既降夷于编里有郁奋迹徙自吉水龙市载西内江梧溪瞿塘地轴峨嵋天齐祯秀攸蓄俾也可稽蜀富文藻上当星奎皇明御宇庆云甘雨大科征才以还隆古李氏鼎兴青紫俯取起家师儒陶铸鼓舞逮于兵科汉中弦歌脱颕奏书谓臣匪多十有六策帝曰汝嘉宜侍禁近征起传车董生不録贾傅痛哭鱼水之投岂曰梦卜笃生府君如玊斯璞如材楩楠萌于大谷至性夙成孝友钟情烝尝既主慈颜独承邈哉堂构遹嗣家声诗书文艺疾世无名宾兴屡起卒升胄子科盈斯行学优而仕嘉定惟南在海之涘既树既柔生徒嶷嶷徃与明扬陟傅华阳主骄法弃罔念作狂有揺内阃亦効阋墙府君束湿既革既张明明祖训缛礼大分有干者诛治逺自近至恩无亲孰曰敢愠深惟诲言追事惩忿既复既同府君效忠日月云蚀君子之功无行不信有感斯通蓍龟傅保式哉惟公有孤在疚负荷以手左之右之式先式后养正以蒙可大可久危疑豁开茅土是有府君勤止倦而还事挽留莫回祖饯成市两疏赠金穆生设醴图书在行箕裘有子惟时弘才翰林秋台垂翄州郡风操独裁府君色笑喜闻屡来台鼎之绩渊源始开大业有述将食其实朱颜素领金相玊质汤汤浯溪杲杲爱日形以外休心以内逸佥曰景贤于万斯年如何不吊委蜕而仙风木遗恨山水余妍景藏声逹生直归全呜呼哀哉父子之间君臣之际授受之微进退之制縁礼则裕得正斯毙岂惟哀荣且以厉世国乏典刑士丧法程孰行不式孰涕不零东吴南楚尸像勒铭服有心丧囊有废经嗟予小子职在太史述徳累行遑敢舍是生世何迟闻风乃起缅托旒旗爰述兹诔呜呼哀哉
　　
　　○哀辞
　　
　　陈翁哀辞
　　
　　广陵陈翁宗瑞卒之及朞杨君镛其异姓侄行也悲哀思慕间走四方求文士悼之君子曰于是乎可以观徳矣世有殁也有子弗父有孙弗祖弗可期也陈翁独能感及异姓之戚其于徳可知已用终杨君之志作哀辞曰
　　
　　施殚君之系兮爰得氏于有虞涓流之殿胄兮世弗靳于贤儒汉曲逆寔蕃兮魏之琳与唐伯玊翳广陵之一派兮审未逺其裔属诞毓灵于夫君兮眇千里之黄鹄宇魁杰以跅弛兮慕陶猗之所处遵海濵以养晦兮挟髙赀而乐与端轨辙于室堂兮固闾庐之式也鼓螽斯以振振兮亦好还之极也惟恵泽之未究兮心惄焉其忧隠乃命女让兮赈积仓于饥鲁女諌暨女详兮纉箕裘乎女父孙曰镇兮曰铨博敏古以征前众纷若兮承命合黾勉兮励旃或侯封或干蛊兮或颉颃于泮宫业虽殊而志一兮咸副望于有终君欢欣而遂适兮弛负担于山之麓制纶巾被氅衣兮邀佺期而侣绮甪奈义和之逸驾兮岁冉冉其在辰穴青山以窆璧兮如可赎兮百身辑素履于兹生兮夫岂惟今之鲜伍思颜色于彷佛兮涕浪浪以如缕谇曰已矣山空兮来悲风青猿啸兮丹枫日黯黯兮云浓思夫君兮伤余衷感旧事兮纪公趺赑屃兮碑丰窿挥泪眼兮将终思夫君兮首如蓬眇杖屦兮将安从睇兰桂兮森丛丛征厚报兮苍空思夫君兮鞠躬
　　
　　○祭文
　　
　　祭桴儿文
　　
　　正徳十六年岁次辛巳腊月辛夘日陆子自京师归桴儿榇前日甲申塟我太史公遂举而祔之殇位乃抆泣为文祭之曰呜呼予年三十有八得抱此儿一何迟也汝才七龄弃予而殀又何早也汝之同胞兄弟姊妺凡十三人是何多也今所存者一弟一姊抑又何寡也呜呼汝父汝母以此之故衰老侵寻使汝有灵尚何心也徃岁来京翩翩丰仪过客爱赏玊树琼枝何生之竒也屡牵我衣劝我东归谓儿孟浪斯言有违今乃归矣何昨之非也今举汝榇以从汝祖早识孝敬斯曰得所汝复何苦也呜呼
　　
　　祭郑可斋处士文
　　
　　呜呼可斋其可复起耶可斋之郑寔出师山代不乏贤作郡乔木至我可斋尤称雅黙克踵世范逺近推服少事客游不妄交际而独与予倾盖相契予亦寡俦欢洽无几独视可斋犹芝兰玊树也既而可斋以耿介受侮予为白之而可斋之徳予也独深此亦义所不容已也正徳辛巳予还读礼茕茕哀疚而可斋逺过慰藉矜恤家居十载不烦屡访每一聚首辄连旬日蔼然骨肉之谊也嘉靖戊子赴召北上明年遂自讲筵左迁南剑可斋逺自海上操舟送之自吴歴越不啻千里南抵闽闗缱绻难别每当祥风丽日之辰丹崖碧潭之上尊酒短篇未尝不与可斋共之也是岁予迁晋臬明年遄归是时可斋且病矣犹买舟骑驴访余海上是岂世情交合者耶既予入蜀万里间闗犹能闻问迨予再上玊堂而可斋之疾不可起矣呜呼哀哉感念今昔惟余涕泪再越岁年未酬挂剑呜呼哀哉遗孤单弱庇护未加盟社犹存尚念世好耶予且视二孤犹子若孙也忍忘吾可斋耶忍忘吾可斋耶呜呼九原有灵可斋其歆予之言否耶尚飨
　　
　　祭少师大学士邃庵杨公文
　　
　　惟公一代伟人四朝元老出入将相丞疑师保盖天之生我公也固将以为世道计若乃公之所享实盛衰升降之几胡盖棺之已定犹未辩乎是非呜呼哀哉盛徳大业完器兼资谋断并出公实多竒故浑厚宏博所以养天下之元气而变通神化足以系斯世之安危岂道大者难容而忠诚或以兆疑呜呼哀哉本朝学术孰使之昌前辈相业谁云最良昔三杨之藻润共建绩于渡江逮李薛之醇正式以増复辟之光何我公之博逹兼数公之所长呜呼哀哉人亦有言万里长城五百之运贤圣合并纵后皇之孕育固不知几年而后成傥求才于梦卜亦将合千万人以为英公今已矣百口难名九京可作执鞭为荣此举一世之所同悲而尤门生故吏之至情也深早承陶冶逺大是期动辄得罪徒负教知定芳晩登公门特荷恩慈幸托公之末照每相顾以得师忽山川之还气指天日以何私当輀车之在驾奠一觞而陈词呜呼哀哉泪止于斯
　　
　　祭少保吏部尚书白岩乔公文
　　
　　惟公具经世才实天下士功施社稷名垂太史公孤卿佐台省部寺进退出处俱闗国是文章翰墨六经诸子人所难兼公则具美四海起居九重毗倚苍生注懐讵曰不起呜呼哀哉深托交道谊属公忘年一别十载相见欢然公方谢政予乃谪迁慰之累牍赠以长篇约我南下追随莫前予方北征闻公弃捐百身奚赎有泪如泉世道之恸岂曰惓怜呜呼哀哉门墙如昨子孙有托絮酒炙鸡公如可作尚飨
　　
　　祭张都谏外母文
　　
　　于惟夫人出自名族皇皇大叅中馈是渎宦辙东西凤凰相逐居常应变一一可録偕游成均捐佩遗友策名夏台氷蘖助守出镇大藩不变所有晩归于田翟冠在首岁临己巳仓卒变起都城皇皇士女四徙屹然安居誓以生死曰此君夫去将安止大叅既逝门雀可罗强奴滑干所存几何独抚二女甘此机梭辛苦门户心画手摩大叅鲜后丘陇何主烝尝四时涕泗如雨博选于宗义成恩煦絶者复续以光遗谱殷勤相攸爰得佳壻东海之子柱史之弟出司諌垣入读中秘迎养于家甘旨终世呜呼哀哉惟我夫人世之硕师国之忠臣今不可作哀我比邻江风海月想见精神合塟有日栁轊于征赫赫黄门累累扶行生有淑徳殁宜有荣苍天之报终焉乃平深等涕虽有从足不能举酒絮于尊殽■〈酉〈甫上皿下〉〉于俎千里临风举目凄楚洋洋如在鉴此心膂尚飨
　　
　　祭封君诚斋崔公文
　　
　　维公维海宿望商颜髙风清时人瑞圣世伏龙脱颕艺苑飞声黉宫仕亲民社志抗哦松不大厥施以成其子华国有文直笔在史为天下师遂掌邦礼鸾封凤诰公竟不俟呜呼哀哉深慕荆有日许剑未酬遽闻讣告怅望十洲天风海涛若助隠忧尚有恩波永贲林丘呜呼人生所贵者寿公寿絶伦望百逾九埃溘尘寰与化为友芳灵洋洋歆此絮酒呜呼哀哉尚飨
　　
　　祭阁老石斋杨公文
　　
　　惟公两朝师傅一代忠贤身骑箕斗气作山川深礼闱门生最辱知怜相从馆阁余二十年白头万里谬寄旬宣过公乡县桑梓依然感念今昔有泪如泉呜呼哀哉万世在后万世在前谁为此谋悠悠苍天呜呼哀哉尚飨
　　
　　俨山集巻八十三
　　
　　●钦定四库全书
　　
　　俨山集卷八十四
　　
　　（明）陆深 撰
　　
　　○杂文
　　
　　浦喻
　　
　　陆子生于海濒而家于黄浦之上浦故松江别流江堙而浦代志曰楚时春申君黄歇所凿因姓其氏壮游四方适吴覩五湖具区北渡大江逾于河达于吕梁然后知水之为理也海水际天浦水朝潮夕汐盈缩呑吐汇为汀洲带以百里湖水汪洋渟泓万顷一色漫流四溢而不见其涘也江水夹以连山源逺流盛蛟龙鼋鼍变恠百出而独力东注河与江埒而源益逺流益盛浊悍若怒吕梁水搏山而行崖石鎻囓溅沫崩湱鍧荡出声是故海至大也湖至澄也江至深也河至长也吕梁至竒也彼曰浦者大不能海澄不能湖深不能江长不能河奇不能吕梁奚取焉虽然被之以长风则惊涛云奔亦似海天开浪恬其出无穷又似湖独流勇赴似江与河至于潮头秋壮排空倒岳虽吕梁或不能及呜呼水之观尽于是矣余性好水常慕逺者大者奇者深且长者及东出海自北而归复返浦上之旧庐叹曰天下有本同而末异者兹物是也又闻龙门砥柱瞿塘滟滪洞庭皆极天下之伟观皆未及到今而后知到焉亦一览而已也是故忽于近者非知逺者也易于小者非图大者也作浦喻
　　
　　序交（赠刘子）
　　
　　大江之西有士曰刘子某与江东陆深友数岁矣而未有合于时也往时刘子游南雍深闻其人而愿交焉辛酉之秋走金陵与刘子讲相见之礼是岁深领荐北上取道江淮会刘子于齐鲁之间居京师与刘子邻寓间日輙会已而深南归与刘子别刘子避暑燕台乘秋而还观邹峄望尼泗泝吕梁之波絶江南渡登黄茅诸峯经吴越而西再会于金陵岁暮归省太夫人于庐陵再别矣岁戊辰复会于京师然遂别别而又会是未可知也大抵每与刘子会必有言言必有合也每别刘子必有所得有所得必以告也故尝乐与刘子会而悲其别虽然竟不能使刘子一日留何也始深之闻刘子也以瓌翰丽藻既见得其人焉方行古貌既交得其学焉弘放浩博及是京师再会为别最乆而刘子所得深矣行益慎貌益充博者益以约而文章益工比闻刘子涉歴之余剥落华饰独趋本原浩然有求道之志夫学之于道若饮食然珍错之隽不若谷粟之为用也适口之竒不若充腹之为味也深方伥焉未有所适将于刘子是赖而刘子去矣故叙以为别使有考焉
　　
　　读春秋正传杂记
　　
　　春秋圣人之刑书也康节虽有此言盖指齐桓晋文之功罪重言之春秋岂止为刑书哉谓圣人专为刑书尤不可礼一出则入刑此言犹可谓犯礼则得罪出刑则入礼此言不可世岂有才脱罪便能合礼之人乎今法家除议轻重罪外有一等供明人是出刑矣谓皆合礼得乎其本意谓刑礼相反而语则滞矣礼也者属人事止可谓天理之节文若谓礼即天理又谓天理即天道愈支离矣知我罪我之我夫子自谓也岂可谓我众人经云葬我盖彼已之词也
　　
　　读老苏文
　　
　　嗟乎知人诚易哉谚云唾乌事诚有之夫乌恶声也本以先儆人若或徳之然人未有不唾焉者也王安石在宋时方其沈滞下僚天下人识与不识惟恐其不得为宰执苏明允深辩其奸至今以为刻薄论也似矣使所谓刻薄者当时得闻于上上之人姑听不尽用安石后来岂有熈丰靖康之祸哉不为家国天下惜大计而为一布衣惜小嫌谬哉忘一已之私奋然为世发几先吾于明允有取焉盖不谓其已中也
　　
　　砚室志
　　
　　虚静子有古砚作木室贮之其制方其广袤视砚其高寸有半廉隅崭然过客数十发而视之曰砚美也却而望之曰美则美矣室少引矣弗称也夫虚静子惑焉命匠氏将改为之匠氏操斤而进睢盱而叹曰是所谓甘苦得中高卑合度者矣将其崭然者累之也乃刓尔觚乃斵尔棱而寸之有半尚尔尔也向客逺而睨之已蹶然曰乃今式矣虚静子曰圆之可以徒合也如是夫
　　
　　学说
　　
　　君子之道莫先于学夫器弗饰不完事无法不成方圆就于规矩射者存乎彀率犹之于学也学之时义大矣哉继往圣觉来裔参天地赞化育皆学之功也尧舜由是圣贤由是不由于是则桀纣幽厉愚不肖若是其甚也顾世之学亦多岐矣孰不自是哉宜君子辨之早也彼其含华茹英雕肝镂肾浸淫百家模拟六籍铿锵琼玉宫商金石高辞奥义连章累牍浮缋积采倾耳炫目文辞而已焉者末也考证制作推合阴阳尧文舜治禹画汤章礼容声乐锺斛斗量因袭沿革纎悉精详上稽千古下辨百王制度而已焉者迹也腹贮载籍口含经史圣作贤述野纂国纪仰淹坟典俯囿诸子意象靡遗何文不理该洽通贯歴歴可数记诵而已焉者陋也若乃脱裂文义凌躐等节灰心几乎圣功速化类乎上达异端之道也耽于训诂溺于言辞描写摸拟之眞依稀假借之似支离之徒也若是者匪弗学也由前言之则不全由后言之则不正君子之学以全为贵而要于正明诸心尽诸性以达诸天而已矣虽然泛而为之无其序不可也且夫性者心所具也天者性之尽也心外无性性外无天学之者其始诸明心乎本之戒惧以求其密继之体验以止于是极之扩充以满其量由是七情不凿而五性具矣万化出矣事天之功于是为大所谓继往觉来参赞者不于斯而备之耶夫是之谓学难之者曰圣贤之学以致用也学而弗用焉用学应之曰事必有体用斯由焉不惟其体惟其用犹之室而无基步而不履难矣哉故心者身之体也身者家之体也家者国之体也国者天下之体也孔子之于大学其论修齐治平必先之以格致诚正是固用之说也曰圣人作经诏告万世正学门户惟兹肯綮子知敛华以近里美矣循子之说固将举六经而尽弃之耶曰非是之谓也凡学以为身也为身以为心也六经皆心学也岂曰圣人辩且博哉况古者诵诗读书皆为养心设也徒玩其土苴而忘其精粹反之此心不有得焉吾恐羣圣人作经之志荒矣望于天下后世者孤矣彼禅寂者吾固非之章句之儒亦所不取也曰名物度数古今事变不格其物曷穷其理径约之患固子之说启之矣曰不然物必有理理必有义虽变故不齐斯二者不易之论也诚使吾之虚灵者无以具之丝棼猬兴安所折衷哉物不为吾用吾反为物役矣况学之贵于全者亦非独畧于是也顾末不先本后不加前自然之次也孔子曰志于道据于徳依于仁游于艺夫是之谓善学于乎论学至于孔子万古之法程卓乎不可尚也
　　
　　又
　　
　　于戱三五灵灏诞毓为人圆颅方趾效法乾坤反身而取万有毕备奄然存化违物不逺斯隳学之过也粤自羲黄以前遐哉漠乎斯文既兴列圣授受殆夫精一执中之训益有论说矣虽学无费词而敎以言阐运使之然也自周而下由孔而上则渊旨微义森若繁星洋洋乎总厥大成金声而玉振之也孟氏而后学就絶统嬴秦断然弃之汉氏质而陋于闻道唐人华而不实风斯下焉皇天相宋圣学勃兴濂溪浚其源伊洛助其流推而上之直追孟氏盛矣哉游扬而往驯致末异譬之膏田荑稗与之俱化矣考亭夫子实踵其后左排右驳口喻手补复求诸义理之中而得之知行并进内外交养文质彬彬称君子矣不一再传竟堕卑萎殆终宋之世焉元处士刘因叙学博而寡要去之亦逺我明纯徳灵鬯克享后皇纠和翕淑笃生哲人今耆宿在朝正学宣朗余小子忝际遭逢愿吐胷臆敢就正焉作学说
　　
　　自讼
　　
　　汝骄汝矜既堕既轻谓汝多能而病人之不称谓汝多辩而屈人于无声多能害道多辩近刑勿谓汝少三十而立策名持禄汝实何徳薄蓄厚施寡种多获汝甘于小成是谓狼疾朝闻夕死云胡不力
　　
　　自警
　　
　　孔曰黙识孟云勿忘夜气既斵山径则荒茍外物是恃则内焉必亡虽桓文之盛鲁史犹讥其未王尧舜之道本于孝弟文王小心昭事上帝暗室大庭孰云有异知而不为是曰无志惟无志之人乃足以偾事汝奚不曰我异于是
　　
　　责志论
　　
　　天下之事成于气之充而败于气之馁夫三军之帅至勇也可以夺之金石至顽也可以开之天地至幽且逺也可以格之是孰使之然哉气为之也茍无是气四体在我有弗喻焉至灵如人有弗感焉虽褐寛博有弗胜焉况于天地况于金石况于三军之帅者哉故曰成于气之充而败于气之馁孟子曰其为气也至大至刚继之曰夫志气之帅也由是观之凡气之充者志之立也凡气之馁者志之靡也是故事莫大于气气莫大于志志莫大于责夫志以令气气以听志吾见有弗动动斯臧矣有弗举举斯终矣推是以往何事之不可为何功之不可集何习之能移而气之能胜哉故曰气莫大于志顾人之情乐因循而成于惕励弃于自画而获于有所劝尝试之挞而示之识必专也疾而觉之悟必速也昌被不饰则形丧神驰衣冠以闲其体佩玉以警其耳采色以触其目则肃然穆然常若大宾之是接矣此盖通中人而下之故态也故曰志莫大于责虽然气以志充矣茍无义理以养吾志而以血气辅之则为强梁为刚愎为暴虐且将无所不至矣故君子之责志志于道志于圣人而已矣易曰天行徤君子以自强不息徤者天之志也故四时寒暑各司其职而百物生焉自强不息者君子之志也故修于身刑于家措之国与天下者万世法焉夫天之志无事乎责也君子之志不待乎责而自责者也是知程子之论非为君子也为困学者发也是为论
　　
　　四川与何总兵论西番用兵公移一首
　　
　　为照西番自古以来不能为中国大患亦未尝不为中国患要在覊縻之而已往昔难以槩举以我朝国初兵力之强御史大夫丁玉经畧之勤其终也亦惟给散银颗至今各番藏之以为寳是虽丁大夫威惠入人之深亦以赏之而已今为抚剿之说者已失其宜而所谓无不抚之剿者尤为不通之论盖抚之不从而后剿之未闻既剿之而又抚之也且如土夷芒部已叛则剿之而改为流官镇雄府如乌蒙乌撒虽有兵端但抚之而已盖剿则必尽抚则必赏故曰抚夷赏番非漫语也今西番自有部落自成风土比与土夷尚槩声敎者不同将欲剿之则不能尽将欲抚之则不可终故为中国之计者必以备御为上策伺其犯边则诛之因其欵塞则赏之赏之者非尽赏也赏其欵附者也诛之者非尽诛也诛其犯顺者也若思为拓土开边之策生事喜功以侥幸于万一则启衅构怨孰任其咎耶麾下熟知番情忠勇素着当侪之古名将之列比与白面书生妄为自用者不可同日而语见蒙抚按批示开详番情请具诛赏抚剿事宜逐一开报以凭转达访得深沟一寨及据地图详观山脉起自西番迤逦而来至于深沟地面方始落下壁立斩絶约高三十余里我难以仰攻而彼可以下据盖彼反在内而我在外地势则然譬如城堡可以内守而不可以外有也今纵一时攻破窃恐不可有也有之恐不可守守之恐不可久今若悉并财力建为城堡西番暂且逺避俟我功成不过数十人至百余人守之而已一旦驱其丑类乘便逐之杀虏殆尽知近日贵州凯口之事则地方之责又将谁任耶昔人谓幽州之地曹翰可取孰可守也窃意此地宜空之使彼不得而居我亦不必履此孤危则架梁装塘之扰可免而华夷之界限自明且省后虑此亦书生臆料之言亦希麾下斟酌以为久逺之图备细开示以凭转达
　　
　　与四川巡抚论处置西番用兵公移一首
　　
　　为照今岁威茂用兵建议运谋身亲行阵则兵备副使朱纨之功为多副总兵何卿始议不合后乃强从参将周继勲中立二者之间其用事赞成则指挥龚鋭也大抵此举弥文胜而诚意微始事收功多涉夸诩若使四川诸边尤而效之则挟忿自用假公营私而天下之祸始有不可胜言者矣重烦奏报奉有明旨台下与人为善欲使之因事有功甚盛心也深等岂容复开妬妇之口第念国事至重终难隠黙今据副使朱纨条陈四欵内多支词甚至自相矛盾者往往而是反复推详乃其不能自安之本心耳亦在所取惟有布政司钱粮奸弊多端必须请官查盘下落方显贪廉若少迟延必蹈往年五寨之弊侵克难明至三十余万殊为不便
　　
　　俨山集卷八十四
　　
　　●钦定四库全书
　　
　　俨山集卷八十五
　　
　　（明）陆深 撰
　　
　　○策（癸亥南监季考）
　　
　　问国学之设所以维持世敎造就人才非徒为粉饰太平之具也自昔以来其建学之制与为敎之法得才之効互有不同则游于斯者皆不可不知也请以所疑从诸君质焉孟子论学推三代所共宜无异名也而礼有上庠东序右学东胶成均辟雍之异何以不合于孟子孔门传大学之道不过三纲八目宜无他道也而礼有三徳三行六艺六仪四术四敎与夫乐徳乐语乐舞之目何以不同于大学师一也而有大司乐乐正师氏保氏司成司业之职何以分士一也而曰选曰俊曰造曰进之义何以取周之五学与汉之三雍唐之七学宋之四学其数之不同亦各有说与今太学之六堂其亦有同于古乎不也古之士以徳业相先今乃行业不修惟筭拨歴之月日岂以是为惜寸阴耶古之学以明经为务今乃经术不讲羣争短差之甘苦岂以是为夺锦标耶欺诞相习每称病以免坐堂奔竞成风或附势而求速化惮拘束而乐放纵避勤劳而求安逸若是者可望其有成材乎兹欲变化士心作新士习使为师者各举其职不为倚席之博士为士者各安其业不为城阙之子衿争先于学问而资格之不计相让以道徳而奔竞以为耻不负菁莪之化聿成棫朴之材何所施而可国初积分之法可复举乎湖学经义治事之敎程子吏师礼贤之议亦可用乎抑别有道乎前代太学诸生有举旛而救鲍司隶者有倡义而不污朱泚者有杀身而争宰相之用舍者有卷堂以论丞相之起复者其忠义节槩为何如不知其人亦尝筭拨歴而争短差乎诸生皆四海之英膺贡举而来肯自处若人下乎愿一吐胷中之奇老夫当敛袵以拜下风
　　
　　尝读贾生书未尝不陋其辞之陿也美才如谊何患不知不患不知何患不用如是其陿过矣暨得观先正议论谓生志大而量小痛哭流涕于初见君不祥则又快其言之中也由今观之乃大不然夫奉公履忠臣子姱节引墨循绳士女美行此特中才之的耳非所与论于贤知之外也是故士有倒行逆施以适于道道丧法弊然后大臣敢与天子抗议以行其志故曰贤者作法愚不肖者拘焉谊之悲千古之痛也今夫太学者岂惟贤士之所关哉民生休戚之所关也世道升降之所关也何则今日之生徒异日之百僚庶府也天下之事待人以集集事之人有不自太学出者大都四之一耳一不胜四虽尽归之太学亦可也不储其才于未用之时而欲较其功烈于既用之日斯是之谓不耕待获胡可得哉古者太学之礼虽诏于天子无北面所以尊也降至两汉三老五更不失古意歴代之所禆隆封厚者独一此尔恭惟执事蚤学圣贤望隆台辅有年矣窃恐门生故吏之言不信于天下故不敢颂称功徳由今天子任执事之意可谓重矣虚位三年温诏接踵自我朝以来未有盛于执事者也而执事其亦果不负此任也哉愚生虽在草莾亦思咏歌圣明以侈师道之得人况得躬逢其盛与系籍弟子者哉草莾咏歌尚期彻于执事以露讽谕近在门墙固当一蹑忌讳而言之此而嘿嘿是重负执事也固欲一言又恐先动贾生之哭所以睢盱踯躅而不敢者于兹两阅月矣虽然执事方有问焉宜终不得无一语也日者季试策目愚生窃得而伏读之一则曰诸君二则曰老夫何其言温而气和忧深而思逺矣执事不负明天子者其不于此畧见一斑也哉伏惟明问自昔以来建学之制为敎之法得才之效皆生辈所宜知于是举疑义数端以诘于乎执事之心所谓待人以不薄者矣愚闻隆古之日人之生也自能言能食时有敎以至成童弱冠之日有学故自八岁入小学迄乎入大学之年中间训诂名物固皆口诵心唯章析句通由是而往尽天下事理次第而学之积以日时高深上下靡有或遗及其随用也举而措之是故风尚淳厚礼乐宣着此古之敎亦古之道也执事虑今之学非古之敎以古之道绳今之人乃先缓辞括义以验其体然后与论天下事以博其用自愚观之学以识治为难而记诵辞章不过格致之一端尔诸如彼类皆愚幼读其书与学于其师者姑俟终篇以献未晩也茍于名物度数之间徒举先儒之成说至于纪纲法度无通融之术者世之君子固有拾芥高科而才不堪一县吏指挥孑子而步趋彳亍比比偾事者愚未尝不刻骨刓心以恻隠之也夫泥于古而不通于今者谓之腐儒熟于世故而暗于道者谓之俗吏二者皆君子所弗学也伏惟明问行业不修惟筭拨歴之日月经术不讲羣争短差之甘苦呜呼是固宜执事之所为惊恠而亟问也诸生入太学者皆由贡举徳性就矣学业成矣登庸将矣乌乎然哉尝观天下之势人情而已情之所安不能拂之使违虽有尧舜之知汤武之勇若使逆人情而用之断曰不能也亦文情以合法而已矣太古之世民之初生被髪裸形与禽兽无异圣人制为冠带衣裳之冠带衣裳本人情之所甚安也若被之土石草木掩盖之而已其有不跳踉而投掷者乎国初生徒固有数年不徙者今不过三四年之间而争端百出岂古今人情不同径庭哉曰不也夫人之情非有所乐于此孰肯甘辛苦而安之故驰马试剑猎较原野之间羸惫甚矣厥明复事必将操戈据鞍奋跃而先之何则乐于得兽也使有猎较之劳无猎较之乐吾知不能一时安矣今日之事何以异此国初虽曰日卷三班然因而饮食之诸生整衿束带携书就馆饭毕班散从容自公然后各坐号舍以遂所业且朝艺成而夕见用矣既无薪水之劳又有行志之乐如之何而不安耶今也不然虽有廪饩之给已非养贤之初意又况贫病衰老侵寻于其中辛勤客旅流浪岁月虽有志之士亦将起而争之况于好逸恶劳中人之性哉此势之所必至者亦何足恠盖尝验之人之欲去此地者必其心有所不乐也其相争者必其所不相安也夫乐则相安相安则相逊此理之必然者故曰知而不好知之未至也好而不乐好之未至也事而至于乐圣人制礼乐之本也今之生徒有望太学而兴畏者矣乌在其能乐哉伏惟明问欺诞相习毎称病以免坐堂奔竞成风或附势而求速化惮拘束而乐放纵避勤劳而求安逸于乎孔子曰君子之徳风孟子曰上有好者下必有甚焉者矣今日太学之敎其诸异乎古之敎者矣所存者独文学一科耳其又异乎古之文学者矣愚生自入太学以来窃尝用情焉其所见闻者不过曰某长于举业可以取捷进士也从而礼貌之某熟于时文可以雄长场屋也从而援与之敎之者如是而己未闻某为道徳而被一褒也某学圣贤而博一誉也岂羣然数百人之中曾无一二辈以当其选愚不敢厚自诬于一世也况科举之业系于人者其学也有至焉有不至焉圣贤之事本诸天者是惟无学学之必至大抵科举之学易而圣贤之学难又举世皆好科举而不好圣贤则人孰肯重违天下之所好以独攻一已之所难能自拔于流俗挺然风气之表世宁几人哉且夫文人无行自古为然盖其究心枝叶而遗弃本根游艺之日长而依据之功少今纵不能直示学者以本根之地顾为之扬其波助其澜明知其人之不可与言也而徒重其文辞彼将曰吾之丑吾之文足以盖之也有愚不肖者从旁熟视之亦将曰某且如是犹齿于人吾亦为之无伤也转辗效尤人将何惮而不为乎中人之性非有所劝之于前与有以惧之于后不能动中矩矱士习之不美有由来矣伏惟明问变化士心作新士习使为师者各举其职不为倚席之博士为士者各循其业不为城阙之子衿争先于学问而资格之不计相让以道徳而奔竞以为耻何所施而可愚闻圣王不沿礼乐以为治君子不袭故常以立敎何也道与时常不能以偕行故也执事悯学敎之陵夷奋然左提而右挈之愚以为执事人也又得其时窃所望焉必欲逺追三代坐享人材之效此其事系愚生更有论撰在度不能卒然行之也何则太学与铨选相通欲复太学必变铨选欲变铨选必变科举此非有愿治之圣君与得君之贤相大约更张之渐以三十年之久不达故曰不能卒然行之也兹欲行国初积分之法复宋儒湖学之规愚直谓其势亦有不可遂者又何也积分之法即前所谓通铨选者已以今日之资格行国初之积分则士有老死成均者矣岂其本愿哉若宋胡瑗痛词赋之弊其在湖学矫之以经义治事夫湖郡学也当是时师有定敎弟子有定学故安定之门人出而天下之人才废矣庆厯中尝颁其法于太学然宋朝三舍之法犹有小成大成之遗意故士多有至数年者盖经义治事之学非可责効旦夕之间日久功到庶几有成然宋人亦但着为令而己未见其能举之岂非乡学与国学不同师虽有定敎而弟子无定学故也今日之事则又不然入太学者有所谓水程事故之日其实歴也有数月者有上周岁者最多者不出三期月之外又有课试之累又有薪水之劳其间实力于学者几时哉夫茍用之亦揭虚名而已有益上下未之有也夫人居家与居传舍异传舍常思行居家则安业今之太学今之士之传舍也故曰势所不遂者此也独二程礼贤吏师之议为可用于今日耳虽然立法贵于济事不贵于纷更使法立而人骇骇则疑疑则不信不信则不用要在因其势而宜之若禹之治水然岂独禹之治氷哉三代圣人用此道也且夫忠质相因忠弊则捄之以质文质相生质弊则捄之以文是故其人不骇而亦不知其法之改也燕赵之人生不识舟楫一旦至于具区彭蠡之滨望帆樯而疑矣及观其出没风涛纵横上下则足颤背汗而吴楚之人固有以舟航为家者耳目不同也甚哉耳目之障蔽不可以易而袪也若骤相期于言意之表其不为燕赵之舟楫者几希今日之太学谓宜以今日之宜处之今日之宜畧有四事愚请言之一曰大学术以救科举之弊愚闻古之人无不学也其学以二十五年之久然后仕焉既仕也惟才是任无所谓资格也是故伊尹起于莘野傅说举于版筑太公兴于渭滨始也养之如此终也任之如此今日科举既得出身之余惟论岁月官资而已竟不问其学何所本才何所堪言及于此虽欲自已其流涕痛哭不可得也上之人既以是待天下之才人才所学视有司一举业之外少留意焉虽然举业本意未始不善何则本之经书以观其义理之学叅之论判表策以观其理治之方胡瑗所谓经义治事者固以兼举而并行矣圣祖谋画极有深意前辈先达功业颇高今日举子不必有融会贯通之功不必有探讨讲求之力但诵坊肆所刻软熟腐烂数千余言习为依稀彷佛浮靡对偶之语自足以应有司之选矣学术至此其又可悲也夫今九州岛之广四海之逺聪明才辩固自不少皆科举之学误之也天下人才不过二等天资明敏者上也学问后通者次也上焉者其于科第早得数年次焉者其于科第迟得数年大约如是而已矣早者血气未定一旦心与物交有引于功名有引于富贵间有有志学术而重为政事所缚者既有志又有地千百之十一耳是上焉者科举误之也迟者血气既衰力不迨志是次焉者科举又误之也举天下之人才皆误于科举如此不幸者不可追矣又幸而得入太学者正宜与之讲明学术致力于身心而不徒词章留意于经济而不但记诵知是行是虽岁月有浅深皆不失为君子人也异日有位可属望焉若复程督举业是以有限之功为此无用之事朱子所谓伎俩愈精心术愈下不若不敎之以全其朴忠之为愈也何则举业者进取之媒非致理之路也其弊也浮华而无实用捄之之地在今日之太学耳盖乡学所储未成之才也太学所养将用之才也二曰开荐举以寓激劝之微权国家取士于科贡仰视前古似为少狭然亦足以周天下之用取才期于足用而已矣又况太学之士皆名待用荐举若无俟也此有说焉朝廷官人制为等差曰守曰令曰藩曰臬曰卿曰大夫曰公曰孤异其章服辨其资阶此皆非其人性分之所有也盖假此以妙其用使少者贱者俛然知其尊且贵而服役之其中才者则又歆艳而企及之故曰爵禄束帛所以磨世厉钝也以执事之硕徳重望试于太学之中熟视严察其终不负执事者岁一二人特章论列之虽荐未必用用未必显天下已晓然知太学有荐举之路孰不乐居之刮磨拔濯以应执事之选哉其功为不少矣三曰隆礼貌以爱惜人才愚闻太学与百司非但势不同其意亦不同也何则百司谓之政太学则谓之敎百司谓之治属太学则谓之师生百司有五刑太学则有二物百司主法太学主恩今日彝伦之上生徒步趋拜揖一不敢越厥度高拱堂哙指意而已岂百司敢京哉愚以为不如是则道不尊退而听事畧宜霁威无益拜跪一切罢去以励诸生之节执经献疑从容穷日以承执事之敎愚以为不如是则道不行若夫高堂深陛不敢仰视固已扞格不通矣良法美意安从致之孟子论政所以必本之仁心仁闻也盖养人才如养山林非但雨露滋之又勿使牛羊牧之雨露滋之牛羊牧之窃恐滋不胜牧矣其末也则在于变文体以救俗学之弊传曰太上立徳其次立功其次立言文非君子之所先亦君子之所不废也文体关时理不可诬又君子所不得恝也是故为文不本于六经皆茍而已前代文体具有成论独宋南渡以后纎弱破碎议者谓其国体然也元人承宋矫之以麤豪呌啸益不足观我朝又监元人之失类以欧苏为宗愚见世之好欧苏也亦尝取欧苏之文闭门而读之未见其足法也喟然叹曰由六经而至欧苏有之矣未有由欧苏而造六经者也夫欧之文温雅其学胜苏之文通达其才胜无欧之学与苏之才而为其文所谓效季良不得者也国朝百余年文运亨嘉宜在今日伏惟留意焉盖六经者道徳之渊薮也由汉以来用文取士不可改已不敢不本之六经者譬诸适都之人中道而迷其路有人于此指之曰此南也此北也此东西也若人北征犹可以达大道而之都如曰此有快捷方式彼有便途吾见其不东蹈海则南走越耳是没齿而不能望都也为文本经此正示之向方庶几异日因文以见道耳夫是四者愚昧不敢自必谓何庶乎人才学术可得一变也孔子曰齐一变至于鲁鲁一变至于道于乎天下之事为之不惮其始之难而后获其终之定必探其本之故而后致其末之理是故为执事类数而条说之以俟采择焉若所谓学名者名不同而义同虽谓之名同亦可也孟子盖有见矣且夫成均者五帝之学成之为言就也均之为言平也天之生才于是就焉天下之才于是平焉上庠者有虞之学庠之为言养也所以养隽徳也东序者夏后之学序之为言次也次序先王之道而学之也右学者殷商之学学所以学士之宫也周制曰东胶又天子曰辟雍盖胶之为言纠也所以纠收学士也辟明也雍和也化道天下之人而使之成士也义皆主于敎士非若专于养老专于敎民专于习射其事分其义殊也大学之道载在周礼者则有三徳三行六艺六仪与乐徳乐语乐舞见于王制者则有四术四敎若多于孔门之传授然周礼王制所云皆修身之事或以道言或以敎言实相表里也所谓师之职愚闻古之敎者不独以礼而必以乐故大司乐乐正皆系之学也敎国子以三徳者师氏也养国子以道者保氏也司成之名起于唐盖总统学政者也司业之官设于隋其本于乐正司业者乎虽有不一同职于敎养而已矣所谓士之义者命乡论秀才升之司徒则曰选士司徒论士之秀者而升之学则曰俊士升于司徒者不征于乡升于学者不征于司徒则曰造士大乐正论造士之秀者以告于王则曰进士夫选者择也择而取之也俊民之秀也造成也成其才也进者进而官之也此其义与所谓歴代之学者则东郊虞庠辟雍頖宫周之五学也明堂灵台辟雍汉之三雍也国子学太学四门学律学书学筭学暨国之监唐之七学也太学武学小学律学宋之四学也数虽不同以愚考之其重在太学则一而已矣何则周之虞庠小学也頖宫诸侯学也辟雍与东郊同地曰东郊又曰辟雍别诸侯也汉之明堂灵台各有所事惟辟雍为养贤之地唐之六学皆领于国子监宋之四学令司业为之其亦隶于国子者也与今之六堂皆统于彝伦大同而小异焉但汉之三雍本于图谶之故唐之七学杂以一艺之名宋承唐余犹存故辙我朝则以率性修道诚心正义崇志广业为名直追三代而上下之今之士居之敢不顾名以思义此亦愚之志也伏惟明问前代太学诸生有举旛而救鲍司隶者有倡义而不污朱泚者有杀身以争宰相之用舍者有卷堂而论丞相之起复者其忠义节槩为何如诸生肯自处若人下乎于乎彼数子者皆所谓遭时之不幸者也其忠义节槩诚激昻千古执事以为何道而致然乎夫天下之荣美人常不为者知不足也知而不为者知之未真也惟其真知是以力行数子蹈之也窃尝观之西都学术去古未逺哀平之世犹有存者故宜有举旛之士徳宗之世阳城韩愈继在太学故宜有倡义之人道学于宋为盛故宜有杀身去国而不爱者彼皆显然知名义之可重而戮辱之为甘其为之也岂有待哉求如古人亦敎之古人而已矣夫茍敎之既已知之则必行之幸而为贤宰辅为良百司不幸而见鲍宣遇朱泚目击李纲之去国与史嵩之之起复则为王咸为何蕃为陈东为黄恺伯不难矣孟子曰浩然之气塞乎天地之间有所养也若夫不敎不学之人箪食豆羮尚不相能安望其捐躯赴死以扶天下之大义乎此则不知之罪也是故士习不美是未敎也敎矣不率是未善也善矣不迁是弃物也迸诸逺方终身不齿其亦古之道乎天理之在人心不由外铄实由外亡是在执事觉之而已矣愚生鄙野蚤乏父兄师友之功罔知避忌狂妄于大人君子之侧无所逃罪然自度惟执事可以闻此言也幸甚先敎而后诛之
　　
　　俨山集卷八十五
　　

　　●钦定四库全书
　　
　　俨山集卷八十六
　　
　　（明）陆深 撰
　　
　　○题跋一
　　
　　题海叟集后
　　
　　海叟集旧有刻又别有选行在野集者暇日因与李献吉员外共读之又远次为今集云先生多权奇有才辨雅善谈谑卒亦以此自免于难顾其诗乃雅重悲壮浑雄沈郁殊不类岂先生别出其余以应世而中之所有固自不可测耶深先生乡人也恨相去逺无从考论姑诵其诗以附孟氏之义云
　　
　　题蜀本史通
　　
　　深在史馆日尝于同年崔君子锺家获见史通写本讹误当时苦于难读也年力既往善本未忘嘉靖甲午之岁叅政江西时同乡王君舜典以左辖来自西蜀惠之刻本读而终篇已乃采为会要颇亦恨蜀本之未尽善也明年乙未承乏于蜀得因旧刻校之补残刓谬凡若干言乃又订其错简还其阙文于是史通始可读云昔人多称知几有史才考之益信兼以性资耿介尤称厥司顾其是非任情往往捃摭贤圣是其短也至于评骘文体憎薄牵排亦可谓当矣善读者节取焉可也
　　
　　题史通后
　　
　　按史通十卷旧本定为三十八篇篇系一事惟因习分为上下篇上篇旧称阙文今本存三十七篇比因订正曲笔鉴识二篇错简乃类为一篇以还之于此未必其本书也而文无烦缀矣知几之为此书也高自标致尝谓国史以叙事为工叙事以简为主故自子长丘明而上皆涉评弹然此篇之冗长亦不少矣笑前人之未工忘己事之已拙呜呼修辞之难也如此
　　
　　题七贤过关图
　　
　　右画雪景溪山树石间为关门下自关门骑而乘者七人为黄牛一为骡凡五为马之苍者一从人八各有所负持为琴书囊箱之类皆日用所需物若移居然位置笔意颇有佳趣衣冠似魏晋间岂世传所谓七贤过关图耶今为樗仙王公进徳所藏公方供事章圣宫闱为今上眷遇日向柄用其所嗜好者乃皆琴书图史之属有甲第在东华门外清整雅洁未尝与俗人往来休沭之暇即阖户焚香弹琴读书或展古名人墨妙临写不释手故书法遒丽遂成名家与当代之张东海萧海钓辈可以并驾也尤好接礼贤士大夫让座设榻皆欣然不厌烦予召自蜀藩入掌大官适主其家毎接绪论宛然一儒者乃于席间览此图亟为称赏非徒以其艺焉而已公即装池成卷求予题数字踰年而未有以复也按七贤过关事无所考岂竹林之人耶或曰即作者七人尔盖画家多尚兴致不屑屑形似要在得其意于笔墨蹊径之外可也公遭遇圣明叅与帷幄密勿之地以其爱画之心而为爱才之举则天下必不至有遗才如此图中望望而去也予重以是望之
　　
　　书偶轩先生小传后
　　
　　传曰使于四方不辱君命盖言有死道也何则置身险阻犯瘴雾风涛之毒死一也抗手夷庭有跋扈强梁之虞死二也所死不同处死则一而已虽然唯仁者不以夷险贰其心然后能委顺唯勇者不以祸福夺其志然后能明道故曰非体之难所趋之难也苏子卿陷身匈奴者十有九年当其犯险阻丛脞厄濒死者数矣世恒为子卿重重其能处死也若偶轩先生黄公之死于海非所谓仁者耶公死后二十年深从公子今御史君如金游公之从弟讳干刚从公于难者亦有子曰希英同举孝宗朝进士故深闻其事甚习干刚虽无使责然因使而死谓之死于使亦可也非所谓勇者耶公既膺恤典久而御史君兄弟俱以文学绍庭愈逺则愈传而愈烈可无憾矣然使国乏忠良家乏弟弟陷彼两贤惜也悲哉
　　
　　题萝山集
　　
　　潜溪宋先生景濂开国文人第一百五十年来博学洽闻未见其比也深读先生文最早诗则无从得焉妄意先生于此毋乃小有所让抑亦昔人所谓难兼以长者近得萝山吟藁五卷读之鍜炼之精工体裁之辨治气韵之伟丽词兼百家亦国朝诗人之所未有也欣慰累日若还至寳于是叹前辈之高雅世未易尽知而又以愧深之寡陋徒相值于迟暮焉而未暇学也是岁己卯长至日书
　　
　　书战国策后二首
　　
　　余家穷乡又故农也素无遗书迨余又力薄故其致书比于他难也十五六时喜读苏氏书侧闻先儒悉谓苏实原于战国因访诸友人得一断简盖齐策至楚策凡十卷受而读之其事至不足道而其文则至奇时恨未覩其全也壬戌之春会试南宫始购得之犹非善本下第南还避谷亭者几两月始伏读之然残阙者多未免遗恨尝作三论两补亡十五拟代虽词采无取当复弃去然于是书不可谓无意也正徳改元余第进士之明年始于同馆徐子容借得善本手自补校而余之所有战国策者乃仅可读于是窃叹夫学欲及时而渊源不可少云
　　
　　窃以是书古昔大儒多以其纵横之习鄙而弃之故视他古书舛错尤甚中间虽经刘氏曾氏之手今所传本则鲍彪氏吴师道氏所为校释盖因刘曾之旧而加密焉者鲍氏尝诋高诱为陋儒然鲍之高论自专动以圣贤律游谈之士是其所短而吴氏主于攻击鲍氏持论往往失之太过反有不若鲍之得其平者间因校雠之余正其句读通其训诂而二家之言复时折中之藏去以便私览尚冀他日之复读也策首旧载诸序猥杂今定以刘序曾序为冠其余别为一卷以附其末云
　　
　　题所书后赤壁赋
　　
　　国初书学吾松尝甲天下大抵皆源流于宋仲温陈文东至二沈先生特以毫翰际遇文皇入官禁近屡迁为翰林学士故吾乡有大学士小学士之称民则不作行草而民望时习楷法不欲兄弟间争能其所存有如此又闻之前辈言民则蚤年书甚瘦劲渡江以后务为丰腴妍媚以合时尚文皇毎不喜欧体以为织竹编苇有衰飒气象予家所有二沈手笔不少而以民则赤壁赋小楷为第一惜乎止得前篇为写后赋以具苏文之全非敢方驾于古人聊以示儿曹耳
　　
　　题志穷录后
　　
　　呜呼此安成之风化世所谓三穷之图而一代名贤高士之所为歌咏叙述今中丞弓冈周公之世泽在焉深读之既而后知天人之相为倚伏者昭昭也哉穷于此达于彼穷于今达于后穷于为善必达于获福若是录者可观也已初安成之周族古而传单至赠御史梯云公凡几世矣许孺人之相梯云公也年十九而公卒卒之四十有六日而弓冈生是时舅姑年五十矣夫一门之内祖穷于独妇穷于寡子穷于孤斯非天下之至穷者乎斯天也既而朝廷旌门矣孺人受封矣弓冈有子矣斯非天下之特达者乎亦天也尝闻友人吕仲木有五苦之论则许孺人造周之功为不细此则人也夫天之福善人之感天岂不昭昭也哉方其穷时使孺人一念可夺则周氏之一脉无余矣虽天亦将何所施其报乎所谓忠臣烈士严师大贤节妇慈母鼻祖孝孙孺人一身实兼之弓冈方以道徳风槩左右圣天子功业日跻恩荣时颁上及厥祖下荫后人则周氏之三世且将为三达矣孺人之于周功徳何如也敬书诸末简以示有永
　　
　　题方氏世像
　　
　　自封建废天下无世家五方之都会风气通浅凋荣最易独重山深谷往往能养其浑朴之族而引之予观开化方氏此册三朝之礼度数公之仪范若身见其歴歴于一日间也思道尚思所以引其世哉
　　
　　题李楝塘诗文卷后
　　
　　嘉靖壬辰予归自晋阳舟次阿城七级之间待水南下时李侍御衔命西巡得朝夕谈叙因出楝塘诗文凡十巨册皆当代名笔展翫再三如入寳藏因以叹侍御养志之勤予许为作传先成二诗继赠侍御侍御仲子生威侍相与论文谈道时时成一小诗皆随笔写之侍御父子各持去若与奇物等予取适不问所憎爱也舟过沛中流有灾满载而烬并与符印俱失相顾错愕不暇为谋而向之十册留予舟四册者获全相视惊喜而予之笔墨一空侍御父子尤惜之予亦促归怅恍如梦既而南北不相闻者三月侍御控诉天子再给符印俾终巡事便道过予东海予为述怀并记一时遭际如此
　　
　　题张九苞高房山画卷
　　
　　此予同年张进士九苞所藏画笔简淡深逺无纎秾习气房山以画名元盛时其人品亦高极为赵松雪诸公推许是当为真迹但后所题至正丁卯殊为可疑按松雪集载题高彦敬画诗一则曰堂堂侍郎公二则曰尚书雅有氷霜操又曰与公携杖听潺湲则房山当为松雪前辈矣松雪卒在元英宗至治壬戌时年六十有九后十九年顺帝始以至正纪元不应此时房山尚在也况至正又无丁卯岁耶按史顺帝以癸酉即位改元元统又明年重纪至元后六年又改为至正是岁辛巳也讫于二十七年丁未而元亡后二十岁始得丁卯实我太祖高皇帝洪武之二十年也不应复以丁卯系之至正此其可疑者也岂此画旧无题识后人爱而或以意增书之耶
　　
　　书名籓至徳诗后
　　
　　深既题名籓至徳之什复序次所以以道君臣之分严而雍睦之化大可以风四海传百王无疑也顾诗人之旨不白似于美盛徳告成功之意有歉乃复申为之说曰先王之制礼凡以修徳也先王之修徳凡以永世也世之修短卜于徳徳之大小卜于敬敬之存忽卜于心心之出入卜于人人以检心心以主敬敬以蓄徳徳以延世夫然后中气应而和声协于是托之人文被之管弦荐之宗庙此帝王之业而咏歌之至也周之先王盖尝卜世矣故其诗曰文王孙子本支百世周之徳至文王止矣故其诗曰穆穆文王于缉熈敬止盖言文王之子孙皆百世也百世之子孙皆修文王之徳也恭惟我太祖高皇帝神功圣徳嫓美文王盘石之宗屏翰皇室晋王殿下孙则六世也文之昭也于今天子分则君臣亲则兄弟也一以世天下一以世其国帝徳王道于是乎告成可谓以克永世者矣如此诗所歌玉芝白鹤有合于六义之旨趣此雅颂之道也将见前星有耀世府储祥其世又岂特如周所卜而已则是册者固将与河图大训同为国之祯符岂但如周家所谓卜世而已以被弦歌荐清庙则是诗之义也深故不厌其复而以是终焉
　　
　　书青乌先生葬经后
　　
　　右世传青乌先生葬经以为汉人而史失其名间尝取而读之词义浅于葬书决非两都之制岂好奇者反有取于景纯之成书剽猎撰次姑因葬书所引经曰者以傅会之将以夸世而眩俗中间杂以术士巫师之说而错乱刓阙恐亦已非当时之旧矣岂术家之言秘啬隠秽故应尔耶乃为节其浮伪正其次第叶以古韵始为可读而地理之学颇亦绪见于此又恐非后世卦例星峯缪悠之谈所可同年语世当有知言者而重愧余之懵于是也今按葬书所引经曰凡三十而此书所存者无几据其所存则反不若葬书之精奥此又后人窜窃之一证也岂景纯所受之青囊顾自有其书与抑亦赵载者之窃读煨烬所剩与皆未可知也余尝览近代之载籍质雅近古惟魏伯阳之参同与郭景纯之葬书尔然参同以艰深之词文浅近之术地理则以繁难之术乱易简之道将是书者固龙虎上经之类与虽然葬薶之礼实系人事之始终而仁孝之道于斯焉有助固非神仙荒唐之事可无待于世也故为之论著其所以以俟君子
　　
　　书越行小稿后
　　
　　嘉靖癸巳浙江按察使芹泉姚公迁山东右布政使佥事碧湖洪公迁广东左叅议予亦以副使迁江西右叅政同日报至例当辞巡按御史而后去时御史九畹谢公南巡于台遂以三月六日渡涛江聨舟而行七日辰时抵蒿坝
　　
　　舍舟就舁行万山之间至宁海礼成由奉化甬江曹娥而北予少后望日午刻复抵蒿坝得诗共十八首皆途中之作夫登涉虽劳瞩眺实逺故屡形之言既已入舟茍非偃息厥有应酬盖有不暇者亦势也聊复存之以纪一时之感寂如此
　　
　　书学古编后
　　
　　元人于书学有复古之功吾子行尤长于篆籕图印之学今京师学古编非善本间为校正数字重次第之托吾友姚尚絅录之以便考观
　　
　　题七寳寺僧诗卷
　　
　　嘉靖甲申六月晦秋之三日也予游七寳寺入门考验览观知寺旧为陆寳院吴越钱氏以涂金经至遂易今名若加一寳云然陆寳本以陆氏家山名非以寳数也其承传久矣少憇方丈中飒飒有秋思僧静庵焚香作供出此卷盖张学政友山先生手笔初为法忍寺作复作此以遗碧山僧岂其所自珍爱者耶友山名璞镇人也有文翰名此作亦自清逸可翫因附记岁月于此付静庵嗣碧山藏之
　　
　　题利路纪雨诗三首
　　
　　嘉靖十有四年乙未予领益州自秦趋蜀以五月八日戊辰至广元古利路也盖行百有十里甫就馆而云雨交作入夜沾足明日南行一百三十里望栢林驿而云气坌涌命舁夫促步以至堂坐未毕而淅沥四洒矣从官候吏与一时父老咸冒雨列庭中讙呼叩头曰此方一旱四十余日公来而雨随之某等小人有命矣举手加额至再至三予慰而起之既以为喜复以为愧也因识以诗
　　
　　是日东南有虹霓气映以雨脚微成五色黑云中神龙蝘蜿上下予行峻岭西日未蔽光射之烂然身在天日云雨之际又一奇也晩宿驿亭盖古葭萌县云明日复行百有十里至槐树驿驿据七盘坡之麓时北云阁雨适苍溪令何继来迓遂率之登山巅道观致祷而下明日行八十里午抵阆中今之保宁府治也是日亦有雨意而物望尤切自顾六十老人千里栈道既穷日力兼抱隠忧与民俱病矣方当休偃市药寻医不过付之浩叹明日壬申晨兴而天愈晴朗心愈悯恻乃命郡县长吏合厥僚属秉诚祈天予遂斋沐将以诘朝羣望是夜三鼓雷雨大作檐溜如注约三四寸余不觉失喜推枕次前韵一首
　　
　　予复将有事于顺庆爰自嘉陵晓渡因上锦屏登书阁北望盘龙玉台诸山而罢循江南行入山山稍寛衍人知潴水畦稻桑桐栢竹蔼蔼有吴越风致古称扬一益二正为农桑论也八十里至南部县问颜鲁公离堆记无恙否云离堆濒江去此尚五十余里而崖刻己漫灭久矣因叹金石之不足恃而忠义之气则万古如新有模致碑字并题名乃宋人书而亦既剥落矣入城西门有桥题曰状元盖为宋陈尧叟尧咨及马涓云按三状元史称俱阆中人今割地入南部得专之矣县前有山若列阵名曰跨鳌又云前连蓬莱后枕阆苑夫蓬莱阆苑道书所称海上眞仙灵异之境尝有拟之中禁者不知此何以云蓬莱当指蓬州大蓬而言阆苑即阆中本名隆中以避唐讳尔隆阆声相近意蜀语为然岂好事者遂附会其说如此又志称阆中山水甲蜀遂将比于蓬莱阆苑也是夜宿城东分司明旦月望而望雨益甚姑命祷之而出西南行数里观盐井多在山麓有深至三十丈者人以竹木作高架汲出煎熬亦有水淡者复以灶灰杂土淋卤煮之颇亦艰难顾利于旱尔所谓造化无全功者殆此类耶又百里至大宁公馆已属西充而保宁南界尽矣予所行总六百里而东西不与焉可谓大郡矣夫郡有田蚕盐稻之利使有司劝课以时人皆力作为益不小岂非保蜀而宁之哉此昔人命名之深意也因并记之以备郡乘十六日丙子发大宁三十里至泸溪馆小憇有风从南来习习而云片如簇须臾川谷冥蒙絶有雨意遂三迭韵冀终惠焉
　　
　　俨山集卷八十六
　　
　　●钦定四库全书
　　
　　俨山集卷八十七
　　
　　（明）陆深 撰
　　
　　○题跋二
　　
　　跋刘都司家藏卷
　　
　　右卷所录今四川都指挥使司掌印都指挥同知刘公永昌之大父都督佥事刘公讳纪之手笔也纪际遇圣神细大必书其中禁廷秘事有可以备史乘之阙者永昌携至蜀司装池完好间以示故史官陆深深谛玩累月仰见先朝之礼意欵密与前辈之敦朴缜愼皆有后生之所不及闻者起敬起慕之不暇况为刘氏之子孙者哉惟我英祖复辟一事有大功于宗社子孙都督公其功臣之一也永昌食其报思为忠臣孝子与国同休以光门阀固宜视此为至寳永昌武举鼎魁直言义气为今上皇帝所亲信天下之所共知者其勲业正未可量又将传之子孙为大训也深窃闻景帝不豫时中朝大臣相约具封事上请迫于灯假未及投进明日上元四更而南城之事举矣疏稿留在礼部尚书姚文敏公夔家后姚以示郎中陆昶今观此所记乃为正月十七日当以都督公为据从实也
　　
　　跋羲献六十帖
　　
　　此帖予次平定白二守应衡镒所贶曰此出杨州高氏高少卿颕之淓予两试同年又同为庶吉士颕之得此石于京师时予尝与王钦佩共阅之盖金城黄廷臣先生所为石用端溪紫棱而润模勒皆工亦近时之佳刻而已损动若此廷臣名谏兰州人尝为翰林学士以事出为知州先生究心字学别有从古正文行世帖中释文跋语盖手笔也夫篆生隶隶生草草生楷故楷写草草写隶隶写篆章草多存隶晋唐间人毎于楷中兼草体虽不同而法各有辩也先生好以古偏旁附丽楷法不免过奇如此帖释文于草书亦时误读间为校定数字然今世书学亦岂复有斯人哉为之感叹因跋其后
　　
　　再跋羲献六十帖
　　
　　予复得此帖于应衡谚云琴声难学而易忘予亦谓此寡好而易坏正不厌其多也欧阳文忠公跋杂法帖云老年病目不能读书又艰于执笔惟此与集古录可以把玩而不欲屡阅者留为归颕销日之乐也文忠大贤愚不敢望万分之一而病目废读既已有之潮田精舍与长林修竹在三江之口者恐不减颕上行将归矣当有此乐又曰物维不足然后其乐无穷使其力至于劳则有时而厌尔然内乐犹有待于外物则退之所谓着山林与着城郭何异宜为有道者所笑也则其言深逺矣因并记于此以自览省
　　
　　跋郭熈长江万里图
　　
　　此卷长江万里图为张夏山大叅所藏予于京口见米元章澄心堂纸一卷笔力奇恠有意外象家居时吴人持至一卷夏圭墨气古劲可爱此卷则规模郭熈而平逺清润有不尽之趣宋室倚长江为汤池故当时画手多喜为之卒不能守而鐡骑飞渡矣乃相与为之浩叹夏山家金华山中景物絶胜而宦囊半贮此物将行住坐卧不离耶复相与为之大笑
　　
　　跋宋刻丝作楼阁
　　
　　右刻丝楼阁制作甚工世所罕见也诸物种种咸可辩识庭下花一类颇似今八仙状岂古琼花耶予欲题曰扬州看琼花图以归表弟顾世安藏之世安博物好古良是予言嘉靖庚寅予为晋阳之役三月三日渡江泊瓜洲候风北望维扬城郭咫尺不知古观新葩视此竟何如也舟中一再展图聊记于诸作之后
　　
　　跋赵子昻临张长史京中帖
　　
　　右赵文敏公临张长史京中帖笔法操纵骨气深穏为眞迹无疑且不用本家一笔故可寳也闻公尝背临十三家书取覆视之无毫髪不肖似此公所以名世也观此信然嘉靖九年禊饮日
　　
　　跋于舟中跋张翰宸书
　　
　　右小楷宋清传一通行草玊连环歌一通南翔张翰宸先生书姚文光照所藏装池成卷以示予二文皆医家言而文光亦好书习医故尤爱之翰宸尝署嘉定校官国初以能书名在宋仲温陈文东之间今观其行笔用锋楚楚有法前辈自可想也夫书学必穷点画波磔之妙方能成家其犹医也必知望闻问切之道乃可济世谚云学书止于废纸学医将至于废人呜呼可不慎哉文光其寳之
　　
　　跋东海草书卷二首
　　
　　东海先生以草圣盖一世喜作擘窠大轴素狂旭醉震荡人心目而此卷矮纸疎行尤擅清丽明窓净几之下娱悦襟抱者不少况诗律散语俱有关系处不但其子孙当寳之也后有吴文定公为陈冷庵跋识盖冷庵所得今为先生之孙敷善所收祖武手泽不但寻常所当寳之书画也冷庵名琦字粹之罢察官归至口食不给予少时犹及识焉清癯鹤立望而可敬又闻文定公起岁贡先生独识之曰岁贡中亦有此人耶遂以状元及第卒为名臣五六十年前先生风范如此最后东桥顾华玉衡山文征仲文翰有法皆吴产也语云鲁无君子斯焉取斯深于是为之敛袵敷善其尚寳之敷善名其性后乐先生之长子涵养粹深慨然有求道之志又不但以辞翰世其家而已
　　
　　此卷柬札皆后乐先生所得于交游者末有二柬一则与龙山大谏一则敷善所得可谓一家之文献足征者矣卷中皆一代儒硕巨公予之师门在焉余多常同朝而敬事之者有不及识无几亦复名流抑亦一代之文献足征者矣顾其所言不出寒暄问讯之常礼而敦朴和厚之风蔼然可掬予生也晩三复于此为之感叹因题其后归敷善藏之
　　
　　跋十七帖
　　
　　右修内司十七帖予偶得之友人败箧中帖首填损三行毎行旧有藤黄旁注细字再为表工抹损然拓手甚高真所谓薄云过青天也余诸帖惟此最古最佳最先得故余尤最爱也
　　
　　再跋十七帖
　　
　　右十七帖不全石刻在关中近时蒋侍御伯宣亦刻石于吴下顾不若此刻犹存拙意也黄伯思亟称此帖为书中龙盖妙在行欵耳此本行欵当为模勒者展促亦失之矣昔唐太宗购二王书右军书有三千余纸取其迹以类相从率一丈二尺为卷此帖亦一丈二尺凡百七行九百二十三字余收有淳熈修内司帖一卷行欵正同后复得赵松雪对临墨迹皆神采焕然可寳也往时周府东书堂晋府寳贤堂各用入刻皆不复知此矣漫记于此
　　
　　再跋十七帖
　　
　　此十七帖张都宪西野先生自京师寄入成都行欵模勒皆有古意但中作兰亭圈涂又是一刻末亦少数行
　　
　　跋温泉石刻
　　
　　乙未初夏予入关浴于温泉起览诸石刻命拓数种此华清宫诗与今所行三体唐诗前二句数字不同疑当从石按杜常字正甫本宋元丰间人据此刻明甚伯弜精选不应开卷便讹甚矣编纂之难如此此帖字画亦佳
　　
　　跋东书堂帖
　　
　　予闻东书堂帖旧乃石刻据此跋则木帖矣王槩后官理槩至刑书谥恭毅借搨时重修之已非初帖矣
　　
　　再跋东书堂帖
　　
　　此跋则成化辛丑重翻本予道汴间见贻者则又重翻矣每翻毎下有宗室号西亭者好文学为予言定王初刻帖久亡之宪王别铸铜作帖为定王埋蚀世复鲜传聊记于此
　　
　　再跋东书堂帖
　　
　　昔人云兰亭无下本本胜也此东书堂所刻二王帖往往有姿韵因剪装
　　
　　跋师山集
　　
　　川贵叅将孙君仁自徽来赴任由香溪覆舟仅得免其乡人郑君廉宜简以此集侑椷至孙君尚手湿封投予予命童熨帖之装为四册师山集国初有大字本新安再缩小刻之此刻颇精宜简所为也宜简为师山后人往年尝持其遗令手藁至翰林予为作跋此集别为编目录置之卷首盖法当尔
　　
　　跋李蒲汀尚书所藏鴈山图
　　
　　东桥先生自桂林潇湘来守台游此山以为奇深自武夷三峡还朝见此图亦复以为奇也蒲翁端坐庙堂以极卧游之趣八荒一闼殆此类耶
　　
　　跋李升出峡图
　　
　　是卷雪景山头皆衬金着色法度森整而笔墨清润极为精工心知为唐人之作而卒未能定其名氏旧有籖题小李将军纸最古而字画草率因未之信予购得之京师间示知画者以为当出王摩诘予家所有王维雪溪图并小幅凤舟图与此皆不类又曾见辋川图与高士奕棋小幅惟奕图用笔与此同因题为王摩诘而褫去旧籖见者同声以为摩诘无疑间居以来校勘颇勤遂定为李升出峡图云升唐末成都人也初得法于李思训思训时号大李将军其子昭道号小李将军皆唐宗室至升画与昭道并誉故亦名小李将军载在宣和画谱者论序如此乃知前人题识虽小亦未易轻也又按画谱记御府所藏升画五十有二出峡图在焉流传数百载而完好如新意必经好事之手或有神物呵护以至于予大抵法书名画所贵收藏茍存宪古艺游之意其于检心畜德未为无助彼徒以为文具玩物则丧志之戒攸在吾子孙其念之宣和书画谱皆出蔡京之手其识鉴自系人品已难尽据至称升笔意幽闲清丽过于思训往往误为王右丞者殆有自来云观于是卷可以神会矣
　　
　　跋唐人双钩大令帖
　　
　　书学至于临摹钩搨能事毕而艺斯下矣虽然其法亦渐不如古若双钩惟唐人最工尝见欧虞褚薛皆为之此卷献之诸帖是白麻纸纸尽处有御府法书印盖宋思陵时物也其为唐人手笔无疑旧藏王宁驸马家识以承恩堂驸马都尉永春侯图书二印按宁建文间驸马以罪幽于家永乐改元始封永春侯帖后跋云尝购得唐人双钩羲献帖各一卷羲帖亡而此卷存付其长子藏去又嘱以深寳爱之当时勲戚好尚如此予在长安爱其旧也收得之庚子九日题
　　
　　跋商父乙鼎
　　
　　右鼎得之京城考其尺度量容与商父乙鼎皆合铭文三十字都完第宣和所图则腹着饕餮而间以雷纹岂识同而欵异耶古人有制数器而秖用一铭者然余尤爱此器之浑素厚重也因托林君翔之写之而郁宗周作图如右
　　
　　跋荡南诗
　　
　　荡南朱先生君佐举弘治丙辰进士令歙最有声称予闻之乡同年王仲锡知其政事如此亟相慕焉自后宦歴参差无缘纳交惟时往来于怀而已嘉靖丁酉予自蜀藩召为光禄卿四署多才士不下三十辈而独以朱君守宣为奇已乃知为荡南之子也守宣一日出此册予读之文学又如此时先生年已逾七望八任眞率物萧然物外若神仙然因叹前辈之不易及而重愧予相知之晩也因书其后命守宣寳之
　　
　　跋韩熈载夜燕图
　　
　　图画本以资游息至于事端波流之际则有鉴戒存焉故善恶之迹皆君子之所不废也此卷所图韩熈载夜燕其事至不足道其描写景物意态备尽委曲一展阅间令人可喜可愕烦心滞思宁不一洒然耶介溪先生旧藏此图今位秩宗佐圣天子议礼制度身任繁剧当其继日待旦之余所以宣湮塞而通高明其亦有取于此也夫其亦有取于此也夫
　　
　　古铜印章跋
　　
　　今宫保太宰松皋先生许公之为司寇时也得古铜印一纽于阎伯仁氏阎得之邠人之辟地者其文曰廷美之章与公字正同古今人名字相同理或有之顾隠见之时若有异数存焉士大夫之博雅者并以为公瑞少师大学士桂洲夏公题之曰神锡金符纪瑞也鹊化龟顾古固有之兹岂影响之麤已乎公摹其文图其形装池为卷间并印以示深按印者信也古公私皆有之其制金玉银铜凡四品惟天子曰玺丞相列侯御史大夫二千石已上皆曰章千石已下则曰印晋志亦载相国太尉御史大夫皆金章金铜古盖同称云是印铜制板纽有棱纽下有池方寸余而小篆朱文若私印然而命之曰章岂其人尝通显为公侯与惟朱文入印实始于唐而汉器物铭多作阳识是印填缪侧让具存古意殆非近世之所能为也然自晋唐以来无廷美显闻者而竟归于公将神物预拟以有待耶是未可知也惟公父子兄弟皆位公孤而宰衡之典若合符节重以硕徳宏材被今天子特达之知雍容庙堂陶冶一世之人材朝廷之美家庭之美身兼有之是印也岂声称之同已乎谓之神锡固宜聊记于此以符封拜之兆云
　　
　　跋边伯京草书千文
　　
　　书法弊于宋季元兴作者有工而以赵吴兴鲜于渔阳为巨擘终元之世出入此两家是卷千文为边陇西伯京书自叙出于渔阳结构甚密波澜焕发殆未易优劣也按史元顺帝以至顺四年六月即位改元元统凡二年乙亥则重纪至元凡六年辛已则改元至正不知何以复系至元于辛巳耶岂作是书时乃正元之日而逺方尚未知改元耶石抹元之宦族仕浙者尤盛景良未详其履歴此必伯京寓浙时为书耶自后数年而元亦季矣我朝三宋者出追踪魏晋开一代书学之源而今贤才辈出骎骎古人矣郑思斋启范得此卷持以示余为论文翰与治化相通者若此思斋治理文章直欲等秦汉上之顾于此卷欣赏焉异日当轴取人之善亦若焉可矣
　　
　　跋所书黄甥良式绫卷
　　
　　黄甥标字良式予赴召侍予北行及赴调又欲侍予南行至杭予辞之以此绫索书旧作舟过严濑行青山中如画不觉尽此嘉靖己丑七月廿四日俨山转拙翁
　　
　　俨山集卷八十七
　　
　　●钦定四库全书
　　
　　俨山集卷八十八
　　
　　（明）陆深 撰
　　
　　○题跋三
　　
　　跋月影辩
　　
　　予道顺德览新志读撖生月影辩而善之其谓非地影者三似矣而未尽盖日中亦有影故也夫道体之全三有神有化有物不测之谓神无迹之谓化有形之谓物阴阳神也寒暑燥湿几于化矣天地日月物也是故日月者水火之精也水火者阴阳之麤迹也水内涵火内暗液而为浊凝而为氷水体则然也蒸而为烟熄而为土火体则然也月中必有影日中亦然所谓查滓之未尽者故日月不离于物也狐兔者自下视之取象也犹观逺山然近则否非地影者盖月有魄而无质也故无所受与瞳鉴当异造化之理甚深有言语所不能尽者聊附此说于后以就正焉
　　
　　跋李嵩西湖
　　
　　图此卷购得之长安当是西湖图第有苏堤而无岳坟岂思陵时画耶或云李嵩手笔然无题识可考观其粉金题额非宋人不能书也予夙有山水之好颇留意钱塘之西湖昨岁出持浙宪舆舫往来若为已有既去而未能忘之今嘉靖戊戌腊日邂逅此幅恍如再到时适有山陵扈从之行表弟顾世安黄甥标从旁赞赏以为人世等鸿雪尔正可卧游神往槖中自合贮湖山也予笑曰吾老矣不复能有登临之兴傥遂归休得从二三子于江海之上左右图书以乐余年是卷也宁非予鉴湖之一曲耶聊记于此
　　
　　跋姜明叔西湖图记
　　
　　韩昌黎画记如画至王摩诘辋川图皆诗也明叔为予作此记铺叙详赡有法展图复读之弥佳顾中舍汝嘉以小楷写之亦复楚楚可乐也凡物至于可乐外境隠矣世恒谓古今人不相及岂其然哉
　　
　　跋鲜于伯机草书千文
　　
　　此卷千文予屡见之其一勒石于四川按察司后堂其一表弟顾世安所收京师见一本乃临书也与此卷结构行欵俱同困学前元时书名与赵文敏松雪相埓或谓遒劲过之好事者至云松雪毎以已书二幅易困学一幅焚去以其轧已也斯言何谓而学书家乃有发塜呕血之事将后人之谈柄耶顾松雪书法盛传于时而升堂入室者往往有人其甚乃有夺胎乱真至不可辩诘而困学之法传者落落此卷跋尾所云南方士大夫以予北人麤识点画固是撝谦不方重出若云雪寒晨起笔墨不调等语岂容一朝之顷为一任俟连书三四本殊以为疑而未之解但笔力当以此卷为胜壬寅巧夕试笔
　　
　　跋师子林图
　　
　　此卷师子林图徐幼文作凡十二段段有题名以古篆隶写之独损其一按图当是雪堂云各系以五言诗凡十二首不书名氏后有少师姚荣公跋尾想见一时之文雅可补后来之郡乘荣公称余友幼文洪武间为师林如海作十二景余尝题其上颇有称誉卷中之诗当出荣公无疑而词翰尽皆简健按幼文名贲仕至河南左布政工诗能画吴门四杰其一也师子林在吴城东北隅本元僧维则之道场最号奇胜则好聚奇石类狻猊故取佛语名庵首图一石题狮子峯者是已或云则得法于本中峯本时住天目之师子岩盖以识授受之原也姑苏新志维则字天如姓谭氏至正初人而跋尾称如海师岂即其人与但荣公跋于永乐丁酉似为其徒携至京师而作故有四十余年之叹而兴感于幼文如海之谢世矣尝闻荣公以少师还吴访其师于师子林为所拒至夜漏深以微服往叩后门求见有僧瞑目端坐止以手扪其顶曰和尚留得此在盖荣公功成贵显犹本僧服故不曾蓄发徐云和尚撇下自已事却去管别人家事恁么荣公怃然而去可谓本敎中之喝棒手乃大善知识岂即维则与又闻荣公法名道衍尝学于相城之灵应观道士席应眞者尽得其兵法机事执弟子礼岂还吴所见乃应眞耶顾风旨严峻粃糠事功异学中自有之不必深求其人亦可也暇日偶阅此卷因重装之聊记于此若师子林之题咏尚多而幼文亦自有作天如诗尤可诵并录于后以资闲中之一览
　　
　　跋南牧稿
　　
　　余论文尝欲如观海海水也然可江可河可湖可渊可濑可涛可澄不欲如涧溪汩湔激折纵不可涸才一体耳读斯稿可以偿吾素也
　　
　　跋邵二泉西涯哀词
　　
　　右户侍邵二泉先生国贤诗一卷皆西涯李文正公卒后之作以致哀慕者萃寄都谏俞正斋国昌国昌示深读之迂曲之情不可已敦厚之义不可穷实近世以来师生之所鲜有千载而下读之犹将涕泗满襟况于识西涯知二泉如吾国昌者往岁丙子秋深起告北来舟次广川适闻文正之讣亦有一诗哭之曰细推天运几生贤又是山川五百年廊庙江湖今复少文章功业古难全重来东观嗟何及再过西涯定惘然白发门生伤往事毎看忧国泪双涟壬申二月深尝与修撰何粹夫瑭检讨盛希道端明谒文正公于私第议及国事公手挥双泪意甚悲怆落句盖纪实也因附卷尾以谂于正斋云
　　
　　跋颜帖
　　
　　右多寳塔铭予借临于金陵罗敬夫舆敬夫予乡同年也予家尚有善本遂举以归之然完好犹是百年前物予后凡得数本皆不及己巳岁南归命工重装盖有感于生世之晩也
　　
　　又跋颜帖
　　
　　予于书笃好颜书已几于道矣予所有大字则东方像赞行书则争坐位藁又得蔡成之分家庙碑数行庙碑字结体小异而此帖沉着森严大小匀称予读书内馆时尝仿之时同年王钦佩号善书尝诋颜书为村夫子其所临搨者则欧阳通穆伯潜素拙于书谓通书轻佻若不检士而于颜好之忘味云予毎举以为笑岂能者固不能赏而能赏者乃不能之人耶漫识于此蔡名天祜睢州人王名韦穆名孔晖
　　
　　跋淳化帖
　　
　　予未尝见淳化帖旧在南雍得此帖于同舍郎赵受夫宬比于长安观江太史抑之家淳化帖与此正同戊辰冬南还与鲁司业振之聨舻同下于漕河观振之所藏十卷者后有宋元人跋字与此又同乃知此亦淳化帖也重有感于昔之寡陋为负此帖予闻淳化帖用澄心堂纸李庭珪墨上有银锭纹余所见者皆不然岂别为翻刻而尚冒其名耶当求识者鉴定之
　　
　　跋兰亭
　　
　　昭陵永閟千年迹定武犹存几样碑今人间定武又閟不可见矣世逺则同归于尽何物不尔近世兰亭翻刻称汴中絶佳金陵购得此本纸墨又佳也又安知后之叹此不如彼者耶
　　
　　跋石湖一曲卷
　　
　　吴之石湖有二其一在阖闾城之西南上方山之麓宋范文穆公成大所居而因以名者也其一在吾松城之西南（阙）水之上呉氏居焉松湖大不及苏而景物幽胜水壤清嘉亦一奥区也胜国时吴氏有字益之者仕以州别驾归石湖修隠操抗志文雅陆居仁所为作记者也益之几世孙稷少有美质文名烨然起乡邦举甲戌进士为郡理官来京师出此卷示予受而读焉夫人以地重人亦有自重者焉然后相为不朽也始之微而终显者系其后始之显而终微者系其先先后相承有交重焉者然后为世家为旧族为故国使江山生色闾室起敬而世恒以是为难也是故登临古迹则有兴衰之感水木在顾未尝不致考于本原焉舜弼亢宗嗣先乡往未艾文章政事他日不难于文穆公之重石湖也特未知范氏之先与益之辅之辈竟何如哉舜弼宜珍袭此卷为吴氏之河图丹书可也按居仁字宅之元乡贡进士黄清老榜第七人文词富艳与鐡崖杨廉夫曲江钱惟善交游声称埓于一时既其殁也同葬于山世谓之三高墓云此记文既典赡书亦遒丽可寳云
　　
　　跋圣哲图
　　
　　右宣圣并十哲像为今太宰水村公所蓄既重装为一册将录史迁诸传于右方深退考史记德行首科特少伯牛仲弓二传而一时纪载多非实录昔人谓子长疎而不学岂容辞哉适有浙刻宋高宗七十二贤赞墨本因为列写虽辞乏雅淳然一时人君知所崇尚如此其功倍于章缝之士逺矣按高宗所书谥赠皆仍唐旧又为附录开元褒表之制于后以备一家颠末复以孔子世家一论冠于首夫孔子以布衣终而迁知升之诸侯以启万世王祀之尊虽圣人之道不因是而为隆替迁于是乎有功矣水村公出入将相留情此图固有深意至其鉴别古今图书以考证史传之讹阙殆今世之欧阳公刘原父米芾而下弗论也独谓此图乃宋人之笔卷尾模灭数字当是重和元年写真按重和宋徽宗纪年信然无容辩者深尝见友人许诰廷纶所藏房杜小像真迹与此行笔正同意为唐人所作而卷尾题字细加检认墨新绢旧必一妄男子所污复为识者去之而未尽也深非知画者请以理辨夫画家之敷染粉墨虽极工秘决有承传千载犹一日也乃若大贤君子之风神意度与夫步趋气貌之精微所谓与其人俱往者此则流被于近而渐遗之于逺无疑也今是十一像气韵典刑出于毫素之外此必近古之人能之而决非后世之所为也因留斋居叅校宋像朝夕瞻对如身游洙泗亲接圣贤于唯诺之间取以为省躬修已之助者良多又不特区区识其器数而已古人谓书画真有益者如是因并着鄙见且求是正于公云
　　
　　跋阳关图
　　
　　右唐王右丞诗世所传阳关三迭词也调存而迭法废往在京师日与王阳明都南濠论此或以为毎句作三迭歌或以为止歌落句三迭迄无定说而纪载亦各不同意当时必有谱而今无所于考也或以为毎句一歌毎歌一迭輙减二字至三迭则歌三言矣言皆成文颇有纡徐婉曲之调似尽离别缱绻之情殊为有理而亦未知卒合于本词否也此图余所藏李嵩旧本思斋子命工模之西土景物蔼蔼有思致可备览观非徒以工为也因录本词于左方并识是说以审于思斋子
　　
　　跋范石湖辞
　　
　　右宋范文穆公九日小辞题曰石湖燕山作当是隆兴议和失受书礼范使金国时所书壮浪奇伟可寳也公此行危甚立后而行至金以附奏并夏人通书事屡濒于危赖以重名为金所敬信而免高宗临遣时亦尝勉以囓雪飡毡之事故落句云惟有平安信随鴈到南州盖喜幸之辞自后一月归矣公宦业文名为南宋冠冕家在石湖之上故号石湖居士云此卷今为歙黄子静所藏嘉靖甲申秋携过江东山居相示观赏者久之敬书其后子静名湛文雅士其父南山翁常与予交好云
　　
　　跋陶氏家谱
　　
　　谱牒于士大夫家关系甚重而尤重于武爵者之承传士大夫以文墨名家宜不难于谱牒之修举也而以干戈韬畧用世者宜未暇焉先世文献议例精详若陶氏兹谱者不尤为可重耶公武挥使督运北上特以示史官陆深是可谓国之文武材而家之肖子孙也敬书其后而归之
　　
　　俨山集卷八十八
　　
　　●钦定四库全书
　　
　　俨山集卷八十九
　　
　　（明）陆深 撰
　　
　　○题跋四
　　
　　跋溧阳史氏族谱
　　
　　江南世家实惟溧阳侯之冑盖自汉盛也虽然戚畹相王恩泽贵富前此史氏有之矣若也文献之懿恬退之操则于今光禄少卿知山先生不尤盛哉知山名后字巽仲举进士孝庙时给事中于留都忠贞安雅明于大体不事裱襮奉身而退极山林泉石之趣若神仙然今皇帝继綂叙复遗旧乃陟卿寺先生陈谢之余益坚初志他日且当有光于国史况兹家乘所系哉暇日手自编次成帙寄予江东读之綂纪昭明义例严整善哉惟魏晋以门第抡材隋唐尤重故氏族之书甚为不轻当时宰相皆带知谱事而图谱一局隶在翰林着姓望族咸加一等近代稍弛可谓立贤无方而豪杰之兴信有不藉于文王者矣虽然神明之胄圣贤之后夷为齐庶而先人之功徳参天地者至使其子孙不少蒙一班焉吾于斯谱也有感
　　
　　跋五贤像
　　
　　深闲居郑侯思斋致二泉书院新刻五贤像书画文跋皆在平生师友之间而五贤者又极力向徃之地时一展阅为之悠然忘日而感亦系之矣忠武侯身逢末造业不迨志吾家宣公手拓中兴罪踵功来范文正始进之日厄于时宰司马公亦遭党人之祸惟韩魏公始终被遇无少间隙而相业遂为近代之冠昔人论公不独材徳之全而福亦备焉呜呼又安得备福如韩公者济世哉思斋其藏之
　　
　　跋九歌图
　　
　　楚辞九歌凡十一首盖以九命篇非必取于数也自后遂为文章家之一体此巻九歌歌为之图才具十首而礼魂一首阙岂亡其末简耶太原宋进士应宿文明所藏古之君子左图右书所以取至近而游高明也此巻合图书为一所取尤近文明尚因其奥雅高古之辞以识夫鬼神祭祀之理不益有禆于学耶书作隶古不俗首有西涯李文正公题篆尤可重云
　　
　　跋解学士书巻
　　
　　学士解公才名盖世其翰墨奔放而意向特谨严如此巻前軰正自可敬也姚文学文光携示阅之累日不忍释手别有李文正吴文定王文恪三跋正为此巻乃知为薛二守朝英物今为南翔张子奇所藏可宝也
　　
　　跋米元章书巻
　　
　　右四帖为一巻其首为米海岳次二帖无名最后则名而不姓皆元人书愧余之寡陋不能一一审别然遗文旧事頼此以传不但充玩好而已海岳书于晋人最有功故其渊源高于宋一代此为慧日峯録一庵记惜其起语处损阙数行行笔则规模圣教序而波法特佳识者当自着眼也
　　
　　跋东园遗诗二首
　　
　　东园十三景赋诗者涿郡陶宗仪吴郡杨基富春吴毅大梁董升（阙）倪枢（阙）邵焕上海马琬天台李垚嘉兴郭亨江右谢俊凡十人人十三篇凡百三十篇所称东园者盖吾松陆氏景周云其人无所见观之园池亭馆幽絶雅致而风骚相流激计亦一时之胜也是巻今藏王子贞中书皆当时手笔惜也纸墨焦弊首尾衡决一时藻翰之盛计亦不止于此也因録次为一编以备郡中故事在胜国时浙西人士沿季宋晏安之习务以亭馆相高而吾松尤号乐土四方名硕咸指为避影托足之区故衣冠文献为江南冠按十人杨基字孟载陶宗仪字九成二人最知名余诗皆有典刑可讽诵独邵焕者题曰里人意复孺之子弟群从云按复孺名贞亨复孺之祖桂子字徳芳号玄同自淳安来家小蒸后复孺徙居潢泖之上号青溪居士诗中徃徃有青溪语则东园者岂当潢泖小蒸之间与异日东还扁舟杖藜徘徊其地时歌佳句慰昔人于山光水色之间而故家文献傥有无恙而幸存者岂非一快事哉正徳十二年丁丑夏五月廿五日书于长安寓舍
　　
　　予既録东园诗子贞复以余巻来贶复得诗九十一篇赋者七人曰曲江钱惟善曰扶风马文璧曰竹素生卫毅曰璜溪冯以墨曰蔷薇洞隐者谢复曰吴郡傅着曰平阳曹绍绍复有序一篇且曰附于思复翁所叙后思复者惟善字也今曲江诗存而序岂逸与陆氏东园始末世履尚无于考更当访而求之此特一家事耳何与于重轻之数哉顾雕残放失之余犹令人抚巻兴嗟不能无憾于其子孙之不肖况于文献有万万于此者乎此予辑録之志也
　　
　　跋所书陆放翁诗
　　
　　古称赋诗非必命意摅词自已出也若左氏所载可考已要之宣志叙事如自已出者为快深少喜诵放翁诗卧病山堂适检渭南集文学姚时望以此巻要予书懒惰之余因相与共诵之每一篇称快即为泚笔书之不觉满巻昔人云庄周齐物故与蝴蝶相化果然正不必异同意见也
　　
　　跋絶句诗选
　　
　　右诗离为四类曰畅快曰婉约曰风调曰壮浪本以声选也而主于唐其有音节近之者亦兼取焉而辞义则断自山林诸合作者不与焉虽谓诗之一节可也
　　
　　跋所书陈虞山诗巻
　　
　　虞山与深同以诗经举于乡御史江石虚先生为考官连名荐録各刻经义为程文故与虞山兄弟也及虞山为谏官深为史官然彼此出入若相为就避每以为恨既而深谪南剑北转晋臬虞山亦自葛阳迁浙宪相值公馆为之剧谈两昼夜平生出处学术之详为之一快因出是巻遂有此作夫人之会合不在荣盛之时乃多出于流落之后亦犹孳嗣每殀折于华年而连见于衰迟之候人事可胜道耶秉烛记此于懐玉山房
　　
　　再跋虞山巻
　　
　　己丑腊朔予自葛阳乘微雨上懐玉昬黑始到张灯写此巻为明日早行计耳予今年五十三矣岁暮险途精力倦惫诗文字画之间极为潦草回想南都待榜三山街大中桥与虞山把臂论文时何如也古人所以有老大伤悲之叹与是夜雨声潭潭迨晓不絶遂不能成行空斋潇洒颇有余暇复书此为跋尾夫得子有迟速会合有蚤晩岂独人事尽然哉虽阴晴有不可必天道每如此彼役役于妄境倒颠故步者果何为耶虞山其审之当有以复我二日重题
　　
　　跋家藏韩干画马
　　
　　右八马深家太史公竹坡先生购得之以呈先大父筠松翁翁目之曰八骏图最所欣赏长兄友琴先生受而藏之深儿时影畧记其如此盖吾邑一士夫家故物仓卒流落后有题识甚富尚藏其家正徳戊辰南归明年理先世旧物友琴先生持以见畀是时筠松府君即世余一纪矣相与捧泣装为横巻每以自随因诵东坡所题韩干十四马诗按图而索正为是作是殆韩画也惜自后涉而下亡其六焉庚辰之岁因有损脱付之重装而先兄友琴亦复小祥矣感悼之余乃録苏文忠公诗跋其后以示子孙夫法书名画果入神妙犹为无益于世而巧偷豪夺胎祸以累徳者不少君子之所为殷鉴也徒以是巻系吾家世泽所以重者有不在区区艺能之末亦复以示子孙是岁秋七月朔日
　　
　　跋所赠沈子龙诗
　　
　　子龙自为诸生时予识于一见盖不特以其文也顷年果能脱颕名场乡里颇以予为知人予他无所长独于鉴识天下士歴歴有奇验岂多言偶中重予不幸耶今岁庚辰会试予为乡郡士预卜呼卢成枭拟招至成均东署听捷廿六日为会吾门有廖生道南者沓至遂留与会予心赏廖然私望尚在乡邦也既张灯小燕赋聚奎亭诗各持片纸觞翰杂飞以候漏下三十刻各心动有从座逸去者予谛视子龙意度闲雅若不介懐方与客围碁决胜既乃出古琴为鼓一弄行已而报至廖生果以诗经魁天下吴君与成亦占前列吾邑李君廷凤继之子龙气益和周旋益整饬余心益重之乃送廖吴去赴公事复呼酒与子龙饮剧谈古人道徳之高懿文章之升降与吾乡风俗之转移不觉曙光已动候吏速予晨班矣遂与之别士之出处固自有时一第岂足为子龙多哉因赠以诗
　　
　　跋忠贤遗墨巻
　　
　　右师山郑先生遗令一首凡八十六言呜呼其事至烈矣裔孙旸间以寄示江东陆深既命其族人廉与僴装演成巻并附以余忠宣公手柬一通元史列传二通吕旭郑忠歌诗二通篆其首曰忠贤遗墨按史师山先生名玉字子美歙人隐居教授征召不起忠宣公名阙字廷心庐人进士及第守安庆官至行省叅政二先生乡郡交好考之柬中语知为莫逆也顾其死节适亦同时遗令所题戊戌者实至正之十有八年也忠宣死于是年之正月师山之死后六七月耳岂既闻忠宣尽节与忠宣之妻耶卜氏实从以死而师山之妻亦自许不疑岂观感者有素与何其道之相似也居尝无事友朋丽泽岂惟相敬爱相激赏以流声引誉于无穷至于变故之来死生之大而所以相信者益深使后之人迹其故而论之疑若素讲而夙诺焉者何其至也嘅惟元氏以材力兴非有丰功厚泽殆其季政弛纵不纲偏爱国族而中原仁义礼乐之懿素无躬履允蹈之实至于南士尤肆抵排酝成祸败漫不可措忠宣眷深责重守当盗冲明大节于孤城俱碎之日心安义得于兹为正而师山徒以布袍岩栖之士遭逢用夏变夷之师雅持定志从容自裁视躯命如捐弁髦可以为难矣南士独何负于元哉予旣悼二先生之节而因以附着深慨云尔旸字廷宾受遗令者忠之世嫡也呜呼尚慎藏之哉
　　
　　跋秋锦堂巻
　　
　　菊备四时之气根归于冬茁于春苗于夏有华于秋是故芬芳烂熳足歴晦朔春妍之花则不俟旬日老圃云然君子闻之曰菊以秋芳毕俟时也学以壮行懋进徳也时足于是乎有守徳足于是乎有为吾友许君达夫种菊数百当秋盛开错色若织遂颜其所居曰秋锦堂或谓达夫学而才屡北场屋以自况尔余曰有是哉浅之乎知达夫矣
　　
　　跋顾九和宫谕海棠诗
　　
　　海棠花中絶品不见赏于名公如杜少陵至东坡定慧院之赋而世知贵重物之遇不遇固如此哉此诗吾友顾宫谕九和所作为二守吴侯敬夫写之便面词翰深有晋唐风韵敬夫吾乡佳士博学清才游南雍时尝试第一进士业为后学法式而竟不得进士试天官复为第一释褐遂阶大夫再佐大郡声名藉甚起是亦海棠也九和此书其偶然耶抑有意耶或未可知而事之相类固如此哉
　　
　　跋墨竹
　　
　　墨竹起于李夫人其法具于与可答东坡书世称与可为竹圣岂虚语哉国朝来最擅名者金陵王孟端中书娄江夏仲昭太常娄江出于金陵其后畧变然潇洒絶俗中书为多精神气力太常亦自至到此册余北上时茂勲所惠者凡八幅晴雪风雨老少浓淡各不同要之为学仲昭者
　　
　　跋所书瞿甥学召诗巻
　　
　　予泛钱塘行严衢间溪山佳胜入闽闗尤奇絶不可名状抵剑坐卧在画图中官舍据山椒一望错绣复有小亭池供登临之适公事简稀幅巾竹杖又画工不能尽也憇小阁弄笔写南来诗满巻不及半以寄瞿甥学召知予老懐若是
　　
　　俨山集卷八十九
　　
　　●钦定四库全书
　　
　　俨山集巻九十
　　
　　（明）陆深 撰
　　
　　○题跋五
　　
　　跋文与可画竹
　　
　　老可画竹妙在与竹传神余家吴中有竹数亩当万竿摇月时余手持老庄书露坐其上四顾繁影毎抚掌笑曰此眞一幅文与可也及来长安遂与竹絶忽覩此纸摩挲再三曰此余家园中分出一枝也不觉惘然
　　
　　书辑跋
　　
　　书一艺也忌者至于呕血以伤生吝者至于发塜以祸死贪者至于犯礼律而为盗贼之行虽以唐之文皇而犹有兰亭之举措无惑乎其它也近世赵文敏公孟俯每以已书倍易鲜于枢之书得即焚去既幸其早死又恶其有身后名信然噫嘻亦甚矣惟巙巙学士子山之于周伯琦可谓有大臣之度者昔至正间将改奎章阁为宣文阁先时子山每令伯琦日篆宣文阁榜数十伯琦殊不省识一日有旨命子山书宣文阁榜子山上言臣能眞书非古古莫如篆朝廷宣文阁宜用篆书伯琦篆书今世无过之者顺帝如其言召伯琦书下笔称旨由是伯琦益见柄用古人于一事之微其委曲成就有大体如此大抵君子之人其意逺其心仁知天下之大非一手足之所为备也是故小善必容若将趋之而萃以济务斯不亦见者逺乎知器业之成非专工不至也是故一艺之微终身不变而卒以传世斯不亦存者仁乎余辑书学成偶有感焉因识之
　　
　　跋张碧溪诗
　　
　　诗必穷而后工此特世俗论尔世俗者以饥寒为穷以富贵为达尔殊不知举一世之人尊衔大爵贯朽粟腐者不少也而诗人则或旷代而仅见虽以唐学之盛终三百年李杜两人而止尔宋虽谓之无诗人可也由是论之则造物者于温饱之具举以与人也若不靳而独于此事若深吝若秘惜若不欲令人闯觇者故吾必以为诗工而后谓之达尔石季伦潘安仁之诗非无工也终以富贵之极同尽东市彼二人者使知勇退早散之方固将以诗人名在当时则以考终在后世则以免訾矣故吾又谓诗人非徒可谓之达谓之安且尊焉亦可也慈溪张碧溪先生字子威盖近世诗人之工者也其所为之累者正坐米盐细事子爱其人赏其诗而不免悲其穷间尝举酒向碧溪愿以此而易彼何如碧溪为余笑而不答此卷为郑君宜重所书病起快读因系其说如此俟知者信焉
　　
　　跋宋人临阁帖
　　
　　右阁帖第九卷内大令书吴门沈辟之持示以为宋高宗所临盖据印识云然秋雨楼居得细阅之纸墨皆非近世所有但工力静专而笔意婉媚殆类闺合之制盖临摹者手多羞涩故尔慨想思陵好文笔札为帝王第一一时妃嫔多事毫翰若宪圣吴夫人辈各有攻致岂此乃宫闱中习仿之作其佳者乃复传世耶聊记于后以俟博雅君子
　　
　　跋石鼔诗
　　
　　右石鼔诗儒先辨论至多盖风雅之遗云鼓今在北监予为司业祭酒时虑其日泐也欲扃钥之而不果别有树碑一元司业潘迪以今文写之仍其旧阙潘碑与鼓积有存亡矣潘仕大德间虞文靖公集助敎成均时尝谓十鼓其一已无字其一惟存数字潘虞相去不逺其言如此今去之又将二百年石可知矣诗之存者颇赖诸家文字集录以传石顾足恃哉博洽之儒如王顺伯郑渔仲又好古而搜访训释靡余力矣咸存断阙焉欧阳公集古所录才四百六十有五字胡世将资古所录仅多九字乃称先世藏本在集古录之前孙巨源于佛龛中得唐人所录古文乃有四百九十七字视资古又前矣乂前之则韩文公所见纸本已谓毫髪备尽复有年深阙画之叹韦应物亦谓风雨阙讹而杜工部直云陈仓石鼓久已讹矣其上下世数如此近世吾衍子行尤号博雅自谓以甲秀堂谱图随鼓形补阙字列钱为文以求章句又参以薛尚功欵识诸作斯已勤矣亦仅得四百三十余字每鼓列行裁分为十而章句次第又与诸家不同子行介士未尝入燕止于画中见鼓尔不知近日何缘得此十诗完好乃尔耶此诗出于修撰杨用修慎若所从来果有的据岂非千古之一快哉如以补缀为奇固不若阙疑之为愈也予方选四言诗不觉欣喜而录之首简
　　
　　跋汉魏四言诗
　　
　　右四言之制弊于东都几为毛诗抄集矣独曹氏父子以豪雄之才起而一新之差强人意而孟德尤工犹恨鹿鸣之句尚循旧辙余选汉诗以魏武终焉
　　
　　诗大序跋
　　
　　诗大序或以为孔子作或以为子夏或以为国史或以为卫宏皆无定据考其文义盖先秦古书云顾有错简而穷经之士未之或知未免傅会牵合以成破碎决裂之弊窃敢正之如左亦思以还之于旧也
　　
　　校定诗大序跋
　　
　　按古文皆漆书竹简而韦编之韦易絶而竹易紊是故古文传世错缪实多如此序者窥豹一斑尔安敢自信间有阙误亦复拟而存之以备一说且以求正于君子云
　　
　　跋石斋诸诗
　　
　　右诗凡若干诸体咸备诸大夫士为我少师公而作也深得而卒业焉作而叹曰人将托于物乎物重则人传人果系于物乎人重则物亦传石斋之义诸作尽之矣独于今之世上自庙朝之贤达下及庸众之齐民隠而暗室屋漏僻而深山大谷之间逺而至于四夷凡闻所谓石斋者咸若亲见公焉此岂有待于言语文字为哉必有所本而非深之所能知尝欲请质于公焉而亦未能也敬书其后
　　
　　跋杂诗与郑大行
　　
　　右诗旧新间出据所有者录去昨岁西来邂逅吴门识公吾兹寓榆关于野以使事至相从凡六七昼夜讲学论文无所不言言之而不入者盖寡矣予畏避无当世之交不知方今才俊如于野者几人哉能使予驩然有故旧之乐而忘羁旅之怀所得多矣因书末简以识岁月
　　
　　跋渊明图
　　
　　此图今华亭令聂君文蔚所藏陶令高节去之千余载得于想象影似者且犹然而况于亲炙之者乎盖有超世而独存者此类非耶文蔚起甲科负才局遭时得志于此画宜有不暇将所谓超世独存者固出于笔墨之外而臭味嗜好之同殆未易以形迹求耶跋其后还之
　　
　　跋许■〈亻与〉近田诗卷
　　
　　我朝国祚灵长基本厚大故世臣之家实多象贤然未有若灵寳许氏之盛者也深晩生犹及事襄毅公函谷翁松皋翁则同为翰林官皆为尚书前辈父子尚书才六七家然未有两世三尚书者也若继为太宰又古今之所希有许氏之盛岂偶然哉松皋翁作近田诗以示冢子叅军■〈亻与〉叅军奉以为别号深得而读之于是见松翁之实学而许氏之家传如是也是岂偶然哉参军其寳之
　　
　　跋莫子良送行诗
　　
　　中江莫子良举戊戌进士予时叨充读卷官得所对策佳甚封上御览亲批第二甲第四人是秋天曹首选为南虞衡主事赋此叙别异日清华之任终当有待也子良之大父宗大举癸夘乡闱第二人子良甲午亦第二人其父汝明省轩则起癸酉今需次礼闱又吾松文献第一家也子良其行矣
　　
　　跋龙江泛舟曲
　　
　　律诗变小词诗余小词之变也诗余变为曲子金元时人最盛有腔有调有板谓之北曲南曲北曲之变也病余间一为之将令小僮歌以陶写犹得诗人之意者风土之音存焉尔所谓纒绵宛曲之辞绮罗香泽之态殆南曲之谓与
　　
　　俨山集卷九十
　　
　　●钦定四库全书
　　
　　俨山集巻九十一
　　
　　（明）陆深 撰
　　
　　○书一
　　
　　与夏公谨都谏
　　
　　足下受知圣主大行所学甚慰甚慰徃在延平尝奉教翰比日再辱手书奏议极感极感顾罪衅之人不即裁谢亦恃吾公谨有以亮之也夏初入晋勉强供事颇喜此方朴野若可以展布者而上下物情亦复欢然令人顿忘其孤逺也近时颇有大难处者旬日间别当奉闻且仆之去国也重负者圣恩耳然于事几之微未为无见不自量力亦欲效驰驱于其间讵意轫方发而轴先折矣秋来一閧颇得洗脱与老妻弱子在溪山佳絶处以自庆殆天所拟此意未易与他人言也但当日与见山形迹不过谓之公事不和而已两无私怨与夺之权朝廷实主之公论在士大夫在万世一身之去就甚轻也仆虽万里之行意甚安之此又众人之所未谕者自北来悠悠之谈乃皆谓见山将甘心于仆而仆尝并得罪于罗峰此言喧传于是人人始以仆为竒货而竞欲卖之矣但恐积微成着致误时贤此非笔墨可尽也昔栁子厚与萧思谦书云饰知求仕者更言仆以悦雠人之心日为新竒务相喜可自以速援引之路而仆辈坐益困辱万罪横生意甞非之宗元喜功名不自爱重在八司马列若其党就势成误国不浅宜天下之所深雠也无复悔悟而乃深文以委罪厚已以薄人眞天下之险躁士也及观陈师道问讯黄鲁直便至仕者不相陵否仆始疑鲁直文人不过以言语词章取怒时宰耳仕者同类何至相陵至于舒亶李定之于苏子瞻然后知天下之物情变态其所由来者非一日矣意又怜之窃伤今之人去古之人又逺矣义命之说仆盖闻之自顾荏苒岁年便已五十有五矣精神气血等是六七十老人桑榆之日无复再中蒲栁之姿自应早落徒以先垄犹荒丁男当娶此心未尝不一日南望悲伤也人情不逺公谨宜有以体之且夫君臣之交方固朋友之好未携当斯时也岂不能待乎偶以褊心与之较文义之微诤毫厘之分坐成蹉跌如此者虽败犹荣乃若蓄忧疑隠忍之心以须浮云飘风之会纵复竒中如此者以荣为辱千里之缪古人所以痛也仆自先人见背禄不逮养已办终焉之计秉志不坚妄谓用之则行今铸此大错矣尝爱欧阳公两言有所不为之谓耻有所不取之谓亷晩节末路誓当守此由今观之亦可谓无所不为无所不取矣又尝自恠性好洁高难堪再辱此宜公谨之所知也古人有言感恩则有之知已则未也今知已非公谨而谁哉聊因公差人便附此不尽
　　
　　去岁今日亦是九月十九在延平晨徃罗源里谒豫章先生祠堂还到公署西牕下结字满一巻无一笔讹误楫子从旁侍笔砚晋阳风日今年亦佳恍然如一日事但作此纸时在贡院中堂宇峻深明牕甚幽閴而下笔輙脱谬老衰便验于此矣公谨勿讶勿讶
　　
　　与方叔贤冢宰
　　
　　深自先人背违旋遭挤毁结庐田中已有终焉之志自外朝籍者余四五年矣辱公荐扬遂承召命中途闻擢附骥趋廷岂胜感激思奋深为祭酒公在礼部深谪延平公在吏部山西之命又辱吹嘘是皆爱深之至者矣虽然爱之至又不若知之深也比有陈乞命下之日只烦早赐成全之则知已之恩大矣譬如奕棋满局皆败尚须庐山老此一着也意难言尽感与泪俱
　　
　　与徐子容吏侍
　　
　　比奉华椷副以手墨感刻感刻昨有小柬上西樵致谢矣想知照近日上乞休之章万乞致意西樵幸勿复以漫语视之缘先人之塟尚草草弟辈不可托须躬亲落成小儿来年已十七儿媳又长两岁二三月间要成婚事六十老人止有此子亦须此父亲醮之若使男女失时念此岂能一日留身在外作痴儿耶此言惟崦西可告此事亦惟崦西可谋免使再举至叩至叩至情至情岁暮纵复氷霜入晋时初无行李上车尤为快捷方式也言不能尽跂踵以俟俞音不任拳拳
　　
　　与周白川尚书
　　
　　前岁楫儿入侍得诲慰勤勤骨肉之感也铭刻铭刻恭惟清望硕学遵养厚深神明所相中外倚毗无任钦向深衰退日甚无足齿录三十年来本愿从公五湖烟水间耳此盟恐不复暖矣东望万里瞻遡奈何敬此附起居余惟为国为道保练以究大业病目淹纒临纸惘然不宣
　　
　　与康德涵修撰论乐
　　
　　何栢斋曰今世词曲与古乐同此言有理顾曲折细微古今须别尔何者古乐主声词所以谱其声也孔子所删删其不合于管弦者如素绚不录是已谓之为逸诗者非也惟声最易亡三百篇之声未及汉已亡今特传其词耳汉乐府名新声故词难诠次新声又亡至魏晋之词通解而声又亡后周得江左乐工至隋唐声又亡唐词多今律诗而声又亡宋歌诗余声又亡至金元时曲子盛行今所传者南北调二声在耳谓即此是古乐深未敢信也大抵古人审声以选字然后炼字以摛文后世先结文字乃损益律吕以和之去元声逺矣恐非古也即今词曲论之亦有声意二端声一定而意无穷凡声急处是欲赶板意缓处是欲合索葢有眼以度腔调丝在指拨迟速惟意若明皇迟玉笛以合霓裳是已是故声傅节拍意傅义理此感通之妙古今无二谓即此是古乐深亦未敢信也旧传王粲张飞等作传竒俱含炼鍜人才意所以鼓舞人精神不倦此却与诗之正变合不属义理宋儒所释正风变风大雅小雅是剩语也深行旅疲惫兼老病废忘漫浪及此何当面质为乐愿承教
　　
　　与陈省斋
　　
　　深不肖于今公卿中受知受爱之深未有过于执事者也衰病之躯由陜入蜀百无一补徒负初心所幸徳音伊迩甚慰瞻依顾未能一承下风以叙契阔之懐为愧为渴恭闻讨贼临边义明气壮想成功当在日下矣拭目露布北来以观荡平之绩为快蜀赋所逋属在灾荒空乏之日措办殊为费手即日遣官部运用助先声伏乞照数检入后至之诛容勉力奉补亦不敢濡滞也余具咨移转逹万惟台鉴幸甚
　　
　　与何栢村总兵二首
　　
　　深顿首连日西事在念恃执事在耳零星功级毒酒运谋此等正可虑可笑者不知此外别有方略否得手札公牍为之怃然西番自古不能为大患害大要抚御得其道而已李文饶苦心经畧只缘中外议论不同遂至无功前史可覆亦可鉴也昨曾告秋崖兵宪云诛赏二字须要用譬如奕棋不可失先后着耳兹亦以告栢村大帅冗剧信手余惟为国为民珍重不具
　　
　　比日承遣人驰书存候无任感慰西番事无的信何也自用兵以来已及一月进退无据虽得之传闻者殊不成次第抚按两院大失所望栢村不得不独任其责也闻栢村初议甚好却恨执之不能坚尔兵宪颇归咎于徃年五寨之举不停当致有今日此事少俟须当付之查勘也知之知之深老书生不知兵事亦与按察之官体叚不同但欲保境安民不妄费不妄杀为本分职业尔用机弄术以成就小功名正不愿诸公为之见周参戎亦望道此意七月上旬恐番人有动静却须戒严幸宻之余洗耳
　　
　　与朱秋崖宪副
　　
　　昨奉小牍一以谢教一以谢过想蒙照原比日再承手翰并公移敬当如命奉行顾才识有限耳番情文字连篇辱抚按不鄙赐之与闻备见经畧妙用使老迂之人惊汗敛服俱从贵司议行仆无能赞一词也惟有徃岁军前用过钱粮弊司一万两查有下落其余未见清报为察院比较作第一件未完该吏徃往涕泣哀诉竟将何为如果事涉嫌疑势难推究烦为径自呈夺以冀杜絶别有违碍亦望具由当为转逹可也但惟付之髙阁仆受累多矣奈何奈何令承差雷鸣逺坐守之幸留意留意深沟用兵议二千两按台允支但库藏空虚复有大木之费即已呈请抚台为斡旋第乏解运可托之人人须台下委的当人临库支之庶不落人圈套也此事亦别有行先报此
　　
　　与王舜卿
　　
　　乆失奉问比日得书为慰秋崖仆素厚僚友之间蒙渠敬爱但恐信不及尔近事虽小迹甚狼狈复恐以此为秋崖累故拟议间殊觉费分疏也想山村野氓中或自有实话幸为亮亮仆老境功名俱出望外顾才绵任重自有速谤取侮之理恐不止此一事为然正如牛羊之入庖厨趋死地也而身则无罪此与朱陆异同大不类见秋崖为我谢之令兄相知最深身后有何表章仆岂敢有所爱也但武定侯所刻者实未之见便中不惜见示为叩山中夏爽兼有图书为乐近吕都宪道夫亦将至天涯无事也余自爱
　　
　　与郝瓠中兵宪
　　
　　兹者宪节止城门之外然以行速遂不及追候无任悬企胡觉先来得公文极承扶持知感知感但此事甚有难处者若欲余出必须嬴入仆不敢为也若以原封对众散之亦无不可者指挥张和年少狂妄行事贪鄙人言籍籍俱有指实非徒得之传闻而已其叔叅将麟屡有苦言训之执事稍宜戒饬亦保全之道也恃爱及之简敬刘汝成监收之差两院颇有异同惟执事择其可托者径为转逹可也草草附递幸烦速报之
　　
　　与汪器之
　　
　　壬申秋鸢山信宿青港奉别昆季后至广信附上鄙作图书想已彻左右归途至杭而病作遂乞告去春偃卧中侧闻过吴门自恨不能扁舟奉候徒有此心向往而已迩者审自讲筵出莅南雍海内得明师范其为庆幸何可云喻顾廿余年之侍从而复肯为春明之逺别是足以仰窥执事所养之深厚深之欲私致一贺者又复在此僻居海角若面墙壁日逺大人君子之教为惧但心疾渐成时复呕吐长日杜门止办枯坐恐不复策励可前唯有惭负知已之感而已奈何奈何令兄先生居京师况味何似令弟又复失意何以堪处石楼院长计相得甚欢日斜衙罢葱翠之中导从冉冉与江山相映发殊胜未能奉后尘为恨临风依依他所欲言者不尽
　　
　　奉刘野亭阁老
　　
　　即辰首夏清和伏惟台候万福深以菲劣谬厕门墙计违台严已踰十载未甞获一奉状门下少伸起居之敬罪愧何如恭惟执事正道正学追配古人不但出处进退足以繋本朝之轻重而一言一动之间皆足为世师表播在人传极深向仰未由抠衣侍侧以卒所业为歉耳深去秋起疾入馆供职前月方满一考忧患奔走之余百凡衰退负恩负教实亦未知所以自裁也崔侍读子锺南还云当出门下谨此修问尚冀顺时保练以副华夷之望
　　
　　与李献吉
　　
　　去冬自仲黙处奉手教子锺子容处覩佳篇于贱子极荷存念顾不自量力扶病来此病日益深而毫髪无可効惭负知已何如入春以来缅惟起居佳胜学植邃深敬服敬慰比承乏礼闱舒生芬者偶出本房亦有夏生言者词翰甚有法度云甞受先生指教江西之政浸溉鼓舞者多矣外此有陈生沂梅生鹗者皆名士大率此科人材亦自不少恐要知之辄以为渎外小诗扇附子锺侍读先生转呈结肠之作少俟病苏请教非敢忘也余惟情照
　　
　　与顾未斋宫谕
　　
　　深卧病江村如坐井底久阙修问非敢忘之也春初大病几至不起遂为小女纳壻扰愦扰愦入夏以来渐苏然精神志趣已如再世人矣水竹之间结一茅庵署曰面壁啜粥茹蔬以送昏晓无日不在是间也比日沈希贤过舍奉手教情谊拳拳无任慰浣备闻起居佳胜有少疮疾不至甚苦想道力胜之也始知令郎北游贤闗不及饯送为歉承问及近况老兄尚未相谅否五十之年仅存一子薄田敝庐不失先人之旧复何所望耶兼之气血蚤衰寡食少睡人间之乐以享为累矣野会之约甚便踈懒地之近贵邑者青龙盘龙皆有小庄僧庐佛舍颇足登览淀山金泽俱极宏胜此皆近渍澳也请为定盟须俟秋分后作半月约过此则有收成事催人矣如何如何余非面莫尽
　　
　　俨山集巻九十一
　　
　　●钦定四库全书
　　
　　俨山集巻九十二
　　
　　（明）陆深 撰
　　
　　○书
　　
　　与林见素尚书
　　
　　黄如英至都奉手墨髙篇并西征全集捧诵之余如获瞻对经纶之才刚大之气髙雅之韵未知古人谁当为之伯仲也敬什袭为传家之宝不但师法于是而已窃念深以晩末辱登龙门尝获一言之誉永为终身之荣此特深之自负耳妄意公之忘之也乆矣公于天下士自不薄如深何足为门下重轻自十五年以来向慕徒勤而寒温之常礼未敢通一词于左右今乃始知深自待之薄也罪愧何言恭审即辰台严起居万福登临吟啸供髙明之适想象风流如瞻云汉此特公之土苴耳若夫精义妙藴岂鄙劣所可测识耶无縁执役门下日近道徳之光一洗凡陋之习尔往岁赐告还山中承乡先生曹定翁先生教爱扁舟百里每辱过从时一道公姓字辄敬叹移日深退而未尝不私自庆幸古之人有望声光于数千载之上至欲为之执鞭而不可得者深之所得者多矣兹以亲老抱病趋朝蒲栁之姿遂成早退孤负知已感叹何如敬和得题令弟山庄韵二首附呈一览聊申仰慕之私南望千里岂胜驰情缅冀为道为国自爱以副华夷之望
　　
　　与王荆山都宪
　　
　　昨承手教领悉惭罪不暇伏惟明公徳政威望风行江南者俨如神明二十年犹一日也深当是时初入仕途每每觇候一言一行以为师法私自念曰此非近代人物自是先后叨同朝班虽云泥路迥未获朝夕亲炙以慰素心每一过明公馆寓未尝不停马致敬为之启阍而授刺也亦非一日矣所愿执鞭投玖以致报于明公者尝恐无地此心计当通于神明岂敢饰说于左右近者叨官国子深愧菲薄有负君相委托之重不意令器汝梅来游桥门此虽职事亦某所以求报于明公之万一也但在稠人之中未能遂为之赏识尔昨蒙督过以为难为兼动明公不得已之说捧读之余寝食不暇晨入国学细检科条自祖宗以来旧规成宪试为明公言之每日坐堂抽籖点班若遇背书日期堂友长捧籖率领班生送过博士厅挨名验背坐堂班生背其所读之书新入监生则按日分背监规各官所临众目共视若因令郎一人将遂免其一班乎瞻仰之地势有不能将自今以往祗因令郎一人并与其抽籖背书者遂废而不行乎条教之际法亦不敢仆欲有请于明公者乆矣即此一事情法两全必有善处亦幸有以教之况今圣驾在逺百事宜慎正頼宰辅之臣容庶僚之守法耳而法之行也必有公平正大之体不謟不渎然后可以当人心压物论亦仆职事之所宜尽不敢有分毫加之意者而亦岂非明公之所为赞襄弥缝以乐于羣工百僚之交修共勉者但恐汝梅乆乐放纵一时不堪约束家庭之间禀说失实致明公之过聴耳故敢委曲道逹兼布所以向慕之私如此伏惟亮之容卜日请强聒之罪
　　
　　奉罗整翁太宰
　　
　　往岁自西昌以危疾还省不遂瞻拜嗣后为关蜀之行违教益逺闻问无阶惟深向仰比蒙恩内转首夏已供职伏审台候万福神明棐相为慰恭惟执事振古人物一代师范自出处进退之大以至颦笑话言之微皆有关系此华夏所共知非一人之私言也深不肖早承知教衰老无闻每一企望如沐春风顾鼷鼠饮河仅取充腹而深源逺派有所未能知也即日蒲轮之召惠然肯为苍生一出当候于上东门外为之执鞭以请颙俟颙俟兹令郎承命省觐天伦荣乐辄附寿意神往身留仰冀涵亮万万南中杪秋正及爽快万万为道为国节宣以副中外之望
　　
　　与陈晩庄京兆
　　
　　深执事之乡后进年近三十始游宦于外然未尝一登执事之门请业焉不过望见眉宇于众人中亦一再而已虽然文章之美道谊之雅固已熟闻而稔习之顾有甚于朝夕谒见者深窃意山川融结而为都会郡邑其中必有人焉为一方之元气富学而养望早退而寿考者若执事所谓吾邑吾郡之元气非邪比者家父寿日过辱不鄙赐以雄文近侄軰録至竒古朴茂而浩然之气不啻少壮此又足以兆执事之寿履未艾非特区区为深传家之宝而已也极感极慰深窃食京师未縁参侍伏惟保啬不宣
　　
　　与顾东江学士
　　
　　深自去冬黾勉襄事后皇惧杜门兼以多病又遭岁饥口众食寡不免区画遂尔匆匆度日将及大祥悲哀益倍不审迩来孝履何似不得以时奉慰瞻企奈何近日郡伯以提学之命来索古文大成序闻执事已书首简想有大制作以传矣深得畧观此书编次猥杂殊无义例当得执事重加校定乃成书耳闻杨郡博云郡伯难于改作此则过于奉承而畧于公议也奈何深意欲移书提学论列其委曲庶几见从乃不辜郡中此一费尔不审尊意如何鄙作録上请教不吝删改幸甚
　　
　　与曹定庵宪副
　　
　　别后屡辱记存兼手教佳篇抵京多病多事踰时阙奉状起居瞻企祝愿之私无间朝夕即辰寿履康和动定多福闻有冢孙之戚逺惟悲感无縁奉慰想定力能遣之也储懋中近选入翰林乡邦有人为慰为快月筵之作去秋入都迟不及见涯翁故尔蹉跎已留为今岁次第矣少当充寿筵之敬深比承校文本房颇得一二佳者舒生芬其一也此恐长者所欲闻辄以为报会録一册附将逺诚余惟宣节加飡以膺洪祉
　　
　　与沈西津方伯三首
　　
　　缅惟执事擢科第时仆方束发操笔为科举文字然与执事有通家之好聨婣之雅不可谓不相知也而亦不可以谓尽相知也当时执事之知仆谓可以至今日而已矣仆之知执事者若芝草若鳯凰若麒麟若隋珠和璧望其外而念其为天下之竒宝也中间执事登朝为天子近臣仆束缚校官声与闻不相及者乆之壬戌之岁窃与计偕来会于都门及下第南还匆匆两月而别去去冬北上会执事于常州道中蒙出髙作见示读之终帙知执事之志于道进于文凡向之臆度料想者始窥见其槩矣虽然亦未敢自信也今年仆沗登第会执事以使事还京握手剧谈于是芝草之祥瑞凤凰之灵淑麒麟之仁厚隋珠之照夜而和璧之截肪者乃尽得之竒矣哉仆之知执事也仆遨游两都凡大人君子之侧未尝不奉贽往交之而当世之号为大人君子者亦不以仆为不肖而进之故阅人颇不少矣然能知文章如执事尽言不讳如执事乐道人之善休休有容如执事求之大人君子之列固已难矣夫文章不患其不知患其知之而不肯尽言也尽言矣而患其以骄与忌乘之执事知而能言能言而能容仆又曷敢自失于执事也哉谨以所著杂文数首诗三巻伏惟一览仆之能果尽于是乎否也谓尽于是不尽于是是在执事而已矣仆何与焉皇悚不宣
　　
　　春间奉手教兼佳贶伏审荣还展省忠孝两极黄金垂带满銙生花乡人不见此亦已乆矣虽大拜崇阶鼎来伊始而闾里之光可谓一时之盛也无縁得充贺宾兼叙契阔之私为慊耳计维扬夜别春秋屡易而深之心志灰折已成老丑非面莫尽委曲如何如何向来一出违老弃幼尤非本情第望执事入都得以左右提携耳召命匪逺当令舍人束装以俟也侍行尊眷辈一路想均纳福麒麟消息竟复如何日夜以此为执事祝望耳便中幸示好音以慰区区沈东之来赞幕下辄此奉问独居多病余不尽所欲言亮亮
　　
　　月余不奉候昨获瞻对风神清腴方与世安表弟庆慰间再辱手书似有不满仆者读未终篇不胜皇悚恐执事偶未之察尔今世好尽言直道喜规人过者无过执事岂忍不为执事尽之昨柬所云平心者因来札云自少至老于人了无妬忌故特奉颂盛徳非敢奉劝忘情也今为执事尽之夫人心无形虽有形而难见故心不可以平不平言先儒尝有平心之说盖借衡平以为此心喻耳衡今之称梗钧石铢两各以星分推移以权重轻毕应初不容有一毫人为之助今世称等金银之器至今俗谚谓之天平云衡之为物也投以钧石则应之以钧石投以铢两则应之以铢两夫是之谓平若本轻也而欲使之重则衡低本重也而欲使之轻则衡昻是之谓不平其于人也心具乎性性发乎情情之所向轻重生焉轻事而应之以轻重事而应之以重是之谓平若轻其所重而重其所轻是之谓不平此平心之本旨也执事似以寛纵为平心岂误耶精察而熟思之义理自见矣来谕所引律文多未合何也准者但准其罪不在除名之例此是例分八字之义元不属名例律内名例律自有称与同罪一条是盖据成案以再解以准之义称如呈称供称之类若称准盗则免刺若称以盗与真犯用此为合律若称准而刺字称以而免刺者合坐官司出入人罪依律议拟似难便科律令重刑至于风闻言事未蒙施行者岂容深文必当有以服人之心方是法家若夫排陷装诬别自有律执事尝以汉廷老吏自居岂独疎于此耶仆本书生不谙吏文试扣所疑如此愿受教焉若谓深助泛交而薄至亲出奸人之下策则仆亦未敢以执事为知已也病余荒絮惟不拒幸甚惟不罪幸甚
　　
　　与朱子文五首
　　
　　清僧至得书惠异乡乆处忽覩亲手笔岂胜欣慰辱乡评每以足下与仆为敌仆浪得名耳实当退避三舍近作不吝逺寄至时一把玩傥有求士于仆者庶得征实耳如何如何
　　
　　别乆瞻恋之情非一端近两得书惠极感亲谊恍如接颜范也奉化故是剧县子文初政已为卓越所甚慰者两耳冰蘗之声今日仕路多蹇中外皆然虽故乡亦未能髙枕而卧也如何如何深自北来旋承摄篆数年随行逐队空言漫语知从政之难自今日始也小儿女辈三月末到京叨逺庇粗安余无足録者尊甫闻已过南雍亦屡得教札仁甫薄有诖误士絅政声甚佳芋西动静想周悉所喻当如命恐不足为重耳余惟保练为祝岁莫悬望乆而疑其迟迟既得手教知所遭非常虽出无妄令人骤闻之为之惊叹累日出至险而履坦途岂倚伏之理天将大任随之耶即辰春和起居多福此中事体当无他变水村公处屡曽及此兹去吏有公文宜即赴贵任俟朝觐奏转日部中必有处也幸毋他虑他日得与考功备道之也仆处此粗遣儿辈叨庇俱就学堂时事盛价想能一一南行急草草秉烛附此殊不尽所欲言
　　
　　自六月初旬抵家屡承尊翁令弟垂情皆极感慰上冢置后事匆匆一月携家南来泛钱塘登草坪度分水岭入闽游武夷诸峯徘徊归宗岩皆满向来山水之愿宿痾老态颇恨此行太晩也昨于廿一日到任卧寄画图中瞻望甚迩顷当以公事遂参承有待有待敬令小仆奉内尊札附上近诗一纸发笑秋气渐深缅惟眠食珍重为祝
　　
　　顷见钱方伯云王都宪伯圻来巡视浙中却带金山地方想是三省入辖只恐故乡海警吾邑未能髙枕也如何如何北来消息纷纷时事又一变唐虞之治企伺企伺仆处此粗遣家人辈不免啾唧无明医可访奈何杨伯止五溪先生客也欲往访谢佥宪幸津遣之草草余惟顺时节宣以需宠擢
　　
　　崇安晓发残灯未烬承专使教惠种种可谓攟载而来矣感愧感愧一行人赖尊庇均安鹅湖逢勑使广济得部檄自此去北风尘邈然未知所税驾也此来已絶生还之望尚荷圣衷具悉隠微士大夫公论犹在或可持此归见江东父老耳余非面莫尽也居延九旬赖僚友知爱与士民瞻恋若不忍舍者不知何以得此两司诸公故旧居多间有未相识者莫不握手如故人以此感激烦会间一一致谢舍人王旻赍凭来愧穷途无以副其望贵治下借一言慰之冬深珍重为祝
　　
　　俨山集巻九十二
　　
　　●钦定四库全书
　　
　　俨山集巻九十三
　　
　　（明）陆深 撰
　　
　　○书
　　
　　与倪小野正郎
　　
　　比日陈子新过江东承惠手教副以诸佳作欣喜无量具闻起居之详复以为慰闻有小恙想遂勿药阖宅自老夫人而下均享福履每作南望岂胜向仰之至自念山阴海上扁舟之约彼此同期岁年之间叹此未能往而彼亦未能来也奈何奈何深忧患之余遂成衰老凡诸外物等付悠悠收敛此身置之泉石竹树之间是中便自空洞絶无他慕惟有知旧时时往来于懐耳辄奉逺书竟不测是何境界也数日前梦小野科头对奕作潦倒歌呼之状如在长安旅邸便尔得报他亦每每还复偶然尔一笑一笑山居多暇得与儿子楫对案读书或观弄笔作字为乐想子新或能道之也
　　
　　与何栢斋侍郎
　　
　　伏计奉违之日倐忽十有七年矣自先人背养荼毒余生无复有望于世兼在羣疑积毁之中杜门待尽每一念旧爱腼颜负心者或至旬日未易以语人也特蒙记存赐之珠玉复以衰老为念此意尤未易以语他人也感激何如比蒙收召实出望外即日当北渡瞻望甚迩谨此具起居之敬傥不吝教言尤出望外也余惟为道保爱以膺大拜不宣
　　
　　与刘子
　　
　　介溪至舍下留两宿奉所惠手书如获瞻对闻起居佳胜奉侍为乐去岁作衡岳之游想遂竒观也深是后一月亦遂起告比抵京勉供旧职但忧患疾病之余遂成衰退大业辽逺终负斯志尔计审召命已临不审为斯道能一出否古之君子其于山林廊庙不必专有所主若其志之所存虽甚不得已未尝一日不欲见之行也足下充养完密义理精深非浅薄所能佐赞若以足下之惠得奉颜色叙契阔考徳问业有所矜式则区区鄙私不能不眷眷也昨会刘宪副尝与之细论计非笔墨所能尽也相望万里未縁参承惟为道自爱
　　
　　答张君玉
　　
　　深比方卧病杜门忽承令郎枉顾强起以野服奉见于寓楼追念长者二十年之游从知遇岂梦寐耶及拜手教累幅委曲诚欵洞出肺肝具见长者风神精采真有福有徳之人无任欣慰深辱爱最早最深今老矣不自量力轻犯世故忧患频仍心志衰耗赖先人之业足以自适近筑一隠居当三江之合流颇有竹树泉石之胜又累土作三山遇清霁景候可以望海其下葺退居之室榜曰静胜今年四十有九矣因命其左斋曰知非右斋曰知还静胜之后复作一堂度明年可成成即当题曰知命但不敢尔医药稍暇时时燕处其中大惧以笔砚为累即办一味枯坐耳何由得奉长者一经其处随意点染悉成胜槩跂想如何是中藏书满架所欠者白斋集耳往岁在京尝决劵买一部念白斋当自寄到遂辍又往往于友人家见白斋集辄复垂涎不意于今日并与续集得之快事快事向晩到手自有滋味若此郑令君启范尝有场屋之雅间每一相见便问长者兴化事迹启范亦知向往者日赴召命去矣令郎不能乆留力疾附此以代起居之敬殊不尽所欲言者万万为道保摄以跻上寿
　　
　　与徐子谦郡伯
　　
　　往岁卧病时极荷道谊之爱词翰之教永以为荣永以为感去秋起告近望节盖在京润之间竟以追攀不及为恨还京碌碌无足为报旧痾尚未得洒然每懐丘壑之适此意渺然果能遂否即日郡政多暇起居万福髙才夙学少试一郡敦本复古之政计已次第钦慰何言望之来佐此邦想快人意也便中谨此修问余惟保炼以膺大擢
　　
　　答方时举少参
　　
　　比日伏承遣使珍惠极感记録奉展手教无任瞻企因念契分如执事相望百里而二十年之间才一二会晤人生竟如何耶即日具审尊并阖宅万福欣慰无量但浙藩未赴此自新闻两疏交陈殊为异事执事徳望才猷中外倚毗骐骥方发轫于康庄此岂回车时耶未由面奉委曲为歉深今年四十九矣扫妄归真力事猛省岂特知非而已兼之衰病侵寻已成老丑春来一病几至委顿属有婚嫁事了此便萧然矣营小隠居在江上颇有登临稼圃之趣贱子自适恐非所宜闻于左右也力疾奉复容图颂谢不宣
　　
　　与陈玉畴侍御
　　
　　深留南雍时最辱厚爱感不可言自顾庸懦岁月如驰而所以报执事者尚未有地不识执事之教继今以往犹可以觊得否也恭惟执事以硕学宏才陶铸畿内文风士气一变近古顾以峻擢在迩士夫皆将为借冦之举而庙堂之议亦欲暂淹以慰士望或曰执事将薄而不为深未敢以为必然也伏惟为道自爱以膺大祉
　　
　　答朱世光侍御
　　
　　深获侍教范极慰瞻依蒙赐欵洽荣贵多矣别后审仙舟尚留南浦无任钦企之至延伫为劳比承古经新刻髙辞妙翰若骈珠聫璧捆载而来把玩之余真贫儿乍富令人应接不暇慰浣之情如何可言是岂惟林壑之光且将子孙世以为珍也不尽感谢深疎诞之踪为世鄙弃恭惟执事宏才正学清裁髙风固宜激昂云霄之上而独加礼于不肖拳拳若是非深所敢当也比日使车至止物情肃然劝惩所及殆出于指使之外此岂他人易以及哉一丘一壑藉之自安又深一人之私感也时下溽暑仰惟行台严凛保爱为祝新凉当携拙作请教髙篇俟病间勉力追和深衰老颓情负知为惕临纸不尽所欲言者
　　
　　与杨梦羽
　　
　　乆不得梦羽消息殊以为念想徳业进益大为三吴出色也欣慰无量姚玉崖东还过贵邑幸清拂一二闻虞山之胜乆矣有小山居可置否能结一草堂相待他日扁舟往来为打乖窝如何如何费当自任也但吾梦羽方将腾翀霄汉而鄙劣以此托之不几于枘凿耶逺当一笑余惟为道自重
　　
　　与夏桂洲阁老
　　
　　深无似衰病僻居自公之还南也可闻而不可见今既在南矣又可望而不可亲跂瞻寤想奈何为情迩辰恭审台严棐相动定万福高居赐第在丹山碧水之间感念旧游恍如再到初不知形骸之为累也此意未易以言了惟公亮之比日徐御史宗鲁还承示新刻试读前序目録乃知文章家有人而公论自在所恨目力短涩未即卒业还复恍然兹表弟顾定芳南使道当出门下敬此布忱深杜门待尽无足为道感知之私与日俱积亦未易言尽也冬和万冀宣节保重以迓宠召不宣
　　
　　与严介溪阁老
　　
　　深无似受知至乆至深前岁东归重辱垂爱抵家之日惟有北望感恋无已跧伏田野间侧闻大拜之命圣眷无前亦惟有举手加额为祝而已恭惟台候万福功在鼎彛顾闻问无阶益深瞻企江东旧居向承驻节每登小楼恍如公之在阑槛也此意非他人所能知真切真切深入春即抱病已成衰朽兹遣小儿楫北来补歴少为门戸计尔幸有以教之老妻乆淹病卧宛转床蓐间特念尊夫人不置可怜此意亦非他人所能知也亮之亮之特命楫儿托东楼兄转逹之亮亮余惟为国保摄以慰中外重望不宣
　　
　　答许松皋太宰
　　
　　深无似误辱知爱者踰三十年无任感激跧伏田野每每念之侧闻召命起自家山惟有北望为宗社称庆无阶上记少叙鄙私方切感愧顾辱手教逺贻奬借太过岂鄙薄之所敢当哉敬当珍藏以传示子孙使知不见外于大人君子永为世宝尔钦佩钦佩近田巻乆淹归几兹因小儿楫北来补歴捧以请教幸原亮之余惟为国保摄以慰中外之望不宣
　　
　　奉李蒲汀尚书
　　
　　奉违门墙无阶闻问跧伏田野惟有感恋表弟顾世安还逺辱手教新词捧以为宝颓惰之余不知所以为报也伏审台候万福阖宅仙眷迪吉为慰霖雨之望日夕跂踵此海内同情不但门生故吏之私已也深薄劣抵家多病至今春尤剧小儿楫例当北来补歴因就秋试少为门戸计尔顾此行父师之托端有望于门下念此子颇淳谨曾辱青目想蒙与进此骨肉之感也伏惟留神万万
　　
　　与孙毅斋宗伯
　　
　　自前岁东归极蒙欵爱抵家多病不获以时起居徒有瞻望顾辱手教逺颁捧以为感伏审向来台候万福圣眷优崇霖雨之望日夕跂踵恭闻显陵之行备承浓赏即日有留用之命皆大拜之兆也黄扉伊迩乡邦有光其在鄙人尤以为慰深春来痰火大作医药无效俟命而已小儿楫勉令北来将就秋试盖为门戸计耳念此子孱弱又未立嗣依归有人所赖执事耳幸有以教之骨肉之感至叩至祷
　　
　　与张阳峯宗伯
　　
　　深不肖跧伏田野无阶闻问忽辱记存特枉教翰副以陵祀诸作舂容雅徤真太平宰相之言也每以夸示乡里袭传子孙为宝继闻内召圣眷优崇又当代之所希有也喜慰之余特深向往兹辰伏审入朝视篆大宗伯矣金瓯之覆计在旦日此亦海内之同以为望者也匪佞匪佞小儿楫向辱顾爱兹来补歴敬令起居以近德容尚祈终教之想蒙不外多病临书不尽所言
　　
　　与金美之太史
　　
　　旧岁寓京邸姚生一贯来承手书名画为惠甚渥属时南归匆匆遂阻裁谢抵家碌碌多病多事益取疎外比日姜明叔过舍具审起居佳胜徳望逺孚但传有枉顾之信殆成虚耳如何如何昨少湖来相对两日夕每道髙雅不置当时买山收租之语今日两秃翁政可办之此岂亦画饼耶表弟顾世安奉使道西湖之上恨不能附青云也聊布所懐目力日短殊不尽所欲言
　　
　　答罗整翁太宰
　　
　　深薄佑早衰卧病海濵者已再阅岁矣忽辱手书佳惠感极而继之以泣也岂胜钦向恭审台严棐相万福自违道范以来四易寒暑屈指明后年计登八旬念欲捧觞道路匪遥而人事难必徒深瞻望伏惟安车蒲轮之礼国典固存而天下之望所系尤重万惟为道保爱为祝深手足俱废托门生代笔以达无任皇悚之至
　　
　　俨山集巻九十三
　　
　　●钦定四库全书
　　
　　俨山集巻九十四
　　
　　（明）陆深 撰
　　
　　○书
　　
　　与杨东濵十五首
　　
　　唐桥夜别情感万端抵家不至劳倦否深南来一行人皆赖尊庇粗适轻舟软舆上下山水间如在画图不知身是迁客也入闽尤胜大都丹崖碧潭随处而有至于横嶂絶壁倚天卓立白云英英巻舒其下劖削点缀疑有神工鬼斧不可名状每每忘返悔恨不强东濵来共此为之怅然八月廿一日履任正当木犀盛开山中老树有两人合抱繁阴蔽天清香数十里愧无少酒量酬之公廨在山椒四围紫翠在一指顾间后有小园有方亭流泉时时燕坐耳目清浄可以忘老于此矣知之知之辰下文候何似诸郎进学为慰世相日在念奈何无以振之也致意见怡直吴千兵为谢之不悉
　　
　　昨风作潮涨江门如海甚得竒观浮薪无数恐非盛干辈能■〈扌弃〉命采掇也致去七十束应爨下继此便可令人持具来也草草
　　
　　辱厚情拳拳即病祟退聴矣感感容谢道理天地间甚大仕宦没溺人最深此古人见成话头烦东濵为我大书榜之座右草草附渎勿罪
　　
　　晩将有佳月别具画船载鼓吹同泛何如拱候适得和章辞翰双絶令人爽然继之以感叹也内典谓世界本阙陷奈何奈何昨载至湖石数株西堂前添却一倍磊磈新凉得月能过我为信宿留乎兼制隠居冠服待旦夕间命下便作山中无事老人矣余面尽不宣
　　
　　山居初就日有游人每一跻攀东濵未尝不在念也迩日道体何似静养为乐仆新置二画舸只用四五人可行约载数客其一设绳床偃卧其一具歌吹先驱风日妍美即挟以出浦随潮上下选胜而登或寻小港汊访故旧即牵挽而去虽滑泥亦可动此或古人所未有也
　　
　　今秋稍徤顾念京师同辈多入鬼録不能不为之婴情耳娱老之计聊报知已他人固未易言也亮亮
　　
　　夜来滕东遗过宿山馆因作数大字遂至腕痛老态衰惰不获欵洽今早去谒想遂佳晤傥能同渡为数日之留得倾倒也如何如何家嫂病势可医但舍侄辈心力不称人意重可伤也十月天气如春田野间极有好意味不胜跂望幸情照不次
　　
　　北发不及一握手正是恶滋味也清明时节楼船箫鼓行江南道中亦复竒胜三月三日渡江过仪真从陆抵环滁雨中望醉翁亭甚适自此渡淮泗遡黄河登太行陟上党涉沁横汾入晋阳即日将出鴈门入云中歴览长城之塞帅诸生较射慨然有北向燕然之志每当意会处未尝不念东濵同之比来起居何似幸自爱
　　
　　深到此粗遣出巡将及千里往返山川有极佳者大率太行西麓为山西万山中得一平旷有水处便立州县城堞外四面皆山真所谓万迭云屏也五台尤灵怪而长松乔木髙下森矗如虬龙肩舆只行树梢也六月须挟纩都无暑气尚欲抵云中观汉武五将军出塞之地上医巫闾然后南还耳匆匆报此
　　
　　仆夜归宿山中晨起观初日散影遥田满地皆白云以软舆经过弥漫霡霂俯见城郭此身真在天上须臾扁舟乱流如泛瀛洲还坐南荣映日从儿子冩汉书一两段方啜新稻饭一盂此乐恨不与东濵共之急足报去能乘兴来此一话如何
　　
　　连得手教皆极感慰兼省风神潇洒间适为乐深谋归未能赖有山水之适以自遣耳匏系羝触私心奈何儿子楫每蒙教爱此儿禀气薄弱但习为淳谨是非之心不爽尔岂可便使之涉世况苦于多病文学未必能工应举甚非吾愿亟自江西令人止之已无及矣懊恼懊恼如深科第非不髙年岁非不早今白首奔波讨实受用处难得欲示戒于此儿也烦东濵以静定涵养诲之世间浮华事恐渠未有的见耳至恳至恳试録一册漫往令郎贤亲一读此中有意义不可以寻常程文视之余保炼为祝
　　
　　比因修葺发地得一石刻甚竒伟细观当是黄书苏文考其文义为画竹设当为墨君堂赋但今苏集无之恨寡陋无从审定也惜脱去前后想不知石总几段此特其中一段耳惊叹之余临去一纸请博雅者为一校勘有兴即请过同视之如何如何
　　
　　别后恋恋为懐适华札佳味逺致甚慰甚慰渡江无苦令人幽然吾人胷次要陶写精神要发舒然后阴魔退聴也须常提掇如此却是曾点辈乐地也知照呵冻作字觉老态不罪不罪
　　
　　深居南中多暇喜为人作草书彼处士大夫皆赞叹恨不多得以深北归之速深亦觉运臂落墨殊胜少壮时尝与汪闲斋侍郎论此惟恶恶笔恶纸恐是老衰退步处可怪也今早发至纸不佳内还写去两幅烦为评之若毁誉失实便当与东濵絶笔矣
　　
　　昨张励斋行次附启殊不尽情兹相侄南还念欲传情言更难尽瞻望之余奈何为懐即辰想道候佳胜日有真乐深老矣愁绪无端觉人间世太局促也江云海月之思何尝不在梦寐千万珍重以需复会相侄此来甚不副所图一则机会难乘一则力量未拓姑令养晦以俟幸有以教之一时朋游凋谢吾东濵鲁灵光也西岩令弟为致区区不既
　　
　　昨以田家事催我东渡西郊泛月伺重阳修故事也花间与客坐水晶亭子得佳章累幅不觉满座生香此又一境界也晩桂将舒早菊欲放芙蓉映条栁在秋水蒹葭之外何当置东濵于其间读道书也
　　
　　与曹茂勲四首
　　
　　深自十五六遂蒙过许定交当时但谓深能为时文可以取科第深亦以此自进于执事未有如古人之交者也然执事天资峻絶意气丽泽其去今人逺矣深生长蒿蓬之巷少无渊源之泽伥伥流浪未始知有古人之道天不罚弃俾得从士君子后奔走苦辛之余少有所得思欲致之执事以报知已昨走拜奉执事微言察执事殊无相信之意当日议论亦但及文艺而已他盖未暇吐露也执事自谓力不及为是诚不可古之人其所得为皆为之所不得为者皆天也孔子有曰朝闻道夕死可矣若预料得为与不得为以为进止窃恐学问之道不如是之暴且弃也东还闻吾父兄子弟动辄称尊字盖有微视举动以为法式者则执事不可谓不系吾海邑之风化也得自轻乎哉三代以来朋友道丧谀悦逢迎最可悲痛使深而无知则已深既有知不忍为也学制一篇奉上览正块庵记一首并写去仆之志聊于是见一二矣昨偶遗茄柸因以驰附鄙意香糕少许恐执事读深之文倦而思睡畧啜以助终篇不胜慰幸
　　
　　令伯至辱手教兼悉居起甚善为慰索令祖母孺人墓志已为撰成顾卑陋之笔不足发扬先徳是惧是愧行状中有数处未安悉加润色作志乞知之殂字是不得正终之称况是君后所用纲目凡例可考见也故仆只书卒继聘二字义是再娶也祖堂恐不当称之详读此节文字委曲反复却是执事欲与祖堂讳其为妾古人妻齐妾接乃是定分名正而言顺此正不当为之讳耳故仆起志侧室二字为纲却用继嗣一段接之自见其为不轻矣多材艺至通晓一段此虽是祖堂实事然妇人之职无非无仪欲以是为盛徳传之后世恐不可况多材多艺四字尤不可施于闺门故仆却叙此事于志尾以见其为令祖堂之余事而亦能如此精絶不滋重与中叙祖堂起家一段尤未安细读文义却是当时曹氏凡百大小皆出自祖堂不复知有嫡矣古人嫡庶之分恐不如是其为祖堂累甚为不浅故仆尽用执事之文而小变法度见其若有承统而祖堂之功在曹氏者益显呜呼金石文字有天下万世在后敢不慎重仆文虽下劣然却是字字较量过也更有未安处乞以书来仆尚当改定不敢惮劳也若入石须得善书者为佳或即托杨伯立作楷亦妙刻成须搨数本见寄仆官衔本不欲书但前辈皆如此姑以备一代之体也不识如何屈指礼闱不逺冀得倾倒耳仆日与人事相俯仰旧学愈就荒落殊非初志乃知山林之日长学问之深之语为古人实见一涉仕路安敢望其长进耶伯立向不得消息闻之来人颇不似初丧时守礼可惜也匆匆不及附书幸谕鄙意近日科场文字只宜平正顺熟不必过于出竒此在令郎辈尤所当知绩之乃郎试复居优可喜可喜惟恨诸故旧俱落落然不相及此何理也幸道达千万秋凉孝履万福
　　
　　去冬曾奉一书两岁间不得执事片札孰谓亲知契旧如茂勲者而乃尔耶惶悚惶悚家兄至审知动静万福为慰深今岁荐更忧戚每思东还之乐竟不可得往时看海月宿百菊亭扁舟短服出没浦云荻花间与知已者奕棋饮酒比一思之恍如隔世何时能复有此事否云溪亦无消息何故人皆弃我甚耶漫一问之当有报我者
　　
　　自入春以来深未尝通问于执事执事不以深为罪深亦未尝蒙执事片札知执事非忘情于仆也自谓当膺首荐而来会合有期矣日夜悬望此意竟虚仆始悔前日之不通问为畧而又以不得执事片札无所于慰也此情当何如耶人言学成而不遇知已者则不偶夫以执事之学而得士亷为主司竟尔不偶何耶将所谓声誉不彰是不肖者之责耶意者其有司之不幸乎或天意竟将晩成也自爱幸甚叶廷用至闻三郎有疾今当何如大郎学业已当大就其余诸郎想皆彬彬如此执事亦足以自慰矣深旅食京师常忽忽不乐有难以相告者月初蒙恩待罪史官祗懐惭尔奈何奈何家人东行聊此奉启绩之伯立皆不及奉书会间傥出此纸足矣时下严寒保啬自爱
　　
　　与李百朋二首
　　
　　励斋来得手教审起居多福贤郎向学极慰逺懐古人有言富贵春花雨后红耳人生行谊感应如响造物之巧谁则逃之后来善恶之师也吾百朋聪明学识俱过人目下似淹滞又安知天不报之以乆大耶居安身健课子明农复有文酒为乐此自神仙境界珍重珍重深老矣十年去国万里一身此蒙圣恩垂念拔擢清华玉堂重上真如梦寐过望过望过分过分便中聊此附言余惟为道加飱以需莼鲈之盟不具
　　
　　山居新作榭在玉华之颠昨乘月登之殊有异景因念吾白山无由缩地也奈何奈何雨后新凉得暇幸枉过一叙悬企
　　
　　与姚时望二首
　　
　　别来不审贵恙何似所托想一一用情深无复南顾矣提学到吾家子侄辈恐作一番画饼耳如何如何令郎当在高选却有费用办否楫儿只令读书与静坐夙兴夜寐便是功夫瞿生稍稍诲谕至叩至叩写得途中杂诗一巻付楫见之知我近况也所喜旧病尽失颇耐劳苦复恐是秋后热匆匆不多及
　　
　　小仆来得所寄书甚慰甚慰令郎已入学虽是小试三代书香亦邑中盛事恨不能为助也旧恙秋来都好小儿得拘束诲益大矣想能体悉鄙懐楫将冠烦时望字之乞一说为教如何仆意楫以操舟必先舟作乃系安危欲以思豫与豫舟字之必得发挥乃可令郎能来与小儿讲学已命楫礼之仆当图报也
　　
　　与姚子明二首
　　
　　伏暑过庐岳得报小试获隽为之喜慰为我时望亡友含笑而挥涕也但不能奉饯耳薄仪别具鉴之楫儿学未成遂蒙当道与进诚所谓附青云也何幸何幸已命相侍世契之雅想敦念之洗耳聴捷音容致贺极草草石屏承佳篇感谢感谢但作长篇须要转折变化转折在换韵变化在押韵若押韵不穏贴便成薄弱昨明卿歌颇得意可同此言参之
　　
　　与姚玊厓
　　
　　别后自春徂夏皆在病乡一味畏湿耳今岁雨多生寒故比之前两年觉重望七老人不特受制时候而已玉厓向来何如近日已买得畲山之昭庆有茂林修竹佛屋拆尽别作小亭馆以为娱老之计当有萧然之趣不知玉厓肯来同住否世安弟病目杜门已两月余秋已新不可无一访也楫儿就台试必相见专此起居邑中小考如沈生希皋亦不与此外旧科举共有廿一二人遗材亦是诧异事大率小率皆难凭据付之一笑余惟保啬以跻上寿不具六月十九日
　　
　　与冯会东二首
　　
　　昨夜风雪中遂宿浦缺口幸无他可胜瞻望承示和章甚佳适得东坡韵咏雪两篇是令郎雅制持诵欣羡为雪竹喜贺不已异时当奉识也谢谢张逊之山石肯惠然要须礼求之牡丹恐俟来年秋分可移亦宜爱护以待呵冻草率亮亮
　　
　　深春来抱病乆卧郊居人间事都谢却载石已命儿辈处之来意多感力疾草草不具
　　
　　俨山集巻九十四
　　

　　●钦定四库全书
　　
　　俨山集巻九十五
　　
　　（明）陆深 撰
　　
　　○书
　　
　　奉梅月伯父
　　
　　陆资到奉教言深感至爱备审寿体康强细观字画皆无异少壮足以占寿年绵逺不胜为慰所示弟侄入学门戸之光皆严训所及但须努力向前以期逺大侄之所望于后人者此心更自切也老父仰望伯父大人时赐劝譬得以頥养老境修坟造房等事一切当付与深也如尚有过当处乞念深含容之深自入冬来旧病渐除但新差司礼监教书虽则五日一往内臣有三百余人俱从教授兼出入步行十余里极为辛苦职业不敢惮也京中事体圣驾虽回在宣府祖宗法度具在人心安然如故况关系甚大乞不劳过疑也家小春间须作来计迟速之间伏望主张行装粗能备办也家人如教禁治家小起身以后浦东大小事宜俱望教戒时世如此安危未保不可自受累也余惟顺时保重以享上寿
　　
　　奉东隠叔父
　　
　　溥弟到京具审寿体纳福并诸动静不胜欣慰家小及儿女在路安宁四月廿二日自河西务起车抵暮入城虽受辛苦幸无险阻皆赖叔父余庇也侄居此守官粗遣但监事烦冗早莫奔驰兼时下不测每懐忧惧尔家小既来于侄虽便老亲左右无得力人仰望叔父时加抚问不至寂寞也今年科场两弟考试未知何如当此之日家门已大须防小人侵陵惟有子弟勉励读书可以支撑今各房中惟有此一路可行叔父教子之心甚切故敢及之余惟顺时保重为祝
　　
　　与唐龙江三首
　　
　　近赵国贤还曽具启达伏审迩辰台候万福寿堂暨贤妹甥辈均安为慰深衰病日深思归殊苦比兼摄湖东奉咨裂纸将过信州差人云欲开局修八朝国史不知会典结局未令郎闻已授官矣未有的报幸示知江西科场吉安最盛有时名者皆不在牓昨观南畿録吾郡之否亦开科来所无岂文体将一变耶江録漫往不知旧生徒有几草草附渎余惟若时保爱不尽所欲言者
　　
　　深寓蜀二载如在世外东望故乡闻问为难两辱手教无任感慰比蒙恩出峡抵荆州取道北上复过安陆谒陵徘徊山水之间念皆执事过化之地也为之慨然如挹颜范方今天子思求耆旧而用之恐隆中未得髙卧少须劝起以慰苍生之望深此行速为入谢将图自便然善后补过之方幸有以见教也至叩至叩儿女辈在家过辱骨肉之爱非谢可尽行次草草不谨直斋芋西公会间为道瞻企之私余若时保摄为祷
　　
　　迭辱教惠极感记存具审道候万福为世师表足慰瞻依迩闻海冦扰攘寒族髙门唇齿相依倚执事为帡幪也况老荆弱孙尤在咫尺幸垂清拂今日始知城池之有用也留意留意两甥失解南还及寿筵骨肉团圞人间至乐楫儿多病且留过寒他不足道也深衰病侵寻忧疑满腹临纸无任惘然世全甥蒙时存候异乡骨肉赖此与世安耳恐要知余惟若时珍重
　　
　　与表弟顾世安十六首
　　
　　令祖诗云当门五株栁负郭二顷田此东归景物如此余既无田虽栁亦不可得近营别业以待东归姑欲揷栁须乞五株种之乃可冬月将尽幸能惠我否乆别欲一话风日和暖时望过一宿至叩
　　
　　本干但知其善医未知其好道也非昨见示几为失之此人博闻多艺夜来与陈生同榻往来辨论仆隠几聴之自足为乐吾未暇究竟其浅深何如但其器根不凡妙具圆融岂所谓湖海之达生者耶贤弟留作伴数日未必无益赍持玩物吾第一见之足矣恐别有主者明日止为郁直斋李南园二公天气佳甚一来如何
　　
　　深启得夏间书甚慰昨见朝立乃郎云有书尚未送至今早唐士冏宪副家人到及见孙廷圭问及颇道有一二不如意事令人驰念不能已处今之世务须安静含忍为上吾弟素有见处自能中节如劣兄者不待五十而知四十九年之非矣旧病侵寻时事多棘老幼在念奈何为懐敝庐薄田已足读书待老颇悔此出之谬也岂世縁尚未了耶身外事自可付之悠悠矣姑娘而下想均纳福粟例再开恐令弟亦须乘此会耳孙壻小试优等不负美才闻之喜慰向朝立在京时曽有言欲求自便计今尚在否从厚处之须令子母间各遂孝爱之心与区区豢养又过一等也如何如何浦东儿女辈想蒙顾爱非言谢可尽风尘渺然未縁骨肉之聚临纸怅然 
　　
　　两日有逺客兼先陇事殷奔走不给奈何目下想已康复不复致问承示病源正仆数年前旧犯须早图之若所谓积热恐无之盖是肥甘酿成垢腻滞在脾间下虚上壅为痰脾土受痰遂作沮洳湿蒸而热耳非壮热也医家用苦凉之药最有近效浸成后患尤宜详审积滞感时气必作痢宜用白芍药泽泻等剂分理之不可骤服止药今后须食淡省思为要诀此二件乃脾家内外扶持之妙药也园中晩菘菜肥白连根一截用甜水煮成清汤极有自然滋味侵晨空心啜碗许最宜养脾利膈白芥子时嚼数颗亦好
　　
　　屡承骨肉之爱非谢可尽比日世芳荩臣二生入监又辱厚惠所谕领悉乆客天涯见此骨肉令人喜极而继之以泣也百凡不劳挂念近又得沈方伯家人寄到书知老父移居北宅心背俱刺四弟失教以孝弟之道致此狼狈亦深之不孝不徳为之南望惟有痛哭而已委曲情事亦惟有贤弟知之族中兄弟俱多离心而嫡血子孙尽不可恃贤弟早晩幸为调护深生死不敢忘也若有缓急之用可分付陆杰顾庆二人处之若再有重大事贤弟权为处置亦生死不能负也桂魁奴狗狂荡如此深用人欠当岂亦穷秀才命中招注须发遣到京终当重治縁无的当人始终其事须深来春自还可也幸密之密之新府尊行时已尝致嘱去知之
　　
　　深拜启昨相侄还病目寄数字为信比家僮至颇讶贤弟无书想即辰文候纳福官事竟如何也闻九皋大谏来署县事吾邑之福欣慰无量近知治吾家作过诸奴老懐逺客为之快畅已作书与子壻辈致感谢之私而已深方惭恧未敢颂言谢之傥谒候便先为深致此情至叩至叩
　　
　　楫儿欲出就试深虑其体弱幸教以持心养气之道不知贤郎诸侄亦有出试否后生辈但不可留意得失以长浮竞之气为佳尔崇明之变近如何当道诸公必有抚御之术便中幸示知余不尽所言者
　　
　　深冒暑出巡江湖之上得书如拥冰雪慰不可言楫儿承教爱幸与观场之末深甚虑其涉世之太早也贤弟近闻出上金陵能携楫儿为旬月之行深大愿而非所必也如何如何遣急足去挥汗数字到省别令家人还修问也极草草
　　
　　比还朝人事倥偬殊非老境所堪也奈何奈何会冯汝学说贤弟事甚悉为之惊悸世道如此且安心耐之释氏以忍辱为修行第一义贤弟自能容受之不必芥蔕可也甬川少宰特蒙留情知之知之秋间望贤弟入京古人云金门大隠岂浪语耶灯下草草附此殊不尽
　　
　　世具甥来缕缕道起居之详令人逺想慨然走自夏初入都门衰病之余殊觉人事委积随分应酬倦即拨置世间荣辱毁誉事一毫不复动念但静中别起一段思虑难遣即释氏之所谓魔也当持定力胜之贤弟能北来可共办此功业如何如何
　　
　　蒙恩内转实出望外兼闻诏旨旷荡虽三代恩典或可得也故遂乘此春和入朝自荆襄北去劳勚亦不敢辞也老境奔波乃尔唯贤弟亮之家事乞与楫儿一处楫欲弃逺田甚好甚好吾当成此子之志但须贤弟酌处不使有后累为佳住大江濵束装燃灯作书殊匆匆贤弟能以意会否贤弟有意北来秋凉能遂相见乎深北去盘费人力俱欠亦望与楫儿议处不令荒废学业至叩至叩
　　
　　老入剧局举目万里虽片纸数字犹难得寄虽寄亦未知得达否况他乎亮亮闻贤弟亦时有啾唧此恐是少年作用大过或时事不如人意动火耳吾此来每有所悟亦有一二髙人如何栢斋先生相质问目今通宵宴坐青灯荧然颇有趣味但时有归心作魔耳留与吾贤弟尽之第未知世縁何如也还复慨然度人经此间有印本寄一部去西樵别当觅便补之阖宅宝眷想皆安世道日下得省一事且省一事余付之老天而已匆匆不尽所欲言
　　
　　深昨别后入舟作小憇风水俱令人疑惧还入寺中避暑见郁宗周来云见小舆道中知贤弟已入京受累极懐感愧也夜来小女病作比常稍増郁热故应尔懐抱转无赖奈何舟人似催发南去三四公都到行止未定深意欲俟一雨后解维前途任运而已此间无人商量周一之望速之来同载也如张希周差事何时可辞朝抑恐不能待烦一问之六弟汝由侄感渠意甚好世全甥致谢不悉
　　
　　见南载有发者归心如飞欲随意去耳入京人望促之干办来不知周一之何日下湾也跂足而待附此见意旧恙比之去岁稍减重裘絮帽枯坐一斋者六七日老态时当如此尔忽闻有人入都力疾附此纸宅上俱安诸郎皆玉立森森从徳尤解事明敏夙成昨入学为提学所称许亦复作微语为教戒知之知之荣擢乏便修贺兹致少物去引逺诚鉴入故乡风俗日下亦欲揽回顾忠信素薄奈何奈何得吾弟在朝老仆居乡亦自遣慰桂翁处每欲作书辄止以传闻无真的信见间为致倾向之私不尽余自爱
　　
　　湾下执别无限情感十七日午刻始抵河西风水淹延皆竭昼夜之力前途任运而已去国之人不当作朝贵书亦自老懒遂放舟去见桂翁为道此舟中眠食颇胜惟此而已亮亮
　　
　　与黄竹泉三首
　　
　　令弟莹卿至多承逺惠书物言谢不尽即辰伏想尊姐甥辈俱安好也深自长儿亡后忧苦万状须鬓尽白兼有老亲之念忽忽如在囚系中恨不一日东归得见亲戚骨肉为乐也奈何奈何令弟渊卿书来说河弟李廷益房基事深并不知其情但河之嗜利忘义乃其积习必有不当人意处吾姊丈当教而改之可也至叩至叩
　　
　　今日适有丁祭事忙因蔡晟行便草草附此虽七叔宗润兄处皆不及作书诗巻容别寄上也余惟情照万万承以胎仙一双为贶与病骨争癯甚慰岑寂但饮啄无丰腆恐恋故主乘长风而东耳珍谢珍谢
　　
　　屡承厚爱不胜哀感竹泉巻纳还颇恨诸作未足以发挥髙雅耳姑俟情事少伸当别图之令弟渊卿与河弟房产事想有善处之道幸早断之恐惹别议也特人奉请更渎黄甲近当肥美兹欲逺馈烦为觅数螯佳者恃爱干渎不次
　　
　　与黄甥良器二首
　　
　　扁为书去四字易后二字以寓孝思易前一字以避俗纸用矾重甚不宜笔只写去一幅亦不佳可求佳纸至当写去闻新楼成东望在目余老矣何时一登以望大海为快也昨承园果乳酥之惠感感俗事扰扰无一刻闲暇病余无可驱遣稍觉淹迟勿讶甃阶卵石傥有剰便中为致一二斛许不一不一
　　
　　近日人来得画巻多谢装束之劳手柬亦作一巻极见贤甥致意世谊令人感慰为写跋语去藏之载来石题一檀扇为谢大抵湖石须以无斧凿者为甲老奴欠眼孔非贤甥初意也绢画一幅写旧作其上楼头秋色可悬悬如见老夫也今春发痰火殊恶昨日始苏过山居打坐须尽此月方接人事贤甥有暇可以扁舟来觅我水石间也四轴已写毕昶奴负不起俟别致之余不尽欲言者
　　
　　与黄甥良式十二首
　　
　　比闻举得男喜慰不可言是日报至予坐南楼适传秋闱消息欲以应科名之如何连日匆匆未及作答知之薄具少物充粥米幸收之余留面悉
　　
　　别来三年行数万里栈道剑阁瞿塘巫峡水陆极天下之至险而寔亦天下之至竒此生游览之兴可谓餍饫而予已老矣连年三月三日每有事今年以是日渡汉江由襄樊而北四月初入朝遂履任随分供职昨以孟秋时祫始与圣主相授受盖八年钧天如梦寐也承遣人逺来欣慰无量得安南议见学识长进且有志也此等事自有一副当人才当之予素不与闻其事此中非纸墨可了北来且自见之知之入监已成就如此亦好第愧无以助之当以逆旅主人为任也楫儿想蒙教爱秋试聴之老天而已余惟自爱
　　
　　贤阃病何如恐是血虚畏燥耳与汝妗所患颇相类否却好寻医血恶寒而生于寒行于热而畏热要知之唐诗絶句付来一阅明早望日须赴监当守法如是不具知吾甥已入潞河得遂亲桑梓亦是一乐吾欲更赋一诗为别祗成一句云老懐旅思更逢秋后不复能续意可想见得书感拳拳一之同此致意张宗之吾甥即道吾意致书无不可者余不尽
　　
　　昨严照来得书具悉蔡老朴鲁不甚知事本再上明日当发抄工部西盘尚书面许为行却并乞筑城事若一举两得亦吾乡邑中百世之利也昨家人至又得与小儿书读之得失固自有命尔且留了监事令渠从实地做工夫贤甥歴事已办但未知何日得见甥面也悬悬闻汝老妗东来小庄不免有扰谢谢所论沙冦本吾民有司失于抚驭遂至如此又不能无师老费财之虑事当如何兹遣学召回欲移家北来百凡望周详慎密处之至望至望至托至托杭嘉避地之策与松城卜居如何亦希酌量岁暮候报信也续弦成亦足喜余不尽
　　
　　近得书知有杭州避地之举不审海上事情竟如何耶令人睡卧不安不图老景遭逢乃有此付之浩叹聴之老天耳京师事势又未易以一言了也奈何奈何又闻河决凤阳两洪俱竭若春水可乘且携家北来傥更有阻则卜居松城差为穏便耳贤甥必能为我谋之草草附此日下当别有的确信息也留意留意
　　
　　日来屡承惠海鲜池鱼甚慰病起但脾胃尚未开徤差胜前日骨立耳知之知之刻书复成几种可草草印来一阅病余因清出杂记畧有数巻写得十叶付去就烦一校勘若雷同剿说抹去可也予此等文字大意欲穷经致用与小说家不同幸着眼可命照入刻行欵写一本来有商量处也雪天殊无好况晴霁西来一叙悬望悬望臂痛不减不多及
　　
　　比复惠鲟鱼感感连日病势觉退但脾胃未开耳求医了无影响可怪可恨吾甥作事必精所刻书不下古人计费亦不赀也篇名嫌不响可题作说海如何有紧要与典礼书多入几种为佳臂痛转剧指不多及日下望西出闲否亮亮
　　
　　小说若刋须唤得吴中匠手方可发还九种检入但讹谬极多要校勘得精却不枉工价也予家所有俟天晴清出农书麈史两册颇便病目留一看
　　
　　老懐为病困殊无赖昨许三府过访慨然有筑城之议但其言太易耳说漳州贼围定海致书宁波守称老兄索粮一万三千其无忌惮若此时事可虑也又云漳州贼每往苏城市易崇明交通更不可测沿海一带尤可虑也近便处有得力人能觇候动静否烦一用心为之不宜露消息也至嘱至嘱候报臂痛楚作字艰难不多及
　　
　　二文皆宜抄録夜来楼居风雨不成寐却恐今年无麦也奈何奈何痘疹书校勘得可写便写入刻早完亦一件事了留意天晴过此
　　
　　痘疹论已入刻未吾甥所作后序亦佳老懐殊为喜慰刘栢山北行在近可促匠手早完欲送与一部以答其意耳嵇中散集及麈史俱便病目连日雨中藉此消遣尚未毕也松筹堂集闻是此老手编果精当否可细读三四过西来商议其中若有关系朝廷典故及可备郡乘阙遗者另録以藏此看书要法也志之志之夜来病思甚不佳奈何奈何稍晴望即来夜话伺伺
　　
　　俨山集巻九十五
　　
　　●钦定四库全书
　　
　　俨山集巻九十六
　　
　　（明）陆深 撰
　　
　　○书
　　
　　山西家书二首
　　
　　从辽州出巡回省得汝书文理虽通未见长进处可用心读书作文如今秀才难做况朝廷行拣选之例甚严山西处所有退百来名者进学亦甚难此中却有好秀才十五六岁三场文字可观者到处有之亦有是上年科举者吾儿自宜勉励知汝母子俱好心甚喜慰但知汝有腰痛疾少年岂宜有此莫是跌扑来吾甚忧悬姚时望病近当瘥复吾爱此人恬静欲养汝徳性故留之吾每思难得一个好人为汝师范若姚昭唐钥此二生汝可延请至园中作会看书考文朋友之助亦自有益切不可放心使性为游戏无益之事且过今残年明春我南归教汝儿须以逺大自期家事一毫与汝无与最要孝弟和敬处宗族早晩奉事母亲如今不小矣只此至嘱
　　
　　此处亦有好秀才不减吾江南但十三四能作三场文字俱通走科场者又江南之所少也得便寄数巻回汝苦用心可也余不能尽笔
　　
　　浙江家书一首
　　
　　我廿六日已到任今打发陆鉴先回报知一路事俱可问鉴山立俟开年遣回崔来凤先生是添注官甚闲吾儿可收拾来此讲学汝母亲须待二三月看此间光景座船来请也汝来须是正月半前呌个阔头船坐来勿使人知至嘱至嘱
　　
　　江西家书十一首
　　
　　我离家已两月余汝用功何如古人言寛着限期紧着课程縁汝气体弱又有旧病须要节量读书学问大事在养心养心先须养气元气充足百事可办汝性静定有可进之资不可虚负了家中闲杂不必管接见人务要拣择无益之事足以费日力害身心当畏之如蛇蝎可也抄回文字一册是察院试巻熊鼎臣李六峯极称之方恩是一都司乃肯向学如此
　　
　　近日相侄自武当还与刘甥人竒来俱会于司中备知吾儿在家学业不废并见汝书字皆慰客懐但闻崇明有警愁汝母子惊惶今日李提学来自苏云已定迭甚喜甚喜此事自有天数也汝欲随例出试亦好只虑汝乍涉人事出入官府劳苦不堪耳只要小心敬谨若作文写字必须整齐有法度与朋辈交接谦和简黙自重为上自余家务俱不烦汝也寄回圣政记一部十二本此即太祖实録要熟看中间颇有误字错简阙疑可也象笔四管收用
　　
　　我出巡在九江六月五日得家书始知汝考试的信但列名在四等得与观场亦是当道奨进之意汝宜自立以无负知已也若往南京只与姚子明同船甚好馆榖薪水费当一力助之其余量力各为幇助亦是汝报其师之意也须往丹阳上陆路顾一女轿多备一二夫力抬之行李盘用江行载入城顾一阔头船甚为方便不可于此等处惜费入城须借一僻静下处可请问顾五叔必得佳所至嘱至嘱落下处后宜杜门静养令精神强足则文采自彰无益之事料汝决不肯为但人事奔走与往来交际礼不可阙者亦思撙节之至嘱至嘱
　　
　　最宜择交若浮华轻薄之士致敬而逺之不知三试録曾取下楼看并有辛酉同年序齿録否只在丛书中不曽清理付汝若得入手看之但是我同年或同年之子孙俱要致敬尽情以叙世讲之谊至嘱此等事须场屋毕日方可行之未入场之先且须与子明或陈子充与唐门亲戚旧科举吾乡老成质朴者去投巻看班圗先了公事虽出口行路亦须逊避谦恭若见达官长者尤宜寡黙恂恂汝早有令名古人以为不幸须防造物忌之至嘱至嘱其余事宜汝当随事省察存心为上酷暑冗中不能一一
　　
　　巻面并三代脚色务要如式亲书为上若倩人惯熟者写之亦可须要一字一字对校点画偏傍所系甚重也每场各宜安放临时仔细看详须缝一洗旧青布袋仅取容巻从颈中悬挂胷前防众中不测袋须旧青布者恐靛色易污巻面也入场我有旧青三梭直身是曽入会试场者汝可与母亲检寻来服之且留与同孙作传衣也裤子亦须要缀襻颈带今年八月近寒须防风信场中过暖不妨耳要带好水梨蜜姜用笔须试过称手者乃济事多亦无益也灯烛下誊真尤要仔细须再三看题目次序恐坐失格是一番徒劳耳初场七篇文字破题要整齐溜亮讲股要分明切理缴束处要出新意以见精神切忌短弱作结老健有波澜通忌晦涩中场作论于时文中作古文间架要雄深雅健最忌熟烂与套子说理文字要铺叙义理明润成章与作史论立议论不同格表只要饾饤圆熟须看时代若唐表只看韩栁等作宋表要典则雅丽俱须照管题目用意措词五判畧知律意便可用事填去以通畅为上五策先要识策眼如君徳便须与相业相并之类只在策问中已含此意了认得了大头脑便纵横说去其体方双关文字多便好看要事实至嘱至嘱
　　
　　陈秀至始知有临场再试之举但虑吾儿气体不耐许多劳苦老懐悬悬大凡世故亦要练习今是冠年矣但不可随世毁誉孳孳于得失之间以动其中耳故令陆钦由江行来看汝欲知入场的信若不得入场便须东归积学待时未晩也提学处因在嫌疑之际不可致书若科场蹉跎得进学亦可但不可干人荐引吾儿自当以逺大自期立志以明道希文为的在吾儿勉之而已吾乡水土薄风俗日下须奋发激昻自拔秋来懐抱不甚佳候吾儿信为慰八月朔
　　
　　时文新变得险怪今科欲一洗之此人心之公亦天理亦世道关系不小江西程文吾与有力焉近已见两京浙江湖广皆有复古之意可为文运庆北京録公谨寄来湖广録多出于崔东洲之手吾儿宜观之吾乡文运甚厄奈诸君不聴好说何戒戒
　　
　　母见吾儿论吾升沈事词意辄不平此虽父子之情却甚不可吾老矣出处进退有义有命各求得其本心而已自后见人问及但曰家父亦安之如此即了茍委曲之不惟于吾无益亦非养汝和平之福也至嘱至嘱所要江西文巻无甚惬意者要不足为吾儿法耳寄去数篇即此巾巨擘其不记出处者是考巻知之提学先生许抄録数篇来忙甚未得到手俟别寄叶掌教先生两子已到省方与谋但渠根脚是上次考罚等第殊难下手未有以报也
　　
　　我八月初七日署掌司事要脱进场之劳至十五日科场事务又脱不得却辞了司事连夜干办似过劳廿八日鹿鸣宴罢更初痰气发作甚苦甚苦是夜右臂如割亦是作团儿疼明日过南昌道中偃卧小睡后加倍痛楚至无安身处唤医诊视云是痰火且小作运动方苏自后每至三更后即痛痛即起坐掉臂日间穿衣作揖与把笔书判却似少解以此知宜动不宜静也如此二十余日今可矣汝母之症恐亦是如此今且令人扶掖在房中走几步或坐眠椅不可倒身贴席试之如何此病只是血虚多劳多思所致可延明医仔细胗视请山立早晚照顾尝见人医血虚多作风气湿气后成大患盖血虚乃是不足风湿犹是有余二症用药不同可请问顾五叔斟酌之吾儿前书劝我求退我有何贪恋耶顾国恩未报恐儿辈坐享难消耳先欲效劳徐俟机会也
　　
　　八月廿六日主簿刘永濓自严太宰处附至汝书并头场题目知汝劳苦吾意甚怜之九月十六日驿夫持书録至再知汝二三场劳倦吾恨不能止汝此行奈何奈何想今已到家不至作病否要静定养心为主至嘱至嘱吾十四日已见南畿试録解元乃是儒士弥封拆号岂有意必耶汝告入学又添一番扰攘恐汝因此夺却工夫汝宜自勉汝学未成未可有过望但人生出处各自有时古人云强学待问可也发周秀回为他一年在外此子似稍本分有送府县书録一一付与吾儿裁处分送之我起居事务可一一问他汝母病势缓急可与盘纒打发皁隶陈秀星夜先来后令桂魁一来亦得
　　
　　念吾儿独学于家海滨新县殊少丽泽之益欲告吾儿者非笔墨能尽赖儿知向上不昧于是非颇足慰老懐耳今岁科场吾计儿曾作过几篇恐是好尚时新体制为黜落尔且经学尚未经师讲明金华姜郎中絅字幼章丁丑科程文甚佳今罢官归家甚贫吾向自北归与之同行且致意欲延至吾邑令汝从之此可与储芋西老先生商量吾家西园中请来与吾儿一讲馆榖束修不难也议定可报来吾从江西致书大凡讲学须明经明经以经世为大吾儿此行游诸老间亦有所观法乎读书之暇亦须处置家事别辨男女洒扫室堂羞洁祭祀应接宾客钤束婢仆问理园田之类畧畧经心但不可为利耳吾少时读书亦只是随世俗以图荣华温饱故不能大有为于天下吾儿勉之舟次龙津驿
　　
　　四川家书七首
　　
　　六十生朝杜门谢客惟有思亲懐乡东望悒怏而已想汝母亲并汝姊诸骨肉不知何以为情耶吾留滞在此不意作许乆前时五月间信是虚传昨推北太仆点陪者此两阙北行西留皆非吾愿若得南阙甚好亦且聴命而已此间事亦有难处者早晚殊劳苦幸此身康强胜似在家聊以自喜耳家事逺吾不能计虑吾儿量能照管但凡事务减省并工学业科场近吾老矣汝母病近医药如何此心悬悬言不能尽偶有人便附此不知何时可到也此月中欲打发山立同一人回且稍待未定未定余不及一一书族中至亲并顾五官人学召辈只报与康宁而已
　　
　　自旧岁十二月十四日张忠来得家信汝虽不报同孙吾恸苦奈何此儿终坐阙乳之故此为父母者之过往者不可追后车之辙可以为戒切记切记正月七日唐信臣报汝母病愈颇得喜慰但老年淹纒恐元气不能复大忧大忧六十寿诞不知汝辈如何为礼吾惟有拈香拜祷而已送歴承差近两三日前自南都来傅国相计当在新正得到想家中必有人同来甚慰望慰望顾提学先生进表行云欲至吾松寄家小乘便附书未卜何日可得到真所谓家书抵万金也此间一行人伴俱好但东归无期耳可再四慰安汝母亲官中事不甚费力觉精力胜在江西时比在家大不同汝辈亦可安心眼疾渐瘥眼力渐减汝可视吾手笔家中凡百想汝能料理闻汝已食粮亦家门之光不可废却工业至嘱至嘱余俟良便
　　
　　寄回逆臣録一部彰善瘅恶録一部可看其大纲科场中首一问策要问此两书也知之知之歴可照旧年分送其余酌量吾儿与学召商量处之或写我名亦可
　　
　　前廿四日顾提学佥宪行曽附家书但不知何日得到也今因杨同府行再附此纸杨如上任可与顾五叔同去随分行贺此间人口俱安刻日望傅国相承差到耳张忠或再至上海也汝母亲得安好汝可上紧学业更须于应事接物上体验天理人欲之分孔子曰克已复礼为仁此是终身受用大学问目前小小毁誉不必留意也老身逺在万里家事势不能及汝可向上向学至嘱至嘱余可寄声内外亲戚东归想不乆也
　　
　　三月间书寄顾提学杨同知不识何日可到我此间百凡只如常眼疾似轻终是力短耳六十老人亦是常事五月十二日承差自京还潘巡抚先生升督木侍郎朝议欲以我代之但命未下若果有此东归未知何日兼是此间地方亦有兵荒难处之事奈何奈何我中心只愁汝母亲病图归一见汝侍奉尽心尽力得好些便半眠半起老景尽不妨但不可令管家事尔家事且只令各家人照旧掌管要戒饬此辈安分营生毋蹈前辙汝一心只向学转眼明年又是科场矣我只看汝此一着至嘱至嘱学召前次不写书想不在家汝姐如何可传我意要伏侍母亲也顾五叔并族中不得一一作书可道意今后承差来顺差可与银五钱特差一两知之
　　
　　朱兵备富太守书近日方到知汝母亲病日就痊可甚喜甚喜但年已衰老终不能无忧也奈何奈何吾在此思家之心不能奋飞但万里去就殊为难耳自入冬来吾情况不甚佳兼政务冗碎须一一理会费心力不可言要取一房有家小得力家人来用縁置二三婢子皆不甚得力要伴送乘春水出峡回来吾遂作归计也至望至望家事吾不及问想吾儿自能随宜料理之只望汝来秋科场一举吾一生事决矣汝姊夫妇并汝房中嗣息吾尤以为望也升迁消息已静聴之命但得脱此地方自作计较明年六十一岁吾岂乆恋荣名者知之知之寒甚忙甚写此不尽腊月十二日
　　
　　二月十八日抵荆州已脱三峡之险是日遂得李谭二吏赍汝家书至得汝母痊好信息慰喜不可言蒙恩得转入京实出望外但衰病日益甚无以报国为之忧惧忧惧廿四日即取道襄阳南阳入朝矣此官列居禁近圣明严核故不作东还恐迟负耳新诏亦有三代恩典亦欲乘此机会汝母子自可安心不必悬挂兼我旧病最忌湿热以故北行欲趂四月初旬到任殊为匆促汝今岁亦有科举恐又涉一番人事有妨费也汝知之知之今打发陆钦回秋冬衣物可即遣的当人同送从闸河至京一一细事俱分付陆钦汝可与母亲从宜处分钦亦不可重托知之知之坐船窻燃灯附信可意会也
　　
　　俨山集巻九十六
　　
　　●钦定四库全书
　　
　　俨山集巻九十七
　　
　　（明）陆深 撰
　　
　　○书
　　
　　京中家书二十二首
　　
　　自黄甥家人来得吾儿六月间书知为考试留松至今尚未知院试吾儿名在几也末世浮竞滋伪不足介意次第程子看详学制罢去月书季考以息争此是大贤经世深意可思之思之宋朝惟吕申公韩忠献家世可法吾意欲儿随众就试以养气体省奔波不知谁同相处姚子明想共事否余可择交语云泛爱众而亲仁吾儿以谦厚存心最好乡人来俱称道此虽不足恃诗云庶几夙夜以永终誉可用以进徳也至嘱至嘱今打发桂魁周秀二人径往南都恨不及汝入场左右之吾老衰日甚望汝不浅待此翻消息吾亦当结局矣为汝母病耳非言可尽非言可尽努力努力恩典得及三代吏部再题上即出谢矣许仲贻有书知之八月三日
　　
　　山立侍我三年往来水陆二三万里小心谨慎早晩医药效劳过于骨肉吾儿知之今遣与唐中舍同行陆仁伴送还此间薄有所助亦不能加厚吾儿可经纪其家使不失所至嘱至嘱唐世全待我敬爱倍常见时可致谢并谢龙江翁也差去桂魁周秀计廿一二日可抵南都吾儿试事惟当尽人以聴于天但吾儿早有令名可思所以保之此书到日事当已定吾此间得信早有分晓别有书去也汝母闻病渐好老年人不可恃第一不令管家事闲静中又防有闷郁处可思所以承顺之家事大小吾儿须要周详慎密最是门戸要紧要紧各家人俱要守本等余事可问山立仔细八月十八日
　　
　　晚来始得南京乡试抄白名字吾邑竟无一人上録岂气运所关耶吾儿且可因此积学未迟也目今可一意奉汝母亲以安我南顾之心此间官事亦有转动机括但我在仕路三十余年未尝有一希冀幸成俟命而已知之知之家事我悉付汝自宜勤慎谦和但家下倚靠生事之人不可不严以待之事露即送官府重治我家前车可鉴毋得再令小人藉手以为功名也至嘱至嘱门戸早晚切宜着紧关闭房屋上紧补完其间区处吾儿自主张为之我亦不与也奉母之暇自宜治心养气读书穷理以希古人汝得名太早吾私忧之学召夫妇欲要北来当别有书九月十九日
　　
　　人来传汝三叔行事过当吾不敢信至亲人到方问得的确但只是为利耳初无大失只是吾老矣恐招尤取侮为家门之玷吾作书劝之所谓垂涕泣而道者吾儿早晚当愈加谦慎积诚意感动之亦可说破此意也如今朝廷甚明我辈文官家不好如张孚敬阁老家事危不可测知之知之不能尽不能尽
　　
　　昨写一纸寄与苏州陆鸣鸿恐到迟今附唐子登监生知汝下第还康健为慰自古得失穷通俱有定数如今岁又不测乃尔凡百只有安命极有受用须要进学不可疑阻吾处此颇安穏前月衙门有火灾甚异赖圣明幸免罪过又恐流言惊汝辈也知之知之汝母入冬来何如前附芡实方可常常煮服想有益而无损也庆龙并新甥要节慎风食家事种种吾悉付汝随宜料理仁义为上不必更求増益以夺汝向学之心此三年正好用工以逺大自期待要与古人为侣后此汝父母老矣惜阴为嘱为嘱族中诸骨肉并世安至亲等俱一一致意榛侄近有书物至可谢之长子不幸殊可惜也长安东轩十一月七日
　　
　　顾子龙上舍来为乃祖东江公乞谥得文僖葬祭恩典皆蒙圣赉甚厚亦孝子慈孙也南归附此今年畿省试録陆续寄回云南方到已完矣吾儿想曽着眼吾以广西云南为优以其有规矩也语云三人行必有我师焉不可漫过如有疑可札出寄来以考所见如何向见包中书自南来传冯提学先生盛有称许且感舟楫大江之梦近陆棐举人至所说亦同果然吾儿当勤惕向上以求无负知已也家事只宜敬慎收束吾儿将此事操练熟以为他日致用之地亦无不可但不可学骄奢侈靡耳冬尽着一二人回探望汝母只要左右奉养医药调理为上此间悬望差一的当人到余不一一十二月二日
　　
　　寄来墨巻观之辞理不失格式俱是但气未贯耳将抄出细批还得失有命不足计校正须更下三年缜密工夫也用以呈石门老先生极口称美有批语柬帖并还思以报知已也至嘱至嘱新解元巻亦自有好处惜空疎尔未易轻视之腊月廿四日灯下
　　
　　正蒙一书难读吾尝欲笺注数语不敢轻下笔横渠先生认气为道与吾意见不合今得此书寄吾儿读之有所得处可写出寄来日常读书工夫不可间断却要理致分明行事须义利路头辨别耳盛名之下难副吾儿自须吃紧
　　
　　龙江今堂老夫人讣音虽无的报吾亦不曾奉慰汝可行吊礼为我具祭作文一轴郁直斋储芋西皆可随宜沈西津俟其发引吾有修玉牒事且兼学士圣上恩威俱不可测南除南归事且不敢言及吾儿为我乆长作区处可也汝母有一日者云过今年尚当强健且看秋冬间姑以北来并出玩山水劝之汝可料量以慰其心须时时报的实信来族中亲戚俱可慰达下第诸人归可访劳之朱子明孙汝益有书礼至别当奉酬可先谢之日下大忙不能一一
　　
　　今年江南文运似厄郡中才两人刘徳资复下第颇可念顾道夫姿性聪慧过人且相聚讲学用工以待时未晩也吾昨于初三日谢新命恩始终十年不欠一日复上玉堂岂有数耶玉牒纂修须待书成意作南归恐不得如愿奈何奈何刘奉今日到传说汝母病愈但不见汝手书尔意甚悬悬汝可尽心侍养册立事尚未有期且候的信作行计也扈驾沙河失朝候罚俸三月知之知之翰林院到任择在初十左右事毕令姚雯回报恐此信在后到百凡事可敬慎世道日下吾儿务以寛厚仁惠为本余别有信报知不一一
　　
　　今科会试録出于未斋甬川二老先生之手方复得成化弘治之旧只照此说理修词自可合格矣不必务为浮词漫语以取主司之厌薄也作举业须体贴经传为主只看蒙引与虚斋所选程文亦可
　　
　　我自十五日入阁下读殿试进士巻今早五更入华盖殿拆巻还姚雯尚未行复写此报今科名第皆朝廷亲定校阅试巻甚精且当真不世出之英主也初内阁拟苏州陆师道作状头其巻甚佳御笔批作二甲第五取袁炜第一文华宣读已出复召二老兼未斋入改为第三亲擢茅瓉作状元吾松二人皆居前列莫如忠初亦拟在一甲之列董子仪文字亦好但有缪误处须得与吉士选也试録名字一本凡读巻官俱有今寄回可藏之
　　
　　近黄甥标至具知家事委曲三月七日髙石灰人至书亦到殊念汝子母中夜为之泣叹吾既留滞于此且有职事付托此出圣主渊衷未敢作辞谢计也奈何奈何吾儿敬谨勤慎乡人来辄有美誉吾晩景颇以为慰须向百尺竿头进步也古人云爱身明道修已俟时此吃紧第一法也眼前不如意事亦须区处要令胷次洒然不可伤气尤宜劝母亲减烦恼省闲事至嘱至嘱吾儿少便得名却须忍耐忍之一字众妙之门吾老来亦只学忍也知之知之五月廿六日
　　
　　孔子有言不如乡人之善者好之其不善者恶之吾儿所具鄙吝矫激之言但安受之不妨吾一生在毁誉中老觉得力若做乡原济甚事不足与校也侧身修行却不可放过
　　
　　寄至古文二篇不妨酬应已为批抹涂改可细玩味之自汝学为文吾皆在奔波之日无暇指授法度前日寄来三场巻亦已令人録出亦要细批不曾得工夫办得文章是儒者末事亦须充养始得吾家有老泉批点孟子可读其次多读汉书韩文左传却被近时学壊了成一套子矣
　　
　　朝廷每有大事必令与议但乏书考校此间亦复置买数部兼抄得竒书亦有数种四川板礼记纂言便寄一部来家内藏书可晒晾收束再做数厨柜亦不难此传子孙至宝也可倩山立辈并桂魁等识字人逐一清楚作一书目寄来残阙查巻数明注其下只作经史子集分类标出宋元板并近刻分作三四等有重本者亦注出此间可损益也画巻字册亦须架阁古人重收藏也欧阳文公圭斋云士大夫寓形天地可托者二一曰有文二曰有后二者未必得兼吾蚤年成名科第皆占髙选今官为学士薄有文名笔札著述流传海内未必一一合作古人于今人亦不为少若吾儿向上不坠家声无憾矣六月十日自东阁议礼还书
　　
　　昨日有书与髙石灰张九锡今日行再附此此人在京吾待之颇尽委曲到家可随众行贺礼今岁京师湿热如江南梅雨尤异故自五月初腰痛牙疼殊不快近日已苏但觉人事劳攘日用广费耳吾亦悬念汝子母顾瞻桑梓如在天上奈何奈何此间人伴紧用钤束陆方夫妇却用心不至如人言也吾儿治家闻有条理时世如此更宜收敛家人辈治生断不许放债若曹济陆鉴量与资本或以租米换布来此亦可縁我要知家事尔酌量酌量饭米可随便附搭苏物蜜果之类要用六月十三日
　　
　　得汝所撰筠松府君行实文字亦可观但欠世次事迹详赡遂留俟吾儿到京商量要求得神道碑文字须慎之今且先启神主椟抄写生卒年月并查考葬期尤夫人同寄来汝祖妣墓志石尚未埋俱留浦东南宅上所以乆俟者正为今日尔可查出墨打四五幅寄来或先抄白亦可勑命亦要誊黄来二代共四通此要作新诰命按据坟山工作秋间可再加修理粉饰之吾儿便可承当靠人不得此等子孙祖宗有灵亦不荫佑牌楼题扁吾只欲书一官盖大事惟简重若事夸耀便小家相汝三思之
　　
　　即日世安四弟俱已入城骨肉团圞于乆别之余亦是旅中一乐但汝母子悬隔安否在念却又添一倍情绪也吾此间人伴粗安亦无他难事只今年湿气过于南方着意调理医药不离颇觉衰年酬应费力尔亦以节省为事使用人事须用家资幇贴可于房钱内寄得三百两来应手却俸资可积整银如此计较亦要两便耳知之知之家中诸事四弟辈亦未曾细话吾儿能善处自有天理切不可伤气致疾至嘱至嘱古人云忍过心清凉不必与俗人校短长也吾赖朝廷祖宗清衔美秩已为过分吾儿能做好人富贵何足道也六月廿二日此集刘徳夫先生为庶吉士时馆阁中试题月课先生丙辰科予为庶吉士时尝得其抄本读之甚加敬慕其制作和易典雅无后来险怪之气吾儿观之如何如何廿二日对雨书
　　
　　昨廿二日有书附奚黄门乃弟今相侄行甚促再附此相来吾儿备道曾医汝母有劳有力相亦满口称吾儿行谊吾甚待之厚但其所谋所望者皆非吾力量可为兼于事体甚碍甚不得意而还观其词色似忿忿然吾儿可善待之善待之世道下移人心叵测宜加意加意汝母前可禀知顾东川并四弟俱到别居早晩相见事尚未处也此间有一处相应房子讲价千金若决成须家中取银六七百两来此房要作乆计也意要请汝母来再有处置定当报之吾儿可调理身子存心养性为第一义家事预宜收束着落吾不从中制也六月廿四日
　　
　　俨山集巻九十七
　　
　　●钦定四库全书
　　
　　俨山集巻九十八
　　
　　（明）陆深 撰
　　
　　○书
　　
　　京中家书二十三首
　　
　　周郁卿来尝为致力置在髙选知之知之昨有书附王世美家人行日下要遣一二人回具细报恐皆先此纸到也吾儿三场巻近稍稍出示馆阁名公无不推赏已令録出细阅却有说理不透遣词欠圆处秋凉得暇一一批抹去要知时格泛滥殊不及前辈之精约也吾儿感伤之余须留意保养虽是读书作文功夫忌过苦杜元凯所谓优柔厌饫孟子勿忘勿助之间当熟玩味之交游一节尤宜慎择前示虽出于人言要处要处汝早晩奉母多方寛谕慰解与汝姊共怂恿之作北来计此自有深意余须忍事养心七月十六日
　　
　　闻得造牌楼一事出自当道意思亦是相爱相厚知感知感但吾平生不喜作此等华耀事况无相应地方若立在西街却犯白虎太盛且逼近约斋先生家无甚意思吾欲造在浦东祖宅却称四柱可与三叔四叔等酌量必在街上益庆桥南有地步否棠侄回再作计较家中事体缓急宜作急报来七日
　　
　　汝母病余汝宜劝慰我心亦欲一回南部阙亦可得但朝廷圣明不敢言私近日品论廷臣各加优劣说如今翰林都无人只陆深举动好将来可以入阁且迟些迟些前在山陵亦说陆深只是戆直天语如此闻之感惧感惧汝不可多对人言未斋八月廿一日到任知之
　　
　　昨廿九日得唐阿舅家人寄至书是五月廿五日发行是日温托斋尚书改礼部代未斋詹事府到任赴公宴晩回始得黄标处人寄七月中书并知一甥亦殀此间廿六日庶女亦惊风而亡一时气数如此无可奈何见汝母子书中皆无悲哀过伤之情吾心亦泰然为慰此等修短事在天地间自有一定之命吾人惟有修徳以应之古人云祈天永命是学问最难事吾儿勉之勉之可向汝姐夫妇说可戒暴怒积阴隲利心放寛些以为后嗣计至嘱至嘱崔县丞昨来见亦多言汝力学向上勉之勉之朝廷恩典九月廿一日颁诏吾儿须来承受要收束行装别报九月初二日
　　
　　昨日小倪滕六寄书同到即复得张蕃喜音为之豁然计新生孙正及满月想汝母子当具汤饼享客此亦人间第一等乐事也乳名吾为命之曰闻喜予闻而喜也况是唐时进士宴名亦以此谶之推命章文排筭甚宜养云是日主坐长生闻吾儿面生红疮此是心火过劳伤肺金所致于后嗣难育之象此等调摄自养当寛所谓寛者非弛纵頺靡之谓也凡事即从容顺应要令无迫促急躁意思便是此尽性至命之事到此方是学问今日张文光亦到相见得书知汝行谊寡过足慰晚景但风俗日壊海濵尤甚吾儿宜力行古道可也九月七日
　　
　　明堂礼已成文武官表庆大宴于华盖殿廿二日五更入朝得旨免贺遂领燕今早谢恩还礼部送到廷试録即附莫主事回吾儿可分送尊长处初未能多陆续印还可遍致也适又闻族中可笑事吾儿不必过为疑虑亮青天可恃也陆棠二十日早下湾有备细书计与此先后到也新孙满月想吉康独此意悬悬耳廿五日早扈驾上陵还期不出月也百凡事宜包荒含忍是非言语不必计较俟便再书九月廿三日
　　
　　廿四鸡初鸣即撰进太祖高后乐章六成入东阁候至申时御殿下勑毕抵家已张灯矣连日夜身心寝食俱不得遂六七十老人恐难堪吾家族中复有幸灾乐祸之心正所谓内迫外迫人生处此何乐耶唐■〈斌上金下〉甥到相见未及细叙畧道吾儿行谊亦加赞叹世道如此正要吾人力挽回之齐家治国是一理只须顺应切不可多疑过虑致生疾病不得为仁孝也慎之慎之作恶降殃天道不爽不愿家门有此也奈何奈何冬至诏下恩典吾儿作行计宜豫宜豫十月廿五日
　　
　　吾儿论吾转官事此自有定命断非人谋可与也望人荐引防人挤排此等意念一毫不可留置胷中便成妬忌种子也吾一生官资十余转皆未尝有所择今官清燕可以省事可以养生亦可以寡过吾未厌也知之知之十月
　　
　　处族之道当以孝弟为本而其尊敬当施之贤者至于任用必量其才力过则有悔而恩义于是不终矣吾家诸侄中惟标模可托可教外族惟黄标可与议论此外非老耄所知也吾儿要须泛爱亲仁始得
　　
　　十六日有寄与陈岳粮长书十八夜宿翰林院之后堂奚学山家人书亦到知汝母康健并孙儿易长心甚慰悦中间所论迁转事汝父一生不甚计较惟聴命而已别有详悉报汝今早入朝颁诏仰赖天地祖宗三代俱蒙恩赠清卿学士叨冒逾分三十年来辛勤愿望于此足矣但愿吾儿立志励行为好人以全门祚传之子孙吾更有何事耶恩荫想待东宫册立吾儿可得也目下须积学俟时治家睦族以慰予南望之思欲令一二人回自作细报知之知之冬至晚灯下
　　
　　吾儿不欲收买古董甚正当正当吾所以为之者欲为晩年消日之资亦不可为训也若是古来礼乐之器又不可直以玩好视之今寄回钧州缸一只可盛吾家旧昆山石却须令胡匠做一圆架座朱红漆前寄回银朱两包此出涪州俱是辰砂研成祗宜入漆不可杂用了知之知之钧州葵花水奁一副又有菱花水底一个可配作两付以为文房之饰余不再收可也玻璃瓶彩漆架不佳可令苏工制一乌木架可宝也
　　
　　前有十六日附陈岳粮长书廿一日颁诏已有三代诰命感谢圣恩无徳可报伺有吏部手本当差一人回议焚黄立祠堂礼春帖正门我欲题一方风教仁人里三世冰衔学士家于汝意如何如何吾每惧海濵土薄不胜重大只如此亦已为一时冠汝宜知此知此转迁事吾一生惟有义命不必过望惜福可也恩荫未有期汝须静俟奉母读书整顿家业开贡行学中淹滞得拔矣明日是汝母生日且在此祝延喜孙亦是一百二十日不胜南望感懐但不知学召行止如何王库官行附此此人来宜礼待之聴言斟酌后附信
　　
　　十六日早入太庙陪拜至午方出天气晴明圣容悦豫亲见夏阁老手持黄票似是诏书条件俱出御制也知之知之此间事情尽出圣意如我转迁皆朝廷自主张无能为力但觉圣意眷注日加每有文字坐名撰次具稿进呈并无点窜即此恐无以报答荣进事静以俟之此亦吾素行也吾儿不必健羡当权实难实难所论储氏事甚当吾儿用为殷鉴可也府县诸书只如礼酬答老年觉事多非敢有慢也族人乡里善处之大抵为主者慈惠尔此古人所谓祈天永命者
　　
　　初三日王侃库官行附书四日遂遭章圣太后上仙举哀成服至十三日扈从山陵北去十五日三更还馆往来半骑半轿天气极寒拥重裘虽劳幸无恙也连日有显陵迁合事宜议论未定廿四日申时奉御札与甬川同于次日上议旨未下圣驾南行已止恐流言讹传致生惊惑吾儿须安静待之无事无事奚学山黄门奉使行欲寄信忽张蕃朱贵等同到得书知汝母康强为之慰喜但世道下移吾儿以谦忍勤慎处之此心洒然矣升迁事不必介介有命也十二月廿六日
　　
　　汝所论交游事不必有促迫气象海濵小邑风俗颓靡之余岂能便有豪杰之才可友吾儿且为众所责望兼得时名断不可过髙尊贤而容众嘉善而矜不能此圣贤成法也更少以惠泽济之至嘱至嘱所记章文懿公语非也乃刘忠宣公名大夏者是也
　　
　　今早张文光来见我先谢他写扁书字悬挂须择名笔杨文贞公新居须请杨仲举先生先行过以仲举长者也汝辈宜体先贤此等意思吾意玉堂金马非人间可扁不若只用学士第三字为穏实耳有一对聨托姚霦寄回到未八日书行后附
　　
　　昨山陵之行赏银八两近为四川采木工成赏银二十两纻丝二表里此间日用须得家中每岁幇银三百余两方彀去岁用帐算清发回查照此等事不必报知汝母可也汝母虽屡报好信来终是老年要调理加慎加慎知汝在家处族极难要寛着心胷随机应之李序庵阁老十二月十六日故木不甚好可怜可叹四川寄回板不知如何再可破价收买数副择得一具佳者寄来此不必讳常事常事切事切事十二月
　　
　　东宫册立事准在新正吾当有荫子恩典吾儿前书欲留与庆龙此亦吾意但念孙尚小吾儿成名自有遗荫事例未晩也若舍子而荫孙恐于事体不便若命下吾儿勉承之且免升散之扰况及汝母未老时了此兼可入北监科举也思之思之
　　
　　旧岁廿六日有信附奚黄门是前后两封却恐到迟今因黄标家人行写寄今年京中甚寒适从早朝退后河冻忽忆离家四年足月吾未尝别汝母子如此之乆也为之慨然奈何奈何吾今年六十三觉衰老不耐烦懐抱多不乐每自排遣夜间不得熟睡日中世安标甥时来伴话以为慰吾官至三品学士况遭逢恩典推及三世计年来家计亦自丰足此心无他厚望惟汝单弱在念事事钟情汝既有志以圣贤事业自期不必与世俗较短长但处事贵脱洒切不可留滞伤气横逆之来孟子比之禽兽方寸要令海阔天空可也己亥元旦
　　
　　近日选古文凡有数家惟此为得中附回熟读之自可得文法也三祭文序事质实颇有好处故不批还大凡作文须要从胷次流出方成作家细看两汉韩文当有自得处又须从与自已合处用工切不可随人赞毁也上科三场巻向暖得暇亦细细批回
　　
　　扈从之行兼掌行在印信殊不得已但赖天地祖宗余庇及列圣在天之灵宗社绵长之福自可无虞逺方传说想作一番喧攘只以镇静处之吾儿可加意安慰安慰念吾家三十四年来享恩致荣显富贵如此自合思报况我随事斟酌汝宜安心合族弟侄子孙畧可以善言劝谕之追封三代得兼清衔荫子入监皆吾邑建设以来所未有不可不知感报十四日发京别差的当人回细报学召想已到家收拾家事停当以待二月十二
　　
　　昨十一日有书附黄标家人已行连日收束扈从买车而发即得宫僚之报已蒙圣恩改迁詹事府詹事兼翰林学士所谓宫端光学古今清美之秩甚懐惭惧此天地降鉴祖宗积徳所致不知所以为报也兼今日吏部题奏荫子本上一两日得旨留陆鼍领部文而还一日两恩并美兼得虽吾儿亦思所以为报也可向母亲前委曲开慰令其欢乐也三四两弟便可出此告知明日五更入谢恩即上车就道矣二月十四
　　
　　圣谕礼部掌行在印御笔亲写作翰林学士矣故宫僚之选得兼此衔介溪先生赠诗是实事实景寄回便可悬之中堂永作家传之宝有和章二首并示吾儿亦可和作或求邑中文人才子和之成一小集亦可誊黄可多抄分与各房藏之
　　
　　俨山集巻九十八
　　
　　●钦定四库全书
　　
　　俨山集巻九十九
　　
　　（明）陆深 撰
　　
　　○书
　　
　　京中家书二十四首
　　
　　昨早日出时从驾入午门此行劳苦一生所无主上英明独断我与李蒲汀张阳峯三学士犹蒙圣眷仅降俸两级三月间三婢产后病不起又闻家中火灾日者云我命最怕戊辰此月是已陆俸张蕃计三月望后当到不知汝治行如何又闻邑中火盗烧焚心意甚悬悬此是天运聴其自然人事惟有积徳修善可禳或避地亦是一策但得汝子母同来京岂不为好汝母不欲来只是怕病耳可早晩劝之日下可打发的当人回别有细细处分汝宜三思之三思之四月十六灯前
　　
　　恩荫一事诸公多劝遗之小孙石门甬川尤拳拳此皆知爱吾儿也吾意决与吾儿此则本分事于大体上亦穏当后来显荣吾儿自力致之儿且脱却升散送迎之劳闭门加工来北京乡试一科此后事不可预必聴之天可也但须勉励徳业以图补报耳
　　
　　诰命三代轴文春暮可得验封手本当先得之寄回以行焚黄之礼神主改题前书已报汝宜考检礼制行之吾家两处坟山文献俱不足意有所待兹赖天地祖宗已得如愿汝曽祖考妣木主窍中生卒年月开写明白汝当以意撰一行状来汝祖考妣志石俱未埋可打两三幅汝据此亦作一状不妨加详未斋阁老行状原稿并吾自撰行实与汝祖母贤母事迹曾求蒲汀作传者俱在緑漆竹丝食箩内旧置浦东楼上可仔细寻检抄来欲求馆阁诸老文字入碑中此事猝难就手可从容为之着忙则无头绪也
　　
　　家事吾一付之汝自料理虽不求赢积可也产业增置汝酌量之惟旧宅连傍祖茔间界可増价成之汝要礼部墨巻春暖时当为处置吾意近时举业俱不如三五十年以前有理致可看近作虽不经目亦可只看五魁巻有多少疵杂处余可知矣昨问无竞惟人文章却是甬川老先生所作知之新年不知提学先生出岁考否瞬息科场又到宜努力汝父母老矣家事只提大纲所读书须于切要处用工此间有些书春间觅便寄回也世安叔说汝体气弱胷膈有愤郁之疾吾甚愁之学问要知性命此大头脑处身外物可以理遣也
　　
　　连得吾儿书皆与我论官级转迁此是人间父子至情但汝父自发身以来未尝择官而仕亦未尝厚望于人至于清阶荣任固聴其自至耳况近日升擢皆受知主上亲为注拟虽吏部亦不得与闻此又希世之遇顾衰钝不能报称尔知之知之虽然文名不如行名好官不如好人吾儿勉之勉之
　　
　　吾方自詹事府公座还此是近日圣旨督责甚严殊为劳苦六月一日雷变奉先殿大小衙门修省赖此间人伴俱安但世安病复作方在调理令其家知之
　　
　　龙江老先生家墓志已为撰次知之若举殡时在亲戚中礼宜从厚可代我作一祭文以五糖卓三牲礼奠之吾家官资在前行礼不可简薄此正义礼也黄良式求陈娘子墓志润笔不薄我以五两折祭柩归吾儿可从厚行礼大小家事尝与良式计较各有成说可一一问之汝所论转迁供职事是汝父子至情但利用安身吾一生所学其余俟命而已若要趋利避害只管便安处着脚恐犯天律此等尝与标细论矣
　　
　　昨三林塘潘省祭棠回数字报去今姚霦还附去春帖一聨此出顾中书亨隶笔可悬之后厅虽涉夸诩亦实事也姚生此来可善待之近时风俗甚不好吾儿加意以处乡曲慈惠可也
　　
　　黄甥标丧偶儿女满前殊可怜惜今决意作归计矣乃叔黄潮一房絶后产业倾费当属异姓吾儿可助其成若有借贷如所欲与之此子想不负也吾族内外亲人如此之才识不多可扶持之此处要与谋些功名其命如此奈何奈何顾世安病体甚费手其家有的当人可谕令遣一二人来我恐照料不及可上覆五婶处置或与世芳商量但不可张皇令人知也其余家事悉付吾儿自处
　　
　　寄回黄手本可珍藏传家若行焚黄礼可照文公家礼改题神主斟酌只请县尹学谕等官须备表里席面加厚便破费不宜俭惜若请府官乡宦亦好但家下弟侄辈恐不得力吾儿一身照顾不到反失礼可量力为之坟山上修理事不知两弟如何吾儿可不惜财力以为光显祖宗之报亦不必区区计较也若商量得焚黄礼可少待之傥乞得新衔尤为光显并欲与瞿夫人请赠有例奏疏已写须待回銮之日此要酌处只题主礼重可与龙江姑夫议此以为缓急
　　
　　昨晩龙寿到得书知汝母送女过苏遂得学召苏州书说颇喜悦康健虽然恐非老年病后所宜殊为悬念想冒暑还家矣无他恙否须谨事之今黄甥良式南还念此子两度来京皆是倚仗于我顾其命薄尽成狼狈驱驰最可怜惜其破费亦不少也兹回欲兴复家产汝可量力助之我亦许矣此子不是负人者知之知之此间大小事体我悉与之酌量披露心腹视之如子汝可与谋议行事吾三族中后生聪明皆不如也但凡事多疑且好气胜吾儿能以义理相与涵泳浸润可为益友也知之知之慎之慎之两日前有与顾慎顾浩等书计先到闰月一日
　　
　　部文到日汝可就起送行期须再报为准家事收拾想各有头绪凡事只求穏实吾乡时俗一毫不可效尤也此吾儿事吾不与矣车驾回京之日未期若汝母肯北来喜孙可出路觅舟寛大乘秋水至京骨肉团圞此家国太平盛时福也
　　
　　顾未斋题本禁约假冒霍渭厓邹东郭进东宫图册通报抄回可细看知时事如此主上圣明不敢以一毫文饰上渎吾儿所论托病解官等事祸福身家尚可测耶良式能具论可一一问之仔细仔细
　　
　　自承天还京虽劳苦异常颇觉身体健浪脾胃胜前痰火比旧减半分明是土气燥湿所为每与良式论此有日东归不愁无娱老之资但愁无逸老之地若选择得髙明避湿去所在二三百里间作小斋髙阁以为闭关面壁之计此是晩景前程也亦尝托良式与姑苏医士周同一之谋之如何如何一之文雅有信谊若过家可以礼待之莫失莫失家事悉付汝吾祗一子丰约从汝但见在家业必须处置有条理使后人可守此亦学问中第一事也连年有积蓄汝举业之学秋冬间可温习明春出门便是忙人知之喜孙可加意照料楼下削风最宜回避至嘱至嘱闰七月四日
　　
　　连日有朝参公事以奉先殿雷变修省圣意殊严核也适王镇抚袭职还来言松城下处彷佛记是玈溪所居今属杨氏前后俱靠潮水宅后有一池塘云是唐尧宾教谕族中若王君来说可令晓事的当人相夺成之可否不宜草草汝母子居海濵风俗日下兼近来火盗屡作不可不深长为虑纵吾他日得归老江南欲就城郭居住知之知之
　　
　　吾儿昨论正蒙颇见学问所得正要不随人毁誉此老髙处在勇于求道其变化气质知礼成性自是圣贤事业每与甬川论其偏处却是太和所谓道认气为理尔故其书多与佛老相出入似不及周程淳粹吾儿且存此意于胷中涵濡之乆别当有见
　　
　　潘少参子仁行间附书知之沈鸾正月末书近日始到中间论吾官资迁转正不须如此校量况名位有命祸福无端须顺受之多少安乐岂可于是中置恩怨耶吾儿要当大着心胷始得吾老矣一生名位所至俱可不辱乡里第愧不称耳只待考得三品一满便作归计也宜体此意六月十八日
　　
　　书来欲为吾集文稿旧曾清出三册是丙子以前所作是姚天霁写清放在浦东楼上西间壁厨内丁丑以后文字俱散漫稿簿俱留在家可乘闲清出令人写浄须我自删定编次也墓志向付姚时望可问子明访之此事大难别作报
　　
　　今早自阁下回适莫县丞来辞云从陆还故附此此官淳实部解来京不曽十分管顾得可办礼谢之只竹溪家解砖所托人不甚中因我扈驾南去却借了五六十两官债孤儿寡妇殊可念也须与济助之竹溪有些旧物毋令散逸可也近得徽州汪绮寄到四月间书只有学召信知汝为他事所夺悬悬桂魁写来朱氏房宅若要三百两可忍亏成之不必计较也知之知之今年收拾家事处分停当正月间起程来就乡试不为迟也再俟的信喜孙将周要保护至紧至紧七月一日
　　
　　书画是我一生精力所收俱各散漫不曽收拾不知汝有暇清理否我重入翰林屡有朝廷文字应酬苦无书检阅此间有人事书亦复收买几种今写书目去来时可带得紧要的数种若宋元板除此间所有尽可收束做书厨夹板载来我平生文字稿簿可一一收束一字不可失也交游书札自可作一柜藏起楼上俱可架阁也画成堂者不必带只唐宋单幅可携十数轴巻册都可带来字帖有古而好者量携之三日灯下复附此
　　
　　汝以明年春来京老母幼子处之甚当从水不如从陆行李务从省便人事之类此间为汝畧备黄良式云亦要明年来科举但其意未决若与之同行尤好尤好若良式不来可以家事托之亦可亦可良式云要出市居当与谋之此两便也吾邑傍浦边海连年人心风俗日趋下流况火盗迭见不可无先事预防之术近尝与公辅当轴者论此有筑城之说不见吾乡人有乐从趋事之意吾亦欲省事不敢勇为只好黙赞耳纵使功成利不在吾一身一家而已此事良式知之详悉若为吾身家计惟有迁居入府城为上策吾连次有书及此亦尝托一二人谋之不知如何良式回可与谋此若移家入城后汝来京吾心可安有府县可托靠耳须详慎详慎
　　
　　七月廿九日偶理文字间吃点心折却当门左一齿言语颇觉漏风此是老信为之怃然累日汝母亦有此家事悉付之汝纵我归休之日亦不理家事矣吾儿勉之勉之秋冬间收拾处置另书
　　
　　吾自乙未春二月离家入关遂入蜀今屈指五年余矣闻之故乡风俗大不如前恨不能冲霄缩地一归观之又愧忠信素薄无益转移此吾所以有移家卜居之计吾儿恐未尽知此心事也昨霍尚书渭厓先生来京一相见便称誉吾儿还田之事且云吾得之谈先生儿要知之终誉甚难也姑弗论其它且如吾祖宗以来勤俭敬慎孝弟力田以起家积而发于吾身沗为仕族近见弟侄二三人皆不如意深虑吾家门祚衰矣吾儿勉当振起之其道以亷耻为要吾尝爱欧阳公云有所不取之谓亷有所不为之谓耻吾儿谨识之己亥九月
　　
　　三弟栢侄来京正当考察自陈之际恐惧修省多懐惭畏讥之虑凡事简省不得加意加厚今赖朝廷祖宗荫庇父子荣美而还冠裳名器烨然在躬惟愿其好善修徳以延诗礼之族相聚月余苦词累百想能感悟是吾老景手足之乐亦是老景家门之福也吾儿当致恭礼义以修子弟之职自余细故小事皆不足较也昨九日得华亭附朱知县乃弟书知母亲康健甚慰甚慰喜孙头疮却是胎热可求明医治之明春北行便可作急收拾停当以俟九月十一日
　　
　　俨山集巻九十九
　　
　　●钦定四库全书
　　
　　俨山集巻一百
　　
　　（明）陆深 撰
　　
　　○书
　　
　　京中家书二十首
　　
　　筑城之说本出内阁吾无意必其间每见促我为之吾对曰老先生为我欲城一方居之我不若寻一城去住却其事如此此吾所以有迁居之计也近闻昆山有阁老城之说毁誉之可畏者如此吾儿以镇静处之可也十月廿四日
　　
　　天子亲飨太庙行古礼皇后亚献妃献列圣命妇助祭用帏幙列班于庙廷一代礼文之盛惜汝母之不及与也吾为之南望慨然可从容达吾此意以感动之十一月三日
　　
　　方在收束山陵之行黄验封郎中亲送改给追赠手本至朝廷旷荡之恩祖宗丰厚之泽臣子希阔之遇友朋怜爱之情一时并具所谓喜极涕零不知为子孙者何以为报也寄回便可据此焚黄改题神主且汛扫东厅权作祠堂礼节请龙江翁斟酌之
　　
　　连日欲打发陆钦回有数事未定不曾起身昨日顾浩来陆劬继至具知家中事心甚牵挂前书所谓世道正指骨肉间设谋欺害等事吾儿不可不长虑却顾也榛侄来告葬事已有定期但坟山营造吾平生精力尽费在此兼有勑命亭在谁敢轻为迁动祖穴只容五冢盖地气已觉难胜七房穴本是我房侵过葬定岂容再让榛辞甚直若已葬过如礼如法此于礼律无碍若未成葬可再令榛房人到京当请明于抚按与守令自有主张也只有吾儿北来决须奉母一来待科举过后有处若宦途留滞难处难处此吾儿孝诚宜熟思熟思世安在此计议最熟标甥能详之
　　
　　三代诰命轴已送科挂号三月初间用宝制词出于名笔吾甚爱其简严厚重真王言也今日买得唐褚遂良所临兰亭帖有米元章赵子昻诸名贤题跋乃希世之宝也吾家有月半眠食二帖皆足为传家珍玩知之知之家中累岁收拾书画皆吾精力所在有未经装表者俱是陆钦经手可作一箱带来兼收买得旧绫锦来为装束过苏却与周一之顾倩得一表背人来尤有用须汤氏乃可向曽与一之商量者黄良式亦知之此等事既可以娱老亦可以为清人事故及之发行若■〈走赞〉得四月中旬到庶老幼俱安至嘱至嘱
　　
　　昨夜灯下周林陆俸到得汝书具知家下大小事务甚以为慰复以为念也老人旅懐奈何奈何圣驾南巡恐不能免俟有的信星驰归报也吾意欲汝携家来京此实为风俗薄恶乃出避地下策耳吾尝细与黄标论量再三再四岂标忘之耶或不欲尽告汝也吾亦不欲尽告汝也汝姊意无他以为母亲来此可以为乐可以养病兼风土比旧不同以此恳情耳无他无他汝意亦是孝情亦是孝情所谓异中之同也今因姚某回先附此家中事付汝处分待报后为动静可也十二月十七日弃逺田是吾儿好事今闻有纷纷作弊者顾恐吾儿受累耳所谓一法立一弊生要斟酌之粮额重轻吾旧牵两乡为中数今闻有司为均平之策不知料理得如何此是未斋之意今已当轴矣如丈量一事此公不甚知诀窍吾亦不曽细论也
　　
　　人传海盗大发时荒众贫理势必有但未知事变果如何吾邑人贪利而无逺谋此地又有典当大铺诚大盗之招也可虑可虑每在内阁二老便向予说筑城之事吾每以温言解之曰待吾迁入一城中住却未斋应声道明春尽室入京矣此道理当然吾儿决作奉母北上之计可也新太守是黄华字秀卿号紫谷其人天下之选也与新大尹想有更新之政一郡之福也知之知之松城买一房迁居亦是吃紧处吾儿未可付之孟浪也日下别有的当人回报
　　
　　前日陆劬回限在年内到家今打发陆钦回专为汝母子携家北来计连夜为此不能安寝每日与世安计较此事亦甚难处就中不如来为上策上策汝母病后与汝离别必至苦思自能増病若一路作游山玩水之行老人必然舒畅此可尽汝孝诚我在此孤旅晩年夫妇得共团圆亦是至乐若费用称家力可办不消求人况我亦常有痰火发作病随年长官中人事并门戸无人可托吾儿到此事有统一只四方回书酬礼不至受累况汝遂承国恩古人云为国忘家此乃大事忠臣孝子当勉力为之自余皆可处分古人所以鄙懐土懐居也只有新妇姙身朝廷南巡二事吾儿宜斟酌之得发行趂早为妙十二月七日
　　
　　知均徭事出银想有司立法之初如此不必告乞饶免且随众纳银自有公论也况我家三十年来蒙朝廷恩泽甚多所谓秋毫皆帝力也只奉府县出银亦是忠君报国一事吾儿知之知之昨曾与南原论定复附
　　
　　此得汝母书不欲北来亦是连次受累虑怕奈何奈何只宜早晚寛慰不可勉强况恩典在冬至南郊方有文移往来起送却恐途中受暑热新孙且不可逺行汝姊病后甚难甚难吾儿须打算与汝母离别得半年中可保无事只汝自来亦可也别有书
　　
　　牌楼扁字求诸能书者写成一时技艺只如此学士是五品例不及三代蒙恩得此亦是千载竒逢正可标掲以示后人逺胜于尽写官名聚于一榜耳昨与黄甥标详论之抚按诸公曾有作兴者俱要查题府县学官题于左方
　　
　　牌坊既蒙当道作兴亦甚感悦荣美之事世所难得须承以谦所议题扁如吾儿意无不可者昨与黄标论此只有一官分树二三坊者若以一坊并写三官恐非制度吾意只题为学士坊两旁雕花补之或题解元鼎魁以足乡会试似为得礼如何如何
　　
　　署书难得佳者前日寄来尺寸失写官尺周尺虽令人写却不知悬上大小入目如何须得人在楼下勾勒合式方可传逺无锡王惠可请来一写更与唐承宗陈起静商量描摸入刻方得定当此等文墨事正吾儿少年日力可工吾恐不能逺制也努力努力
　　
　　此间时事早晩未定昨附奚学山今日未时诏下侍从还所回御札议亦下得旨知道了不至相左矣请乞三代诰命因吉日行关过吏部题本后即有手本先寄办焚黄礼三十余年辛勤得此儿辈当知所自也家事吾儿只照天理行去吾与弟辈安敢不加亲爱亦欲教之以延门祚一味姑息非祖宗望我之意此亦自有斟酌于其间也吾儿一意奉母向学开贡行汝头上尚有几人也便中报来
　　
　　姚子明有母丧可为助银米少致吊慰之意孙汝鸣拳拳之意吾甚感但老懒不曽致谢会间可致此意沈明卿海啸歌甚佳邑中前辈少此作可为致意要当以古人自期待可也
　　
　　适有星士推汝命今年科场甚利使我老父母早见儿成名岂非晩福科场后汝母子欲归何难也吾乡近知荒歉盗贼难免一宜北来吾儿在家独学未曽友天下士以充拓见识二宜北来近年北方地气温润与往时不同且多明医良药汝母必喜三宜北来且早来谢恩恐负迟慢之罪兼吾老年有骨肉之乐此等吾儿又宜熟思之只小孙未宜出路娘子或未能料理门戸吾儿又宜熟思之不若作一并出路也且吾儿他日亦要事君独身逺客亦要令家小习惯之不宜畏避也昨吏部右堂推上有旨再推盖为宫僚不可轻动故尔如张甬川两疏给假送母皆不允司直任瀚乞养病为吏科所劾吾与儿别整六年人情世态种种变改要须早来庶面议以为善后之图耳吾欲告汝者笔不能尽百凡动静俱付之老天途中不宜惜小费不可干人交际之间当以道义为主至嘱
　　
　　昨日陆仁沈廷桂来得书知家中大小事体汝子母有北来讣甚慰甚慰吾为此举却是为汝母病后衰年消遣优养以永日延年其次虑家中无得力仁义宗族可托汝子母难以相离虽吉凶祸福皆所不计岂念家事耶吾老来倚靠朝廷圣明所享所遇皆过分过望至于家产之厚薄用度之丰约此是吾儿事若其处分料理乆已付之吾儿吾不与也吾儿不必过为避逊之词惟是汝娘子娠孕一事殊为酬酢难处耳适与世安计较须是趂早入京或多置知事老媪一二人或在嘉兴苏州别顾一座船备用如何如何一则天热二则科场近不可迟疑也
　　
　　崔东洲已升太常寺卿掌国子监知之近日吏部之推不点者想圣意留为日讲之地汝到此自知吾老年只求清燕耳聊示汝知兼向母亲处说知夜来感寒作吐泻殊无苦知之
　　
　　此间只闻汝母子二月廿七日起身不见有端的消息悬悬之望日夜在心又闻道路饥荒冦盗复以为忧也但要谨慎小心歇泊处务须支更少睡最怕汝母惊动凡百都付之老天至嘱至嘱闸河水此时想有又须计量炎热熟思审处今差承差胡承宗同沈廷桂接来承宗是山西旧人颇实落故用可善待之途中行止事宜悉已分付汝再当驾驭之沈廷桂愚狠不中当事只我家人无一人可托者奈何奈何见面时细商量也吾身比往年觉得病少近日讲经筵兼讲衍义上命至荣后来恩典亦重平生愿望而不可得者赖天地祖宗无以为报所惜到手迟觉费力也汝母须左右顺适要令忘忧至嘱至嘱
　　
　　俨山集巻一百