北磵集巻一宋释居简撰

石赋石竒而怪兮有惜不惜石视人兮犹人视石夫二三子悠然□心攀髙陟遐隠搜细寻扪萝鸟轻籋云景沉俯窥嵚侧行岑崟磅礴岩阿裴回磵阴洗濯雨蚀摩挲藓侵兽骇始蹲鸾回欲升介如其质锵乎其音如考琮璜如戞球琳如获大贝如致南金室迩兮其何能及石逺兮辇无佣直屹如林兮若拱而揖百夫睨兮无用其力若夫坡陁兮盘峭峙兮桓王佐才可就而不可致权竒兮巧玲珑兮小市廛隠可致而不可□俯踈檐而巍挿挂绮□而环植立中不倚禀姿淡如却歩欲前伛偻反趍匪卑媟尊匪亲简□匪璞贵雕匪瘠贵腴□之以緑蕉宻叶之凉友之以青琅方寸之虚泽之以金茎沆瀣之清镌之以石鼔断缺之余坚不可镌顽可泽与将飞来天竺讲徒聚石作供为之赋为鲁叟之坚乎抑为瞽叟之顽乎或曰是石也皆有飞来之一体始焉飞来终将飞去固荡诞漫诒兮不可复据夜半有力者负之而趍吾恐昧者不知兮防之不预因作而言曰小子识之庶乎一得兮有补千虑
水仙十客赋
子墨遇毛颖于□□谓凌波仙子曰颕也情与幻俱思与化侔尔能壊色衣乎瑶丛琼墀意象倔竒玉台金瓯精爽发辉既写真以宠而乃触类而友之丹兮焉加铅兮焉施山黛弗埽额黄奚为妙众态于一缁革殊辙而同归感意足于色尽叹朝荣而夕萎仙曰既闻命矣凡物之生岂不曰友有枤之杜亦孔之丑梅兄在前矾弟居后蜡英腾馥兄党之秀寄林处羣无人自芳并驱争先瑞香国香是皆臭味之偶较等夷于两忘我有横榻县之北窗楚英不来余乌足当起而些之曰花中隠者兮与秋澄霁故家东篱兮剪金繁碎宿莽兮苾芬羣空兮□乎萃虽卧楼百尺可也岂特上下床之间哉英避席而作曰走不佞请言志之扬之秕穅是惩为天下先曩书诸绅海棠艳春山茶驻春桃源霞蒸李溪夜明族大众富草木知名其可为吾下乎仙怃然曰吾非不愿交也以色媚人寡德也英曰子何见之晚也可以攻玉它山之石也不贤则人将拒我若之何而拒人也仙乃曰唯莫敢不承延之上座死毋败盟相索于形骸之外兮相忘于寂寞之滨
死灰赋
已矣夫斯其已焉矣积之何益宿之何閟拥之弗暖任之则已拨之则尚何俟既掩之息弃之则孰有是无用之地始或病其燎原终敢忘于祀帝星之沉萤之翳却燧人谢司毁非石中撃非镜中起非海中光非木中燧虽千炬之连绵与一龛之明伟眇不得其所従又安知其所止初疑陈编□而发是残照又疑踈襟虚而粲此冷蕊肇自一传焕乎百世惟取之者深则用之者秘岂显晦之不常固行藏之所系必遗魄而潜影则辉天而鉴地翳妄兾于复然粤西京之内史虽再振于余□已见溺于狱吏逮辱极而荣来亦背芒而颡泚矧漆园之老仙傲楚□而髙视槁形骸与方寸投纶竿于濮水宁恶富而贺贫宁去此而就彼将贪得而徇财抑舍生而取义将丰牺之衣绣抑灵之曳尾孰若抟扶摇跨□背翱翔乎九万里拾齐物之余论续斋心之□□寓兎颖于逺思作蝇头之细字捜精爽于空蒙使飞□而驰寄些而歌之曰盍归乎来兮吾其为逍遥之逰自无何有兮奋于广漠之野而乌有之林丘
□室赋
向斯塞戸斯墐甫容膝仅休影虽晴而阴不夜而暝进则面墙退则坐井柱忽不支壁忽就殒豁然而虚漠然而冏如□之击如震而警识天地之大全见造物之遐隠尽草木之态度极川原之畦畛万绪纷纭一瞬而领沙平露背山层透顶髙木呈枿孤塔出颖风烟惨舒化变俄顷如无尽藏如大明镜前山送青若壮士之排闼后山回闯拟良工之御骏抚鸿鹄而晚眺入□而逺引笑云烟之轻去漫悠悠而无定驻落日于西崦延初蟾于东岭皆是中所得也于是因陋而饰就隘而整力不足侈志不足骋俭适茅茨静惬幽屏自抱穷独自负不敏信吾乐吾乐也或曰荡荡四海茫茫九区结客缔交春生吹嘘木李木□利兼苞苴志之所之称其所如今也局促如辕下驹所乐只尔将胡为乎吾为子不取也则语之曰履仁正途蹈义广居仁义而已安知其余惟正则广安知其拘一箪之陋同躬稼之浚哲千驷之富媿采薇之瘠癯我则谨终执之如初我则守约执之如愚客则貎敬其心揶揄反复之而不听则谓之曰子去矣子非吾徒
食力赋
或讶余游兮广居大舆堕兮丰饔华裾殆不知吾不素食也宏吾说而反诸凡吾有兮四民乐输入吾籍兮县官索租不耕则荒不植则芜不则蚕食且猎且渔屡空不顾坐观其逋踣而后已不其晚乎今也反是安知其余劳心治人劳力自劬垦辟田莱罅漏补苴先事者餔怠则削除仅支兮目前旁捜兮古初无愧兮自求属餍兮自愉大人先生可扳援兮竒字是咨穷老惸独相喣濡兮闲情是娱粟吾粟兮瓦盂乐吾乐兮道腴茍不吾以兮縦其所如乱曰力可强而有也智不可饰兮既尽瘁也我心适兮虽百纷兮我心匪石兮
问景赋
谬我昼与众作夜独短檠顾景而问焉景乎何闯闯于此其久也止同庐行同途伛同俯伸同舒不戚吾戚不愉吾愉不巧吾拙不智吾愚不砭吾顽不充吾虚岂所谓危而不持颠而不扶而累人者邪景曰尔何见之晚也我生之初岂父母且尔之未生我何有乎我非累人尔诚累余反以我为累也如之何而勿思尔特立兮示尔至正俾尔正焉是守尔不倚兮示以大中俾尔中焉是居尔竞尔躁我固自若尔静尔胜我方澹如将极□窞兮我必尔俱抑临崇台兮我亦尔俱颠沛造次未始不尔俱也胡喋喋而问欤言既而寐梦□濮水授我息阴楚漆园吏寤而反思爰得其□极景所如罔知攸止
香鱼赋
海贾得水沉之木于絶峤巨口细鳞厥状惟肖矫首欲骧扬鬐欲掉腹背逾尺首尾倍寻浑然天成不刋不锓将市于通都大邑则燔灼刳剔秘而藏诸则匹夫懐璧与其市而藏之孰若寘诸八吉祥六殊胜枕玉几供佛顶此念既作鲸波砥平天风饱帆悠然至鄞嗟物之生岂不愿才臃肿自全不鸣者灾才不才亦各系其逢也方其穷髪之北落落盘踞排震风傲凌雨不知其□千百年婆娑垂阴终其天赋蠧根反初槁干速腐所不为速腐之伍者崭然鳞鳞郁然圉圉一遇赏鉴遂奋于遐陬穷荒卒臻礼乐文物之土向也不遇曷以至此虽然铁鏁锒铛鳞鬛振迅殆与狱戸之剑雷泽之梭跨腾风雷变化而去
梦赋
晓世以梦谓其顷刻变灭了不足恃邯郸一炊槐宫半世栩栩□□冀所妄冀鸟迹空云既寤犹寐然则至人曷常无梦与其梦也舒舒其觉也蘧蘧得傅说游华胥锡九龄奠两楹所存者诚所兆者神惟道人铦梦寻幽潜上东山上瘗老龙象出数百言辩如涌泉觉而绎思了无孑遗致书于予曰吾梦为东山瘗骨语觉而视之宛然畵像赞子盍为我辩之使反命曰子真梦为东山瘗骨语觉而为之讃岂缘名失实以梦为觉与语真是讃而得之于瘗骨岂责实于名以觉为梦与抑两忘梦觉而适意与将一致名实而忘言与讵知子之梦为东山而东山之梦为子与不然说此梦者不知为谁而原此梦者亦复不知其为谁与昔人梦鹿郑相輙疑曰无黄帝与孔仲尼茍能辨之果辨者谁殆不足以语此理之所在十日丽天物无遯形人自眊然谕以日明竟没没焉彼有目者不言而喻盖不待黄帝孔子而能辨作梦赋
幽情赋 和于君实
隠约兮穷执徳兮洪菑畬在经水旱在躬挥毫落纸兮十吏敏供滑稽怪竒兮解嘲送穷思逺兮云莫掉鞅兮谁驭貂裘兮尘侵大笑兮出门去付万言于杯水蜺岂虞于读误勇一归于半生问征夫以前路驾言入郛官舡载书出无者车长须者奴委羽黎明中津日晡稚子牵裾野人挽须方寒温兮未既倒囊锦兮畜储吊氷玉兮贞姿抚莓苔兮槁肤国香荐芳不为无人凌波弗来淡交竹君俗驾可回姑射可宾结商鼎之佳实待方山之怪民拟奏赋于蓬莱载撷英于典坟补既往之缺遗尊平生之所闻揽万象以□捜濯烦促于秋旻哂富贵兮不义母忧贫而贺贫
种竹赋
二姓争竹山竭产不肯已仙居丞王君怿来嘱余讽之作赋示二姓而讼止自余耕稼于委羽之西颇复精于艺树搴瘦竹之云仍着清飙于户叟过余而问曰子习吾土竹才不才岂愿闻之与鳗尾之细猫头之巨桃丝下考江南别绪石如早晚之筀簜异青黄之苦磅礴万山之麓绵亘千溪之浒大则乗桴浮海小则惟筐及筥驱水则顷刻百畦挂椽则裴回百堵横涛澜而为扈代垣墙而樊圃既制笺而纫布复为薪而充炬虽刀斧之不赦丰货赀于善贾凡子所植咸出其下或斑而局或紫而伛从然而横直然而竖待价不售待用无取既蕃而滋于事何补余曰叟之所陈匪利奚务嗜利者矫□于邻里争畔者陆梁于道路养睚眦以成俗触宪章而乘度吾与之淡交者也天下之竹皆乐为吾□烦而涤虑一日无之万锺不顾未尝择而居焉盖不谋而同也若夫济深渉相窘歩腾荒陂钓烟渚未尝不与之俱也濯炎熇忍寒苦留天风伴月露未尝不与之处也睡足廵檐踈茎玉立莫不仰夷齐于首阳□千丈之俗飰起息阴宻影金碎又若軰□夏于泗濵踵多儒之武倚衰残冀其生抱节之孙抚幼稚欲其肖遗清之祖利动贪夫摲夷毕举地忽异姓俯仰百主脍鸡肋者何限得蝇头之几许抑千亩之就荒将九苞之失据始竭泽而不戒终反裘而未喻繄叟之惑滋甚与吾之言龃龉载□□而往复愈儚儚而瞢瞀聊抗手而语之曰我勌欲眠叟姑且去
梅屛赋
北山鲍家田尼庵梅屏倾京都髙宗燕殊宫尝令待诏院圗进屛梅于闲暇之际固足以当一面之托况夫花时不数孔雀之金塞门之树兮城南悠然蓓蕾露零旉腴酥干玉颓可扶雪妍可编又若堵立十丈于蓬莱千仭之巅北枝奔而不殿南枝徐而不先孰不愿斜入屋檐横蘸清涟殆将小抑髙韵兮从其权也虽屈折而拂性终秀整而全天盖智巧所自出愈出愈竒兮丽泽乎芳鲜岂吴宫小队艶冶于长虵偃月兮与之比肩哉虽然物贵守常失常则舛反常合道何患乎反牛可贯而任重马可络而致逺水沛然而东之决之西而弗转又何以异夫结婆娑而亭亭直蘧庐之南荣瀹乳云之甘兮驾清风于玉川倚纨素之洁兮障顺风之庾尘使浪蕊浮花知夫大邦维翰兮公侯干城吾将取古今骚人墨客尽□録其姓名首之以石心铁肠继之以孤山逸民俾登是选者不啻□山之与籋云寄风雅于晚生发先觉之典型广平之貂兮不可复续暗香浮动兮尚堪撷英是举也得非东家捧心兮效颦于西家者耶
籴赋
黄岩之西竹树之利埒禾稼富民积仓不竞县南新陈相望据廪増直要突不黔者不仁哉富贾也作籴赋北磵遣介问籴于接壤之多稼者夕阳在山徒手而归惄然如瘖长□而欷抚而劳之曰吾迟若之归也与若解腰而共饭何迟迟其来乎介怫然曰东方既明草露未晞请命于迈徃扣富儿自卯及申庾不及窥守者瞋目畧不见治懐鲁将军指廪若遗嗟今之人彼何人斯计其耕也□觳觫之扶犁几桔槔之灌畦其获也回江潮之骏奔巻天云之暮低其敛也渺然基篑之山倐然横浦之坻其入也岂斗筲之足算汗牛马之载驰介也浅中卒骇且疑乃歌而喻之曰起予者谁兮必斯人者考古验今兮吁嗟里社长日难西兮生民不暇麰仆麦萎兮大田如赭粟方坚壁攻之不下阿瞒小斛洛阳髙贾秦汉不威唐虞不化文具之文墙书壁挂若夫贪夫徇财烈士徇名矫矫虎臣藐万虎贲鲁英周豪目撃道存既慷慨而内交岂琐屑之足论汉鼎未分髯孙髙视周不引类而东乡谁及帝王之畧荆州倒屣孔明借助鲁不交言而逆击谁空赤壁之战生有断金之利死有絶弦之叹鸿鹄之志非燕雀之知虎豹之文岂犬羊之变繄橡栗之四三拟樗蒲之百万世愈下而愈纷鼓之者谁兮吾得之于黄耉鲐背之所云谓龙断之贱夫每朝隮而莫登幸饥岁之相仍偶新榖之未升乗颜氏之屡空肆盗跖之不仁弗思殆辱奋其并吞瞑未睫交家如土崩可以惩矣然犹不肯悟载脂其车言秣其马于覆辙中星言夙驾虽争驰而并驱可拱立而俟也粜赋予既作
籴赋
邻氏之好义者曰某□直以沮某氏増直之告复作粜赋而申之谋富而忍其惟粜乎粜亦吾之义也不义而富果为祥乎富亦我所欲也儋石无储大田未稼食难圗续邻不可借帖敢忘于乞米色幸怜于欲炙赈或谋于移粟均岂殊于宰社如涸鳞之垂尽遇西江之沛□昧者反是悠然待贾控临崄塞暴残鳏寡扼其吭而拊背俯其元而出胯巨桥红陈独夫叱咤割惟隽永眂若土苴凡啼饥号冻者皆起死以归仁而执锐披坚者咸贾余于更化或开八百之基或贻万世之骂吾于是乎知粟愚商辛也夺其饱兮以恢逺图民不附兮吾谁与餔锱铢聚敛兮纵操特殊岂在周则智兮在商则愚秦皇极奢汉武穷侈汉亦□殆秦讫二世至道之本起于贫富之相支一閧之市必立之平八口之家可以无饥方今盛明革秦汉非尔甿云胡瞢若不知蓄而能输是谓善积虏方守钱虽积奚益器满则覆兽穷则廹彼乃疾眂我方燕佚恐季孙之忧不在颛臾则舟中之人尽为敌国自速楚人之炬不戒匹夫之璧惟贤者而后乐此庻□乎不俟终日
竹斋赋
君富于蜀汉中□萃洋川之濵雾拥烟蔽沧湾嵌窦残沙剩水平原万井沃野千里其类实繁既昌而炽胸中千亩坡戏之耳蕲黄之产伯仲叔季陶瓦是代不才者弃竹楼文章简古新丽湘江雨余箨龙养雏为筏为桴可稼可蔬船歩渔梁雁户水居汲湘然枯欵乃清婉于桞桞州一唱三叹乃今勌游委羽买邻荒冈猗猗崇山嶙嶙苍苍含烟矗矗连云农事方隙挥斧运斤万山答响千筏衔尾蔽溪入江送江入海巨贾万艘运入诸国盖不知其几也惜无品题以配三子乃今赋之刷此君耻嗟嗟竹斋植无寸地盆盎之间筳篿而已鲜风徐来大火方炽金流石镕背汗颡泚望屠门嚼乃鸡肋尔繄子所乐固余所鄙竹斋主人冁然而作曰吾闻外物者容膝之隘甚于广宇不则寛旷拟动輙拘尺土寸金中都吾庐一屈一信倏荣倏枯禀姿虚心岁寒燕如吾梢止檐清则厌余彼笋当道屡干剪屠纵懐是中驰神物初心交也亲迹求也踈乡子所陈各天一隅今子所有不傍子居岂不尔思子居所无吾于是泯而黙嗫而嚅四顾而踌躇岂□怜虵蛇怜风而不自反与吾其风乎吾其风乎
碧幢赋
祗树函丈之制肖临卭之四壁藐然容膝之余地尠一鉏之隙檐楹菑翳竹筱蒙羃垝垣四绕卢橘孤实非庐而穹非葢而仄可以休影可以息迹团团然童童然命之曰碧幢直旷欲牖旁虚欲窗飕飗怒号屋头秋江吊楠树之既摧嗟杕杜之不双霖收宿梅溽散初日絺技小奏箑勲试策吟酣而啸喧止而寂益者四友坐者五石四友之外自抚其一方其风瓯自锵雾蟾自呵闲云自留好鸟自歌古恨如海古愁翻波万化可搜万象可罗余则散生蕉衿掻短髪颠惄然如瘖泠然欲仙乃命丈人钩□既磨既研楮生不约巻舒在前生不事邉幅展尽底藴洁而直方静以俟颕颕探□津分命驰骋声吾胸中所无者欲其清露茎泠泠欲其古玉轸玲玲富丽则金谷始繁豪壮则秋潮未平语其雄徤则騄耳不调鲸鹏勇鬬语其冲澹则南山种豆桞州种桞至于典雅竒逸轩豁缜密精赡深秀平漫湍激正而葩腴而瘠千彚万状各称其挑剔微四友辅相裁成也庸须□其间哉于是□碧苕之波采北山之薇些而落之又从而歌之歌曰幢兮枇杷庵兮桄榔惟榖与臧俱亡其羊又何以异夫迹相踈心相忘者耶
吊驻春赋
山茶雪中着花萎于首夏取张右史老红驻春妆名之曰驻春作吊驻春云余自孤山南岩止宣之丁山春用季管月行霣团茶彤而葩倚槛可扳低回欲言羞涩腼颜殷肌兮凄黯丹脸兮消减宻幄兮纷披羽葆兮摧斩有荡者都言采其英有□者姝言搴其荣压帽檐厌鬓唇舞天香□文茵殆不免夫豪虐之手尽瘁而不得制也方其猩染玲珑犀剪茏葱酣酣绛明童童绿浓谪仙不来况复谢公羌落落兮空蒙畴孰予兮为容翳封植兮眇林自陶写兮华风欲鉏其色式遂厥性爱莫助之不曰同姓烂石寸芽诗人荐嘉屑荈碾荼碎圭破觚味与諌严甘与荠兼方物兮职贡寐睫兮□⿴髙制作兮品评昌蔡録兮陆□配万钱兮析酲虽百纷兮曷颦嗟艳冶兮是矜若青黄之自迍将苦酽以廸人抑拥肿而引龄矧匪徳兮翘晶焉所如兮全生
钦定四库全书北磵集巻二宋释居简撰
止止阁辞
歘其羊角海立兮山错□寂然土囊镜浄兮一沤弗作方寸兮渊渊不风兮自湍溺马兮杀人襄陵兮懐山息风兮水如砥息机兮心如水歌吉祥兮安时夷犹彷徉兮奚以为
紫芝词并引
安僖诸孙希忯卜母宅兆得芝四茎叶其吉其友北磵某为之词石兮琼木兮椿飞兮凤走兮麟草兮芝配是四灵絶类兮离伦□萃兮茁英不时兮自解不植兮自萌软湿兮紫润丽泽兮芳新食秀兮春滋挹粹兮露零太和兮蔼蔼至洁兮津津山云兮溶溶溪水兮泠泠华风兮致祥霁月兮荐清马鬛未封兮□堂未扃发之者天兮感之者人
姚山僧舍怪梅词
有楚者梅根于墙阴寒梢过墙当池之心池水不浑比梅德尊维徳之清请与水论水谓梅兄既清且竒亦复怪古岁寒不移古则背俗怪则违众彼众与俗邈不汝共兄曰不然赋形大钧有万不齐粤维钧成伊予所赋絶不谐俗俗睨尽白以白自淑水泣诉兄兄谨勿言我维涟漪乃行潦怨盍同笺天俾遂厥性反尔怪古及我澄莹兄谢涟漪尔毋蔓辞天匪汝谐遂及我私