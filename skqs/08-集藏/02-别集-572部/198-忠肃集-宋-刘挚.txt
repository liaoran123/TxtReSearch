《四库全书·忠肃集》 宋刘挚撰
　　
　　
　　御题刘挚忠肃集六韵
　　
　　散篇裒集还全璧世久湮沦传始今(刘挚文集四十巻见于宋史艺文志及马端临经籍考世久无传本今从永乐大典各韵中裒集编缀各体具备共得文二百八十五首诗四百四十三首以原书巻目相校尚可存十之六七云)必有鬼神来呵?自然天地佑忠忱未尝释巻于经邃却匪空言见理深出处一身守直亮是非两字辨佥壬明陈十害邪辞辟分析二章正气森六百载余惜悃笃裕陵见摈独何心
　　
　　钦定四库全书集部三
　　
　　
　　
　　●忠肃集 别集类二 宋 
　　
　　
　　
　　提要：臣等谨案：忠肃集二十巻，宋刘挚撰。挚，字萃老，东光人。家于东平登嘉佑四年甲科神宗朝累迁礼部侍郎哲宗即位歴官门下侍郎尚书右仆射以观文殿学士罢知郓州绍圣初坐党籍累贬鼎州团练副使新州安置卒绍兴中追赠少师谥忠肃事迹具宋史本传其文集四十巻见于宋史艺文志久无传本今从永乐大典各韵中裒辑编缀以原书巻目相较尚可存十之六七除青词斋疏等文十七篇谨禀承圣训删削不録各以类排纂厘为二十巻而仍以刘安世原序冠之于首摰忠亮骨鲠于邪正是非之介辨之甚严终以见愠羣小贬死荒裔其为御史时论率钱助役之害至王安石设难相诘而挚反复条辨侃侃不挠今其疏并在集中他若劾蔡确章惇诸疏见于宋史者亦并存无阙其所谓修严宪法辨别淄渑者言论风采犹可想见固不独文词畅达能曲鬯情事已也至集中有讼韩琦定策功疏论王同老攘功冒赏之罪而道山清话遂谓文彦博再相挚于帘前言王同老札子皆彦博教之乞下史官改正宣仁不从彦博因力求退今考此事史所不载而集中有请彦博平章重事疏其推重之者甚至尤足以证小说之诬葢当时党论交讧好恶是非率难凭据幸遗集具在得以订正其是非于论世知人之学亦不为无补矣乾隆四十九年十一月恭校上
　　
　　
　　
　　●原序
　　
　　宣和六年七月六日宣教郎知开封府临河县丞刘跂寓书于元城刘安世曰先人平生为文方弃诸孤仅存一箧类次之已成编集念当有序引以信于后晩年迁谪事同诸公身后怨家诬谤又?朝廷核实已赐昭雪然而元佑大臣不幸亡殁者类皆不敢纳铭于圹植碑于隧始终大节不应无闻于后也愿因集序并载一二使他日有考焉顾惟衰拙自少受知于先丞相素叨国士之遇中荷荐引寖阶禁从晩岁迁谪复同忧患而又被谴以来行三十年固穷守道俯仰无愧似不为知己之辱虽懐自顾不足之羞而莫敢辞者葢义之所在不可得而避也公讳摰字莘老永静军东光人也?而敏悟有成人风年未弱冠被荐于渤海声誉籍甚凡四预乡贡礼部奏名为第一复中甲科初始南宫已着风绩英宗诏二府各荐士充阁馆忠献韩公琦以应诏补公馆阁校勘王文公安石初秉政搜择人材擢为中书校正居月余议论多不合?除监察御史欣然就职语家人曰趣装无为安居计即上疏论亳州狱起不止小臣意在倾故相富弼以市进今弼已责愿寛州县之罪神宗皇帝励精求治奬进臣下公既对面赐褒谕且问从学士安石耶安石称卿器识公对曰臣东北人少孤独不识安石也因论人物邪正奏对移时上意向纳公退益感遇思所以称因上疏论率钱助役官自顾人其事有不可胜言者畧陈十害切中时病?御史中丞杨公绘亦论新政并公章下司农司农条件疏校遂劾绘与公险诐中懐向背有?分析公奏曰臣有言责采士民之说敷告于陛下是臣之职也今有司驳奏遂令分析交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章及司农所奏宣示百官者定当否奏入不报明日复上疏极论时政遂罢御史落馆职拟窜岭外上不暇乃贬衡州哲宗皇帝嗣位宣仁圣烈太皇太后以祖母共政见连年水旱西鄙未宁百姓劳敝而国有大故当务休息遂散遣京城役夫减皇城司觇者废物货场罢戸马等事皆从中出又戒敕内外无敢苛刻扰民已而进退大臣选用台谏擢公为御史公受命之始即具以熙宁告神考之语复陈于哲庙之前两宫聴纳尽行其言曽未期月人情于变使天下有?山之安而无一朝之患者公之力也公既被遇知无不言姧佞刻薄之吏事状显著者公皆正色弹劾多所贬出中外肃然时人以此包希仁吕献可上察其忠义诚信可属事任未几遂大用焉公在中书一日内降画可二状其一裁节宗室宂费其一减定六曹吏额房吏请封送尚书省公曰常时文书録黄过门今封送何也对曰尚书省以吏额事每奏入必径下本名已乆今误至此公曰中书不知其它当如法令遂作録黄初尚书令史任永寿精悍而猾与三省吏不能相数以姧告诸宰执吕丞相大防信任之时户部裁节浮费后省裁定吏额皆论年未就吕丞相专权狠愎尽取其事置吏额房于都省以司空府为局召永寿辈领之未尝谋及同列也永寿见录黄愕曰两省初不与今乃有此即禀丞相命两省各选吏赴局同领其事以是白公公曰中书行録黄法也岂有意与吏为地道今乃使就都省分功何耶他日又持奏稾以丞相?禀公曰吏额事今欲慎宻而速故请径下然未经立法欲三省同奏依致仕官文书法公曰他非其类也更当聚议明日吕相又袖槀厉色示公曰势不可不尔公不欲立异勉应曰诺其后事毕永寿以劳进官时忱苏安静时恽皆迁秩有差于是外议喧然不平台谏交章论列以为事在后者成就已十八九永寿等攘去才两月而都司不用司勲格擅拟优例冒赏徇私章数十上时公已迁门下每于上前开陈吏额本末此皆被省者鼓怨言章风闻适实不足深言吕丞相亦以语客曰使上意晓然者刘门下力也然自此忌公益甚阴谋去之遂引杨畏在言路谏官疏其姧邪反复章十余上竟不能回士大夫趋利者汹汹交讧其事于是朋党之论起矣公语丞相曰吾曹心知无他然外议如此非朝廷所宜有愿少引避丞相曰行亦有请是岁八月一日奏事毕少留奏曰臣入处近列器满必覆愿赐骸骨避贤者路上遣中使召公入对太皇太后谕曰侍郎未可去湏官家亲政然后可去使者数辈趋入视事公不得已受命顷之吕丞相亦求退不许明年公继为丞相不满岁前日汹汹者在言路诋公竟去位朋党之论遂不可破其本末如此公辅政累年刚明重厚逹于治道朝廷赖之及为相益总大体务守法度辅佐人主于无过之地其于用人先器识后才艺进拟之际必察其人性行厚薄终不轻授以职任故才名之士或多怨公公知之不恤也取人不问识与不识或多南士有以萧望之郑明事諌公曰楚士奈何笑而不答论者谓元佑相以来能以人物为意知所先后而无适莫者公为之首奏事上前言直事核不为縁饰多见聴用与同列语公平不欺未尝以私属人人有所欲多惮公闻之公闻之亦为尽力然终不以语也精力絶人逺甚一见宾客及闻其语终身不?事无剧易临之晓然省吏每以事试公不以乆近区处如一言皆可复故三省事经公所裁定者后皆遵用莫能改云赵彦若子败官下狱彦若奏与监司有嫌乞移狱他路言者论彦若?上不实王巩除知宿州言者论巩前在扬州不法彦若巩皆公姻家也语稍及公公请辞位章七八上遂迁就外舍诏遣近侍宣召公入既对谕曰彦若巩辈事何预也言者皆谓交通邢恕及章惇之子牢笼小人为异日计公心知为言者所中不复自明谢曰臣愚闇招致人言愿就贬责既退固请益坚乃罢相以殿学士守郓给事中驳奏谓刘某忠义自奋力辨邪正有功朝廷擢之大位一旦以疑而罢天下不见其过并给事中罢之于是中外疑骇莫所知谓乆之乃知言者虽多专以章邢事为媒孽初公家子弟与章惇之子相识因入都应举而公家子弟亦游科场尝至府第而言者指为交通之迹邢恕谪官至京师以书抵公公答以手简其末云为国自爱以俟休复茹东济为东排岸官数有请求而公不之许蓄怨甚乆适见公简阴録其语以示言者言者缴上之且解释云休复语出周易以俟休复者俟他日太皇太后复辟也刘某所懐如此葢媒孽之语不一而此最为甚朝野愤之其后杨畏遂升从官搢绅共恶甚于虺蝪东济亦除提举常平谏官复论其素行士论不齿不宜任以监司除命遂寝人情更以为快公天性高明不以己长格物既贵恭俭好礼不改平素淳静嗜书自?至老未尝释巻家藏书多皆自雠校得善本或手抄録孜孜无倦平居不亲妾媵家事有无不以经意虽在相府萧然一室其后南迁不知者谓公不堪其忧亲族门人乃知公谪居自奉简约与在相府无以异也凡有议论惟尚中道不习异说不责苟难务在谨名教而已少好礼学讲?三礼视诸经尤粹晩好春秋考诸儒异同辨其得失通圣人经意为多公文章雅徤清劲如其为人辞达而止不为长语表章书疏未尝假手凡奏议论说记序铭志诗赋诸文章千余篇次第着集为四十巻藏于家公自青社罢职和黄州又分司徒蕲州语诸子曰上用章丞相吾势当得罪若章君顾国事不迁怒百姓但责吾曹死无所恨第恐意在报复法令益峻奈天下何忧形于色初无一言及迁谪也岭表之谪公拜命即日就道惟从一子家人涕泣愿侍皆不聴水陆犇驰见星乃止至贬所屏迹不交人事亦无书自随宴坐静黙家人具馔告之食则食喜怒不形意澹如也公年未五十即屏嗜欲晩岁南迁气貌安强无衰瘁之色居数月得?疾公自谓将终戒饬后事精神不乱安卧而薨公既殁于岭外所属为公请归塟于朝不许己而诸子坐废家属徙他郡而不着罪于状又无知其故者虽公亦不知也今上登极大赦天下公既归而文及甫蔡渭皆贬湖州然后人稍知其事起于此初及甫持丧在洛阳邢恕谪永州未赴亦以畏在懐州数通书有怨望语及甫又以公在中司尝弹罢其左司郎官怨公尤深以书抵恕其畧曰改月遂除入朝之计未可必当涂猜怨于鹰扬者益深其徒实司马昭之心路人所知也大意谓服除必不得京师官当求外补故深诋当路者绍圣初恕以示蔡硕蔡渭渭数上书讼吕丞相及公而下十余人?害其父确及谋危宗社引见甫书为验朝廷骇之委翰林学士蔡京御史中丞安惇?治焉遂逮及甫就吏而所通初无事证但托以亡父曽说之?治所问司马昭谓谁及甫对意谓公也问其证据事状则曰无有但疑其事势心意如此朝廷照知其妄狱事遂缓?公薨闻犹用蔡京奏以不及考验为辞但坐诸子而已时绍圣五年五月四日也其为诸子叔复?丧还乡里公嗣子跂径伏阙下上疏诉其事又持副封诣都堂叩宰相韩忠彦曽布等皆取实封案牍开视知其谬妄明白其以语跂至建中靖国元年二月二十五日有?文及甫蔡渭所陈显无实状已行贬责绍圣五年五月四日指挥更不施行然复公殁后谗谤所坐皆得解释渭今改名懋云崇宁元年正月癸酉塟公于蕲州湏城县太谷山之原先茔之东曹国夫人任氏袝焉有诏特依前宰臣例又除公壻通直郎蔡蕃知阳榖县应副事送终之礼极其褒荣四方观者莫不叹息呜呼公之厚德髙行追配古人嘉谟伟绩播于天下士民者固不可胜数今特取大节载之其余非公出处所系皆畧而不书八月一日承议郎提举南京鸿庆宫赐紫金鱼袋刘安世序
　　
　　
　　
　　●忠肃集巻一
　　
　　宋刘摰撰
　　
　　●制敕
　　
　　元佑三年御试进士制策
　　
　　朕肇膺骏命渉道寡昧惧无以奉承太母之慈训而彰先帝之休德夙夜以思乐得天下之忠言嘉谋庻以济兹今子大夫羣至在廷朕甚嘉之葢闻天之灾祥以类而至古之善言天者能推斯变以应斯事若合符节粤自去冬大雨雪至于春二月不止人大失职广罹冻饥殍死者众夫恒寒之罚乆阴之异必有以召之其故安在朕为政于兹四年蠲天下逋负轻征而散利苟可以足下无不为者而民力犹未裕也捐金币之厚廓信义之庶以安边柔逺而戎心犹未革也岂所谓至恩者未可崇本务欤特施设之序或失其当欤官之流至多门也举天下之阙不足以居其人财之费至无艺也量天下之入不足以为之出将革之乎或疑于伤恩将因之乎惧无以善后必有至道未烛厥中先王之时上之阴阳和风雨时下之稼穑茂衣食足官简而士贵财通而礼行四夷欵附边场安堵又何修而至于斯欤夫切而不迫缓而不迂朕非求空于言也葢将考而行焉矣其悉心茂明之。
　　
　　元佑三年御试特奏名制策
　　
　　朕观先王之时道德一于上风俗同于下家有孝悌郷有忠信人人知礼义之守?耻之行其进退斯有制取舍斯有分虽虞人也招之非其物则不往虽乞人也予之不以礼则不受习俗既成施于后世虽世衰道丧势利出其前祸患临其后而终不以易节故其姧雄或为之屈寇盗或为之避彼上之所以养之与士之所以自养者何道而至于此国家昭德塞违示人以不争信赏必罚示人以好恶学士大夫莫盛于斯世然所谓道义重则轻王公志道修而骄富贵风之所被使贪夫则亷薄夫则敦者其亦有是人乎朕欲使仕者不独为贪学者皆知为已所以厉其节与其志葢有道子大夫必其考古之所宜施于今者着于篇。
　　
　　元佑六年御试进士前策
　　
　　朕闻六艺之教同适于治而礼乐为急制中以节民情导和以养民性政行斯二者刑防斯二者四达而不悖然后上下辑睦之一乎中和兹二帝三王所以昌也先皇帝悼道之鬰滞建官设属以讨礼文足雅乐必自郊庙行之朝廷以风天下规模宏逺矣而美意未终泽不下?朕奉承遗烈夙夜兴寐嘉与宇内臻于斯路今夫下之俗分守不明僭侈相胜家自为礼人不知乐自学士大夫齐人编户率以其意从事故是非生于贵贱隆杀系其富贫风俗流溢和气弗兆昔者圣人虽未制作必因先王之礼乐宜于世者用以教化是礼乐之于天下不可一日缓也今颇欲考古今之宜剖经史之义立为昏姻丧祭之文器服宫室之制隆雅颂之声斥优侏之音使习俗知节谬戾不作建中和之极以述成先皇帝鸿业而其损益先后之序朕不敢知固以待周询而博访焉子大夫以为如之何而可或谓解今之法而更张之民将骇而难从姑因循其旧而徒加厉禁又终不足以合乎先王之法度然考古便今必有中制焉昔汉修三雍行大射调八音聴乐均号称永平唐损益曲台制度亦盛于贞观开元之间采其遗意概之先王之法其亦有合于今乎不然史家所载前代之迹粲然具存要必有可言者至于贾谊刘向其论深美而不见施用房迁林如晦达于为政而不知礼乐其失安在乃若节文度数其详则有司能言之非所问子大夫也其推古今之所以废兴与施于当世而宜者着于篇
　　
　　奉敕拟上皇太妃册文并缴进札子
　　
　　臣准敕撰皇太妃册文臣词学鄙陋不能铺纪皇太妃休德盛美上称诏?勉强以成冒尘圣览臣不任惶惧愧汗之至谨具缴进以闻谨进
　　
　　维元佑二年岁次丁夘某月某日皇帝某谨再拜言曰昔我神考迪祖宗休德孝以事亲正以御家而天下化之方是时皇太妃实左右内治以柔顺诚敬奉事两宫以仁淑勤俭绥帅九御受祉上帝笃生冲眇以顾以复以济及兹俾获绍统序欲报之德物无以称窃惟人君之行莫加于孝而孝虽四海九州岛之责莫大于显其亲之名矧我神考厥有训命予末小子敢不敬之兹用稽合犀志恩与义称不胜至愿谨奉玉册金寳上懿号曰皇太妃?惟皇太妃于诗书所载辅佐之道施于家邦者备矣宜膺典礼丕显徽懿上焉宁承崇庆隆佑之尊下焉保安持盈守成之子永懐多福光照无穷某诚欢诚忭拜谨言
　　
　　●表
　　
　　贺英宗皇帝即位表
　　
　　祗膺先志昭履庆基凡在覆临举深欣戴?以皇帝陛下睿智天纵聪明日跻迪灵源之休祥抱五圣之仁孝昊穹眷命主祀鬯以承祧正统传归大帝华而协德离重明而继照干六龙以御天化政光华三灵泰定舜尽循于尧道武能广于文声宅后膺符恊讴歌之所载守成保极与天地以无穷
　　
　　贺神宗皇帝即位表
　　
　　顺承顾命寅践丕图大号四孚万方一庆?惟皇帝陛下几神明哲性德靖渊佑民作君宅天衷之所相守道继体一神器于有归璇玑察而七政齐圣人立而万物覩光符厯数之在丕协人神之依亶矣绍尧烝哉下武润色大业作者谓圣而述者谓明守成太平传之无穷而施之?极
　　
　　元豊八年贺即阼表
　　
　　祗若遗训嗣膺太厯诏命所逮?不慰幸伏以皇帝陛下圣质天授同符祖宗帝统有归万世永赖正位之始四海欣欢
　　
　　贺立皇后表
　　
　　椒房懿德寳册降庆溢宫闱欢腾宇宙窃以握干垂统必资助于坤仪理外宣风示光成于内治母仪斯备妇顺以明稽合旧章懋隆新制?惟皇帝陛下缵承丕绪绍复洪图踵遐武之重光措函生于累洽先乎民物明王者之至公及于阀门着天下之大义惟皇立配体国承家载嗣徽音将以正心而逮下不加崇号无以示民之有尊诞赐洪名荣褒淑德然家人利正讲闻羲易之辞而君子好逑载美闗雎之义自古所重于今足称位定壸中化成天下
　　
　　贺安南捷奏表
　　
　　威灵所被万里收功凯?布闻兆民頼庆臣闻圣人之于征伐也用非得已先王之于寇敌也威然后懐物萃聚而除戎时豊亨而致法葢方饬治之既备故苟犯顺而必诛虞帝所以事有苖之征宣王所以有淮夷之伐监此前载率于盛时?惟皇帝陛下刚徤体天休明超古万方顺以无侮三灵和而允懐曽尔交蛮于我天讨跳啮肆于南土?刘及于数州不示大刑曷惩不轨军声振迭肃如金鼓之下天皇泽渐濡泽若云霓之救旱俄?然而请命因示之以好生惟盛德所以成无战之征惟至诚为能有不杀之武出车薄伐既奋蛮荆之威徯后来苏行夺西夏之气海隅大定氛?一清赫然盛勲若无前古
　　
　　谢监衡州盐仓表
　　
　　议令献言知典刑之无赦原心观过荷仁圣之有容贷其余生处以善地伏念臣禀生艰拙遭世盛明学不能穷理而知几材不足趣时而适变晞名途以孤进滥文馆之末游和铅何功索米逾岁间承人乏偶摄掾于中堂旋误圣知使备员于宪府仍职书林之旧就行御史之中始自愚臣前无故事方陛下继承于五圣而国朝平治者百年力勤肯获之田大解不调之瑟搜?羣材而审以器变使化百度而旷然日新臣于此时职在言路誓殚忠义敢避势权宁以孤暌吁切咈众而身危不忍从容倡和负恩而速进狂愚自矢裨益无功故宿官之日几何而瞽言之罪非一至如均民而弛役因之率户而出泉虽虑始乐成者愚人之不知然损下益上者先王之大戒辄条十害冀补万分议臣见疑以为败谋而乱化清衷独见知其有责而尽忠特徇以诚止容其去褫台阁之二职置潇湘之一隅有禄食使之存全有职事可以报效衔恩载幸揣分增忧此葢伏遇皇帝陛下察臣孤忠全国大体不惜骫一夫之法庻几留众正之门谨当上体恩仁期于必报下坚节义死而不渝
　　
　　谢滑州到仕表（案：此仕应为任）
　　
　　去职逾年法初得调赐符出守恩贲过优内省叨踰窃深震惧伏念臣之所领地实近畿自昔汉唐之要津为今赵魏之孔道中间一废新造未完河流方洪骋传将至萑蒲之啸间发舆梁之缮始兴谓宜得王尊之获民叔圉之治客消盗之术有如龚遂济人之政贤如国侨乃如愚臣学藴昧陋资材阔疎幸遭睿明每备任使愚有余故专于尽瘁智不足故无以自休所向多艰岂堪治剧单车?命使道疾驰视人郡章犹或惊异谕上恩??不欢欣此葢伏遇皇帝陛下明道德以建太平修法度以熙庶政谓孤臣之多所虑取拙者之或能勤敢不祗力夙宵疾心事职况诏令明具止于奉宣德泽汪洋易于?达庶虑覆帱之祉小効涓尘之劳
　　
　　谢御史中丞表
　　
　　无非常之才被不次之命叨荣自省震悸靡遑伏念臣学谊朴疏禀资中下不佞薄闻乎大道窃思少补于斯民念事君者先立身故不为枉尺然守义而弗知变故未可与权孤负清时侵寻白首比者不遗于坠履使之冠于惠文无所建明谓宜澄汰忽起从于横榻俾遂正于中司此葢伏遇皇帝陛下迪德圣神绍休祖考仁心惠泽昭百姓而恊万邦大公至明开众正而杜羣枉主张孤蹇付畀纪纲仲山不吐刚而茹柔汲黯愿拾遗而补过期殚此节上报误知
　　
　　上太皇太后谢御史中丞表
　　
　　粤自台端起专宪席虽有故事曽无几人何意孱愚遽兹叨冒伏念臣奋迹寒陋逢辰盛熙多厯岁年每叨任使窃慕古人之所立不知直道之难行无补事功动罹罪悔晁错之为逺虑或谓之愚潘岳之免官皆由于拙复尘风宪滋触怨?方俟旷官之诛顾?越次之宠此葢伏遇太皇太后陛下乾坤为德日月并明知臣至孤誉无闻于左右察臣所论意不出于阿谀全付耳目之司使冠纪纲之地任之隆则责亦重恩之厚则报敢轻誓竭一心无辞九陨。
　　
　　辞免尚书右丞表
　　
　　迭上囊封愿收恩检诚言可信本期十百之见从天听弥髙敢避三之有渎伏念臣承学浅陋禀生拙艰难乆玷于名途无可称之官阀纪纲执宪愧古人直清之风帷幄行经乏名儒道义之益坐糜稍廪动畏讥诃已烦善贷之仁敢意非常之擢负且乗足以致冦名与器
　　
　　敢谓假人方陛下明道德以建太平修法度以康四海所与共此宜得何人自非廊庙谟明之才曷副?陛都俞之托今顾及于至陋是将强其不能伏望皇帝陛下思国体之重轻在柄臣之贤否追选纶綍之命以释氷渊之危上不累知人之明下以息徼幸之望
　　
　　上太皇太后辞免尚书右丞表
　　
　　横被殊恩擢居重任竭愚衷而引避邈宸鉴之未回迭降训词弥深陨越窃以进有德则朝廷为之尊任惟人故公辅不必备此古今之所同慎葢治忽之所由生臣以一介之?遇四朝之盛比从末路骤玷中司志少戅而不渝言多迂而难用莫逃临照日俟谴诃岂期尚屈于圣知更使参承于国论永惟绵薄敢犯是非身之伛而升髙将有笑者器既盈而必溢固其理然讵自爱于捐躯葢深忧于累国伏望太皇太后陛下慎重名器无以假人眷求审明与之共政庶各安贤愚之常分不至召中外之烦言特鉴至诚收还成命誓坚犬马之志仰报天地之仁
　　
　　谢尚书右丞表
　　
　　伛偻至于循墙空稽授命号令难于反汗竟致叨逾抚心兢惭无地局蹐窃以国家建夫三省政事行于中台稽古以董正厥官置丞以左右其长进陪四辅退率六聨若网在纲如车有辖苟任人之非称欲兴治以何由臣出于诸生藐然孤进外之更州县筦库之任内之徧台阁省府之游誉不足以偿毁功不足以补罪为邦司直晩备中执法之员正色指邪惭无古君子之节方俟瘝官之黜敢期共政之图幸有非常进惊不次比葢皇帝陛下孝于述事以丕承祖宗哲于知人以允蹈尧舜物有可用菲下体而不遗积非以功薪后来而或上曽是孱琐冐滋宠荣臣敢不以道事君以身徇国义之所在知无不为庶收铢髪之劳仰报乾坤之造
　　
　　上太皇太后谢尚书右丞表
　　
　　愚款既殚睿恩滋宠终夺匹夫之志遂尘四辅之班揆分遇涯当荣为惧?惟太皇太后陛下以上圣之德抚多难之时声气不动而邪正分堂帏不下而华夷治所与同邦家之休戚岂不在股肱之二三宜擢异才以副公望臣学不造于道义智不研于变通惟是朴直愚鲁之资安于所禀至于得失利害之际初不自谋谬长宪纲无禆经幄方且忧虞于大谴岂期超预于近司力小难胜器盈将覆此葢伏遇太皇太后陛下宅俊以翼嗣圣至公以驭万方谓孤臣之虑常深或能有达谓一人之材不备无求其全特出圣明之知不縁左右之誉矧由言路乆辅政机昔之常所敷陈人将责其施设知之亦允蹈岂非甚艰言之必可行敢不自勉惟矢心于忠义以报德于生成。
　　
　　辞免尚书左丞表
　　
　　窃以国之爵禄以待贤能士之进退必循名义有或异此何以示民伏念臣绵力薄材至愚极陋比?误宠擢备近司乏宏逺之规模空销疲于精鋭未尝小补方俟天诃敢期恩怜更进位序考其岁月则既非乆次课其职业则又无显劳倘辄冐居实干清议伏望皇帝陛下慎名器以厉在位明是非以正有功深察诚言许伸愚分无难反汗之命庶拯临渊之忧
　　
　　上太皇太后辞免尚书左丞表
　　
　　宠厚恩深已忧于未报力小任重不可以有加敢过量以贪荣辄叩阍而?请臣误遭识?超寘颙严慷慨大忠初不自量其孤拙低徊寡术今皆不出于寻常窃禄可惭黜幽是俟敢意包荒之度更推进位之恩况在官之日几何而宿业之劳未着惧人言之一起累国体之非轻伏望太皇太后陛下于辅弼必观其心于爵禄必慎所与矜臣非矫伪之志免臣于颠仆之危特徇忱辞收迁成命
　　
　　谢尚书左丞表
　　
　　朝有虚位宜名贤是求名无假人乃次第而进危于据蒺愧若负芒伏念臣学不足与有明道未至于无固事君之义惟有愚忠渉世之疎真同强?安能谋王体定国论何以塞厚望称明恩不狩猎而有貆乆惭尸素譬江湖之集雁无系少多未谪旷官更叨进秩随增封戸之数并益氷渊之忧此葢伏遇皇帝陛下绍休祖宗同德天地常体道以为用故万物曲成不求备而与人故小材无弃致兹孤拙常冒宠灵敢不激昂大忠奋厉懦志庶有一得以补万分
　　
　　上太皇太后谢尚书左丞表
　　
　　进位一等自讼于无功诏班十行趣使之就列?于承命惕然为忧伏念臣足以謏闻暗于大体亲逢圣运滥迹天台出于流离孤塞之余任以左右弼谐之责断断自守畧无他竒落落难成空嗟懦志位髙禄厚功少过多方近辅之惟人坐期汰砾?左纲之虚次乃使续貂进其爵封益以户赋控辞勿固祗服若惊此葢伏遇太皇太后陛下以任姒之圣仁即唐虞之休治知臣有忠于所事之节察臣无善自为谋之私容之以底其成进之以厉其志臣敢不以礼以义惟几惟康庶收尘向之劳仰报生成之造
　　
　　辞免门下侍郎表
　　
　　劳能不闻名品益进惧必投于颠仆敢冒贡于诚情臣进德不强造道甚近逡巡尺寸之守遭?圣神之知乆负丘山莫报之恩初无丝毫可纪之善粤参天政乃令骤至于四迁升寘东台所厯遂周于三省益髙股肱之任况备喉舌之句爵视上公邑增真食倘?功而滥处实累国以起羞伏望皇帝陛下如日烛幽体天成物察臣底里之既尽矜臣器量之已盈特收误恩以允清议
　　
　　上太皇太后辞免门下侍郎表
　　
　　发政西台无禆于圣治升班东省忽霈于恩书揣分未安控词自列惟先王制爵禄之等以待贤能而君子谨进退之方必循礼义臣起于寒晩躐至颙严独恃圣明特达之知不縁党友更相之助厯尘近辅更渉累年愚于直者人情之易暌公而固者众怨之所聚每幸仰蒙于善贷保此孤危岂敢更冒于误恩迁其位叙上乖朝廷陟明黜幽之典下致臣子见得?义之讥伏望太皇太后陛下慎名器以申大公明劝惩以厉百辟收还成命改授有劳
　　
　　谢门下侍郎表
　　
　　辅政备员乆无功于右省冐恩进次预出令于东台恳至伛墙终无反汗臣资藴不足拙方有余虽心危而虑之深然力小而任己重谓之事道而有愧乎圣贤之方至于徇公或以负于天地之鉴士无可述圣有所姑保全已费于至仁叙擢更颁于异数况夙夜出纳之地以侍从驳正为官授之非人凛若无地此葢伏遇皇帝陛下明见万物道御四海体貌之以厉其心驯致之以底其绩敢不?事君之大义庶以报含物之异恩
　　
　　上太皇太后谢门下侍郎表
　　
　　才屡试而已穷位每迁而逾重弗容恳避徒积忧危臣力不逮心名常浮实猥以口耳之学遂玷股肱之司初
　　
　　不自量实拳拳于谋国迄无所就徒碌碌以因人此宜清朝汰斥之必加岂复要地褒升之敢冀矧今左省乃古纳言审王命之允而复行受国事之成而不作均为执政尤号近司夫岂孱愚所宜叨冒此葢伏遇太皇太后陛下躬任姒之德御成康之朝?已之圣而资于愚取人之长而略其短吹嘘成就至哉造物之难酬寤寐勤劳惟以捐躯而自誓
　　
　　辞免右仆射表
　　
　　揆席乆虚治廷敷号猥及非才之録乆惊羣聴之公敢冒至恩辄?素守臣愚窃以论相虽人上之职得贤乃太平之基必先含德之老成或待逺方之特起伏念臣本由疎贱叨寘颙严备数迩臣获进帝王之说预闻大政顾惭礼乐之文尧作章而继成汉分府以方重谓宜简斥更辱延登夫褒德者天下之大公而竭节者人臣之常分念蚤尘于机要已乆席于高华奚事屡迁乃能毕力威望匪重将取侮于四夷智畧更疎无可言之十事苟从昧进曷慰具瞻傥选于众而求之多出于臣之右者伏望皇帝陛下慎名与器以尊朝廷绍德选劳以劝臣下俯徇富平之恳曲成考父之名收还过恩庶允清议
　　
　　上太皇太后辞免右仆射表
　　
　　敷告于廷畴咨以位愓然惊汗浃于愧颜窃以师长百司位隆于端揆权舆大政地重于西台进德则朝廷尊当贤则臣下服而臣学不足以断国论才不足以达事经孤奉恩私稽留岁叙处非其据者已乆受过其量而莫胜方兴引分之言冀逭妨贤之责敢期含垢更使代工倘懐苟得之图妄作自贤之行公器不嫌于多取岂曰知难髙位必致于疾顚安能图报上则诒盛朝之累下则躐众正之资伏望太皇太后陛下别择皋?改图丙魏登寘宰路使秉国成大明庶物之情不夺匹夫之志亟收涣渥以息烦言
　　
　　再辞免右仆射表
　　
　　辞受匪轻殚愚诚而自列训词申敕邈天聴之逾髙敢授稽命之诚冀鉴由衷之请?以皇帝陛下以盛德绍天地以至孝承祖宗?黙无为方在持盈守成之日左右同体宜得秉道明义之臣如臣学术甚疏智谋弗竞虽事君之义固守不移之愚然陈力以来初无可纪之善乆尸官而谤积蚤多病而志销当返田庐遽跻鼎?无杨绾之德必不足以化在位非皋陶之举必不足以逺不仁徒召烦讥上孤涣渥伏望皇帝陛下念辅臣之当否系国体之重轻特照孤忠曲全晩节敢还成命改授真贤
　　
　　再上太皇太后辞免右仆射表
　　
　　微志未伸诚言难止倘获安于名分其敢逭于典刑?以国家之辅相难其人臣子之进退必以道葢治忽之所由系而荣辱之于是生臣遭?四朝周旋三禁感慨忠义常见古人白璧不为之非风采功名愧乏大臣岩石具瞻之望畧无报効乆俟谴诃遽闻猷告之音擢寘宰司之重力不胜任实忧代斲之必伤伛而非髙将有指顶而见笑下招覆餗之辱上玷知人之明况有庙堂之耆明而多中外之俊乂改畴公望乃恊师言伏望太皇太后陛下昭鉴至诚保全晩节使器盈者不至于溢植躬者亦足以支特反误知庶无虚授
　　
　　谢右仆射表
　　
　　恭以周王之慎令不反惟行虽如安世之自量深辞弗得竟尘非据伏积内忧窃惟命相之难为邦所重粤五帝三代而后逮两汉有唐之隆蔚然多贤昭于方册惟皇盛世尤慎此官君臣赓歌今百三十载勲业继踵裁五十二人上之职在理三光而调四时下之责以镇百姓而遂万物苟非选道德髙世之望何以绍今古得人之光如臣至愚于世孤进先朝过聴擢台阁省府之华二圣误恩寘辅弼疑丞之地位髙徒闻于播恶德薄不足以尊朝功少过多怨丛谤积未诏士师之议遽咨端右之迁名与器是谓假人负且乗殆将致寇已循墙而至伛终涣汗以难安谓如臣宣为愚莫避汉廷之公议曰俞咨益汝往终非虞帝之命官危不自遑凛无所处此葢伏遇皇帝陛下保鼎之重稽祖宗之谋体尧之在知人本汤之不求备臣敢不?事君之义厉报国之忠虽爝火无补于大明然驽马可勤于十驾庶收尘露仰答乾坤
　　
　　上太皇太后谢右仆射表
　　
　　使节皇皇临门而慰宠诏词噩噩申命之丁宁虽考父之益?惭富平之竟拜窃以百揆之任师长于中台万事之几本源于右省用道德之望则可以总方畧而广教化非贤明之选则何以制号令而平典章臣可与小知无他大畧?两宫之识?允三府之推移劳不足以偿罪尤誉不足以除讥谤黄霸见谓功名之已损贡禹徒以质直而见嘉区区其间录録何有请避贤路尝投劾以自言终贪国恩复尸官而未去敢意非常之宠遽膺爰立之求并进秩勲益敦封食三篇纳诲远惭傅说之来十事可行近愧姚崇之进顾视圭组若临氷渊此葢伏遇太皇太后陛下躬任姒之徽音翼成康之嗣圣敷求忠直保人成平臣敢不职思其忧义之与比安社稷为悦期勉慕于前人非尧舜不陈庶答扬于休命
　　
　　
　　
　　●忠肃集巻二 宋刘摰撰
　　
　　●表
　　
　　谢赐资治通鉴表
　　
　　来事之师莫如稽古作者谓圣嘉此成书思前训之共由敕有司而申锡敢期孤浅曲被宠荣窃以帝王之道虽同治忽之时不一史惟广记欲俾后世之多闻书不胜繁常患当年之莫?简则易治统之有纲?惟先朝之缉熙遂诏名儒而论次网罗乎数千载之事洁齐于三百篇之中类集羣书刘邵上皇览之要发明旧典谯周成史考之篇秘以名山之藏进于华光之读今期传信更及分颁此葢伏遇皇帝陛下圣学日新孝思善继亦既省观于座右又将训迪于臣工曾是衰愚预叨恩礼学如皇谧方兴表借之心能愧班游遂有家藏之幸臣敢不玩篇籍之载求臣子之宜考终始以择是非因成败以昭劝戒庶见古人之大致少副盛德之万分
　　
　　谢生日赐羊酒米麫表七首
　　
　　恩班中禁庆集私门每于生育之辰膺此便蕃之宠义无以避情不自遑臣既龀而孤为贫以仕赋分凉薄逢时盛明遂以斗筲之?越承廊庙之任设弧复旦自伤弗逮于亲存颁馈示恩敢谓不縁于人废纶言温厚使节光华将内府之醪牵兼太仓之穱麦礼虽有旧恩实非常此葢皇帝陛下守位曰仁使臣以礼道契两仪仁函万类恩爰庆赏槩及疎愚尽鹿鸣之心非徒推饮食之惠効天保之报愿以致冈陵之崇
　　
　　玺书将训玉府班常发为好赐之仁宠及诞弥之日拜嘉兴感揣分戴惭伏念臣学本小知器难远用幸遭圣明才不求备之旦亦玷左右民所具瞻之司惟渉事多艰故易销于精鋭而尸官既乆徒自积于谤讥留显绌而未行识包荒之已厚尚矜旧物曲记始生皇乎使节之光华肃传天语馈以公台之仪物荣发私门此葢伏遇皇帝陛下谨六圣之典章本二仪之亭育亦既饮食推所以燕嘉宾之心继之廪庖行所以养君子之道顾惟极陋孤奉至恩誓坚忠义之持仰报生成之施
　　
　　诞育纪辰方起思亲之感匪颁钖福遽瞻遣使之华餐牵有加醪醴惟?伏念臣志愚于古材散而蟠越承共政之图曽乏尊朝之德留连岁月辱三禁之四迁穷竭技能无万分之一补窃位之刑未正匿瑕之泽己深?析木之集辰实左弧之纪日敢期眷记特沛训词驰酒正之上尊缀饔人之厚饩岁膺庆式幸积私庭此葢伏遇皇帝陛下体貌四邻兴行百礼嘉与四海同忠厚之政惠及臣下得燕乐之心不縁无能而废故事禄不逮养虚饕推食之恩进思尽忠岂独属餍之幸
　　
　　猥以诞辰上纡睿眷敕公台而发馈贲私室以为光拜受以还兢惭莫喻臣越从羇宂误被延登徒殚小知无补兴运下考清议未免窃位而妨贤仰赖至仁有以包荒而含垢敢谓此日记其始生方懐顾复之恩遽拜匪
　　
　　颁之渥此葢伏遇皇帝陛下体貌近辅劝养众材饮食已尽其心既冒嘉宾之赐福禄以报其上敢?万寿之歌誓竭忠愚用酬覆焘
　　
　　生育复辰方起思亲之感光华遣使遽膺锡福之仁内自省循莫胜惭惧臣志虽慕古虑不极深区区岁月之间録録弼谐之地上焉万分之何所补下焉多士之无所称尚容素飱已愧善贷岂谓门弧之旧旦更颁函诏之深词馈以饩牵劳之酒醴此葢太皇太后陛下道成万物公御羣臣推所欲以及其私不以人而废其礼禄不逮养空饕仪物之豊孝可移忠惟誓捐糜之报
　　
　　使节皇皇诏词噩噩贲以匪颁之数宠其诞育之辰内惟至愚曷称优渥臣本非逺业偶玷近司虽葵藿自然知倾于委照而腹背之细何益扵髙飞素飡懐不稼之忧肉食甘无谋之诮未?澄汰更辱眷存禄弗及亲方感门弧之旦人无废礼亟?台馈之恩授受以还进退无所此盖伏遇皇帝陛下徳冒万物政稽二仪欲以尽忠臣之心推此养君子之道予以驭其幸仰戴于至仁忠可移于君誓坚于素节台之有馈本所以养贤辰及始生误叨于锡福感深铭骨愧极汗颜臣幸遭异知擢备近辅事君以道福败取于容容当官而行功不闻于赫赫空饕优廪日惧大词尚烦推食之恩政及设弧之日兹惠之渥见于训言饩醴之丰荣于私室此葢伏遇皇帝陛下体天丕冒合日大明道成乎物而不遗礼不为人而或废欲养不俟常拜赐而念亲作忠可移期捐躯而报国
　　
　　谢生日赐器币鞍马表
　　
　　析木集辰适及贱生之日细书命使遽推庆赐之仁腆名物以在门抚孱虚而局地伏念臣本非国器误玷宰司当路妨贤乆懐于多惧无功报禄更积于内忧徒依末光未诒严谴斗筲之器既盈而将倾雨露之私有加而无已于此诞弥之日曲烦齿及之恩咨内府以班常勅近亲以将命氷纨文绮发珍笥之兼衣鞗革镂钖解上闲之良驷攻金之器璀璨织文之币纤华容莫逮于报亲力非繇于稽古服乗而拜俛仰以兢此葢伏遇皇帝陛下谨六圣之典章笃四邻之体貌德薄而礼之厚功少而锡之多以尊隆本朝以风劝在位天高地厚莫知图报之宜义重命轻更识矢心之所
　　
　　乞外任表
　　
　　臣闻事君必尽其诚故当无隐陈力有时而止葢以不能辄倾底里之懐仰渎髙明之鉴伏念臣所学昧陋禀生拙艰敢希当世之功名徒慕古人之节行逮四朝而窃仕遭二圣之误知滥厕羣材遂预初政迁进厯尘于三省首尾已及于四年不系去来无能轩轾匪惟智虑浅而已竭加以忧患多而早衰两目频昏百骸多疾迟徊恋宠出入腼颜内招窃禄之灾外坐妨贤之罪与其待人言而后去上烦典刑不若揣已分以自陈犹全出处辄倾孤恳愿丐一州伏望皇帝陛下廓日月之明广乾坤之度矜此已疲之犬马贷其无补于涓尘特推从欲之仁不惜分符之宠使有民社宣惠泽而下流庶于桑榆收微劳以自効
　　
　　再乞外任表
　　
　　臣闻不备而惟其人故辅臣必用贤者无功而在其位则诗人所以刺之辄控吁天之诚冀逃累国之责伏念臣越从羇逺擢寘颙严才不足以达政经学不足以?国论无嘉猷以副虚伫之托无重望以慰具瞻之心顾慕留连逡巡俯仰虽皇慈之善贷岂清议之所容夫物理之常器满则必覆古人之戒位髙者疾颠加之多惧而积忧足以早衰而易病外虽强而中涸目常眊而髪童日迫倾危上孤任使再殚蝼蚁之志敢避鈇钺之威伏望皇帝陛下大明烛幽至道成物察臣今日进退之计本无他肠贷臣累年尸素之愆俾全晚节庶?稍循于礼义以免大玷于生成藩宣倘畀于一州报効敢辞以九陨叩阍俯伏得请是期
　　
　　再乞外任表
　　
　　近上封章愿辞职任?承批答尚秘俞音輙再冐于谴诛非敢轻于出处臣误膺奬?本乏器能一预政几四更岁钥有妨贤之积愧无事道之显名毎惊弱稙之漂摇常赖至仁之掩覆满溢必殆盈虚有时非不知圣神之运难逢天地之恩未报然材智止于如此疎谬见于已然用之易穷如鼠之五技去不为少若凫之双飞况爵禄者天下之至公难贪而乆处进退者人臣之大节窃冀于少完傥可効于涓埃顾何分于内外伏望皇帝陛下恻其恳款赐以始终大谴大诃稍骫黜幽之宪有民有社愿膺共治之咨誓将勤养于小民尚得仰酬于洪造
　　
　　谢郓州到任表
　　
　　上书归相知政路之?功出守分符荷天仁之从欲仍以仲连之节临兹故社之邦内省幸荣曷胜感惧伏念臣起身一介窃禄四朝比辱使令擢从孤远初由蓬莱道山之府载服柱后惠文之冠以横榻之散郎正中司之报法无为容于左右不自意其感通遂预政机继尘宰枋然而据非其所者危之道技多而短者易以穷空精鋭之坐销曽分毫之未报罪多而功不见誓至而毁亦随思其所安去犹有补章哀祈者六七诏敦谕而再三不求所穷惜东野之御将败敢释其位察次孺之辞以诚秘殿清切以宠其名东方浩大以为之部张良?志止愿得封于留汉帝重恩乃使归侯于绛以时去国不日到州示以印章人生荣观识其城郭心喜来归既见一方所部之吏民具道二圣爱人之恩德感嗟顿首鼓舞瞻天已获逢白髪之故人又得拜先楸于旧陇书生之幸仕路几希此葢伏遇陛下纯仁厚义以康保万方至公大明以照临百辟事丛至而有是非之辨人杂进而识邪正之情使肆戅愚获全出处臣敢不谨进退之义厉始终之成孑孑藩方身虽在外惓惓王室心不谓遐更期宣化之余益誓纳忠之报
　　
　　贺南郊礼成表
　　
　　圣人能飨熙事备成皇矣顾懐隤拥肇禋之福沛然敷锡肆均大赉之恩?惟皇帝陛下凝命干刚重熙离照西清访道学缉于光明东朝致?孝通乎上下以小毖之心求助以凫鹥之道守成谓大祀之重五经谨始郊以见上帝朝荐真馆祼告太宫侯长日以道迎肃圆丘而陟?百神之灵受记诸福之物致祥宣室储精既逆厘于三极端闱涣号俾作解于羣方仁入有生欢通无外臣叨蕃宣之任布寛大之书执玉甘泉莫効骏奔之力驰心魏阙获同庆赉之私鼓舞昌辰百倍常品
　　
　　上太皇太后贺表
　　
　　精意以享昭格天人之休敷钖厥民丕宣雷雨之庆车书所底蹈舞同荣?以太皇太后陛下全德在躬大公御政夏涂山之教化周太姒之勤劳声气渊嘿而赏罚行堂闱天髙而夷夏治扶维重器自置于安平拥佑清躬益跻于圣教吉礼咸秩肇禋告成寒暑正而风雨时福禄来而菑害去反始报本丕钖福于洪禧荡垢涤瑕与更新于庶域有生茂豫嘉气横流臣幸守藩方亲承惠泽云天在望迹类于周南玉帛侍祠心驰于汉畤
　　
　　谢青州到任表
　　
　　东方大国莫如郓青愚臣何人继命帅守莅官兹始揣已不遑伏念臣器藴至浅智灵弗竞遭?继明之始越膺共政之图三俯空逮于六朝千虑蔑闻于一得虽进退必由其道常愿学乎圣人而功烈如此其卑终虽收于士论寛典刑于司败假丘陇之便藩报政稽期实愧三年之鲁改符易地犹叨四履之齐惟时东秦号一都?士知礼义境控海山厥民富饶少敓攘之旧习其俗舒缓有平易之余风谨于承流可以无事曽是迂愚之品获尘寄委之忧此葢伏遇皇帝陛下干健而粹纯豊中而光大沈机以观变化定鉴以御妍媸人无遐遗材以器使臣敢不振厉衰境激昂至恩简礼去烦稍?前修之治推仁宣泽庶求远俗之安傥集涓?仰酬覆焘
　　
　　乞致仕表
　　
　　事君主于无隐诚必自通陈力至于不能势宜知止輙露引年之请仰祈从欲之仁伏念臣亲际盛明蚤尘华显文章不足以润色才业有愧于经纶厯事三朝殆踰四纪内之清涂严闼极侍从之荣外之名城大都徧藩守之选乏嘉猷以告于后无膏泽之下于民徒以忠义愚直之心期于弗变至于得失利害之故初不自谋縁兹误被于圣知尝亦预闻于国论士儒至此幸遇已多比奉对于清闲颇自陈于衰晏出保留宫之钥坐安乔木之邦惟厚禄不可以乆叨顾良时忽焉而如失年龄寖迈疾疹交乘神明溃虚难支于外虑筋骸摧薾顿异于前时荣敢尚贪福知已过非特招满盈之祸惧将累覆帱之恩迫此忧危敢祈引谢伏望皇帝陛下曲矜旧物深烛至诚贷其无补于涓埃哀此已疲之犬马许上还于印绶俾退养于丘园顺服经生傥保完于余喘顾陪乡老永歌颂于太平上以成君父始终之仁下以全臣子进退之节伏望圣慈许臣致仕
　　
　　第二表
　　
　　敢期睿眷未赐俞音惧汗虽濡危诚难止伏念臣材质极陋迹援至孤夤縁三圣之知简?众人之上事功何有禄位过盈虽爱君之心死然后已而从公之力耄矣无能向被恩怜许叨居守厉衰残而振迅不免旷官懐宠遇以留连又将满岁灾衅乗时而或至疾病攻老而日深形神之劳两皆敝竭外内之敌纷莫支持臣非不知圣明之治难逢天地之恩未报迫兹頺朽无以勉强况今时不乏人物皆遂性自惟出处无所重轻曲烦优诏之丁宁益重孤忠之感涕伏望皇帝陛下测其底里保以始终俾解组以去归获全生而退养逍遥漳浦之卧休息茂陵之居既以免钟鸣不止之讥又以脱器满则倾之祸陶然歌圣乐以自终则于君父之仁岂特丘山之重
　　
　　第三表
　　
　　未赐允俞倍深感涕在念旧之恩虽厚顾吁天之愿未从敢沥肺膺干鈇钺臣蚤縁一介获际三朝出入恩荣周旋幸遇积岁时而徒乆曽报称之蔑闻居懐窃位之惭且困负薪之疾比乗燕见颇尝恳激于引年贪奉德音乃复逡巡而就次坐持留钥又浃岁筩衰龄益頺壮气益耗精竭形疲而莫之复日改月化而益以深疾相与以侵陵势无因而勉强伥伥末路犬马之力无余奄奄余辉桑榆之期有几故抗章告老谢病乞骸敢谓圣度寛大而不?其愚训言恻怛而未容其去虽事君之礼要以承命为?然陈力有期至于不能则止苟免贪于厚禄殆自迫于余生岂独贪冒以取世讥亦将满盈而致阴祸上孤覆焘下丧始终敢竭一诚复申三请伏望皇帝陛下廓日月之明而幽无不烛推天地之造而物皆遂生特赐残年俾还故里奉松楸而躬事完桑苎以裕生释去轩裳以消灾危之数辅近药石以冀衰疾之康傥形神之可支安畎畆以自乐优游老境歌咏圣辰
　　
　　谢分司蕲州居住表
　　
　　伏读训示俯循罪迹理不容于万死恩犹畀其余生秪命奔驰悼心陨越伏念臣羇孤无助勤苦自为承家本出章句之儒所望不过州县之吏偶縁人乏获预于政机寖以次迁遂尘于宰席以罂缶之器而渡江汉以翾蠕之力而负丘山空竭一心曽无逺虑待罪期月而已固尝不胜于人言去国三年于兹终至再烦于朝论衅恶暴列弹劾交兴擢髪不足以数罪辜伏锧不足以谢公议敢累好生之德曲推念旧之仁祗令分务于别都更俾安身于善地咎深谪薄感激涕零此葢伏遇皇帝陛下同德昊穹绍休前烈记臣乆侍于帷幄怜臣自蹈于典刑昔常察其所安未忍置之于理如犬马簪屦之贱犹弗弃之虽天地父母之慈不过如此臣敢不省非内讼劾意自新往咎莫追长负误朝之愧来日无几尚坚糜骨之忠
　　
　　谢新州安置表
　　
　　上负国恩自干罪宪悔心追悼感涕莫收伏念臣以一介之微叨四朝之禄当大明之继照由外服而赐归厯尘近司实奉初政心贪荣利乆窃位而无惭识闇事几日播恶而不悟仰累任人之哲自贻误国之愆置散投闲固公言之未厌后咎余责谓显戮之必申前?异恩聊复逺斥此葢伏遇皇帝陛下好生以奉天地任德以法祖宗载加震曜之威备示存全之泽譬父母之谴其子或赐矜怜然瘴疠之逼于身何能淹乆傥厚徳之可报誓孤忠而弗渝代
　　
　　张安道南京谢表
　　
　　天近威颜初违于咫尺地兴王业叨任于保厘已见吏民奉宣恩德恋荣兼甚感愧内并伏念臣奋出诸生驯致膴仕惟两朝奬遇寖阶文武之崇资虽一节始终初乏涓尘之小补曩从留务起殿辅藩逮归觐于路朝旋跻荣于薇省虽时陟降瞻奉于清光曽无谋猷仰裨于愿治屡縁頺晏自丐便安圭符之荣恩方颁于俞命车服之赐礼特异于故常洪惟别都是谓大国奉藏衣之原庙谨留钥之离宫襟带淮濉左右齐楚当舟车之一?列府卫之万兵闾巷熟锦衣之荣儿童习竹马之旧岁时足以展先楸之拜恩礼足以交故老之欢内省欿然其何称是此葢伏遇皇帝陛下作新大治总厉庶工怜臣之于践更既劳而乆察臣之于义利粗识所趋特示眷懐宠绥优寄敢不殚犬马之効庶以报乾坤之仁
　　
　　
　　
　　●札子
　　
　　辞免监察御史札子
　　
　　窃以御史者朝廷纲纪之所在而天下公议之所出居是官者必得博学多识刚明方重之人然后为称其任如臣谊藴空疎性智昬塞材亡所长名不着见天听之过遽此?任深恐轻累风宪之地而无以厌服天下之望臣实不敢冒处湏至沥恳辞免伏望圣慈特赐矜允所有合门敕命不敢袛受
　　
　　再辞免监察御史札子
　　
　　闻命震恐?知所措窃以臣之事君虽以承命为恭然而不度已之能否贪冒以任事者亦不可谓之忠矣今御史之属缺员日乆天下皆知陛下慎择精选思得行谊素重可以表率在位之人以充其任而臣既无学术以明考典故又无素望以取信清议一旦出于过聴强之此职某何以副圣君所以用人之意而允中外之望哉伏念近岁以来御史补外者虽一时以言事得罪然其人皆有公忠亮直之节窃谓陛下宜赐召还处以旧职必能有补以慰天下如臣之愚不敢冒处所以敕命乞行寝罢
　　
　　辞免御史丞札子
　　
　　窃以御史府自近世不置大夫而中丞为之长其职在肃正朝廷纪纲绳遏内外姧枉天下之事无不可论非夫有德有言刚明厚重临义理而知所择者其谁宜居之臣智疎材下资浅望轻承乏台端已逾器量虽殚狂瞽无补毫分日懐失职之忧敢意误恩之及陛下进臣名位不若行臣之言加臣宠荣不若使臣无愧况备官之未乆实揣分以难安伏望矜察愚衷追寝成命
　　
　　再辞免御史中丞札子
　　
　　臣供职以来为日未乆畧无裨益方俟谴诃恩制横加莫知其故众人见臣超擢将谓言事有功则恐侥幸生心妄想希効沽激之义倾讦之风争进纷然郄致多事然则臣虽以能言而进其弊犹且若斯况臣所论之无功乃是当黜而反陟且官为御史本在绳愆苟身冒过恩何以自信此所以夙夜内省踧踖靡遑上系朝廷惩劝之方下系臣子进退之分
　　
　　辞免兼侍读札子
　　
　　伏念臣孤拙不肖自待罪中执法夙夜忧畏志虑耗竭长恐颠仆孤奉恩奬今复寘之经筵岂敢当此?以皇帝陛下春秋富盛向意经术讲读辅道正在得人而儒学之士布满近列猥以属臣实非其称伏望追还成命非独下副公议而使臣安分毕力以守职事获逃咎责则陛下赐臣厚矣
　　
　　再辞免兼侍读札子
　　
　　仰戴宠遇惧不自胜理有未安义难苟止方陛下嗣服之始储意经艺将以尊所闻而极髙明凡在帷幄左右之臣宜皆博访宿儒以极天下之选而臣素无资格德义不闻此臣揣分而不敢受也又臣自去冬初备台职首曾言讲读臣僚宜慎择经术之人当时颇?采纳今若冐荣滥处则是前日之言臣自以为己实能堪之此又臣畏议而不敢当也伏望察臣区区非有饰说特赐寝罢
　　
　　辞免尚书右丞札子
　　
　　恭闻宠命惊陨失次伏念臣浅闻寡识无所肖似昨?召自孤外任以风宪愧无古人正色献替之效莫副陛下虚已聴纳之公腼颜尸官日俟罪谴敢冀误宠擢寘近司今二辖之官为四辅之任用人当否系国重轻况旧德老成布在要近其闻望皆出臣之右其践歴皆在臣之前舍而不求乃在虚受苟辄冒处必致颠危伏望追寝以安愚分
　　
　　再辞免尚书右丞札子
　　
　　天聴甚髙愚诚不达典颁训敕益用震惶臣窃以士平居时常叹无位以行其道臣今幸仁圣在上好善求材长短毕用遭遇斯时而擢于可为之地自人情观之宜若可以奋迅而进也臣所以逡巡不敢受者葢逢时爱日虽当汲汲而审已揆分又有义存焉臣愚而多艰或可以小用不可以大受苟力不能自量学未能自信而遽务谋猷国事是所谓苟得者其于国体为累甚大臣一身颠仆安足道哉伏念中执法其任已重常忧不胜今愿得因此并解言责别除一闲局庶可以自効伏望察其诚心哀而怜之
　　
　　再辞免尚书右丞札子
　　
　　使车光华里闬荣叹拜制词之深厚聴口敕之丁宁恩渥有加兢惭无地臣非敢伪为亷退以邀誉于流俗亦非肯故自违慢以千诛于宪典实以陛下今日之势于左右政事之臣必当纯用徳望乃可以重朝廷而镇羣下臣材质驽下自度不可大任故不避再三稽命之戮实愧玷圣明知人之鉴伏望追罢恩制改任贤杰庶允公议以全蝼蚁之命伏闻御史中丞已差人讫敢乞别赐一差遣亦足以自効
　　
　　辞免中书侍郎札子
　　
　　伏念臣出于孤平骤遭识?备员省辖漫已逾年虽矢心毕力图报万分而畧无善状日俟严谴方欲自为投劾之请岂敢更冐迁次之荣况中书之地几政所出其所付任尤须得人臣自揣量实难称副
　　
　　辞免门下侍郎札子
　　
　　臣才质空陋乆玷近列徒以国恩未报不敢引身退避而累?迁擢职位愈髙退自揣量实不遑处况东台出纳制命其任尤重伏望察臣不逮收寝新命以允公议
　　
　　
　　
　　●忠肃集卷三 宋刘摰撰
　　
　　
　　
　　●奏议
　　
　　乞结絶亳州狱奏
　　
　　臣伏见亳州官吏昨以往滞俵散青苖本钱朝旨下本路转运司差官取勘及今累月尚未结絶访闻命官及干系人等在禁者其数甚众遂成大狱惊骇物聴臣愚以谓本州岛官吏所犯止于不依限支散青苖钱其罪可以一言而定非有晦隠难穷之状而起狱不止有司未测朝廷风旨张皇事势连逮证佐当此暑月追呼淹系殊可矜恤欲望陛下连降指挥严责勘司湏令日近完结其证佐人逐旋先次疎放所贵盛夏不至淹延取进止
　　
　　论役奏
　　
　　臣伏见近日有畿县百姓数百人就宰相居第告助役新法不便及诣开封府山头又赴御史台陈诉穪系东民税户今来令出钱助役各系贫戸生业?薄每年赋税并诸色官债已是供输不前难于更出助役钱数及称提?司升起逐户等第已?晓示起纳期限数百人徃来街市京师喧然臣窃以畿向者天下根本之地常宜安辑之而爱养其财力使有丰佚闲暇之乐故可与为善而不可与为非义所以重都下根本之势昨者团结保甲是时西边用兵法令一出民间惊骚至今忧惑而未宁今又作法使人均出缗钱非时升立户等期?急廹所以人情惶骇无所赴愬恐非所以强干内重爱人寛役之意实由有司未能奉宣陛下大均之意以立法度乃为此等纷扰臣伏愿先降指挥告示逐县今来新法未得施行别聴朝旨以安众心然后乞根?昨来承准是何条制辄有升降户等及如何出牓依理施行所在役法臣愚欲望陛下深求民情博采中外之论再行讲求其要不至重敛动众而可以经乆者而后行之系民休戚此最大难惟陛下谨虑而审取之天下幸甚
　　
　　贴黄
　　
　　臣闻王庭老张靓将两浙差役合用钱数增起一倍科在民间本路人情嗟怨不安今来府文又敢擅升户等此等皆是妄意朝廷欲以羡余为功臣窃虑诸路亦有似此擅升等第多配役钱去处乞速降指挥严为约束
　　
　　论用人疏
　　
　　君子小人之分在义利而已小人才非不足用特心之所向不在于义故希赏之志每在事先奉公之心每在私后陛下有劝农之意今变而为烦扰陛下有均役之意今倚而为聚敛其有爱君之心忧国之意皆无以容于其间今天下有喜于敢为有乐于无事彼以此为流俗此以彼为乱常畏义者以进取为可耻嗜利者以守道为无能此风寖成汉唐党祸必起矣惟君子为能通天下之志臣愿陛下虚心平聴审察好恶前日意以为是者今更察其非前日意以为短者今更用其长稍抑虚夸轻伪志迫忘逺幸于苟合之人渐察忠厚慎重难进易退可与有为之士收过与不及之俗使?于大中之道则施设变化惟陛下号令之而已（案本传挚为监察御史时入见神宗面赐褒谕因问摰従王安石学?安石极称器识摰对以少孤独学不识安石退而上此疏今永乐大典本阙谨据宋史补入）
　　
　　论助役十害疏
　　
　　臣闻孟子曰徒善不足以为政言人君虽有仁心仁闻苟不因先王之道为良法度以行之亦不免于民不得被其泽恭惟陛下至诚好治忧念元元谓天下役法乆失其平故慨然有意其大均之也然有司建议立法颇无以上副诏?而下协人情者臣请言之其法曰率钱助役官自雇人臣谓其势有不可胜言而畧陈其害天下户籍均为五等然十七路三百余州军千二百余县凡人之虚实役之重轻类皆不同今敛钱用等以为率则所谓不同者非一法之所能齐若随其田业腴瘠因其所宜一州一县一乡一家各自立法则纷错散殊何所总统非所谓画一者其害一也新法患旧籍之不得其实故令品量物力别立等第以定钱数然旧籍既不可信则品物品量何以得其无失不独搔扰生弊亦使富者或输少贫者或输多其害二也上户常少中下之户常多上户之役数而重故或以今之助钱为幸中户之役简而轻下户役所不及故皆以今之助钱为不幸优富苦贫非法之意其害三也新法所以令品量立等不取旧簿者意欲多得雇钱而患上户之寡故临时登降升补高等以充足配钱之数疲匮之人何以堪命近日府界其事已验其害四也岁有丰凶而役人有定数助不可阙则是助钱非若赋税有倚阁减放之期其害五也夏秋二熟农人惟有丝绢麦粟之类而助法欲用现钱故须随时货易逼于期?价必大贱借使许令以物代钱亦复有退拣壅塞及夤缘乞索之患其害六也。两税及科买贷债色目巳多使常无凶灾犹病不能又起庸钱竭其所有恐斯人无悦而愿为农者天下户口日当耗失则去为商贾为客戸为惰游或父母兄弟不相保抵冐法禁折而入下户大而聚而为盗贼其害七也。徼幸之人又能夤縁法意虚收大计如近日两浙科起一倍钱数欲自以为功而使国家受聚敛之谤其害八也。夫既为之民而服役于公家乃所谓治于人者事人天下之通义也况乡县定差循环相代上等大役至速者犹须十余年而一及之至于下役则动须一二十年乃复一差今使槩出缗钱官自召雇葢雇之之直不重则不足以募不轻则不足以给轻之则法或不行重之则民不堪命其害九也。夫役人必用乡户葢以其有常产则必知于自重性愚实则罕至于欺公旧法虽有替名乡人自任其责今既雇募恐止得轻猾浮浪姧伪之人则所谓帑庾场务纲运凡所以生财者不惟不尽心于干守亦恐县官之物不胜其盗用而抵冐法令罪狱日报至于弓手耆状承符散従手力胥力之类职在捕察盗贼发行文书追督公事者则恐遇冦有畏逸之患因事有骚扰之姧而舞文鬻无日有虚伪其害十也夫民可安而不可动财可通而不可竭以臣之浅闻寡见而所列如此其沸于民口有大于此而臣未敢有言者其又何穷然臣尝为陛下博访而深计之葢天下差役莫重于衙前今司农新法一项云乡户衙前更不抽差其长民人等并聴依旧将天下官自出卖到酒税坊场幷州县坊郭一户助役钱数以酬其重难臣谓此法有若可行然坊郭一等戸自来巳是承应官中配价之物及饥馑盗贼河防城垒缓急科率郡县頼之今亦难为使之均出助钱外旧来官中将场务给与市前对折役过分数然多是估价不尽亏郄官中实数今既官自拍收用私价召卖则所入固多又应系衙前当役去处事件官为裁省使无旧日麋费而支酬之际稍优其数则人情必当乐为可寛乡户重役而似无害民之事臣乞陛下将此一法诏有司讲求其详逐路坊场钱户可以了得本路召雇衙前酬奨则详其条目行而观之以二三年间若见其利则其它役法更革无难矣所在助钱之法伏望早赐睿断一切寝议以幸天下夫更令创制可以渐而不可以暴况欲内自畿甸外至海隅一槩率钱可谓重敛又欲迫急而成之使生灵不得以自全陛下安得不慎重其事哉
　　
　　论助役法分析疏
　　
　　臣近曾上言论助役之法其害有十今奉圣?批送下司农寺曾布札一条件诘难奉圣?令臣分析者窃以助役之法有大臣主之于中书有中书之属官及御史知画者讲画于司农寺有大寺所选择监司举官官行之于诸路上下布置其势若此可谓易行矣然旷日弥年未有定论可以为法者其故何也不顺乎民心而已矣民之所不欲古今未有可以势力强而成者也故虽命使者奔驰道路禀之于内而刼之于外然其拟议参差条制殊异众情纷然不知其可行之计则此法利害明若观大矣臣有言责故前日采中外士民之说敷告于陛下今司农之辩说既如此陛下以臣言为是耶则事尽于前奏可以覆视陛下以臣言为非耶则贬黜之而已虽复使臣言之亦不过所谓十害者不惟费辞文过烦紊天聴而风宪之官岂与有司较是非胜负交口相置如市人之交竞者则无乃辱陛下耳目之任哉有司谓臣等险诐欺诞则上有陛下之聪察而下有中外之公议所谓中外向背则臣所向者公所背者私所向者义所背者利所向者君父所背者权臣今方辩助法之利害而无故立向背之论以朋党之意教诱天下此可骇也所谓曾无忌惮则陛下之法臣所畏也陛下容受忠直臣为御史实不敢隠情自为忌讳今司农欲使臣畏忌权臣则诚臣之所不能者也伏望陛下将臣前后所论助役章奏与司农之言宣示二府大臣中外百官以考是非若臣言有所取乞速罢之奏议以安天下之心若稍有欺罔则乞重行窜逐以谢専权之人而戒妄言者
　　
　　分析第二疏
　　
　　臣昨日准圣?批下司农曾布札子为诘臣所言助役事寻已具分析奏闻去讫臣窃以耳目之于人也事物过者必见必闻以赴其心而心必受之末有不信其耳目而反以其能视聴为疑者先王以言置官代天下耳目内外相信无以异于一体之相为用也其言虽直必容虽多必受则国家安治不然则反此故谤木谏鼓不设危乱之国鼎镬斧锧不在圣明之朝恭以陛下躬上圣之徳好问乐善凡延见臣下虽贱官小吏必温恭和容以访逮之此尧舜之盛也然至于臣等以职事为言则使之分析者中外皆知非陛下意乃司农挟宠以?改作大臣设法以蔽聪明尔因事献忠敢一言之今天下之势陛下以为安耶治耶抑未耶苟以为未安未治也则以陛下之睿智言动起居躬蹈徳礼夙夜厉精以亲庶政而天下未至于安治者将谁致之耶陛下即位以来注意责成以倚望太平而日以太平为巳任得君専政安石是也二三年间开阖动摇举天地之内无一民一物得安其所者葢自青苗之议起而天下始有聚敛之疑青苗之议未竟而均输之法行均输之法方扰而边鄙之谋动边鄙之祸未父而漳河之役作漳河之害未平而助役之事兴其间又求水利也则民劳而无功又凿淤田也则废大而不效又省州县也则诸路莫不强民以应令人起东西府也则大困财力禁门之侧斧斤不絶者将一年而未巳其议财也则商贾市井屠贩之人皆召而登政事其征利也则下至于厯年日而官自鬻之推此而往不可究言古之贤人事君行道必驯致之有渐持乆而后成至于设施皆有次序今数十百事交举并作欲以岁月变化天下使者旁午牵合于州县小人挟附佐佑于中外至于轻用名器混淆贤否忠厚老成者摈之为无能侠少儇辨者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凡政府谋议所以措置经画除用进退独与一属掾曾布者论定然后落笔同列预闻乃在布后故奔走丐乞者布门如市虽然犹有系国家之体而大于此者祖宗累朝之旧臣则镌刻鄙弃去者殆尽国家百姓之成法则刬除废乱存者无几天下所谓贤士大夫比岁相引而去者凡几人矣陛下亦尝察此乎去旧臣则势位无有轧巳者而权可保也去异已者则凡要路皆可以用门下之人也去旧法则曰今所以治驭天下者是已之所为而陛下必将乆任以聴其伸缩也嗟夫此事之实也其名则曰革弊而兴治是以陛下乐闻其名而?察其实也夫赏罚号令乃陛下所以砥砺天下而鼓动四方以为劝信者今有人焉能舞公事以倾勲旧能兴大狱以逐官吏其事是耶乃其职尔何至超任以为职司耶赵济是也又有人焉以渭山欺罔之始既以此得罪而终始以此增秩王韶是也程昉事漳水以兴大役困一方而无成功赵子几挟情以违法禁按史以防民言则皆置而不问乃是赏反施于圣人之所当罚罚不及于王法之所当诛也畿色之民以助钱为诉也陛下圣?令召情愿东明知县以不能禁民有诉而被劾也陛下圣?止令劾擅升戸等之事二者皆独断之善政而中书皆格而不下此则陛下之号令不行也西师无功而曰非朝廷之本谋天下但见给军之费辇出于京师空名之语驰下于西路又命一知制诰于将幕使専代天下之言报复号令络绎于道苟以为非耶何不止之迨其事败则曰非政府谋也捐费缗钱以千万计秦晋之人肝脑涂地日増军士之怨结边疆之衅而不自谋咎乃致陛下发中诏以责躬抑徽号而不受忠义之士谁不痛心而疾首至如助役之法臣尝言之矣其条制纎悉臣虽未能究见然终以为使天下百姓赋税贷债公私息利之外无故作法升进戸等使之?出缗钱皆非为人父母爱养基本之所宜为者故臣谓之聚敛非妄言也陛下任遇辅臣如此其重而致主之术乃用此道是皆大臣之误陛下而大臣所误者误诸臣也今既颠谬乖错败乱纲纪知天下之不容惧宸衷之回悟以谓虽中外之士畏避无敢言者然其尚敢言者独御史有职尔故又使司农荧惑天聴作为偏辞令臣等分析以摧沮风宪之体艰梗言路欲其忧惧苟容而缄黙或欲撩其危言从而挤逐不知忠臣节士虽戮辱不惧所以尽事君之义尔今羌夷之欵未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聪明使下情不得而上达其何心耶臣愿陛下思祖宗基业之艰难念天下生灵之危苦少回?虑收还威柄深恐异时专权肆志将有陛下所不能堪者则必至于亏失臣君之恩是今日养之适所以害之也若夫冯京王珪同列预政皆依违自固不扶顚危虽心悟其非而无所捄正已之进退又媕婀而不决皆非所谓辅臣之体臣四海之内孤立独进陛下过聴任以风宪尝窃思之近岁台谏官迭以言事罢免岂其言皆无补于事欤岂皆愿为讦激险直之语以自为名而去欤尝以为欲言政府之事者其譬如治湍暴之水可以循理而渐导之不可以堤防激斗而发其怒不惟难为功亦为患滋大故臣自就职以来窃慕君子之中道欲其言直而不违于理辞顺而不屈其志庶几愚衷少悟天聴而亦不敢婞婞然如贱丈夫以一言一事轻决去就致圣朝数数逐去言事而无所禆补思以上全国家体而下亦能乆其职业而成功名两月之间纔十余疏其言及助法者止三疏耳当天下多事之时而臣言简缓又不足以感悟则其负陛下亦多矣不意大臣之怒已至如此令臣等分析分析之事前代无之祖宗无之近年已来乃为此法以摧言者之气方陛下孜孜聴治嘉于纳谏而大臣所为则不得正目而视此所以发臣之狂言而不能黙也伏愿陛下深察其事物之变安靖之治以休生民有所措置以大小缓急为先后之序以义利经权为本末之辨自兹凡有献替于陛下者乞有以诱掖奬厉之罢分析之命以尊严朝廷而养多士敢言之气臣不胜惓惓愤懑爱君待罪之至
　　
　　代留守张方平留阏伯微子张许三庙奏
　　
　　伏见司农寺奏请降制应天下祠庙并依坊场河渡例召人承买状取净利本府管下所管祠庙五十余处各已施行内有阏伯宋公?子庙阏伯庙岁纳钱四十六贯微子庙十三贯并三年为一畧臣窃以阏伯逺自唐尧迁此商丘之地主祀大火而火为国家盛徳所乘而王本庙厯世尊为大祀微子宋之始封君开国于此亦为本朝受命建号所因载之祀典垂之甲令所当?洁以时奉祀又有双庙乃是唐张巡许逺以孤城死贼所谓能捍大患有功于民者今既许承买日后小人以利为事必于其间营求招聚纷杂冗?何所不至慢神渎祀莫此为甚岁收甚微实损大体其余利害不敢尽言欲乞朝廷详酌留此三庙特免出卖以称国家寅恭典祀崇尚前烈之志
　　
　　乞愼择讲读官奏
　　
　　臣窃以圣人之徳其聪睿神智固天性之所自有然孔子曰吾非生而知之好古敏以求之者也孟子亦谓人皆有四端是犹火之始然泉之始达在乎充之而巳苟不充之将失其本然之性则虽圣人方其始也学问以达之范围以成之者其可少哉昔有周成王幼冲践阼其师保之臣傅之徳谊道之教训者周公召公太公其人也夫左右之人既如此则成王虽幼其耳目所入葢无有不正者矣我仁宗之初亦以盛年嗣服用利瓦伊晏殊为侍读冯元孙奭为侍讲惟兹数人皆名儒宿徳极天下之选是时方亲庶政聴断之暇每于双日召使入侍讲说经典或读柤宗故事盛明之政庆泽无穷恭惟皇帝陛下绍膺天命傅序统命夫以异禀之资夙成之善而又上有太皇太后陛下之至仁厚徳保?开佑所以成就者罔不备至矣然方春秋鼎盛在所资养左右前后宜正人与居语黙见闻宜正事是接所以起善养源保?愼始尊徳美而长智习致广大而熙光明则劝讲进读辅道之官其可不愼择也哉伏见兼侍讲给事中陆佃蔡卞皆新进少年越次暴起论徳业则未试语分望则素轻使在此官众谓不宜伏请罢其兼职以允公议仍欲望圣慈于内外两制以上官内别选通经术有行义忠信孝弟淳茂老成之人以充其任遇非聴政之日便殿燕坐时赐廷对使之执经诵说陈天下之义理古今君臣父子之道以广睿志仰副继善求治之意臣不胜愚欵取进止
　　
　　请依程颐所乞奏
　　
　　臣伏覩制命以布衣程颐为通直郎崇政殿说书者恭以尊儒重道振举遗逸使天下归心固圣朝之所宜为也然臣窃惟进退者臣子之大节爵禄者天下之公心进退不失其义则人道立爵禄不轻所与则士心劝二者葢不可不愼也颐始则节行自守陛下高其风故以州推官西京教授起之颐既力辞从而赴召而陛下又以宣徳郎秘书省校书郎待之颐既至未即受命而陛下又赐之廷对官之以通籍置之于经筵盖颐之逊避不已而陛下恩命毎有加焉臣恐颐于出处辞受之际义有难安者也孔子曰如有所誉其有所试矣孟子曰仕有时乎为贫辞尊居卑辞富居贫颐好学求志有君子之行遭际盛世其心岂徒欲以声名自售哉固愿有所未就也颐亲老家贫兄颢有贤行官不达而死在颐之义当仕也为贫而仕则若孟子所谓居卑者可也今有誉而不试毎辞而加进臣于是知颐之不敢受也若夫纷纷之论致疑于颐者非独如臣之言也直以谓自古以来先生处士皆盗虚名无益于用若颐者特以迂阔之学邀君索价而已天下节义之士乐道不出如颐等辈盖亦不少彼无所援乎上故不闻尔又以谓颐辞免爵命之日曰前朝召举布衣故事具在是颐之志欲为仕之常秩而亟欲得台諌侍从者尔臣固知论者之或过也然而是非疑似陛下亦不可以不察也圣人自有中道过之则偏天下自有常理背之则乱伏望陛下审真伪重名器闻颐方辞恩制乞降指挥依颐所乞成就其节止授以初命之官既使得以禄养其亲又使授之有义免于似是之谤后日见其可用而进擢之葢未晚也于陛下尊徳举贤之道无过不及者不亦休哉取进止
　　
　　贴黄
　　
　　闻颐有所建请数事如欲令经筵侍臣坐讲之类又有非所宜言者众传以为笑不知有是事乎惟望速降圣?依颐辞免但命之以初官试之以西京教授庶几成颐之志完颐之节以息羣议而亦不害异日擢用也夫亷耻不立于天下乆矣今幸而有一人焉若授受不当于义则使天下靡然益不以亷耻为事岂不重哉
　　
　　乞增谏员及许察官言奏事臣?恩过聴使备员御史固将竭尽愚论知无不及而窃惟陛下即阼聴政之始其所先者宜莫若广言路故臣今就职之日首献其说葢圣人以一心御万事而无遗虑以一视周四海而无遗照非能身亲而目得之也为能资诹访度致之人言开辟其涂使无壅蔽上之公卿大夫百执事下之虽工瞽执技之贱刍荛负薪之陋皆得输意自竭杂然至前而聴吾之所择惟惧乎言者之不能如祖宗以来谏官御史张设员品罕不备足凡在职者皆有言之责臣今伏见计官止大夫官一员御史台自中丞而下虽十员然止于中丞侍御史两殿中法得言事外监察御史六员专于察治官司公事文事之稽违者而不预于言则是在朝廷以一言官而任其责者裁此五人而已天下之大臣工之众权强之渐朋比之萌民之休戚政之利病其于献纳伺察诚恐耳目之未广事或有不得尽闻于圣聴者此非帝王明四目达四聪开众正屈羣策者也臣欲于谏院増置谏官数员本台监察御史并许言事其所领察耳目不废如故所贵共尽忠力交辅圣政臣不胜惓惓取进止依旨推择监察御史奏准尚书省札子节文臣僚上言近降指挥御史台察官并许言事台官共置六员则在台八员之中当减二员莫若指挥长贰察视本台除言事官外某可使者某可罢
　　
　　奉圣旨依奏续准尚书省札子
　　
　　朝散郎试御史中丞黄履奏现今监察御史六员除刘拯外其五人并系臣论荐伏念臣既尝称其材以进之又择其不材而退之在臣私义实恐未安欲望圣慈指挥止令侍御史刘某推择奉圣旨依奏并札付臣者右谨件如前臣契勘本台监察御史六员旧来专领察按近制并许言事逐官皆系臣僚保荐堪充御史之人今除陈次升一人现今奉使差出臣未之职外有刘拯安惇二员刘任乆次可以减罢伏望圣慈量才别加任使其余合依近降朝旨指挥施行
　　
　　乞依旧令封驳司闗报差除奏
　　
　　检会准元丰五年五月七日门下省札子门下省奏据给事中廰状封驳房勘?昨?封驳司准元丰五年七月十八日中书札子节文御史中丞李定状奏乞应有差除并令封驳司限当日闗报本台奉圣旨依奉续准当年九月二日中书札子节文同知谏院蔡卞奏乞应有差除及改更事件并令封驳司抄录闗报奉圣旨应差除及改更事件到封驳司者并令抄録关报者勘?近准新制拨封驳司归门下省为封驳房其旧封驳司准朝旨废罢又准官制新条谏院已废谏官系中书门下官外即不言旧条合与不合行使所有本房承受差除及改更事件今来未敢依旧关报亦未敢便行住闗白帖子称如合依旧闗报未审以何司存为名如以本房缘以门下省若以本省又恐内省无闗报外司之理及检?式令即无门下省闗牒外司条式奉圣旨更不闗报臣窃以朝廷愼于出令故使官司更为检察内之则门下侍以封驳外之则台谏许其论列然朝省之上事有漏泄禁罪不轻人谁敢传若非门下以司闗移则台谏所闻常在命令已行之后此定与卞之所以有请而先帝所以从之也其后给事中徒以封驳改司为房人疑内省不敢闗报外司遂作申禀致有续降指挥厘革今来惟是敕命巳至六曹已作奉行方始随事闗报苟理有未安给事中失于驳正或虽驳而失当其差除之吿命政令改更之制往往已授受施行矣而台谏官方从其后论之虽以圣慈优容聴纳必无难于追改若或者以为号令已行不可反汗则是虽设之官而无补于事也故臣愚欲乞且用元丰三年指挥凡差除及改更事件并令门下封驳官依旧于当日闗报谏官御史台所贵成命未下先事裨补而朝廷亦易于施行
　　
　　贴黄
　　
　　封驳司改为房名号虽亦小异而事任不殊若谓不可用闗恐合以给事中移牒逐处乞详酌
　　
　　乞令台谏先次上殿奏
　　
　　臣昨于十一月十日曽具状奏乞先次令言事官上殿不?施行后来窃闻恐候开年降指挥以此不敢频有申请今来已是岁尽伏望早赐圣旨先次许令台谏官上殿奏事所贵公议人情不至隔塞得以详悉开陈上达天聴
　　
　　论三省枢宻院差除奏
　　
　　臣唯吏部牒十月十六日三省枢宻院同奉圣旨唐淑问除左司諌等事又牒十月二十八日三省枢宻院同奉圣旨陆佃等罢侍讲事臣窃睹自来朝制及近降官制格凡差除有中书进拟者有枢宻院者有三省者有三省枢宻院同进者葢建官分职各有所治法无相参也三省枢宻院同取旨者似止于差除帅臣边镇大吏内臣近上差遣而已今来差谏官罢侍讲不识枢宻何为而预也外言籍籍皆以三省容纵宻院侵紊政体莫不疑异臣窃以国家所可恃者在纲纪大臣所宜守者在名分纲纪正于上则下无邪志名分治于下则政无多门一有夺移何患不起况朝廷今日正当尊强君道谨守祖宗法制严臣下之分以消压权僣之心今废置官吏陛下大政而三省之事也枢密院非其职逾法出位横造议论公然犯分臣恐积?至着交乱官守渐行私意以害政事上则陛亷之等慢下则倾夺之患生杜渐防?实系国体望圣慈特降谕?戒谕三省枢密院臣僚凡以差除拟进者各依自来条制班次取旨所贵正名定分事无侵逾以尊朝廷以正在位取进止
　　
　　贴黄
　　
　　臣又虑上件差除谏官等事曾降圣旨特许枢宻院同进借有特旨乃是圣恩优礼报政欲合同众论之意而大臣之节自当引义辞免惜朝廷纲纪以安分守不应乘便冐进渐隳失体制
　　
　　
　　
　　●忠肃集卷四 宋刘挚撰
　　
　　
　　
　　●奏议
　　
　　歳旱乞修政事奏
　　
　　臣伏见自入冬以来并无雨雪亢阳为厉被灾甚广羣情嗸嗸惊忧四顾考原经典可谓大异夫人之气与天地阴阳之气相为出入流通而徃来者也人情和于下则天道顺于上人事乖于此则天变效于彼是谓天人相与之际也故圣人之事天也知其在上不逺应以类至则凢祈禳消伏以谓末节小数而専修政事以应之窃以陛下委国仰成与之均休戚同荣辱者不在三省枢宻院执政之臣乎今庙堂之上大臣八人情志乖暌谋谟不一无同心同徳之节有分曹怀二之意故议政之际排抵依违相激相斗其语徃往播在中外所以政令壅隔而不下文书稽滞而不行官爵滥于无名而不应于典故公道屈于贵近而独施于疎逺私邪朋比上下隔絶况当皇帝陛下渊黙谅闇之日太皇太后陛下制出房闼之时朝廷政权尽在大臣而大臣不咸如此故天下但闻颇僻之事而不见和善之政政不和则人情不和人情不和则天地之气缪沴而生此变也书曰肃时雨若五行传以谓冬旱政舒缓之所致也今上下可谓不肃朝廷之政可谓骄慢废弛号令可谓二三不振矣古者灾异水旱咎在燮理阴阳之官故?免三公以塞其谴今来歳已穷尽旱暵如此宿麦在野无润泽之入春气相乘有疫疠之变生民一岁之大命岂可不念之哉又一月以来日青无光风霾昬翳考之占验皆非小变而上之人恬不以为怪此中外之所以恐惧而不寕也伏望圣慈深省上天警告之意俯察朝廷乖戾之变特诏大臣修饬政事凢赋敛之害人者法令之未安者大改而更张之至于决狱讼之私枉趣诸司之稽违进忠良退阿谀通蔽塞去疑贰务以至诚实事上塞天谴下救生民则和气之应将不旋日而得之矣臣不胜惓惓之心取进止
　　
　　
　　
　　贴黄
　　
　　今外议皆谓朝廷自升祔以来政事懈弛不及日前此盖有以召之非虚言也
　　
　　
　　
　　乞祷雨疏
　　
　　臣伏见近日都城之中火灾频起人情惶惧转相惊讹盖自冬春以来久旱所致今昼夜暴风气候干燥故易以致火必得雨泽乃可消伏欲望圣慈命官精洁祈祷以安人心以致天泽兼已近四月中气春麦方实夏麦将结正渴雨之时也伏乞速降指挥取进止
　　
　　
　　
　　贴黄
　　
　　臣按五行传曰贤佞分别官人有序率由旧章则火得其性若信道不笃或谗夫昌邪胜正则火失其性?惟陛下圣政英断其于辨别贤佞固已至矣然更愿陛下常以此事留心勿使谗言可进邪或胜正则天人之际应如影响一雨不难致而滥焰息矣
　　
　　
　　
　　岁旱待罪奏
　　
　　臣等伏睹春夏以来旱沴深广徧走羣望雨泽未应上烦圣虑焦劳恻怛奉今月九日诏书避殿损膳深自退抑臣等伏惟灾异之应必由政事政事失当咎在臣等今乃致陛下降刻责之言裁居养之节则是归过君父臣等夙夜悚惕伏望特赐罢黜以惩不职或先次依故事各降官职庶几少谢天戒臣等以三省阙人不敢合门待罪各且在职听命伏乞早赐处分
　　
　　
　　
　　论政事稽滞疏
　　
　　盖闻传曰朝廷正则百姓理又曰众贤和于朝则万物和于野今夫上之人诚能同德一心尽公忧国则必有和善之政而下无朋比之士苟人有异意转相非疑则必有僻违之政而下有向背之俗于是民被其害矣臣伏见昨者皇帝陛下太皇太后陛下听治之初惠绥天下去民之所同患更法之所不安至于振淹滞绌贪刻发政施命无有虚日故近自畿甸至于海隅莫不鼓舞承风倾耳以听太平而近者一両月以来政事号令之见于施行者旷然希阔中外颙颙无所闻见深求其故皆以谓执政大臣情志不同议论不一之所由致也有阴拱以坐观者有阳合而内暌者有强横以肆制者有忍耻以怀咎者滞事积前相顾而不发故仁泽屯于上而不下庻事壅于朝而不行以至文书稽留人情隔塞圣人之化虽曰久于其道而后成然固有缓急之事今事至轻小明有比例或止于一法令之増损一官吏之废置犹不肯倡端主论则方今邉鄙之大利害赋役之大是非天下百姓之困苦如在倒垂而望解者当谁任其责何时而议也幸遭圣明哀愍元元为庙朝大计而谋国之人方身是?方私是图坐玩岁月亦可谓不仁矣况今皇帝陛下以盛年居谅闇太皇太后陛下以垂帘而称制于此时也而辅弼不咸相擅相激非独政事壅积而已诚恐疑贰渐深分曹固党使倾险之士煽于其间上下乖戾何事不生此又臣之所为深忧也伏望圣慈深察事变防微杜渐特诏辅臣当务同寅协?相与以信去其贰志以济国家之事今来政事之稽滞未决者趣令条上取?则望圣明发自睿断别白施行以幸天下
　　
　　
　　
　　论景灵宫帝后同殿乞下近臣疏
　　
　　臣伏见神宗皇帝神主既祔太庙窃计于景灵宫当依祖宗神御别建朝殿伏缘宫中地歩今已隘逼若或开展民区则理有未安臣惟原庙之说始见于西汉而其制度盖不传而无闻今景灵宫之聚神御也固有祖于原庙之意然帝之与后各建殿室盖缘旧来神御?在诸寺故亦各殿乃出于一时规画别无义据臣愚窃谓既尊曰庙当仿于宗庙之制帝后宜同御一殿如此则今日神宗所御遂可无事于兴作矣奉迁昭宪皇后于宣祖殿合配而复以太始殿易名为神宗之殿非徒简节劳费便于时而已也考之礼典则无违质之人情则为顺此大事也伏望圣慈诏三省両制礼官杂议以处其当听陛下圣断焉臣浅陋妄议合即罪诛窃谓如此自与庙制相合逐时酌献行香亦无妨碍取进止
　　
　　
　　
　　论降诏疏
　　
　　臣闻朝廷议欲降诏中外慰安人情传闻二三臣不敢信傥果如此臣实未喻伏见陛下即位以来修先朝政事损益法令进退臣吏大要専以安民四方晓知上指坦然明白矣至于怀私负衅贵近不赦而忠信之言虽小必录此又人人皆能道之臣独不知国家尚安所疑欲家至而户晓也若谓日者黜责一二臣僚恐附离党与不无反侧故以诏书安之臣谓人情无甚相逺不从上令而从其意动民以言不若示之以行事自古而然朝廷果将吹毛洗垢搜抉宿过则诏令随行人亦不信但令朝廷罚罪之意出于公议惟责大体不问其余则虽无所言何患人不知之近者朝廷法令方具功罪明白吏民安堵自如正宜镇静无事何故自生疑贰猥欲以言语区区过自分说以胜士大夫之心臣恐中外有以窥陛下也前世汉唐以来因诛鉏叛逆或克复僭伪危疑之始虑有动摇故亟下诏令慰抚未萌今升黜官吏何时无之何至张皇自生不安之意臣窃以为过矣抑臣闻之人才实难自非大姧大猾怀邪怙终此外安有终身弃置之理古人以功赎过所谓使功不如使过良以此尔前以罪退后以功进是乃国家所以公天下者见之一二则中外将不待言而信矣臣谓安反侧之计无以尚此何必空言哉伏望睿断寝降诏之议免四方疑惑以幸天下臣不胜惓惓取进止
　　
　　
　　
　　再论降诏疏
　　
　　臣近闻朝廷议欲降诏中外得于传闻未见本末然窃谓朝廷举动不可不慎昨已具状论列今者外议籍籍又异于前大意谓陛下即位以来増损法令进退官吏今已改意自悔故欲下诏委曲解说又深厌台谏言事故欲止约多士转相告语且谓自此臣僚虽有罪犯无复忧畏台谏虽有闻见无复敢言诏令未下人已非议臣备位言路所闻如此不敢不论臣窃谓刑赏予夺天下公噐非苟顺人情惟当而已日者朝廷加惠元元取官吏蠧国贼民之尤无状者显黜一二以励其余此甚大惠陛下其以为当耶未当耶诚以为当则足矣何必家至户晓自起疑贰之意使忠义自失奸罔幸免臣所未喻也台谏臣僚?皆疏贱孤寒之人而使以讥切主上弹治贵近为职其势固已不胜若稍加沮抑且使有诛夷之忧则人人顾私自便谁肯尽言又况听与不听上系朝廷去取大抵欲言十事退思反顾已去五六其言虽上又经裁择则言而听者率不过十一二然则朝廷听言可谓审慎议论虽多言者何罪且台誎以言为职今若明出诏令戒使勿言则是予之官而夺其职为小人之所脾腉轻诮必不能自立相率引去然则言路塞絶谁复以利害之计上闻此又臣所未谕也臣思虑累画夜其事甚易见不知为陛下建此计者谁乎臣愿陛下深思臣言无忽速赐寝罢降诏之议以安士论若本无此议臣闻之误妄罪当万死臣不胜拳拳取进止
　　
　　
　　
　　三论降诏疏
　　
　　臣近两具状奏乞寝罢降诏指挥未知圣意赐与不赐省察朝士大夫亿度风?转相传诵不无非议臣谓降诏本欲安人情而诏令未下事已宣露反使人情疑惑则利害固已可见甚非陛下镇静中外之意臣备员言路此而不论臣则有罪是以不避烦紊愿毕其说臣谨按齐桓公与管仲谋伐莒谋未发而闻于国人国人曰君子善谋小人善意臣下窃意之也故朝廷之人不为则已苟有所为虽秘谋宻计人且意而知之况陛下以修政事清人物遂欲阔略细故含垢匿瑕示天下以寛大诚大惠也但此意一定何患人之不知若更施于行事一二则中外谕意坦然洞逹矣何必空言喋喋过自分辨急于取信无乃害国家大体哉诏书大意不过以谓罪恶者已治欲使其余改行自新恭惟先皇帝养育人材布满内外其中邪慝不能无之今已行惩劝则是乃所以成就先帝之意若必形于诏书示荡涤之惠使之自新则似分别前日政事亏损治道无大于此然则人情安与不安乃在陛下立意行事其实何如耳不在降诏诏下之后事体窒碍其害乃至如此臣愿陛下深赐省照特罢降诏以全大体臣不胜拳拳取进止
　　
　　
　　
　　论韩琦定策功疏
　　
　　臣等去月二十六日奏事延和殿论韩琦等定?以立英祖勲烈显著近年为人掩夺其功乞赐明辨方惧僭冐俯听罪诛伏蒙圣慈开纳宣示本末不待臣言而自巳晓然见是非之正臣等退而感叹因窃思念自至和以后臣子以国本末建为言者盖不可胜数或泛乞早定储贰或愿择宗室之贤者至于请立谁何有所主名则万一无敢及之者至嘉佑六年琦与欧阳修同司马光疏日日叩请开导引翼天意感悟大议始有主名而英祖皇子之诏遂下矣言之者虽多而为之者琦也忧之者虽众而任其责者琦也此四海之所共闻天地祖宗之所照鉴而今日莫如太皇太后陛下之所详而知也琦等有社稷之功而不能自保于存没之际王同老为殳贪功上其私室所藏之文引中书同列窃议之语乃云至和已有定议神宗以为赏疑从子恩过寕僭于是进官录子所以襃显之者倾动一时而诏?直谓嘉佑立子之诏但宣至和已定之命而已嗟夫大忠元勲移彼而就此有所与夺矣此公议之所不服而是非之际不可以不辨也循迹考理皆有证佐臣已列九事具之前疏同老乗琦与同时执政皆亡而慈圣光献皇后上仙之后谓无有知其事者乃出而振之而不虞太皇太后陛下之知之也臣等区区非为琦修等家横冀恩泽亦非欲追革同老等赏典但乞降一诏书辨正定?大功所在布之天下付之实录院以昭信史以伸公论以慰士大夫心为万世忠义之劝伏望早赐指挥取进止
　　
　　
　　
　　贴黄
　　
　　前后臣僚乞建嗣者虽多然琦等嘉佑未定?之日止用誎官司马光章疏琦等日持其疏恳请于前其功业皆相济以成之也伏望于今来诏书中明赐别白襃显以示天下其与元豊旌赏之事自无相妨
　　
　　
　　
　　追讼吕诲疏
　　
　　臣伏以辨大姧而?未萌人臣之先识襃遗忠而发潜德国家之令典臣尝观熙寕之初王安石以道义文学起而辅政先帝举天下听之天下士民亦罔不指期以望太平上下向之无异辞当此之时故谏议大夫吕诲为御史中丞独以为不然屡有奏论其略曰安石居庙堂天下必无安静之理又曰误天下苍生必此人诲坐是贬官于外未几已殁其后安石与其朋党变乱祖宗法度専以聚敛为事颠倒邪正进退失其当废民之所同欲兴民之所同害欺?朝廷天下被其患者十七八年其间虽有踵事増虐之人然要之权舆造端实自安石始四海困扰皆如诲言诲可谓有前知之明矣诲名臣之后为人忠信刚正立朝行已有古人之节大臣之风在言路前后三黜皆以击姧邪忤权势最后尤以直道大义为公论所高诲之死于?地在熙寕四年官至侍从而朝廷未尝有所赠?诲之妻今在生事微薄有子皆碌碌小官恭惟陛下临御以来惠绥生民修完庻政以成就先帝求治本指昭显于世而开奬言者孜孜听纳凡臣子在前日输忠献直尝有一言于朝者莫不収拾襃用之而诲不幸既亡未见遇于今日此天下有志之士所以叹惜而不能已臣不胜愚虑欲望圣慈嘉诲之有识敢言言不获用利不得及于世哀其志节特赐襃赠及赐谥以表显之录其诸孤稍赐任使非独以慰幽壤盖亦以劝天下之忠义而愧人臣之为姧谀者非小补也取进止
　　
　　
　　
　　贴黄
　　
　　臣不识吕诲然实慕其为人其谠论直节近世在言路者少及焉而又逆知安石为政之害使其言用岂不有补于天下此朝野之所同知也
　　
　　
　　
　　请文彦博平章重事疏
　　
　　臣伏见陛下降诏遣使诏太师文彦博赴阙惟彦博以勲名之重翊亮四朝可谓社稷元臣宜乎陛下思见其人而加礼起之甚盛事也臣窃观自古以来莫不贵德而尚齿然宗工大老遇之必以礼而处之必以道故或尊之以为师保或养之以为三老五更或使之朔望一朝或间趋朝廷平章重事或有大政就而咨决考于前载故事具存今彦博之来在圣谋神虑必有以处之将一见其仪形而已耶又将有所咨访耶将留之朝廷以自辅耶又将任之以政耶今外议但见宰相虚位久未除人皆以谓陛下必将以三省长官命彦博矣虽臣愚意亦不免出于此然臣窃谓诚若议者所料付以三省之政有官则有职有职则有事四海之大万务之繁大小无所不总日夕裁决朝?陟降殆恐非八十余年老臣之聪明筋力所能宜也有职事则不能无得失使任其责则伤恩释而不问则废法又非所以养元勲而尊旧老也彦博虽老矣然忠厚敦大足以慰士大夫之心其气略足以弹压强悍其威望足以镇服外裔诚宜今日优游佐佑以为朝廷重古之人以老成有过于典型盖为是也臣欲望圣慈诏彦博以本官朝朔望遇有军国大事特赐宣召询以筹?不须以官政婴之夫以三师之尊独承天子清问献纳以决大议而不劳以事此陛下之所以尊礼旧德者至矣不亲于权以进勉君道不疲于职以休养老臣而无累于出处之际此亦君子之可以处而安也恩协义称无以易此伏望决自圣心使天下无异辞臣不胜区区取进止
　　
　　
　　
　　论太学狱奏
　　
　　臣先准朝?看详诉理熙寕以来罪犯并元豊后来探报断遣公事渉寃抑情可矜悯并许上闻数内一件制勘太学公事龚原等二十二人已具看详事理奏听指挥去讫伏縁事有未尽须至论列臣谨按太学公事本因学生虞蕃就试不中狂妄躁忿上书告论学官阴事自此起狱又因勘官何正臣迎合傅?将赦前及状元于法不该推治之事奏乞皆行推治亲画特?依奏自此狱遂大炽上自朝廷侍从下及州县举子逺至闽呉皆被追逮根株证佐无虑数百千人无罪之人例遭棰楚号呼之声外皆股栗臣闻论者谓近年惨辱冤滥无如此狱其所坐赃大率师弟子挚见之礼茶药纸笔好用之物皆从来学校常事虽经有司立法而人情踵故未能遽革尽以监临枉法当之终身放废可谓已甚其间虽有赏负罪犯之人终以下讦其上事发不正狱官希合拷虐太过故虽得其罪论者犹不以为直又况学士大夫不堪困辱类多引虚自诬并坐重责深可嗟悯臣所看详缘止是据按考事而狱吏等从来锻錬文案惟恐平反故首尾牢宻曲直莫辨况此狱出于正臣希功用意尤极巧诋今虽已具案内事状奏闻然在于实情天下之所知者有所未尽若不旷然加惠一切昭洗止用有司看详之文诚恐冤抑不伸不足上副圣仁矜恤之意臣愚不胜拳拳欲望陛下特出睿断将太学制勘命官举人等优赐恩?等第除落罪名取进止
　　
　　
　　
　　贴黄
　　
　　现今看详诉理所若于公案内见得冤抑或可矜事状即本所自可陈奏其虽有寃抑可悯之情众所共知而案内文致完宻非看详所能见之如此狱者若有司不以事实上闻则冤者无由可伸臣待罪言路义不可以避嫌自黙惟陛下酌情制事毋拘常法特与优加除雪以示寛大仍乞作特?施行
　　
　　
　　
　　乞重修太学条制疏
　　
　　臣窃以学校之制主于教育人材非行法之地也羣居众聚帅而齐之则诚不可以无法然而法之为学校设者宜有礼义存焉何也比岁太学屡起大狱其事一出于诬枉于是有司缘此造为法禁烦苛凝宻士之学其间者转身举足輙蹈宪网束湿愈于治狱条目多于防盗上下疑贰求于苟免先王之意礼义科?逝已尽矣法有大可怪者博士诸生禁不相见教谕无所施质问无所从但博士月巡所隶之斋而已谓如此则请问者封众足以为证佐以防私请以杜贿谢嗟夫学之政令岂不大缪先王意哉私请贿谢如是真可以絶之乎而又斋数不一不可以随经分隶也故使之兼巡如周易博士或巡治礼之斋礼学博士复巡治诗之舍往徃所至备礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之踈也其道不如是之觳也先王之于天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪辟谤士虽有豪杰?萃之才谁敢品题以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不许相见之禁教诲请益听其在学往还即私有干求馈受自依律敕仍乞先次施行外应太学现行条制委本监长贰与其属看详省其烦宻太甚取其可行便于今者有所増损着为科条上礼部再行详定上之三省以听圣断
　　
　　
　　
　　论取士并乞复贤良科疏
　　
　　今有建明贡举条制谨具下项臣伏见国朝以来取士设科循用唐制进士所试诗赋论?行之百余岁号为得人熙寕初神宗皇帝崇尚儒术训发义理以新人才谓章句破碎大道乃罢诗赋试以经义士儒一变皆至于道夫劝士以经可谓知本然古人治经无慕乎外故其所自得者内足以美己而外足以为政今之治经以应科举则与古异矣以阴阳性命为之说以泛滥荒诞为之辞専诵熙寕所颁新经字说而佐以庄列佛氏之书不可诘之论争相夸髙场屋之间虽羣辈百千而混用一律主司临之珉玉朱紫困于?惑其中虽有真知圣人本指该通先儒旧说苟不合于所谓新经字说之学者一切皆在所弃之列而已至于蹈袭他人剽窃旧作主司猝然亦莫可辨盖其无所统纪无所櫽括非若诗赋之有声律法度其是非工拙一披巻而尽得之也诗赋命题杂出于六经诸子歴代史记故重复者寡经义之题出于所治一经一经之中可为题者举子皆能类聚裒括其类豫为义说左右逢之才十余年数牓之间所在命题往往相犯然则文章之体贡举之法于此其敝极矣诗赋之与经义要之其实皆曰取人以言而巳也人之贤与不肖正之与邪终不在诗赋经义之异取于诗赋不害其为贤取于经义不害其为邪自唐以来至于今日名臣巨人致君安人功业轩天地者磊落相望不可一二数而皆出于诗赋则诗赋亦何负于天下或取以诗赋或取以经义无异道也但有司考言之法有难有易有难易故有利害有利害故去取或失其实而所系者大矣然则法不可以不改也臣愚欲乞试复诗赋与经义兼用之进士第一场试经义第二场试诗赋第三场试论第四场试?经义以观其学诗赋以观其文论以观其识?以观其材前二场为去留后二场为名次其解经应于通用先儒传注或己之说而禁不得引用字解及释典庻可以救文章之敝而适乎用革贡举之敝而得其人亦使学者兼通他书稍至博洽一臣伏见汉唐之制因天见灾异或政有阙失则诏郡国及在位举贤良文学之士天子亲?以求其言至于国朝沿袭故事于是设为贤良茂材科目随贡举召试其于得人视古为盛近时之制遂罢此科臣窃以为国之道得士欲广故取之非一涂谓常选不足以致异人故设制科以収超絶之才而毎举中等不过一二人而已今夫官人之法入流门户日益増多未有澄汰而于三年取一二非常之人则废其科不用此何谓也臣愚欲乞复置贤良方正及茂材异等科目毎遇贡举诏近臣仍依旧制举试所以广言路求人材继祖宗之制也一臣伏见近制明法律举人试以律令刑统大义及断案谓之新科吏部将司法员阙先次差注在进士及第人上臣窃以先王之治天下以礼义为本而刑法所以助之者也惟君子用法必先之以经术法之所以治理之所在也故恶有所惩而常不失忠恕之道旧制明法最为下科然其所试必有兼经虽不知其义止于诵数而先王之意犹在也今新科罢其兼经専于刑书则意若止欲得浅陋刻害之人固滞深险之士而己又所取之数比旧猥多调拟之法失其次序臣以谓宜有更张欲乞新科明法并加论语孝经大义登科之额裁减其半及注官之日并依科目资次所贵从事于法者稍不逺义而士之流品不失其分右谨条件如前伏望圣慈裁酌如赐开允即乞今年降诏并自元佑五年秋试为始
　　
　　
　　
　　●忠肃集巻五 宋刘挚撰 
　　
　　
　　
　　●奏议
　　
　　论役法疏
　　
　　臣窃以圣人之治虽一道无敝而道之寓于刑名法数者必有偏而不起眊而不行者圣人因时而变之变则通通则乆以尽天下之利此五帝所以异制而三王之所以不同礼也国家承唐末五代熟烂之后祖宗创制造法趋时之宜顺事之变虽圣圣相继而其法令日増岁损或举或废未尝同也至于宁民适治所谓道之无敝者则未尝异也神宗以仁智之虑达因革之数凡政令制度急?慢轸大解而更张之故天下?其利然至于今殆二十年所谓偏而不起眊而不行者盖复有之矣其事则非一而其大者则役法是也于役法之敝相为首尾而牵连当更者则坊场吏禄是也始者以繇役不得其平农民劳费故命有司议所以均弛之有司不深惟其故乃一刬祖宗差役旧敕为官自雇人之法率户赋钱以充雇直曰助役又曰免役自上戸至于下戸等从来无预差役之家一槩敛之盖于赋税科调百色买纳求取之外又生此重敛岁岁输纳无有穷期古人有言平地无铜矿农家无钱炉今所输必用钱而土所出惟是丝帛榖粟幸岁丰收成而州县逼迫不免贱价售之无以养其私若岁凶则破易资产或以倍称之息举债于兼幷以应期限更无减放之法州县上戸常少中下之戸常多自法行以来簿籍不正务欲敷配钱数故所在临时肆意升补下戸入中中戸入上今天下往往中上戸多而下等戸少富县大乡上戸所纳役钱岁有至数百缗者又有至千缗者毎岁输纳无己至贫竭而后有裁减之期旧来乡县差役循环相代上等大役至速者十余年而一及之若下役则动役三二十年乃复一差虽有劳费比之今日岁被重敛之害孰为多少也今天下钱日益重货日益轻民日益困矣若之何坐视而不恤也哉然则前日有司立法非有意于寛役利民正在聚敛刻剥损下益上为国取谤大失朝廷惠绥生灵本意臣窃见繇役昔者有至于破产而民惮为之者惟衙前一役尔今天下坊场官司收入自行出卖岁得缗钱无虑数百万以为衙前雇募支酬之直计一岁之入为一岁之出盖优有余裕则衙前一重役无所事于农民农民既除此一重役外惟有散从承符弓手手力耆戸长壮丁之类此役无大劳费宜并用祖宗差法自第一等而下通任之比于旧制繇役轻矣治于人者事人古今之通义则安用给钱为哉坊场之法旧制朴戸相承皆有定额不许増抬价数辄有刬夺祖宗非不知増价之为公家之利也所以不许者知其悦目前之利必有后日之害故也新法乃使实封投状许价髙者射取之于是小人徼一时之幸争越旧额至有三两倍者旧百缗今有至千缗者交相囊橐虚自抵本课额既大理难敷办于是百随起决至亏欠州县劳于督责患及保任监锢系累终无偿纳官司?惜课额不为减价则谁人复肯承买今天下坊场如此者十五六矣故实封増价之所得与败阙之所失殆不相补也盖财利可以通之而己不可尽也少捐分数与民共之则公私相济其利长乆臣欲乞罢实封投状之法应天下坊场委逐路转运提举司将现今买名净利额数与新法以前旧额相对比量及地望紧慢取酌中之数立为永额一用旧法召人承应庶朴者无破败之患而官入之利有常而无失也吏禄之法天下吏人旧制诸路及州县法各不同有乡戸差充者有投名者有乡差投名杂用者入仕之后既以案司之优重迭相出入以为酬折又积累岁月有出职之望行之乆逺人自以为便此时有司见礼经有庶人在官之禄遂假其说资以掊民殊不知三代已逺其事不可行于今日者多矣夫庶人在官之禄虽有其文而其法与数不可见其详乃凿空造端槩敛民钱给为吏禄不重之则不足以募不轻之则不足以给今内外之吏除重法人外其它毎月所给无几于吏固未足以有济而官给所积天下盖已不赀无故竭民财而为此费诚何为哉至于所谓重禄以行赇法尤非义理夫一钱以上以徒坐之谓之严刑可也遂以谓吏惧而不受赇则臣不敢知也今主议者曰禁既严则吏必畏故令下以来犯者少臣以谓非犯者少败者少也非败者少正其罪者少也网之宻则与者取者藏声匿迹亦将避之去也故曰败者少也一钱坐徒谁则忍之谁敢易之故苟有败者若稍渉疑晦及自非有告人当赏则官司往往迁就平反释重入轻若外路则虽使者亦或谕意州县使之如此亦人之情也故曰正其罪者少也借使犯者皆败败者皆正其罪固先王制刑之所无而圣人所当矜慎之也吏受贿于律自有刑名而曲法者一疋以上至徒则刑亦不为轻矣今变先王之刑而重之又多赋吏禄以买法之行无谓也臣愚欲乞除熙宁以前旧法有禄公人并依旧外应新法所创及増给吏禄并行减罢臣愚诚不知忌讳今衙前之役则待之以坊场价钱弓手等役则均之以祖宗差法吏禄非旧法所给则皆罢去应役人糜费私役之类则禁之以熙宁新法苟如是也则所谓免役钱者于是可以一切蠲除矣或谓免役钱籍于常平固非独以待募役也县官他费多有赖乎此则未可以利害论也臣以谓役钱领于司农非有特敕未尝以给常费今罢去无损于国用况祖宗以来至于役法未改役钱未敛以前百余年间不知何以为国也亦曰用之有节则取之有道矣今天下百姓疲筋骨忍饥寒冐鞭笞终岁急急为公家纳钱尔不幸有连年灾荒之变实恐穷苦之人流亡转徙为沟中瘠而强梁者赊死忍命不淂为陛下之良民矣然则役钱乃生民性命天下安危之所系奈何欲以为不刊之令哉古者富藏于民诚令百姓赋税之外有以自养则其赢余乃国之外府缓急取之而已无事之时坐困竭之非计也臣故以谓役钱宜一切罢之役钱罢则提举常平官司亦可罢去以现存职事付之转运司足矣天下既减罢监司数十人则州县稍得从容上下省事非小补也虽然此大法也顾臣之言盖其略耳至于法之纤悉或参差抵牾宜有画一之论欲乞于两制臣僚选差明于治体深于民事者三两员置局讲议裁立条格于三省执政官预领之以待圣断施行
　　
　　
　　
　　乞置局议役法疏
　　
　　臣伏覩今月七日敕节文天下免役钱一切并罢诸色役人依熙宁元年以前旧制委州县定差者命令既下中外人情鼔舞欢喜皆谓此一事为害最大从来百姓日夕延望今陛下一旦行之救其困苦天下幸甚臣窃闻令下之后姧邪之人论说纷纷造作浮言意欲摇动其事不知陛下察其然乎盖今日庙堂之上侍从之间其人多以新法而进至于外之监司亦皆由新法而选今法既更改则其心皆非所欲故诽议荧惑欲幸其失而不能成尔敕命内固有小节与旧法异同及措置未尽之事縁已命下指挥许州县监司申明利害擘画自可候到日修正立法今来改免役为差役乃是大体也大害已革譬如疾患之人病根已去其它气体未和当徐徐调养之而已臣恐上下观望之人指小小未圆事件张皇鼔扇伏望皇帝陛下太皇太后陛下坚持此意力行无疑勿为异论所动候臣僚及诸路论列到未尽未便事理乞付三省类聚参详为法内如有合先次施行者即乞随事先赐处分
　　
　　
　　
　　乞罢百姓实封言役法疏
　　
　　伏覩今月四日敕节文在京差官详定役法奉圣?诸路且依二月六日敕定差仍俟近来指挥到日县与州及提举转运司各遽限两月体访役法的确利害保明闻奏仍令逐州县出牓许旧纳免役钱今来差役人戸各具利害实封自陈县申州州缴奏臣窃以免役钱之为天下害也乆矣陛下一旦罢去复用祖宗差法中外罔不欣快臣曾奏乞坚守差法大意力行毋疑勿为异论所动其有条目未完措置未尽之事外则己于前敕许州县监司申明内则已?选官置局详定今来敕命若止于展限则可也而其间命令有未安者臣于是疑陛下于此法之意似已为异论所摇矣且命令之出要在必行岂可却云且行则天下奉承者岂不疑惑懐私之人岂不观望又令旧纳钱今被差者皆具论列縁四海百姓向来无不纳钱则是竭天下之人使之实封议法则求言无乃太广乎实封之状州县必湏疲于递送其达于朝廷者计湏山积则考阅何时可徧而所谓差役之法何年可见其成也不知谁建此论者盖欲为迁延之谋动摇之术不意朝廷从而行之甚哉邪说之可以移主听也改免役为差役利害明若观火易见也参差不齐在所修立者其大不过十余条目而已今己选建官局但宜趣具画一宣布行下夫法既先定如州县奉行委有未便方听依限申请然后随事修完则岂不简直易行而何用此纷纷以遂沮害之计召天下之疑哉伏望速赐契勘如已颁行即乞于敕内自仍令逐州县出牓以下三十三字更不施行
　　
　　
　　
　　贴黄
　　
　　先王顺人情以立政故政令之行自合于人情今设官建局以议大法但思所以便安于人可也何至徧问天下使人为之说此古今所无也天下百姓实封之议杂然而至将如何去取哉此止欲稽滞以生变不可不察
　　
　　
　　
　　请定役法条制疏
　　
　　臣伏见天下役人已复差法自置局以来未见修立画一条制昨者虽有指挥令依熙宁元年以前旧法施行縁熙宁以前敕条其间亦有不可行者兼近降二月四日敕命自有与熙宁以前条贯抵牾相妨如役人正身不愿者今来兼许雇人而嘉佑旧制耆戸长弓手之类并湏正身充役臣不知现今州县如何施行且繇役大
　　
　　者无如衙前始者改法一槩乡差既而复以坊场等钱雇募未几又改雇募为招募三両月间命令屡变臣恐天下循用或有疑误而异意之人有以窥伺臣窃料朝廷欲候诸路申请然后立法如此止是一路事件臣欲乞指挥先立通用役法条贯将近降累次敕命大意为主画一立法先次颁行若诸路有未尽未便方听申明随事别降指挥所贵天下先有大法可守不至乖戾取进止
　　
　　
　　
　　乞令苏轼依旧详定役法奏
　　
　　臣闻中书舍人苏轼辞免详定役法有?不许又具辞免者窃以差役之法最合重事陛下欲使利害曲尽置局讲求此甚盛德然自置局以来为日寖乆未见就绪而议法之官颇已屡易今闻轼以议有异同力欲辞避人人如此则法度之成何时可冀乎臣闻五味不同而适于口者味相足也五声不同而悦于耳者声相备也一可一否一是一非杂然并作此议之所以同归于尽
　　
　　
　　
　　一人曰可皆曰可一人是曰皆曰是信如此又何以议为哉议有异同正宜反复曲折相足相备以趋至当而遽为避就非独议法难成使姧人乘之投隙伺衅摇撼法意非国之计也臣愿深诏执事者毋矜能毋愎众毋以小利妨大体使利害曲尽以称朝廷之意所有苏轼且令依旧详定仍乞催促成就以时布宣取进止
　　
　　
　　
　　贴黄
　　
　　吕大防范纯仁韩维皆为执政事无不领虽离去本局其责尚存轼若陈乞获免则不复干预非大防等比
　　
　　
　　
　　论陜西河东储籴奏
　　
　　臣窃见陜西河东昨以军兴之际调发猝遽所在仓廪支用耗竭今邉隙始开未为无事其所以备守之计食为先务両路今年夏麦度越常时经画储峙时不可失伏乞速降指挥逐路转运司广作计置乘时贮籴然诸州军昨经烦费帑藏萧然若俟移用转易恐成稽缓欲令除交钞及本司调度应副外将诸色封桩钱物并听逐急支用渐令收簇拨还其逐路转运使副近日数有迁意往往未到本任兼又疮痍之后经制事务不少可以权时添差提举籴便官一両员使专其事庶几可以办集缓急不误邉计取进止
　　
　　
　　
　　乞体量成都漕司折科税米奏
　　
　　臣准去年十月十八日圣?指挥节文诏令屡下寛均民力近闻官吏不切奉行如尚有违戾委御史台觉察闻奏臣风闻成都路转运司将百姓税米科折绢帛折之者轻取之者重毎米一石二斗折纳绢一疋民间米毎斗六七十文而绢价毎疋一贯七八百文当壅并限逼之际有至二贯文者又有送纳退拣诸色糜费以此一路倍有伤困逺方之人无所赴愬甚非仁政惠绥万方意伏乞指挥下别司体量指实施行
　　
　　
　　
　　论川蜀茶法疏
　　
　　臣伏覩陛下即位听政以来嘉与天下休息于安治凡法令之弗便于民者疏通损益之官吏之弗良于政者罢免放黜之中外欣戴人人如被大赉然事犹有在逺方重地为害尤甚者则河北江湖之盐法福建川蜀之茶禁是也数路之害同而河北江湖福建已?朝廷遣使亷治独蜀之茶害未闻诏?臣窃尝博访于知其事者槩得其说曰蜀地陋而茶之所出不过十数州而已始时人赖以为生今茶司尽?而市之大约园戸有茶一本而官市之额己至数十斤矣官所给钱及以糜耗于公者名色不一如预借息钱验引钱头子钱村角钱税钱之类费去常己过半毎岁春官司预以劵给借钱粮必以牙侩保任之及输入之日引验交称又牙侩主之故其费于牙侩者又不知几何则是官于园戸名为平市而实夺之也园戸有逃以免者有杀死以免者已而其害犹及邻伍欲伐茶则有禁欲増植则如市故其俗谓地非生茶也地实生祸也茶场司以茶为息始者息一出于茶也其后市之价愈下取之息愈多园戸不胜为之也故作茶日少裁足以应官额而己于是主茶息者议不独赖茶而又为博易以充之也博易之事他货百物贸贩苛刻锥刀琐屑无不为者依茶为名通曰茶息啇税务坐视漏失岁课而不敢有所论也至于啇贾请算者平时便私散之州郡茶地今则一集于成都之都场髙其估以与之又总计平时所之州郡逺近道里之费入之故都场之取息又如此此啇旅之所以难行也官吏以息为功以功第赏既进官减年矣又以息额之余钱使与胥吏牙侩分取入己日用市易法也市易赏之固非法也然其取息犹曰与民和市而茶之取息一用严刑重禁网罗致之亦为暴矣柰何均用一法赏之也今一任有分钱少者不数千缗而减年磨勘至有三十余年者此何理哉法亦可谓敝矣而朝廷遣使未之及者岂非以蜀之茶法与熙河兰?之经制相为用者欤蜀茶之利以给熙河兰?者天下十之三熙河兰?之费不止而蜀茶之害未可息也然熙河兰?之费今昔宜有不同昔者事邉之外前有王韶后有李宪提兵革财用之大权朝廷捐金帛市租莫知纪极听其自用不领于有司无所?计非徒私二家也于是依倚苟合之人罔功兴事以利相市之徒公取公予莫见其迹则熙河兰?大费外又有以泄之者如此也今既制之于有司无二人者之横蠧若又于邉计外凡宂名滥费一切大为之节约则蜀之茶可以弛其禁而所谓十之三者殆必可损矣伏望圣慈选使指考茶法之欺者?计縁茶公家所费与实息之数大减岁市之额稍増斤直之价削纳茶无引之钱以完养园戸裁官吏之员牙侩之数以省宂给罢息赏之滥分钱之弊以革欺幸而以其事与转运司通治之如此则蜀民之困苦庶乎可以苏也臣待罪言路既有得于人之言敢不亟请也苟以谓有助于用而不废则何事不可为哉亦有道而已矣宋用臣未建此?以前不闻国用阙此二十万缗也譬夫为人之子曰攘窃于人取财以养其亲为之亲者知其如此也顾利以奉飬而听其为盗则可乎伏望圣慈早赐出自睿断罢水磨茶场以通啇贾以飬细民以完州县税额以免农民永害而上以副仁圣惠绥天下之意取进止
　　
　　
　　
　　乞复钱禁疏
　　
　　先王之制钱币也所以御万物通有无而调虚盈人主之所操天下之利势也鼓铸之权一制于公上而下不得私之其发散交易流布运用虽积于公或藏于民转徙出入之不常而要皆为县官之物使不出于中国用尔是以销毁之姧散泄之弊不可以无禁也天下诸路监冶所铸入于王府岁亡忧数十百万缗自国朝以来积而至此其数几何谓宜公私沛然有余裕矣然今都内之藏既不闻于贯朽而民间乏匮时或谓之钱荒此何谓也其故大者在泄之于四夷而已曩时着令铜钱出中国界者数及一贯其罪抵死立重赏以告捕而居停资给与夫官吏之失检察者皆罪有差今熙宁制删去此条而徒闻沿邉有毎贯税之之令利之所在民不惮于犯法前日杀之犹莫能制况遂弛其令哉使四夷不劳而获中国之利以为利三邉之所漏海舶之所运日积一日臣恐竭吾货财穷吾工力不足以给之而区区之算税权其得失何啻相万哉夫钱以铜为本铜之必禁前世固已有祸福之论今朝廷方増置钱冶而删去铜令官之所积日益发散民间得以买卖肆为噐用以牟厚利盖非独失铜而已也而又至于销毁法钱盖缘钱者私炼之己精其工费尤简变而成噐又有数倍之利然则既泄之又壊之欲钱之充溢不可校如古之盛理宜无有也故臣愚乞欲申严邉制以塞流?之路复立铜禁以蕃鼔铸之本而息销毁之患取进止
　　
　　
　　
　　
　　
　　●忠肃集巻六 宋刘挚撰
　　
　　
　　
　　●奏议
　　
　　论保甲奏
　　
　　伏覩近制保甲罢团教朝廷所以恵绥疲氓恩施甚厚民得去其所苦就其所安逺近承风莫不鼔舞然臣窃有私忧过计者夫乡野之民其性易于转习臣徃见农人或被差役一为弓手手力耆壮之类及罢满而归则拱手闲惰已不复能反业于农盖出入公门?集市井有所诱导之使然也今之保甲则又甚焉者衣必华细食必酒肉固己变其向者布麻麤粝之习矣羣聚而笑喧奋臂而矜勇固已移其向者椎鲁劳苦之性矣其家质田卖屋出钱以济其所用官司岁时教试与之金帛宠之名目以养其欲故凡保甲之父母兄弟妻子一家憔悴终岁困扰而身为保甲者未必不自喜以为乐也今既岁教止于一月罢其团集省其监督去其覊縻劳费之患则保甲之父母兄弟妻子欣欢休息复有生理而身为保甲又未必不自失以为戚也彼有自失之意而欲使人俛首甘心尽如平日肯复从事于耕势盖难矣恶少而失其欲悍强以成其性又挟素所教弓刀刺击之技以为之资臣惧其非独不能于耕而己也亦恐其得为陛下之良民者少也臣愚以谓有法以敛制之盖保甲之技艺强弱髙下州县皆有等籍今按取优等之人召其情愿列以为本州岛正军若旧系正长等名色则比类军中之阶级随其等差对换补之自余中下艺等亦召愿充公人者依近制募为弓手手力耆戸长之役所贵在军者既团部督束之有法又使得伸其素习之技能其在役者既不失服职于公家比之召雇浮浪乃得熟事乡民必頼其用为多伏望详酌保甲既有换充军者若本保阶级阙人或一有阙数即乞遇冬教日推择排连填补则不损保甲之额若换充他役则自不废教习驭进止
　　
　　
　　
　　论盗贼疏
　　
　　臣窃以天下虽有极治之政而不能使民不为盗也然要能禁其为盗而己厯世以来法严则盗衰法寛则盗炽国朝自近岁差役用募法而官弛捕盗之禁保甲行教法而民滋为盗之心前来滑州之单安啇州之王冲以村野之人逃亡之卒一有呼啸遂能横行蹂践乡县杀害官吏以至烦遣兵将重为骚扰大劳大费仅能散扑皆由防禁寛纵赏罚不明而寒饥猖狂之人附之者众故也近日制旨既薄敛轻赋稍还其衣食之路又复置弓手及县尉廵检而捕察赏罚并从旧典所以防备姧恶安飬善良之意可谓甚厚然访□州县不甚究心召募弓手至今殊未就绪廵检兵级多未差填现今河北陜西京东京西所在常有盗贼攘刼抄窃殆无虗日乡野闾井人颇不安盖自来保甲廵检指使既有更不管指挥则其意固已不在于捕盗而新复官吏又未就职此盗之所以乘间而作累岁以来民间丰稔今尚如此自去冬大旱二麦失望积榖之家观望不发人已艰食臣虑将来?盗更有甚于今日欲乞指挥逐路监司为备盗之计督促州县速招弓手及差拨廵检兵级严责近限早令数足以时训齐准备缓急及再乞指挥吏部所差注廵检县尉略加选择催遣赴任近制新复弓手所用器甲营房令所属应副臣伏见诸处廵检自更改后来其廨舍营房往往阙少或止于乡县寺舍安泊欲乞一就下所属移挪营葺仍委转运提刑司招募弓手差填兵级及应副事件了毕节次具数足及巳了月日申奏若州县明有稽违乖方便仰提刑司取勘闻奏臣近论役法乞除衙前依熙宁法用坊场钱召募外其余弓手等役人并乞用祖宗差法今来雇召又湏候七分方行勾抽窃虑妨阙伏乞检详前奏早赐指挥
　　
　　
　　
　　论捕盗奏
　　
　　臣伏见去年京西路贼人王冲作过出入啇虢数州伤害官吏杀掳军民今王冲虽死余党犹在而成俊者为之首自近日于杜管镇刼略啸聚渐盛讨扑愈难臣访闻啇虢等州旧有禁军一指挥自置将以来将逐州禁军延州治下?蕃出戍以致逐处守御之人反怠缓捕贼时欲乞将逐州禁军权免延州勾抽且令在本处防守及准备出入所在就粮土人可用使之捕盗易得其力仍乞指挥明立信赏购募务令早得捕获取进止
　　
　　
　　
　　贴黄
　　
　　访闻京畿近日盗贼不少欲乞指挥开封府及府界提?司严切督责应令捕盗官吏仍检?诸县弓手及廵检兵级差填足与未足
　　
　　
　　
　　论捕盗法奏
　　
　　臣伏见旧制贼盗地方应职在捕察之人皆给百日以为三限毎限不获抵罪有差盖使身任其责必有所畏然后肯出方略张耳目求贼以自免自募役法既行捕盗不获者虽亦有罪然乃将両限科较听各罚钱以充捕赏其次仍许收赎及保甲之法行则保内被盗止出赏钱更无认限决罚之法小人之情不以刑惧而势驱之使有不得巳者则何事肯为公家索贼耶比年以来盗?稍多者殆有此飬之耳近日敇命巳复差役诸色役人并依宁以前指挥则捕盗之法自当皆依旧制然臣访闻诸路役人虽以差定其应縁差役条件尚多疑惑方听候详定役法所画一指挥如捕盗之法亦其一事也今所在时有盗贼欲乞圣旨下详定所将捕盗立限科较等旧法先次申明施行取进止
　　
　　
　　
　　论贼赏稽违疏
　　
　　臣窃以圣人之运天下也其政事大要在于赏罚赏罚之令坚于金石信如四时使有功者不逾时而?赏失职者不旋日而被罚故天下凡待赏罚而后劝沮者莫不奔走从事趋上之令此天下所以治也然则赏罚之施于天下不可以不信而臣以谓施于捕盗者尤不可以缓也方民之被盗也田里闾巷昼夜惴恐县官恻然开告捕之科不爱厚赏提官爵抱金帛恨不得有功者付之幸而贼得矣而有司不能推奉诏?乃苛以文法敇诰稽留使人不得亟?有劳之利臣窃以为后日忧也伏见元丰七年澶滑之间保甲有为刼盗者其首曰单安曰王乞驴又曰张谢留?合出入凡数十人往来二州间掳掠平民焚荡村落杀人取财以至伤杀官吏屠害军兵又尝入卫州界一方不安朝廷督责捕盗官司至于自京遣使募众而州郡调发将兵及降専赏指挥是年逐贼皆于澶滑次苐掩获各正其罪而推赏之典至今逐司不为报明首尾二年矣夫奋不顾死冒矢石以与亾命者格虽莫不有职然要之趋赏之意多也今失信而后时诚恐缓急不足以率厉此其为患不可胜言伏乞指挥根究住滞官司时赐详酌重行黜责以明赏罚以戒违慢臣勘?下项一元降指挥单安等令河北东路提刑吕仲应得功人疾速保明闻奏一元丰七年九月指挥令开封府界提举贼盗范元取索捉杀到韦城县刼贼王乞驴等廵检下兵级报明闻奏前?保明指挥更不施行一元丰八年五月奉圣?令河北东路京西北路提?刑狱官限半年同共根究得功人具指实报明闻奏前?范元报明指挥更不施行一元丰八年七月京西北路提刑司根究得本路杀获单安合该酬赏人所得自及専赏关牒河北东路提刑司修写以凭同书申发去讫一河北东路提刑司十月申吏称元勘获贼公案累牒范元封取内有澶州元勘张谢留浄案其范皇城称去年送到在本司房内失去依限来该不见去年十一月公案称已累牒检寻臣看详范元于元丰七年九月承准朝旨报明至八年五月首尾九个月日并不结絶报明郄将取到公案恣纵吏人失去縁赏典至重当时甚有争功害能之人纵是吏人别受情毁匿或致窃取事理重害其河北东路提刑司亦至去年五月承准朝旨元限半月报明至今将一年并不専心疾速定夺兼范元既称失去公案限满不见亦合别作擘画既见京西北路提刑司根究本路单安功赏自合先次报明申奏郄因范元失去张谢留公案遂将别案事一连住滞致朝廷赏典稽迟无以取信于天下皆范元及河北东路提?刑狱官弛慢不职被受圣旨公然不以为事经隔岁月不务结絶欲乞详酌重行黜责
　　
　　
　　
　　乞选监司澄汰州县疏
　　
　　臣准尚书省札子准十月十八日圣旨指挥节文比者诏令屡下以寛民力便安公私官或致废格自今州县悉心奉行监司?检御史?觉察弹奏者臣有以见陛下诚心爱民慎重政令天下幸甚臣窃谓州县之政废举得失其责宜在监司夫监司之任亦重矣人有一贤不肖则环地数千里休戚系之曩时朝廷大更法度选建推行之人故不以资任务得果健强鋭猋厉风生之才盖规以就事倚办于一时及法行事立矣而其后用人犹复因袭未曽权量时宜有所张弛之也是以至今使者之政刻核褊廹相师成风郡县承望亦莫敢不然使民不见徳与义而惟刑是觌惟利是闻者盖亦乆矣斯岂政令之本意然哉奉宣缪戾积习至此故也比?圣明哀念元元取监司罪恶已甚者既去之矣然其余人材颇尚驳杂情志未一各懐所私盖其阴有观望者则必习常而慢令以致泽之壅其浅中觊利者则又将矫枉而过正或废其所宜治之事二者不可不察也惟得其人庻惩此患臣欲望圣慈详酌河北河东陜西素号?郡向来所用使者出于暴进多非更厯民事人微望轻虽自过为威刻而下终不服今宜稍复祖宗故事于三路各置都转运使用両制臣僚充职以重其任自余诸路亦望推择资任稍髙练逹民政识治体近中道之人分补监司之任明授之以教令使忠厚安民而不失之寛弛肃给应务而不失之浅薄部使者诚如此州县之政随之则先朝之仁政陛下之?徳庻几下究而与民休息无难矣考察现任之无状者一切澄汰罢之被罢之人苟非有显过宜还其资考别为任使要令不至于失职无聊而已方今先务恐实在此伏望详酌施行
　　
　　
　　
　　论监司奏
　　
　　臣自待罪风宪屡曽以天下监司为言乞澄汰选择诚以朝廷政令使监司得其人则推行布宣可以谕上指而究泽苟非其人则所谓徒善而已终于民不得被其利夫上之所好下必有甚朝廷以名实为事行总核之政而下乃为刻急浅廹之行朝廷以教化为意行寛厚之政而下乃为舒缓苟简之事皆习俗怀利迎意而作故所谓近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司巳有迎合争先不量可否不度利害一?定差骚动一路者朝廷察其意固已罪之矣推此以观人情大约类此且天下之事散在诸州总制于监司其大者治财赋察官吏平狱讼考疾病为使者皆务为和缓寛纵苟于安静则事之委靡不振法之受敝不胜言也向来黜责数人者皆以其非法掊敛意在市进害民甚者亦非欲使之慢然不省其职废所宜治之事谓之寛厚也昧者不逹故矫枉或过其正臣谓此俗不可滋长要湏大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最毎岁终以诏诛赏仍自今岁始焉庻?有所檃括裁制之使循良者不及于弛肃给者不入于薄然后上副圣明制治用中之意夫察时之寛猛缓急观俗之过与不及而张弛其政正今日事也取进止
　　
　　
　　
　　论政令奏
　　
　　臣闻之衔策不调虽造父不能善御法令不一虽有虞不能善治故曰慎乃出令言慎始也又曰令出惟行弗惟反言慎终也圣人制法造令于堂奥之上熟复兢慎若不得已者故其出也天下信之以命则行以禁则止所谓信如四时坚如金石若始之不慎既出而反之则何以示信出而勿反则又将有受其敝者由此言之始既不慎虽欲慎终不可得矣恭惟陛下即位逾年加海宇修完政事大要専以便人天下幸甚然累月以来法令寡信议者窃有疑焉夫法非不善而施行之际使议者致疑此亦不可不察臣谨条列一二以?见其余乃者朝廷患免役之下诏改复差法天下知之乆矣置局设官以议施行之政天下望之又乆矣造法不慎其始施之仓猝故改而立雇募之议继又为招募之法而法至今不能成也朝廷患常平之敝并用旧制施行曽未累月复变为青苖之法其后又下诏切责首议之臣而敛散之事至今行之如初此二事大事也四方倾耳拭目以观盛徳之举而反复二三虽近侍谋议之巨曽不敢必知法将安出尚何以使天下信之挟铜之禁行之未几复限以五斤勿禁一开其端则轻重多寡谁复可辩官司固末易家至而数之禁而不能止与不禁同大河职事河北转运司言之则属转运司都水言之则归都水夫二者必有一得则亦必有一失矣此其小事然推此类言之则议者之论安可不察且改之易之诚是耶君子犹以为反令况改易而未必是徒以暴过举于天下则曷若慎之于始乎今朝廷建一事命一官令已行矣议者必曰此未也且将改之曽未淹乆而议者之言果信臣愚未识朝廷知其不可而姑为之以待改耶不知而偶为之耶始议既粗行之必有抵牾拾遗补过之臣以言为职知而不言则为废职言而易之则为反令故臣愿陛下深诏执政大臣逺虑熟计慎重出令其始既慎度可以必行而后行之则至其终也不可反矣惟陛下加留神思之毋忽上以严政令下以示信四方又以杜塞异议使无所幸其失今日之治宜莫先此臣不胜拳拳取进止
　　
　　
　　
　　乞修敇令疏
　　
　　臣窃以法者天下之大命也先王制法其意使人易避而难犯故至简至直而以足尽天下之理后世制法惟恐有罪者之或失也故多张纲目而民于是无所措手足矣世轻世重惟圣人为能变通之祖宗之初法令至约而行之可乆其后大较不过十年一变法岂天下之大民物之众事日益滋则法不可以不宻欤臣窃以谓非事多而后法宻也殆法繁而后姧生也祖宗皇帝逹因革之妙慎重宪禁元丰中命有司编修敇令凡旧载于敇者多移之于令盖违敇之法重违令之罪轻此足以见神宗皇帝仁厚之徳哀矜万方欲寛斯人之所犯?施甚大也而所司不能究宣主徳推广其间乃増多条目?析旧制用一言之偏而立一法因一事之变而生一条其意烦苛其文晦隠不足以该万物之理逹天下之情行之?时盖以屡变今所谓续降者毎半年一颁毎次不减数帙矣夫法者天下之至公也造之而不能通故行之而不能乆其理然也又续降多不显言其所以冲改故官司州县承用从事参差抵牾本末不应非所谓讲明画一通天下之志者也臣愚以谓宜有所加损润泽之去其繁宻合其?散要在简易明白使民有所避而知所谓迁善逺罪之意伏望圣慈酌时之宜究法之用选择儒臣一二有经术明于治体练逹民政者将庆厯嘉佑以来旧敇与新敕参照去取略行删正以成一代之典施之无穷取进止
　　
　　
　　
　　贴黄
　　
　　常平差役法及罪人就配法今已更改于敇内关渉不少以此湏至删修正刺史以上致仕于嘉佑録令料钱衣物依分司官吏现任官例支给至熙宁四年五月圣旨指挥致仕正任给金吾卫大将军俸则是巳冲改嘉佑録令今来元丰敇郄依嘉佑録令即不知熙宁七年及元丰六年编敇日因何漏落熙宁四年续?指挥访闻在京支正官致仕俸料并依熙宁四年指挥其外路多依嘉佑令支给内外法令如此不同虑其间更有此类不可不行修完
　　
　　
　　
　　乞留杜纮编敇奏
　　
　　伏闻详定敕令格式刑部郎中杜纮已?敇命同黄亷相度茶法臣等窃见自来编修官差移不定难得成书盖前官虽已尽心后官岂敢慿信郄须尽究本末使若创行编修兼所见异同屡有移易不惟岁月淹乆亦致议论难合今来重修元丰敇令格式方始置局杜纮职在详定朝廷许令权罢刑部签书盖是欲其専一忽差逺使秦蜀臣等深所未谕况纮晓习法令同軰少比如或改差必难得如纮称职臣等欲乞朝廷别差官相度茶法令纮得尽详定之效庻?编敇早见成书
　　
　　
　　
　　荐人才疏
　　
　　臣今月四日奏事延和殿因论人才伏?圣语询问臣即具奏自待罪言路亦尝求访内外人物但助职非荐举未敢奏上又?圣慈嘉纳许令具姓名进入臣退而自念乆?陛下?擢之?思竭尽愚力图报万一凡下有所见必欲上闻况今人才尤为急务虽荐士之路自有常法然既荷陛下至诚大信降问不疑岂敢更为形迹避嫌自外若无有所补获罪无限谨具所知姓名并其才之所宜如左梁焘徳性方正顾临长于谋议范育深有器略盛陶文行纯粹孔文仲学识髙逺上五人可充両制侍从之任丁骘恬正守道颜复学问该洽刘载文行兼茂吴安诗气识深静赵挺之博学有守上五人可充?谏之任林旦风力强明何琬才识疏通胡宗炎详练吏事温致敦厚明敏罗适公直勤亷上五人可充卿监省曹监繁?之任杨国寳刘?朱彦刘安世孙谔上五人皆文学优长士论所推可偹馆阁之任右谨件如前伏望圣慈赦臣僭逾特赐考察稍加采録庻几少助听政得人之阙取进止
　　
　　
　　
　　荐本州岛儒士周希孟奏
　　
　　右件人躭乐坟素栖迟丘园检身足法于人为学毎先于礼屡贫不易其节讲解以飬其亲本州岛两次近臣论荐再?朝廷束帛之赐臣自庆厯中知福州至今十五年备悉希孟履行去年曽讲周易座下尝及三五百人委实经义精通文词深厚今来年及强仕迹齿编氓至寳遐遗众所共惜伏乞朝廷嘉其退静优与收録以劝学者臣不胜勤勤之至谨具状奏闻伏候敇旨
　　
　　
　　
　　论禁中修造奏
　　
　　臣窃闻禁中计料修饰福宁殿彩绘制度极于藻丽惟人主之奉以文为称而一殿一饰亦无大费然而敦朴素者所以为天下先卑宫室者前圣人之盛徳方今生灵靡敝财用耗竭居飬服用僭儗无节陛下正宜躬率俭徳以淳风俗示之弥文下必有甚伏念艺祖遗训宫中止用赤白为餙仁宗故事栏楯彻去朱緑之采陛下纂服所宜守之又闻慈寿长乐二宫殿宇华侈金碧朱丹穷人力之巧岂非诚心孝徳尊事两宫故极所以奉飬之观然逾礼过制不可以训今外论籍籍以谓左右谀说之人进谗陛下指二宫以为法使论出于臆度不过臣为妄言万有一实则于圣徳不为有益臣所以先事为言伏冀寛其狂瞽而采其诚时赐寝罢以解天下之疑取进止
　　
　　
　　
　　论备契丹奏
　　
　　臣窃以北敌之为中国患自诗书以来世常有之方今之势虽効顺惇睦服威徳而利金币然其骄贪之情常能窥伺中国动静一见间隙则造端兴谋起事以撼我昔者寳元康定问国家问西夏之罪而遣使肆嫚有非理之侮中外忧恐至倍増岁币而后巳臣愚不足以论事势然窃有私忧过计以玩日之故有可以动骄贪之窥伺者臣谨言之昨者某州用师连三岁皆由议臣失计理曲而无名契丹之于西夏自以为甥舅之国此一事也今髙丽遣使朝贡将至阙下髙丽自天圣中尝以事请于朝廷朝廷不从遂附庸契丹自是方贡不入王府者数十年矣夫既已臣属于彼而一旦面内中国则恐彼不能无疑此二事也臣以谓此二者彼皆足以借口而为请于朝廷者也伏念大河之北自戊申以来地大震水大溢民大失职?乡内徙空虗塞下至于今三年而地震未已此何祥也今岁漳河春役财力并竭中路夏旱二麦不登灾变因仍人不宁处夫彼既有以为借口又乘民心皇皇公私疾匮御备百废朝廷厌闻邉患之时臣恐契丹见利投隙而区区之盟誓岂足以保其心而恃以为安乎彼固不至敢有狂谋假令遣一使持尺书援二事以请朝廷其用何辞以杜其口臣恐劳人以缮城郭倍估以储庾廪更易将帅轻用名器张皇扰扰大劳大费而巳尔康定寳元之事盖可以鍳也又议者籍籍皆谓髙丽之至有徼幸希功之人诱而召之者使无此理也不过臣为妄言使诚如议者之论则衅自我始西兵之祸覆车未逺安得不先事而言哉伏乞陛下宻诏二府大臣使日夜谋画以求防微杜变之理而伐其心且河北重地?天下安危之势愿陛下寝食以为念而无?北顾常务劳来其人民安辑其田里薄征敛之数省烦急之令恤其凋惫足其衣食使乐守生涯而维持其心凡所谓邉备军政调度之数皆宜因事稍稍经画蔵其用而隠其迹兵法所谓恃吾有以待之者惟陛下留神毋忽以消连年地震之异夫无事而言其言若狂而人皆易之有事而言其言虽足以取信而事已无补臣宁以狂得罪不敢后事而为无益之言以负陛下耳目之任
　　
　　
　　
　　论应西夏奏
　　
　　臣伏见元丰中出兵西界増创城垒议者讲求利害乆矣臣亦尝具三?上于朝今夏所遣使者巳到邸累日其势必有邀请虽庙议黙定而区区不能自已谨复条一二补前奏之未备以待采择议者之论臣尝询访本末备得其说为弃地之议者曰往年兴师本以吊民伐罪既取地自利其势必争伤财害民以争非其地其势不得不弃困而后弃不如一捐空城予之以示?此言是也然难者谓予地所以息争若虎狼亾厌争求不巳得地?险益扰近郡其能保不为患乎为守地之议者曰顿储设阻増募土兵逺斥近援何地不守且先皇帝之所得而以予人非是此言亦是也然难者谓夏人不得地兵难不觧日引月长邉衅益大其能保终守此地乎故议者之论非不曲尽事理至于弭未然之患如难者所忧则虽好谋之人莫敢任责窃料朝廷深计逺虑未欲?决亦必以此臣愚不佞独谓用兵以终守其地诚难保也弃地而使不为患臣虽老矣愿保没齿不见邉境之忧惟陛下赦其愚使行其说臣闻向所得地在熙河为兰州在鄜延为五寨兰州本西蕃故地而五寨本西夏所有也其地道里迂直产利厚薄所湏守兵多寡转饷劳逸皆朝廷所热究臣不复道而自夏人视之为必争之地彼将以誓约为请而固不予彼将兽困而鬬借兵契丹以逞其忿朝廷且有西顾之忧使我师毎战毎胜臣犹以为非国之利又况杀伤相当成败未可知皇帝陛下谅阴之际太皇太后埀帘称制正思与民休息而顾欲戮力血战以争尺寸无用之地所谓以隋侯之珠弹千仞之雀由此言之终守其地是臣之所以不敢保也国朝自祖宗以来岁捐金币数十万遣使修约而二方稽首顺命数十百年矣其好争无厌固天性也然且如此则思深利厚足以覊縻其心故也今乘先帝讨击之威因其屈服之势旷然推归侵地复岁赐丁宁戒敇分弃前患复谨旧约彼虽有杰黠睚眦之意既一杜塞其欲无所复发则亦感激退听复如前日何苦必欲动众犯顺以自鱼肉其民虽彼之国宁独利乎古之飬虎者时其饥饱适其怒心虎或可飬而况人乎由此言之弭患息争非独臣以死保之自祖宗以来驭二敌者用此道也臣愿采议者之论观异日之势而断以此意大计既决其论措置纎悉施行次苐在朝廷裁之而已虽然臣有拳拳之愚不敢不尽今夫请地在彼予地在我是以主制客以逸待劳之势也为彼计则不得不急为我计则正宜从容闲暇镇以无事臣窃怪近日议者皇皇汲汲视此地如金城汤池惟恐不守不然如附赘悬疣惟速去之为快异议纷起先自惑乱又何其廹?无大体也今使者虽在邸臣愿且毋?许以地而厚礼答之善词遣之或先复岁赐而微示以不爱地之意度其効顺坚决至于再至于三然后以岁月予之所谓敌人不一而足夫岂晚乎臣愚不知大计惟陛下裁择
　　
　　
　　
　　●忠肃集巻七 宋刘挚撰
　　
　　奏议
　　
　　
　　
　　劾程昉开漳河
　　
　　臣伏见内臣程昉大理寺丞李宜之于河北开修漳河功力浩大凡九万夫所用物料本不豫备需索仓猝廹于非时官私应急劳费百倍除转运司供应秆草梢桩之外又有差官采漳堤榆栁及监牧司地内栁株共十余万皆是逐州自管津搬河北难得薪柴村农惟以麦?等烧用而昉等妄奏民间已料一万余工差本司土兵散就州县民田内自行收刈所役人夫莫非虐用往往逼使夜役蹂践田苗发掘坟墓践壊桑柘不知其数愁怨之声流播道路传至京师而昉等妄奏民间乐于工役无不悦喜民夫既散役兵尚众本路厢军刬刷都尽诸处不阙事而昉等奏陈不己驱廹州县凌侮官吏仍乞于洺州调起急夫又欲令役兵不分番次其急功扰攘至于如此本路监司畏昉之势不敢言其非而上下以目臣不知昉之为是役其利安在或闻欲泄邢州大名等处积水今使此水如昉之意通行而北縁下流狭无所容受不免泛滥乃是移此就彼易地为患今来朝廷既令权罢则利害姑置之如闻昉为现罢役忿恚偃蹇有休退之请朝旨又令总领淤田司事臣谨按程昉李宜之将命兴事初不以事之可否实闻于朝贪功幸进扰民残物前后奏报事皆欺罔而昉又敢邀君肆慢在于典宪可诛无赦若尚令昉以都水丞领事河工伏恐生事兴患未有穷已伏乞明布罪状重行贬窜以慰一方残敝之民使天下皆知此役之害非朝廷意且以戒徼幸希赏罔上贼民之人谨具弹劾以闻
　　
　　
　　
　　劾河北漕臣论河事反复
　　
　　臣窃以天下至广非朝廷视听之所能及故分建监司以寄耳目凡一方利害休戚惟监司之言是听也使监司皆忠愼不欺则其言可信一有诞谩轻易邀功狥私之论则朝廷将受其罔而下将有受其祸者矣伏见河北转运司昨者妄建河议欲为迎阳故道之役以夺大呉新河之势乞许一面经画谓如此则新河下流数十州县尽免水患叙述果敢其言蔼如也及闻朝廷遣使按视而本司遽复变而为孙村之说欲便施工今春可毕既而使者到部情见理得于是李南公范子竒翻然又尽以前所议为非其略曰故道堤岸尽己折去灵平颓岸深占河身上下扼束必为大患又曰迎阳下瞰京师孙村水势不顺两处回河事节委实不便臣按南公等正月十八日状称今来躬亲相视乃是前此累作奏请之时都未尝亲至河上而遽以非常之利害不赀之劳费辄尔上闻欲以侥幸有成设使万一朝廷以监司之言为可信而过听其计岂不悞大事欤夫臣子之分建?进说苟其志在陈献利便则后遂有当否固无足深咎者然如南公等身任职司其言为朝廷所信今日河事又在所部咫尺之近固宜考见底里然后为言而乃惯习欺罔妄图功利及见朝廷选遣近臣知其必究事实自以前议卤莽恐得罪咎故不待使者同行阅视之毕本司己自奏陈公然反复轻侮君父转大议是非如反掌视一方安危如儿戏夫事上之道惟恭与诚故书不足信故人有忧其谴死上书不实敕律明坐以大罪南公等前之言乃出于轻发妄作非恭愼也后之奏乃欲以姧计求免非忠实也不有显绌何以申明典宪少戒欺谩反复姧伪之人伏望指挥正南公等罪状特赐窜谪庶协羣议谨具弹劾以闻伏侯敕?
　　
　　
　　
　　贴黄
　　
　　自顷岁以来天下宦吏习为姧欺以图功赏如淤田水利浚川回河及边鄙之事皆罔上希进虽试之无效虚为劳费残民害物然终不曽坐罪故南公等尚习故态无所忌惮欲起不可为之大役于疮痍之地而复自为反复侮玩朝廷不可以不正其罪庶几有所惩也
　　
　　
　　
　　劾赵子几
　　
　　臣伏见五月中有开封府东明县人户就宰臣私第或随马披告助法不便并升起户等诣御史台陈诉臣寻曽具状及上殿札子奏陈利害陛下令府界提?司体量升降等第因依令窃见赵子几别举发到知县贾蕃在任日代借官钱与手力因同天节沽市村酒创置部夫席屋等事朝廷以其将下本司取勘者臣窃以为过矣朝廷变更役法意欲均民民苟以为有利害也安可禁其所欲言者且畿内人户幸以居近辇毂故可以自陈以近推逺以一求万则天下之情可知也然四方之人限在遐逺上虽有州县而安敢言之又有监司提举司之隔阂其欲赴愬势固难矣今又因畿民有诉而悍刻之人反怒县官意谓不能禁遏故攟摭他事期寘于法不意朝廷不辨付之施行臣恐四逺人情必疑朝廷以谓欲钳天下之口而职在生民者必皆视蕃以为戒争务拘民而禁其言然则天下休戚陛下无时而知矣臣伏见编敕节文按察之司所部官属有犯不得于官属离任后始行发摘虽实不复受理若犯赃私虽离任有人论告或因事彰露即依法施行方子几之体量于其县也审己得替离任矣子几初求其事于僚佐又诱而钩之于吏史借令蕃有赃私耶则亦不得谓之论告与因事明矣法之所不当理而子几肆志敢为者子几方以谄伪怙宠用事务在力行司农新政而不复顾陛下之法与陛下之民但驱使就令冀自以收功恐因民不服挠动其事是故作威以警众违法以按吏欲使畿内他邑与天下官吏畏罪避祸闭遏其人民使不得有言以闻于朝廷尔如蕃以司农牓内桩定人户数目使出助钱遂将县籍下等次第升起者凡一千户以就足牓内之数此其为罪固不赦是以前日圣旨指挥令体量此事臣愿陛下治蕃此罪而己自余替后所按乞依条不问葢借蕃今日所以解四方人情之疑使知陛下不禁民言之意臣所以区区论之冀少补治体非为蕃计也如子几领按察之任已久当平日不闻举摘蕃事乃令挟情违戾敕禁原心考察可见险薄伏请付吏施行
　　
　　
　　
　　劾范峋免应奉山陵
　　
　　臣近准尚书省札子节文据户部状为府界提?司合应副山陵用度本司官范峋前后申奏异同奉圣?令御史根?曲直寻据取会文案看详并系提?司虚妄理曲己具状奏闻去讫臣恭惟山陵兴作朝廷之大事中外臣庶莫不愿穷心毕力以效万一况今灵驾经厯七顿皆峋所部正其职事而本司明有应奉慈圣光献山陵故事未逺峋乃辄敢推免妄引治平年赋额领于三司之事以为辞省司数数移问索以旧例匿而不言巧文饰说一出欺诬及情见理屈方称备员畿内不避狂僭乞行管认意以为非己之事由为朝廷承乏云耳偃蹇自肆反复不情忘先帝拔用不次之恩为不义慢陛下崇奉大事之令为不忠臣子之分峋敢如此伏望详酌量行黜责以厉在位
　　
　　
　　
　　劾蔡确不入宿
　　
　　臣伏见今月六日神宗皇帝灵驾进发准敕前一日五使三省执政官宿于两省及幕次窃闻宰臣蔡确独不曽入宿中外莫不疑骇伏以山陵国之大事迁坐发引之大节故前夕羣臣宿于内者以陛下是夜躬行祭奠之礼臣子之心同于攀慕不得安寝于其私也下逮执事奔走之众谁敢不?奉期?以共厥事而确位冠百辟身充山陵使正当典领一行职务而乃于是夜独不赴宿慢废典礼有不恭之心谨具弹劾以闻伏望圣断特赐详酌施行
　　
　　
　　
　　贴黄
　　
　　确如曽到禁门遇己锁闭亦合立具因依奏入别禀处分不当公然便以不入宿为是
　　
　　
　　
　　劾论蔡确十罪
　　
　　臣近具状乞罢宰臣蔡确至今未?施行縁臣备员御史以触邪指佞为职今宰臣姧险有犯公议臣若失职谁敢言者伏见祖宗以来所用相臣考愼选择必取天下有徳有望之人故内则庙社安外则夷夏畏下则众庶服其功名事业昭于天下至今称之未尝有法狱之吏聚敛之臣诡谲之才阴贼之行天下所嫉而使在相位如确者也臣所以不避再三干冒天听确之当去其罪非一公违陛下敕命不赴神宗发引内宿为大不恭其当去一也山陵使回明有厯代及国朝故事而略不引罢废礼贪位其当去者二也皇帝陛下之立乃天人之所助而大皇太后之徳也确辄自称定?贪天之功其当去者三也在中书二年不将差除与三省合奏及身迁门下阴使言者申请招权营私其当去者四也其弟犯法蹇周辅承勘两次皆灭裂平治其事故今日周辅父子有罪言路累有弹奏而力主之不罢其职任屈公法报私恩其当去者五也执政臣僚己经覃恩迁转无故又进一官妄引嘉佑治平不可用之故事欺谩圣听不顾廉耻其当去者六也与章惇死党相结一柔一刚一合一离欲以销磨同列牵制善政中外皆知其术其当去者七也自去年十月至今并无雨雪骄阳肆虐天下大旱民情惶惶实由确姧邪所召况位居上相正任其责其当去者八也确在熙宁元丰间锻炼冤狱排逐善良引荐姧伪变更祖宗政令以诛求民财确在言路在司农在执政首尾身任其事见法令未便何尝闻有一言论列禆补惟是阿谀护持以谋进用及至今日自见其非乃稍稍语于人曰在当时岂敢言也此确之意欲于今日固其名位故反将归曲先帝是可谓大不忠矣朝廷以高爵重禄尊养辅臣欲何用哉岂有可言而不言也假如言之而不听当以死继之假如畏惧而不敢言则当辞事而去乃臣子之常分也当时诡随及时移事故方为自全之计可卖过归咎是可谓大不忠矣于先帝不忠则安肯尽忠于陛下也哉此其罪恶尤大其当去者九也近者奉使山陵回随行属官故事自皆推恩而确乃特荐髙遵惠张琎韩宗文乞从优恩上欲以悦圣意旁欲以饵同列頼陛下至圣至公照其狡计而议遂不行中外闻之莫不欣快陛下观此用心则确之邪正不难知也此一事尤喧物论而罪尤大者其当去者十也确之罪恶如此羣议沸腾臣愚区区之言略已自竭而圣度包容一切不以为意在圣慈不失恩于确则可也其如朝廷之轻重天下之安危生民之祸福人情之去就在确之罢不罢尔则所系岂不大也今忠臣义士当盛明之时人人皆愿自效而确犹在位谁敢明目张胆尽心于朝廷哉正人不得立则陛下之善政不得行天下之敝法不得改今大旱累月燥风惨日自冬入春宿麦己槁疾疫将作内外之情惊惶不安皆由大姧在朝廷天示谴告伏望圣慈深察事势以天下为念早发圣断罢确职任使之外补以答天变以召和气以慰公议以新改元之政天下幸甚
　　
　　
　　
　　再劾蔡确
　　
　　臣闻周书君陈曰尔有嘉谋嘉猷入告尔后于内尔乃顺之于外曰斯谋斯猷惟我后之徳此言人臣之义有善则称其君虽谋出于己亦必曰吾君之徳者上下相成忠厚之至也伏见宰臣蔡确辞位求退其所上表无引咎之意有论功之言自陛下临御以来美政盛事民所歌颂者确皆铺列条叙以为己功中外传之靡不怪笑夫收拔耆旧之臣置诸左右乃陛下至明独见以天下公望用之而确乃以为己之所引罢去有司渔利剥下苛细之法而黜逐污吏乃陛下仁心惠徳以苏疲民而确又以为己之所请至于申戒边埸不使生事分遣使者求民疾苦修法令以完先朝之政包同异以行大公之道此中外皆知出于陛下圣谋睿虑实新政之甚善者而确乃一切任之掠为己事贪天之功欺示天下其意谓此数者陛下不能知之因己请而知之陛下不能行之因己请而行之其于轻慢君父欺罔臣庶违道干誉至于如此凡确之所自变量事者确果曽有所建请乎葢不可知也确在言路为执政前后己久不言之于先朝而言之于今日此何意也果有建请固大臣职尔如君陈之归美于上可也而叙于求退之表又何意也夫不言之于先帝此不忠之罪也言之于今日此取容之计也叙之于表谓我有功则是阳为求去实欲陛下疑以为功而留之因欲求免于公议此持上罔下之谋也古之人进言于上退则削其藁不欲使人知善之出于己所以推逺权焰避掠美千名之议不如此则何足以为大臣乎确无礼不?朋邪懐贰无廉耻之节昧进退之义又自去冬大旱至今确为上相身任其责其罪恶之着无补朝廷今既逼于公论不得已而求去正当痛自咎责踧踖伛偻为恳切必退之词乃大臣去就之体今确夸功扬己露行行不平之气为臣如此不谓之大姧大邪则可乎伏望以确表并臣此章付之三省议确之恶重之窜逐以正典宪使天下为人臣者知事上之道
　　
　　
　　
　　劾章惇
　　
　　臣窃以传曰有徳进则朝廷尊又曰仁者宜在髙位不仁而在髙位是播其恶于众也伏见知枢宻院事章惇资性佻薄素无行检庙堂议政无大臣之体专以骄强轻肆作俳谑之语以凌侮同列夸示左右其语播于都下散及四逺传以为笑比来圣?増捐政令之未完善者惇则必出异意沮持其事方宋用臣骄横不法惇在政府与之厚善纳其所遗酒醪虽更恩宥臣以为大臣不廉犯大义之责不当如小臣论赦令前后也谨按惇夤縁遭遇幸得备位近辅不深惟朝廷髙爵厚禄稍自矜重以忠义图报而凌轹谐戏不可谓徳闭善害政不可谓仁而交非其人又从而以货取之可谓无廉隅矣可谓播其恶于众矣方且扬扬髙位人皆指而议之殆非所以尊朝廷厉羣下也伏请圣断罢惇政事以允公论
　　
　　
　　
　　劾贾昌衡
　　
　　臣伏见勅令差两浙转运副使贾昌衡权三司户部副使臣窃以昨者杭州守臣不公相继犯纪犯法昌衡以转运使至养二州之恶不能按举朝廷削其一官降以为副使以示愆责乃夤縁发运使以均输留之于今未及一年遽此召用中外有疑若以资任则夺官隆差遣日月未久苦以均输为有功则昨者漕入都下之物如糯米等至今滞积出易不行若以选擢人才不以次序则奉使弛职理财失计如昌衡才葢可知矣所有今降差命伏请依昌衡所乞特行寝罢
　　
　　
　　
　　劾沈希颜非法聚敛
　　
　　臣伏见京西转运副使沈希颜昨于本路妄有兴作非法聚敛已?圣?委官究实事皆有状未闻施行谨按希颜起于常调委以使指前日以不?君命坐废未几先帝记擢复其职任不深惟补报大义乃欲专以利事国违法欺罔诛求琐屑无所不至冒昧祈进老饕无耻孤负任使所宜放黜以戒他路臣窃虑朝廷尚以所按事状下吏勘劾虚为烦扰伏乞即赐指挥
　　
　　
　　
　　贴黄
　　
　　希颜于本路为权盐之术徒变旧法而食盐之人与啇贾皆被其害于公家殊无所利至于果蔬日用之物例増征算虽屠贩之事皆不屑为之中外具知伏乞速赐施行
　　
　　
　　
　　劾吕惠卿
　　
　　臣窃以国家之患莫大于发政行令而无人敢违人臣之罪莫大于邀功罔上而为国生事记曰不从令者死于律擅兴千人者诛葢自古失御臣之道使其凌上召乱而后患有不胜言者多必由此然则法令不可不严而主上不可不察也臣伏覩去年三月六日陛下登极赦书节文应縁边州郡仰长吏廵检使臣钤辖兵士及边上人户不得侵扰外界静守疆埸勿令搔扰命令既下边境之上风尘顿息蕃夷之情感服内面当此之时
　　
　　
　　
　　知太原府吕惠卿辄于四月中旬被受赦勅之后连遣部将折克行訾虎相次数万人入西界讨荡荡所得首级皆退浅边老弱虚夸以为功而官军人骑死伤甚众末几西人复仇以五月犯塞疆臣战没士卒陷亡臣以为劳师动众奏功不实以至购怨于夏犹皆未足论也而其公违诏敕擅出师徒实无人臣之礼则其罪不可以不治臣谨按惠卿遭遇暴起初不以道幸尝备位执政不深惟大义报国乃欲造非常之功图再进用且边陲本自无事又陛下新即位衔恤愼始故上循祖宗以来践阼故事加惠边鄙禁相侵扰丁宁戒谕所以体息军民慰安夷夏诏号宣布明若日月可谓至恩盛徳人情孰不欣戴而惠卿以前两府居帅守之任所宜与国家同休戚将顺至意以鎭方面乃敢用贪功幸进之志为此乱阶夫违弃制诏亏臣子之道其罪一也当陛下谅阴之中谋动干戈其罪二也受神宗遗诏未逾月而忘哀疚之情觊幸功赏为大不忠其罪三也致新天子命令失信于四夷其罪四也开外域之隙至今警备未得安靖其罪五也夫惠卿天下知其为姧人也方命擅兵天下之大恶臣恐防微杜渐朝廷不当涵养而不虑也昔汉之王恢欲徼一时之幸于匈奴故建马邑之役孝武许之是恢奉诏以从事也然终以谋出于恢故下恢吏不赦使自杀冯奉世使外域以便宜系莎车立功万里终以擅命不侯葢古之御人愼兵法义如此若惠卿则非如恢之请命也又非如奉世之止于擅命也被新诏后敕禁约甚用而废格不顾是叛命者也方陛下嗣政之始以威福恩义懐宁天下之时而第一命令为强悍之臣叛违而不从若朝廷无所诛诘上下不敢谁何臣知陛下异日有大政号将不足以令天下而信四夷姧臣之逆命心轻国宪者将接迹而动矣臣位中执法职在纠治姧慝伏请以臣章付外议正惠卿罪状考古之义依律处分以申大公之法为姧确之戒谨具弹劾以闻伏侯敕?
　　
　　
　　
　　劾韩缜
　　
　　窃以圣人于天下有一物不安其性命之分则?然伤之以谓已使然也一物失所犹引以自任况夫民命之重哉是故先之以仁后之以政彼其有罪而入吾法犹哀矜恻怛不得已而刑之夫以人君之势其重爱天下犹若此况人臣分忧共治而敢有专杀者哉祖宗仁爱万方官吏之入人罪者皆法而故入者特深焉夫意虽有故然犹假文法以致之也而己为祖宗之所不容又况专杀无辜者哉臣谨按前知秦州韩缜因饮宴至中夜而罢指挥使傅勍持烛侍缜入于门缜见之怒明日杖勍背一百三日而死其家持血衣以诉于朝廷始者下本路按劾而缜辄自有论述然其大要虽过为词说亦不能文杀人之罪其后但闻朝廷数数有体量之?至于今数月矣臣窃以缜之与勍虽贵贱有间要之分职共事陛下之臣也勍有罪耶则有陛下之法在当寘有司阅实而毙之今乃肆一时怒忿捽首鞭背非理踰法杖至一百而死之方太平之世内外莫不畏法令踰绳检而缜以帅守快私乘恚蔑侮典宪暴杀官吏意轻朝廷不识朝廷尚何所疑而体量委曲如此徐徐耶议者以缜家世其亲戚交游多在势贵根株表里谁不为力使孤子单平无援助者敢杀一无罪必不优游迟久至于如此将使延及明堂之宥也臣又闻王韶之来颇声缜冤韶昨以边地欺朝廷坐降一官而缜乃保蔽以实其事故韶极力游说以惑朝廷姧利相市意在报缜若朝廷万有一信则恐死冤不伸国法不正非陛下为人父母之意况缜所至暴疾肆为不法残人害物前后非一今边隅未靖不重缜责不伸勍枉恐无以感士心而得其死力伏望速赐施行
　　
　　
　　
　　劾黄隐
　　
　　臣伏以国之教化出于学校学之废兴葢由师长故圣人既建庠序必立之官苟非博通经术而有徳行者则不能使学士诚服而心悦之祖宗以来莫不愼其选任而仁宗庆厯中最号得人如胡瑗孙复石介实为之首育材之效后世有考焉神宗崇儒重道大建学制训发经典以幸多士恩施甚厚今在学学者众多与古争盛而师儒之位岂可以非其人伏见国子司业黄隐学不足以教人行不足以服众于学之政令惟考校课试迁补职掌最系劝奬不可不公而隐违法徇私事皆有状以致大喧物论多于生员试巻之末出立词说牓以示众变弃义理疑惑学者阴附权要奬进浮薄故使学众不伏怨猜??至有腾为嘲谤之词又议者谓近时学官之肆为私枉无若隐之甚者按隐本无术业使在此官非其所长恐不足以表率士类奉宣教法无以称陛下首善造士之意伏请罢隐职任除一外官以安学者取进止
　　
　　
　　
　　贴黄
　　
　　故相王安石经训经?视诸家议说得先儒之意亦多故先帝以其书立之于学以启廸多士而安石晚年溺于字说说典是以近制禁学者毋习此二者而己至其所颁经义葢与先儒之说并行而兼存未尝禁也隐猥见安石政事乖谬为众诋斥遽尔迎合附?思欲尽废安石之学每见生员试巻引用隐辄排斥其说此学者所以疑惑而怨之深也夫安石相业虽有间然至于经术学谊有天下公论在岂隐之所能知也朝廷既立其书又禁学者之习此何理哉伏望速赐罢隐以允清议以一风俗
　　
　　
　　
　　乞不候结案行遣呉居厚
　　
　　臣伏见前京东转运使呉居厚吕孝廉昨于本路科敛掊刻违法害民朝廷罢逐其职任按正其事及今半年尚未结絶风闻勘司方于本路州县遍行取索居厚等到任以来逐件縁事在累年案牍及事情不一检讨赍送重为烦扰谨按居厚孝亷奉使无状不为陛下爱惜百姓专以朘削为事剥下罔上意在徼幸市进民不堪命愁怨以目自圣明照知二人去任一方始有更生之意其罪恶亦己暴着四方莫不知戾今覆治节次方为此徐徐使外疑惑诚恐所司有所顾望欲乞速赐指挥不须更候完结徒为追扰?己体量到罪状重行窜黜以明典宪以谢疲氓以戒晓诸路使知二人不法聚敛非朝廷本意
　　
　　
　　
　　乞罢蹇周辅及其子序辰
　　
　　伏见刑部侍郎蹇周辅及其子员外郎序辰昨日以盐事奉使江西湖南而相继创増卖额州县畏惧承奉皆出配抑使人?罪破产数路愁怨朝廷己遣使按正其事今闻周辅无所忌惮复自论列以饰非文过而父子方雍容侍从出入朝省此岂待罪者之所宜众人莫不指议臣诚恐周辅等懐患失之意或致别为经营以图幸免有失公议伏请罢周辅序辰现任职事各令补外详察治到事状别听旨
　　
　　
　　
　　殿前副都指挥使建武军节度使贾逵谥武恪谥议
　　
　　贾逵少以气略雄毅闻及服事边圉周旋兵间料敌致命尝为士卒先故所至数有功皇佑中智髙扰南鄙狄青表逵从行归仁之战青命于军曰有辄动者斩及前将孙节覆于贼逵度贼必将乘胜薄我而视地形有便利可据者即不待令引所部疾趋之甫成列贼果至因得乘髙鼓躁大呼驰击逐之遂溃其众夷众以遁方此之时非逵应机达变不以全躯保私为计则胜负殆未可决也至于筑堡河外以居蕃户使免西人之所驱掠置军壁于鄜延以蔽二城杜絶冦兵临瞰之患在秦州及并代多提轻兵游察境上地虽险絶人空至者亦必深造之或召羌族与之较射艺执其酋领使还所掠得边民数千人释而归之以故戎人慑服疆埸以安大抵其所施为出于忠义果敢奋决虽有浮言流议一不以自恤其周卫王室典治禁旅严而不苛寛而不弛使军士懐上而长己之持法出入二十年无纤毫过失宠?倚任克有始终夫谥者所以公善恶之实也按逵之居边也遇事辄奋果于有为时或脱弃拘挛务以建立事功至在近卫则恂恂谨宻举蹈绳检外内异迹若非一人所为者葢亦可谓之胜任矣谥之灋有奋其威勇曰武谨居官次曰恪节惠考行伏请谥武恪
　　
　　
　　
　　张康节谥议
　　
　　公徳厚而政易简业隆而心?愼不匮于惠下不亢于履髙夫惟简也所以为不匮愼也所以为不亢公之治郡若县凡十有一寛而信敏而靖与民之所同欲而去民之所同害所至有政民爱之若父母宻州绩用尤大较着遭岁凶馑哺活流饿二十余万在朝廷侃侃正色其所建明多国之大事如诫宠幸击姧权申诬罔者其危言正论今落落具在也仁宗未嗣立公力启自为御史丞杂以及大位盖三请之卒至天子感悟定?受遗遂预有功焉凡皆志立而后发虑定而后蹈以忠报为守不恤身利害故多得其言至于周旋二府不为势熖门无苞苴客无私谒不以富贵异廉俭之旧不以宠利婴清方之介脱荣名享眉寿其于成物行己终始出处可以为无愧者矣谥灋安乐抚民曰康能固所守曰节以公之行合之灋而参之公议于是为称请谥曰康节
　　
　　
　　
　　
　　●忠肃集巻八 宋刘挚撰
　　
　　
　　
　　启
　　
　　谢免省启
　　
　　比年课艺幸据上游今日程文复叨优等爰充名于桂籍行待问于枫庭得非所宜愧不能称窃以先王育材于学本以取人君子修善于身固将从政惟所用出于所教故能言必其能行诗书所称岂有异志公卿之选悉由此途凡其一时出长入治之庶官固莫非六卿时书季考之多士待以积乆取之尽公斯民所以直道而行在昔称为至治之极降及后世溺于末流以六艺为繁文谓上庠非急务太常受业徒详平日之空言列郡应书尽出临时之私意上之所求几于无用下之所学亦非可行不知操缦之为安乌有画饼之可食旷矣千载循乎一涂此衰世之轨所以相寻而圣人之道未知能复恭惟国家承百年之积恢列圣之大猷泛观古今洞见根本谓両汉而下所以失由观人以一日之长而三代之治所由兴葢入学者中年之考乃辟黉舍以来俊英增弟子之千员颁新书之万巻春诵夏?而经以师授月书季考而士由舍升既考之于寻常复试之于仓猝且环桥者亿万不已多乎及扬觯之再三仅有存者故自元丰之肇造迄乎绍圣之缵承虽有求者累年于兹而所得者数人而已宜获异材之间出以彰新法之大成如某者智不适时学方为巳徒以双亲孝养未忘干禄之心三舍序升式重兴贤之礼俛首百试旅身七年几成上考之功犹属中变之法顷造公选再程斐文言实工于前时名亦玷于异等知其非幸许以从新方虞再鼓而衰甘为殿后不谓适矢复沓优入彀中退惭毁瓦之无功进喜望云之有日迹其所自敢不知归兹葢伏遇某官顷膺明命两董学宫幸升夫子之堂获就诸生之列参乎未逹方求一道之归偃也何如或
　　
　　许片言之是待以殊等出于众人虽华涂寖进于台司而雅意不忘于璧水龙门益峻犹许再登驽马方疲幸叨一顾系余光之下庇使朽质以生荣故于选抡误备収録力探圣贤之阃域誓穷师友之渊源
　　
　　
　　
　　谢荐启二首
　　
　　过赐宠嘉特形外举自反而视内媿以兢惟本朝任官之公得君子举类之法然取之颇泛滥而不审故进者亦坌至而丛来铨选困于平衡眞伪揉于一律今之议论举患才能之不多考其源流岂非法制之甚弊是故近岁之讲计増损旧令而改为内之贵仕凡文武之人悉止其岁贡外之使者与守相之荐均杀其常员向举以亲民者且俾之从军近所谓监郡者皆不得应令虽未足大清乎多士亦庶几少制其末流顾进退之尤艰亦知人之岂易伏况刺数千里之部察十二州之官人人饬修家家亷茂就而求者当以襃然某昏愚之人孤孑以仕讲学不足以濒道徳之畛为文不足以望述作之藩曩常有志于斯民今已无异于羣众日思投劾以自去虑烦汰砾之不容伏遇某官以经术谟明尝尽心于御史以忠恕简重今握节于外?如陵善养而材无不包下车未几而听有所过喜为李君御怅龙门之未登请从郭隗先虽马骨而犹市是为不徳之徳应干无求之求敢不迪忠清之大方安性命之常分穷不失义进无尸官庶期终身无辱高谊
　　
　　向者误采孱愚特形慰荐惕然自视愧以无容某支离之人孤孑以仕学问不足以立己才智不足以合人比遭休明尝偹任使器非大受进曷补于涓埃恩劝后来退犹逃于鈇质省非无益窃食更优会诸公之有容垂三岁以自庇深惟过幸常已厚颜敢谓某官以清通简重之政而绥安一方以公明乐易之徳而镇慰羣下乃兹不肖上辱一言举不使知仰古风之犹在恩无所谢愧士礼之已隳敢不云云
　　
　　
　　
　　谢馆职启
　　
　　禁林课试辱奏等之不遗册府备员荷诏恩之均备名浮其实宠至为忧窃惟古今建邦率以经籍求治葢君臣父子之大本而礼乐教化之所兴故建府以宝藏且命官而典正汉之石渠天禄别夫中经唐之丽正崇文校夫四部国家之盛宗祖以来大辟儒馆而聚搜艺文乐养人材而増置员品上繇畨直下厎校雠小言之则订正国籍文字之异同大言之则预闻朝廷政事之论议虽清流之可贵亦任责之岂轻故国之用人非以荣之而将以考其实士而居职非以慕之而求以称其官某也寒生出于下国读书薄闻乎大道修辞有媿于古人性愚不能以颉颃材樗不可以镌刻出慕斗粟葢有为贫其犹双鳬曽无所补两河试邑北楚从军顾常懐功名之心颇亦究义命之说踽踽自守无意于舍伥伥何从仅同夫即鹿恭惟治平之特诏并命四辅之大臣俾类求于能儒将器养于文馆顾惟一介之在远乃辱诸公之为言神圣嗣天都俞继志所举二十人者无一遐遗不越四三年间以次召进惟时江湖之贱起预鸾鸿之游鳌禁景长玉堂春晚地近清切方尘观之坐惊事非故常忽天题之拜赐求之以农桑为政之论?之以治乱歴代之原刘蕡忠嘉虽不避诛夷于斧钺仲舒浅陋而不能别白于文章仅足成言曷副垂听闻一知十良谢于该通书等入三误膺于题品奏篇待罪画可湛恩几汰砾之不容偶续貂之有取深惟孤进何补斯文虽俗吏服劳一纪始书于六考然选人入馆本朝不?于数公足为幸荣良有前地斯葢某官登翊圣治吁求俊心高谊有加士以为权鉴一言所掖国以为蓍如荐清庙而杂用庶羞如成大裘而毕収众腋致兹孱细曲冐宠灵敢不迪忠清之大方安性命之常分退不失义进无尸官仰酬覆焘之私次答陶钧之施
　　
　　
　　
　　谢文太师张宫保韩大资范相公启
　　
　　奉备制书延登宰席循墙以避虽极于深辞反汗为难终成于虚授此葢某官至仁成物盛徳宪朝服膺善人之心能举其类推毂天下之士先为之容常自爱其弗?俾驯致于此地据非所称凛不自安师仰高风庶立懦夫之志瞻驰材馆莫陪下客之游徒感愧之在诚欲名言而莫得
　　
　　
　　
　　谢转官启
　　
　　祗应宠命积愧恩荣伏念某诸生陋儒四海孤进学徒知于适道才不足以趋时试邑冀方曽微善状从军楚北益乏能名漫浪逾夫十年日月累夫六考仰繄造化获保寒微比投铨考之书以就叙迁之课中縁诏试擢预俊游书林未乆乎对雠吏部为言其功状特蠲常制就钖宠名佐述史于兰?仍校经于儒观皆所谓文章之选夫岂宜踈野之人此葢某官弼成治猷敷引士类绳墨一正材各入于轮辕雨露所施物不遗于萧艾致兹愚品冐进官聨敢不益修厥身仰奉高谊滑州到任
　　
　　
　　
　　谢政府启
　　
　　比承诏札猥赐守符驱马过家懐章入部以才能之素薄当责任之匪轻惟感与忧俾夜继日伏念某降才不腆赋命多竒每遭选抡秪速罪戾免官归里满岁奉朝岂谓圣主推匿瑕之仁诸公笃念旧之义属补郡之多故使假守以备员当残废不完之余况事工方造之始大非守拙所克堪承此葢某官因能任才为国造士不遗一介之贱兼听百官之成儒者迟缓养名愿以为戒古人造次集事敢不自强庻酬已知且避官谤
　　
　　
　　
　　辞免右丞上政府启
　　
　　非常之恩内省而惧窃以庙堂之任世所具瞻丞辖之官今为执政擢寘此位讵容匪才某学不高明识惟浅闇幸遭盛治稍玷近班虽殚千虑之愚无有万分之补日虞汰斥敢意超踰名忽假人惊如坠谷方嗣圣之求助适诸公之在朝聚精?神同徳协志固已副仰成而治矣奚取于不肖而参之屡贡恳辞未闻可报伏遇某官朝家之柱石国论之蓍愿借一言仰逹天高之听庶回误宠使逃器满之倾
　　
　　
　　
　　除右丞谢政府启
　　
　　比者误被制检进丞中?名器假人循墙而莫避负乗致寇反已以为忧矧惟省辖之官实预政机之论用人当否系国重轻而某所禀寻常逢辰教育怅古人之不作慕直道之可行漫歴岁年何禆任使执法宪府愧绳愆纠缪之风侍经帝闱无引古讽今之益方期汰斥乃此超踰斯葢伏遇某官谋谟信于朝廷徳义明于天下蚤尝借论乐于成人顾驽马而一言以倍其价器蟠木于万乘先为之容遂致孱愚叨尘光宠愧感之厚岂易布宣
　　
　　
　　
　　除左丞答谢外路启
　　
　　?被恩书进迁位序辞不获命方深非据之忧徳在成人特枉相先之庆内惟凉琐仰识谦隆媿荷之懐敷陈莫罄
　　
　　
　　
　　除中书侍郎答谢外路启
　　
　　左纲承乏方俟于黜幽右省跻荣复叨于迁次惕以自视愧无所容此葢某官有徳以成于人引重而为之地致兹懦品玷冐宠光方具私书遽诒荣问感惭不敏紬绎莫穷
　　
　　
　　
　　除门下侍郎答谢外路启
　　
　　发政西省无补于毫分出令东?复迁于位叙辞不获命荣以为忧此葢某官引类惟公成人以徳务匿瑕而借论常推毂以为容致此衰孱益叨进宠方裁诚以通悃?贻问之见先愧惧之深敷叙难罄
　　
　　
　　
　　除尚书右仆射回谢外路启
　　
　　奉膺制命延寘宰司恭极循墙虽自量而恳避令难反汗终虚授而冐居愧不遑安凛无所措此葢某官至诚与善盛徳成人左右以容器轮囷于有用吹扬维力致糠粃之居前上何以塞厚恩重责之所加下无以慰多士大夫之所望深惟兢愧启处不遑
　　
　　
　　
　　郓州到任谢政府启
　　
　　祗膺中诏许锡左符寛尸素之大呵释颠危之重负开职禁殿相居便藩乔木故存未觉去家之乆先楸所在更谐上塜之私获此叨荣过于自择实二圣矜怜而善贷亦诸公辅道而曲成遵职之初抚心増感重念疎愚之迹方依陶冶之私属岁序之冱寒望门阑而日远仰祈保卫少副愿言
　　
　　
　　
　　答文太师乞政启
　　
　　荐上囊封恳还公绂方睿眷之増厚宜中懐之莫伸雅诏弗俞羣言允恊某官文武具徳庙朝宗工风烈赡乎华夷勲劳光于旗鼎方雍容师席以镇天下之望而逍遥达观以慕圣人之清葢唐室尊贤裴令常为之轻重姬王贵老周公不去于朝廷愿回遗荣知止之心少副尚齿尊贤之愿敢期谦徳过赐函书徒敬服于高风念难施于末议感惭之臆敷叙莫穷
　　
　　
　　
　　上欧阳观文启
　　
　　一间门墉屡环歳筦泰阶辅政徒望于昭回大钧运和阴烦于造化未尝輙通于恳欵葢虞自犯于僭踰?审被命制函均劳方国仰旌车之甫舍宅福祉以日蕃某官学茹古今才张幽当今名世孟氏自推于天以道觉民伊尹素为之任泰紫阔歩虹蜺飞光先诸老以吿猷倡斯文而还古忧勤许国之志慷慨得君之忠公府勲劳歌咏于四海贤人事业效见于三朝注意方安露章恳谢秩文昌之正位职秘殿之隆名偃息南邦行奉衮衣之赐归来东土永谐霖雨之求某赋职遐方瞻风前屏春余气润淮服地清更冀云云
　　
　　
　　
　　贺富丞相启
　　
　　奉被制书冠居台席圣志先定发于大明天下倾心仰夫旧徳休命所及欢诵举同某官国家宗工文武元老赞襄而陈九徳皋陶夙惠于帝谟以道而觉斯民伊尹素为之已任望镇四裔而不敢侮勲载二府而皆可歌缉熙百工康保万物向偃藩而得谢比均佚以弥年曰咨多故之时爰即来朝之诏衮衣既袭有光东土之归岩石所瞻尊据上公之宰宗庙増重泰阶以平致君尧舜而赓载乎明良如古房杜而无媿乎礼乐旗常有纪天地无穷某自惟寒微久在陶冶
　　
　　
　　
　　答北京韩相公乞致政
　　
　　启荐上囊封恳还公绂属眷怀之方厚宜冲志之莫伸雅诏弗俞公言允恊某官出处安乎一德勲劳被于四海正期衮绣之还亟有轩裳之厌虽心知止足欲退慕圣人之清而国有典型其孰如天下之老愿回逹人遗荣之尚以副明主贪贤之勤特辱亟书备形谦德虽髙明之是仰愧末议之何施
　　
　　
　　
　　贺郓州李太尉启
　　
　　拜恩阙北易地东藩戎旃十乗之容甫闻弭节铃阁数人之卫已乐轻裘宠简上心欢符士论缅惟镇抚之裕休有福祥之归某官刚厚禀中辉光烛外旗常有纪功懋于姬庭亲贤并隆德毗于汉室均佚劳于右辅统连帅于东方清照兼资长城是倚琱戈金钺方重専征之权淑旗绥章行光入觐之锡某里族单陋材性?疎惟案此下原本缺是乡楸之?实居台曜之庇眷言天幸获陶沐于至仁尚以州符阻趋承于前屏更祈上为庙社下庇兵民
　　
　　
　　
　　答北京冯太尉启
　　
　　赐节东吴偃藩全魏已下车而涓日初开府以临民溽暑方烦福基增厚某官粹和清敏惇大靖深辅政三阶休烈铭于宗庙宣劳四国膏泽下于生民为时重轻以道出处乃眷北门之镇曰咨旧德之贤上将用儒盛斋坛之尊宠离宫有守付留钥之谨严国倚长城人瞻岩石伫被绣裳之锡弗容暖席之休方具庆仪首承荣问感仰之素布叙莫穷
　　
　　答冯太尉免新命启
　　
　　荐上囊封恳辞帅节方睿怀之所注宜冲尚之莫伸某官学深天人德备文武出处不渝乎一节勲劳先被于四朝惟皇思贤乃眷图旧倚以北门之留钥建以南国之将旄诏号有孚师言已穆愿回持谦难进之志少副注意分忧之咨乃枉珍凾过垂敦谕惟髙风之是仰念轻议之何施感服之心敷叙安究
　　
　　
　　
　　答北京冯太尉启
　　
　　报成美政孚号大廷就更西镇之旄仍付北宫之钥上恩恊称欢议率同某官德在四朝功髙羣辟人思衮绣期政路之调元国倚翰垣尚玺书之增秩忽贻荣教具示冲懐愿亟拜于恩辉庶仰符于眷委感仰之素敷叙莫殚
　　
　　
　　
　　答郭太傅谢宫观启
　　
　　恳上左符荣膺中诏宸宫列将莫若上卫之崇琳观奉真莫重养贤之地某官学深文武功在庙堂夷夏相闻其髙风出处不违乎大义殊庭谒欵聊适于旷懐召节走趋伫光于图旧岂其谦厚特枉缄封感愧之懐叙陈莫悉
　　
　　
　　
　　贺胡少师启
　　
　　恳还公绂得谢帝庭升拜宫师之崇荣尊国老之重清风迪古贤人究出处之归全德镇浮天下无始终之议仰大臣之逹观均四海之载驩某官统槩蹈中灵襟秉哲诚穷人物之尽学富古今之储当天圣之开符览德辉而荐祉泰紫阔歩虹蜺飞光正议鸿词倡斯文于禁掖嘉猷亮节运大政于天枢勲烈被于三朝忠劳笃乎四纪烂焉乡锦仕孰乐于过家确乎囊封礼弗容于赐几冲和天爵镇拂世风固将安车驷马以?乎亲宾清泉嘉木以适乎啸咏逍遥贤者之乐拱揖圣人之清宪而不烦方典型之所在浩然善养宜寿祉之无穷某材禀下中世亲幸?昔者先子识宝气于星津其后诸孤聮荣名于庆阀迨兹勉强以就仕屡辱荐延之大恩贤哉叹嗟固巳倍都人之庆形于歌颂又将酬国士之知
　　
　　
　　
　　贺王参政启
　　
　　奉被诏恩进陪政论大臣重国畀自圣人之明贤者得君慰夫天下之望陶钧所迨歌诵同辞某官业履大醇辉光外烛非今儒者寻常之学有古君子乆大之储言行弗渝求圣贤而允蹈进退有裕适义命之所安禁中甫告于嘉猷天子颇嗟夫见晚故进处四辅而非有左右之助度越诸老而不闻先后之言昔之为国者甞患贤之不同时士欲致主者或嗟才之不见用深惟求治之日复此逄辰之亨明良一时社稷盛福某预闻休命属在逺方莫遂龙门之登愿为燕厦之
　　
　　
　　
　　贺问河阳李资政启
　　
　　恳谢繁机均劳近屛瞻言旌旆怅逺于风徽畏是简书阻伸于郊饯倾依之恋紬绎难穷
　　
　　
　　
　　上政府启
　　
　　食浮之乆曾何补于涓埃材?而蟠徒阴烦于造化去违台屏淹革岁筩伏惟平运万机赞襄九德天相炎厯日拥太和某官诚格天机德符坤厚驯二府之注意迪宗工之大猷称百官而镇四夷平三阶而遂万姓发忠定?国倚泰山之安熙载亮工民陶元气之运忧劳逾乎二纪功业被于三朝盟府蔵勲方茂皇天之业中书有考永光岩石之瞻某材非敏明志巳衰竭驽马十驾知致逺之已难鹪鹩一枝祈庇身之有地
　　
　　
　　
　　迎中书侍郎启
　　
　　祗事西陵言旋北阙适冐风霜之宜多车马之劳即遂瞻承预深欣慰
　　
　　
　　
　　上中书吕侍郎奉安神御启
　　
　　恭扈威神往临原庙谨舆仗侍承之职御风霜偃薄之劳仰冀保颐以符瞻系
　　
　　
　　
　　问候中书侍郎启
　　
　　奉轩后之威容即汉陵之别庙扈从于迈夙夜载勤方冬序之始严惟福基之增厚葢祈保卫以副瞻驰
　　
　　
　　
　　贺吕枢宻启
　　
　　祗膺抡检进贰几廷圣贤同时朝野胥庆某官元精毓粹名世应期挺特千载之英危压四方之隽自结明主雅意本朝镇靖西州眷倚长城之固经纶北省仰资大计之烦上方纂绪先猷急图极治顾军师之重柄系宗社之大谋权出几?地居宥宻参议乃事诚难其人惟公勲阀之高为国老成之选注意所在具瞻已归行传丙魏之声即庆韦平之拜
　　
　　
　　
　　贺宋舍人启
　　
　　奉膺诏制荣歩掖垣贤能进升远近钦悦国家号令上应于五星朝廷文章远同于三代王言至重国论所闗奉之以嫓夫丝纶施之以示乎威福誓敕军旅而齐其勇诰命四方而等其功总为赞书其任乃古之内史观诸上象其文犹天之紫微职重而清地高而近精求文学之老能达训词之深发挥帝谟如开日月之照鼓舞神化以肃雷霆之威惟今得人与古同盛某官言高坛宇道浚渊源研摩六艺之归慱极九流之要校文册府克家素重于刘歆视草禁涂继世雅同于贾至实圣贤之盛际増?省之荣光典赡应机宜有五王之册清修素履早探二酉之醇钦闻宠章曷胜欢诵
　　
　　
　　
　　答韩左丞免新命启
　　
　　伏承诏綍进总台纲四辅得人多士相庆某官高才应世一节承家论议有经推丙侯之寛大险阻不挠抱胡公之中庸亶世徳之逢辰伟圣朝之求辅遂膺帝简入秉国成顾枉诲音具形冲尚愿亟承于涣渥庶仰俯于虚懐感颂之深敷宣罔悉
　　
　　
　　
　　答苏左丞免新命启
　　
　　侧承明诏登用旧儒四辅得人多士交庆某官治行高妙谊藴粹深蚤以继世兼人之能蔚有先生长者之望白首一节清明四朝士心所居上简攸在玉堂典诰极将明之功帏幄待经多道义之益肆畴贤誉来秉国成顾枉诲音具形冲尚愿即承于涣泽庸仰副于虚懐
　　
　　
　　
　　答胡右丞免新命启
　　
　　光被诏纶入司?辖宠章诞布欢议率同某官学足以洞先王之微知足以经当世之务心两忘于出处节一致乎险夷时然后言天下服其忠谅义形于色朝廷为之尊严果奉眷图进承几政士相为庆民用具瞻惟圣主得贤方侧听诸生之颂而君子难进尚未承三揖之求特辱诲音具形冲尚愿亟膺于涣渥庶上副于虚懐
　　
　　
　　
　　答王右丞免新命启
　　
　　丕承帝简参秉国均成命式颁舆情交庆某官徳业致位方正立朝文为儒者之宗望出廷臣之右周旋国器扬歴禁途京兆考功徳威夙着文昌典政绩用有成果膺纶綍之音入拜丞疑之任至公所属枚卜已从伫观乆业之施以副具瞻之意岂期冲?特示巽词愿即拜于宠章庶上符于睿眷其于感服紬绎奚殚
　　
　　
　　
　　答陈州傅待制启
　　
　　拜职延阁请符近藩亦既下车云初开府某官谊藴闳博徳名光华弗渝之诚贯于金石后凋之操见于雪霜以奥学侍经帏以大节专宪席国所倚以立邪正之辨士所頼以识是非之归凛然清明无所吐茹出处有道佚劳斯均即被安车之还岂容坐席之暖敢期谦眷特枉诲函
　　
　　
　　
　　答河北都运顾待制启
　　
　　升华延阁杖节北陲涓日之刚下车云始方暑序之烦郁惟福基之靖康某官学谊本经文华贯道险夷一致义无愧于神明出处两忘节不渝于风雨辍东?之献纳付朔部之澄清行以节趋岂容席暖方斯诚恳遽辱贻书感仰之懐敷叙安究
　　
　　
　　
　　答永兴李待制启
　　
　　被宠制书升华延阁兼提请诏就帅全秦某官学通古今材适正变名实高于士论术业着于吏师以从官之严尽?诸将以元戎之重外总十连坐収静胜之功行被节趋之召下车云始縢翰见诒庆仰之深布宣难悉
　　
　　
　　
　　答江宁蔡待制到任启
　　
　　更赐左符徙临近屏涓辰受事视履介祥某官望重士林学优圣域禁涂陟降日吿于嘉猷南国蕃宣勤敷于惠政兹惟易地益便均劳恐席暖之未遑以节趋而来起岂图谦徳远贶书音庆感之深布叙奚究
　　
　　
　　
　　
　　
　　
　　
　　●忠肃集巻九 宋刘挚撰
　　
　　启
　　
　　回郑学士启
　　
　　试可荣庭进明儒馆伏惟庆慰某官乐道深造修辞大醇览皇徳之光辉收士科之高妙儒雅政事羽仪朝闺惟蓬莱幽秘之庐葢贤杰萃升之地尚书给札独善于奏篇广内校文宠跻于华贯盛兹得士实系斯文雅意不遗嘉音为贶顾驰诚之独后荷推礼以见先云云
　　
　　
　　
　　回孙学士启
　　
　　赐命帝庭升华册府邮音远布士列荣观某官识贯天元才为国器文章纯简雅得圣贤之归议论深闳能通古今之变洪惟上徳崇右道真垂精艺文留意儒馆专赏不靳乎金币遗编具积于邱山尝谓久于寳蔵虑或残于鱼蠧以简编之脱烂则义理不属以文字之重复则句读可疑务得人而删修将垂世于永久登用豪杰整齐缺讹铅椠功施是非坚定刘歆经术总七略以谕人班固史才别九流而原道宠迁广内位正清涂逖闻休命之行増喜贤才之进
　　
　　
　　
　　贺郑内翰启
　　
　　拜命黼轩跻荣鳌禁仰圣贤之盛际发中外之欢言某官性徳渊灵文章英发当今名世孟子自信于天以道觉民伊尹素为之任忱明足以御万变恬靖可以敦薄夫气庄而仁有古大臣之体节安乎义非今进者之心仰圣旦之右文辟玉堂而宅俊职备顾问地亲禁严陟降夙夜以奉乎清光言语学术以谋乎密命惟时授受系国重轻亶惟天下之才増大朝廷之任五直一儤方视草于銮扉泰阶六符期亮工于天秩斯文所主于道大光某椎然贱生晚出门下菁莪长育常费阿陵之仁大厦穹隆不无燕雀之贺坐縻吏状迹远台廷
　　
　　
　　
　　答计内翰启
　　
　　被恩宸检入直禁林朝盛得贤士相为庆某官谊蕴通博文章秀醇出处有古人之风勤劳得多士之誉簮笔持槖岂惟求论思夙夜之功论道经邦遂将副左右弼谐之托无縁庆谒特辱诲凾感颂之私敷叙难罄
　　
　　
　　
　　回赵内翰启
　　
　　荣趋使节召直禁林进徳则朝廷尊大孚于士议承家以儒学显尤重于世官某官文章秀醇谊蕴浩博立朝方格得多士之望以道出处有古人之风润色论思岂独求语言之妙弼谐左右遂将膺公辅之圗枉飞葢以见临辱缄笺而申贶宠绥无似感佩难名
　　
　　
　　
　　贺崔直讲启
　　
　　已奉恩书入趋召命得人之盛有光朝廷逢辰之亨下劝士类某官敏识好古纯履蹈中学谊造夫经纶文章厎乎述作绰然广誉之弗愿而有大臣之为言幕府宾筵阶荣于贤路广文师席传畅乎道真出处是宜名宠相得不遗遐外见枉缄縢佩风谊之相先极懦而増愧。
　　
　　
　　
　　上扬州王密谏启
　　
　　近赴山城获趋藩府籍龙门出入之旧拜台曜荧煌之文未遗疎愚见遇优厚尝枉事而临宠继加豆以从容衔徳重深以心铭镂朅来敝邑?承簿领之初托在下风有意光休之被矧敝封之密迩系帅节之统总炎序方蒸福基増厚某官杰然望实华于盛明文章天下之宗道徳禁中之老十连有帅聊故国以均劳四辅为邻竚嘉猷之入告更冀为国自重副人所望
　　
　　
　　
　　贺马谏议启
　　
　　被恩宸诏进职谏廷宠简上心欢符士论某官清通迪哲儒雅蹈方览盛徳之光辉进由直道奋大贤之事业见于四方惟时谏诤之员上系国家之体樊侯将明于周徳望之謇谔于汉廷人物之难古今为重惟高谊之甚盛恊宠明之所归臣有七人宁久外台之寄召以三节竚陪近辅之邻方具私书先承教幅云云
　　
　　
　　
　　问候长沙燕谏议启
　　
　　越去台垣洊更岁筦琐然羇贱困南北之无归仰止光尘徒昭回之在望比审辍班汉省分节楚都下车逾时已洽宣于治效卧阁缓带惟日拥于天祥某官质方而清乐易以正善行足以帅世恬节可以镇浮山甫将明内裨于衮职望之謇谔世补于郡条国优宗工士望元老南邦是式虽乐于均劳小毖有求方隆于旧徳行趋召节入辅大猷某早以无庸获出门下方贱官之有守叩前屏以无阶伏冀云云
　　
　　
　　
　　问候唐殿中丞启
　　
　　辍从宪台分符藩治下车周月视事恊辰获藉余光之依实深私恳之附惟始夏之清暑仰休履之考祥某官奋览徳辉出华王国以富文典学羽仪于朝闺以纯?大忠擢倚于御史论议耸闻于天下刚方能世其家风故事避亲聊贰方州之治清衷思治行膺召节之还某椎然孤生且出门下虽登龙之愿未获贱私而贺厦之心幸依邻庇
　　
　　
　　
　　答西京留守启
　　
　　申画郊圻地隆于京邑保厘宫钥礼重于居留某官勲绩着于本朝威声憺乎殊俗贤辅继世克有扶阳之风徳化同时复居大冯之后使节戾止民谣蔼然行且咏衮衣之归于以増岩石之重方修庆牍首祝华缄荷徳意之相先抚愚而増忭
　　
　　
　　
　　答西京留守到任启
　　
　　奉被中检保厘西郊涓辰之刚视政兹始伏惟庆慰某官功施宗庙泽被生民方注意于太平俄均劳于近辅上眷东洛地严别都守桥寝之山川谨汉宫之筦钥非夫勲徳之重曷称居留之崇方厚顾懐行膺召拜倾颂之恳布叙难周
　　
　　
　　
　　答外州前宰执启
　　
　　拜恩中检移节名邦亦既下车云初开府方暑时之蒸郁惟福履之清嘉某官徳被华夷功施庙社上之泰阶平而六气正下之万物遂而四民康比偃息以均劳继盘桓而易地恩隆于义周公之过亲亲时止而安孟子之心绰绰日伫衮裳之眷来还钧轴之尊永绥斯人益究远业方裁诚而修问?过顾而贻书感仰之懐敷陈难喻
　　
　　
　　
　　答永兴安府启二首
　　
　　分阃偃藩下车开府周以上公分陜外率十连唐以宰相临戎总?诸将某官变通而裁以义刚厚而本乎仁贤业着于三阶膏泽加于四海出处以道逸劳是均金钺专征聊寛于西顾绣裳入署即处于东归益峻具瞻永绥全盛方裁愚讷首枉诲凾感仰之深叙陈莫尽
　　
　　论本朝屏翰之势莫重闗中推元帅统驭之才谁出公右某官厚徳世矩高文国华勲劳昔着于秉均风烈今高于分阃撰辰开府阖境向风虽上无西顾之忧而人有东归之咏方圗修问首沐贶音佩荷之诚布宣难究
　　
　　
　　
　　回运使赵司业启
　　
　　辍自成均按临东夏凡居庇赖孰不欣瞻某官风节着于南台名实高于东观虞庠教育乐于得才汉节观风慨然揽辔皇华在望黎庻倾瞻欣忭之私叙陈莫尽
　　
　　
　　
　　贺呉省副启
　　
　　奉膺恩检荣贰计廷伏惟庆慰某官业蕴端闳风?敏裕唐学士之清选望重士林汉使者之观风才高课等惟时司?之府实制中邦之财调度盈虚聊烦于钩画弼谐侍从行赖于谟明庆颂方深音封首及良荷相先之顾第増不敏之惭
　　
　　
　　
　　问候宣州宋少卿启
　　
　　报政中宸解符大国秉圭入觐趋节还台久叨邻庇之余深极欢诚之附某官民物先觉国家宗工忱明之才素高于吏表清重之徳雅镇于世浮三年小谢之邦双阙子牟之志治有异等既奏于计书入补三公行光于故事某限兹云云
　　
　　
　　
　　开封府迎国信使启
　　
　　奉将聘节来?庆辰涉春夏之清和勤川涂之跋歴茂惟嘉祉休有善祥圣徳开诚时纪露囊之节寳邻修睦岁瞻轺传之华首夏在辰修途久御伏承飞葢已次近畿深惟徒御之勤小展饩羞之劳伏审庆礼迄成归辕载御居官有守出祖无从已具菲仪庻伸饯礼
　　
　　
　　
　　上张安道启
　　
　　过聴庸虚特有论荐襃辞浮实媿汗溢颜某官文武宗工庙朝大老谋犹本正深简于清出处惟时不渝于直道生民所望以惠绥而康保君子所恃以宗主而依归系时安危同上心徳夫人而立于世也其重如此则士之出其门者将谁为宜如某性资滞冥学术浅陋不为枉尺虽缅慕于古人未可与权故难谐于世用比从谪籍复被恩书俾脱迹于荒遐获备员于左右区区自効愿竭于斗筲泛泛无裨终同于鳬鴈矧以忧患孤危之迹立于得失利害之途非由蔵垢之深安得庇身之久永惟过幸已不自胜敢谓高明而有容忠恕以行道察其所履未至于小人之归疑有可收遽屈以国士之遇欲使孤进辱借一言马骨本驽顾眄以倍其价钟声既哑调审以发其音敢不迪忠清之方慎义理之向退不失志进无尸官
　　
　　
　　
　　上苏子容启
　　
　　某罪戾之迹沈废已甘误?国恩既还其职任又得门下以为之依归内自省循曷胜感幸某性学中下材资阔疎早游书林旋备宪府不佞薄闻于大道窃思有补于斯民无益圣辰自投谪籍官趋三楚地近五溪冒险风波几于万里庇身筦库及此四年敢兴去国之嗟但积素餐之愧岂期霈宥不遂弃遗某官道徳深造文章大醇非今儒者寻常之为有古君子逺大之识周旋独立义无愧于神明出处两忘节不渝于风雨辍承明之近直保留钥之别都泰然忘劳恬以卧治念昔龙门之峻葢尝许登于今燕厦之成敢无自贺
　　
　　
　　
　　上王潭启
　　
　　一暌门坂几易岁元奉缄縢之私旷时而礼不讲懐通徳之重愈久而心益勤律中春阳气暄泽国茂惟福履之相休有天祺之繁某官明敏中和渊忱庄厚善政师乎当世高行镇夫末流颍水再来有次公之寛惠南邦是式如申伯之蕃宣久矣佚劳之均隠然中外之望某忝恩中检贰计外台望大国之匪賖冀余光之可托良深幸?尚远参依
　　
　　
　　
　　●书
　　
　　
　　
　　谢举荐书
　　
　　伏?知聴之误辱赐慰荐自视愚陋感媿曷已某闻古圣人如尧者以知人为难当二帝时其民淳以直机伪不作其内外厌然如一以尧之圣哲而其民且若是宜若易知也然其犹曰难者岂尧不以知人自任欤世降三代士尚名誉乃始矫性徇物申伪情立竒节以求闻于天下浸淫习俗靡然以至今今天下教化益不行士生不知礼义荣辱之大分日益惕迫于外物而失其性命之守作于外者或不可求之于其中见于顷者或不可覆之于其久出彼入此以竒合正欲左而右求白问黒伛偻而希合似和拒闭而为我似介黙然而无能似徳皎然而属物似才风俗世变君子日少世之职在进退士者颇不敢以风鉴自任时时援尧以藉其口而国家之意亦不以圣人所难者求人于必能故官人保任之法无大赏罚惟受赇者同坐舍是一切不恤呜呼人遂不可知欤夫大人君子能养诸己故有以待于外明吾之性以观人充吾之诚以知类物来而应情至而格以一迎万以虚观动如鉴烛物如机释括守之以至信继之以无吝真伪千百杂然前陈将自我而变化乌有有难知者耶孔子曰聴其言而信其行孟子亦曰吾善于知言某不肖贫无以生勉强而仕其性顽懦不可镌刻顾自知已审矣而无所望于当世明公下车遽收齿于门下之録岂疑其有可取而取之欤是特矜其孤立察其所为不至为小人之行遂欲挈而使之有以自振欤推圣人不求备之心故不深责以吏效知易象失前禽之吝故不显比于所应若兹无誉之地或当雅意之取敢不守忠信之大节安性命之大分进无媿于禄穷不失乎义某之所欲无辱于门下以为报者在此
　　
　　
　　
　　●记
　　
　　
　　
　　杨氏乐养轩记
　　
　　巴陵杨君总公元尉江陵之石首治东轩于其廨中以奉二亲而名之曰乐养杨君修身力学为名进士起而中科选其禄虽约葢无欿然于义者斯固足以为亲之喜由邑以望其乡闾才百里而远伯仲六人皆服儒其已仕者又皆在夫左州右邑之近安否之问日交至于庭闱而君方以勤毖外服于公家以恬正事其上以和信得其朋友无一可为亲忧者入于闺门怡声妥节先意以亲之所向而?顺之至妇子侍御化君诚孝相与以给其力故凡以佚气体而逊心志者非有三牲八珍撞钟列鼎之富与夫金玉文绣之丽而后然也隠冠靓服慈颜寿发轩堂之上对几而居俪杖而游其色辞笑貌油然而顺适祺然而夷豫以安飨乎子职之奉呜呼养之道不在乎物惟尽诚以得其亲斯天下之深乐虽富贵遂其欲有不能以致之而君子所自得也人知杨氏之庆而不知君之乐于心知君之乐矣或不知君之所以致其乐君于是以属府从事刘某曰愿有述乃推其心之所以然而序之既又歌之以诗曰孟轲有至乐父母兄弟间曽参称能养岂谓口体然二者在君家寓意名东轩啜菽尽于道彩服承慈颜泼泼水中鱼采采江上兰诚至物则腆君子得亲欢
　　
　　
　　
　　南岳御书阁记
　　
　　南岳释文政于其所居胜业寺建大阁置太宗皇帝御书其上来请文为之记窃尝读国史?惟太宗皇帝以神武圣谋嗣太祖开基拨乱之后薅洗四方残余之孽曽不数年天地清明兵革偃而法度修嘉与天下同休息乎无事文武二者思有以张弛之于是向用儒学尊尚经术观书稽古多所述作于其闲暇则又玩意于翰墨之间凡所谓退朝之乐皆不以易此至真宗始聚其书诏儒臣章别次第着定为一百二十巻刻之金石副在有司又以分蔵于天下之名山凡道官佛寺往往得被其赐每岁推恩度其守蔵之学者一人至于今且八十年矣尝得即其书而观之葢其所自论著为世谟训者固皆原于道徳之意而其余书帖亦多杂取六经诸子之要言正论至或选摘众流异传佛老之说说虽不同要皆有益于修身治心为天下国家者以是私尝推求圣人之意于道徳教化其心葢未尝须臾离也故虽当闲宴犹从容发见于挥毫之际然则又知其所以勤勤于文墨者岂独以为娯乐而已哉自书之颁布其蔵之者或以旁庑庳室礼事不谨徒知?被其泽而不知尊安振显之甚非所以报盛徳之赐扬万世之休间有知此者矣或未知圣人之为是书其心之所存葢如此于是既嘉文政能有所建立以致臣子之奉又尝与之
　　
　　论是书之所以然故书其本末俾刻石于阁下熙宁七年二月太子中允监衡州盐仓臣刘某记临
　　
　　
　　
　　湘县阅武亭记
　　
　　秘书丞卫君塾字文叔治岳州临湘之二年以书谓余曰使天下不如古吾知其有人焉谋已而偷者固漫不省利害及夸而高言又曰吾方志逺大彼细务琐琑焉足为是二人者相与从事积?寖着天下颓政何可胜数吾则不敢吾之邑右带长江东南地大倚山民剽猾轻为盗既惭古人不能使民不为盗又不能禁其已然尚曰为政耶县所赖以索盗有所谓弓手者今在吾籍八十人前时听其便私散居?闾呼调不一难以应猝及去而扰平民今吾能不取官与民作区屋以萃之凡若干统以大亭牓曰阅武以时临视其艺众既团有地稍稍就律其材渐若可用而无里巷哗竞犯法之患此县令小事非以为功然愿有记告来者使勿废而已呜呼余知君不好小事名也虽然罔忽诸小然后可以任夫大俾天下得县令皆用心如此循而望古有路矣即以其所以谓余者书之亭上
　　
　　
　　
　　寿州学记
　　
　　今上临御四年诏有司始以经义取士増太学郡国学官设三舍既十年闵学者之未大成法虽立而教养之意未尽宣乃慨然更新之自大学始其法损益可论定者着之书曰敇曰令曰式选建官推之其弗可者使輙言上天下之士于是益晓识上指至者辐凑视旧所増葢以千数方是时胶西韩君晋卿守寿州一年矣君材强敏至州阅月视州之学叹其庳隘无以承明诏乃得转运判官废廨请于朝迁焉日与通判州事新昌石君麟之躬自临治经地度材新故相参公无调费人不知力凡为屋百一十楹孔子庙居其中师堂生舍列其旁宾有次射有圃楼庑庖湢罔不具邦人既享学之成皆大说喜君曰未也为具道天子所以养士意劝掖率厉使及时进于学又请建官为之师遂以其事属余记之葢吏不得良法而行法立而浅闻弗能究宣皆甚所悼也以上所建立且十年而太学犹以故未就绪郡国尤阔不闻问私尝疑其说今太学更令幸亲睹其始而寿州之请亦适至故乐道其实记二君首能不失职以告凡吏之忽此者尝闻之天下之事有甚盛极利特以施设盭其本而效不著者可以条数而其一学校是也学之论曰置生欲多赋廪欲丰课业欲勤纠禁欲严如是以为盛此言可尔尚所谓见其末而忘其本也恭惟上之教士始于一好恶明是非向经术俾士知所趋而后申法令以辅焉其法之详又使论者无不厌此所谓末与本称本末具而犹曰效不着则尚谁任其咎是惟吏不奉宣故也抑闻之道可言而不尽可言也故六经而下传载不可尽则古人固以待后世之自得也今士以经进裒然待举闻其言矣卓然有得乎古人之所待者岂尝有人乎而未之见也夫本所求者士士志于道而不加力乎所自得则虽侈庙学严法令坐圣贤而师之犹为观美而已岂上所望者耶然则咎非特在吏而学者其可以不思是故幷以吿焉元丰三年十月记
　　
　　
　　
　　家庙记
　　
　　元佑六年议者谓河间刘公殁于衡州槀葬僧寺因以其地所在其后汶上之葬招魂而已此议既兴闻者无以明其不然或以问其孤某某曰此事未尝有也然此言必有所起以今观之实状可按验者四事理可察见者三而议论所从起者一昔公以秘书丞治道之江华子男某未冠而公夫人之季弟进士陈孝若实同行踰年公鞫狱于衡得疾不起讣闻孝若走衡与郡所委官吏菆于花药山僧舍事毕孝若返江华挈其孤而夫人陈氏前亡权厝在县至是议以其丧北归经由取道复俱至衡?公伯兄乡贡学究允?率其子乡贡进士延年自乡里亦奔讣而至众与其孤定议火化为两凾致其?使孝若延年扶?陆走而允?买舟载其孤以归允?父子与孝若今虽死其妻若子若孙若族属皆在悉见其事实状可按验者一也允?与其孤既至汶上而外氏秘书监陈公希古尚无恙遂留诸孤鞠养于家而延年独??陆抵永静安厝于僧寺经蔵院其主僧曰某僧判官曰永善小师曰文昌及其徒甚众某岁时自乡而往展省祭祀凡永静之亲属故旧无不见之者自康定戊寅至熙宁庚戌凡三十余年岁月久远不容伪为实状可按验者二也熙宁庚戌既卜葬于郓某躬至永静迎公与夫人之?抵郓权厝于僧寺四禅院僧崇贤及其徒亦甚众今多存者实状可按验者三也熈宁辛亥八月某举葬公与夫人之?于郓之须城县大谷山之原亲族故旧乡人送葬者先后凡数百人改造棺椁増易衣衾与凡送之事人人为助初无招魂之事借令人有不幸旅榇亡失则招魂变礼亦古今所有不必迁就以讳其事自须明设招魂之仪顾岂能隠于乡闾亲族故旧之间若一有此意人谁不知者凡今汶上之人皆可诘问实状可验者四也实状如此然闻之者难使人人往按其事则又有事理灼然可以一言而虚实立见者初公之亡在寳元二年八月上旬若闻讣而至复走江华犹在是月某及乡里亲属皆?于衡在是年冬孝若以数日之间权菆僧舍以待复来其势安肯遽然卜地殡葬遂为乆逺之计某与亲属既至三数月间又安得遽已失其地之所在况郡委官吏实预其事事理可察见者一也熙宁辛亥七月某由御史谪官衡州八月赐告于朝许葬讫之官明年二月到贬所诚如议者之言谓心知留殡于彼而未获则得官于衡正访求之时也岂有身将往而不少俟先为招魂虚伪之计既葬而又往返访求参之人情殊无此理事理可察见者二也某与伯父从兄舅氏之在衡也夫人之?先自江华焚化扶?而至岂有夫人之?则扶?以行而公独留殡于经由羇旅之地谓贫不能举?而归则卜地殡葬与举?而化之其费孰多谓皆留殡则江华何独无夫人之殡且陆走两?何自而得之事理可察见者三也虽然议论如此必有所因而起某之官于衡凡州郡召宴于花药寺常以旧经菆厝辞不敢徃或曰位次非一惟所菆之舍则宜避一槩避之非也故尝究寻菆舍之所在众曰菆寓之日不多而歳月经歴已逺莫能记矣访求之议其殆起于此乎知之审者谓所以访求之意如此知之略者与展转相传而知者遂皆以为访求殡葬之地而不获也然某在衡三年有余以及元佑几二十年初不闻有此言逮?恩任使责望既重始有藉此言而至者元佑五年有僧某至京师自云花药僧也山前近得一坟林木甚盛指以为刘公所葬愿得奏赐紫衣始闻之骇然徐令询问考其证验本末皆无所有知其为误妄明白矣欲延见之则其言无实欲言于有司治之则干求希望之情类此者非一因使人谕以本末谢遣之愧怍而去其后不复见之然人遂多传其事者或信或不信大抵皆自寺僧发之此议论所从起者一也某不孝所以显扬其亲者不着而使此言在人某之罪大矣不可以有加矣虽然言在人而欲人人晓之力不能也存其实以待察则可得而勉焉故私载其事迹本末与公及夫人之志铭并蔵于庙元佑六年十二月嗣子观文殿学士大中大夫知郓州充京东西路安抚使某谨记
　　
　　
　　
　　郓州赐书阁记
　　
　　元佑七年正月乙未臣某言臣所治郓州有学学有师生廪食而经籍弗具非所以训道徳厉人材愿下有司颁焉诏可州乃选于学遣二生聴命粤十月甲申得书二千七百巻至自京师州人学子顿首幸甚请纪其事某昔者结髪就师从先生长老姜潜刘述龚鼎臣軰治经艺习文辞上下凡十余年实在是学于时少长向劝程课甚密而书籍殊尚缺然至尝外假榖梁春秋传范蔚宗汉书手写读之其后出入仕宦又余三十年假守复来览观庙学虽舍宇有更徙而风致宛然如故学生三倍于昔振振焉洋洋焉甚可观也顾太守老矣无益学者又不能劝驾隠约之士显之朝廷徒幸遭遇天子崇儒右文加惠学校又以某常待罪左右素怜其愚所请或不忍辄报闻罢以是故能为诸生获此赐书事虽适然而上之所假宠有在乎是且学兴于景佑戊寅实在庆厯立学诏令前歴年最久盛冠东方而未有是赐如有待者是诚不可以不纪乃即学之中构为层楼栖书其上而经传百家篇帙之名数与典领禁戒之法皆掲之使以时考之若夫身与诸生从事讲诵识其大者母为书羞则有学官在而探讨勤怠有得无得则又在诸生自为之某也尚欲何言欤夫阁之工费细故皆置弗论独叙其本末以告凡在学之士与后之人使勤守焉八年正月癸巳观文殿学士大中大夫知郓州事刘莘老记
　　
　　
　　
　　
　　
　　●忠肃集巻十 宋刘挚撰
　　
　　
　　
　　●序
　　
　　荆南府图序
　　
　　江陵府于禹贡为荆州于分野为鹑首于辰为巳于春秋属楚为郢都文王自丹阳徙之于秦为昭王所拔徙置南郡于汉为荆州武帝置刺史治于此于魏其地为呉蜀所分而荆州之名南北两立魏治南阳呉治江陵晋以荆州治南郡梁湘东王绎承号建都寻为元魏所陷隋大业为南郡唐平萧铣为荆干元元年置节度使上元中为南都天复中以髙季兴为留后梁祖授以节钺寻通呉蜀筑城垒为僭窃计后唐荘宗封南平王季兴卒子从诲嗣诲卒传子保融融卒传弟保勖勖传融子继冲五世通五十七年而皇朝一天下建隆四年冲纳土趋觐阙下移鎭徐州府境东西五百五十里南北七百五十里领江陵公安监利建宁石首松滋枝江潜江八县主客戸总五万四千夏秋赋租通四十二万三千贯斤石束匹两府县官六十四员牙吏若干屯兵三十五指挥外城周十八里二百一十六歩濠深一丈二尺阔二十五丈子城周四里三百一十五歩仓库场务内外五十八左右厢八坊巷五十四桥梁内外六十六江湖四十七祠庙七十一宫观二十七寺院五百五十汉地志曰楚有江汉川泽山林之饶民食鱼稻以渔猎山水为业隋志称荆人劲悍决烈盖天性也然地据上流故三国争之而民苦于兵自唐至徳以后中原多故邓襄之民与两都衣冠多趋荆楚故人物始盛干符以来遂为战巢高氏于兵火疮痍之余招徕抚集数十年间逮为王民歴太平者又逾百年教化涵养安佚而富庶凡浮江下于黔蜀与夫陆驿自二广湖湘以往来京师者此为咽喉又两蜀之人出而宦游者多家于此是以今最盛为西南一都?其游观独龙山渚宫号称胜地民间不务畜聚不幸小遇干溢往往转徙而瘠其人尚鬼病者先巫后药其亦习俗所安欤暇日绘府为图因题其槪治平甲辰观察推官刘某序
　　
　　
　　
　　文莹师集序
　　
　　文莹喜读书才思清拔博知世故久以诗闻于人而不知其始何为落于方袍中也夫万物受材分于天者必皆有职若莹者失其职矣予以嘉佑三年识莹于荆州后八年治平之丙午也予入荆州幕而莹亦在旣别去又三年熙宁之壬子予南窜复遇于长沙是岁遂访予于衡阳盖相与周旋二十年之间其诗每见而每精嗟夫莹老矣以其平生之所学与其高明之才旣皆无所用于世而一措于诗宜其所得如此岂所谓诗待穷而后工者欤虽然其辞气象巧尤不觉其为穷人老夫之所作是可喜也自翰林郑毅夫为其集叙而其后至于访余也又出若干篇以为后集曰为我题之而其作犹未已也昔沧浪苏子美尝称其作曰篇篇清雄有古作者气态而郑公之叙曰不类浮屠师所作以为往往似杜紫微二公之言如此为天下取信余尚何辞哉独书其所以与之离合之故致余意焉癸丑夏五月题
　　
　　
　　
　　●杂着
　　
　　兴龙节疏
　　
　　律旋大吕气应二阳圣运超期适契千年之命梵筵申颂庶凭诸佛之慈恭惟皇帝陛下合徳乾坤绍休祖考圣孝能飨昭格三灵之欢玑衡当天光符七政之叙?开祥于虹渚度修?于祇园旅集净徒绎宣密义凭大觉能仁之果效华封献祝之心伏愿众圣储休诸天融祉明堂之受神筴长佑寳图天保之歌南山永绥寿厯
　　
　　
　　
　　寿圣节疏
　　
　　元春首祚灵月生明天地开阳肇发流虹之命圣祥膺运光符绕电之期纪是庆辰着为甲令书文所底动植交欢躬诣祗园前陈梵席香花惟洁钟呗以时演龙藏之秘言极人天之幽赞庻凭妙果恭协圣期伏愿睿算
　　
　　无疆常保天行之健炎符炜耀更同地久之昌
　　
　　
　　
　　坤成节疏
　　
　　歳徳在金长躔逾望笃生元圣符五鹿之开祥尊御东朝协千秋之纪节湛恩下逮欢颂举同爰集秘章恭陈告祝伏愿太皇太后陛下凭无邉之力建不拔之基益隆文母之尊永垂圣孙之养徳无前比非徒嗣太任之音治与古侔庶几享三皇之寿
　　
　　
　　
　　春赛诸庙文
　　
　　诸侯祭其境内古之制也惟神以聪明正直庇佑一方所谓有功于民而应礼之祀春阳仲序岁事有祈祗承旧章以承贶施
　　
　　
　　
　　秋赛文
　　
　　稼穑之事民力固勤乃此有成实神之赐春祈秋报祭有旧章粢醴洁丰敬用昭告
　　
　　
　　
　　滑洲祀神文
　　
　　国家以正月某甲子推恩四方凡载祀典俾所在致礼焉惟神降依此方应是诏享粢盛牢醴旣洁旣丰庻几钦承降福王室尚有报祀神惟歆哉
　　
　　
　　
　　祀诸庙文
　　
　　惟神盛徳在人休功及物并应典祀庙食此邦国家寅天爱民霈宥区宇俾秩时祀奉承灵休谨以诏书从事肆仪备物伏惟尚飨
　　
　　
　　
　　荆州祈雨文
　　
　　荆州田品居下而人不务畜聚使常得善岁犹汲汲不能裕公私之充矧天不至于五月陂泽硗赤一种未入比者榖价已翔民骇然以相顾守土者愓然自省以为忧心虽忧之而雨不可以力致也雨神之所能为也今油然屡云而膏屯不施或者重其徳待其有请而后与之耶岂特民一岁之望至于为牲牢粢酒所以承事于神者亦有系焉
　　
　　
　　
　　应诏祈雨文
　　
　　谨以清酌之奠奉宣天子之意而致之于高山圣贤之神曰京师畿辅天下根本乃去年冬迨今暮春不雨不雪民心焦然天子仁圣咨顾悯恻并走羣望日徯罔应尚念神之主山川者有山川之守食其境内者有境内之责疑其有此分职而不可以夺之故又诏天下求神之未秩于祀典出处可以自得灵施休应民所依信如人抱道徳畜膏泽不在其位需时见求然后一纾非常之功以为国家补者俾以礼祀之今府吏民于是咸以神为言若夫驱移风云飘忽变化朝夕万里而转灾为祥此神之所以不测而震灵乗?以赴功之时也
　　
　　
　　
　　谢雨文
　　
　　比以旱熯为灾有祷灵宇?未终日神意顾歆油然兴云霈然霔雨苗将稿而茂遂物旣瘁而昭苏敢言克诚能速休应实神之徳相佑斯民谨涓刚辰躬具菲礼有祈有报祭之义也惟尚终始以厎有年
　　
　　
　　
　　祈雨文
　　
　　年榖旣粒螽孽未殄实由秋阳沴气之所容养也又八月艺麦之而行泽失时如炎如焚民骇相顾惟神食于此土不能听其吁嗟为兴云雨洒濯之则吏与民敢怠昭事之报
　　
　　
　　
　　青州祈雨文
　　
　　维青丘带山为地气深土渴艺植之事天泽是赖者视他方为亟岁春将穷而时雨未霈宿麦旣苗将厄其长盛阳骄燥疾沴且兴守土之吏不能率众戚以吁于神吏则失职惟神操纵阴阳用赞化育降食此土休戚与同若乃时其雨旸相厥岁事则神之职又何失欤
　　
　　
　　
　　建坛祈雨文
　　
　　旱熯为灾至于此极羣祀徧走膏泽尚屯今将求龙启坛此地惟神矜恻农事鉴此至诚毋或阨龙不俾顾享苟获多应神预有功
　　
　　
　　
　　请龙神文
　　
　　伏以元阳之沴粤自仲夏至于九月岁旱不免而此太甚夙夜以惧咎不胜执谨稽用古法以诏书从事绘图灵象封牲奠酒祇伏坛次倾吐至诚盖行天召云飘忽变化一振甘润以捄焦灼此龙之一戏足以不劳而神者其幸赐之敢忘昭报
　　
　　
　　
　　祈睛文二首
　　
　　春夏旱干岁已无麦民恃为命惟指有秋稼榖芃芃度越常岁乃复滛雨将害其成率吁羣咨洁诚有请神食此土可无意乎。
　　
　　曰雨曰旸万物之命苟不适节沴其生成今泽气乗春滛雨降雪害我穑事以及粢盛养民事神一岁何赖率呼众戚乞灵于神
　　
　　
　　
　　谢晴文二首
　　
　　属以雨溢害于农功?神以祈?被灵应天清日润阴辟阳舒揫敛顺成物得其性耘登播种人遂厥功惟神之庇佑此邦而爱是守土者其徳可谓终始厚矣敢忘恭报以侈神休。
　　
　　比以春霖为害并走灵祠神意顾歆辟除阴沴阳功纾发日以烜之粒我来牟以及禾麦深惟长民守土何力其间犹能以粢酒牲牢仰答神贶有祈有报祭之义也
　　
　　
　　
　　祈雪文二首
　　
　　惟州之土壤白坟广泻水泉易消今岁日穷矣润泽不至风霾书积燥所乘滥炎屡起守土者惟夕惕负咎然岁恶民病祭祀不能修则神亦将预受其辱敢固有请惟转祸为福呼吸致功神实能之亦惟时哉
　　
　　方冬盛阴用事而寒气不至时雪不降宿麦在野既无润泽之养春气相乘将有疾疠之变长人守土惕然忧心心既忧伤何所致力念民休戚惟神是赖爰走灵宇沥恳有祈羣心嗷嗷日徯嘉应
　　
　　
　　
　　祭土牛文
　　
　　粤若自古为国事莫重于农耕有功于民礼具存于祀典土膏奋动天驷南躔爰考旧章用祈纯嘏惟神佑此耘获屏其札瘥俾迓有年之祥以永事神之报
　　
　　
　　
　　
　　
　　●忠肃集巻十一 宋刘挚撰 
　　
　　
　　
　　●神道碑
　　
　　毕文简神道碑
　　
　　故丞相文简毕公既以景德三年葬郑州管城马亭卢村之原而隧道之碑未果立后八十余年公诸曾孙从周仲达等乃相与经治纪刻而使仲游抵书叙其故以铭见属某视公之时良已逺然考其事迹有门生故吏之状幽宫之铭太常有议国史有传家有谱集又杂见于他书传记与夫章章在士大夫者?非一事参验可信皆合不诬于是独掇大要而论次之惟毕氏出于姬姓周文王之子高封国于毕后以为氏后汉兖州别驾谌之五世孙曰众庆为宋兖州中正又五世曰憬仕唐至许州刺史憬二子构为户部尚书谥景公栩为鄷王府司马栩曾孙諴相懿宗构五世孙稹为振武天德营田判官稹生宗昱是为公之曾王父为代州云中令王父球本州岛别驾考又琳澶州观城令及公贵襃赠云中而下三世为太子太保太傅太师追封曾祖妣吴氏邓国祖妣史氏韩国妣乐氏代国祝氏郑国并太夫人上世始居云中太师既终祝夫人谓公曰学必求良师友乃相与如宋又如郑得杨丕刘锡杨璞使公与游而卜居焉今为郑州人公讳士安字仁叟以学行为名进士干徳四年王晋公佑知贡举第公甲科辟邠宁募府开寳三年为济州推官太祖皇帝召对廷授兖州管内观察推官太平兴国初改太理寺丞领三门发运事吴越钱俶入朝选知台州既至言钱氏上图籍有司皆张侈赋数今湖海新民始得天子命吏宜有安辑且州县文书具在愿一用旧籍以示惠泽诏从之明年以治最迁太子右赞善大夫徙饶州改殿中丞归朝为监察御史知干州以便亲改监汝州稻田务雍熈中诸王出合召为左拾遗冀王府记室参军太宗皇帝延见劳问蕃锡迁尚书考功员外郎端拱中诏王府官各上所为文帝问近臣曰文吾旣知之其行孰优皆以公对帝喜曰是也以本官知制诰淳化二年召为翰林学士大臣以张洎言帝曰洎视毕某词艺践歴固不减但履行逺在下遂为学士于时宋兴四十年中外几平文学政事言语侍从之臣辐辏朝廷至论德行则常以公为称首明年知贡举转主客郎中以疾请外改諌议大夫知颍州真宗皇帝以寿王尹开封也召充府判官为皇太子以兼右庶子迁给事中及帝践阼即日拜枢宻直学士工部侍郎权知开封府以严正称凡宫府常从授庭职而补外任者必遣至公所受戒饬时近臣有怙势为不法强买民家定昬子者公请对白其横夺还之而公亦以礼部侍郎罢府还为翰林学士兼秘书监时契丹谋入寇公首疏五事应诏陈选将饷兵理财之策甚备多常纳用于是中书阙宰相乃进公吏部侍郎参知政事入谢帝曰未也行且相公顿首辞谢帝曰朕倚卿以辅相岂特今日然方多事求与卿同进者谁其可公复顿首谢曰宰相者必有其器乃可居其位臣驽朽实不足以胜任寇准兼资忠义善?大事此宰相才也帝曰闻其刚使气对曰准资方正慷慨有大节忘身狥国秉道疾邪此其素所蓄积朝臣罕出其右者第不为流俗所喜今天下之民虽蒙休德涵养安佚而西北跳梁为边境患正若准者所宜用也帝曰然当藉卿宿德镇之不阅月拜公本官平章事寇公实并命而以公监修国史位在上既而契丹益犯边北州皆警二公始合议请帝幸澶渊时景德元年九月也契丹统军顺国王挞览引兵分掠威掳顺安北平侵保州攻定武数为官军所郄益东驻阳城淀遂攻髙阳不得逞转窥贝冀天雄兵号二十万帝坐便殿问策安出公与寇公条所以御备状且言澶渊之行当在仲冬寇公谓当亟徃不可缓卒用公议初咸平六年云州观察使王继忠战陷敌中至是为敌人奏议请和大臣莫敢如何其事独公以为可信乃赞帝当羁縻不絶渐许其成帝谓契丹凶悍如此恐不可保公曰臣尝得降人言今虽深入屡挫不甚得志阴欲引去而耻无名且彼宁不畏人乘虚覆其穴此请殆不妄继忠之奏臣请任之帝喜乃手诏继忠许其请和时已诏巡幸而议者犹閧閧二三大臣有进金陵及成都图者公亟同寇公请对力陈其故坚定前计帝乃幸澶渊军数十万契丹大震然猖狂乘众犹掠德清至澶渊北鄙?官军伏弩发射挞览死众溃遁去而曹利用使还亦具得要领与其使者姚东之俱来讲和之计遂定呜呼朝廷惟无大事也事一动利害系其中而人蔽所见甲曰如此乙曰如彼方是时非沈几达识以定其是真忠大器以任其决一反乎为全躯保妻子计则成败之机亦曰殆哉观景德之事所以威灵抗于上和好成于下者公本精于策画排纷决疑力引寇公故也初帝严兵将行太白昼见流星出上台北贯斗魁或言兵未宜北或言大臣应之公适卧疾移书寇公曰屡请舁疾从行而手诏固不许今大计已定惟在君勉之某将以身当星变而就国事所愿也已而少间追至澶渊见于行在及从还兵罢乃按边要选良守将易置之雄州以李允则定州马知节镇州孙全照保州杨延明他所择用各得其任令塞上境得外牛马?者悉还之以示信遂通互市除铁禁招流亡广储蓄未几夏州赵德明亦款塞内附二方既定中外略安量时制法次第施行如酤毋得增额平反已决死罪録为劳讼不干已者坐以重至今不易复置贤良方正直言极谏等科以广取士每对必为帝言崇俭息民近忠直逺谀佞是为政要故未几天下无事号为至治公素羸多疾歳中求去位章至七八皆不许二年十月十二日将朝至崇政殿庐得疾诏问络绎帝不俟辇步至公所敕太医及近侍随获肩舆还第而薨年六十八帝即日临奠哭之恸赠太师中书令废朝五日制服发哀以皇城使爱州刺史卫绍钦治葬有司给卤簿大鸿胪持节护葬谥曰文简公资端重伟仪观少以名节自厉贯于夷险白首不易平生无一语过差虽贵奉养无异平素未常殖产为子孙计故天下称其清而其亡也帝谓寇公曰毕某君子人也事朕南府东宫以至辅相饬躬慎行有古人之风晩年益观书所藏经史字皆方寸手自雠正其文章典雅以古为法集为三十巻平生慎交游无党援惟王晋公吕公端见引重王文正公寇莱公杨文公亿相友善王翰林禹偁陈彭年皆门人也公既引寇公同政而寇公守正疾恶小人多不便日思所以倾之者布衣申宗古告其交通安王元杰寇公惶恐莫知所自明公力辨其诬下宗古吏具得姧罔斩之寇公乃安禹偁济州白屋子尝以事至公官舍阴识其非常童留之教以学诲育奬进学业日显后遂登科进用更在公前及公继知制诰其命乃禹偁辞也公去潞州州事连禹偁亦谪黄州公犹厚资其行人称公知人为有终始者后王文正公为相尝面奏曰皆下前称毕某清慎如古人在位闻之感叹仕至辅相而四载无田园居第没未终丧家用已屈今其妻有贷于臣家者其清可见真不负陛下所知然使其家假贷为生宜有以周之者窃谓当出恩上非臣敢为私惠时也帝闻叹息赐白金五千两公娶骆氏封陈国夫人二子曰世长公薨时为太子中舍终于卫尉卿曰庆长时为大理寺丞终于太府卿孙九人从善光禄寺卿从古驾部郎中从厚从诲检校水部员外郎从兰惠州博罗令从道殿中丞从范山南西道节度推官从益太常寺太祝并亡从周今为朝散郎知洋州曾孙仲达而下若干人官多至郎大夫入文馆省寺或出为郡守使者世以为盛公以雅望耆德被遇三圣出入禁省庄靖慎密及在大位知贤能荐谋虑国事惟几惟深辅政虽纔逾年而克有勲烈中外乂安郡国丰登刑罚衰减忠清之德有始有卒天下至今称为名相铭曰真宗允文考慎相臣孰以徳进毕公其人帝曰毕公文考之锡尹正于京予曰羽翼束左闱右忠孝余廸景德之始旄头腾芒戎马空国尘我北方东来相予赏罚纪纲公拜稽首臣朽不胜有大忠义以茹斯征恊于一德引宫应啇图上吴蜀彼谁弗臧两公谔谔驾言观兵六飞絶河于桥之阴威既逺加乃锡之平帝还曰咨厘我庶治材巨守方审政张弛惠经中国底定四裔公在相位时无几何有事有劳有成可歌逝也胡亟帝恸而嗟三师正令禭赙有加溱洧之右既葬既久立碑墓旁趺螭首铺张清风以诏不朽孰究孰营公有孙曾清白之祉百世之承
　　
　　
　　
　　唐质肃神道碑
　　
　　公韩介字子方姓唐氏惟唐氏世谱其始逺矣至汉初厉从髙祖起丰为厈邱后十七世彬仕晋封上庸又二世辉为前凉临江将军始居晋昌稍分徙太原京兆北海北海之后瑾仕周开府仪同三司临淄公临为唐礼部尚书天寳之乱子孙又散去有为唐山令曰熊者居余杭生子曰希颜天复中以明经为建威军推官
　　
　　是为公之高祖曾祖仁恭为吴越盐铁巡官尚书水部员外郎祖渭仕皇朝至尚书职方郎中始自余杭家江陵遂为江陵人考拱左班殿直公既贵赠曾祖太子太保追封妣盛氏英国太夫人祖太子太傅妣夏氏嘉国太夫人考太子太师妣两崔氏崇国光国太夫人公十三歳丁太师丧于漳州家故贫州人赙之者泣谢不受侍母夫人?丧归江陵养亲终服无违于礼天圣八年第进士为鼎州武陵尉郡掾鞫狱实既决猥曰验死不明乃尉之罪私请曰验罪轻鞫罪重公怜其言为受罚调岳州沅江令县民龙氏上书讼分田不均坐不实徙以死其子陈冤更数令不得直公躬至田所按图契是非立辨遂均其田州民李氏以高赀为上下所渔扰或者不厌因告其祠鬼用人守喜击?则速系其家百口极狱之惨情不得奏公治有能名专属之公考阅实非杀人者守又奏以为未尽诏殿中侍御史方偕移劾于澧州卒用公所具狱不能变以武康军节度推官知?州奉节县宝元二年转运使应诏举充三路知县迁秘书省著作佐郎知鄚州任邱县县当信使驿往返诛索繁急其下因縁为奸利异时俛首趣事莫敢有辨公为作区画预居其物每使至亲坐驿门给之一以法令从事应复还而毁失者移文取其偿故过者皆戢上下便之塘水岁浸邑田十一村而塘实中人主之州县畏其势无以拒公募民自高阳起堤亘鄚十余里蔽之其患遂息丁光国太夫人忧服除知相州安阳县事改秘书丞皇佑初河决其所监司举公通判徳州二年改太常博士徙通判广信军未至召为监察御史里行转尚书主客员外郎殿中侍御史里行宗室请买官地公言可予则赐之不可者勿听而使输直非也内侍督作龙鳯车于启圣院公言此太宗神御所在为后宫舆服故喧黩其中又车饰金玉过制皆非是诏罢之张尧佐以恩泽一日除宣徽节度景灵羣牧四使公言不可因引唐天宝所以致祸败者既累疏乃与諌官等七人极论殿上又白御史中丞留百官班将廷议卒夺其景灵宣徽两使明年赐五品服未几尧佐复为宣徽使知河阳或谓补外不足论公曰宣徽次二府不分内外独力争之仁宗皇帝谕曰除拟初出中书公言是当责执政退请全台对不许自请罪又不许章十数上遂劾宰相附?尧佐谏官朋比事及宫掖因请采公议别择用大臣其言坚直帝亟召二府示以疏公面质宰相曰自惟有是事乎君前礼毋得隐者枢密副使麾公下殿犹争益切遂贬春州别驾明日改英州遣内侍随之制出人情惊愕于是敕朝堂告谕百官又明日罢宰相黜谏官公怡然南去絶口不为人道当此之时天下士大夫识与不识闻风叹慕耸然有立志徃徃作为文章以颂咏其美自是言事官以畏嘿为耻而大臣亦知所鉴戒云四年检校水部员外郎全州团练副使监彬州税稍复秘书丞又复主客员外郎通判潭州五年复殿中侍御史知复州未至召充言事御史帝遣中使赍告身就赐乘驿赴朝盖皆异礼也入见帝曰知卿守节谪官以来无私书至公卿间公顿首谢退就职言事无所避如故假工部员外郎直集贤院开封府判官至和元年知掦州辞日帝复谕曰卿孤立不移所守今虽在外无忘规补赐服三品俄徙江南东路转运使嘉佑元年侍御史吴中复请还官言路时潞国文公再当国亦言唐某顷为御史所言皆中臣病而责太重愿如中复言召之迁工部员外郎河东转运使戎人侵耕河西经畧使令筑堡限之麟州守将轻出按视贼奄至与战而没朝廷罢易帅臣公摄事卽絶其互市盛兵境上戎人惧乃来请议事平多如公策三年徙淮南江浙荆湖都大制置发运使入为三司度支副使四年以本官拜天章阁待制知谏院同提举万寿观帝自至和后御朝渊嘿公言君臣如天地以交?为治愿时延访羣下发德音可否政事以幸天下又言赏罚不可以贵贱轻重如孙沔吕溱侈纵宜深责必行则众信矣论宫禁干丐恩泽其命不由中书此古所谓斜封非盛朝所宜有请裁放后宫宂数罢祈禳斋醮之不经者诸路走马承受使臣凌扰郡县可罢勿遣以权归监司天下配军至死无救与古律意异宜令有司差其重轻有所纵遣仍着为法又言士节不立愿委大臣进敦朴忠厚之士稍抑聚敛文法吏以销刻薄浮竞之风国朝祖陵在保州自杨懐敏广塘水稍稍侵近议赐钱改卜公言迁久安之神以其地与水非尊祖之道兖国公主夜开皇城门入禁中请重责守者以严宫省是年充北朝生辰国信使五年转礼部郎中权发开封府事时御史中丞劾宰相未报乃自去官号不出宰相亦待罪公与諌官御史连请辨其曲直于是罢御史中丞公亦求外补得知荆南而门下封还制书谓公不宜处外乃留复知谏院言新除枢宻副使与内侍通姻不可大任屡疏卒罢之而公亦去知洪州翰林学士胡宿等七人上书恳留不报七年拜龙图阁直学士河北都转运使明年英宗皇帝即位迁吏部郎中除枢宻直学士高阳闗路安抚使知瀛州治平元年召为御史中丞首言先帝在位四十余年天下乐利惟仁治而已愿恢圣度广恩徳则为善继四海?福矣帝重其语公前后三在言职名鲠切无所回忌明年拜龙图阁学士知太原府河东经畧使至则首戒邉将毋生事初代州岢岚军西夏数扰邉公遣兵撤其所筑境上堡栅又移文谕以利害严守以待之遂不复敢动其后冦大顺城环庆路帅移檄出兵牵制公曰守邉之?莫如自重柰何以小侵故使邻道劳费非至计也以事上闻诏以谕西帅公虽居外意未尝不在朝廷于是濮王园庙之议起言者多得罪公忧形于色宻疏请还台諌官之谪者四年神宗皇帝即位迁给事中召拜三司使有司议増官屋僦直公以谓京师狃于恩不喜扰唐税间架可以为鉴恐所得不当所损奏卒罢之请出汴河运船于江湖转东南之粟中外为便宁元年正月拜参知政事公自以进由直道感慨知遇益致所以事君之义纯诚尽公多所献替用人明言其才否不立恩不避怨与同列论政事反复再三终不屈祖宗法有所更近臣有所进退尤极其慎虽在帝前必究切辨析要是非之归未尝反顾帝以是益敬信之而天下翕然想望其风采二年三月告疾帝遣高医相属内侍入问状驿召其子淑问于复州归侍四月帝幸其第临问出涕久之某日薨于寝车驾临奠哭之恸明日遣中使以禁中旧所画公像付其家传之辍视朝二日赙?有加赠礼部尚书官其子孙及外姓通九人丧归所过治道发卒?送太常议以公正而不阿刚而能断谥曰质肃以四年二月某日葬于江陵府江陵县龙山乡太师之茔次公端劲之质出于天资立朝风格凛然遇事立?初无留思而邃于学问待人恂恂有礼自奉简约未尝问事有无将终属其子以修身持门戸而已辅政裁逾年年止六十不得究施其志此天下所以叹恨也有文集若干巻奏议二十巻边防利害五巻娶杨氏谏议大夫生之宗女诰封魏郡夫人子五男淑问朝奉大夫尝为御史有直声能世其家风义问某官待问早亡嘉问宣义郎之问承事郎二女长适寳文阁直学士通议大夫谢景温次承议郎王某孙十七人今上元佑八年将建碑墓上来请文乃论次其实而系之以铭曰謇謇唐公媚于三宗好是正直有言有庸公之于言刚不违义伏奏殿榻面劾大吏引而质之在列汗愧不贬不明瘴荒万里人于祸福有择而言则迎则嘿久酣为安然大声震彼惽惽皇思其忠士庆其返乃践中外乃都休显公长宪府人无邪诪公总财省民饱而裘乃登辅弼弥论政猷祖宗典则惟帝之求国惟其仁毋变以利物惟其常毋凿以智有或出此予曷敢同以劘以守惟理予从斯道之恃隐然在公天畀公厚胡缺者寿帝咨不慭士民永疚龙山之藏有铭诏之神隧之表次诗在碑百世无斁正直之思
　　
　　
　　
　　墓志铭
　　
　　天章阁待制郭公墓志铭
　　
　　郭公讳申锡字延之太名人天圣八年以进士起家释褐瀛州河间县主簿丁父丧服除调苏州长洲主簿以亲嫌易常州晋陵尉邑民告贼杀其弟公案之其哭不哀而色惧械付狱果自杀之民夸为神明移永宁军博野县令用荐者改秘书省著作佐郎知深州束鹿县通判雄州?河决啇胡故相贾魏公荐知博州垫溺之后歳饥盗起获系填狱公曰良民失职至此请以轻典从事诏许之因招集拊循流亡来归妖人王则反贝州调发佐军为诸郡最壐书襃谕贼平民犹以习妖告讦公谓污俗未革尔多从末减有卒戍谋乱取其首恶刑之余置不问仁宗阅奏谓大臣曰小官行事能若此嘉叹久之以尚书屯田员外郎为御史?推官尝数上疏论事大臣或不便之?庆州有滞狱遣公就鞫旣还复以非职而言戒敕之由是显名盗发濮州张郭镇执通判井渊以公知濮州赐五品服至未逾月灭贼徙遂州未行召为侍御史?灵容议复作公上疏曰古者兆四望于四郊山川丘陵各因其方坎坛而无位貌今裒方岳之神庙食京师非典礼殆天废之宜勿复未几充言事御史侬智髙寇广南帅臣欲藉兵交趾公言小丑窃发不时荡扑更不须启四夷轻中国心不可听迁刑部知杂事判大理寺吏部流内铨贵妃张氏薨赠后议礼如嫡公言位号尊卑死犹生也不容僭渎请下议者去其非礼由是多所裁正论狄青除枢密副使赐第官二子恩过优曹彬平江南无此赏且智髙尚在边境未宁宜慎赏以励有功宰相妾张氏杀其婢开封府鞫治阔畧公请移别狱上优大臣弗许争不已因劾开封挠法宰相竟去位府官吏多罢者翰林学士欧阳修韩绛以论斥时政求补外公曰二人名臣官在左右为重得俱见留至和中契丹欲遣泛使议事公言河朔财匮民困吏苟简旷职军旅不练甚非所以建威消萌上嘉之赐三品服明日命为河北体量安抚传至部阅吏甚无状者黜数人事所废置不一归条备边大务十余章多见纳用拜三司盐铁副使迁右司充契丹国信使嘉佑二年塞六塔河与河北转运使李参典其事初皇佑中议开六塔河使东行公言其非是后果不成东北被其患至是议塞而参意异诏罢参公因疏参他过坐知濠州丁母丧服除知滑州拜直史馆知江宁府转礼部郎中知沧州英宗卽位迁户部未几复召为三司盐铁副使入觐首言沧州北近边东循海至青州殆千里无障塞之阻节制之统谓宜以州建帅府分河之东六郡隶之为一路下其议识者是之拜天章阁待制知邓州兼京西南路安抚使今上卽位迁左司军士赏赉或以不足欲贷之民公发封桩钱益给之僚佐以文为言公言有责守臣任之省符至如公画从河中府召还同紏察在京刑狱判太常寺兼礼仪事知滑州请补北京留司御史?改左谏议大夫就判二年连请老遂拜给事中以待制致仕熙宁七年五月八日终于私第享年七十七累升朝散大夫勲柱国爵文水郡侯食邑一千二百戸公资安和而内刚不苟自奋苦有志于当世喜待士推挽?畯人不可干以私自奉平约虽贵显不易其度守九郡政明而下肃人不见其所以为者狱之隐微于谈笑间得之累官言路自以遭人主眷纳遇事必尽言虑逺而力强无所回忌有大体嘉佑中霪雨诏求直言公言陛下享国乆皇嗣未立人望无所属天下事宁复有大于此者乎愿推大公早于宗子有所择以定国本一沴未足以为忧上与论政有焦劳愿治意公曰股肱得其人则陛下处于无所为可也愿止以择宰相为事上髙其说尝谕之曰人臣为小吏时多喜奋击论事至稍用则缄黙是资言以进尔朕所弗取若卿可谓终始不二者公顿首谢雅喜论兵尝着边鄙守御策叙边外山川风俗为详种谔取绥州公以谓贪尺寸地使国隳大信边患将自此始及谅祚死又请捐前故许其子袭爵以示懐柔尝对上曰二寇頼歳赐金币以为国数渝盟非其所利必有以致之但得重将守塞不要功生事则无冦患矣即退休与宾客语及边事慷慨喟叹忘其身之老也曾祖简祖?父悦赠工部尚书母李氏封仁寿县太君娶李氏陈氏吴氏封江夏颍川濮阳郡君子三男仁约大理评事义方太常寺奉礼郎早世礼立守将作监主簿五女専州博平县令贾行先陵州仁寿主簿李奎永州祁阳县尉巩固湖南转运副使太常丞直集贤院蔡奕兴国军永兴主簿宋文虎其壻也孙男三人志经试将作监主簿秉徳慎行女二人明年十一月二日葬公于大名府元城县孝义乡感义里之先茔三夫人祔铭曰
　　
　　逺矣郭氏出周姫宗武封诸弟虢叔有功地入于郑至于平王邑以阳曲继絶存亡转虢曰郭后所以氏支微?迁大家于魏煌煌代公相唐元勲惟文水侯实其后人侯有志学善飬而用惟精惟深罔择弗中諌官御史前无强权善善恶恶皇惟其言谓仕不显论思左右谓志逹乎泽未下究进退直道不辱其身有善有施在其子孙有思在民有誉在士兹谓不朽昭于千祀
　　
　　
　　
　　
　　
　　●忠肃集巻十二 宋刘挚撰
　　
　　
　　
　　墓志铭
　　
　　东上合门使康州团练使陶公墓志铭
　　
　　公讳弼字商翁少孤慷慨有气节仪干伟然刻苦好学经传无所不读尤喜兵家书从诸生科举不能投世俗所好去而安贫事母以经术教授乡里若无意于世者庆厯中莫猺诸唐冦略州县提?刑狱杨略被诏督捕以礼奉币致公幕下公喜幡然以起为尽谋画俄率所募士破贼于桃油平以功补衡州司户参军又破太平峒调桂州阳朔主簿皇佑中徙栁州司理参军岁饥多盗系者满狱公谓良民失职至此多以傅生议侬智高反诏略安抚复辟公参军谋公自曲江下?诸将议救广州贼既解围而西公至太平场会蒋偕军覆于贼余众溃走山林公虑其与贼合亟以便宜取白旗数面大书曰招安散遣人持徇悉收千余人所在贷粮以食之送帅司略大喜以公为知权略还朝语人曰吾平贼湖外所得者一陶某而已用举者移阳朔令为治有本用号循良劝民植木夹道以庇暑暍使者下其法他邑桂之灵渠水自秦开导下逹江湖岁久堙废不通公因摄兴安抵书安抚使萧固请加浚治转给边食可无劳民固不省后转运使李师中用其言果大利熙宁安南之役移粟百万实由此渠嘉佑初改大理寺丞监潭州粮料院六年师中时为提?刑狱荐公知宾州未几诏换崇仪副使以本路安抚都监知容州明年改六宅副使知钦州数以母长沙县张夫人太君年老乞归养不许八年遂丁?乞解官终服又不许治平元年英宗即位迁内藏库副使明年拜崇仪使知邕州熙宁元年神宗即位转六宅使招纳训利等六州蛮獠万余口抚定广源会千余众之内附者加右骐骥使再任邕自经皇佑兵火守将数易百纲颓紊一以苟简从事公至罅者苴补之窒者疏剔之磨以岁月遂为治府左右江州峒五十余酋率强虐渔利其下苦之公为作约束晓以祸福违者一绳以法莫不帖然畏服岁满以请知鼎州初熙宁初广源贼酋刘纪请太平寨置和市使华夷贸易公测纪言葢交人之谋将出入省地窥虚实屡郄不听至是安抚司不深惟利害辄上其事公亟为书数千言驰告于枢密院曰邕有土人十数类无他材干造边事为市至右职犹赖诸守土者尝斥逺之未尝听其言故疆境幸按堵者凡七年今闻桂管惑纪姧谋实由此曹助成之决非所以安边将产患无疑既而和市议行无几何交人以刘彝沈起战舰阵图事为辞冦?钦廉宜三州人服公精识六年朝廷遣察访使处置南江诸蛮举公知辰州且言公恬不上吏课者二十年特迁皇城使奉诏措置北江北江溪州彭师晏桀黠难制公用间使其党为仇相攻师晏因以众数千来降羁首领十有九人致阙下取其地建五城堡诏加忠州刺史王师问罪安南以康州团练使知邕州于时邕人之不死于贼者往往逃匿山谷人情恟恟不敢进单骑先入左江峒民闻公再至欣然次第来归乃籍丁壮得二万七千分隶诸将凡大军所谓蹋白开道及致辎重皆峒丁济之方此时元帅大兵压贼境以公兵精鋭忌专有功乃使之殿然军中亊举以咨访其礼遇之隆他将不敢辈也富良之役贼请降以款我师元帅召公计之公曰明公来时陛受圣算云何而弃垂成乎元帅不之对然竟纳降诸将入贺公拂衣去坐帐中拊髀叹曰三州之民无辜屠死者数万今举士马十万众则己在手而纵不取以遂贼使国威灵不畅三州寃不复沮一方之心有可痛无可贺者声气奋厉闻者感动师至宵还既无前令中军先一夜引去众大扰相蹈藉贼夹对垒阴伺我隙公居后安坐下令休士迟明整众按行贼不敢动元帅于是请城刘纪所弃广源地为顺州以借口择守者皆惮行乃以属公公无难色未几贼取我桄榔县意图广源然其民懐公恩信贼一动静必以告公故每先事遏其萌贼终无能为者乃躬督板筑上冐氛疠下涉榛莽抚士卒疾苦恤其死亡阅岁顺州之城成而公亦病矣犹日饬将校以守御计诏加东上合门使因辞之一夕大星陨于庭公曰吾死于职得其所矣无一语及其私遂卒实元丰元年十一月十二日也享年六十四公资性庄重笃学能文尤长于诗年三十起从军善御士与同甘苦得其死力处仓猝若无事守边务简静谨斥堠最不喜疆吏生事徼功赏故所至蛮落畏懐无敢侵窃者忠义亮直白首一节贤士大夫皆誉之谓古名将无以加然公以习知岭粤情伪人安之故每满岁辄増秩见留曽不得内徙呜呼如公之志业使得驰骋西北援服鞭笞必有轩然可观者而终老于一方瘴疠之域材不得尽其用此议者之所惜也有文集十八巻卒后十年十月于零陵金釡山之原惟陶氏世家浔阳靖节先生之后有避地湖湘者公之高祖矩至祁阳乐其山水而居之今为永州人曽祖蠲祖钧赠殿中丞父岳以儒学有名仕为尚书职方员外郎累赠刑部侍郎初丁晋公一见公器赏之妻以先兄之子封钱塘县君生一子通早世取兄之孙同为通后为临桂县尉又卒六女子其二人亡其次适邵通裴彦英呉括邓良臣朝廷以公勤劳南方恩録其遗皆以异等四人并补三班奉职后数年又以同之子世延为借职所以褒劝有功于是不亡铭曰
　　
　　暨暨陶公将以儒术方严而仁敦大而栗公在军旅谋定其?出竒制胜释括于机公在边圉罇俎谈笑民嬉于生士劲而饱蛮戴父母恩信则然有政九郡邕至七年始时边人取功以凿公不可欺缩手谁作释贼富良亦何贺为落落竒语人今诵之惟公之才兼具文武施之四夷霍卫方虎云何弗契一生炎荒瘴溪险徼摧此堂堂天命在上人为在下灵喜烟阁彼独何者公也不朽有誉有功有诗千篇厥声无穷
　　
　　
　　
　　直龙图阁蔡君墓志铭
　　
　　君讳奕字如晦蔡氏宋人也曽大父陟仕为国子博士赠太子太保大父希言军事推官赠太师父挺由枢密副使拜资政殿学士判南京留司御史台赠工部尚书谥敏肃母王氏追封汝南郡夫人君幼端重与常儿异世父故吏部侍郎抗心竒之以之为子补太庙斋郎进士及第除常州无锡县主簿以侍亲岭外不赴丁母张氏夫人忧服除守将作监主簿罢签书成徳军判官侍亲知秦州上即位迁大理评事通判干州服侍郎?终制勾当在京步军粮料院熙宁三年诏置审官院主簿君以荐补东院西院吏列房曰闗升曰磨勘曰差遣一官考拟房相参互而案牍首尾离异稽留坠散至縁为姧君乃各析为三房随官品分属之人大便建言门?初调试诗不若试经若律义为有补于政诸路荐举宜裁限员数资序所谓亲民者必厯知县议皆施行四年青苖助役法出选建诸路使者推行之曰提举常平仓兼农田水利差役亊君得湖南既对语当上指迁太子中允改转运判官领其事是时所置遣多不深惟法意奉宣或缪盭君能亲行州县视其人物地宜度出而赋之入公私曰便明年赍其书来朝上滋喜使议司农无以易君者迁转运副使赐五品服颇采其议可通行者下他路潭邵间所谓上下梅山其地千里马氏以来猺人据之号莫猺国朝有厉禁制其耕垦出入然岁久公然冐法又稍招萃流浪君曰省地养此后日为大患今变猺为汉无难也开其酋以祸福使为土民口授其田略为贷助使业其生建邑置吏使知有政如此而己于是面敷其说及区画之序上嘉纳其?会今门下侍郎章公惇察访本路即付其事同君经之檄入其境果大欢从授冠带画田亩分保伍列乡里筑二邑隶之籍其田以亩计者二十四万増赋数十万遂招怀邵之武冈峒蛮三百余族户数万岁输米以万计纳其所畜兵仗以其地建二寨六年五月上遣使者劳君赐名邑曰新化安化寨曰武阳闗峡迁君太常丞直集贤院敏肃时在政府辞其命手诏不许又抚纳邵徽诚等州鎭蛮族之归附者皆以补吏因言治新民法宜有张弛愿假臣便宜诏可长沙诸邑负茶租田税积为缗钱四万请如赦蠲除议全州不可废乞行保甲法以防盗置钱冶衡州以权物轻泉重之敝皆从之敏肃以疾去位乞还君君亦以侍郎后有二子矣数自言遂归其宗八年再任十二月交趾入冦徙广南西路转运副使权桂州经略安抚司事时贼已?钦廉邕三州内地城皆昼阖吏民多逃散君至开门日会宾僚棊酒鎭以暇豫人恃以安去者来归简料丁壮戒期自将击贼贼闻不敢内窥引去乃请蠲复三州完其伤痍老弱皆有所养更军制之不便者除械峙粮以待王师问罪遂城邕州凿井三十师至无需不充时九年九月也已而随军南行方广西财力乏而转饷流衍出境所支尚足数月十一月军驻思明寨闻母濉阳王夫人?去官其后四十日班师于富良江而主将以纵贼无功猥曰粮乏坐是夺君太常丞直集贤院未几忠愍公徐禧来会军费上君状实于是朝廷知君为有劳无罪也元丰二年犹监曹州仓米赴军丁敏肃?服除换通直郎兵出西鄙河东饷运不继使者皆得罪上特起君管河东转运判官事径如鄜延?王师治运事还部条前运七失遂上因粮折运法运夫皆以亲民官亲督故无遁散分屯军还或扇摇以再出稍避匿至聚为盗亟出牓开谕以道安定之城石州二寨具舟通道纡阻以济议河外五堡小而密徒分形势有警不足守可留平时戍望而已遂大省储馈转运使陈安石入对上曰事一委蔡某耶因屡称奬五年十一月以本官直龙图阁权发遣秦州兼都总管经略司事储威积粟休养民力治纲领简节目而肃于军政严于治盗阶州及甘谷城蕃部间出没窥抄君授方略诸将使以竒捕逐皆惧遁去声实隠然完重一面州南河汇他水岁败北堤久受其患君増筑大堤民不闻役后雨大水安居无虞秦人徳之六年闰六月二十二日晨出黄堂坐僚属奄忽感疾遂卒中外之人言人才者莫不失声痛叹为朝廷惜之君天资沈明而强于自修多识事变有父之风烈尝言天下事无不可为者遭上识拔感发奋厉于其造为省而后释物迎所投节开理解无迕其间当烦溃艰剧跋溪莽冐暑瘴皆夙夜祗力以身临之招携开拓未尝张皇劳费而妥妥就功享年止四十四自少慕亲侧又四服大?计其在事职裁数年而其所立如此外庄峻若不可即而中寛容与下论亊曲折往返能听其尽事亲至孝与朋友有义与族姻有爱教育侍郎二子所以成就之者曲有恩意内外皆与之俱为秦州奏其长潜管勾机宜文字初登科与兄昕天申同年敏肃位枢密时君使湖南又与兄朦天申分领三路漕事及秦州实继侍郎之治士大夫夸荣之其配郭氏女封寿昌县君子二男曰蕃曰芝皆承务郎一女嫁蔡州西平县令赵伯通孙女一人文集十巻明年十月七日葬于应天府宋城县七里村先茔太傅之兆某视君实从母妹之婿而又女归其子蕃故为之铭曰:
　　
　　逺矣蔡宗肇侯自周以国为氏着于陈留君七世祖稍从宋邱遂有显人以衍厥流肃肃秦州克绍世绪适时之逄涵藴弗茹天子曰材济予时汝有畴必咨罔择夷阻方盗跳南輙使自楚本根西师往率秦府士饱千巇羌摄吾圉中以诬斥恬无一语亦既昭之天子之明以右以陟肆厎其成车流马舞方驾而倾槩乎善恶不在死生刻诗竁石以慰诸冥
　　
　　
　　
　　右司郎中李公墓志铭
　　
　　宋忠义忧国之臣李公在仁皇帝时天下平治人习靖佚公固已慨然论事书屡奏及由小吏至大官所厯见四方利弊辄条上经画大计与他有司议率常公所议可最以国储未建为虑天下君子小人不辨为忧其言恳至而未始以安危计其身朝廷一时知公为有经世才逮神皇帝擢士以不次超迁从官更帅西北遇事益发愤顾卒以上书论高坐废嗟夫公之才无不可尤长于应变其于治道自以为晓然遭世用事未大振显而落落不偶至老且死岂非命欤初公为世父龙图阁直学士纮所爱遗奏以官而推与其孤弟其孤弟诣阙上书下宰相问状复官之又不受既再辞官益刻厉好学中进士第厯官十八迁所至必见称述在洛川县原乡教大意条着为令属民读之民叹曰前时令治我以法耳今令乃幸教我相戒以无违安抚使调诸郡税输边己而返之盛冬大雪劳费不能返者贱直于兼并家公曰他州亦吾民也令过邑愿输者听躬坐庾门执契以待数日得粟万石使者下其法他县在延州夏人以岁次金帛后时移文愿毋逾岁暮诏边吏牒报从之公笔改曰如故事因奏言许西夏者不一而足今听之启侥幸伤威重或劾擅改制书公曰郡牒非制也朝廷是公议而犹坐赎在三司?河数决公上河?百余事异时州郡类以河清卒应他役岁更调夫若客军代从事以不习亡溺者叵计公请増募河清立宂占法遂以不扰平民请缮治曹村堤防谓河必决此后不二年果决如公言在广南侬智高特纳款而邕守将萧注玩冦要赏不以时抚定公檄注诣府诘责注自诡以功赎罪?蛮人申绍泰并边追亡者而廵检使宋士尧击之反遇害注遂为骇奏以闻天子旰食遣使公驰奏无足忧愿一属臣因条上边计宜施行十二亊劾注奉使亡状当斩注坐再贬官颇采汉李固议上宜栁州土丁法因及他州自是得胜兵数万以时练习戍卒大减蛮贾入乘舟贸易多抵钦廉等州公阴察疑有姧戒所在善伺之公去未几交人冦边果以舟入自钦廉兴安有灵渠自秦以来通漕岁久石积浅隘设斗门十八里至三十六所命焚石凿之才留十门舟檝以通邕州置马军五百马不能夏多死刍秣不给又折取税米他部公以地皆险阻无所亊骑奏罢之建复置和市埸以懐逺人实边廪募民垦旷土薅草蒯疏瘴疠之气摄官差选虑法吏肆为姧公第其名使待除于家毋辄诣台人大便之方经略府飨士谍言冦至公饮自若中起更衣自草为六牓驰揭境上己而饮如初民吏始嚣恐窜匿羣不逞阴汹汹公鎭以无事遂定贼见牓亦以公且得其情逡廵莫敢动即日遣贡方物请命使者至公弗见为草恶具俾将吏接之且谕前害士尧罪未治也绍泰闻之大恐委巢穴逺去初智高平其子宗旦及党聚保有火峒或出入省地尚猥众无所属前将规讨击幸赏贼遂固守公揣其情移书谕祸福皆泣即遣其子曰新率孥族三百并酋长六十九人以地内属其后安平州古万等峒争効顺公因请以恩拊纳使受命为国捍蔽在陜西诏以班超传赐之而公亦雅慕李牧马援为将故持重总大体前此重兵尽屯极塞冦至与战则当其盛鋭胜未易决不战则内无重势以遏其入公谓本末失其应且兵惟战守而己乃以善守者列塞上要害悉废诸小堡而料善战者顿内地为援増缮伏羌城令曰冦至守兵深沟高垒勿与斗冦去战兵裹粮袭击之军中熟公约束常以取胜威望隐然建言弓箭手虽土著而惰于耕宜仿古屯田法率百人为屯聚一堡颇立勤惰赏罚之格使人人加厉自好则视公战为私斗计莫此便王韶既以招懐边羌为事而其族叛攻渭川堡射伤守吏公责韶失计因进兵掩破之尝奉手诏列攻守方略十余事其后朝廷所施多公计?太凡公之行事章章在人耳目者如此至其遇事明逹灼见理间危疑繁溃沛然迎解无有留处退而察公声气怡怡如不能人莫测也公貎不逾中人志尚高甚前后所上奏及间召见顾问多陈天人之际君臣大节阔略细故稽古自汉以下不道请以进贤退不肖为宰相考课法谓古者有命然后为士故士贵今人自为士故士贱宜仿古先命士而后命官在官不遗罚务以信服人至明而恕尝言曰为帅有体立功有时愼重当如泰山见几不俟终日其将边大指如此去官百姓遮泣不得行如施予趋人之急甚已事买田数千亩刋名为表给宗族贫乏者至今号义庄与广南转运判官刘牧友善牧死后公论边事尽以功归之求官其后又以女妻其?子称荐山东儒者王建中姜潜以身下之皆至召用杜正献公范文正公富文忠公同时荐公有王佐才退治居汶阳园池松竹萧然有胜槩日与宾友饮酒赋诗其文章落落忧思深逺尤喜章奏世多传诵之葢晩节虽屡黜而志不以故少衰辄忘朝廷将终犹语客以大河宋塞为忧士大夫识不识皆咨嗟感慨以不究用公为朝廷恨呜呼然则所谓命在天者又奚道哉公讳师中字诚之上世赵人唐丞相吉甫有孙煴为宋州城令遂家楚邱自煴七世为楚邱人至公徙郓为郓人曽祖寿太子中舍致仕妣鹿氏继妣张氏福昌清河两县太君祖某赠吏部尚书妣朱氏金城郡太君考某赠户部尚书妣何氏继妣张氏嘉兴清河两县太君公阀阅自并州推官以庞丞相荐知鄜州洛川县事又荐除太子中允知延州鄜政兴元府褒城两县改管干鄜延路经略机宜事由太常丞迁博士通判澶州继丁内外艰除?知临江军为三司渠司干当公事拜尚书屯田员外郎提?广南西路刑狱权经略事就除转运使转度支丐使郡知济州英宗即位迁司封祠部郎中辞疾提举兖州仙源县灵宫太极观遂知州事神宗即位转度支直史馆知鳯翔府拜天章阁待制河东郡转运使改秦鳯路经略安抚使知秦州迁右司郎中坐与韶意异夺职降度支知舒州复右司厯知洪登齐三州复待制天章高阳闗路安抚使知瀛州应诏上书贬和州团练副使本州岛安置稍徙单州复右司郎中分司南京再提举仙源宫观遂以疾终实元丰元年四月七日享年六十六夫人王氏乐安县君四男修登封县尉卒价左班殿直偁济州推官伉将作监主簿三女长嫁供奉官宋玠次许嫁进士刘泽次幼孙男?人公文集三十巻奏议二十巻以某年某月日葬于郓州须城县某乡某里铭曰:
　　
　　李实显姓肇祥自聃牧君武安膺尹河南太尉相唐徳修有子八世至公文武是似仁祖烝哉感格以言神考烝哉顾倚于藩公蓄不穷仕也孔构而以才屈于是归咎汶山巘巘其水洋洋委蜕在是公则不亡
　　
　　
　　
　　宫苑使合门通事舍人王公墓志铭
　　
　　公讳易字悌卿姓王氏开封人曽祖知绪赠左武卫上将军祖继凝皇佑骐骥使宜州刺史赠左监门卫上将军皇父元庆内殿崇班赠左武卫大将军公干兴初以祖任为三班借职十五迁官至宫苑使其四以泛恩一以功拜初廵雍邱襄邑河秦州催纲已有能名为麟州兵马监押塞上无事官吏多宴集公每闲起登楼堞省防备或以为过公曰并边其敢亡警戒乎康定初召试?艺以本官授阁门祗候为郑州原武三县廵检河中府八州都廵检使未行改泾州驻泊康定中夏人来冦与官军遇于好水川公逆?成败谓宜持重主者不省廹使出战公以二千人当万众而伏兵起其后臂面交中流矢俄休其众据小山身先趣战横?疾呼人竞致死敌骑遂郄多所斩获是时大将失律故公之功不复明宣抚使忠献韩公言之除仪州制胜寨主知干宁军庆厯末岁大饥河决商胡军当下流前无堤防水暴猥至环垒几没公亲慰恤其人与同休戚昼夜督吏卒防塞约以军法既免垫溺遂奏发粟以哺困饿济活甚众因起大堤城南至今頼之使者言状迁西头供奉官再任俄充契丹国信副使以益利路兵马都监知利州皇佑初广源侬獠初平逸其酋智高或言转刼云南将寇两川人大惊哗公泰如平时绥辑慰劳两路恃以安而密饬所部严缮守御未几文州蕃部王仰东掠边地以备素具民不知警贼诛就移河东沿边安抚契丹侵争失地公询耆俗按图记得其实移文核明之契丹词屈服奏弛府州酒禁用安抚使故相庞公荐除合门通亊舍人改河北沿边安抚前时疆臣类喜生事得细故辄张之徼幸以市?敌出巨舟数十往来界河欲造端争产公但授方略将吏使谨备之徐遣人谕以利害逡廵皆引去以高阳闗路钤辖知冀州会英庙登极大搜兵伍故亊三司用未足率假民以应卒旁郡有立威将诛豪右以竭私藏公能第次其力随所羡入之冀人尤徳公以此也岁满归高阳又知广信军俄选为益利路兵马钤辖特迁皇城使以母长寿太君郭氏高年并辞之改定州路坐前任狱失移滑州钤辖未几改知赵州丁长寿?解官卜居衡州服除遂不复出仕元丰四年十月四日以疾卒于河南渑池县令其子冐之官舍享年七十八公笃于忠义而恬和简重居官明以烛理寛以尽下志在宁人利物而己不乐为皎然近名者故所至人安乐之尤审知人凡荐者三百余员间闻流言而耻自讼竟未尝有为累者诸公前后荐其才者数十百人博知书史尤喜庄老能用其说以自治至于吐纳导引得养生之妙晚节间居益淡泊不屑世故十余年间萧散闾里自适以享寿考临终恬然无怛化之变呜呼公之所自得者岂少哉其可以无憾矣公娶刘氏封仁和安吉县君先公亡一子冐也孙男女七人遂以卒之明年正月乙酉于卫州共城县处贤乡之原公之为冀州某其属邑令也于是前冐来请铭为之铭曰或于功名凿取以竒公在疆埸人无忧危厯政有惠所去辄思不累乎物亷靖粹夷保和贵眞以正寿命后将求公斯文有订
　　
　　
　　
　　●忠肃集巻十三 宋刘挚撰
　　
　　
　　
　　墓志铭
　　
　　赠谏议大夫西门公墓志铭
　　
　　公讳某字某姓西门氏其先魏令豹有善政于邺厯战国秦汉子孙迁散其谱不叙公六代祖自邯郸以其家避唐乱于沧州之无棣稍徙棣州之厌次今为厌次人曽祖某祖某隠居乡里父某以经行为乡人所尊公皇朝景徳中明法起家莱州司法参军再迁仪州华亭尉丁父丧服除以劳迁商州商洛县令瀛州景城县令丁母丧服除为冀州南宫县令以疾去官明道元年某月某日卒于家享年七十三公以法进而寛平母害莱守苛深尝有强盗欲寘之死使髙赃估公阅案请估依犯时持议甚坚?使者在郡守语先入交以责公公益不屈二囚遂不死华亭极塞蕃汉杂居多盗公部督追胥教以捕法赏募恶少使与出入致其情虽剧盗必得之终公去邑人无警啇洛有兄弟讼财引其父为左公戚曰所贵乎人者为其有?也今何以自别于异类虽然岂天性本然哉利蔽亾之耳姑归推吾言思之于是相与泣于庭曰某曹小人今而后知利心不足以移亲爱实自长官赐之拜而去一邑感动前日之父子异居若亲在别产者于是皆合渭水经邑可溉而民不知用公亲相地形率并水居人为圩堰沟塍使之殖稻教以灌引蓄泄之法刻其法于石田岁増溉皆为沃野民頼以无饥景城地平而素无水防天圣初大霖雨公曰前幸河安流今偶有一决吾民其为鱼乃白州预为堤上下諠曰无故劳民非是公曰请三思遂调夫二万横起大堤二甫半水已大至躬昼夜趣成之邑頼以免南宫既疾或劝以致事可得叙官于朝公曰病不能事又意于利是欺也亟移告以归公资淳茂其利人之事出于诚心故所至有政人爱之及更代往往遮马乆而得去仕三十年当官行已不问人之知不知所谓通塞末尝以经意徘徊小官无不足色其行事虽古所称循良吏者不过如此以子故赠左谏议大夫初娶王氏再娶髙氏封渤海县太君后公十年卒子长男傲次介累官尚书屯田郎中及二女并亾孙曽男女若干人公没后若干年诸孙塟公于某所为之铭曰有以爱人有以直已诚故能化忠故弗诡世所观慕虽不熠炜有政积善施于孙子刻诗幽宫令闻曷已
　　
　　
　　
　　正议大夫致仕龚公墓志铭
　　
　　公讳鼎臣字辅之姓龚氏世为淄州髙苑人至公改塟其先于郓今为郓州湏城人曾祖伦祖凝皆潜晦不出考诱鼎州武陵县令累赠特进妣罗氏穆氏赠淄川千乘両郡太君公实穆夫人出?孤自立擢景佑元年进士第为郓州平阴县主簿始至决田讼之乆不决者疏泄潴水得良田数百千顷调孟州司法参军以举为泰寜军节度掌书记故相梁庄肃公杜正献公继为州事皆大爱重荐之迁秘书省著作佐郎知莱芜县兼冶事前时赋民车运鐡人大劳费公至罢之正献尝语江休复曰龚莱芜气和而直宜深交之徙彭州蒙阳县转秘书丞丁母忧服除知宻州安邱县转太常慱士赐五品服知渠州拜尚书屯田员外郎州故僻陋无学者公请于朝建庙学躬率邑子为生以时释奠退而讲说立课肄之法人大劝化始有登科者郡人绘像事公召还编校史馆书籍转都官始在莱芜大臣荐试馆职以善石介不召及安邱秩满上?二十篇以贤良方正召试秘阁又以不合报闻议者大为公恨然朝廷寖知公遂擢起居舍人知谏院公亦感遇自奋以言任责搢绅翕然推重论奏中人邓保信罪状言蘓安静年未五十不可为押班董淑妃赐谥非是三司开封请法外断狱率直可之愿先付执政参审禀画凡大礼赦请准太平兴国诏书前期下禁约后有犯不原以杜指赦为姧者宜着为令兖国公主与驸马都尉李玮忿争玮坐谪外仁宗临朝不适公引睽上九义劝上少镇安之待其疑亾则志适矣已而杲复和如故上喜曰如卿所言尝请遣亲信近侍以君臣父子大义趣谕皇子入侍寻兼管国子监判登闻检院详定寛恤民力奏议淮南灾以公体量安抚蠲逋振贷全活甚众除北朝正旦使公奏昔契丹犯淄青祖父母兄姊皆见略义不忍往许之诏后子孙并免焉俄拜户部员外郎兼侍御史知杂事赐三品服转吏部礼部郎中论宗室宜岁试补外官请汰滥官销冗兵蕃财用禁奢靡连劾薛向姧暴鬻盐市马皆?上谓昭陵宜俭塟景灵神御殿不宜増侈以称先帝意屡请英宗延访臣下亲决政事上疏劝皇太后卷帘还政是皆人所难言者盖公前后在言路阔略细故至大事无顾忌必言之其言优游不亟不缓平心?理务使人主易听而巳耻为表表买直近名退亦未尝以语人故其事多施行而世颇不知自公发也改集贤殿修撰知应天府兼南京留守徙江宁府转户部召还判太常寺兼礼仪事判吏部流内铨选人得官待班谢辞率留滞公奏易为门谢辞至今便之其后议明堂配享及王丞相荆公坐讲事益不合求补外以知兖州是时遣使方田其法物色土宜为十等以均地税而使者所辟置意幸功赏田既不得其实而概取税之虗名诡额及常所蠲者加入旧籍刼制州县上下骚然公曰岁有重轻均固可尔今増之非朝廷本指也独不肯増人危公公卒以州籍常数均定兖人至今徳公或论公八年不迁官特改吏部又求闲地提举西京崇福宫魏国公忠献韩公曰端良之人皆喜静处龚君心不营禄禄亦不及秩满再判太常寺再留守南京转太常少卿陛辞神宗顾语移时喜甚曰人言卿惫而精明如此行用卿矣公顿首谢时河决曹村流民无所属殍死道路公劳来赈拊归者不可计使者奏状拜谏议大夫京东东路安抚使知青州又遭北方岁饥活流饿视南京滋多官制行改大中大夫请老提举亳州太清宫今上即位转通议大夫遂以正议大夫致仕公道学文义内外絶羙事上应物一以不欺及退居里舍著书讲诵澹然自乐门生弟子造请质问从容相对日以为常乡人有善孜孜称述惟恐不闻其有不善则召而告之矜戚见于颜色其人至感泣自新以是乡里无贵贱少长归心焉公好学出于天性既以经行显名朝廷虽有任用莅剧烦亦未尝辄废书至老学益深行益粹可谓一徳有始卒者元佑元年十二月二十七日以寿终享年七十七两夫人李氏都官郎中之女追封赞皇郡君某氏光禄卿希仲女长乐郡君子十一人男祥权潍州昌邑县令先亾羣开封府考城县主簿羲林州録事参军女嫁宣义郎张仲适殿直张景山余早卒孙男女十五人公有东原集五十巻谏草三巻周易补注三巻中说注十巻编年官制图各一巻某少以诸生从公学又以应天府官在公幕下公之见知甚厚而诸孤出公遗命来请铭将以二年三月二十一日塟公须城之登贤乡特进公之兆次义其可以辞乎为之铭曰:
　　
　　侃侃龚公令徳之世光禄耆老水衡循吏公言正直皇则好之紏?左右是是非非以天行止畴尼吾志归善一乡士知法义鲁两先生徂徕泰山门人逹者公得其传惟深斯水惟厚斯冈凡我乡人敬公之藏
　　
　　
　　
　　朝奉大夫致仕梁公墓志铭
　　
　　君讳师孟字醇之菑川人曽大父昭懿大父邈试秘书省校书郎父肃大理寺丞赠中大夫有政于闽闽人思之至今生儿有以梁为名者君方童时吴文肃公一见竒其秀颕使为诗顷刻辄成大异之年十八冠乡举名声籍甚诸老先生喜为推引嘉佑二年擢进士第调沂州费县主簿迁邢州龙冈县令丁母忧起为相州汤阴令文肃荐其才擢国子监直讲熙宁二年改秘书省著作佐郎太学?诸生有对语病新法在髙第者大臣怒尽出学官补外君签书淮南节度判官事转秘书丞太常博士元丰改官制换承议郎通判隰州赐绯服转朝奉郎今上即位?迁朝散郎遂致仕以子登朝经两郊?为朝奉大夫阶?军元佑六年十月十八日以疾终寿七十二君强毅笃实少刻励于学老不辄废慱知古今论议以忠义为主其文词雄深有气乐善疾恶出其天资视世事有弗可于意者戚嗟痛叹至或流涕不能浮湛俯仰故与世龃龉而世亦卒不得君用虽有穷塞耻以一毫近人居京师七年未尝造请初天下转运司辟置管勾文字官河北以君名闻于格不应诏特从之而当路者亦颇欲因是近君君不愿也其后中执法有闻君之名欲一见之荐以为属者朋友更劝往见君曰士而自鬻何义也卒不往方时天子慨然求治更造法令?搜人才宰相大进退天下士士皆奋待同争前恐后君独顾虑逡廵依流队牒碌碌以老暨二圣在御振用淹滞而知君者六七要人皆同时在显处争欲荐用之或抵书勉其出人亦谓君且得志无疑而君笑曰吾与世不谐老矣此而进是持平生为今日资也亟谢事而去时年六十四于是识者知君非苟为异以取髙当世者晚节居乡里自号般阳居士观书赋诗萧散自得乡人亲敬之前夫人李氏窦氏故尚书都官郎中丁职方司员外郎缄之女追封真定中都县君今夫人仙源县君王氏比部员外郎孝和之女子三男先朝奉郎兖青州临淄县尉?举进士二女嫁隰州永和主簿董昱沂州司理参军李翔孙男女六人文集二十巻卒之明年十一月十七日塟于万年乡零召村之原二夫人祔予故善君也先于是来请铭为之铭曰呜呼梁君学无所不知也行无所不修也谓无心于世乎服膺?色其见善也挼手齚齿其闻恶也谓有心于仕乎不搀乎上未老而归也呜呼士之于世合则从不合则去进退之正也然是犹为在人者也乃若时可以行而自止招之以道而不来非在我者重盖不能也呜呼梁君刚不屈者也能行其志者也
　　
　　
　　
　　侍御史黄君墓志铭
　　
　　君讳照字晦甫曽祖余庆祖深皆不仕考祢赠尚书职方员外郎黄氏世家长沙益阳县其后徙江陵今为郡人君登庆厯六年进士第除归州司理参军移岳州华容县令至之日遭岁大饥亟谕富人出米继发官廪以哺流饿盖活人以万计邑西有田数千百顷皆腴田也而夏燥秋潦民弃不耕君筑堤置闸以时启闭之遂常为丰岁楚俗死者焚而委其骨于野君为访谕使收瘗至辍俸以济之小吏敏秀可教者授以经业多至成士民之输赋于府者有洞庭之阻回险淹费君请受之于县于是上疑下诽而君亦自信不易其后遂以着令改著作佐郎知道州江华县事静民成物益用恺悌以秘书丞通判桂州迁太常慱士嘉佑六年诏遣使人分行天下以寛民力而君当使广南受命明日即行奏蠲伪刘以来丁米民始不以多男为患父子始不以避重就轻相去广州増外城人惊不寜君疏曰无故起大役非所以绥邉且城议有三臣请诘之其欲依海者海旁之地不能尺则及泉矣欲撤室庐者城本以保众而顾可先毁其居欲即于城东刘氏故城者其地荒陋多瘴气岂便民之意皆非是诏为罢其役朝廷第使者之状君为诸路最英宗即位拜尚书员外郎故唐质肃公辟从太原机宜府改都管福建转运判官治平三年用今参知政事王公珪冯公京致政范公镇故侍郎彭公思永前后荐召以为侍御史行次衢州五月二十六日以疾终享年五十四君性端敏治身立事皎皎不妄以才遭时其小者略巳有试而已能如此其大者朝廷方将闻之世方待其有轩然可观者而君既亾矣岂非所谓命欤疾革犹扶力占疏以极论当世事呜呼斯可以见其志焉尔仕二十年不为私计赒族人之孤窭不能嫁娶者十余人好文嗜诗类数百篇曰漫为集初娶陆氏再娶王氏封徳安县君子六男友端友闻友颜友益友谅友直皆举进士一女归殿直桞棨某先人尝从政于江华后二十年而君至事经先人所画者一皆循用吏民莫不以便安徳君而至今歌思之有前刘后黄之语今上熙宁四年友端使来乞铭遂以七月十二月初九日塟君江陵县龙山乡水青里铭曰:
　　
　　士难者才时或不以二物之?十百一尔亦既有之亦又?止方驱而颠胡自不俟呜呼艰哉谁诘斯理刻诗幽宫以慰干祀
　　
　　
　　
　　职方员外郎李君墓志铭
　　
　　君讳枢字应机咸平四年进士及第除蜀州推官逾年丁父忧服除再为州推官真宗东封君督治道视他州为谨办车驾过有褒言因诏使扈从及还京师特改大理寺丞又五迁为尚书职方员外郎厯知越州萧山县滑州韦城县用举者监在京百万仓坐不谨火禁谪监真定府酒税通判郓州知雅州以天圣五年十二月十七日卒于官享年三十八祥符景徳间四方争奏瑞物被赏萧山芝生县庭吏民讙夸愿以闻君曰吾方嫉世之因縁伪欺以徼幸者顾忍自为哉因谢止之方案原本缺是时宰相晋国丁公权倾天下雅知君尝荐君才数欲提之皆逡廵以故引避其后所附者多得罪遣呜呼临义利视祸福不以动其心而不失其所择非明识信道畴克卓立有是哉君之配张氏封清河县君郑氏荥阳县君六男子曰察曰宇曰寀曰寘曰实曰寅察舒州望江令寘举进士授河南府助教四子皆服儒五女嫁士人其六子亾者五人矣君卒后五十九年当元佑之丙寅寘始克塟君于郓州须城县登庸乡之原实闰二月十有四日壬寅也李氏上世为赵郡着姓考其谱绪盖赵之广武君后也仕唐末为殿中丞曰稹者于君为曽祖殿中生廷韫任石州刺史石州生君之考曰戬赠尚书刑部侍郎自五代之乱迁徙居郓今为郓人铭曰:
　　
　　仕不显志则强寿虽啬名不亾归矣新阡万世之蔵
　　
　　
　　
　　兵部员外郎直史馆梁公墓志铭
　　
　　公讳旧字梦符姓梁氏其先襄阳人曽祖讳处厚以髙赀雄乡里好义致客贤士大夫多宾友之祖讳湛并州録事参军考讳锡巴州军事推官赠职方郎中妣沈氏仙源县太君公天圣五年以名进士起为慱州军事推官守贪政不善公告以理又告以福祸皆不用后守果败再调鼎州团练推官江上夜覆舟提家人投舍民家明日主人出百金为公装卒不取至自裂衫裹赤儿懐去縁牒旁州还偶重狱将决覆之有疑亟白州为上其状得不死与司理参军雍规考同满皆缺一荐者使者荐公公曰规同年进士而其母老愿先规以故复为武胜军节度推官秩满改著作佐郎知河南府长水县取豪猾一人抵法邑大安治庆厯中契丹每入邉以选通判雍州事守者欲大新城橹赋之民公曰乃先扰吾民乎持不可未?契丹泛使至用故事以通判?其行素狂嫚难肃以公体制严重皆帖帖进止无辄敢哗已而徐示以?因尽得敌所以遣使指飞奏之接伴者既交使是夕其众遂大肆从有司需索百端郡邑困之皆服公以为不可及敌使入朝进其国书仁宗顾宰相曰一如梁某言使愕并开所欲言不敢发徐曰小臣妄刺臣国事于是言者以雄州用通判非是而接伴使后不戢敌恚公形已亦曰不当先入其私所问朝廷规安其心乃徙其守沧州公徳州改秘书丞居数月通判大名府程文简公琳方居尹与转运使张公昷之以气权相睨不安以公张所辟疑阴为其用公以诚心事二人无所左右循事议理是非必尽乆之通其所阂二人卒相欢以公为长者骑士缺马乆或匿名以书告反状文简惊莫能如何公曰是不足虑小人意在马尔退如平时稍因事籍马尽补之果无事用安抚转运使荐知深州迁太常博士知杂事御史言公才堪御史上曰是尝接萧阶者吾知之矣阶前曰契丹使者即召为监察御史中外以为得人俄出使制狱以疾力请补外知磁州是时兵临贝州调发声援毎先期?优诏褒之前此在大名转运使以冀州妖人李生狱属公李生既前死独刑其余有差号称详平至是李氏怒怨生父覃妄言生不死有中人故仇转运使颇居中讧其事遂付御史狱钩按虽力卒不能变然皆以吏议挂之宰相画时旨夺官同列奏留以为太重中丞翰林亦更为论辨犹贬秩秘书丞监衡州税未赴改唐州顷之复为慱士通判汝州移襄州皇佑祀明堂?拜尚书屯田员外郎复以殿中侍御史召时议开六塔以行大河公言骚民逆水非徒无益且有后患卒如公言奏罢张尧佐宣徽等使唐质肃公介以言事贬岭南随以中使公言陛下爱介故遣护之不幸介以疾死天下后世能无以杀疑乎上曰诚不思此亟为还中使改三司度支判官又判开折司出为京东转运使前时类进羡赢?迁以故东方财屈公言民困敝不可浚愿戒诸路毋淂进羡财凡三司横有取辄还其檄因蝗灾请以米募人凿取其种地中对以斗斛其孽既易殄而方冬春艰食又可以补民其后遂着为令州郡所馈一切不取转侍御史还?请裁任子令谓当自宰相始俄乞解言责改刑部员外郎直史馆知襄州赐三品服改邢州转兵部嘉佑四年五月十三日以疾卒于州之正寝享年七十公性孝悌数岁失母职方公再室赵氏柴氏公事之皆以谨慎闻而两夫人尤笃爱公凡亲疾无昼夜侍侧医虽逺必徒歩自致之后继居丧哀疾毁棘有以过人学问本六经于文章喜司马迁班固其落笔必雍容浑灏有作者风致为名軰所推居官以锄强梗飬善良为政其敏发以静下不见其所以为而吏莫得动故所至民惜其去遮哭不得行去乆犹思之更御史三院弹劾无所顾望姧权敛惧朝廷为尊严其言顺不迎上直不媚世皆出天下公议尤喜论人物每对从容指别善恶所当用不用未尝以小是非名目士大夫故其言多见行而世或未有深知者也夫人刘氏鲁人封寿安县君勤俭仁爱治家有礼法与公同寒苦至进显无愠喜色后公二年十二月一日年六十六以终六男子焘殿中丞集贤校理余早世五女子适巩堂张景真范遵道张伯卿席延年孙男女若干初公爱郓将徙居之于是焘卜熙宁十年举公夫人之丧以八月某日塟于须城县某乡之原铭曰:
　　
　　梁公侃侃常厥徳践取幽眇如今昔有韡其文烂雕织有邕其鸣表羣翼克施有政审则释物物迎刃莫吾逆搜?良禾善使殖济明以恕民不亟仪曹御史治百辟有或谖侧毅以堲臧谋良言帝嘉得缓而不迂切不廹视大义利正趋择进斯有礼退以色妥妥陛级循寸尺终民莫得被大泽孝子作龟没之北泉深壌厚惟墨食公燕顺祥兆幽宅诗以诏之?穷极
　　
　　
　　
　　屯田员外郎蔡君墓志铭
　　
　　君讳天球字粹夫世为宋人曽祖赠太子太保讳陟祖赠尚书祠部员外郎讳希颜考尚书屯田员外郎赠都官郎中讳极妣万年县君季氏君庆厯六年进士及第为宿州观察推官?岁荒民饥诏所在选官赈哺君所活数十万人以功补近地为澶州节度推官数以义理劘正其上官无大小不直不已有能名丁父丧服除调亳州观察推官时陈恭公罢宰相判州事严险少所与独善君荐其才可用又请越常次改官许之矣俄丁母?服除改秘书省著作佐郎监杭州楼店务英宗即位迁省丞知?州不鄙其民为立学校开以教化人人向劝转太常博士今上即位拜尚书屯田员外郎通判干州转都官熙宁二年九月二十日以疾卒享年五十五夫人张氏故天章阁待制昷之之子封长安县君九男子皆先君夭一女嫁横海军节度推官凌浩始君学于徂徕先生石介年虽?已卓卓有闻于吏治敏以逹在?州躬考核版籍得隠税积钱至百万监司言状请赏君君曰是固不足言功诚因此得推法天下庻乎为有补尔代还又上书言二广荒遐州县盖有不足置者劳敝逺民而公私亾所利议者方爱虗名甘实患非是未?诏诸路并废州县以寛役省费而三司亦置帐司立赏罚以専钧会矣由是以观君足以知其欲有所为而其智能宜可以为今日用方天下兴治以因任为事君之从父既以勲业进枢府或在侍从诸子弟又与士大夫争奋其材以赴功名人乐道其盛而君于是时独不少待嗟夫其命之不相谋也初仲弟析产君不取以与其兄之孤以故贫而父兄犹在殡每日亷约营积调度方将及塟而亾亡且无子嗟夫君志之不就多矣其可哀也于是以十年五月二十三日并举君塟于末城县三陵村先茔之北实其夫人经治之所著易论十巻孝经二巻杂文诗百余铭曰:
　　
　　有辉其实亦厚我期坦坦以御孰偾其驰不在其身或以承之云胡善泽斩焉莫诒万世共尽夫亦奚悲冥冥可作慰以铭诗
　　
　　
　　
　　刑部详覆官朱君墓志铭
　　
　　君讳述字传道姓朱氏其谱曰七世祖端生鄂岳廵官颐颐生尚书户部郎中起起生比部郎中秘秘生君曽祖江陵府当阳尉葆光赠兵部郎中当阳生翰林学士昻仕真宗为名臣赠吏部尚书翰林生虞部郎中正謩赠兵部侍郎君虞部第四子也初以荫补太庙斋郎皇佑元年举进士中甲科除荆南节度推官避亲嫌换鄂州观察推官丁母夫人骆氏丧服除调并州推官安抚使故相庞公辟掌机宻文书后徙定州以疾免复用大臣辟为大名府推官俄召为刑部详覆官治平二年五月十四日年三十五卒于京师君九岁即丧其父哀慕如成人家故大族君虽?而于属尊每时节当诸侄庆拜能各为礼意以接之有年长数倍者立其前不敢懈性髙明疏逹仪貎秀掦笃志于学好论议读书不从世入蹊径务求其精微至于自得之而后已故其疾革神夺矣犹能诵其书累日至有终篇无差者与人交有情文而不失于正视世故若不足以经意察其事至而应之者毎当其理尚气节临利义知所择族人买婢有携稚子求并售者君疑以诘至再四曰实药氏华亭尉髙陟妻子也夫亾无以朝夕忍此以苟生君戚曰陟虽不识而吾同年得科名者也亟命留之为具归赀家人发空橐笑示君君曰有竭吾力而已至质其帯镮得银数两及褫家人服物既而今参知政事冯公故翰林学士沈公皆同年相与义之助以钱遂济其行庞公去定州代者武人不善君故谢病以归僚友更谏之不肯留或谓数日考满当改官君曰以此易吾心是谓屈身以徇物岂所谓义哉既去贫乆困甚而处之自如其配王氏故相沂国公之从孙有贤行生一子修平熙宁七年君兄之子提?湖南刑狱太常博士集贤校理初平谓某曰吾少孤所以教之学视以为休戚而终始成就之者实吾叔父之徳常惧无以报称将以今九月某日塟于龙山乡某里之原子其为之铭某尝?赵魏间又从事江陵得君始末士于生死盖不足道独悲君质良材完所以修为厉餙之又如是天生之宜若有意者然不少寛其年使有见于世而死之速何谓也当然而不然不当然而或然古圣贤以为命也朱氏上世有仕唐为治书御史者家京兆之万年昭宗末避乱其族南徙自翰林显于本朝而卒塟江陵今为江陵人君能诗清丽有思致集贤君搜类之得百余篇行于世铭曰:
　　
　　学明志杰才揭揭兮薿薿其秀褒以发兮不畀以实遇孰啬兮诗遗于后慰幽穴兮
　　
　　
　　
　　赠朝请郎杨君墓志铭
　　
　　京东转运副使左朝请郎杨君康国状其先君平生持以来请曰杨氏魏人世澹泊隠居大父以行义教其五子乡党皆称为善士尝语人曰吾之业所成就孰与金赀多哉先人实中子事父母接兄弟以孝友闻既孤捐其家所有以委兄弟一毫无取出读三坟书得所谓飬生治病之学精通而善用之喜曰此古圣贤事也乐以其术济人多有功性仁好施侈于赒人而啬于自奉有贷取弗偿辄折劵不问乡人益以为长者敬而赖之以大父所以教子者教诸子而康国遂得由进士窃禄以奉荣飬熙宁十年天子亲郊以?封大理评事致仕其后侍奉卫州以寿终于康国官舍实元丰七年七月十七日也享年七十三康国既免丧奉母氏寿安县太君吕夫人复出就禄追惟先人启手足之时语诸子曰乡里今并河可虞吾于卫也甚乐其土风瞑目后其归我此地康国奉治命卜卫之共城县杨吕馆某乡之原将以元佑八年四月日奉大事康国由贫贱辍耕读书岂自致及此实先人种徳所诒惟先人之徳弗显亍生矣冀不冺于后者顾不在君子之言以铭其藏乎敢以请嗟夫士之立于朝廷者类得以天子之爵归荣其亲非特以慰其为子之心而天下之为父母者劝矣惟君力于为善阴徳所储虽弗振耀于世然教子之功卒获其报而身享之晦之有显兹孰加焉今其子由御史谏官出奉使指议论政事为朝廷闻人孙曽蕃衍以学为业嶷嶷有立则杨氏之显可以劝者滋未艾也于是不可以不铭君讳整累赠左朝请郎父讳懐徳康国君仲子康元康民与?皆亾孙男十六人挺三班借职余举进士女六人曽孙六男十二女铭曰:
　　
　　共山淇水土厚俗?人择其生我择其死志则无违惟是有子善非期报要毋怠止
　　
　　
　　
　　承务郎李君墓志铭
　　
　　天章阁待制李公有髙才大志仕先帝时尝显矣晚坐言事再夺职死谪中吾志其墓曰公才无不可尤长于应变其于治道自谓晓然所以深哀其既遭世而不合以死者也没后十年其子上书阙下追讼其忠章至十数朝廷矜之诏复以待制告第其子即君也君名伉字常武见其父志不就退废则竭力家事疏园沼植花木究所以为亲娱者母王夫人抱沈疾服勤侍药衣不觧者厯年前后持丧尽礼毋违君既以名臣子笃于忠孝而所上书文义怛恻益知名矣然澹于荣利雅无仕进意?以父任得官逾四十岁家日贫乃始起调单州监酒从辟改郓州再岁以疾卒元佑八年五月三日也年四十六妻孙氏二子举进士曰周南登科为鱼台县主簿曰召南一女一孙尚?君好学博记诵于书通大原不从举子畦径生不见喜愠接人无厚薄中所识判然风韶闲逺嗜好古雅学鼓琴书字精于有法尤工为诗取?骚陶谢古体师之有集十巻先进长老及其父时宾客咸与之交女兄嫁宋玠玠战死家寓鄜州躬往力致之归朝廷録玠后及异姓玠家以周南列奏中推?既下君辞不受也兄偁死官太原又疾驰?丧归塟哀感道路治家妥妥有法善于兄弟严事寡嫂嫁妹及兄之子数人喜赒贫厄即以八月一日塟于郓州平阴之先原初吾临其丧二子伏曰先人受知厚愿得铭诗以终赐哭甚哀无以辞也惟君尝有言曰为善行已士之道当然也世之有作以近名惟恐不皎然者窃尝恶之然则凡今所书在君志皆为不足道念不书无以示后而慰其子也余所当详见天章公墓刻云铭曰:
　　
　　缺然如不能其德之成颓乎其无竞其中之明畀之以完覆之以倾胡牾诸冥付壮子从先人惟永宁
　　
　　
　　
　　清海军推官吕君墓志铭
　　
　　往谒不肯问见无意于人之知不知家极贫不以一毫取人人亦不可干以私死也至无以敛盖其节如此夫人刘氏继卒于男六人仲敏今为通直郎知郓州阳榖县仲履仲棐举进士第余早死女一人以某年月日塟某所铭曰不知而愠以得为贤人无异趣君独不然以节自终遗子清白君子无憾归此安宅治平中予从事江陵僚友吕君者君子人也日羣居幕府人以君寡言不表餙多易君君退然坐自如独予察君非苟然者居乆之与人益有意事不哗而治使抱文书次至君则摘阅及覆小谩必得之府无失政多君是赖人乃大亲服而与予相好至三年先后考满盖无异初相从事也后十八年君之子仲敏抵书于予言先人捐馆贫不克塟今始卜塟惟圹中之文敢敬以请昔者雅多君行义今嘉其子之能大事乃论次其终始按君讳昌辰字伯熙起居郎图之曽孙宰相?正之孙光禄少卿务简之子以世父荫调和州厯阳汉州雒县两主簿徙江宁建宁令父丧不之官服除调莱州推官以举者死不得磨勘迁荆南推官又补啇州坐州将累免以山南东道推官知金州石泉县改清海军推官知桂州修仁县某年某月日以疾卒年六十一君生长贵家而亷约刻苦甚寒士性静慎好学无竞其中善之恶之不可欺而公谨?墨不为皎皎吏民宜之上官应谒则往谒不肯问见无意于人之知不知家极贫不以一毫取人人亦不可干以私死也至无以敛盖其节如此夫人刘氏继卒于男六人仲敏今为通直郎知郓州阳榖县仲履仲棐举进士第余早死女一人以某年月日塟某所铭曰:
　　
　　不知而愠以得为贤人无异趣君独不然以节自终遗子清白君子无憾归此安宅
　　
　　
　　
　　
　　
　　●忠肃集巻十四 宋刘挚撰
　　
　　
　　
　　●墓志铭
　　
　　潜山黄先生墓志铭
　　
　　先生讳孝绰字公裕姓黄氏上世为建之浦城人自其考徙居于舒州之太湖今为太湖人舒之望曰潜山其下号丹霞府盖飬仙之所栖幽人有道之所潜先生游而乐焉因自号潜山叟而舒人尊之曰先生先生者道徳之号也先生于孝弟有至性事父母竭力至诚而时察其色辞以为忧喜能如古人所谓飬志者侍疾居丧皆有以过人家贫口众而制之必均飬嫁诸孤女过己之子周人之穷不计有无往往衣不兼食不属而先生处之自如居乡与人子言必以孝与人弟言必以顺所居人用化之至相诏语曰毋或作非使黄先生知也其子莘居官每归省必问今日治事何如使条其状闻其当于义理则欢然为之饮酒尝谓曰吾所以不仕者为有子仕足以行吾志汝视义利是非可不慎所蹈欤先生少举进士两至礼部遂不应其后天子推?当特奏名而先生亦不复起也士之不仕盖有之矣或厌浊以逺引或异学以?世或求焉而不得既去而徜徉怼嗟超脱礼法诵诞宕之言以为归如先生皆不然仕之志以其子行之仕之道以其身行之恭顺于父母兄弟行谊信于乡党朋友以为是足以尽吾职而恂恂于名教不知仕不仕之异非孔子所谓孝乎惟孝友于兄弟是亦为政者欤呜呼先生可谓纯厚知徳君子也熙宁三年二月十日卒享年七十四曽祖郧祖元吉尝仕江南李氏非其好去之有诗名后赠大理丞考觉任殿中丞仕以清直闻诗益有名翰林杨文公刘子仪章郇公宋宣献公皆称之多与之唱和先生遂世其家尤善书其法本二王颜桞其配裴氏屯田员外郎求己之女有贤行后二年亦卒子五男莘著作佐郎蘍艺荀蘧皆服儒能如先生教一女归国子慱士张慎言早卒六年著作君以书谓予曰黄氏世以仕贫自莘祖不克归闽而塟太湖今莘又以仕来北方川路险逺不孝不敢以柩行于是卜之地得郓州须城望山而日得十二月之壬申吉将合塟焉幸畀之铭某乆与著作君游而未及见先生也然观其子之贤则先生可知也已于是论次而为之铭曰:
　　
　　孝哉先生徳成诸身施于其家及其乡人所性在是进退两?以至于命曰寿而康汶水北原安此新宫刻诗幽石以昭无穷
　　
　　
　　
　　朝奉郎致仕黄君墓志铭
　　
　　君讳莘字任道姓黄氏自少竒颕有器识以文行知名一时皇佑五年登进士第为掦州天长主簿徙?州清河令前时黄河在州境而县并河岁输刍茭后河去犹赋之至是积逋十四万于数十贫户都水督责鞭笞不巳六年无可入君条列于朝悉蠲之时遣使寛恤民力欲一切罢河北驿传之须于民者君言骚民故当禁而事系国信往来者亦何得废独可具民所劳费以其数当税?朝廷行之至今公私为便使者吏卒过境少有夤縁为扰必按以法岁饥部使者不肯赈遂发宁化镇仓人頼以活秩满改秘书省著作佐郎知曹州济阴县事神宗即位迁秘书丞广济河决势戚乃询邑人议破南堤以分水水去病邻邑君曰此于法甚重其可以累他人亟自劾韩魏忠献公吴正宪公暨御史台吏有论捄知冤句县事张复礼至请纳官以赎之朝廷亦嘉君意止夺一官免邑人绘君事之魏公留守北都荐教授国子监丁内外艰服除复前官直进奏院召对上犹以济阴事奬劳之除提举河北常平仓改东路转运判官徙西路水沴糓贵奏罢市易司増价以籴免民艰食继又赈之遂无转流迁陜西提?刑狱驾部员外郎汲逢坐市易事系秦州诏狱逮三百人乆未决主者幸有功惨核巧诋先绐移逢病于州君方摄事亟遣医得逢无恙状乃檄问所以为不实者主者情见趣竟狱不敢少出入逢得无寃坐径诣君位谢曰获更生实君赐也官制行换阶奉议郎召入尚书省为职方员外郎转承议赐绯衣银鱼乆之求补外知汝州元丰八年今上嗣位迁朝奉郎以足疾请致仕十二月四日卒于州舍享年六十五前娶皇甫氏追封永安县君后章氏封武宁县君子三材婺源主簿枢睦州司法参军杞兴化主簿女二长适朝奉郎王续次进士蔡居厚君事亲至孝友爱诸弟与人交有终始性谅直勇于为义而亷于进退临事不惑所谓祸福利害不以动其心闻人善喜切切称道其不善亦不能隠必面告之使改常谓天下大分惟是非黒白尔要不可使淆见小不明则咄嗟愤叹其为治仿此故所至大有声而亦或以不得于人政事本于仁厚爱民为监司不事邉幅未尝置人于法布衣时闻舒州望江令丰有孚能吏以孚系狱即驰见转运使王素白其寃素立释之君故不识有孚有孚亦不知也晩年亦喜论事忧深思逺过于在位者尝上疏论免后钱不当及下戸大臣不禁宾谒与人语简雅有风致文章豪健洁齐源逺而气正自集四十巻藏于家曽祖元吉仕江南祖觉仕皇朝为殿中丞父孝绰号潜山先生以君仕于朝赠朝奉郎元佑八年十月辛酉塟君于郓州须城之望山其父墓次某识君三十余年潜山之塟实铭之于是诸子复以为请乃作铭曰:
　　
　　黄氏着姓江夏其初有避唐乱闽浦城居逮君皇祖爰徙于舒既没而窭遂塟大湖潜山子仕奉亲北方终飬又卜汶山之阳神灵安之迁徙何常有羙惟君志大气刚学以泽之蔚有辞章力善狥义其身可?谓逢文明腾凌颉颃谁斯所储屯闷弗张间出一二已韡其光老以一郡止于散郎才之不契由古则然有城有室附于潜山刻诗譔实以诒后传
　　
　　
　　
　　太常博士彭君墓志铭
　　
　　君讳慥字公谨世为潭之湘阴人祖晃考□皆以轻财乐施称于乡里君第皇佑元年进士除复州景陵尉丁母丧服除调复州司里举为江州彭泽令丁父丧服除入秘书省为著作佐郎知澧州石门县今上即位?迁省丞移知南仪州事改太常博士熙宁四年七月十三日以疾卒于官享年四十六君庄重而可亲乐易而有守心无曲思面无徇笑居乡有行义仕宦二十年有清槩未尝问其家有无至和中辰州起事蛮溪调诸州兵议所以穷讨君献策任事者以谓中国能使邉夷服者为有?信尔险穴莾谷其民类禽兽不可使而其土不可耕使吾得志正所谓石田者何事以为我劳今独宜有以绥懐之而已方是时喜事功名者皆以为击之是已而师老财困朝廷屡遣使者卒如君策彭泽有修山观唐狄梁公买田千畆与之于是观有堂以祠公大吏欲移其田他观君请留半奉公祠屡争不得至以其议闻于朝卒从之石门得民伪为印者法可以死情可以生死则得之者免逺官君戚曰杀人以自利欤遂傅生议交趾岁贡所过郡皆以乡兵?送民病其骚独君南仪罢之君平生不乐为皎然者而厯宦多在偏州荒邑无事处故逡巡不大振作而其因物有作间见而时出之者盖如此嗟夫君之不得其寿也君升朝赠其考大理评事妣许氏孝感县太君娶戴氏封永安县君子男二子民子中皆举进士二女末嫁以六年二月甲申塟君于归政乡永宁里土塘之原子民尝从予?于荆州也于是来请铭乃为之铭曰:
　　
　　有幽斯宫崇阜兮万古一化孰夭寿兮不瑕其徳义不疚兮斯于博士为不朽兮
　　
　　
　　
　　范圣涂墓志铭
　　
　　君范氏讳遵道圣涂其字也士仕而不知其道也乆矣苟焉者固漫不省可否惟利之故及狷者又颇亢激以轻去就为事如圣涂?已得官不肯轻进方且博学深飬有以自得而后起既仕矣有所不合终不诡随从容洁身以去夫必欲自信其所飬吾知其非无志于仕者也不枉已以合人吾知其非有求于仕者也进不为苟得去不为矫亢岂不贤矣哉虽然抱其所有不少见于功用又不得寿而亾此古之人于天道报施所以致疑呜呼是可哀也圣涂康宣二年用从叔祖秘书监讽荫补郊社斋郎岁十一而孤二兄故已夭独端饬自立事母李氏以孝谨闻飬孀姑于家而与其子?出处友爱人不见其为外兄弟也聚书延师友以名教为乐赒人之急亲朋多赖以济嘉佑二年始调郓州须城尉随改徐州司户参军未赴丁母丧服除调青州千乘县主簿令之政多不善君以忠道之又劘以理又争以义皆不听州察其然因从君刺令事君谢不知退而笑曰此岂我事而我亦安能狥物乎有去而已因鎻其廰举进士遂不复出乡里益治所居阙圉圃筑室庐水上超然孤往临流坐石吟啸其间世故一不以挂齿熙宁三年十二月十四日以疾终享年三十八君性寛厚静重寡言精识旷度有过人者读书不为蹊径务致其极为文章严简有趣尝两试礼部喜事多学至星厯气数皆通其术笃于朋友忠信乐易乆而不渝而与予相好也故其卒也姜先生潜自鲁来与其姑之子张君褒经治其丧而使来趣铭君之先自髙平徙河南后有官东平者今为东平人此部员外郎讳正颜者君曽祖也君娶故兵部员外郎直史馆梁公旧之女生二男徳方于是始十岁徳恭三岁二女长许归姜氏次?遂以明年二月甲申塟君于郓州平阴县安乐乡樊山原先茔之左铭曰:
　　
　　大车六辔载鸾载斿不可以径宁柅而留往既艰矣又薪其辀嗟惟圣涂谁司诸幽北山磻固君卜先邱圣涂归哉閟此千秋
　　
　　
　　
　　刘子中墓志铭
　　
　　君讳常字子中嘉佑八年进士及第补祁州司理参军治平改元君上书言天下平治由先朝临御乆徳泽法度所以驯致之以遗今日今命元之意非是宜于本功所自来慎始昭孝若曰承之而已时韪其说治狱明以恕多所平宥数与上官相可否事未尝屈二年七月十七日享年三十八以疾卒君?喜读书长益自刻苦沈酣出入非若世俗口诵而肤取之者于寝食造次不辄废书以为天下之至乐在是而世所谓乐无以易其发为辞章清?有思尤长于引古以视今性和静而疏逹与人交忠信不渝乡人有过误者辄不较居官闲则与士子讲学所以教诱之甚厚人大向之以名节痛自砥砺欲求天下之善以身蹈之冀有见于世而志不就蚤死其不可悲也哉刘氏滨州渤海人曽祖讳应图祖讳为潍州昌邑主簿父讳庚河中永乐主簿世贫业儒至永乐滋贫流寓四方时为名公大人邀客之博学多识善教诸子而君弟?有文行故门内讲习自相为师友其后?被召试校书郎知唐州湖阳县以不合投劾去君既没十二年永乐及母夫人相继以逝又一年并?亦亾呜呼其不重可悲也哉自永乐徙河阳之温县于是君季弟颐复晋与君之配李氏及其孤弼直遂举诸丧并塟于王屋县玉阳乡之北原实元丰二年七月七日也君所著文三百篇一女前亾矣铭曰:
　　
　　嗟惟刘君其士之良涵茹探履学敏以强骙骙天骥志腾八方踠足跬歩孰有而亾将槩诸理君乎何伤
　　
　　
　　
　　国博陈?道墓志铭
　　
　　公讳修古字?道姓陈氏自太丘徙东平曽祖某祖咸卿考肃赠吏部侍郎公少尝举进士以兄任为郊社斋郎调瀛州乐寿县主簿改润州司理参军丁母丧服除举监大名府酒迁定武军节度推官治平中用荐者改大理寺丞知?州安逺县以亲嫌自陈徙监海州税今上登极?迁太子中舍赐五品服监开封考城县酒转殿中丞知博州聊城县事未满罢乂知剑州尤溪县事不行转国子博士粜在京常平米坐法免归居七年以元丰四年六月十二日卒享年七十一公性孝谨少孤事母夫人无违及执丧乡人穪之精敏善治事在乐寿民大饥州委公赈之活者十九在大名课溢缗钱三十万在武定鞫正疑狱之乆不决者自聊城罢县人遮道乆不得去前后当路争荐之晩节失官退处里舍和易寛静以酒自娱亲戚故旧相对怡然无不足色虽老精力强壮絶过人临终授治命其子如无疾者呜呼公尚何所慊哉初娶梁氏封仙居县君生子二人男丙服儒女嫁国子博士聂伯坚而亾再娶何氏封福昌县君遂以其年七月十一日塟于郓州须城县南留村先茔之西某祖妣仙源夫人实公兄秘书监讳希古之子以是知公之详无若某者丙前塟又以状来谨序次而为之铭曰:
　　
　　物有得丧人用笑嘻彼自来去胡转而随公以是故失也安之既康既寿世考所诒
　　
　　
　　
　　国博陈长孺墓志铭
　　
　　公讳孝标字长孺姓陈氏曽祖讳咸卿祖讳肃赠吏部侍郎考讳希古赠秘书监公以荫补太庙斋郎调保州保塞县主簿光州司法以处州龙泉县令举监汾州永利西盐得眼疾所谓内障者求医以归又二年致其事除太子中舍英宗即位改殿中丞赐绯衣银鱼今上即位进国子博士熙宁五年六月五日以疾卒享年五十有九公性至孝?失母实鞠于祖母永安太君方氏及长而秘书公分务南都退居东平其所以奉亲自养礼宾友内外晏然无所不乐而?其身之疾者由公于子职尽也于是凡十余年既居丧而方夫人犹在寝及事二季父益以谨顺闻与诸弟友爱相与以安贫服礼为事岁时?慎祀飨自始事迨卒祭朝服以俟酌酒馈食有数有序毎献再拜兴俯屏息于几筵如亲其声容而有所受命者至妇子侍御率以祗恪无敢跛倚与朋友乆而不渝和易以爱人虽贱夫遇之有礼自秘书公之亾于是三十年乡里之亟盛亟替朝誉而暮毁者凡几家至论清白有常能持其门户则人必指陈氏而称公曰吉徳君子也虽然临之以义利盖有不可动者保塞上官或属以私公谨对曰不可僚友诮之曰以是居卑 非身谋也公曰士穷逹得失不有命乎而道固若是议法有守不可挠而本之以恕疑者必傅轻多所平宥汾洲课增衍于格当赏矣俄以疾废而至于亾乡人莫不咨嗟以善人不得报为惜公少举进士有声名善作诗晩读佛老书信事颇笃夫人李氏故崇仪使荣州刺史纬之女生四男昭早世熙煦黙皆服儒一女归郑儒继室夫人之妹封金华县君先三年亾生一女不育十年四月二十四日塟公于郓州须城县卢泉乡酅上里先茔之甲穴公某长舅也方不幸?孤实公字之又教之以俾成人于塟也其可以不铭铭曰:
　　
　　洵惟博士孝悌有仪惟蓄不施惟善不耆惟其命之是以顺之惟徳不疵何公之悲
　　
　　
　　
　　陈仲明墓志铭
　　
　　君讳孝尝字仲明某生十年而考妣弃其孤实鞠于外祖父赠秘书监陈公是时公以疾退居东平里第将没以刘氏孤属其五子某当时窃自惟念亲既不得而见之终乃幸得诸舅从之其庻矣乎其后长立窃食乎仕出处二十年间舅氏之相次亾者四人独君一人者在而以风痹卧家虽然毎以事若告假过乡里时得拜其左右瞻候其安否语言相问讯尚足以自慰其念母?极之意而今又亾矣当时之所从吾母之同气于是遂尽呜呼其不可悲也哉君秘书公第二子性谨孝侍疾执丧能尽其志与兄弟相友爱交人有信义少时读书作文辞尤刻苦为诗旁治医药阴阳之学将塟患塟师多拘因自究其书有所去取以从事无违于礼尤喜佛书通性宗盖有自悟者其论虽禅学老师往往为屈故恬夷安分无蟇乎外初秘书公为尚书屯田郎中年六十得疾求致仕以?任君君曰大人小疾轻去而为其子计某未安也公遂分司南都曽祖讳咸卿祖讳肃赠尚书吏部侍郎秘书公讳希古君娶冯氏庞氏子男五人曰浩曰湜曰冲曰淳曰洵皆举进士浩冲尝举计偕七女子二女嫁四?亾一在室君之亾实元丰五年七月三日享年六十八遂以其年九月二十八日塟于郓之须城县卢泉乡先茔之原合以冯氏铭曰:
　　
　　呜呼陈氏逺有徳祉中尝振显报施未侈逮君之世寖微弗兴而以孝弟乡里滋称学行恂恂视其诸子徳后必昌庻将在此
　　
　　
　　
　　陈行先墓志铭
　　
　　君讳孝若字行先姓陈氏东平人曽祖咸卿祖肃赠吏部侍郎考希古赠秘书监君资夷谨持重有志识秘书公仕有清节为尚书郎以疾分务南都居里舍教诸子以学君尝读书自刻励矣已而幡然曰亲疾而飬不足吾于子职将择其力易而功近者乃独以治产自任服勤劳躬纤啬始于至微粟储而缕积之辟田桑以植本又有所懋居以化有无盖其性仁故知所取予智故知所变通信故能交约故能持居乆之遂以富称乡里自秘书公捐馆乆其叔若兄仕不逹两兄以病卧家食口滋众缓急皆赖君以济鞠飬叔兄孤女以礼嫁仕族举大丧六七塟之人有所谒随事周给至于自奉飬简俭不易儒素晚年薄滋味嗜好益澹泊向有所营殖者皆寝不复为故尝观君之于财其所以生所以用与所以守者其道盖出于此则与夫诈力贪刻贱义放欲亾厌以为富者甚异矣喜读佛书谈性命疾革不乱自制棺图像遗其子而卒元丰三年四月十日也年六十娶杨氏尚书比部员外郎归一之孙子三人长男女皆亾?曰慥孙曰诩说其年七月十一日塟于郓州须城县南留村先茔之西某妣陈夫人实秘书公长子方先君官湖南秘书公为遣君从行逾年先君夫人继弃其孤其孤既?丧事皆君治之及某依外氏为学至长立得官所以成之者君之徳居多于是前塟慥来请铭铭曰:
　　
　　积惟仁用惟义飨惟吾之力又自居其薄曰毋浮吾徳呜呼尚哉昭之幽刻
　　
　　
　　
　　宋宗室慈州防御使宗博故夫人普宁郡君郭氏墓志铭
　　
　　夫人郭氏曽祖晖赠太子少师祖守文赠尚书令谯王父崇仁赠安国军节度使夫人?失怙恃飬于寡嫂王氏逮成人奉其嫂如所生年十八归于皇叔慈州防御使宗博夫人性仁端静奉姑舅以孝接宗婣以礼抚羣下以?辅赞君子休有令徳累封普宁郡君熙宁三年十一月二十五日感疾殒于寝年四十一一男一女皆早世讣闻上震悼恤礼加等寳慈宫嗟惜为之出涕遣内司宾中贵人庀事殡于京南奉先之佛含明年七月十四日塟河南永安县之茔有诏词林为之铭曰:
　　
　　展彼夫人柔温静嘉蒿魂奄忽戚里赍嗟西原弥迤行楸靃靡勒铭幽堂淑闻不已
　　
　　
　　
　　寿安许夫人墓志铭
　　
　　寿安县太君许氏赠谏议大夫黄公讳珙之夫人熙宁七年十二月二十一日以寿终明年春其子太常少卿师道泣以谓某曰吾少时被夫人教曰黄氏世积徳善将必有发岂不在我之世尔曹其可以不学即佐先子教训颇力其后吾仲弟师说早世独与季弟师旦以进士同时得科名起家就仕获以禄飬师旦既以都官员外郎终吾日惧衰薄无以奉夫人今不孝夫人既亾将塟矣惟是幽宫之铭以累子其毋辞方是时某谲官衡州且三年因详得夫人之行夫人世衡阳人其父胜好施有逺识众以长者尊之天人为女善事其父母为妇又善事其舅姑睦其族姻内外无间言谏议公喜宾客食饮其门者无虗日皆夫人身自供具内治不竒上下安之二子寖贵显飨封受祉更仙源仁寿长寿三县君以及今封晩年不乐出乡里太常公为请近郡又两监南岳祠遂居里舍以便奉飬晨夕省视竭力致诚察其颜辞以为休戚岁时率妇子孙曽奉觞执膳为夫人寿夫人顾之喜毎合燕亲族笑语酬酢终日无倦闾里于是咨嗟叹慕凡语门户之庆者莫不指黄氏以夫人为有备福而称太常公曰孝徳君子也夫人性慈仁尤喜佛事诵其书凡十八万巻有竒平生少疾将终神明如常时言语不乱召族属持其手各有所嘱安然以逝呜呼人之所慕而难至者寿既寿矣或眊昬疾若淹淹不支不然啬其子孙幸而有之不克肖似若夫人享年八十八身终康宁有子甚贤一女归士人孙曽男女至三十人而补仕者五人皆材良自立呜呼夫人可以无憾矣是年某月某日塟于某乡某里谏议之茔铭曰:
　　
　　女妇惟孝母也惟仁惟睦惟则以昌其门福施厥徳天畀之年有子惟卿由教则然定省左右彩服华颠及其三世诜诜在前岂无智逹或累死生临此大故夫人不惊呜呼贤哉世考斯铭
　　
　　
　　
　　仁寿赵夫人墓志铭
　　
　　知?州事尚书比部郎中王君讳?龙之夫人仁寿县君赵氏上世洺州人自曽祖羽徙博之聊城祖韬父继永皆不仕伯父继昌事太宗祗候合门任事北邉有威名夫人?善事父母既嫁其姑路氏有贤行而严正少可惟夫人能得其意及将终语人曰始吾儿早孤求配常危虑无以成王事者今得吾妇死瞑矣后比部君寖显夫人益以礼自约毎临居养之华美者未尝不戚然兴言念其姑之不待飨而已乃有此也爱诸子均一人不觉其有异出者比部当任子欲先诸从子夫人欣然成之飬孤族子数人于家?意无所间盖妇人之行于是为甚难而夫人优为之平居寡笑语御家有法事至虽烦而徐应之必中理日诵佛书以为常性寛而正故人或可以欺而不能以妄说之也嫁三十七年年六十一元丰二年十一月三日以疾卒于其夫官舍初封孝义后更今封生三男子长岩叟河阳节度推官监晋州炼矾务好学有节行次滨叟尧叟六女嫁者四人其二与次男皆早亾孙男女七人明年三月日于济阴广武原之先茔铭曰:
　　
　　孝至于不?其亲爱至于不独其子厥家日兴不享禄祉是惟令徳而寿此止贵孰共之欲飬不俟夫哀子慕呜呼曷已
　　
　　
　　
　　吴郡君墓志铭
　　
　　濮阳郡君吴氏世家抚州之崇仁县赠太常少卿讳锴之孙故都官郎中讳有邻之子故给事中天章阁待制致仕郭公讳申锡之夫人郭公始娶陈氏实为我妣之妹既蚤亾而再室夫人某以陈夫人故数出入拜夫人今诸子举公夫人之塟而以铭见属谊不可辞乃为铭曰:
　　
　　懋惟吴宗笃生夫人其字道卿其名嗣真?不戏嬉独近文字性敏以勤有诵辄记至凡女工不学而能事亲克孝善飬善承父母以是贤之笃爱好逑亦多慎择厥配二十八岁乃始有家不逮事舅姑寿则遐承颜顺辞始终不替药剂膳羞必躬乃馈陈氏有子六人皆?夫人抚之巳子不后陈氏兄弟间至犹昨夫人遇之已族不薄给事立朝侃侃言路不以家恤夫人之助谪官濠梁不以忧戚姑尤安之以时分力居姑之丧哀毁不胜庐居墓下又以孝称自其为女为妇为母动止有节言语不苟持循家法不以智更诸子自教卒俾有成内外睦婣法度妥妥尤喜事佛晚益不惰治平五年从夫河中九月十八日感疾以终寿五十一弗克永年行岂不淑而报乃愆有男礼立主将作簿女亦一人嫁宋文虎居仁和县郡封濮阳既殁七年给事亦亾熙宁八年仲冬一日遂合陈氏从夫幽室呜呼夫人始卒不亏宜诗厥羙以永孝思
　　
　　
　　
　　李夫人墓志铭
　　
　　夫人李氏东光人赠职方员外郎昭度之孙故崇义使荥州刺史纬之子故秘书监陈公希古之冢妇故国子博士孝标之妻而某之舅母也荥州本以儒者进尝钤辖广东守北邉更数州皆有声绩始与秘书公相友善夫人数岁尝使出拜而约之?年十八乃归焉既不逮事姑而秘书公以疾退居里舍者十年凡其食敛夫人非自烹餁药非亲调皆不以进疾甚则出其奁中物以有所祈请无不至及居丧哀毁过人方是时祖姑永安太君方氏在寝秘书公二弟博士之弟四人族属蕃大而门内之治夫人实主之上事旁接各得其欢心御下虽严而人爱之博士于祭祀特兢慎夫人克相成之既恭孔时性聪明晓音乐略知书翰事佛甚谨皇佑五年七月十三日以疾卒于光州其夫之官舍年三十八子男女五人博士既贤夫人而未尝?李氏也故以其妹继室而仲妇又取其弟之子夫人既塟八年当熙寕五年博士亦亾其子熙以七年某月日合塟而取铭于某某?孤盖依夫人以生者也是宜铭铭曰:
　　
　　循法度共祭祀惟夫人克有是徳不愆寿不侈塟从其夫永安此
　　
　　
　　
　　赠刑部侍郎孙公墓表
　　
　　公讳成象字干曜姓孙氏世家长沙五代末马氏?有湖南将吏皆其所自补公之曽祖全以材武为潭州醴陵县镇遏使庇忧捍患当危乱中众恃以休戚实有徳于一方生匡替始仕皇朝为掦州广陵主簿以清白著名生隽隠曜潜行治居郡城南轻财乐施教子有方里人以为长者而湖湘衣冠论凡治家可法者至今指城南孙氏是为公考生子五人而公次居长性笃孝事亲能竭其诚力而友其弟以爱居父丧致哀谨礼乡里称之好学问为文章长于歌诗善书有法有名埸屋间闻善见义笃好而力行之娶夫人李氏家多赀尝析其屋同门壻以女分毎将有诉公曰婚姻以利末俗事也而又以讼乎是非士人之所为因谢絶之后以事出旁郡而母夫人以疾亾既还伏棺悲摧累日不能饮食忽抚其子曰吾不为无后死当免于圣人乎其从先君游无所恨语已号顿而终年三十三天圣元年三月二十七日也夫人后公二十四年卒二子颀今为朝议大夫荆湖北路转运使颙守桂州灵川县令一女适进士丁咸孙男四人曽孙男六人朝议君以才显于世自其升朝毎国家有事効庙推?其子以及其亲于是累赠刑部侍郎鸣呼公虽无所飨于其生也而殁也被名爵燕世绪子荣而孙承之则为善必有报顾迟疾异焉耳公既殁二年十月二十三日塟于郭下乡露仙里又五十三年当元丰四年三月二十七日开封府推官奉议郎充秘阁校理刘某以文表于墓夫人李氏万年旌徳县太君自有志铭。呜呼公之死可谓过于厚者也古之人制中以为常然亦曰丧过乎哀虽过而不可议者厚故也公视其子足以立知其不为无后而死则公之志可哀也而不可议也夫厚其亲而死人莫得以议斯可以无憾矣而犹有可哀焉诚在公有髙于人者未及施而止独施之其身而已此其命也夫此其可哀也夫
　　
　　
　　
　　祭文
　　
　　滑州祭邹国公文
　　
　　自夫子没邪说肆行厯岁百余而孟子出以身徇道于是夫子之道明人到今师之厯世缅邈弗知所报国家选讲师设科目以其书继五经后又诏封邹国公配享夫子庙位兖国公之次学士大夫顿首幸甚以谓是夫子之心也州以诏令从事将择日置像位焉敢具昭告
　　
　　
　　
　　祭丞相韩仪公文
　　
　　维大观三年岁次已丑十月壬申朔初二日癸酉奉议郎武骑尉彭城县开国男食邑三百户赐紫金鱼袋刘某谨以清酌庻羞之奠祭于故丞相仪国韩公之灵惟公气间堪舆秀锺岳渎来辅昌运协兴盛福自结明主孰云夣卜髙阳开府初叨采録及长天枢复备僚属饮食教诲始终乐育卒议?好不遗寒族逮予南迁仲妇昼哭虽反于室公睠弥笃瘴岭蛮陬问遗以续髙谊仁心迥出流俗疑丞得谢脱屣宠辱乐道恬飬淡然自足天下具瞻日徯还复衮衣龙节匪暮伊夙天难谌斯云何不淑哲人已萎百身寜赎常水之阳西山之麓郁郁佳城吁嗟埋玉棐辞告哀曷展心曲
　　
　　祭沈太常文
　　
　　惟君之生冥孰宰持才髙而莫致蓄大而不施世之人徒爱其外之英华兮曽未见其中之磥砢好之者虽众莫能以力兮恶之者亦足以颠挤惟古人之莫不尔兮亦惟君之所自知
　　
　　
　　
　　祭赵元考文
　　
　　维某年月日某官某致祭于故翰林赵公元考亲家之灵惟公徳行之禀兮清淳而精粹学问之积兮该通而博备自文字以来兮前言之与故事虽幽渺诡秘兮?散殊之弗记其中无不有兮人名之曰武库与物末尝竞兮世推之为国器系灵源之休兮克承厥世览皇徳之光兮亦华于仕外若可以亲疎兮内挺然其志兹俄铩翼而南飞兮亟舆疾乎沣之涘曾未云更晦朔兮?大故之及止惟死生固自有命兮公已乆明乎此理曰忧患为伤其生兮是世以进退为休戚之言者尔呜呼哀哉予与公交兮以澹而成三十余年兮事予以兄馆阁各途有并?之乐兮?姻晩契缔深好之情骇书音之来讣兮浩哀涕之如倾胡善人之不淑兮傥所谓天道之谁与明溯沅江兮缅缅望楚雨兮冥冥兰芷兮香歇猿鸟兮悲鸣慨予方系迹于兰溪之滨兮不得祖飞旐之东征聊寓情于斯文兮代望门之歌声敬致薄奠兮以荐斯诚
　　
　　
　　
　　祭丁上杭文
　　
　　维元佑八年岁次癸酉二月戊申朔某日某甲子具位刘某奉故友上杭府君公明丁君之丧塟于郓之北原谨遣随行指使三班借职王穆致肴醴之品而祭之以文曰呜呼公明曩时盛年气狭云路顾语富贵可以指取千金尽散以交雄豪志愿力命不相为谋烂漫醉吟清新窈妙天葩寳玑霏落谈笑造次居飬不啬于穷服必华洁食必珍丰荐进吹扬岂非知已至其得失谁使谁尼晚假贵侯以纡青纶万里逾岁亟闻匶还今我东来燕乐故里魁礨轩昻独不见子想象生平绸缪话言磅礴之气得于遗编呜呼公明纷纷古人才不尽偶惟有所传恃以不朽独念子世寖微寖艰客骨地上埀三十年为子买田北原食土水深厚佳城吉宅以子之考及二妣丧刘氏朱氏庚穴之蔵子及室邢竁于申位左右相望冥岂不慰不易旧敛周以重棺日时协良归哉惟安呜呼公明谁语皎皎没而无知来歆罇酒副此悲思
　　
　　
　　
　　熙宁九年祭先茔文
　　
　　维年月日孝孙男某谨遣新妇任氏长男跂躬诣先茔之次用某日具清酌庻羞致享于三代考妣之灵惟某?而孤流?四方弗克践先王恭信哀三礼得罪于上帝神明不敢逭乃天实悔祸保佑先人绪余弗俾失坠以活其嗣人犹伤于贫三十年于兹始克大事如是其在某之身何有惟心以率力守视洒埽恪恭于墓次终以报称先人则曰岂敢如以自竭其愚则曰庻几哉然方有罪于朝为世大僇志弗克遂又五年于兹虽日哀疚继之以夜其心惸然而官禁有诛祈天天髙亦?克有济盖蚤夜惟念古之人有礼祭祀钦承妇子是頼用敢祗承礼意命之从事以代不肖之身明徳加尚愿歆兹乃若敬念所愿则忠心如是终身如是曷云敢?曷云敢违
　　
　　
　　
　　祭蹈文
　　
　　祭于亡男奉议二郎之灵惟汝孝于父母善于弟兄行已应物一以至诚横逆不校忧乐不惊少自刻苦以取科名安其所傃克有厥声士林同词期以公卿呜呼哀哉徳吉气静此寿之理吾谓异时必将莱尔天胡夺之?先吾逝白头衰年哭尔壮子事之颠左有至于此呜呼哀哉书来报疾汝批纸尾凡数十言常时无异云偶大病十去八矣医言无他数日可起本不驰告念非得已地逺思亲愿遣一弟意绪昭昭有叙有纪但怪所书多不成字中心闵黙忧恍如醉亟遣医先翊日讣至呜呼哀哉天之赋汝亦既粹羙反啬其生使不少俟冥谁宰持必有所以岂曰偶然自生自死殆吾不修衅恶积累罚锺汝身汝则何罪闻汝临终妻拏守视汝父汝母汝兄弟妹无一在傍四顾歔欷若有所属索笔与纸手不能持强语其子曰幸千万可独写此呜呼哀哉又闻前年赴官邉鄙出门彷徨宻语二季曰此行役忽不自意安得休哉同此庭侍祝勿告吾惧诒亲累岂汝自有所知魄兆已至使吾蚤闻必留汝止而不吾告何所牵制鸣呼哀哉又闻初疾风寒为厉头目痛昬火壮躯体付之庸医语为脚气诸所毒药连投大剂一昼夜中数十下利阳脱阴轖外浮中痞寖以滑泄上益呕哕才十余口摧此魁礨至于大故?不乱⿰医乎不仁杀人何易数虽有定岂无寃者呜呼哀哉人之有生?归于无浩浩万古瞬息须臾其间长短何较锱铢古之逹观宜此万殊祸福同户彭殇一区?情齐物与天为徒吾视斯人岂无愧欤情累纒着若有根株八月庚申见汝丧车惨惨仪象累累缞麤声恸亲友叹闻道途天髙神幽吾哀莫呼江尽海竭吾涙有余髣髴面目嗟何及乎惟有尽心抚汝诸孤松楸之下一室山隅以候岁月归汝先墟。
　　
　　
　　
　　●忠肃集巻十五 宋刘挚撰 自本卷至二十卷 略