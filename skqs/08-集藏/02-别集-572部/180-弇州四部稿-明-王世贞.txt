弇州四部稿 明 王世贞



钦定四库全书

集部六

弇州四部稿

别集类五

明

提要

臣等谨案弇州四部稿一百七十四巻续稿二百七巻明王世贞撰世贞弇州外集觚不觚録诸书已着録史部中此乃所著别集其曰四部者赋部诗部文部说部也正稿说部凡七种曰札记内篇曰札记外篇曰左逸曰短长曰艺苑巵言曰巵言附録曰宛委余编续稿则但有赋诗文三部而无说部世贞与李攀龙齐名而才实过之当时娄东厯下狎主文盟奉之者为玉律金科诋之者为尘羮土饭盛衰递易毁誉迭兴艺苑纷呶终无定说要之世贞初时议论太髙声名太早盛气坌涌不暇深自检点致重贻海内口实逮时移论定向之力矫其弊以变为纎仄破碎之习者久已为众所唾弃而学者论读书种子究不能不心折弇州是其才虽足以自累而其所以不可磨灭者亦即在于此今其书具在虽未免瑕瑜杂陈然第举一时之巨擘而言亦终不能舎世贞而别有所属也四部正稿为世贞抚郧阳时所刋续稿则世贞乞休后手裒晩岁之作以付其少子骏者至崇祯间其孙始锓以行世云

乾隆四十三年十一月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

弇州四部稿巻一

（明）王世贞 撰

○赋部

△赋十首

玄岳太和山赋（有序）

太和山者盖中州之脊而上帝之灵腑也其始不甚显一曰武当山又曰嵾上山又曰仙室山晋咸和中歴阳谢允弃罗令遁兹山遂名之曰谢罗山见郦氏水经注及荆州图副记盖是时絶顶峻不治不得上诸所栖息者山之址以故靡甲称云至宋而谓玄武神实主之后又避其讳改玄武曰真武而宫室繇创矣元始加帝号至明太宗文皇帝尊之曰太岳世宗朝复尊之曰玄岳而五岳左次矣岁旃蒙之大渊献春三月吴人王世贞填绥之间一登谒焉感其峰岭宫阙之盛与其事而为之赋

昔在帝太始氏制阴阳剖澄凝掌别五岳以授七十二圣昉岱首而亘金天焜煌黼芾以跻九命乃眷西顾有亭亭类博山者出焉下盘隒而隃运广鋭直割乎黅昦之阙嵣■〈山芒〉横揭寿奡■〈山孝〉豁其西北引庸■〈敃上山下〉络终崋而首饮乎中原为岳若八九者吞焉帅其支峰以媚帝阍恫帝之不詧敢以测霄之圭与亥步其四藩不然请外托而季从乎昆仑惟帝曰咈夫契有因而显有辰时不取遽主必择眞是故天水氏之奄宅也为寓公宫若亡若存以竢玄冥之时巡崇祠蹛林讳其金人水德用彰瑶宇■〈山上君下〉嶙我文皇笃志鸿绪回面内蹂独奋神武亦驾天授怳灵威之輵辖被发立而三光蔀揭燕弹之百一俄宇割其十九嗟九灵之革变黯二仪其霿雺聆火铃之豁落骇乌斿之敠■〈聚攴〉咄元绪与率然亦纠纷其来从既阐教于神道朅疑功乎惟重苟神贶之昭荅何痌乎民力之侈用于是太史■〈瓜见〉土奉常告时五鸠鸠民将作庀材左驸马而右中涓六传骚以■〈走崔〉催襄邓宛洛之民蹄击毂豗楚訾蠭午以逆上陇木骈阗而顺来于于禺禺千唱万随陆啸激湍冬讙骤雷乃使倕输穷巧获万既力分模紫宫取则宸极又以踔翼乎九阍歴清微而叩大赤命觜陬而佐之俾象锵锵之积石怳若入于函谷歴落兮离宫之四百净乐依稀乎东朝玉虚髣髴乎未央紫霄桀骜乎甘泉南巗差池乎阿房五龙窈窕乎馺娑迎恩雝龢乎鼓簧观则复眞胚始仁威慑降元和迁校之府龙泉炁錬之场莫不堞岭隍壑冠峰带冈分背寒暑别成阴阳潺湲琼涩絪缊象郎里郁律而径廷表■〈山蹇〉嵼以直当彩栭扠■〈扌牙〉以戢孴文■〈螕，木代虫〉■〈革甲〉鞢而纵横晨星荧皇乎壁镜雌蜺夭蟜乎茄梁乃复发重■〈〈丰上凵下〉邕〉氏之所藏使和氏选而攻之■〈王役〉■〈王〈击，去手〉〉枝斯兏■〈王寳〉玗琪像帝之眞理别须麋■〈王号〉■〈王牵〉??琂■〈坚，玉代土〉瑦琟■〈姬，王代女〉琢为扆座躨跜虬螭乃籍濞邓付区嵇和合■〈釒冉〉鉙鼔鞴垆椎细则禹鼎之頯■〈麻外骨内〉巨则秦廷之欺■〈犭思〉锯牙凿齿燕颔■〈鼠包〉翼之类足方良手■〈或上虫下〉鬾睨蜂眸而欲搏奓血吻以将噬感丰融之肸蠁意■〈女炭〉■〈叛上女下〉而求退药房寥窲椤榻肤致鹤盖棽丽（平声）鸾吹流利馂鬯余之泔淡眠归云之黮■〈雨上对下〉此其陶然乐而跳尘世者也夷嵕方轨驰道如砥繱柏周络金椎隠址绵蛮格磔媚不絶耳葳惢峭蒨当眸而■〈姊，去女〉泮乎其殊可喜也纷彼灵圉前奏钧天忽绝忽续从飔曼延乍显乍曶与云流连霓■〈罒上干下〉虹斿眇若腾骞快然精气溢而欲仚也蛾而怳兮使我恫兮蹑峛崺穿弇中下缯绫■〈啖，山代口〉窞而囓趾兮上狋■〈疑上肉下〉■〈山上畾下〉■〈山上罪下〉而荡胸俯■〈穴上呌下〉窱其径廷兮仰又栈齴而不可穷前呼要眇几若丝兮应碨柍而类处■〈容瓦〉轻阴酿而裾涅兮苍翠扑而睫■〈舂见〉忽径絶于陁堵兮使人魂惢而精降頵砡衡截屹■〈山齿〉畴援足不谋目絫息股弁五步一止左襜呈■〈月片〉天门杳霭若启尺线破叆叇穿轧芴兆庶■■争先跋躠鱼贯蹀■〈危殳〉猱牵■■〈扌圂〉肱嵎臂陇肝胡胆越魋瑕二董之俊错以敦雠骀■〈⻊兀〉爰有姬姜贵秘阳蔡姝絶螓蛾此豸要绍嬄■〈厥上女下〉綦履不任芬泽微发莫不羽■〈髟上屈下〉犀纰露紒练帢涩譶殿屎盘跚勃窣擥锒铛以稍振扣阴牡而呜咽哀虈彻空宛潮音之迤逦悲涕悬河俨秋霖之汩活铜虬左启羊角瞥至拔坼坤两噏欱巽二游盖飘飖其纎翮几欲掷乎荒之裔黄冠所庐可以假憩层楼帖石周阁无地挐茎葩杂捷猎鳞次密蕺兮寒房之聚蜂■〈犭敕〉猭兮春潮之归蛎神摇摇而时臲心栗栗其如■〈沸上鬲下〉于是黜聪明颛精深芗沐涤躬淸斋盟心穷太和之睽罛遂底乎天柱之岑覩重栾之宛曲与绮寮之丽淫列将吏之兰锜若觩瓒之崇森悉都官之赤仄涂以■〈马上衣下〉蹄之上金芒颖注射睛不停眴赫烜灼烁煌煜熣炫芬壒蓬勃忽似处乎涳蒙润衣裾而不■〈先攵〉哀音麕至几若閧乎邯郸巻屋瓦其如霰度羣喧之屏寂兮始骋望以逍遥窃忻夫尘世之判阂兮察天人之所交玉女■〈医，口代酉〉嘘而一粲兮电碣磕横亘乎巗腰霆霓惊乎百里兮双礼珠微拨乎银璈夜澄澄其湛露兮泠然若初滴于绛杓白榆■〈目历〉■〈目鹿〉于楹表兮几欲奋翮而求巢双丸搏娱于早晩兮屏翳卑处而不得娆俨帝聪之呼吸兮杳旭卉其莫昭于是俯踞三垂浏览大荒寄寓一瞬投心渺茫或翔阳弄晴潋滟冲融煜乎若五金之在镕矞云呈姿异态同辉皑乎若瑶台之刋夷白不封尖峭碧摩天晃乎若藂镞之辞弦晦明参差旁午纷拏沓乎若银海之荡层波时隐时现襄江一线或灭或浮梦泽一杯远则僊掌巨灵之赑负峨眉五丁之斤凿丈人偃蹇乎靑城华存尚羊乎衡■〈北一山，上中下〉太室少室之岁■〈嵬上衣下〉中条终南之岝■〈山上咢下〉阴脉潜通外势包络虽未甘乎臣仆感时趋之曦爝迩则香垆凝霭玉烛华峙九卿棘列三公槐植七星斗矗五老掌■〈鬯吏〉中笏上朝玉笋排次淋渖双笔飞翰迭字紫盖飘扬眉棱锁翠天马■〈羽臿〉■〈羽耴〉而腾上灵狻髵■〈髟上思下〉而斜睨莲不大小以掩带阳鹤鸣和而鼓翅春淡冶其微莞夏沈秾其几醉秋净皎其初沐冬惨淡其若睡虽摧嵔兮丽亿靡不环拱极而思媚独房陵之一岊乃■〈山上佥下〉刺崆■〈山〈亠凶〉〉乎境外鸿烺爌之独■托平巘其小息聊贾壮以夐胜信足境之羃歴俯巨壑乎万寻白日■〈熊上日下〉而蒸云圛苟貏豸其稍迩踝盭余焉恤阸嶭岪嶅峃屴崱丑若鸟瞷雄若贙■〈辟上象下〉似乍伏而蛾奋挺牙距而■〈虎上甲下〉击复有千章丛挺黝■〈雨上儵下〉阜垄万古不死轮囷拥肿其为苹末之所鼓卉歙浏莅竲竑汹涌根■〈执上木下〉刖而弗奠类蛇跗之鳞起即且盬脑而蝡动憭兮栗悚兮恐懔乎其惕而左顾余踵也尔其淸泚徐倾萧瑟泓渟遘暵不涓触石自声滵滵汩汩鏦鏦铮铮乍征而商丝肉雝鸣芙蓉倒插散鬊微升神瀵涌玑金沙流萤枕听酌歃九咽为澄其涧则靑羊玉局■龟玄鎭梅溪胜越桃源比晋靡不插壁留霞飞梁吐蜃其桥则僊源僊都遇眞会眞夭矫梯云遥裔天津靡不长虹饮渚圆月丽旻盘陀之石橘叟所奕削脯角飞盘拏现迹琼台迥■帝所授册封泥散紫余检成璧宛委探书浮提副墨玉躞金题云符秘策太乙天乙日沼月泽烛龙布涎神瀵流液丹砂九转白茅三脊璘彬云母以资服食木则杉桧枞棫松梓椶柏椃■〈木矛攵〉桬樆檰■〈木贱〉■〈木耎〉檍交让呈荫灵寿支策梢无碍汉根不避石恣傲四候覂阅千昔结为硕果鲜殷酷■〈鬯吏〉襄橙邓橘张梨房李含桃女唇火枣僊饵饤座袭目咀渖溢齿榔梅摽瑞而蜇舌石蜜借以为醷冰芽之荈产自骞林顾渚惭芬鸠坑逊甘蝉翼霏塸雀舌沸鬵筱荡薆薱编町绣丘霡霂初滋潜萌未苗瑴玉含腴衣以金苞濯江汉暴秋阳椷紫泥藉朱筐八足腾传披星犯霜九重涓期以奏新六宫舌羡而不敢尝乃有庶纎土德所刍千年之艾松龄十之荃蒳虈苬菩蘹菤施晻薆咇茀入鼻熏褵天葵秋发映山春滋百里障锦又若紫絁一醉枕籍若冯夷施忽有哇妖因风徐来睍睆和啰含糊啴喈嘤嘤关关娆娆靡靡覩黄口之蠛蠓疑天乐而复非（半部乐鸟也）意调昶而甫纾喟驶景之难■〈枲隶〉觊扶羸之妙药指长欃而思采亦何劳访乎亶州兹实僊都之陆海固炎帝之所■〈谷瓦〉尝而隶首之所不尽解者也不覩夫葽绕胜舄白鲜紫扶甘根卭巨茵陈茈胡南星水玉符离利如香附扁畜重楼藜芦益母鋋生防已夜呼■〈艹争〉薴天麻荟郁地榆皆能牚距二竖搟殪羣魖百劳赖其御圉五官之所储胥未若三暴之炼鸡格九节之辨菖阳紫茎之贵牛膝玄参之字鹿肠枸杞夸仙人之杖麦门表禹余之粮豺漆供而湿消玉延飡以生肪滛羊之藿灵脾别呼交藤布根何首不乌此皆皇仁所寄祇不爱输泽瘁实空动与益俱肉翮顷以鶣■〈票鸟〉朱颜蔼其■〈艹品〉萮忽翛然而秽世抚万期之须臾遂诵茂陵之言曰唉得从安期生游矕万乘若敝屣何况妻子哉乃集三管之所述相与考诸眞之由起或颂周季二尹轨喜是为晜弟厥号文始或哆两生明长禅美受度勃遂厥有栖址夫文始靑牛挽函谷太上玉局显鱼鳬马明吸羽腾华阴阴长蜕骨遗丰都苐彼显则此隐岂后核而昔诬意者孟生遗帽仲微曳裾辞令道通纳节易夫田寒暑其一蓑房旦夕而长须庶几其犹可指踪欤粤玄玄之黠秘实上眞之蠡良功留迹隐用彰体藏暂闪尸而可即忽希夷其难方俶使夫人主常伯若虞初之卜吏騑骢衣黄者二十余霜卒莫得其要领徒文绣乎土木而宫室乎陵冈于戏皇哉明哉明哉皇哉乱曰因天成人合乃神兮虚有实无众则愚兮灵宠光艳趣则验兮岑牢往祀吓来世兮当心者眞岂必■兮彼美洸洸永无■〈场，矢代土〉兮

土木赋

岁在执徐四月哉生魄臣某服骖牡越燕关而北上谷之墟陁靡硗埆若陵若伏者焉土则或赭而垩泽翁崕童造物鲜功埃眯郁而要风阴镞饱血败削咀精憯乎挟鬼车以噭鸣狂茅畏栖貒貈辟宫夔魈夷犹叩之莫譍有一丈人跔■〈⻊娄〉前曰此所谓土木者也我前人之徇皇舆代逖靡征大夫金匮之逸臣庶一二寓目焉为蒙熟之臣曰唯唯昔在元季九州岛鼎沸为■〈疒周〉为瘵易耕而猎儵儵嘒嘒诗书啁唽礼乐兠昧高帝因天之厌乱提三尺掎元鹿于西隃之外投诸大荒毋令睚眦挽七泽扬九派洗天兵而不用饮湛恩之汪濊文皇勃兴介猋骑鎏雷辕阿勒坦圗罕之流莽伏蔓滋者或收椎而内臣或儴袵而外藩阳阴山南北斗凿条支以界天门时则有若魏鄂曹卫宋颍凉英万众一羽挥无留衡瓯脱楼烦臲揺神钲屹乎金汤歴再纪而恟恟如草覭髳螟蟘滋萠蚩尤乃迫上帝下欃枪黄沙白草之区锺为布哈其豪额森熐蠡游魂耆金吮鋋曾不足以当汉之一连时则有若左珰垂貂帷房之干等漏多鱼包藏祸心蛊我六驱狼山之旁嵯峩几牙七萃虎豹之卫■〈郄，几代阝〉诎就屠列缺噤火以伏阴羲和束鞭而沦虞辅勇佐埜鼐益之徒楚材晋良其丽不亿膏陂衍而施朝霜海立山卧羡漫荒抢然而天容穆然神武不崩单于除埽阏氏却行左贤且渠大小奉觞巴延冥契乎项伯臣善曷忝乎侯生曾未阅岁乘舆跄跄虽七曜暂骞而两仪就康今天子惟先德慨武功追周文之遏密陋汉武之称襄下书御史千夫长百夫长材官挽强缤駍拉■〈契，各代大〉踊距腾骧死艺辱国谋夫孔臧抑虎贲而右鹰扬于是少府发将作诎寺人絶宫虞衡弛法减膳削御吏士衣食蜀苏析而镂膺楚金销以鋈軜騋牝三千长毂九百期门佽飞饱勇怒而不得发搏人以轼投石而乐天弧掌射丰隆脂軏博望乡导水行亡乏乃卤温禺枭郅支回刃南面者寸刘铢狝斩轒辒以夕薪■〈包上火下〉駃騠而佐朝麋载嫖姚之金人仆窦氏之故碑天子曰止毋究兵毋招不轨袭尔胄櫜尔矢吏士十岁复无事事赦海内与更始坐明堂柔羣裔雕题瞷目日月出没靡不梯航而劳象胥于是大置酒合乐而飨之歌曰雪忸信威翼文德父不哭子鲜鳏室百千万年战斗息告成祖祢乐毋极老人起拜曰子之言美矣郁郁哉请毋死而竢诸土木

竹林七贤图赋（有序）

友人尤子求作竹林七贤图遗余既感其事而悲其深旨也因为赋之遂题焉

郁丛林之嵯峩兮修篁经乎长薄荫淸洛之泝沿兮带层邙以回络云芊眠而欲归兮风鏦铮而相搏商金凄其徐动兮大火恧以前却上扶疎而不覩白日兮下泠泠度乎涧湍披凤尾之漓漇兮抽龙鳞而怒蜿贞干俨以造天兮秀色婉其可餐泻淇园之猗猗兮掩夹池之檀栾实葳蕤以芬丼兮将以待夫栖鸾粤有磊块酒人隗俄玉山命俦挈侣夷犹其间蹙苏门之淸啸兮孤凤噭以龢音奏广陵之哀散兮苍龙噌吰而长吟指九阳而晞发兮灵飔飘飖而荡襟屏心目而靡所营兮任鱼鸟之高深彼山公之胜度兮腹冯冯贮乎沧海向冥心于理窟兮寄庄生之■〈禾龟〉水咸悠然而黜思兮乃研覃工乎人伎伶餔醩啜醨兮曾不知二豪之所在何浚冲之把臂兮遂忘年以齐尚目烂烂其若电兮神翛翛而独王散斗枢之元精兮摘天杓以挹浆盼黄公之酒垆兮曾不恡夫鹔鹴尔乃白眼回靑苍颜变赪毋论尔我不知晦明箕踞偃仰袒裼裸裎戛玉承歌喷珠漱酲枕恠石裀文苔烛寒蟾鼾春雷陶然而休兀乎自咍唉孔栖与墨突将如我乎何哉于乎岂伊不思良士瞿瞿岂伊不闻畏此简书我仪图之厥寄有余慨炎火之西烬复当涂之阴殄念韬精而蠖屈众思媚夫虎变虽龙性之莫驯仰鸿冥其已远寄今古于俄顷束乾坤乎一线日流湎而忘归冀世人之见遗形骸不我即妻子不我随死便埋我我亦为谁醒醉终始如环莫倪彼子上与颍考者焉识吾之杜德机乱曰古称小隐隐林薮兮作者七人乃隐酒兮葆光内融物莫垢兮陋彼邺下谀骨朽兮千余年前尔独贤兮后千余年吾宁不然兮噫嘻

登钓台赋

己巳之秋季月稍魄余所偕迈者金华栝苍之伯指桐庐下建德芊眠衣云蝉缓绣壁飞湍激流千丈缥碧澄渟皎镜下数白石于时鸿蒙就冥鹢首忽辨桂轮少亏金波腾绚怳见一峰缥缈于空裔连冈浫洝而拱献森槮厌瘱岩阜回缅洪涛鼓兮木末流泉激兮石间中宫叶商拊节回环余所停憩二客解颜舟子舟焉曰此故严光先生滩也余乃野帻而楚服盘跚以前挹寒浆兮靡椒荐素琴兮无弦追夫一介之贱微灵诚感而烛天遂姓其州而貌其山者千五百年云台烬飙原陵芜烟富贵身尽声华代迁孰与先生宇宙长鲜呜呼吁嘻彼夫赤眞中晻紫闰未穷兵起东郡节殉二龚庶几君臣如日丽空妖新截蜃白水兴龙藉匪先生君德畴隆士行重伦丘贲骤穹万岁千秋穆如淸风绁缨拲珪以匏余躬再拜而退二客是从未既忽有歌声起于芦际夭眇铿厉林木尽沸其辞曰沧浪之淸可以濯缨渭川钓利桐江钓名役心成迹强性之情孰与吾渔无役无强纤阿为钩太虚为网冥志沕穆纵神滉朗余异而迫之不见其处缥若一缕破东南雾而去

二鹤赋（有序）

尚书刑部省中有二鹤焉朱冠缟衣昂步接趾日食官廪优游长年然每一骧首云霄之翼嘹唳踯躅若有所恨慕者余悲其翮铩而不得飞嗉结而不能言也为短赋以达之其辞曰

予累曹牍而夕休兮步夷犹于周庑微阳晞于木杪兮流光冉冉而不下万象閴其无值兮忽浮辉乎俪羽冠猩血之殷鲜兮衣阳阿之纤缟状委虵以相孙兮又彷徨而惭侣首低回其欲诉兮臆块结而不得语内专精而愁视兮桧柏荟蔚而窘武忘翅翮之乆铩兮飘风接而求举贾忿志于胜决兮足离寻而顿处饥雀啾啾而罢啄兮翻羡余之托所何稻粱之见诱兮将徇口而捐心华池亘乎莽旷兮鸾凤拊翼而酬音芝禾欝其铺绣兮玄露若饴之芬甘朝奋翼于扶桑兮蓬莱逮乎夕淹岂六合之为局兮天地舒而是躭寄薄命于一秣兮感恩顾乎非亲鳬鹥迫狎而称类兮鸿鹄下窥而见寻愧灵根之赐锺兮夕悲鸣而不可禁

二鸟赋（有序）

孟秋之朔余以乞骸待命兰若溽暑初退澄夜露坐鸣蝉时送流萤间没不觉有槪于中援笔赋之命曰二鸟赋大戴传曰萤谓之鸟者重其养也凡有翼者为鸟余非以文辞聊见志云耳

有鸣秋丈人者冠緌冠被铢衣饮零宵之玄酒据栖鷟之槁枝汩乎希声澹乎无为晖夜先生过之若熦若■〈覀上火下〉载驱载驰丈人俛而问曰客何为者先生曰余景天之使也昔在炎帝命羲叔氏正星火之厯用嘉惠之以■〈火衷〉蔓之息壤使无斩重黎之祀余父虉绶而母藑茅产而焦■〈衣，火代亠〉少孤失聊师名之曰丹鸟而字以熠耀文明柔顺姬德允肖余饥而宰夫以白鸟进也余恶其类而难之是以羞而不尽帝鉴余仁重锡蕃胤芾朱辉耀绶锦殷■余之将出也窈窈忽忽浮沙聚沫若微烧之在■〈火奄〉欲吐■〈火鬲〉而犹■〈苜上火下〉其徐行也颎颎荧荧忽灭忽明若晨河之沈星随珠重襺而脱英其疾发也烠■〈医，火代酉〉■■吐■〈啖，光代口〉驾■若飞奔之荧孽电乘响而一掣则有奉帚兮班妤裁机兮窦妇宝瑟兮长寒珠帘兮欲暮■〈忄乇〉结兮流黄忊沈兮捣素余乃穿复阁揭层幕熹微小扬黯霮徐度莫不授扇思挥停梭却步拟驰辉而见君冀回光之我顾是以尔雅命照礼经原腐宵烛着于戴书香兰比于潘赋也吾子据高扬淸将傲余以卑垢知黑貂之当前而曾不虞螳蜋之在后乎哉丈人鯈然而下翼如以迎仰首太息噫吁噭鸣曰惜哉吾子骄其白蹢跳踉纷挐吾将冰夏虫而海井蛙昔上帝怜齐后之寃封其后人于少昊之丘使托体于朱明阐闻于蓐收夷则中声伏火自流若乃万夭辞靑千乔向黄吾于是登柽旄之缥缈鼓膀振音顺飙以扬札札轧轧陵厉凄切如怨如诉如泣如咽变征入羽嘘风激雪湛露凝紧澄波潎洌牙期延涓之流闻之或征调而入管亦刿思而就弦苏卿绁胡秦丹望燕羁臣孽稚履霜号天■〈忄乇〉憏■〈忄弘〉憕悝盱内煎懪懪惨惨痯痯邈邈闻吾之声爽陨精落鬒■〈髟上隋下〉被苍丹肌隐铄白虹宛其垂练玄鴈降而受帛崩城陨室乌白马角至于泬寥长门低徊增成履綦罢迹屈戍流明铜龙永钥银虬间鸣吾于是奏淸警授微箴增凉象牙之簟夺温流苏之衾含涕浃夕乃构千金请赋司马黙回帝心帝问而嘉之奉我以闷乌之屮噎鸠之麦吾饱昆仑之玉液却而不食也则命陈王陆令交颂扬德曰首上有緌文也含气饮露淸也处不巢居贞也应候不爽诚也加之璚弁玉缨玳犀之饰以冠三公九卿吾耻而逃焉隐于玄明之庭且吾蜩氏之族为蚻为蜋为蝒为螗蠽茅蛥蚗虭蟧蜓蚞蜻疋■〈虫戋〉蜺虭蟧蛉蛄大禹莫计周公难名曾若吾子崛强粪秽之间苟全焤烬之生太淸君闻之乃趣云軿道霓旌右纤阿左曜灵后飞廉前迅霆接睫而至踞谓二生曰叱嗟若蠮螉之侣而覆育之子也胡以纤响淑辉嚚争亡已吾张两目而收若木浴扶桑中间二十五万里晃朗曤■晈晅■晵烛乎无终曙乎无始吾怒而鼓郁阳之气砰■〈石訇〉震磕魄夺兆类噫兮嘘兮发靑苹之眞籁草木水石按节傅会鞺鞳噌吰钧天之巨乐咸备二子俯伏瘖讱闇曶则有如如居士自然逍遥不见不闻藏乎阒寥鸣秋立朽晖夜坐销太淸内惭匿影以跳

金鱼赋（有序）

余盆池中有金鱼数头洋徊若失圉圉未快因王氏来乞有概区区之感聊倚赋焉

何水族之微淼承金仪之熠艴形表瑞乎帝符色征缘于佛日冠蹙浪之琼丙抱含书之丹乙鳞奕奕而垂锦沫霏霏而布瑟容与如泰彷徨如隘骈集如殢倐散如避乍远乍近疑诉疑畏纵横兮微飔之荡朝霞浮湛兮钩月之澹烟萝衡穿兮绰约曳篲而度银河顺流兮芙蓉折苞而委素波欲跃兮四触鬛而皆隅将潜兮小罣尾而就淤唼喋兮指萍苴充旦餔委翳兮藉荇藻托宵居甘霖霈霂兮似有蠲白日■〈雨上黯下〉■〈雨上黯下〉兮竟焉舒从龙迈兮乖夙好中獭忌兮几不保江湖邈兮故乡风雨淹兮中道念比目之伤拆若刳肠而就槁幸脱身于鼎鼒敢辞羁乎盆沼鳅鳝迫兮自言亲蚌蠃狎兮忘匪伦交喣沫兮匹俦寄食息兮他人君不见兮南溟之巨鳞秽天津兮戛昆仑粻余皇兮噏洪沦扬鬐甲兮恣膏肉龙伯逝兮缗不属嗟生命兮在天汝何为兮惆怅涸辙兮见怜淸泠兮蒙放泱兮荡溔兮朗携负滉瀁纵心调畅何庄惠之足论竟相忘于波浪乱曰欵女丽罶芳其饵兮委身受绁中怖痗兮咫尺奫连隔千里兮凶吉樛伏曷终始兮譬彼吞舟制蝼蚁兮优哉游兮聊卒岁兮

愁赋

揺落穷秋云胡在心棼如蚕丝歴乱难禁又似胶漆黏结不分沈冥昼晦郁术寒云七情之表五蕴之外别构愁国金汤衣带海输何竭酒攻不解于是仆产乐土晩系愁庭出入愁伍寝食愁并朱颜向墨鬒鬓移素中肠阴窄骈胁徐露邻死尺寸厌生万端抚膺搏颊聊举其凡在昔齐相初羁燕储未释狐腋已空乌头尚黑贿幸姬兮不顾望故乡兮长隔鸡迫明而吚喔马中夜而蠒栗崤关垂启追兵已迫若乃庆卿既遣吕王若故刃隔提囊尸分踞柱秦兵电发檄书星布君父怨谪国人指詈辽左奚匿易流堪揭抚头颅而非我知社稷之他氏至如苏季献策三年不收燃桂欲烬因鬼虚谋貂离披而别体马局蹐而异投鸣机转轧戛釜谁留荣将贵逝辱与贱求爰有中废长门追宠增成君恩一失六宫见轻玉阶絶迹银井无声明月含波春花欲霰宫车径度箫韶别殿空乞赋于黄金但沈吟于纨扇又乃弃妻斥女椷思窦公爰爰白兔趯趯草虫鸳鸯瓦坼玳瑁床空滔戍不归嘉书未返铁岭天遥榆关梦转覩三星以何夕叹流年之渐晩其或中朝凤女远嫁乌孙酪浆盛盘毳褐竒温穹庐代宇服匿承罇琵琶遮面笳拍代言盻嵳峩之金屋隔缥缈之玉门虽托情于黄鹄竟絶轨于南辕载有王稽内诛安平外畔应侯奉朝明主兴叹一士谔谔沈几先见欲辞不可觉祸难远嗟富贵之履危仍寄愿于贫贱未若屈子悬肠郢都削迹汉涘詹尹谢筴渔父鼓枻隐宋国之犹线慨谗夫之为虿乐猗桑之无知覩耿雉而尚寐抱石匪远回光难觊及夫晋祚中衰司空被羁卢郎感交破涕为诗如何抚枕遂异闻鸡倚危谯而淸啸掞扶风之妙辞双辀骇驷华盖摧坁百炼绕指七尺难期于戏梁狱重关夏台累榭四候辞春两仪偏夜雀鼠同贪荆棘互藉贝锦滔天金鸡杳赦功成不赏寃极何论感飞霜于六月迟返照于九阍身将奋而俄掣声欲举而潜吞愳于垣之属耳独黯然以销魂乱曰秋风至兮愁以来秋风逝兮愁不归愁带长兮无可减愁泪枯兮不沾衣万古愁兮一身敛祇应人世有愁稀

老妇赋

楚王有好老之癖乆弗令谢数赐汤沐延及姻裔宋玉请以隐见王王曰若能隐乎敢以一日之燕唯子言之寡人得解颜焉玉曰唯唯臣居下里有一耄老谷量六畜海积珍珤膏畎鳞带母钱突奥臧获百辈頥指顺好晩娶败媪厥字嫫母五逐长鳏三鬻不售曷鼻魋肩挛膝昂肘额若蒙箕颊若丛玑耳若张蝠齿若焦犀指若蛴螬踵若蹲鸱舌若袅虿目若含弹发若刺猬眉若结蔓顶若峨阜尻若承案捬心若呕学步若跛龋笑若哭振袖若裸咳唾莸发津汗潦堕高舂乍起沐不及栉剽攘中厨嘈杂织室百艺莫解小善淫泆夜媚主父肩胁肤战捐辅属体披靡婉■〈女恋〉甘辞泉涌投主之宴媢言猋出乘主之间捶搒炮烙淫刑百端侧目摇手噤曷敢言嫡孽流离淑美弃捐乃发主藏胪积资黄金为介白金为媒珊瑚为矢明珠为罘招要轻薄挑媚游冶昏旦无间妍恶莫舍畴不掩鼻唯贿是藉淫目耽耽揄袂以嬉淫声啧啧溢臣之居牝鸡司晨枯杨生梯婴视若主顾而调之曰日昃之离鼓缶而歌并志兮徇欢齐心兮乆要中藏兮耗溃宗祀兮萧条立槁兮秋风曾不悔兮自招楚王怃然动容曰善矣隐矣循日视朝有所屏损官玉上卿锡田百畛

锦鸡赋（有序）

郧山中多锦鸡五色可爱古不经见至明而定为二品服章人始称之按尔雅纪雉有数种曰鷩者似山鸡而小冠背毛黄腹赤项緑色鲜明疑即此物也又尚书山龙华虫注华虫雉也一云鷩雉也当时服章所取意或由此初夏昼永感其在目聊为赋之

有鸟于此鼻祖鸑鷟厥彩五章寔繁其族玉衡之散其造不淑栖于埘桀人所卵育爰有令支机精所属首若郁金项如结緑翡翠丛腋渥丹凝腹忽横絶而迅往杳惊电之掣目稍安翔而反顾烁残霞之散陆烂烂兮芍药之春敷灼灼兮菡萏之朝荣又似乎火齐之为镫兮蜀机轧轧而未停尔其耿介自标驯和且平栖止必谐饮啄不争能使鹖惭粗猛雉逊文明虽彬彬乎君子实粥粥其无能乏曾城之善舞谢九眞之长鸣然而么■〈麻外骨内〉微质托产遐裔岂帝舜之华虫而旁采乎余类彼誉命兮不逮乎先朝乃服采兮章施于圣世陋吉光之徒珍笑鹔鹴之非丽躐孔翠而直上托胎禽以差次聊颉颃兮笋班竟先登兮枫陛噫嘻譬之云台丹青而赤松托寄者耶上应天象而垂钓水涘者耶名之曰锦鸡而古无是者耶其鷮■〈羽上局下〉为兄以鹨为弟者耶乱曰唼喋禾黍聊容裔兮不自知贱安知贵兮食子之食匪以惠兮所苦笼絷愿从此逝兮

弇州四部稿巻一

●钦定四库全书

弇州四部稿巻二

（明）王世贞 撰

○赋部

△骚十七首

离闵（有序）

嘉靖中余以冒霜露之恙者几殆苏而悔曰贤者矩武蛇行声实光显葢亦数云得志翼张而奋不得志蓬累而逍遥此休世之利轨也非所以语于变也即余不幸而旦夕填沟壑执笔之士谁能明余衷者因为赋离闵其辞曰

粤周嗣之冲化兮厥胤儴而称宗始兴播于江左兮缙纕介而自臧嘉牒蝉嫣于桐庐兮派吴纪之汤汤维严君之慕伟修兮湛卢划乎崆峒柔兆冠于阉茂兮予乃谢太乙而下临七曜易章而捧致兮玄机泄于宵梦雧霞虹以纬服兮肇音吐而宫商鸑文威蕤其未振兮鸨要之以偕逝指枍栺之孤桐兮纷莫知其为瑞骇钟鼗之颛飨兮逐凡羽而容裔太鼎九叶奠卜绵兮恐皇瞳之迂顾彼狡亦何知兮抨越措夫天步骥服箱而康庄兮骀琱辔而危路终风决于土囊兮霾大卤之仓皇昼曀曀其闇曶兮曜灵跃而西藏鸋鴂肉百羽而遗之兮桑鳸窃而自甘夫鹘鸼之咿嚘兮反舌更慕之以为良桧稍稍而径穹兮唐蒙抖乔于其傍彼唐蒙袭脂之榛榛兮桧束纠而不扬戴胜虎齿雄駓駓兮修女英之蛾眉粻肉人兮而念予之调饥盻瞚要予以婵媛兮彷徨而不能止山鬼蛊余前兮封虵又囓予之后趾复恇攘而誓却兮圣善申申而见詈鄂抗节而终脯兮箕蒙难而正志掾茹污以卫亲兮陵剸慈而辱贵灌狠嚚陵蚡侯兮卒离菑乎都市寄脂韦甘禄夫兮婴得完乎妖代匪哲士之■〈忄冓〉辨兮实回惟乎宗祀旦欢愮其曷陈兮夕摽擗以失寐将革予之耿素兮假畴来之夸毗骧九土之殷膏兮胪瑶■〈斗〉以称荐餥齐黎之要领兮濡流歠而不返将哫訾栗斯兮无遣予以寡悰羌窕放任性兮又棱发而见恫锢惶颜而就余之非故兮中侘傺而自索蹇漓漇其未吁兮竟焉逃夫謡诼观夫丹趾之幽鸟兮四触翼而皆笼托精诚于寐寤兮超然离乎故宫天鼓之殷訇兮翢旐纷其以降屏翳帅而先驱兮为余埽除乎不祥箕伯厉而飘飖兮丰隆浮乎■〈目韯〉蒙靑琱白威充吾之左右兮神骖协而如舞羣灵矜其媵予兮耳足属而薆语顝夫之懭悢兮匪尘世其焉取越昭余祈之漭沆兮投祝栗以憩怬窫窳栖于少咸兮相柳抵厥而饕噬下欃枪之迅扫兮削重关之峣峥回修轮而反指兮导予旌以南征鲸嘘沫以砰磕兮藘洪涛于越垧虺蓁蓁其九首兮凿齿盾而拟予羌易驾而就桴兮膏沫周于具区扶摇息而直上兮庶几乎帝之淸都揭潢汉以翱翔兮又■〈扌监〉奎之璧榆镠锟炼为罘罳兮木难交厕乎枨枢目旁摄于精光兮气屏息而未愉属招摇为叩阍兮曰下土之虮臣愤浊垢而思蜕兮得奉帝之淸芬帝既畀蒸之穰穰兮胡不芟其稂莠罔象敦胚而益之兮驺虞待枯而骨就岂妬嫮而右慝兮将及改乎帝度诏徐吾使狱余兮巫阳据而见逮昔贻累之夜光兮陆离今其胡在遘屯夷而襺之兮精焭焭其未改醳予馆于开明兮酌沆瀣于春海顾兔臛而不爽兮炮天鸡以佐觞擿素娥娱予以瑟兮繁弦悲而莫当酣鼔籈而和歌兮噫噫振乎帝聪帝惩予之怼懠兮降予于大庭之野羣灵傲而莫摄兮坐睨予之非所距虚偏而失偶兮掎焦原而不能下睇幽都之晻霭兮犹未豁夫蒙雾冀日月之昭昭兮庶其晰汝阳私予而追命兮辰遄逝其不复衣蜉蝣之楚楚兮金飔动而归殧翳前哲之昌辞兮炳烺象乎丹雘荃寄英于楩梓兮顺高踪以扬馥期千祀而不凋兮哀彭耼之代促乱曰于忽乎覸大患之生身兮乃离身而患世愤修名之不立兮奚不究乎名之始纵生憧憧而纬繣兮固鹠鷅以为常纳委形于混茫兮予以答乎巫阳

续九辨（嘉靖丁戊之际履危竢难而就也）

于戏东皇之履陬如也胎精兮熹微冲融而自愉霡霂兮蒸润而微滋柔风眴涣兮吹葐敷骀荡兮阴崕改憯而焜煌靃靡兮百夭回枯而竞荣鵖鳦啁啾兮翼掩而尾孳麌麜彳亍兮迹解而就妃王孙兮飞驠而流羽旗游女兮鎏轩而褰翠帷廓独处兮永巷■而不覩天晨盱睧而送日兮夕怦营而竢明钟鼓奏兮向离庭君不返顾兮余之微诚木暴乐以无枝兮蟾泬■〈氵寥〉而似霜惨周阿之步武兮牉四候而不得更

右一

■〈髟，差代彡〉刑天兮斗帝神下■〈豸契〉貐兮啮齐民骨为粻兮血为浆巫暀暀兮不得寜外嚅唲兮以平中坎廪兮而自伤莸茷骩兮登堂阑痯痯兮道傍盠衷兮焉诉大苍穹兮不肯顾霄雪兮飘飖粟余马兮脂余轺西逝兮招摇东方兮以鼌

右二

吾将介忠而胄信兮众挞之以回泬饬诗书以储胥兮怐愗攻而咆■〈口勃〉膏螓首而行游兮狂且黕余以蔑碎莸使乱余之葐蒕兮踽便悁其焉洁羌革虑以茅靡兮怊怊又非余之素斯誃俗以遯深兮然穴处之不固烦憺兮口欲吐而哽之甹夆兮足将却而自疑号天兮浩苍苍其无阶■〈〈彡上立下〉页〉春兮恐立稿而不及时

右三

窃独瞵此长离之九苞兮众纷纷而施网罗鬿堆侁侁而鼓翼兮羽族离翍而自夸獝狂驭以先驱兮血人胚以为琼■〈靡外火内〉累胡陪鳃而不量力兮挽繁弱思彃之翼垂冥无覩兮猋堀堁以扬灰矢回泬以四坠兮体倐忽而投爪牙帝沈深其九阍兮虎豹闬而不听鹓君今胡归兮昼暧曃其将暝将一羽之耿介兮卒难胜乎万目之■〈目坚〉■〈目〈薨，瓦代死〉〉呜呼悲夫余之欿傺兮中茹戁而退耕

右四

蹇淹留于泽之畔兮询谣诼之所胎劲骹踥蹀而腾要津兮余彷徨而辟之娣訰訰子蜺以延■兮静女■〈⻊冘〉踔乎下帷曾不闵其托避兮狺狺而詈余之蛾眉羣眇■〈瑶，目代王〉而夸夷冶兮退祛鉴而伤不容灯瞹晩其将灭兮又窥料戾而以风何曾闼之厌蹑兮觉■〈圭黾〉咬之薨薨■齂怫然以相闻兮秽余之聪幠寒帱而太息兮然展转而遾明■〈髟，差代彡〉晠鬋之将改兮甘离索乎长终

右五

吾独羞夫大泽之柀煔兮族茀蓠而不得妯下夭眇而不见天兮上又当夫飂戾之衡飙鳸分候而窃唼兮鼶鼰穴而局跳髦蕀■〈叫，扌代口〉乔于厥顚兮荫繁丑之萧萩包洄洄其弗明兮■托谥为干霄薮粪秽兮魈夔■〈忄尊〉以来宫虽斧柯之见■〈差上车下〉兮亦何欢乎有生蕙华之曾敷兮得尚君之玉堂玄飙翛翛于苹末兮然■〈疒周〉瘵而萎黄白露天质荡为霜兮羌何眷此微芳吾既羞柀煔之徒箌兮又悲蕙之不长挴楩梓之巨丽兮剪伐悐悐而见临虽效材于得所兮天质毁乎侵寻吾欲叚筳篿以乞灵兮太卜告余以曷任世趢趗而难舒兮愿以尚乎古今

右六

皇天分峙五岳兮何恶夫二华之峣峥铲莲华而下摧兮黄河浡潏而不得平氛憞溷以暴起兮土车涫■〈沸上鬲下〉其噭鸣岸为谷兮溪为陵蠕生勿罔而辞明兮连城躨跜而就崩■〈氏鸟〉龟听兮水离所氓京京兮鬼为伍骑飞虹兮叩上帝两仪合兮中安憩偭吾生兮不辰然璀璨而烛霄兮恐微魄之就沦

右七

夫何滴沥百川而东委输兮大海湠漫以亘天岛胡疎峙兮中■〈豸契〉凿而不类人若马衔嶷嶷以思搏兮又怳怳乎罔象之便嬛血句吴兮骨于越波岩陆兮朱黀■〈⺮黠〉机殷粼兮女红絶晨餔吭兮不得诀思矊矊兮欲叩帝而靡靁车魂焭焭兮趣就阴而忽不见乎冥衢吾欲驾霆霓兮鞭焚轮扬天河兮注柳鹑欃枪埽兮相柳剖吾欲营菟裘兮吴之浒虞遗腥之被原兮厥之三仞而三沮世既欺■〈犭思〉以鲜容兮还又諈诿而不得所托黄鹄之高驰扶摇兮穷九纮庶其余伍

右八

岁单阏之阳朔兮日先月而告微驱贞人■膏斧兮气濞鹬纶菌以憯凄天不佣而降鞠讻兮野仲跳梁以衡睢师氏之煽方处兮众胡潝潝而泚泚余岂不徇生以求合兮卭悝然其媚枯爽鸠氏之顚隮兮余又安能颋心以自输中慅慅其欲绝兮足踧踧而次且蝇薨翼以俇攘兮冀和璠为之点污衔皇泽之淫荡兮薄言驰兮冀方■〈冖鼎〈蠢，去春〉，上中下〉华绮以周祖兮矛殳蹶张而中藏煔豹腴与鹄酸兮蒇鸩尻以荐觞儵飘风之北南兮又回堀而逝我梁指具区而击汰兮辞玄武以絓冠丛桂郁何櫹槮兮荃胡旖旎而滋未漧引白云以来俦兮骄容鬓之不諐使灵均无彷徨于沅湘兮亦何以胜乎上官（谓杨子也）

右九

沈慅（有序）

葢己庚间槖饘之暇歌哭不可聊以志恨

■〈髟上差下〉■〈髟上差下〉秋风蹙拂而耾勃兮万木承窍而怒号气■〈忄〈林上日下〉〉栗以胁人兮天峥嵘而益高虎豹狺狺守关兮蝮蛇重龂龂乎伏莽荃既不能抑芬而就襺兮又不获离乎苏壤陈霖浸淫收委根兮霜又击荃之素荣樵丁丁其将斧兮遂同束乎棘矜诸鳸唼啄而盗脂兮蝼蚁又甘荃之蔕怨啮缺以日新兮恩沈沦而渐逝组滔天之贝锦兮发逝梁之长技蜮蠓蠓鼓沙而中影兮忽不悟其躬之瘁溯始祸之由生兮边声起乎夕笳卷秋空之庵庐兮戈鋋轧札而谽谺猋衡生于万骥兮白日曀而飞沙寄薄命于蜉蝣兮委家室于冲波天仓皇而忽赭兮地掩抑以就髠挺长剑之陆离兮碎殷雷之轒辒河决流汹涌以东排兮片石碀硊以障之庉驱原焦铄之炎炎兮畴湿束而抗之謇贞志以一报兮羌微力之不自量众披靡而伏窜兮已顝婴乎批亢夫既婴批不摄兮众昉归以羣呶岂国饵独芬而钩若兮遽捐力于所遭授属厌之旌麾兮委雕翄之軘轈淹东山之零雨兮锜斧缺而绣蟏蛸淸人咏于河上兮二矛重英以逍遥下焚轮于太空兮霆霓砰訇而来萃麟拳局而罹罬兮狐揶揄以旁睨抨逆荃以广柳兮重徇之以盎礩受爰书于若卢兮别赐闬乎深室昔胡日而三锡兮今胡朝而三禠愿得肆于市朝兮披腹肠令羣视狱吏暴尊于明示兮君庭儵乎万里息彷徨于畴门兮媪涂炭于何轨曰余播越彼东土兮五内伏虩而骤崩骨拟飞以中掣兮拟长冥而复停裂余冕于朐山兮弃余车于淄渑幸获间而告屏兮俾改服从黎蒸凌鲸波之一叶兮茧余踵以徒步指爽鸠之故曹兮咽鲠捄而莫吐余易衣此鬼薪兮庶宵行而靡诟槖余锦于讶士兮获臾顷之巷姤初怛絶而若失兮渐还苏而自通纷余■〈吕吕〉■〈吕吕〉■〈寐，臬代未〉语兮儃回回其若梦累离离陨泣就讯兮御纠纠而谁何曳琅珰之戛锯兮胪釱拲之陂陀尸血肉之塡委兮诧微形之后化虽未遽罗夫荃兮安能奄然而自怡鼫据梁而睛专兮■〈氏鸟〉噪枝而尾讹白鸟咿甍以逞欲兮靑蝇唼喋乎膏滋朔毗刘不复春兮夜漫漫其曷鼌鬼淫喔而代新兮人■〈疒思〉悹以默消魂淫泆以思荡兮精惝怳而中摇斗迷离其类沫兮太岳自削夫焦峣豺哮嘐共余餔兮诮余肉之弗腥也枕雄虺而酣眠兮余又安能保此醒也跪征言而耳荃兮自崇古而多伤夫贤者之失职兮身与祚而低昻起牙六王而剑杜邮兮殉长平之敌殇恬脯虏毒阳周兮长城拒骨而尸撑结微勋于社枋兮扬主暴施齐氓故秦刑之盩剭兮即九死其亦当李填脂于骥宛兮念万里而儋爵陈矫命而枭猰■〈犭俞〉兮千金哓以称薄功有峻而不赏兮罪有眇而见録夫何斤斤而詈嚭兮属镂加乎员目悃不察于灵均兮卒歔欷而葬鱼腹伯林涊以雉经兮君朅试乎宿肉无忌诱而兵飨兮尹燔烧乎郄族牧钩■〈釒最〉以拜饮兮乃剑柱而就殒唶函金之晨出兮举赵宗以宵尽厌杗廇而遄易兮曾不念夫阅樀之焉托谓苓参之弗瞑眩兮荐金石之酷烈爽鲂鲤于下陈兮鲍登筵为珍错驽陪辂以走峻兮絶騉餔使骨削彼雕鹪之溺丑兮却妍淑于空房女恬休而静俟兮众謡诼谓女以弗良虽阽死以长捐兮亦幽贞之得所悼宫壸之废职兮君不图惟乎宗祀荃含荼而不自唾兮戚诫余以勿扬卧明星之歴歴兮昼举足而履严霜吾欲呼巫咸上诉兮咸告余以迅霆虽摧磔而罔顾兮终晼晩其蔑明吾欲更咎繇使听质兮繇又辞以不聪将余辙之东首兮候若英之俶驾圆波晻翳而尚匿兮天吴纷隮其来下凿齿■〈齿立〉■〈齿立〉拟舕余兮女丑蒙颅以相蛊雕题既利余之骨兮浑敦又私余之腑苟微躬之足代兮诚不靳乎一咀冀请间于须臾兮中脉脉而无与语羌俯頟而言旋兮涕般淫其如雨鶟鼔翼而微覸兮鶨啁啾而前致讥日何憍忼横目兮何栗斯嚅唲以自卑望终南之崷崪兮盍扬祛而并栖写琮琤之飞泉兮将子渴往而酌之嘉颖垂累实苞兮子奚飱而不饥客捐脰以还文兮相脱齐而偕逝寄然诺于友朋兮歴九折之靡悔子幼好此竒节兮要领刺刺而见殢岂人合之惎隆兮将天亲之在心而可解提余耳而命之兮怳芒刺之攻中拟陈辞以抒款兮块结膆而憧憧嗟默默以苟生兮又孰辨余之能死也余弗抑心而有奏兮虞于垣之属耳也旦即圣而冬雷兮衍仍贤而霰旭昌奚人而投赂兮丹何天而雨粟歴隆昔之逢遘兮常与变其错揉苟微寃之未彻兮然阴霖滂沱而漂卣谓天照之下垂兮曷不为我芟稂莠寄单辞于薄蹏兮距咫尺而未究天威往而小纾兮纵余武之聊赖周崇期之累达兮争轮激而飞■〈土盖〉阊阖崔嵬而切云兮夕阴连乎霭霭虞设罦以中道兮衡张籗于陆海穷九垓之鳞羽兮畴能逸乎葅醢揭鳌簪以湛陆兮扬鹏翼之叆叇嘘寒灰令忽暖兮冶阴冰于阳籁镠锟之辉煌兮贫不改乎余态贡虚言而结慰兮杳不知其所在望曾云之西拥兮崇台郁乎■〈山上畾下〉砢昔哲王之崇贤兮抚骏骨而厚价感竒筴于望诸兮遂横吞乎东夏返故鼎于磨室兮元英肄陈乎大吕曾易禩而改聴兮掷崇勲于睚眦刼一北而师辱兮腹五折而国替唶苏生之矫诈兮欲举国以为■〈贝为〉挟椒涂之秘宠兮荐连城之小勚忠角奸而弗胜兮家将国而骈坠岂人谋之与能兮或帝命之可冀独徘徊而顾复兮将诣乎季主之所居乏绍介为先容兮躬伛偻以前趋却筳篿之小技兮专精诚而布策曰箕子之贞兮明不可息天作孽兮女安用此陫侧抑文明以柔顺兮乃随时而变易祻福为矢兮造物发机内难正志兮卒莫我违阴嶷嶷以争胜兮阳熹熹以黙滋复随剥而遽生兮泰与否其相依女怔怔怦怦且色墨兮内烦淫而怐恌甘北阙之叩謼兮将沟渎乎是好且夫臣不扬君慝以为忠兮子不絶亲枝以为孝蹇女息之未絶兮从容俟乎天道为女张电旌兮驾靁车爪应龙之戈铩兮牙白虎之矛殳吸蚩尤之溃精兮埽赤水之妖珠命七曜使当空兮虽伏蔀而毕察娄解泽之滂沱兮独承恩而赐刷耕东海之剩畴兮采西山之遗藿固没齿其曷恫兮偕徜徉于丘壑乱曰凤皇翩跹罹羁阻兮五彩葳蕤中含怖兮仪足瑞时不堪俎兮有雏毨羽声哀苦兮上帝愍之放玄圃兮言翱言翔以千古兮

吊夷齐（有序）

卢龙故孤竹也城西有伯夷叔齐祠吴人王世贞奉使过此酌水酹焉而为之辞

日予奉輶以东逝兮束马放乎令支山巑岏而嵬櫐兮众草贙雚而条纬俞儿道余于卑耳兮武夫磷磷其参差曰青帝之握枢兮顝改煦泬寥而憯凄玄宫承云而黮■〈雨上对下〉兮佥告余二子之所都羌回虑以返照兮淟涊踳靡而内疑足次且欲却兮又雀跃而前趋叚含光刿余之素兮挽淸泠使濯余之崴■〈裹，山代亠〉招沆瀣以酝醴兮褁朝霞以为餦餭嘘玄冥之窍机兮噫噫拊歌之懭怆受哀弦于太娥兮涓延和之以淸商灵萧萧而若覩兮冀回熿烛乎微躬又惝怳其不可即兮掌梦疏帝以奚从眺孤竹之亶曼兮台要灵以故祊生剽举而脱屣兮宁郁郁处彼幽方溟波委输濊貉兮箕蒙难而延宗灵庶偕以翱游兮语侏离而不可通北海泱漭灵所辟兮受浡潏使不得宁将岐丰沃以愉兮灵又薄周德而莫宫诸毗绵延具区兮太虞夷犹于其旁羌德配而耦娱兮灵谓狎附乎周盟陂陀首阳忽■〈山上罪下〉■〈山上咢下〉兮益薇以荃之芬芳灵阊阖而下临兮将绁驾以憩息掌梦申申以表诚兮丰隆臾而来假霓车殷殷以翩缤兮皎双鸿之次翼匪宝璐而陆离兮舍蓠芷以弥馥介九宾而见予兮祝史要予以靡忒伯从父以成命兮叔违亲以成德俶舍君以明志兮既殉主以明极昔巢许之让皇兮托勲华而稍佚尹五就而拯涂兮愀然面故主以惶怩谓题跂以死名兮庄任诞而废节迁哓哓于骥尾兮嗜微声之有托彼累修辞而求白兮卒牢慅沈乎湘泽绎邹人之无怨兮乃从容于天则世滔滔而毖涌兮战伐莽其相仍顾蒿目以挨挡兮竞含沙而蛊光驺虞草以伏食兮于菟夸咀夫衡生阳鱎之啮纤鳞兮蝘蜓神龙以自矜灵既悼农虞之忽没兮氓踯躅而殷慕愧突梯之苟容兮将捐足乎灵御胡司命之不晰微兮抑餔糟以昏骛盼媌娥之要眇兮涓浊躯而不反顾

少歌三章（有序）

少歌哀广陵宗臣作也臣有文章举进士为显官年三十六而卒无子予以家大人难匏系逆旅欲哭则不敢欲泣则不可于是窃仿楚人九歌之遗着为三章以见区区生平故人云尔其词之工拙固不暇论也语云长歌可以当哭故少歌一名当哭云

帝淸狂兮下窫窳齿龂龂兮龁诸华龙冥冥兮就屠兰当焚兮获代苏君不肯兮长留厌天氛兮上逍遥琼弁垂兮明珰流苏滥兮珠裳苍麟骖兮如组文霞织兮因章命彴约兮前报挈贰矫兮为君导命冻雨兮洗尘条风兮将旐吴钩兮光陆离造阍兮前致辞帝何惠予兮淑灵又何纷兮间之荃茀蓠兮凉飔布秀何儵兮摧何遽悲莫悲兮生存怨莫怨兮伤故华盈盈兮泫漙露婵娟泣兮朝复暮白杨兮孤坟奠椒浆兮诵招魂鸺鹠啼兮鼰羣趋念欲慰兮杳无人微言眇兮耀千祀披星辰兮河汉汇颜龄兮超彭纪夫人兮自有美子

右一章

闽江兮緑波石濑兮参差与女遨兮武夷张云帆兮曳彗旗夫君兮安涉倐而来兮超若灭玳瑁宿兮雕梁郁金媚兮华档丹荔兮火珠秋莲兮碧房灵风肃兮如归君不御兮心烦思蛾睂侵兮鬓蝉波为睩兮玉为权樱的兮含芬新篁坼兮绛袖飜奉琴瑟兮偕宜要羲轮兮指秋河婉■〈女恋〉兮不他君胡为兮见离遗倾国兮将柰何望中游兮吹洞箫回倒景兮驻归潮白云兮流天金风飘兮信靡传中郁结兮憺寃畏众口兮私自怜

右二章

风雨烦兮昼促曜灵冉冉兮西浴野閴寥兮无人狐衔草兮鬼啸木羌踯躅兮不前遗予惟兮明烛靑苹兮萧萧焚轮击兮烛飘飖跳踉兮妖快志步武兮往不遂左焦峣兮右囦奫荆棘布兮待予人磷荧荧兮若沙傲扶桑兮以未华波滔天兮荡余宫余欲返兮憺无容将改汜兮沙棠鼓阳侯兮河伯猖鸾何逝兮化翱翔矫靑翰兮不可方元气结兮千秋猬余肠兮滞留滞留兮■〈忄宅〉憏迹霞旓兮天之外荐石蜜兮炊雕胡中忧苦兮以为荼精光郁兮夜如桮指长庚兮女所都光不夺兮玉摧芳不雕兮蕙枯

右三章

悲逝（有序）

癸卯之秋余与故京兆凌君同荐建康岁行周纪君横金被绯陪尹贰都复以知举之命昔者战艺衡先之士俯首下风而称主臣噫嘻何其快也曽未浃月奄然游岱丰容笑言变化异物妇子踉跄抱影东归又何穷也呜呼悲夫君长已矣君虽治邑高第掩武中牟出入青琐抗颜平津不以位势婴懐友于蔼然哀乐过人平生相知仪氏家物耳余本畸生肮脏多忤辱长者忘年之知修杯酒卜夜之欢我子君女亦遂媾好君既不待余又难逐闻音之夕气逆泪枯取瓿碎之家人不悉伯牙絶弦之意谓是惩逝者耳呜呼即使君逝以酒余又安能独生而醒也宇宙狭矣醒亦亡所为矣属鞅掌东山未便旋軏恐及宿草瞀邈难呼故遣獠奴持斗醑哭于君之旁拊棺而奏辞其名悲逝辞曰

君何奄然而离躯兮■〈目蔑〉乎太蒙之野灵飙肃其导旌兮六气调而为马季咸语余以要之兮卒亶漫而不可下廓潜精而注怀兮中摇摇庶其际汝须扶疎以造风兮盻便娟之双星龋齿粲而呕呕兮怳余聪之有停觚依唇而瑟缩兮怀君举之轰轰君胡弃盛年而若脱兮又尘华爵而弗婴慨嗣人之未业兮爱女彷徨乎帷席彼华顚之在堂兮皓齿含卒而悲室醪芬甘以袭人兮曾不念而少留岂徐吾之诱君兮为艺古莽以糟丘世沈屯而无所之兮兵日寻已焉休余嗟夫袭微腥以蝇蜹兮斗长筴于蜉蝣晨渔获于溟涨兮夕不庇乎衾帱孰与君之陶陶兮歴万古而为春秋

哀梁有誉

嘉靖甲寅孟冬友人梁有誉以疾卒于南海明年乙卯春讣至自南海故善有誉者武昌吴国伦广陵宗臣吴郡王世贞相与为位哭泣燕邸中又走书西南报李攀龙徐中行哭如三人又十月而友人户部郎张佳胤奉輶粤中国伦等乃寓椒絮而南为文授张生使告于梁氏之丧其辞曰

夫何一媺人兮掩姱修而弗扬白云蒸于菌桂兮灵风簌乎椒芳蹑大罗之崔嵬兮九曜布而颉颃鳌波泱漭以崩腾兮撷珊瑚于扶桑羌幼淸而恬志兮畴牿荃之素都足次且于帝闺兮目眇眇其焉愉羲轮晼晩而垂堕兮怆沈沦于世模守金虎之故台兮载籍泛澜而自娱妖狐绥绥而戴首兮变訬婧之崇饰苏粪壤而焚之兮嗅郁郁其流馥幻槁砾为璇瑰兮宫期荃乎游息外幽贞而窈窕兮蛊蝉缓其曷以极独飘然而内捐兮曾不遘乎厉淫佩迷榖之璀琅兮修途炯乎丛林招南州使介兮颍川授荃之夙襟骄龙饮而骧首兮神骥踊步乎焦岑朅陈辞以九誓兮指北斗而明心歃沆瀣之涓波兮曰吾党自六合仰割太乙之绪兮俯窥乎玄微之窟尠大椿于一瞬兮缩广轮而咫尺河岳寄荃之辅兮星离离灼乎眉色荃又薄夫天泽兮甘此伏莽朝容裔于承明兮夕絓帻乎神武酌蒙云之油油兮逝郁术而不返顾句曲奋而精飞兮药房风而自吐凿混沌而窍之兮羣眞纷其上诉彼荃亦何为兮辱陆吾使不得主帝抚然而中恻兮诏征荃乎下土绛旄风兮珠旓雨鹿轩峩兮归帝所擢毛骨之淟涊兮咀淸泠以为粻玉女侍桉更后先兮金童掌节而猖■〈犭羊〉鞭惝怳之緑耳兮驾虚无之沙棠疑托迹于皓羽兮唳玄夜之廪霜睨大伾之尘墟兮庶几念故侣而来翔乱曰徽仪绵邈令言烁兮颓魄不留径千秋兮泉台漫漫亦既旦兮白日京京众趣冥兮

弇州四部稿巻二

●钦定四库全书

弇州四部稿巻三

（明）王世贞 撰

○诗部

△风雅类

明雅二十五首

上帝之什（有序）

夫人皇以前邈乎若在若亡不可详已肇画开天明农设敎所创因非一君也遏洪水祛猛虎其所除害眇也放南巢■〈犭壹〉牧野其所救人暂也然而万世颂功焉神州有九礼乐之都也先王之趾代在矣昔在匈奴羯鲜氐羌以及索卤典午忽诸爰宅函夏石晋割幽乃九之一宋栖江以左乃九之六蒙古称帝乃九之九含齿戴发尺抱而上畴弗稽颡■〈月卺〉鞠哉厥后掲竿斩木軰为驱除难耳而髙皇帝提马棰田家虔刘而逐之北填海日月重朗冠裳俨然家弦户诵人知礼义十易世矣于戏盛哉夫姚姒揖让公孙徂讨熙古者不以迹差仁也是高皇帝之无始丰绩伟烈也而有司阙焉不以备乐章臣愚昔治刀笔从法吏之末又出为外臣非其任窃冀日之逺乆恒恐一旦溘露勉强希则古昔清庙之遗凡十四章藏之家阓庻几采风之吏汰其微繁以备扬搉万一云耳

上帝曰咨爰揽宏纲海内宴然日月重光泗流汤汤厥源清明遹发我高皇

上帝曰咨祖仁玄德惟身湛泽惟民天之既厌元则莫我屯云龙骧骧艮索乃降

笃高皇帝锡之益益用凶德蚤罹于厄亦勤于穑亦逃于释是省是即靡务不绎

笃髙皇有晦含章迫发厥庆烈烈元戎在濠之阳骏拔于行谋夫孔臧遂纂大邦

天之辟隘维江若带惟锺若砺楼船叇叇旭日在铠抚有江介以刘蟊虿是蔕是刈

彭蠡浑浑火波掣云旦师陈军立埽厥氛震泽之濆踯躅惟羵王旅于勤袒缚以奔

帝省其配淑人后氏夙夜在公言御言剂帝省其辅曰善长基如心如股曰达遇春如髀如膂

达往徂征驷车彭彭庵庐冥冥如岳不惊春也辅行喑乌迅霆飘摇斾旌目靡衡兵

玄黄在筐浆食攸同九衢若夷市不改容胡遁于荒民即其宫谁其将者太傅魏公

乃下闽粤乃徂岭服田秦巴蜀滇池羌笮庸麇百濮不宁方来悉臣悉仆

元之孙子厥丽靡纪改辫承冠盘躃其趾诗书九有曷不汪濊载俶昆弟载俶父子明明日月阖辟更始

于戏高皇焕肃其制济济列辟大夫三事亦既精白亦既凛畏无谪于室动言及累

于戏高皇圣躬聿修翼翼小心以敬迓休声色无荒无畋于游无好是巵言无忽是远犹

莫崇匪干峻功符之莫丽匪阳昭明仪之式廓版图寓宇其家光彼黄虞曷厉是涤除唯俭唯恭皇贲厥谟

上帝十四章一章章七句五章章八句一章章九句二章章八句一章章十句二章章八句一章章十句

皇哉之什（有序）

皇哉颂孝皇也礼祖有功宗有徳汉代令郡国咸祀太宗配髙祖则以徳也我列帝之丕承葢靡不赫赫然称圣矣然至于今田畯野老独于孝皇惨乎怛兮有不竟之思何也恭俭岂可以声音笑貌为哉愚故窃从所繇畧为颂一章以继高皇之后至于玄徳盛化挂漏之讥固所未暇悉耳

奕奕国枋累累如冈九有茂明郁积融昌帝念蒸氓以笃孝皇孝皇皇哉

皇统俶纂时于婴冠黙黜千嗜渊穆有灿惟函惟璞惟琢惟瓒孝皇皇哉

帝曰宰恕毋即而家予蓍蔡是趣恕拜稽首对扬休谟佛逆为愉罔言不俞

斋宫甍甍皇肃厥容爰屏厥明爰塞厥聪上帝居歆百神类从

辟雍济济皇肃厥珥爰辟厥听爰廓厥视有来靑衿是则是媚

惟苑在西勿剪芜莱皇戒于离哕哕鸾輗喈喈鹍丝皇奉太母式燕以嬉无已太康遄言旋归

惟苑在北勿剪芜棘皇戒于逸宛宛醇■〈马鬲〉煌煌金镝皇奉太庙式狩以猎无已太康遄言旋息

峩峩诤冠有廌其颜沉沉讲帷有鸑其端彼美翱翔既衎且闲

皇曰有三老皇曰有司马皇曰有御史爰庇爰启爰父爰子密勿共体佐予于理

皇曰司会女其予治毋析民之脂茹俭服素是积是资亟赐赋租惠我蒸黎

皇之既徂落百辟卿士爰逮四海讴吟思痗若丧考妣爰配覆载爰配我祖令闻不已为亿世轨

皇哉十一章三章章七句二章章六句二章章八句一章章六句二章章七句一章章八句

东门之什

东门不理于口而作也

东门之梓其文理兮岂其枳哉毋若而毁哉

东门之鸑其文郁兮岂其鵩哉毋若而诼哉

东门二章章四句

隰有木之什

隰有木感时虞身而作也

隰有木其乔则蠧师氏削尔以居风之飘斯卒陨卒队岂不尔訽匪尔之故

隰有苇其夭孔仪师氏缉尔以衣风之飘斯卒陨卒隳岂不尔訽匪尔之为

隰有雈矣湿有蓷矣闵尔之乖然余已焉怀

隰有萑矣湿有蓷矣乐尔之惛然余已焉怀

隰有木四章二章章七句二章章四句

迷阳之什

迷阳闵浚恒蹈凶也

迷阳如束母罥子足伊其埽除视葹则馥媒媒厥好以余贻辱

迷阳如荼母罥子裾视葹则馥伊其埽除媒媒厥觏以余贻诛

迷阳施施兮葹离离兮将疢子治兮益子之菑兮

迷阳三章二章章六句一章章四句

菀菀者丛之什

菀菀者丛悲大臣敖而中祸也

菀菀者丛孔集维鸒中一文鸟其鸣雊雊岂不尔类唯尔之夸视棘则黍有捄在嗉踯躅毛跣块不得吐凡今之良无蹈厥队

嗟我宰父惟王来绥畴不兴止娥媌令仪五马既同六服孔加密云油油雨窃其施淫来无端亦莫之何

人有恒言耳属于墙堑崧践华岂曰匪常逝茀洋洋至菑汤汤何以自明曜灵西藏何用重明纤阿未扬

机斯伏矣懵其蹴矣机之蹴兮吁骇速矣机之伏兮伊胡忸矣

菀菀者丛四章一章章十二句二章三章章十句四章章六句

雨雪之什

雨雪贤者役劳于外且被谗也

雨雪滂滂我马■〈马昂〉■〈马昂〉不有劳者谁其得宁受赋于旻亦莫敢明夫既宁止曰又淫止

雨雪霏霏我马蓰蓰不有宁者厥劳焉施受赋于旻亦莫敢辞夫既劳止曰又謡止

厥謡惟诼匪齿以角岂不尔好裾接则涅

人亦有言投之有庳毋投有庳彼人奚辠

毋谓尔蜮毋谓尔回泬纵生憧憧独我之孽

毋谓余璠毋谓余靡諐曷不悄悄言思其端

雨雪六章二章章八句四章章四句

谷宫之什

谷宫刺上谷抚臣也

谷之宫不可以风畴为栋梁樕槚檿桑彼狡童兮称干城兮

谷之宇不可以雨畴为梁栋檿桑樕槚彼狡竖兮称藩辅兮

谷宫二章章六句

田车之什

田车悲危人任危政也

毋御田车樗其轭兮毋走乗丘倾而积兮于嗟积兮于嗟轭兮

毋泛胶舟柽其桨兮毋之反灉湛而藏兮于嗟藏兮于嗟桨兮

田车二章章六句

麔■〈鹿外大内〉之什

麔麇奔其亲难而作也

濯濯麔■〈鹿外大内〉逝言窜枳虽则匪罞将创而趾我徂唯郊于以矢死我严我诲创若周体天之方威赫焉焉理

交交黄鹂逝言窜棘虽则匪罿将罬而翼我徂唯野于以矢贼我严我鞠罬若通息天之方怒赫焉焉辟

祸之初萌厥亦细微嗟彼巧言如雨如霏其端如丝润里孔滋匪天行之人十能之

祸之方张厥亦纵横嗟彼暴言如庉如霆其疾如扬受肤孔戕匪天成之人百能之

天兮人兮我胡不陈翼翼君子笃棐忱恂玁狁内侵女柅其轮王曰御侮女锡女珍师曰延侮毋再而身皇皇大明庶几丽旻

人兮天兮我曷敢宣翼翼君子靖恭塞渊玁狁内侵女躅其辕师曰延侮女憯女愆王曰侮予毋令而全皇皇大明庶几丽干

麔■〈鹿外大内〉六章二章章十句二章章八句二章章十二句

钟山之什

钟山纪留京乱也乱卒杀大臣诏抚之毋谯诃也

岩岩钟山閟我国桢赫赫留都副我国灵万雉登登九墉甍甍凡百有位则于天京三事大夫是瞻是冯

嗟尔大夫胡弗靖共泄泄司马龂龂司农去食去信厥兵曷终一夫跳踉刃戕于胸为蟊为螟乃虿乃蜂

司农逝矣司马止矣司农逝矣惟国之痗司马止矣惟国之耻先民岂不言施生僇死毋纵柙逸毋泄椟毁

使者于来虎嵎以壑使者于返虎翼以角虎翼以角畴不靡止虎冠以游畴不拟止太师谋之以报天子

钟山四章章十句

醇驷之什

醇驷悲戍卒也冦以四时至乆戌不得解严也

醇驷惟皇镛贲其镗赤芾重英游环锵锵蒙虎辉煌在蓟之阳在蓟之阳堠戍相望

零雨霏霏公徂不归蟏蛸绣戈有鱼在锜吐纩离丝角解筋麋毋尔施施猃狁孔滋

自昔征兵爰始改霜今我启行蔚彼靑阳及霜遣矣及冰而转靑阳晩矣三时靡选

稗我甫田虉我故墉笃老在公妇困于红嶷嶷官胥以佐岁凶岂不怀归王事靡终

维金与帛司农所宣劳我玺书什伍在轩褐暑絺霜半菽并飱岂不怀悲沈深九阍

王曰师氏女其于辅王曰保氏命女于里女其奔走女其御侮于嗟耄矣式相好矣

醇驷六章章八句

泽兰之什

泽兰友不报恤也

泽兰之皜兮卒以黝兮惟子之敖兮使我不终好兮

泽兰之芬兮卒以荤兮惟子之惛兮使我愧弟昆兮

子在■〈言啻〉兮痗若积兮饘予之食兮

予顚踬兮子泄泄兮代越视兮

予之友也予之谬也人之多言不足道也

子之友也予之疚也人之多言亦可丑也

泽兰六章二章章四句二章章三句二章章四句

奕之什

奕叙难也父罹于咎未雪其友俞氏遗之诗叙以答也

奕奕昌运炎炎元后尚郁蒸哉应龙斯奏猗我琅琊寔克英胄显祖之假以锡我父是孽是苞是颖是茂

玁狁孔炽蚕我冀方我父扞之爰城大邦大邦维城千雉不崩四牡其■〈马昂〉爰锡爰旌爰作卿士朱绂皇皇

王曰仲氏岛夷为雠匪夷匪犹女往作辟鋈軜乔矛铺敦旋抽剪棘筚路以遏衡流檇李之师执讯获丑

狡狡岛夷思复其痏番番余皇剽我井里逝梁发笱敝庐如毁曾是我人不恤其梓方舟厉兵用濯厥耻

帝曰嘉哉女鎭于辅作朕股肱奔走御侮何以申之镠荡褭蹄何以重之织文檿丝召伯之禄逮尔孙枝

父拜稽首孙肤殷锡谆谆嗣人匪树莫克昼尔戎行宵于筹划亦既丝鬒亦既骈足刷克厥私以播休德

曰余冲人选于誉髦甫刑既攻乃佐爽鸠躁辞好佻弗剪其骄再沐恩纶出藩齐郊钩膺乔乔露冕逍遥

曰有介弟初辞于稚岂弟干禄超彼素士维日而中维月而望曷怙不顚于柏峣冈寤寐有摽食居不遑

飘风自南翳眯黄道有晤静女思媚思好静女之来于色于笑曷愼修哉载咷载噭长舌忮哉我修则悼

飘风自南煽我天威司冦民之瞻匪善骫韦天威赫曦在迩蔑遗我父岂不勤小子是离静言思之痗矣莫追言裂其裳言絓其冠薪我乘车纵牡淄湍奏鼓大廷割析肾肝人亦有云处死实难匪已之难虞彼狴犴

有斐君子德音昭融肃如淸飔释我蕴隆于爚大明既西则东霈泽霈沾庶逮父以躬甫耒于耜君子之从

奕奕十二章章十句

天梁之什

天梁赋离宫也汉有天梁宫追言之

郁彼崇墉天梁造空矫如飞龙修如螮蝀越岭泛江以达大邦栗兮栗兮兆室之室也噫

郁彼崇谯天梁造霄焕若霞绡伟若云寮自淮徂漕以达大朝屯兮屯兮兆人之人也噫

天梁二章章八句

岱宗之什

岱宗思友李氏也

瞻彼岱宗伏云蒙蒙有美君子言栖其宫峰何峛崺厜且■〈山上罪下〉彼君子哉

瞻彼济濑伏流濊濊有美淑人言卜其舍水何奫沦淸且涟彼淑人哉

自我不覩徂寒迨暑药房翛翛粉泽如赭岂无令颜谁适子处

自我不覩徂暑再寒蕙轩■〈车川〉■〈车川〉粉泽如丹岂无皓齿谁发子叹

岱宗四章二章章七句二章章六句

维夏之什

维夏贤者覩时而遯以寓感也

维夏有霰冬则雷兮赫彼灵台猰■〈犭俞〉来兮血人于隈兮

维夏有雹冬则烧兮赫彼阿阁■〈氏鸟〉枭遨兮食母于筄兮

人之血也菑其所也母之食也谁育女也麟逝于碛凤翔于野彼苍者何

人之血也人之菑也母之食也育汝谁也麟戢其趾凤揫其仪彼苍者何

维夏四章二章章五句二章章七句

素华之什

素华贤者婴难不得归而作也

皎皎素华骓菼赭之有怀淸流含沙寔伙岂不骈衣踧如宵裸

皎皎素丝朱緑移之有怀中林窃毛寔多岂不再餐惄如朝饥

严霜在阳松柏萎黄厥材孔臧厥遘孔戕迷离芃芃于彼高冈

严霜夏骄松柏焦烧厥谥孔乔厥质孔夭迷离芃芃于彼髙峣

谁堂构是恤谁穴女墙室谁嬿婉嘉匹谁罗网谗疾谓皇听卑吞声若噎

不鹬其巢风雨飘飖彼人如之何谓子哓哓鸡鸣永矣东方未鼌

素华六章章六句

有皑之什

有皑纪南帅也威泽覃吴越上符瑞膺锡也

有皑者麋厥麀宜之如玉其辉差池差池遵彼山阿

有皑者麀厥麋将之如玉其章尚羊尚羊遵彼山冈

言设其罝胪我中除静好孔愉万年之符谁其虞者大夫君胡

言设其罥胪我中殿静好孔绚万年之荐谁其献者大夫君宪

海人贸贸鸱张以吼饰甲援胄曷不疾斗民曰寇只匪寇则媾

海人憍憍獝狂以嚣枉矢厉矟曷不疾要民曰仇只匪仇则交

大夫如之何爰飞其捷九章煜煜八銮蹀蹀双旌猎猎郁哉孙子曷不世业

兔离于罗亦泽其姿载驱载驰猿晳而脂龟角而岐思媚君子云胡不宜猗欤大夫诸侯之师

有皑八章二章章五句四章章六句一章章七句一章章九句

有冢之什

有冢羡逝也贤者创祸困慸不及逝者而作也

有冢累累松柏阿那黄鸟式嬿以歌子之今矣乐如之何

有冢累累松柏阿那黄鸟式嬿以歌子之昔矣忧如之何

朔风萧萧草不怨凋朔风条兮嗟子之暮兮不复朝兮

景风调调草不谢葽景风飘兮愉子之暮兮不复朝兮

有冢四章章五句

终风之什

终风女子逺其夫怨而自励以正终也

终风自西零雨其丝灼灼夭桃惄如其离彼一而离此胡不睽

终风自北零雨其羃灼灼夭桃頖如其拆彼一而拆此胡不忒

泽有王鴡原有雉兮耿兮鸷兮以游以厉兮庶予契兮

原有鳼泽有阳鱎兮淫兮恌兮以泳以翱兮毋予挠兮

终风四章二章章六句二章章五句

维旄之什

维旄会于鳞于邢而作也

维旄茀蓠在泽之湄子来自燕于以将睽

维旄茀荟在泽之涘予之来邢于以将贽

既觏则降胡惙其忧河岳中移两曜不仇

白驹既餔云何不辕裳衣在躬启明流天

虽有餔浆无禆渴饥岂鲜弟昆在生则依

安能离形与子周还优哉游哉庶以愉年

维旄六章章四句

宜人之什

宜人武颂也武子为天官大夫而客为其母节寿颂也

帝曰宜人光汝于武笃生令子为予喆辅

汝翟汝茀汝翣乃舆玼兮流瑱佩环锵如

宜人曰吁昔余天是弃顾谓大夫惟余诞弥尔岂不偕逝不康禋祀

惟余甘荼勤力夙莫禔禔厥躬以怙存者濯濯厥肝毋恧原土

惟余与汝念兹初艰毋枳于衢毋家于官曷不临履靖共塞渊

金拜稽首夙莫祗服惟帝温纶如丹如雘顾惟母训如石如药

既肃于公言省其私酌彼金罍以颂维祺

晳尔毋■鬒尔毋丝何以申之绳绳孙枝

载崇厥堂言树之柏何以表之维霜维雪

载荣厥庭言树之梓何以袭之维桃与李

猗欤宜人家人是宜岂惟家人之宜惟大夫是仪

毖哉大夫宜人是効岂惟宜人之効亦惟先子是耀

宜人十二章八章章四句四章章六句

维邑之什

维邑美曾侯也侯令金堂而良其邑人思而祀之至于今有子叅省孙中丞又贵且贤也

维邑之阳有龙其冈畴布厥庆侯曽子良以邑敉宁

维邑之厓有龙其泜畴霈厥施侯曾惠厘以邑永和

番番黄叟共洁瀡修爰荐于侯侯实鞠育汝汝祢汝父

粲粲门子共洁修瀡爰用侯祀侯鞠育汝父汝格汝祖

甘棠在国其叶薿薿畴忍摧之匪惟勿摧又护培之

甘棠在宫其葢童童畴忍剪之匪惟勿剪又护衍之

汝祖汝父其德不远夫是以勿摧剪之孙之子其闻弥显夫是以培衍

蜀绩猗隆郢德猗丰我怀二邦敢用规于裔孙甫衮衣西土绳其祖武

维邑八章六章章五句二章章六句

崧溟之什

崧溟悲嘉隆间事也

莫髙匪崧寸木陟之莫浩匪溟涓流益之彼亢弗降孰适与上彼盈弗挹孰适与濈授之窦也能毋与钻也道之蠧也能无为刓也骄来无方兮噫曷之知侈来有端兮嘻曷之治

右崧溟一章十八句

弇州四部稿巻三

●钦定四库全书

弇州四部稿巻四

（明）王世贞 撰

○诗部

△拟古乐府七十五首

汉郊祀歌二十首

练时日

练时日帝征祥血膋殷醴齐芳辟天扉章上驰猋肃肃灵来思泛崇兰砌赤琼注神光灵之宫曳紫旓冠翠华雷霆激灵之车骖若组辔捷舞左右射灵之御佩瑶错履珠遗纷济济灵之贽揄阿锡吐芳润巧笑倩灵之媵灵之暑奏淸征飞霜激粟余体灵之夕籋珠烂鉴毛发炯若旦灵连蜷若有顾精流属谐余慕倐而翔将安逝愿偕女宵以诣

帝临

帝临紫宫万祇竦息天阊穆穆以候舒辟神飙徐流爰簸芳泽夭乔飞走厥性咸若七曜孔仪九溟不波恬穆象先徜徉太和

靑阳

靑阳开荄太皥司始穷阴夕遯农祥晨启甲张气飞仰希大布条风披盝怳若寱寤敢假羲仲爰荐羊麦二有熈熈唯春之锡

朱夏

朱夏蔚蕃炎帝司亨畅哉承离万有茂明嘉雨霡霂惠施下土污莱剪削鴽鼠伏窜敢假羲叔荐鸡逮菽庶我蒸黎无替景福

西颢

西颢澄素少皥司收万实坚强秀颖内遒芃芃禾黍登我场圃既征既狝克诘外侮敢假和仲爰荐麻犬神之庇之柔迩能远

玄冥

玄冥陵劲颛顼司藏肃将天烈凋攰万象墐户坯城家有盖蓄夭乔反始伏蛰敛育敢托和叔荐彘与黍毋泄其眞以为物媪

惟泰元

巍巍寿宫瑶瑰其阍于惟泰元称天之尊胚始无极厥眹泯泯两仪渐辟五序因循凝精为曜微者星辰气噫而风亦润以雨霏霏雾露粉泽下土夭乔鳞羽顺性归所涵泳熙沐忘已繇造惟我思媚式献以报玄酒既熟郁鬯斯馥有鲜者犊寔蠒其角是祼是燔取彼膻芗以达霄潢庶几来翔玉弁俄俄璚管洋洋延庇亿年总齐万荒

天地

于皇上帝以逮富媪惟予有况爰父爰母靡嘉不承博施九纮岁是用登百秩绳绳显相列辟秉肃穆燎芗叆叇成雾幄回干接翟散金辉下管镛鼗竹敔丝璆然接之泗滨浮玉皦如绎如乱而不絶肥刍之犍芍药酱亨粔籹有餦餭玄酒淸苾奈乐何展诗奏音发升歌含宫调角商征多窈眇流梁激尘飞丰隆击节风伯和玄黄改色尊颜酡朱凤委羽雍雍鸣赤龙夭矫迅长征垂休肇贶示炎祯神夕逶迤嘉孔明

日出入

日出入浴咸池度白石令我不得休息故令应龙在吾东格泽在吾西长离在吾南玄武在吾北为我骖驾虚无遨游太淸都下视浊世一如浮蛆我欲返不得欢娱安用忧愁悲思且为娱

天马

帝图协天马生配干行函地精歕明玉汗殷赭房为祖龙为父争回飙掣流电晨琅琊夕沙苑

又

天马徕来中国超虚无蹑怳忽天马徕归有道飞而黄服余皁天马徕谁攻尔造不足虞刘累天马徕迅若禽咈一窍万马喑天马徕出阴山六骡死金人还天马徕余与女踰昆仑谒王母

天门开

天门旭呀然豁窍混沌金精发猋若电烛潢汉十二楼袅鱼贯琉璃蹙阶火齐鎏圮光液四射不可仰视屏翳走彴约驰霓晻霭若摇支朱明跃以东起纤阿迫以西垂白榆歴歴河之湄天浆潆洄示昭仪天门开朝紫宫中有使者冠芙蓉朱衣璧简缥缃青类有疑无触若冥将上帝命况羣生颛精稽恳胪所希惠我来思庇蒸黎皥皥帝功敛希夷

景星

煜煜景星爰灿其蕋休光彪蔚以开瑞始昔在强嬴鼎窜于泗炎德茂明汾睢是吐人文属空金精流融百象窾呈渺悠天工刷以纯茅锦承之错奏匏管文以丝酸鹄臇鳬二牢披糗饵甘芬行稻粢九酝泠泠冩琼巵神露湛湛布柯枝河伯拜享前致辞唯帝蕃锡鄙敢私九有穰穰被恩厘家有盖藏阓书诗乐哉君王万岁期

斋房

煜彼三秀产自斋房后皇储精遹发帝祥律中金石于霞有烂屑以玄饴后天之荐

后皇

后皇欣合昉孳兆因唯是慈爱私于我人降假明辟拼乂式廓徂蛮逮貊靡届不格

华煜煜

华煜煜酝澄鲜神下来辞钧天帝亲飨奏淸县神下来度九阍龙伏趺豹缤翻神下来空中跸云羽旗风瑶瑟神下来史巫舞擘嘉胏行齐酤神下来修娥侍■〈月录〉腾媚鬋若黛神安坐燎九蕴灵虬吭吐氤氲神欲休博山床帷流苏角明珰神之逝旌裔裔车斑斑马沛沛神之愉锡土田踰敦煌抵昆仑蹑怳忽乘飘瞥流翠眊汾之澨望若觌不可即使余怊怊安极

五神

五神帝佐太乙肃象御扬淸跸左靑旓右白旗前朱芾后玄圭谁者尊服中黄灵之朝肃然风臛神枭体冥羊鬯郁金吐芬芳意怳忽精披靡若将翔复丽体籋沉云酝灵霈报休会泽无外

朝陇首

朝陇首搜大荒帝沛祥白麟降嶷修角文周定万走怿共余命骖玉辂导鸾旗左赤豹右靑猊踰弱水宾金母霞醴泛云璈举俯东牖顾中原杳如发憯不欢御飘忽晻飞迣耳留跸目穷斾朝玄圃夕沙墅坐明堂餔四海

象载瑜

象载瑜角其牙越昆仑度流沙飘若霞赤鴈仪尾若芾声中规秣者谁芝田禾荐宣房万福来

赤蛟

帝临渤冲波却櫜天弧张广乐赤蛟来俛其角芬牢醴旨且博胡以荐酬海若露飘洒云容裔澹复殢灵之醉灵欣欣来媵予应昌符启甘澍报丰岁多稌黍箱陈陈万亿秭敕阳侯波不芒导出日际穷荒陈玉帛至梯航赤蛟来灵柔之千万禩思祯期

汉铙歌十八曲

朱鹭

朱鹭矫以翔倐如腾光腾逝耶之胡际耶曷不思翔髙而尽下彼茄之畔鱼游雅雅茄蔽上瞩谓是藏止他人之怵思恬葬厥喙

思悲翁

思悲翁徂何之玄云■〈日弇〉阴霜霰如期山耶溪耶斧枯网冰于胡不归炊麋作饭翁不及饭胡不从之游将庐井是挽

艾如张

艾而张罗人乏马饥谁令艾之令禽惊磔飞罗不得禽谪子无处禽大讙喜复集于所将禽与子齐适天地置酒高堂中愿尔百千万岁

上之回

上之回至祠雍千灵洽百辟从上何以幸雍仁必世帝禧锺西臣流沙安息条支都梁郁金符拔狻猊南荡百粤下濑苍梧孔翠桂蠧明珠珊瑚诸夏安服竒珍咸集降王母假太乙答神贶行斋祀金支彩毦怳不见际庸作歌耀万世

翁离

拥离趾中筑宫其顚髙天无风自寒念欲移彼岩壑之间何用重筑宫杞梓楩柟豫章富竒材宁不知蕙与兰芬且芳将固焉哉

战城南

战城南城南壁黑云压我城北伏兵捣我东游骑抄我西使我不得休息黄埃合匝日为青天模糊钲鼓发乱讙呼敌骑敛飙迅驱树若荠草为枯啼者何父收子妻问夫戈甲委积血淹头颅家家招魂入队队自哀謼告主将主将若不知生为边陲士野葬复何悲釜中食午未炊惜其仓皇遂长诀焉得一饱为野风骚屑魂依之曷不覩主将高牙大纛坐城中生当封彻侯死当庙食无穷

巫山髙

巫山高一何高湘水深一何深上有猱木森森峰冠天易旸阴流清梦托君音含思弄态若不任翠旗金支玳瑁簪疑明乍晦迥何寻寓目岑岑荡精淫迫欲近之殆惊猜将远离之复徘徊安能为期旦暮来巫山高高以峻湘水深深以大愿君王志意正澹愉穆绌非境后天不凋三光并

上陵

上陵一何高高亘天宫阙武夫璘斑又有靑龙白兽列峙云端银海泛澜金鳬游戏其间谓不如乘龙而见上帝赐药一丸令汝遨游自然肃肃桥陵岂藏衣冠寿千万岁乐不可言

将进酒

将进酒乘大白皇帝百千万年垂衣御极轻刑税陈礼乐父不哭子战斗长息原田膴膴于何不获童行至老欣欣曷颇挹靑阳蒸太和露为浆斗■〈奭斗〉之一再举霜颜酡靑天流眸忽为庆云嗟彼曲蘖胡以云

君马黄

君马黄臣马白衔金羁度紫陌秣流沙径昆仑宴王母瑶池滨饵灵馔天乐一何殷殷辞归东土和洽诸夏期以三载复来晤女君饵灵馔貌靑于童臣贱眉宇飒如秋霜安能御君驱驰八荒

芳树

芳树一何乱予思扶疎磊砢下临兰池上有一双之乌丹趾而翠衿自名为鹦■〈母鸟〉若怨似矜态何深缴絷之令彼不得奋飞嗟我不得奋飞陇山辽辽望难归虽有四海志翮仄翅剪竟焉施

有所思

有所思乃在大海之北卒然太行起若立壁驱车畏轴折驱马畏蹄仄岂无珠宫贝阙黯■〈雨上黮〉或成碧有所思思纷来其端类丝或糺之手弄一白珪云彼昔所治手弄之三载不忍释渐成璧一心为一心安能两相测严霜下靑阳晞朱华剥落不自持

雉子斑

雉子斑离其母来遨游田间田间多稻禾人于其所复张罗倐忽被絷不能高飞前有鸟乃是其母羽毛摧披大堪哀迫欲救之已焉哉相咎此稻禾为生复为菑曷不覩南溟垂天之鸟千里万里一徘徊虽有矰缴靑天曷猜

圣人出

圣人出奉昌期百六遘九五归白帝死赤龙飞指函谷度崤坻封府库戢兵师戒父老起伤痍五诸侯从义旗猎天狼网妖鸱裂茅胙巩鸿基垂百祀永无为

上邪

上邪与君相知譬彼结发而盟山摧海枯志不移白日迥瞩肝膈洞披我手君腕用不得私车轮坏马足罢东家宴西家毁何用钱刀丘积横金垂紫龌龊为

临高台

临高台瞰横江井干百尺郁连空下何以江上何以空不有北泳之鱼必有南逝之鸿望不极兮意无终乌织西兔投东袖中有短札渐将陈口语数百千言削为数言复湮沦秦筝扬赵瑟侍曷不欢各心意人何乐乐得遂

远如期

远如期招四夷皇帝坐殿上麒麟辟邪符拔騊駼拖沓焉施弛苑囿付民居诏司农罢轮台皇帝坐殿上干羽舞两阶羣臣上寿玉巵单于来单于来

石流

石流者何汤汤使者来自扶桑赤日所起烂烂铄金而沃焦地不爱宝石来献膏泛恒沙攀悬度奉明主饵之与天齐数

岐山操

哀哀我民愚圣狎主余之弗庇忍以贻虏率西水浒至于岐下伐材中林陶瓦堲土民未休舍余敢宁处顾视周原厥田膴膴是穮是蓘以待来者

拘幽操

雷霆纷如日晻瞖兮天威方煽庸敢怠兮不知纪厯寒暑递兮潜志消息怳惊寐兮庶几君王一感悔兮臣不爱死虞圣累兮

文王操

矫矫长离将翱翔兮肃雝和鸣中宫商兮奉王威灵揆不庭兮庶邦子来后夫亡兮上帝临汝敢遑宁兮地道无成中心伤兮

箕子操

于嗟王子跳兮生以系我宗祧于嗟王子磔兮死以殉我社稷嗟余之不及兮黙黙以苟存弃道毁质兮离人伦余贞疢兮敢望瘳晻日垂照兮没齿奚尤

采薇操

上山采薇斧冰炊之旷荡八垠顾瞻若縻何所非人季昆是依达者互贤曷救其非句吴之乡彼髠庶几

越裳操

赫赫文考秉德渊冲奕世而仁八荒来同彼荒越裳侏■〈亻离〉其音何以贽我有斐驯禽驯禽伊何耿介洁茂言荐文庙言扰灵囿厥雊喔喔厥羽鹤鹤天质应金其音中角嗟予小子敢尸国祥无怠无荒敬朂嗣王

龟山操

龟之山吐云蔽龟山兮彼龟不知以云藩兮予望鲁社龟兮间之君臣交贤谁兮辨之噫

将归操

美哉水洋洋兮中有潜龙变无方兮饵欲蔽灵黯行藏兮黾蚁伏窥胡弗祥兮盍归乎来惠吾党兮息魄虞渊众趋冥兮加我数年绍余光兮

猗兰操

猗猗丛兰芬于幽阻彼美蘅杜风所揄吐芃芃禾黍罹此暑雨槁实不恤世有饥者徘徊九方靡即宁处君子悦心不在爵土嗟余已迈归从兰所

残形操

有梦维狸兮而残其形吉兮胡祥灾兮而使我怦营临深渊兮履薄冰奉先人遗兮敢隳成

履霜操

皇旻佐威兮夜陨霜苴屦茄衣兮透若亡霜胡为兮加憯凄君晨朝兮毋粟乃肌欲自明兮伤君志泪滂沱兮念宗祀

雉朝飞

有雉朝雊兮呼其雌角角粥粥兮光陆离我欲呼兮应者谁阳春被天兮蹇独憯凄西乌欲没兮余将安归

别鹄操

双鹄摩天兮翼中垂临当诀兮感仳离有子无子兮帝命之轻弃置兮谁适为妃

采芝操

坡陀崇阜草木菁茂畴其餦者郁郁三秀皇帝创始功冠万古唐哉虞哉巢许不知我以为芝人以为薇扣镰长謡白云沾衣

霹雳引

七曜受署五气调八荒来同万国朝后来防风伏欧刀

走马引

山空兮狗不吠鸡不啼马胡来兮踯躅而悲嘶吁嗟天马警余兮以徙余敢寜止

思归引（一曰离拘操）

不覩宫中贵安知妾家贫火齐饰交疏蜀锦充下陈玉馔不能名兰膏自氤氲（一解）新王富春秋炫饰夺朝霞奉妾金条脱永愿托姻娅三千蛾眉女一一让容华（二解）妾人坐忳悒忳悒如探汤目视等埃尘肠类刀矢攻蚤奉父母身为礼以乱终（三解）淇水浩无津方舟曷相援先王未面命何以待黄泉怦营深宫里天地狭如弦（四解）杀身良不易苟遇诚亦非引领就高县黄鸟为哀啼我欲竟此曲此曲令心悲（五解）

又

思归引归东吴鼔余翼翱翔恣所如泛七泽凌五湖覩我钓所中悦愉云郁术波萦纡帷天烛星无恒居浮家水猎乐有余宜城稻松江鲈媍奏飱妾湛酤饱鸣琴醉呼卢

榜枻歌

张翠盖兮泛靑翰■〈衤俞〉修裾兮气芬芬其以兰口欲吐兮中阏之中心惭惶兮贪夺之顾薇贱兮焉匹离君心妍兮自色飞

采葛

欲明不明闻杼机卧薪君王来起之我今采葛以后时欲明不明闻鐯■〈庣斗〉卧薪君王日不休我今采葛以逍遥

精列

独何之天地相雠诅其间安得怡其间安得怡亮怀千秋向焉能度一时愿攀飞龙翼故里以徘徊故里以徘徊飞龙腾天去鳅鳝来相依鳅鳝来相依眸子向内生谁为辨雄雌谁为辨雄雌和光同其尘老氏我所师金石随年销眞人旷无期

对酒

对酒歌少年白发蒙其顚四坐且勿喧踯躅吞声内相怜欲有叙家世二千石乘朱轮者将十人弱冠明经射策甲第为郎无状偃蹇不迁无蔽芾以藏其朱颜绛灌将相大臣自愧其妍侧目而睊睊安令文墨操吏权斥之去一徃勿复言惭无贾生之策彷徨公交车靡阶以自前月请囊粟十百钱陛下万寿小臣归田

日重光行

日重光拂扶桑耀嵎夷日重光天老乃复洗沐之日重光左右五色菌离披日重光灿若明镜火齐日重光万象同志仰昭回日重光告羲和勿频挥日重光留昃且为中日重光覆盆之烛鄙所希

月重轮行

缭绕霞虹太清之府烛龙者何煌煌炯若虞帝华瞳飞鞅不周以方羲驭陛下皇后坐宫中各百千万岁

步出夏门行

六神诸山沦涟大壑北风勃来簸荡不息帝命巨鳌更负危揭冠簪东出以为碣石烛龙双眸以为日月下苞苍苍浩荡靡极幸甚至哉歌以咏志

右观沧海

孟冬十月王师振旅旌旗扬天鞞铎万舞槖駞騊駼不知纪数犀毗黄金跪而衔组归马华山放牛桃林大酺三日黔首欢霪幸甚至哉歌以咏志

右十月

西游秦中板屋以处东折宋鲁逢掖章甫断发文身以凌句吴燕赵慷慨弹铗歌呼八方异施等若五时义问休畅所底如归幸甚至哉歌以咏志

右土不同

神龟支床生理中絶不如刳肠逝而见筴干霄之材谥曰柽榉风雨飘飖狐鸟托处纵生而雄厥名丈夫安能百年与饮食俱幸甚至哉歌以咏志

右龟虽寿

平陵东行

郁郁平陵树日夜生秋风风声一何悲树色何朦胧不敢出声啼掩咽歌义公平陵多贵豪不为商与农黄绶二千石墨绶侍中郎出用牛车载户用金碧蒙老少六七辈气色何昂藏口但新室臣何论我高皇嗟哉义公里榛棘复污潢狐兔欢索羣鱼鳖亦来宫安得冥途轨侧身以相从（右本旨）

又

平陵东车隆隆郭家小儿葬若翁葬若翁来送丧谁其最贤槐里公槐里公多竒客迅如飙鹰虎如力虎如力卒夷灭曷不将去击胡貊

又

平陵东谁最雄父为丞相子侍中子侍中气成虹黄金不归大司农大司农走钱龙承相之室金为梁金为梁玉为圮曷不舍去居天子

王子乔

王子乔变化白鹤长逍遥变化白鹤长逍遥下游来王子乔璠玉为衣砂为冠垂玄裳朝谒紫淸轩辕大道皇谁者介广成老公授尔浮丘之伯令尔吹笙复鼓簧下视尘界三千霜今上圣灵发百祥安期之鹿离哉双胡弗至止相翱翔侑以紫芝荐琼浆柏梁之臣前奏章今上圣灵永无疆离披短翮角殷璘唶欲报帝还靡因

桂之树行

桂之树桂之树乃在苍梧之阳岭曼衍而崷崪翠羽为叶苍虬为株萼何葳蕤葐敷黄如黄金粟赤如珊瑚珠桂之树僊者四五人骖驾凤皇来谓是日精月华敎迩采服不衰一岁口泽馨二岁体骨轻三岁毛羽生朝见上帝赐女麟车霓旌翱翔玉虚太淸翱翔太淸天为乐不可言

钓竿行

饥饭渭水旁渴饮渭水流大鱼絶饵去小鱼不回头不知何王子施施来上钩

满歌行

为善无近名不见古人逊天下躬耕逃之渭水洗耳见轻又言为恶无近刑不见古人佯狂漆身清质浊文卒称逸民桓文假仁乃霸四海盗跖脯肝以牖下死乾坤失信刚柔安纪五星背躔焉所照理我欲为善善不可为我欲为恶恶非所知刑名之间余其庶而何以导之仪狄我师栖山得玉将刖而足泅海得珠将剖而肉不如种田畆得秫与粟家蓄五母鸡二母彘一日一饱三日一醉出则止野归则止舍不知有天无论在地东邻送丧西邻生儿寒暑为垆风雨鼓之销冶红颜以就衰羸旷视今古曷如蜉蝣智者亡何聊以不忧王孙达生厥师庄周庄周怖死抑孰与俦

空城雀

雀不能飞向天又不能游深渊胡为刺促草莽间曷不愧其朝东而暮西决翼仅寻丈枪榆为天池皇皇者何忧稻粱田家罘罝正高张何不舍去复彷徨志命相就罹祸殃

蛱蝶行

蛱蝶来踰苑墙为是百卉芬芳悲哉蛱蝶不覩百卉但覩翩翩之燕衔哺其子燕有三子忽失其二燕乃舍我而东西仰见一老鸱耽耽下视喙血流离蛱蝶耸身而奋飞顾谢此燕始谓尔强曷不更哺其子令我揶揄道旁今日乐相乐别后莫相忘

弇州四部稿巻四

●钦定四库全书

弇州四部稿巻五

（明）王世贞 撰

○诗部

△拟古乐府五十九首

西门行

岀西门冢累累车中幸有酒不饮奚之但复饮沈醉当自知焉能前驺后殿束缚乃翁为雷大鼓炙鸣笙试问冢中枯曷不为起听飞霜激流征六月清霜零即呼道傍子为我辨其声虽无故人锺子期但操山水中所私虽无故人锺子期但操山水中所私相逢侠邪路轮仄伤马蹄与君非一体何用不相疑

又

步出城西门但见两两垂杨高枝自相樛低枝亦成行昔者手植之不敢望人长十年不相遘覩此参天势莫当东家秃柏偃蹇气欲尽令我箕踞叹息此树傍人间世一何茫茫丈夫宛转间倐忽生辉光巧命搏参差竒贤避颉颃扶杖且归来兄呼醪嫂呼豨大媍洗爵小媍前致辞俱覩百年树不覩人生百岁时今日乐相乐何用戚戚缠思悲

东门行

出东门曷不言归我欲从九夷不赍八月粮未满十二驽驹蹄手操蒯缑剑囊裹一束书但趋咸阳道上鹊啄乌栖竟何之竟何之东有霍家骠骑西有丞相屈牦黄金如山风雨立前安用蒯缑束书为黄金如山风雨立前安用蒯缑束书为咄女从九夷咸阳道上生不支

又

遥睇城东陌冠葢郁峥嵘主称且尽觞客辞不胜情徒御亦相属眤眤作私声古来涕泪地春草不易靑生年未期百过迹在长征抚悼髀肉消栉悼鬓发星白日为风雷皇干乍冥冥居人恬卧起道途失精灵弧矢固畴志垂堂毋乃轻

却东西行

黄鹄从东来饮啄且裵徊不知将何意延颈向我啼渺渺行役子三载客东沂将托千仞风及我万里归耸身从之去扶揺不支持一举决云汉再举歴天池敛翼下置我乃在弱水西弱水浩茫茫终古日月迷愿迩更成遥为恩亦何施不愿故乡归不愿黄鹄来但愿得美酒日进百千巵

秋胡行

寒暑易遭天地难为仁寒暑易遭天地难为仁重华作相焉宥四臣周公虽圣不得亲亲鲁用仲尼曷利壬人歌以言之天地难为仁（一解）

昼夜相敓日月难为明昼夜相敓日月难为明幽谷蔀屋伏阴卒萌象共滔天水土是冯岳荐何重帝言何轻歌以言之日月难为明（二解）

七雄斗驱英佐亦何多七雄斗驱英佐亦何多等智齐力卒莫相加老骥皂伏致远者驽岂必中才逢数则哿歌以言之英佐亦何多（三解）

修辞曷量显者自为工修辞曷量显者自为工等彼鸿鹄唳霄则雄世无太师孰采民风槐里渺邈曷折充宗歌以言之显者自为工（四解）

俗累易捐九州岛不足居俗累易捐九州岛不足居道逢僊长自称安期手执大药其甘如饴谓女愤嫉秘莫肯贻歌以言之九州岛不足居（五解）

孤儿行

孤儿来乞食一何惨凄问汝父兄何之长跪答言父为酒泉太守匈奴来遮贰师入酒泉血肉付枭与鸱有一老胡絷我母马蹄倐忽不见隐隐闻啼兄行贾海南十载不得归人云鲸波山立而血人安能远相期孤儿中气咽不复更致辞我有匕首赠女令从材官雪女仇迫暮无食穷冬乏衣形容皲瘃尽手足自相樛黄泉渐迩白日易晞父仇虽重焉能奋飞

苦思行

帝母治金天戴胜光陆离弱水中间隔安能奉僊仪感此靑鸟音电毂下瑶池遣信要上元飘飖双玉衣再拜前致诚乞取五岳之眞形谓女胎性多淫杀毋为慕长生柏梁亘穹霄宇宙正佳兵北风凄凄白日就冥虽有蟠桃不栽茂陵

当事君行

丈夫委质事君薄命多苦辛窈窕不胜冶容靡复奉清尘鸡皮者妇三少六宫当一身羊车轻薄谁子轧轧入宫闉桃李乃擅阳春松柏摧为薪已矣殆哉归欤草莽竟何陈

燕歌行

秋霜肃肃摧庭枯晨风何悲夜鸣謼使妾为遘不须臾怳兮类君忽若无为君中夜起踌躇雕栏簌簌悬眞珠二十八宿罗天衢欲明未明焉所如君当为龙妾云俱冲飙在天忽驱之西流之蟾东飞乌乐往忧来不相虞盛年冉冉辞人徂裁吟代哭中成吁安能为情自巻舒

其二

白日晼晩夜何其兰缸茕茕照妾悲带长髻短中自支妾人少年工愁思忧来无方不可治丈夫桑弧谁制之谁令璆然不下帷鸿鹄双飜复为谁援琴奏弦歌和词宫折商促指间离白葛巾裙衫弋绨念君寒暄并一时南山乔松靑不移虽有中坚色难期愿君归来及时归

妍歌

今日乐相乐与君恣游遨霞车扶飙御天酒泛星匏安期羞大枣阿母荐蟠桃王子奏玉笙夫人击云璈月姊将明镜天孙奉织绡双成扶入帐飞琼脱我袍千年为一宴万年为一宵

古八变歌

秋风何憭栗恶我罗裳衣昼短不成匹中夜理鸣机晨风俱南翔熠耀竟何之皑皑枝头霜隐隐上蛾眉盛年忽已过游子安用归

同声歌

今夕复何夕得奉君子欢明烛在髙堂三星灿以烂卺饮不逮终褵结自成寛绸缪非一状要约故万端感君缠绵意报以中心肝愿为黍与臛奉君朝夕餐愿为缟与絺备君衣中单二候愿多夕三时愿多寒金石有时泐中怀长不刋鸣鸡何咿喔北斗渐阑干欲起复彷徨人生会面难

妾薄命

西家艳女罗敷柔肌金城土酥皎若淸冰玉壶双波滟滟睛矑娇啼芙蓉露珠吹气兰醒蕙苏头上倭堕俄俄暖金雀钗婀娜鬓云对侵翠蛾湘裙十二纤罗衣■〈衤肖〉无风自波下隐双莲绣鞾柔荑飞梭流黄织成比翼鸳鸯娇歌激尘绕梁浮云如掣不扬妙舞婉盻生光四坐粉黛摧藏十六狂且见求要眇微言不酬黏竿挟弹遨游凉飔翛翛药裯徘徊顾影无俦昼永更长岁修东邻冶容少年娶妇曷鼻魋颜怨耦等诽齐怜目成色授神传沈吟却行不前命矣夫复何言

短歌行

置酒中堂伐丝比簧湎以益欢志人慨慷慨慷生迹类此繁响盈盈在耳忽忽沦往灼灼其华朔凋春敷所并枝叶不作根株劳我以人伊何莫遐天地偶尔逢之者嗟仰穷二曜高不得掇俯即大壑深不得没王乔安期服食难量锢兹委蜕仅三千霜

长歌行

轩皇亿万纪三光恒若斯人生百年内譬若朝露晞前者吾不作后者亦焉知平生异荣贱冢墓识为谁华榱及膏畆安得遂相携托体于子孙痛痾各自支株株同根蒂叶叶自轻离蒙庄等彭殇终复修文辞尼轲固随化垂言亦庶几

又（答于鳞）

昭昭阳春色令我好容姿庶草各自骄谁能念先萎秋气发鸣蝉噭噭多伏悲逝水但知东逝日但知西人生坚强志乃欲与时违

其二

蜿蜿云中龙煜煜双飞翼扶侍日月车周旋于八极中有芙蓉冠蛾眉何修淑盼我若旧欢贻我药五色顾恋尘中乐徘徊不能食旷刼不再逢怊怅安所即

其三

白露秋澄澄漙我桂树林愁思中夜发披衣不逮衿晨风无停号蟋蟀时再吟举头见明月低头泪涔霪明月万里光妾人万里心愿为随光去万里不能任北斗酿酒浆南斗为我斟言欲解我忧忧来一何深

相逢行

相逢美少年俱在洛城东绣毂珊瑚鞭驱马若游龙华鞴臂苍鹰马后好妖童周道不肯分呵叱争如风各言父兄业不独夸身雄小吏二千石大吏至三公男当执金吾女当备椒房铁券恕十死金书尚煌煌壁藏亡命侠睚眦不肯空行旅为弛肩居者起相从不覩少年争安知富贵功

皇都篇

皇都丽宫阙柏梁复建章列宿散金铺驰道絶天阊车声属旦暮马足浩纵横丞相东阁开冠葢倐成行不爱丞相怜但爱侍中郎宇宙销黄金大海为垆缸风雷白日变精灵俱走藏昔日平津馆今为鬬鸡场

长干行

上客酒莫倾请听长干行长干十二高楼夭矫若飞虹回飙却檐楣赤日眩雕■楼中何所有娇女字倾城五尺明珊瑚覩者无不惊姊妹不得骄父母不敢高声流盼灼朝霞缓齿兰芳生头上金雀钗一一衔珠珰腰间琼瑶佩行步中宫商鸳鸯生不识绣出便成双十五嫁小吏小吏焦仲卿三朝上府牍四夕践府更府公拮据不得宁十五休澣期中厨刺刺宰猪羊不见小吏还乃过邯郸倡邯郸倡善为蛊不可方长干女守空房峩峩凤凰桥焉见飞且鸣淼淼天河水指影竟无形女身既已非为妇空得名恒恐容华变薄命委秋霜温衾不甘暖涕泪沾衣裳

白头吟（用本事本调）

南山有匹鸟自呼为凤凰虽复具五色不能顾其双（一解）昔者呼凤皇凤皇不成双今者呼凤皇凤意不求皇（二解）昔求一何难今飞一何易今去呼不来昔来推不去（三解）新人芙蓉花旧人芙蓉枝新人山作眉旧人霜作眉（四解）妾无百种态是君当心际妾无百种嗤是君心别时（五解）床上五弦琴一弦今一心新弦终须断旧弦不可寻（六解）

苦寒行

驱马度阴山积雪何茫茫疾风四隅来马首浩纵横高原无俦迹顾影仅为双孤兽索其羣栖鸟向阳翔寒暑客路深况乃异戎荒沈怀幽闺妇玉筯啼红妆旭日未及旦轧轧涩流黄年命不在已安能顾四方人生今失职岁暮问他乡

怨歌行

啼不必遡风而振柯泪不必决溜而倾河中心自樛郁五情竟焉他吾顾松与栝众视等春华冠裳为徽纆文语强相加随涉诣扶桑弱樯试鲸波操者竟何言他人其奈何念欲开耳目周体悉尘沙自非洪乔质焉能凌紫霞

怨诗行

忠臣不可为良臣不可求李牧却秦师功多竟不侯朝谗进郭开夕骨委荒丘千金卖社稷举宗托仇雠蒙恬破匈奴挟棰河南收长城五千里雉堞如云浮赵高从中制片纸下沙丘扶苏掩袂啼一剑死阳周合若投胶漆弃若覆水杯捐脰非所难谁为终国忧我欲寄此曲此曲多悲思今日乐相乐别后莫相疑

独漉篇

独漉独漉水清泥浊知人惟艰圣哲斯恧蓄豹捕鼠捷不如狸狐裘施燠曷如绤絺煜煜绮罗服丧柰何郁郁兰蕙饥后稻禾骐骥千里水用曷神吐绶五色曷能丝纶岂不怀贤在敌则雠虽有南威外遇莫求国之云亡憸夫孔壬嗟彼负乘莫非行禽

乌生

乌生八九子营巢高树顚得食不充腹置之咽嗉间八九子争向乌力不能任诸雏毛羽剥落皮骨憔悴尾毕逋八九子翼以肥各自东西飞光乌夜悲啼血继之八九子争食喧野田谁来念乌饥乌且死愿天莫生乌但生枭与鸱陛下仁圣海宇咸庆乌不返哺莫知故

野田黄雀行

黄雀摩天飞乃遭鸷鸟搏不遇訇农君微物焉见録（一解）东家张罗网黏竿黏黄雀西家得黄雀置之巾箱中哺食养毛羽纵之归大空（二解）何以报弘农四世作三公何以结信缘约指一双环（三解）道逢白额虎帖尾复低头流矢在足心刺刺如有求不忍为拔矢踊跃登山■〈土幻〉矫为风伯鞭■〈火霍〉为电光流（四解）返顾决一咀皮骨倐无存命亦不在大报亦不在恩念此野田雀气结不能言（五解）

鞠歌行

狡容颜夸子都以适师冕同狂且承五弦峄阳梧构爨宿火让焦枯案驺虞搏妖狐扰捷安得同韩卢骥骨立仰晨餔不遘伯乐竟盐车鹰扬谁老匹夫徒手迫暮簏无鱼相仲父出囚拘霸齐曷繇管夷吾

君子行

莫以君子交断絶小人欢小人蓄疑毒君子受其患鲛蜃岂不雄力能排丘山所遇无完物齿锷如刀镮大造为余种置之溟海间神龙不羞宅喣沫各相安所以太丘长广道以自全恻怆东京客达者悲其贤

上留田

晨兴陟彼南冈上留田采薪不得盈筐上留田稍后食时釜空上留田别室罗酒及浆上留田毳貉为衣葛裳上留田手足寒燠异方上留田（一解）中夜暴客踰垣上留田气迫不得呼援上留田目中谁耶所恩上留田捧足鸟兽窜奔上留田（二解）冒刃者何卫兄上留田仓卒亲疎见情上留田俯肝掐心怦营上留田枯枝离披更荣上留田（三解）

度关山

度关山诘曲复崔嵬虽有车畏轮摧十步五坐泣且啼啼声一何悲疾风吹尘自我后来回望故乡茫何覩哉前覩黄河水水流何瀺灂一夜胡马过河边草如削河边草如削安能更民居居民尚远徙行子欲何之鸱枭为好音豺虎亦规行四方不识人来称弟与兄温铁益知柔茹荼益知甘平生少自足临难追故欢度关山那得不沾衣日夜见去人寥寥归者稀

前缓声歌

天倾西北一如地之东南俯仰大造安得两相兼猛兽爪牙一何威欲搏雉鹜不能奋飞鲸鱼跋浪雷奔焉见走陆若人王子乔独身化为鹤不能挈父母而逍遥宾客满堂前致辞愿君福寿与天齐情知非眞实且为进金罍

置酒行

置酒高堂上乐声惨不发手抱三鹍弦檀槽如秋月此乐名为谁言是胡中出本以冩哀思云何虞宾客听曲各称好竟令沈怀郁繁响赴流光悠悠逝仓卒末坐而楚衣一听三叹息

悲哉行

四坐且罢欢听我悲哉行悲从中心发轻言涕自零疾风吹难散春阳不能平矫矫南山松屈为虬龙形干霄自本性焉用美好称宁为折蕙兰安为令不芳但覩连城碎谁覩改其光与世既殊辙各自伸所长悲哉复悲哉古今尚茫茫

当墙欲高行

墙欲高雉堞何崔嵬室中之藏永无菑蹻跖过之不能竦身而奋飞我谓墙欲高彼谓曷不卑丈夫快举事安能两相全当为雠敌忌莫受亲戚怜

枯鱼过河泣

鲂鲤水中居寄声于枯鱼女欲顾俦匹不能保其躯主饮过三爵短袖出中厨脯腊无不为还得我时否枯鱼泣寄声鲂鲤太不慈我当无女日女当有我时大海天茫茫喣沫各相怡但覩长千岁焉覩后来菑

白石歌

白石烂饥为黍■〈兠，金代儿〉鍪臼干戈杵男何耕生远戍女何织生当户腰鎌牧鸡豚散走不复顾尧舜邈生不逢汤与武羲轮仓皇焉得暮人欤鬼耶悲哉伍

补铙歌四章

乐府唯铙歌歌吹不易拟亦不能尽拟后有四唯名存而辞阙余因为补之亦取其近似而已不能如优孟之抵掌也

钓竿

钓竿靑漓漇钓饵一何芬旨且肥小鱼疾走不敢回顾大鱼施施来大鱼恒苦饱小鱼恒苦饥大鱼既失故小鱼施施去乃不知东有属玉鵁鶄西有鸥与鹭

玄云

玄云衡空自西徂东暧曃承日万族无光风伯为前导雨师应后驰膏我畛畆惠我蒸黎嗟嗟惠我蒸黎天公不任怨亦不任受德县官大酺欢乐无极

务成

崇伯子禹佐舜平水土告成上皇皇锡之大夏化益佐禹乱天下告成上皇皇屈为夏辅功施既殊等引分安所存吁吁胡至如务成子光乃遽湛奫霜霰自表坚曷捐天地仁

黄雀

黄雀儿头如栗翅如双桃叶飞鸣一何翾捷黄雀儿三时常苦饥一时不饥得身肥前有网罗不能奋飞嗟嗟生饥曷与死饱充君之鼎俎曷若不利君之禾稻

豫章行

豫章富竒植晻冉经大年上摩千仞霄下荫百顷田飞羽无窥地栖足莫覩天精灵若附冯风雷自樛缠东都宏制作制作首明堂万材悉以周所希在栋梁一经匠氏顾宁辞剪刈伤毁质应世求两重竟何当

董逃行

仰见东京郁盘城郭半摧不完虽有室家无烟荧荧赤烬几寒（一解）道途者何啼声父呼他人不譍血肉杂潦纵横梦不覩织与耕（二解）旌旄撇沓虎贲下有金紫纷纷靑天无飙忽尘县官仓皇曷云（三解）西京髙帝所方万户枳棘夷伤峩峩未央建章百一郿坞葢藏（四解）忼矫我公司徒独任捐体扫除焕若一气昭苏延敌追雠大屠（五解）

吁嗟篇

吁嗟得为人生世胡不宜瞽行趋荆棘侧足舍周逵谁谓八纮广束身渐如丝越舟而向北齐辕而更西盻睐絶穷途安得展光辉泛泛江湖萍预欲远相期明月虽有光不照浊水泥与世既殊适吁嗟竟安归

蒲生篇

靑靑水中蒲结根何卑弱甘无长年固所望归履席虽蹈剪刈伤微质终有托恒恐秋霜至百卉坐俱索荣茂本不偕云胡先摇落感此中郁蒸喟焉芳华烁君明倘垂照埽除安为薄

煌煌京洛行

煌煌京洛肇迹光武服行共俭奄宅中土天关玉门以界夷夏外户不闭中夜行旅（一解）爰及二宗肃雝明堂畴其宾者三老五更邑多藏餦畆栖赢粮声实华鬯西京有光（二解）煌煌京洛常侍毁之毁伊成之司徒伯始常侍虣哉蠧啮天纪司徒栖栖不恤其纬（三解）煌煌京洛董逃仇之仇伊殴之将军何侯唶彼董矣卒顚厥室嗟彼何矣自贻伊戚（四解）

门有车马客行

上客停轮筐小媍罢流黄小妇出肃客呼水进酒浆问客何方来客亦不肯言但覩双茘枝朱实自殷斓谢客忽唯昔茘枝生南海欲因求欢耗车马去不待炎洲翡翠鸟双双互相乐宁知鸿鴈若飞不度湘岳

善哉行

唯昔帝辛任志淫刑三分失二施然自矜（一解）唯周王发纯心向贤诸侯八百虎贲三千（二解）大白帝辛小白妲己毋言臣分寔示君轨（三解）武庚何圣管蔡何惛畴无父母畴无季昆（四解）桀为不道汤放南巢周有桓文以遏其骄（五解）秦政卑臣二世而■〈灭〉■〈豸契〉貐海宇为千秋孽（六解）上严昊天下严匹夫黄屋左纛曽为而躯（七解）

又

今胡不乐烹鲤■〈包上火下〉鴈篪管嘈杂众大称善（一解）天光渐倾咸谓无归纎阿受御嗣其扬辉（二解）客有韩娥偻行曼歌哀激当心涕泗滂沱（三解）斯为相国卒霸秦世晨朝百僚夕送东市（四解）错衣朝衣谓调兵食忽见前后森如霜戟（五解）哀乐矢催当身乃知酒不速沥日昃之离（六解）

太山梁甫吟

嵬嵬天门山郁郁梁父禅金泥閟玉册荣光曀昭倩贤圣七十二其名几称见何况于谋臣飘沦同春霰阙里困韦裳千秋丽河汉亦有抱膝人居然恬贫贱吴趋行上客且缓骖请听

吴趋行

太伯让周王剪发窜蛮荆季子守遗节屈体臣后生要离捐肢体伍员抉目睛岂若被裘子兼复韬其名言游佩端委文学启休明赁舂无凡客门卒亦僊卿震泽含变化大海发精灵焉类十室邑步趋恒自矜

盘石篇

山石何盘盘水流何溅溅溅溅东流水乃在盘石间长与本根辞一往竟不还委蛇东到海经过诸神山巨鳌来戏游日月双回旋珊瑚鲛人珠光彩烂纠缠丹鰕须如戟龙炬照神渊旷荡无终止大壑易沦涟盘石有本性屹立竟何言

白马篇

白马西北驰矫若云中电胡锦作障泥络头珊瑚钿片片汗桃花喷嘶赤琼霰捐身出大漠雄才为君见祁连春如赭白日苍黄变所至自无坚腾骁必居先横悬单于首驰奏未央殿改从中黄服遂压天闲选苜蓿春正饶力疲不成咽遗像在凌烟英风飒然变亮无百年物得施躯不贱

邯郸才人嫁为厮养卒妇

高若升高木幽若栖幽谷雨落归川泽浮云遂不属飞萼谢琼枝卒为泥中辱西施苎罗村红颜初殊俗朝为民家女暮颛吴宫宿赵王有才人皎洁明如玉一朝事势异养卒来相逐两世当一身荣衰何其促寄言宫中侣为恩谁终笃

齐讴行

莫以敖辟讥听我奏齐讴右顾枕岱宗左负沧海流维昔师尚父建册表营丘四履征不庭一钺奠成周烈哉桓公筴首政举其雠九合匪兵车衣食东诸侯妖吕荡氛波炎烬几不收哀王倡大义绛灌始协谋九有提一隅三勲古无俦乱民矜炙輠养客悲蒯缑小惠薄陈常非和诮梁丘愤誂杀士桃刺促媚姬裘鄙矣牛山宴泣涕言爽鸠

十五

骋望平原路郁葱何所有狐兔不足陈麋鹿窜乱走鹿走何迷离血肉俄缭绕饥鹰食不多饱犬食亦少马尾捎归来鷩于退飞鸟

弇州四部稿巻五

●钦定四库全书

弇州四部稿巻六

（明）王世贞 撰

○诗部

△拟古乐府四十七首

僊人篇

结茅华山顚上有苍鳞车僊者四五人要我偕所如遨游天汉上经歴万里余人间所见星乃是千白榆玫瑰切庭阶木难交绮疏不知何宫殿但恠非人居呀然珠帘起四角垂流苏中坐太乙君夹侍靑童姝饮我丹霞浆令我易肌肤碧藕错朱桃玉馔芬且腴天乐不能名但用穷欢娱回首望故乡妻孥不得俱坐此一念谪聊复在泥涂疆畴虽歴歴他姓治田庐欲返渺何因恻怆但含吁

艳歌行

手种梧桐树竹实何累累緑叶间紫茎玄露自垂饴不为游居念但愿凤皇来凤皇不相顾但见乌鹊羣争栖一何喧逐令为伐倒此树乌鹊惊飞向天悲南山五文鸟自称为凤皇听此梧桐竹实千里飞相从下覩荒畴何依百鸟拱之缭戾而徘徊乌鹊得志凤皇畴归终始失据曷已心悲

艳歌何常行

生男不为贵都尉执金吾生女不为贵小者号婕妤不为家人产鄠杜千顷余不为富第宅宝玉厕门枢鸣钟会子姓列鼎荐膏腴温爽易炎寒欢宴乱昏晡醉履不及尘妖姬递来扶妖姬十四五颜色胜罗敷但愿长如是不愿更何如折

杨柳行

曷不为男子不覩苎罗村种蠡两谋臣不能胜妇人（一解）齐讴走仲尼秦乐逐由余但施妇人巧贤圣亦不如（二解）绛灌及樊郦手扶汉天子匈奴北方来不如一公主（三解）东家有匹雏牝者亦司晨西家妇女坐床上男子拜伏堂下尘（四解）

淮南王

淮南王习长生金匕玉鼎琉璃缾珊瑚抄药飞雪轻役属草木尽成兵前殿赤节后园辎斩八公先导之锵球瑟琴相谐鸣靑鸾白鹿杂沓迎生汉藩不为臣见上帝称寡人守厕三载多苦辛曷不忠孝位天眞

陇上壮士歌

陇上壮士南安陈便便腹干藏千人绣袍窄袖黄金鳞双虹熻■〈火霍〉盘秋旻大刀蛇矛近輙嗔何来一校交逡巡蛇矛去腕刀不神雠尔■〈马聂〉骢迹何新可怜养士同心肝死者陇上生长安西吹晨风东逝澜为尔抵节歌盘桓

行路难

寒不入阿房中春不出轮台东轮台岂无春层冰■〈石累〉砢焉能通策驽马上剑阁悬度絙索贯复穷发白帝下峡江以风目不得瞬飞不得同人生本末竟焉岐积贱累荣各因之南山有鸟易凤皇毛羽剥落便摧藏行路难君自伤

又

虎肉同类更向驺虞骄鸿飞大冥鹡鸰招神龟刺促化阳鱎销冶干将成铅刀黄金山重义秋毫坦坦天衢趋侠邪前车轴折后争夸不臣县官臣私家珠琲络钩于阗珂意气悦怿若春花月请十百恒苦饥名刺漫灭竟安之后衣露胫冠达髢蒯缑一弹幡哉归行路难君自悲

又

陆不必车昆仑水不必航扶桑恩爱苟一亏咫尺天茫茫三飱诣莽苍其腹犹果然安能飱风吸露穷岁年纵有王子晋安得日日好容颜出门各自顾他人肯容恤千言成桃李一言变荆棘白刃如雪金如丘侠客报恩行报雠不在里巷间多在长安之道周行路难君自愁

秋闺曲

药房秋深兽金环美人参差语霜寒深浅自当竟何言戚戚准君道途间江有鲤鱼峩哉山虽欲裁信逝无还鸣蜩肃然损朱颜蕙草三枯折复捐安得明镜长少年

又

三星灼灼照鸣机素腕盈盈出绛帷夫君何在在辽西夏裁霜衣冬裁絺以此及君犹后时惟昔罗縠迫参差忽来酒间山岳移怆若庭前丹桂枝难何荣茂易何衰

白苎词

美人含娇出中堂鸣环饬步齐宫商流目一盼自余光怳若轻云扶太阳娱君靑春志意荒白日易短夜难长弦迫柱促乐渐终鞶鉴掩收意烦忡安能双驻酡颜红

又

美人列行烛明辉丝扬肉奋技争驰中有纤娃字夷施蕴香含粉天然眉流星逈月秋山低轻弦手语私念之令君抵节复沈吟愲结心志内不禁安能双飞度遥岑

隔谷歌

兄在城中弟在野饥食水寒衣火昼行罗飞夜掘鼠救我来救我来

弟为官人兄束缚鹡鸰双飞何刺促一遘罗网一饮啄安用生死长相逐

斗鸡篇

雄吹间淸鼍列彩冠长筵上客不言快主请更乐端金骹抗高尾介距何轩轩虚憍争恃气竦立怒仍专星炬闪朱眸飙轮搏双拳膆血何漓漇峩冠坼如莲为君效一决微命安足言宁如东郊雉伏窜受人怜

箕山行

唐尧厌九有授舜中复疑顾谓许武仲为我一代治对坐平阳宫北风吹茅茨武仲仰天笑咄嗟长眉儿吾宁箕山饿如此天下安用之富贵日以浓志意日以移老耼长守藏仲尼但栖栖前人自尊后人愈卑大鹏横空鹪鹩一枝鹓雏徘徊误吓老鸱所怜寂寂挂瓢意犹有千秋淸颍知

华周杞梁行（有序）

见林提学谈华周杞梁妻事有感于衷遂成一章

华杞感宾车骈刀灿双缨长驱荡莒师千里不留行岂为齐君死肯负隰侯生二婺争写哀中夜不絶声皇天为摧噫百雉拉然崩朋友自有心夫妇自有经始知乾坤大不胜一寸诚二绰岂不雄惜哉殉淫朋毋以鸿毛重遂令泰山轻

箜篌謡

公无渡河咨咨河波生鳞公无渡河咨咨河伯不仁公不知兮渡河而公溺之妾知公兮非兹流谁与归呜呼噫嘻

鸡鸣歌

银河迢迢星烂烂汝南鸣鸡夜将半行人出门中道叹欲归不能何时旦曲阳酒酣起更衣新声乍移霜乍飞

轻薄篇

末俗夸轻薄轻薄生有余骄意盘眼睫贵骨满头颅仲氏二千石伯兄千户侯小弟颇妍好出入尝奉车大母修成君女姊班婕妤问我汤沐邑鄠杜最上腴问我无名钱勅赐蜀山垆从奴衣火浣下客蹑眞珠丸金弹飞鸟椎铁击珊瑚挥霍和氏璧蹀躞大宛驹臂鹰出长楸斗鸡絶九衢帟油雨击鞠席绮寒摴蒲调笑采桑妇阑入酒家胡腰间雌雄剑双双玉辘轳一日不出匣中夜自呜謼破壁藏翁伯骂坐轻灌夫七贵为低眉将相薄不图不礼关都尉可怕执金吾道逢谈天者复矜意气殊千秋若指掌九州岛不足居一言无骚雅只字夺典谟李耳老秃翁仲尼亦竖儒謦欬细旃表立可成唐虞飞书招越裳挟棰鞭匈奴宁必卿曹子饮啖类屠沽相睨不相下异路请各趋扰扰两蜉蝣自贵亦自愚宁知靑门土贤豪始同途

夜坐吟

唧唧夜虫吟起我东西南北心丈夫户庭间行穷越嶲度天山高枝肃肃留远风追我少年及老翁邻家有酒沽不得岂须道途凋颜色

铙歌短箫曲

太白蚀月条支息烟积雪数丈高没祁连鸟兽猬缩不得前穹庐两三沬星悬单于今何适休屠日逐左右贤谷蠡当户两薁鞑曷不度漠而南逐水草汉兵咆哮正当道颇闻置三将军其一猿臂疾若飞大者善射习兵机小者号嫖姚天子最亲信多神威射生超乘良家儿袵金浴铁设长围六畜孕殰马弱不得逐归来祭天金人曷属寡妇抱儿哭哀哀死丧势不复唯有中国万里长偃兵革皇帝置酒羣臣欢乐无极

东武吟

罢鸟厌离枝罢客厌离乡听君行泣复坐诉令我断絶少年肠始从张侯号博望寻源凿空竟西方问君何所歴身毒安息大月支问君何所见深目高鼻巻眉髭其人何所珤葡萄汗血香都夷其俗何所尚嗜利轻杀易汉儿结营勃律河士卒樵汲供炊麋斧冰十指半堕落又有猛兽搏食之经行十三载皮肉消尽余音声音声固未改舌强亦难明忽覩嵬峩之宫阙不敢遽谓长安城不知张侯见天子何所言独封大邑金帛蕃甲第亦轩轩余者公交车门十上不得论最后稍为郎给钱十万令还乡庐井渐非故急欲问爷娘行逢耆旧为相指双冢累累置道旁新妇逐他人他人生儿已扶床对讫始大悲耆旧内相疑别时朱颜复鬒鬓今来其人鬼邪非又闻甘泉宫召按西边事乡导不乏兴应须故时吏家乡空荡尽枯骨终远弃吁嗟哉丈夫功成差足乐不如贫贱佣力作

猛虎行

北山饶风雪东山西山多网罗唯有南山足樵采其若白额斑文之虎何嗟虎胡乃白额而斑文目为流电飙若奔低头前告言汝虎既为百兽之王奈何搏噬絶其羣不见鸟中之凤饥食竹实众羽自归尊神龙变化岂后汝鱼鳖喣沫相和欣虎对之若不闻咆哮木叶风纷纷但欲得汝充虎腹安用繁辞诉苦辛天造万物岂为人上穷泱旷下沈沦巧网必遂私其身况尔同类多相食虎一食人何遽论

东飞伯劳歌

伯劳飞东燕飞西马头儿郎机头妻机声轧轧马凿落愿得两风并吹却织师误教织鸳鸯令我厌取向流黄儿郎三十年尚未珊瑚具装藕丝辔银镫碧篆温春宵俱留可怜向谁骄

结客少年场行

骢马玉连钱流苏障泥玛瑙鞭经过五陵畔结客多少年如渑之酒倾肯惜突兀黄金若山积散尽姓名都不问肝胆但许英雄识扶风夜深雪花白手提人头刎君侧为君报雠身并掷细看乃是当时客君不见东家钱刀坐朱紫魏其为朝武安夕如此结交竟何益

登高丘而望远海行

登高丘而望远海秦王者何二千载阿阙王基竟已灰瀛洲僊药空谁采初从梁甫匮金书七十二君俱不如已借神鞭驱怒石复张连弩射游鱼归来尽灭儒生口徐市茫茫竟何有祖龙未朽骊山身亡鹿先归赤帝手赤帝诸孙犹不闻文成五利日纷纷请君试上长安问唯有甘泉一片云

长相思

长相思望难期美人如花隔深闺轻霜剪涩凝臙脂靑黄碧緑诸色丝织成鸳鸯心自悲两心为一心明月照秋水一心成两心各悬三千里昔为比翼鸟翼折不能飞今为双星界河汉年年夜夜盼光辉

杨白花

宫中小女髻如鸦连臂蹋足唱杨花唱得杨花浑胜雪不知飘向阿谁家塞北江南望何极衠道藏鸦白门色沙深日冷不得靑独抱长条三叹息

阳春曲

汉女三千人一一盼阳春花开不见日愁遶翠蛾颦君王雨露在一身那得徧洒东门尘君不见赵家姊妹玉不如昭阳乍亲椒殿疎何况増成班婕妤

双燕离

双燕若双剪翩翾吴王宫自愿同生死岁岁掠春风吴宫火起焚其雄雌鸣啾啾入棘丛曷不从新鳏翼物微心重挑不得今春共衔泥明春黄口血漓漇不如庐江小吏妇犹胜会稽太守妻于阗采花歌

于阗采花女

采花置瓶中三日花憔悴红颜翻更红明年花纵破的应不胜我明年更明年渐不胜花妍西头黄金轮东头白银毂人生颜色得坚牢何必勃律河中三尺玉

中山孺子妾歌

中山孺子妾出自君王宫玉蕊堕九天犹能挂帘栊不见东家儿邯郸才人厮养妻朝来系马栈生割流黄帷江姬屈阴姬伸屈伸有竒亦有眞犀角偃月为何人

临江王节士歌

临江国城多侠儿■〈鵕，羽代鸟〉翿锦鞴冠雄鸡跪推王毂中尉府中尉府前乌夜啼不如蜩唽江头燕犹解衔来坟上泥夷门少年隐酒屠将身付心心不孤淮南金椎辟阳颅匈奴偶人射郅都若曹冠鞴胡为乎

山人劝酒

日迩不怿披寻幽沦道逢山人被山衣巾酌我葡萄九酝之美酒盛以瘿藤五华之灵尊尽倾尊中酒为唱靑天歌一歌还一杯柰此靑天何踞坐问山人汝今欲何为行将出山去搏弄造物为婴儿四皓归来皲■〈疒豕〉头皮赤符自新紫芝已萎羔鴈三至卧龙遂起行雨不休卒以暍死天施白玉棺生瘗王子乔何如留此口时进美酒长逍遥欲知出山者我是悔不老作吴山樵

日出入歌

日出东旸谷赤若赤琼毂日入西虞渊赪若赪玉盘空中日稍定团团黄金镜南陆令我暖北陆令我寒寒暖嗟自可为汝销朱颜但见日出入不见日后先长歌出入歌起我长恨端

结袜子歌

小吏摩足日腐儒结袜时张家两伧父不复顾腰肢愽得公卿名且为帝王知男儿事事仗人口安用区区七尺为自斟自咏自老死从他门外浮云驰

秦女巻衣曲

萯阳宫中漏未央荧荧初月丽初妆此时秦女唤梳沐此际泪湿罗衣裳邯郸倡姬秦国母秦王相国邯郸贾邯郸大贾秦仲父仲父舍人秦假父可怜君王才十五秦女贱赵女骄寄生茑萝出松标耐向民间击土缶难同贵邸伴吹箫

行行且游猎

行行且游猎遂出光禄塞秦地一掌间黄河落天外六郡良家五陵豪于阗玉鞭大食刀不爱县官封博望自从私客取临洮盘马弯弓月相向万族蹒跚魄先丧突出霜蹄狡兔先争看鸣镝苍鹰上黄沙一缕冲紫微角声四起胡霜飞少年割鲜且莫饮待我生挟单于归

采莲曲

兰为楫桂为桡靑丝笮沙棠舠十五女儿茜红绡轻裾明珰芬自飘花深叶高柰何腰中有文鹥并逍遥红蘤緑的一双娇回眸夸君心语要何意水长不通桥横塘别浦多风潮稀星薄露夜迢迢

梅花落

牕外梅花落辽西尚未归霜风吹玉笛寒月满金微此际征人幕应同少妇机那堪驿使断心逐岭鸿飞

铜雀伎

往事秦云逝深恩漳水流月归金鴈冷风至玉衣秋粉黛年年薄弦歌夜夜愁谁同汉武帝还向茂陵游

其二

奉寝传遗敎分香更系情履犹明主迹弦是向时声寂寞无新故荣华有重轻尚疑僊乐动别院夜相迎

爱妾换马

只解驱驰易宁言离别难兰膏啼玉筯桃雨汗金鞍物喜酬新主人悲恋故欢横行度辽海那问剪刀寒

夜夜曲

夜夜连枝帐不复知惆怅夜夜同心绮亦复忘欢喜唯有梦梁州追欢更解愁匡床凉似水初月澹如钩

小垂手

小院炙瑶笙红妆按队呈都将兰麝口吹作凤皇鸣曲终仍教舞垂手故盈盈讵是长持履临风骄怨声

大垂手

秋水剪明眸亭亭出画楼邀他大垂手不惜锦缠头舞罢香无迹歌残翠未收留髠烛尽灭更与按伊州

乐府变十九首（有序）

古乐府自郊庙宴会外不过一事之纪一情之触作而备太师之采云尔拟者或舎调而取本意或舎意而取本调甚或舎意调而俱离之姑仍旧题而创出吾见六朝浸淫以至四杰青莲俱所不免少陵杜氏乃能即事而命题此干古卓识也而词取锻炼旨求尔雅若有乖于田畯红女之响者余束发操觚见可咏可讽之事多矣间者掇拾为大小篇什若干虽鄙俗多阙漏要之庻几一代之音而可以备采万一者故不忍弃而藏之

治兵使者行当鴈门太守

今皇帝时治兵使者任君繇别驾稍迁别驾坐府俨若明神大吏畏公小吏畏民（一解）倭奴扬帆来疾如冲飙杀掠吏士奉首伏逃任君当之数折其骄（二解）殷殷师鼓任君在先鍧鍧师金任君在殿止若春风动则夏电（三解）士女避敌走不敢开门任君令开门全活千万人生我父母存我任君（四解）入夜不宿或昼辍飱胄而拊循挟纩一言愿与同死不蕲独全（五解）贤哉我师任君媪死不归墨而戎绖慈母令子明君良臣（六解）辑兵持服舍车而徒老弱奔走巷哭旅呼家斵一木以像君躯（七解）天祸王室早就奄迷何以祠君姑苏台西千秋万年俎豆其间（八解）

白日引

白日烛天被八方穴凤薮龙来游翔三事庶尹万友邦靡尸不鳏征俊良将作少府六局坊一切报罢诸不详封墓式闾直谏彰四门大辟晨煌煌皂囊白简纷纵横单于谷蠡左右王解辫顿颡称恐惶鲸鲵戢甲波不扬公卿上寿报举觞隆庆天子坐明堂

寿宁泣

何当快乐无忧长兄太师上公小弟太傅彻侯太后不避傅姬两宫睥睨参差中外嗫嚅忧疑有妄男子数人上书告密纷纷缇骑东西逐奔黄金大贝明珠木难火齐珊瑚散入咸阳贾胡兄弟骈首琅珰太师夺封道亡小弟杀人坐偿念昔蒙恩紫宫左掖夜启铜龙亡酒不论椒风君心顷刻万端何况彼此异天掩袂饮泣重泉敬谢太后主臣在昔王法无亲大德不德奚论

尚书乐

扬翠毦曳金支马駊騀车逶迤手将两黄钺大者诛二千石小者僇偏禆九卿班饯日崦嵫相君眤眤前致辞尚书行出师乐哉尚书柰乐何（一解）所过二千石丧魂魄日夜辇重称军食黄金如山莫谯诃累女对对嚬靑蛾回鹘小队桃叶歌中丞奉觞舞回波乐哉尚书柰乐何（二解）大宛骢珊瑚鞭天吴绣蹙当胸盘麒麟玉刻称腰圆珍恠百宝装千船席卷三吴向靑天九卿班迎晡不得前相君眤眤前致词中官黄纸纷而驰尚书告班师乐哉尚书柰乐何（三解）朝赐尚书夕燕尚书尚书第中锦不如檀床八角垂流苏紫衣屏息骈街衢欲进不进足次且左右十二波斯胡平头奴子貂襜褕醉着不下公侯车乐哉尚书柰乐何（四解）云霾辞天雨洗白日诏收尚书下请室削之归一官不得着昔来一何驶今归一何疾念欲乘柴车病不得驱欲呼估客舟估客不肯相于媍女谇骂小儿拍手揶揄道逢九卿脾睨之谒辞相君相君新门十二重东流之水西飞鸿昔日父子今华戎乐哉尚书柰乐何（五解）

将军行

娄猪化为龙头角故不分贪狼长百兽那不食其羣有何短老公自称大将军从兵三十万华葢若飘云尺一丹棱箧细刺蛟螭文一署臣某字直入铜龙门忽开靑天笑雷公不得闻前驱碧眼儿惯骑大宛驹与公同卧起锦带貂襜褕朝令谒天子暮令拜单于单于开箧看中有尺一书织成紫■〈毛瞿〉毺恰恰覆穹庐犀毗黄金造密嵌珊瑚珠团龙五色帛百匹为一角单于大欢喜亲为割肉炙小妇弹琵琶大妇奉羊酪手取一束箭墨文何错落为语而将军物微意不薄箭锋但相近各各相引却归还告将军将军大欢喜今年敌却去好复开茅土幕府上功簿两两对金紫鬼伯何催促将军向蒿里严霜一夜零华堂遍荆杞翩翩执金吾缇骑类貔虎急为发其私丞相下御史支磔将军骸分枭十二边车裂两分张刬肉施乌鸢红颜夫人媍悬首映旌旃白面羽林郎含咽向重泉小女配人奴歌舞侯家筵田园亿千强各自称新阡生为众人恨死为众鬼怜寄语二心臣贻臭空万年

越台高

越台高高以临吴会下视岢峩千艘万艘来不知外戟如霜礟如雷妇女累戟底丈夫头悬戟支遥问乃是故乡之人何畏哉遥问乃是故乡之人何畏哉男儿生世须黄金令汝■〈禾用〉载归男儿但得多黄金安用刺促斗争为大夫坐越台中央诸君但坐两头织成氍毹锦地衣流苏八角珊瑚钩酌大酒烹肥牛诸君但坐两头为汝楚歌不得休下有一百二十红妆璆枝■〈勹外盍内〉叶摇明珰枝枝玉相对叶叶翠相当银烛迷离复昏黄共醉捉大夫不知大夫在阿旁众中有小女自名董妖娆入门拜大夫刺刺重憢憢出门拜大夫施施重蹻蹻十疋红番罗下压银狻猊上有大夫字但受不得辞鼓瞳眬报出日诏书来众缩瑟大夫笑谓诸君但坐无所苦长安相君日卓午越城机轧轧旦莫为相君织作何所苦黄金南北走大夫中央卧御史濡沫不得祻

钦■〈丕鸟〉行

飞来五色鸟自名为凤皇千秋不一见见者国祚昌飨以钟鼓坐明堂明堂饶梧竹三日不鸣意何长晨不见凤皇凤皇乃在东门之阴啄腐鼠啾啾唧唧不得哺夕不见凤皇凤皇乃在西门之阴媚苍鹰愿尔肉攫分遗腥梧桐长苦寒竹实长苦饥众鸟惊相顾不知凤皇是钦■〈丕鸟〉

金吾缇骑行

缇骑一何■〈〈环，去王〉飞〉飜轻裘怒马上兰念欲陆海沈山金吾府中大难（一解）城南老姥雌孤生有剪头吃雏凌晨出游逮晡乃从缇骑游趋（二解）敎以胡言数言金鼓缚送紞紞将至大司马门太保首功次论（三解）廷尉当之五刑血肉模糊吞声东市烹羊宰牲西市击鼓吹笙（四解）争贺缇骑沓来男子步武崔嵬罢归拊心徘徊儿今出入危哉（五解）

钧州变

富贵且莫求贫贱且莫忧奉君一巵酒为君奏钧州钧州先王日恩宠冠诸侯斗大黄金玺眞人刻上头下令黔黎伏上用神鬼愁后宫五百人一一玉搔头工作侔尚方永巷儗长秋枚马不足谭八公日从游守令惕惕来白事长叩头御史昂昂来旬月论为囚数极终有归祻至不自谋急风覆破樯天火烧枯桑前人抽栋去后人压空房可怜少年子急利好儿郎深宫不足居要走高皇乡红粉厌为土改作估客装谬称平阳骑去狎秦淮倡秦淮欢不足逻骑忽纵横旦夕长安道冠葢郁相望中坐中贵人貂裘金左珰先收眞人玺后夺诸王章昔日甘泉殿千里若咫尺今日未央门一叩不复得手种桃李花须臾变荆棘投书太保府行金丞相宅但进不复论杳如海沈石四门陈刁斗击令心肠坼鸡犬寂无声幸弄争逃匿掩泣复沈沦洒谓众夫人昔忝千乘主安能縳辎轮谁言乃公勇千载不复晨但没从我去存者他人亲华容慨起舞虞姬絮前陈急风覆破樯畴不餧饥鳞天火烧空桑女萝亦见焚引颈各高悬举宫向沈沦我欲竟此曲罢曲涕泗涟日月与雷霆往往任高天江陵伎

江陵伎

人子掩袂作啼声家家义帘立送王上台城（一解）王欲别太姬门前黄纸催出亦以徘徊入亦以徘徊（二解）王入台城后不省作悲啼妆台铅粉骄别接冶游儿（三解）朱门一家哭万家得安宿一家亦不哭太姬方噉粥（四解）门外双乌栖哑哑枝上啼官今当大赦不愿赦王归（五解）二十四皇孙譬如南陇树一半枝撑天半不知爨处（六解）

白莲花

白莲花捧世尊左跪圣母右拜神君莲花水浴金盆男女行照之女为后妃男侯王金貂罗纨耀两行生当踏玉阶死当坐天堂谁为遣汝来丘太师周太师却立那颜东西授汝尺一锦牍赤白号带两头垂但入上谷云中得好儿郎因依精兵十万骑一一衔枚后头随天运好反复白发所谋私反接向市中号呼众男女曷不救我为救我死者坐天堂生当踏玉阶忽有一书生众不识为谁书生从何来乃是阙下上书男子长流关外醉卧阛阓间夜半缚致之桃李种山冈莲花种湖陂刺舟摘莲花却折桃李枝东市标书生头鼓曈昽使者輶千金赏万户侯道傍跌足涕被面中丞封御史转丞相阁中三日宴

凌节妇行

郁郁九里松虽悴不改眞五尺无瑕璧是君百年身明明两高月不受浮云侵寸铁成寸丹是君百年心膏沐辞镜台髧髦涩金剪白雪白双蛾是君诀时面丸胆佐朝饔当食何大苦虽苦不如汝是君诀时语昻藏二千石鬑鬑颇有髭横金照里闾是君襁中儿始讽栢舟篇载陈断机言应知循吏传当归列女编

莫州謡

兄何在南伐吴弟何在北幽都老父何在呼役夫少妇具晨餔大妇行唤姑行唤姑姑不起溺床下波弥弥

小儿謡

木稼木稼胡不日稼

其二

谁谓瓜土而实其李谁谓卵小而犬其子

其三

一虎挟两羊后有乳贙不可当

其四

有蠧囓栋几其隳兮吁嗟隳兮子安归兮

其五

猴而冠者酣耶虎而冠者躭躭耶

乙卯市人謡

日蚀不吐社人奏鼓大妇辍浆小妇辍哺昨日之日汝于何所回光不瞩焉为救汝

弇州四部稿巻六

●钦定四库全书

弇州四部稿巻七

（明）王世贞 撰

○诗部

△拟古乐府一百八十五首

琅琊王歌

小女十四五许嫁琅琊王新婿呵殿来旧婿趋道傍

其二

女儿年十三手种银杏树银杏已结子问母还女处

其三

琅琊骑儿马七尺银纒鬃不能上天去对人呼作龙

其四

十日教新声呼瑟捧来筝非无好颜色难事琅琊王

其五

三钱买屠刀日日将杀猪东家有寳剑七世匣中居

其六

种苗髙山颠下荫松栢树大姊儿郎妾妹是儿郎妇

其七

要识琅琊门前有石虎卧黄金东西来及门不得过

其八

人是官家人马是官家马原不属女郎安能不相舍

企喻歌

男儿好横行横行自身乐那见摩天鹞结伴寻鸟雀

其二

女子爱妆束妆束头上钗男儿爱妆束妆束坐下騧

其三

以我大羽笴试君铁裲裆两家俱言利那得无一强

其四

饥拔两刃刀割肉行自吞情知饥难忍不拟受人恩

黄淡思歌

归归黄淡思百结系郎衣归归黄淡思千结系郎足

其二

与郎指刀头明镜中天流一夕深一夕明镜化为钩

其三

黄金将作盌独饮不得满白玉将作床独眠不得长

其四

床盌忽光辉报郎骑马归

地驱乐歌

穹沙大潴天公模糊逐得一羊走死一驹

其二

媪爱小女不愿女苦愿女成长多得夫婿

其三

头上倭髻珍珠累垂要郎解髻妾自解衣

其四

愿为郎席不愿为被得郎在身胜郎下睡

其五

郎骑白马妾坐车偷眼少年郎不如

慕容家自鲁企由谷歌

人言慕容恶慕容剧不恶鳯皇化鸱枭生縁好逐雀

陇头歌

陇水霏微望如一丝中有百调令人伤悲

其二

将刀画水水断不流男儿心肠不在眉头

幽州马行客歌

为郎闺中妇不若辕下驹百金买鞍鞯十金买辔头

其二

爱马有何好马走千里道郎但不出门那得颜色老

其三

女郎初嫁时日日称阿母女郎抱儿归日日称儿父

其四

郎赠倭堕髻妾报倭堕髻知郎非女娘郎无男儿气

其五

阿母不嫁女阿母故相恼敎作绣鸳鸯鸳鸯是何鸟

捉搦歌

阿母三十育五女长作南邻北邻妇野雌遗殻伏雌乳总为他人劳阿母

其二

黄絺作衫绣作里贫家驱犊当驹使儿郎饱饭坐屋底万事不理问女子

其三

当门种葵棘盖井巻毛生睫项垂瘿成长二十不得逞招将倩郎生作梗

其四

销金中裙翡翠鬌千钱衬僧结因果愿奴生身勿再堕负心儿郎行作我

折杨栁歌

懊恼杨栁枝窣地黄金丝门前不种尔那得管别离

其二

妾肠如车轮日日千万转闻郎发咸阳妾已在沙苑

其三

可怜孟诸岸春草緑芊芊羗儿骑汉马牵着上床眠

其四

莫作中女郎懊憹不可言大姊得蚤嫁小妹得娘怜

其五

下马绣盘龙上马金裲裆男儿好光彩只是耀他乡

其六

牝马接神龙生儿尚为驹娇女嫁仆夫生儿唤作奴

其七

桃花二三月故爱东风吹阿母不嫁女忘取少年时

其八

桃花八九月树头无一枝女儿作阿母不作阿母痴

髙阳王乐人歌

男儿但意气不复论须钱无钱酒家过有钱酒家眠

其二

手携双雕弧射杀双飞鳬不将向家去将向酒家胡

雀劳利歌

场禾肃肃雀劳利雄雀嗉饱向天外

二十儿郎太狡狯来如调饥去如掣

读曲歌

欢掷芙蓉花悴如菉葹草欢不见侬时芙蓉也应好

其二

寳妆千金辔香刻六萌车将欢过南陌见者捋髭须

其三

流苏三重帐欢来不知曙谁遣乱乌啼恨杀庭前桠臼树

其四

为欢制衣带秋风吹瘦侬欢腰讵偏耐

其五

柰何许鱼吞熊胆钩衔苦不得吐

其六

人言欢薄情侬道欢不薄欢家贩呉丝新绮是侬着

其七

青菱白板舫丝系双桥柱侬道殊可憎只解将欢去

其八

竹竿何篱簁湛井不到底欢持眼色去那得复盻尔

前溪歌

邻家俱种桑侬自种黄葛那得四时寒与欢裁衫襭

其二

竹竿何篱簁上有馨香饵两鱼参差到不知合谁死

其三

侬家十亩竹个个青琅玕与郎作怨耦俱作湘妃瘢

其四

竹竿何篱簁钓饵何馨香前鱼方吞吐后鱼自彷徨为侬死不妨

其五

沙餹将黄檗俱是业中味欢真酿师手一言千条泪

青阳度

欢爱二月风吹枯作红紫侬爱五月风吹花结成子

其二

玉勒紫丝缰是郎果下騧到门不肯走识侬双桃花

上声歌

闻郎好新变缓歌为上声危弦依柱走犹是故时情

其二

百层黄蜂蜡里有苏合油不得郎手擘芬芳中自愁

懊侬歌

布帆珂峩头飞花自在流欢饮宜城酒那得忆扬州

其二

手挿桃李树先祝嫁东风欢将盛年去留衰掷与侬

长乐佳

南州翡翠鸟雄来太液池得鱼不肯食衔着待其雌

其二

十二金鳯皇一一衔明珰八角合欢带欢不在中央

欢闻歌

感欢千金赠亦拟报千金数尽人间物无如侬寸心

欢闻变歌

不知欢心变约侬月出时欢自知月晩要接侬家鸡

其二

耶婆不肯睡呼侬到五更欢如树头鹘侬似鞴中鹰

其三

小妹笑大姊结欢莫作侬东垞鸳鸯桥不见双飞虹

石城乐

欢来迎石城欢去送石城生憎竟陵水解作两般声

三洲歌

龙须编作席象牙装作床不用侬双腕那得穏着郎

丁督护歌

督护初北征挥手便作去可怜杨子水画成死生路

其二

红罗八角帐折折鸳鸯嘴懊念丁督护不肯为侬死

华山畿

华山畿天地为情转生人作鬼妻上有石莲花是侬洗头池

碧玉歌

碧玉好女儿自谦无倾城阿大李家姊枉得佳人名

白团扇歌

郎持白团扇商风来吹袖宁为便拆壊不忍离郎手

明下童曲

结束珊瑚钩■〈毚大代兔〉跃果下骝问渠那得尔祖父豫章侯

同生曲

郎年十六少十五女有余携手西陵下琼瑶双不如

采莲童曲

莲童白如雪见侬眼相媚侬家在南垞井傍双杨树

江陵女歌

流凘结作氷氷化复为凘与郎心相变还我未见时

青阳度

堂前女萝草纒绵依松栢虽懐千秋契亮无齐年质

襄阳蹋铜鞮

重铠飞上马桃花汗金铃儿是襄阳客助汝下台城

采桑度

东家乞蚕种西家乞柔桑桑蚕尚未得许欢制衣裳

其二

使君停五马不复顾蚕饥侬不食桑叶那得腹中丝

翳乐

百淬扬州水秦王照胆铜欢今心意变不将持赠侬

那呵滩

郎来如上滩五步三步留郎去如下滩瞥疾不回头

又

侬归亦未久欢去俄已逺下水一尺深上篙一尺短

夜黄

鳯皇一双飞百鸟尊为王侬今妆洗去与欢助辉光

夜度娘

昏星送侬去晨星送侬归牕前百种鸟为谁不安栖

双行纒

两窝尖尖玉秀出金莲花生憎寘地上腕臂作交加

长松标

袅袅千尺藤亭亭百尺松但令根株近到顶作相逢

来罗

并蒂青莲花下覆双鸳鸯秋风昨夜来那得似侬长

其二

步出西昌门行经少年道所遇无故物焉得不速老

白符鸠

酃酒银丝鲫留欢不肯住鹊洲风浪起欢今那得去

阿子曲

东家挽郎歌西家嫁女哭郎作口头语那得见衷曲阿子汝闻否

孟珠

手种夭桃花与欢同颜色花若解人意那能不亲惜

黄鹊曲

黄鹄摩天来金衣菊为裳唼喋稻禾美不复顾髙翔

其二

黄鹄摩天来不及青鸳鸯鸳鸯虽小鸟出入定成双

娇女诗

两山东西峙一水中间流上有双栖鸟下有并泳鱼侬自羞见汝抱影守寒庐

拔蒲

七尺水中蒲下有三寸白语欢勿尽根留为来年息

寿阳乐

可怜秦淮水送郎舟诅作向西流

其二

箧中辟寒金制成钗故试郎君懐

其三

泥金沙棠舫候郎来春水没篙长

其四

织成红半臂化为碧是侬相思泪

宿阿曲

玉帝投寳坛上清为辟易髙真辞牒去收奏不遑食

安东平

荒鸡嚘喔残月沈魄三三五五小星不没

其二

惭愧小星导郎归程要郎指誓莫负此星

其三

吴丝越罗制郎中裙曷不为衣与郎体亲

其四

报侬白玉双龙连环但令一心不在多端

又

孟冬十月雨雪霏霏入门孤冷出门沾衣

其二

夹河为家期至无船摇心失望不见所欢

其三

交南龙须百钱一尺是我手制与郎作席

其四

奉郎坐卧偕郎起息懊憹微躯生不如席

其五

博山沈烟以祈上玄愿郎一夕不愿百年

青骢白马

青骢白马汗连钱来往■〈⻊必〉跋骄可怜

琉璃紫鞍光射人倏忽灭没化若神

有足不作女行纒那可局蹐守故园

东邻双纒鸦头袜生老不踏门前月

马蹄烁电耳决风何不遣置迎取侬

娇娘逞娇不肯行碧幰五步一步停

娇娘到时不逞娇银缸繐帷可怜宵

唱着可怜令人慆久唱人怜令人老

共戏乐

玉烛濙濙调化机日月寒暑生四时

梁肉美酒合大燕骨腾肉飞赴流湎

扬袂顺风去若轻徘徊顾盻若深情

僊僊妙舞乐未央陛下万寿民悦康

巨鹿公主歌

七萌香车五华斾黄犊遥遥出花外

去如流颷不相待余芬吹尘帖裙带

巨鹿公主殷郎妹万乗玉体慎自爱

乌夜啼

牕前白颈乌双飞复双栖不知何懊恼犹自恰恰啼

其二

欢作马行客妾歌乌夜啼妾啼端忆汝乌啼今为谁

西乌夜飞

朴遫乌夜飞去踏谁家树欢须无两翼教住不肯住

女儿子

猿啼一声髪一变不待出峡鬒如霰

上牢虽迟下牢险玉筯分残女儿脸

子夜呉歌

采桑长干陌緑叶正毵毵逺驻青骢马相遗玳瑁簮不愁无语对归恐悞春蚕

其二

兰桡太湖曲垂栁覆金堤香气时时发歌声处处迷残妆汗欲尽留着可怜眉

其三

姊妹欺相命星前闭洞房携灯挑促织罗袜下东廊明日争邀赌钗头金鳯皇

其四

■〈毛瞿〉毺依小阁鹦鹉写流霞锦瑟卢家女温香玉辟邪推牕见飘雪惊道是杨花

子夜春歌

双枕不成起单枕不成眠春风饶冷暖吹作两种天

子夜夏歌

人言侬多憨侬憨信非一不植春时花要结夏时实

子夜秋歌

秋风击百卉憔悴无光泽侬能破一笑还侬春时色

子夜冬歌

漫天一夜雪门前解消未憎侬去时迹非闗殢侬睡

子夜警歌

并蒂芙蓉枕下压金鸳鸯教妾成独自若个不成双

子夜变歌

长干月烂漫是郎初变时莫谓无情黠耐作有情痴

七日夜女歌

一夕当一年一年千万年不那扶桑君驱轮警我眠

长史变歌

莫呼侬作官官今不得脱那能人上死乍可草间活

黄竹歌

黄竹生来黄不烦唤为碧与娘作笼具共夸真金色

圣郎曲

来亦不寂寂去亦不匆匆曲盖飘婀娜旌■〈施，童代也〉结玲珑不烦宛姨导知他两心通

白石郎曲

白玉连环与雪等色置郎腕中不辨谁白

青溪小姑曲

小姑出门日射雨缭小姑归来日抱虹腰

湖就姑曲

湖就赤山足大姑芬于兰次姑白于玉

姑恩曲

鹄雏二三月毛羽如长离为感姑恩养彷徨不忍飞

江陵曲

江陵城外地处处青楼曲百钱一买醉千钱一买宿

作蚕丝

别侬浴蚕日忽作缲茧时侬不食桑叶腹中那得丝

杨叛儿

六尺龙须席尺二虎珀枕甲夜不见侬丙夜不成寝

蹛林歌

双行马单白羽蹛林祭天集诸部脯槖駞卤騊駼新秦家家买僮奴

自君之出矣

自君之出矣不复吐嬿婉思君如车轮腹中千回转

浮游花

侬作树头花日日波上红欢作波上花浮游无定踪

武溪深

于嗟武溪一何毒煎飞鸢站站堕人马前畴能衔恩贪百年

登楼曲

登髙欲穷趣眺望反伤神方悟冶游子无地不宜人

映江曲

杏脸杨栁眉秋江映如觌那能映妾心令君一察识

永明乐

玉烛调五夜金轮驭八方合唱永明乐嵩呼应神皇

春江行

春江浪拍天两岸吐春烟中流一点黒知是下江船

江皋曲

白浪接天髙黒风不断号赧郎轻舴艋不敢向江皋

忧且吟

丝桐在秋色秋色在丝桐一弹鬒已变何烦奏曲终

树中草

共承雨露恩俱作青袍色方朔与侏儒根柢不相直

越城曲

秦望画中山若耶镜中水十家九浣纱为取苎萝女

从军五更转

一更明月寒歌舞帐中残酒为壮士胆独骑斩楼兰

二更刁斗鸣却比捣衣轻南风好吹去并作断肠声

三更月未斜凄切送胡笳天山无草木空聴落梅花

四更山月昏屈指旧从军白骨年年是何人入玉门

五更聴乌啼乌是汝南鸡闺中双玉筯点点为辽西

采菱曲

蜻蛉刺水去不复畏欹斜渠自爱菱角侬自爱菱花

江南乐八首

少小阊门住不爱阊门道约伴礼社还羞人道侬好

其二

牕前樱桃树累垂红靺鞨侬爱结子时的应胜花发

其三

与欢皋桥别日日上皋桥不比西陵浦唯看两度潮

其四

妬杀冝城酒夜夜将欢醉昨夜欢不来翻怜醉时味

其五

郎家流苏帐对对玉蟠螭登车辞阿母强作数行啼

其六

闻欢夜中语轻舟泛若耶兴阑须返棹来泼雨前茶

其七

东女日鸣机西女日条桑侬今袖手坐绡绮亦盈箱

其八

芍药百种花真红大难得侬家众姊妹无侬好颜色

估客乐

醉后美人舞落花江上席不是此地堪何縁作估客

襄阳乐

大堤诸女郎妆成出芳阁瞥见千树空余花乱飞落道是避妾妆不信风雨恶

江南曲

欢似呉江水西去不通潮妾如独活草无风长自摇安能对阊阖暮暮复朝朝

其二

庭前百合花露冷烟脂赤对镜理新妆羞他好颜色从此不簮花恐欢心更易

其三

杨花眠更起飞向阿谁家曲槛青丝箔雕鞍白鼻騧垆头无那醉小妇摘琵琶

其四

西湖水似油袅袅采莲舟双鬟正十五垂手玉葱柔罗带飘相近风波可自由

乌栖曲

碧烟作幮月作钩双星荧荧对如眸天鸡呌昏日吹海欢娯辞人不能待

其二

城乌哑哑唤春曙只解将啼诱郎去玉笼金索娇鹦哥呼郎不来奈尔何

其三

青纱羃■〈罒离〉象牙毂皎如柔氷浸温玉还君一掬鲛人珠持将染衣茜不如

其四

宁馨玉儿雪白马丝鞭软垂不相舍妾家采菱东渡头来往风水木兰舟

江南弄

江南百花百般香江南少娃百様妆百端撩人百念狂百念狂殊未已千欢尽万恨起

龙笛曲

苍龙啸波夜泬寥美人如云袂飘飖歴乱纎玉启樱桃启樱桃吹杨栁度闗山尽回首

鳯笙曲

瑞垆兽焙蜀锦床要眇倡鳯复和皇余音弥弥郁金梁郁金梁宿流烟与女偕逝缑山

后采莲曲

宻叶蔵艇花迷妆中有清歌逐芬芳随风去来咽复扬咽复扬雨缭起摘叶归忘収子

采菱曲

下裙鹅黄衫藕丝拨蔓纎指玉参差采菱倾筐露未晞露未晞甘且芳折腰红持赠郎

朝云曲

巫云欲阑接朝日流辉斗艳无定质若恋如惊态非一态非一境将残拟追寻渺无端

秦筝曲

咸阳少娃十三余十三新弦莺不如商偏羽弱调乌乌调乌乌和纂纂新欢长旧欢短

赵瑟曲

素女留弦清且悲谁其工者邯郸姬玫瑰贴柱黄金徽黄金徽白玉管侬意长欢意短

游女曲

双蛾作眉鸦作髻睩波芙蓉近相媚不买新丰意先醉意先醉可奈何千金舞百金歌

阳春曲

杨栁窣地万千丝金堤碧桃花吐荑攀条折花将遗谁将遗谁心自了人耳多黄耳少

莫愁乐

遶渡碧桃花停鞭白鼻騧客程无暇问先访莫愁家

弇州四部稿巻七


●钦定四库全书

弇州四部稿巻八

（明）王世贞 撰

○诗部

△三言古三首

秋日于鳞邢州郡斋分韵赋十二体

白日来凄以阴柅余车将余衾觏倾国申同心目流■意荡淫酿髙霞弋遥岑鲙沧海脯穷林饔者何字兰金削峥嵘缓萧森觞前跃无停斟万木飞变征音洪涛走北陆沈衷愲结竟沾襟

巵语

贵为掾三语荐贫为客万言策饱欲死长三尺饥欲死东方朔厕中鼠空仓雀卵有毛马生角巧抱瓮愚炙毂真渐离假孙叔叶公龙淳于鹄矢欲直钩欲曲归去来卧空谷

又

世间事那有此齐国王卒饿死沛亭长作天子岁百战垂千祀并六合传二世厕中人断君头堂下客代君侯魏冉走刚成入白起逝安平出吕易嬴政僇韦歇在楚亦如之臣相君窃其母君僇臣弑其父人既工天亦巧唶何为日胶扰

△四言古十八首

黄河之诗

壬子南使至徐邳间事

黄河南奔疾风北来两重莫下激而为灾万籁喧呼三维震颓鹢首戒南风斯忌而亦言戒北河其厉而悠悠我心曷既济之谁云利涉不复改辙谁云走峻不复理楫川平为陆陆汇作泽芃芃禾黍登之场圃下有守人匿而左顾彼实自卫曷不疑我虽有季昆逺不相援虽有雠敌难思共存仰天长歌涕泗汍澜

西山诗

戊申冬以秩祀行作

朝上西山艰哉■〈山上欹下〉崟溪谷多风倐旸而阴胗■〈目蔑〉中肤■〈忄替〉栗縁音十步五步不能见人牛马却走熊罴号吟仆夫告痡口舌屈噤修途无端北陆遵沈道有鼷鼠结穴何深忽而过我杳不可寻菀菀好鸟栖栖中林我独何为伛偻不禁皇命秩祀俾孔之钦肃肃卿相咫尺尔临我躬不遑简书是忱念思愲结盻此髙岑

其二

皇命卿士尔往祗谒夙戒卒事毕礼以发仰盻河汉如近寝阙敛其狂颷纵以明月绵绵连山与月见没峩峩隧途松栢郁杌茫茫平原积气如渤巉巉氷岩忽起飘鹘耳聴骚屑足蹑怳忽岂不遄返悯此驭卒

戒诗

行逢宋人狂且见妍虽有夷施为谁朱颜南山之雾可以隠斑埋照韬光其乐闲闲浮云自逝大化长还畏垒祀我贤人之间

其二

黄帝肃驾南游具茨襄城之野七圣皆迷慰暋亡途道逢小儿一语瞭彻拜称天师岂必大隗治其庶而足已不逊他人之资

自青诗

赫赫始兴绍晋维庸爰启家族于江之东圭组蝉嫣郁为大宗改社改邑我祀无穷

其二

谔谔司谏为帝喉舌棠彼晋陵菟裘于越乃启闻孙乃脂宦辙惟良呉会以卜堂棁

其三

世益其滋畀我皇祖厥秩伊何贰卿司马恺悌君子民之父母姻族闾里是粥是乳

其四

遹发厥祥严君奋扬绣绂皇皇被汉及江如冬之日如秋之霜作屏王畿以承宠光

其五

唯余小子甫离于蒙鸣鹿陪京班鹓上宫曽是衮裳而荐雕虫驿驿秋官方迓聿从

其六

严君曰咨毋女作敖毋旷女守毋好是导毋恣狎侮以贻余诮人亦有言匪疢则药

其七

嗟予小子胡言弗受般淫于咏沈湎于酒惟我狂简一二朋友亦既肆口亦既濡首

其八

小道可观致逺则非从臾如流狂张若驰嶭彼乔山蹇拟陟之爚彼烈炎徒思炙之

其九

髙冠切云长裾被趾聮臂蹋足遨于都市玄白惟心雌黄在齿曲突将炎燕雀恬止

其十

天觏闵凶突如来如猃狁孔蕃元戎用驱王锡未终谁将竹书薮雉翩翩鳯离于罝

其十一

嗟嗟小子越隔千里冠裳其毁手足其胝号旻莫应呼霜莫起人而得死何所无死

其十二

嗟嗟小子饮息覆盆白日未昭畴为启昏宇宙虽广胡颜自存咎衅实招已矣何言

愍生篇

上坐莫喧下坐一言今者食荠焉知我酸南山有栢朝牂暮斤北山有柽生而叅天何以弹乌请用随侯何以攻革请用呉钩案鹓从禽命豹逐鼠谓汝不捷卒当僇汝迷阳升堂国香道傍土杯在坫玉巵汲浆嫫母挟瑟夷施幽闭师涓教射夔习击技磁石引金阿锡御氷扬舲太行骋骏洞庭寄愁九天渺旷无梯埋忧九渊沈深无蹊千日之外中山曷力百岁而往司命奚徳金丹在口噤不能餐岂无永生逝者实叹

△五言古六十二首

寓懐

大禹迷终北黄帝游华胥化城髙天表古莽西南隅阴阳亡交气民人恒晏愉乃知八极外至乐故有余沴戾堕中央令我不可居阴谋相挡■〈扌必〉肉攫自纷拏冥心超形外冀得恣所如

其二

矫氏脉季梁任治为众医泣者既不肖歌者亦焉知王孙戒祼塟其友遂因之庄氏等彭殇达人守其规求化焉能化齐物故不齐万类日樛纷忘言将庶几

其三

甲兵被天来朝野无偃居思欲从园绮筑坯商山庐优游终余日俯仰多所愉恒恐坤维拆陵谷荡为墟展转不克谋憣然悟微躯吾闻至人造水火置若无浊酒且自浇块然还太初

其四

成季推郄縠礼乐贵戎机范宣让伯游汰者亦不违端揖堂皇上强楚辑衡雎六氏为三家蚕食公室卑岂惟惭先节晋徳日言衰

其五

神龙含夜光千祀自无饥即且甘其带栩栩来见嗤刘累气块结上诉咸巫师大化偶万形此妍彼宁媸两好各自固焉在相是非

其六

骊姬适晋侯戎车啼妆湿入宫与君欢匡床愧其泣才人邯郸艳自夸倾城国朝陪君王荐夕作厮养匹履荣仍讥贱在约方念适焉知非梦幻役役劳真则

其七

左氏饰繁辞乃在丧其明子长下蚕室述史拟麟经毋论委质亏所爱千秋名夸诩尺寸长冀与大化争无趾笑仲尼桎梏被天刑何况于二生没齿徒营营

其八

孔徳岂不弘匡人恨阳虎参孝亦以孚曽母为投杼平原虚掩涕毛生非溺者古有两秋胡空惊茂陵女似是诚有端偶来故无主君子修冥冥毁誉安足数

其九

彘王蔑周武中兴振宣谟殷忧歌云汉虽旱不告逋山甫实明哲方召有良謩徐夷既宁只玁狁亦奔徂人情戒其恒勤思内自渝祈父怨爪牙杜伯蹈淫诛遂令轮台诏千古惜终初

其十

秋风杀万物春气滋羣苗何如谢寒暑不荣亦不凋老氏薄圣人赏罚日哓哓天地为之端生人安不浇寄情太始外恬穆日逍遥

其十一

大禹甘旨酒愀然若有惩万机日坌至焉能事尊罂陶公但湛饮千载自休名贫贱足肆志富贵长营营黼衮与布衣交伸不可争

其十二

昔有无支祈佻负百夫力终古腥淮流金鏁时掣搦贰负杀窫窳帝讨羁石室梏拲锢其形千载郁如腊中祀无百年滔滔恶焉极宣淫荡天纪一死事以息怅然念休代奸人易为贼

其十三

皇王宪天则广覆物不遗四门列九服大开明堂基嬴帝吞六雄扬兵震四垂炎武因遗迹滇岭悉来归魋结袭冠簮卉服改裳衣西琛并南赆王会无后期善哉太史公谓得圣人威竖儒守一经安能知是非

其十四

渥丹未离色返服岂不早念此有尽年徇彼无穷道角犊挂遗编春原日游好紫云西北来慨然商山皓为人作羽翼短髪何皜皜赤松骂留侯钓竒污诸老处则为逺志出则为小草

其十五

文景体恭俭陈粟俯丘山易世因其资气欲盖九纮栢梁既以灾建章遂造天蜀汉穷材木少府罄金钱原麓既如髠闾井宁不然感此池上翁精灵泣帝前天心虽仁爱毋乃滋倒悬

其十六

蜀有严夫子渊博世无俦九州岛歴其八意者辞帝州五经亦以四将无废春秋春秋不忍读帝州不可游伐国且问谀君子非所酬是以终岩穴冥心蹈清幽

其十七

四大偶然合六尘遂縁生幻心从兹起空华竟何形执幻既为幻离幻亦无成积渐由奢靡既得不可名万动顺其轨杳然空中澄定静与寂感吾闻之孔经

其十八

卫人迎妇人上车戒笞马至门教送母灭灶将失火入室见臼曰徙牖妨来者此岂非所言于时未为可荆棘横周道雷霆纷来下硁硁小人哉君子言不果

其十九

严仲怨韩相避之轵深里顾盻屠酤间聂生为知已百金何当道片言杀心起老母既以归为君报睚眦阑入白刃林瞥然刺侠累皮面不可迹欲以存其姊人间捐生士殉名安足齿

其二十

■〈彳里〉力见距山浑夕出肥遗軨軨娯空桑鹿台啸鳬徯念欲耕沃沮妖氛纒四维回首盼天阍沈深叩无期相栁食九州岛膏血弥川坻巫咸不能招伥伥焉所归

其二十一

步出城西门踟蹰中不夷道逢一僊长自称广成师授我一丸药令我杜徳机揽镜朱颜凋隤然废威仪禽游无惊翼兽逐鲜辟蹄良玉岂不珍在璞全光辉惜哉和氏子三刖乃其宜

其二十二

西方有圣人自然坐莲花跏趺黄金相下照千恒沙庄严先帝释纷诡诸罗义种种明心地安在斗毗夸奈何浮屠教土木被诸华求因还生障积幻遂成魔智士达其根愚者将奈何

其二十三

杨朱嗟旅人二妇不相当美好由心造贵贱亦何常屈平避上官楚材湛沅湘李牧中郭开赵氏血纵横俯念千秋感畴能竟其方揖莸登兰席虽尊故不芳投璧陨磻阶虽碎不移光

其二十四

衰周渝王纪战伐浩相寻兵戈无宁绪诗书故不任贾竖亦钓竒王孙折豪心片言双白璧一字千黄金虽非吐哺节收名良已深挟瑟华阳宫朱门日沉沉所以蓬蒿士宁为抱膝吟

其二十五

春秋宁无战国辞良已修获主称下臣伏剑不相尤虽靡赓歌代优然见文柔冯轼观士戏无礼为君羞况乃杯酒间语笑皆戈矛

其二十六

老父哀龚生天年胡轻掷孙登诮中散不能含龙徳被裘舍遗金恶在留其迹生名为杀身君平悟真易二士岂不显四贤胎余则知白而守黒乃为天下式

其二十七

越石豪贵姿贾氏为宻亲苟无晋阳操若濡意何伸深源苍生望何如渭川滨髙卧不克全北伐丧其真慎始固所贵薄终不足陈狐兔当衢跃豺虎争囓人七尺犹未掩是非遽难论

其二十八

赤水三珠树横条贯中天金气何陆离窃窥太乙躔执法不能纠紫微竟何言下土虮虱臣中夜心茫然岂无弯弓志腕弱意何宣矫首太阳升胡为向虞渊

其二十九

在天恶疾风飘飖无定期一决土囊口迭宕不支持强排浮云出又复拘阂之吹沙荡青冥日月改光辉波涛甘湛溺借汝发其私此物何足论但恐伤天威

其三十

吾闻共工氏力欲吞九州岛余愤竟何伸举首触不周天为西北摧地为东南浮万姓弃嬴秦项籍首相雠白骨填函谷濉水血不流虽无君人业千载起雄谋战伐浩无终吾生已马休

杂诗九首

季夏薄火旻出游汗徒御浮云迥生惨凛然被霜露戈甲满道周行留泣相顾匈奴为我雠安能罢遣戍往甘三时逸今征匪秋莫死地身独任焉用亲与故壮恐当军锋弱恐弃中路西邻贾人子一充嫖姚部黄金槖駞装貤封及千户瀚海天如赭彼人曾何覩

其二

日予追祸遘往者祅氛逼时平无二人难起有羣策英英赵司成抗节砺金石庭陛秋风生飒然万象辟徐卿探乱源杨子杜机逆将相伊吕俦皇仁示微责大泽丧明珠茫茫不可得斯物返其真吾徒斗间色

其三

甲兵举世隘贫贱百年轻扰扰时人意焉知肝胆诚吾贵中心悦何用等浮名泽云固易变溟渤亦可耕道苟后三光岂在凋其形

其四

客从东方来车马何偪侧昔者魏其里今趋武安宅武安髙楼台皇皇径百尺欢宴迷莫旦黄金为上客魏其里中人相与歌恻恻以此去时路等彼来时迹

其五

盈盈青闺女皎皎明朱颜迥步惜流影履綦戒前轩自爱鸾鳯音不闻中堂言君王下长秋掖廷或见填既忧入宫妬复愧黄金妍生业本田桑昏旦劳所安毁艳以自秘羞同狭邪传

其六

没人游大壑出入鲛鳄间手持珊瑚树口噤不能言务光岂有希亦自湛于渊各顾徇所好焉能两攀援道逢衣冠客毂击马不旋与子行苦殊何用见疑患

其七

公子敬好客髙义薄秋旻前堂罗钟鼓后厨击肥新千金一言寿琐琐何足云中夜杀声起鸟兽东西奔四顾皆荆棘安见堂中宾竭力前卫营乃是爨下人公子追自咎气结不能陈恩施岂不广各自顾其身平生国士言是非难等伦

其八

步出城西门雕甍横周络业篁上迫天菱藕弥陂泽问是谁家墅居人答相错春卉依都尉秋条属金吾问姓良欲陈后主恐复殊所遇多故物百岁人焉俱贫冨生丑好来往为亲疎茫茫任宇宙何用竟其初

其九

如姬奉王寝公子得兵符君恩岂不深各报徇所圗秦王幸赵倡子政乃托躯谓为嬴秦祀千载永欢娯子政自有父赵倡自有夫将心向他人垂死心未孤冥冥移社稷雠敌安得如微衷亮何叩恻怆以长吁

偶成

白日未易归悄步庭中间蝉鸣髙树枝鸣声一何闲何知金飔袭微质坐来捐世末竟难期焉在夸少年亮无根株固误使百忧煎

秋日感懐

孟秋辞残暑稍稍澄露晞飞沙来填穴玄鸟逝安归行人筹往路还理箧中衣夜永尚易晨白日渐如驰不惜流光逝所惜来者非玄蝉虽征响哀思竟陈谁失志在饥寒饱暖不可挥

杂诗（为诸生时作）

东家有美人日日理红颜春风爱如花玉立当门前西家有美人曲局不成鬋觕衣蔽韶质深闺闲茂年荡子乐行游共夸东家妍愿君弃所知愿君重所捐

其二

庭前有丹桂西风吹落花贵者集裀幕贱者泥与沙泥沙安足悲裀幕安可夸既离本枝固焉能念芬华毋为计荣辱恻恻长自嗟

其三

吾闻上古世纯黙澹玄始太和渐以散皇纲荡无纪皜皜白日内昏风忽然起生人无常遘致福岂在已马以一鸣斥鳬以不鸣死生者岂必鸣鸣者岂不生所以贤达人顺时复安贞嗟彼儵与忽无乃营神形

杂诗六首（归后有感而作）

开巻意不怿躧步临清池好风从东来披拂中所宜羣植欣向荣谁能安后时踟蹰将西暝稍稍见清辉明月虽投懐不鉴中所悲非因一尊酒畴为蔽余思

其二

萋萋谷中兰素质何葳蕤仰不覩天日敢望雨露滋虽或微芬发寂寞聊自知萧艾升君堂左右争光辉与子固殊途安用迫相疑

其三

谡谡庭际松一生恒孤植幸以斤斧余风霜时摧击亮无栋梁具又乏桃李色安能媚春阳为人事雕饰去去勿复言敛分终山泽

其四

班姬奉増成衔理甘曲局宁知迫岁晏商颷粟寒玉李平一侍儿咳唾黄金屋朝矜赐膏沐夕矜荐丝竹勿谗纨扇歌此歌本当哭

其五

山鸡具五色毛尾长离蓰顾影殊沾沾鳯皇当如斯不独时世人娄朱亦见欺栖栖檐际鳬颈秃爪距卑稻粱不时沾鼎俎偶见遗寄声于鳯皇何忍亦何疑

其六

采薇呉山阿行行日将夕道逢羽衣子授我药五色谓我当服之与天无终极生趣久已沦安能淹兹域饰申以待归留者翻为客顾叹此寸心千载谁当白

读史有感十二首

汉武棰八荒中原亦云蒿神鲛甘鼎腥天马以逰遨归来大受计栢梁造天髙赫哉轮台言黔首息讴谣肝腑授亲臣八柄唯所操钩戟化为耝大农自称饶薄海颂明哲宁知贤者劳

其二

子长负竒气少多贤豪游堕身蚕室间戢影旃孟俦推毂岂不厪惧为君子羞强戚■〈蠢，万代春〉东都帷幨运竒猷金章耀左貂济济十九侯黄屋日以卑炎烬掷洪流唶哉履霜叹千载有遗忧

其三

秦王睨萯阳怒若彪虎哮尸者二十七末乃卿茅焦砺齿肉六雄分甘先尉缭如何云阳狱王孙中郁陶千古感说难逆鳞不可调所以商山客翛焉托渔樵

其四

长卿赋上林将以明得意及乎谏猎书凛然垂堂示驰骋私所便能无忽神器众知乗船危污轮诤何厉为谢张大夫晓人当如是

其五

白髪四老人汉皇不能致羽翼功既成飘然归地肺留侯虽强食未闻更延世萧傅辞旧恩怅然仇廷尉矫首前二疏冥冥在天裔寄言风云者倘来安足恃

其六

文帝繇代来王臣尽朱邸不闻昌武辈遂与绛灌齿椎朴据细旃节啬贻来轨洛阳一少年志欲扬汉美毋使元气漓长者意乃尔

其七

不韦泣酖杯业为钓竒误槖中千黄金易君十万户李斯泣五刑实以仓鼠故不见三川守车马辉衢路巧尽拙自来利往名独污所以西山客居然一环堵

其八

昨者饮魏其今来客田蚡朝事卫长平夕从霍冠军矫矫任与灌用志乃不分何如一岁星濩落金马门醉来据地歌去就两无闻

其九

汉魏世云季王纲日下挠入则领尚书出则揆百寮阴晴薄太阳曀霭为不消喜怒变斯须威福惟所操魑魅窃天权雷霆废其曹大易戒履霜为渐非一朝

其十

武帝掊阴山失得与之均二李竟不归汉骨委边尘及乎元成世呼韩乃来宾舍馆葡萄宫奉表称外臣彼运偶成衰上策岂必臻所以外宁惧腼焉思圣人

其十一

平陵朱阿游请剑诛佞臣天怒再为折殿槛不复新优游平津邸笑谓薛赣君小生欲相吏而我岂其人所効苟不雠遂掷国士身是以达节者千秋恒自伸

其十二

淳于挟帝私公卿富交游婉■〈女恋〉谁最亲丞相髙陵侯一旦淳于败丞相荷帝留白简二十人往往中所雠洎乎应大灾君宠外虚优累累北邙上恩怨同一丘千载读其书令人慕巢由

弇州四部稿巻八

●钦定四库全书

弇州四部稿巻九

（明）王世贞 撰

○诗部

△五言古体七十首

拟古（有序）

梁江淹拟古离别至休上人凡三十首明亳州薛蕙亦嗣响焉虽于汉氏未纯亦彬彬乎优孟扺掌矣夫物贵缔始则因述似易人具体裁则兼功殆难难矣然文通颇胜于自运易矣然灵运微短于邺中诗云唯其有之是以似之甚哉似之于有也不佞既以罢官陆还挟策仅文通一编忽忽无博奕之欢紬绎穷愁窃仿厥体自李都尉而下至休上人凡二十九广自苏属国至韦左司凡四十一时代既殊规格从变虽未足鼓吹诸氏庶几驱驰江薛云尔其古离别一章请俟异日为后十九首故不更拟

李都尉陵从军

黄云被原野策马欲何之鼙鼓劲前林招摇动旌旗涕泪结为氷婵媛将告谁长当生死诀尽我酒一巵白露尚为霜安能鬒不移惟有金与石庶以表心期

苏属国武别友

驱车出郭门北风何惨凄良朋相追饯行李且光辉浮云为我停晨风为我啼四牡既骙骙御者安肯迟弹琴写情素柱促令弦移泠泠流泉水助我弦声悲何以将逺别杨栁吐青枝行人揷枝去往往自成围少壮若流颷逝者不复归常闻忠与信蛮貊可由之及时各努力王路正清夷

班婕妤咏扇

妾有氷纨扇云是齐宫作得尚君王手扬颷芙蓉阁秋气忽见憎氷簟同零落巻舒夙所易衔分栖中箔物候代相迁君恩终不薄敢以南熏至逆笑狐与貉

孔北海融述志

栖栖岐山穴避狄如走兔扰扰歴下田鹿豕朝与暮时至偶有为人功竟焉数虞帝小鳏夫虚名攘唐祚西伯老秃翁脱身美人赂百兽岂自来鳯皇人谁覩垂死窜苍梧荐禹如有负戎马践幽王实以妖女故大运等循环智巧安能度十读九废书千秋荣朝露寄声谢时达毋为圣贤误

郦征士炎见志

势屈难见功时危易为迹大海无圉鳞髙风有矫翼靳此万里抟聊余一偃息清时竒遘隠材士多失职小者州邑掾大则公府辟卑颜窃升斗揽袂承书檄寥矣帝者居永絶渭川迹吹箫夕拜相屠狗朝开国顾谓贾少年兴文何太迫诗书一长物礼乐终奚益圣主正当阳羣工但胁息富贵垂昌裔名声施无极

魏太子丕公燕

置酒临西园澄夜佐微凉华盖飘圎月列宿散陂塘景风媚芙渠冉冉布竒芳清吹相间发惊鸟顾我翔急节促飞觞为乐浩无方俄俄众宾举相与歌太康芙渠自有芬君子自有心良辰不重得命爵莫沉吟

陈思王植赠友

成周宏昌业多士乃日新逺者由耕钓迩则介弟亲赫赫我皇魏九有悉来宾庸蜀为逋薮江介有逆鳞圣心输纳隍黄钺下秋旻楼船弥东渚剑客出西秦天网布中逵所希在鳯麟畴为百金士吾友气如云太阿拂朝霜繁弱抱宵轮挥眸无前敌抗志在必臻伊余忝藩翰夙昔备宗臣同欢岐忧戚厚禄豢其身狐白足御寒片腋非所珍铅刀望一割微颖不见伸勇士思丧元舎生乃成仁懐君笃明义聊以示殷勤

刘文学桢陪燕

公子富令徳穷乐在清时卜昼启初筵丙夜犹未疲丛篁夹文馆碧萼缀丹梯潜月青林端万颖射金池澄露滴华桐熏风穆然吹炮炙参差进觞醴纵横飞伎士慕新端肉奋丝竹驰渊鳞中踊跃宿鸟无宁枝冉冉东方曙讙唱掩鸣鸡冠盖散交衢粉泽有余施畸客夸殊遇叹息不可追

应文学玚侍集

乌鹊东北来尾秃毛不全得与鳯皇游珍禽日周还今夕何良夕公子开妙筵请寛童羖罚聴我醉后言少小事任侠结束过邯郸邯郸有竒女美盻辅朱颜一弹离鸾调再弹别鹤弦感君纒绵意千金坐来捐盟用南山石好用蕙与兰兰芳有时歇南山幸勿刋

王侍中粲懐徳

炎徳中崩溃妖师乱天纲蛮荆非吾土窜身不及详日月东西匿雨雪正雱雱忾叹念周京咨洟浩縦横桓桓今上宰膺惩震八荒解我南冠绁寘我侍从行譬彼粪上英洗濯荐华堂公子推明爱欢燕结不忘白云流尊觯繟纚应朝阳万舞煜中庭蛾睂吹素商常闻既醉诗饮徳厌膏粱摩顶皆君赐何以报恩光窃希吉甫颂清风播无疆

阮步兵籍咏懐

昔我游蓬池上有古时台长啸入青冥万籁叅差回返顾大梁城棂扉相对开马头旦騀駊日莫争飞埃汉尸既雍雎项血复殷垓天地无精色日月久徘徊唉汝二竖子何如酒一杯

嵇中散康言志

扰扰两象间生人各自为余本田野夫少小无逺志珪组岂不华好者方为贵习性偶成懒敖乃非余意窃窥庄氏言颇懐养生计忤外非有干撄心乃足累结茆流水曲緑槐信所植冶鍜清阴下弹琴衡门内仰见孤飞鸿寥唳出天裔阮公青云度浊酒幸与契山生何为者嬲我殊不寘蜗庐欲枯壁蛮触争何地翛然龙门色顿忘寰中事

应侍中璩百一

羲魄尚髙舂天命未我离云何纨袴子往往意为师阿阁连曲房沈深不可窥齐醴腐其肠伐性有蛾眉姬姜奏新声欢多乐不支药石为仇雠美疢日以滋东岱添新籍鬼伯来见追仰与髙堂别俯与亲爱辞宗祀日萧条涕泪如绠縻人生非金石快意多伏悲

繁主簿钦咏蕙

娟娟孤生蕙托根湘山厓上压千仭峰下临万仭溪微质殊众卉谓为造化私风霜相凌迫雨露不见滋朔气旦夕深清芬坐来移幸登君子堂不足配芳徽仰惭桧与栢青青长不衰俯愧东原草犹得奉春时

张司空华离情

飘风吹枯树皎月鉴空墀曽是风不留娟娟伫遐思飘若荡子心皎如静女仪鸣琴中成瑟哀弦来间之蜩螗乗秋沸熠耀与暑辞苔藓歴冬春悠然骄履綦攅念乃攻中征瘁在蛾睂青阳何方至桃李嫁路岐寄声松与栢敛分守山崖

何司空劭赠贻

宛洛何洋洋经始先人庐崇巘夹修篁清波出文鱼栖遁焉足陈仁里私有余张侯负渊博秉志乃冲虚出则寄干城入则宏庙谟决胜开冀封翛然良若无多惧昔忝均耦耕亦今愉侯其谢鞅掌就我暂为娯命爵复弹琴徜徉非一途况有春阳色蔼蔼在桑榆

张黄门协苦雨

昏月初离毕丹霞复荣朝女风扶轮毂雌霓振旌旓杳杳七曜潜沉沉二仪交穴蚁登嵬垤水鹳徙故巢土社归狼籍木偶竟飘飖立壁俱就颓曲突黔以消宻液肆沾飞余菑及蟏蛸九徙不足叹百念徒尔劭念彼耦耕士栖畆败禾苗念彼行旅夫然桂中夕劳东征缺斧斨北御解筋胶眇矣发棠叹弥哉塞瓠谣厌见沈蛙灶妻子吐长嘲

左记室思咏史

尧舜相为贵不能屈巢由挂瓢箕山树洗耳渭水流四岳等朝荣二女亦蜉蝣黄绮卧商岩目若无嬴刘烨烨五色芝可以饱千秋如何崦嵫路俛首建成侯神龙虽自尊饥则鳅缮流寒蝉虽自眇耻与鸟雀谋

潘黄门岳述哀

忽忽寒将徂冉冉春欲至寒徂复留恋春至胡濡滞庭除无双迹帷枕有孤涕犹残流黄机上绣鸳鸟翅微音长辞聴手泽时流视行云仍怳忽明月但髣髴恨彼伺晨鸟精爽惊梦寐白日阙冥车子来既不易黄泉稀生轨予往将安至踯躅墟墓间縦横窜狐魅宰木渐以拱朽骨焉所恃余髪既种种时来能无会

陆平原机羁宦

屯时播明社厄遘点华宗逝以丘园贲豫此拙薄悰阳春冠天来松菌遂不终弓旌荷崇招朱绂被微躬击楫指洪河回首盼大江衔恩轻宻戚改谊诀故邦缪通承华籍得托黄绮踪月请虽云薄优游侍青宫献纳百未酬敢希疏傅风衡门依清苑日夕见嵩邙数往今诚乖抚物己未工征歌时自冩慨焉眷飞鸿

曹司马摅感旧

客与荣贵去身将贱辱存昨日翟公罗今张窦侯门中厨出旨酒不足奉罍尊酒味非中薄人情自寒温女萝与松栢本自非一根松栢虽枯死女萝尚攀援行人为代恨不与盘石婚大火发昆冈炎炎竟何论

傅司隶咸杂感

红女恋一机丈夫慕九州岛拂袖出门去妻子不足留二室造帝基黄河喷天流一览意无余西入咸阳游咸阳帝子里车马若云浮炊金复馔玉赵瑟间齐讴东家霍司马西邸平津侯南邻外人馆北户文成楼鸡鸣先朝日起者何所求试言平生业十举九不酬北风旦夕吹敝我黒貂裘低回返乡井耕钓亦悠悠

陆司马云赠妇

春卉畏秋序冬秀虞炎徳亭亭南山栢上敷芙蓉的凌风表贞操承阳饶艳色眷懐结褵始言在三星夕燕婉吐芳唇绸缪展清臆靡靡辅属体荧荧光泛席弧矢为我雠车轮倘相迫明誓虽在今合并非夙昔矫若分飞鸟乖离恨羽翼何以示遥悰托此花与栢

刘司空琨伤乱

虽云大厦颠一木不能当在昔有靡氏孤旅兴少康避狄奔岐下周鼎日隆昌桓桓仲山甫车攻佐宣王巨君挟狙诈炎汉郁销亡九有尽为新片烬起昆冈兴废固无端贤者自有常天柱中崩絶妖牝操皇纲鲁卫相鱼肉聪勒噬边疆自余与祖生束髪共徊翔慷慨动鸣鸡寒霜溢干将天意与我违邉尘飞晋阳干戈迫跬武穹庐被川梁俨若笼中翼欲飞触四旁岂不念昔贤何以趾遗芳大海呷鲸波一苇思自航悴栢束颠崖陵苕摧素商存为七尺辱没为千载伤

卢郎中谌感交

秔稻吐孤颖狐貉献微腋岂不念饥寒焉足充衣食顾此下中士得陪虚左席投漆不违胶援萝长附栢邉尘冠天来幽晋纷荡坼惭非千金璞谬以连城易揆负故主恩聊探昔贤迹程婴挟秘筴赵宗复血食豫让秉贞信辱身三不恤仓卒脱秦闗实繇鸣鸡力从容复齐相乃是求鱼客衔报诚疚心逢遘方显迹山川回东首芊眠白云隔三复绕指言忧来填胸臆

郭弘农璞游僊

东海焉可耕衡庐不足家常闻金天女漱液若木华髙掌郁千寻上有青莲花拍手呼鸾鸿竦身凌紫霞子晋相绍介洪崖御我车朱唇粲贝齿永愿托姻娅碧藕吐瑶丝火枣纷如爪玉盎澄天酒龙虎卫灵砂欢乐光景驶千岁未为遐

孙廷评楚杂述

北风无停吹玄发日夜素命驾遵虞渊将适万里路亲朋来张祖妻子挽悲慕大造本无知安能随物铸精气偶然合妄形为吾锢善恶既强名祸福亦虚度东邻治彭老服炼金石固西邻师蒙庄谓等陵苕露达者竟何言冥心黜两慕时至亦不辞未来无烦虑寄谢酰鸡子区区瓮中度

许征君询自叙

方朔明大隠君平探幽蹈去矣无足差吾将従所好春理霅上耕秋归剡中钓在物多饶境选隙时一造丹霞挟回浆白云装行屩奔险吐葱綪芊眠含呌窱何以明有获听然动微笑徇物非余术资身良已要岂不爱微名空谷将谁耀

谢仆射混游览

顾此有尽日慨焉生游思讯谍纷委驰解者应自寄清池届丛薄沿洄信疲驷层观景风返乔陵紫云憩跳波悦文鳞回阳暖栖翅黄菊何棻蕤萧条得其意时序非良适取足竟有会寤叹言故欢幽芳徒延迟彼境如可欣合并安所事

殷东阳仲文兴瞩

羣秀方谢朱忽与玄冥迫萧条在时寓达者亦有适木落鲜滞欢枫留藴明色敛泛澄天根回滋収地脉辽空吐纎翳青崖间微滴兴至不尽觞毋乃佳时掷况我英公子肃徒罗周席宻坐人起端遴欢任所择纾华起物胜用壮縁酒徳窃冀燕然勋敬为閟余墨

谢仆射瞻秋饯

少皞承时柄赤帝握天权清商应嘉节飞眺俯中原羣象俱投肃万寳将告坚齐鲁遥拱带河洛自回环肥遯感圣心豫游布长筵旌旗代林组笳箫按候宣黄菊华行李玄酒返朱颜昌期选后夫枉士思故山巢许容为客虞徳一何玄蓬心愧薄劣兹尚讵能言

支道人遁讃佛

羣象倡明茂四炁适清和凌晨将投礼首宿事奢摩闪若太阳来朗耀周九阿诸天从帝释旌拂纷婀娜修罗戢怨刃波旬解障魔馥郁旃檀树彪炳珊瑚柯醍醐酿甘露徐挟神颷过千叶青芙蓉一一凌紫波流铃相间发寳座郁嵳峩上有慈悲父金顶秀青螺端严八十相妙好一何多微吐柔细音雍如鸣鳯歌惠泽彻无间哀响徧婆娑宻迹中踊跃大士亦隗俄独解舍利子回心干闼婆灵花散优钵智果结庵罗法鼓撞震方慧灯导恒河方广距由旬成违仅刹那冥心归真谛毋使叹蹉跎

陶征君潜田居

贫来迫我耕既耕贫不离谁云非长策舍此亦奚为今晨作劳罢曵耒归何迟邻父悯我劳要我过其居芋叶荐鱼鲭浊酒且盈巵慨焉思人世百劝百不辞今人不为古古人当在兹过隙能几何为乐当及时劳者欲有歌我歌自吾知

宋文帝北伐

内史斥楼烦嫖姚越祁连将逞域外武寜无务徳言中土厌胜朝左袵垂百年先皇振九伐霈泽洒秦燕大业未逮终妖氛日横纒版宇罹荡析黔黎困倒悬玄黄既在篚壶浆寜不前俯瞰单于台秋风正萧然戎车虽闲饬尚其赖诸贤

谢临川灵运游山

山水慕孔乐丘园惭易贲殊恩赐初服薄游返真理改策桐庐峰遗舲富春涘阴■〈山上咢下〉攅空翠阳崖吐清泚行鞵芳露润饷榼流云止丛林蔽啁唽徐风发旖旎解箨篁鸣玉辞苞萼呈绮溜溜窦乳滴活活溪源徙诧叹接来竒邅回惜去美流光暮揺漾白石何齿齿想见羊裘客眇言旷千纪滞迹好尤人选念良在已蝉緌信遗脱渔钓从此始

颜特进延年侍宴

赤县腾真气丹观切太微千祗肃羽卫七圣扈鸾旗神舟二龙跃天黄八骏归陆驰皆迹射水撃尽佽非行宫初戾止张乐答澄辉神鱼翻镛贲灵兽舞翟翚金珰景风触琼弁白云围赵女撃秦筑呉娃鸣越丝巧夫歌人偶眩士吐寒曦桃榴煜崖冠荇薜灿波衣烟澄淮楚出天阔江介微臣欢畏童羖圣洽咏鳬鹥沧溟返西注蒙汜郁东驰夭乔欣当御鳞翰骄奋飞苕芼诚微贱鼎俎内惭疑

谢法曹惠连叙别

微寄迫如丝将适千里道仳心怜友于言饯春原草顾聴双鸰鸣何以泄予抱解缆羡归潮回膺怨层岛遥遥西陵浦宛宛澄波流飘飘惊风发汤汤沸陵丘挥锋割舲檝吹素染旌斿八荒无岐色七圣迷所由宾俦久告絶含悰将诉谁仰希退飞鹢俯感触藩羝冥息胪故欢端居奏新悲悲新纒难遣欢故杳莫追园林饶竒趣往往媚居人哲兄昔领袖伊予并沈沦篇裁不孤赏席至无只陈华月在清珪武夫映见珍予行浩未已子处将何如青葱东斋沼有无长新蒲紫箨解修篁文鸳弄鸣雏从容命觞咏倘以及睽孤

谢光禄庄郊游

泳思遵江广托瞩在严垧百堞揺容滟千棹和鏦铮来鸿欣知止丛菊夸后荣盍簮攅云岫散绮宿霞汀清霜披林览枯卉感籁鸣究胜时扶策沈懐聊屏觥容华非予擅物序搅我情将治鹿门业归耦长沮耕毋染临渊叹遂为渔者矜

王征君微养疾

秋风有竒色能使昔邪黄一叶嘘商曲羣鸿尽南翔白云栖空除华月湛匡床外门罗来雀内户按啼螀卧疴与性会华炫非所臧精液随年销金石依形长湛然守寸珤委顺无何乡

鲍叅军照戎行

严烽举中夜游骑犯秦凉天子投袂起剑屦在寝皇左锋当鱼丽右铩按龙骧曽是东征返离离缺斧斨束胸见使者距跃讳残伤转战焉支岭蹀血瓯脱场塞马劲如颷横驱不可当部曲星散尽独身擒其王枯骨遗鸢喙英声贯人肠生存百年事没者万年芳

袁太尉淑从驾

衣冠神游肃弓剑圣情纡蒸新嘉周典祠雍陋汉图万象改冬凛九有悉春敷屏翳躬先扫玄冥戒后诛金椎隠驰道玉戚护乗舆蛟龙扰鞶革麟鳯翊流苏朝云煜容卫夕宿灿周庐鸣镛震海立传跸应嵩呼父老望张饮士女欣大酺人文被岩壑天藻冠京都陈诗悉二雅稽典嗣三谟臣欢奉元首赓歌幸未孤

休上人怨别

落日多媚景楚士中不怡风吹湘山色往往尽成疑彼美无与晤旷伫生劳思三枯岫中蕙再茁园栁荑愽山寒虬烬屈戍绣蛛丝徙倚翘芳迹沈吟黯胶頥虚有焦桐尾黄金为谁徽

谢吏部朓省直

禁籞森木天文昌尔璇汉风色飞廉馆波文属玉观银虬隠自鸣金鸱对如翫薜衣绣丹涩蜗书吐玄灿亭亭钟山秀罘罳何歴乱务简化日舒兴言染柔翰即事台可悦奚必休请澣敢用蓬户观夕从朱门旦

王著作融游邸

风铎流清梵天花坠妙译解脱身自余清虚胜能择薄游名王邸俨如化人宅多寳墄基阶明玑喷沼泽兰橑芬自栖菼堤緑如积和熏调言鸟轻烟媚垂薜束峡饶竒声低舂出逺色即境良非幻冥心庶已寂至哉物外游超然忘所获

沈仆射约饯别

九伐当熈代十乗启元戎以我师中吉占彼后夫凶皇仁等干运万■〈宀禹〉悉帡幪挥眸无拓抜抵掌有山东盘龙五花劔号乌七札弓蠭旗布飞宿虎落绕长虹崤函既平践峣闗复斩通帐饮渴泾渭军声摇华嵩髙筵班勇爵中垧建武宫翻嫌赐履狭不数太师功

范仆射云贻友

蓐食向东畴薄暮始言还遥见车马迹蔼蔼散平川鸡犬若有恋鸟鹊尚盘旋还顾问应门错愕相告言言有冠盖客眉宇何轩轩入门更左顾彷徨回就辕北风吹马嘶落日送旌旃沈吟思久要畴为故所欢自非徐方牧谁能顾闾阎贵贱常人态君子自金兰楩杞振休风髙云薄旻天书此布区区在下亮弗援

江记室淹卧疾

寒暑更代至为我炼朱颜槐庭緑阴逝稻垄黄云还鸟雀思改栖鸡豚亦不闲据梧辞纷尚采薪负竒艰推迁其所睽离思乃殷遥心先枉渚选友向江闗橘柚组衰景云霞分故山青灯代为耦单巢竟成鳏蠲痾稀灵剂循视在刀环

梁简文纲闺懐

欢闻子夜变妾作懊憹憩城上乌毕逋墙头雀劳利杨白风卷花桃生雨辞蒂引念磁石难分颜翦刀易宻约悬庚癸秘辞属丙丁何朝更尔尔一一问卿卿

何水部逊示寮

泬寥澄丁夜黯■〈雨上黮下〉流泓碧晓月媚独征清霜凌行色稍稍曙吐帆微微风饱席林辉惊栖乱波响跳鳞激喟然川上逝念此山中客晨凉在衾裯昼事余巾帻饮食不为人游梦从所适抚已能无愧达生遘隠迹年事离余往简书代相迫寄声夔龙偶终蹈巢由则

呉记室均春怨

悠悠仓庚语唤此帘栊曙万象欣遇新贱妾不改故买愁榆荚钱粘恨随杨絮草信忘忧难花疑合欢误百种枕上心千条梦中路眼波写欲竭眉峰解还聚昨者玉闗书更移金河戍玄冥彼方辞青阳兹已暮但覩朱成碧未解鬒变素对影欲有陈冥然不相顾

庾开府信校书

森蔚夸东观渊穆表西清左史读丘索孔公比老彭金壶浮泥汁青藜太乙灯六纬受李氏七畧仿更生白马公孙辩绣虎平原名身依昭回汉职列葱离星陈矢征肃慎呉书问洞庭驺牙収边籍贰负表山经穷探岁加我执戟聴沈冥

阴常侍铿送别

秦淮将征棹西兴导返舻谁言剑合地即是袂分途比带将同缟拟蔌讵如蒲倚醉聊慷慨临醒复郁纡遥帆雨中失清尊月下孤裁书怅南雁托梦怨单乌寳铰银平脱珠韔金仆姑还期一文轨方驾骋天衢

薛内史道衡酬忆

秋风吹大荒秋月满河梁尺书问马走一枕徧羊肠羊肠几屈曲轮鞅声相续句里孟门青意中淇水緑緑水如丝流青天去不収王猷兴欲尽卫玠始生愁愁人自宛宛日长岁苦短蘼芜虚早齐不睹松栢晩

杨司空素坐懐

幽居擅丘樾块尔称独晤盘礴翰墨林沈冥诗书趣袅影文昼寂飞英点林素溪藤饮猿接梁棘归鸟输四起垂天云疑亡出山路屏刺少所通非心不成故慨此穆如侣抒言托遥慕

王参军勃梦游

役神苦烦慸羁形困局促言揽化人祛税驾从所欲瑶阶净于砥寳观纷若簇清篁展云幄言鸟流风曲舒霞缛流草垂露布森木中有青莲冠修眸炯清淑授我琼函字长跪不敢读秋颷触明珰吹我堕几褥琳琅怳犹聴芊郁疑在瞩惆怅将起端多岐浩难续

杨盈川炯游峡

蜀江自西来日夜流不息束为荆门峡崩腾锁南国楚师既以■〈火替〉秦疆渐以画万古擘石青千秋吐灰黒我行仗三老扬舲浩无极入耳寡停声寓目鲜留色日落一线明悄然中原碧惆怅为云女虚无不可即

卢典籖照邻咏史

昔有严先生少妻仙尉儿泥涂两鱼泳风雨六龙飞黄纸求故人白云长见依遂令箕颍客复覩勲华姿帝腹何便便举足忽践之客星歘然去帝座光芒披笑谓邓氏子策杖一何卑岩穴澄秋色烟霞蔚天辉怨见千秋士寂寂西山薇

陈正字子昂感遇

园桃畏霜霰零落不自己吾闻诸古人衰荣亦常尔所以遇春荣澹乎无可喜内外了不干熹微识其始明月海上来中天澄如洗至寳嗟已失嚣然谀殇子

沈詹事佺期访道

玄天泄至秘大地输真宅言访赤城居试探黄庭策黄庭何其妙幽阙守玄魄赤城信矣髙灵仙寄神迹鸾軿夜分至鳯管空中适眉掞芙蓉青颜欺舜华白归霞散衣桁流水澄巾帻泠然驭风来倏尔凌云息劳役悲在今夷犹叹夙昔因牵絓原网遂铩冲霄翮愁云幕逺近欲火煎日夕隠隠移少年沉沉散精液敬谢广成师为我示天则竦辔昆仑颠扬舲弱毛泽沧桑坐经变蒙汜何虞迫火枣幸有余乞师知不惜

宋学士之问祠海

税驾依海壖肃祠乗嘉月朝日侵夜生春溟际天阔惊涛吐千崿穷岛迫一髪百谷俱让王九州岛悉倾穴星河时翻动天地中出没体荐秩礼殷祼将醪芬发岿然祝融坐肃矣羣灵谒环佩趣飘飖灵旗去怳忽缅懐拙薄踪承明昔三入敢问乗海桴窃希迷津筏弱水未易方昆仑焉可越矫首贯月槎极目含珠阙倘呼龙伯人为我灼鳌骨

崔员外颢游侠

东风五陵畔恣意少年游鲁酒银凿落宛辔金雕锼狂童舞拍张妖女弹箜篌酒酣万事出横披宫锦裘尺八铁匕首能令都市愁避雠从车骑结客取凉州北断匈奴臂西斩月支头论功独第一天子赐旌斿圗貌在麒麟英风冠九州岛笑谓故所知功多罪不忧当时杀人者今日海西侯

孟襄阳浩然留客

散髪池上酌好客偶尔会童子三四人盘飱无兼味蕖露时自滴松风为谁至冉冉落日尽悠然发真醉陶公既已往千载沦兹意

王右丞维山居

为惜辋川好携家事田作青山映如带緑树相歴羃燕乳林花乱蚕肥桑阴薄微雨终南来鯈鱼蔼然乐饷馌下鸢羣束书挂牛角樵斧入涧深丁丁送余斵归逢耦耕叟问我来朝约坐爱微风吹尚隠残日脚得暇便相过床头有桑落

岑嘉州参塞燕

边草五月緑秦马三春肥鸣鞭饰珂子色夺宫罗衣朝谒府主出夕从射猎归珊瑚照夜筵行酒罗金绯赵女青丝弹胡姬白玉围酒酣烛忽灭语客任所为横行纒头锦零落珍珠琲明月出东方清波溢鸾旗鸦青约素腕双双扶入帏北风旦暮吹黄尘俱倒飞如何咫尺地步步春光辉为谢盖大夫时清刁斗稀

髙常侍适咏途

少小爱渔猎不解慕清朝春风荡孟诸草緑胡马骄一剑挥两从只羽贯双鵰折节读诗书策名列官僚虽与贫贱辞未逺案牍劳今朝涉淇上中原莽萧萧天晴太行出峡急黄河揺游鲤跳伏獭飞鳬堕鸣枭怳若旧时游欲呼故所招夺标胡姬馆走马河阳桥丈夫自有命时来则金貂安能对玄经终岁长寂寥

李翰林白自明

海色摇地緑昆仑揷天青天地不相忌千秋弄精灵偶然复生余抟作世人形俗眼不能识强呼为岁星昨歌咸阳市如意撃玉缻醉骂文成侯白眼春冥冥新丰酒初熟胡姬手如玉十千换一斗醉即垆头宿中夜黎眉騧银珰响相逐上帝奏钧天名姓登紫箓蛾眉七十二停筝待新曲揽笔虹霞生鸣毫风雨促天姬粲瑶齿重瞳亦回瞩衣我宫锦袍葡萄发醽醁片言朝不投夕买范生舟三神未欲返五湖且须游鱼龙聴咸池遂为钓者求愀然发长啸千金等云浮虞帝放丹均波应及许由不然箕山客今作浔阳囚黄鹄脱樊笼低身瞰九州岛衔珠报恩徳然后访丹丘

杜员外甫述贬

昔我逰山东髙李相先后豪鹰抟青冥所撃无不取斵句必老苍骊珠恋吾手西入咸阳城落魄鲜所偶驼锦青貂裘半为酒家有时来异援出三赋天子售泚笔中书堂公卿尽回首虮虱脱洗沐毛羽出抖擞清华文昌步磊落国士耦欃枪亘北极荧惑趋南斗哥舒小竖子弃我潼闗守万乗儵蒙尘羣公但奔走鸣呼上帝仁苍茫意愈厚马嵬翦阴孽朔方建阳纽桓桓汉阴公玉玺主亲受制曰相国管汝往馘羣丑戎车实闲饬骄将违指授遂令陈涛士义血漂杵臼天威震莫测左右夺申救甫也一小臣上书戒求旧孤忠报社稷余分推朋友幸免左伯诛仍寛马迁咎优游上州佐零落一野叟雪压履下趾风吹衣前肘饥寒自切骨虚名在人口穷途往念至迟暮新恩负千载与百年茫茫付杯酒

王龙标昌龄独游

屏出乖物情薄游寓余目春风夫如何时见千里緑蚕女犹未来桑阴正渥缛上有戴胜鸣间闗奏丝竹彼奏非有适此会如见属因之念友生歴乱我心曲沈思入迷径回策从疲足归及午饷余言跨返耕犊

储叅军光羲咏耕

农事有常期侵晨向东畬岂不念筋力要为口所驱大儿把桔槔中儿佐犂锄小者力不任饷榼绕周涂尽室事农耕谁还读我书荣华诚快意变态亦不疎团坐倾浊醪移荫就桑榆好雨从东来庶足代勤劬莫以玺角牛当他驷马车

韦左司应物寄僧

虑澹无可屏端居生夜清秋风在长松谡谡令松鸣因之动遥思思我方外朋趺坐深草色流尘瘗函经多露湿空山欲往未能胜回心入初地万象了不应方知见闻表悠然有合并如何怨碧云役役伤道情

弇州四部稿巻九

●钦定四库全书

弇州四部稿巻十

（明）王世贞 撰

○诗部

△五言古体六十七首

杂感六章（时以上章国门外感事而作也）

新秋凉气微大火犹蒸濩不知当庭树何繇中销落葺葺梁间垒玄鸟翩然作今逝如有乖昔来如有托人情亦已长积衰方成薄

其二

冉冉西流日杳杳东逝川弃女守空闺不知时变迁膏沐一朝施含羞不自前虽复回青盻盛年坐君捐二八方偶进骈齿复齐颜为媚须及早为恩须及好再収当中热再捐当何道

其三

赤蘎困服箱足下有八埏苍鹘困绦旋翮下有九天东风吹孟诸短草何芊芊鴐鹅飞我侧狡兔出我前■〈火霍〉如云间电挽弓不及弦劲翮应修蹄为君荡羣鲜人生非遇合安能自称贤

其四

手携緑绮琴去上髙山阿落日四无人萧瑟扬洪波凝神入天倪心指遂相和归来奏清曲商颷綷纎罗白云从东来为我不忍过奏者岂不厪聴者已隗俄无情尚有知有知当奈何

其五

贫贱诚难处富贵宁易居畴为执两端令我与愿俱藜藿犹未糁列鼎穷珍腴饥者靡不佳饱者不羡余窈窕南山云归乎恣所如

其六

千金买骏马百金买辔头百千制狐白十千珊瑚钩相从诸少年宛洛书行游宛洛富名倡挟瑟进清讴但知媚黄金焉知我为畴出当从客欢归当従妇谋

书感

婵娟无终极燕赵徧蛾眉百卉就春阳芬艳迫叅差媺人临流坐顾影中自怡岂以为人妍皓齿发相讥卤莽乃时情千秋长若斯

其二

白露湿螀声枯叶悲自和兰膏冻不发三星渐沈河里中多轻薄昏醉相经过两意既非当虽欢其奈何亮无同衾愿闭户敛双蛾

杂感

朝阳发东隅羣动借其光流影忽西颓万象亦含章谁云凉热变迁代固所常尔日平沙堤今来禾黍场鸟雀恋故枝车马依他墙要知亲者短不及疎者长邈矣任生操咄哉魏其伤誓纫幽兰佩雅谊畴能量

其二

髫龄操觚翰冠弱庸清朝驽质谢鞭策闭户甘閴寥挥汗畏请谒四顾谁亲交此时大道邉车马争流涛举目灼夭华回盻生秋蒿亮匪万年身胡忍弃尘嚣呼儿理残编手复量浊醪得意且如此后来惟所遭

其三

为性本薄劣聊乐在诗书稍与古人近顿觉世人疎饱饭藉髙卧忽起临前除隠隠带西山歴歴薄吾庐百里距非迩爽气时吞嘘出门复入门举足愁尘污以兹欣散秩牢落扬雄居

初入理圜土

日予事铅椠握志在皇羲泣车岂不深化理一何卑咎繇固贤圣毋乃逊后夔人情如趋湿盛时能豫衰更以秩守寄身为狱吏师悠悠互朝暮戚戚此圜狴

其二

圜狴何崔嵬贯曜丽幽方当昼日返冥踰春草不芳紏紏御呵怒离离累讯伤下当迩重泉上永隔天阊谁悉逝矣故更悲来者长

其三

庭前有髙树好鸟相因依固以效和鸣鸣声一何悲疑歌复疑诉流调更流凄此鸟宁有异聴懐多是非

我有一壶酒与于鳞赋

我有一壶酒与君醉花下东风日夜至羣芳无停吐髙歌荡浮云白日光起舞陶然中心悦忽往在千古匪以藉世赢他人安能取

比曹初考述职有感

岁月不我即禄食三已朞揣分冒兢惕程已惭素尸出负友朋属入惭父兄规殿最他所任得失中自知伊予少浅涉夙好经生期稍见事乃谬渐习心永睽咎繇固圣者其究亦趋时南容复白圭已甚非仲尼滔滔亘天路戚戚将向谁

偶书

闭户延素晷创足避华径所惟力不任非繇意无竞沈沦既已甘芬芳亦焉盛寄责聊簿书娯懐乃篇咏策短世何长瞿然恐难竟得酒且复斟吾当醉陶径

遥望北邙山

遥望北邙山冢墓郁相樛石兽蹲草间妖狐误来求斧斤焉施伐原窞各趋畴积冺渐成无焉能覩其由生时藉世赢迹往神不留岂若蓬蒿士一语为千秋

省中视事有感

披案适不乐起步临前庭顾视云中照翳翳迫西楹过日若倾波谁为念不停霜卉爱青阳鬒丝忧素茎刀笔理何深能令走世名蜀客虽寂寞犹得守玄经

睍睆篇

睍睆求友也沈子筑室有鸣仓庚遂以颜焉王生过而赋之愈益盈耳矣

初景革绪寒浮阳依芳樾黄鸟何间闗言兹媚蚕月柔丝骄未调轻簧冻难发聴曲几其真条风吹成歇迁乔焉所觊求友翩更切我有盈罇酒偕子候鸣节婉■〈女恋〉中心契忽往在天末羽翮临见乖腼焉増烦结

三良诗

白日归苞栎荒颷助游环阗道俱声咽叹息此三贤临穴惴惴下彷徨顾平原奄仲即长昏针虎亦何怨逝者许一身存者留一言清渭东南外谁不忿王官戎乐既销亡回首见雍川扣角与负薪各自爱其全惜哉百夫特粉黛同所天

蔡文姬归汉

汉相肇休业威揽徧九围维昔先臣邕蒙志赴屯夷太阳下逥光寒灰亦不遗黄金驰大卤穹庐出蛾眉朝辞单于庭夕宿广川湄众鸟媚其巢接翼竞言归羁鹄将雏去傍徨复置之仰悼双星色俯割所恩私秦闗忽在望禾黍正离离庄馗改故迹人民能不非不敢称董仇戎首竟为谁韶齿掷边塞中原渺焉依冉冉崦嵫景条桑沐余晞荃蕙化蓬茅何能荐庭阶寳鉴既已毁拂拭愧光辉寄语闺中质千金当自持

古意

采桑秦家女皎若千金璧君王临高台美人奏琴瑟忽来闗雎操逺望中心怿遗以双明珠绣袋文■〈氵鸡〉■〈氵束鸟〉家令君王臣贱妾亦何匿槁壤比云霄低昂畴能敌但恐失身素玉体何当匹长跪前致辞低眉中含抑本自不为双凄然如初只

谒陵有述

天开鸿蒙秀万古抱日月下有诸僊宫神龙蜕其骨灵气函山泽草木亦精发仰观太清表隠隠浮员阙九幽导金灯六丁护玉箧隧途流松风霓旌昼明灭恐是七帝游羣真来趋谒小臣虽末贱谬从大夫列尸禄帝所嗔微诚何由达

其二

文皇起北平迅扫天下兵六飞燕然山却刬单于庭千艘凌渤澥象纬偃不惊遂令职方氏王会所未名竒琛及恠兽重译归我明卜鼎故龙潜其阴郁佳城愀然边烽色慷慨有余情

其三

太陵一坏土仰视何嶙峋帝徳浩如天岂以黄屋尊垂衣十八载象彚俱含醇非无阴阳接四候均若春坐论颂贤佛作行归俊民宁知神龙逝化海邈无津握手三辅臣扼腕竟何伸

晨入曹中即所见有感

东风吹微緑一夜千树满黄鸟坐交枝流声自睍睆侧生墙阴栢憔悴一何短岂以真宰私幽独受时缓

春旱三章

皇天无颇泽物运乃自乖柔木恋焦原不肯展青荑赤日从东起亢风复西来虽有肤寸阴临合倏已离安得起骄龙为我鞭疾雷恻彼丘中叟负耒拟何之

其二

玄冬饶竒冽霜霰无停飘墐户歌春徳冀以惠来苗女魃乗■〈修，虫代月〉■〈虫庸〉末涂竟流焦阴阳无赢胜贵在得所调燮理岂在隅咎衅内惭招亮深为牺念敢以一身要

其三

孑孑数余黎辽辽殊未央银镂穷天府技击殱朱方比井稀宿籍在公乏栖粮使者东西来玺书正相望轮蹄金纠错鞭笞血纵横侧窥骄阳意毋乃帝未详矫首盻穹苍沈深竟难量

感懐

今晨东风至吹我颜色佳揽袂不及裳粉泽理光仪新荑承天露朝荣际日晖雅步中宫商顾盼有余姿临当中门发欲出故徘徊燕赵三千人一一自蛾眉所愿在当懐焉顾妍与蚩沈吟临芳镜掩约内伤悲

其二

清晨出游目顾见南山道挟弹美少年容颜白如缟拉攞枯松树上有干鹊噪熻■〈火霍〉朱丸流宛转堕荒草企聴犹未毕吉凶不自保七尺长为人焉能制余老

其三

人生垂衰老俶如就途客药饵相扶持攀车解輗轭不行将难免暂留终何益著书以自寛聊为存者识明晦既歧轨焉用留遗迹贤圣知有余死生无中策

岁暮作

廓落鲜所娯沈忧岁偕暮连岫无间緑广庭有储素日气惨不舒玄阴莽回互晨风旦夕号岑棘窜狐兔引领俟春阳春阳不我顾爽鸠代已往羲和迫相度盈樽庶可逃整辙将首路

早起书懐

晨鸡四鸣号天地犹未白仰见众星低歴歴如可摘揣来浩无端数往已为迹言念乗轺始徂岁三代易谬以理解资而当髋髀役何悟蠒丝辰膺此保障责桑计非所工商刑焉能择稍清萑苻泽未愧莱芜室蒿目中竟乖蓬心逝安息次且类羝藩犹豫托鸡肋畴当邻畏途为我一察识

愤篇

牵丝诵经籍弱冠探仕録触绪多见违夙言将安属策马涉鲸波操舟令从陆扰扰红尘间焉为问车毂渭水既入泾谁当辨非浊骐骥虽工步难与飞鹰逐神龙固天矫变化求所欲乔松抖唐蒙首尾竟成束将循李陵髪未卫鲍庄足衔愤戒伊人富贵生局促

题帝王礼僧圗

昔有龎眉师九载面石壁置心诸地外人天杳俱寂经猿六时拜谈鸟掌中食日出天地开蔼然旌旗色衬施填恒河结束俨帝释虽屈万乗尊对者了不识一吐无圣言顿扫有为迹归路甘雨移青林杏花白

辕马叹

辕马囓枯荄枥马囓青草辕马谓枥马我欲之长道劳者常苦饥佚者常苦饱幽州碧眼客鸣鞭如鸱噭银鬉凿落蹄生怜为人好

题素节堂

汶岭垂坚霰淇澳挺修筠讵若君子风奕世鲜淄磷伊昔中兴初尚书司国钧在公慕羔羊操宪抑奔鹑及乎悬车日不复朱其轮微言掲楣端抗志薄商旻翛然湘江色宁染京洛尘太仆称象贤在垧歌未伸三径循夙资百石非所欣安节承上道素履率初真拂拭登君堂俯仰愧其人孙叔请瘠邱千秋能食贫嗟嗟黍离叹榱栋尚维新

寄题清懒窝

秉介探夷尚谢嚣负嵇癖虽复蜕污浊安为事雕饰洋洋泌流水结庐依其侧飞花聊为径野草纷如积荆户启南熏胡床挂东壁兴至时命琴客来或不帻白云何英英卧君庭中栢不随飘风逝为君助幽色

除夕

江城岁云暮北风何惨栗稍见亭午过黯然中原日飞鸟时下来人家扫祠毕稚子欣就新华颠念趣失四十行已尽明朝复加一踯躅山泽间无闻亦奚恤

孙文学丌册庋

会稽表神閟宛委征帝藏讵若登君室步武见前芳邉笥有余委惠车不盈箱青荧藜床色旖旎兰橑香低云润遗简隙月窥流缃咏响出疎棂回风自琅琅恒闻诗人旨忮求乃不臧蔬饮枕曲肱其乐自羲皇举趾触四周抗心凌八荒

为顾生题其父太保公临赵承旨双松图

岁晏郁秀色双虬挂晴空下有李元礼谡谡松间风谁将一帧素写此千尺雄承旨昔胜流太保时宗工岂必论形似心赏泠然同乔木存故家甘棠比遗踪新篇并嵳峩流渖各青葱置子髙堂上白云或从中

为凌郡丞题柴桑雅致圗

陶令彭泽归秋风何快哉与世既无营返服宁不谐冁然一杯酒时送寒山来至今柴桑地逺髙严陵台矫矫凌大夫清标冠时才半刺日翱翔车马生红埃展圗三叹息欲往道疑乖应迹若浮云丘壑在轩阶请以无累衷契彼千载懐

将以伏阙北首晨发即事有作

维稍候鸣潮伺钥遵广陌晨鸡再三号使我天地白太阳丽层霄万象欣自获痛彼泉下台永閟无生色微抑不见宣苟存终何益席藁一上书引领希詧识苍麟代司阍精卫声不隔倘返杨公葬得从原阡侧焚山无余怼誓墓有遗则逺愧宻亲来杯酒相慰藉鸿雁冥冥飞焉知非谋食负耒安余年托心在兹迹

二月朔渡淮即事

江南芳欲齐淮北緑初抽曽是一水隔候至物不周回风荡枉渚落日多惊流榜人告宵征剌剌生百愁去棹若攀崖来帆如赴湫大小各有营贵在中所求庶卉趣春阳枯荄亦懐柔兹请苟未谐何以返故畴没为九原愧存为髙堂忧亦知鬒畏素遘此不能休

归懐示舍弟

北阙书虽上南山业堪佃吾弟沮溺流耦耕亦何怨轩冕诚可悦焉能舍余贱谬忝七子列居然五君选去去勿复陈深衷晩当见

旅梦作恶书此自解

沟壑偶不死来为世人弄太湖七千顷烟霞竟谁共残月将曙来清钟应霜动殇子久已觉彭耼犹然梦去去勿复陈吾生有吾重

谒孟庙敬述

呜呼五畆宫兹实英气聚长楸径天风森然虬龙舞岂无枭鸱托噤嗉不能吐翔鸾翼丹桷蟠螭绣文柱中有贵者像峄碧流眉宇礼犹素王亚秩非客卿伍杨墨既廓如仪秦亦微沮伊昔传食时天开齐梁主其用不一究归乃成万古诸伧何为者瑱珠列周庑三复仁义篇悠然配神禹

题九松巻赠张生

洛下九老人采药徂徕山化为九松树萧然压尘寰苍髯掀天风赤足踏潺湲顾谓五大夫惜哉多厚颜夫子从之游不复叹才艰盘桓峭蒨下箕踞嵳峩间黄鹤呼欲归白云时与闲况有千秋苓青尔双鬓斑勿谓辟谷侯孤风遂难攀

迫檄首路拟再陈情感懐有作

山公援侍中实以世交故周子怨都亭知为一官误余本解宦人岩薮焉能固况兹回光瞩差用洗沈愫栖迟犹二始踯躅当三辅孟门苟已出康庄知前骛欵段终在枥谁为讥蹇步铅刀冀一割锋锷恐非故巨痛时磔心深忧恒栖嗉露款一申言皇览不反顾陨涕别亲慈含辛首前路嗣章倘见俞改服还韦布

移文两台乞休有述贻示舍弟

疲马始恋闲饥马始恋刍全魏夹澶漳兹实饶逸区上宰匪私人迫若中所圗众知蛾眉好混沌独惊呼富贵等逝颷况不与愿俱徇知时中奋欲往复次且再疏若沈波单辞倘见俞欧冶辨金材纯钩冀为耝鸿雁东南栖遗音杳以疎因风及斯章兹秉亮不渝

连得故里书亲友逝者五六辈皆齿相亚为之怃然有感

日子启北辕宻懿遵江垾念昔火乍流兹今氷未泮如何违盻间相携就涂炭冥摄不待符当暮宁容旦百岁若须臾况乃未过半虽匪邺下才能忘子桓叹浮荣诱人老流景疾于窜慨靡黄金术可以凌霄汉窃聆无生言庶几叶幽翫

静坐

兹方信闲适吏事随所遣白日偶属余胡为但令晏渔猎千古间所得亦已鲜空檐滴残雪寒垆袅余篆黙坐无所思悠然端倪显欲窥静者功微青冒枯藓

谒阳明先生天真书院

杖策寻幽巘叩祠荐清苹木落羣姿尽烂然见天真轻风飘须眉萧萧若有神三字抉灵机万古意忽新六经遂糟粕千圣失经纶媚川在懐中舍檝问鲛人笑彼愚公山老昧襄城津重恐鱼目多冥然骄自珍所以老氏叹圣作大道湮下学而上达吾意书诸绅

芙蓉园为用晦赋

桃李媚春阳容泽不终持松栢虽后凋谁为发华姿神颷自西来百卉俱变衰感此亭亭质皎然溪之湄緑叶凌劲霜朱华然素漪君子含章媺修尚不傅时衡庐藩兹植聊用以自怡

题马逺十二水

上帝两带垂长江黄河流昆仑触天漏下贮海一杯震泽与洞庭汇作东南沤风云出千变日月浴双辀泓渟冩秋星萧瑟竞素湫木落清浅出石压琮琤抽其细沫贯珠巨者膏九州岛谁能传此神毋乃宋马侯解衣盘礴初已动冯夷愁天一臆间吐派九笔底收生绡十二幅幅幅穷琱锼惜昔进御时陡豁神龙眸遂令大同殿涛声撼床头六宫摄其魄所以不欲留杨妹即大家女史司校雠朱填六玉筯墨宛四银钩锦缥赐两府青缃润千秋晴牕乍开阅如练沾衣褠怳作银汉翻浸我白玉楼当其郁怒笔楣表腾蛟虬及乎汩舒徐遥颈延鹜鸥动则开智乐渊然与心谋老思鉴湖曲兴尽剡溪舟左壁桑氏经右图供卧游那能学神禹胼胝终荒丘

过修武有叹

淮阴下广武张耳佐其师全赵俱胁息强燕自风披忽逢隆凖使赤节艴朝辉斥易两雄帅脱若提婴儿翦楚朝奏勲夕乃失临菑所以云梦逰遂成曲逆竒蒯武岂不藏带砺乃吾欺纯心奉明主加罪宁乏辞九族为君尽千载令人疑

题逺菉堂

我园初离薋君堂仍逺菉岂无女嬃戒恶草非所欲荣芝当自秀艺兰当自馥出为王者瑞处为幽人服锄莠虑伤禾伐莽表嘉木兹意幸偶同相将保空谷

经彭泽有懐陶公

陶公辞彭泽亦复聊其生磬折岂足劳而以事躬耕安能如旅葵百谷产中庭鼎鼎百年内贵在愿与并浊醪佐新诗聊以娯性灵偶然获为人偶获千载名名者自随之获者安所营窃窥逸民言令人愧浮荣

题振衣千仭冈为许给事寿

我爱许武仲春风隘尧天脱屣岳牧尊挂瓢清颍邉君岂苗裔耶谑浪青琐贤所遇稍不合葛巾遂翛然甪里复绮村奕煜紫芝鲜峰峰足振衣何必箕山颠名当傲千秋身当傲百年

题丘户部汝谦吾兼亭

傲吏漆园氏大隠东方生心冥故黜迹机悟乃超名彼美司农子夙有天倪盟彳亍握算间跌宕文史声抱案揖长官了若不相婴拄笏对西山悠然有余清识真垢不辱贵我物自轻何必规往哲吾以师吾情

锺太傅荐季直表真迹后

千古谈锺书宣示乃其最宁知黄初载兹表有真际初英丽朝阳杂羽栖霞汭刚柔自成克疎宻各异趣始展怳若新熟翫转相媚遂令临池者往往无宣示得新多忘故我则异于是周鼎均所寳康瓠乃识弃

过定逺问漆园不得

兹地有漆园是否庄生庐遗迹杳莫存遗言亦成诬北风卷地来鹏翼寒不舒岂必真逍遥能无爱枪榆不才惧鳬烹存者乃为樗令我何所据瞿然思遂初

思归二篇

朝辞孟门险暮即金阊驰天路虽云旷枳棘犹未夷人情好居薄为厚安得谐朗朗日中天浮云伏崦嵫问齿虽少余其舌尚未隳自非偏师济焉能日衔枚进当明所繇退则保无为

其二

汉网既弥天万羽争见张朔风起不周安能逺飞翔鳯皇虽五色在罗焉得祥仰天一雄鸣雝然中宫商豪鸷击鲜翰觜距血纵横与子既殊徳畴见不相妨虽复化为鸠躭躭未可量竦翼东南飞天池浩茫茫

题沈启南画虞山致道观昭明手植三桧初名七星桧

白云团虞山有七苍虬舞云当梁初代昭明读书所虽干乾坤庇实饱氷霜苦其四托狐鸱帝遣六丁取存类矍圃三去杀秦封五宋人雅好事往往为之补颉颃若昆季厥始实孙祖隆凖理固当小巫气终阻昨余游真宫脱冠憩其下日落长风来飒然精灵语及乎微月上修鳞森欲吐沈翁长康流为桧传世谱不欲令汉杰轻与哙等伍尺楮移秋山真宰在阿堵蓬牕一展看森阴洗烦暑何必称七星三星亦自古

今岁忽已知命仲冬五日为悬弧之旦不胜感怆聊叙今昔得六百字

薄游狎流光五袠俄已至今为悬弧旦使我废朝食窃拊有尽身自抆终天泪罢牙息众嚣闭阁负余惴离疏非冠日通籍乃韶岁为郎典方迓业已三上计比舍饶俊民兴辞骛遥诣虽匪大国香岂为当门植众嫮方奏淫如何独求退栖迟三辅谳屏营东秦寄雈苻既如浣萧斧永絶试烈炎弥原来玉石同迸碎龃龉缇萦书艰危子坚祀扣阍不覩天洒血空坟地岂无经渎念处死殊以未流哀悴松栢余辱蒙萝薜屯夷理垂极鼎革时初际皇瞩回覆盆谷灰起幽吹徊徨深隠恻踯躅窥慈意南舟徧楚越北辕轘晋魏蓬心絶羝触栎质惭鼯技畴谓偏竒禀谬中通人嗜三台敢希歴九列无乃赘牵马似有曹攻驹岂吾艺是时秋欲暮天子问郧帅尔以中执法其往司节制寻叨玺书宠仍拜宫壶赐肃肃萃冠簮悠悠度旌斾如何渭桥色已作天涯视严霜逐飞盖修路疲征驷汉水擘峡来嵾峰蹈空置褒斜绾单毂井陉艰列骑偶同王遵叱无取子阳喟片檄寝赤丸尺棰走墨吏捃拾虞军兴纵舍伸主惠窃窥寛大朝因驿上封事愚得或有一斯狂岂可二既采葑菲诚复贷尸俎罪虽尔竭涓涘何由报恩施芳已凋蕙兰辛犹残姜桂揶揄路鬼讥婵媛女嬃詈策足趣暮闉长鸣顿其辔甘为退飞鹢不作骧首骥松栢偶然乔宁因青阳媚誓墓今已乖入宫频见忌谬陪七子列恐为颜延弃虽谢三君后未甘李膺易数往已自疑揣来人同愧伊昔虞舜慕五十犹不替惟彼曼容秩六百旋请致而我独何为心迹两成悖鬓讶蒲栁零身安匏瓜系雕虫业久贱小草名还细服政政欲疲知命命何冀纵识去者非焉覩来者是昔人多无闻今余焉足畏秋叶旦暮零亲知同飘坠江水日夜流富贵亦偕逝驻颜问刀圭多难损根器皈诚悟正觉庶矣超人世

赠王詹事元驭

紫宫何崔嵬袅袅干青云铜龙启枫阊白虎荐衿绅委蛇谈经术天颜再为新日晏始言旋竹素良自欣乃知清旃上不废箕颍真仪羽岂独嘉渐当寄丝纶大化一以漓鲁叟不易醇无为守至正天下自归仁

答刘太常子真

离离道傍芷随风即芬敷习习谷中兰引分任荣枯众姱竞承颜静女长独居临当趣君召且复立次且顾念幽忧侣携手命同车膏泽谢当年蛾眉日夜疎髪短不受笄衣短不受裾亮无入宫妬焉能令君愉贵者但不忘贱者亦自舒

寄石大理拱辰

昔我逰漳河遘子结欢好穆生携其醴邃古恣搜讨及乎承平日子壮予亦老朔风吹飞藿倏忽辞中道为合长苦晩为别长苦早蒲栁不待冬引分就枯槁寄言和氏璧斯世方共寳为照当有时有光且自葆

弇州四部稿巻十


●钦定四库全书

弇州四部稿巻十一

（明）王世贞 撰

○诗部

△五言古体六十五首

晓起独步沿荷池

初日乗余霁洒然酿轻凉近市喧未起羣动各相忘问我何为者出门钓沧浪环以清浅流枕以緑萝庄新荷欲舒翠轻颷散微芳游鱼点点见一鸟髙低翔泝沿路不极含轸与俱长

西园雅集为邺中诸王作

改服乘春豫征徒何缤郁苑薄孟门塞椒崇邺河曲霞空散丛绮风漪写文縠笳翻驯鹿至棠漾轻鸥逐桂魄徂屡谢兰膏禅相续东西迷席改昏旦遘欢促搦管俱骛先飞觞竞谋速王其梁陈轨宾亦邹枚属名非履亢显道以撝谦笃设醴知不衰官今益汤沐

棘寺春集（大理卿朱公试）

肃肃廷尉署蔼蔼滋春阳熏风自东来吹万悦羣芳幽花媚和色绣栢辞玄霜化永公府寂政简初日长振策从英乂幸遘此髙堂雍容盛冠佩朗郁森琳琅情至分欲舒道迩契自彰暂言谢纷嚣髙揖称虞唐白云流飞觯回景就移床檐际鸟上下雝声效和鸣佳辰岂不欣无乃流太康职思寅恭义载申伐木章

西山道中候于鳞不至

弭驾登崇椒回眸注遥鞅山谷日苍苍寒蝉振悲响修途浩无端征车逓来往顾此尘中士胡然殢余想聊失在须臾浩如隔云壤意子或见迟踟蹰两相向

仲夏昌平道中

初阳鸣仓庚仲夏气清淑东风荡平芜如剪湖水緑微流萦客骑逺饷附村犊媍女四五人来刈麦禾熟农事岂不疲欢言得所欲鸟雀呼相啄余喧在乔木行役多自愉胡为悲局促

秋日过于鳞郡斋分赋十体得发字

入门登君堂筐篚相罗列大妇治酒浆小妇为炊食儿年十五余冠裳来肃客感君纒绵意含吐待君择袖中双骊珠光辉同秋月恒恐风雷掩重襺不得发念当为欢始胡言悲乖别河汉经髙天牛女成岐阔非无深宵契曦晖难为悦列宿繁如雨焉知中所结

秋日垂暮郊眺有感

迹往忽若冥念来浩无倪遨游将抒抱更使中不夷东轮背西鞅荒楚属中逵芊眠平芜合郁术浮云驰回首崦嵫湛怳覩皇干卑赴暝无停色嘘枯有余悲饥兔走顾罝倦鸟详恶枝岂不懐休飰虞在罗伏机奈何服明哲俛首就衔羁大火弥原来焉能以瑾辞龙战遗园绮鸿冥辨孙嵇神龟安曳涂雄鸡惮为牺冯生超自洒人理其庶几

秋日与诸大夫登后湖阁宴眺有述

崇丽多挛局置逺足徜徉岂若登兹阁二美适有当髙栋切天居华燕冠文昌凉飔躏嘉荫落日暴崇冈千甍波鳞踊双阙风翼张驰道东西直轮鞅正纵横俯瞰澄湖波皎若明镜光鳬鹥下游鬛菰稗出收潢虽无方舟具兴至欲褰裳望舒随阳没银灯嬉未央上客袭主权行筹浩无方徒御私相谪毋乃沦太康

赠况生药湖别业

兹湖信灵境灵境贵所招维昔真人居药就凌璇霄旗峰感女泽环江导宾潮湛符填簸荡遗砂寿肖翘至今清泠府万象不得骄怳若太阳升神丹现中宵金波迎潨射玉衡澄泬寥枉汭款柔飔阳荑配阴条天鸡忻孳育朱鲤恣陵跳披岩肉芝长犯雪黄精苗秀郁锺故竒象胜理自超况生结精庐窈窕临湖皋杯中泻云物镜端行渔樵亮无晨风翰偕子以逍遥勺水甘谷如服食等松乔

游西山诸寺有感

西山二百寺蝉缓琉璃刹其人中贵人往往称檀越银汉割岧嶤珠宫闘■〈山截〉嵲吐磴穷百盘束流规千折蹙阶白玉尘飞坐黄金屑斗削神力逥向背鬼工絶世尊趺青莲妆严明秋月龙象左右陈罗义后先列我闻说法时乞食仅一钵誓以不住身普代众生孽长者虽布金小果那得说柰何贪嗔念希与圣谛结填沙南赡髄饰像恒河血浄土炯自如广轮虚真辙呜呼西竺寃万古谁能雪

岁暮自檀州发赴青州有述

奉期戒輶车含辛拜严闑宻戚追告途新知来要辙是时冬向暮微阳生阴冽断莽吐伏流隠林遁余雪麏趣纵横文鸟革凄厉舌苍苍界飞素暧暧动幽悦萦回中陂幰遥裔前垧节之齐踪稍畅恋魏慸犹结载讽陟冈言终惭贲丘哲

夜起步中庭有感

罢酒出中逵皓魄起前楹始见衔半规稍稍渐成盈积雪焉藏照天地吐余清怳若玉龙飞乔松郁峥嵘羁雌无停影号雄有求声狐貉虽被躬旷士中不胜安驾双鸾翼并起翔天京

春日于西园望云门山有述

巨灵擘碣石置之营丘东千秋窍混沌间道开玲珑渐迩秋魄圆稍迈晨星融流云时停憩返景并垂空伊余懐禽好之官偶齐封羁服含余责推案厌微躬曾是咫尺遥故以简书慵行药步周畦披襟延绪风倏如团鉴色怳落清尊中蚀雾俄半规吹颷豁全通靡靡呈苍翠蔼蔼盈房栊数足无登轨寓目有来踪峻陟淹徒御卧游藉人工何如日箕踞于此翫无穷

初夏西园偶成

铃阁何沉沉初阳启烦嚣讯谍縦横至羣咻逓相要虽靡片言才往往不崇朝躧履向闲除移床就繁条景风徐将拂池荷乍与交緑竹吐新劲黄鸟展余骄诗书安其所尊酒自为招送日未毕欢来暝复携劳仕隠俄更荡动静竟难调持镜问朱颜那能忘不雕

雨后小酌西园

业岫停阴润遥空结层冥好雨东南来媚我园中英下泻方池水清文自然生荷盖亭亭出圉鬛亦纵横中有双游鹜延颈发欢鸣幽壁青莓苔枯荔蒙其荣大小各自私焉知皇泽平举爵吟微谣聊以冩余情

其二

微雨中稍怿按畦披榛莽羣秀欣相托悠然动真赏帙掩且罢开尊来不虚往半酣凌层岛冀以弘遐想屯阴弥在目大埏无隙朗回看墙东蔓胡乃先蕙长习习笼中翼终成怨初网

初晴园亭即事偶书所懐

天地意无常吾人宁久安今兹幸休暇聊与为盘桓绪雨就归飔微阳来湿翰箕颍匪在遥步武生云端顾见清池影茫然愧衣冠区区丹阳设欲以敌东山不见先民语富贵多忧患忧患从机发那得借余欢乔木恶崩崕根株离见难

雨饮李氏伯仲草堂遣谢

负郭偃衡茅停车遣幽讯隠侯竹间出难弟墙东引耦耕及新麦对漉饶夙酝改白王弘衣冀青阮公瞬宻雨战炎歊初凉乗时进散沫染空阶余膏惠修疄慈明既外朗叔慈复内润玄言万飞屑令色双聮瑾愧以干旄旋更为薜萝信早晩床头篘愿言无所吝

庭有积雪指麾儿辈戏为雪山偶作

怡步向中庭积雪何皑皑战日愈自坚依颷渐成堆虽靡化人术倏忽三峰开削成像仙掌横度为天台更疑双灵鹫一夜自飞来东风澹荡吹对尔酒一杯不知吾与尔玉山谁先頺

风日清美行园有懐

呉峻伯率尔折简亭午气清和西园行挟策阶藉葳蕤红牕延纵横碧时禽骄孤迈芳草妬新迹慨然懐良友胡为但役役刀笔余啸歌诗书子徽纆博谷声条桑永晷不重得愿言携琴至呼尊命所适

泰安即事呈同事诸君

忽闻谒台去颠倒揽裳衣不知褦襶子规腰何所师含吐将及唇瑟缩未成辞流汗纷如浆袖手不顾挥委蛇将出门归我旧须眉轻风发微凉白日已崦嵫张宴陈钟鼓为乐不逮时北山有岱宗南山有徂徕溟海中相隔步武竟焉之

其二

琼台双文篚上有五色芝纎月承卿云暐煜霞文披藉以流黄绮贡之白玉墀违性虚见珍虽贵非所希不如南山栢千载长如斯

于役淄川途遇大雨有述

冥冥干维改殷殷坤轴摧女风嘘阴穴族云布阳台海色二有合嘉霖四望来玄鹳引吭鸣游鱼矫鬐回萎叶贪故柯柔苗媚其荄裳衣既颠倒车马亦虺隤迂辔就衡门野父进我杯请以甫田诗寛彼东山懐

初夏晨起

初阳组林茑轻飔衣屏障草绶生緑滋筠阴卷清浪间发阴鹤和时流黄鸟唱旷矣物不接嗒然吾将丧虽靡向禽达颇懐张邴放一命羁所之千秋郁微尚郄案更沈吟沈吟滋惆怅

过潍县故孔北海祠作

威鳯虽在罗耻与凡枭近神龙刬其角目固无鲛蜃火垂赤帝灭风犹素王振角总吐英谈冠弱流乂问平原援中絶北海诚空奋艰难傍余爝廓落甘异摈交祢岂慕狂拒郄焉为吝巢倾卵俱覆梁逝室亦震反谐鄢陵祝不覩山阳恨余本骨体人千秋凛遗荩高咏长寝篇分香随澌尽

薄暮东牟道中有作

策骑縁海壖兴发遂忘疲将晞九阳髪思振三神衣如何悲泉侧阳乌欲罢飞川后约其波以待朱轮归橮色有遗景梓里无停晖空青就磨灭光景向熹微二气既不分吾人安敢违改辔趣林薄命烛叩衡扉有酒但为欢无酒且息机天鸡在东方三鸣不须斯庶哉咸池浴万象同赫羲

初至登州就台小憩

陆走费轮蹄暑征困衣领浃旬嵎夷造乃使烦虑屏税微公牍简讼折人吏静海气蠲夙苛山风荐微冷庭葵悄然落小雨殢逺景篇留浩荡域酒引无何境卧起俱所适低回发沈省彼烦焉终郄此逸宁遂永窃禄在牵丝援阶类汲绠颜腼久京洛心揜谈箕颍千石幸未踰吾其从小邴

按部东海因懐鲁连逃迹慨然有述

溟色饶竒变云岛相荡擗中有真人居将无鲁连宅先生犹龙哉夭矫物莫测灸輠辩与生转丸机从匿抗辞折新垣秦众外辟易飞书射聊城燕将内捐嗌引危励安平一鼓坚城坼提衡万师力弁髦千金锡散髪东海隅肆志随所适他日圮上编毋乃而黄石我欲竟其终青天杳无迹

余游蓬莱阁覩弹子涡石因记蘓长公一章歌之与叅政姜公共拾取数十枚为翫遂戏效其体作数语书付道士并呈姜公公前身为白玉蟾髙弟解服食法其有以教我

昔闻蓬莱顶神僊好围碁争道不相娯散掷东海湄海若鼓锋涛为汝作玉师歴落涵天星皎镜支汉机数惊骊龙顾或起陵阳悲我无菖蒲根杯水浴置之岂必真壶峤方圆亦叅差宇宙在一掬芥子为须弥姜侯蟾翁裔服食夙所宜他日访三神煮以疗吾饥

弥陀寺饭僧作

结夏依寂居随縁憩修轸宅惭周颙舍米待郗超损僧衬鸣钟集佛供导幡引霜研给孤麦玉琢摩候菌慈禽恋清呗怖鸽驯余赈敢持有漏因仰觊无生忍曾是夙力余内观了何朕追往踪既失希来业难尽毋以罪福求幻身同兹冺

弥陀寺遣暑作

岩泉饶竒趣松栢寄逺迹如何孤兰若局蹐四蓬壁慈云不垂荫朱离苦相射赫矣尼连火邈哉阿耨泽四大久厌离诸縁归灭寂是以烦恼身更称清凉宅夜梵流妙音朝观离空色窃从龎居士巾髪恣所适

早起

初月将曙辉亭亭澹空碧微星渐以隠存者犹歴歴玄蝉乍停号宿羽时鼔翼时至钟未鸣僧懒更成寂乃至欲观心悠然不可得

聴夜呗作

斋饭依八闗昏钟警诸妄陈王演真呗深公吐玄唱清波徐潆洄法雨渐调畅振如迅霆激细若游丝扬哀籁流凡聴圆机转天吭我闻青莲坐妙法宣无上魔王戢怨刃龙女倾爱藏如何旃檀刻不覩梵音相稽首悲宿因誓心驱来障

晨起新城道中

野宿无淹寐蓐食焉待饱主人戒鸡鸣驱我就中道行徒非古欢惴惴来就保隙月隠若窥风林窣相恼严霜白于雪照我颜色槁不恨颜色槁但恨不自老

初春同俞仲蔚及舍弟敬美登马鞍山得四首以山髙月小为韵

落日犹命屦爱此城内山初携惠连往寻以长瑜还清磬杳蔼外行人苍翠间扶酲过邻圃独树梅花闲

其二

危坐揽羣秀天风吹布袍呉江疋练白泖塔孤茎髙斗酒寒不醉剑歌短益豪谁怜今仲蔚此下有蓬蒿

其三

冯策凌絶崕呼觞陶嘉月疎林叩幽牝泠然中心悦暝色坐来改飞鸟时自没望望逼城嚣徘徊不能发

其四

久矣甘尘栖兹焉忽世表披襟当澹荡纵屐探窈窱落日樵采竞归路牛羊小何以见幽悰入门后栖鸟

游惠山酌泉次唐人韵

穷溪回崇巘午色正苍苍上有千尺松下有古时堂幽籁相间作止鸟顾我翔乳窦溢清漪杲日媚其光眉宇澄秋色齿颊散天香念彼寻源人慨然不能忘

其二

落日饶逺态羣象来趋人酌此涧下泉爽焉各懐新暗壑穿文流白石何磷磷岂不念逺达行当委时尘洗耳卧空山抗志薄青旻俯仰千古士思与巢许邻

其三

精若栖林端芳泉伏萝樾躧步信所之渐与人径絶顾见潭影空怳然超生灭叩斧斵涧云负铛煮山月朗咏三君篇清商四垂发千秋庶可要与子偕首辙

避暑大兄山庄作

烦暑意不怿聊适在山池阳崕饶轩豁阴谷吐寒飔修竹藩广除落英文素漪鱼鸟各有得余亦遂忘疲觞奕送归阳返颍射东坻蔼蔼桑榆影履舄任参差寄言邑居子笼翮安所之

初秋屏居有感

偃息衡门下旦夕寡来躅澄露将微风披洒中所欲外苛稍已蠲畴能解中燠玄蝉髙树间哀吟逓相属不念金气厉令我白日促循往心既乖慨来身如束顾视庭之幽兰芬一何馥幸免当门鉏居然安空谷

冬日集舍侄一敬所作

今辰风日佳言集仲容庐是时岁功毕场圃方告舒新篘嘈嘈鸣黄鸡啄相趋罗者欢得鳬网者欢得鱼野人慕口腹一饫不愿余顾见斜阳影蔼蔼媚桑榆羣从更乐端迭起求自踰但酌令我酣悠然渐黄虞奚必青衿子矩步诵诗书世有中圣人舍我其谁与

章道华见访田居作

抱影寒庐下春风怡然来问言何为尔有客访蒿莱田家无夙供鸡黍差足陪斗酒相劳苦慷慨兴往懐抚衷虽难偶循迹幸未乖携手望白云海色正崔嵬因君明漆胶友道谁终谐

闲居偶然作

晏坐无与适叩门亦不至残叶时自扫归云如相迟颓阳坐来永依依昔邪际久矣城市间始与懒一会佳境怳有得稍焉竟茫昧寄言尘趋子安知此中味

小除夕归途遇风雨作

今朝风雨色凄其成岁暮谁云望不逈出门即非故我马既玄黄仆夫将焉诉抚壮能几何悠然懐往路茫茫百忧集安为鬒不素稍明来者日空悲昔者误

其二

流雨泥我足北风创我肌令我朱颜改使我含辛悲举目见羊肠日暮安所归黄芦杂苦竹哀声鸣相和上有独栖鸟下有长逝波归家犹云尔离家将奈何

和仲蔚元日诗

衡门启初旦冉冉岁行益节序人自欢焉为同余寂块然守一室惆怅将至夕天地虽更始人生无终极念欲昉乐端忧懐纷如积来者日以新谁能返畴昔余生愉在野披覩中有获托素毫翰林千秋垂金石逢掖足御寒岂必尽狐白兴言实起予偕子臞山泽

暑懒

一暑生百慵一慵百事简偃息衡门下悠悠梦初转亭午鸟倦啼槐阴自舒巻时有凉风来泠然忽称善勿谓羲皇人此意知者鲜

其二

凌晨何所道匡坐但调息客至了不闗眠者当分席围碁白云墅采莲明月泽此赏非不领烦暑将焉适秋至暑会舒吾懒终何如

暮坐蓠薋园即景一首

髙斋语来瞑偶尔成幽憩峥嵘石色古窈窕川流细新月在疎篁娟娟自相媚顾此羣籁寂怳焉覩真际欲叩俄已忘呼杯但成醉

季生夜猎不获一鲜赋此嘲之

翩翩季公子被服何轻蹻骑从若浮云行猎至我郊是时冬始仲日暮黄云髙罝网布原坻左右建重茅暝立负玄霜令严寂不嚣老狐饶先知狡兔逺伏逃虽欲纵羣骁争先安所操俄从灌莽间稍辨东方鼌人马无光辉饥犬顾我号东邻少年儿竿杪置黏胶戢身一指顾百羽遂充庖日入胡姬馆灸鲜奏醇醪公子诚豪鸷兹役不得骄

将游漆塘山泛五里湖作（得春字）

放舟信所适爱此湖中春春风剪澄眸流光如盼人轻讴起闲羽柔橹潜修鳞白云何方来英英间青苹四壁千芙蓉逥波散嶙峋寓目了无涉适已中自亲顾彼微阴移慨然眷芳晨

舍舟步漆塘山竹松间作（得笑字）

亭午维芳涘改策探要眇去美令神适来竒信天造??伏泉流湿我山中屩遯羽时自名幽花炯相照清飔浮筠菉白云弥松茑峭蒨菁葱色时复栖眉表回顾夸其俦听然起微笑

登漆塘山絶顶望太湖作（得还字）

逶迤导絶顶旷朗澄心颜襟带萦吴楚表里见湖山长风散庵霭遥岭若连环出没一气中变幻俄万端髙天蔚浮蓝黄金错其间静闻渔唱起暝见孤鸿还长啸招■〈氏鸟〉夷缅邈不可攀

奉释典诸部经于小祗园藏经阁中有述

方广宣妙觉总持谛真乗白马叶休期金人肇竒祯伤哉末教日圣泽渐以凌冥迹蹈恒河狂颷吹慧灯我友条净业慷慨惠函经奚必具羯磨居然一摩腾小果固有漏法施良足慿虽靡布金田幸依化人城苍松云弥滃修竹风琮琤层阁临广除逥流激清泠闼婆陈天乐龙藏郁飞腾中有慈悲相怳发妙音声玉笈启缃缥流纨染翰青彷佛贝叶端自然莲花生如日悬中天万象借光明稽首两足尊发此希有诚破除诸疑网摧伏羣魔兵前因获心通后果希胜增愿以一切智逥施一切情■〈山截〉嵲西逝梁金箆导前行凡圣同超解怨亲归合并执离文字间犹为道所憎曹溪倘吾许筌蹄讵堪征

十三夜步月过邻家饮作

抱痾适不乐强起无何时念此月色佳那能恋床帷徐步叩东邻觞席犹未移有酒但斟酌焉问主人谁竒阴间木石幽光蔼庭墀浴魄氷壶中藻荇互参差泠然清声发安辨竹与丝大化冶寓形忧乐不须斯顾言隗俄际所得其庶几

十四夜复步月过从弟饮作

秋气日以佳秋月垂当团晚获徒步趣相与复盘桓剥啄惠连门揽衣不及冠呼妇出斗酒手自裁肴餐素旻溢清波炯然濯肺肝慨兹人间世所受殊已难安能需令节谋客始为欢白露下沾衣北斗自阑干逺树出严钟隠隠将就残抚枕追往境怅焉浩无端

十五夜于小祗园坐月作

纎阿应嘉候祗园依化城感此牟尼珠扬光濯清泠梵天白银桥怳若焰摩升清溪相环带空水互晶荧飞觞无遗憩流霞湛然盈顺风奏丝桐袅袅发竒声青松为我和白云为我停酒徳将调浃颓然玉山倾披襟纳虚爽万境皆光明安能守空观枯寂送余生

十六夜月徐荆州见枉作

欢燕申遥夕疲薾辞请谒故人从东来今我思超忽聊携一尊酒相与陶嘉月熹微破泱漭冉冉出丛樾是时初踰望清可鉴毛髪虽复表亏端幽晖殊未歇玄鹤寥戾鸣肃然惩栖鹘敢以斗柄斜辞君玉壶竭携手仍与旋清言至明发

秋日蓠薋园即事作

兹地不数武亦复具池台亭午欣鸟雀初凉愁草莱怳然石色古乃是微云逥竹润遥相借兰芬时一来客至但坐耳相对亦悠哉礼岂在巾帻懒不废尊罍

秋日小祗园即事作

幽竹藩行径客来无送迎石梁横秋色髙阁延逺清爱此修日景弥躭静者情时探诸品毕不省何经名微微甘雨至稍稍凉风生迟暮且莫返与君聴松声

嘉禾道中

方春爱行役因与陶嘉候燕尾碧相袭鸭头青始皱轻风怜舟师为我来往奏收帆杨栁色沽酒夕阳堠有友四五人倾觞如悬溜丝鲙出网鲜乳臇伏巢■〈殻上鸟下〉扶兴端互起谋欢策争售问余倾玉山应须堕月后俯仰人间世所得良不偶

海上访王子不值追会嘉禾道中斐然投作聊此志酬

芳波初成緑柔杨亦已荑乗此嘉淑候慨然效安期川涂虽绵邈未获展光仪前维悄然发后舸日夜追朗曜隔浮阴景风为我披携手登巍堞赠我以新诗彪毫等霞绚溢齿若川驰辨胜晷欲流神王鬒不移斐然见狂简余归将庶几

弇州四部稿巻十一

●钦定四库全书

弇州四部稿巻十二

（明）王世贞 撰

○诗部

△五言古体

吴兴访徐子与庐次作

溪回翠相袭峰转青若招西日残危堞东风进轻桡玄居在市廛心清息诸嚣图书尘苫壁素旐何萧萧念子虽茕然犹能明久要生死非异岐浮沉信所遭篝灯照华丝斗酒为我劳因怀阮嵇尚悲至讵能消引领俟明发援笔摅长謡

海盐石堤与周生辈观

日出作日者万物母海为百谷王两雄未荡摩众有皆摧藏天鸡警宵发波臣导余望穷纮露黝紫极际见青苍回首顾中原破睫犹茫茫倐忽金轮升流光浴扶桑一髪界灙漭万鬛竞纵横湛湛天酒晞煜煜云旗张波将骇骏上猋与蹻龙翔无复虞蒙泛阳徳炽方昌

伯父静庵公山池一首

昔我游兹园申慕憺忘归园景非一态事事令人怡白云团幽荔朱卉冠阴崕疏沼延夕星裁篁导春澌潜鳞乗吹起宿羽应候啼谋竒开新术戒返惑故蹊涧饮分霓渴馆宿逊霞栖束帛违丘贲悬金厌时夷去家不廿载陵谷忽中移前逵改宿茑后堂滋旅葵灌木代丝弦宫徃商不之回盻追前邈抚景虞后衰所以羊巨平游岘发清徽复闻桓司马攀条泫然悲寓形靡不消垂言将庶几

避痾山池月夜羣从中有携酒至者即事作

兹辰负末痾适与余懒会客来或不冠客亦恕余意圎月从东起神颷能徐至尊酒与盘飱阿平诚知事语笑岂必佳徃徃得真际时复邻笛声乗风破遥裔去者勿复辞陶公陶然醉

将游阳羡过华明伯饯我惠山因憩俞氏园一首

日余淹薖轴托志在延搜遵途告宻戚饯我以行游选胜岂必遐贵在获所求青松夹长坂菉竹被文流探蠡酌清泠沈慅洒然瘳层霞缓川暝归日使径幽流憩仲蔚居时兴浚冲愁昔揽并大藩今守各一丘寄言天路者寥廓多沈浮

发自义兴由东九抵湖汊一首

扬舲出荆溪溪流浩无尽畴谓当萧辰青山吐余润惊鳞发潜响振羽横遥瞬时见空翠来焉知余榜进乔木生午烟场禾表秋信茶叟携筐归行歌渺然近顾余若有适壶浆当为引明发从此辞中宵衣时振

由张公后洞出前洞一首

冥搜出天巧遐尚穷真域猿饮迫相辅鸟伸骇所获金膏时自闪琼乳静还滴窥天一线杳察坠千鳞坼云烹丹灶温芝耕石田瘠信足如已穷俯身忽中辟浴日万象开琉璃成五色芙蕖冠瑶柱玫块填萝席缔构疑化城阴森恐蛟宅张公何为者自言得灵液千载垂空名其人郁为腊摄衣云霞颠矫首三叹息

出张公洞经游玉女潭一首

疲足辞幽界敞目凌玄都篁翠上交天枫丹时缀涂髙霞冠璇表流飔荡银铺躧歩瞰澄潭怳若遘神姝青崖覆萝髪绀水湛明矑神徃境自超象胜理亦愉匪躭交甫好冀与禽尚徂

探龙湫因观古琼树一首

素秋送余晷深山饶伏竒贾勇若无先独造中所私纳云穿竒构画石置清漪天规隐■〈穴上叫下〉窱壑舟入逶迤拊足唱髙音泠泠逗幽崖修干吐潜虬舞蛟出惊枝昔贤歌琼树今我复来兹俯仰千秋意泫然令心悲

归自东九泛西九访善权寺一首

归榜意不释爱此澄湖晖白云何英英荡潏令波肥所遘饶新境沿洄遂忘疲改策向精兰散履蹑青坻修苍摩天风潜翠沾人衣裁霞竦飞构攀汉纳危扉左洞殊泓渟下有鸣声悲兹赏未云饫来竒信弗违

游善权洞作

巨灵两跖拓混沌七日开阴崖忽中敞万巧纷然来廓如白玉堂瑰柱芙蓉楣天酒滴歴垂石燕纵横飞泫泫含雾华烁烁衔沙玑靓深时中赏旷朗使众怡仙掌瞬若招便嬽胜柔荑谓我为王烈授我赤石脂灵境难久即怊怅以徘徊

善权水洞一首

出幽托竒秘荐至谐智乐朱华嵌巗椒白云团衡壑羣澑何泠泠争徃若有托奚必中宫商噌吰即天乐飞空浥苍翠悬沫成丹雘灵禽啁唽言神鳞时腾跃空色鸣沿泝微寒生回薄逝欲偕琴髙周身鲜灵药

碧云寺泉

苍龙戢其首日夜潄寒玉助尔松风声借之竹色绿时从斋厨下泠然注空谷自爱穿云多焉知出山浊一酌聆斯言徘徊怆心曲

夜泊虞山下

明当向城府维舟此山足奚必遂登临聊以驱吾俗初月未拟规浮云更成璞酒罢独何为移书就残烛

金焦饯戚都督作

大江耸金焦兹实界宇甸圣灵深推毂懿好将离燕春酒挹千流崇肴指双巘柘鼓■〈〈白上廾下〉殳〉晴雷绮帆衡惊电回睇铜柱标苍然天一线极目龙沙南紫气出葱蒨慷慨豫州楫飒爽褒公箭分躯应北扫余烈留南填宾僚富词儁文酒要酣战燕石尚可铭畴当为君先

初至杭左史郭公右史莫公邀宴西湖大风雨归作

钱塘帝都会西湖地灵杰天目日夜翰神瀵汇兹穴山拥三面螺城弯半弓霓谬余长五湖斯徃信所阙左相咏紫微右枢和白雪银榼渟宫醪湘縢载珍飶篮舆日骀荡皂盖风飘瞥稍出清波门驺声狎啼鴂色界纷送竒目疲不得说舟子方进篙黄衫浪花撆俄然两髙墨顿使万象涅天笑眵不收块噫鼓中裂縠纹剪破碎铁冠冒■〈山截〉嵲罗刹怒欲飜鹫头奋仍掣此辈逞狂恠西子頩不恱骤雨面面来蓬牎时时揭莫君如谢安麈尾手徐挈微谓郭长公虽竒泛宜辍僊舟固所慕角巾毋乃折郭公笑王生此变为畴设昨夜真宰过颇畏灵秘泄袖君斵轮手更巻雕龙舌不见渼陂行雷雨亦愁絶玉立山未颓鲸吞海仍竭携兴逼暮归万燎吐明灭

薄暮赴臬中诸公期未归出憩湖上旋得新月湛然独胜因成此篇

整策嚣中要改憩湖上宫东霞尚冠渚西魄已收蒙弥弥烟羃地澹澹月弦空俄顷吐清照万碧开朦胧潜虬饮遥沚栖鹘磔幽业戢驺延逺音偃盖恣归艨净色坐相媚灵景伫莫从酬赏诚少阙会心何必同

呉比部范太史邀游岘山二章

呉兴岘山色不减襄阳紫气余清和候人是东南美亦有艖头鳊佐之若下醴炊烟隔岭出渔唱菰芦起醉谓故所知何必羊叔子

其二

改席延绪飔披襟向晴昊日染余不水烟平浮玉岛顾见青芙蓉了了透苹藻季重追旧欢巨卿吐新好勿云兴易尽新月在前道

与黎职方吕光禄共赋岘山石尊

李相昔鲸饮颜公复鸿鶱遂令兹山名逺并太傅尊闰季大火流清阴犹未髠选胜仍选良避蒸因避喧稍惊蒙茸豁遂辞■〈穴上叫下〉窱扪俨然见中洼宛尔发清源北斗与南箕不挹名空存安得泻天瓢下注此石罇左揽仙人箸右洗玉女盆夕旭代为薪青山借作飱遥吹从东来宻箐轻颷翻一酌浇磊磈再举超笼樊首骖华胥路息驾众妙门始知泛三雅有待犹为烦

石屋洞招

隠岂必深幽絶在康庄天开一层轩羣秀纳青苍其阳类江瑶云足锺离房右凹若旋螺中栖太乙粮游履逈失疲归悰澹将忘零雨滃四垂飞润沾衣裳山僧供茗罢欲出仍彷徨

冬日憩舟嘉树林小饮

仲冬好风日故山嘉树林信履触幽赏改席就清阴青葱冒霜草啁唽先候禽人生贵所适毋为悬别心

病后初行园有述

幽忧屏时累况乃寝瘵余行散得中林聊以境自舒初阳破晨氷流波跳伏鱼松声坐来语竹色牕中书外喧稍不接内寂恒湛如安知浮荣在且当谈遂初

小祗园小憩用陶韵

昔有蹈海言兹意惜未践踯躅孟门道一官岂待免忧来日苦短数徃情屡缅春至不自知稍闻鸟声善市穷中林出境迩意乃逺挟册水竹间悠然忘其返顾景忽自哂吾何待吾浅

其二

羣荣秀春气天地遂不贫敢以百慵故废我杯酒勤修竹临绿波清辉来媚人迹从逝晷旧情与来景新游鱼故泼泼时鸟亦欣欣南征稍知吝西徃尚迷津偶从静者说获与兰若邻世累从此祛犹足称逸民

送吴士游郧阳用贫士韵

髙树带微阳倦鸟相与依本为聊托息非用借光辉南畆有栖粮矫翮且一飞晨当暂相辞夕当复来归躄足未朝飡原尝代其饥千载士失职鼎鼎私所悲

其二

行游向郧楚急憩鲜华轩路若经商山为我吊绮园芝歌停遗响麕迹但苍烟隐见无専是出处人自研达为向平叹倦为宗炳言要子以异时庶几于二贤

焦山访郭道人次父不值用陶韵

爱彼江上山息此尘中鞅故人今何许令我发遐想云胡焦居士亦复舍山徃鸟雀渐以骄菉葹渐以长人生贵适我所向何必广慨焉发长谣兹意存草莽

赠王复入山读书

挟册厌时嚣蹑屩辞故林岩栖延孙啸壤室鸣卜琴流霞润清缃飞澑助髙吟兰衷托隆古萝尚谢兹今俯仰千秋士庶协丘中心芊眠屯崖雾羃歴出岫霖窃用返招隠冀子惠好音毋令三径合言乖二仲寻

程君将北游谒余诗为赠君精易数独谓余尚当出余不许也

客有手一编自云古周易纷然后人造不出先天画西笑入长安列肆坐秋色倘遇宋大夫相与谈昕夕为言向子平今已悟损益未便五岳游且蜡几两屐去去勿复陈遯爻许贞吉

过田家小饮有作

今晨风日佳黙黙鲜所亲改服从田父相与过西邻虽无超时韵所得亦以真约略婚嫁资岁功稍一论瓠壶盈浊醪芋叶褁鲜新谦言酌巵酒仓卒无主人啖我栖埘鸡为尔代司晨东壁吐蚕丝可以充钓缗笑谓指顾间遂穷水陆珍代主计则然毋乃非嘉宾隗俄复隗俄目送西归轮

初泛湖乗风抵西洞庭

萧晨风日佳况乃泛澄漪扬舲指空白回首觉翠微南望卞山址北竟晋陵涯玉玦周三垂朗鉴翳全规芙蓉揷波心花蕚竞参差谷颷卷长空?落迎帆来遥岫无停瞬近濑有定姿玄醴染惊颜觞至当不挥寄言探竒者此胜不易追

入林屋洞天不能竟有述

林屋第九天中藏万金庭北穿丈人峰西达蛾眉陉垂滋结乳玉穿■〈雨上留下〉散空青■〈山含〉岈藏石门噌吰吐神钲是时秋始暮积潦尚澄盈虽负褰裳勇踝击中不胜迩惭孺子托逺愧灵威生誓欲偕青童颷轮探窈冥千载灵文出圣治冀可征

月夜登曲岩由竹林下山家观屏岩丙洞入阳谷作

支策辞道林飞镜挂大空回光散玉岫潜颕射金淙扪萝入窈窕循垓践玲珑稍窥樵采径获与园林通璀灿间修篁琮琤乍因风慕竒惜竒尽贪胜冀胜逢仄足丙洞穴耸身屏岩峰骇瞩纷自来浩倡乐无终土豹吠寥閴天鸡破鸿蒙谁言兹宵既能使余兴穷

下缥渺峰由西湖歴东湖抵资庆诸寺

傲睨穷四周轻风信余屧既谢上岭危颇忻下山捷澄湖夹双瞳乔松振千鬛稍深疑无地忽转长天接古刹藏白云疎林出红叶估客喧归步渔舟满收夹饭候寻寺钟菌香吐僧榼斟酌声闻酒颠倒居士祫冥醉时一醒空青忽交睫

泛小洞庭观竒石

兹山饶竒石混沌帝所凿坠如渇猿饮森若惊鹘搏龙睛过犹闪猊坐望还却万窍吸籁号一柱危崖阁玲珑蔽秋涨突兀生揺落赤鲤舷际惊白乌波面掠挥手揽青苍为余佐杯勺

度竹坞岭

上岭若攀天下岭若穿井落日犹半规深松已先暝事将余兴败足与归念梗时觉虬龙争肃然发深警

将至建业大风雨作

挂席凌大江斗觉风云颠日脚金琐碎山头墨蜿蜒髙天忽下垂宻与沧波连不辨川后界坐失阳乌权咫尺晃微白浪花骄不圎攅矢斗壁剥神钲击喧阗徙坐蔽束书低眉睨长年两仪退归所万象仍悠然山色媚举巵波声清扣舷变故在须臾所得能不迁是以暂徃身托志在归全

早入庐山首路作

徙符五岭外归沐三冬前及兹道彭蠡九迭青依然授衣变寒暑击汰改流连决策扣庐君蓐食理枉阡微月隐纷纶流云渐芊眠树杪生遥曙草际出哀泉来竒若故赏新踪繇徃縁分无幽栖躅慨焉叹诸贤

入东林精舍

晨色悬抗旌流泉狥扶藜贪看香垆曙忽已过虎溪古树绣上方荒草掩前阶屈戍蔓蟏蛸军持跃酰鸡寻胜冀获新探徃浩无倪昔希遗民誓永懐尘外栖今憩东林轨犹恋区中迷悔濯当自今赏愧庶无睽

由云峰取道锦涧歴险至絶顶

改装问绣涧徙屩披蹑云（亭名）涧仄愁陵缅云杂争崩奔急湍令玉危缓溜使弦温稍息一会心屡踬复惊魂参差吐锋距倐忽变朝曛前径为雾絶后呼若空闻矫■〈谷九〉属大观贾勇非离羣会已人世逺何繇叩天阍

由武当之紫霄歴青羊桥憩五龙出仁威观有述

跻危意方倦入幽良自适岩峦非一态云日饶竒色活活伏流来泠泠深崖滴腾虬悟风树渴猊知水石拏攫令魂惊蜿蜒觉根坼俶诡青羊涧窈窕五龙室彼美如有待余欣宁无获改辙见平畴蔼蔼禾黍夕归虑中未搅目境时有失安得乗蹻道遥青庶可摘

由南岩寻北岩谒不二和尚

降陟虽疲迹眺览用怡心心怡体自调支策探道林是时春初暮遥緑结屯阴一幡扬空表双树吐縁寻初窥但絶壁缓歩得精蓝开士久杜机眄睐不能禁延我坐芙蓉啖我以林檎清梵和流泉噌吰海潮音忽覩西岫景圆规已半侵归来愧禽鱼自得忘髙深

古意赠伯玉中丞二首

娟娟闺中秀托质为君助中夜理笄总日织三丈素本用报君恩惰者反成妬蛾眉当秋风飒然垂将暮二八更代进回光焉反顾芙蓉鉴铅华使我欲不御岂在惜朱颜实以宗祀故止止且勿陈欢爱尚中路

其二

煜煜双纯钩磨者益其锋谡谡孤松树耻为霜霰容良骥疲太行骧首思腾冲万翮摩广原畴能弢劲弓之子负宏竒郁为盖代雄闽山有余荫粤海无惊风惜哉世路晩刺促难为工君子任其劳小人代其庸天顾犹未宁毋为悲道穷

送舍弟敬美北上

嘉运开骏招轮帛四交驰之子起自厉为报当及时杯酒指河梁悢悢不能持十载虽茕独与子不相离仰见晨风鸟矫吭鸣何悲修翼摩劲颷一举絶天池岂不快所徃念此卑林栖舒巻无违性动静各有宜努力爱景光千载以自期

其二

方舟遵枉渚落日上征衣离筵启方序吾弟感仳离愚哲虽异规畴不慕昌期哲者任其劳愚者食其贻上有晨昏奉下有伏腊资偃仰恒一编耕钓不失时子其宁尔怀余处良以怡

其三

春星罗广陌熹微依征传雄鸡无停号炯尔天地旦浮阴忽来滋焉能长清汉修条未易材微萌无难蔓送客各自媚谁当发浩叹仕宦恒苦晩行乐恒苦短所以邴生秩徃徃不待满

其四

窃有和氏璧皎洁如秋月当其未辞璞忧在长埋没初日奏秦庭精光荧然发美人粲玉齿九宾为惊絶在执苟不虔能无中玷缺子其爱连城完归用将别

信口赠莫山人

再起犹畏途斯意久郁郁月俸已送官早晚将解绂留君一杯酒乃是家田秫丈人未悉恭生平无长物念欲饱果然新诗不堪乞

与吕生谈有感

仕路无拙速众口令亲疎吾本不忧怫谁能使之愉一语朝不谋夕当赋归欤云霞傍人生天地待心舒试与论徃事且复探故书峥嵘后来薪掩抑前钓鱼物情固何极意足恒自如

孙崇明政成乞归以诗慰送

孙郎负宦声而乃发遐想厌作海外丞愿为五湖长父老擥袂言神君欲何徃寳山一拳石聊用压轻舫归拜尚书阡清风世无爽

别罗李袁三君

上书不待报解绶归田庐斯岂恱隐沦遽欲言遂初衰慈遘沈■〈疒慸〉医药寡异谟百念不并牵仓皇即修途我友二三子祖宴此城隅缱绻握手间形滞神不俱西望九折坂我膓更郁纡北风排鴈行踬羽日夜疎五里一返顾十里一哀呼非君回云照浊水永自涂努力敦兰好合并亮不诬

答明卿

今兹暑用壮衡荜藩吾身白雪从南来令我思郢人故者日以疎新者何自亲所以一杯酒黯然向沈沦

其二

越女强入宫顾影中不怡羣口浩无端安能自蛾眉窃悲幽贞志至死不见知所以双素腕浣纱空江湄

助甫逺驾见访遂成四章情见乎辞

为欢日苦短为别日苦长与子期燕中不知几星霜寒枝噪干鹊故人登我堂东风随裾来四坐为芬芳缱绻未及申命酒且尽觞流尘满金徽拂拭荐瑶床弹者志文王听者称望羊击节三起坐掩抑以彷徨安得双鸾翼凌云共翱翔

其二

踰立谢兵符始托君子盟嬿婉甫再秋十五为别龄人生能几何霜鬓不再青故友艳春华屈指若晨星存者散各天逝者忽已冥拭泪荐君巵安能令不盈北斗向阑干携手歩中庭景光各自爱竹素以为征

其三

前人工织锦后人但织缟缟故不足言无锦缟亦好念我平生驩来自千里道契阔未及陈涕泪如横潦鼎养随形尽恩诚委秋草所以先达言荣名竟为寳搦管不自斑安能为君藻矫矫济南生其骨惜已槁

其四

举世谋选良中野弃千里扰扰骊黄内安能别识此駊騀牛羊间其志乃四海纯钩当夜鸣所望在知已五歩不留行郁为匣中水紫气横斗牛房星耿河沚流光荡人目拂拭从此始骤驰当防蹶骤试当防毁三复老氏言书绅

赠吾子赠徐子之楚臬二章凡三入矣

委蛇问南征结束戒明发方舟指江汉竹马遵沙汭蔚蔚棠树阴君鬒幸未雪无情犹思御有情宁无恱二南将嗣徽四履日以阔为君起深叹功成在三折

其二

使君何翩翩五马一马骢后乗艳春花前旌拂南鸿士女日袨装矫首兰台宫万木森变青窃因被雄风镃基既逮时黍稌当遂丰庶希弹冠侣非复泣车穷

答戚希仲

秋兰秇深谷春英冠芳圻当此摧掩日是尔芬敷时明堂大布政哲匠顜英规片言程金石九有播令徽焉覩耦耕子参徃商不随皇天诱衷素飞帛江之湄方轨即周行媚我以好姿嬿婉甫及褵千秋遂为期论心当论逺结交须结晩逺心胜近面晩交深缱绻

别汪仲淹一章

阳鸟北回翔西南厉其翅岂不恋比翼羣生各有制衔草未遑食顾巢焉能憩念子乃从兄怆予偏别弟置祖荐大烹行留各有味子其珍尔璞毋为贱工弃

南明巻为刺史封中丞孙翁题

有鳯含灵文五色正葳蕤矫翼西南天流彩于滇池政成感神雀荣名垂碧鸡非无圣人徳为祥不逮时歌舞乐尧年梧竹表余栖有子字鹓鶵阿阁朝见仪出者庆来章处者颂黄离请看罗施国处处生光辉

次俞仲蔚题赵吴兴画陶元亮归去来辞

陶令罢彭泽正及黄花开有酒不辞浊长歌归去来千载义熈波谁能溯其洄学士返吴天椎髪白毰毸回首感宗周掷国一婴孩篮舆蹇柴桑紫骝捷蓬莱时睽迹更殊畴能不见猜惜哉丹青美托尚隔云埃

萧懋建户部弃官后游杭以西湖诸长歌见寄赋此为赠

当时萧次公不受后曹诘幞被归去来秋风卧石室尽槖买一船钱塘比湘汩壮气黯不收虹霓缠其笔两峯斗嵳峩千秋写萧瑟诧谓官不贫珠玉纵横出地留西湖胜天与山人日纵有■〈鱼胥〉文鳐勿疗敬微疾

次陆太宰全卿题戴文进画巻

朝出锦官城暮投浣花渡歩歩花媚人那能舍花去但使有酒沽不妨花下住

右浣溪春行

谡谡松际风泠泠磵底泉宫商偶时合来搅幽人眠怳然梦中境洞庭奏钧天

右卧聴松泉

维梢傍村坞黯黯天地緑忽有渔歌来悠然逗深竹不知月出否稍见玲珑玉

右竹湾夜泊

西风不酿雨东雷空自疾莲女叶盖头相将委花出但采了不妨请看塔尖日

右雷峯夕照

十五团团月当已离海岛立残双莲瓣夜色犹未好非闗月出晩应是侬来早

右凭阑待月

似传西湖霁西子初赐沐宛尔碧髻鸦娟然青曼睩欲住听晓莺吴王忌人宿

右西湖雨霁

英英篱边菊不与青阳遇芳意终有合宁为叹迟暮百卉各竞时葳蕤今何处

右东篱秋晚

弇州四部稿巻十二

●钦定四库全书

弇州四部稿巻十三

（明）王世贞 撰

○诗部

△五言古体六十七首

送表兄岀居（少作）

中庭桃李树蓁蓁夹庭阶枝枝交荫带叶叶互相依雨露方齐润东风亦均吹何必同根蒂然后乃宜家此树本无言移者自为蹊昔合尚有分今分合何时送子出门去挥泪不成辞

其二

今夕高宴会登歌含惨吁借问何为尔送子以离居离居多苦辛歌浅思有余忆昔童冠时朝暮两相于胡为向康庄改辙行自驱比邻固匪遥踈者曰以踈但令心期迩踪迹岂必俱再拜与子别四望野踟蹰

华员外改南司马部分韵

忆昔岁在癸我发初就弁不以阿戎少俾托阮公宴以兹一分手长思奉颜面金闺幸同籍未得展婉嬿胡然重离别翻令恨相见归帆逐新水落日在河县殷勤戒尺素愿将南归燕

嘉靖丁未夏四月余以进士隶大理得左寺凡九人朝夕甚乐也又明年六月则八人者以次授去独予在晨候大吏升揖散歩空馆顾影凄然为赋一章

棘署同试政濯濯多清佳亮匪平生亲忽成一朝谐本为转蓬枝愿申松栢懐衡晷乍改岁捷羽各分飞松栢谅靡他转蓬飘何依昔者偶然合今者为谁乖零落山葵花犹然媚空阶茕茕顾流影戚戚有余悲

过维扬有怀子相

淮南万木落蒹葭鸿鴈秋回瞻大江水极眺黄河流念此区中士天翰阻同游岩岩丽神京英俊满宾帱岂乏携手好抗志乃绸缪浮沉众自覩安测衷所由奈何各分离徽音邈以修子如宵行烛分辉均道周予如汀际鸳哀鸣望其俦

淮阳署中早起作

九衢晨钟竞千门秋色扄隠隠赴人语稍稍廹稀星虚户渐舒白条松尚蒙青光华逈一照暝晦失千灵感彼狴中士凛栗向严刑伊予奉明役薄劣敢遑宁

为子与赠吴生

朋友天地间斯途日荆棘吴生山海人雅好在朱剧十六游燕市颇与酒徒昵一诺倾市中寒榛回生色徐子幸见知握手为莫逆徐子无一钱英贤罗宾席生也辍朝餔力为助其啬生也无一钱大笑秋云白千金或再至心知恐遂失营卫未掩身于人计长溢呜呼岂有要浮云愧变易不见扰扰者原申无上客

寄徐郎中文通

修途岐交踪遐慕并夙轨伊昔沐休遘西游徐与李彳亍时名外违心不复已结佩遗所欢要之相终始斯道多苦心勇者竟其止君行在何所乃在剑门里层空削蛾眉悬索仅度指下临千仞壑回湍浩无底周营戒一失那能不渉此

赠俞山人允文

仲蔚足下亡恙长沙新建据高收广挟声起聴号为覇儒逮迩晋江毗陵歘起创立耳观之軰蝇袭若狂五鹿岳岳畴能折角哉仆毎心语未尝不扼腕发噫也然又有小异不然者吴中一二君子岂负阶位足重童习妪解便翕然见称今遂成习耳不复可拔矣何图眼底李生之外更覩足下班荆晤言自足千古居谓李生苟于斯域无窥虽令贵洛阳之纸靡救湮没诚悟一二覆瓿之余必有起而诵者名山大川藏亦何晦显亦焉怍足下朂之夫严郑尠华扬马淹秩既备其长复修厥短不传何哉仆将北矣久苦兵革兼狥简书形离神授能有几何聊贡数言效其区区

束发慕姣服逺媾托幽燕名都富竒娼入门各自妍何意南威子晦迹厕通廛烂若朝霞际濯若澄露鲜藴歩肌芳发黛粉出天然璞璧铲光辉何悟天质完惜哉狎游客口观失朱颜葹杜满中洲兰芬竟何言

其二

冠葢罗长道畸人困偃仰极眺六合间浮云何惝怳焉覩槁与壤含露发清响浩浩沧溟流珊瑚罥其网虽靡任公力躧步思泱漭相顾及千载时好忽以往灼灼中园华畴能无欢赏不因凉飔候宁知同草莽

其三

伊予际微遘素短应人畧冠佩婴其躬容颜为时作鸿鹄渐华阶虽重非所托贵贱当岐趣念欲两居薄人生非根株取愿谁能博华卿縻好爵管生蹈丘壑龙质既以殊低昻成虚度慨然革余往从子甘藜藿

别李于鳞

今日别我友还望之故乡故乡岂无欢我友安得将行者惨不辉居者以彷徨肉骨虽摎拊既析亦相忘惟有肝与胆委照差可方焉顾非日月东西扬景光情知谐亲遘乃在媒慨慷虽有绸缪泪何以写中肠

其二

韦布走四海万乗失一畸悬知势分剧心各有所施踯躅生人间含悃将向谁夫子絶俦匹吾道幸不疑出门各有好谓为媚予私矫矫孤凤皇翩翩向豳岐鸱枭喧中野鹪鹩骇卑枝山鸡学仪羽举世安可欺

其三

置酒前为别炙笙治哀丝中有艳明珰二八絶代姿轻裾回芬发自然成蛾眉色授不能道婉娈心所知弹作双鸳鸯流颷忽间之含辛上车去引领涕沾衣时俗慕朱颜朱颜识为谁

古意寄李于鳞

幄中有竒质拟是吴宫姝腰间瑰瑜佩耳缀大秦珠宛若惊鸿度灼如舜华敷动揺幽芬发行止宫商俱游徒非古欢枉盼意相驱礼乱并一身千金在须臾明誓指秋天谁能信不渝临当相诀絶抱此尽区区

其二

黄鹄辞天池周游于中土秋禾郁如绣徘徊能无下所顾充口腹当眸失罘■〈罒上巨下〉斑斑原中雉踯躅同鼎爼以此唳霄质俛首凡禽伍

古意再贻于鳞

飘风起何因吹氛荡华月为照虽未周畴能讥其缺众草媚春晖亭亭违阳栢雪霜心已知侵凌表孤直秉道不见明愚者嗤无益覼缕类谗词要子在深择子其宁尔怀齐轨之中陌

其二

结髪奉君子明誓要不薄山岳起苍黄欢途为悲别思喻随形影昏旦无期辍上堂顾宗祀下堂顾身托驱车周道中足若罗荆棘松秀太华顚虞同稂莠植岂不亮子心爱深生虑博

赠谢榛

脱屣平原客振衣燕昭台吾人实龙矫白日天崔嵬广陆奏清商悲风四垂来俯仰狎世观一二当中怀极厄不顾知中介有余谐亲者无愧亲排者任其排萧索一韦裳傲睨千古才扰扰冠葢徒零落青门埃

贻吴舍人

日出羣动发大小各有营之子何所为泊然坐沈冥抽翰掞华辞踯躅畏时英累却不遽前一出万象惊衔杯藉高咏指顾浮云凝朂哉深沉思此物未可轻奚必公与卿然后展高名不见扬马軰为郎动西京

赠吴给事明卿

汉宫郁崔嵬层霄缭阿阁维昔先后谟三灵奠鼎卜国是岂不显往往沦华毂仰覩双飞龙夭矫盘丹艧畴为翼其尊高言赞宵服乔木抗衡颷卑枝欣有托翳子翔天歩栖栖安余乐

其二

岱宗何油油触石起层阴夭乔希生态色飞讵能禁为施苟失时被物故不任良苖杀其根百草蔓相侵逺轨牵流潦归翰泥故林委弃衢道间谁能明嘉霖天泽岂不甘怨者谥为滛毋以贤达资中彼谗夫心

髙邮别子相

回轸出君方修途意弥恻浮云莽互驰奄然羲轮匿中夜理夙炊惋恋不能食往遘岂乏欢念若遗行迹姣服谐竒慕安能顾掩抑举世各自矜姢情无终极脉脉覩何言詧此眉间色

赠子相考功

猗猗孤生蕙托根泰山崖上蒙千寻干下临百仞溪雨露既无当地势使人疑阳春自何来为我发光辉馨香中思奋不能自致之緑叶缛紫茎令其媚庭阶物性虽无适贵在得所施

其二

飞来孤白鸐皑若流云色秋冥发扶揺直上万里息朝饴芝田实夕擥方壶碧苍鹰摩天来虽峻非我匹彷徨思俦侣踯躅不能食俯见荒丘莽下有华池翼鸣皋一唱和鸿蒙聴为坼所希在同声宁论奋栖迹

寄俞仲蔚

维昔休明代委运忘悦康山泽饶栖遁霄汉富翱翔穷显无鳏职操志畧相当念余与之子揽佩撷竒章弱植不固含明廷幸见扬恒恐摧剥候玄露负微芳四兵东南来杀气被干纲湖海波荡潏一苇安得航桃李植通衢搴摘固其常幽兰秀深谷樵采虞见伤我生非盘石焉覩鬒不霜奚必婴祸罗百年等归藏许子以不刋朂哉爱景光

再赠谢榛

浮云四何之高天莽回互空谷非所依畴能测衷慕念我平生欢挥手不反顾朔气日夜侵霜霰浩无度洪流飒然交万木倐改素庐巷墐户炊停车飰中路吐沫鲜余润裁襦狭广歩隠士代失职达者惭其故欲以俭世工御风而飱露

赠彭年黄姬水

日余雠夷峤委迹窜吴中虽无兰椒臭托佩君子躬彭生掞秋实黄友撷春荣参差申微尚婉娈未逮终凯风从南来吹我向幽邦亲故感仳离遵渚饯宾鸿妙辞将柔翰煜若双琮璜挥手鹜声途湛心躭患丛咫尺平生好惝怳恨河嵩众耳廹相求显者代称工慨此蓬蒿士永谢轮鞅踪抚壮岂需偕蒙汜恐未容何以表殷勤江介凋芙蓉矢言要齐轨庶其慰忧悰

答仲蔚

欲为仲蔚一剪蓬蒿贻诗见谢抒此奉答

当春弥不怿委薄日纷樛捐脰延逺怀密阴覆曽丘忽枉故人书言短旨何修苍苍眉间宇尽入云霞流婉娈若崇朝何云隔三秋黄鹄啄玄浆稻梁宁见谋虽蒙天池泳不忘故匹俦頥辂生食酰愧以嗜相投将为同枝誓良辰去我遒庭卉未扬芬欲报不能酬

贻梁伯龙

伯龙示我南游篇竒哉然多慷慨忧生之感某薄有田庐足以送日而戚戚文罔鲜复遗致末路榛集闇曶未融徒自苦耳因成一章聊以相广云

乔木竦崩崕下临千仞溪岂不虞倾折根株讵能移回风吹转蓬飘飖穷天垂念此岁云晏廓落竟焉归两慕中未宣安覩已所悲周道横豺虎饬步讵成规君子忧世患小人偷自怡恒恐羲轮逝为谋不毕时唯有贻竹素可以惬衷期

贻梁公实

箕斗亘穹霄万古各相望精光无初合虽暌固其常自予与之子明誓结肝肠孔雀畏北风徘徊竟南翔离思生欢洽往遘积苍茫茹藘洵绛哉茱萸发微芳寓目恐见移于衷固无当采彼蕙兰花衡湘邈以长白露虽天物玄颷荡为霜盛时不见佩枯槁空自伤

赠子与

丙辰春余北驻渔阳则闻子与戒輶而南余一二兄弟星散矣不佞岂以聚散为吾道嗟乃有遗懑焉

衔命首皇畿遵途蓟北疆阊阖风云至回瞻浩苍苍慨我同心友携手周道傍廓落鲜故欢踟蹰问他方行人无期返留者恐不长念欲更余辙偕子以遨翔

其二

遨翔黄鹄顚焦螟望为疑昔与二三子坚白守空规天贻乔松质何惧风不持岂意雷霆举击我双连枝宁无一杯酒杯尽华嵩移延首盼穹荒愯然中奋飞

其三

奋飞以何为行迈指三吴黄金填城郭兵甲荡为墟天地不相亲生人安得娱豺狼来称友荆棘夺我庐与子殊形影所往竟难俱

其四

难俱亦何言意至轻别离鸣驺越修坂飞葢风逶迤阳春縁轮发白日借光辉大小各有营焉能预为期明河中荡潏三星亦相辞

其五

相辞携年逝玉貌焉独留堂下三株桃遗核手为掊再见如人立三见等松楸汤汤黄河水浩浩东南流白骨日夜消犹能积为丘亮无安期药何以经千秋

其六

千秋无终极蛾眉若朝霜初阳虽云薄凝气自无常蒙庄忧生士忧在等彭殇畏至欲无言离居能自臧皛皛双圆景终古媚其光太岳鼓洪垆流风扇八荒

赠卢柟

葳蕤山中桂零落随飘扬何意回风起将尔向高堂绮裀承金粟四坐誉芬芳萧艾故匹俦敛分终道傍履荣虽谐遘超贱讵无方受质既殊伦畴能竟不臧唯有倾城国可以喻文章

其二

国相脱齐骖越石始称人宁为终胥靡不作下坐宾区区夷门卒偃蹇魏王孙执辔恭弥下因踈翻见亲虽非巢由节两分故相尊卢生完城旦磬折何逡廵宁无知音望仓卒谁见伸肉食侵士权藜藿竟焉陈

其三

丈夫所贵生岂在乡闾雄文章一睚眦缧绁被其躬白刃幸见违沟壑又来宫脱粟寄他家焉能先日舂陈骚激飞霜演辨驻回风遂令黄河水西与岷湘通造化虽无情为恩宁不终矫矫邢大夫千秋以先容

答陆鸣羽秀才

晨翮慕劲颷夕羽眷乔林子称烂白石予游倦黄金箕踞灌木阴四野助悲吟世才总津要吾道甘陆沉出处毋论迹所希在知音

赠许殿卿左迁镇夷州

送子城东门言适万里道维昔罗施境亥歩困周讨高天閟清泠毒雾施百草鼪鼯窜深穴山都啼木杪霮霮去踪绵悠悠回轮渺妖氛纒南极汗漫无时晓在逺虽明代犹虞不自保兰荃饶香泽金气成枯槁何以贻所欢誓言偕衷好

答周比部胤昌见怀

我有盈樽酒与子结绸缪欢悰未逮终当萦黄河流枥马媚其羣三星起相雠飞藿因风值飘荡不自谋緑绮何方来含音袅以悠安得凌霄翰并起双遨游

其二

泰山何崔嵬乃在天之东海日割夜生元气浩无终上有七十帝往往苍苔封吾子挟飞僊乗化观鸿蒙区区云门色焉以驻游踪

其三

释靷挹济流返驾阅齐菑暧暧芳草色千里緑成荑春晖将见娱旷处反为悲俱称逺游子行留竟焉岐往遘匪不繁今追良已稀唯有飞鸿羽可以展遥徽

赠周武冈胤昌时以考功法坐浮薄谪

长安旭日动轮鞅错中逵飘葢青云端徒御亦光辉朝游平津邸夕燕曲阳池为快非一状志士鲜所希穷巷春风来往往与醉期一闻预汰议幞被省中归微哂向时人兹险胡不夷

其二

苍苍千秋色沉沉何时旦一与王生游遂为浮薄冠尊酒闗他人诗书同兹难寻形诮嵇阮传声依绛灌虽邻长沙谪尚迩交州窜拂拭瑶琴徽为君再三叹

其三

子昔游荆门守相效前驱山川来笑人手板今与俱万事相低昻吾道竟焉殊峡雪寒自坚巫云暮还舒虽有千金药狂疾勿令除王生在东海东海亦吾庐

寄茂才陆师

少小踈剑术委神役诗书思厌曼容禄将寻仲长庐微好不逮宣踯躅东海符解髋虞阙芒烹鲜守余模行逢少年子磬折安所图顾影若杯桊何能不揶揄劳翰媚深林潜鳞冀天衢吾师荆山秀三刖泣路隅至寳不自明谁为辨璠玙一朝奏秦廷光映十五都春华随阳逝秋英方见舒大羙终必扬蚤莫竟焉殊逺言营丘伯乃是老匹夫迩记菑川生六十滞公交车茫茫通人趣变化在泥涂愿言保真贵为子尽区区

故人王逢年书来云留辟太保府中书记多甘泉应制之作且为日东访余于青州率尔言答

在屈龙从蠖乗伸鹄为凤言念子渊材无惭部史贡讲徳既有述得贤能无颂夕吐丞相茵晨割大官供骖乔白鹿新祠滇碧鸡重隠大难为名才多不自用逺戍讙鲤椷孤臣抱酰瓮朝星稷下士汗雨临淄众赤丸昼瞥起緑沈春恒动敢衰拥篲迎恐乖炙毂送愿以湖海心托君云霄梦

遣信要徐汀州入计不值声问久空言此志慨

客岁何郁郁聊止太山隅言念平生亲踯躅鲜与娱使君东南来五马不踟蹰音尘旷无接形影忽若殊昔合胶投漆今离叶辞株昔怜扶竹生今愧并鸟徂安得乗云气长与故人俱恒恐猋风至弃掷在须臾变态中心交焉能测所如感此清商曲弦絶调弥孤

冯子览余簿集裁诗誉借率尔奉酬因见倾倒

蹇余负偏业束髪慕修辞虽非通人好往往中所私濩落青云交泥涂渐言归清庙奏朱弦聴者晨已疲更为新声转四坐尽歔欷识曲辨其真遘子良以希流水何冷冷归鸿在遥圻为君起三叹拂拭黄金徽

别李于鳞

黄鹄何昂藏肃肃金为衣感帝发嘉祥征歌幸见仪非无稻粱惠所志在天池矫吭中宵鸣悲声扬四垂翩翩随阳鸟夙昔幸相依托身昆弟间小大不自疑冲颷如弦发儵忽弃南归言归非一状欲举复徘徊短翮双枯蓬安能中迅飞衔芦化为棘口血正漓漇鵰鹗横空来罝网布川坻鼎爼在斯须长与故侣辞存者千里隔没当千岁期起顾见晨星东北乍离离一为鸿鴈曲涕咽不成洟

其二

遘难走齐郊怦营厌微生微生且不惜焉在冠与缨何意双丝短覊绁我长征羸马顾其辕局蹐悲以鸣对影惭须发不如一缇萦浮云东北驰圆景赴西溟俯见黄河流溅溅感人情宋意不可期谁为变羽声腆辞将飞素白虹亘青冥落木先蓐收旦知清露零匣中五丝桐为我奏不平诚知弦当絶流水尽君倾

别徐汝思

张祖在河梁悢悢不忍辞戢身就一苇翩翩焉所归河水日夜生原树为之低乌啼正骚屑阳鴈感仳离曽是肥遯占改繇就明夷白日吐雷霆青阳霜憯凄悬山呼庚癸谁问渴与饥时难人心出介者终不移良雨固均沾枯槁被殊私合并将何日冥报其庶几

天津问汪氏不遇

忉怛赴家难仓皇纳符节露宿寄杪蝉水征委波叶伏阙将上章微诚希见雪沧溟浩茫茫精卫日衔血蝼蚁悲原土虎豹守天闑次且夷门里冀与侯氏诀河岳变须臾风云走飘瞥岂乏长者过蓬蒿掩其辙乃知洗颍意惧贻焚山孽同隠复异悰含辛当谁说

彰义门别舍弟作

谴绻西郭门仓惶见车辕岂无连珠泪哽咽不能弹车人唱登程掩耳畏游环鸿鴈孤飞鸣噭噭悲以酸岁暮有临岐乃在兄弟间况我罗家难严亲滞深犴百恤在二人行留竟何言留者差一身行者百念攒白日布高天不照幽谷寒高天会有卑幽谷会有迁豺虎卧中逵狐狸为司藩朂哉閟其口毋乃令人传

答俞氏

仆以家难北上仲蔚实送余舟次摧藏掩抑有千古之慨不复能措一辞既事小解乃追理往遘着诗三章按宫变征严霜夏零于乎微言之致如此哉勉抒鄙怀奉次非敢酬酢来雅庶几区区衔恤之私耳

肃肃短后衣烈烈北风吹譬彼罗原雉毛羽乍摧颓婉娈唯古欢踯躅惠来绥言当谐缱绻不谓中乖离欲留不须臾往者会无期临别仰天叹星斗纵横垂腹中双车轮宛转先路驰

其二

严冬河水涸扁舟不可方君子念仳离中夜奏清啇四坐皆掩袂欲起更彷徨浮云南北垂宿鸟东西翔我欲和此曲沈块结中肠竦身就危途欢爱竟茫茫朂哉居平思毋为厌景光

其三

悲与知友别生死尽一言请说南山松嵳峩上摩天陵谷中崩溃儵忽委道间虚有榱栋材谁为匠石宣樵夫薪其枝斤斧日丁丁长当辞丘壑掩欎复怔怦中有千岁膏下有万年苓芬芳幸未歇倘以奉遐龄

沙头送曹甥比部之京作

之子初赴除张筵广川涘飘盖垂杨端征驹草相媚伊余芒屩者径来一把袂偶咏颜逺篇不挥殷生泪归卧东海庐苍然白云至

古意慰子与使君

南山孤松栢落落干苍冥天籁发其颠旦夕鸾凰鸣烟霞时栖托日月避精灵玄霜冠穹来郁郁不改青何意东风举摧我虬龙形语客请勿轻客亦勿见凌东风谥为狂松栢自有名中有千岁脂下有万年苓

送华存叔北上

大江日夜声寒云摧天黒江头一樽酒言饯东山客鸿鴈因高风翩翩各南北念当乖形影昵昵不忍释王睢为代言乗时厉羽翮抚壮当及功竖儒多自失隗俄燕昭台黄金栖其侧毋以千里资轻为世人得骧首忽长鸣幽州莽生色

病中别沈子嘉则之扬州

溽炎始见蠲微痾俄相逐故人弃我去使我惊局促杂绪难尽言轻帆易辞目惆怅离后思广陵雨中緑

复张幼于

荆璞虽自良在閟谁见赏鸣球悬东序匪搏焉为响托契并冲融扬辉何高朗之子邓林彦髫年吐神爽鸾姿谢雕饰蠖伏韬宏养虽尔时所趣居然汰羣奬九域衡捭阖千龄恣偃仰乃以拙薄姿当君中心往御李匪自华比杨仍差长树敌牙颊间抗交云霞上携手泛具区所覩但泱漭日月驰双驭乾坤发遥想朂哉爱兰芬毋使沦霜莽

过扬州留寄方徳新侍御

君前潞河发我前广陵去野人工策蹇使者虚乗遽北风江上来停云冐成絮归心亦如此安能为君住惆怅丛桂月苍苍已如雾含辛即路岐摅衷在毫素

赠陆丈人

逢君衢路间憔悴车马姿斗酒相慰劳拂拭故冠衣长跪问旧乡掩涕不自支催征多异政庐井无新炊昔为州郡佐投劾强言归今者一老翁县官更相欺弱息苦不任白首愿多违谁云田家乐翻令仕路嗤彭泽者何人当其归去时种秫以卒岁高枕咏皇羲我欲营菟裘太息不成辞

弇州四部稿巻十三


●钦定四库全书

弇州四部稿巻十四

（明）王世贞 撰

○诗部

△五言古体七十六首

读李献吉何仲黙徐昌榖三子诗

夔峡收英灵乾坤无真色扰扰操觚士各务狥所得怳若襄城辙俱迷阴陵泽明兴我高帝神武肆荡涤七叶开人文畴能承休徳是时北地生草昧发超识手挽天河流千秋鸿蒙坼坐令景从軰齐声谐其则矩歩宁敢渝狂者羞践迹宁知龙变化夭矫不可即彼以蛙黾趋胡然矜相测

其二

孝皇握鳌极万宇扬休光艺士被天来大雅竟难方北地既龙举信阳遂鸾翔彼美在弱冠振馥戢时芳二华削莲花高掌媚太阳朝霞洛溆波因飔自文章二子琢相就流趋互雌黄聴曲昧其名焉在讥颉颃寄言夸毗者冥趋良可伤

其三

伊昔吴都彦挥翰藻思披珊瑚间木难粉黛映参差岂乏妖丽观适志良以稀奕奕昌榖生中道起其微青天荡胸表白日行须眉秋鸢搏羊角夏雨结虹霓泠泠松泉响濯濯芙蓉姿当其所得意直与作者期为郎叹寂寞短年悲奄遗匪但一世隘终焉造化疑贞也乡之人瓣香夙所私广陵怅云絶山水欣自知要令千岁后更奏金兰辞

二贞篇

庚戌敌傅城而军又三年癸丑岛冦起躏吴会余于中外得二人焉越徐学诗晋任环盖分死矣而不死余识之间者阔焉即其人亡平生而愿为之执鞭者况与一日也

徐卿志恬穆闇然不自持虽复兴文藻要非中所施踯躅俦侣间咸顾私胜之营卫若千金一捐不复疑青天见河岳白日回光仪所遇各自失焉能强攀跻汝往稽剡濵高视浮云驰余复白驹篇太息不成辞

其二

任侯神明守吏道将余师东风被蒿莱欣欣各自私力欲洪波偃一苇恐难支俯窥龙蛇宅仰覩星辰移志士轻丧元白刃蹈如归能令行间伍戚若同根枝老父抚国殇为侯捐不辞婺妇泣其夫身今得所施精诚贯烈日天聴竟能卑紏紏干城士厚禄拟何为

五子篇

济南李攀龙

纎阿出溟渤皓魄中天发列宿岂不显杳然精灵摄先秦收正始六代时汩没夫子扬嘉馨千载驭颷軏思排入渊旷象成自昭晰至理中所赏胡然见时悦夫子乃沉沦纷纷亦奄忽六合惨淡间微生借嘘拂并啸倚崆峒苍苍极秋色上有三危露芝菌芬樛结攀英啜其滋虹霞动灵宅却笑羡门者长生等澌沫

吴兴徐中行

蔼蔼洵吉士产秀自天目冷冷穆风披青阳振膏馥调气翫时人幽怀被商曲客从东方来贻君以迷榖含吐兹未酬宛然中心笃柔条沃嘉霖虽罢中所欲良璞困鑢错连城谢其琢逝将因君御并起双鸿鹄

南海梁有誉

大溟湛珊瑚陆离灼丛条龙伯何神举弱纬连六鳌之子为国经含英奉清朝泛澜先民藴眷念首阳椒杜权形俱敛匪战理自超贱或重千钧贵则等逝颷罗浮七十二一一摩层霄玉笈子长往金徽予罢操

武昌吴国伦

高旻漏元气泻作黄河流排荡识其支焉覩昆仑丘武昌藴夙解独往恣神搜亥歩亦何穷原问非所雠仰窥太乙精冷然注天湫调浪鼓青阳余风映素秋下士俱大笑哫訾不能休宁知帝弄臣坐令鞭九州岛

广陵宗臣

伊人璠玙彦履盛无婴躬岂鲜盈门轨匪其径寸衷为寿不在年千秋以为终斯道苟不芜排卫当谁功沉沦知夜光鸿鹄高天风枉矢射彭城逸劲饮石梁谁谓汉哉广裹糇航扶桑竦身太华颠羣途杳茫茫

后五子篇

南昌余曰徳

徳甫负耿介往往排羣好楚咻非所顾齐风乃同调续缗媚沈川夜光为之耀累柯刈宿楚山骨露幽峭有向必当心寻源乃深造是时西曹彦苦李在周道所以获自全闽天舒清啸

蒲圻魏裳

魏生狷者流勃窣名理窟物好都不营而以求真悦眄睐当世人迷津要余筏词组识其端雄思坐超发莽苍大卤间一坏何硉兀挥手出嵩乔青天距如髪安得凌风翰送子排真阙

歙郡汪道昆

伯玉人间人忽往在千古矫矫先秦则耻为东京伍匠郢斤成风所至自规矩一汰尘调非耳观众稍沮论交岂必面飞书示肝腑四十开闽疆黄金絓其组吾道何必然诸子气亦吐

蜀郡张佳胤

才士地不乏岷峨所锺英之子试为令快若刃发硎循吏在中牟亦足垂其名改途遵词苑方驾结齐盟雅郑纷奏前至耳选其正白雪发高倡下流皆令声安得凌风翰长翱于玉京

新蔡张九一

助甫秉天秀弱龄藻辞锋一出宰岩邑百吏趣下风入佐天子铨搢绅所景从折节礼楚累羣诼藉相攻揽辔西南纪清商变炎空下蔡出倾城皎若青芙蓉宁为众人妬不为众人工

广五子篇

昆山俞允文

俞生不偶世削迹混屯夷时冶避大质天籁窍幽机怀璧非所愆含英竟焉辉晨炊不逮暮室人交谪讥玄商吹衡宇霜霰无停飞悠然眉间色忽映西山薇娄水逝洋洋偕子以乐饥

魏郡卢柟

卢生富结撰扬马有遗则及乎为诗歌雅好在李白春风扬波澜浩渺靡所极仰见朝霞媚俯见水五色蛾眉一成妬雄飞铩其翮朝奏狱中书夕为坐上客妻子不殢人长歌下震泽

濮阳李先芳

伯承侠者雄摛词何尔雅芙蓉秀浊水清芬自堪把往知在倾葢携手即中野四顾邈无俦幽怀浩倾写行行愉江宰悒悒谁与解讼庭凉飔生商歌和弥寡有志廹未竟强为时人下

孝丰吴维岳

峻伯青云姿餙玉振鸣步二十游京邑兴文粲烟雾一出时贵倾匪在戚与故此道行世间识者如其素岂不谐众欢要覩中心慕纾怀厯下生改辙遵广路雅郑辨已勤况乃垂韶濩

南海欧大任

欧生最晩交其识乃先曙旁猎六代言欎为西京路五十而释褐微官厯扬豫一为邑文学再典州掌故游宦岂必达深衷托豪素掩抑再三叹少小为名悞宛宛照影姝沾沾不虞妬

续五子篇

阳曲王道行

明辅瑚琏姿清芬溢其齿二十典方州三十赐金紫虽负循吏声雅非中所喜魔来付禅观战胜归名理余事乃及诗亦方开元轨贻君山林日朗旷自此始

魏郡石星

石生昔抗章攀天动星辰芬芳一世间谁能不见亲论交须论晩辨材须辨真肺腑一相披灼然世无人未央欎造霄頼子表嶙峋慨焉念漳流沦没连城珍

岭南黎民表

昔余客招提黄鹄为徘徊五子临乖隔黎生翩然来方响入丝桐所奏靡不谐濩落金马门骊龙狎其颏非无蛾眉妬隠酒不见猜和光同其尘老氏我所推

豫章朱多煃

骥足有八荒惜哉枥中老王孙负竒气少即成潦倒幸无诗书禁千古恣搜讨窘回长沙袖迂逐淮南寳俯仰宇宙间局如束湿草富贵非所求令名良自保

虞邑赵用贤

子师名家隽出入珠玉府所获岂不赢而以求真与将无一时屈所伸在千古寸鐡宁不顽连城繇兹睹入夜必自光朂子无轻吐秦人已睥睨荆人犹龃龉

四十咏（有序）

庚戌之春予以病休曹假伏枕不怿忆数乡哲彬彬多巨公异人龙质凤章云蒸霞烂虽潜见异则托就大小然亦盛矣因紬绎所闻自我明始髙代迄今共成四十章匪辞挂漏之惭聊见仰止之私耳

高太史启

季廸负神启骏发自名郡纵毫动天籁调篇黼皇运遘世无永晷后身有嘉问琏琢藉未工楚氓悲其瑾

黄给事钺

叔扬践华省食贫无异操奋为墨衰举匪以弓旌招借箸画勤王湛渊报乆要形泯神自王松柏苍然乔

王逸人宾

逸人挫荣者浮沈竟阛阓折姚见玄理访戴袭竒秘既殊紫芝宦复异鹿门娶玄徳诚可师毋乃为孝累

姚少师广孝

少师遁儒迹握筌理玄符业由杀机发教以神用敷赫赫不迁庭侑公配宏谟胡然踏迷复缁衣即永途

杨尚书翥

杨公岿然老故人握璇玑遂令武昌戍阳春回赭衣曳裾时豹隠推毂乃龙飞优游桑梓间树惇以全归

陈僖敏镒

僖敏长者度时展经纶才白马出秦闗虬髯何壮哉河陇既以奠尸祝至今开岂知衿裾士威誉扬九垓

陈佥事祚

退翁昔持宪骢马何翩翩先疏已致身敢望天子颜臣祚诚无状百折宁不前虽或谢几哲终焉保贞坚

俞司寇士悦

太保禀刚峭面色凌壁鐡所至如子元网络甚张设赭衣忽被体永谢孤卿列道遇金齿公后车亦齐辙

徐武功有贞

武功藴宏畧希世遘竒表挟日肇封祚治水赞熈皥大勋古难恃令名当自保迢迢南中云恻恻羡飞鸟

刘文恭铉

文恭达节者畏荣恒惄如羣谋狥天步独行竟何濡食报遗后人位绌永令誉乃知癯然叟可以托遗孤

张提学和

穆也非不佳节之难为弟当其射策时英声动宸扆斵轮见老手藻鉴存清视造物亦忌人荣名沦散位

韩襄毅雍

襄毅秀弱冠扬策振天路中踬乃益习晩柄谐所遇威伸七纵畧功成五月渡壮心寄隠迹坐惜齿龄暮

叶文庄盛

文庄琐垣彦直志济遐瞩边土仗雄望岭越借宁隩日晏坐繁省归来奏清曲古道终有谐今焉叹时服

鱼开封侃

鱼侯治雄都贪吏逆洗迹中岁赋归欤妻子犹菜色虽乖清泌乐终守西山则人事良可悲天心竟焉极

刘叅政昌

太中少颕脱往往出新诣跌宕郎署间清芬蔼然萃五岭穷履迹三苍辨鼎识乃知忌者心翻然为名计

孔侍郎镛

司空守荒郡筚路启山林万面若猿猱片言剖其心箫鼔荐丛祠生存多飨歆是以临没候列宿表精祲

吴文定寛

文定秉谦退冥志在坟典所树苟先众寕辞步趋蹇朝回对花竹落日照开巻此意今所难吁嗟徳音鲜

王文恪鏊

文恪辞家流广庭振华毂帝时绌师臣遥迹肇枚卜竖人窘犬步惄焉叹一木归卧洞庭野世往誉恒馥

陆太常釴　张修撰泰

二君青云彦摅辞复同调釴也千仞壁苍翠絶奔峭泰如飱芝露九咽动灵窍黼黻未章施长筭屈短造

先祖司马讳

昔我先司马敡厯徧遐荒至今讼庭树往往比甘棠蔼如三冬日凛若九秋霜千载循吏编庶以绍龚黄

李少卿应祯

少卿善书法强起侍中秘诏为译经藏卿也独奏记吾道有九经上其幸留意百折终不回荣名沦末位

陆太宰完

陆公秉戎枢受脤事横征中流荡日月殷波血鲵鲸归来宴父老故里高车迎没齿甘巨僇焉能终令名

杨仪部循吉

仪部志狂者坟丘事冥讨三十而挂冠握机岂不早胡哉昧逺算一出为小草揽其遗文辞悼彼耄昏夭

毛文简澄

毛公践华显秉性乃恬易杜门饮醇酒口不谈世事一遇鼎革间铿然践坚议天怒百不回秋风有归计

顾太保鼎臣

文康自讲筵磊落真主识鎻钥见深寄版筑遗芬泽坐客悚莫干虬须紫如磔少选出新声彷佛安昌席

徐迪功祯卿

昌榖振竒士玄覧意何卓芙蓉秀浊水苍隼击寥廓调古鲜同驱名高逺时作讵为坎轲恨短年亦予乐

魏恭简校

魏公秉渊着雅志慕古昔时衍洙水流力断曹溪脉巷牖稍已乖簪缨遂中辟三絶苍颉编往往明心画

朱尚书希周

尚书握留铨五十遂悬车优游更三纪块然返其初眉宇蔼春阳和风被里闾良璞犹未雕见者称璠玙

周恭肃用

恭肃故长者所厯多恬穆及乎握台纲霜天见雕鹗藻鉴虽已晩弹冠众相乐车门日夜开无金可称却

沈居士周

沈生逸者流夙尚丘壑贲缅怀狥所好十日一山水游戱无全目纵横得真理平生所余事耿耿乃在此

祝京兆允明

希哲寄声酒诙谐放情素翰墨人尽研巧者由机悟游龙宛霞浦芙蕖发朝露世上亦何有悲此邯郸步

方太常鹏

庶子负书滛终岁勤述作谢病再起官将因传礼乐鹤禁屣若遗清卿秩仍削悠悠见素心所享不辞薄

文待诏征明

文翁负耿介至巧亦天性髫年却金赙中岁辞藩聘既三郑氏絶仍齿伏生境遥裔播休华千秋犹辉映

周寺丞凤鸣

大理世其官能文法无害执宪昌言朝如何与谴会音容自矩律筴筭几蓍蔡积俭乃起家栾伯惭其汰

朱中丞纨

中丞匪躬者仗钺事专征瘴海肃鲸波舟航偃不惊涣羣婴众铄披已乃孤诚安能对狱吏慨焉捐此生

陆太常粲

浚明经国才所逊在勇沈虽复豪文战而乃非素心鸣凤吐朝阳渐鸿遯中林幽怀故有托宁为遘荒滛

王选部谷祥

禄之当佐铨皛皛若氷玉归来三十载岁月天所属辟书再及门澹若云过目何必写匡山胸中有岩谷

先御史大夫讳

外侮中不竞踈者亦暂亲矫矫先大夫一身当百身白日照披肝噫气成星辰痛无九京辙为言诛佞臣

王太学宠

履吉藉甚年灼乎舜华敷非酒使人酣况乃荐醍醐玉树困霜风良騊蹶修途其迹犹尚新其人骨久枯

黄征君省曽

勉之富三余垂言亦惊众收名良已愽负大不易用公交车一报罢遂甘酰鸡瓮有子能象贤居然冡枯重

三杨诗

三杨者廿年中人也始射洪至太仆次富平为御史最后容城武部矣咸不自量批亢拂坚罹大谴何言也予窃覸其志哀之妄为三章同日之义罪亦甘矣（癸丑夏时误传容城君已逝）

矫矫射洪君累资奉卿列勋称或后人所治多惠辙金紫外相縻生平一短褐权貂干天纪况挟左道蠥内禅移襁褓社稷丝系絶羣公满台省往往比稷卨相顾但揺首彼覩恒结舌君也义所愤草奏遂身诀神僊归杳茫药石吐祻孽秦王与汉武逺鍳乃昭晰岐嶷固齐圣万几恐未哲臣某甘碪盎为国谋岂拙是时阊阖开宿卫浴金鐡一传常侍诏班行胆为裂青天朱云槛碧日苌弘血皇灵终动变魑魈亦归灭至今穆清表帝座烱长彻国事甘一身微诚竟何雪万古涪江流剑岭更嶻嵲

其二

天地气不灭今古递流行岩岩富平君所得何太赢朝籍未云久浩然厌承明绌志终老亲食力乃躬耕贷粟耻监河独行异于陵峩峩獬豸冠一出狐豕惊两分既以展慷慨示平生訾亹探乱源力欲奸谀清屈指及四五天怒不为恒九闗下虎豹白日纷雷霆沈冥狴犴间血肉浩纵横十载无生晷万死有余诚荷校诵遗编庶几演周经茹甘岂以蓼就燠岂以氷诚知非身计心各有重轻终荷帝垂詧役服等齐氓未永鼓腹游溘哉大命倾此疏忆昨传夜灯尽荧荧片纸或只言若引九鼎絙归骨二华颠咸秦遍精灵

其三

踯躅广莫间乾坤廹迟暮一接容城生遂令豁衷素往者大难集边尘窘天歩■〈薛上虫下〉藩托援师皇诚柰深顾阴谋重借冦耗我黔首赋谓遘互市欢弭其来侵路生也呌阊阖画沙请前箸堂堂如中国戚戚仅奸竖障尉适穷边年命不反悟干威■〈兑欠〉竖魄伏机乃大露命尔尚书郎忧天渐成痼赐环主恩深请剑臣节固安危托将相腹心横巨蠧岂惟臣私愤万口胁莫吐吏议既以深龙鳞遂终忤惨淡濵海臣传章复寻讣夕卧五四起明河望东注颇闻草奏时业已为棺具元造竟何心茫茫一身付所忧在国谋敌志谐举措大泽沦兼城澜涛谁能募

偶书

欎欎桓魋墓白石何嶙峋惜哉三年力不能塟其身空见抚琴士千载悲斯人

其二

黄雀拟螳螂下乃见弹射古来奸雄軰颇复遇其敌祸败狥所常胜者亦焉得

其三

邯郸倡家女巧笑倩红妆如无好颜色何以结不忘借谓鲜所私何以得为倡

其四

长安狭邪客词组黄金千归来但壁立四座称豪贤称者渐不识零落一身偏

其五

贾客狎风波黄金如山积人云贵明珠遂适海外国垂老鲸鲵身呜呼竟何惜

将赴计偕呈同志

神都亘天北长河万里开文星起吴会熠煜凌金台朔气日夜深我行何壮哉君看孤舟去应驱驷马来丈夫但有足迹当遍九垓长揖辞故知肯为儿女怀

秋风

燕台廪秋速永夜何萧萧高树回天风木杪溢洪涛初至惊客梦忽来侵薄裯纨扇委故箧园英悴新朝烈炎宁久固时至讵能逃吾将感世运行矣任所遭

除夜有感

此岁尽此夕此夕不再得大化何心去流光长自惜明日更明年明年重可怜花迷上林月梦落楚江烟相逢半游子陆沉金门里朝典苏季裘暮乞侏儒米千岁逓相送那能屡禁此

斋日作

兹辰方致斋况乃停推剖无事卧起迟日色在杨栁瓢壶盈豆粥煑茗用当酒诸君勿复言予祷亦已久

阻风下邳南待发有作

积风见日色久客见容颜翳翳昏黄交桑柘自生烟惝怳一飞鳬乃是天际帆倐焉过舷际欲挽不得言去者日以去还者何时还

初拜使命抵家作

去家未十载结绶始言还惝恍梦寤间厯厯陌与阡耆老揖且疑安识众少年昔别犹髫龀今来室家完酒炙争慰劳陆博夜喧阗觧带着庭树改席临后轩离合诚欲轻焉覩鬒及前

其二

乍出城东门秋禾欎离离池塘渐为窞鸡犬亦声微冠者五六人不能具裳衣庐舍虽如昨亦复少光辉借问何所因何以不成辞揺手长吏嗔恻怆涕交頥

其三

道逢皤然叟罄折前揖之叟顾何官宦姓名尔为谁光彩溢闾里于职竟焉宜罄折前谢叟汗洽失陈辞天子衠明圣叵测异威施小臣实微贱三尺安能持

其四

出户明星薄隠隠见苍黄稻禾集若云杵臼捣为霜东邻呼看社西邻馈酒浆鸡犬随亦喧况乃童稚行挂我新时冠着我旧时裳居然一田父岂必言庙廊

天津道中述怀

宛然天津树一夜风吹索停耳多哀音寓目寡鲜泽况乃淹道途脉焉芳华铄浩浩四序交天地为常格忧欢生殊态岂必当揺落阮公回车恸虑生诚不薄陶令爱沉酣中怀何能度

徳州渡口

月细仅如钩疑升复疑没美人沙间坐白露湿罗袜低头怨去船举头愁残月

朱象玄太史册封楚藩云将取道南游太岳诗以送之

于皇展亲睦宗子介樊襄玉圭黄金册暐晔出尚方伊余同门友洵美清而扬诏其辍史幄尔徃钦哉将天都辟阊阖九奏何锵锵莲烛际宸晖星裾搴御芳前呼薄崇椒后饯塞津桥白茅仍拥节班马重横镳雪里蓟门树花前汉江桡汉江一千里方城暮烟紫鸣钲荡鱼龙觧缆采兰芷荜路捧霓旌从价蹑珠履帝命尊若天王封固于砥此时雍堤柳柔条尽抽緑上客金马姿小儿铜鞮曲山问诸葛龙门访龎公鹿羊碑摩絶翠鲛渚泛明玉壮游重茫然弭节太和巅挥手弄日月荡胸拂云烟中有两僊童跪捧琅函编竒字不可识閟之二千年今遇蓬莱客始宣至人传归上紫皇寿珥笔长周旋

见边庭人谈壬子三月事有述

戍从上谷来疮痍半侵面对酒不能酌未语泪珠溅借问何为者告我三月战妖氛祁连发杂部呼衍徧令速颷雨集台荒烽火眩卒然遇山头狐兎窜散漫我师不盈千敌众已号万拓弓鸣霹雳走马蹙飞电层氷煜戈甲乌云罩髪辫中间两旗出倐忽天宇变况乃积威后吏士总灰汗低头念父母黄泉去几线亡矣存不知人耶鬼难辨桓桓时将军擐甲流英盼饮水贾逸勇解鞍示余筭坚重麾下当腾骧诸孙先赴敌均戴天丧元等飘霰屡冲亡移足再接莫逃眴批捣肉郊原喧呼涛江汉日莫围未解炊烟出胸咽白马飞护军朱缨光灿灿斩其前却骑赏彼兵锋冠长空双眸疾宛转堕一箭咋指大众遁横戈鋭行殿槖駞墙外收野老沟中看痛定还神魂追思更揺瞑倘不天意在人尽乌鸢飰呜呼一千卒将军实枢干昨者捷书闻欢溢未央殿论功非常格行赏絶淹旦南金■〈马上衣下〉蹏方蜀锦兽袍茜捧出皆动色光辉耀驰传元戎何骄盈闻之怒椎案手自推毂臣不如偏禆贱十万羽林儿膂力岂不徤节制纷下施功成违亦谴头颅完万死肝胆折一见居平慕亷吏募士黄金散家有鄠杜田为寿前致献所丐假威严那能望恩眷不然却敌身充庖若鳬鴈妻子訽未平部曲私相唁死生已独当宠辱他人擅东邻酒家胡洛阳业啇贩甲胄为何物勋名首腾荐人奴岂卫青通侯及韩嫣纷纷貂尾续汲汲羊胃烂天子实明圣涂肝亦何惋所虑缓急膺诸边士心玩请剑天茫茫王室勿多难

薄暮发古城即所见志怀

一水天末明余霞乱相射错落披金膏喷流万瑟瑟长啸招天风为我驭海席吴越指掌间黄花正秋色

行淮扬境泛甓社即事有作

湖波二百里元气何茫茫天随一线尽日起万鬛张无论南北风但见来徃樯炯若青铜镜掩映美人妆惊鸥散明玉唼藕夺氷霜纎鳞一入手大嚼无余觞冥见渔火微静闻稻禾香榜人前后歌语语子夜长人生剧可乐何如近故乡

十五夜泊彭城无月呼酒既醉信口而歌成此一章

所至无可饮欲邀中天月此夜桂树寒姮娥蔽瑶阙玉兔寂无春焉能天香发羣山青不断一一随沦没手酌自为欢长歌入窈忽安得扫妖氛鞭鲸度溟渤

天子诏职方张君子畏发齐兵平吴世贞吴人也恨不得从一卒之列慨然歌五言长篇为赠

太空下欃枪化作千长鲸血吹海波立高天斗峥嵘白骨为丘山草木杀气腥朅来佳艳地倐忽无所凭昨夜明光宫君王议南征青齐良家子少小学纵横白马雕蝥弧银鎗鬘胡缨匣中报雠剑得施欢自鸣横流一鼓噪黄河西北行能使赤日暗又令秋云明不待发逺县临淄人尽兵立看徒步间往往足公卿此时羽檄使矫若双千城乗传张廷尉结袜王先生慷慨大风歌髪指上填膺轻颷荡雄心散入鼓角声长鲸肉万类终就鼎俎烹举头笑真宰此軰竟何成惟应千年后独书公等名

读梁公实诗有感

罗浮七十峯峯峯白云住鳌■〈风贝〉海上来吹君向何处咳唾落沧波遂成珊瑚树欲作万古色精英莾逥注摩娑三叹言胡人不可遇

为彭州李征君题会泉隠居

帝女勺银汉泻之岷峨间怳如一匹练飞界万仭颠喧奔虬龙啸错落琼珠圆蜀人有李意学道殊精坚浇田出白璧炼药返红颜何如饮神瀵一住三千年

弇州四部稿巻十四

●钦定四库全书

弇州四部稿巻十五

（明）王世贞 撰

○诗部

△五言古体五十九首

自燕中来者云斥逐轻薄朝士殆尽赋此解嘲

叱羿射狂日令娲补漏天千秋絶至技万象横妖躔问我今何适呑声滞穷边问我何名姓碧玉琬琰镌上帝有弄臣戏博太山巅争道误一叱中谗堕风烟临岐酌沆瀣渴吻三十年月为琉璃盌星是黄金钱小儿东方语乡里惊不传一字犹未识调笑司马迁左氏盲老公龌龊诸侯编揷天昭王台至今在幽燕挟策往从之飞翰独翩翩鱼服悞白龙豫且嬉广渊一为湛朱网蛙黾遂来牵骧首呌阊阖七萃俱茫然西入鷞鸠司惨淡白云篇何来四五人自称俱谪僊其魁广成子安期或偓佺惝恍识其故昔者上帝前托陪瑶池饮归共青辎軿悟来忽大笑灵气生五咽岂无兠离乐不得夸喧阗髙歌灞陵畔落日珊瑚鞭酒间呼白雪片片下琼筵四海水四勺五岳五石拳且移华阳席改就糟丘眠一言鬬突兀万目纷睊睊猛虎欲囓人不肯避豪贤腐鼠岂入眼鹓雏遇鹰鹯执戟鬓垂白巧宦笑其玄举世逐狂且南威故不妍头颅无凡骨不爱揷貂蝉君自吹胡管我自挟朱弦请君勿相忌君亦勿见怜但令放之去归种南山田野夫事真宰肯受时人权

醉赠故张职方重

匈奴十万骑席卷燕山红羽檄天下兵谁能辨英雄张侯尚书郎倜傥国士风还他惠文冠佩我乌号弓匣中吴钩色煜煜青芙蓉三晋侠少年结束花■〈马聂〉骢一呼万众合词组千金空还迁缙云氏上计葡萄宫頥指金吾帅长揖司马公画地作黄河波涛起其中挂冠神武外买田平陵东匕首铸腰鎌吹愤气成虹我本落魄人衣带绁其躬相携一斗酒醉眼天朦胧掷君牛角书莫令我軰逢请看长安道功名谁得终

过东阿怀古

步出齐东门遥遥飞车壒荒城阙睥睨外与颓垣会榛芜侵周道鸟雀骄有頼伫想英王风凛焉今安在千秋阿大夫当时偶一败茫茫长安日归欤欲谁待

方子出示吴徐二子诗有感

二子吾诗南苍茫散星斗招提终天泪万象俱俯首（丙辰春别余报国寺中）如何双骊珠荧荧落君手虬虎攫春冥风雷走晴昼须眉怳相值谈笑若在口薄谪吾人事荣名定谁久匡庐武夷间真宰亦知否

叅议范君视事三日即出泰安过莱海还赍表而北赋此赠之

范叔倜傥士南州多令声忽如阮陈留骑驴向东平饮酒仅三日翩然朝玉京昨闻太岳来呼吸通神明题丈人石万象俱峥嵘东游观莱海海水殊浅清中有贯月槎乗之泛蓬瀛天门为君辟河皷扶道迎莫采白榆钱人间失岁星水击九万里倘其念南溟尺鷃在衡藩栖栖竟何营

诸方警报丛至用成孤愤投寄翁朱二公

淮海惊鳞踊江介衡波流会稽栖组练檇李集星斿鹊兴晋阳甲猬起牂牁雠闽岭无完土燕秦鲜宿糇谁谓八纮广束我如一坏戢戢趍亨士寥寥倾否猷结发辞家食举宗被恩休陈列郎署间剖符东海陬揣分虽不任匪职难为谋慨矣扶风啸越石不梦周率尔千乗答仲尼或哂由况乃我严君受寄在戎辀曽是北顾纾缅怀中制忧久戍赋清人零雨东山遒回光冀日月返驾贲林丘请用微薄躬上为君父酬七尺终归尽寸心谁与投进虞处堂燕退愧营巢鸠投分报公父裁书谢阿游方驾骋天衢执鞭如可求毋使局足鸣重贻伯乐羞

过故陆虞部第有感

昔余奉使还两饮虞部家虞部三郎君各各鬬豪奢初筵行大白邀我醉梅花此梅十亩阴老龙吐嵯岈酒酣吹鐡笛万玉乱横斜落月参黄昏笑上白鼻騧再醉牡丹亭春光亦繁华斗大頳金盘朶朶压红纱疑将并州刀碎裁洞庭霞珊瑚续夜照不惜鞭日车此乐难数得往往逢人夸转盼不十年陵谷忽迁沦牡丹剉食马老梅斧为薪东风依旧吹惟见菜甲春额是虞部额人非虞部人中有刁家奴浊气搏秋旻虞部昔肺腑况乃手足亲一为并吞念百巧日夜新二子散他州长者委黄尘问主既已非此梅安足论归来见儿竖骄騃不能驯抚心长太息恻怆涕沾巾

夏日村居有述

江村养余懒颇不病幽独维时仲夏初长天气清淑野人太无事自起为约束凌晨盥嗽毕叩齿三十六始浇庭中花次洗屋后竹荐麦欣及新分葵味余馥弄笔南牕下醉渖慿淋漉金石四五编骚雅一再读吸涧煮茗旗松声腾波緑小啜清飔来尘襟凈于沐课童抄酒经进客命碁局树影俄已圆厨人报藜熟饭罢何所道出门信其足扶耒古陇傍垂纶清溪曲维东有兰若经藏可游目随意手一编无烦证耆宿斜阳语来下炊烟布平陆及归尚未暝蓬汤芬初沐晾发风衡门明蟾破茅屋有友二三人非雅亦不俗劝酬久已荒匕筯肆所欲醽倾若下酒秔泛宜城粥怳惚尘外语星河莾相属瑜枕竹方床湘文簟如玉中有腾腾乡容吾便便腹缅怀康庄士声势廹驱逐红尘沾褦襶白汗脂炙毂所得仲孰多百年亦良促寄言斧斤者吾甘不才木

王生近诗爽然有天际真人想乃父沂州君濡首吏牍俱所不晓赋此赠之

我昔偕若翁共醉燕山月寒飞双疾羽惊风散仓卒回首秋色中白云陶余悦半刺足翱翔谁能念汩没落日琅琊台萧然映华发岂伊莼鲈兴不从步兵发识尔汗血时英声动长安十年偶一见握手罄所欢蓬蒿仲蔚地山水伯牙弹天堕五色霞赤城僊人餐吾子忽啖之齿颊俱清寒太湖水浅深要我弄鱼竿昨夜腐鼠过鹓雏了不看仲尼畏后生余亦惭先尔毋作一丘观丈夫志弧矢大鹏戢两翼黄雀不知止寄声招若翁早访云壑里子其息南溟九万从此始

邵子携同年袁鲁望诗来乞赠尊甫守中先生之作輙嗣响焉

凌晨叩门者翩翩一佳士须眉映初日清波溢其齿为余语若翁少颇习名理种瓜东陵陌卖药吴趋里迨乎耳顺年遂三丈夫子子既饶青衿翁乃傲黄绮忆昨上寿时台使致筐篚门有守令辙足无公庭趾上客陈珠玑错落照翁几袁羊古遗狂其言当不靡顾余亦有作要为后期耳早晩春花开醉翁三荆底

与松上人

昔我游丛林颇与耆宿伍弹指百千偈纵横藏中语自谓得寳珠有取无不与今来谒松师一语不得吐乃至欲吐时涊然汗如雨回首青天空荆棘皆凈土持此拟叩师恐师竟无许

读汪襄阳作顾季狂诗叙有感

昔我游燕山宗李中所私高歌命白雪片片纵横垂醉醒华阳馆坐见青天危狂语两相厄宁容世人知顾生业游者一再侍酒巵风吹浮云散信意南北驰契阔几十年闻颇豪于诗矫矫汪襄阳握手惠前绥谓余旧有赠廸功乃其师左袒在中原江左良见嗤自余遘家祸戢身一茅茨名姓落人间谁当齿颊之寄语谢襄阳勿令豪杰窥吴门饶俊彦诗巻日追随莫言秦越人为秦作儿医

案头苏诗一编偶展读之有云龙钟三十九劳生已强半岁暮日斜时还为昔人叹公倅余杭日作葢取白乐天语兴感也此公尚为揺落语吾軰宁无穷途之恸因成一章兼示舍弟虽然公兄弟名位穹显晩节各天而吾以早废弃故相守田亩间差为优耳他固不敢较也

偶诵苏公诗龙钟三十九身犹一方佐名满天下口伊余射策年与公颇先后虽忝大夫列六载归南亩人间失意事所歴无不有多岐梦犹惴百炼心欲朽雌黄堕齿颊雄白空知守西风傲短褐居然成野叟流年蠧书巻残日渔杯酒用禅文寂寞塞兑防秽呕斋前种白杨萧瑟鸣虚牖顾谓吾季方吾言汝知否今古伯仲名无出苏公右风云壮接翼天地老分手踯躅瘴海间能无叹不偶万事吾敢如一得颇无负蓼莪固永废棠棣幸终友去去入吴山相携共白首

虎丘老僧有竹林精舍文伯仁为图之王履吉书疏于后余游竹林僧出示此巻履吉下世已三十载矣为之怃然因成此诗

山僧业静者翛然无世氛朝疏淇澳雨暮浣潇湘云老可湖州笔为竹写清芬况有王子猷英标冠人羣自言读书处何可无此君我来憩其下流飔散余醺其人不可作太息读遗文新粉含幽月苍翠郁纷纷截作山阳笛凄凉安可闻

题赵千里畵舩子和尚巻后

秋江战寒飙一叶纵横走舩子有伎俩舵柄时在手借问自渡者还能渡人否

题募縁巻后

闻欲创招提藉众檀越力而我贫里人翻乞常住食所余唯一物无价亦无色念欲施山僧觅之不可得

陆仲子为其友索题云洲即以塞白

白云不须山沧洲不须海所以吏隠人迹混心不改浮沉任波色舒巻依天籁寄言采芳者杜若青犹在

王山人自称十岳先有二诗见寄极国士之许千里命驾曽未淹日欲留金陵长篇见贻拂衣北首聊此和赠

凤鸟摩青天片羽飞东海却堕七尺篱鷃目荧然改骊龙颔下珠夜必吐光彩緑醑骄欲鸣青灯耿相待不谓双垂杨果系出剡舟野夫虽称病为汝梳白头沉沉薜色夏忽起啇颷秋特达壮士胆未许黄金酬谓予九州岛外当复有九州岛男儿志五岳逝将十岳游酒间扣所适泰岱曾入手马迹重云巅鸡声浴日后狂扣玉女盆中原散培塿自揽烟霞色语语不离口十岳天中外子尚余其九寒暑炼玉容去日各非有昔予读损益亦复思名山晩师维摩诘旦夕栖衡闗纵横千界表乃在弹指间笑攀青莲花归揷玉女鬟奚必策重踝役役劳心颜我语虽大佳聴之了无答杯酒散城烟孤帆凌超忽唯余留别句掷地金石发后夜倘见怀长江弄秋月

赠奕者程生

世才不可尽豪鸷争軰出国手何纵横令我难甲乙李生自燕京雅与颜鲍匹飘然来江左百战不摧一惊电随指生坚城望风失朅来得程郎少年羙清扬所遇无上驷云蹄鬰腾骧及乎与李角贾勇不可当李如李将军部曲神飞扬程如程卫尉号令严秋霜为李固左袒推程亦军冠铜池垂杨侧隠若辟楚汉程虽近巧迟往往诣玄观落子黄叶深收枰烛花半吾日殊有余毋乃樵斧烂

楚臬陆子还吴

仲宣久厌楚季鹰忽悲吴挂冠北阙下散髪南山隅笑谓武昌鱼何似江东鲈余岂尘世人偶然废耕锄八月凉风生白云满江湖但从最深处觅有王生无

题孙君竹鹤斋

缑岭既云夐夹池亦以往讵若过君斋悠然令神爽玄飔逗幽窱白云团虚幌瞻澳来逺姿鸣皋流清响葱蒨承露碧嘹戾排空上匪由乗轩羡庶谐君子赏高咏遂初篇振衣发遥想

信阳王子祖嫡过访王子能文章谈诗而不饮酒

汝颍足名士燕赵饶悲歌此地忽遇尔不醉当如何君自银不律我但金叵罗笑谓千秋业所得仲孰多流征杂清商大陆扬素波明年一匹练倘访青山萝

周生为亡友王子馆甥颇有沦落之叹怆焉念旧为赠此诗

忆从维扬楫风尘失而舅幸余延陵诺不堕孝标口玉犹当日润璞更何年剖恻怆今昔言乾坤重回首

题霞川巻

高斋傍霞屿川光时复暝浮天自五色含飔忽千片陆离媚初旭窈窕横晴巘文鱼欣欲上遥鹜孤难辨为语谢临川如绮复如练

赠石给事拱辰

烈士婴逆鳞岂在明月珠念欲醒睡龙润泽四海枯我逢石中郎白晳好丈夫韶年入青琐玉树含氷壶气塞指鹿臣愿行斩马诛封事八九条一一社稷谟雷霆横白日人鬼在须臾九闗虎豹号魑魅亦揶揄一为蔺生叱万髪立头颅捶摘纷下来血肉顿模糊君家鐡如意欲碎红珊瑚微贱何足言毋乃圣徳渝昨窥中兴诏坐见海宇苏惜哉反掌间迷阳罥天衢岂不愿良臣良臣不易图构茅漳伾傍天锡万死躯朝与牧竖出夕归樵父俱贫无南山田足挂牛角书余本骨体人为君重踟蹰男儿未葢棺各自智其愚宇宙大茫茫努力爱前驱

下彭城而南微雨即事

稍尽彭城山悠然见清淮微雨虽沾衣能令山色佳出没前后旌浮云时与偕浊酒两三行聊以佐归怀

莫公远移居武林

皋桥无旧业吴阊多少年白眼冷相睨青衫凋自怜以兹掉头去皷楫西湖边幸逢郗北海为营剡下椽复从王江州乞取酒家钱朝劚灵隠云夕卧南高烟笑指飞来峯共汝两寓贤失意则蓬累且诵逍遥篇

答赠张叅政钦伯（君时由谏垣出分部金华）

昔领金华省今治金华部去携香案烟来作氷壶雾（金华洞名）君身自僊骨世岂知其故萧洒八咏成悠然片鸿度汀际白苹秋江东彩云暮吴兴差卑小焉足当君慕最后蓬莱僊此语闻白傅

济川篇为太医邢先生题

在佛说法时药王为导师太乙操莲叶下救人阽危儒用久寂寞其功或明医邢子利涉才托迹在黄岐朝饮苏橘井夕饮长桑池江阴十万家家家春风吹余波来惠吴起我北堂慈傅楫吾所难清泌可乐饥彼哉问津人愧汝济川辞

华婿水部病起赴官

卫郎别我去玉立秋风前自无膏肓疾不待彦辅痊观潮壮起色策马蓟门烟金掌出层霄零露正纎圆乞取芙蓉杯归寿蓬莱僊大江饶白云南望更依然我期临卭令春江候楼船

送沈九畴还四明

曩时四明客倜傥能文章挥毫写秋色眼底天茫茫家多渥洼种白眉矜最良今朝逢阮咸果胜步兵狂咳唾出珠玑半落奚锦囊抗手别我去孤帆渡钱塘倘成郊居赋须寄王中郎

有上人者号景峯意为念其师也乃至作图日寓目毋乃执有乎为成数语聊以示规

若不破名相此图空在巻譬如阿闪国一现不再现若破名相尽无见无无见百亿须弥峯峯峯入师眼余本峯中人焉能覩峯面倘师为竖拂翛然已忘辨

寄题张伯子兑园

春至三河阴百卉皆悦怿主人何为者席花读周易毋为閟其口相与成丽泽

仲子兑池

仲氏日规池泓渟复清泚苹末巽二风斗间天一水汇为感山泽青山在其底

叔子兑亭

宛宛帝女云疑出巫山岫过君草玄亭芊眠入牕牖便能呼季雅相与赏此否

偶成齿发吟作长庆体示伯龙子念君载

发白况乃寡齿痛行复落此事当渐来委蜕偶先觉观电等浮荣嚼蜡如好爵驰思佐坟典策勲播寥廓其名在千古真识久冥漠先民有遗言及时当行乐稍往忽已空未来畴能度营为醇醲腐精恐佳丽凿惝恍出世言渺茫长生药成证聊自暖齐物终妄作事事能悞人破了亦无着语罢当更愁愁来又成错

四瑞巻为顾母题

朱明吐南极羣祯时辐辏上元捧玉觞王母前称寿三花复加一丛芳仍再秀何意谢庭荣翻为顾家妇

盛子时泰过访有赠

盛子金陵来语语甘小巫能令陆平原不敢赋三都彩笔徤秋鹰锦囊压奚奴暮寻华阳馆眼醉天模糊莫逐时名去人言多自诬

江黄二州谒白尚书苏端明祠有感

白傅佐浔阳匡庐落其手苏公谪宜黄游踪寄樊口物情岂相为天意良不偶挥泪对青衫垂腰厌黄绶是时二公年四十加八九飞腾在俄顷纶綍相先后而我同兹岁楚宪起南亩却顾所佩章叨窃惭已久椒浆荐落日余沥自为寿髫年弄笔墨老至忘其丑颇谙游戏禅更贪声闻酒别业娄水傍岁功良亦厚园多履道竹门种杭堤柳功名善愚人人生好自负造物亦苦悭安能令多取真乐随形无虚名背身有洛下醉朱唇天南揺白首明年定挂冠不蓄赵瑟妇以此叩二公公其黙许否

赠李方伯师孟

李君与余交好素矣庚午秋余忝晋臬君寔佐之寻以大叅代余吴兴部今年余起家楚臬过君里为酒竟日亡何而迁广右藩伯则君所解之绶也然余乞休疏已前上矣感慨之余因成长句为赠

余昔游太原頼君佐提刑有酒不孤赏所吐皆兰馨北风吹晋祠氷作涕泪零及余吴兴政旧刃发新硎平阳许画一临淮实精灵起家再游楚值君方锦停谬脂岭右辖是君所遗軿官自雪鸿迹人如大海萍吴越代两政晋楚若一廷生平易觧官各若秋梦醒更有大竒事我谈君试聴太湖五百里中有两洞庭洞庭八百里中一君山青尔我长对之濙然双客星欲造即驭风云车会青冥安能傍尘世蝇聚袭膻腥

幡经台

西望幡经台萧条欲非故陶令呼不来谢监推不去逺公既以逺兹意畴能悟

三笑亭有感

昔闻虎溪笑谓已契无言及览般若愿犹觉有待烦青山不点头白莲腐其根凈土何必归况乃思鴈门

答与绳太常

故人尺一来字字皆肺腑谓余老善醉醉复多泄语甚醉解伤生泄恐终悞汝幡然指其口汝罪发可数奈何司出入废职媚其主兴至不我却机发不我阻口拜前致辞公言胡不伦趣死且百岐岂必尽饮醇不应北邙土日日埋醉人籍令畏语泄独酌仍杜门在耳不在舌可掩不可扪耳聴复大笑借官重于身何如归去来小酌松醪春耕钓一二翁杯斚三五廵小酌不损神小语不汩真珍重故人札赋此等书绅

助甫称疾以见父出访真阳有赠

鸿冥方自叹玉立见吾子离忧小语失往事深杯起僧弥固难兄万年那可死努力各加餐聨翮当此始

赠不二和尚

苦无道民好披缁礼远公劳师破吾执所破随亦空饭罢了无语趺坐苍山中

赠范丫髻

一瓢更一杖此外都不闻瓢还颍水月杖付葛陂云挥手嵾山顶却笑洪崖君

为李员外悼亡

矫矫双鸿鹄羽翼忽已分岂不念佳匹飘然辞浊氛君子怅独晤媺人旷何羣杂佩空瑶响流苏陈绮文清心余玉映丽质罢兰熏非乖庄生达尚挹荀令芬征歌惜倾国流梦为行云去来杳难迹盼睐怳有闻亮无排空驭毫素表殷勤

挽歌（有序）

在昔文章之士多不待年昆冈一炎并命玉石何者良以泄造化之精则真宰黙仇夺人伦之标则物情自忤繇古逮今往往齐束薤露蒿里虚分贵贱一坏之土何所等差挽歌怆极平原达称彭泽然不过叹生平之不足悼大冥之无终而已彭泽龙蜕可谓实境平原鹤唳竟成虚谈至于文举长寝希毕万事灵运忍痛送心正觉中散顾影夏侯怡色驱使大雅以豁至怖虽称澹度难谓脱离今战鬬浡郁榱栋焚如天柱地维溃折至再而仆方蹈唯谷日虞触藩若使展转河清从容牖下便当乗理而归与化俱尽复何悲哉是故预探所遇以待叵测聊为三歌见圣贤莫度之限虽变亦常耳（丁已岁识）

昭昭天宇日倐忽堕虞渊如何盛年子光彩中弃捐白日当再晨逝者不复还素旐纷前发廹我向重泉华栋自云浮甘此七尺棺子弟来相饯饯罢各言旋平生所著书往往留心肝妍蚩他人口已自不得言束髪悟生趋往复杂忧患但言身日短不覩身后先仰问巫阳师安能为我权

其二

丈夫事四方魂魄恋故乡今我胡为尔委命付穷荒临殁辞明去亲知不在傍寸桐为我车腐革为我裳魑魅为我御瘴雾为我粮蝼蚁司门庭青蝇来吊丧鬼伴羣侏离与语不能详道逢司命君示我返魂方长跪告司命生人多患伤不愿复为人但愿长彷徉

其三

甲兵冠天来朝野靡宴宁背亲为王臣焉以辞国殇青霾吹荡翳金皷惨不扬贵贱并一时颅趾委沙场日暮轮蹄尽乌鸢来啄创有手不能驱有目无精光朔风吹朝夕枯骨渐坚强家人具衣冠延我之北邙羽卫骖驔列空为存者倡两地竟谁真千秋浩茫茫

伤卢柟

北风摧松柏下与飞藿会词人厄阳九卢生亦长逝桐棺不敛胫寄殡空山寺蝼蚁与乌鸢耽耽出其计酒家惜余负里社忻安食孤女空抱影寡妾将収泪著书盈万言一往恐失坠唯昔黎阳狱弱羽困毛鸷幸脱雉经辰未满鬼薪岁途穷百态攻变触新语至词场四五侠往往走余锐大赋少见赏小文仅易醉醉后骂坐归还为室人詈我昔报生札高材虚见忌自取造化余何闗世途事呜呼卢生晩竟无戢身地哭罢重吞声皇天有新意

张幼于庐墓

遥望白华山山石郁嶙峋中有白华吟吟声何悲辛之子怀永慸结庐在丘闉荆榛初往蹊松柏自成邻念彼长夜台痛此百岁人挥泪循修垄高恸逮萧晨晨猿无停和垄草不易春悲风吹北陆惨日就西奫重冥稀生构九陌絶幽轮音容旷不接志意邈难伸朝露夕自霜暮兰旦为薪愲结令中耗安能延子鬒非虞仲举谪冀全嗣宗真弧矢庶可扬竹素将不泯

九松篇

寒色无早暮玄冈翳重阴连蜷九松树偃蹇不成林上有含哺鸟啄血正涔滛念欲昼哀啼弹射恐见侵存为没者身没为存者心衔土塞东溟鲸波浩沉沉一弹塘上篇再弹履霜吟我欲竟此奏弦絶多悲音

会塟故陆丈吉孺

生世仅卅载旅殡二十春落日射空棺棂宇尽为薪今朝一抔土始得返于真少妇竟华颠交友半已陈长衢连交鞅歌哭逓相因神气无不之焉问踈与亲

其二

游魂久已逝归魄从此始玉树埋土中悢悢不能已秋风怜空桑悲音縁谁起巵酒饭一盂寡妻代为子有友三两人聊与歌蒿里芳名良何益空尘世人耳

遣吊卢柟墓

昔骑紫骅骝翩翩游魏都緑醽呼明月踉跄堕氷壶倚醉别卢柟春草十二枯腰间黄金鱼久逐酒家胡魏节重入手雪亦侵头颅卢柟化为土遗骨知在无两女胜才人下嫁厮飬徒中原散遗集厯落照乗珠薄酹指焦峣若敖夺汝餔风吹英雄泪忽与千秋徂倘遇襧正平狂鬼晩不孤

哭王樗全茂才二首

才似习凿齿摧残称半人废同殷渊源咄唶叹踈亲到了力输命兼之惫与贫长歌士不遇为尔重沾巾

其二

五鬼烧车船得志仍跳梁二竖畏针砭挟筴走膏肓书滛不成疗笔冢聊并藏古今失意事不敢问穹苍

悲七子篇

隆庆壬申初冬梁礼部思伯以使事访我还南海明年万厯改元六月余之楚臬过吴门文愽士寿承丧归自燕余徃吊传云间何翰林元朗物故寻访陆少卿子传以疾不能出见许太仆元复送余阊门王茂才君载至枫桥沈山人道祯抵金山乃别未几得家信君载别余之次日暴卒寻马宪副某以元复子传讣来余迁岭藩还抵九江遇张生复以思伯讣来冯叅议某以道祯讣来葢四月余而六人者次第逝并寿承七矣夫七人者皆风雅士也后先与余游好乃不半岁而尽失之能令后死者无戚戚也舟中小间每一念及輙为神衋不胜子桓邺中之叹遂成一章以当一恸云耳

文翁信其真履坦物不隔许老初耿介晩负长舆癖通蔽虽互妨典刑尚可则元朗业任侠声酒恣所适翩翩梁公子养交不忘饰子传青云姿杜门事探索如何中天谪病使心志易沈生慕落拓王子工便辟此曹富词源兼多善酒徳年命一朝倾转盼成陈迹奄忽邺中论恻怆山阳笛神往形随敝人生非金石逝者不须臾存者亦瞬息安能使不悲长悲竟何益

弇州四部稿巻十五

●钦定四库全书

弇州四部稿巻十六

（明）王世贞 撰

○诗部

△七言古体三十四首

寳刀歌

予十五时目不知诗会经师骆先生为人作寳刀歌戏以漠字命韵予輙应曰少年醉舞洛阳街将军血战黄沙漠先生大激赏谓子他日必以诗名予谢不敏又三载举应天荐将计偕有鬻刀者因据旧语补之存一时故事耳不必计其词之工拙也

昆吾精鐡光灼烁不论风胡手中作涪江水淬明月寒汉冶风回赤蛟跃锋尖七曜隠芙蓉匣里双环吐龙雀少年醉舞洛阳街将军血战黄沙漠记取衔恩一片心扶君直上麒麟阁

吴节妇吟（时节妇以秦氏子为后）

秦家女吴家妇东风吹折连理树霜摧树枯凛如故吴氏子秦氏儿东风吹长寄生枝但令枝盛何足悲儿能成名孙复显吴家鼓吹迎旌典五十余年影语身青灯白发不知春九泉下见夫君面犹是当时执手人

竹牕歌题同年周叔夜父巻

主人卜筑松江曲数武茅斋一牕竹主人之节清且素况与此君共朝暮婵姢蹙拂揺曙烟主人自为汲湘川寒颷夜雨天籁发主人行歌互相答踈影厯厯声珊珊入帘翠色秀可餐主人为主君为客倦鹤闲云各分席主人对君一捻髭世上小草吾何知谁道新篁发平地咫尺便有摩空势嶰谷裁将鸾凤音中山尽吐龙蛇气即看雨露天上来无数琅玕次第栽主人不乐何为哉

袁履善惠芡实作鸡珠儿歌遗我走笔谢之

袁君赠我鸡珠儿为我更作鸡珠歌使我应接不能暇欲读废食且奈何问余旧游吴水隈菱芡贴水参差开吴中女儿娇可爱采得鸡珠和菱卖当时觧发林间卧顷刻便啖三千颗丹篚初倾厯落圆玉肌乍剥温柔露芳腴满中更可人坐令莲的无精神煑石太硬苦费齿鸡珠自是真僊饵一朝失足辞渔矶可怜方朔长苦饥明朝神武挂冠去知余不为莼丝归

华员外改南司马部分韵

华君自返苏门啸垂白公交车待明诏司农榷税力不任愿得闲曹寄渔钓朝游采石访李白夕向金陵歌谢眺长安冠葢者谁子珥玉纡朱互矜耀龙颔欲结千岁穴青春已随东去曜鹓雏髙逝腐鼠吓鹪鹩卑栖黄鹄笑君家学士亦如此碧山焚鱼尚年少

征西将军行

征西将军者大同帅周君也客从北方来谈周君填抚事甚详某喜而赋之

征西鐡冠双缦胡结发百战当匃奴虎头自是万里相猿臂能轻三石弧七更帅印控属国再踏王庭擒骨都白头据鞍偏矍铄赤胆悬胸何卓荦西河太守血吮疮护羗校尉躬持药负土亲填光禄塞絶甘不作嫖姚幕清秋候气度刁斗中夜筹沙坐铃阁传烽一点若星流便凿凶门上臂鞴个个徤儿擐越练家家少妇砺吴钩争道鸿毛等微命共祈龙頟早封侯横行要赭天山色独立能高紫塞秋由来壮士矜才气耻学低眉事文吏儿女俱能道颜色公卿不见通名字万死常怀马革心一归羞作莵裘计天子临轩总第功赋诗谈檄尽豪雄谁更封侯并拜相李蔡为人在下中

寿宁侯故第歌

谁家甲第横道周路人齐指寿宁侯空余棨戟连云暗不见轩车学水流卧壁蟏蛸闲向暮当门鸟雀乱先秋道傍老翁眠不起自谓能言寿宁事貂珥那传就日功椒房已挟薫天势当年兄弟同侍直白马前后黄金勒天子宫中赐欢笑五侯门外看颜色有时日晡复召宴龙鎻东华归不得秃袖黄衫倚醉逃别院春风坠香帻邓山横压蜀云低郭穴偏承汉露滋去夺冠军沁水里凿成安乐定昆池初来后厕浑疑错乍入危栖意欲迷三尺珊瑚鬬如意千金蹀躞射弹碁歌屏掩翠镜窥红妆粉围春肉阵风急管瀪弦开永巷朱帘高栋胜离宫石家富贵乾坤小霍氏功名旦夕空可怜世路同转毂君恩覆水难再复西第千甍不足居东门尺土翻相逐陇头寒食麦饭青若敖无人馁鬼哭君不见羊肠峻阪危揷空后车肯问前车覆

自从行送子贤兄判武定

自从书生好官职万事都道书生力朱幡皂葢者谁子满目疮痍救不得我兄昔作东平日却罢逢迎劝耕织闾党豪宗伺嚬笑郡国守相低颜色枳棘谁为凤凰叹鹓雏颇遭老鸱吓归去旅葵堂上多种将菰米湖田瘠去年汝出东平道父老初惊渐相识争献浊酒肥鸡猪为言童稚今有室棠树已见堪把抱汝鬂何由尚如漆武定风土亦不恶临别殷勤怆今昔男儿光彩逐手生将相功名到头识君不见汉家循吏黄颍川亦要禾廛出三百

苦旱歌

君不见岁已在酉魃为虐五月黄尘恣飘瞥农家儿女窃愁叹辘轳殷殷夜不絶原草新疑野火烧山田久作十字裂我欲伸眉向谁说东南转漕匮奔送西北军声尚澒洞桑林不闻六事祷柏梁已上干封颂阴云油油乍东至逺近欢呼声动地恶风忽从云际起顷刻荡散归天意青袍皂带者何事中夜不眠坐待旦三星在空月烂烂偶思东海亦可怜一妇横死枯三年京师赏罚未足筭李斯痛哭咸阳之市边

吴郎行赠吴判官转浙藩都事

吴郎醉骂金陵席骑马却赴通州谪三载黯淡风尘深始作江南幕中客吴郎濩落偃蹇且莫论尔是文定尚书孙书生不及文定世父老犹传孝皇事洛阳长沙初拜相华容浮梁互相让九重握手赐颜色万里君门若咫尺是时文定称近臣深谋宻语上所亲朝集凤池间委佩即看鱼水更何人由来大厦须梁栋不独文章为世重鼎湖忽攀龙驭髯寰海但使苍生恸只今相去四十载万事那期一朝改玉几沈深北极尊金鱼寂寞青云在呜呼往事生新愁我歌吴郎双泪流闻道君王思故剑莫令衫袖湿江州

森桧堂歌

结茆近城市不闻车马声一登丘公堂怳然遗世情堂中何所见金石一千巻堂前何所植老桧参天三百尺根出太古垂青铜霜皮剥凿金芙蓉长空冥冥挂云雾白日隠隠撑虬龙秋阴障大暑春色凌穷冬秦皇若见之泰山不得封罗葢团晴怪枝偃少室嵩坛道非逺树杪遥飞瑟瑟泉望中高映层层巘摩娑此桧公所栽天与一气长崔嵬人间但看长年岁卑枝亦是清庙材我闻阙里二千载祝融横来复安在虞山七星亦近古何处老翁更作主那得此桧还此堂森然并矗公之乡道傍过者诧相指千林乔木摧昻藏为公作歌重叹息丈夫立身须正直君不见丘家堂前一老桧扶持尚有神明力

张将军歌

张将军虬髯鐡面勇絶伦双眦直上见贼嗔左腾右踔七尺身倐忽飞动威天神方印缚肘金麒麟是时六月军声变风尘蔽天不相见云中徤儿面如土妻女仓皇泪飘霰将军独提其麾下意气不数天山箭闗头老弱数百骑酣呼赴躯逞一战捉生卤获偏禆任胡乃区区好趣便角声忽从敌中出杀气天昏纵腾越弓刀蹙沸震风雨戈甲光芒耀日月将军大呌鼓声絶吏士空拳奋白骨骨都当户稍欲遁中原贼臣教奔突汉兵如山自坚壁回看从校星迸逸顷刻血肉俱零乱将军头颅辨不得敌骑叩鞍咋指欢喜剧狼头羽纛扫太白阴颷淅瑟磷火明落日惨淡鸟兽匿男儿要在尸裹革人生百岁须有极云中帅者谁其俦十年之间梁与周亲披荆棘开军府躬起疮痍败敌谋毕万虽能老牖下李广终然望彻侯将军继之亦不恶可怜鸟塟终荒丘呜呼北山石椁东园器肥酒大肉同千秋

题剡溪障子

晋有王子猷风流掩前軰高屐郄公门拄笏马曹岁归来百事稀种竹凡几围贪看镜湖白坐失青山辉风吹大空雪片片镜中飞千岩鸟雀冻不喧田父墐户垆头眠孤棹苍烟放歌去故人应在剡溪边人间戴生宁易得其若归心浩还发空林无枝玉凌乱独破寒流载明月相逢稚子候荆扉东方渐高迹已微偶然适意差足快千载何人劳是非谁为强被丹青色令予欲访山阴宅荻花茫茫不知路中夜披图兴萧瑟

送赵员外行边歌

烽火夜照甘泉赤万马南来踏秋色汉家推毂三将军幕府羽书尚充斥塞内屯营称戊巳兵前击柝连朝夕射鸟小儿拜期门牧羊贾人助田宅纷纷争覩献前筹寂寂谁同天子忧朝贵俱投骠骑里书生多着鹔鹴裘学得量沙任转饷能言画地便封侯赵君自是闗西侠平生报恩身似叶倚马逡廵草檄文论兵慷慨弹长铗已令野史传循良复要云台策勋业须臾持节按榆闗金城形势奏书还受降横夺单于胆长乐全回圣主颜不学蒙恬絶地脉誓同飞将定天山铙歌倘俯长城窟哀吹縁霜夜中发东都甲第金满闉京观何人辨枯骨

侠客篇

七国养士何纷纷谁其雄者信陵君击柝雍容据上座鼓刀慷慨却秦军其外碌碌诸公子借日回春互争绮列鼎常食三千人俱簪珊瑚蹑珠履就中脱颖君不见一片雄心为谁死燕丹恨秦贯白日易水东流羽声疾倚柱倨骂大事去惜哉不讲刺劔术金丸马肝亦何益田光先生太仓卒咸阳撃筑变清调碧血殷霜染秋草明月还辉博浪沙沧波岂没齐王岛五陵射猎倚醉归眶眦杀人无是非髠奴赫奕拜卿相天子威权下布衣黄金坞当中路走马过之不肯顾五花骝狐白裘轻薄少年非我俦四座酒莫倾请聴侠客行海内万事何言平袖中吴钩霜雪明出门一笑失所向十日大索长安城

赋得养龙池送莫膳部视贵州学

我闻贵竹罗施异西极两山夹陂深莫测神物蜿蜒走其上顷刻下降房星赤蜀王内廐五千匹云锦丛中逞颜色遥将万里白玉墀奚官执鞚不敢骑囊沙覆压三百日辛苦风云国士知麟鬐染汗珠络惊秋霜濆沫桃花明郊尘不动落日缓六飞怳若空中行从此峯名号腾越诏图真迹留神阙濠阳贵人凡几人云阁勲名齐日月只今一百八十载高岩大泽依然在房星不明五星聚学士青衿盛文彩何当塞徼多驰驱君王按图空踟蹰黄金筑台买死骨骐骥碌碌悲塩车君不见养龙坑旁云气薄咸阳苜蓿横秋漠长鸣发迹自有时谁其驭者今伯乐

谢生歌七夕送脱屣老人谢榛

长安送别今七夕北斗卓地银河昃此时痛饮不快意青衣行酒无颜色呜呜击筑为秦声和以短铗霜纵横大白入手葡萄惊慷慨为尔歌平生谢生长河朔竒笔破万巻日月纵游翱乾坤任偃蹇开元以来八百载少陵诸公竟安在精爽虽然付元气骨格已见沉沧海先朝北地复信阳一柱不障东澜狂人握隋珠户和璧及吐中夜无精光谢家一瓿椒浆水晨兴自荐开元鬼俯仰宁教俗子骂声名肯傍豪贤起妻孥生计环向愁掉头且吟五岳游青春断不淹富贵白眼何以干公侯赵王自是平原君玳簪珠履三千人生衣短衣巾角巾握管从容踞上宾从此王名贤好士浊漳往往成清醴座中谁出夷门右海内愿为公子死生岂不恋王家濡龌龊忍为辕下驹仰天大笑失所向忽复束书来帝都帝都云甍接九衢委巷独满羣公交车剧谈尘尾击唾壶囊中欲探一钱无其时卢楠下浚狱白雪无功白云辱九歌草就人不知生也手持向人读读之未竟泪簌簌清霜倒飞鬼神哭绣衣使者从天来幽谷暖吹邹律灰欢声欲动黄金台朝为俘囚夕贵客生言于柟何有哉忆初识尔崔都尉何人不慑回天势谑浪时存尔汝交酒盏肯及县官事乃知豪杰无不可婴儿世态狎乳虎词组能令万象归雄心直向千秋吐生今去余向何所生不在天之上地之下前不值古人后不值来者纵无长绳系汝足安能一揖轻相舍为言聚散等流萍贯月查来可暂停明年牛女桥成夜指点依稀见客星

赠通帅袁君正

忆昨匈奴十万骑连烽上烛甘泉红穹庐韦鞲蔽原野殷殷皷角驱丰霳老人伏颈刃洗血少女椎结骑花骢岂无棘门诸将士噤手欲堕乌号弓是时兵机戒顷刻天子昼坐明光宫敖仓积粟数百万不救赍敌何怱怱相言主臣幸无恙蜡书直入回重瞳节符三发旌守土益以副帅今袁公袁也手提一长剑灿如白雪凌崆峒恩收徤儿共肝胆气夺万众无英雄旄头凝冰代马尽太白入月秦闗通将军按甲息余勇辕门大旗横朔风投壶雅歌太平事袵革尝胆将无同野人倘忆城下辱太史犹闻书土木挥鞭直踏燕然山一洗穹碑为余读

歌行长短三首赠梁公实谢病归

公实汝胡遽为别郊原黯淡无颜色未论咫尺即万里鸿飞冥森塞云侧南看舟楫北冠葢落日滔滔岂终极乾坤去住亦何限丈夫岂尽闗胸臆迩者吾醉长安陌忽醒双眼文章伯雄心颇折厯下生侠志兼许淮南客徐卿慷慨见同调每语富贵真堪掷酒酣吾歌独能楚掀髯一笑秋天白亡何汝称抱竒疾踯躅下羡夷门卒裁成芰衣仅掩胫欲向空山采芝术呜呼日月知汝留不得缩地回颜竟何术千年好振在吾党万事可足婴公实

其二

南海明珠久寥寂贡来光彩倾都国汉宫照乘岂不赏汝抱欲重江湖色江湖秋寒毒龙卧至寳乃得还其故冥冥青天走日月淼淼巨窟生烟雾长安邸中按劔谁龟兹贾人泣相慕

其三

汝谋结室罗浮顶下饮僊人葛洪井桂树宛宛山日深松花蒙蒙白云冷我亦仅买蜻蜒舟归与少年为薄游采莲一曲杳然去得醉即卧清溪头

醉中漫歌

贵亦一丈夫贱亦一丈夫昔脱短裘付酒垆人人唤我高阳徒有时醉猎南山下倒骑萧家生秃驹人间万事无不作唯不能作平津客朅来十载游燕市眼中茫茫尽堪白黄金纵积如丘陵何可枉没长安城且为尽买中山酒卧看悠悠世上名

撃鹿行

匕首不肯避君鹿一击波红写盘玉乍如错落摧珊瑚下泛碧海之醽醁伊尼右手大白左两者并是神仙禄已堪桓陆片时欢未烦楚汉诸公逐此生分絶安期驾不死反并嵇康戮王子欲罢仍踟蹰忽忆少年诸猎徒骅骝蹶起匹练色日落不落云模糊翻然草际出此物银牌隠项垂流苏少年拓弓霹雳响鹿也宛转无前途霞丝雪缕袒分割一饱尽付黄公垆凋零侠气乆已甚忽复遘此万事无徐君徐君且莫歌丈夫失据当如何桥林丰草世无限苦复扰扰趋田禾宁为披裘酌涧水鹿门山色青嵯峨不然老作长安客岂异尔鹿婴其罗呜呼岂异尔鹿婴其罗

别子与

江左吾与徐中行相逢一言心遂倾蓬累世事岂足齿所不醳然千载名吾其阴崖振孤木子独阳野敷羣英声华落落敢伯仲肝胆炯炯无平生忆为子昔歌击鹿豪气尽压长安城琥珀下坠鸾刀紫葡萄寒摧大白明长歌自令浮云合双眼忽向高空横惊枝一羽破秋色万象俯首随南征荆轲曼声渐离筑易水凝流如欲鸣故乡鲈鱼无不有击鲜者谁人得否眼前豪杰难称意君不见徐卿尚逐衣冠走

太原侯歌

元末闽冦起福宁守王公某暨其子力战死之妻亦以不辱死

海云压山昼驱■〈风贝〉时危甲兵满天地儿女走啼城不开太原将军怒裂眦旌旗无光皷声死空拳欲呼奋难起如林白刃凌秋霜茫茫四海一父子闺中婉丽人共惜肯以蛾眉事雠敌夜光迸裂臙脂红闽山草树増颜色岂无冠葢诸商胡炊金切玉烹酡酥开门夜半走大漠得不枉杀称丈夫呜呼得不枉杀称丈夫

送周一之从大将军出塞

去年搀抢扫幽蓟千村万落无完郛汉家长技五不一边沙猎猎吹神都甘泉天子赫威怒手授大将双雕弧幕下黄金三十万纷纷侠儿辞酒垆强弩射波裂鲛兕长劔斫石惊于莵静如凝氷日惨淡动若迅鹘天模糊谁其短裘夸揖客缓颊辕门奏竒策握管能书窦宪碑据鞍解草陈琳檄时从铃阁借前筹或向平津抗宾席侠儿岂无好身手出门低头候颜色兵起不定公侯相时来也着书生力今年太白秋入月单于祭旗狼头折粟马青嘶蒲类烟洗刀赤染浑邪血驱军更夺燕支山从此妇女愁无颜归来天子赐汤沐笑拥如花金市间

昌平侯铁劵歌

英皇昔日困鱼服惨淡四庙精灵哭乾坤膏血付边马乌鹊昼向行人啄于公石帅独当柄指顾号令无翻覆天下勤王颇不少杨侯上谷能神速鸣鞭游骑出飞狐咋指单于遁涿鹿候气已见平吞敌左右弧矢垂双箙居庸闗头落日黄饥卒尽饱降人肉新皇论功独召宴剑履醉向明光宿貂蝉换出惊妻子犀玉手授称腰腹当时报功恨不极促制鐡劵黄金饰无论此劵一尺鐡带砺河山开社稷百年倐忽岂更逺里门不朱揷荆棘洛下唯闻许史封边陲尚指杨王力即看鐡劵黑似漆金书黯■〈雨上黮下〉无颜色岂唯金书无颜色侯家子孙看不识为道己巳年间事始复吞声泪填臆昨者蓟门火横连甘泉北捷书未必当贼锋血战还应长见抑尚方之劵陈如山男儿赤手那可得君不见濠梁勲旧奚足数坟墓秋霜窜鼷鼠于公丧元石帅族风尘久頼成心膂

送徐汝思郎中使蜀虑囚兼悉鄙志

长安二月百花明花间好鸟嘤其鸣骑马低回问所适眼中何人一李生李生为予赋白雪击节高歌唾壶缺两心炯炯中自知至赏岂得逢人说谁其之子清而扬抚琴不弹弦意长高山流水偶自会浮云落日那能忘从此论诗更吾子予也开襟荐兰芷沉钩溟渤红珊瑚明月波光夜深起文章陆沉世所贱千年得失人不见其若天涯生咫尺陌头飞英乱飘霰青丝鹔鹴桃叶马徐卿持节称使者倾城冠葢走相送众中无言泪盈把汉天西尽有光辉诏许推环国士知陇云马首三千折栈道猿声十二时峨眉山深白日照锦官溪冷东风吹巴人诵檄输賨布夷女迎船歌竹枝灔滪秋沉疾如矢白帝江陵七百里锦袍嵬坐映江水徐卿丈夫当尔尔岂无故人王与李足迹凄凉金马门烽烟慷慨铜驼里古人恒悲生别离灞桥水东不复西朱颜鬒鬓有时易蕙质兰芬应未携对君长揖藏呉钩鸊鹈膏湿寒芒愁它日延津倘相遇三星斗间银河流

赠李伯承之新喻令

平生寡所识识君恨不早到处诵新诗山东李白好岂无长安一席地令汝却向青门道道傍车马何喧阗我欲试奏锺期弦柔丝弱指冻不发玉轸金徽空自怜掩泪持将赠君子相随锦囊行万里吟龙髙调结氷霜别鹤孤怀寄山水宓子风流竟惘然遥传清响下吴天期君一皷南薫什莫咏琵琶江上篇

寿申封君歌题青鸟图

君不见申公七尺虬髯苍双目棱棱紫石光赋成不肯献天子大笑拂衣归故乡生驹挽弓三石强妙舞劔器黄金装解言报恩公子里亦曽结客少年场怀中蓝田双白璧但令心知轻一掷归来叩床忽絶倒緑酒新熟琥珀色何言中路多龃龉闭户谈玄学冲举石室时窥龙虎文洪崖亦送烟霞醑邺河之旁春卜居三花琪树郁庭闾忽闻青鸟瑶池使衔得长安天子书囊中岂无羽化药相期且尽人间乐玳筵急管醉莫辞迟尔三山驾鸾鹤

燕山雪后歌

蓟门十月玄风起吹尘夜合滹沱水似猬还应缩马毛先车竟复纷狐趾岁暮天涯已足愁何当雨雪重淹留沾裘起粟声频禁龟手垂鞭冻不收栗栗危桥氷柱折遥遥孤戍铜龙咽江头已断河伯书海上能凋使臣节蓟门道旁烟火微蓟门城中有光辉流苏凤暖胡姬馆韎韐貂轻公子衣百盏深廵浑不醉千场纵猎未言归复有董仇持汉权邀迎戚里罄交欢解以重帏违昼夜能将炙手变炎寒此时谁惜空门卧此际谁歌行路难雨雪偏摧蓟门客丈夫毋为厌偪侧不见临河征戍儿暮枕琱戈照霜色

祝京兆法书歌

吴兴公子二百载尺素往往流云霞仲温急就散隶色骨格虽尔风神赊狂鬼鸱张学士腕东海小儿竟涂鸦凤池彩笔难再问鸡林高价徒相夸人间不识祝京兆何处还逢书大家此君自称枝指翁指间蠕蠕出天工寒花夜发白兎锋谁其赠者索与锺少年临池亦已精晩节自喜愈纵横当其得意缣素表一扫万古开精灵人云颠旭亦尔尔毋乃大令更其名恍如青天嗸飞瀑崖飜石走风雷惊皂雕秋回击羽坠緑耳电摄排空行兰筋劔距时横出逸态雄姿随手生迩来家鸡轻野鹜却向真书大矜束即看京兆更遒絶小茧游丝染明玉离离落日施荒草淡淡踈烟罣寒竹邻女捧心但益丑世人贵耳翻见辱玉树长埋呼不起侪軰声名眼前死处处黄金购遗迹东家覆瓿三尺纸自古文章亦如此

今昔行送袁荆州丈

十载之前颇能忆与子跌宕长安陌人间快事无不有一醉两见东方白我歌若舞各自爱日居月诸非所惜边尘一夜动蓟门汉殿三秋问军檄趋曹自是小臣分扼腕岂仗书生力陈卿已赋蜀道难吾亦思从季鹰策事往那能计容鬓时来且办生毛翮只今子作荆州守列牙横纛驱前后荆州小儿骑竹马吏人花间互奔走游刃理解万事无抱牍丝棼片言剖十日不治一日尽狱市岂足妨杯酒雄风昼接梦泽长壮气涛连峡江吼都门把鞭话今昔红尘萋迷万杨栁子若秋登落帽台座上得少王生否

夕梦数恶赋此自解

湘帘碧梧秋一叶匡床夜夜迷蝴蝶六候何烦辨吉凶五衰未必根縁业由来蕉鹿妄纷纶尹氏那能胜役人陇上行车陇下骨君看此梦定谁真

弇州四部稿巻十六

●钦定四库全书

弇州四部稿巻十七

（明）王世贞 撰

○诗部

△七言古体三十八首

观李于鳞射歌

李侯手挽三石强左射右射势莫当饮羽犹然动逸劲白日逈接星飞芒彩旌乱驰鼓人震徐揷繁弱神扬扬江南野夫不肯降气挟岱岳超扶桑乍腾手势身亦转矢落不见东西扬道傍儿女相走笑比着束手无余长主人玉杯竞前醉李侯颇欲夸其技自云昔者师刘焘罢看诗书驰猎骑珊瑚仆姑千金装戎锦韎韐五花队焘也逡廵独前出指顾万象俱辟易皎如宵月横控弦飒尔秋霜见鸣镝众看云中一片白宛转血坠摩空翼猿猱呌号麋鹿窜袒跣手割分肩肋精能逺出都护右猛志坐夺材官色风尘将相在一身往见主揽甘泉策刘子慷慨欣握符李侯沉冥困执戟非但折节攻三余亦逐时人理簿书雄心隠隠见眉睫世事忽忽甘籧篨英雄善藏须莫识辱国之艺何欷歔我醉为歌平原下青霾森森日色亚安得一箭万里空野夫饱饭看君射

短歌自嘲

我不能六翮飞上天又不能摧眉折腰贵人前为郎五载偃蹇不迁讯牍再过心茫然但晓月费司农钱移书考功令愿赐归田考功笑谓汝犹须眉在人面留之何益去不全西山山色青刺眼为我拥鼻赋一篇乃公调笑亦常事有酒且逐东风颠

送卢生还吴

卢生善诗逸者流百结鹔鹴安足愁冁然一笑别我去春花落尽胡姬楼欲留不能意弥恻众中谁怜好颜色短裘倘过邯郸道青草已没平原宅吴趍小娃迎问郎北游满地尘茫茫采菱深处唱一曲岂若芦笳能断肠

刁斗篇

匈奴鐡骑动妖氛大汉金城上属云始隶西宫程卫尉还从骠骑霍将军将军令严皷声急辕门夜寒刁斗发淅沥频敲万古霜凄清坐转三更月剥剥啄啄如有情丁丁鍧鍧咽复鸣初疑玉漏传筹响忽忆银砧捣练声六边徤儿好身手中夜闻之气盈肘匹马横度祁连道弯弓射得单于首絶塞唯言奏凯歌中原不复聴刁斗城南少妇欎金香织却流黄不下堂愿得凭风试吹去要知此声能断肠

题周翁畵云槎图赠张隠君

昔有愽望侯凿空访河源归谓中国人青天半昆仑黄河卷地轴日夜东南奔何如海上槎逢此方外客飘然犯银汉白榆寒厯厯织女笑解装槖中支矶石两竒不相遭万古疑其神周翁貌此图无乃为解纷嵯牙老龙浪所斤一纪一贯秋空轮乗槎之客今姓张飘须渥丹双眼方燕颔不取黄金章泠泠腋风助徜徉白云如茧天茫茫冲波万颕玉不定空青一点衔扶桑道逢扶桑君挽之不肯住我欲冯虚叩广寒高扃璚宇无眠处褰裳访织女怪谓汝曹好传天语令汝徘徊不得去倘过酒星烦致声人间尚有王先生天瓢沆瀣如未熟笙鹤何年醉太清

落花叹

叹落花花落何飘零狂风如剪刀越罗綷縩不胜情蹀■〈⻊爕〉灞陵陌潆洄御沟水落花欲有陈狂风殊未已叹落花掩泪辞故枝枝枝同根蒂片片各分离只今踪迹无处所忆昨容华能几时歌落花莫咨嗟请说上苑千条绮请说河阳万树霞七寳储胥金平脱九华步障玉辟邪标题琬琰双牌小承日流苏八字斜谁不暂缓青丝络谁不暂驻七香车香车丝络春相待弄态流娇宛如在只道朱颜日更新那知转盼恩仍改歌落花君歌未阕攒我颦昭阳媫妤汉侍者邯郸厮养赵才人空将今日今年旧难拟来年来日新东邻小娃纔十五恰似芳苞未曽吐已饶花落不闗愁又道花开为谁妩还逢路唱落花歌萧飒寒烟扫翠蛾惆怅不堪临镜意自怜三月梦中过

乙卯病后遇生日独酌至醉漫歌

东风吹酒星倐忽辞青天自堕吴江湄一住三十年十年抱案尚书前腰腹半已成杯桊归来览镜忽大笑笑汝低眉为俸钱忽逢萧相营未央虽有月请归朝堂酒肠唧唧如欲诉且向文君乞鹔鹴阳昌垆头春酒香白眼瞪视天茫茫杜曲梨花飞灞陵杨花落不愁花落无处归只恐长条坐萧索以兹日作烂漫游妻嘲女谏安足酬汝曹骨肉偶相合世间万事俱蜉蝣君不见王元羙昨者病欲死眼前七尺无奈何胸中万巻长已矣只今幸逐春阳苏那不尽倒白玉壶当时倘便骑鲸去北斗南箕未可沽

独酌

懒癖如斗安吾胸应门有刺勿复通小妇行炙大妇酒冁然不辞双颊红儿能跳地作虎子汝乃赋橡随徂公呜呼得不笑若翁

坐有石季伦金谷图事因与于鳞共赋新体一章

石家金谷鬬繁华春风占尽河阳花连云锦帐五十里压角流苏玉辟邪莹蹄快犊夜光衔平头小奴火浣衫君王珊瑚敌不得七尺神柯产日南回峦别起清凉台绮楯交疏面面开芙蕖千顷映朝日日炙风掀香气来杨柳低纎姹女支琵琶小按明君辞九齐芳尘验履迹舞罢珍珠第赏迟急管繁弦响清汉酒阑金钿自凌乱小婢收将处仲衣胡姬解拾安仁弹翾风退房泣秋草緑珠转眩青春好回眸一盼光彩生八百蛾眉尽如扫长安使者白鼻騧升堂左顾何矜夸连枝分折秋霜手不入侯门映綘纱何人白首咏同归倐忽豪华事已非唯有残霞零落处至今犹是坠楼时

题松赠沈大夫郎中科父

沈大夫与汝游兮泰山登天门日观之高峯其上有五千年松樛蟠挺屈撑虬龙鳞文剥蚀自成理白日变态涛汹汹胡为强颜秦哉封松根茯苓雪似脂山灵下閟神不驰竒者或臂为婴儿沈大夫烹食之肌发鬒泽双瞳方下招松间鹤八极同遨翔君不见秋霜夜飞摧万卉香飘色堕俱泥滓七十二主犹眼前泰山五株青不死大夫者何赤松子

送袁抑之给事监兵北伐

双垂韎韐绣鸂鶒金覊马头雪花白秋星乍稀承明庐慷慨遗策长安陌城社已见狐鼠空闗山要令豺狼辟今为颇牧出中禁岂但汲卫夸揖客飞书再看鲁仲连奏记不数崔亭伯匈奴祭马秋欲动连峯蔽天朔塞赤六郡材官三十万一一翘闗袵金革期门募士身若飞属国降番鬛如磔此軰自昔称英强见敌虽多惯局蹐时时大官出银币徃徃宿将甘巾帼呜呼主上恩不薄忍使骄敌犹充斥君行帅府青天高挥檄霜寒净沙碛安得一骑驰王庭为君预扫燕然石

结交行寄赠于鳞诸子

自从管鲍不复见天下黄金鬬胶漆徃者吾过翟公门其雀可罗树萧瑟时来肯怕贫贱讥势去还将姓名失吾侪此聚若有神骊珠荧荧夜光溢但忆论文碣石空宁知凿窍高天嫉即今偪侧荒城畔残月犹明梦回室饥鸢冻鸱慰相语丹凤哀呼问其匹淮南万木迎风愁浮云淡沲寒不收凭高四顾乏羽翼要使黄河西北流

淮阴侯庙歌

咸阳倾城塟祖龙嫔嫱掩泣千花红十二金人销不尽揭竿斩木飘于风是时韩生业钓者其志固已无山东辕门执戟重瞳子巴蜀为坛隆凖公白帝雄图久成灭乌江独马非为功归来故乡高筑宫黄金如山一日空齐赵诸侯在指掌俛仰宇内无英雄三夺军权再被缚束手不待如发蒙乃知天授岂人力代相之约何匆匆当时幸不烹蒯通呜呼余子焉足数往往铁劵埋膏斧骊山刑客布乎王长安彻侯哙等伍微时犹营万家墓贵日翻悭一坏土尚令黄河羞汉带日夜崩涛夺钲皷乍可吾徒设瓣香莫令儿軰陈牲酤荒阶突兀见老桧乾坤荧荧日渐吐五陵王气横亘天亦复寂寞成今古

从军篇

君不见匈奴游猎犯边疆复从朝那入渔阳孤军惨淡秋看月万马奔腾夜踏霜促诏元戎屯细栁还闻烽火接长杨金符电发征车骑玉劔星移下窒皇愽士持和令守障牧儿助费拜为郎横行尽选六郡士转饷俱赍百日粮六郡良家侠少年从来结客不论钱生将猿臂能穿叶铸得龙泉独吐莲去逐轻车驰騕褭还要剧孟睹婵娟双层鐡鏁桃花甲三尺绒縁玛瑙鞭自道青云能立上复夸黄石有真传机头少妇悲相向亲党临岐重惆怅太白三杯醉不辞凉州一曲歌偏壮海内常埋甲胄尘人间自少公侯相新投主帅霍嫖姚长揖辕门意气饶别将晨驱玄菟塞竒兵多断白狼桥行逢使者曽书鴈捕着番儿惯射鵰疏勒西来通帝朔居延北望絶天骄酡酥酒进阏氏捧夷乐传教敕勒调燕然刻石名居首汉殿颁恩世稀有已赐甲第高入云更悬金印大如斗功成莫傲机头妇灯寒月沉君知否

送黎唯敬还南海因怀梁子

海内自与黎生左蹑履竟入罗浮山罗浮璇房七十二往往僊迹非人寰天门上逹勾曲领石臼碓沫飞潺湲蒙晴零雨净峯色一一麻姑呈翠鬟近者余与二三子被发行歌燕市间黄金突兀差快意那得久驻尘沙颜众中闻生不相识余亦夷门抱闗卒倘过石室采黄精其畔或有梁公实

松楼歌

东阳周先生今长洲君父也殆古所谓独行隠君子欤筑楼松间因以自号王子闻而歌之

金华真人列僊丈叱石初成气愈王自云神仙好楼居结巢百尺松之上黯淡曾回日月光屈蟠尽作虬龙状楼中之人鬓萧骚岸帻独卧青天高牕间数下千年鹤障里常飞六月涛不学秦封污岳观欲同庄社混蓬蒿松脂夜明茯苓白手持长镵劚其侧饱吸清泉九咽寒更倚栏干啸秋色

捣衣篇

惊乌扑速起空林辚辚雕轮过渐沉此时何处青楼女此际无限塞垣心青楼小女字莫愁织得流黄锦并头记别狂夫辞故里昨传书信在凉州机头金剪三四转灯下玉筯一双流荧荧青灯轧轧机还理狂夫箧中衣宛转涕泪新痕积约莫腰肢旧带非杵影高低尚自双茕然贱妾伴空房捣成白练浑如雪愁得蛾眉已似霜规月苍黄低落鴈商颷悉律和鸣螗意怯腕弱夜还赊谁能闻罢禁咨嗟疑是梁州砧响絶十年零落不思家

梦游虞山拂水岩

虞山拂水岩胜闻吴中往常熟令王君邀予游之时久旱泉涸使山僧别■〈奭斗〉井数斛从高下飘起若沫忽已尽竟不能待虞山雨而归八月予北上度沛阻浅夜宿梦若从山左而上岩石万迭削立云际惝怳旧观状益加胜俄云滃然弥挂松表甘雨如注泉流淙淙雨霁已东南风大作逆吹泉数十丈巨若贯珠细若飘尘蹙拂捷起逺日乍照晶濙玲珑四顾岚彩倐忽万状顾谓童子安所得酒乎坐盘石歌一章响振林木寻醒语若在口意象倐忽飘堕渺茫追数旧游并为梦境第其累遇后当夐絶烧烛命子墨客卿为长篇记之文不加点

虞山近乡国今隔二千里我攀元气蹑怳忽一夜飞度大江水大江云渺弥为我送置虞山侧千林鸟啼尚不断倐然已坐颠岩石下有阴壑流潺湲罡风倒吹飞满山怳若神人散天花喷流瑟瑟明秋霞中间一道或如练上注银河星斗斜洪涛汹汹溪谷谽谺擘拆老桧屈蟠龙蛇鳞甲隠起紏纷拏蒙阴黯淡不辨色西看茫茫大江碧欲招李白天姥颠跋浪鲸鱼竟难测谁■〈奭斗〉清泉洗余耳下视浊世俱浮蚁长啸归来始自惊犹疑几席岚烟起往者王使君邀余上客华阳巾酒酣劔门峡手弄兹山云转头不见秋霏霏但余香雾沾人衣昨来梦境更竒絶试问庄生谁是非

寄赠李顺徳于鳞

昨秋送我蓟门侧天日黯作琉璃碧强以雄心挥别泪俯视万象俱堪掷千言昵昵未肯尽词组仓皇各深惜高艑长驱不断风被发悲歌向震泽道逢北使行相问生其果厌承明席巨鹿西驰七百里扶风秩中二千石黄金横带厯下过里门高车排畵戟海内但不书生穷大笑便出长安陌何能毫末见文章乍可沉沦就时格贞也高阳一狂客英雄草莾成莫逆杯酒浮沉到处非寸心炯炯留生识昔者撃鹿过徐卿匕首忽奋珊瑚惊立谈秋风搏鵰鹗纵饮沧海吞鲵鲸生独嶷然摄神气太华千迭云峥嵘须臾瞪目竒句发独扫满座无留行更为击筑变清羽起视河汉西北倾生骑羸马出秋曙一榻已下相予迎每寻知已必往古倘示新篇非世名今予北来更牢落眼中徐卿渐有情拂褏低回望牛斗掩耳刺促愁蝇声勉■〈施，冉代也〉与生各自爱胡为局蹐多哀鸣请看日月岂相比万古不废东西明

谢许殿卿寄中山酒歌

酒如金波腊不流谁其赠余许赵州垆头一倾千日醉顿扫抑塞磊磈之穷愁且为莫脱青貂裘赵州生平未相见英雄肝胆宁谋面古人不作今人稀醉语苍黄鬬谁健

人日同魏顺甫过子与分韵枣字

蓟门车尘白浩浩乍有余青着荒草银灯渐烂明月高光辉徧逐行人好徐卿邀予中山酝稚子烹葵妇剥枣箕踞高歌若有神魏生击节为予道去岁兹日过何门相逢总握灵蛇寳虽无蜀州零落态汝軰突兀峙穹昊风涛微茫散倐忽海内今看谁自保往事俱从酒阑得孤怀转向清时抱呜呼此语郁未伸李守难呼谢榛老

送大司冦顾公还山歌

孝皇宾天五十载海内喁喁想颜色曽传策士吁真才往往覩接夔龙席呜呼此意苍茫竟谁答一老岿然峙南极日月长悬魏阙心波涛竟展渑池翼自从拂袖离夫椒安石强折苍生腰十年再压铜柱碛两都重肃金天颷巍如大衡悬东序耸若乔木干层霄珊瑚欲枯沧海钓云母隔坐天门朝谁其青骢绣为袍望公崔嵬不得骄片言出口捩眼鼻一疏脱屣甘渔樵菰城社者刘司空啸作皷吹惊鸿蒙轻舟握手慰劳苦苕水尽发桃花红青山无言忽两翁为公萋菲意良厚时有时才任奔走阴森狐狸固城社潦落麟凤沈郊薮不堪屈指孝皇年试论更得如公否

长歌送徐子与

日予别诸君杖节淮南天羽声浮云立四座俱茫然挂帆沛流歌大风调笑当时隆凖公淮阴祠前双眼白嚄唶竖子非英雄怒涛西来厚坤坼突兀金焦峙拳石天令词组破鸿蒙祜軰岂得施颜色吾家菟裘近震泽桃花欲飘不自惜故国鲸鲵恣吞噬长安马蹄甘局蹐平生之交李与徐徐卿自握灵蛇珠畅如金尊濯醽醁煜若铁网擎珊瑚傍徨祗忧吾道絶偃蹇肯受时名趋建安七子总词客开元八仙多酒徒只今龌龊吴子軰为汝跋扈开雄图华阳碣石俱模糊短裘数付黄公垆卿今揖予何为乎使旌不惊干象改匕首忽逝秋虹孤君不见河之浒津人如云棹人皷前迎王生后迎汝桂枝丛丛蚌辉吐彩毫一飞真宰失廹胁江山傲千古

为吴舍人题匈奴出猎图

谁为舍人畵此图髙堂日落秋汹汹细看乃是单于猎白草黄云骨俱悚马如游龙戏溟渤人即饥乌暗霜垄无论众马姿态雄饮龁虽异骄心同嘶鸣欲追青海日蹴踏乱起祁连风魋结健儿鞭寒空中间畵纛摩双熊一矢奔传号令出霹雳尽响乌号弓苍鹰脱鞴乍有神撇捩羊角盘车轮逈如流星渐不辨白羽散坠飘红尘小奴拍马呼声频夺将头鹅任众嗔臂鹰矁目逞絶呌百鸟骨折颠髙旻草中狐兎眠难穏卢鹊何甘让秋隼一线光衔尾初及千林越遍心逾紧岂无狡捷胜东郭年命今衰气力尽哀魄黯■〈雨上对下〉归荒烟肩稍袒割太剧颠櫜声小击万马敛羣奴笑立穹庐前黄金犀比上功赏妻子改色欢相延此时单于醉何有极目茫茫失飞走鹍弦教上叱拨调酡酥列捧阏氏手天留大卤任长驱莫作欃枪犯南斗汉家天子猎甘泉头白扬雄罢草玄烦君好手图王会为是呼韩欵塞年

千秋行再赠殿卿

许生少小青门客一日交游满东国鵰鹗秋盘九塞云骅骝气压千羣色夭矫长虹挂银汉浩荡高风来碣石是时厯下李攀龙往往道汝文章伯贞也乾坤昧夙昔飞书莾苍神相识蓟门红尘万杨栁五马初停赵州守酒徒零落声华尽且复低眉事奔走乍看恐失许赵州胡为刺促不能休要知肝胆酒边露还是当年荆聂俦清霜片片压羽曲北斗揷地河西流有足肯蹑朱门履独棹南天破盘水未容魑魅快时人尚有头颅辨山鬼携手慷慨河梁篇丈夫微名安足怜眼前离合差挂意此軰岂与千秋权

短歌行二章送江少卿冕之长沙

土伯九约嶷其角陆海峥嵘咨吞啄方壶之仙诉天帝欲扫么么还碧落霹雳衡驱白日变此軰精灵坐销铄帝闗虎豹羞其羣仙人去逐三湘云仰天大笑跨黄鹤九辨清商如不闻

其二

忆昨天子明光宫谁其荚者字文通黄金骨起骏马色白羽手却妖狐风往日百身不相借此时尺地难为容洛阳少年汉廷客一忤綘灌虚前席宣室虽多问鬼神愿君莫忘长太息

孙思邈受龙宫方歌

白龙子混鱼服遨游于江湖焉为踯躅罗网间力不能任诸奴风云变化落人手沧海万里天模糊何者一翁素发渥颜而飘须觧衣赠龙子行放之洪涛喷沫八千尺怳忽万象同欢娱双旌吸虹皷鸣鼍蜃闗蛟窟长鲸殳琉璃夺目龙所都老龙抱其子泣致辞谁为救尔答言一翁素髪渥颜而飘须此翁昔吞太白精调铸六气成昆吾区区报恩一寸胆老龙自与凡鳞殊河伯使者飞朱符倐然翁来下霓车龙子色踊腾相趋雕盘八角垂流苏蟾蜍手捧明月珠海人金缻坼珊瑚瑰玮错落不可名猜众水辟易三光徘徊翁如不见此何为哉曽闻秘方三千首帝遣玄冥毒龙守投诚赠翁不得辞么么失据雷霆吼大柄翻回真宰前阴功肯落岐农后此翁拂衣朝紫真龙亦皷鬛嬉青旻乃知草昧未可忽虽在泥涂或有神

放歌送王明佐

汉代梁伯鸾挥手出秦闗五噫满天地其人阛阓间千秋王生亦如此北游黯淡风尘里海上珊瑚属银汉匣里莲花欎秋水傲骨长横骯■〈骨塟〉寒雄心肯受泥涂死侯门马勃空见收燕市狗屠无不游黄金自兀国士馆黑貂且付胡姬楼天子方祠太乙神甘泉赋客争前陈岂无蜀人扬得意相如不救成都贫蓟门駃騠雪花白临别殷勤绕朝策病夫竟逐车尘归偃蹇衣冠失颜色掉头汝夸五岳盟鞭抶万象无留行眼前岁星人未识何用区区变姓名

醉歌赠明卿

吴生吾为若楚歌若为吾楚舞吾歌若舞不易得窈窕青冥下雷雨冯夷皷怒万灵奋真宰仓皇向谁主么么碣石溟海外黯淡齐州一坏土建安七子开元客其人往往何足数昔贤踯躅襄陵辙今贤龌龊邯郸武安得神鳌断足立四极烛龙衔光导玄府羲和鞭巨灵斧王子借尔挥千古邢州太守朝天来日日相过问吾汝曰大儿孔文举小儿杨徳祖呜呼吴生勿轻吐

金吾行赠戴锦衣

金吾缇骑不可当逈若饥鹘搏大荒碧瓦雕甍战崷屼貂裘玉勒纷辉光但令奚雏剪头至赤手卧夺黄金章人间陆海天茫茫岂无英雄遂俛首戴子不肯夸身强邀我坐我堂中床葡萄暖发茵陈香羽声春激白帝霜五侯七贵他自足要令名姓登词场呜呼戴子一洗金吾色野人愧杀尚书郎

解嘲三章答明佐

长安酒旗红刺日少年半死邯郸瑟三月飞花何太疾庆卿被发悲且歌故人相遇不尽饮明日单车愁奈何

其二

乡里小儿爱儿戏丈夫胡为亦如此头颅四十可知矣铜池池上南风微庾公无金但袖手何人赎取太真归

其三

刘郎壁立无担石少年场中逞颜色袒跣豪呼众辟易彭城有客亦摴蒱乾坤一掷分枭卢区区百万何为乎

戏题

落魄不休衰自惊学书学劔俱无成壶中有酒君且倾男儿七尺何所用借汝一驻千秋名

其二

长安日落俱苍然炎风大雪天无权醉来得语醒不传鄙夫五斗不敢厌与贼共着吴中田

其三

何来赭衣青犊车昨者玉带黄金鱼先生此时卧读书闺中小妇不解事问尔刺促终何如

明月篇

仲黙歌行明月为胜同时王子衡为之错杂不驯无复致语余乃以间次焉不敢他援奥僻以风人之义固耳其论则畧备仲黙引中

长安月团团薄太清初见扶光浴东海俄看垂象满西京东海一轮承日起西京万户回光里叶叶坠云衣溶溶飘露蕋露蕋云衣湿奈何三衢九陌胜偏多鳷鹊观头银作栋凤皇池内玉为波谁家冶女能闲坐若个游人不啸歌此时汉帝发长扬白马鸣珂返建章羣乌争宿玫瑰树双燕元栖玳瑁梁甲帐全铺云母润湘床欲透水晶凉亭亭绰约还旖旎宛宛参差更颉颃小解罗褵交菡萏回看碧瓦甃鸳鸯别有愁规永巷中轻寒如水浸房栊葳蕤尽涩朱门鎻飒瑟偏归玉井桐陈后黄金买夜色班姬纨扇箧秋风千年羿嫔长生药百錬秦王照胆铜捣兎分辉浑不羡栖鸾顾影半成空分辉顾影愁无已天上人间略堪拟先驱蹀■〈⻊爕〉富平家后引秋千冠军里琥珀千锺写不寒珊瑚七尺看逾紫吹箫弄玉醉楼头夺箆秦宫卧花底为道难忘复易知结愿同生便同死东家覊妇望刀环西邻弃妾守钗钿织成霞绮愁难写捣尽霜砧响不传熠耀熹微时自没络纬刺促觧相煎明添宻障银灯恨暗促芳机玉筯悬玉筯银灯耿沾臆龙城一去无消息军前刁斗郁边声匣里芙蓉炼玄魄片片精光应太阴声声凄调中无射候满俱惊似璧圆临流忽映如丝白托梦还乡未有期驰辉见君浑不得初二三夕展蛾眉四五明蟾已蔽亏君聴乐府闗山月只向征人唱别离

弇州四部稿巻十七


●钦定四库全书

弇州四部稿巻十八

（明）王世贞 撰

○诗部

△七言古体四十四首

与高大夫游盘山歌

高侯挟我游盘山下盘已见凌大荒一峯长悬辽海色千涧暗发松花香寒流触磴挂玉乳老桧破石垂青裳虎豹盘挐斗屈强虬龙甲鬛森开张芒鞋怳蹑元气度竹榼欲借春云装行穷杳霭径将絶忽有钟声来上方排空独创舍利塔凿壁更筑支公房我疲足力欲就枕高侯贾勇不可当俯看羣山一培塿榆闗铁岭横苍茫建牙吹角浩无际飞刍转饷遥相望天门絶顶仅咫尺安得送侯北斗傍坐挥如意夺敌胆万马不敢骄秋霜野夫饱弄兹山色何似日作尚书郎

戏题

君不见道傍石太古留一拳自从陵阳过之泣千椎万琢不得全野夫有语且自保肯受龌龊时人传

其二

君不见道傍栁昨者黄金丝今日萧条秃于帚人间毁誉风雨来万事莫落书生口

怀柔六槐歌

怀柔署中六槐树小者百尺凌穹苍五如五岳峙大荒一若小室嵩之阳行天白日不能下呼雨阑风势莫当金钱万缗夺春色珠玑千斛抟秋霜饥乌怪鸱啼不歇亦许狐兎穿其傍根蟠老大托后土区区斧斤宁见伤东家梧桐仅人立青皮剥落神摧藏虽有凤凰不肯顾安得送汝叅天长

端午日观骑士校艺怀来歌

五月五日千花晴怀来川头组练明乗骢使者出行营张侯手抚诸干城■〈鵕，羽代鸟〉翿小带垂金铃马耳削立聴军声弯弓技似无甘蝇满若纎阿霹雳鸣尾衔飞镝双流星锦球揉裂纷紫缨瞥然鸽起凌空冥董生劔舞技何精雪山怒压霜涛崩须臾突骑皷不停降畨猬鬛殊狰狞决骤拟肉中原兵何来一校驰相迎怳如云中白角鹰爪距格格摧秋翎栏腰师比七尺轻败马局蹐不能行掷来猊雏万众惊问之乃是前董生黄金凿落珊瑚倾野夫鲸吸干沧溟酒间慷慨涕泪零漠南咫尺皆王庭狼牙大纛天纵横呜呼汝曹慎莫矜

亚泉行吴仲子索也

谁罅五色石下注昆仑丘泓然万顷玻璃秋坼为两派江河流再画中原膏九州岛蒸云噏日元气浮初分一线莲花边要种白璧浇蓝田但看错落琼珠圆往往上接沧浪天君不见康王谷头吐勺水敢道人间第一泉

夜入保定公署秋隘风雨横来戏成一首

樊舆城中数椽木蔓藟骄生妬人足使者何妨入狗门诸君岂解惊牛屋此时天公太有权行风逐雨相扶颠遥闻柏府沈深甚不分啼乌竟夕眠

余定州飞白歌

吾家子敬不再得千载能飞讵能白天公缩入余生手独洗残碑悟神迹三尺生绡写相赠草堂顿尔生颜色矫如溟壑盘虬龙迅如鵰鹗撃大空细如游丝扬白日澹如逺汉垂晴虹黄河九道拆天倒潆洄沸灪争相雄野夫平生好涂抹小巫气索难为工呜呼吾欲游五岳挟君题名遍寥廓六丁敛手那得妬好与匡庐斗飞瀑

戏宗吏部买妾

江东小妇春十五珊瑚荧荧海光妩千载唐昌夺颜色帝遣琼枝待君吐鸦头歩袜生莲金胭脂销红玉筯侵半夜鸡声挽欢起畏聴旁帐白头吟

秋日过于鳞郡斋分赋十二体得俱字

使君匹马万里途东观碣石沧瀛枯朔风吹寒金仆姑道逢侠客胡虬须千金买宴争摴蒱为他一掷狼居胥低眉急毂趋天都道傍轻薄多揶揄使君大笑青云徂中山酒薄不肯沽下马突入邢州厨皎然文君坐当垆问我不醉何为乎把舞如意惊珊瑚古人往矣不可呼今人龌龊非吾徒与尔俯仰天模糊安得化影长相俱鞭双飞龙竟八区

是何行赠徐汝思叅议

是何健儿来叩门令我衣裳欲颠倒金华徐卿乍相见落日金绯照枯槁老驺为倾厨头酝醉夫手剥盘中枣入眼黄花巧相媚促膝青灯寒更好未将华发论夙昔更出新诗见怀抱自尔高歌蜀道篇八数秋霜变原草山东李生大卓荦晩得宗吴亦不恶迩来太华失帝意下遣巨灵斧其角冠山神鳌颠簸荡鬛风长鲸怒喷礴燕中贵人若反掌江南佳丽同飞藿即使乔松亦摧挫岂唯桃杏能索莫问我诗名如许细黯淡逢人尚深削长安九衢春自阴尺地尽化为黄金纵有文章挂北斗其人往往皆陆沈腰间辘轳双玉鞘十日不出芙蓉深临岐慷慨解相赠报尔悠悠千古心

龙伯篇赠徐子与守汀州

我驰轺车去京国君拥楼船下震泽风尘词组成古今星斗垂天各南北云扶恒顶大陆青海擘鲸鬐九江黒贵人刺促虚见雠处处江山真宰愁华阳洞中按谪籍此曹落魄未可收不然簿牍纷相樛混沌少足延春秋我今蹭蹬之青州君亦五马东南游五马翩翩五赤龙玉华天开玉芙蓉汀溪溪发桃花红落花徐飞讼庭空讼庭往往烟霞色案头一峯青欲滴醉后频呼白接■〈罒离〉兴来且着临川屐莫论名世五百年例是词人二千石飞章报君还自言道傍青绶何便便男儿身在无不可即使折腰那足怜君不见龙伯灼鳌鳌极转帝罚龙伯令之短犹能蚁观尘世人仰摘匏瓜未为晩

游侠篇

侧坐犂眉騧双牵短尾刁豪鹰逐呼来万里天风骄平芜如裀杨栁緑新丰酒羙兎肩熟白日衔山不肯归醉拥胡姬野中宿归来唾谓文成侯汝曹爨下不自羞斗大黄金何足问独身西断郅支头

其二

碧眼昆仑奴腰间双明月杯酒然诺间寸心纵横发三尺吴钩七尺身为君一掷同秋尘白虹射日日无色咸阳道血波溅人君不见平津邸车门戟士夜如蚁乾坤不平从此始曷不一洗报天子轵深里人安足拟

壶公篇

昔有汝南白头翁手提玉壶称壶公壶中羙酒十万斛桃花树树骄春风长房小儿错狡狯三试不过同沙虫我今但入不肯出一醉天地无终穷

放歌赠子相考功出参闽省

自从上帝与富媪不相得展鳌一足摧一极黄河漰■〈氵腾〉向西北赤水妖株扫奎壁天下文章夺颜色君不见厯下生尔时脱屣辞承明道傍黄绶不肯跪刺史刺促惭颜赪吴郎楚狂人凤歌往往嘲公卿朝来幞被门下省交游顷刻藏其名丈夫得失为龙蛇精灵变化空咨嗟君不见王世贞其人口吻俱烟霞令袴鐡裲裆守东海探丸杀吏纷如麻緑沈枪头雪生花腰间有骨不自保屈曲脂韦竟谁道欲诣扶桑数红日可向中原照颠倒数子岂不甘沉沦长安城中一宗臣酒酣击筑气益振高歌四座空无人怳如玉山映秋旻句成不知有鬼神翩然黄鹄离天津要驱娲石绣七闽霓为车风为马张石帆槌河皷叱来武夷君余与汝细数崇峯三十六一一峯尖凤凰舞只今西太华东岱宗两山壁立峙太古不知南天竟何力谁撑柱乃今知有武夷之颠高巉嵒使君为益千仞岩不忧岳神上相谗世贞昔东迁宗也遗之寳劔篇试弹蒯缑歌歌曲未竟风冷然玄商起眦眦尽裂回光滔荡难识察遂令人间三尺铁夜夜星辰莾回列我欲还君劔报君诗恐君试过延津道化作双龙乗雨飞

民兵行

竹皮之冠双鹖尾绣箙雕襕揷弧矢匣中濙濙三尺水马蹄纵横雪花起鲸波如山荡南纪壮士肯作寻常死使君扪腹千巻书那能血掴黄金鱼去时拜跪何足道回时使君应不如

为俞使君赋紫云裘

谁割五朶云裁为使君裘使君自是补天手天孙夺巧霓裳愁忆初裘敝西出秦弃繻颇畏闗头嗔苍皇五羖未称意蹉跎一绨愁故人风尘变化在反掌双熊却抱殷朱轮谁言汉家貂不足翠羽明珰揷晴陆九重忽念东征寒逡廵捧自黄金屋玄莵雪花大于席千嶂回颷咽哀角老上穷庐匿河渚苏卿旄节凋沙漠芙蓉秀涩鐡如意葡萄昼氷银凿落使君披裘出按塞怳若青阳照幽朔珠覊玉控汗血肥锦鞲络臂腰师比降人偶立聴指挥三军顿其温挟纩天子不废高垂衣只今平明登紫微如花笑拥如云归酌君酒为君寿周家翠凤竟何在孟尝狐白那能守我有羊皮差胜君桐江已落垂纶叟

醉后信口便成九韵

王生劝汝一杯酒自古英雄落人手冠星饭露竟何限马足车轮为谁久昨者磬折少年前顾影俄然见老丑枵腹晨昏不得谢归来仓皇詈其妇新诗赋就揜闗读风雷为我排晴昼千秋受驱万象役曹刘失魄扬马走但使古人百不欺笑任雌黄世间口呉江莼鲈觧秋熟七尺尚属王生有

李于鳞罢官歌

人间竒事竟何限李生掉头西出闗金鱼紫衫掷中道曳耒长耕厯下山巨灵高掌摭不住玉女噏呓愁云鬟以东岳海奋生色星河错落雄其间雕锼万象抉元气从此天公不得闲词场鴈行忝王李怅望逸翮胡由攀燕京冠葢但■〈山截〉嵲狂夫往事犹能说酒歌哀弦下风雨劔舞急调排虹霓谢榛十诗九不道布衣吾侪甘折节凤凰池头失傲吏余子散作中原别已许肮脏骄青云复将飘零斗白雪虽其逺游足畅意五斗往往摧余舌呜呼李生太竒絶赠生两丸弄千秋骑一黄鹄览九州岛君不见古来豪杰多自量屈宋焉敢兼巢由

大雨行

祝融朱鞭骑赤兕砾石蒸波汗欲死谁令屏翳走天末笞双骄龙立海水鳌转翻平大陆颠槎回倒见银河底先生此时映帘坐絺衣悉窣凉颷起新篘嘈嘈泣相语先生鲸吸从此始缻中湖目将破颜道傍禾头渐生耳先生起为屏翳约三日一来来即止布糓罢唱催登场莫遣耕夫怨秋耒

放歌答张助甫吏部

宗生自出尚书省嵇氏罢草絶交篇长安项领胜培塿使君腰腹为杯桊青州之城如斗大纵有微言谁为宣乌声哑哑詈鸑鷟谓尔枳棘不足怜衣裳五色亦楚楚吉凶岂与人间权武昌不羞官长跪厯下但守妻儿眠此物居然在吾世遇之不得空茫然何来青鸟衔一札似是榖城黄石编虹电缭綟出其表风雨却过龙蛇颠不道加飱长相忆但道上下三千年顷从宗生隲王子谓起腐令兼青莲斯言太重吾岂敢后生颇畏前人贤君携琅玕坐斗柄九闗虎豹愁睊睊世途反复日千变不信但看沧浪天丈夫故有青云手慎勿苦语众今传还君此札一大笑野人早莫南山田

读胡侍鸿胪诗有感因遗其从子邑愽叔才

十年但耳胡鸿胪鸿胪之墓三草枯世人自失凤凰羽此日满把骊龙珠虽于风雅未县合徃往时材骨格殊辞官著书欲何作书成不换囊青蚨床头一绨酒家共缻中半菽时有无齐名闗西者谁子肯放白雪骄巴歈中丞冠峩鐡獬豸辽阳马被貂襜褕胡家岂无双玉树或摧秋霰今穷途呜呼胡生慎莫学汝伯汝伯文章老成癖不见山鸡敢凤鸣且向人间斗毛色封侯拜相在一言枉杀书生万言策

醉后信口劝客饮

今日为客挂却头上豸觧我腰间鱼簪缨缧绁不足道形骸土木终何如少年弹碁六愽兼摴蒱一一将置前庭除与客递起为欢娱东流之水西上舻世人自贤吾自愚客不见洛阳苏生恶少年开口造化俱无权横六黄金五车裂总为城南二顷田客不见魏齐声势同山丘厕中死人断君头黥徒马食相堂下当时溺者秦应侯人生反复难预期精灵一别千忧随请看草木有荣悴荣者何恩怨者谁丈夫不能龌龊权门取荣贵驱遣七尺供妻子又不能仰面看屋梁万岁千秋亦如此浊泾清渭何能理先生一言客记取拍浮酒船吾足矣

走笔恼徐汀州入计

尔时邢州侯伏谒上帝前称友四五臣各自操其权清狂在膏肓一切不受痊朝拥红鹔鹴夕挂酒垆边北斗神浆竭南斗为相延大呼阳春倡忽恼天公眠擿令巨鳌走漂沦众神僊岳分太古色海吐齐州烟君今五马去亦自称朝天回首阊阖空其臣谁复然乃知宇宙能作态风雨一度三千年

于鳞遗苦酒瓜酱夜醉放歌戏用为报

朝对云门雪隠如两玉山时无一杯饮何以俱颓然平头大奴尺一书戟之不得中庭趋青丝提绳白玉壶郁金香夺银酡酥沉瓜片片芍药酱压来纎甲痕珊瑚削瓜进酒咍不止谓我卒当以乐死雪花为茵不肯寒夜半歌声劔波起兰缸茕茕漏丁丁罢舞起看头上星南有匏瓜北有斗碧霞之脯天公酒虚名误人竟何有安期生闭女口瓜出蔡姬酒李侯八千年来汝得否

慰明卿再谪长短歌二章和李于鳞

明堂堂成不见帝十二牧伯朝逡廵丞相肩舆入内殿揺笔一扫三千人王生束装视黜籍乃见武昌吴国伦无官可谪左已久有地足徙恩仍新甘泉诸贵气成云吴也亦是甘泉臣小臣无状业万死尚许短檄随风尘长沙坐中止鵩鸟鲁东门外悲麒麟何方魑魅不抚掌何处猿猱不皷唇李侯杜门十月矣唶女再黜奚其陈此时尺一驰南康府主揶揄目吴郎巻衣大笑出府舍一舸乗风上武昌匡庐五老宛相揖长江九派流飞觞归来萧条四壁立大妇谇骂小妇伤女等徒称弦金石岂无宗徐李与王时从处士夸鹦鹉可捄文君典鹔鹴何物故人能见负却令妻子狥文章啼寒泣饥苦未已东驰西窜穷遐荒燕中炊米若炊玉公田种秫不种秔贡家车马谁与买季子貂裘胡计藏解道人间富官职女岂不念头上霜吴郎欲答答不得王生请为歌夙昔日者岁之丙辰前五星犹闻在奎壁词组髙呼白雪飞寸心肯让青云色吾宗少年强解事吴郎目摄遗其舄岂唯吴郎众辟易但语吾曹少坚敌司空挝皷尽裸袒武安行酒半膝席小儿仅呼杨徳祖一钱可拟程不识倘闻曹中理公事君其且看西山碧故知万变同翻手风雨青天昼能吼遗舄少年坐上坐谁哉捧案前奔走世人荣辱强相制吾軰行藏终自取妻子宁须饶逺略且用七尺饵其口即使女官更削尽豫章男子得活不女乏江陵千树橘来共吴门千畦韭耕尽要离墓上云洗眼看他竟何有

其二

呜呼吴郎似不欲女人间住毕竟何方可容女造物由来有深意丈夫未必终穷苦屈家老翁错解事强作区区不平语迷魂大招招不得鼪鼯对啼江上雨鱼腹脂消骨何在海内文章竟归楚湘山九疑江九派天地为之尚吞吐回首当时一子兰澌流草没施荒烟英雄七尺本有托断不俯受凡人怜吴郎未买南山田拂衣且登五岳颠倘有韩众授丹诀入口白日升青天不然来访王与李词组共作三千年男儿死则有死耳安能再辱咸阳之道边噫嘻劝君归去者谁子其人折腰车马前

送陈副使罢官还蜀

陈侯不愿二千石西望三巴鬓为白台中解绶欲生还御史下堂相苦廹荐书空自满承明紫马翩然辞帝京河东股肱任尔毁山人腰骨今殊轻却过九折回车地大笑当时叱驭生为问君恩竟多少无烦令伯陈情表郫筒酒底东风寛卭竹杖头明月小更羡春鸡问寝归支頥坐对峨眉晓

过张吏部留题

君家屏风五尺雪上有颠蓑迹盘郁麈尾蟏蛸半壁垂胡床以外无长物使君酒圣谁当敌新丰酽夺梨花色饮酣不识袁彦道布帽已染吴兴墨金壶丁丁水欲尽临行掷杯意难忍安能三日不相过令我真成轻薄尹

歌送董佥事之大同

盘雕锦袍鐡■〈马聂〉骢绣旗双飐桃花红董家南塘聊一出万舸不敢乗春风徤儿百战髓力尽天子髙卧咸阳宫抚髀之对何匆匆谁夺我公向云中南粤王头阙下矣六臝北首穹庐空代人巷贺吴人哭安得分身来救侬劔歌大白须满饮天下健者唯董公呜呼天下健者唯董公

即事有感寄故张职方

燕中氷雪正磊砢行人马头日駊騀别驾那辞广桞车中丞且进琅珰鎻牙旗甲帐少辉光玉筯红颜泣数行如渑酒在不得醉悔不潦倒尚书郎

夜过前中丞翟廷献饮醉作

翟公之门雀可罗五马焉用长经过丈夫意气偶相许不惜葡萄千石多君家食单况无敌蒸饼能为十字坼鳬臇金缕压鹅黄蠏擘霜螯胜熊白洛城可数饮乳豚安定虚传噎鸠麦问君行年七十强红颜緑鬓双瞳方手谈意彄尽竒品髙歌激尘飞遶梁一杯一曲殊未已残月千门夜如水欲别无劳问姓名其人髙阳酒徒耳

即事书怀二章

四十不足三十余如何輙拥连城居以兹但饮淄流水不敢时通政府书旦暮移文如湿束东西手板同驱逐何武公然欲露章山涛久矣忘除目宁使鲛龙困蝼蚁岂容燕雀知鸿鹄任他牙爪日纷纷难向青山攫白云我自安排容足处裁诗先属太茅君

其二

十年对客归去来往往坐被商山咍使君嚄唶不自了知我者谁御史哉吴中风土殊不恶葑田虽微给衣药那能请急淹岁时便可逃荣老丘壑骠骑终输第五名仆射难胜酒杯乐躬耕手钓骄未能学书学剑慵无成唯应侍膳春朝后饱看云霞弄太清

翁中丞南廵歌

自公之昔除烦苛规调如山刍粟多居人渐徙虎豹穴大海欲戢鲸鲵波片言龃龉輙投劾安石不出苍生何归来束书四壁立岂有蜡屐双青蛾若耶若镜不足钓抱膝时时闻啸歌夷徳虽轻犹未厌以兹颇晩山公荐西泛三江奏春雪南驰五岭开炎霰汉筴恒余圮上编齐书尚郁聊成箭今年五月天山定圣主推轮飞六传中丞獬廌鐡作冠宣室麒麟玉为殿轻裘缓带来东吴妖氛却扫旄头孤星辰莽动鐡如意风雨长鸣金仆姑拊循三军挟貉纩惕息诸将昻虬须余皇万艘■〈风贝〉驱叶组练千重霜剪芜南越王头挂大白马蹄扑簌累夷俘儿童抛弃竹马拜父老不用蔾杖扶我公五载犹一夕鬓发全无半茎白冦恂谁借留河内李晟天生为社稷露章日夜走长安竹宫祠厘动颜色御史趣刻蟠螭印丞相且画交龙敕若若双垂绶青紫万户侯兼二千石牙璋不动画戟横朱幡映夺沧浪清此时王生一游客歩入辕门人尽惊愿为十日布衣饮客星倒据三台明何人可当虚左席扪腹无踰于此生孟坚好推勒石颂仲宣愧杀从军行公犹未发我未去丈夫有志事竟成大鹏尺鷃各有适不废万古俱垂名

歌赠邢先軰

邢郎眼如紫石棱自云昔者师神僧胡床踞坐鐡如意一一空青指玉绳紫微坐中金不收荧惑莽动心为愁天公瞶瞶双眼合天上星辰俱倒流安得叱长虹化银桥与君上■〈奭斗〉取璚波灌白榆业风千岁无排荡归来北斗挹神浆更有匏瓜可摘尝莫槌河皷惊阊阖只向机头请七襄

荆玉篇

君不见道傍石精光自缭绕夜夜天中属白虹时时海上来丹鸟卞生持抱入昭闗愿学虞廷一献环沂水未应输若水昆山不敢傲荆山祝宗虚闻夸祭餙太史那能上占式未必君廷俱宋相其奈工师有周客回首羣灵尽黯然龙文欲吐咽苍烟璠■〈石昬〉首列乌绨几对此云何不可怜智矣如葵能卫足问君泣足还泣玉窃比东门独角麐宁言使者空笼鹄君王三聴未为劳好向昆吾问寳刀煜煜阳乌升碧汉亭亭魄兎浴银涛捧出倾城动颜色隋珠越镠咸辟易共道应偿十五城何须更爱二千石膝行向前中自伤野人焉敢食陵阳唯凭寄语乐正子三月胡为不下堂（乐府谓玉人者乐正子也）

题十八学士春宴图

梁园碧筠潇湘玉小山丛枝缀金粟天公驱龙耨秦土移入秦王天策府虬髯主人马上客手掴中原血华赤芸氛霏霏讲初罢狮子骢头散鞭喏软罗半臂春风偏十八奚驹嘶紫烟玉酥宫痕纎月甲银瓮戈书小黄押大槽乱拍真珠流葡萄就暖沈香蚪琵琶掩瑰鹍鸡促声声破阵秦王曲羲轮半舂启明曜莱公起舞宻公笑就中小薛醉隗俄龙门老师奈若何太子宫前演鸡戟铜马时时囓荆棘诸君诘朝且虚左隽州流人来上坐

承大司马濮阳苏公惠览诗集率尔有酬

青门耕烟一老臣黄石赤松先后身天书姓名隶琬琰何足道哉汉麒麟自谱游僊度红玉凤笙云璈宛相属犹有军中突厥塩污他半部清商曲

其二

苏家五言李少卿半割汉语归王庭昨埽祁连并收得奚珠错落珊瑚明焉支山头湛卢紫仰划天河赤璚水写作人间龙凤鸣一洗千秋濮中耳

怅怅行闻吴明卿至遗之

忆昔弹冠事明主奕奕轩车走环堵雄白那能守一身雌黄直是论千古当时意气逈堪怜家难飘零燕市边乞食监河无羡粟槖饘深室不论钱骠骑沉沉似九阍低头抢地欲销魂生男未免仓公辱失势方知狱吏尊吞声余息还如死削迹何人是知已挂劔空余落日心援琴几废髙山指生平国士定谁如消息经年恨有余千回杜曲杯前梦一字衡阳鴈外书野夫昨夜惊耳热闻有金明雨中辙青镜婵娟欲奋飞掩泪沉吟更愁絶

吴明卿以再调至京值余方事家难不数数见也于其行聊以拟古歌二章赠之南冠楚音相对歔欷无复易水慷慨之致繇才气都尽耳

薫风如饴昼履霜之子何役向河梁哀鸿摧弦离披翔有似游子不获宁往遘千绪结中膓欲言未言以彷徨浮云踟蹰鉴我伤谁言无情不见明连城如山拉然崩穿墉啸莾伏豺狼鬼车旦鸣獝猖狂嗟嗟独留殢髙堂黄河浊流限清湘子今胡为厌故疆

其二

浮云淡淡日就沦请室漫漫何时晨我欲偕子眇无因羙人如花玉为颜妙舞黄鹄体僊僊何以当笑黄金千众女謡诼令亲踈失身为君君不愉空房迢迢清夜徂东邻弃娃仲卿妻生少不谐常独栖兰摧璧陨委涂泥兰摧璧陨宁再全君恩虽逝犹当还为君抵节歌盘桓栈马当刍意流连仰看北斗正阑干迹往虞来伤肺肝

弇州四部稿巻十八

●钦定四库全书

弇州四部稿巻十九

（明）王世贞 撰

○诗部

△七言古体五十四首

罢官杂言则鲍明逺体十章

肃肃南山松元不畏雪霜东家牛羊西家斧剥琢憔悴令人伤丈夫四十强乃仕我今三十四还乡非因倦游恋丘壑直是家难谢冠裳邻里老翁恠我红颜未凋歇前劝葡萄美酒玻璃觞再拜谢老翁我今有酒不敢尝胸中珠玑十二斛斛斛十黄金欲吐复摧藏留照男儿一寸心丰城宝剑如得出改作鎌刈向长林

其二

梁王太傅三十三日夜掩泣向重原我今幸加一日长罢官归去复何言南山谷头一种兰获免剪刈愁霜寒折置懐袖中虽云枯槁香未残千秋意气尽今日别有长技出人端请看樊郦绛灌竟谁在曲肱蔬食不足叹

其三

东家请急归骊驹玉勒多光辉西家乞骸还秋风尽买南山田我今遘家难仓皇荷恩休囊中俸钱支取尽明年要典鹔鹴裘男儿有身饥亦可恨不饱杀安昌侯

其四

昔时骑羊总角儿三三两两诵书诗颜衰鬂秃不称意犹挟残编乞有司人生欲官不可得问我得官胡弃之六月绣襦绮袷黄金胄行人拍手好威仪与君谈苦君未信请君自衣还自知

其五

今我对酒哽咽不能饮诸君且为尽一觞南山耿雉入兎网北山甜李代桃僵直弦曲钩那足问齐竽赵瑟不相当少年读书数万字一字不入五侯七贵场孔家熙先悔作贼三十左右尚书郎

其六

昨日罢官归今日度闗梁闗吏喧呼前致诘胡不倾倒书生囊磬折聴讥征一一为奉偿僮仆面如土怨我鱼服不自量我今舍此欲何服金带错莫无精光诸君但怨莫相就飬鸡牧豕正仓忙

其七

东船少年破衣不掩胫秋风肃肃皮肉冷昨者蒲博胜十钱从朝欢呼迫至暝西船老翁紫衣何赫奕七十悬车二千石少儿恩请未授官日日抚髀长太息人生悲喜宁有穷老翁冉冉向下舂但令少年作老翁

其八

饮用葡萄九酝清泠之美酒焚用都梁百和旖旎之妙香骑用金鋄流铃蹑怳之宛马坐用垂苏浑银平脱之胡床愽场姬馆使意气东郊南陌争辉光顾谓竖儒子安用终日仰面看屋梁胸中贮书千万巻两人担将瘗北邙

其九

爰居海上来飞至鲁东门鸣钟击鼓奏牺尊低头结膆不能饮哀鸣踯躅欲有言温沂寒泗有息壤区区饮啄自生存女家司冦接淅就长道何不留置明堂享清庙于嗟三卿太草草可以人而不如鸟

其十

君不见汉班姬増成避宠时团扇掩泣秋萤低银床象簟一半冷绮戸寂歴流蛛丝此时飞燕在昭阳君王一身尚不足赤鳯飞来燕侍郎十五吹箫庆安世寻常掣履冯无方长安道上黄金偏但至西坊甲第不复前竖儒杖头挑一钱亦足买醉春风颠我今无言君且眠

明佐游梁无资作歌见援聊此奉复

北风吹汉银涛颠客星夜簸不得悬自从幞被青州出陶令囊空无一钱陨涕仓皇诀妻子行乞佯狂燕市里落日谁怜故貌非青云乆信雄心死吾家弱弟惭小陆洛下东西两间屋披肝未拟阊阖回洒泪如添海波续门前春雨新緑苔长安车辙无时来杜鹃吞声■〈脊鸟〉鸰哭空庭寂寂荆花开王郎昔卧平津馆裘马春生上林晩不合污它丞相裀何人更进王孙饭月比侏儒少一嚢谁怜贫病有东方昨夜细君应见让不如枚叔去游梁慷慨相逢并羁旅狐白何当御君暑亦知羊角卧空山亲在微躯未堪许

短歌答张幼于茂才

白龙宛转逢泥淖渔人色喜路人笑空衔一寸明月珠眼底无恩可相报张生赠余瑶华篇狂歌陨泪秋风前何时共鼓沧波去海击三山吞紫烟

徳甫数辱解衣之惠而负约不来乃成此赠

邂逅逢君蓟门市一语绨袍解相衣课儿日日扫衡门五马朝天不时诣乍可成都典鹔鹴谁从北海怜精卫青门祖道自衣冠搔首何人泪暗弹读罢残编游侠传五陵霜色至今寒

长短句奉赠沂阳王子

君不见沂阳子胸中磊块无不有鸿都十上垂白首七尺犹沈阛阓间片言虚落公卿口归来买田无负郭抱膝哀吟动寥廓琥珀春浮大白明芙蓉日抱双丸跃沂阳子卓荦一丈夫何不南扫百粤北幽都虎可咀龙可屠六翮欲奋青云徂沂阳子咄咄勒成五千言胡为乎长风东南来吹上赪鲤鱼两角外衔垂流苏中有三尺素启之灿烂霞文舒奕者刘生致区区道尔问讯余何如又不见野人自■〈虫葛〉几两屐日日吴山弄秋色沂阳子仰面看屋梁万岁千秋更愁寂

徐子与自郡谪归诸名士同泛石湖分韵得纸字

石湖天开镜中水烟涛东浸吴王垒峰头古刹接上方松阴半落澄波里日月浮沈总跳丸云霞舒巻时成绮问谁游者徐使君归来沾沾殊自喜髙第不拜颍川金新诗空贵洛阳纸以兹五马倦买臣欲泛扁舟随范蠡野夫兄弟操酒船重以吴下诸名士据石雄披万里襟枕流清洗千秋耳醉狂颠倒为子歌立波摧空大风起榜人色夺催欲罢回首中原暮山紫骊龙有珠郁未吐夜色苍茫暗归舣但住十日了不妨君不见五湖已属王元美

林公励志薫修七日不食走笔问之

东林公东林公禅房寂寂苍苔空七日不受人天供出门双颊桃花红我不愿白牛乳回汝黄金色亦不愿一麻复一米令汝肌肤削如腊藜羮豆饭香且圆树影忽过牕西偏即呼杂食吾亦可饱啜松风任意眠

徐炼师道场致双鹤作歌赠之

何来双白鹤口衔双玉案翩翾辞委羽嘹唳度银汉青城道士徐佐卿自言师事浮丘生芙蓉星冠铁如意独呼此鹤朝天京野夫亦有烟霄癖名姓犹然挂仙籍欲向缑山月下游因君倘假青田翼

答李伯华文选

王子昔把青州麾牙旗甲帐争光辉与君快饮垂一月女郎山头云不飞仓皇家难挂冠去依旧江南一布衣世情反复东流水选部门前亦如此车马新年罗鸟雀荆榛旧日皆桃李惟有邺侯三万编青藜荧荧夜欲燃主人倦读命所狎弹碁陆愽讙相先小舞安花砑光帽长吟就草菖蒲笺报君此时头欲白男儿读书饮酒差足适中山垆头千日眠不然老作君家记室死亦得

醉题曹子念壁

君家一椽如牛屋门外轮蹄宛相续老侬自好歌鹧鸪上客时能舞鸲鹆床头莫问明日米盘中且办今夜肉我笑曹丘非长者君言王湛真痴叔丈夫有钱不解使老向儿曹作驹犊

周胤昌自金华丞入计迁太守赋此赠别

宣州醁醽琥珀斚玉龙桥头为君冩试问百城山海间何如半刺风尘下仙人再见石作羊童子重迎竹为马唯有东阳旧日腰总是工诗不堪把

赠张伯起应试南都

见君叔夜眼已青及见元方心转倾孤帆挂雨动秋兴为君且赋秣陵行秣陵浮云壮北阙丛桂含香待谁发醉艇时凌朱雀烟吟鞭缓踏长干月江头小女字阿敷十年工瑟还工竽一朝身在黄金屋始信红颜与众殊

送张幼于应试南都

楚乌垂天翼荆璞连城珍三刖终见赏一鸣始惊人釂君大白为君醉黄金渐轻士渐贵丹杨解唤孝亷船御史难胜文学议江东才彦何纷纷自言徤笔俱凌云由来士简能工速莫作词场第二勲

寄许左史兼讯西亭王孙

词客不寂寞故人多辉光许侯自厌五马去十年相齐复相梁大梁夷门已非故大梁游侠犹倾慕共道青云公子交还夸白雪相如赋病夫偃息东山庐自言于世无所如倘遇汉朝刘子政为求鸿宝枕中书

和徐荆州覆水歌

黄姑步头天如赭帝遣丰隆策风马使君莲叶轻且柔长年醉颠不自由须臾俯身谒河伯为言时平莫轻掷头毛曲局衣作结使君莞尔岸人摄忆初三月下荆州峩岢巨艑横江流青山百迭过一瞬飞帆逐天天欲尽门前小港拟黄河人生咫尺饶风波安危去矣勿复道读君新诗为倾倒真珠错落瞑光破老鲛无声泪潜堕不为生犀照夜央宝藏空寒警深卧

题餐英巻赠金陵赵生

蓝田老翁解种璧南海太守仍煮石争似侬家篱落边长贫不乏黄金钱侬今亦号天随子手摘此花和露饵湘江乍可荐灵均甘谷何烦遗伯始为侬朗诵餐英辞清波溢齿天风吹胸中秋色三万斛底事商山寻紫芝

马节妇吟

芙蓉作花栢作叶秋霜栖机月栖襭银缸单照影底身玉筯双垂眼中血夜台低回见君面别时蛾眉尽成雪还君寸心如寸珠炯炯寒光犹不灭

孤鸳篇

水石斋中小池鸳鸯忽去其雌曹生子念命余作孤鸳篇敬美当和之

摩诃池上两鸳鸯和鸣交颈共翱翔一朝雌去不相待却使雄栖欲断肠不学秦家萧史妃翻成汉代买臣妻去似妖娼归北里留如戍客滞辽西生计凄凉枉痴待主人恩重心难改顾影犹疑怨耦从闻呼自愧空名在碧荇芳萍梦已虚红颜绣羽渐凋踈枝头恨杀连理树水底生憎比目鱼吴天独鴈声相亚臆中清泪如波冩已令明月不成机复遣寒霜摧半瓦总为情深有别离他生未是此生非孤魂倘傍韩冯墓依旧双双一处飞

为王复索赠所知因赋鱼字韵嘲之

玳瑁为簮翡翠裾红颜的皪胜芙蕖莫言天壤王郎恶犹是风流晋代余囊中马肝时自拭门外羊车恣所如侬今道汝乌亦好安用刺促悲前鱼

歌赠李生还四明（茂才以俞仲蔚书至）

四明少年慕狂客相逢便据侯嬴席手持俞生尺一书顾盼自许文章伯公交车再上不得收钱唐水冷芙蓉愁为言生世无所愿但愿一识王青州青州濩落已如此金鱼顿掷归田里万事唯存物外身空名枉挂人间齿与君轰饮一月余醉看东海云霞舒髙歌未折儿党项谑浪翻遭时辈踈囊中有书须好恋功名飜覆如惊电归路毋轻白日驹何人预晓青云面君不见苎罗女红颜坐夺吴宫花伊昔吴王未相顾日日江头自浣纱

长歌答汪中丞伯玉

黒风吹海海怒号长鲸血牙恣所饕闽吏百城摧欲逃中丞气夺霜空髙一檄立扫三千艘捷书迭飞天喜劳■〈马上衣下〉蹄雪压麒麟袍琱戈涩緑弓卧櫜辕门月寒静不嚣中丞雅志薄声酒邺侯万巻时入手青藜吐烟墨花走西京驱前建安后因之故人忽挂口使者双鱼破林薮越丝玉寒为余寿野夫自脱朱兠鍪太湖烟波天所酬酒船不檝任拍浮卧看日月双浮沤公方清庙悬天球顾我结束期扁舟公毋调笑我不愁男儿七尺俱千秋

答仲蔚岁暮逢二子行同徐汝宁作

俞君头风卧不醒乍看二子眼已青老媪为剥锦里栗

令弟颇出楼家鲭同云忽紫天冥冥客起欲舞主欲停王生往事不挂口与君且谈汝宁守汝宁自卖南山田醉来新月十五弦鹔鹴半作酒胡物鹍鸡暂货商人船君莫为二子题诗怜坎坷千古声名眼前过归客何曽怕鳯衰此公似未甘龙

卧海上行

南风海立吹鲸涎铎矟注日日吐烟鋈金组练千楼船愕咍嚄唶谁敢前御史六傅如从天片檄万刃俄争先夷帆草偃无衡坚将军献俘血洗铤鸣机归杼耒就田父老犹忆当年功横磨十万皆军锋谁其察者称司空三载坐酿吴天红此曹枉杀通侯封御史御史真若翁曷不早报明光宫黄金汝鱼五汝骢

虞山謡

虞山山头日欲黄谁家徤儿出南塘白帻青鞴緑沈枪席巻百里装艅艎客归来坐大府前门罗棨戟后堂考钟复雷鼓烹肥牛湛清酤我欲言之丞卿怒

其二

西云障天东日出安能舞风长不失鐡劵自保前朝身安能将身作后人三千健儿尺一纸倐忽随飙逐流水君不见一虎伏众虎死黄头子赤头子汝曹胆落温御史

送陆君仪部起废分赋得冶城

谢公昔未逹与客登冶城一为遗世言口吻烟霞生东山高卧三十载逺志虽饶壮心在蹑屐能开大桁烟围碁直赌秦淮塞英标尔复冠人羣强为天书辞白云谢公墩头初月上千古风流并在君谁怜誓墓长耕者曽是同游王右军

郡丞刘公子仁以直道由諌垣外补量移吴郡署后髙斋黄菊翼之颜曰晩香亭诸生莫叔明要余作歌

君不见阳春二三月桃花李花参差发只知秾艳媚游蜂宁信芳菲付啼鴂八月九月露为霜金天司候律中商此时羣荣尽揺落此际庭菊独舒黄堂上三秀垂欲朽握中九畹寒相负迟暮翻窥造物心衰荣岂落东君手刘侯旧是含香客一官流摈非所惜肯将憔悴傍灵均自有风流胜彭泽白衣赠君酒一壶亭亭秋色凌霜孤他时再入承明地莫问玄都花有无

闻袁鲁望登第志喜却寄

虎丘池头与君别片片寒霜走鸣铗十年仍上泣玉书千里果至泥金帖野夫欢叫四坐闻忽忆少时慕终军一言唾手取青紫蹉跎归种南山云要知晩成差有味男儿有才岂终弃君不见老骥剪拂时踠足长鸣裂珠辔

再过曹甥子念饮畅作

曹生顿复益数椽门前栁色春风颠入门左顾壁四立欲言不言但冁然松涛骤鼓豆香发碧瓯错落真珠圆江瑶含醉垂紫缬鲟鼻吐腴如玉船人生醉饱差快意余者碌碌俱可怜主人送客欲就枕东家酒胡索酒钱安得负郭买二顷为汝种秫消残年

题鸟王啖龙圗

黒风吹海海水立琉璃宫中老龙泣此时鼔翼天闗摧左足下蹴龙宫开海人明珠若明月愿赎龙躯了无答鼍叅鼋史祈以身天厨朝餔不尔珍老拳顿颡隆凖坼双角拉枯血中擘败鳞飞空空欲赤余噫尚足呼风霆掷火波底流金铃宛转骨尽神不灵我闻阎浮提三千六百海一龙一餐八万载须弥山倾刼福竭鸟王与龙竟谁在君不见龙儿一梦何其聪可怜宫中羣小龙金翅乃是宣城公

题狮子搏虎图

山君夜啸山月迷当其所遇无衡蹄何来斗尾青狻猊万木草偃天为低两雄相值其一雌须臾力尽气亦夺欲窜不窜足如绁哀嘑踣地地欲裂金精沦光夜深发身作狻猊掌中血君不见赤豹栗玄熊靡狐兎走为麋鹿喜尔曹肉余行及尔风尘草昧人自竒男儿堕地须知几又不见李密未遇秦王时

张生歌为应和作

张公一生湖海客少年任侠章台陌周家小史珠作歌广武妖姬月为色玉盘错落夺枭饮金弹晶荧鬬鸡得似留青眼俗外看肯许红颜暗中掷归来折节始为儒得钱但买邺侯书门因留客翻长掩径惜飞花故不除有时忽发春醪颠虎丘山头雪放船狐裘银榼施僧去却借一榻云房眠踉跄顾抚三儿喜大者风神剪秋水次儿霜蹄日千里小儿跳地学虎子若曹读父书足矣

题王孟端画竹后

老可醉吸潇湘色吐出千枝万枝碧彭城才守诧墨派一扫枯篁一千尺孟端自是琅玕裔幅幅生绡露生气漓漇残渖若有神或秾或淡皆天真后来太常非其伦自言逺歩湖州尘但恨无过梅道人声华积渐背时口遗迹飘零落余手髙阁如聆鸾鳯鸣华堂瞥覩云烟走君不见黔宁假王金如山乞君片纸君仍悭野人手植三万个落日清流相对闲

题叶母巻叶生少失母而育于庶母

零夜玄霜绣枫树上有卑乌泣秋雨东巢伏鷇西巢乳喙血漓漇不辞苦儿长成尾毕逋雄飞撇捩天风徂呕呕哑哑归慰乌谁言汝乌非汝雏

短歌送盛氏谒选补府掾作

盛君白晳好少年用如快鹘抟秋天赀郎业尽不得调十载苦作吴江田昨者尚书下尺一欲请府职无剰员长安九门色熹微青袍瘦马受署归仕宦岂必二千石一官何处无光辉君不见南阳太守岑公孝弘农成瑨但坐啸

汾阳王单骑见番图歌为郭都督作

中兴八叶唐成王手挈太阿归权珰是时吐蕃大披猖河陇业已禠冠裳回纥角之蕃益张横毡浴铁霾大荒其气似欲吞秦凉令公七尺万众当亲捧红日腾扶桑九花神虬超欲骧■〈鵕，羽代鸟〉翿贝带青丝缰令公眼底无豺狼免胄微见须髯苍大酋咋指小酋僵两都香火当复长乞公词组还毡乡举觞釂天天为黄马毛猬缩喑不扬万刃立卷三秋霜先声一夜摧西羗穹庐倒卓赞普亡俘儿解辫血洗创朔方以北仍称唐归来钟鼓登明堂二十四考黄金方临淮愧死军容忙田家老奴跽道傍何来枢宻开同光后人往往夸身强将军少年铁裲裆连钱插羽梨花枪用如电掣星流芒巴蜑賨叟黄头郎爱养死力同肝肠一苇坐扫千余皇为侯此圗侯莫忘白茅虎竹出御床还侯太尉邑汾阳

为刘侍御题清举楼

主人髙楼号清举主人卜筑今何所桥畔船归虎丘寺门前客散桃花坞为言尘市无所欢聊从物外得竒观习习兰芝缭戸牖纷纷虹雨挂阑干倦来独岸华阳帻邺侯圗书周四壁卷帘忽舒东海霞拄颊且看西山色风前胥口几叶帆月下吴阊一声笛元龙之客不可留东阳八咏谁能酬鹤背翩然别君去白云无尽五湖秋

永嘉行赠李冲

永嘉鲍生奕者师十七人间当国手丁夘桥头遇杨相籍甚文章呼小友吴中好事家请谒往往巾屦罗其牖越机阿锡秦复陶一酌叵罗并为寿其乡李子虽后出别有神机暗中授便付建安难甲乙（建安王休仁为围碁大中正）晩似黄池互先后十年落魄江湖间刺上姓名垂欲朽迩来冠盖颇尘俗自挟朱门酒肉走野人罢鍜铜池旁落日柴荆许君扣隠囊纱帽炯相照小簟疎帘时所有欲行大白即苦辞鲍生昨者死以酒又言于世无所愿愿得吾诗良不偶吾诗寂寂更类汝纵奇岂入时人口不龟未免洴澼絖一赌也得宣城守男儿有酒须饮碁且着试问鲍生今在不

九华歌赠董山人浙甫

山人家傍九僊山玉华吐云覆其颠三峰倒悬闽海日九朶芙蓉寒插天山人不肯山中住自言妙得丹青趣但能笈负此山图处处芒鞵踏烟雾君莫学宗少微局蹐一室里欲令山水响朱弦山岂真山水真水老夫肯减谢幼舆烦君冩置丘壑躯明年婚嫁粗事了与尔扁舟共五湖

三饮子念放歌一章

生不愿作平津客但愿一岁一醉曹郎席昨者饮醇兼撃鲜自言多收十斛麦今年麦田半欲赭门前车马浑无色主人唤客客且休男儿有身千不忧盘龙少小掷百万君卿焉肯鲭五侯豫章食单阙黄颔襄阳垆畔饶槎头争枭夺雉欢未足床底牢槽滴寒玉狂呼大白不肯辞倐忽银灯看成緑明朝有兴仍能来鹔鹴一脱宁复回邯郸市金髙北斗平原小儿安在哉

赠梁伯龙北游歌

伯龙七尺苍髯虬菰芦不散英雄愁慨然揖我渡江去欲卷长虹天际头东连海岱西二华黄河一线中间流燕赵悲歌酒人得原尝侠节眉头识须留国士径寸心肯愽侯门万金璧荒草犹尘碣石名浮云立变华阳色归来笑谓宗少微汝曹匏系终何依男儿有足不立槁尺鷃大鹏俱饱飞

遇大雷作

去年二月惊雷发毒虺唅呀血中裂令年二月惊雷发髙栋承云忽摧折莫将悲喜疑天公野人自恨耳不聋匡庐絶顶儿啼处塞墐诛茅容老翁

緑筠窝巻歌（并序）

永乐间无锡华翁有緑筠窝九龙山人王孟端图之一时词笔皆知名士后失之火翁五世孙补庵先生复创窝竹间衡山太史为续圗仍有诸体书诸君诗于后掩映斐亹极有好致不佞少尝醉窝中辱小友之目今此图与窝俱存而先生及太史不可复作矣因赋长歌归明伯志余感慨明伯其宝有之

华翁之窝字緑筠第云不可无此君手种淇园三万个一一青含太古文龙鳞陡擘榖后雨鳯尾直破松梢云为君传神者谁氏醉渖淋漓走元气敲戛犹余金石音纵横不见龙蛇字此君与翁俱有孙琅玕肯让吾家门夹池檀栾借余润茂林风流依旧论阿戎昔作童子游把臂三日山中留巻头虽失王大令眼底复得文湖州文君妙手称三絶墨池片片墨琼屑已教春雪擅前贤况是秋霜同晩节此圗再更人再徂恍然若对黄公垆未穷尘代沧桒事嵇阮于今不可呼

后围碁歌赠李时养

燕中国手颜子明十年坐制中原盟永嘉髯鲍故前辈句践自老江淮兵橘叟衔龙擘空去却堕燕中小侯里人云两雄不并立何得生颜复生李李郎十指如悬槌欲入颜垒张李旗攻瑕陡合鱼乌阵拾子俱成龙鳯飞拂衣遂走东南天一枰所指前无坚三吴老将尽披靡何况纷纷诸少年二月桃花闭门雨隠囊对君聊手语思剧凭摧石畔柯狂来不惜山阴墅吾家积薪吾所师安用向汝低头为燕公席上间新偈敌手人人知不知（天下奕者当以颜李鲍三人为国手余应次论）

戏成短歌调顾山人季狂

顾生慕君平九州岛已游七王生如少微五岳仅识一顾生谓王安足论七尺岂是妻儿身朝从儿耕暮妻织鸿鹄髙飞来笑人生不见军城酒罢街鼓发独倚营门坐秋月頼能髙咏三五篇不然一夜换汝鬂边雪

弇州四部稿巻十九

●钦定四库全书

弇州四部稿巻二十

（明）王世贞 撰

○诗部

△七言古体五十四首

再谢汪中丞兼为吴邵武致知已之感

野人乆矣甘雌伏把向青冥拟黄鹄欲衔明月报深恩眼底居然一鱼目浊水在地云在天安能使云长周旋倘其流影不相顾宛转泥途谁见怜吴生亦是衔恩者尤闻拂拭能増价逺则江东醉步兵近当席上狂司马此生慷慨多楚吟蹉跎白首逢知音莫言饱死浑无用三尺要离径寸心

壮歌行赠沈嘉则游闽

四明之海一杯水那能便灭男儿趾北过钱塘泛震泽处处观涛壮心起已许芙蓉作报恩还将明月寻知已君不见吴下王元美君不见吾家好弱弟双披鸿蒙万古色并卧白雪空山里以兹相对輙尽觞慷慨悲歌泣数行世间事事俱肮脏身后人人归渺茫荆岭初云未覩白燕台落日居然黄穷来扪舌恐不在客处夸腰那得强屈指诸侯太寂寂唯有七闽紫气凌穹苍闽中日日捷书至白茅方印劳飞骑辕门秋霜高瘴天幕府春风在平地中丞缓带容揖客将军解衣延死士沈夫子黄金虽如山愿汝唾莫视寸心此际如有托十口何烦向人计低昻百氏银不律挥霍千秋铁如意沈夫子为汝歌汝今当柰何若过延津语太阿人间未几冲波去底事精光出绛河

郭帅致石子云为余小祗园三径之资走笔志谢

我不能学王武子买地编钱作金埓夜来三径春雨过片片桃花屐痕啮君侯采石三神山为余舍置祗林间它时小队元戎到应爱青苔点地斑

短歌送袁鲁望之南曹

汝南文彩世絶伦红颜射策黄金门十年潦倒厌朋旧一日声名动至尊平津髙阁中天起多君不恋平津邸栢梁词客凌云烟多君不和栢梁篇自云一疏更除目建业青山落人握未论词林继江鲍宁甘相府称袁伏我自江东退步兵离骚美酒粗成名谢公大是经纶手莫作空言登冶城

赠华存叔鸿胪还朝短歌一章

君不见相如不肯甘赀郎赋成六传游故乡太守前驱令负弩千秋词笔増辉光男儿致身厌凡格又不见华郎亦是文章伯昨拜鸿胪奉使归门前皂盖如鸦色玉壶乍干歌乍停银河荧荧隔两星君星是使我是客回首浮云千尺青

歌赠张季子

吴姬奏丝赵姬竹我道新声不如肉荆山一片秋月圆琢作张卿口中曲黄锺入调妖红肥玄霜变羽万緑稀天云黯冉凝不动窈窕梁尘俱倒飞筠纎小按红牙句双耳流来向心住宛转那禁里人哭分明可怕周郎顾忆初相逢俱少年狂呼醉舞春风颠南冠乆困燕市筑布帽却废嵇生弦此夜闻音独悲咽遮莫天明鬂堪雪空劳僧起壮士歌延伯雄心为谁发歌曲转高聴转难黄金无情白玉寒君不见胡笳与羌管至今儿女竞长安

为钱世重题悬罄室

钱郎坐我悬罄室要我为作悬罄篇我歌欲就须斗酒君言室中无一钱空梁颇受落月色北牕仅可凉风眠门前黄叶霜如洗刺促归来愧妻子已少成都学士裘祇饶东郭先生履挂壁蟏蛸寒欲堕当门鸟雀时空喜自矜顾恺为前身丹青在手终不贫只愁妙画通神去依旧能生釡底尘

题周生所携花册旧诗后

长安春日千花发千花色夺千门月醉后花传诗里神醒来月向花前没江南此夕真潦倒回首长安梦中道欲与何戡唱渭城可怜才尽花亦老

游张公善权二洞歌寄孔嘉仲蔚淳父伯起幼于兄弟

我昔攀天门下视九土青偶然咳唾忤风伯吹落江湖成客星男儿生不能学向子平弃家游五岳又不能学袁夏甫坐卧土室中步武名山惜双脚以兹欲作二洞游跌宕不辞真宰愁培塿张公頺然土丘一线乍启万奇中抽阴风冥森下无际时见磔鹘仍惊虬嵳峩中堂耸玉柱的皪两序悬鸣球白云一归不得出石床眠云古时湿太始以来无日月烛龙衔珠曜璇阙野夫出兹山两足已如膑犹能贾余勇对客却篮笋玉潭濯皎洁琼树擥轮囷秋风兴来骨欲颠挂帆飞榜凌苍烟荒鸡一鸣至善权善权浮屠髙揷天髙揷天国山山青不能锁吴时碑隋时殿唐时松栢夹道左阴巘盘拏白龙迹朱梁擘画雷神火坤轴兮自揺干门兮陡开上有谽谺蚴蟉之巗崕兮构飞空之楼阁下有滭浡訇磕之流湍兮殷坼地之风雷接睫燕蝠钩衣莓苔空青乍明水碧闇赤瑕驳荦黄金摧泠然仙乐奏其底令我欲出仍徘徊挥手谢山灵裁书报彭俞及示黄张二三子搜奇擅秘须吾徒自古名山在天地珍重能容异人至宛委云藏轩帝书祝融雨洗司空字张公之名经颇传善权泯泯殊堪怜我歌二洞汝当和烟霞吐色三千年

周孝侯庙歌

周侯庙貌江之干中天五六苍松盘荒坟累累在其下人云此地藏衣冠长桥瞥见湿云合南山不散腥风寒只言蛟虎袪除易谁道豺狼行路难不独捐身报天子亦要将心酬国士时危豸角何处容事去龙泉傍谁洗白骨犹令老氐慑赤囊翻助梁王喜男儿一掷万事伸惜哉典午天沈沦生吴死晋君莫问千秋豫让为何人

赠别燕山萧君之蕲州守

萧郎自分百里权青袍陆沈十四年寸心秖折吏民上尺书不到公卿前时时却过王生里谓言磊落当如此纵然未得二千石依旧杜陵一男子昨者忽骑五■〈马聂〉骢别我要我歌楚风皂盖透迤挂山月玉壶旖旎酣江枫看公一身俱意气文苑仍须传循吏长蒨于今饶政术次君到底存交谊黄金铸身难铸心临岐慷慨为知音大夫故有兰台思欲问王生何处寻

梁长子自泰山归以百三十韵诗见夸因成俚歌奉嘲

梁伯龙真龙伯自从钓鳌忤上帝压之尚余三百尺笑语王先生长者所苦为杯桊男儿失意则蓬累焉能委身眉睫间北渡洪河东游泰山举头出天门舒手扪日观白云封中起袖欲割其半岳帝不敢呵玉女一笑粲是何魍魉来令我山灵怖欲窜梁伯龙醉携金壶汁倒飜玉女盆诗成一千三百言千三百颗明珠圎长吟短咏不肯眠西风吹骨骨欲颠其若囊中无一钱王先生为汝作诗劵减之一字一匹绢天公笼统无月旦买者为谁复谁怨梁伯龙勿懊恼归来从容问若姥东家侏儒日苦饱长者不呆真是宝

张伯起作懐贤行念予与彭孔嘉病中有日日礼医王语戏作俚句为答

今者岁闰愁黄杨又闻处士星无光彭翁病消走病痏张君日日延医王医王耳夺世人口世人欲杀君独否朅来揽镜忽大笑髠黔剕劓无不有朝供一菜粥一瓯束书万巻从蠧谋鲍家累句时触吻肯共花鸟争春愁世人视我赘疣耳于中近得希夷理八百年后君自知断不相从老彭死

赠松墟上人

阿兰小结长松边松风吹鼎茶浪圎朝籖药褁时废食夜诵莲经恒不眠并刀筑顶碧香发双瞳剪破面裁月聴将半偈了自知会取西来向谁说鹔鹴贳酒春相过生公石上好隗俄莫言陶令生躭醉自是禅机醉里多

善果寺杏花下歌

君不见杏花东风得意时曲江千枝万枝雪争如阿兰若边一株树独立亭亭媚春月欲言不言如有情欲堕不堕态自生轻盈乍怯霓裳舞阿娜疑惊玉笛声清尊緑酎催未已翻遣穷愁醉中起万事玄都观里桃一身安丰道傍李片片飞花点接■〈罒离〉墙阴覆井日平西酣来一枕江南梦莫遣流莺恰恰啼

支郎歌

支郎逸气不可当少年侠客荆佽装千金岂惜结剑士尺纸遂欲收扶桑偶然失意去府主卖药长安大道傍为饮真人上池水朅来供奉金门里药囊手提燕庆卿刀圭立起虢太子慷慨莫谓秦无人邹侯吹律天下春雕弧左射白额虎明珠逆摘骊龙鳞此时支郎叅石画男儿有心人不识一字能回日月光片言坐致雷霆力我亦曽师沧海君中年麋鹿更为羣北风一夜吹我出泪落平原原上云鹔鹴脱向阳昌肆欲与支郎暂时醉眼前豪杰君自知羞杀桃花五陵骑

野人歌自嘲

鶢鶋畏钟鼓鲁人不肯聴三日飨东门栖栖竟何营白鱼自称龙豫且揺其手■〈蠢，万代春〉尾短铁钩胡为在若口人道野人无所干曽骑款段客长安人道野人有所求白云髙卧僧房幽野人双足顿如绁野人双鬂半成雪杖头沽酒钱欲尽袖里投书字将灭红尘风吹大道间若个不作红尘颜老鸱啖尽腐鼠骨始信鹓雏心自闲

南岷山歌为御史大夫南充王公作

君不见古皇鸿蒙时参井星精夜堕地化为南岷山山髙八千丈力奠金维控西裔芙蓉片片青霞迭中含太始以来雪九井遥吞灌口烟三峰倒映峨眉月鶱飞鳯仪蜿蜒回龙（傍山名）星斗夕亏风雷昼封挺孤碧之陗削郁羣苍以巃嵸下有寒泉漱芳玉谁云出山令泉浊泻作嘉陵江水声日夜潺湲映天緑山人少时此山居薜萝裳壁云储胥时吟蜀肆君平易不着临卭司马书北山无猿鹤东山有苍生以兹拂衣出聊作应世行为雨为云润七泽■〈立乞〉然岂负兹山色麟阁今标如砺功龙门复表回澜力南岷山何足拟从兹以西二十四万里昆仑中天作天柱山人之名亦如此

题僊巗文丞相祠

丞相仓皇出虎穴夜半真州鬂成雪江南是处万马尘海上堪挥一腔血丈夫变名难变心此心在宋不在身从行少年四五辈倜傥千秋荆聂伦崕山波腥鼓欲死柴市星寒碧初委若使黄冠自北还犹能赤帜从东起僊岩之山郁嶙峋二百年来日月新毋论削迹勤王地大有衣冠荐芷苹君不见真人奋淮北金戈立扫毡裘色鄂国喑呜表后身瀛公宛转留遗息解道金元运已微只今白羽昼长飞铁衣自风石马汗一夕犁庭转战归

昆溟歌赠楚人曽生麟兆

我闻西有昆仑山山髙不可测天地垂欲合又闻东有大溟海海深不可测日月所出没元始丈人窍鸿蒙搏揣两炁为两雄上有玉京下三酆真僊灵皇之所封神鳌背负玫瑰柱烛龙口作玻璃宫嗟嗟丈夫乃在世间龌龊那能言我欲抗手如鸟奋笼我欲振足如兽触藩飘然凌虚出紫垣八景玉舆三素幡章亥为向导造父为乘轩白鹄血腥岂足洗苍虬翼在时腾飜焉知身所诣但见歴歴千白榆举头若可扪昆仑城何森切光彩一何凌乱时聴嘈嘈声天门漏银汉玉女碧绡冠芙蓉粲然半启含桃红为言此水既东逝划作双带横寰中一月一书附赤鲤但逝不返如秋蓬咄哉恨杀扶桑公殷勤语王叟掉头忽东去下见扶桑公其居半云雾醉我玄霞浆三日不得语一语一泪零泪下如悬河天老恡相假遂无西逝波扶桑公可柰何曷不学王叟耿耿径寸间挥霍宇宙若弹指五岳五拳石四渎四杯水道逢楚狂人自称昆溟子问余何方来又复问所以昆溟子汝亦知南溟有鱼名曰鲲鲲之大不知几千里化为鹏鹏之大亦不知几千里鲛宫水击白波立羊角风抟黒云起朝从南溟游夕宿昆仑址噫吁戏男儿变化竟如此

雨中痛饮作

长安城西一畆宫尽可逃名藏白首鞋底风尘多自误壶中天地何不有枝头淅浙扫郁蒸云脚垂垂打清昼但令吾党鲸鲵吸任它大陆蛟龙走竹林自昔未逢僧莲社于今方纵酒已满七人那用觅即眠千日非云乆才闻抱瓮便舒眉除却传杯须袖手鹳垤声哀焉足聴鸱夷腹大唯堪受彷佛似有辟书来此物毋劳挂吾口

梦中得语云百年那得更百年今日还须爱今日因戏成短歌

化人宫中百事无道书一巻酒一壶枝头黄鸟聴作曲西山白云看作图朝爱朝暾上东岫夕爱夕阳映东牖任他故人不通谒任它朝事不挂口偶然案头余酒杯偶然蹑屩山僧来自斟自醉当自去礼岂能为我辈哉昨夜懵腾意超忽寱时得语醒时述百年那得更百年今日还须爱今日纵能拂衣归故山农畊社剧亦不闻何如且会此中趣别有生涯天地间

海岳壮游歌赠周子

周郎一笠轻九州岛拂衣自称海岳游安期拍手子晋笑洞府岂必非君流青精暂褁天上饭黄金或散中原愁总道乾坤少亲故揖余欲得烟霞句西出应题菡蓞峰东归好挂珊瑚树君知梅尉有僊骨当时只傍吴门住

酒间赠何翰林良俊

昨遇何翰林宛如李供奉离披宫锦袍错落瑠璃瓮自言长干娇小娃纎弯玉窄干红鞾袖携此物行客酒欲客齿颊生莲花却谓龌龊子但饮莫相诧令我身后名令我作仆射不如且共此一杯人生有情良快哉诸君倘过长干里双蛾扫尽黄金堆

题友松圗为尤生赠朱君

此君似是陶隠居爱聴万树霜风呼生平磊砢谁与徒大儿天门五大夫小儿少室双虬须尤生画手如韦毕为冩生绡助萧瑟倒干横穿太谷云轻阴坐障徂徕日琥珀作脂玉作苓僊材往往能通灵野夫手荷长镵至指取高堂千嶂青

九龙山歌

昔我游兹山探瓢酌春月空色眉宇明清芬齿间发苍虬舞月月未残青鸾啸风风欲抟白云洗尽太湖出人烟万井梁溪寒此圗此记为谁作萧瑟嵯峨眼中过彷佛如闻梁甫吟君不见九龙山深一龙卧

褚河南文皇哀册歌

长安城头日中暝万戸呼天哭髭圣椒房总推太尉公椽笔却付中书令尔时玉匣归兰亭如狱宝剑埋寒星贺拔虽亡宇文在此册居然见典刑巧若婵娟态相媚拙若老将藏余锐读罢疑瞻天日姿看来尚挟风云气功名真主词良臣千秋呵护当有神不见昭陵六石马至今雷雨汗长新

题文与可画竹苏子瞻诗后

石室先生岷峨英指端宛宛八法精墨池冩出淇园青读作做雪堂一老寰中豪胸中屈蟠金错刀渭濵派作北海涛天生两奇令相值半幅生绡鬬秋色长离翔空舞玄翮一舞一翮黄金钧坐令箧笥烟云新宝之者谁缑山人

题海日圗赠刘司马

天鸡呌沈碧金波腾太阳煜若万珊瑚回光射扶桑中有三老人白髪何昻藏竞手海屋筹兼携华封章昔逢百六天地荒长鲸吸海海欲狂一书尽护诸校尉片檄立散千余皇功成肯落鸱夷后酒船茶灶无不有葵藿虽悬捧日心衡荆且袖澄清手蓬莱僊人王子乔中年瓠落仍萍漂挽君鹏背且轰饮看君水击抟扶揺

题蔡端明苏端明黄太史米礼部赵承旨墨迹后效少陵饮中八僊体

君谟郢斵何太工宛若老将藏其锋即论草草无凡踪嵇生土木金焉蒙（书家谓蔡土偶蒙金）眉山命态娇且丰阿环玉肤双筯红酒酣斜卷霓裳风尔曹往往论纎浓莫云墨猪猪亦龙（书家谓眉山墨猪）豫章骨立儿作翁踉跄独上峨眉峰翘足下瞰中原空不辞坠拆苍藤封襄阳翩翩趫若风锦衫危帽青■〈马聂〉骢跳荡百战无衡锋耳轮跃刃足蹑空当时鼎立难为雄笔冢处处腾秋虹晋鬼夜哭悲途穷吴兴指端天与工墨池墨渖蟠胸中翙如威鳯翔岐丰山阴之宗谁大宗王孙隆凖真乃公

过邯郸吕翁祠

昔时卢生道邯郸干谒不止恒苦饥行逢吕翁为叹息授之一枕同龟兹出入将相五十载觉来黄粱犹在炊檀槐共鬬蝼蚁穴蕉鹿展转令人痴我方梦醒出尘境胡为复逐东风迷汗颜强拜此翁像拂藓自读唐人碑误传兹事属剑叟不识开元年为谁石垆灰烬燕遗矢粉面龟坼蛛垂丝儿重戏偷铁屈戍鸟鼠争穴青琉璃呼茶一啜槐影浄黄冠三四前致词乃闻庙貌出妖竖彼竖轩帝称天师鼓唇立嘘寒暑变弹指能令河岳移渔阳石媚琢赑屃尚方金软镌罘罳北门学士促草勅南省尚书称奉祠天开电掣妖倐灭香火岂复前朝时此翁亦作邯郸梦若遇卢生翻自悲我从明日挂冠去蝴蝶由他知不知

汉女行寄张助甫

汉帝惜倾城双蛾当三千偶然转盼失颜色■〈火霍〉如流波坠九天阿监揺唇婕妤笑看取它人领光耀宝镜羞窥永巷身银灯望断长门诏我从选部识张卿天下红颜俱却行片言进退羣公坐一字低昻千古名不合文章犯牛斗也学吾曹厄阳九扣角敢唱龙蛇歌折腰自称牛马走当时广平百不忧谓言茂陵将见求金鱼岂羡鵩鸟地黄鹤独唤苍梧愁三楚褰帷声赫奕百城墨吏秋霜慑故旧俱传勃海书何人为发中山箧即今龙卧汝颍间杜门日翫浮云闲但令班女重升辇争道君王不赐环

登邯郸丛台有感作丛壹行

邯郸丛台已非旧请说邯郸旧时有吴家倩女苕乍荣和氏连城月初剖台上奏伎邯郸姬台下拔刃邯郸儿衔将恩去身俱贱报得雠来主不知君莫谓平原好公子三千去后应无几堂中客傍信陵门军前士死长平垒丛台不尽更檀台回首豪华安在哉自是鲁连东海蹈千秋白日耸蓬莱

长短句调子与补楚臬

天目山人恋山住天目之神诉上帝往者先朝时此曹落魄不得意搜剔魍魉调弄元气令我刺促竟岁无时宁胡不驱之向燕京燕京酒价一夕増七贵五侯倒屣迎吹嘘大路寒暑出指顾阊阖风云生故人见君面移尊日欢宴少年见君诗下帷日吾伊忽闻除书唤依然旧银艾节度唐麄官长沙汉天外银艾笑君双鬂丝鬂亦笑君银艾迟腰如桮桊项如磬安用冯冯大腹为为汝歌汝为舞但使文章不后王断令名姓能张楚男儿失意一生得意一生莫悲祢衡莫吊屈平若云流放比君甚千古不断湘江声

歌赠穆员外

穆生不惜王家醴却惜申公困胥靡自言一寸已许人六尺何妨为人死白昼阊阖风雷寒解衣为掩血肉残即卖修行里中第还悬神武门头冠手挽柴车出西郭朝煮餔糜夕汤药已拚同日效左儒差比空山胜羊角浊漳河边逢石郎哽咽为我谈行藏此身系穆不系石欲报沧海恩难量君不读西京游侠篇东京党锢传若曹名使那足羡男子酬心不为君北风立洗青天面

栢叶僊人歌

栢叶僊人不须字栢叶飱成朝上帝昨者玉京髙宴归却遇刘安守天厕读书刺促生不休偶然真籍误见收赤明龙汉微茫事说着羣僊总掉头

山西丈夫化为女子

万事反复那足齿山西男儿作女子朝生暮死不自知雌伏雄飞定谁是谢豹曽闻受朝谒于莵亦解谈名理渭南巾帼不可呼此曹变化无时无只今龌龊不能去羞向人间唤丈夫

故东郡太守翟义为汉诛莽不胜而死其事甚伟而郡人不知祀之余始请祀于名宦祠为作翟义公歌

东郡太守翟义公欲嘘炎烬为长虹皇天未启赤符子一寸血作千家红汝南殃及枯骨冢濮阳改筑鲸鲵宫中原掩耳宣大诰偷泪自咏平陵东侯王吏民四十万何面死谒隆凖翁昆阳雷动虎踪灭太液波沸■〈圭黾〉声穷髙庙不请政君罪云台但书列宿功秪今魏守祀名绩俎豆不载何其蒙尔曹只知狄司空近闻依稀田侍中世间万事在反掌成败那得论英雄椒浆一洒千古泪灵旗忽若揺空蒙忆昨彭城过亷里里中老人夸大龚汉家九鼎二子在呜呼岂系桐江风

定州画壁水二堵妙絶天下望之若真水起伏潆洄有浩溔万顷之势州志谓为吴道子画非也寺成在道子后百余年余歌以畅厥美仍为志解嘲

栢林寺中千株栢蛰月寒虬怒生翼谁为吸尽西江水一吐阿兰双素壁永夜旋愁牛汉翻中堂陡见龙门辟更疑沧海浴日初不断潇湘带天色鸟王睥睨饥欲动娑竭蜿蜒避无策惊毫欲卷阿耨枮醉渖横拖鹫头碧恠无兰木为穿进纵有并刀剪不得寒声飒飒生清澜令我三日欲卧观借问画者谁画笔劲似秋鹰抟无乃孙知微定非杨契丹试披圗经读谓是吴道子此寺此壁天福始开元之人人已鬼只今何限丹青师好手吴生那得之君不见唐朝叶道士摄魄为冩松阳碑

齐河行与于鳞醉别作

与君痛饮齐河头齐河万鱼皆溯游十年再回日月照千古一散乾坤愁胸中云梦各争吐眼底邯郸焉足求玉壶未缺如意怒葡萄欲干凿落忧我更起作鸜鹆舞那得不典鹔鹴裘醉时抗手城南路大陆青苍莽回互国风一示延州来春雪三周华不注吴緰郑缟各言好赵璧秦城总相慕路人闻余言自疑沾沾者谁令人妬天下模楷李元礼江东独步王文度

薄暮同诸君游紫云洞

手抉藤封踏斜日窈窕玲珑石为室幽泉伏窦涓不枯半壁嘘云袅难出野夫絶呌称大奇为君痛釂三五巵醉即今宵解衣卧祇畏此中猿鹤疑

长星行

长星劝汝一杯酒汝是君王扫愁帚若令帝座长不移此地犹为伏羲有茂陵刘郎势絶伦五十余年徧采真欲觅蓬莱何处是不如归拥李夫人

酹孙太初墓

死不必孙与子生不必父与祖突作凭陵千古人依然寂寞一杯土道场山阴五十秋那能华表鹤来游君看太华莲花掌应有笙歌在上头

道场山絶顶望太湖

危阁耸层峦松涛五月寒太湖十万顷斜浸碧阑干杯中映滵汩槛外腾超忽回光竞千鬛穷岛迫一髪青天不道向外生白日如从此间没三萍渐近三余皇便欲呼之泛渺茫纵然未入林屋去且指包山寻故乡

立秋日旅懐为陈人体

冉冉彤云送火轮脉脉银汉冩金旻曲里清商才入破腕中团羽不成新身如合浦初黄叶心在江东欲紫莼耐可辞莺友那能逐鴈臣

弇州四部稿巻二十
　　●钦定四库全书

弇州四部稿巻二十一

（明）王世贞 撰

○诗部

△七言古体四十首

歌行长短句题橘轩巻后

昔有苏躭君丹成不肯去乞取巴中老龙唾余核化作江陵紫霞树凿井苏君陂下通长桑所食之上池一杯复一叶千人万人却杖归其后八百年陆翁手种树乃是翁家郁林太守之所懐聊采僊君名用以颜其斋翩然渡淮水不忧此树化为枳卖药长安中携壶汝南市交州薏苡让功力魏苑葡萄失颜色丹苞琼瓤崖蜜寒坐令消渴蠲文园何以报汝披琅玕云舒锦粲龙虬蟠更后百余年有孙髯叅公笑谓王子腐史何庸木奴千头以当素封宁如寳此巻洞庭秋霜箧笥中

余作此歌题橘轩巻因有一雅谑附上髯叅公昔苏僊翁作橘井其裔孙长公学士草陆吉传似为陆氏张本公家郁林太守懐后乃复有橘轩继僊井之迹然则苏陆二氏可称累世通家也髯叅公能无一笑粲否

赠沈郎歌

阊门昔时花满烟沈郎落魄美少年玉壶酩酊春风前吴宫粉队人三千苏张舌底藏婵娟氍毹月落红泪蔫鸣鸡不断卢声颠问着床头无一钱酬心未了双龙泉中年顾景忽自怜坐使万累空中捐中丞髙斋学士筵乌衣诸郎时见牵秃衫踞坐风翛然当尊雅语真珠圆醉时有神醒不传兴剧便就东家眠石湖虎丘花月天手提鸱夷呼趂船小景幻就菖蒲笺丹青自许前生縁文君藜羮甘入咽肯从方朔割彘肩七尺不受朱门权人鸟山宫多酒仙吾与沈郎俱剰员不醉且诵逍遥篇

题孺山书屋图

石田老人冨丘壑湖雨岚烟笔端起江南佳丽到不乏吴兴诸山若个是书声杂出飞瀑外髙枕时横白云里人云絮酒来南州此山名孺成千秋尚书读书此山头书成出拄中原天归来赪玉围腰圎氷心不愧南州贤出山住山俱偶然有足肯踏终南颠

题懐素千文真迹后

秃师少来负书颠芭蕉万叶凝松烟自矜二王无我法懒与融师称小钱邬叅军语钗股折张长史笔惊沙翩夏云漏雨各自态寒猿渴骥俱奔泉垂一千年龙剑出过八百字骊珠圎（缺一百四十一字文太史征明补之）毋论貂尾贵难续即赏虎贲神不全戈法宛然自堪辩司空纵似亦可怜紫微初入六一舫彩霞再堕剡溪舩河南哀册右军札白虹三缕腾奎躔墨池余债倘未了伴汝游戏终残年

岁暮行送周公瑕应聘北上

岁云暮矣霜风昃周子东装问江北阊门羔鴈俄已羣蓟台骅骝歘生色碣石天高别筑宫平津月照新虚席即辞太傅先奏记又道司空勤见辟兎苑留裁上客赋鸿都待洒中郎墨自吴词客推彭年周子声价相后先中原骤得王李法秀句欲柱东南天子墨客卿晩来贵白云先生神与传吴兴练裙残半幅蕺山羽扇争百钱鸡林虽买舍人句狗监不荐赀郎篇以兹卧病桃花坞苜蓿潇潇映环堵只字能飞鸿鴈外六尺居然蛙黾伍时来莫采南山薇吾乡故事知者稀君不见先朝白首文供奉小入蓬壶旋拂衣

吴虎臣谒予兄弟吴门将北访于鳞且云欲与汪中丞伯玉共建维摩精舍赋此赠别兼用示嘲

吴郎嗜酒好诗雅成癖千金散尽家四壁巷讥室谪了不闗瞪眼模糊向天白自云得尚汪中丞所愿更识歴下生王家兄弟亦不恶四子者词组足定千秋名以兹杖策来吴会拟踏天门望沧海白雪呼来片片寒青春醉后堂堂在中丞晩节师维摩一宅施为窣堵波吴也自称大檀越其若囊中羞涩何顾余亦有王珣宅为君布金不盈尺莫以庄严愿未酬莲华会上低眉色

普晦去吏为道人为伯玉中丞募建肇林精舍值岁俭鲜应予辞晋臬未上聊出余俸助之走笔短歌以赠

我欲效法施本来无一法我欲效财施匹如病阿育一颇棃果作檀越汝今辞吏我辞官芒鞋共踏春山寒化城原在中天里始信娑婆着脚难

吴门钱叔宝为吉安龙君作春江图予为作歌题赠

东风吹花绘吉州江学城头吉字流鳯凰岭上挂飞瀑片片并入桃花湫春雷唤龙龙欲起吸雾腾波几千里明月犹衔颔下胡蒸云却化鳞中水东游扬子转入吴洞庭君起钱唐趋已看峥嵘露腾踔岂少润泽回焦枯钱郎画君在阿堵点着君应便飞去曲江红杏红刺天是君为天行雨处

大中丞济南谷公家近沧海因署别号见志寻圣聪简眷开府吴越东南诸海复在四履故吏王生尝辱公国士之知乃属吴人钱叔宝为圗而歌之

海为百谷王苍然带燕齐烛龙张眸七曜夺巨鳌俯首三山低回风迭浪恒萧瑟错落珠玑闪蛟室蜃气晴嘘析木云鸡声夜唤扶桑日万古长容天地输九秋不动鱼龙都明公弱冠傍海屋已下铁网钩珊瑚偶得浮槎名贯月直泛银河叩星阙帝女坛前五白茅天公诏底双黄钺可但宗悫乘长风东南自此戍烟空三千犀毗水组练五百鱼丽云艨艟昨者明州大计吏楼船捧觞伏波跽已传淮水缚长鲸复道越裳来白雉如逢召冩汉麒麟中国须归有圣人借问谁谋渤海对王生元是一波臣

休承在湖学以此十五帧见寄潇洒冲澹故不易及因题其后而藏之

湘笈秋山开剡藤墨龙舞得君十五纸可敌城十五当其适意时笔所未到意已酬问谁圗者复谁氏十载重覩文湖州

临江二王帖歌

右军正行妙入神大令破体皆天真墨池一派流不断万古谁步琅琊尘兰亭之胤何纷纷片纸几尽江南珉只今诸帖重淳化奚家墨渖犹如新李懐琳手王着眼珷玞遂混连城珍临江选石最精絶二王以外知无人麝煤轻拂薄蝉翅苔文细晕生鱼鳞高帝子孙尽隆凖坐使重儓那得伸宝船再堕野人手贫里于今知不贫牙籖玉轴小贞观雄飞雌逐家延津明牕响搨日再过纵拙肯作平原筋

定武兰亭真本歌

髭龙蜕骨咸阳陌玉匣千秋閟神迹天怜墨派不欲湮为扫中山一片石乐论黄庭总非故褚临冯搨知难敌隆凖虽称高帝裔赤符自许真人获面面看来俱是态头头勘罢无凡格似从天骨见风流小展骥羣争辟易世人耳观论肥瘦飞燕阿环俱国色一字能开八法先分身立作诸家式陈家老叟似北禅赵吴兴乞不可得几三百年落余手更数千本谁其匹玉躞金题岂増贵连城照乗难为直野夫黯澹一办香相携去访山阴宅

经封丘记故尉高适诗有作

我行长夏之封丘红尘罨汗汗不流东邻苦酒苦于药西舍浊醪浊似油马头黄绶令勿跪恐有当时髙蜀州拜迎官长亦细事鞭挞黎庶将何求一官大小各有味不置齿舌应即休诸君异日但北首看我归骑凌清秋

过长平作长平行

世间恠事那有此四十万人同日死白骨高于太行雪血飞迸作汾流紫鋭头竖子何足云汝曹自死平原君乌鸦饱宿鬼车痛至今此地多愁云耕农往往夸遗迹战镞千年土花碧即令方朔浇岂散总有巫咸招不得君不见新安一夜秦人愁二十万鬼声啾啾郭开卖赵赵髙出秦玺也送东诸侯

张幼于惠临洮赐砚歌

蒙将军扫中山敌归向临洮斵地脉刓出坚珉三尺碧祖龙爪端五花黒一时漆合毛颕交千古泓开墨君宅临洮金人血中土天画此石归沙碛歙州龙尾近足致端溪鹆眼新堪惜淳熙主人睠西顾玉堂昼草平畨檄中涓但覩天颜喜学士惊传百朋锡小撃疑闻泗濵磬捧来似剖蓝田璧宸章姓字刻琬琰烟霞不散乌皮席后四百年竟谁在楚人弃弓楚人得张生豁逹烟过眼王子贪馋咽生液呜呼右军风字世不见令我青箱乆无色珍重题诗一报张夙生或结词林识

髙克明溪山雪霁图歌

丹青笔长意苦短帝遣营丘冩清逺范寛老死克明在与乞天公旧时腕三絶亲教圣人赞七尺不吓侏儒饭玉堂供奉寒葳蕤瑶花片片堕瑶池朝回小阁昼拄笏却忆溪山初霁时羲和鞭轮逐滕六飘瞥嵳峩压茅屋摆脱千枝万枝白洗出三峰五峰緑阴崖犹冒太古絮阳壑争倾片时玉枯槎顶秃瘦骨愁小艇不蔽风飕飗长年袖手唤不起疑是兴阑王子猷狐帽蒙头看山坐榾柮煨垆酒权大纵无灞陵驴背诗肯作长安被中饿乾坤舄奕扬清辉万象贾勇精神飞兴来毛颕纵横出一点一缀皆天机欲知真宰愁絶处此翁盘礴初解衣吾家爱弟饶画癖购得图看三叹息毋论骨格超马夏胜代何人办焦墨虚堂把翫六月寒指端秀色来眉端便欲移家此中住徧踏琼瑶天地残

题王晋卿烟江迭嶂图苏子瞻歌后仍用苏韵

千涛跃江千迭山晴烟笼山山吐烟与君拄笏聊骋望但见一气长苍然细看云腰出矮屋复有木末奔寒泉渔网迎阳罥小港布帆吹籁弥平川王家禁脔得此景骨格逈出荆闗前胸中八九小云梦笔底万顷沧浪天眉山学士髙兴发秀句欲夺春江妍以兹不爱玉堂美去买阳羡山中田此图此歌有神护小住人间四百年摩挲绢素开黯淡飞舞醉墨藏便娟卧游斋头一展看恍若身对湘巫眠鼎湖髯挂都尉去学士亦作芙蓉城内僊邹阳后身薄自晓舍我谁结三生縁呜呼江烟幻灭在俄顷万古不废王苏篇

黄山歌题叔宝画赠新安吴孝父

吴生方袍白纶巾顾我自谓黄山人彭城钱榖画絶伦复与黄山传其神此山虽小据地脊根压天目排秋旻三十六峰玉突兀千一百仞金嶙峋广成授丹轩辕炼至今草木含阳春病夫投袂见起色拟踏青鞋寻隠沦人言吴生不复此山住大艑峩舸五湖水前者长干一醉归槖装尽付金陵子已同嘉宾令财尽复慕琅琊为情死真州桥边酒似油长卿去逐文君游壁立犹存上林赋衣单不典鹔鹴裘此山猿鹤夜啼怨其若吴生方掉头呜呼人间奇事不易述宗生欲挟众山归吴生欲挟黄山出男儿有心复有足安能兀兀穷岩守苓术要使兹山长属君吾歌与榖丹青笔

戏题钱叔宝临钟馗移居圗

开元宫中鬼称母丞相中丞恣为蛊帝遣锺君嗣黄父逐鬼无功谪荒土山阿被萝者谁姥携雏槖装横周路髑髅啾啾泣相语夜半应烦老桑煮锺君好往一返顾木客跳梁山魈舞君不吾留稍安堵与君传神叔宝甫异日相逢莫相苦

楚游歌赠顾季狂

季狂两脚健于鹘踏遍中原头未雪归来细君席尚冷揖予又作青山别人生好游可柰何洞庭潇湘秋欲波秋风萧萧楚游子若为楚舞吾楚歌峩舸大艑向荆州铜鞮女儿踏不休冝城酒满三百斛烂醉来登黄鹤楼君莫问鹦鹉洲滔天白浪谁能识君莫问太傅宅过头青草无遗迹武陵桃花纵自春其人往往多沈沦羊家开府汝府主有足那令驱避秦兰台大王风倐忽无定向巫峡神女云却堕沧波上唯有衡岳亦帝主祝融峰太岳黒帝主真武宫呼吸神爽与天通俯视尘世如蠛蠓季狂子遨逰二帝间其乐不可言手持緑玉杖夜叩黄金门称渴求沆瀣跪翻洗头盆顾扫石壁淋漓墨汁搏弄元化真宰为泣季狂子闻汝昔时游武夷青鞋皂帽浓髭眉醉骂紫阳师尽挥槖中赀众谓鹤背公或云狐父儿季狂子丈夫踪迹毋太奇太奇往往来人疑何如还家共父老看放黄犊春郊耔

钱叔宝过余作浅色溪山深秀图长巻一时诸君皆有题咏居两月叔宝复作水墨一巻见遗且云平生能事尽此矣展览不胜穷儿之喜手笔此歌以谢

钱翁五月踞余席丈八桑皮冩秋色顿使牕头开翠微复令箧里流缥碧归家逸兴殊未已更泼苔文几畨纸摆脱骊黄见神骏洗尽铅华出西子野夫那得不破颜此身如坐清泠间未损嘉宾一日槖买尽沃洲千万山吴中好事家相属得陇何人堪望蜀断无双月映连城或可昆冈矜片玉君不见先朝沈启南胜国黄公望丹青一派流至今前辈风神说犹王钱翁钱翁好自爱野夫欲作祗园障

沈启南春山欲雨图歌

千山坐失千巃嵸似是帝遣云君封巫鬟不辨青婀■〈媠上土下〉华掌难扑金芙蓉已应羲驭走骄日或有雷门呼蛰龙天阊元气漏不断倐忽絪缊二仪满逺看陇树春欲无近即庭花暝差缓村村麦苗俱望幸川川鱼子希休澣欲雨不雨春山姿欲吐未吐胸之奇指端已觉气出没眼底尚郁天淋漓丹青洗尽太素显彷佛乾坤垂辟时谁为展助虚堂色怳有蛟螭蟠四壁摩挲纸素若未干矫首长空俄泼墨野夫抱膝一沈吟襄阳耕云云正深亦知大旱为霖在终是南山隠雾心

殷司马平广西冦歌

殷公文武邦之桢不学渊源空有名一岁再迁中执法兼提六管岭南兵如云鹅鹳排千舰五色神羊映百城征南将军不穿札渡泸相公单白帢军声雷动细柳营杀气霜凋大藤峡任是蛮烟开羽扇还留汉雨浇金甲狼兵锦鞴绣蝥弧夺得生徭换酒沽早知不杀称神武悔自跳踉作后夫处处春田催布谷朝朝列肆唤提壶千秋获嘉县重覩伏波不得骄铜柱漓水滩和铙吹声郁林花满旌旗路遥望苍梧云正苍是公功成勒铭处

题萱寿太医邢生母

橘井汲后緑杏林种时红北蘐复何忧年年领春风珊瑚作枝叶作玉海人添筹出海屋八千遐筭应已知生儿自是邢和璞

赠李生言恭（言恭常受诗于吴高州故戏之）

清扬少年美琼玖盘躃风流眼前有岂独生能读父书吾辈新篇不离口自言于世无所谋能工五言穷亦休近来此物太憔悴汝不见五马秃尽吴髙州

赵松雪重江迭嶂圗歌

昔登江上山颇爱江上句天际识归舟云中辨烟树长风不起渔歌闲大鹄小鳬争往还坐身突兀峭蒨表着眼莽苍熹微间归来举头触四壁但觉膏肓有泉石谁洗丹青开墨素令我苍翠流裀席摩挲旧游亦如此彷佛烟霞指端起山凹那当别有云天低不辨谁为水吴兴王孙妙自知不讳前身为画师直将平逺苕霅趣冩出滉瀁金焦奇老夫手挈卢敖杖更办鸱夷五湖舫欲作寰中汗漫游即披此巻神先往

董村小隠歌

丈人卜筑董家村村中风物宛可论董家犹称孝子里丈人别作素侯门门前草没车马迹邻父虽过不争席数枝慈竹溪上青二月墙头杏花白蚕子欲帖千芳齐习习春风生杖藜人如畏垒无惊辙业学尸乡不养鸡有田七百但种秫酿得新醪如刺蜜榖在何须用虎防杏成任自从人乞有子策奏天人奇回头却笑昌黎诗男儿遇酒即快饮人不识安用天公知

吴孺子游人间仅一瓢后破书此慰之

吴郎手携长生瓢自云巢许同消揺偶然洗颍瓢破碎赤手向余不得骄男儿有身差足慰况乃生无向平累揖予竟作汝南游别有壶中贮天地

题大石聨句巻后

吴中大石一片石岝■〈山上咢下〉穹窿俱辟易芙蓉夕照千丈红明镜朝吞五湖碧学士词场老供奉四子讲徳皆其匹苦吟石鼎聴蝇似豪气城南鬬鸡敌欲将八百骊珠颗夺取三千龙剑色李甡太仆北海后此书谓得兰亭脉题押人人满骞亚褒评字字袁昻直钱郎画手真自好三尺生绡拔山力已令中郎见典刑不作无盐难饰画问谁购者复谁氏凌君夙抱临池癖掣得吴兴白练裙换来昙壤黄庭迹我歌此巻一相赠前辈风流宛如识若到君乡莫轻展恐压岘山游不得

歌赠程孟孺

程郎少年雅好奇万事不得胜临池指端虹霓出钟鼎眼底屃赑腾虬螭有时屈笔作小隶荐季直表麻姑祠东游吴会访八法祝文逝矣不可追担夫争道大娘舞屋雨痕漏夏云垂此曹端岂为书出一触万解吾真师小舒大宻有奇际内擫外拓无专规老夫强作解事语腕中有鬼奚以为程郎书成复自疑世途往往轻毛锥纵然投笔要尔去倘冩百尺燕然碑

崌崃歌题画赠张中丞肖甫

帝遣鸿蒙奠西极擘作崌崃两拳石南含女几万迭青下注岷江双练白峰顶平悬日月观泉端对冩烟霞色严道之阳絶紫金勾檷以往无白璧岂谓扶舆歇灵秀固知真宰锺词伯中丞昔时此中居麢■〈毚，大代兔〉为友龙蛇俱空庭种药成书带大鸟衔鳣非■〈执上鱼下〉鱼铭就孟阳输剑阁赋成得意荐相如南山猿呼北山鹤九折驱车亦不恶二华星窥一帐褰三江雪喷千帆落宾从如云拥朝暮旌旗合沓横寥廓犹自踟蹰思锦乡莼鲈乍发步兵狂东吴王孙画岝■〈山上咢下〉（钱叔宝吴越王孙）西蜀公子神飞扬（杜诗天上张公子皆用太冲赋语）初疑笔作蛾眉妩便欲身依白帝傍野夫为挽中丞住不作中丞意中句文成赤松事已逺壮武青萍喜初遇况乃潘舆处处安何烦却返王阳驭

石公山观日没月出歌

我登石公山其颠据湖心东西两轮对出没东轮黄金西紫金紫轮冉冉破天碧羲和鞭挥六螭息霞使云君俨犹扈金支翠旗光艴奕少选东轮际空起万顷冲波波欲靡稍出为钩渐为玦余光如练俄如绮狂夫举觞觞不空时有五彩行其中半岭初收火齐镜千家仍浸水晶宫笑谓此两轮中藏赤乌白兎搏弄千古万古今夕落吾手匹如冝僚能使丸上复丸下此湖自称等溟渤往往双眸际穷髪那知若木与扶桑只在三吴一杯阔若论邹衍大九州岛更有诸天千日月六合之外多可疑君但快饮莫少稽侧耳徐聴鸣天鸡西轮欲东东亦西

泛湖风浪小横嘲诸同游者

包山老人出山早老去忘却包山道曹子须髯枉如戟瞥见湖波惊欲倒乌衣从季酒不停少停一巵面即青张郎画手空自好闭眼不敢酬山灵李生北客黄少年倚醉强作东风颠谩道洮阳能破浪从它安石也回舩野夫翛然神独往吾弟酣歌气逾爽但使人间无二王何人狎作五湖长

此翁篇再赠陆丈

此翁杯勺不近口种得秫田都酿酒此翁杜门时避席毎留王生竟日夕咄嗟水陆俄满筵罢饮萧条仍立壁自矜画理妙通神肯挂侯门壁上尘青山到处身为主黄菊开时家不贫王生夙縁真自好携翁画归还醉饱为问支硎地有无买田筑室将从老

况子行答吉甫叅政

况子髙眠药湖干九日散髪一日冠眼前浮云冨贵薄笔底白雪交游寒二千里外飞尺素十八年前论寸丹男儿意气当如此区区得失那足齿纵令骂坐灌将军岂有酖人羊叔子世上流言穷自定吾徒傲骨生难已君不能扬舲下建康我不能张帆上豫章长江浮沉恨书驿落月梦醒愁空梁豫章宗人贫孟尝余生少贵输柴桑大儿文举小徳祖野鹜可似家鸡长君知犯斗双龙剑元是吴工冶后霜

栁公权行书禊诗后序巻

永和一叙笔神絶遗刻居然走千古兴公文是掷地声安石诗为碎金语羣贤尔时气争王那应零落同尘土绢素风神出豪鸷栁家新様畴能覩锋距宁登由也堂委蛇耻效邯郸步呜呼开元以还骨格变诚悬亦是书中虎不辞倾槖为买将欲傍墨池追定武君不见鲁男子矻矻可畏哉自云善学君之祖

孙郎行赠云梦山人斯亿

孙郎状如紫石棱虎头传神谢不能衿裾潦倒颇自厌瓦砾往往从人憎胸中一寸贮全楚下笔纵横破万古白雪寒从郢里偏雄风髙向兰台吐乌纶折角屐齿倾入门小儿呼自惊少选长歌出其袖虹霓缭绕天峥嵘若道孙郎不好名何得千里寻王生若道孙郎好名者何不北走长安城男儿有眼岂在面世途耳观那足羡眼中之人君自见

白石翁画赠吴文定山水歌

君不见白石翁墨花破万纸散落世眼中其间方寸地贮一太史公是时太史称吴侬三载磊块蟠翁胸太史趣朝天青雀凌春风有泪不作李都尉有赋不拟江文通直将三寸管五丈素冩出江南千峰与万峰尽收蜀锦囊压倒太史之奚僮絶壁直上髙穹窿呼吸似足开天聪忽复下坠数千尺俯身欲入鼋鼍宫意者径路絶乃有云霞封万古不尽流洗出玉玲珑侧耳将聴之疑是缣素间迸作羣靊霳长飙无形百草庬茸列缺崩崕吐出恠松歴乱羽葆屈蟠虬龙将崩未崩石似舞欲断不断桥飞虹乃有词客酒人樵青钓童或骑蹇驴或驾轻舼或蹑■〈虫葛〉屐或策短笻高者穿木末若蜚鸿下者蹒跚勃窣如孤豵两仪不能主乍辟而乍蒙二曜不定光倐西而倐东木栈与鸟争道人家拟鹊开牕渐穷至杳霭但有去路无来踪犹云纸尽意未尽乱石拳点波汹汹真宰泣诉神无功太史不能长将向天去流落人间成楚弓翁亦召主城芙蓉但令居士缃几上秀色欲滴青蒙蒙击节董源陨涕闗全笔底一扫倾宗工沈翁豪翰何其雄呜呼隆凖之孙岂必隆

将抵浔阳戏作短歌

逾月不啖东家猪又不及买武昌鱼槖中干菜配浊酒日日看山还读书男儿三十兴阑悬赤芾及至之官垂五十欲辞白髪头不能纵脱青衫泪堪湿为龙为蛇心自知呼牛呼马那敢辞有书且作老愽士得酒便唤高阳儿

弇州四部稿巻二十一


●钦定四库全书

弇州四部稿巻二十二

（明）王世贞 撰

○诗部

△七言古体四十二首

庐顶放歌

匡续先生几千载周颠僊人安在哉闻声便唤竹林寺见影顿筑文殊台浮云四起忽无地举足歩步愁莓苔吴越应从下方出岷峨别向西天开拟呼圣灯照迷去更借铁舩凌汉回山僧一笑挽我袖何如且住倾三杯

城西书屋歌为赵中丞良弼

使君不能诛茅汝水濵又不欲踏汝宁尘以兹但筑城西屋买断桃花三月春使君读书破万巻一上公交车成鹗荐毋论猿鹤怨后心纵有云山梦时面即今休沐暂为欢里人恐惊獬廌冠西门令尹过从易东郭先生杖履难王子一为歌书舍更遣钱郎与君画展罢烟霞四面生歌成飞瀑南牕挂使君百邑上头居天子时时赐玺书但到会心聊一看何须不食武昌鱼

题孟里图寿尤母

尤郎颊铁虬髯红矫如峄阳霜下松手携客图孟家里归寿阿母觞春风孟母三迁去其故尤母却守先人宫啖子不必东家猪食亲不必兼鱼熊义方但就养志好圭荜也自春风中

题赵承旨陶令像鲜于太常归去来辞赠致政太宰杨公

陶令生平兴萧瑟到官毋过八十日五株杨栁胜栽花百畆公田都种秫拂褏长歌归去篇舁篮岂是膏肓疾世事从他三复四生儿任昧六与七却恠渠祖长沙公婆娑八十讳称翁即论运甓铃阁底何似抱瓮春畦中孤剑雄扶江左日一丝髙挽义熙风忘年自识将军意易姓方怜处士忠千载从人论行止谁似闗西杨伯起力在寸心输社稷功成余事施山水未老能抛太尉章得归即号柴桑里五男却是五麒麟海内俱称万石君今去山中看宰相由来平地有仙人吴兴才子工冩真渔阳老手书絶伦风流一代不可即翰墨万古恒如新我题此圗见微向须从迹外探心赏长沙太迟彭泽速君臣道尽公当往

淮北吟

二月忽破三月来淮南尚可淮北去欲借春光寄胆瓶着花不见沙边树酒杯即防儿辈狎物色难遣吾诗遇似应官职解相趂其柰年光留不住婆娑老态时一生蓄育闲愁日千绪江左莺花了何限大抵英雄回首处

甲戌春暮再入都憩善果寺逢杏花作

东风吹车入精兰晨钟数杵鸡声残龎眉老僧来揖客慈云殢春春未阑墙东杏花一树白于霰时有流莺啄花片我自惊逢今日花花应不记当年面莫言花落不如人人老能如花更春唯有江头探花使祇今还作踏花身流莺欲答忽飞去怳忽如歌旧游句但使新丰酒价平老夫得住聊须住

王太夫人七袠

王家琅玕一何众大母春云箨中种八子俱为荀氏龙诸孙三见河东鳯是时太仆归其乡舞衫尽出宫罗装琅琊酿泉春正美好奉潘舆万岁觞

赵承旨天闲五马图歌

吾闻天子之乗有六马五马无乃诸王侯飞黄一骨立天仗兹白廿足闲清秋有金不敢将络头奚官屏立气致柔玉毫如霜落劲刷俶傥暂摄归优游银槽苜蓿露不收緑波溢吻芬锦鞴悬蚕齿戛快自酬宛如双虹籋云浮功成身贵人不知奉车骖乗白玉墀君王纵复日三顾此足敢忘追咸池吴兴学士曹韩师冩出蹀躞千金姿得非饮至平南时数百万匹皆权奇呜呼渥洼之种悲不悲真龙却走阴山垂

沈翁归自给谏迭石为二山居之后卒而其子叅议君颜其斋曰存石志不忘也王子为作歌

沈翁昔日补天炼五色天漏纵横完不得且从河汉觅支机肯向陵阳泣含璧一拳气夺二华青双岭寒分洞庭碧似压郁林太守归况负奇章相公癖翁今已矣石尚存内史不忝翁家门尊者衣冠拜称丈余者罗列皆儿孙肃然乞我一诗去欲披薜网穿云根呜呼漱何必孙荆齿冷何必夏统肠渴何必王烈髓饥何必鲍靓粮若翁有官不终日男子立骨须坚强嵜嵚磊砢俱无妨

得魏懋权书却作歌呼之

戊辰十月赠汝诗忽汝诗名加我大毎争赵璧輙光彩及愽燕金多坎坷蹉跎国士心内私卤莽时人眼前过汝弟何由玉刻名汝书空自珠生唾六月挑灯启椷读清霜片片灯前堕男儿得意失意在一时蜥蜴行氷应龙卧老夫中岁罢膏沐晩得承恩髪如剉兰陵美酒鹦鹉巵将汝愁来为汝破

史锦衣李勲卫邀饮显灵宫分体

缇帅不踏金吾门子侯不爱平阳勲丰城巷西买山色日有山人来论文其北琳宫创先代深林往往栖白云道流颇类陆修静有酒肯避陶征君二侯飞骑四呼召河朔故事君不闻氷弦再鼓动秋气银烛数行催夕曛老夫华髪忝祭酒醉客朱眼同叅军牕前系栁紫茸辔砚底飞华白练裙黄冠手捧帝宸翰彷佛五色烟絪缊茂陵玉盌亦自出乐通金印何足云桑田已解沧海变华胥倘道糟丘分明朝折简但致我得醉何必皆同羣

题白雪山房赠李勲卫言恭

凉公驱卒入蔡州白旄寒压银兠鍪有孙不冩云台色却冩吾家王子猷去年夜半燕中曙天花散入临淮署酒畔何山是玉山牕前几树真璚树主人鹤氅芙蓉巾亭亭姑射仙丰神寸丝立起洛阳卧词组能开郢里春王生迩来罢山水为君氷弦重绕指君莫问白雪楼鲍山址楼中之人人亦李君歌撒盐差可拟（于鳞有白雪山楼）

莫云卿以词翰妙天下一日而名动京师三事以降莫不折行愿交临轩之对策名第一寻用郭有道例入太学别余东归谓余勿以口吻笔札事人且如谢瀹之指口也感慨之余聊成短歌为赠

男儿功名在十指只字能倾洛阳纸除他丞相断扫门若个公卿不倒屣共道临轩第一人蹇驴依旧踏风尘自从元礼仙舟后处处诸生折角巾惟君与余交最厚临别傀俄指余口归去还穷禹穴书丈人但进新丰酒

题望云遥祝巻为袁进士母

君不肯学袁夏甫行年四十一环堵有面那容世人识早晩推牕拜其母今君射策已见收淮南白云望莫愁乞将千斛骊珠去颗颗能胜海屋筹

颜尚书送裴将军北伐真迹歌

天宝剑舞称裴旻盘马一决分千身熻如雷电缭四足圆若日月抟双轮颜尚书受颠史诀书笔暗与裴通神武功不竞国之耻五字欲扫祁连尘锥沙印泥纷并出大篆古隶藏其真悬崕吐溜忽百丈坠石小转回千钧渔阳揭地动鼙鼓尚书犹新裴已陈二十四郡委陴走扼腕浩叹秦无人不看李郭万人敌扶汝徤笔刋嶙峋呜呼小技何足论

领郧阳命出朝口号

五花小龙团墨勅生新宝钞鸦翎黒黄封饵合纷后随法酒三杯壮行色纵然才劣忝军镇稍喜时清偃兵革节度从他学襄様征南自古多书癖碧油幢底见故人唤作麄官麄亦得

瞻美弟授太医院幕职时余有郧襄之命同归至江口而别占一歌为赠

少不欲作赀郎若黄次公晩不能举明经若菑川翁公交车旦请暮召试唯挟轩岐书一通乌纱角带绣练雀小驷许踏长安红无且药嚢日提冦何似甪里采秀商颜中东方小遗建章殿何似陶令醉卧北牕风耳边三妇但歌艳眼底五陵谁解雄有冠不必挂神武留作漉酒归江东汝兄开府谩言贵挟影萧然下渚宫

途次赠莫山人公逺歌一章

山人到家仅四壁山人出门无一钱岑参我兄常建弟安能改弦媚少年长安笔耕何限子时清不夺朱门权山人失意掉头去幞被凄凉下广川那能比肩郭泰舫乍可寄鲙张翰舩吾伊新句不离口有似枯木号饥蝉少年齿舌利于戟展转千秋复可怜古来好竽非所论吾意亦欲琴无弦

过八公山作

八公昔事淮南王丹成不救淮南亡人言淮王上天去八公骖乗同翱翔不然五百余年后能使氐眼成苍茫白石依然白鼻马緑杨俱作緑沈枪晋祚灵长岂在汝呜呼女辈诚荒唐君不见淮南城外兵百匝淮南令公朝玉皇

雪后寿阳道中

寿阳城头雪千尺寿阳城外天一色双驱候骑玉初破一点饥鸦青不得当时车骑飞渡淝八公草木皆旌旗若令覩此璚瑶树却忆侬家儿女诗

过固始许忠节公祠

朱邸殽烝伏兵发少年使者眦独裂建礼门前一腔血飞作彭湖斗间铁义旗十万横江起忽有长虹穿贼垒一时缚累如缚豕逝者人耶生者鬼龙章再锡帝宠稠犹闻曲突心未酬不令长孺寝逆谋汉阙要挂吴王头固始祠中栢色古父老椎牲考钟鼓南有孙侯北有许令人扼腕悲壬午

癸酉冬余迁岭右阻大风江上武陵梦玄子于信夫轻舟过访剧谈三宿而别甲戌冬余领襄汉节甫之镇而信夫书至矣余且将有太和之登信夫能修江上故事蹑屩从我乎歌以招之且纪旧事

北风吹江浪黏天岭南方伯夜不眠床头啾啾泣龙渊忽覩一叶凌苍烟中有虬髯赪颐鲜鹖冠鹿裘当风翩人乎鬼欤非耶仙武陵居士于梦玄两为循吏嘉隆年眼中不挂石二千归来拍手桃花颠自云百愿早已捐唯不忍割龙门縁剧谈三昼舌本穿骊龙颔珠乱唾舩缓颊坐夺冯夷权我自鼓柁吴淞边君亦西归渡沅川三方鹊印书生悬此事岂足秦人传芳洲兰芷若可搴青鸟衔送麋台巅今我太岳寻真诠倘有乗蹻飞我前虬髯赪颐人依然把臂并驾双虹軿毒龙脱衔饱老拳叩阍且上天公笺乞汝十顷耕芝田

陈丈子兼自蜀右辖谢事归数辞征召养性自适唯词翰流传人间耳今年七十而神明愈茂时余方填郧襄未能趋贺赋此寄懐

陈翁自解西川事里社浮沈十余岁家中丈室呼已寛门外扁舟多不系春花秋月长有余石湖虎丘恣所如凭将尺牍名惊坐留得元方客下车昨者亲闻相君说正始风流元自别羊裘欲访恐不知羔鴈虽饶或虚设红颜细腻苍髯虬健脚翻使方卭愁足下今年政七十可作栖栖周益州

思归吟

庭前众枯得春发不病胡为但忽忽乆成清世齿外人可作时贤眼中物千言辨讳讳柰何六州铁铸错更多今朝中酒昨朝醉西邻哭死东邻歌男儿扪腹一太息安能低眉望颜色仕宦宁堪生耳车归来亦岂无瑕石不烦公家费俸钱亦不愿使篇章传支颐抱膝看山色更有一计销残年

武当五龙歌

昔时五龙化五公口授睡法希夷翁恬然一境天地外晋汉周宋皆为空君不见南阳卧龙卧隆中鱼水万古君臣同定军山头塟龙蜕赤帝烬息龙何功呜呼五龙之睡睡亦浓左耳忽割不可踪龙潜龙跃各有会即使终卧谁知龙

武当道上所见戏成短歌

南阳少妇道人装皂纱蒙紒白帢方口诵弥陀数声佛手赍玄帝一瓣香有女求如南海相生儿早作绣衣郎堆箱越织重重锦拄栋吴粳粒粒霜孔雀纒枝双到老芝兰长砌玉成行是时玄帝征魔返十万黒帜摩空翔覆额难晞九阳髪徒跣长瘃修罗霜人间福地有如此明日幡然辞上苍即劝弥陀亦还俗毋烦接引向西方

武当歌

黒帝不卧玄冥宫再佐真人燕蓟中乾坤道尽出壬午日月重朗开屯蒙人间大小七十战一胜业已归神功乆从北极受尊号却向西方称寓公武当万古郁未吐得吐居然压华嵩是时岂独疲荆襄雍豫梁益皆为忙少府如流下白撰蜀江截云排豫章太和絶顶化城似玉虚彷佛秦阿房南岩宏奇紫霞丽甘泉九成差可当十年二百万人力一一舍置空山傍呜呼英雄御世故多术卜鬼探符皆恍忽不闻成祖帝王须曽借玄天师相发汉武空邀王母过髙真不显宋宣和功名虽盛毋乃晩混沌时来当柰何

苦热篇

常年游燕复游楚今年坐啸郧山阿常年六月犹褦襶今年五月头仍科六月褦襶不道苦翻道科头未易过赤龙频顿羲叔辔金翅欲扫尼连河未必襄王行暮雨由来汉渚有蒸波老夫弄水聊自解忽照霜鬓胡其多炎凉世态日千变焰灭欲火时成魔兰台大风吹汗漫峨眉积雪寒嵯峨纵令有梦不解到据梧斗室时婆娑天大洪垆销玉液柰此清凉一点何

赠李使君本宁之陜西分省歌

去年嗣宗客蓟门腰下宝玦贻王孙不知私语何所道但道阿戎胜阿浑汝忘少年我忘老吾弟翩翩诗亦好罢酒行趋长乐钟更衣醉藉津阳草忽传春色厌承明骢马骖驔下玉京是时吾仗渚宫节秦山汉水遥相萦紫微花开紫微舍笑捻金鱼紫微下年同北府荀中郎官岂江州白司马健儿投笔不足奇翻手覆手在一时第栽梧竹棠阴后应须还汝鳯皇池

挽洞庭渔人孙仲可

孙仲可者讳冝其父按察副使世其徳靖间名臣也仲可少举乡进士有声一再上南宫不利遂弃去扁舟斗笠放浪江湖间因自号曰洞庭渔人人呼渔人则应呼前进士则不应也诗自汉魏古选以至少陵歌行近体靡所不合文奕奕有二京风仅踰下寿以卒海内闻而惜之余游楚与其子斯亿善因追为洞庭渔人挽歌一章

孙郎气压任公子欲截长虹作钩使帝忧三岛逐浪飜不遣神鳌受其饵归来却作王弘之无鱼可卖称渔师洞庭黏天八百里处处轻舠系酒旗人间限满不肯住忽逐琴高上天去骊珠颗颗犹自圆鲸背茫茫竟何处蹇余欲探桃花津水逺山长愁与论椒浆但熟且须酹有子解唤芦中人

孙兆孺华阳巾歌

兆孺貌寝而学甚愽常戴陶隠居华阳巾客多为作歌纪之余亦和焉

通明玉京堕来身秀眉长额飘须鬒皎如野鹤翘鸡羣有冠却挂神虎门归来自制华阳巾皂角出没中茅云手抄隠诀名登真松风不厌旦夕闻后千余年有孙君自言曽受十赉文巾陶所巾鹿皮裙访我海上霏烟昏父老巷视儿童奔俱言神仙来试人愿孺宝此贻诸昆后有优孟能称孙

九友斋十歌

斋何以名九友也曰山曰水斋以外物也曰古法书曰古石刻曰古法籍曰古名画曰二藏经曰古杯勺并余诗文而七则皆斋以内物也是九物者其八与余周旋而一余所撰着故曰九友也九友得之有早晩亦有从余而游与留而不能从者其不能从者既日思御而从者亦倦而思归矣秋日山镇无事毎一及之不胜莼鲈之感乃成十歌所以有十歌者并余身而十亦欧阳居士六一意也

老誖忽爱愚公策大艑移来洞庭色玉峰英岭苦无价锦川武康差亦敌神鳌忽捧三巨簮灵鹫俄衔一拳石夜深沧海珠蚌开秋浄虞山佛头碧阴森古洞若无际窈窕穿中误游客昔称九宜堂雨晴雪月宜四时人云百事百尽宜纵令百宜百不知主人自逐襄阳儿一城斗大不纳节桃花笑折东风枝有歌且拟归去兮

其二

醉乡懒侯治生涯青山十畆水倍之弇州堂背一片绮不减卫府芙蓉池稍西九曲面山出怳若螺髻堆琉璃刺篙中流月破碎回棹小港花追随银鳞泼剌跳波响朱顶嘹唳从风移主人醉眠客行乐客眠主醒鸡喔喔早闻青鸟唤葫芦除却白衣无剥啄壶中天地不长情画里江山难着脚以兹母若归去来虎头为汝开丘壑

其三

老妻不需卖文钱稚子不索故衣穿跌宕豪翰凡几年狂搜酷赏贪夤縁成侯遗墨朝霞鲜右军惨淡如春烟永兴生色出指间河南精铁含纯绵白云秘授藏真诠锥沙印泥颜法全河东劲细铁线纒眉山而下可十贤鸾鶱猊抉龙蛇颠从汝晋楚复梁燕墨池笔冢芜欲田胡不归展彦逺编饱汝眼青腹便便

其四

玉匣昭陵閟真迹梦寐中山一片石颇从庶息见隆凖三米兰亭亦其匹太清楼头六巻余怳若清庙朝霞舒潘家古绛复入手色丝幼妇谁当如锺梁禅进美于玉虞欧李颜看不足饶输六一画舫斋更让二千金石録山长路逺难相依即汝思之胡不归莫言林下日会迟君不见幼安死贵信本痴一眠三日仅一碑

其五

虽有吴钩名龙泉匣之不试泣清鈆虽有蜀琴字松雪五指不惯同无弦何如万巻邺侯架天与双眼长周旋咸淳初刻班范史往往八法开欧颜其它七部可指数浮提漆渖苔文笺湘縢袭帙牙作籖清香古色时郁然老夫不愿乘赤鲤愿作白鱼游其间归去来饱吃三字成神仙

其六

我闻瞿昙四十九年说法无一法其如阿难总持成百夹鸠摩莲花舌本生玄奘舍利毫尖发白马东来象教崇青牛西去微言空成都玉局授书后渐与金仙相对雄光庭灵素不须病雅有片言为破诤但令世幻一切捐法宝玄珠炯双暎归去来何快哉两藏恰面湖山开我不能一麻一米骨作柴亦不能噉硫黄锺乳十二钗顾家阿瑛竖子尔亦解僧帽道人鞋光明藏中大自在有骨不借青山埋

其七

苦吟颇受天地疑晩节却爱无声诗丹青不知老将至何况区区冨贵为周郎冩情兼冩姿右丞妙理尤吾师烟江春嶂有都尉平逺秋山输郭熙莫将剩水恼马逺十二幅吐胸中奇吴兴心法归大痴蒙繁瓉简各有冝二百年来仅沈戴直取悟境遗筌蹄此曹十指解缩地能令四壁分四时归去来未有期箧中百轴争色飞汝车生耳手生棘曷不舍卧南山陲宗家故事知不知

其八

男儿有兴须有适生不愿十二金钗恒宻席床头琥珀如欲诉夜半篝灯压春滴梁园宝尊蟠靁文叔夜遗鎗斗天色碧筒泻出仍啾啾青眼传观争啧啧君不见舒州杓鹦鹉铛李白与尔同死生旧交零落渐已尽何可一日无二卿归去来万事平曲生叩门卿即譍

其九

西京以还十九首东周而上三百篇檀弓鲁论诸国策其言虽贵人茫然岂无五车载惠子尺炬并付骊山烟我生何幸雪未颠着成百二十万言毋论爱者似鸡肋在我亦足成蜗涎何必要什袭藏名山何必要咸阳市上千金悬归去来一壶美酒抽一编读罢一枕床头眠天公未唤债未满自吟自冩终残年

其十

汝今行年已半百红颜欲皴鬓强白人间治否岂系汝胡不归来长局蹐祗园山水天与开酉馆图书世希识苍松翠竹月何限酒美茶香春鬬碧行间字字挟风霜句里声声戛金石莫言七尺世长物借汝暂作千秋宅岂惟千秋借七尺九友凭谁吐颜色只今为汝进一言微吟浅斟缩脚眠归兮且夺天公权

文皇御枪歌

相传文皇御枪在午门中楼黼座之右甲戌仲夏六日世贞以朝退偕其僚得寓目焉枪以漆攅竹为柄有黒缨悬黒旌若号带者中绣列星之属枪柄为刃痕者三旌为矢穿者五按记称文皇毎遇大敌輙率骁骑冲中坚绕出敌后举旌扬之士争奋敌輙大溃此即所执锐也其明年兹日郧镇追成一歌以纪其盛

天欲大统归文皇徤儿挿羽起冀方隆凖重瞳美髯秀如云黒帜緑沈枪帜尾绒排七曜色枪尖铁浴九秋霜毋论此枪丈二尺尺刃能为万人敌■〈火霍〉如掣电长绕身袅若修蛇四生翼衔枚直透深阵后立表时悬伏兵色白沟河溃呼吸中金陵铁瓮无坚墉保儿身手岂不徤凡介岂敢追真龙紫茸甲雕赤骠死若论元勲此枪耳贯镞中穿悬昧白捍刃痕多断鳞紫星斗长依黼座边虹霓不吐太平年宁如汉祖斩蛇剑武库风多遽上天

友人毛仲章文学弃诸生隠居自适铜梁张使君有真逸之目须予诗阐之因成短歌一首

中丞积金倾五侯有孙了不挂双眸手携束书废箸出日与西京数子游自言生命无贵格半幅青衫消不得但可人传毛氏诗何须色喜庐江檄张卿采访过吴门与生意气时相闻手题真逸榜茅屋又见华阳陶隠君老夫月旦落人口那用区区寻敝帚纵汝于名未尽忘不在身前在身后

寄赠陆丈叔平时年八十城居矣

支硎旧居花似锦日日青山对髙枕栏中养鸭自呼名笼里焙茶仍第品纵令丹青妙入神懒与探微作后身但倾凿落天地老偶染侧理云霞新丈人畏俗不畏客丈人逃名名转迫骠骑门前聘难致鸡林市中购即得近闻颇倦襄阳耕共惊龎公初入城间从弘正语旧事雅嗣文沈称先生众中论交余最后毎得余言夸不朽肯向芙蓉池上游巾箱杂物皆翁有

偶成

叶公好似龙冀与真龙遇真龙一夕来叶公不知处楚猴重瞳那足论杀心枉自横鸿门亚夫望气四十里当面失却韩王孙

△七言小律

李驸马歌

花底红藤引碧油青春都尉正风流妆成弄玉俱调管埒就铺金对赌筹却笑大功坊里客犹烦十指觅封侯

其二

白玉双侵鬓底鸦含桃的的破莲花黎明澡盌金平脱薄暮温汤玉辟邪最耐内人俱国色不知若个是家家

出塞

玉门闗外草芊芊碛里沙黄上接天固扞将军频按塞车师校尉复留田自是书生无燕颔年年金印妬龙泉

江提刑宅歌者

使君歌管出逡巡白苎惊飞梁上尘曲罢愁他霜漏促相期一醉便经旬乍能阊阖寻吴子那可扬州作贵人

又

谁家青衣鬓欲皤秋天一曲胜韩娥初疑夕籁流银汉复似松颷冩緑波君问长安环佩客几人曽解聴吴歌

弇州四部稿巻二十二

●钦定四库全书

弇州四部稿巻二十三

（明）王世贞 撰

○诗部

△五言律一百二十二首

侠客

幸舍新弹铗屠家旧鼓刀风尘看不见意气为谁髙词组忽生翼此身如拔毛金张贵人里辟易鹔鹴袍

丁未计偕将出门夕

此夜不忍旦匆匆垂去家回看小弱女犹未解呼爷冻雪依檐草轻颷散烛花莫挥分手泪吾道自天涯

归舟风雨

短笛破空蒙孤舟黯淡中打篷霞脚雨鬬水石尤风少住投栖鸟无言数去鸿酒杯吾计在未拟哭途穷

放舟

偶然走马去忽复放舟归倒日鲂鲤集长天鹳鹤飞钓童竹枝曲浣女藕花衣莫作它乡乐江南春渐稀

大行方皇后挽歌二章

葆性専坤静论功夹日明恩将贯鱼重身为当熊轻寂寂春金屋沉沉夜玉城不须彤史述天语自峥嵘

其二

宻雨椒途浄伤云鹥辂兴深宫六衣卷导扇五华层仙驭何其杳神君不可凭还应从此日起观望昭陵

雪后入临大行皇后

振木长颷劲回空霁雪明河山俄改色天地有悲声苑树连枝泪宫鸦数点晴此时仙驭逺知复盼瑶京

其二

积雪映空明轻寒入帝城蕋珠飘榭冷妆粉委尘轻玉履惟传迹瑶台何处行梅花与栁絮知是总伤情

出塞二首

鼙鼓胡云旧旌旗汉月新何来飞虎将亲获射雕人白髪寻源早黄金结侠贫功成不望赏云阁画麒麟

其二

不断穹庐色檀槽压酪浆俄闻五校至去逐六骡亡蒲类天如赭燕支月似霜前军又铙吹生得左贤王

游天宁寺莫膳部偶过有作

驻马扶游兴招提背郭开祇堪吾暂憩不谓尔能来香饭青蔯供轻衫白氎裁宿鸦千佛子就掌莫惊猜

天宁寺大风雨旋霁

鴈塔衡颷劲珠林宻雨回昙花空外散天乐定中来龙出阿罗钵猊翻般若台何因占慧力孤月乱云开

游白云观遇锺了髻

行散到古院翛然遇真师落日澹眉宇清霜踈鬂丝饭温初煮石丹冷旧封泥嗒坐浑无语蝉声秋树枝

暮秋

十日不启戸秋容老自催雨虫寒上壁风叶夜侵苔药褁收仍展砧声去复来乾坤空阔意不为庾生哀

十六夜月不寐

瑶镜破踈枝西风敞夕帷流光岂不惜圆景渐成亏脉脉凭谁语娟娟静自窥故乡俱一点含意暂教迟

十七夜月独坐

有恨光难满多愁挂却迟凄凉洞庭树迢递上林枝故苑空机杼深宫罢履綦鴈风团白露愁杀独栖时

送王佥事先生罢官归

毋惊送君出直道迩难任讵是无知己翻然谐素心浮云看逝鸟幽谷冩鸣琴亦有临岐泪苍生望转深

其二

清秋怆行役况子罢官归落日芬兰佩西风凉芰衣迟迟为帝里欵欵向亲闱更薄湘累怨孤臣托罪微

奉寄华学士先生

共识承恩日为郎典石渠未须论失马已是遂焚鱼小径频回驾青山独著书无言同咄咄有梦亦蘧蘧

其二

轩冕岂不羡难膺千载躯独游成逺志新论拟潜夫世路知相左吾师亦太迂野鸥今不忌随意钓江湖

其三

自爱青山地毋嗟上苑枝我方占世道天欲重公诗往事浮云逝生涯流水知独惭门下客凄断马融帷

元日日有食之雨不见

日蚀王正朔千山一雨蒙人间今不见天上岂应同汉署惭宣疏（鲍宣有元旦日蚀疏）尧都想羿弓向来闻左史曽纪善言功

春日过李三于鳞小饮适谢茂秦至有懐伯承明府

乗兴欵柴扉相逢骑马归待予初下榻对尔欲忘机好客语中至情人书后稀悠然念离合徙倚度斜晖

有懐伯承因荅于鳞

自闻仙令去春雪下江闗予以友生感君其伯仲间援琴对素月流思共髙山頼有投珠意索居时解颜

荅赠于鳞

歴下多奇士夫君无忝之身应李白后书是伏生遗古调名堪小穷探已亦疑书来重嘘借吾更爱吾诗

玩小池金鱼

寂尔空庭步悠然凉意新倒池明緑树惊藻爱朱鳞聚沫縁窥食穿深欲避人不知濠上乐鱼我竟谁真

乍雨

细雨留髙树轻寒过小池剧怜初夏节却似晩秋时披荇鱼知乐凭轩鸟暗窥萧疎故园思徐步欲何之

雨后登白云楼

乗暇独登楼卷帘清逺眸无堪望中意翻益醉余愁云合山常暝烟轻雨乍收行藏吾自识曲枕信悠悠

闻大同周将军物故

絶塞犹骁骑中原失虎臣空余褁革志无复据鞍身动地千门哭悲风万马尘将星知未陨天子重推轮

其二

沙海长城断单于秋意深转愁新将令难识旧军心赤羽时传警黄金不可寻冯唐抚髀对今古泪沾襟

晓行西山从间道发即景有作

中逵暂改辙髙眺对苍然晓径松花合秋林枫叶鲜穿蹄出穴兎薄眦护巢鸢隠隠闻笳鼓无何蓟北天

送刘戸部之南都榷引盐

再徙司农秩仍分使者衣秋深槲叶冷江阔锦帆飞日夜军声急东南地力微汉家盐筴议待尔叩宸扉

赠汪生游辽左

壮志羞弹铗生涯问曵裾帝城不可住边塞复何如古戍霜侵早交河月满初秋笳吹又急容易鬓毛踈

游天宁寺

褰裳春出郭扶病强招寻自是尘中侣同皈静者心城阴催落日野色断髙岑何事诸天界能令离思深

送人之漳州驿丞

一官初拜魏匹马逺投漳海色家家雨寒梅树树霜云中下飞传天际出余皇赋就多蛮语能无忆故乡

寒食前三日出郊外遇雪有作

气候今年晩燕山雪片飞可怜近寒食犹未授春衣半吐花如落能歌莺尚稀长懐浴沂伴日暮咏而归

髙邮遇同年龚生舟次醉成

握手语未毕呼童且列筵停杯坐秋色看棹下江烟汝狎严城漏吾躭据榻眠不知何所道小别是经年

送王亮焘下第

北风吹马鬛寒色满貂裘以我未能去逢君不可留乱砧淮浦夜孤戍蓟门秋为有幽芳在何须叹薄游

均美兄之分冝丞取道归里

河壖置别筵把袂未能捐落日边烽出孤星海树悬干戈淹岁月舟楫任风烟直有连枝泪畴吟春树篇

其二

今日悟归计秋风空羡人尔同彭泽宰况展柴桑轮鸟雀稻禾熟云霞橘柚新倘怜缨组弟非为罢官贫

夏夕谢山人冯戸曹朱驾部伯邻峻伯于鳞三比部见过分韵得天字时谢将有行期

门巷髙轩过琴尊别思悬明珠动深夜白雪破炎天浊酒能中圣狂歌竞谪仙还欣竹林赏西傍禁城偏

过姚园作

姚园聊属我吴客自为羣白水秋先得青山雨不分藻飜鱼意乐竹静鸟声闻谈笑淹归马冲泥恋夕曛

张中贵谈武庙时事有感

老病张中贵曽陪内教场五营征介士六部选名倡白马平阳月琱戈青海霜怕归长信谒语语是先皇

初秋夜坐有感示于鳞

不寐宵声发孤吟秋色来闗城羽林骑钟鼓栢梁台世事文章逺乡心战伐催长安李生在犹可对衔杯

陵祀

松楸何不极复道见行宫剑佩千官月桥陵万马风地回山尽拱云合树俱雄白首先朝事伤心涕泪中

其二

回合宫墙出分趍礼数同夜归千嶂里春度百花中列宿俱垂野洪涛并在空出游神意肃石马自鸣风

荅友

颖考元工俗来讥阮氏狂诗何预成败酒颇碍行藏雄白元难守雌黄未易当先生但吟醉荅尔意茫茫

其二

稍为躭诗酒都忘世路难诗凭千古在酒放一身寛湿束豪雄小途深礼数安那能事斯语便欲弃微官

春日同于鳞茂秦集韦寺水亭分韵得重字

偶成春服始挟侣问幽踪芳草近寒食空林闻午钟惊波双鸟出迷路一僧逢欲竟名园者停杯感慨重

简茂秦

飘梗真难系垂杨未可攀君名去留外吾道是非间且白人前眼凭苍客后颜萧然一长揖诗句满春山

过秋曹后懐棘寺旧欢寄谢诸丈人

棘寺饶期集怜予齿最卑暮云催握醑秋雨聴弹碁攀附多先逹风流并我师不堪今咫尺相望即天涯

其二

兴爱提壶语归从欵段催落花风后径芳树雨中杯禄薄存交谊官闲见吏才未愁西省隔折简即能来

其三

忆尔郫筒酒来从蜀客船开尊须尽日促席解忘年懒即隗俄坐酣仍鼓跌眠只今云省夜茶椀对残编

闻卢生将出狱志喜

闻道游梁狱斯人实可悲红颜翻自累白璧转堪疑失意乾坤小孤踪雨露迟向来吹黍律开落竟由谁

其二

骨立卢生在羣销好自支膏焚独明日灰暖再然时鹦鹉元惊众鹪鹩未穏枝江湖去仍广勺水借恩私（生业已荡尽故云）

其三

此际狱中剑曽逢雷令非提携终奋迅拂拭有光辉一旦雄心托千年国士稀凭将报恩用不作化龙飞（谓陆令也）

送僧之楚

西来为传法南下岂离羣夜梵神鱼响秋空法鴈闻浮杯洞庭月飞锡衡山云若向黄梅去心香一寄焚

憩弘慈寺空上人房

下马叩空门逢僧礼白云为心一萧散别路自尘氛犬避昙花席鼯飡贝叶文大都论佛性难作有无分

许解元悼妾

带有同心在丝将续命迟泪偷埋玉地心折赐珠时解幌风从入钩帘月自垂安仁故亡恙不那鬂成丝

其二

天上仙期迫人间别恨深吹箫不同去步幄杳难寻入梦惊纎玉闻香剰郁金都将可怜意留作断肠吟

其三

十五绣鸳鸯妆成赠阮郎蛾眉西岭月鸾镜九秋霜小雨流苏暗阑风锦簟凉欲从天外觅谁遣返魂香

其四

云鬟白玉酥人道胜罗敷所念前鱼泣宁知别鹤孤同心悞彩繸如意妬珊瑚往日西陵栢萧萧长夜徂

夏日小理花榭漫兴

谢客冠长解抛书酒渐亲陋甘为圃问拙忆灌园人引瀑全冝暑栽花已过春忽惊揺落思高栁暮蝉新

其二

小树僮能接繁花手自修闭门疑在野积雨乍成秋万事何青眼诸公岂黒头还嗔妻子问祇为俸钱留

其三

落落孤松树空斋意敞然谁来醉明月独坐看青天解髪步兵啸披襟中散弦那能畏官长骑马问流年

其四

握管真凭我衔杯不让人风尘世已甚慷慨复何陈岁月持螯手朝廷食肉身无为互嘲诮各自有沉沦

送唐圜任福宁吏目

禄薄君休问闽天可计程呼儿看蜃市对客注鱼经岩雨任公白山云天姥青萧然坐州幕鸟雀下空庭

偶题

转目风尘色人间睥睨过官贫为具少儿病检方多时论俱戎马乡心几薜萝毋劳问推毂吾意亦从它

其二

案牍吾何厌形骸乆就拘聊因对樽酒相与得须臾宦路皆先逹诗名岂病夫乞归犹未敢清梦或江湖

喜师锡比部夜来自南留酌有赠

三载传书札相逢恐未真应门欢旧仆屈指问交亲鸡黍贫能具莺花晩更新相看素衣在天地乆风尘

遣兴

日月真萍梗乾坤任酒巵独行身外计苦思鬂间知得路车惊辙争栖鸟剰枝小儿能学语不遣诵吾诗

其二

浩浩乾坤里支离未可凭孤踪病妻厌髙卧鄙夫能归计乡音薄微官世态増讨论多战伐或恐在坚冰

长安初月

长安半轮月霜色满金河侠客闻刁斗天山一剑过横穿郅支塞归骑晓星多忽忆卢家女流黄欲罢梭

其二

青楼狭邪妇秦月照眉鸦荡子嫖姚幕寒霜作鬂花功成万戸赏莫向枕边夸西去金张里生来将相家

汪比部迁庆阳守问之

吾爱汪夫子虬髯凌紫烟诗仍我辈读官得众人怜北地逢贤守匈奴可近边几时驱马发雪里渡秦川

羣盗

赤子吾焉忍兵戈见緑林横行锋可近不杀意仍深江海思骸骨朝廷问腹心谁云大臣在家国共沾襟

其二

天遣文安盗狼山一夕风深恩是先帝急难有羣公身世吾何晩乾坤事未穷岂堪辽左戍吹角月明中

题东皋隠居四首

世路已知晚山花长见春曽为独醒者归学耦耕人小妇能蚕事诸孙理钓纶青天五栁下藜杖一闲身

其二

菰城秋欲老儿女亦欣然罢社金香酒迎寒雪色绵登场鸟雀下出市鱼鰕鲜兴发苕溪畔长吟梁甫篇

其三

偶来天目卧修竹自成居飞瀑面衡宇青山手道书花间谢车骑镜里出樵渔不学于陵叟桔槔恒晏如

其四

犊外收春雨松间候夕舂比邻过流水燕坐数诸峰白帢野人狎篮舆刺史逢愀然云色变或恐出从龙

天宁寺同诸子饯别公实

上方期不住初地已成賖握手苍梧阔题诗白日斜坐深闻圣乐别至散天花归向曹溪路新诗悟后夸

其二

白足逢髙侣黄金说胜縁雨时龙象出星外佛灯悬斯物能千古吾人各一天还应斗间气相望并森然

夜饮柴生

吾晩躭刘毅枭卢一掷回天风吹帻堕海月趂杯来醉习时人态狂容傲吏才思从市中侠走马度章台

濮阳李明府自新喻再寄予诗兹以觐事驻城外属时禁方严不得出视怅然有懐

晓露沾鳬舄寒星识鴈臣君行濮上路予忆郢中人河岳成跬武天涯岂比邻解严须努力春事日方新

■〈禾龟〉江

秋江有殊色木落芙蓉鲜飒尔一鸿去天空波淼然偶来维檝步忽忆伐檀篇欲采谁堪寄徘徊空自怜

送张虞部伯启左迁常州别驾

与说当年事孤臣奋欲飞乾坤淹带甲风雨促征衣事定殊文武权归互是非所论宁逺谪惜尔寸心违

其二

国难征兵日君恩佐郡年郡横秦望雨兵入蓟门烟众谓波相及吾知道固然还期保障意兹地股肱偏

其三

冠盖无容地萧然一郡丞孤帆下扬子秋色满毗陵白日垂难问青云傲可慿汝能勤抚字夫岂愧飞腾

其四

把袂翻轻别沾膺自感时主恩迁地近吾道小臣冝月逈延陵剑潮平太伯祠古人崇退让今子莫凄其

正月十四日夜同茂秦于鳞子与子相集灵济宫公实馆分韵得灯微二字

欲暝天全白将规月渐升龙衔员峤烛星灿紫微灯绮色深三殿钟声散五陵醉须携兴住春事日相仍

其二

夜色瑶宫映华灯玉树依参差见花发歴乱觉星微禁籞通沉火仙音度羽衣还看醉来夕缇骑禁全稀

早春同于鳞公实访谢茂秦华严庵

吾与二三子行游览物华暖仍幽径雪寒未给园花客熟能为黍僧贫只施茶更愁归兴促骑马问人家

其二

白社迟安石青林叩逺公乾坤吾辈在身世几时同草树寒辉后松杉暝色中重来应烂漫一笑虎溪风

客有秦生者尝尚鲁翁主后流落死京师其友李子为治后归之

昔侍灵光日红颜白玉珂恩深百岁少贫至一身多故旧生涯在悲欢隔世过还逢脱骖者沾泪向江河

问讯梁公实

问讯梁公实声名未寂寥病何闗药饵贫岂任渔樵十载能吾辈同心正乆要边书况昨日散捷紫宸朝

其二

汝病风尘外吾衰景物中词人歌太乙酒客卧新丰弹铗心犹嗜驱车路转穷飘然五噫咏天地一梁鸿

悼亡儿果祥诗十首

得汝三年内那能一日忘谁知浪惊喜翻为助悲伤处处难开眼时时总断肠病夫骨髓尽未数泪千行

其二

一病无旬日奄然丧此身何心吾在世无计尔为人昨抚犹如玉今看已作尘平生娱弄物触着暗伤神

其三

眉目真如画聪明解读诗见人为礼法依母倍恩私事事俱堪系声声未忍离不眠仍起唤星斗夜空垂

其四

月月山东使平安两字存昨来见书到半是忆儿言汝爷心已折汝祖念弥敦说到伤情处青天日自昏

其五

动止能如意欢啼并可亲纵无千里足堪慰百年身得食先分姊更衣必示人难挥汝爷恸闻者亦酸辛

其六

不禁西河眼悲深渐欲枯逢人失应对散帙强支吾颠倒还疑梦依稀或类呼谁将二女慰转见一身孤

其七

见汝娟娟静谁能不解颜身唯识燕市骨仅返吴山痛入啼呼外逢应梦寐间如怜泣成血他日见探环

其八

芝兰春已折庭馆昼空沉判老江湖骨难窥天地心入门伤几案跨马畏朋簮欲问容身地茫茫不可寻

其九

可爱俱无迹唯余一痛伤招魂归杳旷追路失苍茫万事甘人下余生怕日长泪痕罗幌底斜月映如霜

其十

慰藉诸亲旧殷勤强破愁斯文一身在逺道二亲忧感极神俱竦声吞泪复流忘情岂我辈分已愧庄周

公实能数学未许予上寿也书此自解

聊寻攴覆者何日尽予年万事俱人后那能此独先汝云无蔡泽吾道岂彭籛不见青门土千秋谁更贤

子相在告以诗问之时予抱沉忧之疾乆矣

吾乆违朝谒君何抱病同诗成无万事吏任有羣公今古荣华外行藏感慨中想应填巷辙门掩白云空

其二

尔病犹能赋挥毫捷有神浮云愧知己细雨向吟身伏枕谋逾拙缨冠性岂驯倘怜长醉意不减独醒人

入临皇太子

蓟北逢春尽千门积雪多忽闻俱痛哭竟已接讴歌月隠中峰岳星摧幼海波可如王子晋骑鹤一来过

送戴同年令闽

怜君似安道而我愧王猷清夜数相过玄言时自酬宦游轻别路作吏更南州山阁荔枝熟毋忘西北邮

送钱大

钱起名儒术兼为医者师论心或不愧縁病得相知乗遽君何往飞觞醉不辞莫言离别易看取鬂边丝

初赠谢山人山人时馆亰山都尉

斗酒谁相劳髙斋此独醒暂依中禁脔不作五侯鲭下里传春雪髙天动客星平生厌冠盖对尔眼能青

春日同李三比部有懐伯承明府

佳日试春酒停觞南望频偶因文似者偏及意中人入夜青萍合连云碧树新空为可怜语天际竟谁陈

送彭进士谪江右

何处滕王阁遥维八月舲雨飞南浦緑云入大江青忆逺慿春树占程问客星待君重有赋慎莫恨飘零

送张子训导临江

有客南州彦栖迟剧可怜一官新白髪十载旧青毡朔雾浓行色春风入暮年剑光何处发玉笥倚南天

赠张内翰还楚

洞庭八百里春波正渺茫谁将木兰檝君是紫微郎柱识留题字衣分旧赐香毋为恋芳草乆已待长杨

送周子仁淮安理刑

春波沙岸青之子独扬舲淮楚开雄镇东南候法星月明乡树出天阔暮云停予亦栖栖者骊歌未忍聴

送钦水部

岁晩轻为别轺车冰雪遮君才何水部予咏折梅花兹地衔舻集为郎转饷賖如逢讯南北憔悴总堪嗟

其二

青盖白云艭尚书水部郎吏迎花底绣牕发镜中樯不废穿林屐时悬爱客床还思蓟门饷飞挽正相望

送徐生南还因讯陈员外

挟策辞燕市南州有令名白云帆际色黄鸟席边声裘马游将倦兵戈气未平共夸能似舅为尔忆氷清

弇州四部稿巻二十三

●钦定四库全书

弇州四部稿巻二十四

（明）王世贞 撰

○诗部

△五言律一百二十二首

赠寄史生（生与黄子俱为齐梁体）

近来称艺苑江夏尔为双湖海风犹劲齐梁意未降汝聨明月璧予泛白云艭何日探奇字花间倒玉缸

四月一日同于鳞子与诸君水头放舟六首

何处园池好唯应西郭偏惜当春后日狂爱水中天瑇瑁涓人马葡萄上客筵那能不深醉北望有风烟

其二

朝来寛请急醉宿亦无妨舟楫青天近林塘白日长浪花鱼自起风叶鸟难藏忽有吴歌发沧洲意欲狂

其三

繁坞疑春在空塘得暑迟长年木兰棹游女竹枝词万树声俱发千山坐觉移飞觞予不厌促骑尔何之

其四

走马长安陌放舟河水濵风光余澹荡天地此逡巡住暂依芳草行看破緑苹无妨迭鼓吹不起汉闗尘

其五

歌管能回日轻舠自任风人家渔网外山色酒杯中心事欢仍见年光醉未穷褰裳吾欲涉菰际忽惊鸿

其六

醉客双眼白繁花一树明乾坤凭去鸟日月问骑鲸悬沫星溅跃轻飔浪熨平此中龙穏卧或恐夜珠惊

后九日重与应李诸君水头放舟

为有沧洲趣重来肯厌频溪鸥浑狎棹篱犬不惊人物色时能改心期日更真仆夫毋太促吾醉欲经旬

其二

韦曲看如故髙阳侣半非清朝耕钓逺公事宴游稀宾主忘分席阴晴数换衣夷犹竟日暮聊与咏而归

其三

此醉吾何惜沿流亦快哉山光入返棹水气促行杯岸帻天云合酣歌海日回风尘能傲吏朋旧任微才

其四

旬日乗休沐芳洲緑渐迷菰蒲疑水落禾黍觉天低泛与心偏在浮生众岂齐看他冠盖客斜日五陵西

夜集有懐谢茂秦分韵

故人元不乏犹问白头翁此夜漳园赋谁当谢朓工小儒矜倚马薄俗谓雕虫尔自黄初际翩翩作者风

其二

被髪长安市乾坤一啸歌歔欷吾辈晩跌宕世人多短褐春仍在新诗老任过祇应西望处残月满漳河

寄万郎中恤刑楚中

似尔飞章少看他属传同星辰南纪阔雨露帝乡公蹑履衡云外裁诗峡色中苍梧去无尽恐晩北来鸿

其二

闻道衡阳使真能鉴覆盆凄凉汨罗水呜咽楚臣魂一代心仍屈千秋赋自尊如堪荐兰芷芳意信乾坤

端午

亦自酬佳节何当病故侵彩丝从女竞蒲酒頼妻斟时序他乡物风尘倦客心放舟吾旧侣应向越江浔

其二

抱病无端午惊从稚子传折蒲聊旧俗续缕更流年佳客频攻懒狂夫只爱眠山公使归说箕踞栁阴前（子相考功来约不赴）

病中于鳞子与公实子相夜过

此日羣公过能令稚子欢珠光海月动剑色夜星寒牢落千年在浮沉万事安时人归眼底世道总眉端

其二

平生语不尽兹夕罄相逢意气扶衰眼欢呼失病容公才竞班马吾道岂夔龙忽忆吴山月云深万壑钟

病中承三子各以五言二律相问率尔有答酬于鳞

吾子篇章贵经旬思一搜长懐愧薄劣不敢问迟留白日斗文动青天璧色流野夫何剧喜万象总深愁

其二

落魄吾仍在沉冥尔若何即容双眼白转见二人多燕市轲离辈沉酣亦笑歌愁还付天地名不废江河

酬子与

一榻専吾过春风细讨论子桑容被髪泄栁故应门抱病雄心改违时大雅存诗来重嘘借未敢对人言

其二

斗酒相劳苦清吟未寂寥岂应躭落魄或自厌扶揺礼乐穷逾逺迂踈病转骄子其称籍籍吾欲付陶陶

酬子相

媺人忽相赠佳句比南金客讶山涛札予知湖海心已能苏病骨不必问知音把向中庭诵明河秋色深

其二

但使频辞病吾生乐自偏已无官长束兼得故人怜雨色残虹外乡心过鴈前纵有躭诗癖年来实怕传

吴人杜惠由小侯弃官归卧好谈玄理余时避地过从甚得赋此赠之

何必避名姓雅无廛市风少年结剑客中岁礼壶公白石贫家事青山静者功买田从此约俱卧五湖东

其二

岂谓窜身地过从意不孤以君初厌武要我亦逃儒细雨蒲团坐荒畦竹杖扶自言唯一事频累酒家胡

白河道中

极浦明鹅鹳天空双橹哀河流树杪出山色雨中来惊鲤超鱼网归鸿度酒杯推篷坐箕踞乡思亦悠哉

其二

予亦金鸡使聊乗青雀船平生托湖海此际失风烟野色纾长啸渔歌起扣舷故人谁赠我司马壮游篇

病承公实诗问率尔有酬

相逢尽年少那可问投闲偶尔弹流水知君念故山青云谢腾踔明月冩潺湲昨夜罗浮色宛然眉宇间

重过张太学因赠二首

忆昨丁年客聴歌子夜长葡萄浓不泻琼树俨分行别思花如霰归途月似霜重来但立壁蜗迹在胡床

其二

万里皇华节殷勤委巷寻向来逢一饭兹意失千金易忆穷途事谁余往日心茫茫燕市筑曲罢几知音

见徳州李帅谈边事有感

秋色大荒甚单于吹角时移营千障急转饷九边迟国事俱黄口材官几白眉向来歌舞地回首半疮痍

与周叔夜论诗

近来称作者屈指问知音骨格谁真近声名尔自寻中天秀岳色大海郁龙吟一出无今古时才总陆沉

中秋夕沛河泛舟

玉镜中天挂金波大地流河明千树色秋满万家楼逈夺鱼龙卧平添乌鹊愁故园卢女瑟应复问刀头

其二

万里人初半三秋月正中天清凉似水江阔静还风玉借蓬莱馆珠悬碣石宫时闻沛儿唱犹数汉皇功

新河道中

谁遣风尘里沧浪意不违波光一雨合秋色众山归乍可渔竿老那能马足肥长歌向林薄红叶尽飜飞

将渡江泊仪真即事有感

海色将秋逺潮声挟雨振地严催鼓角帆逈入星辰薄禄偏为客他乡易畏人宁知一水外日夜有垂纶

丹阳

垂晚丹阳道髙秋白下船人因乡语狎吾岂宦情偏野酿浮橙緑香稉入鲙鲜向来看雨色衰草蓟门天

将抵家有懐云鹄给事

与君终日醉犹恨故山违天欲塞鸿尽秋先枫叶归青油使者舫白苎女郎衣总是江南乐乾坤旧侣非

其二

地入长洲苑天回锦绣乡归来虽慰藉朋旧实凄凉万事存知已孤臣易断肠祗应青琐客南望或停觞

赠张节计偕北上遂访歴下生

自别李生乆乾坤吾不容汝才今倚马于辨复雕龙一见时名失千年国士逢当令蓟门树不复响秋蛩

闻京师诏下志喜

斧钺严清禁风霜动紫霄向推聊试鲧终殛岂惭尧逆党谋全折骄兵气欲消普天欣止战吾计可渔樵

其二

此日欃枪扫何云落将星中原无战伐髙庙有神灵一代家仍赤千秋史更青当知窦车骑勒碣尚垂铭

其三

将相须才致时来亦偶然国威推毂重君宠解衣偏白刃宁求敌黄金自有权汝曹判一死天地正风烟

其四

闻道将军第荆榛车马稀交游愁姓字部曲掩光辉日月明何损君亲计总非陇西羞李氏敢道汉恩微

题画

卜筑人间逺沧浪秀可餐长天一鸟去明月数鸿残何处迎风奏流音度逺湍匡床醉欲醒秋色不胜寒

阻风湖口

雨色千艘转涛声万马驱河山归惨淡天地失须臾独坐思舟楫微官任道途何堪一羣鴈失侣自哀呼

其二

津吏迎相挽孤帆尽日稽束云淮县小崩浪楚山低风雨千灵集乾坤七圣迷长安不可望畏路重含凄

仲冬六日江比部来言昨君生日也予始记书此自解

忽忽吾何有纷纷强自支生辰公牍过佳节故乡知窃禄难轻引为郎敢望移西京珥貂客白髪总■〈扌弃〉垂

雪后晨起小酌有作

一夜大荒白孤城吾眼明僊人吹玉笛飞步下瑶京细酌千愁改冥搜万象惊古来得意事岂必勲与名

过比部朱丈射陂草堂二首

客有孔融刺君还徐穉床著书深草色悬璧竞湖光意气寒温简郎官岁月长踟蹰醉将别吾意未能忘

其二

入君宴息处香气似禅居趺坐心相语真文手自书青天裋褐素落日巾柴车不道身犹贵山人恐未如

长至前一夕丹徒道中

积朔疑无际微阳始渐临漏偏今夜永寒自客途深剑佩仙曹梦衣裳稚子心那堪更飘泊拥被独愁吟

渡江即事有感

吴楚一江合风烟万里开秋天鹦鹉笔日莫鳯凰台流落犹惊世英雄始忌才如何对玉轸弦絶重徘徊

除夕

乆客家能好残年日怕归鬂毛余感慨童稚转光辉目与闽云尽心随蓟鴈飞酒醒予梦破遮莫问朝衣（家君在闽）

北使至有感

在野将成习降心欲近禅人来蓟门雨吾醉阖闾天未敢轻时事终知短世縁看他江畔桞早晩弄云烟

同诸君泛虞山下二首

不尽青山色维舟雨后看闲云流几上飞瀑散林端游女千花暝狂歌万竹寒未须疑酒盏吾岂任衣冠

其二

鼓柁江南徧兹游颇更雄天疑破柱刹山似逐推篷吹笛泉声外披襟雨色中前溪正宛转不必念途穷

王令招游虞山

鸣驺向城市缓带复郊垧海色遥吞白天光自与青汝无惭地主吾敢应山灵便欲依岩卧停杯问摘星

南轩逺眺示王令

凭轩此高眺眼底意苍然一气千江合孤踪万象先席移将堕石琴起欲飞泉不分王明府能令胜地専

过子游虞仲祠

一代言文学千秋虞逸民列星垂气象沧海绌经纶太上有立徳其先不辱身遐哉不可见吾请事斯人

散步

饭罢欲何适独行扶兴长出门青草径随地緑萝庄麦浪揺晴旭松云逗晩凉炯然鸥数点吾意渐相忘

屈指

屈指同心客经年省署稀岂皆吾道拙或与世情违一醉乾坤是孤吟岁月非祇应罢簮绂甘老薜萝衣

乱后初入吴舍弟小酌

与尔同兹难重逢恐未真一身初属我万事欲输人天意宁羣盗时艰更老亲不堪追往昔醉语亦伤神

叅省吴君挂冠之后以时难膺檄募兵耀武虎丘

元戎夹铍队晴日试吴阊吹绕千花发旌从万树张霜文散组练海色满余皇谈笑飞书去沧波定不扬

其二

自尔龙韬偃谁当羽扇麾据鞍还草檄横槊更谈诗禄食羣公擅戎衣野客疑功成不问赏应向鲁连知

与抑之游虎丘寺

风至开山阁云归卧佛床薄岩施屐易踈竹进床凉醉益狂奴态游偏傲吏长兴酣公莫舞秋色起干将

昆山别张通叅丈人

风尘吹逆旅天地老垂纶共醉青山色偏伤逺道神离前多怯酒乱后各怜身欲作披襟话秋霜鬂易新

寄宗子相

先后成归客艰难有避兵地偏穷遣信天坼异浮生桂树云常合桃花水未平何当狥微禄愧尔向时名

其二

明月■〈干阝〉沟水飞花绕郭多闭门时辈逺开巻古人过旧社谁能继新诗各自歌更论燕市饮相顾邈山河

髙邮别表兄盛生

留君更前路樽酒暂流连故里人将尽他乡语欲偏帆来湖上雨鸟散渡头烟家国今何限深愁眼剧穿

访李丈修撰子相考功承二君见候不值有感

谁道嵇康懒携琴载酒杯仙舟空不见日暮独徘徊桂讶淮南近帆疑剡曲来知当动星象不必拟三台

再示子相

会梦时能作今来恐未真独行■〈干阝〉水上天阔四无邻别后长如此幽懐可具陈腰间有雄剑拂拭气还新

子相草堂夜话

世途诚浩荡吾党亦浮沉见汝栖淮海雄心自古今偶成全豹隠忽漫一龙吟不有安期驾云深可易寻

其二

剪烛频相藉邻鸡月又新来年唯一笑回首竟何人湖海神偏王云霄梦未真所嗟从此别辛苦易沉沦

其三

闻道青莲客新乗五马车亦知多忤世无那转怜渠长揖难官长髙吟恐簿书因逢同病者北望更踌蹰（谈于鳞事）

十六夜泊彭城与张给事廷槐月下小饮

此夜彭城月清光万里寒河流天地合山色古今看桂树香徐吐金樽漏易残与君聊一醉途路失艰难

十七夜饮月下因懐昨年亦淹此地

昨岁逢兹夕徐方月下船客途今又到秋色去仍偏岸帻风霜里开尊鸿鴈前不堪频逺望南北总澘然

闻彰徳冦起志感

此际潢池警横行自豫方孤城压晕黒千骑宿霾黄衷甲谋非拙横行势可当如闻天下险或恐向敖仓（贼易衣而入郡甲者出堂隍间执守）

其二

南北殊忧难中原近若何向来论守相或恐致兵戈枳棘春偏晩风霜暮自多始闻征渤海垂白竟蹉跎

其三

汝辈劳宵旰征兵几道闻虎符新使者猿臂故将军鼓迭漻堤浪旌连亳社云只今惟一战白羽莫纷纷

登太白楼

昔闻李供奉长啸独登楼此地一垂顾髙名百代留白云海色曙明月天门秋欲竟重来者潺湲济水流

初夏燕京南陌

落日散平楚余春留逺阡问津礼樵叟下马拾榆钱白挟千峰雨青迷万灶烟笛声丛薄内宛似太湖田

送王生下第秋归

婆娑蓟门桞来往惜年华楚客停舟夜胡姬卖酒家枻歌南去近书鴈北行斜此际毋挥泪秋风江上花

庚戌秋有约吴峻伯不就赋此

汉树淹邉月天都拂塞尘九闗虚虎豹层阁望麒麟社稷羣公手兵戈一介身请缨还请剑慷慨涕沾巾

夏日游弘慈寺僧祈雨乞午斋而出

此日依莲社真成戒酒杯胡僧多宝座士女献花台说法老龙去随縁甘雨来冲泥予不厌骑马夜能回

天宁寺晨起即事

小榻栖兰若朝来得纵眠依依上牕日隠隠隔墟烟偶转昙花径闲翻贝叶编随縁可度日无意更求禅

沙河桥

何年鞭禹石突兀亘沙洲山接垂虹势波穿偃月流寝园髙自见车马逈生愁不敢题红叶知他逹御沟

初葺省中西亭

仲长慕清旷潘岳赋闲居吾亦闻斯语畴能返故庐得闲聊假息随意试抽书公署长如此金门大隠余

其二

固爱春阴好兼愁秋雨声以兹无所植独坐有余清岸帻浮云度摊书落照明避人吾已足何事更经营

赠汤少府子重

彭泽古逹者簿书安可羁逢人羞作吏竟日坐谈诗春暖花源寂云深药径迟圣朝如可恋未有去来辞

得家君楚中信

不见衡阳鴈新年入夏初忽逢江上信疑是梦中书楚甸春衣薄燕山夜枕虚白云犹在眼凝望意何如

斋日柬汝钦博士

昼余公事简独坐候斜阳偶却琴书扰时闻花草香清斋予不厌别思尔俱长后夜知谁醉惟言恨太常

题朱象玄小猕猴

南中荣木食怜尔滞长安幸托王孙号羞带楚人冠意轻全欲窜毳弱未禁寒宁无离羣叹得食暂成欢

西山道中有感

驱马度潺湲声从乱叶间髙秋出逺戍落日满诸山寝殿金为室长城玉作闗垂衣先帝业回首愧朝班

濮阳李明府自新喻再寄予诗兹以觐事驻城外属时禁方严不得出视怅然有懐

万里君南去新诗得共夸如何近帝里转似隔天涯霜白枫难改云黄日易斜还期载春酒同醉洛阳花

赠明竺上人

竺师震旦秀天骨何昻藏一雨万流合斜阳千岭苍坐来杨枝水忽发梅檀香拟问西方路人天并杳茫

贻寺僧

且莫呼檀越还携贫里箪无法可施汝将心何处安石床凉睡足僧饭午钟残闻有函经在能留次第看

推案作苦息而试笔简子与

推案轻过日趋曹易逼年故交咸卤莽时态乍留连满地疑词笔千秋岂吏权忍判从此际着意媚风烟

哭宋郎中文明

闗左班初罢楹间梦已长古今殊顷刻笑语落冥茫露被先生妇挥金同舍郎征途氷雪里谁不为沾裳

其二

忆昨清源里髙秋驷马停犹然称节使忽尔返刍灵素旐寒仍发朱扉雨自扄新阡数行栁谁复记青萍

同子与正叔夜过顺甫

臈意深难尽春光缓未回日余归案牍天阔仅楼台寂寞躭吾党荣华逐世才莫为残漏惜过尔易徘徊

緑尊草堂为沈君赋

君是休文裔忘忧祇緑尊飞花翻作径野竹自为藩客有携琴过童知荷锸言壮心燕市酒相对共销魂

除夕

忆昨江城暮椒花耐晏眠异乡春较缓佳节意翻怜余食趋童稚深杯拨岁年坐来残漏紧骑马问朝天

其二

节物燕京盛兹看太惋然荒荒羁臈色衮衮竞新烟忆语须同日传觞有各天干戈竟何限骨肉渐随縁

至京喜仲芳尚在

不谓夏台畔能留复至今朝廷宁仗汝天地独无心北极瞻逾切中原畏转深茫茫蓟门树暝色满秋阴

春日意不怿折简徐魏二子过饮

客岁添殊易生涯问转难塞云经晚变燕日到春寒世眼翻相白吾颜岂重丹且呼班尹醉北斗任阑干

懐容城生

已决千秋事还余万死身避人应有惜谈尔竟难真鸟雀同迷岁荆榛可望春不知缧绁畔谁与授书频

送姜君之衡山令

尔去神明宰青山治不难祝融天一线石柱雨千盘鴈自南荒尽鳬还北极看中台今太史应识汉郎官

正月八日城西访徐尚宝出使还

遇尔城西陌初停四牡驰乍晴为榖日今雨正瓜时暝色过谈易春泥策蹇迟畏闻乡井事羣盗乱如丝

访汝厚善果寺

客居兰若逺为尔特相寻宦迹容颜在离懐鬂髪深暮生髙殿角春入古槐阴更有弥天话能淹不住心

春日郊游有懐于鳞

春甸堪吟醉何妨藉草留醉扶天地语吟压古今愁巨鹿山层去卢龙日乱流将心向谁剖真觉此生浮

赠魏顺甫

此道榛芜日谁当草昧才用専愁鹘视心逺钓鳌回狂简縁吾得声名舍众裁须令屈宋后岳色重崔嵬

与子与诸君即席分赋得瓜

缑圃垂玄骭雕盘荐緑沉疑萍耀朝日过麝失春阴黄台太子咏青门故侯吟假彼寒暑候消予荣辱心

再赋得鱼

湖海羣分寄悠然意与深相教惟出入于道有浮沉未展垂天翼犹纡立极心宁知子非我聊复恋蹄涔

春日同子与顺甫游姚园分韵四首

小苑停游骑春衣试缓风地容啼鸟合天借乱崕通草色已骄緑桃花难禁红科头仗解醉非是学山公

其二

休沐知余简幽期细讨论共夸韦氏曲遥并辟疆园落日驱诗语髙天下酒尊暂来应有悟丘壑此身存

其三

尔辈成三益园亭胜颇兼春云催淡荡寒暝阁亷纎黄鸟惊搔首幽枝出卷帘莫愁归骑促残日挂峯尖

其四

事事心相契难知可易忘片云为碣石残雨即沧浪草重杯堪席花肥蜜欲房醉来须袒跣知尔恕吾狂

恨（时南北警方至谢生谒李守不遂小有流言）

零落先朋旧艰危但甲兵陆沉应有任瓦解向谁明展转疑吾道低回愧此生不知巫峡水流恨几时平

赠杨翁

逹者王孙后清时乐未涯诸贤典属国千树素封家邻竹肩舆过春云席帽斜兵戈未须念源水秘桃花

弇州四部稿巻二十四


●钦定四库全书

弇州四部稿巻二十五

（明）王世贞 撰

○诗部

△五言律一百二十五首

上已同茂秦子与顺甫游姚令园分韵

上已游中得园亭兴未涯蜂须低罥蕋雀乳细穿花水曲青丝笮林间白鼻騧亦知催暮景寜忍掷春华

其二

小苑能栽竹同心有握兰爱看春水漫贪惜酒杯难日缓桃花暝天留薜荔寒未须论节序休沐便为欢

其三

故人同载酒策马问柴桑鴂候千花乐蚕阴百草香共惊醒后字还促醉余觞君借春波浣缁尘已建章

清明

此日长安陌光辉自玉珂禁烟寒旧少愁鬼岁新多满地谋生拙殊方逼逝过未湏推物理天地竟如何

苦吟不就呼酒解之戏成一首

万事从吾好新篇取次裁畏难聊罢笔遣兴且衔杯宿鸟放歌起明蟾深坐来得酣须就枕童稚莫相催

微雨独醉

谢客门应惯呼尊手自斟但随儿女戏未少丈夫心暮景重云就春寒细雨侵笑他穷阮籍持底学浮沉

醉过子与余魏二君在坐

诸君促席未吾醉只堪眠稚子私相命行杯竞欲前虚堂启素月流水待朱弦■〈口答〉尔不能答炯然心所怜

雨中偶成

滴雨过深睡浑迷午候长宿鸦为暝色収霓更斜阳静得琴书理明添竹树光物情聊共适吏事许相忘

其二

此际江南雨粼粼起緑波为农应更乐罢耒即长歌蚁竞煨尊泛鱼夸受钓多长安流潦甚车马暮经过

得仲蔚所寄乱后诸诗有感

避地乾坤小愁身岁月遥荣华醸兵革丧乱饱渔樵隠士紫芝曲朝廷黄竹謡异时真愧汝薄禄总难消

雨中徙居承子与诗问即答

蛟龙不自制驱雨徧神州岂辨两仪色争奔千穴流吾谋惭垤蚁世路薄巢鸠頼有黄门咏能消独客愁

其二

炼石功难就行云事颇真桥如竞牛女室已譲鲛人急难朋情见流离客思新江湖满天地未敢问垂纶

闻警

羽檄中原旧戈船下濑新梦牵兵后信心死战余人缓急俱时见安危况老亲飞扬诸侠少或恐爱风尘

其二

冦盗方如猬何时望息肩风烟昏大海战伐党髙天有信迷凶吉无家总后先不堪车马地肉食共愁年

其三

怕询开府使秋鬓雪添无母弟俱依越妻孥尚隔呉愁憎双眼在拙弃一身孤奋欲长缨请终军竟弃繻

其四

闻道黄金募新屯海上兵败亡谁后殿剽掠敢横行战血鼋鼍集愁魂鸟雀惊欲归无寸土何敢论浮生

其五

冦却余皇上师逢檇李伤海波吹欲立云日照俱苍实恐游麋鹿何言异虎狼（兵部臣犹谓警与昔异）中原天渐小吾计尚茫茫

询呉舍人病

汝但栖金马声名未陆沉宦情秋事薄卧病白云深自反三湘吊弥坚百代心髙斋对玉轸寥落为知音

其二

懒朝初谢病青草闭门长去俗为齐语矜人笑楚狂寸心天未折孤愤世频妨浊酒如相命和歌燕市傍

夜坐偶成

湖海频惊信乾坤可置身且谋今日酒能保异时人骨肉名空在田庐迹已陈急难双饱眼未敢视经纶

其二

塞垣揺白羽京辇鬪黄金亲计难归拙君恩畏转深一生垂失路万态总违心仅有文章在名山恐陆沉

病答明卿

伏枕一身事胡为相念深此生湏觅汝终古在知音地缓垂枯骨天扶未展心茫茫大鹏海变化或难寻

其二

得汝怜贫惫新诗慰藉多病添仍药饵身在且兵戈拙信乾坤戱狂堪日月多无劳骇容鬓吾已会髙歌

于鳞赠梨酒

香擅中山酒甘分大谷梨已非兹土易况乃故人赍雪压漕漕滴霜雕颗颗齐便须供老母未敢及荆妻

简茂秦

旷荡长安陌飘然一老翁壮懐千古在衰态众人同衣食心难尽干戈计未工回车竟何适勿哭世途穷

送马挥使运饷还呉

仲孺名家子楼船转饷师星霜过客传天地老军麾才自铜符发恩慿玉剑知汉功谁第一不复数搴旗

寄子与

严城淹驻节飞雪卷淮波此地唯予先新诗任汝多论交失宇宙把酒异山河倘念髙阳侣春风掩户过

其二

早晩辞桐栢春来到霅无万山青待汝一鴈逈愁吾髙步才难发横行思转孤仗谁消日月为计亦江湖

简余徳甫

胡为数请急不受尚书期药褁翻余事藜床扫为谁壮心来折节懒性失躭诗我但携琴造君无厌酒巵

哭梁公实

梁生不可作吾道逈堪悲呉市无双隐函闗失五噫泪应枯徳操骨好傍要离白日霾将黯珠沈合浦时

其二

但惜金兰逺宁知玉树摧赋留中使问魂逐大招来浩荡心难掩飘零业未灰何劳验天意白首世人才

其三

翘首南荒外孤云重黯然所悲縁异地谁谓不同天簮绂辞贤路文章损盛年未须烦墨守吾及见玄传

其四

草色罗浮满茫茫不可寻乾坤闻笛赋山水断弦心大业中途阻雄才半陆沉呼儿检书札读罢细沾襟

其五

客语骑鲸事谁伤赋鵩篇苍梧坠白日大庾瘴髙天吾道有千古斯人无百年青门一杯土寂寞定谁贤

其六

修文应不薄汝厌世途游白马巨卿在青萍季子酬人间总长夜岭表忽先秋任识忘情语纵横泪未収

其七

欲草名山志飘然沧海濵诗篇难覩老丹灶却添贫已自乗元气那能忆故人暂飞辽海鹤或恐是前身

其八

白璧埋辉照青云委路岐斯文或后死未老竟安之敢任昌言续无惭有道辞令名兼寿考今古总难期

其九

当年太阿劔拂拭有光辉出狱果何意延津还一飞星辰元不没河岳自相依吾复怜雷令人今识者稀

其十

西郭招提外临溪一笑轻诸天应有聴五子尚寻盟震旦谁相启恒沙汝独行春云空尽日驻马不胜情

寄于鳞

逺树太行壮乱流漳水深风云来染翰河岳映披襟鞭弭中原约车书异代心并驱吾岂敢或可效知音

其二

春日邢台上独吟千古愁鼓行人自失磬折尔何求宦恐诗名忌才寕吏事収西来书一纸吾病欲全瘳

送张职方谪判镇江

画室宵衣切公交车昼草频论兵人自胜飞捷事谁真放逐容明主艰危失大臣还应伏波幕书记礼崔骃

其二

郡阁慿扬子公余试一临江山百战色南北异时心敌恐矜天堑谁当任陆沉艰难根本地相赠泪沾襟

止酒

物色何麇至穷愁忽猬兴此生甘磊磈吾党譲慿陵天地骄相束风云黯自仍降心堪入社絶口羡如渑

其二

岂不卑醒态其如惜病何衰颜渔父对白眼酒人过世事穷堪老诗篇倚更多春来空烂漫吾计独蹉跎

竺上人六月闭闗禅诵精进书此勉之

闻师初解夏一钵与绳床幡影白云静钟声清昼长霞餐有禅恱水观生微凉请看降心后依然花草香

其二

维摩丈室外苔藓自经旬岂以薫修业能坚忍辱身觅心不可得缚汝竟何人好去门前路清溪涨色新

初夏游张氏山亭

岂必在丘壑居然无俗尘曲肱乌皮几垫角白纶巾万象各有媚孤云愈见亲野人骤得此野性讵能驯

其二

丛林鸟雀傲委巷渔樵通回看一巻石坐失千华嵩藤萝行秋色桧栢宿天风投足岂在广会心浩无穷

其三

微微动幽籁簌簌涤广除石梁属■〈穴上叫下〉窱磴道藏威纡觞飞竞谋速饮至不愿余无烦具主礼已自称吾庐

其四

改席临幽壑披襟当絶颠苔钱乳窦嵌云叶金波穿伏虎藴盘攫修鳞坼蜿蜒箕踞一长啸寒声千树传

其五

宴坐盘石上澹然忘所归片云逗松顶隙月沾人衣蠕蠕宿羽动稍稍澄露微尊酒欣有托尘言晤来稀

答寄子成佥事

京洛时人地蛮荒制府开楚天看欲尽朔鴈去能来间阔将成老艰危未易才中原稀瘴疠兵甲暮堪哀

复与诸君游张氏园

休沐时相过犹言惜未频风尘余此地山水更何人髙咏销兰烬清辉掩桂轮氷盘荐沈緑不道故侯贫

其二

散地容踈放微名罢讨论酒徒余渐老诗道尔谁尊抵掌回髙睨披襟就大言狂来据盘石星斗乱堪扪

其三

不必夸幽胜唯应事事宜秋阴生桧早暝色赴花迟侍立颜如玉争论肉胜丝君看广陵散何异郢中词

其四

洗却侯家态胡床仅薜萝莺花吾暂主鸡黍客贪过雌霓飞梁挂雄风岸帻多寻幽更移席兴到即为歌

其五

烦暑辞髙栋严更起丽谯坐寒云母障词艳雪儿调物性幽堪狎时情短易消祗言乗月散策马曙光揺

大雨

曜灵避晴汉丰隆鞭疾雷鳌驱海水立鹏撃天风来百卉竞含态孤根虞见摧为霖空自许板荡世堪哀

其二

昨岁还兹日燕京雨故多纵横成陆海簸荡决天河日月终无恙阴阳任自摩未须疑号令或为洗兵戈

寄曹云南

封事人堪老长沙席未前试论骢马客谁更碧鸡天放逐君恩并淹留国士偏南滇六月息待汝击风烟

中庭二红梅三月盛开赋此志感

三月梅仍发聊争烂漫红无能待霜暮强起受春风色恐羣英妬枝怜几日同吾宁载尊酒寂寞灞桥东

其二

杜曲花俱艳庭梅艳更新人看等桃杏汝自絶松筠不语风前色多愁雨后颦那知山雪里别有更精神

兴至

兴至时拈句狂吟意颇安纵稀吾辈赏不藉众人看卷席千山暮垂天列宿寒茫茫逺道思徙倚坐慿阑

奉寄张宇清先生

闻汝苕溪社乾坤与胜縁云生屐齿路春挂杖头钱碧晕千山树红妆万顷莲探游更竒絶未许世人传

其二

何地堪肥遯斯人自不羣杯倾若下月帆落洞庭云煮石青精饭临池白练裙为郎未云贵尺素许相闻

送张汝玉郎中移病归

送尔卢龙城秋风葭菼鸣僊曹谁玉树御苑自金茎彩鹢长河色踈砧野戍声东南一抹处惨淡暮云横

其二

秋霜枫叶酣清泪一尊含战鼓闗山北征帆日夜南离情恨车马归计入耕蚕满目同愁病迟归应自惭

春日再游韦园仍用前韵

春事携尊尽清溪倚杖看山容薜荔古水气桃花寒仗饮扶余醉为欢别起端如能念狂简吾岂任簮冠

其二

身世吾今醉乾坤尔辈逢褰裳采兰芷奏曲起鱼龙返照杯频得浮烟阙自重莫嗔归骑缓花底爱行踪

醉后有感

春至偏宜醉醉来心转长看花那辨色鬪草不成芳癖就终为懒忧多转若狂何时敛轻楫随意钓沧浪

其二

去日未云乆征途方畏难客能骄白发身转羡黄冠雨雪愁邉阻闗山战后看殷勤仗一醉莫放酒肠寛

寄答峻伯

殷勤呉季子尺素为予言春水初平霅兰舟直到门星归豫章驾人卧桃花源独有新诗就谁堪细讨论

未明赴公署即事

侵晓赴公署聊将余梦辞马蹄破残月松影战微飔宿雾人语出孤灯生事知还袪在喧态嗒尔寄遐思

雪中报国寺访张有功不遇

垂鞭叩古寺寒玉满层柯疑是梅花发其如氷雪何媺人旷孤馆顾我重闗河忽有牟尼对诸天离思多

病甚后见舍弟至

病间吾逢弟余生汝得兄乍惊衰后态差识变余声黯淡杯仍却踟蹰烛屡更时时咎吾党词笔太峥嵘

送江比部视广东学

乆羡江淹笔仍扳陆贾车别懐唯尔赋新论是谁书鸠署残星外羊城明月初岁寒须自保鸿鴈正愁予

初秋独游张园五首

小筑谢公墅东邻习氏池野夫还一造秋暑忽何之过雨添新瀑悬崕逗晩飔莓苔任沾湿长啸坐支頥

其二

景物乡心在诗篇病骨苏流霞散醽醁飞雪破雕胡日月行双镜乾坤自一壶抚膺予稍适朋旧未堪呼

其三

海外戎王麦风前石国榴火珠红乍吐栗玉翠还浮物自频堪摘人胜几度游雕栏太平里曽是曲阳侯

其四

席绮千门站台阴百尺松园林私野色邸第改秋容卤莽时人赏飞扬我辈逢且须??一醉湖海战心浓

其五

季子慕竒尚少文躭卧游生平骄尔辈端合置沧洲此地适相遇新篇髙自酬遂令林泉表时见云霞流

答明卿

自汝移金马风尘日更悲一身饶抗疏万事寄论诗青史名谁定朱弦调转疑宦情非不薄天地去何之

其二

国步羣才后天威百战间衣冠衔宠过兵革置身艰髙议宁排闼微名且抱闗即论杯酒外何物暂开颜

立秋夕与明卿过子相

乆自淹烦暑科头兴不賖相携九秋色一醉故人家节序频深警文章各未涯谁将宋玉辨付尔楚狂夸

其二

清尊玳瑁发髙馆湛卢鸣且黜人间语慿骄秋外声异时心竞折流俗态相惊回首驱公事纵横任两生

时事有感

闻道三呉血犹腥大海涛运筹人自异推毂帝频劳白羽军符峻黄金甲第髙普天嗟玉石吾计屈蓬蒿

其二

娇小私相命牵衣哭路傍几时堪翠靥何物是红妆綦履春风薄掖庭秋夜长尧年如有頼微质等朝霜

送交河簿徐生

婆娑淹圣世偃蹇寄微官立马滹沱夕鸣琴大陆寒汝才宁尉足古道向人难枳棘中原在风尘稍自安

夜坐

清秋思不极掩巻坐沉吟自决浮生计谁探异代心物情穷可见吾道拙相寻不为存骚雅曹刘岂至今

秋夜

砧杵闗心甚篝灯引寐迟不才余自恕未老世频移星斗踈堪摘天河莽下垂喧喧渐车马兹意欲看谁

送顾舍人使金陵还松江

汝岂因鲈脍吾曽识凤毛青云归暂得白雪和谁髙海色钟山雨秋声笠泽涛南征有诸将为语圣躬劳

秋夜过明卿分韵

万柝秋声傅千门月色揺楚吟频诮鳯呉语乱争枭物议安余薄时才益尔骄生平一尊酒落魄累清朝

即席分韵送肖甫

髙会几人共澘然问所之吾曹殊未已世路渐难期词赋云霄阔经纶日月欺三巴还百濮姓字仗谁知

骤寒

乆自安絺绤俄惊挟纩催暴雷収未穏骄霰突如来喜怒髙天迸焦枯下土摧稍闻夸爕理吾道但堪哀

即席赋得梨分韵无字

汉广偶萍实南中饶木奴上林还见品大谷未全无髙露屑金掌寒氷飞玉壶长卿故游倦消渇暂应苏

月夜明卿见过迟子相不至适陆秀才之裘来小饮分韵

谁堪同夜色客有尚风尘斗酒月中醉寸心天外陈薄游归黯淡小语破沉沦吾眼饶青白容他礼数嗔

其二

对坐乌皮几何来白角巾诗篇宁尔道尊酒亦吾人总未妨知已居然念所亲岂应狂简外别自有雷陈

柬子与

汝去愁真宰新诗就不难岂因兵计折翻仗世途安鼎足谁先下琴心且自弹要盟一寸地矫首蓟门寒

其二

伦辈寜狂者诗篇好问之千秋何尔态万象岂余私左袒青云夺中原白日垂可闗儿女计嚄唶受人悲

柬子相考功

宴坐尚书省时才屈指中西来李襄国不数汉扶风名岂縁吾大人今向尔工莫令湖海上寥廓见冥鸿

月夜报国寺明卿见访有作

别思诸天尽临岐但冁然片云依锡住残月借灯传施客盂兰饭逢僧贝叶编醉余还更酌吾意未逃禅

赠大川上人（再从西域归）

白马归来后经翻定几篇向承西竺问寜印北宗传转梵天音合降心佛日偏不须寻圣谛与尔各随縁

湖上

偶为湖上酌已异城中觞自失鳬鹥暇时来花草香更衣报寒食立马爱斜阳复指从西去祗园春正长

约于鳞游西山不至

就约神飞动青云未易窥岂无堪并马只是自吟诗物态吾寜薄山灵尔向知转应疑夙昔风雨太行期

与于鳞别二三子即席分韵

不辞杯酒醉山水尽君操去住他人并行藏异代劳中原莽星斗大陆骤风涛尚有刀环色能令汉日髙

赠吕光化

遇尔何称病凄然自越吟五噫明世事三刖盛年心故旧绨袍晩文章布褐深同车有中散不惜奏瑶琴

偶成

驿使书相问愀然不可禁吞声微禄过削迹畏途深主父千金口龙阳百岁心野人何所道归钓楚江阴

咏鹰（时有感赵司空也）

羣族寜妨汝睢盱动杀机决云寻嗜去惊电逐呼归风雨扶衡击乾坤纵饱飞亦知终鼎爼辛苦为谁肥

余以使事出至蓟门时事大变明卿被谪

岂谓邉陲逺风光到自嗟帝京新世事郎署旧天涯傲骨穷堪长狂名晩更加任他车马地风雨向人夸

其二

诗自先生事名劳异日论众看真长物老至惜空言河岳西来转星辰北望尊尔曹知有尽那可不销魂

其三

除目无劳问时才滚滚过积薪吾意逺推毂物情多不尽青云色何来大海波故园有丛桂怜尔正婆娑

其四

倐忽精灵变浮生未可几向知愁贝锦谁复记牛衣雨露寜荣悴风云各是非斐然二三子戒尔盍言归

答子相考功

变后书相问仓皇拭泪看物情殊怳忽吾道转艰难蜂目无劳睨蛾眉敢自安荧荧夜光在莫使照人寒

子与有使事赋此问之

汝屈辞官计犹衔奉使荣但伸明主法无害小臣名风雨骄难问江河幸未争独余愁病客春色老邉城

明卿由给事外谪贻书见报怅然有答

恠尔縁狂谪书来转更狂一官任湖海十口厌文章后进吾俱畏浮名众亦妨不须歌九辨春雪满三湘

渔阳有懐于鳞却寄

春郊望不尽飞动意难禁地转漳流阔山连蓟日深安危吾长物贫贱尔初心薄俗寜无畏髙斋且细吟

其二

莫问除书意风尘彼一时折腰君自若鞅掌我何辞客计深怜晩诗名未易卑呉门耦耕地烽火受人疑

闻譛

薄譛元非假髙名敢遽攀未归惭地下（谓容城也）且住看人间湖海藏烽色云霄逓客颜五噫何敢咏挥手出燕闗

其二

故旧纷相谓狂名得已迟卿仍用卿法吾更爱吾诗枉责元龙礼虚劳惠子疑吴山青片片或恐妬归期

骤雨

急雨至无頼髙风吹未停苍茫归一气歘忽走千灵禾耳不愁黒麦芽无限青乾坤应自若其奈入沈冥

吊故李北平广

闻道匃奴骑犹惊飞将锋马蹄终自老猿臂欲谁封得一中原重无双异代容长令草间镝霜色满卢龙

偶成

战地穷胡粤谋臣出汉廷乱离人厌日踈放客能星禄薄慿相弃歌深且自聴中山酒太恶三载又劳醒

懐柔道中

马足吾何限山行稍自寛人家梅雨色衣袖麦秋寒过瀑添新径归云改故峦断肠沙鴈起一一向长安

宿昌平寺中

招提西郭外邀我暂披襟一雨汰行色诸天回住心僧来探小品吾欲老丛林莫问津梁意人间道路深

弇州四部稿巻二十五

●钦定四库全书

弇州四部稿巻二十六

（明）王世贞 撰

○诗部

△五言律一百二十六首

上谷杂咏

十万嫖姚骑纵横大漠旁至今闻瀚海不敢道杨王铁劵埋秋雨金戈卧晓霜抚髀人自急髙塜下牛羊

其二

尚忆谭家马骄嘶紫塞中王庭愁汉月邉羽快秋风一战人谁得孤城地已空不知麟阁上寂寞渐谁功

其三

海内兵戈徧兹方可晏然生儿恒守舍与鬼不分年马失来时道雕盘战后天城中七万户箫鼓旧喧阗

其四

彍骑名非少司农日不供黄金仍道路白羽转从容自昔乗春障何人念夕烽饱飞诸节度寜羡彻侯封

孟夏上谷署中梦客携商山四皓图令余赋之

尚忆商山聘千秋卧未深兵戈留地肺羽翼转天心衰矣紫芝咏惜哉黄鹄吟岂应龙变化来去杳难寻

病

病岂长途事仍劳药饵扶未饶诗寂寞且厌酒模糊入塞身初属论兵气未苏犹闻羽书至战血满三吴

其二

羽檄成兹病人间药物賖纵归犹是客小憩暂为家世事老难必吾生愁未涯欲从询上帝浩荡斗间槎

夜遇子相城西同宿

遇尔不自意骤回双眼青立谈过深雨把酒尽残星此夜真同醉明朝又独醒亦知吾道在那敢怨飘零

其二

天地事何限风霜吾自雠如何三月别顿尽百年愁未易蛾眉老何当骏骨留停鞭又挥手斗气浅幽州

碧云寺逢王元肃

岂谓招提境逢余万里归故人歌出塞游子泪沾衣烽火垂成刼衣冠未息机去留俱不可执手意飜飞

答于鳞

向来怜影意岂谓欲腾骧吾党无中驷君才老太行别筵人又改借箸策谁长莫作悬车问浮沉总不妨

其二

为问长安态纵衡日与新好龙兼废似应马遂为真但自称知已相留让众人乗桴余敢后沧海浩无津

寄潘徳元

十上书空就荷衣太识君倦游谗白雪多路薄青云客况难深语乡书渐怯闻还应赋秋兴或可慰离羣

雨后河间道中

驱传稍出郭川原欝菁葱初晴树犹雨薄暮苹自风鱼鸟俱有造云霞一何工澹然忘其徃寜悲途路穷

自安州改陆泛小艇趋保定即事五首

岂谓驱车地长年问鄚州席回风四面珠逈月中流剰室新鲛杼危城隐蜃楼鸣榔更伊轧顿起故园愁

其二

旷望天无际能令客思醒雨拖双柱白山抹半螺青小酌扶吟啸孤帆破杳冥如何未揺落飞叶洒风汀

其三

大泽昼多雾北风天又阴坐围山似发看逺树如簮倐忽渔樵计艰危道路心恠来聴鼔枻稍类越人吟

其四

髙原出残黍雨色似蒹葭搔首云徐叶回桡浪欲花鱼龙更故宅蛙黾竞生涯银汉翻应浅难呼使者杳

其五

万壑中原汇诸方泽国迁急流趋割地逺势拍兼天真宰何儿态冯夷又帝权未须惊野哭甲子是尧年

书怀

燕雀将风甚蜩螗计日吟眼衰频入态发短不胜心黯淡安争席徘徊罢鼓琴故园戎马意萝薜太难禁

其二

节序流萤色风尘病客杯壮怀依事改衰鬓先年来自忍穷途味翻悲异代才微官去不果众毁任相催

与俞按察登大佛阁分韵得深字

霜旌逗玄刹秋色满祗林万井夕阳尽诸天云树深醉来扶感慨别至畏登临君欲弹流水谁传空外音

又得身字

飞刹俯嶙峋超然万界新法莲趺玉井灵鹫捧金人岂谓相逢地俱成不住身论文竟何日挥手向迷津

咏大佛又得身字

何来布金地螺髻挿星辰谓尔原无相怜予亦幻身泥洹去兠率舍利落微尘不见台城叟终为有漏因

秋日过于鳞郡斋分韵十二体得门字

握手未能毕新篘香满樽白云供使者寒色傍州门一哂中原过新诗异代论长安故人地车马自言尊

邢州别于鳞

西来天地坼无恙太行城二子狂歌发千山秋思生世人殊黯淡何物与纵横不独文章在兼齐拙宦名

其二

春花杜陵陌慷慨各沾襟不谓人间地重扶海内心题诗挥白日把酒笑黄金欲缓征车路闗门斗气沈

别大名王守明辅罗倅虞臣

谁令双玉树袅袅西风前别酒使君醉髙楼明月悬张帆饱秋色鼓柁下淇川回首丰城劔时时并斗邉

赠王罗二子

局蹐时才甚浮沉敢望怜自逢双白璧不惜五朱弦吏事吾寜左诗名尔竞前好将车马地一一问长年

由天津泛舟趣覇水次夜泊

髙帆去不极天际见人家系网青枫树藏舟白荻花回风喧鴈鹜隙月上鱼鰕亦有垂纶地兵戈敢自夸

其二

柴门半侵水入夜苹花寒野老不识拜儿童频指看鱼盐仅成市鸡黍一为飱莫恠慵移楫人今此地难

贻子相

薄禄藏吾道移官拒物情簿书空自老衣食自难轻渐削峥嵘迹谁探黯淡名语君无一可只是学归耕

贻应比部在明

屈指交游在相论涕泪中草成何地碧枫落故年红心事谁偏就生涯渐许同还期大河水双柁鼓春风

王丈比部以二诗见懐率尔有答

公我丈人行谁其同舍郎白云辞汉吏寒月满胡床踪迹时相掩诗篇意未忘金明无地入矫首问苍茫

其二

别来凡几日霜色转闗榆一剖黄河鲤双遗明月珠故人元不薄世路转多虞问我疎狂态君还道有无

哭故鸿胪卿王公楠

十年符节令一拜鸿胪卿拙宦元君事辞官岂众情吾方要坐隐天忽忌归耕未有延陵劔秋风涕泪横

其二

难弟元方并无儿伯道传青云晩更薄白发病仍偏尚忆山阴墅谁题京兆阡西州旧游地骑马醉澘然

移司顺义有作

孤城寒色里粉堞自悲笳行饭数秋叶携书当晩衙谁言是官长我意等山家独有清尊尽金鱼未许賖

其二

偶然吏事薄敢与山林期白日乍依我青云将问谁禽归落霞色花吐凌霜枝欲谢愚公署恐令车马知

得子与书有感

莫问春来色人间渐不如使星双战地兵火数行书白发谁堪少青山也自踈踟蹰但杯酒深愧吕安车

赠万生

看君谏议后疏草箧中遗旧业青山少穷愁白雪疑书成人未达酒至尔何辞他日相如贵毋忘涤器时

明卿为删定余诗谢之

黯淡看人足峥嵘得句过偶然酬造化未敢问江河后世谁相定浮生肯自多还须太玄就埋着楚山阿

偶得佳酪巨螯兼致新菜遂成一章

酦乳行温玉烹苔间碧丝螯双落吾手杯百竟何辞不作他乡味翻深故国思醉来时自哂张翰亦呉儿

王征君有子及羣从获隽驰此赠之兼为酒约

可怜王君公避世墙之东玉立双桂树金枝向秋风把臂牵小阮回车呼阿戎便须醸美酒要我竹林中

邀李河内石给事冷太仆扵使院园亭观菊

小阁余幽赏西风菊数枝径延三益近花殿众芳迟薄禄犹能酿微名懒自持王弘郡斋好篮轝倘相随

李二丈给事以诗谢不赴看菊之约走笔倚和

不谓吹篪侣弥甘在涧穷浊醪玄夜隔髙枕白云同处士逃何点通家识孔融祗应池草助内史句逾工（厥兄河内以诗来赴）

寄张大侍御迁吏部郎

向来周柱史仍作汉郎官不尽明光疏还留启事看青云归藻鉴白日动衣冠解道嵇康懒书成也自寛

岁暮事稀偶展白傅长庆集不觉有入戏作

亦知忧造物衰怯未辞官薄禄消无计微名损甚难书斋陶甓旧灯火白诗残依约中人业青天可见寛

闲居偶成

偶然吏事简地寂春风偏小类山中日因窥静者年啼莺狎乆坐垂柳伴三眠却笑陶征士犹烦山海编

呼酒

草坐呦呦鹿花含宛宛莺祗应要从事来此伴先生醉即称中圣衰从唤老兵嗫嚅诗欲吐只是畏浮名

雨后途见白云甚竒率尔作

宿雨净秋旻青天掩白云孤峰秀突兀迭岭琢氤氲雪似昆仑拥山疑玄圃分因风乞遗屑持报华阳君

初秋端居即事效初唐体

云衣垂玉蕋荷泪滴珠丛流萤助幽寂鸣蝉生晩风孤心合浦叶逺调峄阳桐百感依凉至烦暑未须攻

答峻伯

雪里蓟门树北风鸿鴈寒故人五载别逼岁一书看拙宦谋谁长浮名损自寛论心竟何日天地转艰难

其二

书来知汝到飞动意难禁早晩辞天目栖迟岂众心青袍论旧少白髪著书深莫问公交车意君王在上林

偶怀吴明卿

对酒歌天末澘然记逐臣泥涂名总大海岳意谁伸自汝愁怀璧何人不贵珉豫章春水地处处好垂纶

将赴青州道别医友王昌年

荒城不忍别浊酒暂相亲病骨真须汝离颜转向人虽无郭泰楫尚有吕安轮寄语云门胜应催发兴新

其二

海内犹烽色微官到自嗟我行何处是汝返末为家落魄交多改销魂梦转賖鸣驺又冲雪深羡暮栖鸦

晓行静海道中

北风鼓残腊河底压春声敲石五更饭鸣鸡三里城雪妍枯枿态月酽早霜情马足何劳问乾坤任此生

吴桥道中

三辅行将徧孤城客乆稀朔风深引幔寒日淡沾衣何物人堪老浮名计总违黄尘满天地不点北山薇

途中杂咏

出郭已十里晨炊犹未烟浮云济阳树残雪讙阴田蔓杂钩衣转坡深隐幔偏那能怨行役马首正茫然

其二

褰帷过残腊春事复离亭日气摇沙白氷文压浪青饥乌惊复下倦马策还停处处疲奔命谁能辨使星

其三

征途时一哂蓐食向青山物态腰章后时才手板间渐衰寒自骨乆客厚归颜细数浮生事渔樵亦未闲

其四

世情安磬折吾计转萧森已是长途骨无轻迟暮心诗篇仍稍稍杯酒遽沉沉回首云门路春山恨与深

偶成

罢案无他事行行自灌畦千山来拄笏一鸟过支頥风雨春时变云霞晩更移人间聊屈指何处着吾诗

其二

何山能小鲁此地亦东秦不尽褰帷色犹余抱案身微名寜碍世薄宦转闗人莫问长安道春来事事新

寒食冶园道过大冯子

客路兼寒食千林雨雪霏俱言仲春尽怕是落花飞禁火柴门掩穿云猎骑归向君需社酒还复理冬衣

冶园池亭

小憩据胡床清尊酒未央寒花点新社踈栁出横塘鱼鸟来相近琴书课不妨愀然心自语薄业太湖傍

临朐道中遇雪

三月明朝是初怜景物催孤村重见雪十日旧闻雷寒暑寜关候经纶各竞才龙蛇空自出戒尔急须回

过冶泉

偶经盘石坐下有暗泉过受月苔阴少分云竹色多幽岩答樵斧小屋见渔蓑不浅沧浪兴风尘可奈何

端午日独坐长山署中有感

亦知佳节在掩巻自沉吟乳燕窥人静飞花染坐深彩丝儿女事纨扇岁时心有酒谁堪酌徒令百感侵

其二

探符与荐黍兹俗向曽经多难兵何辟穷愁客转醒栁风阴泛泛城日昼冥冥欲拟怀沙赋人间未忍听

喜汝思东廵

天遣故人至顿然消百愁峥嵘尊北海颠倒榻南州一动延津气双驱碣石游无须怨行役秋兴日相酬

莱阳发道中

朝辞莱子国夕指齐侯城羽檄自旁午轮蹄交质明微官奔命熟多难置身轻敢谓云台上书生有姓名

其二

褦襶亦何道驱驰非所怜叩门栖鸟后炊饭鸣鸡前杳杳海如发凄凄月似弦十年当此际多负北牎眠

诸城山行

涓然衣带水忽入松萝间海雨酝秋色山风澄客颜崔嵬径欲尽窈窕谷堪攀济胜岂无具能如玄度闲

夜过丘给事懋实

亦知朝省贵犹是孝亷居四壁已如立一瓢都不余悠然见肝胆偶尔及诗书街鼓由他竞难催刺史车

其二

苔色车从破庭阴榻不妨絺衣挂残日茗椀过新凉世事难深竟诗名好细蔵自怜无一解得尔爱吾狂

其三

使星齐下邑巷树鲁东家小立匏尊具清言布帽斜援琴为山水倚杖即云霞暂失人间态风尘到自嗟

其四

为载嵇康酒来陪阮籍碁故人青眼在髙枕白云知海色清残暑花阴逗晩飔莫须成故事折简便新诗

七夕过宋丈宪副

稍觉城乌隐天孙可见过巧应非尔力拙自定谁多余兴残瓜果新凉进芰荷还怜宋之问不拟赋明河

真定刘倅髙第就征

手板刘明府征书汉省垣已収三辅最将益九重尊徃事蒲堪伏清朝草易存波臣正愁絶挥涕问千门

李干州风鉴妙天下不轻为人言然独数数属意余因赋答之

水镜惭相问人今岂卧龙尚余难折项犹属未归容强饭终玄草留书比素封此生何所慕杯酒莫辞醲

其二

乆尔称人相如吾杜徳权青云他燕颔赤日自鸢肩肮脏虞翻骨轻肥蔡泽年小儒那足道天地亦茫然

答呉明卿

匡山报无恙逐客且盘桓天地终难快风霜稍见寛瀑飞千嶂晓峡隐万松寒不分吴明府犹能寄一官

其二

敢倚金绯在蹉跎悮此身时危输小吏气尽傍时人自古文章理尤深放逐臣扁舟五老下随意破沈沦

其三

风尘催间阔海岳问离居数掩蛾眉镜难慿鴈足书物情吾岂敢诗态尔何如莫作穷途恨千秋幸未踈

其四

七尺如龙马纵横鐡裲裆试言开府使何似尚书郎老去身终掷思归事未偿中原一片地白羽正相望

为李千里悼亡

东风吹济水零落百花阴未逺乗龙事空余射雉心薄寒憎簟入明月鉴帷深欲掩安仁涕情来自不禁

答王新甫

使君殊好在五马看仍骢说剑丰城色振衣天柱风宦携心事逺诗离物情工满目交游态髙秋有一鸿

其二

问讯劳相及秋风阻奋飞地垂齐海尽天入汉京微姓字人堪避文章计转非报君应不解笋蕨故园肥

怀汝思有寄

屈指东游日人间事事同客愁更许拨吾懒藉相攻夜色青灯雨秋天白简风不知从此后清论向谁工

青社驿遇同年苏比部兄北上有赠

小驿灯垂烬无言思欲飞十年君执戟双鬓客沾衣白骨征求在黄金故旧非帝京如有问早晩北山薇

长山道中

荒禽暮俱敛游子尚无还道路真侨治衣冠可驻颜坐销长短日惭问徃来山倘数人间地何方定是闲

夜坐长山署中

觅句惊从得呼杯幸勿空句堪今日老杯借片时雄项领纷成态腰支转未工翛翛故园竹偏在月明中

署中槐树揺落有感

婆娑两槐树生意若无冯明月不相媚朔风时见陵枝寒过倦鸟影瘦入残灯为寄云烟道春来倘欝蒸

不寐

幞被据匡床薫炉袅篆香绪风低宿树孤月净兼霜戍鼓交偏缓寒鸡报转长不眠须起舞尘匣暗干将

雪夜独坐

庭皋澹如水袅袅雪仍垂踈竹俄相并栖乌逈对疑垆香収煑茗漏刻过吟诗宴坐将何道沈冥识者谁

李伯承迁尚宝丞却寄

偶展除书读弹冠有姓名谁其尚符玺君未厌承明儤直依温树裁诗忆露茎亦知东海上蚤晩碧云生

寄顺甫比部

展转今三仕蹉跎尚一官重来秋署色恐失岁星寒计悟空言晩身容薄禄寛祇应骑马出庭雪映书残

应在明迁职方

忽汝新叅幕仍吾旧剖符事违同涕泪身在各艰虞霜霰青阳晚风尘白日孤毋将岁寒意宛转媚春芜

其二

国计轻犹昔天威重至今甲兵纷属口冠盖失谋心非尔登津要何人挽陆沈故园耕钓稳吾岂厌投簮

除夜有感

欲尽难留日将归末果身生涯元客岁物意向王春北极龙文古明堂象魏新鸣珂又朝列谁与念波臣

峻伯将至先以诗来走笔邀之

忽报嵇康驾频呼阮籍杯乾坤双眼对海岱故人来雪入朱弦尽春留彩笔开欲东虽马首无乃一徘徊

春晴与峻伯游云门既别雪乃大作赋此志之且订后约

为汝双吟屐春天强放晴雪仍降野色氷复禁河声但许同心在那妨薄宦名登临事何限花鸟莫愁争

二月

二月今垂半萧条海国城绪寒停客梦初雨泄春声野草青从施霜毛白更争幽居废朋好杯酒独峥嵘

自夹山趣颜神感古

千秋此夹谷驻马意徘徊苍岭锋争向青天线划开人疑悬索度水忆建缾来回首兵车地虚生命世才

黄子将诗及拟骚见贻酬赠二首

盛年辞水镜垂老即林皋今古双垂涕乾坤一拟骚恩非罢官薄骨为著书髙沧海茫茫在何人问钓鳌

其二

天末空长劔人间自曲钩噉名殊代事吞恨大江流妙手斵轮得雄心伏枥収君看扬马后余子尽悠悠

昌乐道中

马足萦溪转莺歌引樾听波揺积气白山琢断云青细雨农颜破轻寒客思停絶怜踈栁外出没小辎軿

纪戊午正月李公事有感

变态风云伏精灵日月移盖棺终不定前席竟无期画地身从入呼天听每迟如逢九泉辙倘可问袁丝

其二

岂谓夔龙席翻然百态生何人善阴中为尔出阳惊骠骑新门客尚书旧履声君恩与朋好愁絶向谁明

其三

荣悴一身竟吹嘘万象过望恩人自失分泪客谁多迹削施蒿薤魂归恼薜萝闽江自清絶不接沅湘波

其四

半面坊门识私庭迹有无亦知求骏骨或拟下鹓雏名玷山公草心违孺子刍平生国士意落落满江湖

青州杂感十首

罢吏白云省来司青帝丘当时爽鸠氏还作东诸侯其乐已千载吾踪仍九州岛牛山毋雪涕要使姓名留

其二

蓟苑归鸿信春风忍尽闻胙茅诸部曲持节旧叅军地脉秋毫补天颜咫尺分敢辞双鬓雪持报圣明君

其三

不浅清尊兴其如白羽何春声生鐡马燧色隐铜驼弃掷兵才易艰危相业多微官难即解回首愧松萝

其四

尚忆游燕侣新诗好共论坛成人大将鼎立几中原放逐吾曹事飘零圣主恩营丘跨海岱不拟赋招魂

其五

国难孤谁共天骄晚未擒九重垂北顾万死障南侵急下明光诏多分少府金汝曹须戮力今日主恩深

其六

战鹢纷如昨频添海戍长岂应齐击技不敌楚余皇耒挂妨春雨笳吹咽晓霜野夫冠侧注愧尔緑沈枪

其七

次第人间事毋如且挂冠青云李生失紫气汉闗寒宦薄差相傍书成已倦看揽衣仍嚄唶愁见万花残

其八

末展疮痍骨征书十道来乾坤漆室叹将相栢梁才忍病医从却忧生酒浪催当时嵇阮辈跌宕有深哀

其九

五马初停驾荒城鼓角淹少年聚牛酒亡命问鱼盐鸥下微相信鹰饥或已厌重来暴公子遮莫霁威严

其十

坐哂縁何事人间百态更违心仍作语逐面暂生情名岂吹嘘重身寜伏谒轻输他鹦鹉赋垂死亦纵横

三月晦尽行髙苑道中大风

三春行已尽万象施仍偏败屋蛛慿纲荒村栁但眠白如瓯脱地青岂汶阳田为语流已态将无愧俸钱

其二

日色虚骀荡风沙太獝狂已令花似雪复要鬓如霜薄宦春从失将归老不妨青帘浊醪在遮莫唤谁尝

行视髙苑决口有感

岂无淇竹楗汹汹势难回野色存鸥鹭春心辨草莱中原瓠子口使者栢梁台纵有呼天恸天门迥未开

弇州四部稿巻二十六


●钦定四库全书

弇州四部稿巻二十七

（明）王世贞 撰

○诗部

△五言律一百二十首

泰安戏呈徐张二使君索会

不有清尊在何当慰折腰倦来时自哂狂至欲谁骄岱色家家饱岚云日日饶岂无逃暑会乗兴未须招

其二

髙卧成吾懒闲居任物情开门稀候吏隐几至啼莺仗酒为公事裁诗问友生城南富修竹何处可题名

夏日陪段侍御游灵岩寺作

羣峯抱兰若孤塔界晴空未沐菩提雨时闻薝卜风使星聊一驻佛日暂相同倘借支公马长陪鲍氏骢

陪段侍御登灵岩絶顶

径折全疑尽峯回陡自开苍然万山色忽拥岱宗来碧涧传僧梵青天落酒杯雄风别有赋不羡楚兰台

春日行园

使君聊一出物色自争夸小雨饱桑叶轻阴寒杏花官厨枣儿酒乡信榖前茶不必莼鲈在吾生固未涯

殿卿慰予哭子有答

千崖送落日愁思满齐山非尔一贻好何人为破颜月疑庭玉在星作掌珠还巻罢新诗去依然秋闭闗

醉后

迁官非不好衰态暗相催草色将袍去霜华拟鬓来罢衙无长牍呼酒有余杯且了今朝事浮生次第裁

其二

谁道长安近山城信自稀隔秋除目到罢览故人非乆不关吾事频须理客衣明年官不解妻子也应归

寄王丈道立登魁选

十载扬雄赋诸生伏氏书下帷多讲授揺笔自吹嘘价夺连城外锋全百战余还将短瞿问狗监尔何如

弟侄俱荐赋此寄之

磊落吾宗彦参差万里翰东南自金锡王谢有琅玕痴叔殊能健狂兄未许难将无杏园色人拟竹林看

答助甫吏部八首

选极王裴重交仍嵇阮偏懐人倡白雪矫首向髙天水鉴千秋在风流一代专新诗大自好虚借野夫权

其二

屈指青云士谁知张长公孤吟破秋色万木避天风吾党殊能作乾坤不可穷毋论广武叹竖子未英雄

其三

跌宕尚书省文章日更新星辰仍长物天地独私人雾豹看从晦云龙矫莫驯南山有松栢把臂问沈沦

其四

牢落诗如故浮沉了不闗无人自流水余志在名山忽辱隋珠引能容赵璧还相期各努力名姓堕人间

其五

不独宗呉辈人今未可量名多尔自失身在欲谁强斗劔悬中岳霜鵰击大荒还闻有余勇■〈⻊必〉跋少年场

其六

赤日浴沧海青天横岱宗汉家两司马吾世一攀龙病起千年态徘徊絶代容齐称君误矣寥廓或云从

其七

碣石诸侯馆中原五子名髙秋白马辨下士苍蝇声风雨归何处萍蓬托此生使君仍鷩起毋乃太纵横

其八

莫作呼开府衣冠一野人几逢沧海雪三逺蓟门春失计贫弹铗从心老斵轮齐风如稍稍拂袖大江滨

寄答张幼于下第

玉是连城价兰为大国香无言依正则有泪待陵阳白雪元堪寡青云祇自荒总应名就日留滞亦文章

赠别中表丈史鸿胪还呉

上客含鸡贵中朝结驷难家贫郎自免身在酒相寛草色营丘雨潮声扬子寒毋论两地隔只羡一枝安

其二

少住为佳耳亲朋尽岁孤官厨饶脱粟鄊味有蒸壶鲁酒能尝不齐讴可听无自然留不得秋兴满莼鲈

端午日长山署有懐

孤城逢此日还忆去年期只自饶三韭那能辨五丝欲眠须引巻触热未呼巵醒醉元同意寥寥识者谁

其二

昨岁还今日追欢得似无儿偏爱蹋草女亦解倾蒲儵忽浮生过凄凉万事孤掷他长命缕不作系双珠

得舍弟试文喜其必第走笔寄之

文章家不乏今尔更纵横海上鸿鴈色秋空鵰鹗鸣此时汉京兆下榻呉诸生无限人间事区区一第名

寄顾圣少

乾坤亦有意纵汝向中原只益新诗好那扶游客尊拂衣縁躄者垂涕过夷门数尽人间事能如知已恩

病卧东禅乞休未报殿卿相国驰骑相访书此为别

拟作轻离别如君来去何诸天忽示态初地欲生魔白社风流少青林月色多留将烦恼意回问病维摩

再别殿卿时余方有家难

河流如易水日夜荡秋旻不作登车去能无恋故人霜仍飞六月虹未入三秦一掬中原泪难从握手论

难后答和于鳞旧贻四首

燕台一掬泪归洒大江湄天地蔵身小风尘厌世迟生寜如李志死敢傍要离寒雨松楸夕那堪读汝诗

其二

屈指人间世名成岂偶然中原方轨在畏路拂衣偏病色髙千古穷愁自一天可无沮溺耒难并汶阳田

其三

偶诵招魂语惊心往事多蹉跎吾计失憔悴此生过隐迹羞丛桂诗章畏蓼莪湘江暮烟色愁絶意如何

其四

何限乾坤事归来汝自酬振衣沧海月揺笔岱云秋一字堪金石孤城各斗牛报书知健在不必泪潜流

答于鳞立春日斋居对雪见懐

春雪覆江干江城春未阑泄云千雉合迎日万花残鴈色悬秋曙鸡声破梦寒如闻郢中调祇为和人难

答于鳞慰哭子二首

谢庭三秀草此夕九秋霜埋玉丼憔悴探环竟杳茫寸膓存屡折孤客斗谁强为语西河泪情今未可忘

其二

拟作东门达那堪复泫然壮惭儿女态穷入故人怜岁月危看影乾坤怯问年此身真瓠落飘泊向谁邉

雨泊昆成遣信要仲蔚

三载抱寒影兹辰聊出游春风澹踈雨渺渺独行舟瞑色动城雉炊烟散林鸠呼童洗茶盌君解过侬否

余以幽忧乆废吟咏至八月十二日夜忽梦扵停云馆饯人北还得二句云中原垂鸟道乆客自鹑衣寻改赋古体八句觉后悉记之不知其何说也

留君日何短别君日何长中原鸟道路游子鹑衣裳悲风夜骚屑白云寒苍茫尽此一杯酒踟蹰空断膓

过莫公逺草堂有作

流水欲尽处见君白云堂谁云四立壁解有双修篁开巻动秋色谈诗过夕阳出门一长啸逈尔髙天苍

题沈道士竹洲馆

道人沧洲馆拥径千琅玕竟日碧云合有时明月残玄心澹相映秀色净堪餐忽忆青莲句秋声万古寒

徐子与解郡过吴门司淳父辈出视分韵得弹字

白发归人问青山傲吏看簮从今日盍冠复几时弹海内诗仍在吾徒酒自寛浮家苕霅里来往莫辞难

过邵元化饮不醉戏作

田父过能数书生具颇艰大都鲑菜美遮莫酒杯悭鼓腹松风外科头树影间近知醒亦好归歩不蹒跚

幼于见过分韵

小径苔从破清尊雨乍过亦知髙枕是其奈故人何懒但安吾有狂今较孰多近躭贫贱理慎莫厌松萝

其二

踟蹰酒不醉起见明星阑词组数相苦千秋敢独安青山蜡屐在白雪髙斋寒傲岂吾曹意时名君自看

寄泉守周先生

为得闽中耗愀然几废耕有家俱中虏无地不寻兵此际干城在应专保障名寄言麟阁上早晩着书生

夏日饮煦上人房

野人无一事爱尔云床眠缓带松风集开樽江月悬僧仍解中圣客亦喜逃禅欲问西来意难从醒者传

其二

藜杖欲何适清溪扶兴长煦公茅屋底时有松醪香青菜乆成甲红莲初离房谓予餐禅恱此味讵能忘

题林布政墓志后为其孙司训请

残编未忍读为忆泰陵时绩是中兴纪文如有道碑已看埋玉树还复长兰枝大有棠阴在王孙知不知

长兴诸友生送别道上即事

今朝霅川路且作武陵看萝色分樵斧萍阴入钓竿水怜衣带近山忆画图寛剧有浮家兴离觞莫厌残

义士李国卿归骨长山哭以送之

生死衔恩在间闗病骨遥刀头空自卜（生告归矣病弗果行）匕首为谁骄风色田横馆寒云豫让桥岂无心一寸魂断竟难招

刘佥宪罢官

偶一闻朝事君今又乞身世情工射影吾道合垂纶岁月终何事江湖渐有人素衣知尚在不染洛阳尘

戏赠导引者吴生

池涌青莲坐天垂白玉棺暂留为说法欲去亦无难尔今习熊鸟便欲唤鹓鸾三尺齐门铗将从紫府弹

包子以叅军集见遗有答

忽展叅军集殊兼鲍照长篇章自吴越今古共齐梁才岂人间尽名容我辈狂归来亦有作不拟唤柴桒

除夕

江村寒转寂桒柘欲生烟竟日悬孤榻有时手一编踈灯逗余夜小雨作残年唯有牢愁念时时不类禅

其二

谁怜抱影意吾卧已经旬晻冉难留日支离向晩身任他新甲子不解守庚申惟有尊中物能令隔岁春

榖日雪作

霰雪飘何甚因风袅更斜腊迟偏为榖春润未疑花曙色开银甃寒光入绛纱床头社酒熟扶醉到邻家

晦日园行初见红梅一树作

孟春行已尽入眼但红梅破雪寒相假含风晓暗催萧条初辨色烂漫不禁才且莫论迟暮陶然酒一杯

袁鲁望见过分韵四首

新岁为甲子

懒草玄经罢开门春草平交游随宦失物态与年生悬榻寜双下呼樽始一惊对君今日饮差不悔虗名（得惊字）

其二

盘飱无别味好为野人留菜甲春畦熟河鲀晓市収白分燕玉暖青擘越丝柔却笑张公子莼鲈夺宦游（得游字）

其三

小有求羊径能无为尔开冻偏初徙竹春勒未舒梅少住因青眼何营但醁醅不须论兴尽归舫或堪陪（得梅字）

其四

渺渺孤帆去江头此送君风光催岸桞潮影泄春云纵饮时相压狂歌好自闻亦知分手易将老畏离羣（得云字）

席上探赠得鲁望

春风木兰楫遇尔阖闾城西出横塘晓寒花千树明经营多酒事飞动各诗名独有分携处依然黄鸟声

过徐征君作

城处无逺瞩念君亭馆幽窥帘竹色动隐几松阴流道书乆不读清言时一酬还能开径否吾敢拟羊求

子与病后见贻新诗六章次答

髙枕抗烟萝春光奈病何谁堪胍季子我解问维摩丈室诸天在千秋一瞬过加飱更有语晩计莫蹉跎

其二

善病胡为尔清斋药饵催潮怜枚叔对露惜马卿才湖海身偏靳文章老自猜还将呕心句次第为君裁

其三

遥怜伏枕处咄咄向何人春色从教负朋情转自真莺花若下酒烟雨霅溪纶不独能憎达穷来妬汝身

其四

病色坚髙卧生涯浅卜居莫疑杯外影须却枕中书（子与病以服食得）陶墅偏宜秫潘园好艺蔬残年幸犹在随我狎樵渔

其五

亦有清狂疾饶君善酒尊物情双药褁吾道一衡门伏枥人俱老冲星劔尚存此生终海岳不死任乾坤

其六

萧条一书札新自霅中来惫与贫争长愁将老暗催诗魔应稍退酒债未全开了却无生后春风几百回

法空上人虎丘翻经

大有摩尼在将从智者探天花凡几点贝叶到何函千日悬龙蔵孤灯隐佛龛欲知翻后境晓色空寒潭

法上人还石湖

一钵本无住孤云时自依苍然石湖色似爱逺公归忍草吐新带香莲辞故衣唯应乞食后秋雨对柴扉

寄答明卿二首

闽海迢遥路柴门放逐身双鱼不自意五马更何人旧态俄能发穷交转向真相逢未可定佳句眼堪新

其二

侧目中原并游踪晩路偏一麾仍领郡万死及归田宦在何妨薄诗成祇共怜髙鹏与低鷃天地亦茫然

寄黄生舒华

及尔书来日行藏更可怜一官诗自罢万态酒堪捐老岂时人力穷余异代权何当具瓢笠握手太湖烟

舟次辱华存叔见示投赠之作有荅

不为风尘色吾庐卧自深时名双屈指物态一惊心姓字劳波及文章乆陆沈相看布衣在飞动不能禁

其二

莫问援琴意惟怜执手时新诗过草速踈烛受花迟岁月吾初有乾坤尔自知春波正辽阔未敢定前期

答沈山人嘉则二首

满眼交游态相过意独深醉来扶任侠老去急知音零落家人产纵横国士心未须论往事呜咽对沾襟

其二

兄弟逢家难仓皇并挂冠莫言归计早犹作畏途看萝薜褰愁入松杉掩泪残唯应狱中劔虹色为君寒

为张茂才赠张将军时治艘南京

客言保障地无复使君贤礼乐原搜贵楼船汉将専令严朱桁月烽浄白门烟更有平原馆衔恩国士偏

尤子求尝自言其手画蘓长公后赤壁赋甚精索余书赋其尾未果今年冬子求忽使阿獠携此巻来乞二金为腊夕之资余如数与之还其巻为书赋且题一五言律子求可付虎儿善藏之勿售非其人也

只倚曹韩贵穷来泥所如真成乞米帖吾岂换鹅书笔底青山在灯前白发踈吴门有长铗慎莫叹无鱼

观夜猎醉作

老分穷愁在归堪一事狂由来学劔晩肯为著书忙花径朝浮白霜天夜走黄衰颜且涂抹阑入少年场

与舍弟郊行访旧作

风日江鄊好连翩并所如门人两篮轝贫旧一茅庐时见青烟逺因知黄叶踈悠然浅酌罢随意狎樵渔

寄陆考功与绳

自起东山驾苍生果不虚舜门悬水镜尧日满公交车契合孤忠后穷分一气余乆安遗世畧不草絶交书

赠陆生

自贪林下日生计未全踈时展滑稽传间窥玄素书因君获二妙顾我罢三余尽可扶衰病青山恣所如

过故凌京兆汝成墓有感

初日松楸地相过倍黯然古今杯酒得生死諌书传旧客西州泪（羊昙事）新题京兆阡向来同病者老诵独醒篇

马鞍山陆氏园送别子与得新字

送君氷雪地梅意独含春晩更怜山色穷能恋故人篘来社酒暖猎罢野厨新昵昵深杯后俱夸未死身

其二

出处闗何事因君偶试论一官今转拙十口未全贫白雪衔知旧青山惜别新自安丘与壑终不傍风尘

除夕偶忆杜诗四十明朝是语有感作曹事

四十明朝是愁来酒易醺流年杯后得绪景句中分寒勒孤村雪春生大海云浮名殊自苦吾意欲无闻

其二

四十明朝是抽簮岁屡更自贪田父日谁妬野人名腊肉来乡社春醪有弟兄不教儿辈酌知会减欢情

皇甫司勲宅逢故九江守王丈王扵先君同年其来也为其尊大夫乞皇甫志墓因赠五言三章

把袂吴闾里含香汉署游风尘二千石湖海一孤舟门刺通文举碑辞识太丘岁星无物色随地足沈浮

其二

客间疑鬓发天上见文章以尔丈人行当时童子郎霜风鸣蒯铗春雨涩荷裳莫作穷途恸烟霞许并狂

其三

试问西京日终童更有无青云流辈尽白雪和人孤布帽时堪掷篮舆少给扶威明殊偃蹇倒屣为王符

答殷无美问疾

欲悉春来况头颅渐不如泔鱼吾事晩罗雀故人踈懒废虽堪病穷愁可罢书（殷诗有肺病春来剧新书且絶编）唯余止酒意为尔尚踌躇

余忝青社日陆叟挟岐黄之术游余门既罢归访余江上素发被领童颜不衰云且北游余谓叟术固神能治余狂疾乎因为一诗赠之叟笑不答

十年仍一老不改酡颜春身作齐鲁客名同秦越人采苓山月晩种杏江风新独有清狂疾饶君术自神

端午里中饮时甫有海上之捷

莫以独醒意生踈旧酒徒暖香初写玉寒碧旋添蒲栁揷从巾堕花催到手无海波知稍戢为有辟兵符

晓行即事

小轝凉能进荒鸡逺互求无妨戴星去仍作御风游卵色天徐坼眉纤月逈愁泠泠桔槔水随意到前畴

赠徐使君之徐州宪作

彭城徐子地柱后汉臣冠地挟黄河峻冠凌白雪寒风流千骑拥祖道万人看自有攀辕泪时平借冦难

奉送彭昆山特征

忽报天书下秋星引去轮吾方传循吏君可愿良臣水忆朱弦在霜催白简新草莱无限色仗尔达枫宸

题东洋巻

为厌人间小沧波倘可寻扶桒催日动碣石抱云沉未晩图南翼长悬立极心乗桴吾道在对尔欲沾襟

徐征君示灌园诸作率尔奉答

一叟汉阴兴新诗大厯才才宁随老尽诗可傍穷来厯落秋声树青荧晓色苔衡门知乆寂肯为抱琴开

饮乡人桂树下作

桂树扶秋老藜笻引兴长短墙过秀色小径袅幽香客自歌招隠人殊胜辟疆前身是金粟米汁但何妨

赠广东袁生

山川知粤尽风物到吴新旧业余孤隐时名傍此身酒旗随处是诗巻未全贫为语袁宏道谁堪赋里人

赠杨茂才杨之父别驾君则先子尝受业焉杨又馆扵族孙进忠其行也乞诗为别

谈经而父业门馆尽时髦未竟衔鳣瑞依然见凤毛青箱王氏得绛帐马融髙欲悉通家意临岐有佩刀

寄赠刘子（刘以鸿胪序班归隐）

汉殿辞新月吴山理旧云官初拜典客人自号征君松坞苓从长芝田鹤自羣怜余亦世弃消息倘相闻

谢邵都阃惠荔枝

朝来逢驿骑香色满双函野老惭推食将军为絶甘瓤看澄露写枝忆紫云酣寂寞华清在何人走劔南

送张敉之白下分得长干里

君是张星裔偏歌玉树花侬家杨桞色应接白门鸦别泪销金粉新篇掞彩霞长干六代地今昔擅豪华

又赋得石头城

君今何处去飞棹石头城一堑分天阔千山拱堞平宅犹龙虎气台忆鳯凰名好是张平子还能赋两京

虚白上人出闗后走笔问之

朝来启兰若啁唽鸟声骄见尔定中出知无觉路遥白云初卷衲寒月尚依瓢莫作深山住禅心处处调

哭周宪副叔夜二首

忽得云间信沈沦世所嗟百年循吏传十口孝亷家落日窥诗草严霜负鬓华不知门弟子若个是侯芭

其二

十载三为别那堪此别遥劔星飞后象梁月梦回标名尚山涛启（叔夜卒后迁官）魂先宋玉招未应弦便絶流水觉萧条

董生善丹青欲为邵武吴使君作小像走笔嘲邵武

不必闽天去吴郎已大都抚膺双睥睨抵掌一侏儒腰带金嫌阔头毛药渐扶唯余酒间态念汝貌能无

呈华明伯（华时有家讼）

得失区区事相看弹指中无论塞翁马况是楚人弓万态浮云变寸心明月空延陵何限色西去有遗宫

王水部祠古栢

宋祠王水部庭栢岁能深老狎氷霜色寒窥天地心夜根回虎攫秋牝发龙吟莫作明堂思余生恐见侵

邵将军亡鹤

秋来双病羽无梦再乗轩已验浮丘相难招丁令魂白云遗响断修竹败翎存一片华阳石千年意可论

慰邵将军孤鹤

缑山一羽化故侣杳难寻独立清秋色孤鸣碧汉心死生交谊尽饮啄主恩深莫作低回态人谁支道林

答张助甫三首

吾家兄弟好犹恋旧绨袍迢逓赪鱼尾参差彩凤毛世寜寛此道天未厌吾曹若作求羊访吴山处处髙

其二

褰帷何处是云雨暗衡巫岳色云堪借江声雨自扶一官知长物千古失穷途倘及渔樵侣飞扬意不无

其三

物态工流落时才负隐沦星能为处士雪许和迁人自爱藏名手遥怜折节身古来文苑客强半在风尘

寒食志感示儿辈

六度逢寒食肝膓寸寸灰岂无悬日月难拟到泉台岁每惭新鬼春从冷旧醅儿曹须老大莫忘介山哀

小疾偶成

事违难喜事身退转怜身酒盏从他负医方稍自亲偶穿苔际屐时倚竹邉纶书纵同袁豹那能便古人

题云隐庵募縁巻

刼雨颓朱刹慈云演法轮但余飞锡地未少布金人一念城能化多生里不贫毋将小果对阿育是何因

病中答张大

逃暑真宜懒经旬但掩扉自怜狂与瘦不解胜能肥身在犹堪病名衰好受讥新诗似秋色吹我思翻飞

弇州四部稿巻二十七

●钦定四库全书

弇州四部稿巻二十八

（明）王世贞 撰

○诗部

△五言律一百二十首

卧病同舍弟扵小祗园栖止承淳父以法语见讯率尔有答

自縁衰相现敢学浄名身室总无天女经唯对世亲空花来处失池草幻余新解作门中语君非第二人

呉山人见访值仆病甚谢客投诗为别勉尔奉酬

懒入应门倦骄从伏枕生天殊纵吾病客岂借时名河岳愁中起风尘意未平所余青眼在惆怅为谁明

雪中病卧闻舍弟辈游小祗园有作

不作袁安卧其如病所怜虚牎催曙急独枕受寒偏见说瑶台侣同游色界天何时振衰骨骑鹤破苍烟

除夕病中作

不解成何节惊从稚子传冻烟催作夜残雨湿经年老畏流光掷寒添病态偏飞腾向来意空付一澘然

王复过斋中小酌

髙斋寒色甚强尔一杯春酒态深时美交情病后真菜青初破甲鲂紫旋批鳞此具还能拟相过可厌频

人日病起作

共道春光好犹残拥被身众欢同得日吾病始称人栢忆金花暖梅怜玉树新空斋百无味差胜走风尘

京口逢郭山人因柬冯汝思

牢落故人尽迢遥乡路分偶逢东郭子云有大冯君草色南徐雨钟声北固云还应未相见翻胜复离羣

徐州渡口大风

七圣皆迷辙何方可问津生元仗天地去敢避风尘红勒桃花笑青禁杨栁颦苍范得前馆浊酒自相亲

遇史兰溪姑丈

萧然归骑单相顾各汍澜旅食闗愁近风尘认面难老能逢盛世贫且傍微官旧业桃花坞春深正耐看

恩县道中雨

东风数杯酒细雨三家村行旅片时湿农家素业存梨花时一瞑水鹳忽羣喧大有江南色翻然嗟故园

兖州道中怀古

身世竟何限劳劳嗟此行云为天地色山阅古今名慷慨齐三士栖迟鲁两生不归吾岂敢即死向谁明

徳州渡口

征途人自怯不敢授春衣山雨将寒骤人烟过午稀时时瘦马立往往峭帆飞行役毋劳恨于今是帝畿

阜城道中

春色昼冥冥劳歌倦自听地过三辅紫天近九闗青旅梦从车续村沽离盏醒如何挂冠后更遣役吾形

喜于鳞被召作

物色乾坤满羊裘尚寂寥忽闻求劔诏实已应弓招骚雅名终在巢由卧转骄弹冠岂吾事或可擅渔樵

贻张明府（锡刚）

一官知乆厌何事复泥途自长朱门傲谁怜白雪孤百钱行处有双屐倦来扶况是春山里村村闻鹧鸪

病中书懐上御史院王大夫兼简郭考功

刺促都门地栖迟草莽臣浮名当日洗畏路暂时新涕泪仍沾世风尘敢为身艰难心一片寸断为君陈

其二

自收孤臣泪知非九辨才天疑将日逺霜肯背春来肱在先应折膓余此际回莫教垂死骨仍作不然灰

其三

沦落丰城剑叅差古狱中向来双犯斗端为一司空生死恩犹在乾坤事未穷华阴半掬土秋色满崆峒（右上南岷）

其四

寂寞千秋事艰危一寸膓不因穷李白那见古汾阳霜色廽天老春风徧夜郎衔珠未敢报踯躅五湖傍（右简郭）

题项子曲池草堂用原韵

闻君卜筑处巧得越江偏宛转天疑隔栖迟境自玄草萦双屐逺花借一尊先况是谈经日门人有服虔（用子慎事）

其二

小凿通鱼缓幽栖得燕新地方韦氏曲池是习家邻梦好从难弟诗成托有神时才屈指见慎莫怨沈沦

其三

字许桓谭问名因求仲闻数楹浣花借一水武夷分竹袅干云色兰滋过雨芬风尘知暂染不愧北山文

项子出新编索序余病未能讽咏来美聊成短述

浮名人自惜孤调晩堪疑欲定三都价难评幼妇辞飞扬投笔意寂寞断弦悲归遇烟波侣犹能说项斯

无慿

一归恒在念万事总无慿病入中年易愁因薄暮増世情工顿挫吾意岂飞腾渐觉交游少时能觅酒僧

莫叅政子良张山人携饮天宁寺作

东风依步屧爱此禅房幽一雨忽秋色诸天来瞑愁乌随托钵下僧逐鸣钟収尚有三车喻能同信宿留

其二

乆客钱依杖竒探句入囊未禁陶令酒聊借逺公房辱为藏钩忍机堪坐隐忘禅心醉颇见倘恕野夫狂

闲居

但拟闲居好幽懐可具陈穷交人自贵衰眼事方新倚酒称欢伯看经号道民逃儒岂吾意聊以破沈沦

醉赠江上人兼示盛生二首

逺公不戒酒殊足了吾生访即披衣出呼便托钵行别时轻抖擞醉后好纵横懒说亲朋字穷途障匪轻

其二

莲巻破寥寂花宫驱欝蒸故人褦襶子吾党羯磨僧浄土闲从借禅心醉可慿莫题颜逺句人我意堪憎

曽太学携酒见访作

花宫寂无事屐齿破髙眠双眼乍青白一尊中圣贤楚材知自足郢调为谁偏更有沈冥趣毋轻与世传

顾舍人夏日过访弘法寺

屈指诸供奉谁如顾虎头还从视草暇时作散花游云入松房冷风生茗椀秋颇饶禅悦味能为逺公留

其二

河朔尊堪藉山阴兴未残真成布衣饮来听蒯缑弹旧好论将尽新知得暂寛江湖何限色大陆有风澜

答康子

厯落康生在新诗重起予自然燕地桂不草茂陵书白雪酬知少青云转盼踈吴天莽空阔握手意何如

夏日寺居即事四首

解夏僧同懒愁霖客渐踈云霄吾意左天地此生余饥即分斋饭闲能读道书笑他杨得意今日荐相如

其二

剥啄醒髙卧中庭栢影移少年频载酒长日拟论诗薄俗踈堪继虚名得自知青山一杯罢相对坐支頥

其三

十年甘削迹不省旧何官人惜遗簮在天容裋褐寛往来宁有托荣悴易为端从此飘然去真无愧箨冠

其四

往往推牎坐西山云色来未归诚偶尔少住亦悠哉累句初谙俗清尊不负才当时仲宣赋岂为异乡哀

雨后见月华作

明河十万斛为我洗澄晖忽覩千虹遶如从七宝围丹成玉兎杵花发素娥衣不待过笙鹤缑山思已飞

洪生自楚来见贻五言聊此奉答

暂爱精兰寂髙舂梦未回忽惊白雪倡知自郢中来秦马宁双角江鲈正四腮一归天地大从我亦悠哉

太保刘文安公挽诗十咏

海宇推黄发朝廷念硕肤青宫新太保赤舄旧东都公（尝叅机务留京）品极三司贵名尊两字扶今来稽古力谁不羡为儒（右赠谥）

其二

天与滕公室今看更欝然泽应沾草木光自吐云烟已给东园器仍分少府钱南阳有原氏不得擅新阡（右赐塟）

其三

帝念桓荣逝沾衣命礼曹恩从上冢极名以授书髙令子余三鼎孤卿自七牢君看潞水畔流泽尚滔滔（右谕祭）

其四

生存公望欝老去国恩加蜜作尚书印黄颁保相麻帝纶昭似日云锦烂生花视草当年地题名醉墨斜（右赐诰）

其五

甲第饶清宛荒坟自北邙几人乔太尉能托蔡中郎云拥螭头石星回■〈蠢，万代春〉尾章卧观三日者祇有一欧阳（右墓碑）

其六

谁道衡门后文章满汉廷禅辞中使问汾曲帝王听一代尊遗墨千秋让汗青絶怜扬子易只拟覆人瓶（右遗集）

其七

八座今何限千秋几盛名存为世大老没可乡先生兰玉纷堪植（公子孙读书祠中）苹苕荐匪轻春寒介山庙辽寂暮云横（右特祠）

其八

下第蕡俱惜传经向颇违天留后昆在人许大名归宫锦披应独（公居首甲）簮花揷不稀还看鴈塔上姓字总相辉（右世科）

其九

颇忆观风使能留过式名罘罳承露重棹楔与云平尊已时三逹荣为国五更唯输布衣贱聊表郑康成（右达尊坊）

其十

迹自山林逺声余郡邑崇即看清禁客来傍素王宫楹梦衰能作衿趋礼亦同河汾有经术端合配文中（右郡邑从祀）

酒间赠楚人刘生

黄州子鹅炙煜若珊瑚明日佐宜城酒何如莼菜羹若为吾楚舞我欲歌刘生但与醉燕市能成千载名

与方侍御步天宁寺分韵得松字

为惜招提近扶醒信短笻回风争万铎落日逗孤松禅语时时得秋山处处供祗怜方侍御犹有皂囊封

送王和仲还吴

黄金空揷汉词客岂雄飞铗忆何门是绨怜旧侣非秋山双骨立沧海一身归若过烟霞地为余扫钓矶

新城道中

马首今何适萧然爱此身夏霖迁古道秋色佐归人稍觉黄沾栁时看白点苹任它风雨态不解令伤神

滕县作

齐楚今何在滕犹旧日名浮云双战地落日一空城野旷犹堪井山贫自不争遗编二策在终是鲁书生

送虚白上人主竹塘寺

去住元无系师今定若何坐推狮子吼塔许鴈王过白社经翻早青山锡占多已知香积供难少病维摩

寄明卿使君再觐

述职诸侯礼梯航可厌频峥嵘仍岳牧偃蹇似波臣梦入钧天旧恩沾湛露新如逢明主问莫拟汉家薪

其二

汝厌承明后于今两报功请歌诸国乐谁似七闽风霜益鱼符老天开象魏雄明堂当计吏第一是吴公

送曹子会试

罢醉枫桥酒乾坤别自轻如云偕计吏捧日向承明不必论三献无何遂一鸣平津晩来贵曽是鲁诸生

其二

紫极春将动黄河氷自开请看题柱者谁是斵轮才劔暖初辞匣金寒旧筑台甘泉倘有赋圣主受厘回

赠方子还里

不谓文园侣柴门趂病身将军无揖客故国有归人调忆朱弦旧愁催白发新奚囊数行在知汝未全贫

海浮子自滇归迂驾过访值余他出怅然因赋此寄懐

十载诗相忆乾坤鬓共苍岂期中散驾来自宠王乡凤不题蓬荜星虚聚草堂何时蒜山翠花雨对传觞

送龚大理出敎授严州二首

小史轻儿掾诸生爱郑虔掷他廷尉牍还我广文毡月冷铜官阁云分石佛泉好将孤劔气髙并客星悬

其二

千峰建徳合一水桐庐流白简翻相为青袍可自由门因问字启客爱解颐留倘逐羊裘钓知君有直钩

倦酒

春山何限青春酒日冥冥旧社能相命清时渐爱醒髙斋亲药裹镇日检茶经纵有刘生颂睢盱不要听

徐广文先生过饮

即看春事速忍使赏心违白首时情见青衫旧徳稀催来花竞手藉罢草沾衣最爱斜阳外扶藜缓自归

送僧归摄山

诸方叅欲尽始悟买归航祗是心堪了原无法可将雨侵江令石云据逺公房惟有春来后居然花草香

乆旱得雨

枯已吾苖甚愁深岁事论疾雷翻地轴飞汉写天门鼓楫幽从诣为农道转尊寄声诸父老一饭亦天恩

顾季狂见过狂谈竟月扵其行也诗以赠之

双眼中原合初从故国开雌黄月旦口雄白古今才碣石将天去巴江引雪来嗒然吾隐几尔辨亦悠哉

其二

乆矣墙东避俄惊羊仲从一贫诗作祟百战舌为锋汝自谈非马吾宁好似龙祇应抛尘尾杯酒日从容

乞归不允

罢归安计拙衰至怯恩深自饮终天泪谁伸去国心一官堪屡掷千载欲平沈见说箕山畔云霞未易寻

其二

风尘何意味物色到山家尘尾聊须掷羊皮敢向夸出真成小草得亦是空花陵谷须臾事吾生未可涯

题赠徐常甫巻后（常甫有通人之徳王百榖为传传之且要余诗赠焉）

知君是通隐赏藻亦吾曹节自披裘著名因结袜髙一经元汝在三管欲谁操旧有南州榻春风共浊醪

江上别杨都督瞻美子念道振诸君

此别不成逺如何挥涕频酒分南北路身是去留人兰省羁难弟柴门立老亲十年髙枕在那忍付风尘

秋日赵司农刘水部邀游云龙山放鹤亭同子与赋

地属黄楼守樽开画省郎大风来芒砀飞壒卷河梁鹤不归残照人今醉异乡冯栏一翘首天地渐苍茫

其二

帻为登髙岸亭因眺逺孤河流天不尽山色雨频扶千古双雄畧中原一病夫（予时有微恙）阮生广武叹感慨亦吾徒

八月十五夜济寕池亭别子与

月自中秋满人从此会离由来最圆夜翻是欲亏时玉魄斜穿树金波细溢巵清光转应好脉脉待看谁

中山道中

一笑复一嚬此来寕系身少为强项吏老作折腰人与醉中山酒聊偷故国春浮云天北在瞻眺欲伤神

余旧游魏郡日有双鱼之馔今絶不可得问之则河徙故也戏成一章

十载叨游魏双鱼馔事寛鸾刀催霰舞象筯压霜寒沧海欲陵陆黄河能钓竿思归别有念不借蒯缑弹

阜平道中

马足时陵竞颠崖古道横山从一涧坼水夺两崖鸣径路疑欲尽人烟俄自生夜深见灯火三户是孤城

与故关张将军谈旧事有感

太息时才老殷忧战地深毋谈旧开府吾听忽沾襟卖劔中年事伤弓此日心唯应解严后归钓五湖阴

黄寺署中偶成

马纵知严解鸦归觉讼虚放衙居士服隐几道人书市逺沽无酒池清钓避鱼一官何足忌千载不闗渠

为戚都督乞教士

冦盗忧三辅安危咏大风飞书玄莵塞学劔白猿公稍夺萑苻胆寕希细栁功干城念汝在吾事五湖东

余携大名魏生至顺徳复得二赵生论文日乆酒间有赠

二赵俱赵产魏生复魏人已欣照乗色重以连城珍再刖恒泣楚完归翻过秦沾沾余自得不作暗投论

同年故刘侍御徳纯枉驾行营对酌有感往事因赠刘戍穷邉始归

十年濒死境两地倦游身今日中山酒真成隔世人戍楼谈后月野店醉余春最是堪留处更筹何太频

秩满三载移牍有叹

踯躅今三辅婆娑旧一官原无出谷想不验触藩难下考吾能注头衔自懒看未须啼谢豹物意总阑残

其二

厌说青齐旧依稀十二年薄游鸡肋味多难马蹄篇故吏俱先达斯文别有权衰慈殊未悉岂少太湖田

除夕张山人分韵是日有浙藩之报

除岁逢除目寒归客未归年华落日尽节序少年非得汝当蓝尾惭予恋紫衣那堪酩酊后乡思独翻飞

其二

浊酒那堪颂椒花尔兴新自怜迟暮意初作量移人云迫中原晩霜含故国春一年唯此夜莲漏莫教频

张叅议肖甫由广西入贺得书有寄

已分鸿书断谁慿驿使来星从南极至天向北辰开王会干官礼嵩呼万寿杯君家金鉴録况是曲江才

礼部诸曹丈携尊万松庵

把袂堪吾党鸣珂起倦身相逢散花地俱是握兰人薄酒交从厚清言具不贫春卿芳署里自昔和阳春

答杨中丞伯谦时以廵抚山西移病归

双鱼衔尺素知尔贲丘园一雨巻龙徳千烽骄鴈门赐环明主事推毂异时恩为问云台上丹青谁更尊

寄张尚宝叔养尚宝前御史以言事罢起按二辅尝首荐予

霄汉重游地风波百折身一官新尚玺三辅旧埋轮霜色凌清禁天颜许近臣独惭虚剪拂矫首属车尘

过于肃愍公墓岁复为己巳公立大功之日距今两甲子矣

正统逢今岁边尘日暂蒙乾坤三己巳社稷一于公不作青衣辱依然黄屋崇祁连赐冢地石马汗秋风

入南屏山路

一入南屏路悠然与世踈游人栁枝曲禅客藕花居暖气催鸣蛤泉声跳伏鱼双壶挂篮笋佳处莫教虚

始访前奉化令徐征君

避世虽君事髙名可遂忘未过徐穉宅虚表郑公乡萝径春从覆蓬门日转长还应却卤簿小艇共沧浪

其二

彭泽不爱酒江州无奉钱逺山将入供残日佐谈玄坐徙空庭晷凉生髙树蝉指君东壁挂借我北牎眠

其三

小筑城南地诛茅苦未齐还闻緑萝馆幽托白云栖别岫寛猿宿空林恣鸟啼无心隐大小随意迹东西（君有精舍在山中近始城居）

月夜与惟敬浮玉岛饮（惟敬岭南人）

山色深扵染湖光澹却无地真排玉案人似入氷壶莫倚珠崖广还怜碣石孤布帆看不尽幽兴自吾徒

寄皇甫子循佥事

籍甚时名在翛然晩境长五言唐大厯羣从鲁灵光白苎多新曲青袍少旧行近闻寛胜事箫鼓出横塘

季俸不至而故人日有来者戏成一章

官闲去乡近罢案且婆娑家酿饮垂竭旧书看易过庭乌公事少檐鹊故人多尽自堪藏拙其如负进何

寄赠杨二先辈

韦门经是业荀氏徳为星勲烈开鳣座诗书自鲤庭蝉聨三绶紫鴈序一衫青好就河东赋吹嘘入帝廷

孙鸿胪扵羣从中官薄而诗佳授予满巻因成以赠

亦知羣从贵眉白转怜渠掾岂一言得名应第五如镜湖寛赐沐禹穴纵紬书谁辩郊居字新篇定启予

病骥

病骥从他赎依然去服箱已知无伯乐何必要田方舞枥贪飞将呼刍忆大荒人间原未识天上宿为房

寄少卿刘翁世龙

万死孤忠在千秋一疏遥主恩留大耋天意见清朝泌水犹堪乐绵田肯受招中兴有竒事金紫听渔樵

吴兴杂兴十首

倦骨风流减清时月旦新湖山堪卒岁案牍动移旬拙宦甘除目虚名苦趂身此方色犹菜忍说郡厨贫

其二

卤莽天心过萧条国士知一官堪自免再出竟何为粝饭供残牍篝灯助小诗不烦期马革端合号鸱夷

其三

接天唯白水不枉唤湖城桑月宴游少茶山租税轻秋氷瀹莼菜晴雪鲙鲂羹出入青油舫真成画里行

其四

为嫌十口累伴影独寒灯出暂呼官长归仍似野僧得来那一实受处亦无慿莫拟讴謡赠身今少爱憎

其五

吴兴古名郡宦路亦清幽苕冷尚书社苹稀刺史洲地偏朝事絶俗美寓公留独愧乌程酒虚名似督邮

其六

湖山闲即出风雨却归来薄宦终诗草藏名是酒杯折腰斯世责揽鬓异时才物意吾能解毋烦白简催

其七

旧事停车得遗风掌故传鱼租钓台渚火耨疁山田乌鬼秋常放蚕姬夜不眠唯惭讼庭内不得施蒲鞭

其八

寄语诸乡曲清贫好自夸山田供老母月俸上官家荡口携来酒天池寄得茶止赢苕岘胜饱看不为奢

其九

掩巻将何道凄其归思浓名微真马走官拙自龙钟岁月辞何峻乾坤老渐容浮云众鸟去落落一髙松

其十

上书知不报解绶且谋归嚄唶堪巾帼婆娑忆布衣酒如清渭水莼似北山薇薄晓诗名贱于今未忍挥

武林遇李太仆归省有赠

车从都何甚风尘意不闗文寜狗监贵官是马曹闲薄有莼鲈兴那因桂玉还青门四明客早晩向仙班

其二

闲客平津邸仍游七子场歌成迁幸舍赋上谢赀郎天自游燕近山从入剡长云霞护青雀送汝过钱唐

送阃帅狄君入贺万寿

庚午王正月嵩呼万国同波臣上金鉴天子宴彤弓僊露回颜紫卿云挟绶红还应栢梁和骠骑有雄风

周恭人悼亡

婉丽兼三徳辛勤佐一官即知丹茀好曽断素机寒桂魄销何易兰魂返更难那堪悼亡鬓此夜欲如潘

其二

晓案犹闻举春蚕未罢工泉台人自玉藜阁管堪彤寂寞鱼轩冷凄其蕙帐空周郎能顾曲慎莫唱离鸿

题兰湖秋色图送王吏部

秋浦木兰檝青云鹓鹭行时人归简要循吏有辉光水镜元同澈露桃难共芳芙蓉池上客谁不向王郎

弇州四部稿巻二十八


●钦定四库全书

弇州四部稿卷二十九

（明）王世贞 撰

○诗部

△五言律一百二十首

冬日憩舟嘉树林小饮

仲冬好风日故山嘉树林信履触幽赏改席就清阴青葱冒霜草啁唽先候禽人生贵所适毋为悬别心

答魏允中

邮函旦夕至似汝尺书无眼欲空三辅心仍折五湖何人充骏骨念我报骊珠好去连城在秋风看过都

问华起龙工部

生今杜门处春草故人踈罢读考工记俱称行秘书毋云计左矣吾亦赋归欤见说君山色萧条宦兴如

即事呈邢邵二医

春朝视膳罢次第检方书薄宦人皆有穷愁老自如枕移啼鸟后杯到落花初况是谈诗懒无劳客起予

其二

麦雨冷将热庭花朝自昏渔樵初入耳鸟雀已窥门不论宦情薄祇言医道尊年来秫田歉为尔罄芳樽

答王礼部言卿

礼乐逢昭代文章属盛年名从赤县得官向紫微迁倚玉怜余弟投珠念汝贤春卿古芳署应许和歌传

璩敏仲见访作

词客不寂寞到来令坐惊今朝下悬榻强半为璩生笑语纵横进图书次第评此中殊有味何必傍时名

予分部吴兴日圆上人住弁山了不相闻既迁晋臬归里请告未遂上人忽锡杖肩笠以一诗见投且致郡人之思谈禅竟日倐尔告往遂成二章送之

抱病日悠哉衡门雨渐苔乍传飞锡下仍以施珠来护法吾何敢逃禅酒自咍相闻岘山社翻为逺公开（吴兴诸名胜结社岘山邀上人入会）

其二

道汝弁山住弁山无汝踪念予托一钵挥手谢诸峰小果聊遗爱空花是旧逢乾坤大檀越到处好从容

赠王山人

五岳游欲遍归来鬓尚玄藏名诗句后避世酒杯前乆客乡音改无家旅兴偏翛然唤双屐挥手向江烟

写懐寄舍弟

除书何足问已自乞归耕不必山公启俱先海内名鼓鼙秋转急幕府岁仍更赖有疎慵在犹堪寄此生

其二

休沐无它事清狂为尔陈身将数酒伴名挂一诗人物意安吾拙时才捷有神不知投老计何日定为真

周君自大官令出太仆辽左飘然挂冠今年五十矣而颜尚童其壻一龙余从子也乞诗为寿

我爱周郎美雅如王子猷官闲骑曹马兴尽剡溪舟坐客中清圣园租比素侯白狼河畔雪知不上君头

其二

少日佳公子中年贤大夫自回司仆驭祇忆步兵厨入坐峰峰玉挥毫字字珠龟貂未全敝时付酒家胡

将之晋任离家有感

自縁休沐乆安作里中人强起从时意迟留惜此身舟凌荷芰发门掩薜萝新无那尊前客晨星个个沦

京口别送者

抛君江口棹尽我手中巵垂老本难别欲归翻狎离转头吴地近抗手晋山迟岂必躭微禄浮生本未期

过滁州邵少叅（邵越中旧寮也）

过君驷马里逢君五马还乍看仍似梦稍定各开颜白葛凉从进清尊别任攀环滁众峰色彷佛越中山

途次赠孙尚宝鑨时以千秋入贺

汝自舆司马忧时涕泪悬宸枫九地隔疏草万人传天意存孤直臣心转更坚承华一箴在知不愧先贤

太原道中书事

盘陀十二驿驿驿似西川毕竟中无地还疑小有天居民同伏鼠宿客傍栖鸢不待蝉声苦秋霜向鬓邉

其二

不断峰峦色何由见晋阳傍山兔三穴入地鼠千仓项为泉奔瘿牙因枣熟黄吴儿莫相笑风俗古陶唐

送陈太仆叅政蜀省

乆宦无前辈推迁自至公空羣辞蓟北叱驭指褒中益部星初动并门险对雄还将在駉绩一颂拟清风

中秋夜从侍御饶公登明逺楼二首

今夜中秋月浮云袅自横未添三晋莹只避五星明小坐杯频转清言烛屡更霜威暂时失桃李欲敷荣

其二

黯澹千山暮慿阑首重回虹争汾水上云拥太行来渐老惊先达多艰急异才今宵迟月色须为绣衣开

邀李袁二使君小饮

忽忽秋将暮悠悠欲傍谁无才薪自积有禄桂从炊贪作传杯过数为同舍期南冠笑相拭莫使晋人疑

初入谒晋邸陈常侍要饮别墅作

别殿沾恩罢逢迎有大珰自云东第好只在小山傍曙月侵金酎流云断粉行为传趋府近促拍按飞觞

其二

河东张特进老不爱人扶圃为延宾学尊从罢直呼食单黄颔臛酒味紫酡酥取适须臾事沈冥即我徒

再从诸公饮陈常侍别墅

小割虒祁地聊为梓泽园杯从三雅贵客有八公尊膝席寛宾礼牙盘侈国恩犹言朱邸俗揖向栋花村

其二

偶尔朋簮盍仍劳倒屣迎斗茶中贵好赐醴主君情果取非时味花多别创名不论休沐否省事晓来清

晋中得亡妾信志感

歌鹿初停奏来鸿已叹离一棺谁傍汝两口别称儿拭泪偷潜滴闗心忍自支丈夫多意气元不为蛾眉

其二

苦忆登车日双眸强暂回已真成死别翻更怯书来玉筯难収恨朱丝未作灰和家后园李子好令枝摧

其三

我更三千里儿骄女又痴最怜垂命别谁作有情悲旧幌教凉住空箱傍夜移戢身无寸土西合已先辞

其四

十八年中事居然一梦非未论调瑟好所悯抱衾稀强粥供啼乳篝灯问缉衣辛勤意何限脉脉付斜晖

归路写闷

夜半呼厨饭欲餐还不能路危心转迫天逺足无慿已觉仍疑梦无言忽自譍遥传伏枕在知复倚门曽

其二

因过长子县愈重老亲思路任羊肠险书嗔鴈足迟往来山色异迎送物情疑不那三千里长萦方寸丝

闻台抨不行有感

纵令寛谪籍岂敢问朝班雨雪人回首春风自掩闗穷途出处外垂老是非间爱此浮云色翛然逝不还

其二

当时诤臣论夫岂谤书函执政寛相假流言转自惭本应呼第五不合受朝三遂我初衣后秋风农圃谙

谢华壻饷紫檀梳匣

吴刚月中树斵作紫琼箱得借卫郎润长沾荀令香寒暄奉巾栉早晩见行藏投老缁衣日毋言弃置伤

赠温州周生才甫

籍甚诗篇美飘然步屧过停杯顾误曲弹铗出悲歌客礼龙门重乡心鴈荡多永嘉风物好其奈壮游何

新安汪惟一徐使君子与门人也以尝侍李于鳞先生刻其白雪楼集赋二章赠之

客有儒中侠人怜身后名言从徐孺子得尚济南生山水存遗操氷霜问旧盟莫将青凤翮到处觅兼城

其二

识汝沾沾意曽因御李君死犹能借客生可罢论文附骥吾何有登龙世所闻祇应今夜月鹤背怅离群

赠白云上人

爱汝白云色萧萧佛日间有时归法钵无意卧禅闗生灭了何碍巻舒长自闲寻常足避世莫买沃洲山

为曹比部送长洲张令入佐比部郎

我爱张平子贤声众不如棠阴过夏茂鳬影入秋舒已制呉门锦还司城旦书曹丘能念旧不惜重吹嘘

其二

列宿征书重干夫拥斾迟令君青雀舫僊吏白云司汉法霜同峻呉郊雨自私虔刀吾旧佩脱赠为明时

沈母挽章

范子成公父宜家是伯鸾闺中新凤诏机畔旧熊丸慈竹呉江冷啼魂蜀道难欲挥彤管述心折泪仍残

病后程子访我园居小饮作

起色縁君动衔杯转自真材髙聊翫世年少不窥人池草诗情晩岩花酒态新即论吾党外谁不傍风尘

答徐文果

自失而翁后风流思不胜絶怜徐孺子时及栁吴兴天目寒逾峻湖心雨自曽菰芦最深处鳞素一堪慿

大梁王君用章既去昆山为客部副郎邑人俞仲蔚集古语为八咏饯行要余与家弟和之各得四首毋论其辞之当与否而感徳懐贤要自不异也

威凤栖梧桐

圣时不虚瑞有凤下髙桐含苞媚朝日鸣律龢春风揽徳辉何晩将雏曲未空俱言阿阁贵非仍枳棘丛

桂楫泛河中

汴水似天河星查暂一过鸣鼍彻遥汉飞鹢凌清波洛客思归引吴侬于蒍歌不取支机石其如压载何

处处春云生

春云处处生蔼蔼复盈盈怳如飞盖落忽与去帆平泄彩迎回照乗虚薄太清恵休无怨别早晩丽神京

轩葢照墟落

半刺威仪重典客声名髙征贤下梁榻问俗见干旄翠舄晨双去瑶琴夜一操祇应今仲蔚穷巷又蓬蒿

挽杨都督尚英四首

剑佩先辞汉楼船旧姓杨一归肝胆赤百感鬓毛苍客与金俱散弓将鸟共藏西州华屋地何处不堪荒

其二

垄树萦幽旐江城咽暮笳风摧大将树霜剥故侯瓜越甲初滋藓呉钩不吐花一贫应莫叹去病肯为家

其三

双挽角弓强横行鐡裲裆虬髯将施草猿臂已生杨病诧千金骨恩留一寸肠祇应夸毕万终觉少冯唐

其四

鲸海氛谁扫麟台迹尚存生教仆射宅入作奉诚园势去通侯冷时平醉尉尊山阳夜中笛不听已消魂

奉寄翁少司马

三持直指节两拜夏官卿身力从君父行藏有重轻尽抛封赏去不减孝亷名祇恐干星象羊裘隐未成

送陈司训迁髙邮

不断江南北春风桃李香珠还収甓社劔已铸干将少欝冲星色仍开照夜光儒官到自好何必去游梁

李时养授室

那输谢傅墅聊具戴生装白几供碁隐青衣控酒狂稍寛懐土切莫怯受恩长但使比邻徤过从日不妨

寒食

故人日以故新冢岁行新自惜无涯智翻随有限身落花寒食节芳草旧园春任是风光好那无泪满巾

送徐子与之闽宪

踪迹乾坤满行藏岁月深一官初汝报双鬓莫愁侵霜色帷从动星文剑可寻嵳峩鳌顶上时复快披襟

其二

一马骢仍徤当年五马才水怜丁字旧人喜细侯来鳄徙闽天雨虹摅粤海雷弹冠岂吾意把袂独徘徊

寄穆考功兼简石给事

穆生醴酒薄邴氏宦情微人昔氷壶是官今水镜非风云千态出天地一身归予亦穷途客因之赋来薇

其二

物意毋深叹君今试自看枕髙归卧易钩直钓竒难漳水鲂时上淇园竹渐竿有书堪送日何必问弹冠

其三

故人有羊角一疏忤龙鳞生死交情在行藏世事频还将孤愤意俱付耦耕人倘遇栖栖者春风指问津

其四

闻君读书处乃在清漳源小尔新蓬径居然故漆园暗芳书草发空翠墨花翻若语逍遥意寜将出处论

寄郜侍御郜时以按鹾山西有所论劾不合移疾归魏

一去寜因疾孤臣敢爱身年华开对巻风采出埋轮竹写淇园雨花明澶苑春还将独行意觧作倦游人

其二

休沐知何意浮云万事停心悬魏阙紫泽满舜都青懒不谈鹾筭醒难颂酒经唯应杜门处玄思入沈冥

为小江陆君题号兼寓寿

君家何处住小割呉江东浦色轻桡外涛声髙枕中素封千树足緑友一瓿空里社前为寿兼闻报岁丰

向生上修名臣録采及先事赋此赠之

君真向平后不作里中居手挟先贤传人呼行秘书羞言陈寿米畏上桓公交车倘及嘉隆际孤臣涕泪余

程广文先生徳甫博学能文章用睚眦去其官欝欝不乐将北游淮楚以纾其志赋此壮之

贫有寒毡在狂慿束巻夸一官文自左百感气仍加白雪人人耳青山处处家物情论且尽吾意属烟霞

其二

我遇伯休父人称行秘书宦游终不达留滞竟何如霜色淮阴钓寒云孔氏车不须论束帛一饭莫教虚

夜泊胥口泛月作

灏气将从合波光忽自开初萦匹练动如拥素车来出没青千岫纵横玉九垓髙吟乌鹊语横槊亦雄哉

包山寺

山名从鲍靓寺榜尚萧梁地拥诸峰合天容一刹藏松楸深自老橘柚早能香随意尝僧供支笻礼上方

毛公坛

但传毛公迹不识毛公谁丹井乆成没白云无复期一僧酬对少双屐厌归迟自昔牛羊地多扵鸾鹤时

上方废寺

苍翠望犹合丹青看渐微化城随刼壊贫里见僧归古木径路改空山樵采稀萧条住心退迤逦下斜晖

明月湾

扬舲泛渺漫秋气逼尊寒早饷炊烟合人家渔网寛波心揷栁翠石骨嵌枫丹此夜氷轮色千年水殿看

泊东洞庭舍舟行山间作

孤舟厌水宿步屧不知疲山静泉声逺天空夕照迟松门入窈窕石壁露参差欲语会心处悠然支策时

赠蔡大孝亷（九十三翁之子也）

诛茅小隐地授草里中师时着莱子服从呼蔡克儿为亲恒讳老揽胜不称疲语及承欢事澘然吾自悲

赠蒋太学

深山爱淳朴况尔足书诗鸡黍乡情见蚕桑岁事宜不愁新酿乏随分短笻支是日蒋生径唯应二仲知

助甫雨中小集

至后回阳小尊前发兴新片言千里驾孤愤十年身寒色来今雨氷心问故人毋论素衣并断不受缁尘

呈助甫

访我将何意河山抱独愁汝南无月旦呉越有春秋新序惭中垒丰碑忆太丘枫桥小时泊争唤孝亷舟

刘翁赠光禄卿

生作郡中正殁称光禄勲主恩寛自及名徳逺偏闻宿垄新朱戟雕甍旧白云词头下西序字字五花文

刘光禄入乡祀

身是遗民裔居为通徳乡文章髙郢里耆旧比襄阳祠庙松楸古肴蒸兰蕙香诸孙大官具瞻祀有辉光

过莫丈方伯园亭示云卿

不爱泖中色爱君池上闲水縁书字黒藓夺鬓丝斑名理输前辈风流亦可攀嘉宾俨在侧谁敢不修颜

闻补楚宪之命四首

天入衡门近朝将盭绶新五投归畆疏两作起家人白雪元推郢桃花不避秦宦情吾岂薄野性恐难驯

其二

晋楚吾何择山公意不轻虎须惊往路鸡肋叹浮名病入园林癖衰锺儿女情家乡事事好物态一堪评

其三

当年成小草此日动菰芦颠倒寻章服次且散酒徒废家方悔侠移谷旧甘愚一出一回老还堪览镜无

其四

儿辈粗能立君恩转似浓春光催骀荡吾意独龙钟味入中年减名怜末路容武昌鱼价贱罢钓一相从

大中丞方公定之以岭南诸什见示奉酬一律

度岭天全近留霜瘴自徂欝林人比石合浦字为珠念欲酬清郢神应索大巫将坛新政外许似祭遵无

送莫公逺逰燕

南游不得意策马向燕中乆客家难定清时计渐工歌缑浑欲蒯膏首已如蓬为报今皇事弘开碣石宫

送欧阳判官迁两淮运判

飞盖一江隔棠阴两地余水经初罢注（君任水利曽着水利考）盐筴旋裁书官为清时好家因薄宦虚亦知鲑菜贱慎莫叹无鱼

赠大中丞董公淑化（公旧按江南今仍领节）

屈指中台彦无如汉董君旧为骢马客新领鹳鹅军组练遥明日楼船上属云亦知兼爼豆三策向来闻

其二（公副晋臬与余善）

共夸三晋地前后拥朱轮人自风尘老公偏日月新更衣向星使把酒慰波臣总有明河在蹉跎敢问津

赴楚出门即事有感

江山虽自好其奈倦游情酬酢无同辈行藏似隔生低眉新礼数染指旧功名岂有雕虫客能为世重轻

其二

亦晓功名际踟蹰计未真暑憎腰带重衰怯鬓丝新欲作思归语其如送逺人娇儿白似雪遮莫唤爷频

六月尽立秋安庆道中

七月明朝是孤舟病客非秋争一夜早暑可片时归怯引青菱镜衰躭白苎衣谁能作桐叶取次便先飞

江行病起即景有感

凉色推篷后潮声进艇中青山两岸合银汉一江通岂谓清凉界犹残老病翁羞闻暂养翮谓可纵秋风

七夕江州道中

令节从谁赏扁舟兴自賖赛江余酒脯逺市少茶瓜不拟明河咏从他上汉槎残机未成匹吾醉一思家

其二

彩艗凌波上宛非尘世间鹊桥元汉渚鹤驾自缑山七夕（王子乔乗鹤缑山）天意髙难乞吾侪拙更闲回光总如练或恐厌衰颜

病阻潜江口

独棹阻风地孤灯伏枕身乍惊寒刺骨小间暗伤神分与药饵絶况无僮仆亲新篘暖儿辈谁念不归人

答陈淮安玉叔（陈楚人也）

美人政成后日晏但鸣琴贻我淮南曲兼操郢里音调孤春雪好寄逺白云深欲往髙楼奏应悲两地心

其二

武昌黄鹤楼亭亭天南陬所少陈登卧空令王粲游三秋鴈书至五月梅花愁莫作殊方语清淮是楚州

顺甫晴川阁分韵得萋字

树色渐萋萋烟波四望迷江将朔气入天逐暮云低如梦尊前烛相催曙里鸡所夸文苑传王魏或堪齐

又得洲字

莞尔心相慰怆然思旧游武昌情作栁鹦鹉恨为洲拂槛星河动闻筝鸿鴈愁莫言春酒竭大别是糟丘

有感

懒慢嵇中散摧藏屈左徒片言交可絶九辨些为俱骨相由来贱书生老更迂不须谈腐鼠前路有江湖

京山过故王侍御时育宅有感因伸薄酹仍许为其子铭墓

汉贼不两立臣死安足辞唯怜请剑恨犹欝盖棺时乔木风霜老宸章日月垂今朝南史笔无忝太丘碑

闻粤西除命有作时以楚臬迫将入计

歘然除目下呼酒一为欢岂谓投荒易端怜入计难桑榆元爱暖蒲栁自知寒早晩从休沐将因托挂冠

其二

长沙七千里过此更沉沉汩没非吾责归来是夙心苍梧眺不尽白发话来侵纵有东风在幽兰寒意深

游匡庐不能从南康道入取瀑布石梁之胜志叹

我蹑匡君背未叩庐山阳峰外漏银汉云端封石梁阿兰地寂寂篮笋天茫茫安得骑白鹿携家住柴桑

挽何翰林元朗

才艺张平子风流贺季真纵新文苑传无复语林人身老収书癖家余纵酒贫吴趋翠眉伎强半为含颦

贺呉母徐夫人八袠

鬓以忘忧緑颜非大药红诸孙多荐鹗大母为丸熊上寿衣争彩征贤管自彤年年采僊荈阳羡领春风

哭宗子相墓

旅榇踰十载孤坟始一抔树童乌自徙溪老獭堪留未竟生前事无穷死外愁才名世人共天意独悠悠

其二

百花洲上地无复旧花枝夙昔衔杯客今来挂剑谁风流一恸尽山水寸心私若语蓝田重非闗有胜儿

送屠比部省侍司马公归四明

由来白云吏多与沧洲期及尔拂衣请遂当娱彩时无须大官膳且采商山芝寄语家司马尧天日正迟

送顾文学归呉下

吾念顾元叹浮名众与同舍从弹铗幸文向斵轮工齿发神明外行藏感慨中诸伧未应悉还汝旧江东

游莲花庵西水亭得南字

一雨劲柔篮干花弄晩酣僧来夸世外吾醉忆江南凉色深茶椀溪阴逗葛衫吏人排马急毋乃报朝叅

送汪光禄迁南京尹

晋室丹阳尹汉时光禄勲云依故都合星自禁垣分九列人堪老三朝事可闻江东吏人在应识小冯君（君伯兄尝为南京尹）

王太仆时厚省母郢中

一疏辞司仆髙堂急老亲馔鱼真待汝回驭更何人彩出秦陶美颜回郢曲春莼羹自可恋清世有君臣

吕舍人移疾归呉

松筠一在念遂厌承明庐自谓东方肉何如张翰鱼谁堪代供奉君岂不中书早晩山田熟应夸计未疎

张太史明成送母还豫章

谁犯斗间色文星出紫微侍臣中禁少逐子大家归茶爱香城美鱼夸富水肥公无长昼绣人主正宵衣

赠茅生

暗投多失色孤愤少知音依旧丰城剑空悬燕市金冲牛国士气买骏古人心予亦浮湘者谁当诵上林

弇州四部稿巻二十九

●钦定四库全书

弇州四部稿巻三十

（明）王世贞 撰

○诗部

△五言律三十五首

余忝督郧楚与季朗后先发辱以丽赋见赠且出扇命诗走笔酬谢

郧国忝持节春明同振衣怜君一咳唾散作千珠玑把并吴钩色携增楚璧辉好逢杨得意未讶荐书稀

过定逺问功臣遗迹有感

甲第杳非故子城余至今烧痕寒不冺沙色昼常阴无复风云迹偶然天地心孝陵回首处紫气一何深

宋玉墓

此地真埋玉何人为续招秋风吊师罢暮雨逐王骄万事才情损千秋意气消仍闻封禅草遗恨右文朝

张司礼尧督备显陵八年而始还朝节惠之政口碑载道余甚媿之敬之扵其行赋五言近体以赠

还朝禹年并驰传汉恩深雨露园陵色氷霜使者心卧余江畔辙颂有郢中音云梦毋劳对君王罢上林

留吉甫达甫伯仲小饮

铃阁闲堪扫牙旗静不惊一尊聊二子三月自孤城栁送青阳色江回白雪声絶怜分手恨翻向会时生

偶成

欲识君恩重优闲到始知空城聊假节玄岳是真祠酒病那从起书滛不要治未应千里外片檄似风驰

其二

一雨夜来足添衣身转轻浊醪生睡理修竹韵书声少事人方贵无营意亦平偶因贪化日聊尔话长生

其三

薄有澄清志犹疑节制非一城如斗大三户似星稀返照松筠妩初晴笋蕨肥春寒夜来急无梦可成归

其四

好作山僧拟其如霜鬓毵升堂无法说退院少机叅草色深趺坐花阴静步檐晚来铙吹发应似礼伽蓝

偶题小斋

事念了无涉起居初有恒佛书闲自展何肉乆堪憎铃阁栖禅观辕门坐老僧多惭少年日绮语任冯陵

杭州诗人蒋少翼馆于中涓所薄游不偶将归故乡赋此送之

钱唐诸父老问尔长安时累宿内供奉可称明主诗狗监不晓荐马卿亦何为今日孤山径还容二仲知

答明卿闻元美擢御史中丞督抚郧阳喜而有寄四首

潦倒孤生业吹嘘造物情一官惭国士万死为家声感旧羊昙切酬知到溉轻（羊为切到为轻）浮云多晻曀缺月向谁明

其二

文苑三朝彦凄凉半死生青云聊寄迹白雪好寻盟不必弹冠意俱歆仗钺名襄阳访耆旧终爱鹿门耕

其三

物意终难是劳君拟昔踪片言成呕血残烬夺归农六出空流马三分可卧龙小儒逢大业归骨亦从容（明卿第三诗全用诸葛事）

其四

与君论瘴色不独鬓颜深泷水长裁句（吴均秋烟泷白水为险诨句）贪泉乆定心（吴隠之事）圣朝怜泣玉词客尽横金莫以夷门近轻令侠少寻

太和即事四首

名出登封晩功存象帝先路疑鞭石就室似凿空悬有壑难窥地无峰不刺天所游疑梦境回首即茫然

其二

天门挥手是宛转尚干盘但语中原小那论行路难夜分先得日春去独留寒不尽登临意翛然思羽翰

其三

脉借昆仑逺声欺太华卑上分天一半横跨地三垂不尽松杉寿毋妨鹳雀危祇怜来往客未觧治贪痴

其四

童冠六七辈银管杂瑶笙一奏钧天乐声声薄太清风来时断续云过复分明似我仙才浅犹然病骨轻

助甫约登太岳候之不至

山色空相媚吾眸未忍青人从春雨隔杯入暮云停徙倚银河度凄其玉漏聴难分使与客只合候张星

雨后与孙兆孺小坐

一雨夏畦足髙斋秋思深酒成君子淡谈爱野人真宦达何知味年衰始问身上书归不得妬汝出风尘

答寄李惟贞侍御

屈指龙门御清尊尽日携阳春郢里曲残腊显陵西雨色深三楚霜威浄五溪絶怜回鴈外犹有素书题

李荷明府悉以晋中新诗刻见赠

汝真秦相裔题刻徧山崖处处五云色时时千古懐银钩看转好玉案报仍乖欲拟君家例移来嵌小斋

谢弟寄古方壶

写从员峤并铸自首山分不尽九州岛迹长留万古文土花深送润水草细垂纹今日千金寿琼瑶难报君

谢寄洪崖图

徤携方竹杖凉挂紫蕉衣再出开元是同游卫叔非自穿丹井隐不跨雪精归赠我髙齐色宵来动少微

乙亥郧城除夕

爆竹时时劲屠苏缓缓斟争先儿辈事恋旧老人心泽国音书逺波臣岁月深烛花浓不剪抱膝自微吟

初春偶成自嘲

五十俄加一萧然两鬓丝山城催暮紧地僻受春迟罢吏无余牍挥毫仅小词迂疎窃自喜除目未相知

其二

礼乐皇舆逺恩波圣徳长只今连帅地自古逐臣乡水驿鱼羹美山田穄饭香一城如斗大人笑夜郎王

寄肖甫

辞侯张博望就拜大鸿胪幕府山犹昨台城吏散无主恩官九列天意赋三都若语郧襄帅居然一竖儒

其二

未论除目异祇是起家同宦迹难称薄诗篇尚带穷江声放衙后山色卷帘中六代风流事春来尽属公

春阴

春来思空发暝色但沉沉天阔非无照山多自易阴氷霜前日事草木后时心我惯牢慅乆无妨抱膝吟

答子与见讯仍请叙诗集

未必天涯逺能令国士疎转头论旧尽屈指觉才虚词组千秋色双鱼万里书因君重飞动垂老惜三余

答子与请作子相祠碑

乌石山头色能如岘首无风流一代尽雪涕万行俱桐邑恩偏逺中郎思欲枯故人兼故吏忍使寸心孤

答子与见寿五袠作

忽枉新诗读方怜往日非千秋惭竹素廿载滥金绯小镇仍宗悫衰情似表微菰城社酒美报尔盍同归

答子与春衣之寄

筒巻春衣薄邮分粤路长蹙金双孔雀嶷角一神羊缟纻粗难报绨袍老不忘天涯散知已真有四愁章

△五言排律四十六首

送任户部督饷陕右

大汉中兴日匈奴近塞年材官屯六郡飞饷转三邉帝里春将尽天山雪尚坚纪明催转斗充国拟留田一上金城筴俄分少府钱闗河俱动色将士欲争先葱岭鞭堪断恒河鐡可填归来奏竒计圣主在甘泉

过天寜寺望塔有作

浮图隋宝额舍利汉金人龟捧云蚨篆龙蟠海藏鳞蹑空依日月飞磴隔风尘入夜铃时语摩空鴈欲驯霞标象外矗色界望中新万刼留真地诸天护法轮空怜证圣眼犹是滞凡身为有摩尼在金箆与问津

塔光

天寜寺塔中有舍利时时扵相轮吐光予夜宿见之

飞刹耸岧嶤回风万铎敲神光发宝树定力转金标熠耀浑难拟熹微逈不消晦惊春月上昏忆曙星摇法鴈珠频吐神龙烛乍飘一灯披幻刼万界出沈寥自失迷津晩俄然觉路超不湏求指示浄域本非遥

答伯承新喻

栁条霜又緑不忍记离羣逺道逢投札空斋疑对君梦将池草得心以泽兰薫露白金台月山青玉笥云毋深簿书意期尔细论文

其二

李侯有僊骨强尔加尘颜名在公卿外身犹簿尉间开帘卧白日推案得青山公事多饶暇新诗能往还独余离羣意相望涕潺湲

题娄东巻

贠外郭惟清其先娄人也以徙豪至都下李生为绘娄东山水图志别号云

我昔娄水曲结茒生事微秋云挂江树朝日满荆扉岁晚观获罢田家招饮归偶为鸥鸟忌虚惜鲈鱼肥见尔谈乡故闻音疑是非纶竿未能把相对欲沾衣

嘲周叔夜梦感

客里深秋意芸阁病周郎魔障重难透心兵躁未降幽期即中夜故好隔兰房春卉留蝴蝶晓雨殢髙唐惊回忽不见思至自难忘依依想颜色濙濙湿泪光千里倘同契离睽讵云伤

辛日之郊外小饮河亭即事

息驾古亭邉流颷入壮筵太液分波润长杨选胜偏空林发鼓吹曲岸遶楼船碧云空际合朱规树杪县韦曲天尺五新丰酒十千所欣居冗散况此乐游年

送刘侍御清阅三呉军籍

六月军书下三呉宪节悬日华浮组练霜色护楼船一使兼文武孤忠失后先海潮犀弩避郡国虎符传自昔东南地曽分阃制权挂帆当使马耨火置屯田将帅诛求里逃亡涕泪前刍粮还旧日调发任他年赤籍虚难满苍生实可怜萧条石壕吏凄恻采微篇闾井眉须察兵戈骨未全不堪家国计为尔重凄然

送方居道之应天

落日大江树扬帆帝子洲僊台看不尽天堑划分流水击三千舶云甍十二楼腹心归掌握叅佐见风猷吏事饶谈笑公余得卧游烟花驰道晩霜叶禁宫秋潮阔连沧海天清辨虎丘莼鲈未须羡乡思总能酬

送黄国范比部论京畿塞外狱便道归省

勅罚归天吏飞符出未央帝城千骑月龙剑九秋霜草色乾坤老军声闗塞长佩分华省玉人是法曹郎三尺依城旦双旌指冀方恩深禹车泪生转汉萦章渭水羞曽赤箕星气独黄别筵枫叶道停锦茘枝乡为有髙门待应夸结驷良

秋夜省直同李申二子登白云楼分韵得秋字

何当白云吏同上白云楼海月分余坐天风揽客裘语来髙岭失曲罢片鸿愁刁斗期门夜流黄永巷秋玉绳寒不落金掌浄堪收未数陈登卧聊为王粲游他时念厯落非土怅淹留岁月孤踪并乾坤万象稠尔曹珠炯炯珍重欲谁投

二子诗多感边事再迭一首

夜色舒长啸西风吹满楼邉书白羽箭宫诏紫貂裘天地心难测闗河气转愁鼓鼙敲月晕兵甲暗霜秋万柝行营满千金选士收请缨犹贾疏勒碣几班游金马名谁在铜驼迹自留乗轩吾道薄赐第主恩稠逺愧呉门卒朝簮未敢投

送楚人曹生义乌令

媺人御瑶舄别我去长安步草俱称植栽花不让潘贤如楚令尹秩是汉郎官风物东阳近声名西岘看人家稲禾足公事酒杯寛溪学郇公字岩藏葛令丹松间案猿鹤花底集鹓鸾欲作临岐赠氷壶秋月寒

送万郎中恤刑楚中

都门惜别地草色更油然尔去金鸡诏应过岳鴈天春波巫峡满夏泽洞庭偏干羽尧阶后轺车禹泪前莺啼五溪渡花发百蛮烟赋就如相问江梅玉笛邉

寒食山陵道中

马首春还薄乾坤气未苏乱山浮日断危戍逼云孤花发已如落栁垂犹半枯兵戈百战息烟火数家无哭泣惊新鬼扶携问老夫石壕初避吏榆岭复防胡生事悲机杼雄心抚仆姑七陵佳气在长拱帝王都

过昌平拟上经畧许中丞

豹隠终南夺龙韬蓟北专建牙三辅色吹角七陵烟星斗青萍外闗河紫气前双鵰下鸣镝万马聴挥鞭辟易臙支岭峥嵘苜蓿天髙楼明月啸横槊大风篇白发筹邉早黄金募士偏还应报烽火不复近甘泉

呉山人将徧游北邉谒予索诗云元戎苏相公迎之

扩也负竒士飘然辞帝京乾坤双旅鬓湖海一诗名蹑履身犹徤论兵气未平风尘沙海戍雨雪蓟门行鴈已思南度人今赋北征褐衣春事晩匕首壮心惊旧识周司冦齐名汉子卿九闗横却月万里画长城幕客金貂贵军锋鐡骑精青油传夜色白羽动秋声感遇多投笔逢时会请缨燕然如可上勒碣问班生

赋得反邉马有归心

蹀躞玄圃秣驱驰青海烟桃花汗玉勒杨叶展丝鞭得意逢都尉长鸣逐左贤鼔严霜耳峻闗恶夜蹄穿刁斗征人泪琵琶汉女弦风声乱蒲类月色满祁连虎穴生偏贱麟台迹未传如逢貌竒骨天外不辞年

任户部自宻云回道却敌事甚悉寻贬官武定诗送之

见说卢龙塞畨兵夜合围笳吹城欲动烽逼鴈仍稀仗节星郎驻飞刍代马肥晴虹袖匕首秋月满戎衣万死身犹在孤臣事易非还看谢州簿白羽暮年挥

送刘比部恤刑云贵

轺车小司冦鼓吹黄金台天欲南荒尽春还北极来泣珠恩自逺祝网面仍开贵竹披层瘴昆池暖刼灰客传星使部人忆夜郎才不识秋鸿外新诗可寄裁

感述六十韵

厯厯行藏事秋霜积泪痕十年曽结客诗句满中原一跌身同赘频惊舌屡扪未风谁辨草先火欲明璠避晋传江左栖呉类武源中丞双豹尾刺史五熊轓奕叶陪皇运生成总国恩征书向州府束帛去丘樊识监羞司马为儒陋叔孙赋题秦女凤班逐汉臣鹓所际垂衣主宁期泣扇媛侯门罢投谒天路隔攀援勋业时名左文章世态论纵迟甘曵尾那肯羡乗轩难已东方设歌仍下里喧四愁虚望岳三刖竟悲昆黯澹白云署风尘黄鹄飜几人甘蠖屈吾岂厌鹏鶱才拙知何补时平借不寃寝兴惟早莫朋旧絶寒温海席鲈鱼鲙燕盘苜蓿飱身安束湿乆道以积薪存休沐怜妻子寅恭得季昆篇成多和瑟曲罢有吹埙颇解讥衰凤无能托化鲲迩来工上下愁说会平反一旅勤王室千秋启塞垣紫衣归汉市碧血洒周墦泣雨谁看粟投晖尚覆盆幸陪郎署席亦负野人暄恋禄违辞绂惊心阻叩阍缇兵时络绎中旨夜趋奔麋鹿何罹网羝羊更触藩向来邉事棘独使圣忧敦筹筴明光秘祠禖太乙尊任方优将相尘已动乾坤列帜蟠狐岭连烽逼鴈门地炎边马习月黒羽书繁飞饷三邉转材官六郡屯元戎假黄钺天子授朱鞬贾傅宁谈饵娄生或请婚女红全扫越汗血未归宛野色征龙战原搜益虎贲鼓鼙秋转急戈甲昼仍昏质子空都护孤儿总陆浑壮懐频舞逖清啸乆输琨智士甘懐宝忠臣惜丧元蛾眉各燕赵鱼腹自湘沅岁月无干土生涯有故园云齐呉渚稲潮满沃洲荪熟柚金分筥芳篘玉满樽问津迷逺楫息路悟归辕其若频年使仍传一札言民穷怯蛇虎吏巧猎鸡豚巧似驱渊獭穷如失木猿三江先雨涸万栁后春髠垂老脂俱尽公庭泪暗吞衣冠十道使烟火几家村羁旅余皮骨朝廷问本根茫茫竟何所肠断赋招魂

送尤祠部汝白兵备广东

卓荦怜吾子交游见古风官仍时论外名岂众人中国事谈兵异风尘受寄同潮平天自迩瘴合岭逾雄帆落羊城鴈旌回象郡虹铜标伏波塞金屋尉佗宫自古危秦政扵今失汉功行霜山鬼避泣露海人通尔去能迁木予留竟转蓬虔刀赠秋水挥手帝城东

人日同茂秦于鳞公实子与夜集子相考功分韵

令节淹羁旅同心藉见要人俱爱今日吾亦醉兹宵罇是宜年栢盘余颂岁椒残梅寿阳片新栁建章条雪色凌春发星光逼曙摇酒阑仍剑佩诗就各璚瑶身世谁偏晩风尘敢自骄更惭叨薄禄樽斚报清朝

伤春四首

二月春过半萧条甚往年无风荡白日不雨失青天邉塞还鼙鼓侯家自管弦命轻微病后心老欲归前对酒多仍怯看花艳更怜祇应长兀兀一室坐安禅

其二

迢逓南来使艰难北伐兵春迟榆栁色朔动鼓笳声多难无朝野深愁外死生羣公栢梁宴大将棘门营末路填驱辖濒年絶请缨渔樵吾岂敢玉石未堪平

其三

浩浩来春色茫茫抱独愁兵戈北极动舟楫大江流为国何虚实谋身几去留草欺公子陌花妬酒姬楼景物存挥泪生涯寄逺游所甘唯瓠落湖海一沉浮

其四

草木春还旧乾坤事转新他时问根本斯道恐风尘狂至非闗酒穷来实让人不才荘氏木甘老汉家薪文字难知已声名易有神何为愁役役天许放吾颦

三月三十日郊外小饮兼有所感

近出看栽栁重来緑护人纵迟今日暮已判来年春酒醆深难却花枝强当新绮罗犹杜曲钟鼓任平津放荡羣谋笑生疎万事嗔祇应儿女计未敢问垂纶

送范按察尧卿调补福建

世途过欲尽古道尚堪存九折官非晩羣言望益尊故人推毂分明主赐环恩日月闽山破风云瘴海吞未论台斗象聊息太池鲲名到朱门失声先墨吏奔法真无上下身且信乾坤鳌顶如探璧裁诗可寄论

病中

白日垂垂堕青云袅袅舒病窥文义浅懒益世人疎跨马心先折衔杯意未除问医吾隐几索食稚褰裾国事干戈后乡心剑佩余却怜潘骑省未可赋闲居

其二

晏起无长日贪服有隔旬闲真吾丧我出不尔如人握管思仍废开眸事总新游蛛与户网落燕任梁尘酬酢聊存性诗书自穏身何须问江汉天际几垂纶

别子相

吾党一时得疑从异代来鳌扶华顶出鹏击大溟回有重身能任无坚势不摧宗生尤卓荦扵我重徘徊神赏荆人璞能惊鲁殿材句成兼庾鲍毫腐失邹枚四顾心逾切相过眼倍开骥腾咸辟易凤举未摧颓此日江淹赋青天郭隗台行留念萍梗归去逐蒿莱赫奕西京贵飘零几祀灰古今俱努力显晦必闗才物理须推乆时名尽可哀天涯未为逺挥白亦雄哉

送黄资礼谪判漳州

白简当年疏真无愧古人举朝回气色中贵失精神日月流言事风霜敢谏身向来余万死此去有孤臣别地荆榛满之官橘柚新涛驱千嶂雪花散万家春任侠非凌守虚懐欲近民临岐绕朝策为尔重沾巾

送周叔夜守莱之平度州

冠盖灞陵中相看吾道东五马分符贵三齐列郡崇鹗指天邉日龙嘘海际虹恩推圣水润才借墨山雄看市遥知雾回车欲问风绶花红缬采带草緑凝丛时当玺书下毋忘保障功

为呉员外赠别（员外亡内子乞假归时主试毕得请）

围棘暂淹留余香故结愁采珠新照夜沉剑易悲秋更是蒙恩恤将言歌薄游杨栁青含雪芳杜緑分洲徘徊不忍道迢逓阻相求星辉凤凰岭春漾木兰舟蕙帐重盟鹤菱歌不起鸥汉庭方念贾魏阙更悬牟赖得霅溪水时从东北流

送严整之天台丞

闻道天台路花深似武陵君当簿书暇乗兴独攀登蜃将朝市出虹并石梁升念以风尘寄能偏吏隐称泉声当晩案山色满春塍要使人呼父毋令予负丞临岐别有贶托意在壶氷

寿呉封君九十翁子叅政宪副侍养其孙峻伯郎中来请诗

天目横佳气苕源出紫涛年同授书老家是徙陵豪乔木千林色江湖万顷膏身轻卭竹杖兴逺木兰舠大陆双鸿羽芳池一凤毛金绯陪几屐芝玉散庭皋肤挹青精润歌裁白苎髙兹辰玳瑁宴上客鹔鹴袍露掌僊人馔云盘帝母桃雕厨荐杞菊银烛醉葡萄名已丹书宠恩应束帛褒独惭西署列班管罄挥毫

寄袁履善

使君有氷神燕市醉相亲竒字扬雄敌新诗鲍照伦衔杯即河朔对局类秦人一去璚枝晩相期瑶草春兴从思鲙逸年与士龙均北阙江湖梦南冠市井臣才浮荘叟瓠官积汉家薪吾意或无愧天涯能重陈

访太史李丈石鹿草堂

罢停青雀棹来访碧山居杂浦桥能识飞花径未除坐通文举刺牕满邺侯书为酒初收秫分泉自灌蔬舞留玄圃鹤钓得渭濵鱼握麈青天外弹碁白日余荣庭更兰桂触目有璠玙邑相陪莱服门人奉笋舆烟霞东阁履星斗上林裾燕客多相问君无厌汉庐

代妇寄周子

游子适上国贱妾依空房茕茕语孤影亭亭待夕阳铅华强欲御泪靥不留妆结网陈双箭牵丝理七襄何当化磁石引恨入君肠

代周子答妇

目断故园栁身恋上林枝吾当恨霜鬓卿亦叹蛾眉两地栽黄檗辛苦不相知入梦惊猧短裁音托鴈迟惟余子夜月曽照流黄机

送章道华提刑之江西

旧传分鼎业争重有洪都日月疲龙战乾坤抚骏图山今奠庐岳涛不震彭湖伯仲桐圭启东南竹箭输异时忘帝力惊代得贤扶子也汉廷尉才其楚大夫秋霜动旄传夜斗辨昆吾胜槩挥毫出妖氛揽辔无鱼跳亷访佩虎拥使君符匝日青骢马鸣风金仆姑感时冠欲立忆旧眼堪枯八叶仍英主千秋仰睿谟楼船南下濑车骑北单于地力傍搜尽天心转斗孤祇应三表擅不必寸丹殊倘遇王尊道相期莫忘驱

赋得金凤花

初秋鲜竒色亦足缋吾轩娇姿委露泫弱质含风飜红纎上玉指碧浅轹银盆质是黄花役名为众羽尊闽宫谁第一小婢最承恩（唐诗呼金凤花为菊婢闽王璘所幸婢曰金凤后册为后）

赋得料丝灯

灵象来西域竒丽荐南滇鲛丝氷泪滴蛤粉夜光县映彩疑花笑切翼类蝉聫薄云全带月澄流微澹烟欲奉咸阳殿先近五侯筵

赋得纱灯

谁剪纱为叶翻怜玉作枝霜轻织女制星散影娥池流黄动金缀分红入翠巵灿烂欺萤耀霏薄胜蛛丝还同瑟瑟幕不掩丽姢姿

弇州四部稿巻三十

●钦定四库全书

弇州四部稿巻三十一

（明）王世贞 撰

○诗部

△五言排律六十首

赠梅将军

无论汉飞将驰射尔谁先一剑酬知已千金结少年建牙沧海日挥羽蓟门烟韎韐戎王锦珊瑚宛马鞭乾坤兵事重将帅主恩偏欲问汾阳贵吾夸未遇前

回龙观

绛节春时憩玄宫夜不扃薛衣屏日月松骨破雷霆剥落羣真像凄凉上帝庭蚁台留雉堞蜗壁断丹青王气千年合銮舆一夕经河山被容卫草木吐精灵谷忆三呼应云疑五彩停莫将荣辱理来此叩桑溟

过天津

此地辟天津关城万马屯势临南极逈威拥上游尊日月分三辅风烟接九藩雕盘秋气肃鲸击夜涛奔赤羽边庭檄青油使者轩北来多破胆南望易消魂人意明羣盗天心暗陆浑凭舷仗尊酒孤抱向谁论

过清源李宪使宴作

河山初执手天地一掀髯月拥齐藩节霜回汉使幨宦途郷语细军令酒杯严白苎调歌管青衣度舞帘香抄云子饭洁称水晶盐笳鼓行营急兰膏北海淹金吾应不怕为许夜厌厌

自天津南所经由亡不陆沈者聊成短述兼志忧年得十六韵

脉涌中原破堤平万穴趋青天回碣石大壑播方壶甲子尧年偶庚辰禹佐殊向来分水陆兹徃混江湖逺舍晨都鳄危樯夜宅乌鸥行饶道路桧偃夺菰蒲急瀑千珠溅寛流一镜铺縠文寒茧栗锦色昼模糊紫鳯疑来徃天吴或有无■〈风贝〉驱惊倐忽帆迫乱喧呼怒激钲声废微争线力扶身轻仍燕雀势定始妻孥瘗马祠空白看龟目易朱客程兹地险民力几时苏沈灶生涯尽投薪骨髓枯茫茫上帝逺吾意欲招巫

寄李于鳞二十四韵

四顾空搔首中原独抚膺月寒青海鴈风偃赤霄鹏道路逢他辈声华亦可慿强为知已语敢并故人称忆自唯吾汝相逢属废兴舟聨私郭泰楼卧仰陈登落月过三市髙秋问七陵河奔浩莽荡岳削重峻嶒没羽真疑虎疎鞴乍纵鹰风烟身许混天地目频瞪俗就谁心折篇成岂价増拙于贫贱共狂得古今憎岭表梁公实山东李伯承宗徐少卓荦榛也老飞腾独徃时难遏横行意颇矜英雄方识尔踯躅有来朋眉宇千年色襟期万壑氷过从原不偶聚散忽因仍别路人如织微官我独绳孤槎春气逈双剑斗文凝酬酢懐翻切浮沈道鲜能暂归依酒伴随泊访渔灯此物期终遇生予或可征亦知疑白璧代尔任青蝇

淮阳公署遣懐二首

空馆云常合荒阶叶易平风霜私俗吏天地狭狂生啸引双长铗愁依一短檠惜眠晨鼓罢散食午禽鸣刀笔难违世文章肯近名翛然竟何语奇思独能惊

其二

向惜湘累有行求越石非官寕为吾设事颇与心违随遇浮沈足相知积渐稀庭阴候吏散树色晩鸦归白髪过搔首青云阻拂衣淮南小山桂郷思欲飜飞奉

送大司冦应公还天台

投劾心初遂生平节未磷两朝均出入一代借陶甄有念俱生物无营独任真向传铜柱徼曽拥绣衣巡羗笮乾坤尽甘棠雨露匀戢兵驱揖让吹律起沈沦直道萋菲易归装薏苡贫至今看颂徳犹自满文身海岱严旌钺阿衡领缙绅名齐山相逺治访葢公纯北斗官逾贵西曹法转新自来惟重意或少不寃民在宥求明主遗安惠老臣但无惭竹简何必问蒲轮瀑布遥飞汉衡门岂避秦月来天柱晓花发石桥春白首风波隔红颜药物亲栖迟余故吏黯淡走庸人拙计穷縁木微才老积薪空为国士语南望重伤神

正月六日雨阻江上因记昨岁同于鳞诸君访茂秦于华严庵分韵赋诗一时之盛怅焉有懐爰赋十韵

昨岁还兹日相携出建章去乗支遁马来借逺公房所遇皆同志焉知在异郷天花沾草木佛日转氷霜诗辨三乗体经翻四大藏降心皈鹿女说法礼狮王有会因能就言离业转长弥天今落落大地各茫茫雨雪逢南土风烟阻上方未湏论幻迹吾道本何常

李南雄而进

尔父南宫老尊为帝者师向来麟阁重况有凤毛奇难弟曽双戟中年暂一麾累朝悬赐履万里借褰帷庾岭熊轩过凌江雀舫移宦资装石见心事买山知乔木风霜古渔樵日月私浮云回意气流水莹须眉学稼兴时早看花散毎迟不须求大药即此是僊资

赠浦翁

早应公交车辟亡何爱隠沦传经问心事却杖转精神守黒偏柔物躭玄颇避人乾坤为圃意湖海狎鸥身鸡黍能谋岁莺花自与春东林倘开社识尔白纶巾

同陆象孙咏玉兰

暂藉辛夷质仍分薝卜光微风催万舞好雨净千妆月向瑶台并春还锦障藏髙枝疑汉掌艳蕋胜唐昌神女曽捐佩宫妃欲施香谁为后庭奏一曲按霓裳

读陈佥事祚遗事有感

爱主投经术如何遂触鳞艰危兼数口徂落始孤臣吾道风霜旧君明日月新数罹年自老垂死意常伸岳峙生前节星流化后神向来绨几上白简竟何人

送徐汝厚之阳信令

射策兰台日题名棘寺年风波乍相失云树莽俱悬月就留陈榻天迂访戴舩衣冠仍澒洞朝野并屯邅不谓艰虞后重逢涕泪前移灯申契阔握醑几留连辞赋惊心少交亲举目偏公交车除牍下僊舄异方传惜别频看鬓深期各赠鞭河山齐十二礼乐鲁三千保障谁堪语弦歌尔自先弹琴野雉聴开阁县花然太岳千家色讙阴万井烟犊归新卖剑马饮旧投钱题壁劳明主征书与大贤他时但鸾凤莫使变鹰鹯

七夕汪李二丈同过饯谢山人

兹会遽为别六街愁思生月沈河不见鹊逈夜无声波浪鱼龙卧关山鸿鴈征天孙一夕语国士九秋情逐世吾何拙离居各未平明河无捷路梁苑有髙名缥缈低云树羁栖隔露茎年年当此夜念尔若为情

游石湖登上方寺

客语上方胜藤萝手自攀归云初半塔过雨忽分山晻冉开青镜参差列翠鬟苔衣沾步屧栢子落禅关自喜长年慢犹惭老宿闲鸟还应已暮未肯下人间

岁暮家居有感

伏腊京华会今从海上看中原散朋旧故国倦衣冠诗巻供人笑尊醪把自寛枯桑朔意久过鸟夕阳寒节序颦眉得人才屈指难未堪时揽镜吾鬓欲如潘

送梁思伯还南海

韦贤原相汉其子独辞侯问岂家人产交唯国士流衣冠寜向俗书巻自寛愁蹑履三神徧题诗五岳留道存匏肯系材大瓠还浮傲世时扪虱全身或应牛席回桐栢雨帆入广陵秋淮海桓伊笛乾坤郭泰舟众情双眼在吾党寸心酬欲别频更烛相思但倚楼燕豪赠匕首粤女问刀头鴈徼看犹去羊城望转修求僊勾曲岭载酒鬰林洲何日寻初服相期向子游

为茅太守题凤皇泉

神瀵悬丹穴灵巗控紫京谁题秋涧水还并古台名润借岐山彩流为嶰谷鸣梧桐寒不谢霜月照逾清燕尾人家色羊裘钓者情今看渐如练为尔映双旌

赠方东平

东郡分符日西京奏赋时文章元汝在吏道亦吾师宦岂将迎足颜应抚字移河流回驻马岳色吐褰帷一变加齐易三年报鲁迟向闻亷吏节实恐动人知

送万比部章甫兵备云南十六韵（时有元江之役）

籍甚衡湘誉曹推法吏先冯唐难计秩荀羡始过年喜识皇封大恭承阃命专西南汉君长靡莫禹山川五尺疑无地千盘忽有天箐阴连昼合花暖四时偏暮雨辞归鴈春云落站鸢魋编分蹻国筚辂启熊阡节制非今少跳梁自古然楚氛开斧钺巴雪引戈船计密韬钤里炎驱羽扇前深恩羊帅并髙谕马卿传织毾供夷税销兵垦笮田俱论碧鸡祀重奏白狼篇援柱威终复虔刀位必迁所余岐路感挥手灞陵烟

送李贠外实夫

跃马河梁畔殷勤更一巵荒城寒自入游子暮何之忆昔含香省逢君解佩时久将流誉汰偏引寸心私睥睨回青眼吹嘘念色丝推年难汝弟问字亦吾师调笑更相折疎狂醉不辞金兰余缱绻玉树迫参差飞葢骄频拥离歌杳莫追霜天涿鹿野使者鷞鸠司北走龙沙徧南归鴈候移星辰揺鼓角寓宇揷旌麾有疏堪流涕无人可察眉好乗秋令返未许昼游迟

春日言懐

万象乾坤里春光各竞探醉郷难乆托愁日渐谁贪心事声名浅年光案牍谙鬓毛新蓟北骨肉老江南末路驱鞭甚凡才斗穴酣太空髙鹳雀幽谷小楩柟脉脉将何辨恢恢且共涵饥凭方朔饱苦任子云甘纵逐时趋倦终归世弃躭不堪应但七当黜或过三众自淮阳薄吾犹汉署惭诘朝如赐履随地足停骖

为谢山人赠顾季狂

游客争归赵虞卿亦见寻立谈双白璧笑却千黄金解道国恩重谁同交谊深﨑岖依一老流落见余心击筑无燕市悲歌有越吟揖予还拂袖碣石暮云沈

送方承天禹绩

向来龙起处曽此更鸣銮父老十年复君王三日欢跸留佳气满歌忆大风寒望幸河山切沾恩雨露寛官曹副司隶宫阙比长安稚子车前拥中涓桂后弹声名方叔并词赋郢人看莫作南阳对君今治岂难

送凌云鹄谏议之南京兆

左掖梧桐色清阴自宛然龙鳞明主易鸡舌近臣偏髙议留青琐殷懐尽绮筵横金兹日贵倚玉异时縁暖眼名流外降心拙宦前狂歌动星象髙会失风烟骨肉悲欢共襟期笑语传应门邀缓带归马熟停鞭偃蹇忘宾事峥嵘竞酒权但知频乐圣寜解羡登僊离毕商秋月悬参北斗天云低石头斾花簇大江船河尹官曹副丹阳郡国先关山王者气宫阙帝京篇麈尾轻刘惔刀环识吕虔二难知并美三乐问俱全蛙黾甘留滞鹓鸿惜翥骞赵张贤不数嵇阮意谁宣海内兵为日吾侪醉是年渐怜飞葢小徙倚阆风巅

于鳞夜坐小酌因懐茂秦

稚子频辞客君来未掩扉浊醪均妙理燕坐对忘机逺树河流接疎花露色归事违心独赏名近句还非澒洞时才足疎狂我辈稀祇怜月如练不见谢玄晖

东郊

东郊不忍驻归马叩柴关春或留天上愁应满世间酒尊凭破涕朝事总销颜黄发夸能老青云恐失还檀兮虚坎坎桑者自闲闲何日乗新雨扶犁有故山

久病奉简曹中诸公

千门动寒色大树莽萧萧日落中涓马霜归散骑貂渐谙髙枕趣不畏简书招态向人间减吟滋病后骄此身难自掷微禄仗君消满百如相谴抽簮有圣朝

明卿过子相邀予以召客不赴闻二子有作赋此

淰淰春云暗霏霏冻雪开故人何玉倚中夜自珠来气角千人废雄争万古回纵横甘汝辈酬酢强吾才世态频攻懒郷书未拨哀避名将罢咏仇病并辞杯咫尺乾坤妬浮生日月催不禁飞动色清漏坐徘徊

李水部父母

地有龎公隠贤其徳曜伦耦耕秋雨外举案楚江滨志已传经遂恩方赐帛均肉分大官腊酒割上林春翟茀鱼轩贵宫袍鹭锦新巫云助眉宇湘雪斗风神三妇调弦好诸孙戏蜡频当筵奏郢曲上客是秦人汤沐偏南纪衣冠更北辰彭年众所颂吾意在庄椿

送万贠外仲兵备广东

向来明月璧曽倚白云司年事吾堪后风裁汝更冝扶揺催撇捩留滞夺委蛇岭海谁千骑烟霄暂一麾绣衣花瞑失铜柱瘴天垂羽檄年年是韬钤处处疑肉飞甘跋扈藿食浪安危使者苍梧节楼舡下濑师五羊摧震迭万蜃戢衡睢不必陈鱼丽应先问蠒丝青冥直指破墨吏惠文知得意当如此无烦泣路岐

碧云寺

陗壁琳宫转丛篁白日移斵云探地脉喷雪注天池祗树开千腊昙花供六时伏鱼惊午衬眠犊起春耔色界烟霞满空门岁月私苔阴侵屃屃鸟影散罘罳入观香时发铨真聴不疑悟来珠炯炯无复叩摩尼

香山寺

闻钟寻古刹髙入白云层北极诸天拥中原一气凭摄衣凌怳忽飞磴揷峻嶒不谢菩提树常明慧逺灯双星垂井动片石抱蟾升怒鬛揺风桧残鳞坼雨藤刼灰曾鐡马迷路有金绳忽忆宸游事千林色倍増

经功徳废寺古寺

逢人语宣皇御辇过散香羣帝下迎跸万灵呵水束蟠丹砌虹垂饮碧萝雕梁扶日月绣障拥山河果失阿罗汉縁空窣堵波嘶鸣来白马剥凿怅青螺赐额苔全卧残碑两自磨梲龙阴吐甲壁刹暮扬戈佛坐狐禅倨僧房鸟迹多化城归一刼净土譲诸魔函舌惊珠梵泉音想玉珂低昻人代有生灭竟如何

寄赠明卿给事谪江西幕

千秋屈宋后湘水日溅溅间识斯文在粗明大造权扶揺鹏力重俶傥骥羣先竹箭曽输楚荷衣乍释燕老亲夸剪拂贱子奉聨翩执礼家人并论心国士偏峥嵘俱志彀摆落未忘筌喜夺慈明驭思操晏子鞭琐垣劳守黒车马笑谈玄倐忽时谋胜参差帝泽捐公孙寜布被主父但金钱鸡肋移官外龙鳞抗疏前大名人尽敌小蹶世何怜岂必论株累那能共瓦全一麾疎紫气万死仗青天药物愁诗癖戈矛与胜縁折腰身并狎抵掌态逾妍未逺虞翻道仍髙贾谊年吴钩寒自峻郡榻暮虚悬彭蠡揺坤轴匡庐揷斗躔尽收迁地色还赋五君篇偃蹇渔阳掺飘零蜀国弦为君尽一奏不尔借谁传泛任秋涛梗留余夏泽荃昔贤惭涕泪吾计失留连倘问归来事城南二顷田

送吴中丞入为少司徒

尚忆秦廷哭能令汉业昌虎符征使者龙剑入渔阳战伐深推毂从衡易处囊急难心转赤纡画鬓先苍日月垂南纪风云护朔方七擒收属国一战扫穷荒司马军中拜金鱼袋里装寜惟剪荆棘且为树甘棠羽扇妖氛避穹庐燧色藏春风眠突骑暮雨至降王女释供边馌家余宿畆粮朅来平准议谁握度支章保障空思尹秋毫或譲桑主忧偏社稷公望切岩廊饷转千樯月漕飞万庾霜牢盆自商贾盐铁有贤良物力江湖细兵需陆海长察眉难尽泪刺骨未论伤少府征寜缓潢池势可当亦知根本计何以报明光

顺甫枉书见问久未得答兹因明卿归成排律一章寄之

魏子卧成癖贻书仅所亲援琴悲可就结绶恐难真紫塞犹驱马青云几钓纶如劳问星使此去有波臣懒慢功殊效婆娑态转新雷霆来鼔荡天地走逡巡毁重寜销骨讥深或反唇病身时一割迂计日千颦畏路将延汝微生久悮人后期虽有任遮莫并风尘

永平道中

卢龙左冯翊白马旧安西浴日沧溟小摧天碣石低虎沈飞将羽龙出慕容题驱传令支塞问津卑耳溪荒祠服将除孤竹并譲国大名齐回首哀兵镞沾膺愧马蹄榆关秋一带慎莫动征鼙

夏日再宿碧云寺

春来虎溪笑别尔竟长途初地縁犹在诸天念未孤比丘惊出定檀越见能呼忍草看如昨灵花问已无归云仍卧榻流水自斋厨病骨苏金髓尘心冷玉壶暂栖同怖鸽乞食伴饥乌欲施周颙宅吴中盗一区

拟访故兵曹段文贵不遂寄此

闻君易水畔日夕理蒿莱自枉踰垣避虚惭访棹回十年追握手一别滞衔杯咄咄书能薄乌乌聴莫哀罢官吾党事多难世人才倘问黄金力犹填郭隗台

贼深矣俞生颇有桑梓之恋胡能北哉恐一旦之不戒赋此寄懐凡十二韵

之子乏时韵颓然初一丘为玄转寂寞守黒故夷犹五岳无禽向三径有羊求以兹衡门色坐摄太华秋衣食疑神隠诗书与卧游何悟欃枪下顿使客星愁鳌簮摧碣石凿齿啖神州血改勾吴道烽炎沧海流匏瓜系不食萍梗飘自由恐晚丹青意谁堪玉石谋天目亮懐阻地肺未云修寜因贵六尺讵忍弃千秋

阻水髙阳夜大风雨

何人为驱魃此夜复愁霖已改江湖象犹酣天地心疾雷崩坐出飞溜夺檐侵怒挟孤城动哀催万窍吟扶揺大鹏翼磊块巨鳌簮散帙身俱厌扁舟意与深浮生长道路倦翮未山林所以桓司马愀然恨陆沈

与故赵使君登定州塔

灵鹫名藩驻神龙法藏蟠绛河潆井干朱网罥天门象外僊都广寰中欲界尊下方自风雨絶顶半乾坤眺拥千家出歌迎万铎喧驱车燕使者题壁赵王孙水合卢奴树云冥鼓子村语来心已净不必问销魂

寄俞丈兵使汝成

握手滹沱色相看又转蓬建牙秋鸟外乗障白云中手削三关险身先六郡雄举军骄塞月万马聴秋风行路难毋问从军乐未穷勿投班氏笔留冩汉臣功

真定刘使君子易月夜宴城北池亭观捕鱼

钓渭客寜贵如棠公岂频水光回拍槛秋色散惊缗吹沫星飞动穿深月隠沦生涯捐浩荡末路赴逡巡雪压金盘细霜飞玉筯新异郷王肃茗南国季鹰莼尔自烹鲜理吾何祝网仁风波仍病骨天地渐穷鳞万事征渔父孤懐信校人无烦问濠上庄惠定谁真

秋日过于鳞郡斋分赋十体得髙字

不浅停车兴寜因恋浊醪客颜回把袂吾手任持螯十日市衣饮千秋冠葢劳北风寒赵瑟明月隠吴刀淮海身难下乾坤首并搔宦情余汝在物誉借诗逃一别安孤枕相知仗二毛白云空在望谁益太行髙

谢茂秦卢次楩谒余于魏郡有作

命驾俱千里衔杯问各天文章一言合姓字两生传贯日荆卿匕飞霜邹氏篇璧还新去赵金尽旧游燕偃蹇中原并纵横处士偏青云折箕踞白日助髙眠老尽人间态贫操物外权酒徒吾敢后词笔尔争先竹冩淇园色花吟大陆烟拂衣从此别为约五湖边

王丞明辅罗倅虞臣邀余天雄郡阁因携谢卢登焉

郡阁诸贤在谁堪屐齿髙漳流冩衣带伾岭出秋毫堞起千家月松回万壑涛新篇携谢眺若士起卢敖罗友须羊肉王猷似马曹礼寜縁我设兴自任君豪夜色归长剑天风佐浊醪诗成谁第一欲解鹔鹴袍

雪中寄张职方庄

飞雪满天地北风吹向人遥怜戴逵宅独命吕安轮白眼狂相对青山计未贫肉丝移小部角抵出西秦猎骑捎生晩胡姬斗醸新鸟分瑶管弄花压酒杯巡客自呼投辖君能问漉巾坐明空里色醉与性中真大陆抟元气长歌动有神莫愁归路失灯火辨城闉

答尚书顾公

犹忆尚书履今皇慰老成拂衣辞白下挥手谢苍生略尽人间事仍探物外情著书穷小酉呼酒颂长庚海内安车望丘中却杖行风回万壑啸月并五湖明绛县能推甲（公年七十三）中郎旧与名云霞留物色天地任军声玉案惭难报金丹计已成却凭青鸟使为我问蓬瀛

送吴提学迁广东叅政用顾雍事

汉家文苑传早已着吴均谁更兼循吏君无譲古人泱泱东海色浩浩广陵春不必三年报俱称一变新羊城萦紫气象岭度朱轮月逈珠应复星辉剑有神酬心乍杯酒挥手遽风尘倘有相思句还从鴈外陈

安东候警有述

树影旌旗接涛声鼔吹兼雨拖残日脚山割乱云尖淮舰虽寛斗齐师未解严疮痍心转塞骨肉泪频沾恩泽诗书负烽烟号令添如何重推毂翻使捷书淹

赠别罗鹿龄

衣裾辽海色樽酒云门开匹马故无恙诸侯谁爱才玉炊何地米金筑异时台缟带辍将赠蒯缑歌始哀文章身计失疾病物情催倘有莼鲈兴能无共尔回

月夜步西园积雪有述

积霰不知晩泂然澄肺肝氷壶初世外天镜忽林端一入清虚府如斟沆瀣餐敲分兎杵细舞散羽衣单束浪钱唐卷飞花大庾残银疑千顷迭玉忆万枝寒尽吐乾坤秘平收海岱观野夫殊未足欲借阆风翰

游灵岩寺十二韵

懒怯灵岩胜惊看即道傍天垂孤刹出地转万峰藏桥石鲸飞动烟岚鹫渺茫山形界齐鲁榜字接隋唐虎坐俄拏攫虬潜欲奋扬腊留祗树色春勒寳花香伏水侵禅座归云护讲堂慈篁深岁月忍草足氷霜饱进茵陈饭眠酣荟蔚房微吟和清磬步屧信回廊许掾谈推解陶公醉不妨莫疑车马客尔亦困津梁

再游灵岩寺十二韵

为舍祗园竹名山结愿偏登临怳初地徙倚更诸天不改芙蓉色微添萝薜烟松云移迭嶂花雨助鸣泉芒屩青从引苔衣碧任穿井犹双鹤浴瀑似片虹悬磬发僧归定灯余客借传新茶收月供净氎割霞眠未叩无生理聊追有漏縁空闻飞锡杖不见布金田尽刼终成幻降心返离禅祇应何所佳一钵付流年

立春日戏为梁陈体于青州作

青州青帝郷春至冠羣方凌霜回太簇条风鼓少阳氷冩滹沱色雪厌寿阳妆蠒文初映緑卵色未舒黄鹰目微回盻雉乳正羣翔击鞠诸田族粘屣临淄倡留髠东第酒角驷上阑缰繁雄将自始欢愉殊未央毋忧万⿴瘵左个在明堂

题东溪书屋其人中丞南溪公兄也

征君夙有尚卜筑东溪头人如叔度朗宅比剡中幽地润双珠吐天空一镜收朝宗竹箭水解冻桃花流初日绮文悦条风罗带愁渔家薜荔网浣女木兰舟拄頬西山晓濯缨沧渚秋君仍洗颍去仲乃钓磻游雨雪何年夜能容王子猷

弇州四部稿巻三十一


●钦定四库全书

弇州四部稿巻三十二

（明）王世贞 撰

○诗部

△五言排律五十九首

送姜佥宪始分省江西

万庾敖仓粟千帆下濑兵伊谁任保障南北一书生命岂冯唐晩恩元介子轻拮据双鬓在留滞寸心明金紫当年物丹青异日名除书厯下里幞被斗邉城家接三江近人如九派清还逢狱中剑拂拭请长缨

新乐端惠王挽诗一首

帝纪年元狩先王建社初地分齐渤海亲比汉朱虚壁有先贤籍门多处士车蛟龙一夕变鸡犬亦无余明月空丹辇流云自绮疏犹闻刘向在能读枕中书

闻岛冦警有感因呈兵宪王使君

烽火年年是乾坤处处残仓皇趋白羽澒洞及黄冠忽改汾阳色知登汉将坛天横须虑（海舟也见越絶书）合月上庵庐（军营也见扬雄赋）寒剑客雄争奋兵符静不讙挥鞭画吴海飞捷动长安名已丹青刻嚢毋赤白看渔樵吾计晩戈甲此身难筹策须时定农耕稍自寛好将铙吹曲来奏栢台端

寄张见父

万事俱不作终年恒论诗伯氏既以屈汝诗欲何为清淮破白后上蔡飞苍时兄酬复弟劝吹埙还和箎词组不孤赏焉用他人知

其二

吴下忝两陆汝南推二陈毋论青云器各致白雪身五马驱騀駊双鸿散逡巡晋楚齐秦匹东西南北人何当一杯酒相向和阳春

过子与二十韵

汝官今复罢吾晩欲看谁一棹沧江色孤城落木时应门欢竞发倒屣唤犹迟青眼穷交甚苍头夙嗜知岕茶云入筥渚稻雪分匙软剥迎霜栗纎供裛露葵鹿寒红玉肪鲂鲙白银丝画烛双频换清尊百不辞坐移难辨客谈胜各相师逺漏寒声短疎棂曙影窥凌兢追徃事飞动及新诗天欲人才尽身仍我辈私总无惭凤徳应不悔蛾眉野服安羣态时名舍众疑酒徒殊未少醉尉尔何为（有盛丞者欲相要）老厌乾坤束归凭日月欺浮云轻剑玦返路有埙箎好展求羊径重为嵇吕期此生唯斗健得句莫伤离长揖苕溪畔茫茫信所之

哭徐汝思宪副十韵

平原公子道氷雪见追寻我自愁梁狱君能操越吟古今成握手天地各抽簮急难朋情露艰虞物态侵一官身并掷万巻恨俱沈病但怜埋玉穷谁问铄金芰荷辞世早萝薜畏人深风鬰铜川色云横石室阴烟波迟执绋山水怅知音未有延陵剑空余国士心

书懐

欲询归后况髙枕即生涯懒入时情甚衰从物态加浮己未之变别君徳州踪付蕉鹿宿痾笑弓蛇酒渐输中戸诗仍讳大家寛心篱外鷃寄恨井中蛙星斗终何预江湖敢自夸畏称征士栁羞种故侯瓜不齿交游尽何颜岁月賖荣名真嚼蜡眷属似抟沙唯有空王观能消梦里

花赋得双纱屏十韵

云母翳槐席火齐列延清讵若兹屏丽湛湛复盈盈织从鲛手细画出虎头精含雾花如笑栖烟鸟欲惊蝇令仲谋误牛作武秋鸣玉魄壶堪濯氷神镜转明窥妆却月艳障舞避风轻清芬昼不隔澄晖夕未倾星流帝女制池夺影娥名自有淮王赋春光甲汉京

王明佐北归颇责买山之资因述长句二十四韵凡二百四十言

王生裂繻后西行入咸阳使气平津邸纵横剧孟场一朝顿错莫万事皆摧藏下客弹蒯铗羣臣和栢梁方朔饥欲死次公醒而狂颇自夸鹦鹉徒能惜鹔鹴时时傍黄射卒卒付阳昌因尔动秋兴翻然归故郷荜门栖倦雀蓬室掩寒螀长统无乐志安仁有悼亡虚开蒋诩径谁拜龎公床床■〈酉刍〉寒自老径迹雨仍荒羞涩嚢中玉牢骚镜里霜笔花还梦夺词草欲愁忘项领早暮变襟裾岁月长何人借颜色何地着文章昔忝秋卿署论交燕市傍眼底互青白舌在各雌黄两奇不相下众咻安得详微官成弃置归色斗凄凉自乏监河粟难容剡下装余诚愧公业尔误许君房鲋辙沾虽易蜗涎割更妨感恩与知已天地渐茫茫

送张幼于扶侍还越舅家因檀施诸寺

寜亲为令子似舅即贤甥我有王维句重贻张仲行玉看家宅相花作板舆程峰色两髙紫松阴九里清忘忧行际草惜别梦中荆钿寳施贫域箆金引化城莫深慈母虑斟酌锦嚢轻

赠昆山何丞之靖江国官

一尊从父老握手吴江湄旧读何侯传能贻宦后思莫寻陶令兴便托去来辞客席今虚左王门尽自冝赋髙梁苑雪花满鬰林枝卧看驰驱者应言汉使卑

奉送子敬宗兄之建寜司理因简明卿邵武

大令吾宗彦风流今在君八蚕清转励五马重仍分瘴色凭骢破郷书与鴈闻名题岘山月诗忆幔亭云狱吏愁丹笔门人惜练裙如逢郢中客何以结殷勤

夜宿天池雨归作

石榻梦能浅偶然甘雨零乱烟萦处合幽梵坐来停薜挂疑相媚松眠乍欲醒遥淙斗飞白断壁吐空青涧发琴中水池添镜里星破萍龟浴甲缀草鹤梳翎步步堪回屐时时忽建瓴肯分香积饭十日代翻经

月夜天池上方作

天池此夜月回彩映诸天忽自牟尼捧如从象罔悬千林青琐碎一涧碧潺湲峰夺五湖色城嘘万井烟静闻僧偈惋深现佛灯圎玉借莲花顶金添贝叶编独栖成水观小坐息尘縁何处生公石残更又管弦

卧病掩关即事有感示友人

三旬不冠栉始可称闲居衰至颇知疾懒来兼废书悠然紫薇静时见白云舒稚子争为傲穷交也自疎卿应用卿法吾亦爱吾庐鸡黍从耕有莺花逐梦除子桑今自得泄柳古何如莫作时名拟身拚齿頬余

答赠戚都督二十韵

十年纒杀气闽海欲沈沦自展风云略因窥天地仁一飡思报主百战肯谋身寳剑酬心热钱刀结侠贫捣批期尽敌跳荡不无神纩挟单言转醪投万念均昆阳愁虎豹充国譲麒麟梦协非熊乆恩看锡马频重茅颁节钺双绶绾金银日月寛南顾星河捧北辰耳闻铃阁暇手冩道经新余力开文苑孤懐寄酒人忽来鸿鴈色乍与薜萝春缟纻郷仍贵琼瑶报未真病余疑管鲍意外得雷陈己铩抟猋翼谁沾涸辙鳞千秋空在掌五岳自为邻筐篚惭宗测壶歌忆祭遵几时青雀舫相对白纶巾颇诧为渔旧桃花好问津

久病作

一卧三鑚火扶携厌此身验来方渐少点罢药堪贫万事须归病千秋肯傍人傲春僵后木愁影钓余鳞緑醑判教负黄花也自颦乆甘吾道左翻得物情真书癖仍玄晏诗名岂照邻亦知多掩镜揽罢易沾巾

傅司理母守节

握手无存没遗孤自始终此生唯泣鹄不死为丸熊玉貌先年毁氷心后日融天留素机月人诵栢舟风太史诗垂采僊郎籍已通事归彤管上名在紫泥中隽箸时堪进潘舆乐未穷请看臣向传能复几人同

焦山作

胜地幽能辟奇探倦转豪一丸分铁瓮双柱是金鳌潮压楼台小云含薜茘髙中峰带海色半壁漱春涛僧饭斋时得郷愁醉里抛欲寻焦处士今古只蓬蒿

其二

青山望不断一一凤凰飞驾海双轮古襟天匹练肥鱼因聴梵出鹤为瘗铭归客坐苔能席僧房薜自衣争潮渔鼓乱离岸寺钟微余兴还能贾长歌送落晖

题琉璃河新桥

御水瀛州北新桥大卤中桥横三辅壮水压九河雄的厯琼瑶砌蜿蜒雾雨笼神人为驱石车马若排空洞偃初亏月楣飞欲霁虹梵天从幻降玄圃或潜通鲸跃昆池雨乌惊银浦风霜蹄催凿落霞舫破冲瀜真作布金地如窥献寳宫今来题柱客应小乗舆功

赠迭石戈生

君家何处住家住虎丘东茘薜门初辟芙蓉服自工移山一拳小鞭石五湖空陵陆须臾事烟霞指顾中我仍输老圃而岂后愚公欲觅支机供银河倘许通

故关

四塞河山险中通一线行雄关蔽全赵叠嶂拱神京尺地分寒暑中天各晦明秋英开绣壁夕照吐金城屋似浮空置田疑傍汉耕云根穿作窦石髓借为粳树杂旌旗拥峯陪剑戟迎符从襄子计阵拟率然名广武堪称客成安未晓兵古来兴废事太半误儒生

赠魏生十四韵吾迩来未尝作此许人语也其毋负我

秀气锺全魏名家自信陵风期一代出眉宇九秋澄龙产看为骥鲲游化是鹏霜蹄寛小蹶月窟勇先登法取夔州细才从大厯増五言融摆脱只字斗骁腾不作依刘表谁堪御李膺天雄驱建节云卧夺中兴得汝愁真破归与老自矜句淘漳水浊谈削太行层白雪无前后朱颜有爱憎流年姑裋褐要路阻担簦骨在金终许胫伤玉可凭还将代兴意对酒颂如渑

题寄殷无美掩关

桃李飞欲尽衡荆犹寂如无劳长者辙自有古人书白眼酬交少清尊问字虚禽情寛渐狎草色傲能舒业已潜夫就终难求仲疎还将一鸣意从尔扣三余

九里松

未叩三天竺先过九里松青葱表河润（九里）夭矫失秦封云结诸天座风和万壑钟翔空尾鸾凤坼地甲虬龙花满余杭醸（王方平事）脂充石室供（寗封事）唯输道傍客行止一藜笻

灵隠寺

步屧径垂尽招提天忽开山驱丹鹫下泉卷白龙回石气清僧席藤阴袅佛台鐡衣双大士（谓徐骆也）金粟万如来（桂子）寺愧题名隠诗怜异代才游人日何限无地着苍苔

赠吕光禄

少小事结束薄游倾五陵飘然杖屦去不爱帛书征人拟白衣相自称黔鬓僧雄心付磨灭幽思削凭陵汗马乾坤小雕虫岁月増妙能探众有穷始向真乗踏尽空山锡谁堪续日灯相逢但指口吾意慕孙登

富阳至桐庐道中

扬舲溯流上秋色竞纷纷翠荇波仍绣丹枫壁自文路疑千岭尽山为一江分夕照髙低出滩声逺近闻薜衣过木客椒酒问桐君欲叩幽栖意峰峰多白云

大中丞潘公自吴兴扁舟见访醉我小祗园各抒遯况得十韵以谢

薄宦容休沐幽栖得故人蓬今开仲蔚花似识安仁饷我乌程酒兼之千里莼片言心转合一醉俸堪贫兕斚骄増色（公所赠也）枭卢捷有神态知颓玉好交入断金亲共爱浮家易仍夸泽国邻风尘生塞兑岁月老知津予忝分麾旧公仍启事新争为五湖长此拜定谁真

过沁州一舍大风雨即事

峭崿撑天漏妖云蔽日翔千山俱鼎沸万树各鸱张迸雨排银镞飞湍挂玉梁左担愁絶涧西顾失连冈湿束人偏小愁催路转长行行畏鱼腹步步怯羊肠自哂随车谬翻疑叱驭狂安危此身在大地有康庄

黄中贵园亭小燕

筋骨秋来倦郇厨可一过青山屋里岫曲沼镜中波（黄于室中创山水）院洗涓人马笼肥内史鹅酒凭官法贵肴按食经多修事羊浑脱煎肠鹿落河兎园才竞秀金谷令从苛更进婆娑舞新翻敕勒歌莫轻钱积破带马赠和哥（时大出纒头）

哭李于鳞一百二十韵

厯下无真气词林失大贤那能诅岱岳谁与问髙天才去垂三斗悲来遍八埏人应疑顿挫帝或悔陶甄念尔千夫俊生操万古权仁禽产丹穴僊骥秣青田妙取星弧发清惊月胁穿钩深百丈饵抟捷九秋鹯文许先秦上诗卑正始还五言珠错落一字玉规圎思逸龙云表神超象帝先殷盘髙诘曲周雅美便嬛独表齐风大俱疑汲冢前峥嵘露头角摆脱谢蹄筌海阔珊瑚老云深石髓坚锦裁还蜀郡璧就必于阗绕笔江生蕋芬裾屈氏荃乍窥饶骇异精识解鑚研有眼看从白为郎意尚玄志长轻濩落才大得屯邅不欲过千石凭他满百愆傲时夸幞被贫肯较偷毡纵倒中郎屣能辞太尉笺交游尽绯紫岁月耗丹铅路鬼揶揄去腰符累若悬扶风京尹亚襄国辅城专推案奸争吐操斤剧自剸买牛因解剑饮马亦留钱治理闻丞相征书下颍川手堪为木铎腹晓别桮桊汉殿劳将作秦山募梓楩法冠巍揭宿藻镜迥临边衿傍函关拥帷从太室褰骊瓜真结实华井独搴莲宛骏收垂毕冥鸿兴杳然叱回卭坂驭归作剡溪船避客同干木逃封似鲁连荜门寛偃蹇蓬鬓诎周旋自抚髙山操人收白雪篇披云凌■〈山截〉嵲乗月弄潺湲雷泽深堪钓讙阴近可佃居疑潜洞穴出竞指神僊芝术锄端有芙蓉木末搴探真采离坎观道得坤干悬圃壶开境昆仑雪满巅纵饶家累迫断不世途牵过客寜歌凤门生乃献鳣中兴逢鼎革圣主下旌旃省鸐初欣入台乌再贺迁锦开梁左席花覆越来舷喣沫沾江表澄清划涧瀍九苞腾见瑞万蚁率归膻暴斧犹拈手潘舆未息肩氷霜挫慈鸟天地幻啼鹃发短窥吴练肠回断郢弦壊梁通寤寐辟谷悮真诠始作步兵恸长躭北海眠春秋麟获日庚子鵩来年营魄三尸妬膏肓二竖跧本因支骨毁翻讶捧心妍（以心痛卒）玉树埋将迫金茎病不痊慰书烦孝绪却药少医扁抚旧人人恋伤心事事捐魂辞宋玉去藁托所忠传伏枥驹差壮歌盆鹄早瞑夜台依圣善秋合锁婵娟不及分香履犹闻坠寳钿有情推入梦无累割归縁日月长何补风云快自便朗融归■〈雨上黯下〉霮混沌脱雕镌佩惜干将化棺堪麈尾填苍皇鲍山色冷落■〈山昔〉湖烟马鬛封犹壮鱼灯闇讵■〈难上灬下〉累累坟四五矗矗剑三千宰木俄围拱佳城易鬰芊埋光腾斗柄含气吐蜿蜒本自成夸父犹疑侣偓佺讣霾秋照黯妖孛岁星躔直是魑将魅寜分蚁与鸢旧游俱短气何事不堪怜思入张衡苦（二甫）悲将吴质纒（明卿）殷侯（正甫）呼咄咄许掾（殿卿）涕涟涟七子孤徐干（子与）生平一仲宣衷肠须绕晋烈魄肯投滇忽报惊难定徐征或有焉聴来杯酒堕语罢带围朘（减损也）怳忽时谵语怦营晓索篿那知寸草折翻断百愁煎踪迹堪惊虎幽忧更怯弦羸躯困薖轴跛足类拘挛满掬挥鲛泪轻裘渍酒绵暂冯青鸟达莫怪素车延欲哭仍枯眼将歌已塞咽悠悠思徃岁娓娓诉重泉茅本曽名蕙夔今反惜蚿欲知吾变鲁总为昔游燕删笔推丁廙忘形到郑虔雄虽唳黄鹄哀不废鸣蝉窃喜陪膺乗犹甘譲祖鞭尊分御露美管夺彩霞鲜左癖编三絶输攻下九渊纵衡儒后侠跌宕酒中禅不受尚书命横翻开府筵中清筹罢漏赴懒影过砖风格留扬扢波澜借泝沿商空争矫健大卤放腾骞身任呼痴物官初并冗员迹甘龙蠖近名忝鴈鸿聨慰别勤加饭分赀与槖饘调归形影合交入肺肝偏霓■〈罒干〉招难转羲轮去更遄代兴愚敢任后死恨逾绵痛欲随兰槁狂今愧瓦全浮生长寂寂怒目纵睊睊百六贻多口寻常饱老拳吊形添惨澹无计觅连翩牛耳诚贪执鸡尸敢放颠萧条五子咏乖隔二鸣编欲勒太丘石亲题京兆阡词场空满目谁定笔如椽

为顾莘夫尚寳题露香园八韵

吴下风流地重闻顾辟疆一丘官自拙三径意难荒杖底千秋出壶中万象藏构分苍鹿柴穿得白鸥郷竹露冩清韵荷飔来暗香破云施短屐过雨进轻航鸡舌忘为吏金茎不愿尝可容王子敬门外踞胡床

张仲立移居

汝意在穷巷生涯诵卜居庚桑新畏垒苦竹旧张庐孝友元无间蓬蒿了不除地今仁里美池是譲泉余宛尔双桐并萧然五柳疎移家无担石立壁有圗书不改看山戸初迷问字车东林夜来月强半为君舒

吾娄江东西二潮俱会于学宫之傍邑侯徐先生居焉因自号曰会川而尤子求为之圗

东西两潮水各向一川平不作淄渑异还疑谷洛争双龙骄欲斗万马怒俱鸣落似并刀剪来添泮璧明波臣车毂击越女棹讴迎舟楫才将老烟波计已成穴堪丹鲤出天借白鸥盟清泌衡门下栖迟寄此生

陈子道易向客徐相公所以忤陆都督出游谒余营丘有舍馆之契今年夏初复访海上留少时虽才气不衰而发种种矣赋此惜之且以赠别

昔作平津客能侵临汝侯片言不称意匹马遂西游所至多蓬累居然一蒯缑卖文安损价贳酒迫驱愁命信天公活身从地主收访余归茂苑每语必营丘邴俸虽云薄融尊可暂留青回斯世眼白对故人头缟带郷元贱绨袍暑不求有珠堪照乗为汝夜中投

挽观察俞丈汝成八韵

宦迹乾坤满归悰日月偏罢谈云梦猎（公归自楚臬）欢拥雪儿眠声酒雄心好园林胜事专删诗备九代为乐及当年月树传清响风花杂委钿庚申尸入譛单阏鵩来旋佩黯金鱼色筝迷铜雀烟西州门外客支策诵遗篇（谓瞿叟也）

赠刘君北还兼简谢丈茂秦

汝师吾老友诗律向来寛事徃绨袍易时平蒯铗难五言摧落魄只字问加餐遣使同端木逃名可段干萧条下客具颠倒竖儒冠莫话江南好人情试自看

游石公山东连云障入剑楼

地是排云上天从破涧通乍看双剑豁不数五丁雄一转成开辟千寻接混融竦身争鸟道侧足瞰龙宫鼍拥髙低石鲸嘘断续虹张空帝子乐叠浪大王风响答歌増壮尊扶力未穷欲寻前相迹明灭古苔中

过莫丈方伯园再过伯子云卿园作

别分仁诲第自起辟疆园窈窕藏春癖萦纡选胜繁倒池深栁色微雨逗禽言梓泽真堪号潘诗许再论地应占宅相书可胜家尊看竹知无忤王郎好弟昆

送昆仑山人王叔承游楚

桃叶堕三湘风吹作酒香懐中双玉笛把赠一王郎不必夸鹦鹉唯须典鹔鹴众嫌文士薄吾爱酒人狂遂鴈回天柱登楼快武昌稍闻鱼价贱莫使铗歌长

大中丞临海王公以举逺楼十六韵见示命和率尔续貂殊忘丑陋不足辱楣栋问也

逼汉髙开阁筹边壮冩圗指南通海国走北饷天都星欲重檐堕云将列雉扶淮流遥控楚江势下吞吴白马宣房颂玄熊大禹谟转输寛戍卒利涉尽漕舻匹练通流细千帆挟雾粗龙腥春动海蚌吐夜明湖羽卫云同合敖仓雪并铺已闻迁计相仍借领兵符阖辟新名重浮沈徃论徂策勲须第一有赏必称殊事业能书鼎诗篇可好竽偶然存旧社未肯忘迂儒贵岂雕虫在寛容尺鷃纾知公意拂拭矫首望长途

白光禄自晋陵枉驾海上感旧有赠

上客平津阁先朝建礼门时名五字贵国体片言尊倐忽风云变消揺岁月存乍堪鸡作口不并鹤乗轩诗即香山社家为履道园清时人自失晩节事重论题凤吾何避登龙尔渐敦黄公酒垆伴强半欲招魂

采石谒太白祠

苔阶拥立壁遗像挂蟏蛸诵尔天门句不风江自涛千秋无正始一代见才豪三山云作供姑孰水为醪霞明铜棺日天堕宫锦袍那能不相待空自蹑金鳌

京山李右伯师孟五鼔饯予观音巗作

胜地停车得离筵载酒勤岩飞四时雨树锁一溪云似借军持滴疑将梵呗闻草成璎珞相石作贝多文催舞鸡三唱惊栖鹊数羣潮音喧寂改曙色去留分恋恋皈慈氏沾沾御李君秋山如有意苍翠转氛氲

郑君义方亭（二子蓥茂俱第）

子真家谷口琼树已成行并秀池塘草俱为大国香云霄鸿序近日月鲤庭长旧里名通徳新亭表义方一经为世业双璧奏天阊宅相谁能拟知从魏剧阳

封太常陈翁八十

珪组离尘格烟霞见贵人绣盘鸂鶒旧金蹙茘枝新鹤骨何妨瘦霜毛已自鬒问年方梦猎有子旧批鳞为恋舞衣乐言辞补衮臣桃源如度索琴水好垂纶歌妓青油舫新篘白葛巾过从无约束含鼓任天真一效庄生颂看君比大椿

哭袁提学鲁望十韵

名家称父子谁似汝南袁死继修文职生同命契言拮据无素产跌宕有清尊白髪收经术朱幡仗主恩铲埋争焕发识汗必腾奔海岱神犹王风云变可论毁真销至骨招不返游魂旧客髙阳少诸生稷下存一经遗鲁壁匹练傍吴门为报泉台叟孤儿是愍孙

新安汪将军父尝从戚都督平闽冦积功至三品将军有文武才弃诸生谒大司马铨得父官以归赋此壮之

忆昨嘉隆际乾坤辟睿谟飞书购闽越挟筴走匈奴一入楼船幕双悬虎豹符蒿莱国士见乔木世臣俱接武人如玉敦诗将是儒看君燕颔在投笔未应孤

过羊开府祠

但语羊公庙那能不黯然残碑无一字堕泪有千年敌折从恩巧君明得譲偏吞吴付身后荐杜及生前似展襄江阔长増岘首妍习池南去是也许世人传

过习家池亭

山简一时适习家千古亭中原天扰扰刺史日冥冥白君晩始得一子仅七岁帢人何在铜鞮客试聴池留歌眼碧峰压酒痕青胜地真堪醉清朝渐爱醒婆娑欲小住眠鹭起遥汀

郧阳道中

蜀道难从昔郧山不易哉分峨云作戍如滟雪成堆忽俯龙宫迫俄惊鸟道开旌旗从地涌鼓吹薄岩回无虎心时动非猿响亦哀胁肩峰岝■〈山上咢下〉囓履浪喧豗麇子甘从徙郧公肯再来俱言叱驭好未有凿空才

答曽翁

不待投簮后髙名众始知里元春雪地官亦白云司清世无哀郢良辰有浴沂斵轮余老手推毂付佳儿景爱扶藜慢甘从噉蔗迟军城正愁絶頥解为新诗

净乐宫（在均州所谓凈乐国也）

神农昔抚世凈乐已名都末法开金相真王得寳符天从百战顺人役万灵趍羽卫齐宸极丹青出睿谟神功随现有至理入论无莫泥羣真位遗编悮老儒

玉虚宫（即真武所拜玉虚师相名也）

霞矗黄金界虹飞白玉桥帝居开显赫天路入岧嶤薜网云常挂松珠露不消步将尘世隔境许俗心调圣水流仍暖僊衣静自揺可知笙鹤度特底引王乔

遇雨投紫霄宫宿

千山入窈冥万壑助泠泠鸟道春元合龙宫夜不扃摩云峰展纛掷火帝流铃倦引投枝易寒惊洒面醒更衣朝紫极添篆读黄庭却忆明朝路峰峰洗更青

谒太和宫

一柱太和宫千岩元气中芙蓉寒不谢僊掌近还空地是钩盘上桥从贯索通日轮团倐火天乐断罡风麇氏为宗国幽方反寓公赤明无信史吾欲证崆峒（将问之广成子也）

△六言律五首

自嘲

雕虫一代谁贵倚马千言自才璞在腊惊周市金多骨立燕台栖身何处三畆落魄生平一杯办取青蝇吊客毋烦鸩鸟为媒

邢州郡斋同于鳞分赋十二体得遗字

毋论踯躅三辅且共沈冥一巵为郎我甘牛后纵饮汝亦鸱夷比邻万里长在片言千秋所遗抗手诘朝为别太行白云纷驰

赠味茶山人

华胥乍停午驾羲皇即在北牎山家谷雨初展石鼎松风渐降此时月团两片絶胜白璧一双啜罢胸中何似澄露秋滴空江

喜吴明卿迁叅政内地寄调之

十载卑地长沙犹自愁人齿牙春风一吹贵竹腰带也解生花夸他山鬼过岭喜汝波臣到家唯是谈经天外何人为作侯芭

游武当山五龙宫

聴雨过青羊涧披云出紫葢峰曲曲蜿蜒复道层层厯落怪松嵌巗几点靺鞨拥殿千朶芙蓉倦时但引三爵睡法不输五龙

△六言排律一首

江南乐

亚字城西沽酒桃花坞头放船春城处处啼鸟寒食家家禁烟榜枻飘来罗带羃■〈罒离〉抛却珠钿么童摄客施粉姹女当垆数钱隙日金鳞拥钓柔风玉鬛垂鞭五陵侠客空老何似阊门少年

弇州四部稿巻三十二

●钦定四库全书

弇州四部稿巻三十三

（明）王世贞 撰

○诗部

△七言律九十五首

忆昔三首

忆昔文皇三岀邉六龙飞雨净烽烟天门直向阴山辟北斗翻从南极悬鐡马春饥填瀚海金人秋祭失祁连只今何处无廉李野哭荒村几岁年

其二

盛世君臣不易逢泰陵松栢感遗踪朝清转自饶封事歳稔兼闻罢上供白简五侯时局蹐青编三老日从容苑西今旦千门地辇路恩稀草色浓

其三

更忆南巡汉武皇楼船车马鬰相望轻裘鄠杜张公子挟瑟邯郸吕氏倡秋净旌旗营细柳夜深烽火猎长杨孤臣尚有遗弓泪不见当时折槛郎

应试夜泊贞女庙示一二友

南来夜泊贞女庙有客一二时相通孤蓬倚树鸟惊宿白露湿衣人在空遥怜故郷共明月独有游子知寒风何事长安浑不见无数浮云北望中

其二

贞女庙头鼓冬冬忽惊游客归梦中扁舟一叶天上下茅屋数间水西东伤心南国钓鲈地矫首上林征鴈风莫怪殷勤惜杯酒试问愁城谁为攻

赏石榴花有感

客邸髙眠只无赖忽见花发强开筵锦窠银子尚未结赤萼青枝虚可怜东风不吹春老矣零露初滴朝嫣然何年安石送汝至不种朝元髙阁边

登西山

乱削芙蓉碧霭攅千盘转尽自成寒清秋殿阁空中见落日旌旗树杪看北眺浮云生大卤东回紫气抱长安向来弓剑曽游地万壑松风度急湍

元日早朝

九霄鱼钥下层关炬火俄分豹尾班宫阙香浮吹淡荡液池氷合锁潺湲充仪未展含元殿献寿遥传万歳山敢道去天身尺五侍臣犹自望龙颜

夏日同僚友游崔都尉山庄分韵

尺五髙临杜曲天况逢三伏胜游偏夹堤杨桞凉全得出水芙蕖晓故鲜南国烟波开槛外西山风雨落尊前谁家暗度秦台引回首朱门月可怜

天寜寺同谢山人茂秦章行人景南李比部于鳞饯李伯承明府分韵得花字

长安三月芳意賖习习柔风黄鸟斜春社虎溪能逺送暮云鳬舄未堪遮城闉倦借支公马江路吟逢潘令花去住即看同幻迹向来离合不须嗟

送汝康栁州再徙澄江

汝游桂岭疑天尽更入滇方觉地寛明月江帆悬万里瘴云山树鬰千盘莫将诗句题蛮府自有威仪识汉官橘柚秋风今实否髙飞鸿鴈满长安

送陈子兼迁水部治通州河

亲捧除书出未央蓟门秋色满奚囊亦有故人山吏部（张选曹君同年也）居然新例水曹郎河流雨挟千艘上关辅云连万雉翔为道阳春谁和者于今粉署少辉光

寄陈子兼提学

寒食江风黄鸟斜故人蓬鬂各天涯巴中父老相如谕峡里星河博望槎剑阁梦悬千里月锦城人醉四时花独怜方朔长安米西望经年尺素賖

送潘青州之信阳兵备

使者黄金出汉京共看潘岳赋西征淄青剑履花间发淮蔡旌旗雪后迎自昔单车消众垒于今千骑拥连城中朝文武如君少莫使人传治郡名

送叶子汉赴成都令叶颇能诗

明时经术鬂双华西去啼猿万里賖此际巴人无讼芋向来僊令只栽花挂帆峡里逢春雪濯锦沙边弄晩霞一自文翁能教授至今扬马擅名家

书庚戌秋事

传闻边马塞回中候火甘泉极望同风雨雕戈秋入塞（宣大兵入援）云霄玉几昼还宫（上自西苑还大内）书生自抱终军愤国士谁讥魏绛功北望苍然天一色汉家髙碣倚寒空

其二

匈奴万骑纵西山天险谁当百二关今日安危任边将异时恩泽满朝班乌边白骨那能辨马首红妆若个还冗散书生空哽咽截书谁为破愁颜

其三

汉朝宫树自苍苍万马风生紫塞长是处烽烟欺太白几家关月恨流黄千金剑客辞军垒三殿兵符下窒皇解道云中飞将在露书何以慰明光（大同仇帅入援）

其四

长陵松栢气成龙极望苍然摠汉封盘木西来是符拔扶桑东尽见艨艟旌旗夜摄千烽偃玉帛春看万国从七萃貔貅今不乏坐教敌骑出居庸

过巩华城

今皇御跸曽经此雉堞龙蟠控上都佳气逈从陵树发白云回望汉宫铺千金徙侠东填塞三辅弛刑北备胡涕泪棘门诸将士城头月出有啼乌（时有兵戍焉）

送张比部募兵山西

九月连烽愁太阴征兵六传汉臣临军中荡子随都尉塞上孤儿备羽林豹帐云钤挥白羽虎符星檄散黄金自来三晋多豪杰投笔知君万里心

送孙郎中守承天

五马凭陵紫气中方城南冠楚天雄成周百叶称江汉先帝千秋忆沛丰将为股肱仍见召即论汤沐竟谁同兰台宋玉毋烦对父老时时歌大风

其二

汉江西望接荆门紫马春看孙使君今日帝乡私雨露向时龙迹护风云桥门玉砌銮舆下中贵银珰御座分何事南阳不可问古来强项几人闻

冬夕诸君见过谈及江南梅花因有作次焉

腊日诸贤何水部草堂时过数烹茶西山树老惟看雪南国梅骄已着花玉笛美人吹不尽瑶台僊侣梦还賖畴能一醉罗浮约扶杖行吟江月斜

送申职方左迁莱州推官

向来绨几在明光谁借前筹计朔方黄石一编天子傅青云尺檄尚书郎功名绛灌无同列驰骋淄渑岂异郷东望不须疑蜃气槖中长铗九秋霜

送瞿师道太史使大梁周府

长安草色上鸣珂繁吹春调四牡歌太史授圭开赤社宗藩如带指黄河天边汉节蛟龙扰雪后梁园鸿雁多上客知君频授简邹枚词赋未应过

送亢子益太史使饶州淮府

彭蠡波涛霁雪余僊槎春度锦帆舒淮王上客能词赋汉使甘泉奉玺书伯父尔冝仍胙土东南今复盛簮裾经行倘上康山望髙帝雄圗在石渠

送胡子文太史使荆州辽府

江汉诸姬近帝郷方城紫气鬰相望寜因剪叶劳周史不为包茅问楚疆作赋雄风连七泽行舟积雪满三湘上林簮笔应相待留滞何须念子长

送朱象玄太史使武昌楚府

诏从冠冕际南天君去湖波正淼然此日包茅供岁朔异时琼树怅风烟张筵乐奏鱼龙曲对客文成鹦鹉篇归郡前驱逢负弩青云初过陆机年

送张益甫给事使懐庆郑府

覃懐名胜肃风烟僊使轺车春草前山抱虎牢看作砺树蟠狐岭若从天歌风不独思商俗为命今应继郑贤归道霜驱应便发建章宵几正筹边

送毛检讨起贬云南幕僚（得鸡字）

庚戌秋变检讨以言事得召对其谪也颇因之

乾坤惨淡干戈里封事终军拭泪题苑道夜乗中贵马关头朝聴逐臣鸡盘江瘴暖桐花发黔岭云深鹎鵊迷魑魅如逢休代答赐环应有汉宫泥

寄李新喻伯承

近传陶令诗仍作父老悬蒲并息机山色巧当公府坐瀑声晴向卷帘飞凭将鴈字论南北说着蛾眉易是非燕市酣歌残雪里江城或已授春衣

送冯郎中守广州

承明初厌汉臣班开府霜清瘴里山炎荒齿革衔舻集横海旌旗列戍闲天阔羊城秋鴈少月明鲛浦夜珠还试问贪泉谁更酌不妨驻马潄潺湲

奉谒长陵敬志鄙感

长陵松栢似龙蟠象纬髙垂列汉官万里乾坤留剑舄百年丰镐见衣冠只今南粤虚传译闻道西羌未解鞍文帝威灵终在眼秋风霜露不胜寒

月夜宿弘慈寺聴讲

夜堂趺坐转三车倦向僧厨乞施茶露净珠光飜贝叶月寒金色涌莲花凭看有相吾何染聴说无生路未賖莫谓常明须震旦金箆已许导恒沙

寒日游天寜寺

冲寒此日城西寺酌茗看山兴未涯塔外风传羣帝乐林间雪是讲坛花闻钟客散催疲马施食僧归起倦鸦幞被祗应忘说去夜深还聴演三车

送黄侍御按云南时方有用师之警

客有乗骢白玉羁从天六传下诸夷昆池水习三千舰益部霜驱五月师飞檄春农归耒耜停车夜垒散旌旗甘泉实已垂南顾尺羽能令奏计迟

送包大中之沧州运盐幕

杯酒河梁朔思严太行飞雪拥髙幨市中结客谁青眼幕下为郎旧紫髯醉墨误题云母扇雕盘初荐水晶盐知君故有筹边策三府何年辟孝廉（包善书画）

送陆伯子还吴

中原文字半蒿莱入洛人传伯仲才白发向催犹着赋黄金挥罢独登台愁时天地衔杯尽病后烟霞拂袖来试聴商声缘画角苹花一夜满江隈

答汝思郎中蜀中书

蜀鴈书裁隔歳看为言相忆劝加餐秋登剑阁天逾峻春至幽州日尚寒末路逢人投璧少中年结客断金难射洪花底谁堪醉西望行吟思未阑

春夜即席分赠得梁公实拈韵诗字

十年岭海着沈思今见为郎执戟时白日看鸿还坐啸青天扪虱对谈诗世途汝已关心少国士吾真折节迟一醉虚堂春月色投珠或恐未堪疑

与于鳞诸子即席分赋得懐太湖阴字

具区南浸女牛临万顷沧波千尺深雨霁虹桥秋灔灔天低鼍窟昼阴阴吴王列宴乌栖曲越女明妆鼓枻吟客醉向夸湖上乐一从金马便浮沈

送坐主王检讨先生之南司成四首

诏分僊履下蓬莱词客俱称建业才天阔星文秋剑动江寒月色夜珠来百年髙议归狐笔六代雄风满凤台圣世只今谁似者甘泉实恐问邹枚

其二

帝城春思入蘼芜僊禁衣冠拥客途十载青藜悬秘阁诸生绛帐满留都风回采石涛声壮日上钟山海色孤为问羣公居守事向来根本一愁无

其三

戎衣髙帝定神州卜洛桥门见冕旒三老鸠笻分御席诸儒虎幄进经筹宫袍手赐霞同烂天语亲传日并流太学明师今不忝白云弓剑孝陵秋

其四

青春赋就侍承明花底鹓鸿醉玉笙夜静紫微催草诏秋髙太白坐论兵阁中丞相曽投履海内文章共识名南去玄经堪比易独怜京邑滞侯生

寄许邦才

许君国士也雅予相慕未接颜色忽投椷见遗颇极输写赋此聊见耿耿耳

南北声名祇共怜乾坤容鬂尚茫然出为小草官仍拙归去长杨赋更传春至云青华不注秋来雨白汶阳田飘零古剑真谁识遥夜寒光向斗边

呈司冦山阴何公

天下名家有凤毛中朝国士赠虔刀青齐什二飞书下淮海千帆转饷劳相事衮衣还日月主恩舟楫逺风涛何烦更藉王生语廷尉贤声久汉曹

送徐佥事理闽中屯政

朔方诸将出祁连宇内军储异徃年谁念屯田虚粤岭即勤搜粟下闽天行车秔稻排云集开府旌旗截海悬岂是故人长待诏薄游还愧水衡钱

和梁公实暮春感懐

长安春尽万花稀拍马愁随侠少归畤里香烟晴不断回中雪色昼长飞时危岁月无行止势定风尘有是非吾道仅堪存执戟故人今拟薜萝衣

韦园同于鳞子与子相各赋

千树飞花覆客杯百年晴日此池台钩帘蛱蝶携香去浴渚鳬鹥散锦来醉后看人成偃蹇归时促骑故徘徊长安北望黄尘里击剑髙歌未乏才

其二

厯厯垂杨青几围娟娟宿鹭白双飞坐惊逺岫停杯出行惜残花揷帽归四海未妨吾辈在孤亭仅与世人违谁为忽唱江南乐回首烟霞未拂衣

其三

蓟苑春归处处幽陆沈吾党任遨游长楸碧带千峰雨密荇青藏百道流西望风云双凤阙北来天地一渔舟科头箕踞寻常事细酌髙吟且未休

送严太史请急省侍

罢直晴烟散晓珂君王侍从赐衣多髙堂喜极千金寿故苑恩深六传过到日夏云明震泽来时朔雪满滹沱栢梁何限词臣手归蜀长卿待和歌

过通州城庚戌秋大敌北入家君力御却之因増筑焉

日落卢龙秋色哀连城百雉此雄哉中原地划烽烟近北斗天回王气开淮海帆樯飞饷集期门金鼔射生来向看睥睨曽戈甲今日谁论保障才

和合驿

十年尘暗蓟门楼万里风来汉使舟挂席昼移横海日鸣桡秋荡大河流孤城奏角黄云合逺戍逢砧白鴈愁吾道岂应长踯躅乾坤此去有沧洲

台郡兵起有感

平生五岳意相亲圗里天台指避秦岂谓乾坤归战斗遂令湖海入风尘时平不独轻前辈难起初闻遣大臣回首国恩环佩里百年谁见请缨人

过徐咏懐古迹

芒砀云深千堞愁长城脉絶万年筹英雄尽起无亡鹿富贵归来有沐猴大泽龙蛇春并斗中天日月晩双流寜知过沛亲留饮屠贩何人总彻侯

游吴江桥

吴江长桥天下稀七十二星烟霏霏桥上酒胡青帘肆桥边浣女白苎衣桃花水涨月初偃莲叶雨晴虹欲飞北客风尘初极目倚阑秋色澹忘归

醉题书斋二首

束书斗酒安吾斋西风为扫当门柴即寒薜衣能护几未贫苔钱欲上阶一丁世自饶紫绶二酉吾敢劳青鞋已无故人车马迹赖有明月时投懐

其二

蹉跎颜驷不敢陈寂寂邓禹行笑人酒龙千秋吐气色文豹万里甘沈沦圗经山海纫为袖客馆华阳樵作薪丈夫头颅可知矣胡不归把沧江纶

天津刘宪使泛舟夜酌

军府严城辟向西帅厨清酤为谁携中流鼓吹潮声合落日鼋鼍海色低絶塞羽书频自警长安封事几堪题相逢慷慨俱挥泪徙倚星河夜欲迷

有感

卧觉应徐积渐稀起当喻志偶相依此曹徃徃皆肤立我辈时时但肉飞调隔云烟双过眼事违天地一沾衣名山尽可藏书在潦倒风尘未拟归

春夕同于鳞子与访公实时公实在告将归岭南分韵声字

春暮和烟满凤城茂陵词客病金茎灯前古剑回霜色杯外残花入雨声尽许寸心倾国士即论千载失时名越南燕北天何限浊酒狂歌意未平

送宋望之侍御按河东鹾

束马谁临禹甸看埋轮使者下长安天扶底柱黄河折地转神池白雪寒异日军须盐荚议当时谏草惠文冠即看宵旰明光里慷慨毋论直道难

送狄行人使蜀藩

隠隠寒星度永安迢迢节使下金銮锦江新水迎船发石栈浮云骑马看桐叶旧余周典礼蚕丛争识汉衣冠壮游词赋应归汝对酒毋歌蜀道难

周岁祀孝烈皇后陵朝辞有作

昨岁兹辰奉国艰共惊霏雪点鹓班六宫犹望回僊驭中禁争传惨圣颜此际金钿归别岛早时玉盌閟南山欲知天上凄凉景日暮祠园松栢间

雪后朝天宫习仪

玄宫雪后净芳埃环佩千门曙色来僊仗不随青帝改瑶城疑逐化人开龙鳞映日层层合凤甃惊风片片回闻道汉祠先奏瑞岂应梁苑复论才

久旱微雨复霁

初热乍减阴霏霏喜剧便■〈扌弃〉呼醉归千峰忽展雨脚瘦双耳暂停雷信稀碧树五陵愁气色红尘九陌故翻飞踈帘小簟浑何恨遮莫田家秋事微

送陈二刑部出守彰徳

自爱陈家好弟昆季方才调更无伦旧看氷蘗能持法新着金绯穏称身邺水楼台横绕晋太行关树逺浮秦登临会有搴帷思河上风流见古人

斋日子相考功投诗见懐且拟郊游之约有答

斋居初坐日斜时树色余霜春较迟岂谓持衡青鬂客翛然更忆白云司人间得句名甘晚海内论文心自知君问垂鞭芳草意五原车马未堪追

休沐偶成自嘲

都门栁稀寒食烟十日自枕春风眠喜啄乌鹊故相恼怯飞梨花翻剧颠已多拮据长吏骂未敢造次承郎筵诗篇积渐有满巻可否东家充酒钱

其二

问汝刺促何所圗马曹懒否能支吾北枝南鸟意殊左长铗短歌秋转孤欲呼愚公未白发拟作醉士无青蚨汝道挂冠亦易尔五见咸阳春草枯

凌汝成工部自南来见过小酌喜赠

三年禄食素心违忽漫相逢思欲飞醆酒且谋今日醉盘飡聊当故郷归天昏紫塞连戎马日落黄河闪铁衣世事不堪频向说僊曹留省似君稀

同于鳞子与夜过子相

纷纷残月照欹冠酒醆狂催殊未阑银钥夜驰街色动玉绳秋散羽声寒乾坤句就轻为别湖海谈深欲废官调笑吾从方朔后陆沈人岂岁星看

立秋夕与谢山人孙徐李吴四比部登宣武城楼共得秋字

客有相过选胜游西山爽气满城头尊前白破双鸿瞑笛里黄催一叶秋万戸清砧新夜色六宫团扇故年愁登髙幸不逢揺落逃暑仍惊暑乍收

赠按察张使君铎

君时佐征南之役上特召任以北边事

南师幕府奏龙韬飞传遥惊渡不毛日净五溪回组练月明三辅泣弓刀军前结客黄金尽城上看烽太白髙君去封留帷幄里凤池应许重挥毫

弘慈寺薄暮登藏经阁

雨霁祗林步屧新上方台殿鬰嶙峋诸天入暝原无相双树凌空不受尘清磬忽传迷后旨慧灯谁引幻中身微官宿障如堪脱长以斋心礼化人

分赋得六宫秋月怨拈韵得纨字

金井梧桐露未干卧看斜月在云端空悬秦帝江心镜祇并班姬掌上纨笙鹤自穿花底度璧蟾孤映泪痕残由来天阙霓裳冷不信人间有合欢

送汝成工部还留都

曳履方陪阊阖班劳歌更拟及秋还乾坤岁计安危里伯仲天涯去住间明月鴈声连蓟苑寒云旌色满钟山停舟借问鸣珂宅樽酒黄花未破颜

初抵京承子与携汪魏二君夜过分韵得江字

此夕逢君倒玉缸千门月色逈临窻来年杯酒心犹壮近眼篇章意未降北去鼓鼙填瀚海南来旌甲满沧江欲论后会谁能数愁杀寒钟更几撞

送史佥事兵备邠泾（史君大司马道子时方与敌开马市）

汝过崆峒剑色开轻裘千骑拥登台旄头夜向黄河出汗血秋从西极来置阵自传司马法折冲真有卧龙才只今燕代论攻守沙海风生画角哀

寄梁公实时病告南海

汝病矫矫不可驯予游圉圉常依人罗浮不尽古今色大庾长先天地春落日万里各异态明月三秋时一轮已闻凤歌失自料况乃鸿断转伤神

回龙观

玄都飞阁倚崇墉天子当年驻六龙岸栁春娇宫女学岩松秋忆大夫封烟花万户垂宸极云物诸陵拱帝峰处处离宫俱望幸不堪衰草入边容

送蔡子木守衡州

少年为郡肃清修京洛相携赋壮游一去蔡邕谁倒屣可堪王粲独登楼揷天衡岳层层碧遶郭湘江细细流莫向秋风悲日逺长沙今得比中州

喜吴山人过访村居

出塞吹笳马上聴蓟原春草又凋零相逢门巷淹今雨垂老江湖混岁星醉后放歌双眼白愁时拂袖万山青何当谢却人间累五两追携下洞庭

寄吴舍人明卿

忆尔含香供奉班书题腊日到江关沨沨诗句云霄里落落吾侪天地间别思孤琴临大泽生涯双屐满青山汉宫秋湛僊人掌沆瀣文园好自攀

送饶兵宪迁湖广参政

牙旗金鼓殷如雷行省旋移楚甸开大海秋涛公檄静湘江春雪锦帆来褰帷地尽归鸿色揺笔人惊咏鹉才临发佩刀还解赠知君名已动三台

寄子与

至后今年雪未匀江南梅栁剧含春自縁衣食犹关世仅有篇章肯向人沧海渔竿容独把白云华省更谁亲闻君日逐荆卿饮击筑长歌渐隠沦

月夜陆秀才之裘吴山人扩见访分韵得看字

娟娟孤月起林端剥啄何人稚子欢幸有文章公辈在向来车马世途看云容白破千家晓海气青回万井寒醉里疎狂吾故态莫将杯酒问衣冠

履善比部归自岭右赋此问之

闻君八月下牂牁铜柱天荒使者过桂岭风来秋色早盘江水合瘴烟多夷童夹道夸椰酒蛮女穿花出棹歌向识子云奇字擅近来词赋更如何

送詹簿家兄之南京

十载公交车疏上迟始分鸾掖置留司钟山月向鸿边出瓜步帆从树杪移过省春云停纵酒开帘秋色映弹碁殷勤好就吴都赋江表如今问左思

送周宪副之云南

主恩君已三持节益部声名异日传汉署共瞻骢马使夷荒今上白狼篇严旌昼指昆明日宪府秋开越巂天好见折冲尊俎上近来南北并风烟

寄皇甫子循别驾

十载寒星汉署孤一麾秋兴满江湖阶前结草成书带阁里看山是画圗未论折腰羞从事曽因倒屣识濳夫殷勤去鴈如相访已逐髙阳旧酒徒

答黄山人

少日曽闻叔度贤过逢穷巷更萧然挥毫秀自云霞发裋褐名从海岳悬此道直论千载后微才肯任众人前酣歌意气频开眼冠葢长安太可怜

弇州四部稿巻三十三

●钦定四库全书

弇州四部稿巻三十四

（明）王世贞 撰

○诗部

△七言律九十四首

癸丑元日有感

蓟苑闻钟谒帝关火城遥散五云间鱼龙自集甘泉馆鹓鹄仍虚紫殿班万里瞻依空使节十年朝请隔天颜只今醉逐田翁社问尔曽携醽酒还

寄侍郎朱公二律（公卿大理时某为之属有国士之遇）

楚天南望鹿门开急榜眠鸥总未猜大泽春云懐璞卧髙江寒月弄珠回风尘厚禄多惭色泉石清时有异才岂为王生曽结袜汉庭争问释之来

其二

蓟门车马竞斜晖投劾何人早息机十载春阴留棘寺九秋兵色避荷衣别来天地论心阔自昔云霄握手稀凭向武陵贻玉案芳波或恐涨渔矶

游虞山拂水岩

厉屐凭车思转豪侧身吟望鬓重搔风巗昼激诸天雨阴壑寒生万树涛行逐渔樵驯野计卧看江海入秋毫维摩近有招提在苏晋如今醉欲逃

其二

鬰盘苍翠有千株絶顶肩舆兴自扶天辟陡崕如拥剑风回飞瀑尽含珠山僧偈向巢间发湖妓妆从镜里铺逢胜便思云卧穏未须投暝问樵夫

张通政宇清周比部济叔沈进士子善饯予昆山有作

共携尊酒上崔嵬娄水秋潆匹练回万井夕阳看自敛九峰云色坐频来披襟啸逐天风落倚醆狂惊河汉摧握手将归何所赠诸君应有大夫才

登金山

山秋木叶翠将收憩棹扶携到上头天柱中悬南北影海门西拒古今流层云锡响空王坐落月珠明帝女游便欲休餐旬日住千帆风色使人愁

其二

青螺潋灔水晶盘斗削风烟面面看地涌楼台千蜃结天回波浪六鳌蟠山形自挟秋云壮海色遥将曙日寒怳忽龙宫吟啸起何人玉笛倚栏干

师道太史兼直外制赋此寄之

十载扬雄赋已奇始来西掖拜恩时铜扉夜色宣麻早阁道春阴视草迟赐沐不言温室树裁篇空忆上林枝山东父老须臾在汉诏还应下赤墀

寄云鹄抑之二给事

蓟苑朝回朔思催故人相见且衔杯持螯一醉星杓转并马千门雪色来赐对实前明主席为郎虚有大夫才谁怜淮水兼天涌望断黄金旧筑台

寄赠杨仲芳武选

当时尔拜尚书郎天子宵衣问朔方一疏中兴回日月百年恩谴薄风霜宛城昼闭名王马汉壁晨驰大将床突兀黄金秋色里复看前箸借明光

维扬遇吴明卿舍人泛舟夜酌

簮笔晨辞出帝都相逢白雪满长途当年别思堪今古此夕狂歌更有无隋苑鹊声翻禁栁■〈干阝〉沟月色破平芜酒阑忽忆山中客击筑歔欷调转孤

雨中同思伯明卿登芜城阁

堤上髙楼逼绛河芜城秋色拥嵯峨天低雉堞牎中起雨挟帆樯镜里过别后踟蹰佳会少狂来跌宕众人多不堪西北凭阑望欲指浮云一啸歌

题子相芙蕖馆

汝筑玄亭倚钓矶矶边菡蓞剧芬馡窥帘个个红妆出惊榜双双翠羽飞明月波翻吴女曲西风凉入楚臣衣石湖花发应无限迟晚兵戈画鹢稀

其二

倚郭澄波香气浮芙蕖花满大堤头云间岳坠僊人掌海外风来太乙舟近槛碧筒堪自醉谁家白苎起中流接■〈罒离〉予亦能颠倒天末苹霜动逺愁

奉和郡丞任侯海上之作

天拥鲸鲵贾怒奔地当牛女正妖氛千村磷发遥疑烧迭岛烽来上属云鼓角长横吴郡邑楼船益置汉将军知公羽扇能挥敌樽俎何人并策勋

再赠任侯

天外帆樯截海来只今谁是伏波才帷中借箸星频转鹢首鸣弓月乍开战后修期裁露布名成褒徳上云台蒿莱尽起褰帷色词客何须赋七哀

九日风阻郑家口

野戍秋髙鼔角哀萧萧木叶走黄埃横驱浊浪蛟龙斗复掩深林虎豹来短发霜风欺落帽异郷天地畏登台祗应诸季茱茰酒妬杀黄花傍汝开

逢刘卫辉谈守事甚苦遂作

斗酒相逢大道傍故人黄绶羡为郎褰帷夜踏朝歌月负弩晨驱牧野霜逢迎罄折颜常赤案牍支离鬓易苍予滞汉廷无所効敢同长孺薄淮扬

赠尹生

当年结客度居延一骑曽惊敌陈穿匕首长寒燕市雨旄头不断蓟门烟青春射策当三殿黄石传书定几篇自是嫖姚新领部单于秋祭莫临边

其二

入朝初着鵕■〈义鸟〉冠白马雕弧夹道看久见中原倾剧孟兼闻少府识任安枝头杨叶飞星过匣里莲花映日寒闲逐孤儿春草猎独身西去斩楼兰

寒夜同顺甫过子与适于鳞书到

斗酒相过蓟苑东髙台雪后问来鸿苍茫客思看人尽辽落书题握手同不独声名多抱恨即论刀笔几称雄春几易水登车日谁为悲歌起大风

送吴韬之浙阃（吴由运帅迁）

向来军事早知名淮海云帆指帝京燕卒尽饶都护饷越人争下伏波营（路博徳也时有越冦警故云）晨趋幕府衣冠集秋拥牙旌组练明况是征南能跨札几人儒将有干城

送陈郎中汝忠督学山西

当时谏草动长安回首风尘行路难郎署祇怜青琐隔使车还拥绛帷看河汾雪净诸生候并代风回万马寒知尔论文多暇日欲飞长檄下呼韩

秋日病中书懐

散帙髙秋病骨清科头聊复罢将迎眠过半壁丝丝影坐数空林叶叶声末路行藏难任性中年哀乐易关情东邻判负黄花约酒债朝来颇渐轻

寄袁荆州丈兼问周水部（胤昌）

汝逐何逊沱江边百花芳洲生紫烟春风露冕失千载郢雪髙歌横一天平生酒徒众所厌散入海宇名俱传倘问为郎杨执戟又随车马竞新年

答茂秦

黄河春草白茫茫驿使封题粲几行争问剧辛来自赵颇传枚乗老游梁淮南客赋云为树汉署鸿归月似霜莫笑故人甘宦拙岂容卿秩卧长杨

送从子汝钦仪部赍玺书旌鲁王

汶水风来锦席张春涛雪后淼茫茫梁园客蹑三千履汉诏侯赍十九章坐有谈天来碣石游题飞霓赋灵光独怜痴叔羁栖晚周易床头业已荒

访茂秦有感茂秦时与李顺徳有隙索书不得

上客梁园赋转工相逢忽忆帝城东停杯句就乾坤别回首人怜道路同每饭岂能忘巨鹿尺书虚已问冥鸿亦知彼地张陈迹怅望千秋洒泪中

送黄郎中守抚郡

仍辞汉闼剖符年露冕停辉散楚天推案涛声灵谷雨卷帘秋色五峰烟人称内史惟康乐汝去征书定颍川一自西曹违玉树谁能不诵暮云篇

送刘子成兵备贵州

刘繇潮阳令入刑部郎改职方尝以敌至守北关又筑外城

忆昨爽鸠初徙署共夸才气世无双曽令万马回长啸更筑三城拟受降明月独悬黔岭节白云髙拥洞庭艭谁为同舍题诗侣愁对飞花倒玉缸

其二

看君燕颔必腾鶱百越诸夷总汉天此去兵符铜虎授向来文字鳄鱼传山连贵竹星常少地入盘江雨自偏闻道悬军犹楚甸两阶今是舞干年

同诸君饯子成怅然有感葢予以前岁是月使归

杯酒当年倚玉鞍故人歌饯各萑兰吴洲暮鬰青萍色郢里春停白雪寒海内旌旗愁不断道傍车马态相看何当符传翻驱汝纵有雄心此际难

送王尚寳册封徽藩

华省声名接上台几论天笑近臣开三王赐策曽亲定九殿颁符自捧来人似淮南多道术地邻梁苑集英才知君旧擅灵光赋席右无烦授简催

送子与祀康陵

佳城葱鬰锁楸梧武帝神游定有无金榜星辰千岭逼翠旗风雨万灵趋俱传骏足留瑶海亦有龙髯堕鼎湖此日词臣空洒泪献陵春望已模糊

暮春同茂秦子与顺甫正叔游韦园分韵得村字

习习东风幽鸟翻偶成春服试春原髙低緑槿斜分户逺近清流细遶村地入渔樵身暂许客逢湖海道偏尊谁为一叩荆卿筑醉里悲歌动蓟门

其二

韦曲三月阴緑繁席帽胡床山寺门螭首云扶双菡蓞龙鳞日绣孤松根苍鹰决翼暝烟破白鸥掠鱼春水浑建章传钥聴转迫犹指梨花寻别村

寄汝康（时自栁州守迁河东运）

十年南北尽风埃多难均输始见推总为陆沈饶宦迹或应趋走后时才河排禹岸天文动雪拥猗郷地利开闻道栁州成晋问几时还附鴈书来

送徐给事归省

蓟苑离尊黄鸟飞僊郎行思在庭闱书来姑蔑春云逺诏下承明夕宿稀焚草尚传三殿疏看花应试五时衣更怜青琐衔恩侣回首风尘有是非

送李侍御迁江西宪（时按山西还）

曽飞片檄下呼韩大漠风云指掌看揽辔秋髙三晋色挂帆天入九江寒清朝尚鬰囊中草祖道犹惊柱后冠东望斗邉多战气几时书记向长安

送陈佥事视广西学

春风万里鬰林西客有乗骢使者衣桂岭云生天欲尽藤江霜落瘴全稀诗题粤馆逢梅发书就湘帆与鴈违左氏诸生今受易看君绛帐已光辉

得陈子兼楚中书寄

忆醉髙阳旧酒楼共传惊坐有陈侯别来心事凭谁尽乱后年光可更留明月髙帆湘浦夜白云西省蓟门秋丁寜数问南来翼尺牍人间总爱收

答子相

锦字遥飞北极翰故人相聚惜弹冠天留一剑芜城紫月拥双珠甓社寒客里流年人自保里中髙调俗相看知君爱息扶揺力海内兵戈会面难

蔡子木宪使来自蜀与吴明卿偕会子与第分韵清字

淡烟初月满髙城露掌秋漙御气清蜀道容颜疑梦寐蓟门尊酒尽平生仍劳北海怜狂癖总为中郎爱论衡麈尾不须频奋掷吾侪元岂近时名

病甚懐于鳞却寄

萧条残日锁青霾寒入枫林梦乍回吾已河山甘付骨汝从天地更论才途穷万事轻相譲意尽千秋莽自哀药饵渐扶双眼在未烦惊策素车来

职方张子畏募兵还诗问予病奉答兼识鄙感

使者初停拥传驱病夫长罢府中趋天髙羽檄归何晚露渺金茎渴未苏南国战骄齐击技东方饥譲汉侏儒孤吟更爱题诗访强起犹惊策杖扶

懐于鳞

燕京岁晩竞鸣珂郢雪春来几和歌尚有乾坤容汝在空留日月向人过云横大麓低平野天坼飞流堕浊河满目黄金饶汉吏千秋屈宋自堪多

懐子与

秋风鼓棹大河滨醉里悲歌若有神岂为声名容跋扈渐留心事向沈沦霜明顾渚梅花发潮满施溪月色新处处风光堪自媚即论谁是眼中人

懐公实

汉关歌似伯鸾稀五岭霜天独振衣题竹醉凭篮轝去斵苓晴荷短镵归人间大药无今古海上黄金有是非为问别来何所道知他战胜久能肥

旅思

阊阖门前尘满空不堪烟树落江东髙秋梦断金茎露永夜愁闻玉杵风万里沙头谁钓艇几人天际共归鸿书空咄咄悲殷浩蛮语钩辀效郝隆

雨中

门前泥深没马腓主人懒病长掩扉屯云逺岫暗归眼带雨西风欺薄衣墙栁依依娇弄色庭华滟滟怯余晖离骚置手不能读肠断江南知是非

懐子相

淮海风烟阻钓缗关河氷雪滞征轮髙斋病起探新厯屈指春来有故人海内望尘元未少道傍聴曲竟谁真十年何地同心语莫遣浮沈负此身

懐顺甫

岁晏萧条病发疎春风回首叹离居曽烦倒屣迎王粲敢有微名比魏舒纵酒谁同燕市筑寻源或伴武陵渔重来抱玉无多恨岳色千秋起著书

懐伯承

翩翩佳句满词林别恨龙池芳草深万里风波垂失所十年岐路畏论心题诗晓破天门色把钓春生雷泽阴莫以时名相问讯朅来金马渐浮沈

岁暮答吴明卿

喧喧车骑满长安落落吾侪握手难岁暮风光容汝共天涯心事仗谁看鸿边雪净西山晓马首云生北海寒自是阳春无和者朱弦莫易向人弹

过明卿分韵归字

猎猎西风吹客衣空庭系马待斜晖久拚髙兴縁君发无那清尊与病违海内声名双睥睨郢中歌调一飜飞何湏稚子投军辖屈指交游未忍归

赠郑老还赵

握手悲歌荐浊醪别离人世几吾曹行边落日滹沱壮醉里谈天碣石髙千乗风云仍白璧百年湖海自绨袍茂陵词赋空相待枚叔王门可重劳

春日试笔

今年正月晴明甚袅袅青门杨柳枝逗遛残雪已无頼偃蹇和烟故不迟莫遣春光欺旅病尽容风物媚吾诗陌头何限芳菲意马首论心知是谁

明卿子相夜过

折简凭过散寂寥汉宫华月绮春宵青云坐向论心失白雪歌容攘臂骄五子中原天未厌千秋吾道日相要城钟渐送栖乌起冠葢长安总自饶

喜许殿卿至

初闻五马倦行春辞赵游燕逐酒人白璧邯郸空偃蹇黄金碣石自嶙峋风尘治郡功名薄海岳论交意气新一为李生悬榻后放歌须汝破吾颦

答于鳞

伏枕悲吟夜未阑使君书到问加餐青春偃蹇新丰色紫气凭陵大陆寒自守扶风经术进数逢句践酒人看拂衣跃马男儿事回首乾坤去住难

送刘库部使云中取道还楚省侍

海内声名会自难俄闻拥传出长安轺车易水悲歌发匕首刘生意气看代马春骄青草色楚天晴望白云寒只今前箸明光少莫向僊源问淼漫

赠张翁

翁少尝师事吕先生子都谏君思静迁蜀参政归寿

清朝词客几簮裾令子承恩在石渠中岁看传刘氏业少年亲受伏生书云凝太华莲花发露擢髙盘御掌舒但使秦天能戏彩无劳蜀道重回车

送张孝丰

临岐握手意如何燕市尊前惜易过别后故人明月共相遗茂宰白云多江城早热来菰米卧阁春深绣薜萝闻道此中堪啸咏不妨源外有兵戈

送朱象玄之南司成二首

汉宫晨散履声迟江左文章太学师御气逈分龙虎宅僊台髙忆凤皇池春云列第乌衣满夜雨诸生绛帐窥同舍总惊匡鼎至说诗犹自解人頥

其二

闻君独厌承明庐起草谁堪自石渠髙坐旧看惊五鹿讲堂新复兆三鱼牎前散帙钟山色署里含香汉客裾应是两都増气象班扬词赋几人如

明卿子相过饮谈数有感

不惜颜酡醉玉壶狂来击缶竞乌乌巴歈和雪心难下碣石谈天思转孤入夜星辰元不没异时河岳逓相扶西京七贵俱堪数肯向唐生问有无

哭舍侄汝钦仪部

肮脏衣冠迟日月颉颃京邑走风烟曼容汝官五百石武子吾家三十年郷地祇忧戎马在使星犹傍女牛悬如何握手成今古岐路人间倍可怜

有感

伏枕风尘懒未除侧身天地气难舒兵戈渐缓莵裘计将帅空传马服书孤愤长年思五岳独醒何日问三闾冥冥鸿鹄抢榆少饱翼抟空恣所如

病起偶成

野夫躭病春慵起日日髙眠病不愁颇怪风光频见役即惭诗句未全酬穿花蛱蝶输生事入荇鯈鱼足壮游白石青精吾自取不知何地有丹丘

赠王元肃参军

陆沈金马爱微官何事东方有客难老去形骸仍土木向来趋走自衣冠名流北海开尊集爽气西山拄笏看戚里朱弦谁见问还将白雪向君弹

其二

水边新筑类禅居尘尾玄言颇湛如相示右军修禊帖未成中散絶交书马曹了不关公事狗监何烦荐子虚便欲圗君丘壑里故园烽火更踌躇

故宪佥彭公尝莅秋省乃孙端朝更践其地赋此纪之

署里曽传玉树髙一麾湖海倦旌旄朅来华族称鸠氏争道名家有凤毛北斗春云聴旧履白云秋色满僊曹亦知元凯多卿裔为拟新词比佩刀

送金允孚之河南藩幕

弹剑西游亦壮哉幕中虚左待君来紫薇开省前朝事白首夷门异日才隘地河流京索拥接天秋色具茨回更知多为髯参喜骑马时登古吹台

寄熊守元乗

向来尊俎失谈兵保障论功有重轻别诏相遗横海节何人不畏伏波名神钲浪挟鲸鲵徙飞檄霜驱虎豹惊檇李欲酬鸣越甲苍梧今问获嘉城

答陆汝陈

朝来请急垆头眠安得尺书置我前中原未遮鸿鴈道沧海故发龙蛇颠可怜国事寄肉食欲饮山人微酒钱跃马乗风去何限胡为盗贼俱残年

寄袁鲁望

异时樽酒足平生白眼俱夸无世情自别风尘河朔饮谁歌雨雪蓟门行论心客路空车马屈指流年过甲兵赋就河东应有达怜余早晚厌承明

王新甫参议由南粤入贺饯别张氏园有作

朅来万里苍梧使桂蠧明珠总未赍北极宵衣金鉴展西园秋燕玉绳低相悲岁月淹词赋一别乾坤入鼓鼙循吏故应君独擅野夫名姓岂堪齐

汝成由越臬入贺还治过访乃兄云鹄府丞

又惊飞传出长安把酒毋歌行路难竹马正趋羣稚约襜帷特彻万人看乍盘鵰鹗天风峻欲偃鲸鲵海色寒难弟倘过京兆界贤兄已许惠文冠

秋思

旅病经时思转慵篝灯伏枕乱愁攻天涯岁月终衰凤海内文章有似龙结客千秋谁竟许寻僊五岳定难逢唯余尺寸莼鲈地遥夜寒云拥战烽

送吴比部崧使淮扬

王子节回桐栢雨徐生帆揭广陵涛即论使事无千古念汝诗名失二豪天入斗牛雄剑动地悬戎马尺书劳临岐意气为予饮贳酒新丰宫锦袍

七夕张园遇雨与子相明卿肖甫徳甫各赋

七月七日雷雨恶穿萝坼磴沾人衣即妨河鼔淼难渡欲挽僊槎髙未归海内风尘余转拙人间岐路会仍稀歌长酒醒不知曙骤有空林乌鹊飞

寄张通政

十年髙枕寄松萝天地风尘缓颊过吴下青山双屐满霅中明月片帆多清秋杀气回长啸迟暮生涯起浩歌一自挂冠神武后蓟门霜色有铜驼

送张侍御按应天

旧识埋轮都下亭新看直指破青冥金陵亦是先皇地玉节仍分汉使星朱桁路从飞驭辟白门人为避骢停凭髙倘有张衡思两赋应传蓟北聴

冬夜同莫膳部张户曹蔡衡州谢山人过吴比部分韵得重字

髙城积雪禁烟重驻马劳君设夜供江左文章争唾玉座中谈笑尽雕龙同心竞结逢时带如意长骄醉后锋最是兴来那可败五更愁聴未央钟

立春日诗呈王新甫先是新甫梦与予分韵得香字

帝城佳气近青阳腊月流澌出建章邸第楼台争动色掖垣花树暗回香妖姬自冩青缯帜公子亲除击鞠场欲向阳春聴一曲故将幽梦属僊郎

妻叔李六丈下第秋时始归赋此为别因怅然也

髙城落木奏寒砧醉后殷勤离思深不去非关上林树将归实有广陵琴霜秋塞外兵戈色岁暮天涯儿女心便欲聨飞时振羽因躭薄禄未投簮

答寄王提学新甫

褰帷花满鬰林枝尺素春题鴈到迟山逼璇霄夸独秀（山名）江涵璧月号相思（江名）夷荒盘木唐蒙颂日暮苍梧虞帝祠比邑诸生多骏发祇应聨袂读君辞

除夕示弟

寒灯煜煜不忍眠吾与汝曹俱长年汝当勤苦去宿态吾尚淹留虚奉钱过眼白驹愁未挽离人黄鹄梦相牵何时得见飜飞后上苑椒花取次传

初夏长日睡起

卯酒初消午睡匀悮他期会任教嗔偶縁隙日偷无事己笑频年掷此身霁雨黄鹂偏睍睆条风红叶太精神欲将春色闲商略春去衡门有隔旬

同省中诸君过徐丈

词客真同河朔游主人偏解孟公留髙城雨过凉生席残夜花明月满楼紫玉行杯弹出塞红牙催拍按伊州更怜少日阊门侣菱叶芙蓉湖上舟

送顾水部监荆州税

僊郎使节出燕台直向荆门万里开贾舶春随巴雪下塞鸿秋共岳云回南州竹箭人称美少府金钱日更催便酌贪泉知不变期君还有济川才

祈雪斋居次峻伯寅长韵

画省森沈坐掩门斋心应自逺尘氛僊郎曲调裁春雪武帝祠坛礼白云天阔苑钟空外度夜寒宫漏梦中分栢梁何限丰年颂今日琼瑶祇报君

孟冬晦日夜梦得句云天寒北极仍充使日落黄河未穏流及后二语醒不复全记因足成之

马棰频年客帝州茂陵心折问刀头天寒北极仍充使日落黄河未穏流笛里龙吟金井夜砧前寒度玉关秋深闺几恨青娥月燕颔西来已拜侯

弇州四部稿巻三十四


●钦定四库全书

弇州四部稿巻三十五

（明）王世贞 撰

○诗部

△七言律九十六首

送张肖甫征金岭西道便道还蜀

蓟门擐甲待边烽海内军须不自供赤羽去看新使者黄金归隶大司农界标铜柱天垂尽人过苍梧瘴几重闻道壮游仍衣锦春来车马醉临卭

其二

沽酒斜阳双玉缾佩刀寒色映都亭相论白雪无先后一别青春有醉醒南去风烟仍泯泯北来天地渐冥冥即看十道衣冠使回首何人哭汉庭

于鳞贻诗见懐云上计非逺率尔志喜

美人赠我珊瑚钩十五方城赵璧愁睥睨雄风生鹿野纵横艺苑割鸿沟白虹寒贯中原日赤帜髙悬大卤秋岂谓吾曹能气象稍闻车马发邢州

秋日登毘卢阁

上方台殿白云深处处旃檀有布金法座嘘烟盘寳树香池浴日满祗林凭栏一气河山合振铎诸天帝释临揺落登髙吾不恨已从初地变尘心

于鳞至分韵得鸣字

把酒千门朔思生太行髙雪照天京道傍燕石昼俱陨匣里并刀风自鸣遂有羣灵开黯淡即看五马顿峥嵘相违岁月无劳数屈指人间几大名

又得氷字

自拟僊舟问李膺涛声寒压九河氷愀然啸日思雄剑忽尔垂天至大鹏过客传书成诅楚（客方传于鳞絶谢榛书）逢予颂酒尚如渑请看寂寞华阳馆海内何人有代兴

除夜于鳞明卿子与见集分韵得齐字

辛盘栢酒故人携醉里无愁白日低岁序风尘俱自失吾曹天地岂堪齐吟探万象春谁在把照千门夜不迷诘旦如闻周太史何来云物帝城西

明卿席上赠别于鳞分韵

迭鼓鸣笳出蓟门停骖回首视中原病余丘壑吾仍在别后风尘尔更尊岂为衣冠成落魄向来词赋失销魂何人泣对陵阳石车马纷纷未可论

被命省狱畿郡有述

春草翩翩使者轩髙从北极俯中原寜劳绣斧夸三辅自有金鸡下九阍车转普天思禹泣网开何地屈汤恩仅知刀笔文无害敢向清朝借不寃

子相席上别诸子分韵

醉尔春风金屈巵忽看山岳坐来移停鞭欲尽幽州色立马愁聴出塞辞我自青云甘薄宦谁当白雪问相思向来天地躭烽火揺首人间未可期

香山晚眺

千峰拥黛出凭栏涿鹿苍苍指掌看落日徐收天地色飞泉不断古今寒坐来清梵弥三界行尽丹梯隠百盘便欲舍身从此住汉家车马动长安

宿香山寺

白云深锁上方幽蹑屐无劳问惠休竹里布金千月至松间鸣玉片泉流谈经石聴蟾蜍转卓锡天回罔象愁坐久忽惊心地净向来西竺在南州

李兵使蓁邀游密云城楼

丽谯髙拥白云愁多暇相携此壮游万马春齐新制府千山日静古檀州河边享士投醪足幕里论兵借箸筹君自大夫谙故事却从王粲问登楼

髙司农赵宪使共游崆峒山二首

并马崆峒天地悬蓟门楼堞渐苍然千峰北断祁连色万井东回碣石烟倚杖白云窥槛外振衣明月坠松巅频夸斥堠无烽火屈指单于出塞年

其二

搔首狂吟破渺茫坐当云色据胡床风回鼓吹填哀壑日拥旌旗飐大荒息甲昼闲都尉府飞刍春满度支章毋轻北望投杯意使者长缨请未央

于鳞还郡后未有迁命赋此寄之

挥手东风满客裾蓟门青草立踟蹰何谗季布仍为守未病虞卿好著书别去云霄摧肮脏愁来天地借吹嘘还应济上千秋月已照邢州五马车

盘山

恒岳投荒杳不回帝令盘岭镇燕台层峦不尽青天去乱瀑雄争大壑来共指丹梯安薜茘还扶蜡屐破莓苔银河只在微茫里欲取寒杓作酒杯

其二

千盘厯尽更茫然回首中原暝色前峡转琳宫藏皓月峰排紫剑揷遥天云根桧坼龙鳞起磴道泉归玉乳悬深夜不须惊鼓吹看予箕坐啸风烟

渔阳道中有懐子相考功却寄

回首招提拥传初北风吹尽故人裾燕京裘马安危外蓟苑关河战伐余闻道酒狂縁病减也应诗态畏名除抽簮渐入山公计中散翻惭有絶书

过故张职方有赠

春风使者出长杨斗酒相过夜未央尔自归来愁醉尉谁将名姓问降王丝纶不尽青云偃渔猎频输白日长闻道普天犹战斗可能无意向明光

赠蓟州周都督

当年突骑满渔阳幕府寜空赤白嚢一自军容开细栁能令烽色避长杨挥鞭坐画楼烦地鸣镝遥飞瀚海霜马上铙歌平寇日好翻新曲顾周郎

答茂秦

漳河雪色卷飞涛来徃双鱼尺素劳大国可能忘醴酒故人犹自感绨袍虚名岁月容诗损薄禄风尘倚醉逃莫问蓟门驱传事不如湖海卧能髙

赠别陈信可比部使闽便道还吴时两地俱有岛冦之警

马首春星双玉珂五陵花发奈君何俱称使者朝天去独有楼船驾海过野戍峰烟诸粤满人家雨色八闽多归逢父老无相难好请长缨系尉佗

土木驿

夜色萧条鐡骑重曽惊磷火散千峰蛾眉幸不歌黄鹄鱼服愁仍困白龙地阔金瓯元浩荡天回玉辇转从容因挥二晋千秋泪于石真成勒景锺

鸡鸣山响水铺

金文靖北征记唐文皇征辽驻跸此山鸡鸣故云成祖北征亦驻此

峡擘沙平莽苍回唐文东讨此登台旌旗尚闪千岩日鼔角犹驱万壑雷龙起风云寛自护鸡鸣天地划初开六飞重见中兴主不数燕然一将才

度居庸关

代北平沙万马羣率然山势拥氤氲层关不闭中原日絶壁长留太古云地脉谁怜秦内史天骄应辟李将军千盘转见妫川水遥夜悲笳未可闻

其二

七陵佳气鬰葱哉睥睨寒烽北极开车转天门通箭括水排坤轴建瓴来书生絶质无中策大将犂庭有异才边马莫移青海帐汉家曽记白登台

上谷督抚诸公修诸边有感

汉家车骑数移屯烽火何当慰至尊实有诸侯城上谷虚劳万马粟中原朝廷岂问于■〈髟上思下〉咏使者寜为鞅掌言北望王庭今咫尺国殇零落畏招魂

答李侍御

鸣笳落日气萧哉睥睨寥天首重回何地霜停骢马色孤城春自帛书来层关岁月犹遗险大漠风尘未易才方畧故应饶起草建章宵几待君开

五月五日李侍御以诗见邀走笔有答

空堂卧起倦流莺郢雪篇来始自惊竞渡可应非我意独醒还见古人情尊前续缕忘为客塞上探符有辟兵闻道侍臣偏赐扇怜君白羽滞孤城

与朱宪懋学夜访保安沈子炼有作

结驷翩翩过酒徒何妨犊鼻对当垆荒城燧色生春晩野戍砧声并月孤为问上书劳谒者那如结客取单于触櫩东堕长庚色犹自狂吟击唾壶

塞外得李伯承比部见寄诗有感

蓟门春草易临岐回首风尘始自悲鸿鴈书来明月戍故人吟罢白云司曲中杨栁知相忆别后刀环未可期闻道朱弦多怅望莫将流水受人疑

繇塞外归夜宿城西遇子相有作

大漠风尘使者回片虹秋色故人来髙歌骤立荆卿发万事都深阮籍杯闻道江湖新逐客却论天地故怜才夸君并马邢襄道彩笔参差太麓开

行部髙阳遇河决不浸三板遂成二首

投马虚疑楗石成射蛟或恐海神惊陆沈玄圃千峰细天倒黄河万堞平渐老中原鱼沸鬰欲归南极虎纵横浊醪谁是髙阳侣遥夜穷愁白发生

其二

急雨骄风万穴穿古堤残垒散秋烟雪山横卷城闉入银海髙从树杪悬将为汉年趋瓠子岂应吾世失桑田天门欲叩惊真宰未许乗槎向斗邉

遇于鳞人云当上计台使留为代报喜而有作

骅骝宛转又朝天驿使遥将借冦传渐有少年刀笔近岂因三辅玺书偏石门相赠青山色太守秋题紫塞烟在昔词人虚领郡当令扬马愧先贤

过故人赵参议饮时以病归

当年紫马去长安岂谓风尘早挂冠丛桂长謡明月夜据梧清枕白云寒共思河朔诸贤饮还问平原十日驩我醉欲为歌伏枥恐令如意碎琅玕

恽光世过于鳞邢州见懐出示有答

使者邢襄拥传迟遥从玉树寄相思省中华月秋谁在曲里髙山晩自疑岂谓中原仍握手又从吾世见论诗怜君北走幽州道易水浮云片片垂

秋日过于鳞郡斋分赋十二体得河字

飞传霜横九塞戈为君风雨又滹沱相怜白璧燕关尽未有黄金汉诏过坐客尊醪初北海郡人经术似西河不知清羽频移调萧飒城头落木多

于鳞邀登郡楼分韵得秋字

使君杯酒一登楼倚槛萧条木叶愁不尽天风吹大陆何来岳色满邢州匣中星动双龙夜柝里寒生万马秋为问郡曹诸记室几人能并李膺游

其二（得云字）

回转丹梯入斗文岧嶤飞阁俯氤氲尊前树袅漳河色槛外鵰盘大卤云矫首风尘驱混合抚膺天地划中分狂来被发歌相和清角人间未可闻

送卢次楩游建康因谒故浚令陆君陆尝出次楩狱

虚左侯生未可呼短裘仍脱酒家胡自矜然诺青云少不尽衣冠紫气孤垂老中原迷抱玉故人沧海问衔珠石头髙并燕台起词客何当诵两都

月夜发大名谢茂秦顾季狂追会卫河舟中作

月拥层城万堞开天垂极浦片帆来如霞独赏长康语似练还惊谢朓才拂袖中原堪落拓曳裾公等重徘徊亦知为侠轻分手明夜谁同酒一杯

喜于鳞视关中学因寄二首

侧目其如邺下名谈经仍贵济南生天回太华风前色地坼黄河雨后声遂有玺书髙北斗欲令词笔重西京毋论王贡弹冠事即使渔樵气亦平

其二

矫首邢襄秋色回大河雄剑莽风雷人龙自起中原卧天马争从西极来所至仪封应为请重过关尹未须猜搴帷落日僊人掌好寄芙蓉露一杯

送徐汝思参议之山东

散帙明灯至故人焚鱼酌醴坐相亲未论开府诸侯贵且数游燕万事新说剑寒星髙北斗褰帷春雪满东秦怜予莫叹薪从积留得朝来爨下身

通州署中杂兴四首

潞城髙望白云翔浊酒残花兴未央总道除书同逐客何妨抱案且为郎鬼神元自饶宣室魑魅那曽止瘴郷散地陆沈无不可于今孤匣卷秋霜

其二

隠隠鸣笳万木秋聊从骋望一登楼野夫独坐且青眼何物穷途能白头睥睨西山寒塞色帆樯北斗挂河流谁言尺五瞻天处极目浮云逈自愁

其三

似闻天地厌纵横幕府秋闲白羽声一啸玉关回万马长驱沧海失千鲸清时岂少安危计薄禄谁论去就名好买吴船春水发向来农圃未须轻

其四

疎风故袅挑灯坐落月犹窥拥被吟不谓文章真贵汝自縁容鬓转关心千秋未肯随扬马五岳那能访向禽稍待著书辞禄后细分残日与丛林

答兵宪汪丈伯阳（君时以却敌功不録）

春风粉署并含香矫首秦天散渺茫乍有双鱼论故旧始知千骑领东方功成介子恩元薄书就虞卿去不妨我自拂衣秋色里期君可在五湖傍

寄子与

荒城浊酒驻寒骖霜老枫林万木酣薄宦诗名空海内故人秋兴满江南书来破冢仍无恙别后单衣转不堪肯道草玄偏寂寞看君他日胜桓谭

独酌

孤城辙迹自来稀浊酒青灯暂掩扉敢谓云霄他日异岂应风雨故人非时名且助潘生拙宦业谁怜邴氏微回首东山俱小草可堪萝薜问初衣

梦明卿弃官归醒而有寄

梦尔秋风出豫章还如陶令赴柴桑折腰手板青云外回首巾车大道傍自是江湖新气象岂令辞赋独辉光觉来孤枕山城里愁望吴云万里翔

被青州命后得伯承寄诗率尔有答

立马寒云拥塞回萧条西望一鸿来故人青玉吟为案上国黄金别起台海岱长悬开府色风尘倘许佩刀才知君岂少髙阳侣被发狂歌转自哀

送汪丈伯阳兵宪谢病归

幕中谈策拟穣苴可向明时赋卜居卧病白云生剑履归来秋色满琴书自言司马游多倦无那原思惫不如他日相逢花里醉知君弟子有篮舆

其二

开府秋霜棨戟新能令万马肃駪駪虎头班氏非难相龙性嵇生未易驯还向五湖论日月自因千古厌风尘拂衣吾更惭吾语倘许珊瑚并钓纶

赴青任晓行沧州道中

喔喔荒鸡啼不休城头击鼓导鸣驺自怜岐路几时尽即厌衣簮何处投举目风云还一哂褰帷星斗忽羣流何人为致新丰酒剩有诗篇缓客愁

立春前一日过尹汝渔副使饮

东走齐河氷雪开鬰葱佳气近楼台相逢臈向尊前尽敢道春从使者来落日千门过鴈色黄云一骑按鵰回知君且住袁丝里陆博酣歌未易才

丁巳春余以青臬朝衡王赐宴殿中大雪有述

使者朝逢玉树留君王设醴殿东头鳞鳞积素分鸳甃片片飞花点翠裘上客无惭梁苑对何人不羡雪宫游酡颜缓傍雕栏出欲唱阳春自寡酬

发青州兵有感

闻道司空初奏凯似传天子又推轮人间白羽兵符峻海上黄金剑气新待发临淄七万户横行即墨五千人不知谁是封侯骨矫首中原涕泪频

真珠泉宴赏

嘉泉灵沼向齐称百道清淙地底腾炯炯骊珠回夜色盈盈鲛泪夺秋澄初疑碧汉飜金粟忽忆明河冩玉绳最是沾恩歌湛露赐来尊酒又如渑

泉亭春夜泛舟

离宫迭岛象瀛洲飞葢仍追邺下游树里晴云迷画舫城边春月吐朱楼鲸鬐渐隠千年石龙首新疏九折流莫怪仲宣先辟席诸君赋岂减应刘

赠殿卿迁徳相

麈尾羣贤客蓟门还容许掾擅清言如何三辅凭熊轼却向诸侯乞兎园傲吏白云眠海岱新诗秋色满中原无疑席右频推简自是相如赋最尊

春夜饮李伯华少卿

今夕何夕春风前银灯照醉炯不眠牙籖纵横十万巻肉谱上下三千年曲中白雪调谁和屏里青山神与传为数名园奇木石不知若个譲平泉

还过李伯华里不及访

驻马春城落日斜城闉恰近子云家寜因刺史开三径敢向中郎乞五车入坐登龙应自许过门题凤欲谁夸何时更接悬河口好借寒波漱齿牙

张丈久不调戏恼之

怜君日日探除目不见长安奈尔何齐客祇知縁木易汉家元自积薪多飞花岁月淹髙枕浊酒风尘起浩歌问道板舆堪就飬莫将潘赋怨蹉跎

答黄文选徳兆

汉京冠葢自如虹髙枕青山道未穷一吐雄谈倾稷下数成新语附齐东科头偃蹇天风合倚杖苍茫岱色空徃徃中兴名士传知君江夏旧黄童

其二

曽辞藻鉴卧烟霞桃李青春尚自花四海衣冠新启事百年书巻旧生涯歌风乍许吴人识和雪谁将郢调夸闻道里中多载酒倘容玄草付侯芭

读大复先生诗因遗其甥袁将军

舍人罢视西京草寂寞空城付野蒿海上虚怜騕■〈马上衣下〉骨人间尚有凤凰毛河盘砥柱千流转天入中原二曜髙闻道将军成宅相不妨诗巻属弓櫜

莱州道中与汝思望海有作

携君跃马最髙峰海色苍然尽汉封落日层波明玳瑁青天孤屿削芙蓉洲边大核僊人种浦外灵槎使者逢指看白云殊夭矫不知何事但从龙

送张彰徳入为兵部郎（张尝为庶吉士御史）

回首埋轮哭汉墀主恩愈重赐环时漳流不入长沙逺宣室何烦贾傅悲中秘旧传黄石法入朝新拜缙云司留君待对纡三表莫怪单于系组迟

喜吴峻伯来视山东学寄

清朝词客白云司不减风流邺下时一别瑶琴长自掩经年尺素转相思除书晓动燕山色握手秋回太岳姿为道黄金酬汗血敢将青镜悔蛾眉

其二

为报故人吴季子玺书何日下山东天门瑶草春相待海上僊槎夜拟同过鲁好传周室礼入齐还问太公风欲知郎舍期君意孤剑时时但吐虹

提兵安东海上大阅二首

亲提千骑向东方剑客材官尽束装桃叶初衔珠勒马梨花半吐緑沈枪拍天涛拥军声合驾海云扶阵色扬莫笑书生无燕颔斗来金印出明光

其二

虚闻淮海斗长鲸十二关河逈不惊鸣柝夜传千灶火建牙朝列五家兵城边星斗峥嵘出马首风云指顾生不似南征诸将帅羽书时共槖纵横

袁将军邀饮蓬莱阁和汝思作

悬梯阁道倚蓬莱地尽天空鸿鴈回日似海人珠捧出山疑秦帝策驱来千秋未假徐生药六月长留袁绍杯为问异时陵陆改始知尘世有僊才

送马太史封衡藩还朝

初见从天六传临为开青社剖黄金齐风未敢夸东海汉使能无诵上林把袂千家生岱色谈诗孤月破城阴故人还有如渑酒翘首云霄不可寻

贼退后答黄徳兆先生谈兵

淮海帆樯破浪舒几家新月怨离居緑林自是无殊相黄石今逢有秘书屈指风尘荣宠后侧身天地战争余知君早晩吟梁甫抱膝谁堪问草庐

送周郎中守大同

谁言春色汉关穷汉使乗春有画熊为问冯唐淹省署何如魏尚守云中严城月静千烽出啸阁风回万马空保障自来明主意不须长剑扫崆峒

送吴博士为齐藩相地还朝

十二关河气鬰芊谁将汉节御风烟自来玄鸟能司正况复青乌与秘传弥海车旗云梦对如天钟鼓雪宫悬何当又厌王门醴欲向螭头报有年

答张仲举

十年曽识凤凰毛回首风烟梦寐劳书到关河双玉案赋成湖海一绨袍握中明月谁相贵曲里青山且自髙闻道汉廷推仲蔚莫令秋思满蓬蒿

马太史负圗过园亭作

梁园修竹赋谁传总为相如席更前万里关河秋月共十年湖海岁星偏吟蝉露叶时孤抱坐鹊风枝忽对悬来徃深杯应莫拒旧游回首各茫然

博兴止宿即景

下博城空生晩烟黄茅白苇秋茫然鱼鹰猎水贪不定鴈奴践更穷可怜岂无西郊干走马亦有东陂寛放船醉人眼鼻捩轩冕耐可杖头挑百钱

即事

文皇卜鼎古燕中三见明堂象魏崇禳火新开属玉观祠厘别起甘泉宫楚江云拥千章下蜀岭天排万树空未论岧嶤回北斗即防揺曳动秋风

其二

未央双阙尚逶迤谁诵班生赋里辞今日天心悬北极向来民力尽西垂通侯缋币贫难荐少府黄金横不支拟助曼容殊薄禄将从卜式鲜髙赀

春日闲居杂懐十首

据梧空馆暂婆娑回首残花梦寐过末路逃名吾计晩青春逐客故人多诗篇不独疑冠葢燧色犹闻隠薜萝去就至今无一可渐令华发怨蹉跎

其二

十载诸贤侍法垣一麾东海更衔恩亦知丞相多开阁无那书生畏扫门岁暮风云偏有态春回天地竟何言饶他坐客输文举自揷繁花傍酒尊

其三

开府春来乞五湖玺书舟楫寄深圗谁依日月裁龙衮独向星霜握虎符军事祇凭双鬓识主忧还借一身扶那堪欲下杨彪泪矫首青云阮籍途

其四

有弟经年客蓟城愁看棣萼剧纵横艰危渐徃书难尽涕泪仍枯意未平自惜空言终付汝莫令他事亦如兄汉家循吏黄金贵牢落儒林误此生

其五

推案空庭意悄然偶縁行饭向花前云门午色来髙坐海国春寒搅独眠千石已惭过邴奉二毛应惜到潘年纵因疎诞妨知己惆怅何人为守玄

其六

汉省委蛇白玉琚即看髙议主恩虚何人北海怜精卫有客东门类爰居事徃交游工变态时平偶语畏诗书亦知身世俱萍梗泛泛江湖恣所如

其七

紫气函关客过迎谁堪起舞应鸡鸣千年泰华东西色万里江河日夜声自是文章生肮脏岂容吾辈聚峥嵘尤怜奉使还徐干金马何心老帝京

其八

闽峤除书问莫悲豫章迁客正相思但令懐璧俱堪罪何用投珠始见疑天外风流名士尽邺中星散旧游知祇縁吾在能株累渔海樵山并所之

其九

故人相慰檄书稀又见征兵解越围敢向东方夸赐履可因南国赋无衣家家砧杵鸣春月处处戈船系夕晖闻道封侯须徤手羽林生长自轻肥

其十

小石疎筠兴未阑坐携诗巻对盘桓折腰吾道差无恙销骨人言转自寛张挚敢传廷尉业阮生寜恋步兵官吴门万顷沧浪在好傍深林选钓竿

弇州四部稿巻三十五

●钦定四库全书

弇州四部稿巻三十六

（明）王世贞 撰

○诗部

△七言律九十一首

奉答于鳞四首

浮云幽鸟讼庭闲赋就懐人且自删病后青山添傲骨书来落日破愁颜微名渐损终难尽薄禄犹躭未拟还岂若使君髙拥传能令春雪满函关

其二

绛帐诸生侍马融怜余投笔乍临戎自来肝胆无离合肯向衣冠数异同灏灏西京还汉日泱泱东海更齐风男儿姓字羞文苑矫首狂歌万古空

其三

马首杨花吹暮春鸿边尺素逈伤神飞扬跋扈当年事厯落崎■〈山钦〉我辈人不辨淄渑中自解即论泾渭向谁伸烦君试看燕京态汲黯那能社禝臣

其四

闻道黄河尚倒行秦中车马失峥嵘石鲸寒雨将无动铜雀条风可再鸣天地祇今安战色故人何处傍诗名髙秋倘过莲花掌却忆蓬莱海日生

同徐汝思登云门山作

芙蓉削立郡城西蹑磴扪萝径欲迷忽有青天穿箭括初疑壁月拄瑶梯云根半压千峰小海气遥吞万堞低搔首狂歌吾不厌莫惊风雨妬新题

其二

十二齐封自欝然荡胸秋色锁层颠危崖日月时双堕急雨蛟龙乍一穿鸟道白从杯底落薜衣青入镜中悬夸君更有天门在策杖春褰万壑烟

雪后登城楼

城抱寒谯耸翠微雪留层翼玉鶱飞先风万树揺晴色及暝千门破曙辉搔鬓青山吾并老决膺玄鴈未同归如何赋手仍王粲倦向人间裋褐衣

送陆仲子之嘉善校官

陆仲子少负不羁之才宏博纵肆徃徃对客千言一挥珠玑错落金石铮硁虽素称豪文章者口噤手夺莫敢支梧老复不第低眉选人楚衣蹇卫奔走氷雪于乎穷哉每酒语慷慨倘得一官王子必有文叙其抑塞磊落也予谢不敢亡何予出镇淄青仲子乃司训嘉善刀笔緫緫亡以伸诺矣因姑为诗一篇而志其末

送君初释芰荷裳双鬓公交车已自苍雪后片帆过檇李春时三赋拟长杨青毡故物行须惜绛帐谈经卧不妨工瑟向来惭帝里五陵裘马少年场

岁暮偶成

回日牵风未拟晴碧纱沾压篆烟横倦探书巻浑无味闲忆交游倍有情啄雪饥乌时一下抟云髙鹳忽羣鸣呼儿浊酒还须酌莫放人间百感生

闻家君梦恩复御史大夫喜述

双节遥传下赤墀主恩谁分赐环时声回揷羽金城在色动飞章玉几知自信星辰天北拱无论风雨日东垂向来庭训唯精白肯为封侯请戒诗

除夜作

野夫痴坐独何事屈指俄成三十三盘欲颂椒惊蓟北户当添梗忆江南流年渐旧真难挽万事更新未拟谙入眼只应云日在可怜春色滞抽簮

题方子元焕西郭草堂

小径茅堂负郭寛祇须题字便回鞍床头剩有笼鹅帖箧里能无注鹖冠卧壁龙蛇春欲动宿楣云雾昼长寒知君爱冩狂夫句倘许淇园竹数竿

答赠谷明府嗣兴

蚤闻垂槖大江还谢病春深薜茘关岂为避仇之海上欲留题句满人间樽前白苎空矜调镜里黄金可驻颜我亦元龙无客礼云门碧树许谁攀

春日同吴峻伯提学游云门分韵得门字

莽苍关城指掌论依微刻碣洗苔存千林雪尽俄全出一柱云扶逈自尊歌罢君诗争海色醉来吾屐乱春痕吴山鹿豕交游在怕有藤萝闭石门

人日逢春

胜花缯帜巧相宜栢酒条风拂座迟已遣王春新物色重教人日起吾诗狂看天地谁容汝暖问氷霜更几时朋旧祇今零落尽匣中流水但堪疑

奉寄客部朱丈子价戏效其体

白门啼鸟双垂杨主人读书殊未央经霜柿叶已满屋过雨薜茘将窥床十年清梦飞天姥几度新诗走夜郎为闻青州使君态胡缨小马緑沈枪

于鳞寄余登华诸篇走笔奉答

落日中原太华阴客携秋色独登临俄添岳掌莲峰峻忽入关头紫气深六箸僊人邀对博三浆玉女醉还斟谁怜此地余秦观西望双悬万古心

送周侍御按督河中鹾政

列栢台严俯大河飞霜六月驭骢过中条对耸青莲色砥柱平回黒水波禹迹铭山谁并逺齐功煑海未堪多知君更有贤良议好在明光白玉珂

奉寄少司马麻城刘公公繇山东迁某尝备属吏有知己之感云

采药征金几道看兼逢飞檄募材官青灯夜湿封章雨白发秋添露冕寒恩在闾阎深涕泪事新刀笔转艰难欲知国士平生感齐铗商歌久罢弹

其二

凤城山抱古时台立马徐瞻紫气开东海暮云吴地共大江春雪楚天来安危锁钥真烦寄转战楼船实未回倘问平原门下客几人元是处囊才

清明雨中过穆陵关

穆陵关头峰削悬哀飔■〈氵虢〉■〈氵虢〉吹奔泉谁令氷雪暂成雨岂为清明方禁烟桃花欲红不肯应栁条即青犹未眠南人过此泪双落耐可吴江十月天

过王烈妇祠祠有丘给事记

径仄祠荒客倦看乡人伏腊自衣冠疎篁秃栢晩何意伏雪淹霜春未寒尚有生刍堪荐玉岂因黄绢却回鞍男儿七尺应无限矫首风尘万事难

奉赠少司马麻城刘公统京营兵二首

动色除书有大名楚材谁复并干城东征已尽诸侯履左袒仍将太尉兵万马停鞭回夜啸九关飞檄散秋声由来建信多奇策肯为匃奴论舅甥

其二

坛成车毂帝亲扶匣里吴钩玉辘轳持节尽监诸校尉请缨还系五单于期门昼静团牙戟画室秋严下虎符却忆华容旧司马孝皇频按九边圗

兵后问讯华师学士山居

十年供奉避晨鸡西掖苔縁学士题青径总输桃李在碧山还妬凤凰栖书成日月私巾屦业尽乾坤厌鼓鼙闻道农耕诸稍复可无兰蕙长春畦

夜登城东角楼和峻伯得楼字

横吹春登百尺楼使君中宴解吴钩离宫月送双螭出极浦烟催万雉收尽履青天垂大岘开尊碧海冩渑流虚为赋客悲非土何处风尘不壮游

得河中王丈宪副地震后书云未有出山之耗赋此促之

秦关晋峡莾相冲地转天摧妬禹踪不改黄河喷雪霰犹存砥柱揷芙蓉中流岁晩回鸣犊大壑春深起卧龙膝抱缶歌虽足恋请缨飞驭莫辞从

赠别俞丈汝成迁楚廉访

别筵仍赋紫貂裘黄鹤摩天不可留雪后抗旌云梦猎月明张乐洞庭游诗成自失巴人调宦就应寛楚客愁倘问故交留滞意周南或恐是青州

吴峻伯过兼隠斋有作

隠囊纱帽竹间亭浊酒弦琴眼自青巻幔碧山堪入供窥帘黄鸟故要聴垆香坐展来禽帖茗椀谈过相鹤经（时出古墨刻为玩兼有馈鹤者）但道霅中家更好野夫今夜客为星

徐少叅邀饮蒿里偕李张二宪使作

残日轻雷挟乱冈使君髙宴许谁狂振衣名字新东岳回首旌旗满少阳有客琴弹司马墓何人乐忆鷞鸠郷莫因杯酒论千古玉检寒云并北邙

登岱六首

缥缈琳宫接上玄岧嶤飞磴界苍烟峰回洞壑纷俱拱石坼松萝袅自悬过雨双龙争玉峡擘云孤鹫拄青天莫言仲寳无他技能诵相如最后篇

其二

翘首精神欲奋扬几从开阖见阴阳千崕忽敞中原日六月长飞使者霜在昔钧天青帝坐即今封地白云乡还应五岳都游徧乞取安期火枣尝

其三

轩辕皇帝有髙台鞭石千秋辇道开匹练天萦吴观出金泥日射汉封回西盘瓠子河如带东挂扶桑海一杯谁为登坛论王气祇应尘世有仙才

其四

尚忆秦松帝跸留至今风雨未全收天门倒泻银河水日观翻悬碧海流欲转千盘迷积气谁从九点辨齐州人间处处襄城辙矫首苍茫逈自愁

其五

幞衣吾欲卧天门中夜凭栏起自论半割乾坤悬对抱低垂星斗乱堪扪狂呼六博仙人箸渴问三浆玉女盆未必驺生真海外唯应汉史有昆仑

其六

壁立芙蓉万古看削成松桧隠髙盘中峰翠压徂徕色絶顶青收碣石寒梁甫吟成还自和茂陵书就欲谁干依微白马吴阊在欲向秋风问羽翰

送衡府叶教授还吴

临岐斗酒意踌躇可向王门再曳裾此去穆生寜为醴由来冯客总无鱼白云丛桂从裁赋秋色丹枫好著书小艇太湖何限事野夫愁杀画熊车

送王佥宪慎征捧表入贺

奉使风云拥传车当秋海岱惜离居衣裳玉几尧天上刁斗金河汉月初典客可收三表疏侍臣谁诵九龄书何时大启葡萄馆万岁称觞乐有余

送丘参政若孚捧表入贺

波臣东海暂相逢星使明河逈莫从共道尔时青琐客可能犹记皂囊封更衣却入金华省罢酒还聴长乐钟闻说已悬新象魏千门车马日从容

于鳞归絶不见客而独见余饮之酒又走使损饷绒褐予以吴丝答之而侑以诗

故人三径新蓬蒿鴈门太守徒尔劳斗酒风尘白日薄椷书海岱青天髙念欲报之吴缟带何以遗余秦复陶千秋衣被各何限世途徃徃称绨袍

奉寄淮漕传中丞三首

中丞鞭画大江流计相权分少府筹共指星河出箕尾即看淮海净旄头量沙月转千帆夜飞粟霜凌万庾秋为问南征诸大将何人不譲汉萧侯

其二

十年携赋奏西京曽覩山公启事名暂出云霓同渴望向来天地一澄清（公为考功黜奸人殆尽）衣裳再数东方会（公由山东迁）舟楫今悬圣主情闻道鲸鲵殊未僇可能身将伏波兵

其三

著书空自舞干年徙倚云霄望转悬岁晩陵阳依白璧月明燕市泣朱弦官微短削甘牛后兴尽归心托鴈前代马亦知惭伯乐萧条苜蓿五陵烟

奉题行省吕相公清和轩

湖上春阴已覆墙轩开恰傍紫微堂青天对冩氷壶色玉井微添水簟凉门外岂无中散驾席间犹识令君香那能不作吾庐拟短帢深杯百遍狂

念子相按部时日令子与折腰也亦愉快哉因赋此为子与解嘲并遗子相两面孔相向时将无一失笑也

传闻太守趋庭日握手青山思不禁海阔羣珠扶月上天回双剑借龙吟诗篇且斗新秋色手板寜输异代心一自蓟门风雨后岁星何处不浮沈

送汪太史振宗封衡世子还朝

屈指公交车射策年忽看飞传若从天峥嵘玉叶东秦后缥缈金茎北极前共惜衣冠星使去虚令钟簴雪宫悬祗应同姓诸王表亲载齐闳第一篇

中秋夕诸先軰邀饮使院有作

还冯蜡屐据胡床不数南楼在武昌城外青山排坐入月中瑶树对分行呼来渑酒寒逾緑歌罢齐讴夜未央（古乐府有齐讴行）自是诸贤多意气留髠莫遣醉时狂

其二

碣石谈天未拟阑秋空忽送桂轮看何人不问黄金粟上客无呼白玉盘罢舞徘徊鸾扇晓归来缥缈凤笙寒还余寡和江南调长铗冯卿好借弹

其三

蹙管飞筹且逓催使君殊不厌深杯曲残齐瑟云俱住诗就隋珠月并来万古泱泱东海色诸公衮衮建安才琼浆只在芙蓉掌欲赋甘泉次万裁

题徐汝思云门山诗刻石后

拄笏髙斋日几回西山秋斵玉崔嵬谁分使者连环去却掩仙人射的来石作长庚悬露掌云为阊阖倚天台縁君句好新题在不为桃花路始开

寄致仕尚书山阴何公

十年霄汉未蹉跎一疏风尘奈乐何徤忆贺公辞绂晩贫怜疏傅赐金多青天忽落持螯手白日殊私捉鼻歌为问山阴春雪夜何时却放子猷过

送范使君视浙江学

栢梁谁为荐相如使者俄惊天上除但道声名新岳牧不知词赋旧公交车春风绛帐诸生里粤海青山百战余更是折冲多俎豆可能兼采计然书

得张直卿参政书有懐却寄

青门栁丝昔踟蹰使君五马玉不如北风吹残厯下酒南斗忽堕湘中书山城虎豹日妨卧水国鼋鼍谁与居安得便呼从事去相携射取武昌鱼

待劾未至信笔成二章拨闷并简吴王二使君

今朝黄纸得如意明日骑驴大道傍任他钱刀吐气象肯为裘马争辉光东家女萝附松老西邻李树代桃僵男儿七尺会自管何用生死他人墙

其二

世人妬我金双符天老赠之月五湖朱轮折买范蠡棹紫袍脱赠黄公垆依旧豫章一男子不羞髙阳诸酒徒云霄故侣汝自爱白眼四望秋空孤

王佥宪慎征入贺还

闻尔輶轩出帝乡焦峣新阙逈相望金盘可更名承露玉辇将无御总章异日谏书三木下何人揖客五侯傍相逢信有多悲慨愁对寒云正渺茫

追和于鳞汝思除夕之作

去矣年华不可留虚堂寂厯散莲筹钟声未起千门色杯酒仍牵隔岁愁海内风尘新白发使君氷雪旧青州不知济上寒多少曲里阳春已再酬

得子相七月书云颇有归志率尔奉答

去鴈来鸿未可迟使君今拟挂冠期椷开白日芙蓉老读罢青天薜荔垂大海春声兼鼔角小山寒色隠旌旗人间尚有王生在俯首风尘病不辞

齐东王故邸懐旧游有作

尚忆梁园设醴辰湖帘乳燕赤榴新榴分安石珊瑚细醴出中山琥珀醇明月如悬飞葢影春风忽散曳裾人何当华屋飘零句把向羊昙醉里论

敬美弟举南宫喜而赋此

书来彩笔纵横甚此日春干气象髙燕市总先骐骥骨谢家殊有凤凰毛灯分太乙初携杖锦夺东方旧赐袍为报汝兄真长物不妨投劾老林皋

弟甲次小后赋此慰之

俱传射策动明光露表金茎重渺茫白雪不为天上调朱颜翻倚市中妆庭过长者无多辙粟请侏儒共一嚢莫倚王家门第在过江羞作尚书郎

邹处士赍茂陵书来谒赋此赠之

萧然落日半空除矫首乾坤叹索居有客相逢邹衍似停鞭为出谢荘书梁园赋月才难老稷下谈天辨有余自是圣朝多隠逸使君秋兴满樵渔

重登岱岳四首

夭矫双旌引翠微千崖欲絶至如归天门不散真人气河汉曽窥织女机峡坼苍龙仍对舞峰回碧凤旧争飞唯应处处樱桃发似有珊瑚缀薜衣

其二

玉管银璈且莫从孤笻信汝踏芙蓉巗腰半卷垂虹带涧底俄悬落日春暑霁青天如对染寒归白雪竟留封灵芝只晔斋房种不向秦皇羡五松

其三

平楚苍然万里看不堪秋思罢冯栏三千自拥神仙宅七十空传圣帝坛北极垂衣阊阖逺中原回首夕阳寒长余一掬人间泪来日风尘未敢弹

其四

大火人间鬰欲流嵳峩萧瑟吐髙秋鸡声忽讶淮南过鸟迹犹疑舜帝留返照金泥时自跃过云石髄逈堪愁君王未许东封奏空向长安问子侯

夏日同皇甫开州游郑氏园

看竹池亭雨后新冲泥未怯徃来频林间散发逢玄晏谷口停骖问子真水凈芙蓉偏窈窕天清鹳鹤自精神将从傲吏金门隠尘土应惭上角巾

寿少司冦何公（代应公）

问俗熊轓出济方人云何武此淮阳春回太岳千家雨秋压潢池一剑霜北极旧遗丹禁履西曹重检白云章汉廷画一吾真幸执法双瞻帝座傍

送扬州李太史丈请急省觐

春来锦缆满江湖曽是甘泉赐沐殊当年圣主颁鱼佩今日亲庭见鲤趋桂树云生淮海壮金茎月出汉台孤若到里门应早下花间或恐有前驱

奉寄容山骆师

佐郡贤声海外传鬓鬒犹惜挂冠年浮名世已从呼马晩意时应付聴蝉种秫醉倾沈埭酒采菱歌泛镜湖船独怜绛帐诸生列京洛风尘老郑玄

送沈郎中守顺庆

锦水征帆鼓吹开儿童骑竹郡符来星前旧垒余巴国云里孤亭拟岘台（地有拟岘亭）■〈山黾〉色昼当槐府静夷歌春譲芋田回祇怜花发郫筒美谁似仙曹对举杯

答于鳞

旅病春深骨尚寒侧身天地傍谁寛空令紫气长浮狱不为青山并挂冠万里书成归鴈失何人歌罢片虹残亦知沟壑非吾分未死人间事事难

其二

过君斗酒厯山田醉后狂歌枕腹眠倐忽风云摧大陆仓皇氷雪走幽燕地分黍谷三光少天入沧江万古偏雄剑自来多变异不知霜色在何年

答明卿

广栁车旁过暮春五陵斜日见孤臣吞声对陨千秋泪把臂惊存万死身虚有风雷归汗漫敢期沧海变逡巡西来倘问平原馆国士于今定几人

其二

雪涕春风向路岐故人相对坐支頥惊心虎口时时在回首羊肠处处疑三黜主恩元不薄余生天意欲何为知君未浅浮湘兴肯为穷交暂缓期

答助甫

哭罢髙天聴转遥中原极目莽萧萧谁怜蓟苑飞霜薄不救秦庭赤日骄事去几人余旧迹穷来何地折吾腰虚劳九辨哀湘手惨淡浮云未可招

其二

行乞萧条九市归蓟门风雨狎鹑衣浮云不尽时人态白雪谁堪故侣非好去安危多肉食怪来词赋少雄飞夫君大有乾坤泪莫向山阳笛里挥

答子与

家难飘零岁未还几惊双鬓坐来斑椷飞白苎春前雪梦入青苕雨后山海内弟兄生死共天涯音信有无间羞他桂树丛丛长浊水清尘不可攀

其二

汝卧寒庐宿草平朝廷空问孝亷名长怜越石齐中狱几废龎公若下耕万里帛书椷涕泪十年词笔罢纵横援琴莫怪难成曲半入燕山风雨声

哭子相

伏枕燕关气憯凄惊魂忽破驿书题窥人魑魅骄相狎入眼星河黯自低岁暮中原无騕■〈马上衣下〉春晴大海有虹霓何言后死斯文在七圣襄城路转迷

其二

陨璧闽天紫气微十年空恨国工稀犹余明月人间号不覩连城海上归及墓诸生封马鬛挑灯少妇泣牛衣平生剩有遗书在惆怅传经心事违

寄家弟振美

余昨冬北徂弟寔送余江浒恸哭而别不谓区区尚存此生然闻菟裘之地荆棘多矣书此志忆且用相寛勉焉

江头风色峭帆新江鴈衔芦来徃频握手已非生别地题诗还是暂时人天横北海书难信日落吴门练未真俗敝汝曹无可却时违豺虎即湏亲

答徐汝思

平原传客至琼瑶况有清尊破寂寥应谓酒人轻岁月不将诗笔傍云霄悲歌碣石虹髙下击筑咸阳日动揺去矣使君须自爱莫因累叟厌晨朝

其二

解组翻成滞帝都窜身何处觅江湖书裁北阙天逾逺讴罢南冠雪转孤狐父贫甘垂死饭鲛人泣洒报恩珠因君忽忆登坛事肠断辽阳塞草枯

承元肃参军见过用舍弟韵

忽漫星槎海上还间行杯酒惜朱颜何人劲节风霜后屈指贫交天地间惫忆中原无白日愁闻故国有青山毋论二仲能相挽鸟雀柴门且自闲

元日试笔示敬美弟

处处峥嵘岁事新江村元日转愁春久■〈扌弃〉梅栁能相负耐可椒花便剧亲病起云霞聊借客穷来天地强称人相看未有成声意即使吹箎亦损神

初春屏居讯问芜废有懐故人

卧病衡门径转深抱寒春日易成阴江天阳鴈空双度水国潜龙自一吟欲徃交游羞挂齿渐来名姓失关心芝苓犯雪垂垂长短屐长镵取次寻

得徐汝寜子与书云刻余拟古诗因答

怃悴悲吟大泽邉双鸿忽下破春烟青山欲老潜夫论白雪虚传和郢篇万里故人殊徤在中原风色尚苍然相逢倘问行藏事自种要离墓畔田

答寄徐以言

忆昔公交车乱后开当时谏草压霜台金鸡北极惊孤下威凤中原好再来我自江湖甘落魄君知天地尚怜才山阴蚤拟乗舟约莫遣王猷兴尽回

其二

折槛封章动九重匣中双锷锁芙蓉归舟剡曲家家雪采药天台处处峰岁色平林空虎豹春声大海起鱼龙向来雷雨皆天泽未许逢干地下从

其三

十载容城涕泪残京山宰木梦仍寒批鳞北阙狂谁在息翼南溟老自寛何地可偿明月璧故人还拟切云冠风江大有波涛思舟楫毋歌行路难

弇州四部稿巻三十六

●钦定四库全书

弇州四部稿巻三十七

（明）王世贞 撰

○诗部

△七言律九十首

春日同尤子求张幼于史叔载王复元舍弟敬美过黄淳父分韵得花字

麈尾玄言日未斜隠囊匡坐自煎茶尊前白雪中郎调屋里青山处士家千里骥心降付酒十年蓬鬓怯看花浮生幸有江湖在莫遣风尘负歳华

又代子求赋得春字

栁色吴阊处处春征君门馆独松筠别来彩笔堪谁健书就玄经且未贫煑茗江风回石鼎扫藤花雨映纶巾緑醽最是能娱客可厌朝来问字频

寄李于鳞

卜筑新开济水浔当门草色著书深歌成明月难酬璧买罢青山有赐金海内交游虚屈指天涯书素好论心丰城纵许干将在斗气苍茫不可寻

送杨都督之定海

开府兵符出帝州即看鱼丽拥春流越裳使者初（阙）拜侯画海鲸波回汉节垂天虹色吐吴钩麒麟倘有丹青事莫放书生在上头

寄张幼于庐居

吴阊春望欲何如张仲蓬蒿故有余青史未荒游侠传（幼于父任侠余尝传之）白云长卧孝廉庐隔林幽鸟工催泪拥榻寒山好著书解道王筠能辨霓可无双鲤示郊居

华存叔暨犹子幼圜数有慰和之咏聊此志答

华髪萧萧卧涧阿洛阳芳草自铜驼穷来白璧甘萋菲病起青灯废蓼莪秋色尽饶归计早阳春翻觉和人多浚冲豪兴真垂尽奈汝风流二阮何

辱存叔幼圜和过黄淳父诗再叠奉答

论文握手夕阳斜罢酒还呼顾渚茶久自中原无后进渐来江表见名家荆山月上人人玉大庾春生树树花莫以机云夸伯仲至今千载恨才华

吴江别子与先归迟仲蔚未至辱见贻有答

长桥握手惜分离兴尽东风独解维落日汝躭元礼棹碧云吾拟惠休诗江天栁暝行人小泽国波寛度鸟迟可向吴阊访踪迹旗亭酩酊已多时

史叔载有见懐之什及贻所著二咏编有答

对酒春风芳草违懐人东海碧云飞吴门市旧多僊隠髙士星今拟少微书为穷愁翻早就身因战胜转堪肥野夫事事俱成懒解把新编卧钓矶

周公瑕出示小像见者无不絶倒命余题焉因歩徃韵

隠囊纱帽褐寛袍丘壑依稀亦我曹名似卢郎堪比玉颊如裴令欲添毫朱颜雅负阳春在彩笔能令气象髙不独陶然君自好见来争若醉醇醪

过叶子寅作

此日因君驻笋舆即看骚雅未全疎剑题吴里鱼肠字帖辨征西■〈蠢，万代春〉尾书斗茗涛声生几席移床山色在庭除幽兰薜荔真成隠尚有长杨问子虚

寄嘉定杨司训（杨尝为吏部又署州篆）

谈诗匡鼎旧名家且为诸生拥綘纱吏部名仍悬日月广文官欲带烟霞春风暂假专城绶秋水犹疑上汉槎为问髙斋今夜色可无清梦到京华

寄呉明卿邵武

幞被当年出汉庭中原秋色共飘零呉天剑夺真人紫闽海符分使者青别后登龙愁自掩道傍歌凤好谁听因君更熟扬雄赋怃悴风尘懒独醒

杨子用舍弟韵见贻且及助甫旧游之感遂酬一律

共传经术授诸生赋就还闻动两京偶为吴阊新栁色却怜张绪旧游名江天暮霭空云树汉苑秋风自露茎池草总题那敢寄五言君已号长城

得子与书有卖田之耗用旧寄田字韵为赠

西望菰城秋可怜故人秋兴许谁传微名歳月依稀尽佳句江湖次第偏辽落生涯文是苑拍浮身世酒为舩休将罢■〈君邑〉论归槖已卖南山种豆田

同子与诸君游大司寇顾公箬溪书院分韵时公不出且折简见召

壶觞选胜一从容负郭堂开面面峰地拥菰城横翡翠天回箬水浸芙蓉敢从门外题凡鸟曾向云间识卧龙抱日苍虬雄对舞主人亲植两株松（得松字）

其二

石峭亭虚瞰碧空振衣长啸许谁同千林瀑过初疑雨万叶秋归自起风洛下名流唯白傅襄阳耆旧有龎公仍闻东阁髙开宴不为登临兴易穷（得穷字）

访子与长兴道中

客路逢秋倍可怜布帆如练挂苍烟緑醽若下堪满盏紫蠏湖头不论钱千里敢言中散驾百年差胜子猷舩懐贤徙倚孤吟发句就人间懒向传

秋日再过伯寅作

清渠曲曲护苍苔剥啄衡门手自开主在未须题凤去客频宁为好龙来牕前竹色分茶盌径里橙香入酒杯闻道西山月更好可能乘兴一登台

解斋后过瞻美弟山池一首

杜门旬日偶初出物色风光相映鲜为问攅眉莲社后能无把臂竹林前青山大可供词客新月殊堪费酒钱报汝过从应更数莫教童稚厌周旋

次仲蔚韵题扇赠沈生

石头城下草迷离梦里分明玉树姿纨扇已题桃叶句白门空唱栁枝词裁将尺鲤羞人问锁就双蛾祇自知腰带休文浑欲减可无单舫慰相思

答于鳞

歳晏天髙首重回中原万里一书来峥嵘未病惊人笔黯澹长浮避客杯鴈后江湖开气象灯前风雨失时才自怜身隠文焉用纵有微吟懒向裁

于鳞有重寄余兄弟作再答

客有将归金错刀暮云寒色动江皋故人知未驯龙性小弟凭谁与凤毛名尽酒狂差自若病来诗态任儿曹相闻不浅埙篪思莫放阳春调转髙

寄题于鳞白雪楼

平楚苍然万木齐嵳峩飞阁岱云低峰头玉蕋春长在槛外金茎夜不迷赋就梁园无左席书来郢曲有新题何人强责元龙礼不遣清樽我辈携

其二

伏枕清秋海岱边髙楼中擘俯苍烟同云不尽千家晓寒月长开万古妍天上几看新玉树山中端合老朱弦夸他信美仍吾土句就还应两地传

至日即事示舍弟

至后郊居殊可怜剧昬霾色隠寒烟战余天地心难识剥尽阴阳气尚偏海内厌长多事日山中仅有得归年开尊棣蕚能明眼差胜悲吟剑岭边

魏济南顺甫寄过李于鳞之作

翩翩露冕拥朱轩十二诸侯济上尊才大梗阳无讼狱政余元礼有登门齐风共许中原色楚些能忘大泽魂枫叶寒云空自晩欲将憔悴傍谁论

甲子元日试笔

今年云日媚元正村径衡门也自晴天地容吾新甲子风尘少尔一书生樽前栢叶将迟得槛外梅花更剧明但醉婆娑仍起舞不烦儿女歳时情

答吴邵武明卿

江城腊尽雨萧萧忽有鸿书破寂寥海内风尘仍岳牧故人踪迹满渔樵休论徃事才空老不为微名贱转骄东望浮云真咫尺武夷寒色锁岧嶤

张善甫罢归为酒要之

早时海国看除目晏歳云霄已罢官宦后急流谁退勇曲中行路古来难春盘入菜贫堪供社酒含椒醉不寒今日可能相共否野夫园竹甚平安

寄少司马丁公

十年曾见补天才谁遣留侯倦汉回听履星辰仍五岳拂衣湖海更三台牕前瀑布秋声发镜里香炉紫气来莫以齐门称国士剑歌空上阖闾台

仲春望后二日与彭孔嘉章道华刘子威魏季朗张伯起张幼于舍弟敬美过袁鲁望遇雪探韵得先字

袁安馆卧连三日雷雨初晴雪可怜欲出龙蛇惊暂后未舒桃李眩争先十年空擅游梁席此夕俱传倡郢篇极目西山吾并老拟将春事傍谁妍

春日同彭孔嘉黄淳父周公瑕章道华刘子威袁鲁望魏季朗舍弟过张伯起幼于园亭探韵得梅字

吴门忻接二难才况复筵从七子开句里池塘今夜草笛中春雪故园梅轻阴作润花偏发薄暝将寒酒自催别径难忘仍易识野人芒屩颇能来

春日为西山之游仲蔚病不克偕贻诗见问率尔有答

亚字城西春色来春江日日酒船开杖头排比花间月屐齿分踈雨后苔济胜可无玄度具倦游空自长卿才新诗句好堪惆怅拥鼻篝灯被底裁

与周公瑕袁鲁望张伯起舍弟访要离墓分韵得幽字

杖策携樽选胜游古墩残堞境仍幽千年草傍梁鸿泪万里潮分伍员（本音运）愁病后风尘贪自保醉来然诺暂堪酬延陵故有遗祠在暮色苍茫未可求

横塘春泛得余字

杏脸犹含栁眼初春江为带月为梳青油荡水丝难挽白苎和烟调未舒妾住横塘那用问君收隔垞欲何如越来东去无多路飘瞥风波恨有余

灵岩晩眺得思字

天敞峰回入暝迟兴来携策未全疲摩挲草暗琴台色徙倚风传苎妇词穿涧乍惊残屧响落霞犹似罢妆时还闻越馆仍陈迹极目凭栏重所思

虎山桥同鲁望公瑕子求道振子念舍弟作得然字

桥坐天空自爽然青山面面吐青烟千花映水霞争发双崦分流月对悬踞石醉呼光福酒隔林歌起太湖船不须指点论王气麋鹿蘓台更可怜（旧传此地王气沈氏居焉伪吴士诚凿分为二崦而族沈氏）

铜坑看梅花作（得何字）

望来千玉缀烟萝一水维梢香气多峡坼峨眉全拥雪风回洛浦半凌波渔人只自能寻楚水部于今不姓何惆怅角声催暝色醉归还和陇头歌

月夜登虎丘作（得无字）

松挟春涛万铎呼忽看飞镜挂浮屠穿池倒映芙蓉紫立石寒侵薜荔孤不尽澄光行处得欲观空色坐来无生公倘有门徒在醉后藜床许借扶

与舍弟及殷无美饮沙头大梅树下作

铜坑万树看不足沙头一株春可怜霓裳黯淡初月上玉鳞厯乱东风颠骄同白雪论先辈耻向繁英媚少年但使酒糺苛亦得不妨今夜藉花眠

懐徐荆州子言却访之因先寄

野人归卧沧江头衡门翛然何所求一榻颇为徐孺子双眼愿识韩荆州即余丘壑傍谁赏欲徃烟波牵我愁此日扁舟定相遇可容人唤剡溪游

徐荆州枉驾为诗见贻再答一章

暂解専城入梓乡还将五马问髙阳云霄偶自闲中失湖海真堪醉里狂愁向羊膓论故旧懒从蜗角辨行藏微名已尽何妨老句就青山意转长（君诗有江左诗名莫浪传语）

送王使君明辅迁陜西行省君有惠政于吴好谈禅理雅与余合故末章寄意焉

帐饮军容满道傍朱颜玉节自生光攀辕泪合吴天雨立马春开太华霜乌徙大江无列栢雉驯分陜有甘棠炎风朔雪归三表年少何须怨洛阳

其二

铃阁翛然静掩门还容麈尾共玄言能令白社尘中得肯许青云事外论何地可回严武驾故人甘卧浣花村唯应破却无生后不向秋风赋别魂

殷无美和余与徐荆州还徃之作聊尔奉酬并申别臆

娄江西望碧如丝来徃扁舟慰所思青山总爱南州榻白雪长飞郢里词王掾不痴难自解殷生无恙尔何为倘问别来堪寄忆沜东杨栁月低时

龚生夙修浄土近以施药膺冠带之锡索诗为赠

衡门冠盖一时新赐级争夸及汉辰总道浄修居士业也应微现宰官身岐黄已自成余事铜墨由来有胜因我更新秋思漉酒从君乞取旧纶巾

殷无美应试留都赋此为赠

矫矫诸贤共论文殷生开美向来闻清词祇和千秋雪彩笔长干五色云已自江东称独步还应冀北有空羣男儿出处俱常事莫向青山问右军

访饮张宪副诚之遇两张有作聊此奉酬

萧洒图书四壁间盘飱此日累君闲别来乡国论今雨语罢江云失旧山拥砌踈花争霡霂隔林修竹弄潺湲自听张恊愁霖咏不作王猷泛雪还

赠华存叔授官鸿胪（华有文章喜论世事而口微吃故云）

十年投璧感知难今见云霄掌上看业就韩非初着说赋成扬子一迁官春风故鬰含香省晓月长悬典客冠绵蕞汉仪君解未建章新阙在长安

秋日同公瑕鲁望及舍弟游支硎山得林字

秋色翛然祗树林人言避迹此山岑中峰院废空吴晋石室泉流重古今路尽丹枫时自引壁危苍藓渐成侵兴来休问支公马万壑寒云一杖寻

游天池山得遥字

萧瑟泓渟胜转饶华池一镜隠岧嶤青莲色借青天近玉乳寒分玉洞遥树底流云停客榼竹间凉思满僧寮但容陶令无妨酒入社篮舆可待招

天平山饮废寺还谒范祠作得名字

千级穿萝望渐平万峰拥笏骤相迎秋空月并蟾蜍吐（有万笏林蟾蜍石）夜壑风疑虎豹惊荒草不传兰若迹古松犹识范祠名自怜长诵先忧语拄颊看山尽此生

游木樨岭得峰字

酒榼琴囊到处从风微桂岭昼溶溶亿身金粟光能满十里旃檀气已浓灵隠不随明月堕小山长爱白云封狂来一鼓三秋曲乱插繁花过别峰

一云山小饮徐氏园归途山中作得身字

入眼山家事事新长松厯落踞苍旻苔文剪緑移幽径竹色分青与近邻双屐天容归后态一尊秋属醉余身莫愁斜照行相廹但宿那能问主人

雨中公瑕邀游石湖登治平寺作得来字

系榜湖桥屧径开偶逢精舍锁崔嵬莲花倒插空中镜萝薜长悬定后台夕雨渐从茶磨敛故人能载酒船来无烦听讲三生法倚石看云更几回

赠章道华宪副

相逢慷慨欲如何桐柱铭成鬓未皤病后风波无薏苡归来天地有松萝名山禽向终应徧小径羊求好并过为问洛阳车马客千秋业就许谁多

至日作

至后阳回万象蘓荒村形影独愁吾踈钟似傍寒光早步屧仍催返照孤纵饮江湖忘令节得归天地尚穷途鸡豚自爱田家有肯向周京忆赐酺

虎丘寺同子与孔嘉淳父公瑕伯龙舍弟送别袁鲁望张伯起会试北上得阳字

絶巘精蓝半夕阳清尊别思倚苍茫凭栏顿喜云霄近结驷毋惊道路长池拥双龙元是剑天回北斗尽成章因窥鴈塔岧嶤里似有题名在上方

送袁鲁望会试

把酒河梁白日垂霜风游子重凄其十年艺苑称先辈此日公交车未后时冀北人来金作帖河东赋就色为丝中朝岂少鹓行旧肯向青山问桂枝

送张伯起兄弟会试

结束翩翩指帝乡共将新赋献长杨握中聨璧终收楚天上双星旧姓张题塔更闻夸鴈序驱车今已出羊膓唯应仲蔚蓬蒿语犹似连枝泪几行

读枢筦集答寄蔡侍郎子本

忆尔曾都将相权欲将名姓勒燕然俱听越石清秋啸不废东山零雨篇卿月暂违双掌露使星翻傍五湖烟亦知刘白多移请洛下新诗大好传（蔡时由兵侍改留部）

与徐汝南过许给事饮作许素精事馔是夕特穷水陆畅饮至醉

今夕何夕兴不孤锦堂烛暖红珊瑚尊中若下谁可拟眼底髙阳何处无主人自为孺子榻下客叨入郇公厨当门乌语树将白犹自狂吟倾玉壶

赠梁伯龙

伯龙善词尝游荆州为王门上客

汉关题罢鬓初华梁苑文成席更夸匣里秋霜诸侠少曲中春雪旧名家江陵客冩金楼子建业人歌玉树花谁道归来仍壁立文君窈窕自煎茶

赠郭子

紫髯狐腋自翩翩万里风烟指掌前策杖天穷章亥歩然藜夜校景纯篇城佳白马时能识地暖青牛可再眠好杜悬河吾薄晓吴山何地不堪怜

吴门遇子与见访分韵得今字

呉阊寒望鬰萧森李郭僊舟重古今千里关河谁命驾百年天地此披襟中霄剑动延津气白雪弦开郢国音总道客星堪物色春来萝薜恐难寻

歳除日遇雪

歳晏袁安卧自惊起看飞雪大纵横千林艳夺梅花吐万户寒催栢叶倾懒废久忘环佩色罢归偏解薜萝声但教邻叟能婪尾不怕残年到几更

乙丑元日试笔

四十强年耻自论已将萧鬓傲王春不争儿辈屠蘓酒长爱人间草莽身病起青阳开浩荡歌回白雪鬬嶙峋（是日大雪初霁）相知料理新正事第一斜川把钓纶

汝南周令尝师事杨用修太史而善于鳞及明卿子与辈千里贻书言志聊用酬答

抱耒沧江万态捐忽逢僊令尺书传关门不闭呉天紫弟子能师蜀国玄琴里髙山流辈少握中明月故人偏还应彩笔相酬处花发河阳第几年

其二

屈指当年有壮游中原星色散吴钩龙门客在参差老鳬令书来次第收闻道汝南多月旦何人邺下擅风流莫言文苑男儿业寂寞江河万古愁

题周令君太霞洞天

色界云蒸薄帝关赤城标起异人间荣光倒射昆明水积绮长飞玉案山潋滟乍疑天酒熟飘飖如覩翠旓还亦知勾漏非君意为有丹砂好驻颜

赠陆生生尝从军得官而善按摩多戏术

翩翩裘马侠儿风青眼人间计未穷早歳散金收剑客中年飱玉礼壶公颜从熊鸟方中驻樽向鱼龙戏里空日月任他双转毂江湖随意一飘蓬

包参军登岱还访余海上将还四明因赠二律

包子东归四五春杜门髙枕避风尘遥扶一杖窥星斗忽买扁舟破隠沦海内青山唯此岳天涯白雪更何人还应落日登诸观曾见呉门匹练新

其二

客来身挟烟霞气云宿天门最上头夜半忽悬沧海日封中倒泻綘河流行时向子无婚嫁归后宗生好卧游为有故人余兴在不随风驭访丹丘

元夕雨过杨开府作

今年元夕饶风雨即有清樽兴未孤不夜烟花长自合先春火树忽全敷中天月避银灯吐髙阁寒催玉漏徂总为将军愁醉尉野夫那怕李金吾

寒食即事作

今年寒食寒未花骤雨骄风使我嗟东村栁条乍努眼西渚芦笋仅抽芽已闻回首失亲故况乃转盼摧繁华伯舆为情终不浅时复扶携过酒家

沙头大梅花下醉仍赋近体一章

二月已破梅始开千枝万枝白毰毸初疑雪压罗浮小忽忆寒从陇首来素腕不禁愁里笛玉颜偏爱掌中杯向来曾醉参横梦惆怅谁当水部才

寄徳甫

余郎闭户草潜夫懒向羊肠说故途入狱丰城元有剑罢侯新息本无珠中年事业俱三径昭代文章自五湖为问呉张冠冕在可能搔首一吟无

过华师学士作

此日仍叨杖屦从向来名姓忆登龙书成彩笔夸玄草家近青山比素封海内声名时睥睨故人文酒日从容絶怜身似彭宣戆许醉华堂第几重

李子任侠好施予有古朱家剧孟风而文采胜之忽过余下榻留连竟日其空谷之慰可知也因赋近体一章赠之

十年裘马自从容肝胆中原惜未逢倦后蓬蒿寻仲蔚见来湖海失元龙青山半入囊中草明月长寒匣里锋震泽烟波三万顷酒船诗巻莫辞从

赠邵都阃

天阔千帆霁色多一麾鱼丽满江沱轻裘似学羊开府髙柱仍闻马伏波业尽黄金归剑客功成青简有铙歌草堂新傍花溪好倘许元戎小队过

送殷无美聘郭将军记室作

当时七子擅词场书记翩翩尔最良闻道将军移下濑可无飞檄扫扶桑酬来赵璧浑如月说罢吴钩已是霜总为幕中多贵客古今唯有郭汾阳

王参政明辅为余刻姓名太华絶顶以墨刻见示赋此为谢

岳色褰帷面面新叨将姓字上嶙峋寒光忽映莲花掌清梦翻添玉女颦自是金天来使者空劳紫气拟真人坏居总抱袁闳恨婚嫁那能系此身

助甫宦楚久不得书赋此为寄

髙枕沧江歳屡移渚宫旌节未应迟虚劳白鴈三湘转依旧青山九处疑老去交游随态失恠来辞赋畏穷知呉门岂少耕桑侣为忆燕台握手时

赠莫山人之建康谒蔡侍郎

十年如罄著书忙此日携书走建康蜡屐仍堪朱雀雨褐衣偏傲白门霜穷时荃蕙须防化暗里骊珠且慎藏解道相逄谁倒屣只今犹有蔡中郎

病秋

年年颇诧逢秋健今日秋来兴渐孤不独穷愁畏揺落即防衰骨费支吾惊心屡却青菱镜避客兼嗔白玉壶犹有苦吟成宿业此生那用借诗扶

八月十八日观潮季生所潮不甚涨而饮甚适有作

雪山东控海门流望里微茫逈更愁八月虚传枚叔赋千年欲散伍胥雠干云彩鹢帆徐展夹浦朱帘雨尽收唯有汪伦偏解我还将水调按歌头

仲蔚过余将别而公瑕适至欢饮有作

秋月垂缺秋花开俞子欲别周子来此我平生最如意故人相聚未论才江烟漠漠鱼虾市夜色沉沉鹦鹉杯总道柴门甘寂寞客星今已傲三台

寄于鳞书不得报问之

病起商秋鬓色残中原鸿鴈转艰难岂应邮客皆殷羡自觉朋车未吕安湖海穷途双掩涕风尘髙枕一加餐莫言同是藤萝侣不尽青天泰岱寒

子与得沧运有诗见示因答调之

幕中沦落不须叹曾向龚黄传里看乍失银鱼非换酒久抛金马胜无官青云故傍时流近白雪偏从畏路寒唯有壮心浑不解自言新论过桓寛

弇州四部稿巻三十七


●钦定四库全书

弇州四部稿巻三十八

（明）王世贞 撰

○诗部

△七言律九十二首

肖甫自江北移滇臬走使以诗见问赋此奉答

七子翩翩共邺游座中君岂减应刘浮名顾影骄堪失拙宦藏身老渐收望里使星移益部书来春雪满扬州故人沦落无须念未死能寛薜荔愁

寄袁抑之鸿胪

汝向句传领百僚予留沧海伴渔樵风霜共饱谁终耐日月如私未敢骄地逺鳞鸿甘寂寞天空鹏鷃各逍遥相逄莫责元龙礼岂有山人爱折腰

诸生钱叔寳再乞诗赠寄王司徒

共道司农领■〈君邑〉来至今风采映吴台车门文举无劳刺馆客长瑜未肯回我自江湖容抱疾即从霄汉见怜才诸生但许青萍在会有雄光傍上台

寄明卿

十月呉天未授绵秫田如薙计茫然已从邻父求篱菊复有江州佐酒钱醉里旧游时自语废来狂疾不须蠲中原兄弟如无恙大可渔矶穏昼眠

懐王参政明辅（公旧与僧伴松见过）

伊昔春星过草堂使君施紫客袍方拈来是法谁真解语到无言味转长掌里莲花堪入藏眼中棠树已成行何时向子粗酬愿一钵相从太华傍

谢汪伯玉中丞惠衣

蓬门生事渐萧骚望里惊鸿首重劳乡地岂应无缟带故人殊自有绨袍青阳忽冒寒云转白雪遥令瘴海髙却笑古来中散癖可能容易絶山涛

谢伯玉中丞见遗经像

白马招提纪汉年即看经像震方传翻时贝叶云俱润礼罢莲花月并圆老去一龛居士业悟来双夹宰官縁灵山倘是相逢地莫忘金箆导我前

送陈子兼宪副起任滇南

十载悠然卧草庐忽从天上见征书归如圆月难终晦出似浮云偶自舒骢马霜清炎海路碧鸡星引使臣车莫言回首长安逺闻道山公已奏除

袁黄州履善过访

社酒寒灯黯自亲十年天地各风尘羞将白雪供归计忍向青山问逐臣半刺不妨衘里旧二毛俱讶梦中新柴门蠒犊堪驱使莫为明时叹隠沦

赠寄王山人山人时参邵将军军事

丘壑居然自不羣江东诸少总输君诗中画是寒林色酒后文怜日暮云闻道卫青容揖客可知王粲乐从军功成最好歌铙吹倘借梅花一寄闻

送周中丞允文迁抚江西二首

毋惊两地徳星频汉主能褒社稷臣飞舄遂为今赐履攀辕应是旧埋轮（公旧为贵溪令以侍御按三吴有功遂迁今官）水从彭蠡连吴润山到匡庐带楚新此去定过徐孺子草堂虚左为何人

其二

闻公移镇古洪州童稚惊呼父老留一疏吴天回菜色十年沧海卷鲸流江云对拥中丞节山雨长飞帝子楼共道衮衣多伫望不知何地更东周

元日试笔

朝来四十俄加一懒散归人傍俗过地僻中原春雪少时清吾党歳星多年光似觉偏湖海物色那能到薜萝回首旧游饶感慨五侯骄马自鸣珂

立春前一日雪

晓色千林起倦鸦卧惊飞雪点牕纱今朝残腊犹堪瑞明日逄春恐是花沾处渐怜鸳甃薄舞来还傍翠楼斜总饶郢客无新调未许东风媚谢家

赠殷邑博（以孝行超贡授官）

宁劳一第着贤声三府曾看有特旌经术肯为秦博士孝亷先冠楚诸生青衿客诵居平节银管人书异日名最是宦余堪眺访延陵祠畔暮云横

初春饮张氏伯仲园皇甫子循以疾不与贻诗见艳未及造访先此有答

三径时容二仲游坐中江左半名流还因善病遗玄晏敢为论交薄太丘明月珠寒何处得阳春句好竟谁酬亦知违世非君意无那轻阴搅独愁（君时方有外侮）

久不得于鳞书书到得新诗数章喜而有作

莫恠君书不易成书成彩笔太纵横僊桃要结三千歳和璧须偿十五城老去转多飞动色病回犹识和歌声吴门白马空如练草色中原未可行

送归熈甫之长兴令

泪尽陵阳璞始开一时声价动燕台何人不羡成风手此日真看制锦才若下云迎僊舄去霅中山拥讼庭来莫言射策金门晩十载平津已上台

其二

墨绶専城可自舒应胜待诏在公交车春山正好时推案化日何妨且著书到县斋宫留孺子诘朝车骑请相如客星能动郎官宿白雪阳阿兴有余（子与时在邑与熈甫善故云）

海盐郑大司寇

十年封事爽鸠多总为忧时鬓早皤天地祇看容一柱风霜不遣梦三禾悬车坐领青山色扣角闲为白石歌共道履声明主识玺书何日下烟萝

奉挽大司宼长兴顾公一律

屈指流年钓渭余累朝耆徳竟谁如挥金疏傅寜因酒辞印虞卿祇为书乔木尚存司宼里生刍欲挽府公交车莫将伯道论天道千古髙名总未虚

承明伯文学存叔鸿胪见访余兄弟不值有作

得归三径未全芜偶乞扁舟问五湖客到可縁嵇喜在主贫应避吕安无江头束楚怜终鲜谷口迁莺念友于总为徳星难便聚望来搔首重踟蹰

过华大作

髙栁垂丝拂径苔入门青眼便应开墨留张史云烟字茗出嵇生沆瀣杯不独君斋千古色亦知吾党异时才临岐最爱湖头水为许浮家易徃来

过华二作

君家酿色何所似为似君圃千琅玕和风细吹若下皱白云不散潇湘寒即无嵇阮能自入倘许求羊时与欢应道醉来容易去栁烟花月梦中残

今年三月朔舍弟山池红梅未谢玉兰盛开乘兴有作

堂北玉兰开太早堂西红梅落故迟露盘乍映金狄掌如意未击珊瑚枝流霞回雪态争出月堕风清愁自知为报江妃长倚醉阿环相见莫相疑

赠邵都阃迁惠潮参将

长闻借箸参戎幕始见移营出瘴沙鲸岛夜严千舸月羊城春散万人家将军别诏师横海天子新名县获嘉莫惜斗来金印大功成看取鬓边华

寄翁中丞

屈指当年意气看惠文霜在尚堪弹时平越海龙能卧政就吴山虎不冠幕府向开歌蒯晩故人差健浣花寒中原自忆商岩雨春色浮云处处残

王太史与余奕负余锦文笺余负一诗扇赋此促之

学士长杨赋早传偶来花下醉江烟亦知芸管春秋癖应有苔文侧理笺我自蕺山惭逸少汝将淝水制张玄莫言田父衰仍拙曾记宣城赌郡年

即事效长庆体

一春文事颇从容约畧莺花不负侬酒户消来甘下则书家老去任偏锋斋时自托阇黎钵饭罢闲敲窣堵钟唯有山僧知此趣雨前茶緑解相供

答张二见父

病间初寒薜荔裳懒将交谊许君房清湘字到新鱼素令弟诗成旧鴈行老去五噫归震泽春来九辨起飞霜相看共有池塘思浊酒何年两对床

其二

玉树霜风竦汉京曾将冰蘗拟难兄谁言国士无双外重见君家第五名（见父弃其业业诗）句好吹篪夸仲氏材髙结袜为王生他年倘过呉趋里薇蕨秋江傍汝烹

张幼于见示新集因寄（集中有二君篇七子行）

才子纷然满后尘吴门纸价为谁新即看明月双投向也自阳春寡和人剖后荆山元有泪授时湘浦不无神莫嫌云树沧江晩浊酒青灯好细论

赠周公瑕应尚书朱公聘修河功志

东■〈君邑〉诸侯走传车吴门春色动衡庐俱言水土司空畧第少河渠太史书锡后玄圭谁更许沈来白璧未全虚征途好寄宣房颂知是文髙览胜余

王百榖半偈斋

婚嫁由来不累人何劳舍宅学王珣经坛如意花能雨梵夹香垆叶自尘空后已无生灭法现来元是浄名身从君且乞杨枝露梦里金茎恐未真（王尝有浩然之直颇以沦落为感）

舅氏刘掾自剡归于林广文者未展髙阳之欢急难中忽承推食得遂生还感激之极特索余诗为报

自逄刘掾罢官年慷慨时时说汝贤入剡未营安道宅归吴翻割广文毡凭陵侠骨千秋起辽落穷心径寸悬莫道相酬无玉案郢人能重郢中篇

送王百谷奔袁相公丧

丞相輀旌返故乡南州絮酒自殊方龙泉且挂曾弹剑鸡舌还焚旧瓣香辞赵连城空自许到吴流水为谁长他年更有羊昙恸玉树谁家觅谢郎

支硎访陆叔平

握手无论相见迟江东耆俊总看谁君深緑绮弦中语我爱蓝田画里诗旋收磵溜供荼鼎更遣春山佐酒巵临别为言堪忆处嫩篁新月坐天池

王明辅寄示关中诸君集有答袁无子故云

寄来名笔总西京读罢翻然侠思生紫阁云疑偷华色黄河水约带秦声未烦吾党弦惊絶依旧人间缶爱鸣渭北洮东千万里五言何地起长城

郡丞陈侯晦伯博雅于今无二与余倾盖輙遂绸洽兹以量移得南户曹不胜离析之感情见乎辞

文酒时时枉敝庐忽从天上见征车青州我竟老从事白下君今行秘书霜后折兰交恨晩道傍骑竹意难虚严公倘许仍分绶遮莫花溪自扫除

其二

柴门朝色动干旄念汝谈天辩转豪星气忽寒离后剑月光应鉴梦中刀长干骑过停金缕采石舟回映锦袍共道古来人物志至今犹自属仓曹

中庵上人结庵当虎丘之半赋此赠之

法护金田故不悭何须更买沃洲山精蓝半割云霞表飞锡长留天地间花里闭关中酒倦栁边携榼施茶还亦知身世元无染为拟医王迹未闲

奉送泉州守周师改郡赴京

露冕闽江惜别迟莼鲈已慰故园思曾沾父老攀辕泪亲领君王保障辞病间可容长孺卧政成还与细侯期它年梦里三禾失总道功名治郡时

病后问子与

布帽春逄思转孤祇饶身在各江湖归时五马今余几病后双鱼肯念无留客可仍倾若下著书应否号潜夫如论庾信穷愁骨总得秋风也未蘓

九日泛舟灵岩以病且雨不克登有作

伏枕移船秋色来秋山空抱碧崔嵬乾坤总负登髙意风雨难私济胜才谁遣紫茰供独笑祇应黄菊背人开欲知游赏俱陈迹吴越双留万古台

答抑之鸿胪问疾

髙枕青山萝席寒旧游天上慰加餐身同狗马元甘病歌到龙蛇且自寛万事穷途偏阮籍几人公望似袁安当年九畹曾分佩萧飒商秋尚未残

张公洞懐李于鳞

李生昔登西岳峰泚笔题我金芙蓉岂谓姓名荣二华祇怜风雨失双龙燕中旧社人人筑吴下诸山处处笻石髓总应今日有可堪中散不相从

游善权寺僧云距长兴可两舍因懐徐子与

共识菰城指掌间踟蹰尊酒未堪攀弦中孤鹤泠然去镜里浮云杳自闲罨画溪分一湖水（两邑各有罨画溪通太湖）卖茶人共两兴山相知莫笑王猷懒安道于今善闭关

送太仓唐倅之桃源令（唐全州人）

自识量移帝宠新莫因才大叹沈沦家邻湘水元通楚官是桃源不避秦花里鸣弦千嶂色月明飞舄万家春兰台倘语登髙事唐勒应夸赋有神

閠十月朔病中作

伏枕人间万事轻偶探残厯唤愁生初疑玉殿仍颁朔不谓玄冥再主盟病似黄杨多进退情如芳草易枯荣谁怜止酒无多睡夜夜清霜閠五更

云上人讲经造塔见过索诗

吾师慧福悟来深卍字从胸众所钦趺坐俄成水月观翻经忽动海潮音塔因听法名多寳田为酬恩字布金功徳总髙何所冀翛然一钵下丛林

周公瑕登太山自于鳞所归歳暮访病夫海上有赠

歳晏寒扉傍日开江昬独棹溯波来还因东海云霞至似挟中原岱色回万事何人怜伏枕千秋无恙起衔杯宁论我退君能进屈指重看御李才

酬张幼于对雪见懐之作

雪后柴门迹未新谁将尺素走阳春应怜短棹山阴客共是朱弦调里人超暝楼台同气象濯风梅栁且精神相知莫笑多髙枕懒病袁生不为贫

王太史元驭奉使东归移疾得请诗以问之

丹书玉节下青霄拥传春风故里饶不为马卿金掌露欲观枚叔广陵潮荷衣半入天香暖藜杖初分社火遥见说蓬壶元咫尺可将僊骨伴渔樵

重登金山作

春山春望鬰葱哉矫首扶桑黛色开沧海潮吞丹鹫去大江天卷白龙来凭陵不尽千秋语辽落长悲六代才为喜摩尼施珠在振衣还上妙髙台

其二

苍藤絶巘锁丹寮忽有钟声至泬寥万堞对分天堑色千樯争上海门潮云低鴈鹜行时断日落鼋鼍卧转骄屈指旧游君莫哂十年吾岂愧渔樵

山东道中懐于鳞郄寄

强欲弹冠尘黯然懐人初就北征篇大王风自乾坤满髙士星仍海岱偏九畹经时芳不负连城欲暮好谁怜山楼念汝须相迟白雪春来恐废弦

早行河间道中

夜阑鸡鸣不掩关清霜作丝尘作颜春星马首时欲堕桃花屋头未暇攀居人自歌枣纂纂行子颇畏车班班瀛州城北半陂水羡汝沙鸥相对闲

张山人会于子相芙蓉馆十五年矣子相物故且八年而予以伏阙会山人山人赠予以诗不胜懐旧之感因赋此为赠

伊昔■〈干阝〉沟旧草堂芙蓉叶是美人觞十年长恨山阳笛此日仍悬孺子床我自覆盆希日月君能吹律转冰霜相逢莫作风尘语少室三花春正长

戴锦衣伯常过访

衡门草色逺相寻握手登堂意气深天地尔曹仍缓带风尘吾党合抽簪犹余广栁车中泪谁问陵阳石里心但使臭兰长不负莫从鸿鲤论浮沉（戴先两书不达）

城南饮邵宪使道征用舍弟韵

抱病风尘敢自安欲归杯酒暂相寛谁怜尺五瞻天逺且唱寻常行路难句里芳兰留作佩江南新箨好为冠太阶星斗时时合彩笔于今未可干

莫大夫子良起参梁藩入贺登极有赠

蚤辞簪绂偃林扉总为苍生愿不违一出云山无豹隠百年天地有龙飞鸡声带月催长乐鳬色占星倚少微最是五湖饶钓叟从君乞取旧荷衣

答赠蘓鸿胪濓

病后时才屈指空尊前青眼暂相同家声自识中郎将词笔重归小许公宦就承明新汉月篇成东海旧齐风知君岂少河梁思翘首南天有断鸿

寄耿中丞子承

黄龙东去海云低玄莵城头乌夜啼帐下青羌新属国军中白马旧安西牙旗月拥诸陵出甲帐天回万堞齐最是驼酥争捧处不妨飞捷醉中题

遇邵宪使道征作

使者春风白接■〈罒离〉不教霜色染缁衣初疑少室花间度忽忆梁园雪里归北极冠裳多气色中原词赋有光辉夹池修竹依然在回首风尘几是非

邵莫二大夫朝天歌

喧喧符传指天津共道衣冠禹会新过岳嵩呼催玉节入朝云色拥金轮来时并讶占星瑞宴罢双歌湛露仁自是乾坤多涸辙不将余泽润波臣

春郊漫兴

短裘仍为酒家留且傍春风缓独愁南陌栁长谁赠别东林花落始成游穷来畏客论时事醉里逢人讳故侯若道野夫归后兴白云争向五湖流

归思

一疏髙天听肯卑春程日日改归期躬如韦杜长宜曲迹似湘山尽可疑鶗鴂欲传何地语辛夷偏发故园枝朝来短髪犹堪把懒向青铜问几丝

赠王子亮勲且招之

厯落风尘意气孤即看人世满穷途宁因久客轻弹铗纵得微官忍滥竽家逺并州成故国身闲魏阙有江湖相逢未少衣冠态且向城南伴酒徒

题寺壁

翛然落日在庭梧病骨经年药懒扶身退不妨成逺志路穷谁与赠文无逄将怖景真同鸽参得禅心已是狐总为人天多眷属欲捐衰鬓事浮屠

仲子仁罢官后出访善果寺有作

握手招提旅思停即看鸿色逺冥冥十年鬓向长杨白一疏山从檇李青寳地重逢今作雨金门不遣歳为星清尊莫恠频倾倒我亦风尘未敢醒

寄许殿卿相国

设醴君仍上客行和歌予但酒人傍中原剑色寒相慕独夜琴心惋自伤赋就三春梁苑雪书成五月蓟门霜唯余径寸茕然在岐路人间未可量

戴伯常锦衣携酒萧祠贻诗见赠未能报访聊抒此答

萧祠丛栢迥成秋麈尾谈天竟日留一代文章谁正始百年樽俎见名流君停杜曲花间骑我学山阴雪后舟不是子猷能尽兴帝城风雨使人愁

答仲子见问

窜迹空斋废蓼莪间行孤影傍湘罗官同蚁穴功名浅身比鲛人涕泪多未死烟霞终自若不羁天地奈予何十年厌听君房语念尔今抛白玉珂

问仲子归期

萧然幞被出词垣时复持螯佐酒罇为问淹留沧海楫可能供奉茂陵园畏途冠盖谁终老清世渔樵也自尊何限吴山秋后色好凭双屐过阊门

伏承御史院王大夫再损肴醴之贶聊抒短句情见乎辞

蓟苑花飞奈客何蒯缑无恙始成歌恩深越石知难报饷愧山涛得已多钟动不将僧饭乞樽开渐有酒人过青云岂少髙阳侣回首那能问薜萝

醉中赠山上人

已觅苾刍为酒客还依兰若筑糟丘青山看罢无他事黄巻抛来且自由六欲界中须让醉四禅天上始寛愁狂夫偶作狂颠语不道生公石点头

午卧

亭午疎林黄鸟声此身虽卧梦还惊才名未了浮生事踪迹空关异代情天阔冥鸿双倦色途穷老骥一悲鸣艖符拟趁江梅水可待莼鲈唤步兵

陈司理公与余有国士之知二纪余矣其犹子太史君会于蓟门始成此寄

曾沾拂拭与羣髦回首垂髫已二毛斗色旧为雷焕剑风尘今愧吕虔刀峰过衡岳鸿偏晩水入湘江鲤更劳不待蓟门逢玉树久知贤叔似山涛

其二

病懒青山意自如颇惭文似负吹嘘无论孺子曾悬榻犹忆中郎旧授书茂苑棠成初惜荫武陵花发不通渔吴歌敢作阳春拟祗是酬恩一寸余

赠临淮李小侯

谁是平阳第一勋五陵裘马尽输君雕弧甲夜弯秦月彩笔商秋犯楚云乐府争传都尉句孤儿别属子侯军他年自扫燕然石不待班生为勒文（君有楚集）

题半华山房

端合图君丘壑间能从郭内买青山峰阴欲借莲花掌海色疑分玉女鬟倚槛浮云生浩溔当阶明月写潺湲相看但少求羊过不为藤萝易掩关

倪舍人八十有三矣犹能跨马见访招提赠以佳句第用赐环为慰差非鄙懐聊抒奉答

紫薇舍人冰玉姿跃马看山犹未衰生平颇诧和郢句此日见为招湘辞世才沾沾足自喜余髪种种奚能为明年物色五湖畔却挂羊裘君始知

赠封君雷翁

新压乌纱鬓未皤不烦清醴自成酡匣中霜是丰城旧架上芸抽酉穴多草罢玄亭长自掩花时篮轝故人过如闻圣主临雍日鸠杖来扶白玉珂

同舍弟敬美真上人游大佛寺遇雨作

飞鹫岧嶤傍紫冥坐来烦暑入清泠千山忽掩风云碧双眼偏留薜荔青檐鸽过雷时自堕钵龙旋雨暗闻腥深杯但至毋论数慧逺于今也不醒

贻王百榖

王郎风调好谁伦手裂军繻再入秦雅有暮云横碣石絶怜春色散平津弦中白雪寒相语镜里清霜晓自新我欲东归君且住岂无能诵子虚人

秋日王百榖康山人朱在明过庵居分韵得来字

双服柴门偶自开铿然屐齿破苍苔秋驱北极浮云尽客与西山爽气来坐久雨花时点席歌清风叶暗侵杯相看共是江南侣不为莼鲈兴已催

赠朱鸿胪在明

翩翩裘马自声华率尔髙阳兴未賖白苎裁教周小史青萍脱赠鲁朱家书成上苑容栖树梦就中山欲吐花莫以故人堪入洛只今秋思满天涯（君赠诗以二陆见拟）

方徳新侍御见访分韵得蓬字

十载风尘意气中剧知倾盖解相同朝阳此际多鸣凤野父由来不避骢出匣星文欣自吐当樽风色为谁雄君看万里比邻在把袂毋劳叹转蓬（寻当逺别故云）

赠范礼部

材美东南信有余士龙名下更无虚蕝茅亲定句陈礼袖草时存諌猎书异日三禾应自协于今八米许谁如江湖岂必论同调未拟新诗一起予

过徳州不及访于鳞有寄

渭河新水淼漫漫东望踟蹰思万端我自可无衰鳯叹君今仍作卧龙看归鸿落照乡心剧立马浮云岱色残岂是剡溪偏兴尽古来天上聚星难

其二

北风吹土染征裘岐路安期可自由疋练转深吴马色千金不散鲍山愁青萍合日方为剑白雪寒时独倚楼最好渐圆新夜月片帆无赖下扬州

暮发邵伯驿作

平楚黄匀緑尚饶渐来秋思未萧条烟低邵伯当年埭月出扬州第几桥桃叶渡时那用檝桂花丛处不须招欲知无限穷途感才听吴歌半已消

弇州四部稿巻三十八

●钦定四库全书

弇州四部稿卷三十九

（明）王世贞 撰

○诗部

△七言律九十一首

余与南海欧子相慕久矣北归过维扬访余舟次喜不自胜投诗见赠且多劝驾之语惜无何遂别情见乎辞

维扬枫叶逗行舟麈尾玄言欲少留任是观涛无起色还因招隠失穷愁中原剑在寒相问南海珠成暗莫投岂为身惭羊叔子邀君不遣过瓜洲

殷无美下第

一赋河东若有神忽惊风雨失龙鳞暂收三寸囊中颕仍作诸侯幕里宾掩镜清霜俱是恨拂弦流水为谁新长干夹道青楼眼愁絶烟花梦后身

题潘中丞留余堂

中丞卜筑霅川阴萝薜春深好易寻长将不尽还天地别有无穷待古今门可容车寛自得庭堪旋马意何深江湖总是相忘处知尔元无竭泽心

于鳞赴浙臬邂逅吴门有赠凡四首

十年龙卧杳难寻握手相看思不禁天上客星聊作使人间旧雨复成今地过瓜步风烟软潮满胥江月色深鹏鷃逍遥俱自得肯将踪迹论浮沉

其二

楼船金鼔殷如雷宪府春当海国开西岭白云推案出中原紫气渡江来翛然自喜千秋事去矣谁当一代才今夜吴阊寒更好最怜分手各登台

其三

知君偃蹇故金鱼除目何当问草庐不必齐讴称独行于今越絶有新书离愁明月杯堪失懒病青山枕自如醉后萧条还四望浮云终古卷能舒

其四

征君姓字动青霄彩笔寒回气象饶出后东山仍逺志见时沧海失阳鱎风尘偶贷嵇康懒春雪还堪宋玉骄寮佐祗今多后进谁将傲吏忆先朝

赠郭开府帅南粤

虎符金印出长安主圣连登上将坛百粤旗开鱼鸟色三吴剑夺女牛寒帆樯带日雄争舞组练衔云静不讙君去浣花花自发谁堪小队驻江干

送别吴枢季使君迁府倅一首

济上风尘盖始倾即看雄剑气峥嵘异时陈纪犹难弟今日吴均不愧名政就棠阴移大府才髙璧月掩连城干旄陋巷仍堪过惆怅浮云暮已横（君旧省伯子峻伯济上实定交焉）

吴使君邀饮沙头梅花下得扬字

使君露冕春行部忽对梅花喜欲狂积素乍为瑶岛色轻红不散寿阳妆停杯雪缓千林暝拂袂风沾十里香况是新篇饶藻逸法曹那敢擅维扬

寄朱鸿胪在明

长安车马逐芳菲可向天涯叹滞违名就不嫌方朔醉官贫肯学曼容归青山是处江南色白雪从他蓟北飞若问故人丘壑事于今战后颇能肥

答寄王百榖

似因留滞爱蓬蒿书到萧条感二毛田父只歌将进酒主家谁问郁轮袍斋中落日尘蒙偈泽畔浮云句反骚自是不才能世左敢容孤枕向人髙

戚大将军入帅禁旅枉驾草堂赋此赠别

初闻小队驻呉江忽漫花溪隠画艭细栁尚虚金锁甲前茅时缓碧油幢南中旧部思驰义塞上新城喜受降倘写云台须第一如论国士总无双

史徳充少府尝从姜都督夏州寻官于闽从戚大将军破岛冦有功当迁会失用事者指为王官不赴放浪江湖间谒余海上漫成此诗为赠

看君双颊话时红憔悴功名耻众同曾逐虎头歌出塞却依龙■〈名页〉试乗风朝端緑盭论兵左槖里朱提借士空总为王门裾懒曳季鹰新号醉江东

答用晦王孙

朱邸春风玉轸闲能将流水落人间毋论帝子开髙阁别与书生赋小山南极斗寒双剑在大江天阔片鸿还亦知七略君家有夜色青藜未可攀

寄余徳甫闻有盗警

自尔巾车返豫章萧然五栁似柴桑江秋月隠芙蓉佩山晩云归薜荔房身在青毡偷不惜酒酣黄犊坐何妨飞扬总为千年事邺下狂名已鴈行

送龙司理被征

初闻循吏赐黄金旋见征书入禁林别日秋霜飞斾满异时春雨讼庭深朝廷岂少批鳞事湖海能无谏猎心此去君名髙扣阁不妨子计老抽簪

寄济宁朱公

十年蓬累卧江东两见修鳞济上通天畔星为中执法人间水属大司空楼船昼集沙河雨璧马秋歌瓠子风转饷自来勲第一玺书何日未央宫

春事

即论春事未阑残病间尊罍好共寛东第花神时烂漫西园竹使日平安浮云不碍乌皮几细两偏宜紫箨冠自废祇縁孤癖在将无人拟素封看

对花忆舍弟

恒时泉石那孤赏此际园林懒独夸有信转凭鸿鴈翼开樽愁对棣棠花清朝出处依心事垂老篇章惜歳华上苑只今春草发可能无梦向天涯

上刘少司马朝宗二首

即看恩许鉴湖滨犹忆先朝宠命频緑野旧为开府地赤松今是避侯人囊中大药时时裹箧里阴符字字论解道蓬蒿三径合可容云色碍蒲轮

其二

中丞鞭浄欝蓝回将作云连嵽嵲开三疏暂归横海节百年谁似补天才僊芝玉术扶调鼎沆露浆霞引寿杯剩有丹衷悬魏阙将因起色上吴台

得大名报后上疏乞休

十年垂钓卷空纶主圣能容草莽臣蕙带不谙朱绂好衡门翻怯紫泥新传来似是天雄节到了酬它地肺身一掬松楸清泪满可容挥洒向京尘

其二

病惊除目到沧洲懒愧浮名入帝州一物转劳天地徳余生不傍古今愁征车罢后残黄犊退艗停时穏白鸥但语世情吾任老即妨身计总何求

张仲立茂才过访夜谈甚洽晨出候之则冲雨发舟矣贻诗见报率尔为答

看君年似弃繻生琢得新诗字字清遥夜星河回促席诘朝风雨失连城去来非是轻中散尔汝终应属正平但使案头行巻在不烦携手见交情

送汪中丞伯玉游太湖以病不能偕

自是中丞爱拍浮得归天许五湖游行空日月开双镜欲雨乾坤共一坏此去鸱夷堪独赏暂来羊仲不相求知君尽识人间字龙室真文可借雠

送滇人周广文校士关内

绛帐如云海国开公交车还复领羣材秦庭忽动连城色汉马多从西极来题罢金天霞作掌饮残清渭月为杯奚囊定有懐滇句知向昆明沼上回

于鳞子与以诗劝驾有答

仓皇家恤始辞官敢向东山拟谢安起色江湖才欲尽壮懐天地事仍难中原纵自容方轨沧海何当足钓竿神武至今冠尚在可烦霄汉故人弹

夏日归庄居即事

抱病城居暑不辞暂归风物总相宜家家饷耨盘游饭处处行歌鼔拍词水暖鱼虾俱气色日长鸡犬亦熈怡葛巾踈罢无劳裹逺近垂杨护酒旗

其二

聊将物色供吾庐懒性何妨但索居遥夜蛙池饶鼓吹乍晴蜗壁也诗书墙低过雨分猫笋市小腥风上鲚鱼若到长安逄褦襶为言田父定何如

赠梁将军代郭都督

玺书清夜下明光主圣鲸波已不扬却问中权诸部曲何如旧帅郭汾阳旌旗半掩三江日组练俄飞五月霜揖客幕中何用借自挥长檄定扶桑

题梅石巻赠蘓生

君今幽兴何所寄日坐盘石梅花傍一峰两峰洞庭古千树万树罗浮香平泉庄畔酒初醒却月观头人欲狂何似侬家新坞就不须遥羡白云乡

题松云巻赠王明府

君侯燕坐琴堂上琴底云生万壑松松爱芊眠时借色云怜罨霭不辞封三江地僻催栖凤二室天空起蛰龙服饵异时须待汝为霖今旦莫从容

子与追于鳞不及喜余后至有作遂成和章

与君谁共帝城游中路抟风有去留幸不兴阑王子棹何须身在李膺舟挥毫岛屿青从逼握麈星河綘欲流解道延津容易合可知真宰为他愁

吴兴俞生者雅士多长者游晩得疾甚困而贫独与其所幸美人居沈伯麐为图之予诗纪焉

消渴文园竟若何霅川秋色卧游过门前旧客随金尽镜里新愁上鬓多空观不妨天女侍小词犹要雪儿歌君看阿堵神明在遮莫雄心未耗磨

病中于鳞过访海上

髙枕呉山气忽青栁边初系越江舲因过海若无秋水不谓风尘有歳星强起精神催振动欲眠谈理破沈冥十年朋旧知多少论向人才指自停

常州道中逄王百榖

微名总愧尺书求况遇相如已倦游席帽初抛燕市日隠囊徐坐晋陵秋人中变色偏谈虎老去全身且应牛纵得量移君不羡好携双桨待沧洲

秋日诸君饯焦山作二首

浮玉峰头髙振衣放歌天籁入虚微波回片片青莲出日落山山彩凤飞一徃薜萝人自古重来冠盖事还非阇黎莫恡谈经席已向君王乞钓矶

其二

江头是处青山好为念焦君破浪来一字光能争日月千秋气与结楼台潮声吴楚中原尽海色东南太古开归棹去帆看莫指壮懐今夕付衔杯

过欧广文苜蓿斋与子与同赋

少年谁逐广文游苜蓿盘空且为留暂割半毡遗子敬还将一榻下南州抱来和璧知难夜弹罢嵇琴别是秋莫恠相逢夸邺客至今何处儗风流

即事戏呈子与

中朝露刺候辕门何似清斋卧给园海内诗名犹岳立淮南幕府若云屯折腰亦是书生事垂手应为国士恩白雪至今骄不得青云依旧傍他尊

过故胡都谏祁礼作

两朝华省见风棱万死孤臣气转增枕草半沾忧国泪饭蔬分供坐禅僧人才论后多中驷佛意明时失小乗不信宦情夷甫薄期君寒色对篝灯

渡小淮口大风和子与

千里清淮匹练同飞沙忽掩夕阳红云君鼓吹冥蒙外河伯旌旗杳霭中扶病自惊枚叔壮放歌谁夺楚王雄维梢坐对宜城酒回首人间万虑空

徐州别杨大应武试（杨都督子）

戏马台前酒一巵翩翩结束帝城宜纵横立取连城璧蹀■〈⻊爕〉飞搴上将旗三日定非吴下吕九重偏识越公儿他时过里银黄并莫忘推篷夜雨时

于鳞返济南追之不及作

看君匹练出吴阊忽尔双旌指济阳长河不散真人紫落日时怜我马黄欲取延津为海色还愁太岱压秋霜登龙回坂皆吾事踯躅孤城泪万行

观澜亭枯莲

月冷亭莲秋思深半池病碧半黄侵歌残白苎香犹在褪尽红衣态不禁愧尔渐非初服地怜予同抱后时心江南子夜偏饶景愁絶霜风何处寻

过新河呈大司空朱公

日出烟空匹练飞大荒中划万流依连山尽压支祁锁逼汉疑穿织女机九道征输寛气象六军容物迥光辉甘棠欲让金堤栁曾护司空却盖归

其二

两朝三锡玺书专自失流言格上天功似玄熊官百揆渠名龙首帝元年（功成于隆庆元年）飞艘雪拥吴都稻系笮波穿少府钱长孺于今称社稷当时巨野总茫然

寄耿中丞子承

秋风代马饮滦河长狄霜桩鲁将戈魏尚岂应飞捷误乐羊无奈谤书多匣中龙色思雷雨槛外鸿心问罻罗骏骨祇今身便是不教伏枥怨蹉跎

八月抵魏中恰计旧游之日满一纪矣为之兴叹

八月丙辰吾使魏戊辰兹夕月仍看穷愁雪暗侵双鬓懒病天催寄一官屈指旧游人渐减拊心归计路仍难淇园修竹刋垂尽儗向何方选钓竿

履大名任作

按章三辅狱能空始向东方引画熊一疏去为吴市卒十年还试右扶风沙头竹马抛宁在郢手风斤老更工稍待县官公事了步兵还儗醉江东

故少司马杨师邀游城南别业四首

回首虞卿解印年自将耕凿答尧天乌皮总是看山几白水俱成负郭田别墅围棋同谢傅后堂呼酒胜彭宣向来何限横经侣寂寞谁当问守玄

其二

羊肠厯徧始回车燕尾环流定卜庐横海尚传杨仆战徙陶仍用计然书池荷拆露珠从落垄稻排云锦尽舒二顷秫田应不少髙阳门客肯留余

其三

醉里轻舠点暮云悲歌伏枥不堪闻青山暗授流言指白日平将战色分鱼鸟看来曾是阵鹳鹅惊处莫言军江南匹练全堪展何必麒麟更写勲

其四

髙枕衡漳十四春尊前论旧各怜身何当綘帐传经客也是青门学圃人一醉乡心时自起五湖秋事未全贫少微中夜应难辨来日风尘碍角巾

望五台山初雪

夜尽千峰紫更玄雪山俄觉曙来先青狮坐改文殊地玉蝀桥横大梵天会见九边消战色已从三晋兆丰年停鞭诧有阳春在无奈王猷兴黯然

龙泉关

层峦不尽锁氤氲剑气时干北斗文浩荡天为三晋党清凉水自五台分关如赵璧常完月岭似并刀欲剪云总为山河能表里蓟门何限羽林军

寄王明辅宪长

吴洲草色在离杯尘海俄将万事催我出终为寻壑计君归还是济川才谈时鹏鷃输庄叟歌罢龙蛇惜介推倘道征书不解下何因马骨上金台

谒北岳庙

祠坛缥缈遏云孤肸蠁英灵飒有无象应星辰天北极气蟠龙虎帝神都羞从禅代论金检喜向侯邦乞寳符混辟将何酬圣主祁连不遣祭休屠

其二

鬰盘河朔古今雄柴望千秋礼数崇黑展灵旗开水徳白飞穹石见神功尊同四岳非真拜秩比三台是寓公（岳在浑源州此遥祭也）闻道率然元尔阵可无风雨浄遥空

娘子关有泉穿大壑下势雄甚味冽而甘冱冬不冰居人赖之

飞泉中泻九关开朔气偏催万壑雷喷玉髙从西极下擘崕雄自巨灵来地输神瀵为汤沐石拂钧天奏帝台若语会心翻自笑羽书初过黑龙堆

将入黄榆度水门峡最逶迤险絶处也

峰排瀑挂峡垂倾日薄烟霏径自生破险旌旗俄灭没出幽天地顿峥嵘源桃欲问秦人隠细栁先屯汉将营慷慨不堪频指点帝京南去是长城

榆岭傍峭壁际天中有悬泉如柱玉下汇巨涧

飞泉坼汉写崔嵬倦马惊逢首重回絶壁倒看银绠坠髙空横散玉绳来关竒汗雪长凌夏峡急崩云自起雷一酌吾宁逃颍客即看汝岂住山才

登黄榆最髙处

太行无际碧天愁榆塞褰帷万古收紫气东盘沧海出黄河西抱汉关流櫜鞬忽动双鸿暝刁斗频敲万马秋薄伐到今仍列戍教人无赖说并州

其二

托御当年惜未同叱车今旦指秋空千峰竞吐嵳峩日万木长交惨淡风滴愽髙疑唐旧戍虒祁逺是晋新宫亦知雷雨非全妬不遣人间句并雄（十二年余使顺徳于鳞约游此为大雨所阻）

少司徒清丰吕公枉驾见访即席有作

十年天地竟何如回首沧桑感慨余之郡未悬徐穉榻应门先报吕安车休论白眼狂时事且出青山着后书郡酒便如漳水浊可能相见不踌躇

赠少司徒清丰吕公

当年青琐独批鳞主圣能寛万死身见厯风波垂百折到来霄汉是孤臣淇园午色摊书巻漳水秋声起钓纶自是非熊堪入梦郡楼长盼属车尘

初冬日于邯郸丛台饯朱太仆

天寒大陆吐丛台倚酒雄风亦快哉红日逈从漳水堕白云纷阻太行回空城竟暮无鸣瑟侠客千秋付举杯此去君王须问骏莫言曾见剧辛来

登马岭关口

回崖宛转异晴昬片白浮空列戍尊一线地排为北戒双轮天捧作中原苹端噫气千崖拆木杪蒸云万古屯我欲著书从此逝毋烦令尹候关门

许殿卿左史有悼内之戚请告归里赋此寄赠

休沐周原可惮劳悼亡潘鬓转萧骚烟霞不逐长裾老霜月还依拥传髙暂去临卭无卓女将归梁苑有枚皋（乘小妇子也）君看醴酒縁谁设莫向春风恋浊醪

履魏三日受筴易州行府承诸公为会髙台有作

秋声忽傍羽书寒易水萧条鴈影残今日和戎无魏綘当时结侠有燕丹府僚髙宴从军乐客子悲歌行路难莫向旧台称买骏倦游无计可辞官

登黄寺堡太平楼作

秋风列戍满邢州敢为筹边独上楼千骑月回清啸响一尊天豁大荒愁移屯渐老韩长孺作客谁怜马少游出处圣朝应易得即论非土竟谁留

真定谒大士像十二年矣薄暮复过此留题

中天飞刹逼星辰曾覩莲花法像真千刼不贪调御位十年仍现宰官身恒河暝借金箆指大卤云争寳髻新彼岸祇应容尔度可能无意问津人

真定陈使君邀饮大悲阁

恒阳霜后洗嵳峩寳界横开窣堵波万里悲风吹大陆千山落木下滹沱尊前暝色灵鹙破坐里边声法鴈过不是摩尼能夜炯自来和璧赵王多

寄谢茂秦

罢醴谁堪邺下居世情秋共鬓毛疎家移潞子云边国门少梁王雪后车歌罢此生唯短铗赋成何地不长裾漳流转自并门上可恠天南断鲤鱼

调方景武方长仅三尺而为戚大将军幕客

寛裾乍曳蓟门尘曾覩新篇动七闽名似要离那恨小请同方朔莫言贫东门此去无长狄上帝由来有弄臣见说府公难喜怒可将书记属王珣

得谢茂秦寄新集时孔汝锡冯汝言二公为刋定

十载兰心托路岐凌云彩笔健谁知还寻玄晏先生序共表邯郸幼妇辞不尽交游天并老重来作者世应迟君看党锢中兴解可忘龙门御李时

长至夜起坐忆家

一枕乡山路未真篝灯起坐独伤神天心肯傍微阳转物色从争朔气新久客爱听初减漏唤班羞作未归人江南两地俱愁寂总向天涯话病身（时舍弟在金陵老母山妻在家）

东明送别郜侍御子元

浊酒邮亭感慨频知君此去有埋轮乾坤不尽开时色霜雪长含至后春贾傅总能忧圣主郑公元自爱良臣人间大有澄清地岂必沧波问逆鳞

雪后同杨少参张山人分韵

连城十二吐明光极目千村混渺茫微雨忽扶鳷鹊出峭风徐起玉虬狂歌成郢曲人为宋赋就相如苑是梁拟向瑶池看戴胜不教晴旭捧扶桑（右得光字）

其二

飞甍雪霁拥岧嶤睥睨光凝逈未消白凤羽从全魏落苍龙鬐挂浊漳遥（万里一白河流苍然）褰帷秀色峥嵘至信马寒声凿落骄却忆西山多气象千官拄笏紫宸朝

雪夜使院有感

雪色将风警独愁不眠中夜揽貂裘层关七萃歌黄竹故里文君咏白头宦路艰如秦岭骑客情轻似剡溪舟渔灯社酒真堪托何必征途始倦游

雪后十日始大晴喜作

十日雪阴今日晴北牕旭红吾眼明树头玉花故片片檐底珠雨时声声总愁千村露揺落暂喜二候还澄清放衙蜡屐何所念石湖湖头双桨横

寄郑山人若庸

平台宾从怅离羣歳晏鸿书喜乍闻太守可题通徳里故人谁是信陵君邺中玄醴寒于水稷下雄谈逞似云俱道少年输济胜青囊肘后若为分

寄吴明卿

十年调笑殿中郎■〈君邑〉阁空传下凤皇天到七闽犹未尽人过五岭向谁狂青云究至踈词客白雪于今满瘴乡总为明时应少住莫教寒色甚潇湘

中山遇罗参政国华自蓟镇被言调归

屈指层关百战余运筹开府几人如宁因大汉无长策自是中山有谤书千帐寒声争伏匿七陵佳气拥储胥篝灯欲竟防边事怕遣霜毛一夜疎

谢中丞翁公孺参

宪府寒开济上春百城公吏望清尘櫜鞬不动趋庭色杯酒还叨入幕宾末路雕虫惊眄睐当年塞马出酸卒投君明月寻堪掩何处能无按剑人

承于鳞为先公作传将勒石墓道聊抒鄙感

攀栢千年黯自悲九京心事向谁期新题季予延陵墓不数中郎许下碑震泽涛声寒雪涕天山冢色卷云旗江南倘有回鞍日更与重披絶妙辞

寄懐岑绍兴允穆

忆尔飞书请尚方一时风裁许谁当丹心昼捧丹山日白简春生白下霜总为马迁竒禹穴不教长孺薄淮阳兰亭禊月仍堪赏倘有新编可寄将

途遇徐宁波迁广臬率师平冦有赠

即教瓯越威南越故转宁波号伏波五马春将时雨去千帆秋破瘴烟过折冲樽俎谁堪儗治郡功名业已多此夜相逢便为别欲飜铙吹入离歌

寄杨伯章提学

曾向兰台挹御芬中原桃李又归君房心好映三台象河洛仍开万古文经术相家韦氏擅秀才门客汉庭闻应知大夏须梁栋二室长松有卧云

弇州四部稿卷三十九

●钦定四库全书

弇州四部稿巻四十

（明）王世贞 撰

○诗部

△七言律八十八首

己巳大名元日试笔

冯扶帝里未全遥物色王正喜更饶四海三新隆庆朔百年两见孝宗朝条风应候吹仍暖腊雪留祥炯不消一酌椒花还自慰颇闻迁地近渔樵

于鳞自浙藩迁长汴臬时予实为代有赠

十年清泌未蹉跎已见三台岁里过盛世词坛牛耳在中原宦迹凤毛多梁园再起千秋雪汴水遥増万里波薇省至今江左地代兴公意竟如何

正月十六日于鳞会于齐河挟一生为姑布术者

天涯得代非为逺元夕初过尚勒春小酌可成烧尾宴壮心俱付耗磨辰原无蔡泽轻肥想自喜桓伦厯落人不是夸君轻去就五湖生事未全贫（是日为耗磨日）

过滁州赠太仆簿许元复

邮亭徙倚对斜晖宦兴如君可不微小吏时时牵马过新书种种换鹅归苍山迹忆环滁古青史人堪拟岘非胜具自来饶许掾莫教春色负褰衣

渡江天界寺会舍弟作

北风归骑巻黄埃栁色江春一棹开厌俗聊依天界住参方端为世亲来昙花暖借荆花发鴈塔髙鶱鴈序回任使逺公饶酒戒可能相见废衔杯

渡江承吴中丞惟修出访有赠

二月江春霜色寒俄闻骢马出台端借来汉剑环同赐哭罢秦庭璧遂完一代风棱南史笔两朝天意惠文冠孝陵只在钟山里紫气千秋仗尔看

莺脰湖洗天亭月夜与公瑕子念王复舍弟饮别

湖光天色澹相和今夜离筵乐更多云作翠屏装寳镜风为金斗熨青罗尊前鹦鹉知衡在曲里含桃柰郑何一水峭帆归便得不须低首怨骊歌

其二

为尔狂歌思欲飞壶中天地到应稀玉山偏软乌程酒银露徐欺白苎衣月色总依双斾在风流俱逐片帆归西湖自好谁行乐始信浮荣有是非

钱塘遇江侍郎顺之南归有赠

江上逢君对莞然自矜挥手秣陵烟两朝倾捧心长赤八座归来鬓尚玄天意笔留常侍在主恩车借大夫悬故人潦倒仍趋府愁记含香并署年

履省任后之吴兴部戏作

纵然名姓堕尘寰身比阇黎可较闲锡杖乍飞天竺寺芒鞋还踏道场山三生公案聊须检十部除书了不关细雨斜风应便住故乡原在一帆间

自吴兴寄于鳞大梁

忆醉齐南白玉壶浮云天地为踟蹰髙名自汝中诸岳傲吏堪谁长五湖亭午夷门过结辔乍晴苕上有归舻他时大陆仪鸿羽回首中兴意未孤

由钱塘门度六桥堤

拂幰莺啼出谷频长堤天矫跨苍旻六桥天阔争虹影五马飙轻散曲尘碧水乍揺如转盼青山初沐竞舒颦莫轻杨栁无情思谁是风流白舍人

夜登吴山访紫阳庵即事

吴峰顶畔市烟霏裁脱红尘便翠微城外春山城里色树根流水树头飞逶迤踏月疑沾屩■〈穴上叫下〉窱藏云暗湿衣解道丁家留鹤蜕至今华表未闻归

同年马通政吴太常顾沈二臬及凌守要予与蔡宪使饮太虚楼

不须槎上访蓬莱咫尺云霄法象开挟日千峰凌睥睨浮天万顷浸楼台西泠棹影烟从破下界钟声晩自来十载故人尘外景醉翁宁为酒徘徊

岳王墓

落日松杉黯自垂英风萧飒动灵祠空传赤帝中兴诏自折黄龙大将旗三殿有人朝北极六陵无树对南枝莫将乌喙论勾践鸟尽弓藏也不悲

飞来峰

涛声不断舞苍虬忽尔巑岏万玉抽刼尽修罗移佛土愿深阿育涌南洲悬崖宛转疑龙藏叠岭鶱腾尽鹫头自有真如飞不去幻躯天地任沈浮

玉泉寺观鱼

寺古碑残不记年清池媚景且留连金鳞惯爱初斜日玉乳长涵太古天投饵聚时霞作片避人深处月初弦还将吾乐同鱼乐三复庄生濠上篇

北髙峰望大江暮归即事

扪萝直上鹫峰头缥缈平沙瞰碧流匹练中分吴越地双髙对表帝王州凭虚霁景骄相袭入暝湖光炯不收扶路啸歌那觉晩丽谯清响滴银虬

游南髙峰

从游指点南髙胜蹑屩攀萝兴不賖画里余杭人卖酒（可以望余杭城中）镜中湖曲棹穿花千岩半出分秋雨一径微明逗晩霞最是夜归幽絶处踈林灯火傍渔家

山行至虎跑泉庵次蘓长公石刻韵

百草沾风蚕月香双鸠唤雨麦秋凉过桥已觉世情少到寺始知僧日长拂藓石留行脚偈挂瓢泉是洗心方良公更有茶瓜在禅恱能容取次尝

游浄慈寺（寺数毁数起有五百罗汉堂双泉芙蓉洞）

拥刹芙蓉翠欲翔拂云双练吐寒香十千干闼婆天乐五百阿罗汉道场未必应真超刼火还因胜地属空王南园实傍珍珠墅指点烟踪并渺茫

与诸公携酒昭庆戒坛陈少参从僧讲律仪口嘲

白莲社前倒玉缻僧将戒律宰官听三车菩萨何妨圣五栁先生不爱醒家家湖水门前緑处处春山雨后青识得此中无染意波旬能唱梵王经

送比部吴枢季之金陵时舍弟在仪部

东山六月下何迟此去风流建业知行李夜投朱雀巷墨花秋染白云司棠阴故郡迎舟出槐色清人抱案移欲觅阳春春署在侬家圑扇是新词

赠潘中丞时良尝视北畿学按部南中

十年华省隔鸣珂惊见勲名霄汉多揽辔马羣空冀北按章霜色扫牂牁中丞饷道专持节天子宣房宠赐歌何似君家潘愽士萧条拙宦二毛过

邀中丞潘时良大参陆理之登岘山作

岘山云锁玉璘珣洼顶尊开兴自新名胜东南元此地文章潘陆更何人平湖涨起髙青雀刺史吟成老白苹鰕菜吴兴知不贵过从休惜郡厨贫

陆大参别余与潘中丞登飞英塔

招提只在白云封絶顶岧嶤望莫从忽有丹梯通箭栝还如玉井护芙蓉（塔中空如井有小白塔）菰城午色烟争袅苕水春流雨自重可道诸天无别思愁君明日度千峰

袁鲁望考功奏最不上与舍弟留饮白下赋此促之

三月朝天理传车不将留滞惜居诸清曹爱弟难为别上考知君已自书酒尽长干须策马花明幕府又牵裾何如且作移旬去鲈鲙莼丝到有余

黎惟敬内翰自南海访余吴兴登岘山分韵

为具青山莫厌贫天涯惊见赏心人还将温室中郎树来咏吴兴太守苹（君尝侍中）霅水逺拖双带玉何峰斜抹一钩银明朝尘世应夸取未必蓬莱事事真（得苹字）

其二

岘山亦是关情地屈指从君话旧长此夕梅花辞大庾十年秋鴈隔清湘应徐笔底多陈迹吴粤尊前暂一乡披藓为磨方石在祇凭诗句敌襄阳（得湘字）

赠别惟敬北上兼简梁舍人

渺渺吴江西逝波峭帆风紧奈君何遇来龙剑无长合裁就骊驹未忍歌鸡舌可沾供奉赐凤毛谁较舍人多中朝旧是夸聨璧晓对双星白玉珂

送长谷徐先生赴罗僊翁约炼药玉阳山房

青鸟衔书向薜萝下元今日上升多西行侍者还徐甲无上僊人是大罗玉柱故应句曲有瑶箱只待阿环过三天倘草诸公制谁应宏词第一科

其二

闻君拟炼大还丹与唱僊家行路难空里云车骄欲堕风前石髓健堪餐胡髯日射黄金鼎蜕骨天遗白玉棺何似羃■〈罒离〉藏宛若年年春色醉长安

岘山赠故孙宪副

十年归泛五湖舟蓬鬓翛然守一丘家似桃源非避难身如桑楚更奚求紫衫不解为何物青眼唯将向旧游好语吴兴诸掌故岘山今日重风流

寄陈太常廷祼

帝念先朝折槛郎征书贺色动明光还将白简酬青琐不厌清斋守太常天峻容台多日月夜严宣室傍星霜未须论到波臣事推案看山也自强

御史大夫南充王公俯为先君子作传悲感之极情见乎辞

中丞自握如椽笔絶胜班生在石渠词组褒能光日月千秋事敢借吹嘘从看京兆阡头草长护延陵墓里书纵有鲛人一掬泪不堪持报愧恩虚

寄赠杨锦衣今太宰公子时上以秋日大阅杨当扈从

左櫜明月绣蝥弧右箙连星银仆姑别赐戟门丞相里新从缇骑执金吾山西将帅古来有越公儿郎天下无夺得头标还草檄君王宴镐赐醍醐

同年彭子殷贻诗见寄君令新淦三月而调郎白下一歳而免

屈指行藏转自嗟让君今日弄烟霞千秋建业归时草三月河阳梦里花揽镜清霜争岁色题诗白雪失天涯江州卤簿由来简倘许相携过酒家

栁洲亭即事作

紫微分馆曲城阿碧甃朱栏奈胜何一一芙蓉争插汉双双舴艋戏回波烟将暝色归萝薜风引歌声出芰荷今日吴兴使君道栁洲佳较白苹多

送范状元伯祯召入尚寳时君乡大水予方有疏请恤

先朝开殿策贤良第一鹓班侍玉皇僊籍谪来唯太白歳星收去是东方西清共识含香吏中禁仍呼尚玺郎最是天颜朝暮接可能垂省度支章

大宗伯董丈用均初度

屈指先朝供奉班栢梁髙倡更谁攀宁因八座方称贵总为千秋暂许闲吏部文章天北斗吴兴名胜地东山当时乞取仙桃在炼得瑶池醉里颜

宗伯董丈枉饮岘山泛碧浪湖时范太史伯祯陈都谏体干在坐太史将赴召北上宗伯遂成一章予嗣得其二一用公原韵一用近赠公韵

诸贤名价重南州岘首吴兴亦胜游痛饮争呼明月至狂歌欲断彩云流那知碧浪重湖夜别作金台万里秋我是安期饶落穆过江今日始言愁

其二

承明促入旧仙班此日膺舟尚许攀返照只看归鸟乐临风仍羡去鸿闲夕郎髙议传青琐学士清盟向碧山独有周南留滞客懒将秋水照頺颜

朱山人见过碧澜欢饮却去赋此赠之

醉石先生不爱醒一瓢初过碧澜亭那无令尹占真气忽漫呉兴下酒星须似苹洲怜我白眼如苕水为君青何当夜半扬舲去与报床头双玉缾

览何使君振卿所编游名山记有寄

笔底青山杖底知书成不数子长竒双峰太华真如掌万里岷峨半入眉婚嫁向平何日事卧游宗炳暮年期玉京人鸟须弥顶更有新编拟付谁

胡通参汝临枉驾霅中夜坐有感君在狱十年而始出尝同难者

握手青灯夜色孤欲谈千绪见来无那将薄禄羞牛后且为余生记虎须出狱剑文寒自好酬恩珠泪暮垂枯人间似有风尘意究至鸱夷识五湖

候台使自余杭安溪登陆抵县郭即事

老去逢迎损壮懐祇凭游目未全乖黄绵覆垄家家乐碧玉围城面面佳地僻官曹寛礼数溪清渔网鬬生涯方平自诧余杭酒那有青帘插栁街

寄汪中丞伯玉时以録闽功赐金币特诏推用

一书天散五湖踪回首黄山意万重我出未应终诮凤君归争已识屠龙弓藏战伐身犹在鼎立文章代偶逢俱道云中须魏尚冯郎占对帝从容

其二

至竟征书及谢安风尘差不愧微官千金为骏聊先骨六月抟鹏暂养翰闻道解衣明主在须留负弩细君看烟岚瘴海还生色铜柱当年墨未干

送四明周广文之襄藩纪善

冠盖钱塘雅自雄青衫憔悴出江东曾陪谢监观沧海更向襄王对大风荐草功名微禄外曳裾心事倦游中恠来枚叔躭梁苑应为人间眼未工

九日省中诸公邀游两髙遇雨不遂小酌灵隠

秋山铙吹拥登台龙藏含云郁未开天际两髙风雨色客中重九弟兄杯茱萸插罢偏成感竹叶飞时不待催昬黑上方那可到诸君虚有大夫才

同年吴太常马通政顾宪副沈宪佥邀杨大参共泛西湖分韵得迟字

轻筵单舫事相宜促膝论心好自知湖水雅如交意淡岭云徐共宦情迟尊中醴色呼颜转坐里谈锋逼景移努力浮沉俱自爱与君能复少年时

题马大夫九里松隠居

偃盖垂髯一万株郁葱佳气冠江湖长依汉地三天竺（三天竺寺路也）不数秦时五大夫永夜涛声遥自合髙秋岭色未全孤无劳白眼轻人世雨后芝苓好更锄

其二

云物苍然滃不开中原真欲压徂徕龙鳞日耸天朝干乌尾霜讹御史台半岭只闻鸾凤啸百年谁辨栋梁材饶他新息封侯好杨栁萧条曲易哀

大司马张公惟静着皇明文苑成复为先公作诔敬赋以谢

不烦分洛见经纶泉石清时业自新四海文章归藻鉴九朝人物借陶钧歌中春雪元无敌字里风霜若有神痛杀宣城遗烈在中兴一颂有名臣

大宗伯董丈用均用前押韵三章见贻惜别陈懐征之梦寐至云遥想六桥冠盖集知无一日酒杯闲又云水国共怜门似水山神应望屐登山其托羡湖山寄好风雅真无匹矣复以三章追挽先君子奏之松栢之间霜颷骤零真足肠断不揣輙复和谢依来数其乱篇专志哀感知鉴泣乌之私不以续貂为诮也

先朝词客胜扬班地近烟霞许暂攀髙卧不招衰凤叹中兴翻覩伏龙闲遥飞郢里歌中雪怳踏苕溪雨后山却恨南浔夜深路祇令如镜映离颜

其二

薇省虚尘列戟班金茎露表逈难攀身从手板聊称贱意托爰书可废闲不分归人私日月唯堪到处有湖山新诗看洒齐纨满歌到凉颷一解颜

其三

词客兰台旧姓班些成松栢恸堪攀非熊自枉车中载汗马那容牖下闲人向九京回白日天留三管施青山痛来南北风尘思不入麒麐将相颜

西亭王孙许殿卿左相逺寄牡丹芍药赋此志谢

牙牌占彩贴红纱袅袅双茎欲努芽玉案遥将溱洧水金盘絶胜魏姚家分从汉掌俱沾露种出梁园不让霞为报江南佳丽甚王孙春色到天涯

题月溪巻赠时生

月色溪容雅更宜石门罗屋好栖迟溪称愚叟元非辱月与幽人故有期入暝衔流澄似练当秋濯魄澹如珪君知天地元无系卷里烟波手自随

送董原汉之南光禄卿

玺书仍下泖湖浔緑鬓卿曹岂滞滛四海旧传三杰疏一官今见九朝心冰霜省署真无改雨露园陵意转深欲问长安望中色凤皇台上有晴阴

迁晋臬栁洲亭别省中诸老

五马踟蹰立翠微与君何计不分违江南佳丽如杭少海内交游入晋稀坐惜残更仍进酒歌当别调易沾衣湖山处处留人色祇是浮云出未归

移晋臬将发寄别黄使君执甫及诸僚友

乍闻移晋事还真虚说旬宣长吏民抗疏未能寛白屋除书终自忝朱轮腰间罄折官无改眼底流亡泪转新努力羣贤须好在古来长孺是何人

用晦宗侯余徳甫宪副寄诗贶问兼致先公挽些赋此奉酬

章江江北彩云流总有连城客未酬五马长抛持节使双貂不爱侍祠侯招魂有些还呼只敌手称曹好配刘絮酒莫惊千里近由来故事在南州

其二

歳晏凄其意自怜懐人鴈素剧连翩名从邺下风流得法向梁园雪后传斗夜忽飞双剑至星江元待一犀燃君看不朽千秋在莫问区区失马年

湖上草堂为徳甫赋

负郭堂成万象开使君真有五湖才西山雨并踈帘挂彭蠡烟从返棹来过客偶裁渔父对当歌不避海鸥猜何年一系青丝笮与泻流霞三百杯

灌息轩为用晦赋

西园公子安足竒汉阴丈人真我师忘机顿觉天地阔息意不受风云疑汲罢蛟龙归晓瓮灌余鳞甲长春畦朱门信是弦堪絶为尔仍翻流水辞

庚午元日试笔

今旦江城景物饶珂声亦似帝乡骄尊前蕚媚连枝棣颂里花传故国椒五夜星辰回紫极一官南北系清朝祇怜霜色时留鬓见拂春风也未消

庚午元日日有食之

甲寅元日雨不食庚午正元食稍微称贺先朝无抗表省躬今圣有垂衣金轮万象光旋复玉佩千官护却归拱极葵心应稍慰当尊栢酒莫教违

子与久宦楚中贻书见讯而余有晋臬之除赋此奉答

东西歳晏走除书转觉徐郎姓字踈薄劣偶先燕市骏羁栖宁为武昌鱼台中白简霜容老湖上青衫草色如莫向并门频问讯病夫无意太行车

奉题龙沙草堂

髙帝歌风帐宴除至今龙护子侯居星空紫剑时双犯雨暮朱帘宛自舒地僻长沙旋舞袖国贫鸿寳出藏书灵光莫问王文考八斗君才故有余

张山人游吴留一月以诗画为贽赋此赠之

南中平子雅三絶来向吴江歌四愁自谓暂因双凤住不然归作五羊游玉壶小醉阊门月银管长骄艺苑秋莫问区区借名姓此生端拟不惊鸥

写西湖碧浪诸诗付瞻美因题其后

吴兴使君清且尊时复钱塘领画幡月夜小维浮玉岛花朝已踏涌金门官移西北天双戒家傍东南水一村不论长卿游果倦可能无疏乞田园

春日感兴

称病江城絶可怜入春风雨妬朝天挥弦杳杳过黄鹄步屧萋萋逢杜鹃万巻世仍看长物一归吾自制残年东邻社瓮芳醅满且向花前索醉眠

故河间守史公颜其庵曰蠧祝京兆为题巻文待诏赋之会其卷失去而公之嗣鸿胪尊丈命予追书以补予素拙于笔且吴下能为文祝家书甚众史丈必以见属者岂谓不佞亦有杜征南之癖耶故不辞而题于后

人间长物是雕虫尔为三余故不同踪迹汗青科斗后生涯垂白豕鱼中緑窻明月应犹在芸简芳烟旧已空曾蚀神仙三遍字可随苍蝶梦春风

吴君家黄山中即其地别号凤源于是尤子求写图赠之而予系以诗（尤号凤丘余凤洲也）

黄山七十二峰色中有一峰成凤皇皛皛飞泉出丹穴雝雝中石谐清商苍梧翠竹结终好五彩九苞谁为藏长离写图鹓雏咏好逐虞帝栖阿房

乞休杜门日侍老母汤药朝来眉颦稍舒知有牡丹已零落矣为之一慨

春风唤愁愁日亲痴坐兀兀动经旬上书解绶不得报引疾杜门何所陈旧爱酒杯时避手新知药裹实萦身朝来问寝北堂美初见牡丹来媚人

其二

中庭残花欲堕枝瞥见还疑初发时自开自落不成态乍雨乍晴将殢谁辞病敢言书作癖问医端诵药为师潘舆故里真无恙王驭天涯返恨迟

送百榖应试北上尝入校秘书当得官不就时予方上乞休疏

江东才俊数诸王念汝新文复擅场夺解欲倾京兆尹锁厅曾试校书郎飞来五色为鹓鷟卖得千金是骕骦倘问右军重誓墓为言疎懒合沧浪

王司成元驭转北露章请告时予乞归之疏已上矣赋此奉问

初闻（阙）诏去帝师元爱赤松游两都新赋（阙）生自请留争似使君公望浅皁幡容易出并州

寿户侯蒋子宜时以才分阃

不为东陵恋故封自将符绂授元龙堂前鹊起初成印席右鸠来欲上笻舞对雪儿矜矍铄饵成云母转从容清商一部依身老好施吴山七十峰

题夏太常墨竹

先朝供奉去修文写竹髙名祗尚闻笔笔枝头袅鸾凤家家障子锁烟云乾坤只合留清气丘壑端应貌此君解道夹池饶胜色不知原自兎园分

焦山五鼓起候新月

焦山月出垂五更呼樽起酌逸兴生一星两星傲曙色千树万树争涛声偶从缺云见铁瓮几欲腾空凌玉京人间好景不易再况乃别思催纵横

金山阁坐候京口酒至

阁坐翛然景色殊沧波逺近縠文铺晴鼋戏水緑于染健鹘粘天青欲无极望千峰争日出中悬一柱擘云孤倚阑兴剧盻京口忽有扁舟来百壶

触暑渡淮寄舍弟

渡江已见乡心发及渡淮河重惘然回首风云恒自变出门天地总堪怜疲驹顾影时时立畏日骄人故故悬欲觅旧欢那可得北牕还许对床眠

至归徳过故人李宪副子中小饮

握手踟蹰坐未安旋看河斗畏将阑主人第进鸬鹚杓稚子争先苜蓿盘天入中原真自好路逢知已不辞难休追济上衣裳会耆旧于今半已残

赠李宪副子中

见君容貌知君胜十二年来不识愁醉里花奴娇似玉伏中莲勺冷于秋五湖今日谁争长千骑东方并上头最是经纶误人事羊肠诘曲有双辀

晨过归徳城西二十里溪莲盛开喜而有赋

宋州西陂剧可怜陂中十万妆相鲜红袖欲飜争自媚素珠时迸不成圆微风堕月方沾恨初日含霞忽倍妍却似长门零落后乍承汤沐扈甘泉

入太行遇风雨回望中原即景有述

百盘天益孟门雄赵魏山川指掌中一柱雨缭穿落日千岩云脚断回风黄龙倒挟河流上白马俄惊练影空自是壮游尊驭在不将愁向阮车穷

弇州四部稿巻四十

　　

●钦定四库全书

弇州四部稿巻四十一

（明）王世贞 撰

○诗部

△七言律九十二首

奉寄致政太宰杨公六首

三提鹊印扫烽尘再入鹓班领荐绅昭代风云扶正气累朝生养岀名臣焚鱼暂托归田赋跃马犹强报主身为问古来贤将相几人端不愧麒麟

其二

十年天地破君忧一疏闲身许自由緑野再为丞相宅赤松仍伴帝师游门前桃李阴初合庭际芝兰晓竞抽倘读里人王绩记与公移作醉乡侯

其三

赤羽燕然未解围统均时复借枢机方欣太白催明月忽覩中台改少微天意欲留残寇在主恩偏放老臣归那堪屈指弥留日槐棘森沈黄髪稀

其四

蒲东雄■〈君邑〉接云霄人贾森申荷帝招万里浊河回砥柱千峰秀色拥中条眠龙欲穏雷时发隠豹求深雾已消来日玺书三殿下可能髙枕负先朝

其五

八座青门怅别余至今朝论共吹嘘西羌尚进平章马东郡先悬御史车那有清商一部乐祇余黄石数编书人间万事无萦虑小为苍生未破除

其六

鼎新初代辟书频曾及句吴草莽臣启事山公能念我扫门曹相断无人懐中明月寒堪摘匣里秋霜晩更新总为感恩知已在不教容易脱沈沦

晋阳贡院试士作呈侍御饶公三首

万古人文禹甸开千山楩杞建章材腾空雨挟龙门上蹑景风从马邑来彩笔祇应推晋问黄金端不让燕台共称公子贤多客卓荦谁当五士才

其二

戟门秋敞集名流决筴争先第一筹地有飞黄空冀北天将东壁应并州千门绮月机初就百篚丸霜茧暗抽十五乡书俱造士可无车马锡诸侯

其三

棘堂清峻逼云霞万户蜂归静不哗昼永角声催具草夜阑灯灺诧生花河东岂必无三凤绵上宁容有一蛇闻道楚贤今识玉连城须向国工夸

得李伯承尚寳书却寄

读罢鸿书重慨慷与君分手十年强空传学士焚银句谁念先朝尚玺郎老去沾沾縁白雪穷来咄咄几秋霜莫言同调多时贵尚有盐车困太行

偶成

燕京除目时时下那有单符入晋城白首祇应安薄禄清朝真不采虚名人间欲去齐三士门下须收鲁两生借问吴阊诗酒席十年鸡口许谁争

同诸君登南城楼

髙城飞阁俯孱颜陡絶丹梯手自攀四塞西开秦道路百盘中吐晋河山云边两观扶鸱尾天末千峰出鴈关能赋望乡俱莫问清尊好趁羽书闲

马子进谢元重二广文校山西士毕一归广平一归河南谒余诗赠

骖驔双骑出汾阳桃李新阴夹道傍剖罢连城还入赵收将照乘总归梁緑苔句好推希逸綘帐名尊属李长所愿王春礼成后诸生同日尽为郎

九日登镇楼小宴

晋阳风色更重阳阁俯千岩万木苍白鴈不传南国信黄花偏作后时香衰颠倚帽难从落独客传茰转自伤莫使牛山笑人在一尊聊学少年狂

秋夕同罗大参李宪副会王明辅方伯园亭（二君吴楚人也）

红亭緑砌吐清幽四壁图书手自雠人向并汾夸地主事从吴楚出风流芳尊不避飞霜色小语能寛入暝愁除却太行排牖到岂知蓬迹在他州

其二

西北风尘眼暂空东南名胜迹还同杯行三雅知从伯剑出双龙久让雄（时余携呉剑明辅出人杯行酒）徃事半残红烛后寸心全向白头中谯钟又动难分手人世于今似转蓬

闻南中流言有感

入春忧病未堪除弹指浮荣业已虚时到覆蕉能得鹿事违縁木可求鱼鲛珠掬就机头泪贝锦裁将箧里书总为世途成湿束江湖天逺纵吾如

其二

自来穷达信乾坤混沌今劳儵忽论荷弱不堪持作柱兰芬那晓避当门毋言白简何人指只是青山圣主恩检遍科条无死窜可烦词客为招魂

其三

五湖耕钓足生涯推毂翻令与覆车角为乞归曾誓马足縁轻出不成蛇三年祇是留皮骨六尺从新费齿牙任道吴兴荆棘在也应春雨万人家

其四

马首残星涕泪悬太行行尽见平阡那知诘曲羊肠路只在逶迤豹尾边水镜几曾当白日冰壶元自写青天虚劳建业诸贤意未少城南二顷田

寄应天华大教授

秣陵官况似君稀行散时时信马归门下书生新綘帐江南甲第旧乌衣三山秀色看应饱六代浮荣胜即肥遮莫吴都赋初就可凭双鲤到渔矶

答刘子威佥宪

抢榆天汉并逍遥岂有狂夫爱折腰老去蛾眉虚见妬病来鸡骨不辞销孤松句忝刘桢赠小草惭从谢傅招为报此生能自决时清处处好渔樵

其二

毋言腐鼠吓鹓雏老马时时倦道途薄宦何曾甘薏苡新诗真自得明珠一归吾气差犹王三折浮名旧已无最羡冥鸿先矫翼与君轮日长江湖

谢晋王存问

忆初赐谒铜鞮宫玉壶长倾琥珀红已夸相如赋梁雪复遣季札论唐风寸丹永隔天汉外尺素忽飞江海东总饶缟纻敢言赠欲报琼瑶无与同

洪武中发三千僧戍边尹山隆法师请焚身以寛其罪仍留瓣香施法雨济旱人主嘉之为诗以纪其事且悉赐三千僧牒后百八十年初地婆罗门王世贞得其遗像塔铭读之敬题于后

药王深愿且行因救得三千果位人精进肯图超大刼慈悲还拟化波旬烟霄不染清凉界火宅长抛梦幻身欲识妙圆何处所中天万古现金轮

答寄子与使君及于鳞事

长沙南去转悠悠帝念词臣赋逺游青鸟书来天尽处碧鸡人在汉梁州未期雷雨芙蓉合稍许云霞薜荔收祇是骑鲸今李白中原万古失风流

吴兴慎侍御子正见访

须髯如戟气如新不谓菰芦有此人稷下书名齐慎到郊居赋草示王筠兰心不隔逢璚树棠色无多愧白苹莫以浮家易来徃掩关吾计欲终身

太仆顾丈伯刚乞归用张召和给事韵索和

那因九折始回车勇退功名世不如官似骑曹看引马心同学士爱焚鱼新篇渐出归田赋旧草犹存谏猎书何谓四愁张给事也从携手赠琼琚

子念事解后以酒慰劳得二章

与君相见暂开颜近事惊心梦不闲俗薄转增贫惫后数竒偏老是非间苍蝇到处难为璧黄雀飞时可论环尘世偶然那足恠男儿脚底五名山

其二

犹自逢人气未平看君白眼太憨生肝胆向来曾借客文章况尔不藏名赎将越石能争礼揖罢曹丘便有情莫以避雠移姓字燕中倒屣为谁迎

奉送凌汝成中丞抚郧阳因柬汪中丞伯玉

才闻抗疏乞林丘又见除书出帝州北极烟云时自变东山花月未堪留地分秦楚连中夏城带郧襄控上游羊杜只今髙宴会千秋岘首失风流

梁廷尉彦国恤刑吴中

泣车恩自帝心裁祝网人夸主圣开白日御楼双凤诏青春使者五羊才三年旱色飞章转六代风流揽辔回不为王生堪结袜异时丹笔在燕台

答李大参师孟时分省吴兴

新秋木叶报蓬庐几见亨途问索居若下一条衣带水使君三日鲤鱼书浮云自失论交后落月长疑入梦余莫向旧游寻宦迹鬓毛今共白苹踈

送常熟张令被征

知尔鸣琴报政成琴川一带尽春声青门忽饯神明宰紫禁聊为献纳行束髪已论当世事批鳞宁爱异时名争看百里郎官重天上张星转不轻

即事寄戚将军

歳庚在午旄头灭太社摐金帝受俘珍重运筹三相国坐谈生致五单于分茅不杀诸侯礼互市全胜列郡租北阙请缨神自王穷山卫虎识愁无

其二

聨翩宫锦蔽韦鞴天马峰駞贡不休导引频劳典属国论封先数大长秋中朝断绌王恢议漠北能无结赞谋三辅渔阳知最切莫容烽火动神州

赠沈襄

屈指冰霜塞外年那能对尔不澘然披心血并髙天碧抉眼睛从白日悬求后即今推李爕报雠争自识公先斗间龙气参差改无复飘沦古狱边

秋热

六月不热八月热白帝子为赤帝欺行天骄日自阳燧曳地妖云仍火旗蚊蝇向衰且一快鸿鴈欲宾中更疑长安炙手者冠盖野夫袒跣将何之

李驹以父集见授悲感有述

莽苍中原气不开萧条海色隠蓬莱居然一雨将龙化无数遗珠并月来地下修文班管业君家接武佩刀才江南总有阳春和白雪何人许更裁

余将梓于鳞集适殿卿左史贻书见慰因及此君身后怆尔作答兼呈殷相公

秋杪鸿书悲自论死生今旦见情真君看落落游梁者我识沾沾御李人稷下遗言宁友重济南名士得儿贫相看自有山公在莫遣刘标着论新

莫云卿过我园亭值醉为虐醒而有赠

从他事事爱清真此日凭陵值醉身却道中郎无报舞那能仲孺不侵人杯前白眼纵横出坐里青山磊块新翻忆少年多侠兴吴钩傲杀五陵尘

瞻美弟移居是吾宗始构乔木森然赋此美之

环堵萧然五亩宫王家玉树徙从东门前旧榜仍通徳花底邻居是故丰所至子猷须种竹那能仲蔚不诛蓬朝霞未取寒枫映自有双珠紫气中

崇明孙少府迁为王官两台力挽署篆飘然而西和归去来辞以见志书此贤之

大海东南保障哉赞公何自托邹枚王门未曳长裾去父老初从卧辙回乔木地寛轻禄食柴桑家近好归来饶它设醴仍虚左自有黄花佐酒杯

寄东明石拱辰给事

灌园身傍太河阴山色龙光自古今（地有龙光山）万死独明臣节在一归终藉主恩深屯云不解苍生望捧日犹悬白简心在昔同仇饶草莽即论时态有浮沈

答徳甫用晦追和感事之作

一身赠蹬避墙东回首交游感慨中泣罢人龙才欲尽瘦来天马步难工椷书忽动西江色只字犹希大国风但使斗间双气王不将雷雨辩雌雄

其二

纵令朝籍许从容只合青山学老农帝谓槖中无薏苡谁从匣里识芙蓉门人着辨称非马邑子矜名笑似龙若论此生宁不幸与君旗鼓数相逢

送王司训罢官归天台

丹枫吹叶点离杯箫鼓千江夕照催但惜广文投杼去不知神武挂冠回门生篮舆迟能穏客舍青毡寒自开若指夫君到时路赤城霞起接天台

题沈嘉则露台

汝赋郊居怅莫从台孤自耸白云重雄风起处秋偏色大海澄来夜不烽镜里湖分双日月尊前山削五芙蓉遥知未浅蓬池兴长啸何如阮嗣宗（地有日月双湖四明山五峰皆如芙蓉）

为张四太学题画寄少司成范公

故人自许同张范手写新图托赠君蕙帐可仍天目色綘帷还似石头云矶边罢钓丝纶在掌上挥毫雨露分倘问吴兴王大令郡斋亲识练为裙

昆山王大尹汝平入拜客部员外郎

琴声不断宓生堂再见除书出未央圣主久寛宗正法词人多拜客曹郎江波尽迭尊前泪山月将充槖里装若语赐金增秩事中兴循吏有辉光

送陈中丞以中被论回闽候勘

九郡提封尽晏如五云长拥五熊车涛声昼偃销兵后霜色秋髙揽辔初海外正传司马喻箧中先报乐羊书知公暂假天池息水击抟扶自有余

送艾教授迁王官归楚艾尝为邑令

量移何事转堪怜懒向王门乞俸钱仙令至今称美锦广文元只抱寒毡别筵枫断吴江色归客鸿开楚岫烟若过长沙应大笑不将憔悴送青年

途遇治河潘中丞时良南归有赠

两持符节讨河源三督军需进国门试听于■〈髟上思下〉翻是颂王故国戚（公长髯）得归销骨转成恩赐环他日心犹在投璧千秋事可论若问河渠书就未故人今有马迁存

其二

聊从握手叹初衣自昔功成有是非潘鬓总深忧后白商颜终觉胜时肥春风急足开茶界秋水查头拥钓矶记得五湖争长事与公相对欲忘机

送张将军督饷北上

翩然威凤五花文纵逐鸡栖也不羣飞饷再从萧相国雅歌重见祭将军仓分杨子冈头雪帆压秦淮渡口云任是平阳七十战论功那便得如君

李户部洁夫移疾归赵贻诗问我林居和韵奉答

旅退孤踪能念我中兴一疏独看君大都名在犹堪累至竟身轻自不羣马去丛台花底月帆收茂苑栁边云传经但不输中垒誓墓何妨嗣右军

同章生辈游虞山桃源涧作

春芜渺渺徧平原忽起苍虬踞石门叠涧乱流金屑水飞花不让武陵源白云孤自坡中出黄鸟双从树杪翻济胜况饶风景异与君那可不呼尊

秦方伯子成邀饮恵山园

日气初髙雾色降青山羃厯映舩牕故人且系青丝笮邀我同倾白玉缸分得甘泉名第二教成新伎字无双归来鼔吹应须缓莫使花间吠小厖

喜肖甫中丞开府吴中

熈朝词客见鶱腾晋国扶风尔代兴一节尽监诸校尉两年超拜大中丞清霜吐豸来开府紫气成龙拱孝陵见说平呉应入相只今雄剑已堪凭

其二

当时七子大名齐谁似金瓯出御题揺笔江南开雨露挥鞭海外巻虹霓张公政就真堪乐蜀国弦调自不凄倘许元戎过小队新荘亦号浣花溪

送皇甫子循游黄山白岳诸胜地得一律

白岳黄山千万峰峰峰云气欲如龙平将逺势凌天目雅有髙名配岱宗风光旧属嚢中草歳月新收脚底笻应作青莲李居士九华拈出九芙蓉

送袁鲁望督学山东

十上公交车鬓更玄银章邸吏忽惊悬繇来稷下田何易多自江东馯臂传岱顶扶桑先出日齐宫碣石有谈天朱幡綘帐争前后好是人生得意年

送崇明张司训迁琼之乐会令

吴海官移岭海频普天何处不王春纵令飞舄难为路自是乘槎好问津制锦技堪夸岛服还珠恩许到鲛人他年倘布中和乐与寄诸生次第陈

赠故秦比部少说尝为御史

两都台省并称雄名姓先朝抗疏中和璧苍蝇元不染鲍家骢马渐难工浮云自失三舂色大泽长回九辨风若语莼鲈秋后味步兵元合醉江东

寄送吴髙州明卿转贵省学宪

今皇禹贡古山川似托图经亥步传露冕再穷诸粤地谈经仍向百蛮天无论张楚名空大即使居夷道亦全寄语雍容台省客几人曾共伏蒲年

肖甫中丞许为小祗园之会后以江警暂停贻诗再订敬成一章促之

见说前茅向海濆真人紫气已氤氲千崕欲鼔风云色百草希垂雨露文总为虞人难却负那能内史不相闻竹林名士元成七莫遣延之咏五君

欧桢伯奔丧见访有赠

荒庐寂寂掩松萝客有冲炎布帽过遮莫羊城君到后约量鲛渚泪谁多征途一溢怜饘粥受简诸生避蓼莪莫叹广文官亦罢此星元自傍渔蓑

沈嘉则之楚不遂复有中原之游赋此壮之

春波忽卷楚江蓬乍复骑驴问岱嵩下里有谁堪和雪中原何处不观风奚囊二室花应满齐铗三歌蒯转工自昔壮游公辈事华阳今帝有新宫

沈嘉则陶一灶自随日用二斤炭可供数客至晩不竭系以诗名之曰作灶而要余嗣响

那因增灶恼行窝杖底阳春信手过燕客始知燃桂易牛山宁假负薪多非时解熟熊蹯火不断能翻蠏眼波为问羣歌白石烂干汤尔意竟如何

吴城送梁彦国大理左迁归岭南

江枫乍点逐臣桡鸡骨逢君黯自销三黜官从士师后五噫人去伯通桥愁中棣蕚芳难采梦里梅花路不遥莫向墓田轻有誓罗浮秋色转应骄

彦国过小祗园有作奉和一首

祗园当暑度秋风一榻初怜驷马同授简汝真为上客移山吾自爱愚公花间暝色论诗后松顶泉声瀹茗中与说世人应解妬老専丘壑大江东

袁丈绳之宪副父母八袠

汝南月旦未全微家庆袁公自古稀凤有一毛堪作瑞鸾从比翼见于飞千年桃核将行酒五色神羊入舞衣最是童颜双暎赤朝来明主赐酺归

挽王处士翘

春来杯酒共陶陶一病柴门短二毛侯白相成真自薄杨朱脉尽始辞劳屏间鱼藻看犹湿户外蛛丝网更牢愁杀江东无处士少微今夜为谁髙

答滁阳罗太仆

晋祠携手歳华过梦里春云断薜萝忽报江秋鱼素到似言山色马曹多题诗墨破琅耶石入醸青分庶子波剩道官中饶乐事可能无意向鸣珂

答和王君载感白髪作

拄颊听歌白髪词久知无复少年时君怜日日真难挽我狎星星不解悲青镜总拚微业过红颜聊借浊醪迟无论老子心犹热懒向禽厘叹染丝

肖甫中丞拟八月见过近九日始达吾州贻诗有黄花孟嘉句聊此奉和

八月遥闻使者槎过期霜色近寒花自云卤簿江州守偏识柴桑处士家旧事数从杯底得壮心时傍句中加君知布帽应难堕莫以风流嗣孟嘉

梁思伯内翰过访

芜城分手叹离居尺素论心歳不虚君爱王维诗里画我悬梁鹄帐中书娄江栢叶将云暖庾岭梅花带月踈此会何年更何地可能杯酒不踌蹰

思伯过小祗园分韵得飞字

洗竹穿萝坐钓矶杯行到手莫教挥峰头初月迎舡出树杪清霜应曲飞花色可沾鸡舌施鬓毛疑拂马肝归君知奉使停青雀差胜为郎在紫微

陆叔原楚生兄弟自江右归携徳甫用晦书见存且剧谈二君相遇之厚赋此寄之

三十六鳞秋乍肥枫江回望思依依斗间人觅双龙去吴下书从二陆归剑曲未终迁幸舍筑歌才和对沾衣菰芦何限东南美其若霜风识者稀

销夏湾（湾在缥缈峯下两崦夹成小湖）

挂帆秋色太空低缥缈峰回上与齐别借五湖天一曲中分双崦地东西松杉翠合家堪隠橙橘黄萦路不迷莫问吴王销暑事采芳春径草萋萋

登缥缈峰二首

不辞芒屩破梦茸贾勇先登第一峰湖外山围青玉案波间岛插紫芙蓉龙宫袭籁俄成吹鹿苑嘘烟忽自封指点空蒙浑未定乍惊云物荡吾胸

其二

风物清秋转自佳抚膺髙眺渺无涯千家射日鱼鳞上百舸穿云鴈字排天目障青遥入眦甪头分翠近当懐胥涛怒激非吾分蠡泛逍遥兴不乖

资庆寺

径转峰回寺宛然古桥深草锁戋戋客将流水同无住僧似长松不记年法食喜分龙女供禅房幽借鹿麑眠行歌颇爱归途好屐齿斜阳乍一穿

赠洞庭九十三蔡翁

由来黄绮擅髙风今代耆英又属公家住两山人世外身安六帝太平中青藜暂借还能却白雪因多转更工自是耳根能入妙无烦社酒为治聋（翁两耳聋矣而甚强）

宿长圻寺赠僧解空

偶从湖汊系归舩曳杖寻钟古刹悬幢石草侵天监字讲坛松漏莫厘烟僧云浄社难呼饮汝不长斋返近禅临别杨枝犹解赠宰官重到定何年

归自东洞庭望莫厘峰

已凭藜杖恣攀縁兴尽还胜入剡舩逺水蒸霞开色界空林答响奏钧天（过一山坞呼之响应若数部鼓吹）莲华倒挂双帆影橘柚寒收万井烟最是莫厘堪骋望吴门匹练为谁悬（予与已至胥门故速归）

陆叔平邀过山荘看菊

夫君种菊自年年买得支公胜地偏甘谷移来鸣玉水给园分作布金田雅闻彭泽翻为具能使江州忘遗钱今夜东篱月色好野夫从醉不回舩

再游天池诸山

十年三踏天池路路转峰回胜自知树老寒暄无异色山深向背有余姿寺当托钵分斋候僧是闻钟出定时大好忘言领秋兴笋舆松影夕阳移

张助甫至日见访作

寒色柴门午未开谁嘘邹律动葭灰天将化日为长至人忆丁年访旧来夜语莲华惊促点晨传竹叶喜寛杯还应太史能书奏海上祥云片片回

助甫过小祗园分韵得云字

王家宾从气凌云争似风流张长君一片清冰看自见千秋白雪倡堪闻空林啸月传铙吹小艇回波荡縠文今夜子猷斋畔竹祇应翻向夹池分

哭醉石山人朱察卿二首

歳逢单阏日逢斜玉折兰摧重可嗟不独文章无醉士何人游侠是朱家孤儿痛检囊中草旧客愁悬匣里花此后只应黄浦雪子猷髙兴向谁夸

其二

空闻雅度拟林宗未有微官及曼容忽陨大星名是酒纵埋丰狱气成龙人疑一醉还千日君自孤魂度九峰满目风流都欲尽莫将吾涕讶无从

弇州四部稿巻四十一

●钦定四库全书

弇州四部稿巻四十二

（明）王世贞 撰

○诗部

△七言律九十首

癸酉元日试笔

爆竹严声彻夜传曈昽旭日渐东悬天开万厯王正朔人乐羣方大有年及尾屠苏深蜡色含苞玉蕋媚春烟相逢未卜行藏事且向条风试酒钱

邀助甫游虎丘

寒色髙台俯万家坐来衿袖隠烟霞逃禅再起生公石倚醉频呼陆羽茶今日青牛干气象（助甫微服见访）早时白虎出精华司空自有冲星佩来向兹丘问莫耶

顾丈伯刚重封异数其先大夫再得给事京兆诰封

两朝恩数向君偏圣主人推达孝年共道丝纶征旧徳自将忠荩格皇天西清再视中书草北垄重题京兆阡从此江东论四姓还应甲族表诸贤

四明吴生游大梁甚久其再徃也谒余诗为赠

束书担簦一奚囊拟向人间识二王音似荘生犹带越赋如枚叔好游梁春风骑从夷门去烟雨鱼羮幸舍尝授简只今多左席古来词客有辉光

卢使君君万手植一松百花洲且侑以诗走笔奉谢

万卉当春不敢开孤松瞥见使君栽犹惊栢府霜威重似挟天门雨色来陶令尽堪归后抚生未许醉时颓悬知满树秦风在中夜龙吟首重回

楚行意颇不决聊成一章

邸吏空惊腰绶新婆娑仍惜据梧身文章殢我终投笔歳月欺人转积薪旧事懒听湘水曲衰颜羞覩武陵春何如且作祗园主经巻茶铛次第陈

送鸿胪侄孙赴官

何言垂白始为郎十上公交车意未央入洛风流追小阮过江门第数诸王传呼曙应金鸡唱立仗春分玉笋行况是朝端多父客到厅丞相为施床

太师华亭相公枉驾海上因游小祗园奉赠一章

悬却安车谢过从忽占台斗暂移踪千家儿女看司马词组乾坤识卧龙日暮林泉翻起色春来桃李竞为容知公不浅行云意倘施西山最上峰

伏承太师相公枉驾祗园以五言八句留题皆真谛语不揣奉谢一章

东来紫气有真人给苑含辉祗树春草忍自谙菩萨行潭澄初现宰官身杯中水月无明失句里云霞法界新若语世尊应好慰只今魔地隠波旬

皇甫子循佥事七十

尊前金缕乍成衣与唱人生七十稀胜具总夸玄晏上微官不厌曼容非凌云健笔长余彩翫世青衫始易绯共道荀家好兄弟白云犹见一龙依

要刘子真光禄出会

十载时通白雪盟朅来犹自昩平生双鱼入袖元难灭老骥逢师可不鸣文度江东惭独步真长晋代许齐名舩斋少宿丹阳尹牛女应夸紫气横

寄陆与绳太仆

尺一书来绶便丹共传鸣玉上金銮那知此日攻驹在犹作当年失马看人爱赐环时却易我怜完璧晩逾难如闻楚泽波臣状庶子泉头好自寛

举主御史大夫傅公同年大司宼谢公欵宴江寺感谢

把酒青回江上峰浄筵分供玉芙蓉凉从鸠署秋声起暑避乌台霜气浓海内何人能附骥江南有客旧登龙艰难徃事那堪数惜别衔恩意万重

金山与送者饮别登舟作

江天髙阁倚傀俄惜别犹呼金叵罗送客总归唯月在游人欲老柰山何才闻出夹吴音少稍入中流楚调多争道壮游官亦得不知吾意已蹉跎

肖甫中丞自采石驰归一醉而别至江州寄懐

初闻牛渚驻旌旗小队元戎早自归乍合延津疑剑是纔违汉浦觅珰非歌偏白石成名晩身在青云折节稀也道武昌鱼鴈便那能相忆不沾衣

泊安庆江口即事

扁舟孤泊下江干父老能言保障难楼观日将金紫锡江山天辟画图看风庐似倒降王斾烟雀犹喧誓将坛莫倚台城龙虎气几愁无地可迎銮

登小孤山

忽有苍翠来眉锋跃然令我呼短笻波心倒插白玉柱水面秀出青芙蓉平分吴江楚江地对耸天南天北峰老夫铁笛欲吹却恐向盘涡惊卧龙

至江州尚不得舍弟敬美除官信闷成却寄

有鸟双栖偶一鸣无才那敢论时清纔经楚泽人堪老若到燕台马自轻白雪和来难后辈青云是处畏先声与君暗忆祗园地不冷莲花恵逺盟

江州答谢徐司空世寅时尚抚江藩兼致声徳甫

先朝抗疏许谁雄白下偏惊鲍氏骢出领江藩中执法还平邦土少司空情如庐岳千层厚书借浔阳九派通犹有丰城孤剑在待君嘘拂便成虹

七月望夕大参郑邦用佥事蔡景明戢敬之邀游赤壁二首

宾主西南胜事并此游端足慰平生杯仍七月称秋望赋是双珠可夜明战血至今髙壁色词源终古大江声与君聊释盈虚意忽听山城漏五更

其二

将坛文苑代称雄指点千年感慨同名在江山翻借色事过天地竟何功乡心暂托烹鲈后客梦都抛别鹤中秋月偶圆风自好坐来羣绪为君空

癸酉秋再监楚棘感懐二首

从叨三晋领贤扉南纪秋风又锁闱屈产自良吾齿老楚珩虽贵国工非残灯晃影疑裁素清柝传更似捣衣功业少年诸不乏倘容洴澼一翁归

其二

紫衫垂敝白须偏潦倒惭非入棘年听语雕虫身自厌由来相马事空传差强泽畔吟行地却送河东赋上天论赏进贤当不薄可应还记介推田

中秋夜登明逺楼观月作

列炬分行鼓角催江光如练倚栏开初疑卞璧排空上忽有隋珠破夜来入坐天香真桂苑披襟风色胜兰台还将校获夸云梦磊砢纷纶尽楚材

赠曾参议公公子中丞以三抚蜀甫迁官即归郢

挂绯刚及赐绯时总为云山惬素期有子陈咸那教谄为郎颜驷肯论迟髙从郢里倡春雪逺许巴人寄竹枝见说原陵多祓地可知童冠解相随

挽九十三汤翁翁尝为吴邑丞时令子中丞以候代留襄

共拟鸠笻履汉庭忽惊鹤驭指青冥吴中旧雨留棠树天上新霾掩歳星听罢府乌头欲白攀来台栢树非青襄阳耆旧能相挽墨绖聊为借宼停

登黄鹤楼

缥缈髙凭崔氏楼依微西眺祢生洲天容孤鹤排空上水合双龙抱郡流一代真成春雪倡千年谁识歳星愁老夫聊翫人间世任遣浮云黯不收

黄鹤楼饯别蔡使君景明

栢台髙卧白云秋静者由来有蔡侯识我姓名真倒屣念君离合重登楼中天日傍长安出薄暮云生大别愁倘是五羊能见忆莫辞双鲤向吴洲

魏顺甫晴川阁分韵得芳字

忆醉渔阳春草芳蹉跎回首卄年强青萍斗傍孤城合白首天容二子狂髙阁对悬今古色浮云不尽徃来樯尊前忽语登龙事慷慨悲歌泣数行

寄答张助甫

中原髙枕白云深春草玄关懒自侵不怕汝南人月旦所愁江上鲤浮沈凤皇独揽千寻徳鹦鹉双悬异代心此日为君成感慨武昌风色昼阴阴

其二（君近以乞志过我吴中）

中郎不爱卖碑钱盛徳那因乞米传念尔去凌淮蔡雪向谁呼觅孝廉船忽惊鱼素冲江渚骤有骊珠射楚天无限故人推毂意愁君手板少年前

过京山王太仆汝化期还日过饮以病从汉江抵省太仆有作赋此解嘲

十载登龙愿不违见来词赋有光辉已拚送酒陶家醉敢作凌风列御归席畔黄花寒不负江头青雀病相依谁言郢里今辽落白雪逢君片片飞

敬美需次不调于秋夜倡和有庾公南楼之思走笔为答时予有岭右命

北游吾弟困长安南徙而兄老一官欺客秋风生裋褐误人春事在弹冠莫夸同调兰金易纵得时名桂玉难俗杀武昌中夜月庾公那自折腰看

答寄子深镇国

着成鸿寳世称竒十载匡庐有梦思忽尔赠余青玉案萧然如对白云姿鱼书但到那论晩龙剑须逢自有时俱道陈王饶丽藻可能重赠仲宣诗

武昌奉别省中诸公

差池霜色鬓毛侵三月移藩已滞滛惜别故人分手泪思归傲吏折腰心赪鱼下水犹堪溯黄鹤摩天不易寻回首莫论萍梗事古来天地有浮沉

上庐山天池寺

使君五马一踟蹰为爱匡山胜不虚亭出御书天子鄣水成仙乐圣僧庐微阴液雪瑶时破寒色留枫绣自如未有仙才同谢监将分佛地卜吾居

登天池回望下方俄而昼晦

胜地初凭一杖收正教吴楚落双眸千峰尽袅香垆气九派平拖瀑布流忽暝乾坤垂混阖欲归身世半沈浮佛灯纵出难为照天眼虽尊不破幽

周银台汝学携酒浄海寺贻诗见赠时余适有太仆之除落句云云遂成答谢

江头初驻木兰舟谁解携琴载榼游三国声华公瑾早六朝风物秣陵秋诗成古刹寒堪失酒尽长干暝欲愁纵有除书君莫恠马曹元自属王猷

赠姚继文学宪由楚迁江西大参

史谈留滞逾三载启事山公愿不孤剖尽荆珉无卞泣教成郢雪失巴歈文星入夜冲南斗化雨将春下蠡湖还道木天当日地只今明主赐环无

赠殷无美获隽留省入试南宫

见说贤书有着声词场吾党日峥嵘一枝肯作寻常桂尺璧能偿十五城徃嗣东吴元秀出深源今代岂虚名还从鴈塔看前辈莫向龙门负此生

题洞湖巻赠凌玄旻

玄旻托好凌九纮一曲犹能小贺生书似灵威偏嗜秘宅如和父仅余名烟霞不散奚嚢色日月长寻钓艇盟倘读吴侬旧游记令君风骨坐来轻

送侍御河南李子兴还朝因伸鄙感

揽辔名髙九道闻攀辕人惜二天分论才岂必相如似荐疏空劳北海勤骢马风生千里足神羊霜压五花文欲知下走沾沾意今日真成御李君

岭右张羽王明府邀合郡诸名胜会饯虎丘时江右龙司理亦集輙成二章为谢

府公髙燕入春开江左风流异代才茂苑自骄羣玉聚桂林初见一枝来分题竞胜灯前草欲折还含雪后梅赢得班生仙骨在手携星藻向三台

其二

春山如黛水如罗胜会还期胜地过南斗文随龙剑出西山爽为马曹多生公石冷思眠甚陆羽泉遥奈渴何闻道阳春饶丽藻阿谁先付雪儿歌

曹太史一呈有子逾周韶秀可念赋此为赠

青葱玉树映庭除抱送麒麟事岂虚生得马迁知续史便逢王粲不捐书凤毛池上霞同掞蚌气江头月并舒若问攻驹今太仆渥洼千里许谁如

寄少保殷公

春酒如渑花满枝醉谈归傅赐金时天容弘景山中相人识留侯帝者师听罢齐风知再表秉来周礼未全施亦知咄咄非公事海内苍生正系思

寄调许殿卿左史

■〈山昔〉湖春水读书堂谢客时时懒下床稍出新篇曾御李初携小妇为辞梁贪听半语游僧偈尽释南中奉使装便是相逢能解脱已应无泪傍山阳

喜少师徐公杨公二子并成进士

莫疑天意薄苍生社稷功存退始轻契阔累朝鱼水旧参差昭代凤毛成双开緑野泥金色并武青云振玉声不独两家乔木在中兴今见世臣名

过桃源作

沙深老树欲全髠湍急停云势若奔仅有堤存如瓠子几曾花发号桃源天过淮海疑全别水出昆仑已自浑却忆故乡诸季在接■〈罒离〉颠倒辟疆园

阻风彭城下洪

信宿维舟阻急湍丛祠赛鼓问祈安风狂恠石低昂见渚枉荒山向背看久仗束书成客计还呼巵酒断愁端彭城咫尺君休拟老惯人间行路难

初自彭城山行闻莺

水宿逶迤不计程有无春事未分明白门渡口逢三月黄鸟行边始一声句向清时稀感慨官因迟暮减心情祇园桃李花如锦秖为游人特底生

河间道中

厯乱鸣鸡夜未阑客程何处不加餐担头书巻风时堕马首桃花云并残望国望乡春思杂中寒中暑客衣难河间正是班班地衰鬓朱帘懒向看

送王太史胤昌册封关内便道省寿太夫人

玉节新从北极开彩衣仍出尚方裁犹龙紫气将西度如带黄河自北来岳色昼晴回菡蓞珂声春晓散蓬莱称觞不贷夷门酒分得君王露一杯

送少宰刘公宪谦迁南大司空

凤池分手惜飞蓬平土留京地望雄启自山公传吏部班应云母隔司空鹓行八座星辰表鹢首三江暮霭中我欲无言浑未得可应桃李忘春风

王学士元驭留饮花下作

学士髙斋傍玉清入门幽兴剧纵横已拚芍药似人老忽送榴花令眼明文酒竟成吾党事笑谈真见故乡情毋惊百徧相过语若到郇厨体自轻

端午日楚人丘户部汝谦要饮显灵宫即事

逃暑仙都静不扃杂花红雾昼冥冥彩丝留景真堪续白苎含熏且细听酹屈懐沙人渐少辟兵飞警事初寜从他稚子行觞数楚客于今肯爱醒

江右彭翼射策不第俟予至都投诗为贽即日告归答赠一首

寂寂公交车意未平为谁骧首忽雄鸣才髙一出能同调客好何妨与借名斗气丰城归自出暮云湓浦到来生他时莫诧安昌旧籍甚声华在汉京

少宰学士陶公虞臣挽章

五月輀旌发上都羣公雪涕万人呼仍开地下修文馆不拜宫中续命符吏部斗山初罢仰君王雨露肯回枯从知续史心犹在握手龙门事未孤

予与自闽明卿自贵同日书至有感

参差青鸟建章宫忽有瑶音慰转蓬两地虹霓书逺近各天雷雨剑雌雄俱夸拙宦身犹在且喜加餐字每同寄语图南争矫翼燕台四起大王风

其二

故人岭海尚栖迟九列虽叨敢道宜季重有书方悔侠伟长中论未逢知谁偏谢豹啼丹地并许娵隅托素时莫恠承恩还避辇至今犹自怯蛾眉

寄答明卿使君

谁言天逺故人踈尺一虽微意有余信过衡阳那是鴈书从蛮府不呼鱼衰颜近日红从借劲髪安霜緑自如共道楚工今识察莫将清泪染琼琚

送大司空万安朱公进太保驰驿南归

胼手曾扶大陆沈锡圭功似禹年深三朝汉省尚书履一诏疏家太傅金谏漆转扬明主徳悬车谁识老臣心遥应緑野城南地不改芙蓉碧万寻（万安城南五里有芙蓉山）

其二

带玉揺光下帝阍即教蝇点转成恩令狐陵史先皇旧司马河书异代言六传赐驰腾紫陌千官出饯拥青门他人自喜中山箧公意从寛北海尊

送吴城归吴

季子揖余归故园懒骑羸马傍人门燕中貂敝那曾怨吴下猿惊且莫论唯是客星时失职况多才鬼未招魂衡荆也自饶功业细搨黄庭倒緑尊

送御史大夫余姚赵公领南台

晓传除命下明堂西第停锺减舞行此去风棱归独坐向来霜色满南床千乌旧是台城侣一鹤居然御史装见说太平堤上树廪秋犹自拂云苍

寿吴太夫人（方伯子彬母）

隆万之际朝家清婺星徳星相映明京兆隽媪古来几河南吴公天下平北堂进匕晓色动西母戴胜秋风轻纵无海筹祝景算雅有彤管书峥嵘

偶成

睡起兀兀凭篮舁衙参放来何所为有书仅写马复令得酒却忆牛医儿西山一片青刺眼石榴几株红亚枝俸过六百不解免行年五十终无竒

同舍弟邀汪伯玉仲淹昆弟游莲花庵

帝城西北有莲宫水槛冰壶面面通甘雨跳珠千叶上法云垂绮百花中诗携爱弟蓝田侣酒许征君白社风莫向幻人论色界望来烟景坐来空

田子秇以诸生异等贡游两都署册曰南北大观赋此赠之

田方魏客旧知名白首青衿事鲁生蓟苑星辰天北极金陵龙虎汉西京飞谈碣石千人废使酒长干一坐倾赋草纵成须晚出祇今尘世有张衡

赠谈思重中军饷上谷便道还里

莫从浮白叹离羣转饷由来第一勋慷慨刘生初出塞诗书郄氏旧中军征帆欲指江南雨归槖犹残蓟北云倘许吴儿歌子夜平羌新谱若为分

七夕过李通政伯玉

小暑初残节序嘉探书因过邺侯家诸峰似取支机石一水曾通贯月查巧向天孙分杼柚工从司马咏琵琶（客有弹琵琶）清朝酒醒犹疑梦玉露分明染鬓华

哭梁思伯内翰

蓬莱阙下散琼琚一入罗浮恨有余死去伯鸾邻侠骨病深司马箧遗书西清几种风流在南国诸生雪涕初莫向尉陀城上望五羊春事已凋疎

送梁舍人奉使还岭南

珂声厯落散金铺曙色南分一宿孤客到羊城元奉使歌从凤沼有将雏梅花寄逺罗浮玉诗草行装合浦珠闻道伯鸾新冢就可能相为附生刍

曹子念南归

曹甥跌宕甘沈沦两脚偶踏长安尘不知茗酪定谁好共讶菰芦无此人燕歌回风白日暮吴趋谑浪清霜春祗园松竹好料理顾我终岂岩廊身

杨少宰伯谦扶侍太夫人归里得二首

百年将母世谁如出入三朝昼绣余帝许山涛无启事天容潘岳有亲舆堂开晩色萱长好篱隠寒香菊未疎不是面承宸语切还期那肯顾尚书

其二

青山一片帝城南离思无多酒任酣座里台垣元待八刀头明镜祇容三停云客羡归云懒捧日心从爱日躭临别故人毋惜道不知中散有何堪

汪伯子司马阅武试

主恩司马一登台立表骖驔千骑来镝似飞星争犯月鼓如催雨不停雷横开铜柱南头去坐夺金城右臂回此地若容狂李白也应偏识令公才

申先生汝默以经筵史馆劳进宫端学士赋此奉贺

史才经术世推能玉署銮坡秩并增拜命争看双绶紫书衔真作一条冰帝称匡鼎頥堪解人识金瓯事可凭懒散列卿休健羡履声寒月满觚棱

为李师孟方伯题五华山房

青莲居士蹑青霞曾移九子为九华君今五华读书处又见名山属李家峰峰西岳云间掌朶朶郇公字里花不似终南饶世路尽堪佳处向人夸

闻谢茂秦客死魏郡寄诗挽之

如闻邺下仰风流■〈⻊敝〉躃谁令走魏州老去一编文苑足病来孤枕客星愁江湖气尽无芒屩妻子情偏有蒯缑总为济南杯土在也堪挥泪布衣游

魏懋权追践约于徳州至清源而别书此为赠

席帽西风吹欲欹冲寒来践故人期携将赵璧愁偿汝佩得虔刀舍赠谁斋舫论心初纵酒河梁分手又成诗祥乌莫恋中丞栢好向长杨借一枝

赠郑侍御子义

衣绣翩翩■〈鵕，羽代鸟〉带垂看君真是郑当时每逢佳客必青眼况复诸郎多白眉老去壶中寛世界名成谷口动京师吴姬压酒齐讴倡那得秋霜上鬓丝

途遇习太史时甫登泰山归有赠

胸罗寒月有梯云四海才名凿齿闻已自讲坛推岳岳仍从禅地访云云胸前齐鲁森相逼观表秦呉杳不分见说封中萦紫气还应彩笔动天文

治河傅中丞何侍御呼饮行台赋谢

急管深杯缓客愁严霜不傍月华流中丞屋上乌能好御史车前骢欲留今去咏何真作柱古来称傅仗为舟清朝功业堪俱就转饷从输第一筹

维扬过丁户部有赠

与君三日话连床江左风流共一方再入嘉隆循吏传两为南北度支郎弦中白雪心孤赏座里春风客对忘若忆陈王欢怨句先朝姓字雅相当

仪真道中

中丞腊月上真州送客俱辞影仅留出处本来无系着东西元不碍夷犹霜严未泄前旌色冰老能封小涧流寄语拥垆儿女道老夫装束竟何求

邀助甫自汝出会并伸劝驾

知君髙枕狎年光休汝篇成自一方名士风流谁甲乙故人星在莫参商便因先出甘龙尾倘得新评许鴈行岩穴清时垂欲尽可能无意奏长杨

助甫以病不出会遗诗见赠怅然有答

已付寒轺落照中可因霜老误征鸿逃名张廌千竿竹起色枚生百尺桐家近阳城堪自妬里无春雪向谁工欲知歳晏相思意萧瑟孤城事事同

答武昌赵中丞良弼

霜后梅花惊客邮知公青盻在襄州曾于江夏叨参佐敢向竒章拟上游春至双鱼思溯汉月明孤鹤怅登楼何时对搦兰台管一扫雄风万古愁

大梁候吴明卿不得闻尚留里中赋此促之

一徃除书歳月深恠来鸿信误追寻三朝老共思家梦万里归偏薄宦心客笑元长宁寂寂人窥伙涉莫（阙）

弇州四部稿巻四十二

●钦定四库全书

弇州四部稿巻四十三

（明）王世贞 撰

○诗部

△七言律九十首

乙亥元日独坐试笔时余五十矣

江城铃阁隠欹梧竹影徐移拂茗垆雪后郧山俱献玉春来汉水不藏珠将登服政心犹懒欲数前非念已徂了却朝天无一事已拚清兴到屠苏

归思并寄懐留省太宰刘公少司马凌公少司空徐公

屈指曾停雪夜舟双旌宛转更西游功名向好应知足朋旧虽稀渐到头孤梦自悬锺阜月尺书难遡汉江流莫愁白简妨人事能遣青山近沃洲

寄送廷尉孙公渡襄北上时郧镇自公疏开督府申军令不佞沗继武云

一疏明光有大邦雄开幕府拥旌幢前茅曙色通秦岭后吹春声迭汉江萧相规成元画一羊公名在雅无双欲知铃阁留题处时复芸香透琐牕

其二

儿童竹马汉江边不数铜鞮拍手年但是征南书负癖还应大理棹登僊青编倡雪犹存郢白简雄风已到燕三事故人如见及可容平子赋归田

寄肖甫

音尘莫恨蓟门疎郧府天西逺自如地尽岷峨唯鸟道江分蜀汉少鱼书诸贤讲德甘棠后万事惊心小草余圣主只今求劔切可因春兴赋潘舆

少泉太仆公谢人间久矣独有喜余迁太仆中丞二律见寄郧中赋此奉酬兼简犹子时厚太仆

京山南去郁嵯峨矫首孤云奈尔何楚水可无鱼素到王家从昔马曹多缄开一字成珠玉句就千秋让薜萝莫倚竹林憎俗物也能兼为阿咸过

奉答故中丞曹文并赠二首

霜威不入鬓丝春谁识三朝栢府臣酬月独成横槊句醉花翻爱吐裀人放怀云梦时时阔论旧山阳字字真尺牍向来江表擅却因惊坐许陈遵（呉人陈道易善书公首言之）

其二

章华台畔百花枝花底春迷白接■〈罒离〉埋照自来多寓酒逃名不尽为谈诗听残估客西陵乐忘却中丞南部时任是江山能殢兴舍人还有治装期

伯起得余讯札黏之屏上夜为风雨所摧成诗见贻聊尔谢答

别思纷蕤不记年呉阊怀旧更依然愧非天外银钩画博得山中玉案篇登善已无屏脚分孟皇方有帐头縁请看章水浮沈后犹作风流胜事传

清明遇雨

昨岁清明指冀方今朝寒食滞郧阳儿曹上冢亦随俗客子思亲偏断肠四十九年年已去一百五日日初长毋论积雨断新火纵得余光非故乡

欧祯伯自岭南寄书经岁始达时已谒公交车矣

呉江船送孝廉回屈指三看动管灰海内几人同调在天南万里尺书来心随合浦能飞叶句似罗浮寄逺梅见说公交车新待诏不知东阁为谁开

子与自闽逺使相讯道失所贻书而诗篇幸存赋此报寄

一疏除书便各天梅花开落动经年已拚鱼素浮沈后幸有骊珠次第传郧水下从杨子尽女星南向越台悬亦知握手前期在尘世那能事事圆

其二

卧病山城未解颦新诗一喜一酸辛青云论旧年年少白髪闗心事事真已自有珠贻汉浦几时看剑合延津乡园稍近无拘束去就清时可细论

寄赠李惟贞侍御时清戎三楚将赴岭南

十道兵符事更新少陵歌罢点行频那知使者车前泪转作君王笔底春五岭可应任尉戍三苗今是舜阶人青灯促膝还思郢愧杀囊封上紫宸

过龙泉观冒雨行即景

峭风含雨自成凄宛转襄城辙渐迷岩电忽垂疑帝笑江雷初上似儿啼遥旌破壁看初没杂树含烟晕却齐怳忽淮南朝帝过西岩喔喔午时鸡

由太和登絶顶二首

千盘转尽见三门七十二峯朝至尊下揷香垆胜庐岳中悬天柱即昆仑琅璈挟籁晴疑雨金殿揺光夜不昏欲指羣方无可问青山处处白云屯

其二

绛节朱幡缥缈间纵非天汉不尘寰平超五岳王公位肯数三峨伯仲山千嶂雾深银作海九霄云净玉为闗空余沆瀣零仙掌消渴相如可再攀

宿南岩宫

欲凭篮笋数嵬峩刺眼飜愁胜地多絶顶夜悬金观出断崖晴挟火轮过池从太乙真人卧亭忆南熏帝子歌莫话古来冲举事一官双鬓已蹉跎

谢李侍御孟敬惠刻书数种

使君真有五车书不惜分光慰索居中垒业传饶七畧征南癖在喜三余已无它技同鼯鼠从此残縁结蠧鱼更道酉阳西去穴缥缃玉简定何如

邀助甫迎恩宫作

三月花飞懒下堂出游端自为薇郎尊前小语青山近城里玄宫白日长欲折松枝充麈尾可辞华土拭干将人间对有狂名在不信相逢老不狂

三月晦日助甫见甫于使院清美堂聨句因赠

铃阁初开兴不孤醉来时复对乌乌山低送緑看时失叶密欺红数欲无雅为恋春期秉烛那知代月有聨珠明朝更是清和候萧洒齐纨佐玉壶

移舟饯助甫分韵得牛字

麇子城南看放舟鸣笳迭鼓不寛愁过云石逈如人立破壁江能学字流此际雄谭还白马早时真气失青牛亦知别后无他事肯为嵾峯暂少留

送李孟敬侍御还台

十年贪识凤毛难曾借中兴疏草看家有一书司马法人传八使惠文冠霜驱夙雾过衡逺风送余波上汉寒共道朝廷尊自若仍教李勉向台端

送赵中丞良弼自楚开府还台公旧牧荆州为中兴循吏第一今其还也独晋左丞

共夸元白夹江除来往鱼椷问索居见合两邦为反坫忽传三殿有征书先朝旧露荆州冕全楚今攀御史车不独风棱堪独坐即论循吏许谁如

寄甘肃侯中丞儒宗

回首齐门和铗歌辟书先后起烟萝幕中明月堪相共镜里秋霜奈我何燕颔古来金印逺虎符西去玉闗多那能醉尔葡萄酒射鹿还煎热洛河

寄赠罗中丞国华自贵竹移镇西川

除目中枢有大名忽传开府更西征已收罗鬼刀耕戍凭取蓬婆铁作城蜀道时清偏自易雪山公到不为轻亦知小镇堪投老牢落床头铗自鸣

中丞曹丈手録新诗见示卒业感而有谢

山城春晚足音微漠漠停云四望非忽讶汉珠神女赠总縁荆玉国工稀声排灰管吹相协字挟云霞看欲飞却笑古来呉季子楚风论未便成归

灌甫宗正寄示所著新书奉赠

浮云郁郁大梁城公子名髙不爱名但自壁间寻孔氏何须席左待侯生藏书嵩岳中天色纪瑞黄河圣代清却忆荆州王粲在从军诗好继东京

内乡李翁少偕计公交车不第遂弃归以长君翰林封顾翁时时称乡贡进士扁舟见访谈诗论世事多感慨不平语于其别也赠之一诗

拂袖公交车成隠心玺书元解觅山深逃名不作唐供奉得句还称李翰林老向唾壶翻击节愁来挟瑟问知音丹崖丹水春何限莫忆寻常卖骏金

明辅方伯走使驰书数千里询我汉上盛言新筑不减祗园然颇以索居为叹聊成二律奉赠因抒鄙懐

怜君新筑晋祠幽五柳当门山满楼昼永琴樽寛自得春深车马僻难求孤云似客能分坐片石闻禅解点头犹有旧交时搅念西风吹鴈下襄州

其二

紫衫抛后鬓全鬒六见桃花源水春题笔不为绵上语灌园偏忆汉阴人行藏盛世难论迹离合中年总爱身若问宦情何所道苔衣生戟耳生轮

助甫起家陜西左参有赠（初传分省京兆）

先朝緑鬓尚书郎鲖水忘饥岁月长看着鹖冠知有托罢含鸡舌尚余香公交车忽借临三辅京兆今应数二张见说华阴山下土能添广武匣中霜

其二

已从岩穴谢时荣尺一传来客尽惊马首掌莲开太华箧中诗草见西京病当清世那堪久身为知音稍解轻欲识保厘新政就试听铜雀有双鸣

见甫与余交久矣忽以书币及诗来贽请执门人礼以此辞谢

军城烟柳暮苍然忽堕孤鸿棐几边今日子云仍问字当时文举已忘年书来绣段难为报家有青箱敢吝传莫道郧江无柳折也曾相系孝廉船

宋丈望之见示华阳馆集志谢

久矣谈天碣石荒谁堪别馆号华阳剑从江右光含斗书学淮南字有霜此去中兴多大雅向来孤愤半清商亦知行部阳春色倘许新题到草堂

兵宪王君阳德数过弇山园颇述泉石之美走笔奉寄

一壑中年属谢家祇縁青绂离青霞衡门过客题衰凤小队春间驻浣花已借使君为地主可无诗句忆天涯郧江亦号羊公府卧阁萧条负岁华

叔寳约游武当不至欲按余诗作图聊尔次答且寓嘲

虚传消息到襄州济胜唯应踏虎丘金作嵾山空弄色珠悬汉水不成投还凭摩诘诗中画写作宗生卧后游必待他年婚嫁毕桃花烂却武陵舟

喜助甫少参复过郧城

郧江星象往来频春起南阳冬入秦负弩迎将符节使同舟看是角巾人从来侠客深然诺岂合明时见隠沦节度莫夸襄漾好白茅先授九边臣

邀助甫兄弟登城北楼

凭栏极望思雄哉眼底初逢宋玉才迭翠争排千雉入空青忽破片鳬来双飞鸿鴈分双影一曲骊驹尽一杯妬杀银筝玫瑰柱声声弹出古轮台

送助甫使君赴河西

与说凉州乐事深便应分手莫沈吟调将蹀■〈⻊爕〉名西极种就葡萄胜上林但使酒泉长似酒不须金谷徧成金鱼肠唤汝终投笔燕颔封侯始称心

其二

贝带貂裘锦作幢然明西牧许谁双时时属国来称欵处处边城号受降鹿血煎肠成热洛驼酥滴乳点春缸贺兰山壁从渠大醉渖淋漓笔似杠

丙子元日试笔

军城衙散不须开徐拨金垆暖篆灰初日似偏羊傅阁早春难到濮王台辛盘妇怯他乡味栢酒儿惊最后杯忽忆朝天吾季在玉珂声自未央回

送王中丞汝文提督操江

折冲元自汉庭闻柱后新裁上切云一剑画将天堑地千帆教就水犀军台城昼拥韬钤色幕府春生组练文却笑当年浑共浚与君同姓不如君

其二

惠文霜色隠昆吾玄武湖风响仆姑三翼尽环青雀舸一军俱号黒云都按章诸部多抛绶趋府何人不佩符共说中朝山吏部论兵暗已合孙呉

谷日登郧城东北门楼时四山雪霁因题曰春雪楼而系以二律用示郡僚

郧城东北似齐宫四塞烟峦望望同忽结楼台银海上尽收天地玉壶中从他柳絮能千点笑杀梅花仅几丛抚罢朱弦君自听那能不让郢人工

其二

雪后登楼思渺然南为梁苑北秦天微吟谢氏成珪句忽忆阳生种玉田报瑞青祇装暂改凌空白凤羽全捐俱言此日初名谷太史应书大有年

曾中丞以三自西川入为少司马过郢北上

青云红斾拥金鞍过郢毋辞春雪寒此去长安真自近方知蜀道不为难西川惯领中书印掌武初辞柱后冠多少筹边楼上策汉庭先已缚呼韩

豫章人至不得用晦书却问之

虚从鳞羽问离居各有相思少破除斗畔龙文谁解识枕中鸿寳近何如（君有黄白之好）神交总是难逢语才大还成自试书夸杀芙蓉池上月那能折简致应徐

寄余德甫征君

中原帝网正弥空万羽葳蕤傍北风不散斗边双紫气忽冥天外一孤鸿西山秀色谈诗后章水飞流揽镜中敢倚竹林人渐贵五君无处着王戎

上已初晴同戚生小亭对酌

三月三日日初新雨雨风风成一春柳条媚景乍舒盻桃花勒寒微放颦会稽山阴足褉事长安水边多丽人故乡京国那在眼与子且爱樽前身

董中丞贻书且有解衣之贶聊此附谢

商于山碧锁嶙峋不隔邮筒来往频缟纻欲酬难比札复陶将被逺夸秦青云渐有论文地明月初无按剑人自是神交能胜面古来千里号比邻

寄敬甫考功时拱辰太仆初归里

漳河霜雪卷丝纶谁念先朝启事臣废后笑他颜逺句悟来完得义熙身从教闭戸难逃侠但是收书不畏贫此际迟鸿台畔色怳如双剑合延津

陈玉叔学宪见讯且索余手书聊尔答寄

四塞军城黯不舒双鸿宛转下前除椷开汉浦珠贻后句就巴江锦浣余讲德朝廷过地节传经弟子有相如（见秦宓传）夫君素擅银钩美肯问王家野鹜书

再用玉叔韵奉答

诗思江春下峡涛元龙久已自人豪能令嵾岭云为壮忽忆峨眉雪转髙地逺争传司马难时清厌续左徒骚懐中小草君应识岂有幽芳答汉皋

寄寿子与观察文六十二首

着成中论日逍遥迟晚功名始自超亥足歩过天一半弘年策射汉三朝筹从海屋添来易梦近僊山景亦饶为拟平原歌柰乐婀娜轩冕向青霄

其二

与君通籍便相亲耆指应刘更几人春雪倡来无后辈风波阅尽有完身兰芬藉藉留三楚棠色阴阴徧七闽不独玺书天上下还闻抱送两麒麟（君未有子用徐卿事为祝）

用晦走使以新诗古陶杯见贻且云有丹灶之适聊尔附答并致意孔阳

双鱼不道溯波迟剖出闗情锦字诗岂是更生丹鼎就能将叔夜酒鎗贻从君白发回他日借我红颜驻少时见说从昆曹衮似可能新赋嫓陈思

宗良王孙旧示严氏毁先公三密启今复逺辱新诗一章见贻感而报谢

尺素银钩已再传每惊朱邸有朱弦重歌大泽骊珠句忽忆先朝贝锦篇死孝愧心还此日神交屈指定何年知君未少龙渊气自上嵾峯望斗边

孔阳宗侯贻诗见赠侑以二鷃鹉杯答谢一律

白云丛桂亦悠哉紫气洪都黯未开禄薄可闻宗正法诗新谁念小侯才幽懐巢父珊瑚树逺信君房鹦鹉杯我欲携将习池上铜鞮听尽始归来

中丞子才以诗定交及余季子聊此报谢并赠懐

中兴作者竞纷然只字谁堪艺苑传我已无讥安郐下君应不愧在王前秦风奏后知强弱郢雪谈来失后先自是连城劳品第那曾双璧拟蓝田

华山青柯坪而上自昌黎窘后少登者二十年前于鳞至絶顶敬美今嗣武赋以壮之

青天陡絶青柯坪谁复能从坪上行千载犹烦华阴令独游惟见济南生莲花不作人间色玉井长骄世外名今日季方饶胜具笑他韩子误垂铭

舍弟敬美自秦来郧谈登华山之胜有作

萧萧倦马出蓝闗怪尔烟霞满客颜见踏青鞋寻胜去髙从白帝问真还毫端彩自金天掌眉际寒分玉女鬟幸是茅龙元有二若为相引离人间

与敬美少参登太和絶顶二首

季夏朔日凉翛然我携叔申朝上玄双璧乍聨堪代月九阍初近莫谈天青羊涧暖虹腰度白马岩髙练影悬暂似五城鳌顶会诘朝分手傍风烟

其二

无妨蜡屐并登危碧汉泓澄欲四垂极北三尖疑华掌天西一抹是峨眉灵风暗送双成管宿雾初收玄武旗已是壮游殊未快何如纳节领真祠

敬美尚寳使秦有江藩之擢取道郧阳言别聊尔有赠

秦川杳霭一星稀奉使仍闻有赐绯但喜银鱼新佩好不论金马旧游非风回嵾岭栖鸿独云满襄江去鹢微寄语髙阳诸社友醉翁何日不思归

舍弟自均州城楼别后道寄二诗有感辄和

髙楼一望思漫漫两地江山酒未残欲数对床俱梦境向来携手是愁端诗成玉体君其爱书到银钩且自寛若遇故人论世路华阴虽险不为难

答匡南镇国兼戏寄其甥彭先辈

秋风鼓舵乍移襄矫首停云思渺茫忽有寸珠来汉浦居然丛桂隠淮王诗中一字见隆准枕上千金是异方见说匡山携杖后可能矶畔唤彭郎

请太室兄为代而不能俟赋此寄懐

来往鱼椷问合离翻从得代负心期谁能纳节仍留滞尔为攀辕合到迟开府转应饶杜癖腐儒那敢诧萧规马头南去如钩月唯许襄江岘首知

咏物体

余不喜咏物诗至于七言近体尤絶不为之惧伤体裁故长夏无事家园景物颇成烂漫鱼鸟亲人亦自足怜因戏各赋一章合之得六十首并旧作六首别成一巻老翁涂抹作儿子态终不似也

梅花

窈窕娉婷白玉肤立残清照角声孤陇头风起家家雪庾岭人归字字珠南国容华愁易老中原消息梦还徂东君大许羣芳在次第冰霜问有无

红梅花

琼姿元自傲冰霜（琼红玉也）不作东风桃李膓舞罢转怜如意点歌残别拟寿阳糚瑶池月上僊人醉洛浦霞生帝子狂为问臙脂山下雪可翻新谱到西羌

桃花

度索山头春正奢安期玉枣并如瓜谁留汉殿千秋核瞥见秦人万树花枝动乍沾眉际月蕊残微破脸中霞莫嫌蜂蝶无才思闻道东邻有宋家

李花

鄠曲千林花事新一枝娇婉出风尘歌秾处处停游妓报玖时时忆故人露井谩为桃怅恨烟江未损玉精神君听大业歌中语只有杨花泣暮春

梨花

暖雪柔芳出锦除怪来蜂蝶尽揶揄晨糚未散垂垂粉晩泪初匀簌簌珠愁对峭风时欲语梦回残月意同孤莫言零落无人问自有冰心在玉壶

玉兰花

结绮张星曲未阑开帘一笑万花看霓裳夜色团瑶殿露掌清辉散玉盘自是蓝田通别种不同湘浦怨春寒扬州观里空如雪争似侬家几树残

杏花

谁剪僊人六出花从教春色倍妍华移来上苑霞千树种就河阳锦万家破蕚东风青斾晓亚枝残照玉鞭斜曲江旧是题名侣零落孤村谩自嗟

牡丹花

雕栏曲曲寳糚成歩障春风十里轻陈氏君臣争结绮杨家姊妹总倾城千花夺笑俱回脸片蕊迎酣别系情最是洛阳新上已谁能不唱丽人行

王太史宅赋得緑牡丹

洛阳名园十万家天香国艳自争夸何如王子缑山岭别有僊人蕚緑华秦女晓糚将掩鬓曲江春燕剪为纱姚黄魏紫应无限并作山城五色霞

又赋緑牡丹

百寳台前百艳明虢家眉淡转轻盈狂蜂采去初疑叶么凤藏来祇辨声自是色香堪絶世不烦红粉也倾城江南新样夸天水调笑春风倍有情

海棠花

帘幕沈深白日长一枝娇艳占流光轻盈着雨难禁态缥缈萦烟欲断肠全似太真初起睡微输合德有生香昌州应是施龙脑莫怪当年刺史狂

芍药花

露浥风翻茜欲流盈盈溱洧布芳洲谁家士女来相谑何处王孙不少留娇似芙蓉还怯水弱于丛菊未经秋惟应摘取玄晖句消破春风烂漫愁

杜鹃花

蜀魄何年别锦城洛阳春事剧纵横扶枝细碧娟娟静坼蕊妖红的的明啼血自疑新染袂阳台无复旧归声如何百羽称尊后不向烟花暂主盟

绣球花

浅白微青艳更柔淡烟轻雨施仍收流苏带缓初成结翡翠帘垂半压钩悞马软尘香自滚窥枝团月璧俱浮兰台任更吹多少不结丁香一段愁

紫藤花

蒙茸一架自成林窈窕繁葩灼暮阴南国红蕉将比貌西陵青栢结同心裁霞缀绮光相乱蔓雨萦烟态转深最是缠绵长到老羞听泽畔女贞吟

石榴花

扶疎一树雨嫣然缃菂丹须倍可怜贡出涂林朝日媚栽从积草夜灯然共夸博望槎中实还记河阳县里篇雨露恩深多结子红颜薄命几时传

题石榴

安石托根知自逺扶南压酢别成鲜合欢枝上青犹绮百子池头红已然初疑宛转珊瑚坠复似的皪火珠圆试问图君北堂上何如玉树谢庭前

蔷薇花

内史台中露未晞宜春馆里烟霏微轻苞不雨俄先坼冶蕊无风恒自飞倡女摘条愁措指欢期就结畏钩衣微吟柳恽新篇罢瞥见斜阳燕子归

莲花

若耶溪畔多芬菲镜里红糚天下稀映日千霞难辨色回风一水不沾衣妖童奏曲横桡去冶女衔羞戴叶归何似侬溪为属玉年年花底一双飞

茉莉花

小立亭亭度夕阳冰肌却洗市门糚目成还拟昏黄约鼻观先参黯淡香自是维摩羞薝卜虚劳乐府咏都梁应怜旧侣颜如玉瘴雨蛮烟总断肠

夹竹桃

一枝幽艳两分柯岂比长松附女萝有节不愁春事晩无言自拟岁寒过枝枝上苑啼红颊叶叶清潭写翠蛾好似王家佳子弟隔江团扇唱侬歌

又

为以幽姿凌雪霰不将僊骨傍风尘轻回粉面依萧史细袅琼琚似洛神栖凤错疑瑶海实化龙还忆武陵人肩舆径造无烦主怕有渔郎指避秦

蜀葵花

万里锦城通道逺十年金井沐恩深幽兰空谷各从好劲草疾风知见寻不独秋霜能卫足由来朝日便倾心殷勤好诵虞蘩赋笑杀相如漏上林

兰花

十年憔悴傍灵均澧浦传波色尚新总为握香夸大国可无含意托幽人荣庭秀夺三花晓纫佩芳留九畹春我自当门逢弃掷敢将时调怨沈沦

桂花

五岭秋清瘴欲消尉佗城外锁岧嶤金鹅岫暖花争发玉兔宫寒叶未凋明月自吹灵隠粟白云谁诵小山謡天香莫怪夸君采曾蹑仙人上汉桥

菊花

三径虽荒尔尚存故将秋色点衡门千林落木谁堪殿九日浮萸逈独尊甘谷可延胡傅考沅波谁返屈生魂何如且向东篱下潦倒支颐付酒罇

萱花

离离朱蕊傍雕栏雨叶烟跗夏未残无酒此乡偏淡荡有书从竹共平安花开锦里名长乐树出嵇家号合欢何以北堂常植此三荆同拟百年看

酴醿花

暗香柔态出风尘未取蒙茸刺眼新糚粉不随朝雨尽额黄长傍晩山匀六朝清咏传倡女三殿芳醪徧从臣记取落英收拾后流苏帐底有余春

佛见笑

曼陀优钵总堪疑上苑何由借一枝为问天华拈法处可当迦叶破颜时给园初果知难结色界孤根未可移肯为东君怨揺落因风片片浴香池

水僊花

瑶池消息路还通谪籍初分弱水东吟罢冰壶秋片片摘残珠蕊夜丛丛霓裳舞夺唐宫月纨扇歌留汉殿风零落总如交甫佩汉江清梦晓来空

草芙蓉

江浦波心千叶残江干木末万花酣夹城含露辉天仗髙堞垂霞护锦官欢似美人临镜坐愁如思妇怯衣寒幽懐一片凭秋月桃李如今梦已阑

玉簪花

湛湛娟娟白露漙折来纎手映俱寒斜依阿鬌千丝髻好傍芙蓉七叶冠拥坐金钗愁自失辟尘犀导懒同看佳人别有贞心托倚遍东风十二栏

老少年

秋色空庭媚眼明嫣然衰叶转盈盈虚怜夏女能倾族恰比徐娘尚有情裛露丹枫聊借润拒霜黄菊肯同盟春英三五曾涂抹短蔓长条恨已生

蟠松

峭蒨青葱滃不消苍然岳色满庭皋虬髯欲振千林月凤吹遥翻万壑涛摧挫冰霜心自保屈盘霄汉意徒髙坚贞欲有刘生咏憔悴逢人用解嘲

梧桐

青葱峭蒨秋十寻髯松筱竹云沈深阿阁天空凤双下吹台风归龙一吟已闻峄阳足逺调复见露井饶清阴仓皇爨下荷拂拭未孤衔恩一片心

苔

小径时荒辙迹稀坐看苍翠欲成围封云石峭寒生发过雨庭空湿作衣露井纷纷残月上斜阳点点落花飞长门亦自经年合玉辇于今事已非

菖蒲

曾闻异种饶嵩岳又见枢精应玉衡老去乾坤专一室少来泉石便同盟仙人数节真堪饵怨妇怜花枉得名欲向韩终为弟子还丹未拟付谁成

芭蕉

亭午方床鹿梦过起看纱碧上文波琮琤半杂淇园竹揺曳仍疑下泽荷太液风低初卷袖阳台雨细不沾罗莫言弹事休文苦听罢秋声恨转多

西湖柳

万条金缕弄轻柔织雨笼烟不自由皎似王恭初月下宛如张绪旧风流眠腰只益闺中恨窥眼长牵陌上愁元是白公堤畔种可能无梦到杭州

鸡头

百子池头波渺茫温柔一种别为乡移从合浦珠初软采出蓝田玉更香漫道青精能驻色虚劳白石强撑肠君看自是真仙饵不乞中黄太乙粮

弇州四部稿巻四十三

●钦定四库全书

弇州四部稿巻四十四

（明）王世贞 撰

○诗部

△七言律四十一首

樱桃

累垂靺鞨青林端鹦鹉衔春春未残粲似玉姬微启笑煜如金母乍成丹栽来并耀明光殿赐出腾辉赤玉盘不独葡萄先让色玉门澄酎有余酸

枇杷

丛黄的皪散青森五月珍苞出上林初似金丸能辟鸟复如崖蜜有来禽夏熟共传司马赋秋风还记栢梁吟祇应祠庙登新日不分含桃宠独深

杨梅

呉筵饾饤应无限不及杨家种最竒熖熖晴空烧靺鞨澄澄嘉露滴臙脂虚劳驿骑传桑椹忽忆冰盘荐茘枝散发风林三百颗可如金阙拜恩时

葡萄

消渴秋风梦欲苏珍苞真拟胜醒醐朝华露结房中液夜色星完帐里珠西域酒香眠校尉上林宫就舍单于君听魏帝当年诏拟向甘泉借一株

橘

曾因骚客称嘉树从此芳名筐篚间淮浦孤踪一水隔洞庭千颗两峯殷烟霞自与长生液霜霰翻朱渐老颜碁局便须相伴住未烦尘世访商山

佛手柑

万里烟波贡越船上元灯火禁中传岳莲遥耸排空迹金粟曾看授记年自有色香通妙谛欲将清苦味真诠汉宫虚擢铜僊掌消渴文园病未痊

竹笋

大陆千林紫气间野人零露荷镵还春盘玉并佳人指晓殿星分侍从班凤尾擘云回白日龙鳞过雨坼青山亦知馋口浑无厌刚道淇园秀可删

孔雀（伯父园中曾畜予犹见之）

炎德由来应火离即看珠树一双栖葳蕤翠葆裁金剪峭蒨丹涂间碧泥咸阳公主萧史曲庐江小妇仲卿妻十里徘徊君一顾应传乐府有新题

鹰

独立髙秋逈不同金眸青骹气殊雄衡飞大陆千林偃侧瞬中天万羽空乍可覊栖闲白日宁因饱去忆秋风君看万里封侯相此日真成出塞功

黄鹂

緑阴春净绣帘空媚眼金衣调转工睍睆坐应过白日闲闗疑复诉东风迁乔出谷聊相慰止棘翻花故一丛莫道君王浑厌听上林新有鼔簧宫

白鹇

绀趾霜毛亦太竒亭亭孤立夕阳移鸡羣欲挽难为色鸥侣虽盟不并姿琪树寸红分歴乱碧潭双玉照参差知卿久擅南州誉曾记开元李白词

鹦鹉

翠领丹黔蒨复殷空庭脉脉自成闲髙懐春草洲边赋归思秋风陇外山金鏁欲飞愁掣搦碧纱无伴诉闲闗君恩约畧知多少还似长门闭玉颜

鹤

伏顶丹砂天下稀欲栖珠树复鶱飞缑山一去无今古华表千秋有是非碧海天回俱递响白云风剪自成衣君侯纵有乗轩意不爱人间骨相肥

画眉

骄飞初傍上林春百舌黄鹂斗巧频白雪似侵风里调青山仍隠画中颦争夸京兆双弯妩别取成都十样新豪兴未除吾计得平阳歌舞不须人

八哥

屈戍春寒杨柳烟雕笼愁闭自年年曾教府掾呉儿舞好听参军蜀国弦欲语畏人还刺促多才翻更恨芊绵烟霞极目空惆怅笑杀韩生感遇篇

鸳鸯

翠领文绡浅着绯软波芳渚自依依生怜萧史前身是长向韩朋故冢飞璧月聨窥秦殿瓦银灯双上窦家机烟波最好翻新曲听罢呉侬并手归

鸠

眤眤春风墙外枝怜晴诉雨立多时可能如鹊巢谁补幸不为鹰眼尚疑垂老厌扶青玉杖微官犹恋白云司长安耐有饥乌在大可相将集凤池

鸽

绮质霜毛种种殊飞鸣元只恋庭除篱边尺鷃聊同适鞴上饥鹰故不如怖后长依阿育■〈土答〉驯来还寄曲江书相看总是衔恩侣翘首云霄思有余

为人赋白燕

掠水穿花拂画梁此星方合字瑶光珠帘不辨差池影玉树长衔旖旎香明月张楼衣是素昭阳赵殿粉为糚零陵一片无情石巫女风多也学狂

雉

耻入鸡羣莫见欺春风麦陇锦漓漇文明自古非无象耿介由来不可移万里越裳开瑞贡千秋陈寳有雄祠离弦不作朝飞曲要听铙歌第几辞

猿

何处翩翩白面郎曾从说剑学穿杨悬崖百尺能通臂过峡三声早断肠啼入商秋天似水坐当清夜月如霜欲将烦恼消除尽衔果还须礼法王

鹿

奉车犹忆上林秋中岁辞荣在一丘万事从他夸指马一身甘自任呼牛失来秦苑谁堪逐归去呉台好并游世路未驯从此决长林丰草且销愁

兔

自许干城动主知莫将三窟负心期梁园雪霁悬罝日桂殿天空捣药时好向中山传鸟迹毋烦东郭代卢悲金天倘许荣光借拟上君王万寿巵

朱鱼

咫尺清泠一镜收明霞点点在中流惊鳞忽卷桃花片劳尾徐牵赤玉钩万里江湖寛出入半庭烟雨足沈浮翻波菡萏时相傍窥沼鵁鶄逈自愁

赋得双塔寺

白马西随汉使回招提对耸古燕台摩空日月金轮转分界河山寳树开法鴈影从天外合烛龙光并夜深来绀牙青发同归化朱网丹楹总刼灰

赋得秋梦

愁闻卢女罢流黄露井银床夜未央漏断朱门花底月柝寒青海树头霜逢时宛转欢娯隔觉后苍茫道路长不信狂夫能忆否欲乗云雨问潇湘

署中独酌先后共得十首颇有白家门风不足存也

醉即髙眠醒便歌世人无计奈吾何一飧鱼菜欣然饱双眼莺花到处多梦里乾坤谁束缚闲中风月任差科唯余气习消难尽强半陈编与耗磨

其二

九十韶光半已孤揽衣推枕自支吾诗名不傍新诗长酒病全须浊酒扶漫笑呉儿书咄咄虚劳赵女和乌乌蒸酥细薤香秔饭为问先生得也无

其三

北风黄叶拥柴闗扪腹徐行且任闲谁把一麾留白日仍将七尺施青山玉门都护求归印司马江州泣赐环何似蠏螯依右手拍浮长在酒船间

其四

五熊幡底緑沈枪紫绶双垂琥珀光未转头时空合闹纔开眼处自禁当仪秦岂必谋终日刘项都来戏一场此际青天殊欠穏莼鲈秋思两茫茫

其五

我是经行旧比丘曾参龙象度春秋修时早被魔心打到处还将宿业酬一刹那间过幻迹百由旬里徧穷愁何当收拾无生后涧底桃花水任流

其六

候吏声参散晩衙忙呼稚子作生涯站台先扫堪眠石风径还收乍堕花官印斜封桑落酒乡书逺寄谷前茶青丝翠管非吾事独酌狂吟兴未賖

其七

点检平生剧可怜还从束发滞幽燕看云桂树惭髙隠走马章台负少年依旧青霄偏燕颔不教明月试龙泉传闻上界多官府倘似人间亦杳然

其八

二八眉鸦旧出羣罗衫斜絓蔼兰熏弓弓窄窄双窝玉袅袅亭亭一片云曾为催花烦羯鼓时因斗草涴湘裙而今抛掷同秋槁可向阳台梦里闻

其九

夜牕无语一灯前南斗阑干北斗悬数尽蛾眉何处隠笑来鸡肋尽堪捐酒徒频劝眠千日禅伯相要坐九年此事甚难吾不会且将双屐了残縁

其十

方床细簟少尘埃午倦抛书蝶使催蕉影瞢腾勾暂住竹声敲戛唤仍回主盟风月应谁让领畧江湖未有才看尽落花无一事自支铛足煮新醅

信笔为杂体三首

春来只自任陶陶有口那烦诵解嘲十亩种稉百亩秫左手持杯右手螯红榴日炙难安帽緑芜风起欲翻舠醉即借眠眠又醒不知何物客星髙

其二

一番花竞一番新五度门闲五度春风外游丝尘外事雨中黄叶梦中身病堪医疗难言病贫假分疎未是贫莫向向平轻有约挂冠人是倦游人

其三

江雨难周髙下田江风未便往来船西舍次男仍遣戍东邻中妇复调弦白衣居士眼无恙造物小儿心可怜祇应点检床头酒齐物庄生第一篇

戏为江左变体

朱雀桁头空系舠玄武门傍难上潮三眠三起人如柳一年一度鹊为桥懒糚人道孙娘髻废飧侬学楚宫腰秦镜照胆那照苦汉酒消愁怨不消

其二

二八薄命私所怜嫁得燕颔复鸢肩楼船将军难问地戊己校尉不论年银缸送影聊暂对绣茵分寒仍半偏贱妾红颜坐来变安能君心常宛然

右十五篇调格稍异聊存之以见一体

△七言排律二十四首

送德甫行部越中

使者輶轩亦快哉髙名金虎署中推十年未叹为郎拙三尺仍劳圣主裁此去悬蒲应自慰人间刻木渐堪哀江潮揭地千门转海色摧天万舰来飞檄昼销兵气尽按章春傍使星回莫将风雨疑吾道且仗河山纵汝才檇李诗成呉子郡折梅人在越王台蓟门何限如渑酒愁对繁花不敢开

过于鳞郡斋分赋十二体得名字

春草骅骝出帝京如何握手又孤城主恩司马郎仍在客礼元龙坐尽惊稍为清樽驱黯澹渐携孤抱斗峥嵘朱弦晓并漳河色白羽秋闲汉塞兵闻道太行兼郡事始知严助厌承明新篇直已藏机甚怪尔犹存海内名

冬日同客游李太常伯华诸园

窈窕纵横事事宜还如谷口动京师幽亭护竹寻难徧寒日穿萝袅易垂径尽樽醪时一引坐新钟鼓不须移风林忽送青山色霜榭俄低白雪枝歌罢缠头珠错落舞残垂手玉逶迤城隅柝响催逾劲席里杯行愬莫迟四海烽烟容汝老百年丘壑为谁私须留尘尾听玄讲未许悲吟伏枥词

戏赋后七夕

牛女佳期已惘然谁留余闰荐新縁重征驾鹊愁难信却凂奔龙苦不前娟娟桂色初惊面习习榆芬乍亸肩恨杀朱明金作辔还酬白帝玉为钱解道千年无此夕莫将今夕望明年

赠徐汝思统山东民兵

除纸纔看出建章长绳便拟缚名王相逢明月楼中啸小出春风陌上桑六郡良家紫骝马三齐击技緑沈枪挥毫坐夺燕支色横槊全收瀚海霜龙頟但夸金印大虎头休恨玉闗长调笑青州王节度年年书记满胡床

候台长山弥日信手拨闷遂成十四韵

病起孤城罢吏参不堪车马日骖驔五违燕雪寒沾佩四见齐杨碧吐簪歌就冯驩双短铗书成殷浩一空函亦知刀笔文无害其那衣冠懒不堪公谴纵然饶岁百人情终是与朝三名同牛后难争长路絶羊肠未弛担入梦风尘牵塞北思归春雨暗江南青云处处皆先进白雪人人了不谈温树祇容温室种汉薪元拟汉臣甘驱来鸟雀孤鹯饱战罢檀槐万蚁酣罥壁藤梢骄自得拒霜松骨短何惭且将玄白嘲扬子未许雄雌问李耼自古浮名身并患于今竒字酒同躭欲知送老藏荣处西塞山头小筑庵

寿李宫监

二十承恩拜奉车年年青鬓侍彤除天闲乍给新调马御带仍悬旧赐鱼清切星辰萦剑佩郁葱云雾袅簪裙入朝花夺宫袍锦下直藜分秘殿书曾为脱骖知越石未应题赋荐相如金茎大有长生露乞取君王万岁余

殷子以七言长韵见投聊抒鄙懐奉答凡二十韵

忆昔翩翩邺下游当时七子许应刘狂来走马倾三市醉里停鞭傲五侯薄宦浮云工变异新诗真宰泣雕锼玉摧宁望全于瓦弦直元输曲似钩揺首中原无剑客戢身沧海有渔舟懐将池草难成梦种就堂萱不改忧解艾未须援塞马诛茅翻拟愧巢鸠行藏懒就先生卜姓字甘从醉尉留颇为酒饶祛物态岂縁书就减穷愁长林草坐呦呦鹿急浦萍眠泛泛鸥盛世老农兼老圃残年寻壑复寻丘纵怜折节因家难实恐偷生重士羞此日深源多慷慨何人方朔并沈浮春回白雪三湘色天坼黄河万里流意气百年夸燕颔功名十上敝貂裘哀梨我解毋蒸食和璧君堪再暗投吹出埙篪殊更苦操成山水若为酬连城价溢秦王殿大国香从楚客洲寥廓雕盘争健翼康庄骥逸骋华辀衡门久自疎车骑蒯铗今真犯斗牛去尔只身终五岳微吾词组失千秋

酒房戏为长庆体示四郎侄

且问吾家小杜康泼醅浓醁许谁尝软炊新稻真珠粒细压寒槽白玉浆泻出流霞偏让色滴来甘露有生香休论染指涎先下任遣持螯手自忙昼要督邮缸底静宵防吏部瓮头狂十年奔走愁为伴万里归来醉是乡席上清樽仍北海城中旧侣有髙阳秫田已满七百斛泥饮从今三万场漉后葛巾堪倒戴颓时藜杖好扶将凭教卯酌还丁夜不拟人间唤索郎

戌亥之际有闻偶成一首

春来负癖近膏肓尽日搘颐不下床但是世情容懒却不教年事向愁量沧桑变后身难定蛮触争来地已荒冠盖几家狐父里文章若个夜郎王才怜夸父追炎⿰依旧阳鱎拥钓忙学佛又投多寳座寻真先试化金方沽将浊酒新狂水检罢残编古战场欲向太湖栖一曲建成车马聘东黄

薛文学瑞室

文学之祖在宋居室再被火不然名之曰瑞室于鳞为四韵余乃加二焉君家旧事重黎后（薛常属楚）可怕明州夕火红一见赤尼逃贾相再教青妇助麋公澄师酒作天门雨佛影龙回石窟风悬壁安车欣自若（君家广徳故事）汲云盌井静无功巢泥百代长帡燕藜杖诸孙更吐虹却忆上林多属玉只今何处有遗宫（属玉汉宫以却火）

途次投赠少师徐相公南归七言近体六十句

台阁频年秉化钧俱将谟训比丝纶鸿逵夙表仪端羽骊海偏婴颔下鳞两诏中兴光日月千秋顾命见君臣丹衷自委金縢秘赤手重扶玉座新百揆始知明舜目普天原只颂尧仁戟门昼敞恒如水椽笔阳回总是春已见辞侯超博陆肯教开阁儗平津商岩徧起成霖泽宣室长扃絶鬼神蒲类画波鲸顿偃越裳梯岭雉能驯从他得序同升在不为流言引退频归到谷城黄作石挂余神虎角名巾峥嵘皂盖腾驰传灿烂朱提捧赐银内殿恩传衣锦勅东门泪满望辕尘九边蕃将争剺面八座尚书未展颦去国身轻凭欵段忧时鬓在写麒麟鹏休六月方为息蝇点连城反见珍置酒可同疏傅纵脱骖仍念越生贫荣庭兰畹芬相袭入眼荆花晚渐亲三泖水疑增浩荡九峯山忽耸嶙峋那堪緑野栖迟地转作苍生顾盻身听履定谁攀赤舄悬车应即改蒲轮蓬心下泽知难变蒿目中原忍更论天地会当交泰否云雷须自要亨屯功名再续中书考风俗能还上古淳此际平原投谒士向来丞相扫门人沈湘些就音犹楚扣阙书成哭向秦病草逺能沾雨露瞻槐髙竟隔星辰山公实已怜嵇绍谷口宁容卧郑真浮誉总为周地璞孤踪甘积汉家薪何时得托支离树长伴庄生祝大椿

新安汪惟一徐子与门生也李于鳞作长律题其竹丘巻云截作武陵溪上笛方知马援有门生惟一出以示余则于鳞仙逝矣感叹之余辄歩以赠

万竹霜秋逼坐清一丘君计已垂成扬州筱簜真为美王氏琅玕旧有名坼地苍鳞争峭蒨干云翠尾出峥嵘中山郁作龙蛇走嶰谷裁将鸾凤鸣若遇嵇康须把臂偶同张荐欲逃荣渭滨业就封堪素梁苑篇髙席不争欲识汪伦歌日面还怜李白醉时情武陵何限伤春语并入山阳笛里声

挽故温州郡丞闽人黄公钏

还因礼乐借登坛力尽驱驰转更难麾下虎符征未合匣中龙剑恨谁弹偏师欲奋长缨请匹马能冲组练残刲后杲卿空有舌哭回弘演已无肝从他一蹶星同陨留得孤忠璧自完百粤风神开庙社七闽精爽傍衣冠丹心日月天俱捧紫气虹霓海并寒为道鲸波诸稍戢只今重译满长安

送谈思重太常北上

三月江南花柳齐玉壶移饯慧山西稍闻隠酒辞金马仍见为郎祀碧鸡宵向受厘天语得朝看陈祝御名题垆香自袅烟云上黼座傍瞻象纬低艾緑袍文萦瑞鹘水苍珂色压青骊驺从卤簿班前引乌忆中丞署里啼（太常车在卤簿内君父尝为御史中丞）唯是清斋三百日可能今日醉如泥

归自胥门会子与自滇南入贺有赠

初闻单舫驻官河喜极翻惊泪眼沱名士风流垂欲尽故人星聚拟如何萧然短鬓争秋白少选衰颜入夜酡六诏天留双剑合五湖人借片帆过褭蹄绣错铁如意琥珀光凌金叵罗出箧寸心同解脱拜嘉双眼为摩挲吾安鴈序聨耕耒尔道龙标有荷戈汉典可仍金马祀夷荒曾嗣白狼歌宠王恩数新当减（黔公事）司隶威仪旧不它太华也应莲掌色昆明亦否石鲸波先朝玉帛嵩呼盛今代衣冠禹贡多（君以贺万寿入改贺登极）三事旧游如见及第言樗朽合烟萝

寄邓兵宪

治郡功名不让黄玺书频见下明光谁将吴地随车雨去作闽天列戟霜射日龙文开组练腾波鲸血偃余皇何人不借冦河内有父唯呼邓护羌童稚至今期竹马东南是处爱甘棠知君岂假讴謡重总为骊珠逐孟尝

尚书学士吴兴董公过小祗园作

惊传星象傍吾庐孺子能勤长者车林竹选留诗句后石苔开识履声余先春丽藻争思御及暝玄言转自舒不独马曹堪拄笏从他学士也焚鱼扳留一水元衣带惜别孤蟾似髻梳为约把杯挥麈地五陵车马万花初

余赴太仆北上宴督漕王中丞新甫所感事有赠

青灯浊酒坐相酬感事惊心论旧游犯斗故怜双剑在照车先让一珠收毋惊粒玉峩珂集不覩台金蹀■〈⻊爕〉愁愧我老非张万岁念君功待鄂千秋天空苜蓿霜难饱春暖桃花水自流任是冏书称太仆何如计相拜通侯

寄挽黄淳父丈（时与袁鲁望讣同至）

少微东壁两星虚偏落吴江恨有余见失奉髙犹自可听亡叔度转愁予松能傲雪还成槁兰岂当门也自鉏若个曾偷江左集何人不购永兴书牕前谷雨分茶鼎屧底春山却笋舆种种风流今日尽可应南望不欷歔

同日得承天曾丈参知及其子以三中丞蜀中书

山城幕府叹离居朋旧青云积渐疎湘浦春深谁附鴈蜀江南下不通鱼方愁晋代浮沈语并得殷侯父子书只字造从倡雪后寸笺裁自浣花余银钩并美看难辨玉案双酬愧不如益部只今征小许凤毛池上莫教虚

大司冦王公扶侍太夫人驰传还里赋此为赠

将母仍为昼锦身亲从玉殿捧恩纶旌旗自北风云近花柳从南雨露匀出入两朝中执法起居八座太夫人莱衣姓老看还少粉署名秋别有春桃实供从王母旧履声听识郑公真那应北斗虚喉舌共望中台领缙绅明主总深乌鸟慰可能无意画麒麟

助甫携见甫过郧镇留饮喜赠

握手踟蹰惜鬓丝且先呼酒后论诗文章李益难终贱兄弟岑参并好竒佩玉享来元自蔡颔珠投罢即称随（君自蔡来投我诗随余属国也）青油幕下堪移日玄武峯头合后期（君约太和后至）折节客惊麇子地跳梁人忆虎丘时年光并得偏吾老春色从公到汝迟（癸酉饯君虎丘）但是词人阳九过无妨物态暮三疑欲酬荃蕙须防化莫遣东风道上吹

敬美尚寳弟以七言长律卅句及洪崖图古方壶为寿倚语作答数亦如之而凄然之旨殊矣

叨开制府国西陲听说悬弧已自悲晚得一城如斗大可云千骑上头宜交同矍圃三差在迹似湘峯九尽疑地逺青山无快捷方式天寒白雪有连枝洪崖画迹开元代梁苑罍樽武帝时万里并将棠棣颂百年先废蓼莪诗夜听风雨床难接春勒池塘草更迟五短久应输散骑（摩诘荐弟缙谓已五短缙五长征拜散骑常侍）二难端合避僧弥（晋人云法护非不佳僧弥难为兄）清朝尚玺强增秩（霍子孟事）醉客将军谬保持（阮嗣宗事）愿赐绯行简并（白乐天之弟行简俱五十赐绯见乐天诗集）宁容剪白表微嗤（韦表微云吾年五十拭镜剪白以游少年间取一班一级不见其味也）雄心老骥羞人问小技雕虫懒众知今是昨非孤抱合（归去来辞语）宦情文思一时衰（李孝贞云五十之年倐焉已过宦情文思一时尽矣）长怜北海如流语（北海云岁月如流五十之年公今始满）未信平原柰乐词（陆平原有五十时清酒浆炙柰乐何语）家有鉴湖那用乞车还下泽不言疲由来损益多深味学易年今尚可追

弇州四部稿巻四十四

●钦定四库全书

弇州四部稿巻四十五

（明）王世贞 撰

○诗部

△五言絶句一百八十五首

卫河八絶

击汰荡金波流光起千鬛仰看云间质如钩带残堞

其二

河流曲曲转十里还相唤那比下江船扬帆忽不见

其三

前望渡口驿行行转相隔非闗驿路移应是侬心迫

其四

十五谁家女红糚娇自多低头浣衣坐不解听呉歌

其五

欵乃橹声低来船坐自移无须苦相羡各有去来时

其六

人家半侵河屋后晒渔网夜深唤小妇篝灯听波响

其七

青青河畔柳萧索半无枝为是轻攀折非闗赠别离

其八

人云风波恶风波信自恶生长在家乡那得容华落

戏为眼罩作一絶

短短一尺绢占断长安色如何眼底人对面不相识

题画

来时桃花口流水二三尺一夜春雨生淼漫归不得

其二

孤蓬知乍风寒压澄江钓不见石室人万树传清啸

其三

爱此山中居清阴满萝薜饱饭无所为石上坐秋色

其四

手自斟浊醪醉卧泉声里月午醒始知微风落松子

饮华生茗

君携阳羡茶荐以中泠水髙卧读离骚林端月初起

连中丞谈诗夜归题壁

纵有平生好宁容贵客怜长歌欲自听秋色五湖烟

出门

出门见青山殷勤尽一别尔自知吾心悠然竟无答

其二

稚子牵衣裾仓皇问何事芍药春尚花官今去还未

人日偶题

人日江南好风光梅柳新谁将故园日乞取去年人（去岁人日与子与軰赋诗）

其二

出门看冰雪峩峩大地厚一夜东风吹宛然五杨柳

其三

谁家采桑女貂韐双金钿朱颜怕雨雪人日拜新年

其四

平生徐与李南北共飘零北极逢人日南天指使星

癸丑余以避地吴中登阊阖行战地怅然有感

北风吹海色飞上姑苏台欲问呉王事秋深麋鹿哀

宫怨

昨夜君王来守宫辞残血欢至方识愁玉阶盻春月

其二

小日苎罗溪红颜不自持入宫知见妬无地着蛾眉

江口

江口安樯处孤舟尽日停秋云无限好只傍蒋山青

其二

似玉鲈鱼鲙橙丝缕更鲜徘徊欲下筯从此定何年

阻风桃源

小驿维梢坐来帆自若飞不堪游兴尽欲作向南归

林公不食书此恼之

野夫饱饭罢散发卧南牕亦作降心计无心可待降

偶题

女郎山头石新妇矶边水欲吐阳台云徘徊傍谁起

教坊妇

小拂干红袖新声十四弦不知头已白犹唱想夫怜

无题

七寳流苏帐金钿与定情十年春梦断怳忽似前生

题壁

康乐烟霞屐长房日月壶有乡皆是醉无谷不名愚

春逰

小雨桃花径轻风杜若洲江南春事满何处剩生愁

闺恨

兴庆坊前柳萧郎手自栽藏鸦今渐穏只是不归来

弹琴峡（在居庸）

银河落秋水飞峡自鸣琴代马遥相避君听无杀心

夜宿碧云寺

幽人夜无寐初月衔山阁不见月出光但见松影落

雨中（时方有哭子之戚）

平生不解愁雨落听总好此际雨声来沉沉北邙草

其二

夜雨生白发怆然青灯语日出愁更深应知不闗雨

其三

夕阳鸦背寒暝色灯花落际以茕然身那能不悲作

天雄道中

参差荆中门出没沙际语落日衔半规秋天避禾黍

其二

场中刈新谷屋后晒软枣儿女贪看客羣栖下相恼

其三

秋风吹将暮古道行迹稀爱此微阳色射我霜中衣

其四

道逢魏公子问客燕赵来悲歌不足听酒人安在哉

蚤发巨鹿道中

驱车漳水外十里及鸣鸡残月低军垒青天散马蹄

其二

太行一片云袅袅复纷纷我欲俱收摘相遗邢使君

灵岩寺朗公石

朗公一片石礼拜无寒暑弹指千偈终低头竟何语

铁袈裟

问衣何自来祖师传迦叶不悟曹溪舂居然一方铁

双鹤泉

双鹤摩天去双泉为谁久昨夜王乔过山僧尔知不

证明岩

野夫如慧能随縁就衣食劳师强证明本自无功德

甘露泉

曾闻尼连河世尊旧浴处一洒青杨枝人间尽甘露

锡杖泉

卓锡飞泉流人天大欢喜来既无心来止应何处止

定公堂

定公创招提凿破青山色惜哉不住心翻留有为迹

鲁般洞

窍石为幽居虚称鲁输子三十六洞天天工定谁始

送内弟魏生还里

莫以齐门铗悲歌尽日弹醉君桑落酒不敌郡斋寒

其二

骨肉他乡别干戈逺道心倘过杨子渡约畧较愁深

其三

暂留同尔去此语若无凭好待莼丝熟应逢张季鹰

其四

阿姊扶床泣诸甥绕膝啼平安只两字莫惜过江题

谒台还道逢海上宋使君戱赠

问君何为来问余何为返欲答两不言青山去人逺

寄勉魏氏二甥

玉树元双挺鹓雏好并飜外家饶宅相若个魏阳元

留客

吏事君休怪山城好闭门此生无长物但坐有清尊

兼隠斋

为吏复兼隠吾以名吾斋昔人解嘲耳其隠安在哉

西亭

昔邪寒不剪书带緑如窒过客虽自稀主人已非一

双栢

良宵坐来永念此栢下雪鹤氅时一过亭亭如孤月

小洞

翳茅石罅中肱卧呼不起却谓桃源人其深亦如此

双鹿

空庭啮枯荄悠然亦相乐放尔长林中应思向来错

双鹤

饮啄行相引栖鸣炯自如主人饭脱粟尔莫叹无鱼

古意

听尽西宫漏踟蹰不肯眠僊韶一派乐又过玉楼前

其二

薄命红颜是倾城亦枉然君王七寳殿自拥少儿眠

其三

歌罢齐纨扇沈吟异代名自怜长信帚不是主恩轻

记汉童謡

蹇人欲上山秦帝欲上天假令天可上地上少人烟

为僧题画

别僧虎溪渡扶藜踏微月一笑春风来林花偶然发

其二

玉梁界铁峡迸作摩尼珠不肯青山住飞流徧五湖

其三

蜻蛉橛头船自度还度汝一夜曹溪风吹散黄梅雨

其四

我是王弘之得鱼亦不卖新水上查头纶竿竟何在

暑日见客

客自褦襶来我当科头出语客幸勿嫌宋人偶游越

碧云寺泉

碧云长在天碧泉长在山谁怜卓锡后宛转向人间

过于鳞郡斋分韵赋十二体得傍字

腰间辘轳剑错莫无精光不是芙蓉浅纯钩北斗傍

二慕

少小慕书生书生良不易欲以径寸心博他千古事

其二

少小慕侠客侠客良亦难宁将百岁掷不使片言寒

塞上辞

人言塞上老不恨塞上老但恨作别时握手太草草

春日偶成

丘壑殊无恙春风故不赀冥搜徒自苦处处是吾诗

呉江舟中送子与一絶得溪字

寳带桥头水曾通罨画溪只愁归路逺迟日未应西

又戱为周生代送得情字

今朝送迁客憔悴不胜情莫怪愁看镜蛾眉世总轻

偶题小园

今宵髙枕处白石含青萝人喧虽稍息鸟声其奈何

其二

萝薜长自衣桃梅犹未色唯有东风来悠然酒中得

杂咏

侬家何处是舴艋太湖头自识人间路秋声会起愁

其二

寂寞何人问韶颜镜里红亦知年未老无意向东风

潍亭逢王子作二絶

汝从秣陵来还向秣陵去惆怅不忍离邻鸡酒中曙

其二

系榜潍亭柳呼樽且啸歌罢官应不悔湖海酒船多

徐荆州过余兄弟不肯饮而留连金金吾许夕拜所走笔戏之

自掷双鱼后难将五马留祇应金许宅一榻为南州

戏为乩僊语

昨夜蕊珠宫冰壶弄秋月不肯玉床眠鞭龙醉中发

调张助甫三絶

宦薄无劳问居然张长公何如掷手板一棹五湖东

其二

何限青山色当君对案时肯同山吏部长醉习家池

其三

迁客真难作看人眼亦劳为言名士业饮酒读离骚

夏日抱痾十二絶句

支枕时自言斯人有斯疾老作一蠧鱼残编送余日

其二

传闻三峡下白雪卷青天借得东邻水潺湲亦可怜

其三

偶然词组出却拾寰中遗歌罢还自赏安用他人为

其四

晓梦钟欲残故人枕边别武夷山上云白雪楼中雪

其五

虽揽千古书畏语千古事白日稍向西一事一垂泪

其六

病在何妨暑科头镇日眠莫言疎笔砚不索卖文钱

其七

世事久不闻偶传北来耗逺志在东山一夕俱小草

其八

西林贝叶编东林竹叶酒问我西来意翻云醉中有

其九

客有携枰者湛思入玄解忽悟敛子时人我俱安在

其十

客是华阳馆仍云霅上来野夫名已尽只爱自衔杯

其十一

社酒乡人至无言但一巵犹胜莫处士强我坐谈诗

其十二

长卿故倦游藜床壁间挂但唤尤老来青山随意写

吊张处士墓不至而返因简幼于仲君

金阊十万家尽醉呉山碧独有王子猷回桡墓田色

其二

念汝庐居地藤萝使径迷祇应今夜栢重见夜乌啼

郭山人六絶句

五岳真形图

汝到瑶池西披图问阿母二室三花间可着王郎否

杖

僊骨日以轻何烦策扶老后夜惊云飞弃龙在中道

衲

一衲长挂身寒暑了不渉肯学沈湘人秋江缉秋叶

瓢

偶从清颍得乞食焦山僧一饱便无事却挂焦山藤

锄

十年理芝畎铁作青蛇文复伴逺游去山山锄白云

觚

时携一觚酒独向花间醉不分汝南翁春风自天地

彭城道中

尽日山中行谓是山中客及逢往来者总负兹山色

道过一岭曰米花村其名颇雅因为成一絶

夹溪黄叶路三戸米花村车马须臾事寒山日掩门

东明道中木冰甚

浓霜中夜零千林成雾淞却似江南时梅花恼清梦

其二

鲛泪滴青天万树珠相亚惟应拙宦人不作达官怕

应在明中大水后问之

可怜赤城霞酿作石梁水一郡垂欲鱼卧龙犹未起

朔日邑送薪盈庭感而有赋

匏系何烦惜膏明也并烧积时甘在下炊后始知劳

其二

本是爨下材叨君一分直不惜捐此身为君佐鼎革

其三

念汝焦头近怜余束湿同不才岂梁栋亦使秋山空

其四

只爱樵歌好那知有杀心分无焦尾日世自寡知音

往返钱塘江戏为问答

九月钱塘浪无风也拍天侬今渡江去为复住江边

其二

朝指萧山驿暮唤钱塘渡侬身不属侬却似商人妇

有感作

世情令我出世事令我归出处不闗我安能论是非

题寒潭图

万木俱避荣寒潭吐幽洁悠然见天根羣悴还成悦

题杂画

白云桥之上流水桥之下策蹇不肯前苍龙峡中挂

其二

云作断续峯烟为浓淡树借问此中人宁知此中趣

其三

山色犹未敛蔼然斜阳赤时有渔父来不妨一争席

其四

浓碧荫清漪可能不流睐钓自不得鱼得亦不肯卖

其五

天河一夜雨染尽郊原緑颇怪出山云时能碍游目

其六

侬爱峭帆风身爱且从容溪山任阔狭面面青芙蓉

其七

衡门昼长掩春草緑于积倘有问字过朝来见行迹

其八

秋气自萧索秋山殊不贫丹枫与翠栢往往媚行人

其九

白云不肯住袅作出山状中有朱衣人可是山中相

其十

嵯峨揷天峯偃蹇据地松峯那不出雨松已欲成龙

其十一

一树两树丹千峯万峯白无处觅酒家孤舟采寒碧

其十二

遥岑吐飞瀑如泻银河水本自爱人间翻落白云里

题紫筠居三絶

过雨千林湿髙斋色自肥箨龙一夜长片片紫云飞

其二

新篁节未解已作干云碧偶然三径开错拟扬雄宅

其三

长桑夙有尚自与此君宜不独坚贞在兼令俗可医

杂梦三絶句（梦三日而应）

夜来梦失官青山色为动无那梦醒时此身还属梦

其二

梦饮蓟门酒忽复还乡国犹胜觉后身匏系太行北

其三

梦读老亲书醒来无一字稍觉孤枕寒惟残两行泪

江蓠馆十絶句为朱鸿胪在明题

松斋

郁郁斋畔松谡谡松下风侬如陶弘景日坐松风中

雪廊

三歩五歩廊千株万株雪阿大故濯濯与雪斗清絶

石坞

垒石为环堵主人长作主行遍咸阳西谁识黄金坞

江云楼

髙楼风不闭半欲藏江云试问江干客或有云中君

筠房

修竹不爱碧润我牕中人欲知春云坼寸寸吐龙鳞

快阁

披襟称快哉天地雄风来何以金茎表吸取露一杯

凝香室

湘帘静不卷芳篆萦如丝借问僊省吏得似含香时

啸台

欲与天籁争披云独箕踞忽作鸾凤音犹然徧千树

鹤院

虽甘稻梁美终爱云霄去蕙帐犹未空翮成且须住

雨花庵

兀坐浄名身时谈香积因如花两僊女知是散花人

黄生填抚南牧马所赋二絶句送之

君过腾越峯骏骨随龙化倘遇千里驹莫惜千金价

其二

调弓射堂下戏马台城侧莫作王骑曹拄笏西山色

题小景

北垞带南垞前帆衔后帆欲知何处泊斜日在松杉

憩徐少卿墓

宿草封云壮髙杉背日寒客来无剑挂事往有琴弹

题绣球花

暂以碧云色微笼春月圆抛人暗香里误马软尘边

题画兰花

处为幽谷香出为王者瑞不同百草归秋风纫成佩

江行杂咏

初出京口

楚歌一声发呉侬双泪涟武昌应尚逺船是武昌船

夜泊芦夹回望燕子矶

风吹浩荡去却在芦江湄燕子矶头月清光当待谁

泊金陵

不登凤凰台为怯李家句听说长干儿朋尊向台去

初发石头

亭亭逺山色入我船牕来斗语虽不竞那无酒一杯

烈洲在江中树颇多

郁郁烈洲树宛然江水间行人自不上妬杀道金山

牛渚即采石也

玄晖既遒往李白时一振请看沧江流万古才不尽

宣城道中阻水不得上

夜不闻白猿朝不见白鹇（皆太白诗中语）忘却下江水错恨恋舟山

东西梁山一名天门山在江中

东梁与西梁髵■〈髟上思下〉双虎头可怜长江水分作川字流

病中过铜陵遇雨

江馆能收望渔矶亦罢罾谁怜伏枕客风雨过铜陵

歴阳道中阻风

进歩咫尺间一落不复上安得勒将军为我牵百丈

江行热无鱼买戏成

十日不尝鱼九日不却暑愿作西南风吹侬转乡土

余尝梦登九华阳山矶可以见九华而病热昏寐竟过志感

九华九子秀十年梦寐间那知一梦觉顿失九华山

过马当

人云下元府莫作马当看自有天公仗那能问水官

安庆道中

平波细若剪逺岫膏于沐嗒坐舫斋中空翠时一扑

过皖城

不问江南北江风任往还杯中是何物青峭皖公山

和尚矶在采石道士洑在蕲水小孤中立焉

东是和尚矶西是道士洑那能教小姑不就彭郎宿

祭小孤神祠作

小孤有神祠亭亭大江中行人俱赛祭那得往来风

彭泽颜明府来谒

偶然折腰罢满路青山看却笑陶彭泽何因便去官

过浔阳

功名侮余甚厌之不能舍试问庐山峯可晓白司马

望大孤山

人言大孤丑不及小孤妍若向鄱阳去南风也系船

神鸦

神鸦向千载依然少陵句不学栢台乌台迁乌亦去

至李坪驿始见竹筏上居民连亘三十余家云随流上下作■〈艹亶〉治板行贩

何必问故乡浮家任侬住一夜便风来尽呼邻里去

入黄州

青衫曳地行双眼鼻端看此岂翫世人怜为世人翫

青山矶

武昌在前头逡巡不肯去为爱青山矶且对青山住

弇州四部稿巻四十五

●钦定四库全书

弇州四部稿巻四十六

（明）王世贞 撰

○诗部

△五言絶句三十七首

刘太常亟言大城令忽君之贤也其善状非一至祷雨立澍矣予闻而贤之为赋四絶句

试按扶风部应先数大城神依灌坛令民颂束先生

其二

自是神君雨那因少女风河阳万垄緑千树亦争红

其三

霡霂沾衣乐滂沱破块寛好星元有雨星是汉郎官

其四

汝祷亦已久六事无可责宻云天际来宛然桑林色

过息题息妫

君王爱侵地贱妾偶酬心欲竟无言恨那堪言外深

买鸡

儿童爱春懒为买汝南鸡不晓幽人意翻令拂曙啼

郧阳偶成

坐见斜阳影离离西过楹问愁无可答底是少心情

其二

骤作中年身都无快心事不知筋与骨何处将衰至

茅阜峯

茅君顾我笑谁校从官多欲语囊中秘其如六耳何

健人峯

共工触不周巨灵擘太华何似此健人立石天门下

系马峯

天马走长空兹峯偶一系万象欲现时聊将系吾意

滴水岩

一滴一露珠病渴犹恨少倘借行雨翁前村成浩淼

隠僊岩

真僊不住山那有山中迹同是谪僊人相逢不相识

风岩

一决土囊口居然万壑同人应自寒暑风不解雌雄

独阳岩

朔风寒不尽惨淡结浮阴念此闭闗日悠然天地心

凌虚岩（希夷诵经所）

诵经凌虚台留骨希夷峡何似学刘伶未死先荷锸

榔梅岭

人言榔梅亭真果已堪证无奈老饕何只爱苏家杏

青崖

断崖数千尺隠然一辎軿即看揺落候不改芙蓉青

琼台

当时受册地今日琼台宫阿母瑶池色能如晩照红

渊黙亭

兹亭字渊黙我憩亦何言忽有天门辟森然帝座尊

试心石

陡出三尺崖下临千尺地道人呼试心无心可将试

试剑石

我有昆吾剑不将持试石白璧隠荆山剖出长虹色

磨针涧

铁杵磨作针白石化作金还怜磨杵客不胜化金心

蒿谷涧

野蒿长如人菉葹亦不离我欲构一区为延张仲蔚

金鸡涧

遥望鸡鸣峯神瀵涌如射时听金鸡声人间道天赦

摘星桥（即会仙桥）

夜半桥上星如萤拂衣袂为摘岁精来欲验偷桃事

闲居无事偶亿古人恒语成聨者因以所感足之不论其合与否也

何所闻而来何所见而去人自不闗身身有闗人处

其二

前不见古人后不见来者此事久已然如何初涕下

其三

兰以香自焚膏以明自煎昆冈一失火顽石未闻全

其四

我自用我法卿自用卿法卿法多爱憎我法无生灭

其五

莫言一种物双名亦易晓处则为逺志出则为小草

其六

有情痴故佳无情黠亦尔琅琊王伯舆终当为情死

其七

人言阿龙超阿龙故自超济南一下语北地不成骄

其八

法护非不佳僧弥难为兄长安噉名地语语兰芬生

其九

有儿不明经好读子与史仲容已预之卿不得复尔

其十

解绶还神虎买舟向呉会冷如鬼手馨强来捉人臂

郧府偶成

浊酒杯谁共残灯影自亲不应开阁后千骑上头人

△六言絶句一百首

偶成

游丝自萦白日疾羽忽界苍烟先生中酒难起卧读南华几篇

戏题燕市所见

绣帢缇骑争道雕栏贵人索钱羣儿马通自给小妇牛饮髙眠

其二

相君筑堤西弄词客待诏公交车鸣驺定先宿鸟弹铗不愁无鱼

游蓟城楼

登危不妨蜡屐踞坐自侧乌纱铁岭髙天一线渔阳落日千家

其二

青草春闲突骑黄云昼惨穹庐挥鞭画蒲类海立石封狼居胥

秋日过于鳞郡斋分韵赋十二体

使君尽酒不醉郡阁先秋自寒乾坤乍容车马湖海渐入衣冠

有闻

鸩告余以不好鵩语余以其期西山白云自若东市黄犬何之

顺义公署杂兴

归云小树先暝啄雪残鸦自喧候吏强名栢府浊醪故作柴门

其二

架上道书数巻床头浊酒一瓢不作庄叟齐物笑他嵇生絶交

其三

空庭积雪无恙小牖青山自如何物消除官廪呼儿点检琴书

风寒济南道中兀坐肩舆不能开巻因即事戏作俳体六言解闷数之政得三十首当唤白家老婢读之耳

有论已乖养性无书自成絶交且从李耳视舌不与陶潜斗腰

其二

狗监故知犬子太玄自守童乌任他出山小草甘老东呉菰芦

其三

爱弟策名京兆严君奏捷未央不才也能随例年年管领长枪

其四

无思无为足矣不笑不取何居生儿但识丁字慎勿读父之书

其五

但夸酒贤酒圣莫论钱愚钱神为龙为蛇亦可应牛应马谁真

其六

小驿残茅短篱偶尔浊醪一巵却似区区天地野夫寄此何为

其七

趋府不休自怜人生几许流年不羞挂名牛后所恨望尘马前

其八

丈人石畔云起女郎峯头雨来可怕千秋望断只愁风横吹开

其九

薄薄斜阳剰照辉辉残雪留姿天公任汝搬弄毕竟能过几时

其十

贺监八旬舍宅白傅六袠分司那知七百年后笑杀李家小儿（谓于鳞也）

其十一

莫言无下筯处二十七种菜鲑自劝自斟佳客一丘一壑人家（青阳驿在山水间）

其十二

何用劳他白仆唤来将伴朱提去日熏莸莫恨到时还隔云泥

其十三

袖中束书数巻车后挂酒一瓢任尔风尘度日犹胜政府逍遥

其十四

哥舒明驼难得道将快牛未逢借问长安相府何如兼领司农

其十五

檀氏沐猴无怪谢郎鸜鹆更工为语当筵鲍老莫笑钦明八风

其十六

华不注何﨑嵚青天削立峯岑寄语三周铁骑其如一杖登临

其十七

饭罢从容扪腹汝胡许大乃尔诗书淘洗欲尽空空如也而已

其十八

冠盖人人白雪生涯处处青山莫怪攀龙任诞王生犹落人间

其十九

离骚未称佳士庄叟竟不异人乞取楞严一巻消除几日残春

其二十

欲雪千山自暝将风万树知寒偿债半生车马误人一世衣冠

其二十一

衣冠是处故人不如一呉国伦七品十年不贱千金词组那贫

其二十二

翛翛桧栝风紧蔼蔼桑榆日斜莫怪牛羊不下中峯自有人家

其二十三

曹公治窟何意丙相问喘莫论止是输他两吏歌呼复吐车茵

其二十四

明年罢官归去山田不论俸钱三山六水任意两粥一饭安眠

其二十五

车公一言拜相李广百战不侯自是人间常事莫将造物追求

其二十六

泣麟思凤且止怨鹤惊猿莫论问君几许经济抛掷骠骑车门

其二十七

既少桓谭数语又无侯芭一人胸中万巻何用到了还他浑沦

其二十八

何必陶公能赋杜鹃也归去来生宁与雀等伍死不呼鸩为媒

其二十九

世事一清一浊人情有爱有憎胸中八九云梦何劳琐琐淄渑

其三十

富不如贫魏击生不如死曹涂词组千秋万古两袖三江五湖

即景二首

平林鸟惊新月小巷犬吠松声主人酉酒未解稚子也倦逢迎

其二

斜阳逺山一抹流水桃花几湾橛头受风欺住缸面且自偷闲

醉后放言

快哉老伶荷锸至竟还输一筹死亦不须埋我教他蚁乐鸢愁

其二

神僊自有官府朝市翻夸隠沦何用为渠评隲醉乡且住逡巡

其三

杖头一瓢共饮但醉莫问姓名无才无德老子半痴半黠先生

其四

秫田七百斛米屈指未了残年东家新篘正熟耐可瓮畔酣眠

舟行即景

落鸦千点万点流水一湾两湾渔灯南垞北垞鸟道前山后山

谢吴总兵赠白苎帏

不须元帅武帐敢学中郎綘帏领取新秋白苎睡醒瑶台露晞

夏日偶成不复伦次共得廿首复作长山道中故事耳

一贵一贱转眼得意失意片言丈夫自管六尺莫拟轻受人恩

其二

眷属偶然萍聚此身亦是蓬飘从他千古万古何异明朝昨朝

其三

为问夹毂周道何如耦耕老农六州铁铸成错一尺布尚可缝

其四

糓秕不如稗成贵死不如贱生东家送丧鼓吹西家嫁女哭声

其五

在山亦名小草辞钓却唤阳鱎何似一羣鸾鹤饱吃鳅鳝翀霄

其六

小人请学为圃愚公始爱移山不至终身钱孔似胜天下辙环

其七

刘项蜗角千里彭耼蜉蝣片时唯有腾腾酒睡唤作小刼须弥

其八

右丞辋川胜地少傅履道新居此生大堪假息身后岂必吾庐

其九

法书名画古鼎诗巻茶垆酒鎗人呼六一居士自号乌有先生

其十

试茶初动蠏眼临帖更画乌丝啜罢冷淘槐叶微吟双调柘枝

其十一

姓名琬琰四海文字金石千秋秖堪曳尾沙畔那可跨鹤扬州

其十二

湖田未论厚薄颇堪伏腊之资吾意无可不可世途已而殆而

其十三

车公一言拜相司马三赋为郎既与此人同世取舍更自茫茫

其十四

握管颇成快事衔杯差不让人何曾在下援上亦否辞富居贫

其十五

重权一佩六印巧宦十至九卿八十日陶彭泽福薄苦要归耕

其十六

时事十羊九牧世情暮四朝三莫忧深源难起自信中散不堪

其十七

有子万事非足无官一身不轻僊人自来忍辱居士难矣净名

其十八

修罗怨为兵刃调达谤作笙歌大梵天宫自在光明不照娑婆

其十九

黄雀入水为蛤青鸠乗春化鹰升沈偶然所遇强弱岂尔之能

其二十

踰冠已叨银艾三十谬领金绯总就回波六字唯向君王乞归

题梅巻赠虚上人

罗浮寒玉千树折赠阇黎一枝欲识西来真意暗风吹到军持

其二

陇头玉笛吹遍哀响不到僧家为问阿师微笑世尊拈示天花

戏题

词林岂必阳九世路自足朝三鸡肋弃之有味羊肠欲上不堪

其二

蹉跎颜驷双鬓落魄髙阳一身弹章亦合文苑除目终疑酒人

再题

三十年前涂抹二千里外折腰磨蝎当宫合贱雕虫小技谁骄

其二

临卭负弩小事长沙赋鵩胡云那用争他绛灌归来笑拥文君

阻风黄石矶

桃叶江南江北桃花千山万山卷帘但看白浪沽酒不减朱颜

其二

长江宛如白龙怒起鳞甲千重唯是江头山色居然不改芙蓉

迭字峯

千尺霞笺灿烂数行云篆横斜莫惊此峯迭字西去水亦成巴

金鼎峯

十年文火武火一夕星飞雾飞惆怅云台夜色子春独自东归

云母岩

朶朶傲风云叶层层薄日霜华传得彭籛飱法移来此地为家

黑虎岩

何事山君变服弭首玄武行宫不忧西华白帝可怕东海黄公

白龙岩

朝来卵色初动白云四驰不宁疑是玉龙行雨满山鳞甲峥嵘

朱砂岩

毋烦安期遣信何用勾漏逺寻方寸不生凡火大地尽作黄金

歘火岩（邓天君修真之所）

五十余年清净一念歘火缠纠却似班生投笔虎头燕颔封侯

皇后岩太子岩

太子宛如悉达皇后亦似摩耶一巻西来勘罢五斗无复生涯

妙花岩

六铢姹女天衣贪散天花不归我醉露眠岩侧满身花雨霏微

万松亭

苏门山人坐啸华阳隠居卧游嘈然数部鼓吹犹自传响山头

龙泉观

摩天羣峭石骨护壁万緑松髯过桥泉声忽怒破窦风意时尖

乌鸦庙

不学淮南鸡犬一时相随上天试问丛祠受赛何如江畔迎船

僊碁石

山中烂柯樵者世上负局先生最是圣凡难别欲烦橘叟题评

双溪涧

一泓蠏眼吐沫双涧燕尾分流人道渭清泾浊俱从天柱西头

飞云涧瀑布涧

急淙瀑布千丈飞云冒絮百重更许餐霞煮石山人衣食从容

天池

天上莫疑银汉池底亦自青天白云徐动玉皱明月初起珠圆

郧中杂言八首

晨兴两塸脱粟逼暮三杯浊醪幸不妨他黄巻犹堪拖故紫袍

其二

乍雨乍晴天色自开自落花枝蚁浮谁宾谁主蛙吹为公为私

其三

上书时时不报往事忽忽自嗔腰间有骨为祟眼底无计藏身

其四

郧山排坐西入汉水遶郭东倾话来颇令神爽饱看何曾眼明

其五

涂鸦半成梵字为蠧三食僊名虞初稗官使者摩诘竺干先生

其六

晚得一城斗大云胡不游汉堤见说宜城酒薄小儿未解铜鞮

其七

无才痴顽老子强学解事小儿吾末如之何也胡不归去来兮

其八

雨余残果自堕日落倦鹊争喧手携南华一巻不妨坐待黄昏

弇州四部稿巻四十六


●钦定四库全书

弇州四部稿巻四十七

（明）王世贞 撰

○诗部

△七言絶句一百三十首

殿前曲二首

磁垣铁甲散晨光香篆微芬金凤凰武帐日迟风自卷君王昨夜幸昭阳

其二

鸿箓瑶簮叩寳坛云璈凤管簇回銮月明千片芙蓉影蝉鬓凉生七叶冠

莫愁乐

细娘家在大江头总为工欢字莫愁月明低按闗山曲何处行人不泪流

平阳伎

杨柳堤边控紫骝葡萄新锦费缠头春灯徧照平阳舞不信流黄一段愁

其二

玉为歌管簇雕栏锦作莲花捧翠盘一片新糚惊月色万行琼树雪中看

闺怨三首

空城甲第与云齐海燕无人不肯栖隔巷长干春十五银筝偏唤一行啼

其二

闻道边闗乐事多前庭蹋鞠后庭歌不知刁斗声中月曾照流黄锦上梭

其三

三殿论功拜彻侯平阳歌舞一时收无端却是刀环月更遣文君赋白头

西宫怨二首

露井香生百合开夜深明月在青苔春风自怨葳蕤锁那有西宫玉辇来

其二

点点莲花漏未央乍寒如水透罗裳谁怜金井梧桐露一夜鸳鸯瓦上霜

小伊州

频年转战未封侯还逐髙阳酒伴游醉后秖今愁出塞双鬟又唱小伊州

西兴词

留君无计恨匆匆尽酒停杯曲未终船到西兴潮已落明朝还起石尤风

青楼怨

轻风细剪越罗寒红泪徐倾蜡凤残一曲停筝还自语不知春思为谁弹

青楼曲二首

驰道髙鬃赤电飞横担蜀锦斗鸡归新丰酒薄人难醉夜半犹歌金缕衣

其二

姊妹争夸夫婿殊众中单道不曾输千兵队里明金紫腰下寒光玉辘轳

从军行八首

蹋臂归来六博场城中白羽募征羌相逢试解呉钩看已是金河万里霜

其二

马首垂杨折送行酒阑长揖寳刀横军中最是多兄弟不唱阳闗第四声

其三

朝来分隶李轻车揖客辕门意自如超距翘闗三十万何人领取豹韬书

其四

夜深邻帐送胡笳三月春寒雪作花吹尽闗山杨柳曲壮心元自不思家

其五

竒兵十万击匈奴谷蠡屠耆未拟俘对阵夺将金勒马独身生致北单于

其六

蹀马吹尘紫极昏洗刀飞血九河浑长城直拓三千里表取阴山作北门

其七

胡姬学得汉宫眉辛苦风尘损玉肌不为青春容易改十年番地失焉支

其八

铁骑横驱瀚海尘戈船直捣瘴天春不知南北功多少羞作麒麟第二人

横江词四首

越女红糚隠画桡惊波无际雪山揺贪趋破镜西陵约不怕风江八月潮

其二

江上檀郎来往频婆娑妙舞赛江神来时风水随船尾欲往惊涛好渉旬

其三

锦缆罗帆翡翠舠长年催趂午时潮江头杨柳深相恨折损春风几万条

其四

青江一线日边开万古东流去不回闻道海波穿地底可能还向碛西来

甘泉歌

千尺通星井干楼玉盘天酒夜来收白茅螭捧黄金印五利明朝欲拜侯

秋宫曲

桂宫飘粟御筵香银漏初添恩正长唱罢凉州天似水百花僊队按霓裳

春宫曲

十二珠帘帖绛纱山香一曲驻飞花当筵拜领葡萄酒纎月双弯衬脸霞

凉州曲

玉门春色胜临洮敕使东来赐锦袍闻道酒泉香似酒不烦银瓮贮葡萄

其二

千帐奚王作外臣射雕归暮管弦新笑来杯酒称兄弟曾是沙场百战人

采莲曲

千枝婀娜媚朝阳风泛红衣露碧房疑是呉王开水殿酒深初散越姬糚

杨柳枝

西蜀竹枝君莫听且听东呉杨柳枝是处春阴堪画舫何村树杪不青旗

其二

杨柳呉阊千万枝横塘风绾曲尘丝不縁游子无攀折总为情人少别离

其三

飞花欲卷翠蛾颦浪打萍飘恼杀人犹胜洛阳东陌上北风吹作马蹄尘

其四

十月寒轻叶未凋淡黄疎緑短长条无情有态堪怜处日脚云头雨半腰

浪淘沙

晴沙万迭倚江开不断银山滚滚来片晌只疑随浪去千秋长自锦成堆

其二

潮来银海欲连天潮落平沙故宛然得似古查能贯月一年一度女牛边

苏幕遮

碧魋朱氁紫金瞳噏日濆波倒射空不为偃师偏作眴大家元住化人宫

其二

鱼龙曼衍戏如神簇队金牌色色新珠帘不动天颜肃始信支那有圣人

弘治宫词十二首

甲帐银灯夜未央渐看鸳甃有寒霜三千粉黛浑如扫圣主重翻日讲章

其二

南海珠池贡已稀西川又罢锦文机朝来御服三经澣贱妾宁希曳地衣

其三

禁苑先朝红药台御筵亲为两宫开莫嫌宫监希恩赏玉辇何曾更一来

其四

午槐圆影覆彤除今日天颜喜气舒穏坐御床无一语但称难得老尚书

其五

五月鲥鱼白似银传餐颇及后宫人踌躇欲罢冰鲜递太庙年年有荐新

其六

黄帕朱奁覆御羞手题颁赐寿宁侯昆明督亢从渠请今日台官在殿头

其七

琵琶双鸽暗凝尘玉指生疎调未匀自是经年无曲宴不愁供奉数中人

其八

御前黄盖进羮汤玉筯频停不肯尝应是司农闻水旱蹙眉时读两三行

其九

静数莲筹第五更寒鸦金井未分明披衣欲坐犹疑早前殿连传警跸声

其十

雪乳冰糖巧簇新坤宁尚食奉慈纶祈年好在斋宫宿莫遣羊车别院频

其十一

掖庭愁闭自年年今日承恩雨露边又是铺宫新例薄空劳少府积金钱

其十二

急遣追锋召外家南宫桃李正如霞自从光禄裁宣索长日从容且赐茶

正德宫词二十首

十年彤管侍先皇太液甘泉蔓草荒七叶神孙今好武苑西新辟斗鸡场

其二

蜀马分弸对打球纎腰帖地涴青油金牌银盌从渠爱谁敢争先第一筹

其三

僊韶别院奏新声不按唐山曲里名青鹞白翎俱入破十三弦底似雷鸣

其四

金鳌桥畔柳丝长舴艋舱头有柘黄六院少儿初病酒御前亲自过鱼汤

其五

兔首熊蹯载后车长杨辇道不须除勅教颁给言官了玉几知无谏猎书

其六

窄衫盘凤称身裁玉靶雕弓月样开红粉别依回鹘队君王亲自虎城来

其七

急勅甘泉暂解围期门百骑少光辉中官昨夜闻歌管知道初从长信归

其八

玉水垂杨面面栽豹房官邸接天开行人莫爱缠头锦万乗亲歌压酒杯

其九

夜半球灯出未央俄传鞞铎向平阳六宫处处秋如水不独长门玉漏长

其十

绨案东头有皂囊不知畴日进封章付教河下金珰手莫遣君王甲夜忙

其十一

淡黄初缬草屠苏侧坐萧家老秃驹薄暮西风吹袂起小龙团底露真珠

其十二

西师入座讲莲经勅许娙娥取次听缨络寳珠从密施莫留余障在宫庭

其十三

平明东阁下恩纶兽铠鸾翿色色新大内别开元帅府传声侍女莫称臣

其十四

上阳宫里进葡萄争道沾恩色自骄小合黄封双御押大官将赐霍嫖姚

其十五

六军容卫自星罗熊馆鹰房处处过此日灵台颛候望不知龙虎气谁多

其十六

帐殿春眠日色饶掖垣簪珥自羣僚中官又启排当就亭午传宣且放朝

其十七

纯银八寳白如霜金豆离离出尚方撒放御阶凭拾取内人男子拜君王

其十八

百子池头九子祠太皇恩许进香时深宫岂少宜男草何地曾沾雨露私

其十九

传呼京兆进春牛百戏鱼龙曼衍游杂沓香车看不见好登辽后洗糚楼

其二十

勅扫椒风第二房俱传倩女出平康天宫欲晓人间事约伴相过话夕阳

西城宫词十二首

芙蓉新样紫霞冠细拥珠琲小凤团一片香烟丛里出玉真朝罢簇回銮

其二

新传牌子赐昭容第一僊班雨露浓袋里相公书疏在莫教香汗湿泥封

其三

五雷坛上雷一声海子闸口雨纵横祈灵验后催传赏马上朱提玉手擎

其四

色色罗衫称体裁铺宫新例一齐开菱花小样黄金合昨夜真人进药来

其五

花底传筹到五更隠囊斜倚到天明寒霜不敢蒙头坐暖阁时聆謦欬声

其六

红轩歩挽碧油轮白玉阶头不动尘阿监排当须次第喜来俱作放班人

其七

两角鸦青双筯红灵犀一点未曾通自縁身作延年药憔悴春风雨露中

其八

梨园弟子鬓如霜十部龟兹九部荒妬杀女冠诸侍长大罗天上奏霓裳

其九

鳌山烟火冠春城歩辇龙旌倒褪行忽报大官供法酒玉音宣唤五先生

其十

西苑传看白鹿归金鳌桥下立依依不论供张能如鹿愁见鸳鸯接翅飞

其十一

侍女俱传厌胜符猫为铁骑鼠为奴挦撦一博天颜喜八寳金钱踠地铺

其十二

不御坤宁二十年玉阶埋月树迷烟聨房自信无人到闲放猧儿自在眠

吴中迎春曲八首

十五女儿好容颜恰似杨花太剧颠贪过呉桥新水发湿着罗襦不解怜

其二

侬家少年来看春绣帢雕鞍色色新拾得金钿便骄惜不道红糚恼杀人

其三

弓鞋罗袜细温存偏爱春泥印齿痕看到阊门天欲暝六街灯月照黄昏

其四

今年冰雪太迟春分外催花羯鼓频行过贵家春不度隔帘呼住打球人

其五

桥边宛宛双柳株贾客蹀■〈⻊爕〉千金驹停鞭半醉道春好笑入胡姬旧酒垆

其六

青天幻出木兰舟对对妖童发似油齐唱采莲新乐府髙楼抛下锦缠头

其七

白发田家一老翁欲行翻更仗儿童只问勾芒甚颜色还呼社酒醉东风

其八

帝城风物倍光华却比吴阊少见花解道天街春尚晩不知先落五侯家

燕京四时乐四首

城南韦曲春可怜侯家铺埒黄金钱即妨蹀■〈⻊爕〉要归去十五搊筝杨柳烟

其二

东华空望碧栏杆髙栋承云赤日寒不是蒲萄浑难醉银冰片片水精盘

其三

蓟门霜叶马初肥蜀锦轻装七寳围日暮金丸弹不尽红尘一骑趂鹰归

其四

青楼小妇熨瑶筝飞雪敲牕万玉声三十六簧寒不起自歌金缕到天明

古意

传君移戍古梁州明月心悬陇水流莫怪梦魂逢不得书来依旧玉闗头

其二

莫夸灵药镜中过自是君恩薄更多不信雕弧摧九日却留明月隠嫦娥

咏戍卒（下六首少时作）

夜静风髙角自鸣铁衣长挂酒频倾细君莫厌离家语争道明朝又出兵

其二

岁岁从军出酒泉未知何日勒燕然相逢莫更嫌衰贱多少黄沙掩少年

送蒋子南归

乍逐春风上帝畿如何短棹乂将归看君身似潇湘鴈不厌年年南北飞

其二

潞水驿前双画桡送君频上又相邀征衣半湿离筵酒心到阊门第几桥

病起

推枕春林送曙莺渐惊虚白上牕棂书尘贫病无他业一巻黄庭内景经

其二

萧疎病骨怕逢秋伏雨斜风到枕头一夜芭蕉恼不彻他自无情我自愁

计偕途中四絶句

阊门女儿糚髻轻十三十四学银筝行人不解丝中语都道阳闗送别声

其二

金陵望中山抹烟铁瓮城头浪拍天居人尽说风波恶江口何时不放船

其三

日落徐河水乱流髙城椎柝漏声愁相逢欲解珊瑚玦不见胡姬旧酒楼

其四

济河北流复南流行到天津南北愁人生顺逆虽有分耐可此身居上游

立春日与呉峻伯席上分韵呼采得一枝花

绮裀分彩占年华迭翅鸳鸯色并夸最是夜来春信早就中呼得一枝花

将还故乡醉别燕中友人

葡萄新酿紫霞文累釂深巵谢数君挂席还依蓟门月鸣榔初荡阖闾云

其二

酒肆藏名君不知别来方解问相思江南添个踈狂客莲叶风前唱竹枝

戏题徐迪功五集后

一贫无梦到封侯屠狗吹箫不自由今日功成身亦贵可堪人记少年游

其二

十年家火炼凡铅一日中原遇大还君自羽仪朝帝阙莫将垆鼎悞青山

别于鳞子与子相明卿十絶

十年为客问呉山锦缆安流此日还唯有故人歌一阕行云不度似阳闗

其二

鸣鞭醉色傲幽州饮马滹沱水乱流明月独悬南北泪黄云偏载古今愁

其三

西风独许季鹰回紫酒青莼亦快哉八月吴江潮水发挂帆天际雪山来

其四

五子应从五岳来钧天帝享动天台相逢此地原非偶散入中原岂乏才

其五

日观峯髙髙揷天天门双辟俯苍烟无人共拾金光草拄杖行吟望斗边（于鳞）

其六

扁舟八月向维扬素魄含波欲似霜北地翻传广陵散故人天外意茫茫（子相）

其七

徐卿抗疏拟烟霞白笈青鞋兴未賖我系渔舟问苕霅玉箫吹破碧桃花（子与）

其八

罗浮秋至重嶙峋漳水寒流月色新南北归来俱自好不知裘马倦游人（梁公实谢茂秦）

其九

褰裳去采汉江兰日暮江深春水寒欲寄一枝君自赏傍人应作艾萧看（明卿）

其十

当年季子去归呉缟带谁遗别思孤十二国风论欲尽大帆明月满姑苏

别弟

别时携手上河梁两岸相看即异乡独立苍茫归骑晩春来月色倍如霜

其二

鸣铙迭吹凤池头玉勒金羁控紫骝无那别时言不尽逢人日日问青州

见挟弹者偶作

黄衫挟弹市人看杨柳阴中百舌寒日暮建章秋色里不知何处落金丸

即事三絶

阖闾城外闪旌旗荡寇楼船十万师为问幕中诸上客何人不揖羽林儿

其二

欲提长剑斩长鲸归拥春农海畔耕纵有微勲麟阁上栢梁先逊侍中名

其三（谓赵氏也）

护军旌传有光辉马首黄金意气归挑尽机头红女泪又劳天子赐春衣

弇州四部稿巻四十七

●钦定四库全书

弇州四部稿巻四十八

（明）王世贞 撰

○诗部

△七言絶句一百二十五首

送顾子行员外谪判太平五絶

天门秋色挂帆开候吏遥从采石来醉着锦袍明月下千年人道谪僊才

其二

晋朝姑孰接秦闗饮马淮流一线间今日中原无揷羽不妨词客醉龙山

其三

客路仍闻送逐臣与君那得不沾巾秋云桐栢离帆影霜落丹枫两地新

其四

楼船迭鼓大江流别驾新开南豫州四郭春骄罗绮色向来僊客不知愁

其五

公檄寒稀郡事饶试陪宾从上凌歊只今惟有黄山月犹似蛾眉恨未消

扬州访张有功不值

遥闻李白在扬州银瓮葡萄晚自愁曲罢广陵人不见萧条枫叶映寒流

其二

当时恩谴异长沙春见唐昌两度花幕府夜来频问帖玉鞭金勒向谁家

寳应湖

波揺匹练界长空天阔千帆处处风入雾楼台先暝黒隔林枫叶后霜红

其二

长天漠漠水淙淙鼓吹中流引画艭南人过此看不足北人即怕莫推牕

闻子相归不能待寄之

桐栢江头春鴈稀故人闻向日边归扁舟欲系遥相待万戸清霜夜捣衣

送家兄君美复之江右幕职

滕王髙阁枕江开万里涛驱雪色来幕府只今谁上客知君旧有子安才

其二

东湖水铺如镜平百花洲上百花明宫袍小舫醉歌去笑杀襄阳空得名

其三

紫薇省中花正芬任他公檄自纷纭不妨傲吏乌皮几卧看西山生白云

其四

呉江花发暮春衣暂逐童冠一醉归君去正如彭蠡鴈年年还向蓟门飞

其五

香垆峯畔紫烟生铁柱观头雷雨明麻姑僊人数相过倘到吴门好寄声

暑中戏简谢时臣索画庐山障

亭午湘帘暑未残谩劳朱李荐冰盘须君貌寄庐山障卧对飞流万尺寒

即事偶成

阊阖兵戈乌夜啼蓟门禾黍雉朝飞北人愁北欲南去南人愁南不敢归

其二

不分朝回只晏眠春逢雨雪压花天邻家禁酿罢开市赢得囊中无酒钱

喜明卿舍人至口号

昨夜承明万井开露寒星斗共崔嵬虚将紫气归燕石自有荆人抱玉来

寄临清方符处士因问讯犹子元焕茂才元焕善书工新声

春风锦缆三千舶夜月朱薨十万家侠客新传方处士彩毫题徧石榴花

其二

君家小阮不可当春日骑驴辞帝乡醉后曲裁梁苑月兴来裙掩墨池霜

还呉初抵阊门夜泊独坐有懐

十载时时问故乡归来朋旧又相忘城头弦月乌栖曲疑是幽州万树霜

嘲吴舍人新娶

汝去含香露未干欲凭春破紫微寒片帆飞尽潇湘雨十二峯头黛色残

题西滨隠君

隠君家住大河西杨柳双桡水拍堤明糚落日浣纱女夹岸桃花春欲迷

再赠子与十絶

子与行余既以长歌饯别矣临岐怅然飞龙之乖隔羽翼之无从也因复为十絶以呉音度之栈马踯躅行徒掩涕矣

问余何事滞燕京击筑徐卿大有情此日悲歌向谁和凉风千树起秋声

其二

白虹髙属蓟门秋风暝滹沱水逆流自是别离闗气象不须开匣问呉钩

其三

东呉王生太可怜别汝洒泪西风前一榻梁间都不下自瞪双眼看青天

其四

秋深桐栢水曾波明月轻帆鼓吹过倘遇少文烦致讯卧游山色不胜多

其五

呉王台下水漫漫榆柳萧条兵气寒无那兴来催棹去到时应自忆长安

其六

灞陵车马断行尘狂客新丰酒见亲抵醉不曾交词组只今谁是语中人

其七

太湖南坼贮烟霞山绕菰城十万家归路莫愁云色占飞流千尺泻桃花

其八

罨画溪头秋水多红糚百迭剪青罗醉后徧题莲叶句兰舟翻入女儿歌

其九

寂寥扬子著书年谁似桓谭与太玄心赏共期千古在莫教零落借人传

其十

李生骑马向邢台拥传君仍去未回一柱天孤撑震荡千岩日堕失崔嵬

送表兄卢生南归

大江南去水茫茫到日秋风为解装栖鸟渐闲人渐少不知何处是家乡

其二

白云无尽片帆飞樽酒踟蹰涴客衣不为别离生感慨故园今日尚能归

题画赠别王使君

杯酒踟蹰日易曛青山处处惜离羣莫言秋色难分赠君自青云我白云

走笔二絶赠弈者刘生

曾陪太傅东山墅不向君王赌郡符敲罢一枰何所道片帆秋色满江湖

其二

金沟清泚楝花香一局逢君坐夕阳莫向秋风夸石室人间岁月野夫长

赠苏洲

此翁不知何许人醉墨漓漇若有神夜半酒醒寻不见满天风雨散龙鳞

于鳞寄太行诸篇走笔以谢

太行峯色党青天刺史搴帷紫气前中夜星辰低摘尽忆余飞赠蓟门烟

夜半醉过子相

北斗下卓河西流先生醉歌吟未休不为长安一片地何人能破古今愁

赠文都昌

挂帆南去楚天賖大庾峯头明月斜我赠白云仙尉去书来应报折梅花

别李邢州宗考功徐比部吴给事诸君时方有三辅之役

浊漳西坼未安流大麓千岩风雨愁五马过题春已徧犹闻使者下邢州

其二

金河杨柳未堪齐马首传觞白日低侠客自来轻别甚醉乗虹雨蓟门西

其三

塞云吹尽出榆闗不断冰天指掌间应是尔曹髙兴发忽惊飞雪卷燕山

其四

未从燕市赋招魂东海虚明孝妇寃尔道行春三辅徧萧条秋色老中原

赠别于鳞还邢州

白云寒锁郡斋深人道朝天不可寻总为股肱驱传去仍劳明主赐黄金

其二

石门髙峡沙丘台紫马春停天地开无限北风吹不到万家明月待君来

其三

葡萄美酒玉壶寒写向离筵泪并残纵有隋珠髙月色不知中夜向谁看

其四

蓟门挥手各风烟并马中原别思悬我欲东观辽海日烦君西拄太行天

上已与赵宪副郊游赵取小妇由闗中适至口占戏之

秦中好女胜罗敷翡翠为裳香作车不用相逢问夫婿东方千骑上头居

其二

千金西去买娉婷万树梨花敛色迎闻道燕京夸祓禊让君先赋丽人行

卢龙署中偶成

朱帘翠箔过杨花睡起中庭日未斜却似深闺娇小妇楼头痴坐怨天涯

西山道起苍兔草中逐之不得

马头苍兔剪春风一线光腾杳霭中落日平原青草色不知鹰隼为谁雄

卢龙署中有寄

山城小雨鹧鸪啼杨柳辞寒緑正齐我梦春闺独不见怕乗云雨问辽西

饮欧阳镇朔即事有赠

琵琶曲按古凉州急管清尊玳瑁愁劝尔军中髙太白秋来应挂郅支头

其二

旌旗春偃白龙堆教客休停鹦鹉杯歌舞未残飞骑出月中生缚左贤来

其三

欲从铃阁借前筹姑衍条支一剑收尔自虎头飞食肉不教猿臂羡封侯

其四

曼缨白马下双鵰降敌辕门气不骄为问浑邪能骑射可如新帅霍嫖姚

过懐来罗将军驻兵因赠二絶

碧山无限锁龙堆羌笛胡笳汉使哀日暮春风鸣白羽知君突骑射雕回

其二

将军按甲古妫川万马骄嘶苜蓿天但使王庭能絶幕未劳车骑勒燕然

寄紫荆龚都督二絶

牙旗髙拥黒云间匣里并刀龙雀环夜夜胡笳吹落月秋声不敢近燕山

其二

闗头画角锁残霜十万竒兵易水傍却恨单于穿塞去不教飞将取金章

过于鳞郡斋分赋十二体

千峯西北拥岧嶤立马寒云豫让桥俱道挂冠同指掌不知山色为谁骄

卫河夜泛

卫河秋望接天回大艑髙帆拥月来为问乗槎诸汉使几人元是谪僊才

其二

白波如练掣长空上下银河一色通歌罢朝来新乐府满天寒色起丹枫

懐徐子与（时使江南因还霅）

马首平城雨雪多故人僊棹霅中过宁知日暮江南曲不异秋风塞上歌

其二

驻马相逢邢大夫玉巵亲上紫酡酥俱称汉使由来贵为问徐卿定有无

懐吴明卿（时谪江西幕）

使君车马自风尘闻尔匡庐发兴新落日千峯秋色里不知何处斗嶙峋

其二

遥怜李白在浔阳纵酒狂歌秋兴长夜夜银河萦斗色肯教龙剑吐风霜

题沈参军竹林图

谁家十万碧琅玕个个春云秀可餐我是王猷君更熟何妨一问主人看

提兵海上戏呈袁将军

十年文战蓟门空东海兵符倚画熊却恨少时疎剑术欲将身事白猿公

寄辽阳罗将军

十年辽海斗兵稀边马乗秋转更肥共道嫖姚新按塞不愁明月满金微

其二

医无闾畔暮云齐回首军城万垒低莫怪鲜卑惊白马使君原是旧安西

调唐将军

将军荡寇大江还蹀■〈⻊爕〉霜蹄未拟闲自是封侯飞骨在任教明镜负刀环

其二

十万楼船下濑兵已干东海腊长鲸如何戍角依然在夜夜征夫向月明

呉峻伯校诸生走笔二絶

羣山秀色静临衙日暖风微綘帐纱万马自应空伯乐千人重见屈田巴

其二

何人东向坐诸生倡雪悬河稷下倾组练鎏戈霜一色使君亲教五家兵

和峻伯蓬莱阁六絶

坐看红日映天鸡曙色中原一瞬齐雄观古来谁得似昆仑髙柱大荒西

其二

虚无紫气映蓬莱水落青天忽对开已借鳌簪为岛屿还从蜃口出楼台

其三

綘节秋逢鸾鹤羣安期遣信欲相闻袖中亦有千年枣不羡瀛洲五色云

其四

早晚苍龙自在眠春波织就蔚蓝天风雷忽卷秦桥去日月还依禹碣悬

其五

万乗秋风屈布衣沧桑今古定谁非田横五百应如在徐市三千竟不归

其六

君泛僊槎拟问津我从东海学波臣隋珠却坠双明月鲸岛寒光夜夜新

于鳞尝为四懐诗寔首余世贞焉其次四寄某某子甲也乃世贞则亦首于鳞余三人同之寄倍之矣风雨如晦飞龙乖隔每一讽咏泪下绠縻然又有私慰焉于鳞故已挂冠垂当得会耳寄以言托也是不必数子见之

懐于鳞

黄鹄秋翔太华颠坐攀僊掌扑青天乗风忽傍东溟转矫首扶桑帝日悬

懐明卿

鸿归重枉豫章书不向钧天梦帝居若使府公夸束带便携妻子入匡庐

懐子相

越王山拥七闽秋天入东南大海收雨后虹霓看不见何人截取钓鳌钩

懐子与

武平之山胜武夷汀江如巴学字移但道江山多气色不知新着谢公诗

寄俞仲蔚

病后青山足卧游愁时白雪自为酬开门草色迷三径刺史干旄不可求

寄谢茂秦

亦知留赵鲁先生词组能尊万乗名何事平原无上客却教双璧赠虞卿

寄李伯承

汉帝秋风在栢梁一时词赋有辉光那知此日文园令犹有金茎露未尝

寄卢次楩

大伾山头花满烟春来竟日酒垆眠不知妻子闗何事乞取囊中卖赋钱

寄魏顺甫

白云髙省意蹉跎华发萧条掩镜过莫怪相闻多楚调秋风自傍楚人多

寄余徳甫

当年握手帝城春馆客平津日夜新君自误传流水调朱门只许抱竽人

寄张肖甫

离亭太白泻流霞马首横刀意气夸一自相如归使后至今春雪满三巴

寄应在明

寒灯晕碧影重重匣里呉钩欲化龙莫向尊前论旧事满天霜色锁芙蓉

于鳞慰余哭子有答

读罢新诗涕暗垂朱帘愁对月如珪自来天上无知已虚怨庭前玉树枝

其二

十年空抱两麒麟依旧天涯一病身欲付五车王粲去蓟门犹有受书人

戏呈王佥宪入贺

故人相见时相及但道嵇生懒自如囊里俸钱沽酒尽不须重草絶交书

过靳八公题壁

相传靳题十字于壁已遂僊去笔画遒伟势若飞动而不可识余时已醉遂信笔焉

纵横风雨尚如新下马摩挲读未真此际靳公应大笑笑余虚是谪僊人

其二

虬书昼隠薜萝寒石髓如粳絶可餐但得长生似王烈不须重索秘文看

答呉峻伯

李生华岳吾岱岳各有新诗在上头不散星辰南北极未交风雨占中州（呉书来云近得足下太山李于鳞华山诗何处更着吾手）

其二

才看鸣镝破垂杨又报金城一叶霜为问佽飞诸恶少何人先缚左贤王

其三

峯回天目柱天南千尺飞流百尺潭奉使相如曾不到却教秋兴属卢柟

雪后有懐数君子率尔相问

听罢塞鸿愁更少梦回池草思偏多疎笼雪堕惊鹦鹉误报风流刺史过（李有鹦鹉予至辄报）

右李太守

小径端为二仲开至今篮轝不曾来山阴最好乗舟夜怕遣王猷兴尽回

右李给事

为问萋迷金谷地可能推倒玉山无轻弦莫度思归引自写新词付緑珠

右石给事

虚劳从事青州暖任遣梁园白雪寒一自主人莲社后冷家庭馆胜袁安

右冷太仆

李宪使示蜀中诸诗率尔酬答

芙蓉万仞揷天寒乐府新传蜀道难把向风流贺宾客不知还拟谪僊看

剪鹤翅偶成

并刀初剪六铢衣欲向瑶池梦里飞此日还应为竹住他年不许伴琴归

其二

惭愧开笼支道林祇怜寒月九皋音不辞放尔翀天去弱水丹丘何处寻

道得蓟门书舍弟生一子口号

银箭初调玉露零乍啼开府试来听不知奎壁光多少添得荀家最小星

书懐四絶

上马琵琶别汉宫玉颜休更怨东风看他前殿麒麟阁也自黄金问画工

其二

休言谈笑却边烽秦将功多自不封一片平阳歌舞月可曾双匣照芙蓉

其三

早闻金印出长安诸将人人拟筑坛却向乐通侯馆去玉闗双鬓不胜寒

其四

相如元自倦为郎五马双鞬也不妨闻道枚皋方献赋可烦含笔待长杨

十五夜梦中作

落日长穿虎豹羣鸊鹈初淬五星文羞言尺八专诸铁不挂徐卿墓上云

感懐

战罢西风万树残又看桃李徧春山不知天地元何意惟有长松了不闗

其二

年年秋色饱云门留滞殊深圣主恩莫向山城轻白日请看风雨易黄昏

醉调徐汝思不饮

去辞杯酒读兵书明月青山恨有余我自三驺车畔饮看他千骑上头居

髙唐王席上有懐齐东故王

一曲清商露未收坐间枚叟泪潜偷那堪花蕚楼头色半入池塘梦里愁

髙唐王邸夜宴口占

翡翠春温金屈巵青天璧月浸蛾眉君王莫更留髠饮政是能胜一石时

送客吕生谒赵生因问谢山人

丛台歌舞四时春君去平原客更新双璧连城都不换却教将赠立谈人

其二

平明策马渡漳河回首东秦紫气多若见谢榛应借问不知华发傍谁过

弇州四部稿巻四十八

●钦定四库全书

弇州四部稿卷四十九

（明）王世贞 撰

○诗部

△七言絶句一百一十五首

蓬莱阁后六絶

东望鼍矶揷汉髙坐来峯屿小秋毫不知云雾连波长漫道任公已钓鳌

其二

髙城钟鼓唤苍茫海若镕波浴太阳绮色中天徐散尽空青一点是扶桑

其三

初月弓弯碧海秋乱峯如镞碍云流鲛人只讶秦皇至使者还疑肃慎留

其四

不尽沧波返照红千寻霞锦蹙回风中流忽迸真珠起知是垂天饮白虹

其五

汉兵飞度下朝鲜十万旌旗鸭緑悬烽戍祗今寒月色可闻杨仆将楼船

其六

杖底秋风忆旧游题诗应在阁东头长令风雨千山合不逐星辰五夜收

寄致仕尚书山阴何公

嵇山别墅倚云开新放尚书天上回客至不妨碁局赌主恩还乞鉴湖来

戏为登州歌四章

空令小妇怨辽阳只隔风烟一水长不道天河纔咫尺双星夜夜永相望

其二

十三娇小学搊筝搊得筝如鸾凤鸣却问秦王何处去不教童女访蓬瀛

其三

约伴烧香海庙行就中商妇独含情由来海市惟看影恰似狂夫枉得名

其四

弹子涡畔水争流小石星星滑似油不惜红裙裹将去与郎花下斗藏钩

单家桥赠杨栁

十五年前杨栁条轻阴緑遍单家桥而今髠尽如僧老却恠行人鬓早雕

代杨栁荅

秋来憔悴不关情客鬓霜华枉见轻一夜东风对吹却请看何处緑还生

夜发卢沟有感

鸡鸣只傍五更长瘦马陵兢影自伤一様卢沟桥上月不知南去便如霜

客谈庚戍事

红颜宛转马蹄间玉筯双垂别汉关无限春风抛塞北不教青冢徧阴山

晚春

漠漠残花独闭门斜阳偏惹泪珠痕闺人莫怨秋宵永春日何曽不断魂

闻王明辅将游赵

卧病闻君邺下行披衣推枕不胜情漳河只作西来水慷慨何人变羽声

其二

梁王词客有邹枚苑雪千金一宴开何似兰台新赋就碧天无际大风来（谓谢郑）

荅李于鳞

鹊湖春雨暗青山流水桃花相对闲共道闭门无外事不知清泪落人间

赠吏部张大夫助甫

红罗綷■〈糹蔡〉不胜春昨夜承恩雨露新行过桂宫休却扇怕教愁杀尹夫人

其二

使者僊槎切太虚长怜鲛室有人居自将清泪酬知已不为君王十二车

秋思

庭梧一叶鴈初飞无那金河信转稀夜夜银灯机里尽狂夫犹着去时衣

苦热

今年毒热不可过中夜狂走无时闲即防蒸波徙汉浦未有寒熖烧燕山

其二

北牎低庳不足眠河朔逃暑亦虚传酒徒零落今已尽即使相过无酒钱

其三

故知书斋如斗大青蝇白鸟仍相叅便论齮嘬不足恼径欲点污令人堪

其四

交河层氷九千丈阴山积雪一万年只今大地多暍死汝休枉妬天公权

其五

青山一线接天门天坼银河日夜奔千迭火云低不度野夫今夜梦昆仑

其六

欲阴不阴云脚微安得横吹海水飞共道骄龙会行雨看他身向热沙归

其七

石家门前金欲流石家别馆如深秋度尽清凉台上月玉人歌舞不教收

赠张二茂才（助甫弟）

度门髙枕避京尘惊见秋风玉树新最爱谢家池草句不知君是梦中人

荅徐汝厚恵桑落酒

几年罢郡无从事今日逄君有索郎烂醉髙眠秋色里不知清夜傍谁长

漫兴八首

海内犹传何李诗三吴少年多廋辞莫将新调欺前辈弘治中天白日垂

其二

冥搜碧海珊瑚老细琢青春玉叶过只自人间无白雪不知天上有黄河

其三

古人已往俱吞声眼底辞人纵复横何处衣冠无大歴即论台阁胜西京

其四

北地卤莽不足传济南拮据殊可怜女曹轻薄莫相笑回首西京落日悬

其五

世人魄夺宗生竒武昌自夸节制师解道孙吴祗水上不愁难揷汉旌旗

其六

少年书不破万卷往往开口论千秋终南二华未挂眼枉杀昆仑天尽头

其七

野夫兴就不复删大海回风生紫澜欲问济南竒絶处蛾眉天半雪中看

其八

十年名挂齿牙间驱使风云太不闲此日冥心还造化他时只好施青山

荅史秀才臣纪见寄

一掬陵阳泪未干投将明月畏途看还应舍放荆溪上夜夜青天北斗寒

访邵子弁是日以友人王太史聘入京不遇

萧萧寒雨叩柴关匹马冲泥去不还倘遇故人留禁直莫将诗句乞青山

为冯生走笔赠别杨都督二絶

早闻杨仆领楼船十万旌旗晓色鲜南粤东夷俱授首斗来金印出甘泉

其二

大江春祖甲光寒匣里吴钩醉里弹幕下三千文武士可无书记礼冯讙

走笔呈王使君

开府楼船十万师旌旗摇曳海天移风清月堕莲香夜唯有渔舟一叶知

其二

饱饭松风任意眠晚凉移枕听新蝉江州卤簿时时过懒向人间乞酒钱

题李于鳞赠子与守汝南序后

风雨千林剑色分中原吾党渐离羣莫言天上无推毂总向青山领白云

其二

曽将僊籍问三山次第安期与大还惟有吴郎浑未得至今踪迹在人间

赠长兴锺生

千金欲尽一身轻缓頬浮云共此生醉里论交醒后失不妨秋色卧菰城

顾尚书有示山僧偈曰着意寻空未是空僧强余和韵仍更为一转语问僧不了吾义吾偈固空了吾义吾偈又不空乎僧无语

着意寻空空未得若论空外本无空从教了却真空义干树桃花自在红

重九日登髙懐故人

频年摇落伴风尘回首连枝泪满巾今朝兄弟茱茰酒却向天涯忆逺人

为谢道士题兰巻

离离九畹暗香来读罢玄经手自栽莫倚谢家庭内物不知新种在蓬莱

客谈李于鳞事有感

衡门秋色逺京尘畏客时时称采薪莫为问竒容载酒近来年少易窥人

寄张广平助甫六首

自甘愚谷五经春无限天涯草色新纵有除书应懒读广平还是折腰人

其二

当年宣室受厘开绛灌如闻也爱才三辅去天今尺五何人解放贾生回

其三

蛾眉萧飒不禁寒青镜流年懒自看大有丛台歌舞在莫将行步怨邯郸

其四

可随桃李恨春风曽是春风掌握中千尺乔松万年雪不知天地为谁功

其五

愁闻平子赋归田半刺翱翔亦可怜老病束书黄犊角不烦重数好文年

其六

雨色丹枫半掩扉交游尺素渐来稀无端最是随阳鸟只作青云一处飞

题宾竹山房为李炼师作

千挺琅玕秋色新清泉白石自为邻阿猷元解吾家语但过何须问主人

偶成

骨肉都卢业海中偶然相聚便生风何如学取龎居士了却无生事事空

其二

三载寒庐梦不成悔将余债伴残生南楼酒力初微后依旧萧萧夜雨声

杨都督将解镇赋二絶迎之

马伏波书谁不惜杜征南传世何知自从身扫鲸鲵后湖海春风徧酒旗

其二

忽雷驳散紫花文明月弓弢青海云莫向灞陵愁醉尉何人不道李将军

夏日村居杂兴十絶

罢翻遗刻上乌丝且卷湘帘看奕碁犹觉闲身多此事石床眠受午风吹

其二

数巻残编了不亲科头闲作水邉身恠来终日无烦暑应趂人间得意人

其三

晓风微剪緑阴稠剥啄柴门懒应酬卿自衣冠用卿法野人经月不梳头

其四

风尘十载倦归田始向山僧学坐禅此日和禅都不管醒时呼酒醉时眠

其五

臛鳬蒸饼瓮头春且喜农家事事真论雨论晴天欲暝栁梢初破月华新

其六

断絶人间千万縁尚留篇什伴残年欲知诗思今来懒祇乞成都减様笺

其七

草屩捞鰕寄此生早潮初退晩潮平真成一梦真成觉不愽区区世上名

其八

落拓隗俄醉后真子嵩应的是前身自縁躭酒慵开巻翻道庄生不异人

其九

日脚初低树色髙晩凉微动鬓萧骚乌头作风白头雨处处欢声停桔槔

其十

池上疎星浴曙波偶听蛩响在青萝亦知残暑将为客其柰秋风感慨多

题竹赠沈山人

小径初抽碧玉枝澹烟零雨揔相宜知君欲写江湖色懒向梁王赋夹池

病后承伴松虚白二上人以法语见示輙成三絶奉报

病起空庭秋色新翛然一榻净无尘欲知不二门中语应有朝来问疾人

其二

病来浑似堕尼连病去俄成自在天为语报身俱是幻不知真境在谁邉

其三

劳师指示安心法欲觅心安总未能夜半披衣时自起一庭残月浸觚棱

题王子裕佥宪诗畵册后

江东再见王摩诘寳界山头即辋川一自丹青句题后白云秋色重苍然

嘲梁伯龙

呉阊白面冶游儿争唱梁郎雪艳词七尺昻藏心未保异时翻欲傍要离

酒品前后二十絶

内法酒出大官者尝四叨燕赐及诸大珰所酿亦近之虽似清美但或甘或冽多未得平饮之令人热及好渴不堪醉也

黄封银瓮出当筵侧弁须防执法前何似家园红友在一瓿相藉栁风眠

桑落酒出关中名最古色白鲜旨殊甚味宛转舌端不穷以甘故不可多饮

银缾初泻玉生香风味由来擅索郎若比美人何所似太眞柔腻出兰汤

襄陵酒出平阳襄陵县色黄白香酽而所致者多过甘不堪釂独赵兵巡赍两瓿味极殊絶累白不厌以无甘味故也

涓然甘露布松梢似玉如饴味更饶尚有碧霄真沆瀣无将一滴贮天瓢

羊羔酒出山西汾州孝义诸县白色莹彻如氷清美饶风味逺出襄陵之上小挟膻气耳

清心玉映五铢衣可是朱颜有愠羝为道皋兰秋月下流苏帐底见明妃

蒲州酒清冽芬旨与羊羔并而不膻逺出桑落襄陵之上特以逺故不易得

屑琼为酒露为浆超出人间色味香应从帝女传遗法不向河东羡索郎（传云仪狄帝女也禹时都蒲坂）

太原酒颇清醇而不甚酽难醉易醒余尝取其初熟者以汾州羊羔剂半尝之冩水晶杯不复辨色清美为天下冠一时诸公啧啧轰饮至醉

未应夸诩和羮手偶向尊前压献酬他日邯郸解围后与官求作醉乡侯

潞州鲜红酒盖烧酒也入口味稍美易进而作剧吻咽间如刺或云即蒲萄酒遗法也

潞州城中酒价髙胭脂滴出小檀槽华胥一去不易返汉使何烦种葡萄

蓟州薏苡仁酒周氏第一成氏次之近得三屯营帅司所造当更胜絶盖清冽秀美有出色香味之表者

清芬一段出氷壶为问天浆似也无莫恠死抛新息印至今犹自胜明珠（后十年尝之大不如矣）

秋露白出山东藩司甘而酽色白性热余絶不喜之臬司因有改造终不能佳也惟德府王亲薛生者收莲花露酿之清芬特甚第不可多得耳

玉露凝云在半空银槽虚自泣秋红薛家新様莲花色好把清尊傍碧筒

章丘酒去济南不百里清味隽永自是名胜而人乃传秋露何也谢少溪侍郎者佳

玉缸春色暖融融一点清泠便不同肯向邯郸斗秾艳自夸林下谢家风

金盘露出处州佳在南品之上亦以不甘为难耳

空传僊掌擘清霄可似真珠冩小槽白露白云都不要温柔乡里探春醪

金华酒色如金味甘而性纯食之令人懑懑即佳者十杯后舌底津流旖旎不可耐余尤恶之

欲沽春醸解春愁烂漫华胥境里游无柰平原伴愁住令人长自忆青州

髙邮五加皮酒五加皮草药能去风湿髙邮人采以醸酒因名有絶佳者然不可多得大抵亦病甘

甓湖酒緑如寒烟与君瓮头三日眠即使病酲不忍却况乃去病复延年

淮安酒有一种差佳曰苦蒿味近苦而冽世人往往重甘良可笑也

漕河两岸碧栏杆泻出春缸琥珀寒任道侬家胜崖蜜争如橄榄有回甘

成都刺麻酒其法连糟置瓮中中插一芦管使客递吸之浅则加水至酒尽满瓮皆水也味不能佳然往往令客至醉盖眩于新奇耳

瓮头嘈嘈泣泪红吸来应唤小郫筒何如换取莲花柄千载风流属郑公

麻姑酒出建章味多甘以秾郁为主尤在金华下

邮使逺将亦可怜恠来瑟缩空流涎麻姑縦有丹砂术不作人间第一泉

池州酒色深而味甘且酽土人极重贵之余絶不喜饮

池州酒酽真如油重碧秾甘泻不流故人要我酒家去野夫自爱千金裘

荡口酒范氏华氏以鹅肫荡水醸絶如菉竹色而清旨爽冽釂之凉风生齿咽间美而不酲南酒第一也余尝过其地醉者两日

波如竹色酒如波劝客仍倾翡翠螺縦醉欲抛抛不得教人无柰忆时何

顾氏三白酒出吴中大约用荡口法小变之盖取米白水白曲白也其味清而冽视荡口稍有力亦佳酒也

顾家酒如顾家妇玉映清心剧可怜嗣宗得醉縦须醉未许狼籍春风眠

靠壁清白酒出自家乡以草药醸成者斗米得三十瓯瓿置壁前一月后出之味极鲜冽甘美

酒母啾啾怨夜阑朝来玉液已堪搏黄鸡紫蟹仍肥美与汝相将保岁寒

省坐无赖阅杂册花草禽鸟凡十六色各成一絶漫题其后

凌霄花

枝牵蔓转叶纷纷数朶蔫红学出羣盘石托根君莫笑只言身自致青云

金钱花

日落千缗散漫垂华清初浴太真儿请看师相城西邸应是河阳满县时

杨花

六代愁深金粉词一溪春涨曲尘丝柔条已是无拘管惭愧东风特地吹

薜荔

一片苍崕万古秋髙天翠色晩俱浮自从谢傅东山别未许交情到白头

萍

洞庭天阔月横斜浪打风惊自叹嗟少日风光君莫问至今情性似杨花

虞美人草

纔听歌声舞不休楚宫犹记旧风流相逄莫奏乌骓曲肠断秋江万古愁

百舌

千廽睍睆复莺丁不向东风自一鸣何似侬家卑脚鸟此生长技自呼名

山鸡

莫恠殷勤学鳯皇祇因毛羽有文章驺虞已自新颁朔平虑于今复拜郎

鹊

早过长信报平安晩向昭阳效合欢天上只夸频送喜不知双翅落金丸

子规

络纬唤织朝从暮布谷催耕雨复晴汝道不如归去好可将耕织了平生

鹤

引吭长鸣动九霄丹砂冠顶白云翘自从名唤僊禽后鳅鳝吞声恨不消

白头翁

严霜种种映颠毛莫更嫌人赋老饕处处珍苞浑欲尽可辞罗网入蓬蒿

鹧鸪

西山罝网弥天去北极苍鹰掠地来日夜怨啼行不得雄心一片已成灰

燕

曽逐东风入紫微晩抛江海滞乌衣空夸万里封侯颔还傍人家门户飞

八哥

偶听春声墙外枝雕笼惆怅立多时分明细语传鹦鹉摠为聪明欲怨谁

啄木

空林长日自敲訇一扫千章蠧尽清闻道柏台乌更好不知何事但吞声

弇州四部稿卷四十九


●钦定四库全书

弇州四部稿卷五十

（明）王世贞 撰

○诗部

△七言絶句一百二十首

送张州守归蜀（中丞汝明弟也）

攀辕泪洒大河干把酒毋歌蜀道难倘遇贤兄京兆问秋霜不改恵文冠

其二

五马春风鬓尚玄忽闻平子赋归田吴江岂是无驯雉子午山头响杜鹃

其三

挂冠归去一身轻瑶草华阳洞里耕僊令祇今多少在丹成凫鹤自来迎

其四

万里桥下水连天桥系东吴万里船应有旧时松菊在不妨杯酒傲霜天

寄明卿邵武四絶

樵岚山头云欲飞家家竹马樵川矶为道新年多气色樵阳太守拜恩归

其二

十年车马傍星霜不向僊池忆鳯皇髙阁祇今题卧治恠来长孺薄淮阳（吴有郡阁扁曰卧治）

其三

蛾眉一向掩秋尘惭愧沾恩雨露新拭泪暗将残镜照玉颜还是旧时人

其四

海内居然七子名莫教踪迹拟王生莲花肯作干将色身在光明藏里行

松法师示微疾须陈米作粥侑以小诗

自是庵罗树下身现将微疾欲明真莫疑香积盂中米居士原来有胜因

郡城方戒严晓上人以疑被杖下狱作此慰之

岂有沙门蓄四兵空将四大施黄荆还他业后无余事身在四禅天下行

初夏屏居山亭与国手刘君对奕倦偶拈长庆集得一絶句云红旗破贼非吾事黄纸除书非我名唯共嵩阳刘处士围碁赌酒到天明时郡将以倭警出师而刘君姓与事有相合者因戏书赠之仍和二絶于后

角里先生无逺畧嵩阳处士有碁名若教兵法从君授指点安危分外明

其二

自从抛却军符后唯爱穷身不爱名敲到半枰心便懒夕阳闲坐小牎明

存没口号十六首

徐比部以言

屈指中朝请剑年主恩明白赐归田春来秦望山头好大有长安白日悬

汪中丞玉卿

晩日论交汪玉卿挥毫彷佛见西京沾沾白雪无前辈寂寂青云要主盟

梁比部公实

罗浮秋色妬归田南海精灵南斗悬遗藁一编王勃后恠来男子可无年

吴中丞峻伯

海岱秋风送逐臣尚留双泪染征轮自从金印能悬肘肯数人间不利人

俞宪使徳甫

一官纔显复途穷白简无心也未公闻道豫章秋色里萧条归槖不禁风

张考功助甫

易水东头广栁车看君殊似鲁朱家只今无限穷心在羞涩双龙匣里花

魏济南顺甫

济上诸侯才且贤能将玄草及生传山人自爱名山好不爱区区一世怜

李亳州伯承

李生宦拙如潘岳健笔纵横卒未休晩得一城如斗大又教青绶在前头

张佥宪肖甫

蜀中男子张君嗣曽共燕山作酒徒今日独吟江水畔可能相为一愁无

卢山人少楩

十年城旦赭为衣仍向侯门骂坐归死去只知文苑字到来依旧识人稀

谢山人茂秦

黄河船畔曳裾人转眼东风万事新穷病布衣全似汝只残诗笔尚如神

徐宪使汝思

自抛符节请归耕腰下吴钩解不平忍死为名频见嘱不知田叟乆逃名

刘中丞子成

使君投笔走风尘一战黄金自绕身今日汉阴烟色里可无翻羡灌园人

张太仆有功

再厌承明鬓未苍翩翩浊世有张郎生前无地容他酒一死翻然侠骨香

许长史殿卿

梁园朝暮拥笙歌犹有音情问薜萝口嘱去人无别语不多饮酒读维摩

顾山人季狂

十劳鳞羽访空山莫恠裁书九不还布帽遮头腰挂网可堪名姓到人间

赠淮阳中丞王公子虞入户部六絶

千帆飞粟接天流淮海长鲸一夕收纳取伏波金印去只教单拜富民侯

其二

桃花李花互争新栁叶栁枝俱路尘唯有苍虬自霄汉不关霜雪不关春

其三

吴侬赛社乞年丰更有丰年喜报侬吴郡旧时贤太守玺书新入大司农

其四

维阳佳丽古时名桐柏江清到底清赠取中丞压载石莫教青雀避风尘

其五

青天秀出南岷山万古长留白雪闲闻道山头山色改欲施霖雨遍人间

其六

曽劳尺素访青萝回首风尘感慨多任是司空能候气不将孤剑傍星河

赠别吴子充

布帆犹带楚云寒樽酒相逄桂未残明发又为千里别故乡今日是桑干

戏赠华甥起龙

新郎玉润眼中稀五日严程便促归若使异时驱传过肯教回马款柴扉

其二

莫将公礼恼田家纔得三杯帽已斜任尔文章能似舅酒狂随分减些些

小祇园六絶

隆福寺西新种竹啸雨萦烟几万条野夫昼玩兴未已夜半来眠竹畔桥

其二

茅斋雨过秋云鲜一饱匡床自在眠不用经行与檀施生来元是辟支禅

其三

藏经阁前四青松白云顶宿根苔封自怜霜雪尝应徧依旧空山作卧龙

其四

緑杨斜馆曲尘丝也解将情供别离欲识此中无染处白莲花在放生池

其五

夹浦芙蓉相映红拒霜黄菊又丛丛总为穷秋费妆点春来色相已成空

其六

清晨手写一函经舍利毫端已似星但使有僧能过诵不妨鱼鸟共来听

夜雨

酒力初消梦未成空阶滴雨到天明不须身在阳关外白髪应添四五茎

题陆山人募縁诗巻

人间岂少嘉宾在惆怅谁营剡下资何似只携诗巻去五湖烟雨伴鸱夷

调郭山人

回首苍黄剑色分中原豪杰正思君自从追取青鞋去且向吴山领白云

题邵将军海上战功图

吴钩欲截海天流捷奏明光凯未收何事白茅能夜发一言先拜富民侯

戏为舍弟题竹赠王生

阿猷到处徧寻汝为许相将保岁寒最是潇湘一水外乍晴乍雨耐人看

赠玉庵上人

少日经行晩坐禅曽教舌本吐青莲而今一字无寻处饱饭松风任意眠

山人戏为三空禅师云过去未来何劳子空子能空一切见在乎师无荅山人代曰檀越饥否且吃午斋去

谁云见在本来空门外犹青万古峰荠菜乍香藜饭熟留君且受午时供

慰伴松上人疾

长松叶底一绳床瘦影凌兢额渐霜抛却此身谁受病不劳三界访医王

陈生作大字用布帛随手为之此法出江南李后主号撮襟书生不知也

新裁犊鼻似相如祇合临池兴有余年少莫谈惊座事几人能爱撮襟书

病卧池亭丙夜起坐即景有感

昼卧虚堂夜起行朦胧斜月透疎棂无端借得东邻水一曲江州诉到明

其二

一沟流月碧潺潺翠竹苍梧相对闲枕簟乍凉人似玉可怜无梦到巫山

为秋野题画

飘尽江头芦荻花疎疎黄叶见人家由他庾信能萧瑟社酒鸡豚乐未涯

泸州苏丈由夕拜谪丞吴江来署昆篆方着政声与余一见杯酒平生即席有黄陂新命因成六絶句奉壮行色情见乎辞

才闻吴曲奏云和忽倚征帆唱楚歌两地春风试商畧吴江争似楚江多

其二

僊籍虽通未便收苏家旧例是黄州金莲一夜春风引还向钧天梦里游

其三

百徧行杯到手空酒阑风雅自争雄前身敢道王摩诘天下文章小许公

其四

欲将何物赠神君缥渺峯头一片云行过齐安倘为雨却来秋雁好相闻

其五

萧郎到处共僊班娄水风烟一楫间最是方城分掌握行春同上鳯皇山

其六

与君相见即相怜曽傍扬雄守太玄千迭白云千丈雪不知何处是西川

史恭甫玉虚僊院

雕甍直上紫云端玉砌依稀太乙坛元是柏梁供奉客山中亦自领祠官

李程二生皆国手也同入张公洞视僊人局戏赠一絶

还携国手出人间洞里云封玉局闲却道僊家无岁月误他樵斧烂春山

出玉女潭逄一鹤甚秀而健啄李生与之闘不胜戏作

缑山明月听叅差一曲纔终到鳯池自是王家真騕■〈马上衣下〉恠来凡骨不教骑

善权寺遇秀才

葫芦酒暖急须倾踏遍青山不问名君自误听才子传当时别有一王生

出张公洞示沈道振

张公岭头无片云千竒万恠此间分丹青傥可形容处丘壑胸中也仗君

毘陵月夜张子歌

城头月出水曽光城外酒垆黄柏香贪听■〈赤皮〉郎歌宛转任教风露湿衣裳

吴门别李时养二絶

君为北客向南征我是南人暂北行阳鸟欲辞春燕至那能不起故园情

其二

恠汝深杯百不辞夜央相对各凄其朱门酒肉应无限谁解将情向别离

鸟声

槐栁阴阴护帝城春衫载酒爱流莺自是愁人听作泪不关能唱两般声

其二

林间姑恶无他语只解将悲恼客眠他生未断无明尽子午山头作（去声）杜鹃

其三

南风作雨北风晴布谷朝来也勤耕五湖三畆逃名地不向人间掷此生

其四

朝来欲踏蹇驴出处处精蓝觅酒僧空林一声行不得归向空斋诵小乘

荅寄延绥王中丞慎征

中丞绣斧下青霄十万军声静不嚣何限五原春草色莫容代马向秦骄

其二

北风吹堕五云翰念我余生傍钓竿三尺要离无左臂祇留肝胆待君看

其三

十载南冠草莽臣至今犹愧脱骖人那堪一掬酬恩泪半入渔阳半入秦（渔阳耿中丞特相慰存）

端午日小酌

榴花乳燕各争新角黍蒲觞次第陈荐罢三闾还自笑此生难作独醒人

送济南张生授侯门教读还里

送君杨栁蓟门青雨色能令紫马停莫讶蒯缑歌不起槖中今是五侯鲭

其二

侯门正好曳长裾暂拥双旌过里闾若到济南人自识少年曽受伏生书（伏生授书济南张生）

闻命有感

还留上宰翊皇朝天阔春风处处饶自是清时寛去就百年兄弟好渔樵

其二

空劳名姓玷公交车万死孤臣涕泪余但道不堪应过七可能先草絶交书

其三

敢从明世拟由巢穷骨由来怯汉貂一寸酬恩心未死岂堪回施伯通桥

其四

一时真宰让山公感旧能怜嵇侍中应是不经攀栢处断肠秋色满霜风

其五

玉颜零落数经秋听说承恩已自愁宫监满前言不得只将双泪滴心头

其六

北阙除书日日新肯留心事傍风尘城头一片西山色看尽人间得意人

赠蔡二户部广平人

九天春色散铜龙黄纸年年免上供刍粟如山挥不尽君家兄弟领司农

其二

叅差鹓序进贤冠不独兄难弟亦难解道滹沱饶紫气至今双璧在邯郸

李主簿携具为别索诗

五陵车马日翩翩上客空劳玳瑁筵欲觅阮家青眼去只烦流水两三弦

其二

与君今日混风尘明发生涯各自新何限吴山何限色不将名姓借时人

别江上人

还将抖擞向风尘一放声闻酒入唇莫笑野夫无所住出山今是住山人

其二

门前紫马踏青苔怨别新诗可更裁回首燕山当落日城头一片碧云来

行抵平原而酒忽浊作此自嘲

使君虚忝旧青州无那平原有督邮解使玺书今夜至不教封作醉乡侯

旅店夜酌

蹇驴秋色易黄昏穄米茅柴老瓦盆笑杀憨人周柱史偏将紫气恼关门

过江一絶

江豚吹浪浪花飞无数征帆下钓矶饶他北固山头色不傲江南旧布衣

赠别王生

肘后刀圭倘见分不须杯酒叹离羣他时天眼如相觅林屈峰头生紫云（生双瞽故云天眼）

其二

玉壶天酒号长春五岳金符字字真若到缑山逄子晋为言俱是姓王人

楚人刘司封父母

即看贤子领公交车中垒传经定不如莫恠红颜长自若淮南旧有枕中书

其二

司封封事九天开云锦天书五色裁自是僊郎亲捧致不烦丹凤为衘来

其三

几度玄都鬓未华武陵春事近堪夸移将度索山头种来作桃源万树花

其四

白鹿衔芝度彩云巫山为鬓水为裙何人得似刘纲妇名姓双教玉帝闻

挽金坛曹生生今太史公爱子也美秀而文弱冠摧折余虽素昧颜色颇辱神契陆汝陈来征薤露之章因成五絶俾歌而焚之墓

只解新词入锦嚢不知天上爱文章玉楼应是春光好肯恋君家白玉堂

其二

髙楼空自遏云新舩到南徐便怆神今日郗公门下客始知强半为嘉宾

其三

空将汗血表祯符不见骅骝一过都剰有遗编数行在九泉应自胜曹蜍

其四

劳君载酒蒜山傍未许春风十日狂一曲延陵歌作劔白杨堆里泣秋霜

其五

闺中双筯夜流红架上千牙昼已空听罢丹阳垂老句可能还作顾非熊

戚将军赠宝劔歌

戚将军逐贼至闽海中夜半见赤光起波际使善没者探之乃一古铁猫也重可二百斤纯緑透莹将军素有中散之枝因合闽中鐡丝髻炼之凡百余火以其半为刀八又重炼其半百余火为劔三俱作青色烂烂射眼一以自佩一赠汪中丞一以遗余许为十絶句以谢挥笔便就文不加点酒间歌之此劔当铿然和我矣

暂脱将军鐡裲裆辘轳垂首匣无光十年侠血沾犹暖不试燕然顶上霜

其二

铸成胡冶笑相看朶朶莲花映日寒自是君家第三劔当年不遣赠来丹

其三

永夜清铅泪自流不从飞将取封侯由来龙蹻山人晓踏上瑶京十二楼

其四

毋嫌声价抵千金一寸纯钩一寸心欲识命轻恩重处灞陵风雨夜来深

其五

曽向沧流剸怒鲸酒阑分手赠书生芙蓉涩尽鱼鳞老总为人间事渐平

其六

霜华出匣影迷离懒傍商山刈紫芝腰下长鎌来便妬不须风雨论雄雌

其七

都督吴钩月并悬中丞长铗字龙泉相逄莫道延津事且诵庄生第几篇

其八

虎丘山头夜泊舟青锋相为割离愁吴王墓里三千劔白虎于今不敢游

其九

螭头衔玉虎丝绦白昼凌霜夜吼涛东海王生身渐老可能酬得吕虔刀

其十

季狂躭酒胜冯讙醉里侯门策懒千应为闽中鱼价贱未曽留借蒯缑弹

汪中丞戚都督道服访余小祇园即事

不知何物两道士来摘香台石上霞瞥见毫端出狮子还惊匣里吐莲花

其二

君将双衲籋芙蓉予指孤云伴碧松解道栖楣俱怖鸽那知托钵有乖龙

其三

藏经阁前风雨横猎猎梅花飞早春却似修罗初破日满天惊散玉龙鳞

其四

罢拥千帆截海涛溪头耐可弄鱼舠那轻芥子无多地不论须弥万仭髙

调瞻美

自縁躭酒厌时名数畆溪田手自耕俱道鹿门多气象近来添得醉先生

弇州四部稿卷五十

●钦定四库全书

弇州四部稿卷五十一

（明）王世贞 撰

○诗部

△七言絶句一百二十五首

李于鳞损饷诸物侑以新诗走笔为谢

西山石耳堪砺齿挟露过云味更新莫恠殷勤相寄赠只今谁是采芝人

右石耳

龙井侬分玉乳花虎丘余剪碧璚芽何时踞坐松阴下纱帽藤衫对品茶

右龙井茶

七尺苍藤织寒玉上有篔筜映眉緑昨夜方床小簟眠却疑身在潇湘曲

右藤障子

鹦鹉洲前祢客过英魂磊砢堕江波千秋一入髙阳手为问鸱夷量较多

右鹦鹉杯

题李山风雪松杉图巻二首（宋人为金秘书监）

扑地漫天卒未休松杉千尺逈堪愁丹青不作王孙草老向氷天共白头

其二

朝色葱胧映碧虚千峯瑶草渐凋踈何当长白山头树到了枝枝玉不如

泊髙邮懐子相

广陵东去是■〈干阝〉沟斜日蒹葭黯未收采就椒浆无处滴不须闻笛也堪愁

薛子熈会予淮口有赠

清江欲尽见清淮听说南人便道佳何处峭风吹会面顿教明月挂离懐

其二

自是君才拟戴逵手搜鸡子刻新碑江南螭首应无限若个堪题幼妇辞

广陵访周公瑕不遇云自仪真失之

豪华自古让维扬一水横江即异乡二十四桥歌吹徧不知何处觅周郎

其二

初闻相失在仪真怨水愁风且莫论道是使星还是客教君难辨斗间人

过中山视故人赵叅议时废疾者十二年矣

满庭黄叶满床尘摠为人疎鸟雀亲与说病身应莫恨何人不是半残人

其二

多买城南种秫田匡床拥被日陶然真成四醉中山酒不踏人间十二年

九日完县署中

九月九日客衣单风似并刀月似环为问羽书临鴈塞何如杯酒醉龙山

其二

空庭吏散锁楸梧不独黄花事事无最厌耳边重九字天涯兄弟各茱茰

食滹沱鱼戏作

滹沱鱼尾真全赤况复车轮败后炊三辅周遭二千里从今鱼乐也应知

娘子关偶成

夫人城北走降氐娘子军前髙义旗今日关头成独笑可无巾帼赠男儿

题马岭山中泉自嘲兼呈于鳞子与

坼峡分流各吐竒争先翻道出山迟即令到海成何事竟日行吟无倦时

井陉署中偶成

霜天尽日马蹄间浊酒青灯未破颜好道使君厨传薄案头长供太行山

阜平汤泉

玉乳潺湲兰杜芳温柔枉自别名乡春云若傍骊山足肯作莲花第二汤

其二

大荒西吐烛龙涎暗向中原地底穿两乞君王汤沐地酒泉尝罢浴温泉

其三

浴罢支頥坐自看五台如案五云端清凉蠲尽人间暑此水仍驱万古寒

寄赠漳浦张封君（时乃子以水部治宁阳泉）

闽海金波返照开一星南极傍三台君家天上张公子曽向郎官宿里来

其二

十二梁山青刺天宁阳七十二飞泉一泉一岁醸春酒好致梁山张果前

其三

蜡湖春涨读书堂纱帽膝衫坐隠嚢总为新诗似何逊山人今带水曹郎

柏林寺

赵州城东古柏林赵州阇黎知我深究竟现应居士法不须瓜蔓老婆心

谢万曰忠并询之

髠尽垂杨千万枝又教氷雪拥皴皮不知生意犹存否惭愧东风特地吹

其二

一唱天鸡海日红中原曙色满千峯无端更遇姑苏客依旧青山夜半钟

其三

羃厯千林雨色中浮云忽卷现长空欲知为雨为云际元是青天万里同

其四

沧海那如性海澄此中无减亦无増祇怜拈破真乗后依旧人间属小乗

南和道中

流水湾环去马迟淡黄斜日印沙陂枫人虽老稻孙少不到江南应不知

还宫怨

阿监初传唤故姬六宫先已妬蛾眉昭阳夜甃寒如水元似増成奉帚时

其二

报道羊车指日临莫题纨扇罢悲吟双蛾欲画仍教洗恐负当年辞辇心

吕侍郎自制桑落酒絶佳以一瓿见饷赋此为谢并乞醸方

酦醅初緑豆花香穏胜河东旧索郎今夜五更残月色不须惆怅醉为乡

其二

故园桑落霜风软紫蠏黄甘事事丰乞得君家刘白堕步兵明日下江东

别周公瑕

月明乌鹊动离愁歌到周郎莫点头三竺六桥浑似画可能无意向杭州

别尤子求沈道振（二君皆善丹青）

风软波平天地寛玉壶银酎水晶盘离筵好景俱堪写祇是归鸿目送难

别瞻美弟

醉里轻舠别恵连醒时孤鴈泣江烟不须论到池塘句酒态如兄便可怜

别曹甥子念

虱须不分作山人却买林宗折角巾莫倚新诗能似舅几人如舅未全贫

别王复

吴舩捩柁越舩催少选须倾三百杯除却芙蓉池上酒几家能见玉山颓

别李时养

劳君相送霅溪头霅里风光事事幽欲共一枰消永日教人重唤李杭州

别张三

千觞不醉洗天亭一曲汪伦最有情不分游人明夜月依稀拾得遶梁声

又别诸君

尊前北斗渐阑干领取清歌半刻欢列棹回波真自乐一官行路未为难

赠虎跑泉庵良缙上人

虎跑闲居二十年可曽双虎到兹泉山神纵有皈依念其那山僧入四禅

见逐参方僧禁约戏成一絶

约束飞来峰去后便驱天竺旧胡神阎浮未有三生籍若个人非行脚人

岘山有朋寿堂葢为大司空蒋公刘公大司冦顾公筑也已已岁余与吴比部范太史嗣游焉吴与余俱丙戌范丁亥因题一絶以为四十年左证云

霜色蒹葭鬓共新倚来双玉暂精神还因四十余年后朋寿堂中第二人

应黄州恵苏长公墨迹却以一诗附还

砑光藤纸墨华流欲报璚瑶未敢收总为临池贪玉局可应遗翰去黄州

东行访张伯起不遇饮幼于别馆

柴门不启白云栖为忆君名未敢题何似竹林嵇叔夜携琴载酒夕阳低

其二

浮云舒巻元无意鹤怨猿惊未必真赢得嗣宗心一片不将青眼傍他人

华婿水部以事质余湖上小语竟别

白舫青门杨栁丝湖中公事出偏迟婆娑手板桓公府应笑蓝田晩更痴

其二

萧萧寒雨湿归航词组离尊味更长此别应须不惆怅卫郎无病到膏肓

酌六一泉为故茅学士书院

六一居士迹不到千古人呼六一泉争信碧山茅学士十年中夜枕泉眠

秋日官舍无事携元白长庆集阅一遍题此二絶句后置之箧中矣

十口官贫不遣随偶携元白两编诗花犀欲角蚕将蠒莫病通天累色丝

其二

连翩逐客上皇都三月中书词组无不是通江少时谪千年佳句一生孤

送陈生授经术吴中

知君经术自河汾坐里谈锋欲吐云到处虎皮应自彻不须羔鴈诧成羣

严州有感

虚劳物色到羊裘咄咄老翁何所求一夜天能动星象千秋人不改严州

有感

一株红瘦隔天涯珠箔深沈贴绛纱欲赏清尊风雨隔负他三月尽时花

其二

江南秋尽鴈初飞应是深闺欲寄衣剔罢银灯金剪涩一双红筯隠寒机

塘栖道中得转山西报自嘲

长河风雪舞孤舟兴尽真成王子猷尘世偶然那可料故乡明日是并州

其二

薄禄风尘业未偿除书一纸下钱塘休言宦兴生平薄已自将心度太行

用晦寄四种杯仍系以诗走笔二絶为谢

刘生自昔夸三雅何似君家四种杯罚处已赢金谷数飞时不怕玉山颓

其二

饶甆宣盌白于霜鹦鹉螺兼翡翠觞我欲按来成一钵大罗天上贮三浆

赠曹子念偕舍弟游燕三絶句

江南二月杨栁阴蓟门雪花三尺深祇为和歌燕市好不知台上有黄金

其二

河东股肱吾倦游上书谒告行且休世上浮荣沾即厌不将名姓托曹丘

其三

吾家才子谢恵连兼程携汝蓟门天蓟门五侯不解识何如乞取长瑜还

慎侍御子正借书

苕水穿阶草满除萧然都似子云居十年铅椠头堪白又乞那家未校书

中丞徐公追挽先君三章甫至举寒食奠感叹之余因成二絶奉报

杨栁揺青寒食新十年天地一伤春那知郢里归魂句元是南州絮酒人

其二

昼晴初解白杨哀忽地萧骚暮响催不是陇头春不到西江风送薤歌来

戊午岁叔达甥兄弟弱冠应试余寄诗勉之曰玉树元双挺鹓雏好并飜外家饶宅相若个魏阳元又一纪而叔达文日益髙有名然宅相犹未应也今年春来别余应南京试复为一絶以促之

休将宅相问乌衣似舅如甥已自稀却月观头金粟树可能先折一枝归

予方有乞休之请而日者凌生索诗遂成二絶

一官憔悴足藏名浊酒青山供此生到了自来还自去锺家错畏管公明

其二

春朝中酒未曽醒论吉论凶总不譍还却豸冠神武去负他头上贵人星

得宋搨右军帖上巻絶佳而大令帖不至戏成一絶

箕裘谁复二王如底事吴兴一巻虚记得向来贞观例黄金徧购右军书

赵承旨为恭阇黎写经毕以诗乞茶真迹在余所戏代恭荅

玉堂润笔元无价珍重吴兴祇换茶但使毫端吐舍利一蒙山顶属君家

题宋搨兰亭记后

昭陵玉匣去人间定武皇孙未易攀留得云仍隆准在不教惆怅忆龙颜

题韩熈载夜宴图

遏云歌罢舞回风夜半腰支不属公屈戍乍揺纱影弄可应人是顾宏中（此图乃李主遣宏中于韩家偷写得者）

其二

由来歌舞破江山庭树能催王气残唱得浣溪宫様句小楼吹彻玉笙寒

其三

烧来红泪尽辞银花拥舒郎别院春国虽家雠都未了可能还较絶缨人

感兴六首

白家栁枝不忍折韩家栁枝却复春争似金明池上絮随风吹去作沙尘

其二

桃花片片委潇湘棹入桃源转断肠懊恨羲和排厯后不教风雨属东皇

其三

胡床挂壁未曽收欲烬垆香袅尚浮行到东廊纔一步猛惊残日上帘钩

其四

峭风俄扫蒻房空怳忽还疑在梦中毕竟怨亲何所似偶然萍水复西东

其五

欲酌仍停鹦鹉螺酒醒长叹对银河傍人总会应难语但道中年感慨多

其六

单车栁色太行新浊酒寒灯供此身燕赵向来多似玉懒教人唤负心人

滁阳驿小饮戏作

两三杯酒也成醉四十五年真是翁独对琅琊数峯坐可将前号譲欧公

过清流关

层崖一道写潺湲知是清流旧日关独树遥天挂霞色尚疑飞将挟俘还

息阴树傍冠尘俄重拂拭之余聊用自解

欲将烦暑借风寛更起红尘上鹖冠拭罢祇堪他日挂不须留待故人弹

渡黄河偶成

银作天河玉作堤河流倒挂与天齐可怜抛向昆仑顶一到人间浊似泥

由宁郭抵新化镇即事

阴沟清泚复湾环桃李成阴桑柘闲道是江南好风景举头如戟太行山

其二

夹溪修竹带青葱便拟移家住此中却忆乡园浑未乏不知何事厌江东

初登太行回望有思

千山立马送斜晖平楚苍然色渐微最是东南欲尽处黏天一点白云飞

臬署闲居偶成二絶

道了放衙无一事偶然驯鹿过庭除与君多少优闲在只是长林意未舒

其二

晋阳酒清絶可人午饮酣眠从至申赖得长安信易达知余懒病定为真

与张王二君弥陀寺小饮二君有恵政吾郡时王与余谈禅而张旨在玄不甚荅戏成三絶

一尊萧寺鬓毛新醉后那论主与宾我梦未醒君梦觉可能还唤梦中人

其二

参差棠树五湖濵福在人天慧在身争似懒夫穷彻骨西方处处是迷津

其三

张君杜口为尊玄王子纵横岂离禅任是法门吾不会一杯还向炕头眠

过亡妾殡所有感

绛罗长护曲阑干树底春花不覩残谁道殡宫荒垄畔白杨吹送四时寒

其二

去辞华屋傍荒丘儿女呼娘不解求任使破除情字尽也应饶泪到心头

其三

衫罗襚彩纵横迭胡粉胭脂满鉴装处处精神新分例不曽听唤第三房

其四

一尊浇罢自支頥是妾须歌薄命辞今日使君收涕后药垆禅榻暂相随

闻南中流言有感（时稍闻弹语）

朝成嫫母昨夷光未必蛾眉一夜霜何似村中浣纱去任他明月照空房

其二

累身元只是虚名损尽虚名事事轻折莫酒垆禅榻伴也能驱遣过残生

其三

偶然文字落尘寰耐可争名眼睫间侧理细书三万纸自封云检施名山

其四

裁呼小草便无闻祇为惭他誓墓文若道长安车马色春风吹作五陵云

瞻美有子两月而夭走慰二絶

一枝兰折委春烟听说何人不解怜掌上明珠看似月君家只得两回圆

其二

莫言夷甫太钟情情到东门强自轻留得蓝田种时法不愁无地出兼城

偶题

许由能乞万乗身归卧箕山天地新过宿翻为窃屦客饮流仍遇弃瓢人

题画四首

千条杨栁弄如烟漠漠轻阴好系船行到酒家须少住莫教孤负杖头钱

其二

秋老苍山俱是骨枫丹独树有余姿屋头飞瀑挂不断兴在忘言拄颊时

其三

千崖落木自苍苍驴背看山了不忙欲觅九秋无限色从君叩取小奚囊

其四

青山緑树杳难分忽断中间是白云欲买一椽深处住不教名姓向人闻

有懐莫云卿时得所寄辞翰

香煤欲冷篆如丝病起拈毫润小词忽忆莫家亭子畔草生书带墨为池

其二

松江潮落见鲈鱼结就双椷鲤不如最是莫卿新様好开元诗句永和书

题钱叔宝临大姚村图

王孙自是真龙种画笔居然掩虎儿何必大姚村下问米家山色见应知

冯子潜将有庐山武夷之游索一絶句为赠

匡庐五老五白龙武夷九曲九芙蓉髙秋赠尔青鞋去踏破寒云千万重

暮秋村居即事

今年胜事属田家报赛祈新乐未涯玉乳滴从香子糯白云裁作木绵花

其二

东家芙蓉夹清溪万白千红亚水低解使秋光不萧索老夫那惜醉如泥

其三

紫蠏黄鸡馋杀侬醉来头脑任冬烘农家别有农家语不在诗书礼乐中

其四

一醉隗俄转任真东邻醒了又西邻从他白眼从他指自信人间无此人

其五

邻庄爱弟乍移居竹里清泉为洗厨裹饷欲残喧鸟雀斜阳拈出小枌榆

其六

不论鸡肋有无官但得年丰也自寛白纸唤将随限了皂囊何处教人弹

汤生装潢为国朝第一手博雅多识尤妙赏鉴家其别余也出古纸索赠言拈二絶句应之

锺王顾陆几千年赖汝风神次第传落魄此生看莫笑一身还是米家船

其二

金题玉躞映华堂第一名书好手装却恠灵芸针线絶为他人作嫁衣裳

题黄熊像

十年长泛米家船词画尝夸夙世縁悟了去来无一物不须身挂杖头钱

傅伯雅园亭杜鹃花二絶

百花争向傅亭开独有妖红最后栽不是锦江新様锦蜀妃魂挟楚云来

其二

倦来真觉浪游非愁见红英涴素衣若道此花真解语也应相唤不如归

弇州四部稿卷五十一

●钦定四库全书

弇州四部稿巻五十二

（明）王世贞 撰

○诗部

△七言絶句一百二十五首

梓于鳞集有感八絶句

屈指燕台被髪时调髙长惜和人谁何人不诵阳春句只有君身那得知

其二

星河萧瑟泻琼泉雪岭嵳峩刺九天不道锺期身尚在转翻山水伯牙弦

其三

东去名山是岱宗千秋长耸碧芙蓉谁能拄杖天门里细数璚楼十二重

其四

雪楼髙傍■〈山昔〉湖濆消渴频年卧白云问得儿驹留草在教人翻恨卓文君

其五

若问陵阳剖后名双悬皎月照咸京不然仍隠荆山去看即须偿十五城

其六

珊瑚七尺射吴天十万骊珠颗颗圆解道人间饶异寳老夫亲自见沈渊

其七

与君当日共三余毫腐嚢收定不如一字雕成真玉叶千秋忽发冢中书

其八

柴门却扫自无尘吟忆君诗静忆身纵有余年那足羡白头谁是守玄人

将访何元朗翰林先寄

布帆无恙出云间泖色峯阴相对闲任使子猷归兴发那能不访大何山

其二

何家食品旧堪厌新议成来似稍亷我自清斋布袍客不妨唯有水晶盐

故陈提举虞山湖园有感

前牎湖水后牎山桃李棠梨树树殷薄行只应红粉是别将春色傍人间

其二

尊前春事竞争新忽忆陈王句里人屈指古今行乐处祇应唯有片时真

吴门遇朱公子扶母丧归有赠二首

吴阊钟动月初弦骚屑悲风搅夜眠不为斗间新劔气何因得唤孝亷舩

其二

三匝啼乌无树依江南春尽见霜飞知君不领胡威绢鸡骨支床一布衣

酒间偶题

人言酒是销愁物不到醉时愁不休今日较来无一事偶因杯酒却生愁

其二

解道死生俱是梦纵饶勘破亦奚为何如总付不思议权向糟丘住几时

汤上人索诗若祖恵休以诗名然作僧不了书此勉之

翛然一钵一军持坐到忘言了不疑却笑恵休縁底事逄人教拟碧云诗

徽宗马图

天闲万马尽权竒冩出丹青意自悲长白山头三万匹可令龙种一雄嘶

朱宸卿塟母

浦西阡畔草离离肠断怜君负土时乌鸟能啼两行血白杨偏送四时悲

其二

手栽松柏泪和烟念母谁如朱百年一自寒庐鸡骨后至今犹道不禁绵

沈嘉则作灶乃金陵赵子实法也子实索言又为口占一絶

一肩行灶付奚奴欲采寒山处处苏煑得凉州泉水熟不将身到酒家胡

倚家弟调送张元春游岭南四絶

朔风吹雨欲成花病起青衫便离家此去不愁腰带减古来勾漏有丹砂

其二

粤女簪头红佛桑夷歌一曲压君觞莫嫌椰酒难成醉也解寛人万里肠

其三

笔底江山已自灵千峰匹马锦嚢停荆家莫诧关仝好大庾南头分外青

其四

小奴全似黒昆仑雀跃行装道不贫留得越中筒布在绨袍还有旧游人

题画瓯碧牡丹

沈香亭畔玉傞俄迭迭春山捧翠螺何似江南天水碧周娘亲为剪宫罗

周公瑕导余至胥口不能渡走笔有嘲

不烦风浪便回舟兴尽真成王子猷若遇鸱夷应大笑笑君难作五湖游

两山竹枝歌

橘緑橙黄香满校瓮头篘玉鲙鱼丝山中厯日由来少知是江南九月时

其二

白雪缫成茧子绵黄云剪就稲花天千家村里无开市二尺溪头有系舩

其三

短短钗银压鬓鸦围腰羣捉木绵花莫嫌村坞行人少夫婿经商不在家

其四

峩舸大艑碧波间徧截玲珑稇载还最是三吴多好事家家分得洞庭山

题虎丘劔池

吴王爱女瘗山丘宝劔三千白虎游当时未解平亲怨又见胥江洗属镂

陆羽泉

康王谷瀑中泠水何似山僧屋后泉客至试探禅悦味玉团初辗浪花圆

白莲池

晓风零落滴瑶华游女争搴似若耶若问什公应有解淤泥元自出莲花

养鹤涧

龙华会上僊音鸟任是青田未许同肯向逺公争卓锡祇慿支遁一开笼

赠胡生

秃衿单帻据胡床白眼狂呼罄索郎不为螟蛉收不得千山秋色满奚嚢

赠新蔡李生

十日平原酒未醒千回谑浪不曽停从他娄水能如眼可似王家伯仲青

其二

缥缈楼前玉万家银缾美酒不须賖请看正月江南雪争似河南二月花

荅徐文果

雪压湖绵鲙水晶书邮岁岁不曽停纵然苕霅如双眼可似徐郎分外青

赠封比部金翁

绯衫不碍鬓丝苍令子承恩在帝乡欲识故园山色好一官犹号白云郎

其二

龙章亲捧帝音归七十兼闻自古稀种得秫田都是酒不须随处典朝衣

赠苏山人

读君鹦鹉怨中辞何似东方爱滑稽俳调一成天笑动黄金将出换蛾眉

金翁八十矣为小祇园作新词游戏三昧语走笔为谢

长千里头春事繁家家玉树待君翻多情却是频伽鸟自谱僊音供世尊

其二

词场海内旧知名到处烟花月旦评若使维摩天女在白莲将赠古先生

瓜步山

佛狸南牧已千秋百草犹沾毳殿愁驱得王庭还大漠髙皇九叶奠神州

登蛾眉亭有感

回首江南黯澹云蛾眉亭畔思纷纷何因却作姑溪水流到长江尚不分（姑溪水流出长江自为一带）

望钟山

划成天堑抱天关鐡马戈船日日闲九叶神孙当北极千年紫气满钟山

黄石矶

黄石矶头波乱流前军铙吹后宫愁莫因鱼服怜牙爪自有真龙在上游

阻风安庆

长怜拙宦似今朝愁水愁风上汉遥何似长年回鹢去满帆秋色下枫桥

从彭泽望庐山决策往游示同舟者

看尽千峯意不关青天忽接是庐山来朝紫气君休恠身在嵳峩峭旧间

董中丞淑化寄饷酒赀

浔阳江波波刺天峭风偏对下江船从他九日滩头坐乞得中丞买酒钱

九江道中大风

乌头千树卷秋蓬乱激飞涛拍大空坐起船牎浑不觉此生原惯石尤风

江口望鄱阳湖感事

十万楼船不得骄洪波血立注青霄天弧一举旄头落不似浔阳枉射鲛

过九江风迅不克上匡庐自嘲

月满清尊霞满裾何人不信上匡庐东风一夜吹帆去估客江陵也不如

江州问琵琶亭

亦知迁地胜长沙无那中年易忆家裁唱楚歌头便白不须遥夜听琵琶

戏题赤壁

越州兰亭千载竒黄州赤壁今半之若使舟人不解说一拳顽石草迷离

道士洑（云即西塞山也）

西塞山头啼杜鹃湔涛百尺泻楼船总令渔父心无事耐可中流倚醉眠

泊樊口

千条弱缕拂轻罗尽日无风少见波不到武昌应不恨一尊樊口听渔歌

偶览元白长庆集有感逝者

莫悲长庆元丞死更觅刘郎伴白头何事调髙酬不得一生春雪半生愁

程孟孺谒余武昌以是日至而余以是日发因偕登庐岳各返故里遂成二絶为赠并呈豫章诸王孙

君作游人上武昌我为迁客下浔阳何如一醉匡庐色归卧沧江紫气傍

其二

豫章隆准汉王孙推食能将国士论君去但夸庐岳好此曹无念落朱门

小饮东林戏成

双旌曙色转逶迤那似门人篮笋迟今日白莲无酒禁可知游客不攅眉

余次得邸报姚继文少卿南太常予卿太仆因寄一絶

我徙苍梧君豫章君游留省我金阊司空自有华阴土一拭能令两劔霜

寄用晦君颇事丹术聊此志规

彭蠡春流白雪声小山朱邸暮云横枕中那得无鸿寳其若当年误更生

哭王君载四絶

娄江云色黯芊眠知道王家玉不全七尺并埋千巻去的应天上胜顽僊

其二

休论骑马与衣朱一领襕衫未破除欲向文君探旧草可怜强半制科书

其三

耳边犹似叹髙山忽断飘风去不还君到夜台无李白也堪惆怅忆人间

其四

围棋诗酒黯然收便好风光懒去游若向菜蔬新算过可能无泪滴心头

江上别黄生

东风吹冷软金巵抛尽江南桃李枝佳丽不关垂栁事春来偏自解成丝

其二

睡醒双筯印微红小立江干怨晓风莫问长安天近逺酒人多在梦魂中

赠袭克懋文学

潦倒青衫也不贫济南诗様诵来新相逄莫恠难分手白雪楼中纵酒人

克懋藏于鳞巻后

只字能令白雪髙银钩数纸不辞劳青箱欲鐍应须鐍闻道人间购鳯毛

题于鳞集后

千秋白雪成真赏语向斯人已不知犹胜伯牙弦絶后一生无处觅锺期

闻朝钟偶成

残月含辉曙色疑未央钟响度花迟披衣欲出仍颠倒道是寒山夜半时

初入朝屈指去国十九年矣有惊予鬓白者聊以自嘲

秃节渔阳去不还当时无梦更朝天莫惊容鬓如苏武若个能禁十九年

送林承熈太学归吴因简张幼于

结客休怜金尽时吴阊处处酒为旗懐人但有梅花句驿使姑苏到不迟

其二

彩笔秋凋吴苑霜张家客尽正彷徨何人直挟奚囊上掣取南州挂壁床

康裕卿护朱郎中丧南归二絶句

布袍甘涴鹿车尘别酒凄其肯入唇何限霜前杨栁色陌头初赠有心人

其二

平陵结客晩知名侠骨于今死不轻若见宗人子元面莫将萧肓拟康生

赠郭舜举祠部新婚

才子当今顾彦先燕中花栁胜伊川自从二陆为文友乞得云间赠妇篇

其二

红蜡初镕双鳯皇新诗句好自催妆不须谈到如皋后一笑先应唤郭郎

荅许殿卿长史

莲花簇就济南山湖上看山尽日闲一札十行文似锦非关长史恋人间

其二

拂袖淮王桂树云逺游名字不教闻自从深得山阴趣玉室金庭报右军

其三

亲扶豢角汶阳田不向东风费酒钱拥篲苍头夸诵赋搊筝小伎解参禅

其四

踏青风满白杨枝云到牙山黯自迟冡上弹琴应莫恠人间能得几锺期（于鳞墓枉济南）

其五

盻子城边春打围割鲜呼酒去如飞一从上客申屠府不道袁丝罢相归（殷相公时同里）

其六

绣斧朱钲引碧油风光差胜廿年游东州耆旧毋劳羡镜里清霜半上头

清源杂咏

绣衣柱史何昻藏自免不复称为郎尊前鳯舞花难夜门外乌啼月是霜

其二

郑老揖余过郑园卖文钱尽强开罇那知昔日曽游赵双璧由来祇片言

其三

清源十日东风颠陈家从事绝可怜不须伏尔夸投辖我自能停步口船

其四

客肠欝欝谁为开任侠何如汪秀才仲冬霜冽不解冷有时自挟春风来

过分水作

一水双分作顺流风帆唤月不须收拈将印渚修龄语翘足微吟下济州

送沈司训之仁和

七百里多平水面江南大抵是僊官寳带桥头别亲旧莺花一路到临安

其二

西湖是处美人妆天竺松风吹遶梁便携罢讲诸生去何必夸他马季长

其三

手板抛来尽日闲吴峯青比玉峯殷若语傍人应不分一生长对案头山

投慈氏寺宿

日落山门闭未曽苾刍前揖大中丞驺呵散尽篝灯语元是人间行脚僧

其二

入门金像欣然笑笑我津梁老此生兠率天中观自在不知贤劔也求名

雪后问春申台

寿州城内春申台片片寒花飞作堆令尹玉缨看不见舍人珠履踏还来

即事题小亭

过雨山城緑欲齐一羣娇鸟踏枝低不知谢豹今何处应在春明门外啼

其二

铃阁沉沉草檄稀桑榆虽好傍斜晖莫嗔腐鼠将鸱吓元是鹓鶵出世非

对花

一春孤负一春天半日强拚半日眠酒病畏深诗畏浅将何别策向花前

江畔濯缨亭赠栁常侍

一抹青山堕酒巵濯缨人醉弄涟漪莫惊常侍仍呼栁曽赋沧波太液池（栁常侍恽有太液沧波晩句）

其二

汉江堤畔草芊芊蜡屐登山醉欲眠天际香垆君自见可能身染玉京烟（荆州图记云武当山峯首状愽山香垆）

大廷尉孙公山甫闻予阅兵以六絶句见遗此皆公节制之师予乐观厥成耳輙勉奉酬以伸感谢

大府横开汉水滨天王三锡玺书新君看猛士如云拥来听轻裘缓带人

其二

山蟠庸汉带中州水压襄荆控上游谋帅自来先礼乐干城元不要公侯

其三

三千组练控雕弧竦立辕门听若无阅罢不须鞭贯耳此军原属斗于菟

其四

南阳溪子镞如矛板楯巴賨虎见愁俱道普天无白羽技成何处觅封侯

其五

迭鼔鸣笳汉水浑牙前飞将按三门恠来全似吴宫队旧帅从知也姓孙

其六

郧山増色水増波为是清风吉甫多江汉自来周雅地可教新句入铙歌

挽程广文三絶句

九歌垂就涕先零恨杀青衫到底青昨夜微茫牛斗分不知飞上作何星

其二

满地春风避草庐悠然一梦已蘧蘧由来秘噐东园美不匣侬家万巻书

其三

三絶风流数郑虔到头生事仅寒毡古来文苑君知否一巻残编了百年

寄送侄孙鸿胪定鼎

青衫垂故鬓丝新解带能眠丞相茵纵有悬河君莫尽古来三语定何人

其二

当年公望有安期今日蓝田玉一枝若问江东米贵贱但言王掾未全痴

其三

吴阊风起木兰桡祖道秋新緑斾骄见说时清官更好教人何地问渔樵

其四

金马门前无限春岁星何处不藏身明年社肉初颁后可向天涯忆逺臣

送孙兆孺还华容

玄经罢草不胜闲愁遣幽人问字还别后相思何所道尊前秋色似君山

其二

铃阁深沈漏渐稀新凉綷縩上荷衣相逄始信无官好今夜思家明夜归

赵中丞良弼便道过里为促其行

武昌为祖接天开六月风清御史台休汝莫令车骑众燕中专待一骢来

补题冬日村居四絶

纬萧风急蠏全肥黄雀头头饱不飞自有牵绵新酿在不烦机妇授寒衣

其二

莫恠田家置酒频绵花盈椟米盈囷从他俗饮无妨事七贵筵头俗杀人

其三

踏车■〈奭斗〉水欲深池看网银鳞过别陂刮面西风浑不峭烹鱼压酒夕阳时

其四

冲寒来叩野人家不遣萧条负岁华蜜结苔梅俱馨口青葱簇出水仙花

送于信夫还武陵

千迭青山拥上游戟门翻见武陵舟郧江一线成归路可似桃花洞口流

其二

抛却铜符十五年谈玄倦了复谈禅石头路滑君知否明月家山自在圆

沈侍御汝材按秦至耀州而卒为四絶挽之

秦中秋尽法星残祋祤城头黯淡看从此柏台乌不住白杨风色四时寒

其二

抗手輶轩西入秦蓝田玉折竟成尘蛾眉班上应愁看鸿鴈行中少一人（兄为侍御）

其三

逰子魂无忆故乡一身天地任茫茫车前素旐悠扬去犹带西台御史霜

其四

莫恠休文减带围由来僊骨不胜衣孤山一片梅花月可是能骑鹤背归（君杭人也）

荅李侍御惟贞时方按栁州

瘴色惊霜一马骢故人谁似李端公栁州垂栁应无数心在襄西落木中

其二

郧岭春初雪不残栁江风物已堪观莫言岭表无他寄蕉实能黄茘子丹

春寒东阁外花事未动有感

阴风猎猎雨丝丝苦勒新红未上枝人道春光从此出不知元自得春迟

其二

空传驿使到天涯不见梅花寄一枝弇山园里千团玉尽日婵娟为阿谁

闻敬美使秦中要取道太和一晤

懐中白璧月同圆纵入秦庭莫浪传可怪人间无合处郧江虹色已经年

其二

莲花朶朶扑函关使者褰帷紫气间分付锦嚢收拾尽与君移较太和山

摘桑葚作供二絶

郧中初夏樱桃后无它果惟后庭有老桑二结葚颇繁指麾儿辈摘尝之初缩朒不上树盖南中讳以为俭岁之食故也记张天锡自凉州归晋人或询凉风物天锡云桑葚甘香鸱枭革响又谢公问北味有王甲云桑葚可比黄甘恐公不信候熟时驰骏马采供公大以为美云此味佳何黄甘之足儗然则桑葚固尝比肩名果荐御王公矣戏成二絶用以解嘲

蔫红黝紫簇成堆但摘儿童莫更猜说与故园风物好玉盘氷醴浸杨梅

其二

凉州遮莫小江南桑葚虽鲜也未堪解道谢公懐逺畧已夸风味胜黄甘

赠寄陈道易

处处凭镌幼妇辞银钩搨得慰相思襄阳岘首依然在千载惟谈堕泪碑

其二

休汝毋言计尽非麦田虽薄价还微吴阊旧俗君应晓垂橐归来未当归

以曽益州笻杖并诗赠九十七左翁

百年踪迹仅庭除毋事门人进笋舆欲识使君珍重意益州方竹右军书

太和絶顶赠敬美少参弟时游自太华新领部南康为匡庐主人

玄岳能玄太华青到来词笔动山灵莫言迁客恩波少何似金门老岁星

其二

太和宫阙写黄图匡庐旧称天子都共是玉皇香案吏不妨南北领香垆

其三

汝兄新赋未堪难岳色撩人试自看但使登髙须授简主恩新拜大夫官

其四

鹅笙鳯管写潺湲豹尾熊幡簇满山疑是茅君兄弟别未分天上与人间

王上饶将入觐与余有酒人燕市之约寻余赴留任归里君亦当便道省觐走笔戏赠

驷马于公爱里闉双鳬叶令畏京尘新丰酒价毋劳问且作髙阳社里人

弇州四部稿巻五十二


●钦定四库全书

弇州四部稿卷五十三

（明）王世贞 撰

○诗部

△七言絶句五十二首

由郧江抵均州即事

下江双橹鸣啾啾上江橹声亦不柔今春三月桃花水不似常年竹箭流

其二

龙涡瀺灂硿然鸣小滩大滩势欲争棹入前崕浑不见还从阙口出歌声

其三

大石奋攫狮王身小石槎牙不可驯若令水清能见底更有眠虬愁杀人

其四

落日未尽新蟾催无那层崕黯不开一线金波初欲动错疑神女送珠来

天柱峯（以下太和山诸咏）

生平漆室意堪怜见语中峯便跃然盘到最髙金顶上依然无际蔚蓝天

显定峯

显际神光无处踪定时贤刼不相逢老夫拟向峯头住自取犍槌撞晓钟

皇崕峯

雨脚霏霏暖不收皇崕风起忽成秌浮云半卷青天外一线襄江抱日流

大小笔峯

七曜天文万古看长余彩笔揷空寒欲书人鸟宫中事龙汉年来罢史官

七星峯

天上白榆秋歴歴人间翠岭昼亭亭自从题壁新诗就北斗行中见一星

中笏峰

手板三时朝紫宸天符九锡下青旻自能鹤禁辞王位不向髙真道寡人

千丈万丈二峯

髙峰扫地一万丈低峰突兀千丈余三山琪树稍加汝二华莲花恐不如

大小莲花峯

大莲花峯房欲披小莲花发蕋离离莫轻游子无僊骨我解栽花发火池

落帽峰

戴僊掉头蹑白虹有帽却堕罡风中不忧天地为絶倒何物人间老秃翁

白云峰

春来元气日氤氲大岩小岩屯白云山人自是陶弘景纵有那应分赠君

大明峯

烛龙双炬破南荒散作峰头万迭光纵有天鸡君莫听不烦红日起扶桑

五老峯

前年踏雪匡庐过今年暮春游太和五峯老人如旧识不似当年白髪多

三公峰

金顶炜煌帝座开三峯那不号三台雨后前山飞瀑过共言天上白麻来

九卿峯

窈窕崔嵬面面逢九霄青对九芙蓉欲知身染烟霞色香案前头第四峯（予前为太仆于九列苐四）

僊人峯

瑶花琪草徧僊山山色长依天地闲莫道五通无一验也能云雨向人间

狮子峯

调刁风过忽雄鸣一窍能瘖万籁声雪后莫寻狐兎迹只今罴虎不留行

紫霄峰

千崕过雨欲黄昏钟鼓朝真未掩门自是此峯饶紫气不关曽着五千言

香垆峯

日气初浓雨色孤青烟片片起香垆还将一瓣祈天帝乞取真形五字符

展旗峯

猎猎峯旗空际磨千山草木见还无天策府中玄甲队淮南节下黒云都

玉笋峯

初开噫气吐青苹万木峯头自起皴却似渭滨春雨后箨龙无际欲张鳞

丹灶峯

缥缈僊踪未可非至今犹说彩云飞祇愁天地终须尽炼得丹成无处归

天马峯

絪缊灭没不可求矫若长空腾紫骝天上房星应不谬人间此岭属房州（此峯独属房县）

鸡鸣峯

喔喔天鸡三两声招揺北指汉南倾九关应是无豺虎排比云辎觐玉京

九渡峯

曽介长房谒汝翁壶中天地尽堪容只敎三试还难过九渡深溪九渡峯

伏魔峯

三尺青荧太乙波铸成魔欲柰吾何山深莫道多魔事屈指人间事事魔

松萝峯

清泉古樾坐盘陀览处无多会处多土木时来俱绮绣兹峯不改旧松萝

会僊峯

王母戴胜凌弱波上元夫人持底过双成拍手为余唱少壮几时柰老何

眉棱峯

八字春山淡淡秋微云如黛雨如油自从名挂朝元籍纵有眉棱不繋愁

金锁峯

铁柱洪都压恠螭龟山金笮系支祈何如玄帝峯头锁问着僊人总不知

阳鹤峯

老鹤巢杉朱顶圆欲充僊骑上青天何当羽客偏多肉拳足寒云不记年

紫葢峯

飞符霹雳走逡巡玉节珠幡总不真若说古来蛇虎饭不知何限谪僊人

大夷峯

大夷峯头天地寛不似武夷山九盘寄语浔阳江上客游时莫作小姑看

玉虚岩

葛巾藤屦白蕉衫偶带中台独坐衔原是玉清宫里客不敎长住玉虚岩

常春岩

道人髙卧嵾山崖时挟青童酣紫霞戴胜长鸣三月候条风不断四时花

崇福岩

若论太上髙真福黄阁如云不要开麄衣淡饭无他事一岁看山一百回

尹喜岩

太上流沙去不还犹余紫气在函关不知元始真人位玉局张卿第几班

飞升台

鹅笙鳯管奏春风玉节金麾满太空今日广成成后进不知何事恋崆峒

望僊台

汉兵南下未央灾鱼服龙潜隧道开世外老翁何所与君王空筑望僊台

礼斗台

斗柄横斜河汉微轻风欲袭五铢衣钧天一派初收响摘得金盘玉露归

紫云亭

日帝流光射后庭紫云千古尚名亭还应独饱阴符句大赤天中一将星

自然庵

九转神丹九已成如何依旧马明生由来上界愁官府散诞人间自在行

青羊涧

流沙西去失青牛却坐青羊向益州我效初平仍一叱可能分作钓鱼裘

鬼谷涧

捭阖书同用不同可甘王誗易僊宫欲知幽谷原名鬼六国游魂出此中

百花泉

密緑成帷红作茵僊家日月号长春不须流出千般色一种桃花也殢人

甘泉

清澄絶胜汉甘泉一酌心魂自爽然应是武皇探未到不敎僊观表祈年

太乙池

浅碧泓停一镜开探瓢欲酌更迟徊孤峯倒揷青莲影疑是真人坐叶来

向侍御宗洛登玄岳奉赠得二絶句

均阳秋色未成寒天柱峯头雪欲残君到浮云应不蔽于今日出是长安

其二

一笑君家向子平辞官五岳问长生何如柱史元僊骨上到天门便玉京

赠别梁舍人鈙

留君且作片时闲红药清酤染客颜莫笑帅厨无可供案头长满太和山

其二

名家旧业已三朝零落犹余一鳯毛今日梁园谁譲席不如金马世堪逃（舍人以贫欲乞作王官故止之）

寄欧桢伯助敎

寄语青毡郑广文风流儒雅汉庭闻从它明主题三絶一絶于今总譲君

丙子郧台偶题十絶

燕中车马兴阑干也恋青山也恋官今日真成双举肘戟门山色四时看

其二

放了报申无一事雨晴回照在东除天公乞得闲风日恨少人间未见书

其三

汉庭求旧未堪论列镇俱登八坐尊赖得郧山深更僻不敎衰骨负櫜鞬

其四

莫欺憔悴鬓苍浪片纸能为百邑霜昨夜尚书来尺一始知身是夜郎王

其五

儿童剪纸作元霄几盏荧荧破寂寥点罢灯油千石尽两条红烛导归朝（于节度点山灯一用油二千石寻入中书）

其六

四月榴花未上枝不须惆怅怨花迟床头白酒长敎熟也有夸他烂漫时

其七

眼底粗无搅意人要闻乡信又愁论交游变故君休恠老态参差渐到身

其八

周妻何肉不须疑一巻维摩静自持看到法门真不二从前绮语尽堪悲

其九

一枕腾腾梦帝乡醒来依旧在郧阳它时纵许春明入夣处无多醒处长

其十

鼓吹喧阗棨戟新出夸前队拥千人无端谩取图经读此地元来是逐臣

△杂体四十三首

九言

苦热

六月苦热杜门复何道科头解衣徙坐清阴边为语诸君且莫河朔饮我欲一枕上就羲皇眠凛如足踏太行万古雪怳若卧对匡庐千尺泉长安道中褦襶者谁子薫心炙手不畏天公权

五杂爼三首

五杂爼车中缨往复还辙不停不获已删六经

其二

五杂爼长信殿往复还君心变不获已咏纨扇

其三

五杂爼手中丝往复还寄所知不获已守空帏

三五七言

春泛

兰为檝桂为桨春波既揺裔春日仍骀荡归到横塘市欲收平林一抹苍烟上

秋江辞

风江秋风叶愁孤云阁逺屿一鴈落汀洲贪看十五焦山月帆到金陵不肯收

一言至十言

题竹

娟娟斜日晓烟歌嶰谷泣湘川楣云室雨襟山带泉虚心受泽润素节破霜坚东南奕奕称美寒暑亭亭自鲜箨坼龙鳞蜿白昼梢排鳯尾拂青天似风前婥约霓裳舞羡雪后飘飖鹤氅僊王氏触目琅玕难比秀谢家荣庭兰玉敢争妍安得共此君一邱一壑里与尔听秋声万仭青林颠

两头纎纎

两头纎纎梭鸣机半黒半白盘中碁腷腷膊膊乌队栖磊磊落落一男儿

杂言五首

大言

鸟王翼覆须弥谷龙伯缗连巨鳌六九海捐波濯吾足兠率宫庳不堪宿

小言

海沙蒙蒙散鲲子标虱悬心中蓬矢檀槐接壌五千里蛮触交兵万人死

难言

愚公移山卫填溟呼日东走岱西行秦皇采药求上升傅节比义取公卿

易言

江流辞峡注清湘金沟堤旁种垂杨邯郸艳姬挑冶郎长安金多结貂珰

危语

悬度山腰铁絙靡恶风吹船入罗鬼前有窫貐后伏虺孤臣握兵内惭毁

回文

春游

緑草芳原平青山一带晴玉鞭骄试马珠弹惹啼莺曲奏低云度杯深贮月明促归传钥待游冶徧春城

别思

边塞断魂愁夜夜枕珊无梦托君思娟娟月晓留妆镜冉冉山秋入画眉弦柱鴈飞钿瑰涩剑文龙逺匣星离篇成织锦和珠泪冩恨春风江上枝

灵岩晩步

阙涧遮幽树低云薄断鸿月残生白小天逺入青空

闺怨

微力展运荷恩休绯金灿赫比王侯肥马脂车走燕幽辉光烁目溢道周翚翟孤翔偕不俦依依妾肠痛纷缪飞花逐风委波流挥泪涕咨怨深秋围带寛改倐岁遒稀星列汉垂帘钩蝛啼哀蝉传梧楸衣寒剪涩玉指柔机鸣罢织乍灯收霏霏华露湿衾帱徽音恋君幸君留非耶是耶君思愁围香柔玉暖新禂薇藿焉足充脯羞饥往念饱谁悠悠归哉朂君思昔游

春游

碧瀬春粼粼芳洲徧緑苹摘花惊坐鸟飞絮惹游人

人名

渡江口阻风书事

孔涉在兹辰风江淹旅役枫抱秋郭丹月侵衰杨白大陆云苍苍金山涛间碧游鱼石瀬响倦鸟辞张翼天髙澄清气湛然明空色山僧来何晏鸣锺会施食籍谈彼岸趣言偃江门石

书懐

少小负髙适中林类偃蹇胡为国书征王接亮非腆自厌丘樊迟冀以闾阎显慕蔺相如垂栖吴武陵逺疾雷被羣植郑兰亦摧剪冉冉耕钓年计然嗟已晩

归懐

二毛遂已侵日暮途胡广由来厯落士项领何偃仰青山简容膝一丘迟归鞅既谢玄豹姿将求仲长赏

咏落日

冉冉求蒙汜萧萧映桑梓朱云黯犹射空江湛转绮静闻幽禽息瞥见髙蟾起虚白林外偏垂杨素氛靡

春游

越罗敷紫陌飞燕时相偶好系木兰船春江芊眠栁

戍赵归思寓姓名一章

嗟予谢安枕朅来厯荒徼边声横赵朔代马腾秋草九塞张武军三关羽书少疲禽息故林赪鱼遵幽沼日归荒丘迟寒向戍楼早白杨兴悲风石虎横周道千秋胡敢言生平当自保将陈乞骸章田间以终老

晨发真定懐归有作用前体

震方望欲鼌烂然明银海天髙湛霜气大陆澄霞彩方欣全赵胜更惭魏多垒衰谢混俗宜飞扬雄心改伊昔蒙国书时维帝元载牧冀缺逺图家吴起深悔疲马良念归长林放麋在筹边譲羣乂勤王济真宰挂冠亦由余何求复何待

离合

承乏淄青将发有懐故人寓郡望姓字

唱郢同声人昌辞忽中咽昃影薄下舂日垂虞渊辙（吴）

羣苕忌孤秀亡羊境纷列郎秩今再满良友将乖别（郡）

金绯虽被躬余懐日飘瞥诗韵成孤赏讨论谁为竭（王）

天垂碣石雨人隔燕然雪竟尔驱车行音容自兹絶（元）

漾漾黄河流水声驰天末秋风吹髙原禾黍夕烟灭（美）

十二属

归思

梁苑辞兎耕商丘罢猪牧狗马病未巳龙蛇年可卜世自饶虎冠吾宁蹈猴沐昼鼠饥猎床昏鸡倦栖木牛羊下来否相从老空谷

八音

宫怨

金屋踈桐长信秋迷离屈戍片萤流石栏凝露芙蓉冷纨扇辞颷彩鳯愁丝征肉奏明月开闲庭徙倚泪潜揩竹宫祠罢拳姬进桂棹歌停掌伎来匏瓜茕茕望织女箕斗无浆酒星苦土鼔长吞弃后声氷簧自咽愁中语革故迎新如转丸故人善愁新善欢木难元是千金买不作珊瑚一分看

五行十支

即事有感

银河乙夜凉无声此时缺月摧长庚江南愁霖水渺弥蓟北落日金纵横是处乾坤淹汉甲何方戊巳却羌兵辛壬未见玄圭锡庚癸空劳素书忆长安丙相虚问喘丁傅门前马如织君不见栢梁既火复建章土木之使春相望

州名

散步郊野间即事有感

索处寡合并三益不我迟散步遵广隰江干饶奇致流水青宛转垂杨緑遥裔波风徐自发翛翛微凉至古墓交长衢深楸起幽意荆棘日夜生能无雍门泪兖客奏钟鼔爰居终不豫稲粱苟足谋缨弁非所冀

鸟名

闺怨（六朝体）

覊栖■〈此鸟〉鹄妬鸳鸯卧壁悬鹑损鹔鹴借问碧鸡天外影还入丹鳯梦中乡乌头自白君自客鴈足空素妾空房妾边比翼偏相恼君处催归可自伤轻鹣玉剪初分匹啼鹃银筯暗成行十二鸾钗容续股三五莺闺枉断肠颔燕峥嵘依汉日鬓鸦萧飒欲秋霜愁似三山鹏海阔精卫丸泥正渺茫

五平体

岁暮有感

江城饶奇寒畸生微欢悰丹青辞柯条昆虫司其宫幽崖栖玄霜枯杨号天风沉沉氷房鱼茕茕川途鸿年龄时推移乾坤吾何终衰岐殊千端茫然趋余躬温篘为酡颜嗟哉须臾红宁如皈无生羣忧由来空

五仄体

晩步偶述

海国岁倐晩索处意不怿饭罢一鼓腹偶往若有得积雪醸野态古桧媚石色稍稍究僻径忽忽任短屐落日堕鸟背一抹太宇碧未许大阮恸且共赐也息列烛映散帙嗒尔更閴寂曷不但饮酒短髪日可摘

数名

感懐在青州作

一壑违遂初谬干有司试二袠通闺籍执戟聊需次三守尚书郎屏营虞吏议四迁剖符竹遂领东方骑五子散中原幽懐谁予寄六奇内惭寡儋珪焉所觊七发既未工安能令纸贵八翼衡天门畴为折其翅九辨哀屈生独洒咸阳泪十载冠恵文徘徊能无愧百折冲波间锋锷尽排坠千石俄已逾秋风发归计万分竟何补寥落身后事

将军名

即事

楼船出下瀬车骑屯新平坠鸢伏波道埋雪度辽营祁连饶战马蒲类恣长鲸俯仰宇宙间飞檄正纵横空懐决胜筴前辙有余惊

宫殿名

拟古

昭昭阳春色桃李吐华光流年若飞雪曷不日鼓簧美人絶代姿行步兰椒芳赠我合欢歌报以万年觞物候诚骀荡为乐殊未央

又

四候无长春七情无长乐零露及朝阳浮彩须臾铄方欣朱明晷阊阖风间作恋恋千金躯畴施万年药含德以自滋逍遥于林薄

集句

懐李于鳞戏集李杜各一首

双珠出海底飞在白云端海月明可掇不为世人观长鲸正崔嵬为我扬波澜一朝攀龙去独宿天霜寒掩泪出故房清晨起长叹酌醴焚神鱼问言谁与餐方希炼金骨并乗双飞鸾

右集李

长啸宇宙间扬马冝同时前辈复谁继名家信有之博采世上名得失寸心知李侯有佳句突过黄初诗伊昔临淄亭痛饮真吾师佳人絶代歌行酒双逶迤掌中琥珀锺照耀珊瑚枝快意八九年浩荡从此辞终悲洛阳狱朱鳯日威蕤千载得鲍叔弃我忽若遗饮酣视八极岁暮有余悲

右集杜

舍弟有投赠之作叙致酸楚余不能复续漫集杜句酬之凡十韵

春色生烽燧关山信月轮帝乡愁绪外梁狱上书辰社稷纒妖气生涯脱要津艰难随老母寂寞向时人年事推兄忝门庭畏客频要闻除■〈豸契〉貐独泣向麒麟磨灭余篇翰飘零且钓缗百年歌自苦一字买堪贫耕凿安时论泥涂任此身今秋天地在懐旧益沾巾

自青州发明卿书有感

有客乗舸自忠州语不惊人死不休念我能书数字至悲君已是十年流可怜懐抱向人尽一辱泥途遂晩收跨马出郊时极目春风回首仲宣楼

嘲俗子

乡里儿童项领成客至从嗔不出迎安得壮士掷天外吾与汝曹俱眼明

戏集唐句示子念

长安城中足年少论交岂必皆同调前门长揖后门关当面输心背面笑薄俗嗟嗟难重陈万事翻覆如浮云欲向何门靸珠履令人常忆平原君

彭城道中夜得上谷王中丞遗余成制锦裘不知余尚未御此服也走笔集古诗句为谢

朔风吹尘暗河县长夜漫漫何时旦乡里小儿狐白裘美人赠我锦绣段五陵衣马自轻肥楚人四时皆麻衣报君一语君应笑恨不相逄未嫁时

懐肖甫鸿胪将之留都集唐句候之汉中

青山厯厯水悠悠一任斜阳伴客愁更把玉鞭云外指计程今日到梁州

其二

红叶青山水急流思君不见下渝州明年此夕游何处谢朓青山李白楼

古意集古句

年时二七犹未笄芙蓉如面栁如眉十五嫁为卢家妇暗开脂粉弄花枝儿家夫婿多轻薄妾心无趣坐伤离红绽樱桃含白雪为君起唱长相思不知贫贱令人老慎莫冨贵忘我为

聫句

春夜顺甫子与见过

上苑春将尽虚堂夜未央（裳）过频先缓带欢至促飞觞（世贞）旧侣仍兰署新诗自柏梁（中行）羣猜吾敢惜万事尔俱忘（裳）近眼难禁醉看人且斗狂（世贞）哀弦任楚袖短笛据胡床（中行）传菜青浮甲调酥玉缕妆愽喧枭扼雉琴语鳯酬凰（世贞）惨淡梁园月絪缊汉殿香（裳）且饶宫漏永骑马破苍茫（世贞）

弇州四部稿巻五十三

●钦定四库全书

弇州四部稿巻五十四

（明）王世贞 撰

○诗部

△词九十三首

望江南（梦故乡作）

无个事湘枕睡初酣青织晚潮萦似带碧攅春树小于簪遮莫是江南

又（即事）

歌起处斜日半江红柔緑篙添梅子雨淡黄衫耐藕丝风家在五湖东

又（思家）

回首处薄业太湖干半艇春洲芦笋緑一楼风雨杏花寒此景放谁看

又（书所见）

春睡足钗玉自欹斜立傍镜台还胍胍枕痕纎甲印桃花来试雨前茶

又（病后戏作）

闲嘱病慎莫忌多才夜雨松它温锦带霜天负我软金杯怕汝又安排

又（有感）

无限事断送在长安只见前人前事好后人谁道后人难青史不胜寒

又（晚步）

随意步芒屦破苍苔半壁雨收残日去满江风送晩潮来此景亦悠哉

如梦令（秋思）

残月碧梧金井屈戍绣霜初冷徙倚不成眠红泪一双珠迸孤影孤影长自伴人宵永

又（偶题）

韦杜去天尺五日炙锦蔫红腐占尽洛阳春不放东君做主何处何处归梦一蓑烟雨

又（感懐）

刚是子规催去又被鹧鸪留住行不得哥哥烟雨江南何处难据难据央个醉乡为主

生查子（离恨）

频余翡翠簮渐缓鸳鸯带十二铸愁垆百炼芳年改　人是此生人债是前生债精卫一丸泥空去填东海

长相思（闺怨）

风满陂雨满陂雨雨风风无尽时孤帆天外迟　莺儿飞燕儿飞燕燕莺莺双翅低愁他掠翠帏

又（闲情）

东陌头西陌头陌上香尘粘碧油见花花自羞　南髙峯北髙峯两处峯髙愁杀侬行云无定踪

浣溪沙（江南词）

一夜春波醸作蓝晓桑柔叶緑鬖鬖鸦鬟十五太骄憨　织就双鱼成比目偷将百草斗宜男更无心绪喂春蚕

又（春闷）

牎外闲丝自在游隔山花鸟弄■〈车勾〉辀一庭芳草怨清幽　权把束书钩午梦起沽村酒泼春愁放敎残日过墙头

又（闺思）

金博山头半吐烟玉凌波底未舒莲韶光悄悄恨绵绵　柔似女蚕春再浴困如人栁日三眠细笺心语衬胸前

又（立春日病中作今岁逄闰首尾两春）

柏叶金花自趂人青丝白玉未沾唇半床衾冷半残身　几度黄杨犹厄闰一年衰草再逄春东风为我太殷勤

谒金门（落花）

风渐陡排比饯花春酒憔悴一枝红欲皱问花花恋否　寂寞乍长清昼无计与他拖逗犹胜销魂人去后折来还在手

菩萨蛮（春游）

长干陌上无相识一尊偏领春山色黄鸟转青枝衔花堕接■〈罒离〉　不须愁逺道醉即眠芳草何处酒家胡文君正倚垆

又（太白楼作）

髙楼百尺攀星汉东秦十二夸雄观野旷觉天低天回海树齐　谁敎狂李白独起千秋色而我亦歌呼乾坤一酒徒

又（回文）

白杨长映孤山碧碧山孤映长杨白春暮别伤人人伤别暮春　鴈归迷塞逺逺塞迷归鴈楼倚独深愁愁深独倚楼

又

断风依约愁砧乱乱砧愁约依风断无语对灯孤孤灯对语无　冷香留去影影去留香冷思后梦来期期来梦后思

减字木兰花

杨花乱起揺荡春光千万里无限长条牵惹行人东陌桥　杨花落尽也有暮鸦来借问且管生前身后浮萍最可怜

又

杨花无语昨夜月明今夜雨斜拂征鞍不问行人便折看　杨花且住山鸟不啼春已暮试上章台唯有东风依旧来

眼儿媚（春愁）

青草茸茸正芳柔倩雨醸春愁问愁几许刚来一寸眼底眉头　少年无限人间事抛掷向东流而今只办三杯软饱涂抹穷愁

丑奴儿令（题画）

洞庭枫落胭脂冷■〈蠢，万代春〉尾香钩舴艋轻舟一任霜风自在浮　緑蓑衣底寒云腻蒲底槎头缸面新篘纵有秋声不起愁

又（春情）

落英堆砌无人管几点蔫红偷入帘栊要与多情诉晩风　鸳鸯被冷惊春睡羞把菱铜蹙损眉峯不为风狂也似侬

更漏子

楚天低云叶莹飞过画楼还凝兰口蹙雪牙攅一声春月寒　灯才莹香初烬又被子规催紧最是你柰何人临岐波眼频

阮郎归

画桡初见栁边来相逄青眼开六么檀句软金杯飞花小令催　从别后思难排柴门依旧苔起挼红荳独徘徊新词凭梦裁

甘草子（四时）

春暮密打窓纱阵阵梨花雨韐匣迸臙脂绮袖调鹦鹉　轻暖软寒相劖刴做不痒不疼心绪倩得张郎画眉妩任子规凄楚

又

长夏懒约钗钿腕素偏幽雅越苎水精凉楚簟玻璃砑　如醉如醒朦胧者忽小弹花阴墙下怕是萧郎故相惹去问他真假

又

秋半密约刚逄天上菱花满掩面扇纨轻可体衫罗缓　丢抹腰红勾双腕笑指那嫦娥无伴窃药欺郎行偏短守广寒空馆

又

冬尽玉涩鸦寒落照看看准别馆闭猧儿为待郎来稳　晕月旋收霜仍紧怕去路香踪还认百计凄皇为他稳屐齿铺妆粉

朝中措（病起饮酒）

是谁嫌我酒间过唆得病来磨无耐业縁尚在清尊又倚清歌　髙阳旧侣频频相劝不饮如何屈指乾坤佳事垆头领取偏多

少年游（病后）

朝来风面太嶙峋逄着怕他嗔篆烟磨冷束书挨破无计放吾颦　故园兵火何时断归梦碧山贫病骨难低酒肠新窄羞见意中人

又（愁）

万羣哀鴈破苍茫无语立斜阳逺山几点髙城干堞纵是向昏黄　欲将杯酒和情斗情至酒先降剽掠腰围拨扶心泪醸作鬂毛霜

西江月（戏赠奕者李生）

未转头时是梦此心安处为家一枰敲作冷生涯管甚三冬九夏　脚底东西自在人情厚薄由它杯盘随分有些些且向花前醉也

怨王孙（春病）

无柰春去弄晴弄雨酽緑漓红嫩寒柔暑篱外谁展新蹊乳鸠啼　五陵油碧斜阳外轮声脆几点平芜碎独余病骨依旧掩却帘栊怕东风

又（寄思）

愁似中酒难禁厮守织雨黏云困花酣栁猛见双雀金翘暗魂消　那人偏自沾情绪丢不去只傍眉峯住倩他梦里相会无那娇莺两三声

鹧鸪天（书懐）

中酒朝来仗酒医爱花身老妬花飞扶持白髪无长计点染朱颜有片时　悲落魄笑支离世情原与世人宜青山不用金钱买只碍当头一小儿

又（寄懐）

峭雨零霜舶棹归玉颜初醒带寛垂阁残吴苑千金笑低损成都十様眉　能几日又分离别来疑梦复疑非莫将心向天公语天上双星会几时

又（渔舟）

苹末风吹舴艋舟荡寒村酒两三瓯蔚蓝天起鱼鳞皱罨画溪穿燕尾流　无一事不知愁緑蓑衣垫卧舩头相逄莫诧无鱼卖自是平生用直钩

又尤子求画玉洞桃花万树春为南屏伯子寿余题是词昔东方曼倩偷桃三度王母尝唤为小儿伯子方六十寜不为徐氏之雏也

度索山头根未枯天台移作美人都霏微映水霞千片旖旎含风锦万株　穿屈戍点屠苏千年结子觧偷无若敎王母而今见唤作徐卿第一雏

木兰花（一名玉楼春）

是谁约勒东君去枝上晓声寒杜宇柔緑犹能抵死留妖红不解逡巡住　灞陵一阵飘香雨宛转玉騘蹄下土记他含涩拆苞时总有千金无赎处

又（秋思）

金堂鳯■〈虫葛〉匀红泪帘外一钩霜满地鸳鸯被冷不成眠两点瞳人剪秋水　千回万结心头事熨贴相思裁两字不须支枕盻天明十二时愁从此始

虞美人（别思）

摩诃池上金丝栁惯爱纎纎手折来将表片时心记取浅黄柔緑泪痕深　愽山香细银灯吐乍识黄昏雨娇花欲展半蔫红错道褪残春事骂东风

又（寄懐）

浮萍只待杨花去况更亷纎雨鸭头虚染最长条酝造离亭清泪几时消　珊瑚翠色新丰酒解醉愁人否薄寒撺送汝南鸡偏向碧纱厨畔醒时啼

南乡子（怨欢）

薄行総难熬刚把黄昏醉玉箫妾似鳯凰桥下月空捞郎似初三十八潮　猛见旧鲛绡几点飞红晕翠涛点起那筹和泪滴心苗火片真情冷地消

踏莎行

玉琢娉婷津含旖旎青丝细绾双鸳尾当时一寸暗同心临岐总结秋波内　鴈返吴枫鱼游淮沚那堪山岳仓皇起便寻桃叶到天台敎予懒向空林醉

渔家傲

细雨轻烟装小暝重衾不耐春寒横袅尽愽山孤篆影闲自省天涯有个人同病　十二巫峯围昼永黄莺可唤梨花醒两点芳波揩不定临晩镜真珠簌簌胭脂

冷苏幕遮（病中夜坐闻隔席欢笑有感）

翠垆烟红烛雨雨底铜壶滴到难捱处欲作新诗心自语身入中年怕作关情句　酒如油花似雾谈笑风流一霎抛人去病与穷愁相伴住笺恳天公残日休如许

青玉案（闺怨）

鸭头波软浓于酎风起处青初皱乳燕双双帘幙透梨花未雪緑杨犹絮蚕饱桑阴瘦　无端醸出清明候忽忆城南乍分手十二雕栏寒更陡踏青人逺斗茶时近滋味如中酒

临江仙（癸丑元日醉题）

拨乳酴酥新緑泛金花巧胜初裁东风殢雨印泥苔腊随残漏尽春逐烧痕来　昨岁贪杯今岁病病时依旧贪杯欲填新令雪儿排小园梅未吐先报一枝开

又（詹簿兄遗子鹅鲟鱼）

有客青州常从事雨中相对留连吾兄折简赤须传鹅儿黄似酒鲟鼻大如船　故国风光俱入眼眼中偏爱偏怜欲因弹铗问当年先生何所有苜蓿满新盘

又

迟日三眠浑似栁起来徐步闲庭中年风物易关情不知因个甚撩乱没支撑　我笑残花花笑我此时憔悴休争来年春到便分明五原无限緑难染鬂千茎

又（封太史韩友兰寿）

多少神僊官府在少无拘束仙官此翁仙福渐来完庭前饶玉树海上有青鸾　为问青鸾消息地一韩曽使三韩安期持底与传言如瓜双火枣捧日一金丹

一剪梅（登道场山望何山作）

小篮舆踏道场山坐里青山望里青山渐看红日欲衔山湖上青山湖底青山　一弯斜抹是何山道是何山又问何山姓何髙士住何山除却何山更有何山

天仙子（酷暑）

万迭火云堆落照一抹青山连晚烧不敎苹带吐微飔天转峭星仍闹长安炙就红垆小　枝上忽闻蝉语噪为问西风何日到男儿失足堕京尘炎也噪凉也噪不如销夏湾中好

河满子（春郊独行）

卵色遥垂别浦鱼鳞浅甃平沙小拂东风无甚力悠扬自在杨花轻暖轻寒天气半村半郭人家　碧贮莲花露酒香分榖雨前茶呼取自斟还自劝乌纱任汝欹斜返照一行归骑隔林几点残鸦

满路花（初春游目即事）

穿芽径字青压水氷文緑山城初雪罢添妆束谁家猎骑揉碎千崕玉貂裘斜半掲马尾捎生问人何处堪宿　青帘髙写美酒新丰熟春色偏占早花如簇珠帘十二处处调丝竹夜阑金缕曲唱道明朝扶头依旧醽醁

水调歌头（上已日）

三月又三日上已复清明问君几许髙兴儿女队中行数点洗尘芳雨一脉养花天气信马出郊埛年少五陵子金弹惹流莺　过油璧低粉面按银筝管弦丝竹何限应自胜兰亭共酌几杯春醑也揷一枝杨栁归袖任纵横听取九门钥隐隐下西清

又

记丁未清明为上已予与同人出游西郭杯酒落魄颇谐幽兴遂成水调歌头一阕今为庚申十又四年矣复遇上已前一日清明偶与张郎及一二兄弟信步旧游虽风景不殊而憔悴非昔幽忧慸结徒増凄怆因复按前调遂成一词并书遗张及一二兄弟庶有和者消予磊块哉

迟日卷残雪蒲栁弄新晴满城儿稚讙笑为我报清明花破青楼冶女草媚上阑游骑金粉出辎軿几处上坟返香泪湿盈盈　对新景追往事叹飘零十年回首一梦今日负平生依旧禁烟时月也解来朝修褉憔悴不胜情满眼夕阳色都在汉宫城

洞僊歌（伤乱）

金钱磨破难迓江南信巴得书来更添闷道姑苏台畔留却几丛麋鹿草约畧秋风又尽　向时佳丽地结绮临春酝醸韶华付寒烬便长洲陌上有日言归家已破废井荒烟无准剰几个遗民怕都来不是旧时人向谁寻问

鳯凰台上忆吹箫（愁）

经雨斜阳压云西岭冉冉欲堕还浮渐谯楼三点唤起千愁与醉平分此夜猛地里醉去难留纱窓上微风撼醒揩拭双眸　悠悠殢人住也千百处攅心几处堪休似粘天衰草贩浪残舟悔杀太平风景等闲过抛掷东流寻思遍何年向人觅换眉头

桂枝香

懋贤兄于予为先姑子同奔急难俄尔告归黯然问别

东风一骑几日发长安欲留无计猛见柔黄嫩緑压氷成水青山处处青螺小隐孤村夕阳鸦背那时离别除非醉后不敎愁死　记岁暮停桡淮沚急难甥舅穷途兄弟雨妬霜骄了却半生滋味临岐不尽心头事怯乡愁难更提起渭城人酒点点滴滴渭阳人泪

法曲献仙音（题双湖巻赠周君寿）

剰水分江栁堤梅垞属玉聨拳鸣唤浸玉濆珠钓童浣女芙蕖并头凌乱看皓月金波散俱涵一轮满　水晶馆问东君酒巵无恙长日里兰舫绣颿相绾掩映翠琉璃似佳人一对纎眼碧潄红酣瀼东西止隔花岸待年年岁岁倒着接■〈罒离〉还健

鹊桥仙（七夕）

氷盘荐巧珠帘堆莹半卷生绡光致嫦娥妬眼便西沈又早倩羲和催辔　多情瑞鹊填桥度我何不晓来回避但敎三万六千年也不弱人间百岁

百字令（青州阅武偶成）

竹符铜虎是何人管领东方千骑画戟琱戈霜万迭独譲些些麈尾璧月辞櫜莲花离匣马足寒飙起雷奔电击一麾波静如洗　屈指斧钺行边楼船横海济甚人间事涂抹支吾天地老眼底英雄而已九合诸侯一匡天下自是真男子向微管仲吾其被髪人矣

又

王明佐别创新词数阕见示流丽清圆殊富风人之致仆素拙于调未敢效颦聊据古大江一章为赠辞既不工更惭作者独记区区倾倒于王至耳

栁骄花横未全受眼底封姨拘束不为章台春做主为有王维新曲翡翠帘垂欝轮袍就字字敲金玉樱桃微绽一声扶醒红緑　堪羡鳯缕瑶筝鸾镌牙版羯鼓催相逐换羽移商才不尽那怕周郎回瞩和雪人稀奏薫弦断昨夜东皇恧罚敎尘世白头长自空谷

满庭芳（春夜不寐）

尖侧东风迷离烟雨只解排比黄昏一灯清映炯炯泪珠痕薫尽铜垆香炧相思被熨帖难温那堪更穿花玉漏点点出长门　无端千万种新愁旧事来往纷纷总成就天涯一病身捱得邻鸡报也权撇下几件销魂还禁架杨花燕子迟日悄庭阍

又

碧屿遥攅緑波新剪淡月微晕梨花薄罗香袖十指秀琼芽任不寒暄半语背人处犹自怜他那堪更朱唇皓齿锦字走龙蛇　瞥然还暂去司空见惯老子难捱强将来对盏眉语交加怕被旁人看杀洛城里难坐羊车临岐约羃■〈罒离〉过访休许露些些

又（登道场山作）

一雨催凉千崕吐秀万壑争效潺湲暂停篮笋携杖翠微间点点龙鳞玉甃堪怜处屐齿敲悭朱栏外粘天万顷七十二峯间　呼尊夸更有松飊鳯吹云岫鸦鬟又谁送黄鹂巧唱绵蛮漫问何山最好争应道还有何山能移兴新晴月色飞步上孱颜

又（傍有何山亦佳閠六月初七夜戏为天孙赋此）

玉露初零金飊微送银浦垂静还波七襄人倦纎手掷鱼梭记得年时此夜双星聚乐事还多生绡底天鸡唱醒低语别牛哥　黄昏肠断处无情乌鹊忘却填河渐转低瑶斗蹙损青蛾方悟朱明宰閠排年月恨杀羲和常记取人间天上要好便多磨

夏初临（苦热简王叅军）

燕诉余愁蝉鸣新怨千唆万弄斜阳斗大书斋无端夏日偏长碧纱单捱流光觑残榴褪尽红妆孤松犹瘦清阴正稀难据胡床　常时河朔避暑传觞醉乡天逺归路仓皇隐嚢纱帽故人别号清凉但过何妨对弹碁散帙焚香逞踈狂髙歌羽声片片飞霜

双双燕

俞仲蔚有画眉养之二十年竟以老死仲蔚不忍敝帷埋之花下余为词吊之

廿年恩养念暖幌雕笼一时勾了低声软语泣别殢情京兆无柰春山顿老况冷断如簧雅调辞君岂为无鱼叹汝难同凡鸟　惊起钩帘浅照见妩月初生似他波俏飘黄摧粉总愽緑愁红躁谁破芸牎乍晓怎忘得双弯纎妙知否御爱开元鹦鹉墓傍新旐

满江红

五岳先生天原付一双髙屐端只为几篇诗句漏伊消息空自挂冠神武外依然乞食铜驼陌记玉鞭环佩夜朝天空陈迹　青鬂在还垂白血泪洒都成碧叹帝城宫树夕阳秋色明日酬他迁谪恨西风战尽英雄策唤白云随我共归来人方识

又（题髙宗赐岳武穆诏后次文征仲待诏）

御墨淋漓到飞字百身难赎弹指罢遗黎梦断旧都沦覆十二金牌丞相诏风波片纸君王狱恨当时巧放两人归乾坤蹙　翘首地青衣辱回马地朱仙哭笑大江东去一夔兹足北面生看臣构在南枝死望中原复痛他年降表出皋亭鸱夷目

春云怨（饮酒）

风僝雨僽渐栁眠无力花如中酒睡怯象牙寒悄幽梦几回浑不就燕搊华弦莺调清管细谱新词杜鹃噣行路方难归期无据愁与闷相守　芳醪点出天公手解翻寒作暖撺辰成酉枕畔华胥暂拖逗青眼朦胧一任长门送来银漏未举尊前乍停杯后半刻也堪白首

玉蝴蝶（拟艳）

记得秋娘家住皋桥西弄踈栁藏鸦翠袖初翻金缕钩月晕红牙启朱唇含风桂子唤残醉微雨梨花最堪夸玉纎亲自浓点新茶　嗟呀颠风妬雨落英千片断送年华海角山尖不应飘向那人家惹新愁髙楼燕子赚人泪芳草天涯况浔阳偶然江上一曲琵琶

解语花（题美人捧茶）

中泠乍汲榖雨初收寳鼎松声细栁腰娇倚薫笼畔斗把碧旗碾试兰芽玉蕋勾引出清风一缕颦翠蛾斜捧金瓯暗送春山意　微袅露鬟云髻瑞龙涎犹自沾恋纎指流莺新脆低低道卯酒可醒还起双鬟小婢越显得那人清丽临饮时须索先尝添取樱桃味

又（题美人捧觞）

檀槽细压紫溜泠泠滴碎珠千斛鹔鹴初赎谁揩醒卓女逺山黛緑朱樱小蹙风袅处山香几曲捧屈巵徐露春芽一様纎纎玉　何事锦围翠簇只枝头一点买断金谷灵犀轻嘱微酣后记取夜来题目双鬟趂逐扶俺向碧纱厨宿夸醉乡还傍温柔此际平生足

贺新郎（谢袁履善恵酒）

春意归风雨到如今缓红舒翠一畨重起况更索居无一事镇日琴书而已待醉也如何得醉多谢白衣能逺致把葛巾忙却科头倚胸磊块故应洗　琼膏慢入清尊细似当年掌分茎露雪消春水欲折筒荷充泛驾凭借曲生为驭直引到华胥路里遮莫归来问名姓道清真袁粲频为主天下事任公耳

又（谢汝钦侄恵酒）

酒债寻常有闭闲门落花芳昼独吟搔首可恠袁君相赠后镇日唯寻緑友到骄惹传杯之手从事督邮何足较但醉乡别业吾能受君不见洗愁帚　清狂阮籍天应厚醉醒时漫开青眼阿咸为寿犹有焦生风格旧试问无功知否待徙倚临风频嗅曲沼游鱼堪投馔况隔帘歌鸟来行酒洗盏罢酹杨栁

多丽（晚春雪后即景）

醉飞琼恼乱瑶池清宴吉玲琤凤钗敲碎荡成满地飘霰送天桃武陵几树伴梨花杜曲千片妬我春衫妆他寒食乍惊蜂蝶又猜莺燕五陵畔杂和烟雨寳马踏青转樊楼上银筝细炙红垆重暖　怯寒色条桑小妇幕〈罒离〉轻护娇面展纎弯一双莲瓣屐齿香泥粉痕浅冷落流光萋迷余景东风无计玉山软天公老被伊瞒过红日几时见空担阁无主野芳满目愁怨

怨朱弦

和王明佐新声慰其不遇名曰怨朱弦

谱朱弦一片秋声万壑松涛银汉初倾挟徧侯门沈深似海雕栏十二娇莺流苏帐底小按银筝哑哑轧轧嘤嘤骂书生煞横捻冷装酸搅破春情我道髙山流水渠道香云暖雨两语难凭怎能勾师涓老子证个分明　酒人哉匕首荆卿宋意悲歌髙渐沾缨应征飞霜倚天雌霓长河倒泻珠绳葡萄尚暖蝴蝶犹萦陡被杜宇啼醒道不如归去归去来兮任汝纵横鱼为洞庭清乐鳯为苏门长啸飞跃争听何须借天公两耳枉施瑶京

小诺皋

偶有所感信笔为长短句一首第以新名不足绳墨曰小诺皋盖取酉阳生之旨云耳

阖辟以前乾坤之外到了不堪穷际尽追求尽教胡突依形附气何处小儿谵语羞杀井蛙蛭蚁说甚么出世住世治世黄面瞿昙青牛老子更有那我家司冦伎俩一般而已赚人处还在此　稷下万言河间千巻毕竟没些巴鼻莫轻容古人瞒过常谈俗事妆点几张故纸无柰藏头露尾不采他上计中计下计浊酒三杯清琴一几别饶借淡风微月受用剰山残水五更事休办取

△词余

折桂令

问先生酒后如何潦倒模糊偃蹇婆娑枕底烟霞杖头日月门外风波尽皇都眼眶瞧破仗青天信脚胡过好也由他歹也由他便做公卿当甚么么

又

问先生不饮何如一点篝灯数巻残书冷却扁舟闷他五栁淡杀三闾太行路都来胸腹帝京尘满上头颅睡也忧虞醒也忧虞不得酕醄怎便胡涂

塞鸿秋

月昏昏罢转霓裳队漏沉沉忽呀铜龙闭冷清清暗滴梨花泪懒丕丕绣出鸳鸯翅流苏七寳围破玉千金赐猛追寻认做了前生事

水仙子（归思）

日轮踅住下坡车风伯吹开障眼花天公放下单身赦猛回头都弄咱告蜂王且散昏衙争刘项摊场戏耍走仪秦儿童斗哗谈周孔故纸生涯

又（丙辰偶成）

蚩尤遍揷五方旗饕餮平添八面威于莵长出漫天翅骂张翁都是你搅乾坤任意胡为老龙呵睡眠多日螃蠏呵横行几时神龟呵曵尾涂泥

画眉序（春怨）

丝雨殢东风点透流苏问残梦道衾儿闲半冷暖谁同红将亸唤转簧莺香欲散收回么鳯倩他新织双鱼带争信我玉减珠松

前腔（秋怨）

纎玉上鰕须起唤银钩挂秋树恨龙沙天逺鴈足无书铜壶冷泪滴清铅金剪涩脂蔫红絮浓霜断角辽阳道知他梦里何如

弇州四部稿巻五十四

●钦定四库全书

弇州四部稿巻五十五

（明）王世贞 撰

○文部

△序十首

送王员外新甫视广西学政序

新甫拜刑部主事时最少乃日夜奉三尺读之精心为谳尚书心已重新甫俾阅部章奏奏事即疑且属重者捩势者冗弗竟者輙问王主事云何具以对尚书得新甫对未尝不为起称善也已稍迁员外郎故事迁者引出就新职乃新甫自若盖尚书倚之左右手也予私心才新甫少年老于吏若是他日从同舍郎见其文文所繇大抵迁固而时时饰以己意髙渺宏肆操纵离合不独其语得之夫新甫向以为老于吏也又老于文昔者夫子没微言眇申韩之徒务于切名实其所著孤愤说难诸篇极人巧夺天致摩揣幻变百出而不乱以文发吏术亦甚难哉工此而吏者縁法近刻工此而文者縁吏近事而逺道君子病之新甫兼习俪至称能法与儒家言其道术足发也其于吏术道足裁也夫新甫者殆所谓工于吏与文之外者也今年春新甫乃自员外郎擢按察佥事视广西学于是尚书不得复借新甫诸与厚善者谓新甫去法吏当黜陟文事幸甚广故百粤地也其西距中国万里而遥自予乡之荐绅先生莅兹职者俱为予言地多山荒僻箐瘴士故不甚觧晓文义至或挟提学索题题必有所素习不则大噪遁去稍与语史学及他子书骇其名为欺我盖其时云尔今圣天子敦道化修仁敎薄海之内疏逖不闭阻深闇曶得耀于光明椎编而魋结者咸袭冠带舌洗鴃而勉为文其颖称名儒取甲第服官蜚誉彬彬然与中土埒焉讵如昔所云新甫其亦示之道乎昔子厚为柳刺史柳隶属广西子厚又故称贤能文也当时不闻所与进者何所焕然而易观者何岂刺史兼钱榖狱案牍乏专职欤抑其以谪斥不自振哉子厚不闻道文刻削好近名亦申韩者流冝其与进焕然而易观者少也新甫毋以子厚称固有不为子厚者勉之哉

送袁履善郎中审録广西序

广以西故桂林诸郡地先时君长以百数其治人人意行法亡论重轻云最后稍服属中国然逺者取羁縻而已所治即重于司败亡当即当司败辟或取一言醳之而其民亦人人好行意不复问法何物至攘御仇杀时习见桴鼓顾大要乃在椎朴少别生死已尔非故挟诈奸文法阳畏而阴甘之也明兴髙皇帝使廖将军下苍梧令为弁髻履跣训侏■〈亻离〉使从经生言廓培底于列圣虽田畯游女咸思慕礼让则于道而甚或顽怙弗喻者微以法整一之于是法奕然着夷中亡大异内地呜呼休哉今天子縁先帝好生德五载輙兴思谕于秋官大司冦若曰外郡国守相得亡爱精刻名益情而企罪乎民得亡蠢愚触于网乎得亡疑似迹可入乎夫耳目之不逮而任之一牍至或尽数命何易也大司冦以期请遣使按洗诸道狱而又复縁推上旨剂使所冝遣曰内地狱繁简殊其状类也又势或得逹上至荒服千万里外吏间意行之如昔所谓虽欲上逹其势亡繇也固必得明练忠厚析于变而周于志者往乃议袁子之广西袁子初筮主事年甚少数更起大狱佐其长剖析平亭咸颂不寃三载论囚还进郎中曹有异狱号枉而或多所牵畏再更案弗究独一二语出之众欣然谓袁子当称是亡愧袁子亦欣然意得也退揖予曰不榖兹知逭于戾哉日淮阳之役奉上命以冬月待报论尤著者固不敢滛逞其志犹致死也乃今致生之夫爱袁子者不以殊逺及瘴虑乎子陆行数月踰岭其箐棘蒙翳重累冈阜若断若穷迹其幽而纎荄介草出于刈迹烧痕者生意固油然具也山之氓鸟言而腥食蓬行而阱陷甚悯恻焉为吏所渔织罪犯文欵而饰怨者梏拲圜土中咸加额望天子使一鸣诉其抑子务得情尚寛大哉俾颂明加德逺人际造化所及永永无间则子之行和风嘘而甘雨沐也瘴将无自披乎袁子拜曰命之矣

送张有功尚宝左迁淮运序

上既采永嘉公言追尊先皇帝后已遂相永嘉公先是中贵人监诸征镇于列踞抚帅右得径下敎令属郡邑属郡邑惴惴迎恐谴而又多从恶少子弟糜县官帑即代满槖靡不巍然髙也居恒诧上私人即三尺无柰我何而公既相縁天子意乘间条所以害状悉请一切罢报可中贵人最近幸者曰司礼固属视阁臣自公相絶不复敢希请公亦絶不以殊礼目之此辈固旦夕指屈待发也非上仁圣及公谢苞苴内行整整焉覩俯首服哉公子姓鲜乞匄恩泽而上殊念之一日召其子有功有功稚而髫也授中书舍人公没进舍人为尚宝丞又数年大黜陟尚书以下丞乃夺阶判鹾事矣上非忘永嘉公也岂奏牍冗未竟耶天夫司柄者何异乃为中贵人甘心矣盖有功能诗诗奇屈其坐客而又好治具浮白长夜饮此其去状然即挟先人遗脂车乘闘鸡走狗为侠长安中者又何如也且上以尚宝事简于秩号清贵故多録相臣后使优游食余勋尔即必取吏职裁之而孽之罪何以有辞于逝者永嘉公相十歳上任之他相取充位而殁仅以身塟亡遗赀至有功从其乡富人贷息佐酒费尔召伯之诗蔽芾甘棠勿剪勿伐爱其人至惜其植永嘉公肉未寒又何屑屑阱推有功也且谓有功使酒难近如灌夫夫有功非诚能使酒难近如灌夫者当田太尉抑项恂恂不复语矣吾固惜其志未竟气间一二仕路风耳去所闻何大悬殊哉而是时诸乐有功去者难予永嘉公诚名卿然借上逆折苦朝士士气夺至今寃哉此又未究公也当言礼时诸君子得公肯已之耶攻公者合不坚不足以胜故坚合而求胜公公幸胜矣不决不足以乆故决以求伸胜且诏狱廷讯非自公相始也今外地自守令下洎氓畯卒戍不复见貂而珰者翼虎者少具一安枕朝士洋洋过殿庐中贵人多却避虽心怨之见亦谬为恭敬亡他于乎谁力耶彼独不覩二正朝事尔当疏上执政为有功意愤然谋具状留有功固逊谢曰不肖之任子既以辱先太师兹则何可重辱生不幸少职清近鲜困心衡虑罪状诚有之出为卑小官当也乃止有功亦识虑过人逺矣士君子能为此言何黜也予兹何以赠有功鹾治淮淮赋甲天下而大司农为军兴故实右臂焉势必纎取而倍计知有功必不为国■〈修，虫代月〉■〈虫庸〉蠧其积然兹非尚宝优游地也稍缓稽不当吏得执簿书绳之亦谁为若恚且惜矣有功盍勉奋焉毋使交好如予軰称陇西李氏隳其家声其有以廓永嘉公之志夫内外崇抑予则何较焉

送郭侍御子静左迁永安令序

天子往赫然震怒也诏诛大司马以下而大司农坐军乏兴当罪罪稍次又会怒渐解仅免归而代者出仓卒匪豫时切责免冠谢皇恐计亡出扵是大司农日夜骑驰无暇休沐且饭矣而给事御史诸曹郎亦日夜相讲寻利端间有所禆请利端无穷而利实寡时御史臣仁言募民入粟数千硕者予武阶至三等金吾缇骑得迁帅睪当戍繇多大冨侠民非乆輙跳去仅迹罚尔度令情稍轻得上赀免其重者自若而他蠧隠匿状如光禄将作诸监号中贵人陆海钩校之歳益县官刍挽费十二三天子方坐西斋宫览书异之下有司次第报可而大司农揣策亡以当也请一切加诸道赋而最重者曰江南先是江南漕纲粟固什百他道而歳比凶人至破庐舍鬻妻稚以偿未足也督赋使者冠盖相望道路间犹不能悉旧负而诡出名廹之是不颠顿经沟壑且将遁从潢池中愽一生此何利哉御史乃条上大司农非计愿特赐沮格他语或多戆而大司农挟奇人也阳惊为上言御史家江南尝为其乡人上赋者以寛假风臣臣不应因妄云云夫谏官不恤国而顾恤其郷人及家耶上心是御史言而难大臣下迁御史永安令嗟乎人臣议国事不相当而相角以有所摧折且过矣乃至为巧中轧已而遂开人主疑端否阏言者路不亦大可畏哉夫使御史语非是则可传曰竭泽而渔明年无鱼大司农试筹之即无论诸军食自宫第内外百司府孰有不仰江南给也黔首毕命耕垦悉地力致之国亦何忍竭而渔哉且不仁手足犹缓可任喉领气所縁而弗絶者也一旦遂决尽其脉何谬盭若此哉御史非不见大司农日夜骑驰亡暇休沐且饭状也又非不为谋所以尺寸利国者大司农覩其利御史覩其害夫利卒不胜害也然而御史卒不胜大司农者则是为大司农识者众也至谓御史家江南夫御史仅负郭二顷增不过升斗岂要誉闾党朋友然耶不家江南不悉江南利害状矣大司农正坐此何恠焉令御史素饶治也始仅得言之尚欲抗贵人为民一致福令虽小毕于永安岂直言福之乎予可无虑矣予可无虑矣

赠刘朝宗之瑞安令序

今瑞安令刘君时时为予言其先髙大父文恭公也景帝时太子故未废而上自有子雅欲有所置革师臣啖籯中金舌塞不复发而诸中外险侧人或因以觊幸恩泽咸奏书请正所生子上阅诸曹牍独亡太学师生名也时文恭公实祭酒太学师云上不言然赏亦絶不复及太学久之而乡人杨尚书翥来朝谒上馆文恭公尚书上故尝从受经恩礼异从容谓先生朕欲益置相鲜当意者亦为思之乎尚书顿首言必欲异代才臣浅陋少知与以目中见亡踰刘者尚书出亦不以语文恭公馆之自如也会尚书归而中贵人或间泄其语公知自愧责曰馆杨公为相地耶即爱我而累我如是乃引疾而上亦坐旧衔故罢不相予向则已熟文恭公事至瑞安令言问知为其曽孙而益有慨也嗟夫刘公所谓介素恬穆无奸于时者也乃至违众守是不折奇祸不揺危议即传记所称社稷臣何以加焉公仅不为相相少尊尔而至今吴中称贤大夫必推文恭公其诸子孙廷尉太常侍御舍人冠裳挂朝籍亡虑十余軰皆食公不竟之报以显其究指得失多寡何大悬殊哉然予则又知今瑞安令之贤也其髙大父寔风之矣前是瑞安令明经举进士行亡害分当从郎秩而令为进士则已驯谨信厚声称闻诸荐绅先生亡不为令游扬者而乆之竟逡廵受瑞安且去瑞安令非大卑仰视内也顾俗士仅见其表铢计而寸衡之令不得不轻其望令不得不内而令去为瑞安甚乐也于乎非深于文恭公之敎者耶吾向者观郡邑守若令縁殿最出御史监司甚或阔疎其治条而恒聚精神于奉事间其自卑过人臣也而其先旨向而逆趋之也殆于媚人主即心喻御史监司所非是少不当而亡不罄折称善并旦夕施下之而又旁结其所厚信为游扬其政名即最矣亡论所繇最也而上之人苟遂其一切而遂拔旌之以为固然而忘其职文恭公一儒师抗天子颜中其所不足不为动而畏避株援若浼且病然假瑞安令绎其志治之则必不慑威而舍己厉众以蕲快广结以要容穆乎谆乎致恳切之爱及瑞安而已而居瑞安令上者亦夺于民故为褒许之非必意昵而私自赏也令如是足矣昔汉时严延年为河南好戮杀豪猾吏流血朱府道接驿奏事不数日得报以为鬼神咸揺手腹慑严使君而更多蓄养奸人交口助其赫赫而颍川守覇方且从乡课农桒察闾阎事尔然郡娄举丰年而使从西方来輙行将玺书黄金之颍川不之河南守而延年竟以怨望及不道诛祸福诚有端其于民德浅深岂可徼强觊避哉令文恭为今守知其必不河南亡疑也文恭不为河南一时声称未可必知其当于民亡疑也子行哉后三年而有玺书瑞安令者予得而庆曰称于文恭公后矣

送刘宪谦户部守卫辉序

刘君之为人斤斤者谨许可顾独首善予云予之善刘君自庚戌秋事始居未尝不指屈窃叹伏也日敌骑踰关挠诸陵直走横驰道烧人居以万计而天子下兵食调亡备切责大司马大司马咸皇恐请死六郡亡见车骑发而中外独仰云中军而云中军杂行敌中饷之莫得从大司马所使谍非素出见踉跄行襁者褁创者即缩引反而大司农心欲刘君将饷重发言君慨然曰生不食县官耶即帕首韎韐请武库兵不得仅得罢卒数十骑行辎重前追劳云中军卒生不习战闻风簌簌林树间叶坠则大骇以为伏咋指欲跳而君按剑奋前发不可已终与辎重偕抵云中军既发诏已重申使者指絮且泣军中壮士咸踊跃欲死报天子而刘君归从容致军事大司农先是君家亦莫知向也行蒲伏叩门者始得状则相聚泣怨数谓不还而君还更莫信或以为物司之久乃稍就语呜呼危哉大司农坐是中愧爱刘君而君署山西山西隶诸征镇天子诏诸征镇益治兵兵所奉及非时赏请檄旁午计度支水衡钱可数十百万缗而请亡虑十倍大司农坐堂上仰屋叹晨朝诸曹郎不呼或独呼刘君前君徐徐条所以应状钩校南方郡国藏悉输致官而财节所请缓急次第之竟军兴不乏而刘君大指乃在持国体不欲示穷乏逺近与竭泽渔尔至所以探源啬委之说蓄未果究也而会君少有所不足意輙语予曰生犬马幸未惫为上捍一面必有当者何令龌龊操锥刀代他人悲喜为也于是刘君分出守数矣而大司农念如左右手莫可代则强挽留君幸少缓计议邉即兵罢有以报君未几兵少罢铨曹上禄簿当转二千石之卫辉苟有以夺君者宜右秩不守守亦听便郡尔虽然君乃得捍一面如素志幸甚夫卫辉古称朝歌牧野而殷之墟也拥太行掎共孟门而襟带乎黄河左右内淇卫之水溉膏腴万顷其形胜甲天下卒有变卫辉冲也而平时又多舟车使传奔走络绎居人亟称守十九在途道十一真为守听民事尔即听民事少其张设陈措咸敛衣袵而守之是共孰敢干挠柱后惠文守诚致扵下将必有欣然当心者又何至代他人悲喜如郎时语也刘君行得无有以而卫之先嗣君政告者乎夫邑令不具籍籍韦劳苦之赐籍又使人诈亡行金津吏而抵津吏罪此其钩距操切不赫然神明称耶而兰陵公过非之聚敛计数亡主也刘君为郎要持国体不欲为竭泽渔必舍是而保障何疑哉王子曰昨大盗弄潢池兵屠三辅邑转浸而攻剽至河南风刘君庚戌秋事必更相戒逺卫界也守今居然重矣

送王惟正之浦城令序代家君作

上之十年州人举于乡者为前给事顾君按察赵君抚司理曹君今浦城令王君与余凡五人而是时王君年最少其为文独精志洁而行方即以余之不肖亡以辱王君而二三君子亦皆欿然顾景而内逊然余与二三君子者后先成进士为中外官而独王君之上春官者数矣再以疾不入试即入而坐误格试不终即试所为文当于有司意矣而以裁数报罢于乎君之所以收于人者岂其有余憾哉然不得违天而独伸且今坐而校艺者与奔走而求以艺校者令之角逸足于五父之衢知其未易辨也则二三君子不得以其一日而伸王君亦明矣虽然吾且复有说夫天下有伸于争之地者有伸于不争之地者伸于争之地者在天而伸于不争之地者在已吾与王君异时读书占占不止也岂非冀以施之民乎今天子授王君民矣与王君为诸生见窭困者涂炭者抑而无以白者蹙额而思手援之泫然而止也何者以非其柄也今天子则又授王君柄矣有地数百里戸口十余万堂坳之下至于蔀屋上下胁息而耳目于一人窭困者涂炭者抑而无以白者在王君一提手挈足之间濡窭困起涂炭抑而有以白不可谓伸乎班氏之纪循吏何限戴圣明经愽士师也而以墨治九江张季黄次公之徒其人或起家吏胥入赀为郎者卓卓称中外也则又何以屈王君王君行意若有所不足者且谓余布衣交也胡恝然而无言余犹记向者从王君偕计吏舟中也篝灯荧荧然搔背痒相慰他日苟冨贵无相忘今余幸而先事主上虽提数十万众扞北邉然甚恨初第时不得百社之邑而吏之今髪且种种矣何以语王君虽然请得以千虑规可乎夫王君为人诚亷不苟一介取予而又寛然长者其趋人之疾痛甚于已此非无当于民师帅愿出君之所有者待民而勉其所无者待吏夫君何有不足也即余与二三君子当卒内逊王君矣

送李伯承之新喻令序

予举进士京师则闻同年中有李子者名能诗李子之为诗刿刻性致究极幻变担材博而命旨玄即世所称诵名家若不足李子观也人或才之者曰李子当被抡荐侍禁近假清燕鸣我国家之盛不则亦列曹署已而李子外补得江西之新喻令人尤为惜之至且疑曰夫新喻难李子哉大要诗人之累多髙旷少实好恠奇而不更事天下所必无而不可信者彼以为必有而至其所自得以为断然而必可行者乃不可施之于举歩今夫都市听决之所耳聆讼目阅牍而手疏记其去丘壑何逺也眊眊焉朝发摅其心情夕哦讽其得失而程改之狥吾所好而他不易其去吏道何疎也夫新喻难李子哉子应曰否否子且未识诗讵识李子夫世所尊之若神明用之若菽帛而不可少者三百篇已尔三百篇诗之大宗也盖豳风七月之章其着于民事何切也今夫变至于日月星辰化至于昆虫草木摭取验焉以厚劝民而上下之相爱父子夫妇之相保祭祀之以时燕飨之以度食力助弱之不轧而众知治之道矣是故豳风诗也周公诗人也李子之所为诗其自为诗而已乎李子之诗而已也不足以重李子李子而深于诗也新喻其能难之或曰李子不难新喻将无大易新喻乎哉予应曰否否夫予也尝窃迹李子之治诗矣淫思殚精研析毫茫之际而后发即不惬数易不止也兹意也可以与于政哉其不以易心视诗也其不以易心视政明矣李子故不当任尔于是众知新喻无病李子李子诗无病新喻予将处李子难易之间而进之曰新喻明临江郡地按志君子善居室尚礼而崇德小人勤耕稼而徇分盖犹有豳民之风焉今去志所剏迨千百年齿蕃以丰得无有漓朴滋奸蘖牙其间者乎本周公劝励之微意而加鼓舞焉略去操切钩距探反原厚渐以礼乐渠渠哉新喻豳也则又进之曰李子毋疑于诗将使李子政成而诗欝山川之灵致采民物之丽衍标兹方之艺文太师采之庶几嗣俪七月哉于是李子行予序以别

送比部陆子韶论决江南狱序

今年春天子下诸道使谳诸论死未蔽法者最重曰江南秋官之属熊大夫往也而秋郡国以岁季待报论决死浮法者亦最重曰江南于是秋官郎陆君往大夫于曹秩右且乆也陆君视大夫稍次而其为人忠信而详敏甚称所以重之者于乎上幸哀悯诸元元无识而网穽之是触既已肆湔涤之一熊大夫足矣乌用陆君为哉予闻之植苖者除莠夫非不仁莠也除所以害仁者则不能复仁莠且上务义断其恶定死矣犹恻焉旁采其所以生之而不籍其魁巨置之重天下将觊觧而轻犯法此何以谢天下也故上之使熊大夫仁也其继使陆君亦仁也江南古泰伯之乡也当时短髪画体侏其音声泽蛟邻而陆豕牧意不复知有文字交接与今世所称说者而其人乃多朴茂长老上非有危法裁之而下亦不知有上之危法迹其行黙自与法逺而非以避也此虽稍乏文采亦何害为古而今号能读书话言道理都服而娴容岂直荐绅先生能之至耦耕息贩弛担之徒亦靡不彬彬然观也然好尽出其智力桀以角虔刘其弱者狎侮欺诒挡■〈扌彼〉挨抌盖靡不至焉戾积而身殉之呜呼彼诚自负巧也将不大拙乎哉其以巧败也则不可谓之无知其巧以拙败也则又不可谓之有知有知而无知之死也悲哉其蹈冥矣禹畴得不下车而为江南泣耶且上既以死未蔽法者付熊大夫而极究于法不能胜情死不能胜法者始付之陆君而君又仅独取其尤诛之少有纎髪亡当于心得暂缓据实请上之仁于民斯甚哉予尝读汉史见其时不专使使论囚而郡国守相得径取中旨自决而王温舒义纵之徒出至具私马为驿上书族捕郡人千余家不二日报可流血殷数十里而目眈眈犹且恨冬月行尽也人主更能之下玺书旌擢汉德抑何短也自非蛇虺毒螫人苟有生理者亦何可快意而娄剪之乌在为民牧哉即天子今使君君奉天子使咸名称行戮而寔不得专又其旨乃在生岂不逺过越汉也君行矣而遇熊大夫盍交懋焉以仰悉德意予家故江南从乡父老欢且祝曰于休哉衣冠而衔命岁亡虑十数而仅二君生我者去厉我生者必有后矣

送恽比部光世擢湖广佥事序

予郎时见楚人语承天事者蹙额曰嗟哉不支矣天子设置直指使得考糺奸蠧巨细便冝为民一不当中贵人意竟持其底而孽成之吏何以措手兹土也下直指使曰藩臬又下藩臬曰守令何頼焉势日益轻而自顾日益切孰敢借惠文法弹治泄然而秦人视粤人瘠也汲汲然而俟后君子得无坐就壊哉恽君光世时为他曹郎闻之不然曰言者何舛不自惟也且谓天子念其乡郡国耶当不忍令鱼肉之直指使得中贵人某某鱼肉民状不悉以闻上而徒假威棱恫喝而廹之使豫谋是倒刃逆授柄敌也往天子行视先皇帝园廓増制度戒有司为道亡芟薙一草遇木枝偃磬折而过诚不欲人少易其所自而柰何蔑忌噐之戒摧其所甚讳也即鲜贵人敌得不罪否乎盖又惜夫藩臬之号佐直指使者漠乎不先其未发而道之实授彼欵张其势矣前之人轻待奸而中奇祸后之人重慑祸而跅弛委靡甚且与昵焉岂天子所以设置使与罪使意也吾守已惎完而推腹愈信陵寝之敬以时而汤沐之绥以厚徐而待之不率礼而喻之不率法而裁之夫礼格乎强暴而法伸于明主则未有媒中者也予时心念服光世言而亡几天子果悉腹心臣议驰传征逮中贵人更易布条法诏后继者亡得借桒梓故干挠汉家法诸吏直指以下岁时致恭先皇帝园外得禁锄强为非守者即龊缩选愞寡益于民坐不称论而又乆之光世繇郎积资亡害擢按察佥事之楚佥事即臬司佐直指行事者也又专治承天于乎异哉光世所为称说于昔则既已验而当事者若真知而遴授之不使仅以称说云也其亦懋施之哉昔汉世祖行钩隠匿问东海王独疑其南阳曰南阳帝乡多近亲不可问世祖盖惕然悟也推其指叚借强项令使折抑贵主欲以风戚党而进天下之持法吏今天子幸既已晳于志不欲称私其乡而江沱汝汉之间又最深驺虞之化者非有南阳贵戚蟠结之患所使中贵人寔恐悚寻前覆矣君修于向言又何疑耶予无似辱于同年中称厚间窥光世忠实明决有长者风至治经术取髙第屈为法曹不见所不足能为文文骎骎数千年格也而又下数千年而推予他所推非今负髙显声称于众者此其大云予曩特忧光世勇于逹志或率致少婉而明练习天下大体如所言者予髙枕而待君之楚政矣

弇州四部稿巻五十五

●钦定四库全书

弇州四部稿巻五十六

（明）王世贞 撰

○文部

△序十一首

送孙元之明府之新淦序

始予友濮阳李伯承也伯承能诗慷慨重然诺任赤洞见亡隐乍接之或类若亢使气者乆而后上下其论沉深当于理可信也伯承既以吏部选人次授新喻令行而受予所为令者予素以自愧以不能当伯承即有所称说乌能资伯承哉伯承为新喻之三年而予仅得友华亭孙君也孙君治诗其所称业稍异伯承即乍接之而温共委蛇斤斤亡不折行愿亲而乆而上下其论亦沉深当于理亡异也孙君次复当得令乃令新淦其邑居并临江支属出而朝临江守及台臬为鴈行差池车骑肩袵退而考吏牍案土风所施设类同当甚得也呜呼奇哉予椎钝少他能状幸得交二君二君幸得令而壤封接盖若予往矣日伯承有所不合而众毁之盛曰新喻令令而诗乎已哉吏晨环令案问一言冀获当而去而令愀然斥下之亡为败吾思其毁伯承此耳亟言之而予不信盖伯承行予赋豳风云其指略曰豳风诗也周公诗人也究物曲徧昆虫草木析民隐则起止服食祭祀燕飨食力助弱咸周爱而曲豫之而何以诗厉政者伯承深于诗尔耶未几台使首推扬伯承行能迹卓异冝别旌而毁者亦改前大誉令得民称矣乌乎自秦兴剏罢经生业刼天下以吏为师汉虽稍蠲复之而其道终泮不合今号能精刻名法家及所急钱榖兵甲吏人鼓頬诋讥治天下何用腐儒为也此皆非真于法家钱榖兵甲语者齐人辕固生河间韩婴之流治诗大氐守其师言肤末耳然能信之亢太后刺圈彘不挠为正语非平津侯而傅清河常山各蹇蹇多善声伪太子诣阙时众羣顾愕眙何敢先发而隽不疑奋然叱缚之其所引经非能当于指而朝省见亡不披靡下至其后虽赵京兆之吏治独屈指不疑以为此习朝廷事已曷如也而况孙君明四诗体于其温柔敦厚者耶向予谓伯承即令不称然不以易其诗也果不称令意其为诗亡深得也今孙君行而之新喻而不治则可行而之新喻而道途辟桥梁饬狱亡厉男安耜女安织口新喻令功德不置又何疑哉为我谢伯承亡负友信矣更三载而谢新淦令之亡负也

送按察王君督四川屯政序

益州古称沃野千里天府之国非耶司马错往与张仪争覩其利矣秦得李氷凿江灌溉汉得唐蒙开犍为用大行张骞言益斥地卭笮尽蜀土无硗瘠卤薄者语称崏山下有踆鸱至死不饥饶富何如哉蜀之赋足以自国武侯用其理蜀法田汉中男女杂居按堵无犯岁收供吏士乃不乏此特一时而效已彰彰然者无他法行也明兴髙皇帝制诏天下定兵政诸邉重蜀西邉畨夷以故重已又诏天下兵当无事坐馂廪饩诸弃遗土地渐芜蔓不理其令所在兵三分之一以城守二者就南畆即郡县比没入田田之收其息以赡蜀独得六十余万顷当天下半又故号饶无被兵然不闻转巴蜀粟南浮江北出子午助县官费库藏尠溢羡陈陈之积其说何耶且既以蜀兵将恐蘖蠧严法而威之法乆不任特分外台臣专糺理之亦宻矣网益宻蠧益深卒罢无所恤迯亡铢累而将又极意蚕食焉藩国之强有力与卓郑之徒把持而渔其间何限也台臣泄泄然冀得逓代去于是人又不任矣闻之众称外台唯屯田简号无害至多所兼治夫使因故袭陋视而不为之所冝其简也湘南王君始由尚书郎迁蜀臬王君任专理屯以玺书驰传往则过世贞而蹙额曰众乃易予任矣夫予则何敢易哉盖王君尝为郎治狱上间有所怒以属郎而王君释牍从轻典曰法如是足也他曹郎私目摄君不动而頼上仁圣竟伸王君法当君平时恂恂若不能出口一旦法所在极以重轻廹之愈自奋即君任诚不易君胡不易也夫蜀大都之中强挟势要来奸吾政即以柱后惠文弹治之耳或曰王君诚贤其望深而秩薄是不乆当迁柰何世贞应之曰曷不闻赵搜粟枣都尉之治许下哉承乱草创法事事起犹收效速王君贤即故案不过一举废而裁棼何事乆也今大司农经耗赋税竭不足以奉战士征筭使冠盖相望王君举最报蜀士饱而马腾廪有赢食当赍持黄金诏道西者必之王君矣

送翁比部德成守开封序

大梁代称帝王都距其初二千年矣魏公子之下身为客者客豪举咸自归为任侠雪仇亡命下乃椎剽六博为剧而务好雄其俗传所谓梁国大都之中难治盖汉则已然自宣武起握天下枢阴阳风雨之所交与玉帛之向且乆其习覩侈盛岂旦夕也地居五其民豪猾佐吏而治吏又并以其耳目智巧用于守一人守晨朝抚察藩臬候颜色亭午还坐郡治考见三十六州邑计吏无复隠校毛举则已廹昏食矣毋论其郡中事也赍玺书乘传者水问车而陆舟兼道求息舍棘不剪不熟食徒御告痡惟守侧目而是雠不计其它犹未也同姓诸侯王食汤沐何可屈指数哉此皆南面而孤与主上称伯父昆季者然土力计无复出而封寻未穷也夫竭泽非守意也使诸侯王下不能具牛车与齐民等又大非所以奉主上亲亲意也居犹常时语耳迩豫方事起甲者出堂皇间执髠守大梁城门昼闭矣杨中丞鼔灌李之属仅一再胜平之潢池中戢翼眈视者何限彼其骜桀披地图吭咽区鄙计孰有踰大梁哉而况以雕甲故墉半菽之岁诲且廹之也则亡不谓大梁守重且难已大梁守当迁太宰方更新事端剂人地奏擢翁君德成君为尚书刑部郎更诸曹不为曹事束贾其余为尚书阅章奏所醳谳决法平亭大小百数即他曹郎白事尚书秘弗与谋也舍左右顾而君不在促召至已先觧頥狱故无鲜称者其守大梁亦用是君得无卑之厌股肱地耶予读史至赵京兆烦当何下今大梁其所任揣摩叅伍中人之阴神其说乃究至琐琐者独精悍常余已力而毕众才声闻强前后欲并三辅曰乱吾治者左右冯翊扶风也使吾得兼治之差易易耳张子髙理京兆时几逮赵冀州界大贼枹鼓昼百起一闻刺史往徒众引散辄尽此何与造化威摄异焉然吾犹恠其诇昌邑状承风旨燕亵亡脱又从吏卒围广川格奸私首悬宫外大伤天子恩非所以处于疎与戚之间至赵用他事论杀所疑邑子五日京兆昼夜文致贼捕掾此不胜褊心故上下廷尉系法陷身与奸人俱又何言也翁君繇惠文出顾指寛辅法行而地今逺辇毂虽不鸷撃及工小办当无不随至举矣第更闻曩中牟宻令梁支邑不能如二君爪牙任忠爱孚尹积洽沦徧殆无以易也翁君盍袵席其民而后洗刷之使元气先精采而固衡宗子与土饶瘠令足继柔强藩扶礼善地无所容奸自易而良行旅若归囹圄顿稀虽向所称奚加哉且大梁亡能难翁君得君恃以益重君得大梁又重予乐与诸君子跂而俟矣

送顾君序

顾君之视司隶比部者殆六年矣余三更秋曹曹事多下顾君所任而因以窥君之为人君于统甚众其专为都官六察狱而自宫府中亡论鸿细亡不促五部办治日数十百矣固累累然奔走迫弗及晷也已独比部寂然亡见繁色者顾君才此宁无繁哉又金吾缇骑帅主刺奸号腹心爪牙任至贵倨也骑冠武冠鲜衣挟帅势直凌五部出其上事取頥指独不能长加顾君君为推心计其可所不可者条析端状以微词遣之即无当所欲亦内欢相戒顾君不欺我帅时时称比部贤云盖余念庚戌事靡不怃然意自失也士居平抗眉论古昔亡不见长者卒遇事起首鼠抱两端何啻失其素哉敌轻骑叩长安门大司马而下旨惟有闭门固耳不能出一骑与角顾令五部各部罢卒深隍使戎马不得径度也君业已知计晩奋身从数十白夫不赍持寸兵当贼矢石百歩内从卒慑敌摄以目欲跳而廹君故莫敢先会日暮入门门者欲絙悬君而上君怒曰敌来死吾耶吾乃死王事柰何从絙上乎竟门启从容入矣于■〈髟上思下〉于■〈髟上思下〉弃甲复来彼其人恒时称贤于君何限夺君勇当无自愧也顾君则为予言殆两身矣所不糜烂敌手几髪然予已闻君诸生居吴下任侠饶技多蓄奇出人阨而能诗善尺牍交诸荐绅先生少不为君游扬盛美其视比部尤数以敏起最奏状无害即庚戌事胡可徇次举也今年春仅得擢徽审理审理为王治讼狱国大小无所不关属秩得比上士亦荣矣哉然君得无不愉快于志乎汉法列卿二千石治行髙始任诸侯王相也明之初兴寔无间矣有司采过计狭束王国官不得复入京朝着为令乃始厌薄以待不任虽然君诚谓汉重也而贾长沙董江都竟不闻得代去彼其自意材岂出绛侯平津下哉季叶之代柄者画人以格犹未也士乃各官命耳且自京以西无如徽大藩而王最贵当天子意所恃夹辅屏翼者顾君末至授简居客之右史称枚叔游王门不乐为汉官夫岂唯枚叔然耶

送陆大夫子韶守南昌序

陆大夫子韶为豫章守楚人魏生具论守事若大夫所以称守状良悉大夫意未既也则间过世贞曰唯是江左之役藉大教于吾子以母堕鷞鸠氏以不榖之不胜席兹重未有处也诸君子既用宠惠不榖而以属吾子其复之即世贞文恶能踰胜魏生哉虽然不可以辱辞大夫大夫知豫章重耶守报阙再旬日宰公睥睨庶属亡可当熟问乃曰竟何以易陆生盖亦重豫章守矣大要谓郡握吴楚枢而抚察旬宣之寄也王国碁布邮使接淅夕而驰抱牍种告守未易娄举耳毋有语大夫所以重者髙皇帝初起兵下建业披草莱置军军焉先是称伪号者南距吴四百里西距豫章为汉千五百里髙皇帝出轻兵支吴若婴儿之在懐而极力与汉争豫章几以师覆数矣夫不忧四百里吴而忧千五百里汉也岂无衡势哉此豫章当天下重明甚汉得豫章轻舸而顺流因风不浃日扼龙江之领明得豫章楚列戍逆自溃髙皇帝柰何不旦夕计也前时负濞相者始谋发发即捣建邺虚以社稷之灵夺其魄踯躅中道乃束手付王伯安耳不然而小采用事议如邓谒者上策岂遽作丹阳鏦也今上固仁圣然海内承晏安乆而地数兵亡不被中西北罢匈奴豫洛创大盗全楚脞苖滇踣土师瓯闽吴越躏岛冦计独豫章以东西乐土耳夫智者不待迹仁者不治乱卢生之为医也覩絶而任援望神而却遁愿大夫详加詧也夫豫章民俗朴啬力本士好先礼义所詧非谓大夫更柱而易括谓大夫冝柔之也予尝恠班氏述赵京兆二三君发摘钩挡中人之阴若神鬼焉海内大者守小者令咸内逊居下风而班氏语津津亦无容口至其着循吏传独以举文翁龚遂軰其兴礼敦譲清净不扰世儒类能言之然向赫赫者声夺矣甚哉班氏之深于吏也且世以最望大夫者有出簿书期会奔走逢迎外乎髙之亦不过剔垢而任奇此何足重大夫哉予闻之先守陈公蕃髙简门亡所留刺恒一榻延徐穉子化以大洽郡今当孔道大夫固不辨为此然长安邸中倒屣谢山人矣举陈府君事庶有以风焉大夫勉旃其无负世贞与魏生且得借口诸君子哉

送比部吴峻伯江西恤刑序

惟辛亥嘉靖春正月天子询于秋官之长下诸道使十有五人洗寃滞悯蠢愚辨疑似以闻上诸非大辟戍遣论鬼薪下者径得从末减甚大渥惠也秋官之长询于属曰是惟上之至意毋负属各以长徃剂其地最重曰江西江西扬之属而吴楚之交也其君子崇尚礼义彬彬着天下其小人俭以啬然或多深文相诈好鬼而信征嚚讼而非其上未易平也于是郎吴子竣伯应诏吴子先江阴令髙第征次当补谏官而年少不应格还为郎会尚书患部牍冗未竟择代阅者谓吴子习之吴子逡廵辞弗得即代阅牍着声也秩宗之僚阙天官卿谓呉子习之以荐格不行岁丁未秩宗请试偕计士诏复用呉子于是声称奕然着卿大夫乆之秋官以职请曰律髙皇帝所定也列圣因时变推广意益之曰例例非律所该其究乃不大违逺律而中外巧法吏或借文餙私怒甚非所以惠念元元遏絶奸宄也上曰善其更定之退輙属呉子呉子穷日夜力校勘情法稍増损复之刋布着为式夫呉子儒术吏法斤斤精至如此其何有江西哉虽然予冥听而瞽言之试筹一焉夫古之杀人者非诚甚恶断除其人也恶其意尔是故恒求其所以生不得其所以生乃死之定死矣未竟其所以死则生之岂好致难易生死间哉所向殊也今京师号辇毂民犯者具狱成一不当大理得驳问夏五月上称暑故赐湔白他以第寛宥秋聚百官更推之必亡枉乃听伏而五载又大推至左右扶风外即漠然付廵察而所遣仅此十五使呜呼地中外殊赤子寜二命哉使者即不悉聪明务究得寃苦而优游据尊重自将时以隙故与廵察相左至得请报免而輙肉腐其人比巨憝甘僇待季者更优游食县官是速生者而死之岂使意也又使者或仅求欵成案中夫此语常格尔吏刻深名能法家必精宻狱求欵得乎夫呉子固优知之予又何言也盖前后虑江西狱亡论数十百人其疏草传至今惟孙忠烈公与叅政葛公木其究可思矣呉子盍勉焉思惟日孶孶以求称使亦愿愈砥节树行巽道而敦学俾呉子之使以人重如孙公其人以使重如葛公予不佞与有光宠哉

送御史大夫芹山陈公总漕运序（代尚书）

西北称邉塞者九大镇吏民被甲植立而仰度支地瘠卤少产又羯羠亡竒羡之积大司农所领钱榖太半不足以奉战士受寄委输若陆海然即大司农取办赋江以南耳转都官粟繇江而北者岁漕可四百万石迂淮济取甬北走京师于淮置纲填焉当事者即亡不切偲虑冦以害且见廹而不知夫此特其标末耳夫江以南固腹心也淮吭咽也不给邉吏士不足以战江以南不治不足以给淮不治不足以逹虽有壮士偾兴张脉吭咽扼塞首尻若絶势固要致易晳也日者代上谷新中冦而岁数不登其人半菽而食守臣阔焉不以时请急上赫然悉捕按诸不言急者大司马画室议推少府金钱徧赐吏民上熟视羣臣中度可遣者少司冦陈公以职非所治而上独曰是无以易陈某于是公竟持中丞节飞六传徃宣布上德意吏民扶痍伤叩首天子大恩还赍金钱家相语为县官乘障即兵死亡憾陈公以其间日夜料徒卒行险易搜齮蠧宿钩尺营屯地图方略上之天子乃益器重公亡何中丞郑公自漕镇入赞铨柄而陈公复见推择超为御史大夫代之命下荐绅先生交手相贺得贤计相治饷道淮不虑失郑公矣盖异时岛冦起肉呉会之墟江表列斥堠以百数冦蚕食且徧羽檄旁午上大加惠元元制诏地残冦者有司按行南畆蠲租籍减漕几二百万所以为根本计良悉虽然此殆未易恒也夫公不从代上谷来耶诸邉人越数千里而衣食江南毂相撃牛马坌道输发犹时至废烟火剥拾草橡上安得更一二岁蠲租籍也京师宫府大小亡虑亿计岂皆枵腹而奔走事事哉吾故曰江以南不治不足以给也即岁甚饶乐守令科税悉上漕纲无阙而御史大夫东西罢奔命不暇卒有不虞濡滞途道或桀黠奸人教海冦窥伺虔敓不益大可患矣吾故曰淮不治不足以逹也明方事治兵东南征诸道掎角而迫岛冦海上荡平为日以待而天子推喉咽之任举而付之陈公始公娄践藩臬少踬輙起愈振而尝督留京储益习熟其说至按行邉事上方略尤伟虽古人曷加焉公才固无难乎漕者予尝读唐史多称刘晏韩滉事钩校叅伍精悍善任一时人主倚以为命庻几哉填抚之良而陈李軰乌起跳梁江淮间滉方横一道节拥强弩不能慨然有所祛除而徒龊龊工小办治为也乃今岛冦差径庭悍藩矣而天子神圣公才固数倍二子当从戈船将军出大海截鲸鲵之波都护护舳胪鱼丽而上亡论中外饫江南粟陈陈之积策勋鼎彛方召之诗何以过是哉陈公闻予言起而曰子固尝试之者也请夙夜毋负大教且以报二三君子

赠沈君子善之光山令序

沈君之治鄱阳七月而政成持先惠州丧归再繇吏部选人亡害补光山令鄱阳人得沈君未几而其熟君之条而易其心志殆不啻乆然君不为一切小办亡寄耳目任所按即法大抵辅意而治其要以使人易受而已邑故隶淮王诸王国官吏卒所为迹令状逆自欵伏戒勿辱令知上供噐道相属而吏不得縁是侵牟毛发公府之严沈君若神明其狎于民类倪孺之就哺江以西上计固少殿度无踰于君者君今去为光山光山中土亡藩封之奉与费地鲜上供民不罢驿骚之役即中才之士尚能循迹而治而况沈君乎哉沈君乃过予有忧色曰夫易我于光山者浅我者也子独不覩夫天下之形耶悬瓠豫分之野史固称剽轻易发怒又地薄寡积聚当其时已然其民支三方而居巢薮盗侠椎埋为人借躯忘命北迫之则南浮淮东走江夏南迫之则西北跳宛洛令惴惴焉以其身寄于畸人之上唯难之是恤徃正德中攘緑林者鼔行而剽上蔡确山躏为墟讴吟未絶而师氏起幸接境亡相及而民间固寻响待起比比也夫中土者寜独髙枕卧哉今岛夷犯呉会呉会人错贼而耕敌骑数残朔代南北羽檄之使毂撃蹄接招轻民以乱形一旦投足而起忧未可量也夫令平居委蛇饰刑名比详之业足矣非所以语缓急任也墉坚而浚深实甲庾积此未有不劳苦吏士者也见迹而动未易理口也属岁之厉农千里半菽并口而食令袵席而汤沐之犹惧鸟散卒有不虞胡以相待鄱阳故江邑耳爬搔栉束而焕然改观向所谓平居令也今得无畏哉沈君明习天下形如此而又虩虩然亡以成绩待已亡以易心待事乃所饶不独为令矣亦有虞君之所忧告者乎吾闻之西门豹之令邺也饩不廪盖兵不库藏卒然而调发而子弟人操殳父兄糗糒兵食栖于闾阎之间而却敌西河之外此所谓修于不见迹者非不见迹而动者也沈君其又何譲矣

赠医者光禄署丞诸君序（为沈员外作）

周礼载膳夫庖烹内外饔人秩上士医师掌诸医疗之法而属又有所谓食医者均上中士秩也汉以后颇稍稍损益其官明兴盖加备焉为光禄寺治外饔秩视中大夫大医院稍下下亦大夫也重矣然未有以其职之相通说者夫古先王之卫身也甚周而取资于人甚悉也缀衣圉马虎贲侍御去师傅岂特寻尺乃必欲得吉士君子哉察细防委其预于机深矣今夫医之为功显则小而微则大也决脉投针石显之效也饮食起居微之几也故医之属四食医首焉俾烹治调和宣节之以道也其所谓膳夫庖烹内外饔人者未有不通于医者也昔者扁鹊朝三见齐王而三谓之曰疾渐近矣不治不起王怒叱之扁鹊惧而走王疾然后求扁鹊也晩矣夫使扁鹊得日视饮食起居何至斯哉今之于是官也重其名尊其位而不责其实不以能者充之后或光禄无预视膳太医不究剂于是乎先王之法之意逺而君之身惴惴焉付之竖刀易牙之徒而不顾呜呼难哉吾持是说久而未有告也吾友诸君授光禄丞丞之良也以儒显能熟经史诸书医其余也吾曩不自惜得疾几殆頼君之余以起凡起于君者盖不但吾也吾故为是说告之惜乎无有以告天子者俾诸君侍清穆之燕其朝夕察细防委兼总二职而儒道申之将必有世受其福者夫岂惟和平之在躬已哉

赠杨慿序

大海以西任侠者称杨君兄弟二人君之兄尤跅宕不问家家数起数废而好摴蒱决数十万一掷虽资不中豪其豪长目相摄亡敢犯君为人长身便骑习鬬尤以信义称既濵海其人多业鱼盐君从其中度能任者致之为抚恤计妻子良厚咸踊跃愿为杨君死甚或骜桀亡状众所畏欲避而杨君独狎之得其力郡守尉业稍稍闻杨君于是郡多偷则下君捕诸任人咸来佐耳目微知偷处杨君坐起不离家指顾曰某从某所得之或繇偷伍中发或偷卧甲者出于床俱以次就縳亡一脱前时大盗洪等既越狱则糺众浮艨艟首犯郡欲以报执者直指使方行郡使军将出击之败军将死使大恐别遣将出而会有荐杨君乃令杨君叅军事诸横海楼船别校阴取君进止君谓贼骤胜骄速掩之勿失因夜出黎明距贼里许鼔噪进君麾其私属直前抟贼大破擒酋洪余斩获无遗使以下袭杨君功得迁君仅上赏格然不自明又捕商舶没香药珍珤悉以归官杨君亡美衣鲜食之好少卤获輙分其下其轻财好施予盖天性然杨君游于鱼盐人乎所结纳多士大夫长者乍见卑卑罄折稍与论事冝乃慷慨剖析咸叹服谓书生不如今年夏岛夷大举犯郡其游兵四出掠予方里居从里中少年掲竿木褁裳而拒之小利则益忧其大众雠我杨君闻奋袂曰吾不可坐视帕首韎韐佩两刀从健卒数十来赴至则坐大树下料羣少年勇怯勇者给精器居前余分左右翼备声援母令轻尝贼申约束定赏格予恃以益强数日闻郡兵且出掩贼而六合令自以果毅往张甚众亡不色得杨君独曰六合令非能见大敌者又帅二二当亡节度必败寻败问至众惊而更问君君曰贼饱不久郄矣果郄其料审悬中若烛照然嗟夫传所谓朱家郭觧其人咸负气豪余声足以起海内乃不为县官出死力北灭匈奴竟以侠败予固惜且恨之周太尉得剧孟喜若降敌国然不闻事定后有所荐岂吴得之重亡益汉抑孟故自引晦或忌之耶诸公固侠人亡见才今杨君见才无为引杨君者何也使得五千组练当东南寄必有可观者予姑拭目以俟矣

别汪仲淹序

伯玉谢中丞而以戊辰春访我海上也则仲淹能诗古文辞称名家矣太公谇谓伯倦宦而始诗古文辞仲乃欲以诗古文辞宦乎哉仲淹意殊不屑也然其受经义数试角诸生冠矣至甲戌而余入领太仆则伯玉为左司马益贵用事而太公亦封如伯玉官顾独仲淹诸生自如也问仲淹卿何以乆困诸生间大人伯兄尽贵柰若何仲淹益不屑曰吾第五之名何必减骠骑哉而是时余仲敬美副祠部郎仲淹楚服而游吾两家兄弟益发舒自得也顾乃伯视我又爱我诗古文辞既余出镇襄邓而仲淹为祖至再不忍别且必欲得余之一言而后返夫仲淹沾沾第五岂其阳浮慕之而姑为游大人以成名夫亦余之一言有以少当其志乎哉仲淹念以李于鳞没独吾与伯玉不废操觚业而两家兄弟为之左提右挈以狎主齐盟夫亦安能不视我伯也第今天下名为右文然不得越经生术而遽显古文辞士古文辞士故渐多显者然亦不得越经生术而自显仲淹稍卑之其为我举一觞曰藉大夫诲勉而就时趋矣当亦为仲淹举一觞曰士不享大烹不为知味今时綦炽昌非子大烹日哉子苟仕矣夫岂唯伯玉余二人之欢子之太公可无谇矣

弇州四部稿巻五十六

●钦定四库全书

弇州四部稿巻五十七

（明）王世贞 撰

○文部

△序十首

赠袁抑之给事迁福建按察佥事序

父老称孝皇帝朝每给事御史上殿则大臣色惴惴重足立而是时上明法度人自奋羔羊之节亡选行何恐也岂给事御史为操切激卬耸动人主耶然足以明谏官之势尊其黙折逆消预于衰计深矣至武皇帝而始有坐糺弹不当意斥重且及笞钳为城旦而士伍者未乆輙复贵贵或先其无故抑者卒不胜其伸者而名益重诸言事人自若已又大臣更自为地为上启威胜之说一不当终其身不复举然海内之士争相指曰某某以某故罢贤也士议与吏议持诸言事人中半矣亡何大臣计以终不能断絶乃益务为含容输欵及亡素以蛊惑上使弗疑而乆之徐中以他事已发其端而人自敌天下骇其祸而亡其繇以为当被者噤塞莫陈而豪杰之士渐解体不复振甚或不胜愤其奸力攻之语非重不逹重即天子以为小臣暴横亡状投鼠不忌噐耶大臣偃然而当其雠者天子也呜呼吾仕七载而乃闻之父老云以吾所一二见者迹之大抵后所谓耳始抑之为给事良乆亡关白人相顾疑曰抑之黙黙欤曷不瞷时事度易行者抑之不顾一旦为天子言吏部尚书侍郎不职状上良是之切责尚书侍郎惶恐谢罪乃醳而抑之又言选曹政本也郎中挟诈受选人金赃累千万尚书庇覆之耶翰林亲切左右一检讨狐媚宰相挟其柄走中外托舆马溢门巷亏损圣明宰相大恚恨抑之不敢引引见恐自发于是郎中某检讨某坐谪京师中士大夫亡论识不识咸喜为称说抑之出必相指示作何貌能尔天子不怒而抑之已臲然无留意今年二月闽以按察佥事论闻吏部言抑之制曰可大臣当内快出抑之罢谏地可縁以中汉法耶夫谏官业已言遂利国家尚得亡削贬秩五品治兵民一方何沮也其论事明切持隠中窽然不为硁硁矫亢亡以间激上当大臣所甚讳而不得报极其意此耳夫为小人谋抑之良中为抑之自谋亦中按察得以法绳其属可否逹意又闽越在万里外其吏士见天子赫然用骨鲠之臣临之必感惕思奋又何疑哉吾七年而得抑之第其行诸给事惜抑之以外故夫诸给事且薄按察不为安所望抑之也

赠李于鳞序

海内称文章家不相下更齮龁胜已者此其常云日吾之使而南也于鳞辱之言计于鳞所许亡过北地李生矣其次为仲黙又次昌榖而其微词多讥切某郡某郡二君子二君子固蠖伏林野其声方握柄所褒诛足浮沉天下士而其徒某某诸贵人日相与尊明其道引绳批根生平慕之后弃之者而一旦覩于鳞所非是宁不侧目恠且指詈哉吾归不能持于鳞言示人即示人而读者不能句若爰居之骇钟鼓未有卒其乱者即有能读一二语而二君子之声固已中人膏肓而易其视听将无难于鳞哉嗟乎吾以为千古所独喻者此耳子不能得之于父仇者无以夺而恩者无以致其效且使所为争者必欲求胜而驱相易则可不然蓬累而行乎宇宙之间洸洋自恣适已并足其又何难焉夫于鳞之不胜二君子固当仲黙沾沾气弗克充志所长诗耳昌榖修靡丽弱不习古文辞北地生习古文辞而自张大语错出不雅驯二君子卑卑成章也度北地生诸公才未易当于鳞而于鳞名位肖貎少足以动人鄙语云天下熙熙皆为利来又云利令智昏世阔希心好间一趋于鳞不如于鳞固无论遂如于鳞而覩其所鼓动而传响寥寥如也又焉易其利二子者乎吾闻之君子不得志于今则欲信之后既不得志于今庸冀后哉则又欲征之古所谓古者独其言在耳其人与骨皆已朽矣柰之何其恃而胜之吾复游京师属于鳞已出守顺德吴兴蔡某从西来过于鳞而论文某者故二君子友也其所持议与识亡以长于鳞则谓吾李守文大小出司马氏司马氏不六经隶人乎哉士于文当根极道理亡所蹈柰何屈曲逐事变模冩相役也吾笑不答于乎古之为辞者理苞塞不喻叚之辞今之为辞者辞不胜跳而匿诸理六经固理区薮也已尽不复措语矣繇秦汉而下二千年事之变何可穷也代不乏司马氏当令人举遗编而跃如胡至今竟冺冺哉蔡子无称六经乃已蔡子而称六经具在又寜作録中语喋喋而占占繁固奚当也世之文行者曰碑志序记论辩固皆史变体也冒其名不曙所繇苦而要之理亦寃矣或更谓如君言于鳞诚文人文人者易事自喜冝不称为守今诸生相聚而訾易太史氏者非货殖游侠耶乃其辨方俗要塞纎侈其民人羯羠与物土膏瘠所冝否介若指掌然令他书生周行人间白首奚晳也而班氏稍能宻于文叙循吏所以状委致如其自叙亡憾此岂龌龊工纸上言者汉时君臣小用之为郡国守相彼其所因利巧中肯出吴公赵张下哉天地之精英发之于文章而粗迹及政事亡二也子何以一时而骄吾千万年吾故举之遗于鳞即二君子之徒移目吾吾且甘之矣

送髙户部之滇臬序

日予行部蓟蓟故邉塞要镇也而赵君治兵髙君业治饷是时髙君迁滇臬未发则簿案猬集矣而二君者数撃鲜要余于崆峒之野歌呼竟暮乃返更西抵盘山眺絶顶穷幽閴恠石伏泉荟蔚之木忻遘而出又赵君所不能从者于乎此寜无难饷哉乃赵君亟为予言不佞亡所谀髙君更仆而数其异政未竟也始君释褐礼令礼亦邉邑也君披草莱而创治亡见难者俄入司农郎搉吴关吴号沃饶中土君去不三日而岛冦暴起覆我师乗胜来刼剽髙君亡半镞尺障之备而徐以计缓贼悉迁其重去贼睥睨徒手返耳吴民移舟而北者可数百千君令无讥征也或曰是不忧度支章哉君谓即罪吾当之吾终不忍以天子一日养而易数百千命半日贼至矣其不鱼肉几希活髙君者至今加额而祝有后也则吴竟何以异邉君又何难焉君之来为蓟也赤白之羽旦夜相属庾无见粮将士擐甲待炊何限也君钩龁陈弊搜伏匿得要害之政不必事事毛举而奸吏重足立亡所干没商当上刍者畏之若严霜而就之若冬日也所乳哺将士各得意去亡哗矣则蓟又何难君焉抑又闻之髙君敌冦古北也大帅不介马而驰益发车骑旁午使瞷郎何状髙君方蒱愽饮自如也帅谓郎不亲行饷安给髙君益饮自如曰饷须郎行而给耶晩矣指屈军行某道某城伏食不爽也以故君不见迹更盘错颠沛之地而有余赵君雄才人也其不得以气加髙君而为之称如此今滇虽越在西南万里外然独称佚焉吴蓟故君所理也而被兵天子数拊髀思巨鹿之战一旦有以髙君之功言者必召君亡疑矣

送少司马吴公入为少司徒序

语云贤者治乱不肖者乱治岂不诚然明征哉某则尝目庚戌秋事矣敌冦渔阳以西烧三辅也吏士鸟兽窜股栗自残即亡敢镞北向焉岂尽吏士罪哉当事者轻挑属国夷而驱使北引弓之民合为昆季倒授冦以太阿矣又泄泄然自如也天子不胜怒且恐刷夷其旧而南野吴公乃始由臬超为中丞来代公单车驰之渔阳渔阳新中兵余民杂逝者而栖耕地白如瓯脱付冦共之裂中裙剡木末为兵革讴吟痍伤亡一日之固人谓吴公即俞缓奚药耶且未也而上所使大将军蹑冦因佐冦剽贼恫喝张簸志洗悬官槖而空之吴公从容不动色日夜务起其伤困者而节啬其力稍间则以其赢搜卒乘缮堞完葢五里一置又多简贤守令埽荆棘改袵席矣而是时诸中丞北忧冦南忧大将军私自诅得以身谢幸甚而吴公愈益治兵自如然竟不能有所中公公又悉召诸属国夷汤沐劳酒食好谓毋忘先文皇帝大恩人人思自利觧雠请质则夺冦之耳目而肝胆我以故凡六歳冦四入輙钩得要害逐败之彼亡所尺寸利踯躅塞上矣而公用劳即军中拜少司马俄加秩服一等如尚书久之公遂入为少司徒当上渔阳吏人及三辅惄若念父母狂走谓还我吴公然一追念其秋时被甲植立卧起霜霰旦暮邻死焉而不得饱间者入吴公手公驰急请度支粟金钱来活我今又入为度支其更私我则似又欲公之去而度支也虽然公亦唯其所繇入乎夫岛冦踵告变矣江南粟金钱地也而冦蹂躏之壮不得老少不得壮农手耒耜女坐机杼而待命十道之使衣冠相望髓竭胍绝异时筭轺车缗钱搉盐筴诸买文武功爵试补吏先除减直就级牢搜之技下逮槁壤穷矣而饷不止度支何以出入也则吴公当遂计天下宁渔阳哉

赠李于鳞视关中学政序

今皇帝创礼乐褒经术征诸公卿侍从之臣润色鸿业日相与赓歌乎盛矣而独济南李攀龙于鳞其文章髙天下以逺故厌废为外臣不得与从事于鳞为顺德守满考比二千石自如而是时吴郡王世贞守尚书郎九岁当迁者再輙报罢上之三十又五年于鳞乃始迁按察副使奉玺书乗传以条课秦愽士子弟而世贞称治狱使者北察燕赵为文贻于鳞云秦封自非子而孝公几祀矣犹不得接冠带盟非以俗寝故然耶至于小戎黄鸟蒹葭诸篇抑何其深文婉致也齐鲁卫郑其君子修于辞相矜尚巨丽矣乃见黜扵仲尼而録秦誓也说者谓丰镐之间周之遗教渐焉秦王吞诛六雄首采李丞相言焚诗书尊法吏天下頟然而吏是师所存者医药卜筮种树家言耳更覩所称制与金石之铭犹郁郁尔文也无乃阳弃而阴工之耶汉兴治马上而自栢梁以来词赋称西京无偶者贾谊司马相如子卿虞丘寿王褒雄诸大夫东西南北人也则岂其秦土风是竞七叶而后其衰也甚矣其不振扵文也则亦岂惟秦扵乎天子非有挟书之禁固阛阓六经而道路子史矣未央馺娑井干之瓦犹一二存者宁无先人语遗也千余年来二华逺跖终南太乙髙蟠而揷天欱澧吐滈不削其旧独以百二之险士马之冨下瞰山东而已然吾闻孝庙时北地有李献吉者一旦为古文辞而关中士人云合景附驰骋张掲盖庶几曩古焉父老言故相杨文襄公寔为之师倡之献吉诸君子时时慕称杨公不衰也彼所谓师者训诂割裂食宋氏之遗尚不得举二戴何郑以愽甲乙第则可即诸君子献吉一二而外亦豪举耳乌在其能倡也虽然千余年来磅礴欝积气不得决杨公一小振之亦难能哉于鳞之为顺德视右扶风部贵人毛束以吏事且于文非职即有所著作重自閟不出而两河之滨跂向而思奋者比比今上以秦故选于鳞非少于鳞有所不足益以秦山川令自致其造而已也语曰顺风而呼不加长而应者众言自上易也诗不云乎如埙如篪如璋如珪如取如携携无曰益牖民孔易于鳞其有以牖秦哉世贞采秦风而得小戎诸篇也删书而取可以誓者知其为于鳞功矣

送山东按察使朱公迁山西右辖序

昔曹平阳相齐其所称受于盖公者可几也夫以齐之刓夸任侠承嬴秦之乱诸强田宗眈眈视矣而盖公者以无扰一语而偃然避坐之尊其本末不大悬殊哉然平阳用其指相齐无已而又用之相天下谧如也则岂唯齐是頼扵乎谓收图书籍荐贤者平阳耶约三章法者平阳耶发关中老弱未傅诣军及为民请苑者平阳耶此皆无一焉而柰何与鄼侯并也盖汉之所以为汉者一鄼侯足矣平阳以守为创毋拮据世人以新其名故功埒于鄼侯而收其逸髙帝则已悬烛计指之矣是故宁以平阳之后付戅之陵木强之勃而不欲令新进者持刀笔而操切其计也张释之贤人岂忌庸于啬夫者彼之所以推进绛侯东阳盖阴折晁错之斤斧扵来主也郅寗张赵之流虽其人天性猾贼荆枳其腹大槩有所窥见縁饰小材以觊一切之好而任事者见其毛举鸷撃工小治办固欣然忘其害矣且有所大快于前者必有所大不快于后即如人行求长生一旦有所袭逆或气结轖而违轨遽厌其缓而求金石瞑眩刲炙排荡以去目前之疾疾去而所存者几何世儒仅识其形以创立鼎变为难而忽于循不知才辩敏给之士一不胜其锐虽欲自制亦何可得矣故世儒曙于为之为而未曙于不为之为也余少鲜所更然雅已持其说而窃从父老间语宪孝时事未尝不愔愔废晷也踈节阔目天下容有不竟之情而其治恒悠然而有余盖是时荐绅大夫以岁计而今以日计偲偲焉竭泽而渔更沾沾自喜薄其故旧不我若而其脉已消耗矣居恒思庶几一二平阳者既有事于青则又从诸君子识今按察朱公真其人哉公不为城府以接余也恂恂乎似不能言者余言而退惭其支也动而退惭其躁也公初守汉中久之乃奉玺书备兵使者迁叅政后先治秦秦故大都会也其民羯羠不均然往往称公平公不见迹而理来按察齐齐固平阳所治又大都会也则岂无驱桀黠射利如刀如济南覸氏豪者公持不扰之说御之而逺近逆帖内愧易迹俟化虽俨若尸祝而畏于神明民以春雨而吏以霜雪也则公所得于盖公者深矣公今又迁行省事于晋晋又大都会也然其人淳而思有古陶唐氏之遗焉其又何难公哉公行且相天下矣其为我终始盖公之说毋令后进有以郅寗张赵窥者

赠兵宪太原王公迁陕省叅政序

徃太宰当考课吏而蘓郡守太原王公以治行为天下第一已遂迁按察使者奉玺书督常镇二郡居亡何并常镇入苏松为一使公复兼治焉而会岁大侵都庾无半菽储司农使者冠盖旁午民益困迸祛为盗桴鼓数起时吏士新中倭无鬬气故纸束约儿视金鼓弱弓枉矢芦荟之刃不知所操握即海汛以非时至白羽交错固人人自危矣公乃精简诸郡邑良家子材官日勒歩骑射而使使走闽从戚将军受阵法戚将军扵法严其部曲居恒凛然若被霜雪卒使之有将无敌云而公稍以意裁益其间务为简易不苛又时时捐汤沐劳慰之故其始屈于恩而就法既而益便习于教法乐而恩知畏公乃日操切诸贼曹掾人自耳目使微知盗魁次第就捕江以南大治始戈船下瀬之师戍海者其帅多挂虚籍以名廪食县官缓急小不酬则蜂聚而起恐喝相扇执縳司饷者以为恒公与周中丞谋严核之第不令后时给而已竟公任无敢小哗及反唇者兵日以益而食日以减公禔身肃轨于法鲜所操舍中外上下洞彻若镜胥猾惴惴戴三尺而办以故市井之民不复畏吏草莽之民不畏盗盖自癸丑岛事起十年而民始知有生乐俄公超为陕西行省叅政以去州之大夫士耆老相踵而顾余曰公弃我去大惠陕矣是安所得公哉且公少年何能善于官若是予谢不敏则窃尝闻之公夫钱榖甲兵刑名皆世之君子早暮孜亹以为事者然徃徃外理而求之夫外理而求事则日胶胶乎扰扰乎以其心为是三者役而不得其要领外事而求理则于是三者不能不生厌薄之念而中竟累知求事于理而理障求理于事而事障而亦卒不得其妙吾虚其心澄其虑而顺待之不在事先不在事后触境生感天则自见融迹为道与道两忘则是三者宁独无难公而已哉然公别予意不自怿曰凡吾所为小办治耳所以移俗销乱之本固有待也吾一困于逢迎再困扵移牍三困扵娄迁而竟不逮何以辱大夫士耆老予谓诚有之汉宣时龚黄二三君子一经生耳颍川渤海之治抑何章章着盛也公官今虽重于守得自辟令属死生之乎得一切破文法便冝从事乎六察大小使得不以苛礼相责乎朝施而夕径得下乎得自驿置白事乎虽然予见公岁十九于道路而台事十不一废也公身所及者化焉身所不及指使而机应文法以猬集而公以窽觧卒之获上信下应世之法徧而中不染公于理事融矣假令一当生地节五凤时即彬彬称礼乐君子焉胡颍川渤海为也于是诸大夫士耆老属余次其言为公赠公行矣当道太原余徃者窃一窥公魏郡之政而为其尊父水亭先生寿先生良健无恙公持予前后言质之先生试以王生为何如人也

奉送按察副使耿公迁治上谷序

乙丑春三月按察副使耿公由吴改晋臬治塞外兵始辽左以大侵告至比户相食人且尽矣而耿公由兵部郎佥臬事徃曲为法乳哺之即大吏不得独有半菽剖而与辽民共旦夕之命公间则提衡其将士而勉之曰丈夫等死死义耳毋死叛也以故其将士尫至不能胜甲胄然徃徃有壮色时谓耿公力居多云而会中土有操濞戊谋者势焰张甚且恃中有奥援数阴喝明使毋得伸三尺谁何之耿公又用叅议徃至则多布尔目更以刺得其阴事凡若干状与御史颜合筴上疏按状核其人坐废徙削籍盖中土家像颜耿以朝夕祀不爽也于是有司第耿公功当迁而又会吴阙兵使者耿公迁又奉玺书来治吴四郡兵属兵久且弛武吏内恬嬉貎支吾其上盗魁夺吏权而事事桴鼓昼起城市中莫敢问耿公奋曰逐麋之犬宁顾兎耶吾且先其魁复与御史温合筴穷搜逮魁狱之余党钩累就法无遗吴大治而又会上谷阙兵使者有司念以上谷视吴重乃耿公又迁上谷兵使者业治装都御史御史私熟计曰耿公诚才县官诚急才柰何困天下事一人使踣顿途道也辽左重则走耿辽左中土重则走耿中土吴重则走耿吴上谷重则走耿上谷假令事卒猬起是安能四得耿而应之且海将汛矣其为吴请耿公耿公固谢曰不可吾为人臣子安所避难为春有汛吾姑母即行以毕春而行犹及秋也吾以春障吴而以秋障上谷亡害耳居无何倭果大至数余皇军于沙耿公檄戈船郭将军田将军分道角袭其左右而身出驻海节度之遂大破贼所俘杀殆尽耿公上事幕府讫度无后冦始请行曰不榖敢一饭忘上谷哉耿公所治吴其所坐而镇者曰吴之太仓于是太仓之大夫士耆老出祖公司马王子举爵曰以鄙邑之无良不足长有君子也公幸无忘吴终抚之为之赋鸿鴈耿公怃然曰不榖志也有君命在非所度也臬曹子赋出车之三章耿公曰请率吾子之诲勉之以无辱师臬徐子赋无衣耿公起谢曰子余兄也守周子赋彤弓耿公曰日沙之役诸将士之力也不榖其敢奸之比曹曹子赋北山耿公曰吾子之悯不榖深矣不榖寔致身焉史王子乃赋小明之卒章士王子赋申伯曰公之先则有中丞治常平汉庾是盈营平钥北门好畤定东方美阳荡北胡定公扫金微伯宗固车师煌煌丹石若若青紫带砺之荣东京终始耿公其亦奄有旧封乎而廓大焉公曰侈矣子之言不榖之捍邉也储胥吾吏民而袵席之请辞功于是世贞兄弟闻而叹曰诸君子之善颂祝也其各有志乎耿公之善答也其任事纯也其居绩抑也其虑难仁也君子哉遂序以为公别

奉赠宪使河中冯公迁治延鄜序

岁乙丑之春吏部臣言吴四郡治兵使者耿公习北事冝调去为上谷治兵使者已复言东昌守河中冯公故为常熟令贤习南事又理大郡称良二千石最冝迁迁为吴四郡治兵使者岁之嘉平月吏部臣复言延鄜阙治兵使者冯公于西事尤习冝调前后俱报可始冯公奉玺书来按吴吴中人雅已知公常熟时政则人人大喜加额言上念我予我冯公所以恩泽吴民甚厚冯公亦欣然思取故所卵翼之余与波及者而袵席之其它规调兵食筑城堡剂赋役盈庭之造大事斧断小事理觧虽山川草木若有熟于冯公之貎而色飞者乃一旦夺之即卢扁操药石使吴人瘠而秦人肥于吴奚頼焉吴士大夫父老谋欲尼冯公行不可得则相率诣王子谓辇上君子忽不念重地而轻来徃我公一旦岛竖乘矫汛峩岢之艑宵抵歩而晨虔刘人于郡郛之外畴为折冲哉且业已称耿公习北事则胡不前北耿公以冯公习西事则胡不前西冯公又以冯公尝令常熟习南事则胡不终惠我冯公一歳间更汗涣之号徒令贤者匍匐道路为也夫西周不过数大郡地耳以张仲山甫为之内则东帅申伯南帅召虎北帅尹吉甫鼎分诸贤而三应之今幸称全天下故不至乏才柰何龊龊南事急则冯公南西事急则冯公西卒不幸南与西俱急安所取两冯公哉王子无以应徐而曰诸君不见夫天驷之骥乎朝秣越而力刷燕其用良也又不见夫佽飞之用湛卢乎水以断蛟蜃而陆以剸犀兕急欲悉其材也夫国欲乱则贤者常逸国欲治则贤者常劳劳非所以异贤者然使宰物之柄优贤者以虚礼而不竟其才贤者苟于逸而有所不竟于志此非治征也人主之所注向则天下之精神才术奔走以应之而唯恐后急欲竟贤者之秘而忘均其劳贤者亦忘其劳而遂竟其秘此治征也且诸君亦知所以西冯公意乎内意诚重西在宋庆厯则有若范文正公明成化则有若俞肃敏公正德则有若杨文襄公今则有若王恭襄公及大司马杨公皆由西帅入政府握枢要杨公公乡人也能无意公为其后哉虽然亦偶重西耳宵旰之地忽改虑而东南其顾又安知公不以中丞之节终恵吴也士大夫父老意得去乃征叙余言以为冯公别当别公则耿公亦已超为中丞抚三辅矣

送少宰汶上吴公迁南大宗伯序代太宰公

夫贤者利益人国岂不章章着明哉小用之则小效大用之则大效人主之所以曲尽贤者之用而贤者之所以得尽其益其大者不过秉握藻鉴雍容仪表之地而已藻鉴之地其为益若甚切然日偲偲焉役吾之所是非以求合世之贤不肖吾识时有尽而物情恒无尽其为用则甚劳雍容仪表之地其为益差缓然吾恒据其枢而天下之贤者思益精白其行以求合吾之是其不肖者不敢不祓濯其故以求避吾之非其为用则甚逸其劳逸虽不同其为利益人国一也虽然吾欲用其劳于藻鉴之地可一日而勉毕其技吾欲用其逸于仪表之地而使天下之士黙回行而向道此非可以日计月积也昔在汉武帝时举国家之大柄悉付之公孙丞相张大夫而汲长孺徒以议论风采备九卿位耳及淮南事起海内几为之震动而其所逡廵畏缩而不敢发者乃不在丞相大夫而在长孺何也唐杨文贞之始为秩宗为太常也一丞郎耳爰立之命下而严贵如汾阳横怙如黎尹为之贬损而恐后又何也此则地缓而人重养深而得逸之验也吾持是说以求今之人而得吾汶上吴公者始吴公为都御史抚真定皦然持三尺提衡吏民贪墨望风而觧绶去者不可胜计持论抗当道少所抵牾即飘然自免渔樵于山泽者十余年海内之士思一望见颜色愿为之执鞭而不可得属先皇帝有所更始谋之鼎铉悉召用诸耆硕吴公始幡然起佐御史台迁为吏部右侍郎是时江山毛公为左侍郎先帝不以余愚无似使待罪二公之间相与旦夕讲求所以无负藻鉴者二公亦不以愚无似而惠教之驩然得也乃隆庆之春正月毛公迁南京吏部尚书又三月吴公复以资及迁南京礼部尚书以去尚书八坐大臣固称尊重于故而礼部则于职稍以简由北而之南则又稍以逺不唯余之愚无似以不能事公旦夕为恨而朝之大夫士意若轻去公于藻鉴之地而缓收其益者呜呼亦复有以仪表之说为天下贺有吴公者乎夫南都主上所倚腹心地也其贤荐绅先生居恒傅节义讥说月旦乃吴公至欣欣矣诸叅佐而下赀郎入者得无犹守苞苴钱通为干没乎缨弁甲里之裔得无称平阳籍阴邓渐台其居游龙其舆马乎旁郡邑卓瞷之豪得无犹尚鸣瑟跕屣黄金为游说乎彼其轩轩自若以县官逺卒无能难我不佞窃有望于吴公之为长孺文贞也夫霜霰发而瘴祲消山有虎豹藜藿不采其利益国家岂浅浅哉诗不云乎羔羊之皮素丝五紽公委蛇而过毛公其以不佞之说进不佞则姑为公居其劳者相与交勉之

弇州四部稿巻五十七

●钦定四库全书

弇州四部稿巻五十八

（明）王世贞 撰

○文部

△序九首

赠侍御洛阳董公还朝序

今天下称雄重者独御史而御史出独按部曰代廵明代天子廵也夫御史威命灵爽若造物然其微眇通于人主之志固甚近而其所操摄下入于阎蔀则亦甚细然则所与天子共治理天下者非御史其谁哉御史所按部自司隶至荒服凡十七而又独三吴为最重三吴之地延袤不能当天下五十之一而其狱讼期会簿吏独十之二戸口十之三至赋税乃几十之七三吴之钱榖日夜委输于大司农水衡犹之尾闾之受百川纳而不复吐也县官所以寄国家之脉者独三吴其所与决脉治疾者独御史然以不佞耳目睹记循理称善职抑何微鲜也御史业自以柱后惠文选爪牙吏击抟大猾重足而立言有威矣其至若伏鸷去若脱绁其大猾不待反斾而忘其威他御史则不然曰吾庻几以德柔之乎于是务削其觚棱日夜谋所以中民之欲者其民亦相与讴謡从臾之上以其欲中下下亦以其欲中上以沾沾一时而已即不待反斾而忘其德夫御史之威与德殆无所不伸而不能伸于其下之易忘而后御史之用始困先皇帝之季歳洛阳董公来按吾吴董公为名御史乆当理台事台之长雅以吴重推董公董公至未几而会今皇帝即大位公奉玺书读之叹曰天子创革大政立纲纪布德惠即诗书所称唐虞曷加焉顾三吴腹心地所予租何厪厪也夫天子之泽不能不稍为国用诎而黔首不被泽则大有繇今冨民田至连阡踰畛而匿其赢贵势家相依倚势利为其业中豪瓜分其田以小其役其小黠附庸其田以灭其供即国家有大徭赋固取办于畸穷之驯民以次渔竭焉非天子所以嘉惠元元意也于是选能吏分道搜匿伏田诸以奸合者分之以奸分者合之所得田可百万计自诸伏田咸出受徭役小民业稍稍苏矣前是言当兴吴水利者难其费莫肯应公复慨然曰水利不时兴无所受蓄泄安所望岁且县官亦安能岁赐若租乎于是与今中丞林公合筴推台余镪募民当受水者浚治诸要害河次第就辟而民不罢凡董公所为计深逺类若此公不为烦苛条教责小治办当百城吏属公者亦不以荘声沮色奔走趣公之外而内奋其精神检策其行以求合于公公所按城邑小民晏然若不知及公去而大猾犹卧不帖席曰公固未去也公于威德不见迹其吏民不轻知而能不忘此岂可易易言哉今夫雷电之于人至明晳也一不当而谥之曰霆霹霖雨甘泽也有时而辱名之曰霪威德至于造物而不能尽满之一小民之口吾故曰若董公未易易言也不佞于公仅再奉颜色退而窃唯公愽大长者于所闻当不爽而会公得代郡人徐礼部某感公知谓不佞当有言以赠公入台属天子方日新于治诸公卿大夫修羔羊之操公所以广大其志意为县官培元气惜人才开鸿昌懋明之业者功寜仅三吴已哉

送州佐萧公迁守蕲州序

前萧公为浮梁时则以爽介便吏治称贤令矣而会旁郡大贵人家有所忤萧公虽用髙第入留省竟坐中之谪佐太仓守萧公业佐守则曰夫迁人者例以传舍其官而故纸尺一吾为吾计快耳岂天子所与共慰抚元元意哉于是州多益萧公职贼曹率身先吏民益饬习比闾什伍之法而时抶其惰又以间布尔目行钩距摘赤黒丸于掌中发之盗大惴恐无所容迸他邑去萧公时时言邑子践更者三五而代吾乃竟岁为官践更也虽然吾得兼治他邑盗易易耳时有军帅者职亦当治盗横甚萧公怒谓若虎而冠日眈眈攫人都市中何用治盗为且吾独不得称臧孙氏言哉萧公乃数从上官白发帅状竟坐免于是州人人大喜愿萧公常为守会州阙守萧公则摄守过王子而语曰凡吾之难非佐郡邑之难所以用吾佐郡邑者之难佐以长吏故抑而不尽见其才是为长吏掩佐则难佐不爱其才而尽见之即或以佐掩长吏则难今吾幸暂免矣吾乃有大难者吾为之长而使民不测其端是吾愚民而用之则难使民有以测其端民将由隙而入我则难上人有所为而不便于民而吾固持之是上代我受毁则难有所便于民上未及为而吾先之是我代上受誉则难吾务于民好而时于法有所操舍民得其好而上疑其法则难吾无所操舍于法而不中民上信吾法而民失其好则难事有所当豫而未豫之卒然而无以应则难吾豫之幸而遇事不幸而不遇事则难子将何以教我王子曰守难萧公哉即以浮梁令治治之民无不浮梁应也且难守者则未有难守者也萧公曰善视事三日下教勅诸曹吏谨守舍毋轻出为所欲为吾以某日悉汝某事罪当死为日待汝期耳勅隶卒毋下溷吾乡民民能自来勅役者以计次来受事毋居闲居闲吾重困汝勅贼曹卒乃公在不忧盗汝毋重为盗于乡也萧公不下堂寄三尺吏民之上而州大治属岛冦至啸于海台使者仅以一纸符下诸所规调兵食皆以诿萧公萧公故豫之第言某所伏糇可饷某所伏金帛可犒以仓卒办故事民当立睥睨间萧公姑为定编伍甲约束曰胥后令夫敌未至而先困吾民即敌至而以困民待之皆非计也比冦退当事大臣计筑城海上宿一叅将兵太仓民受役偏且直弗及萧公上书大臣曰夫筑城者业保障四郡也夫利均于四郡而劳擅于一州民不可愚使也今岁荒见食无半菽弃父母之养以日胼胝版筑而卒不得升斗之羡愚以为不死则乱大臣恚切责萧公以代受誉然竟无以夺之役稍稍寛半得直矣萧公摄守乆民且以为真亡何真守至萧公仍故职益勤励以治办闻而吏部臣亦自贤之擢蕲州守萧公复过王子而语曰不榖日虞简书之及以为迁吏羞乃今幸免出治蕲矣子卒何以教我王子曰异哉萧公之所虞难者时及焉然萧公益亨无害也夫以道而用才以实而御虚则何所不可今夫蕲故楚之严郡也传虽称其俗躁强然犹淳龎近古秀民彬彬喜学有邹鲁遗风词讼五不能当吴之一赋税职贡十不能当吴之一以萧公才出五之一应之足矣何至复难蕲为夫萧公号精悍勤事所操切间用权术至居恒依义节饶给议论工文章时或取逢掖士延礼之彬彬儒者矣世所称说儒士类多沾沾自好是古而非今阔踈事情视萧公治不大径庭哉萧公行王子之乡荐绅大夫以王子雅知公俾叙其言以别

赠大中丞武昌熊公抚广东序

隆庆二年夏四月天子用太宰杨公等言以浙江右布政使武昌熊公为右佥都御史治左广兵熊公葢未之浙江任云前是倭事起东南万余里城大小以百千计无不中倭者倭最先吴则先弭稍次越则次弭又稍后闽则后弭最后左广则最后乱未弭葢广多山峒猺与吏民犬牙而居诸海舶亡命者阴结之为内主而海所际西南夷占城交址暹罗佛郎机大国以十数为外主缓之则诸舶散而蚕食我迫之则结而与我鬬不胜而更迫之陆则陆走峒迫之水则水走诸国其聚若蜂其猛若贙出没若风雨虽素称老将晓兵事者角之智勇皆竭而靡一时用事大臣筴以为不更张之则不调于是析两广总督文武大臣而二之俾各以其一颛精治左广其武帅则郭将军成而又益以右广俞将军大猷又留故汤将军克寛俾佐俞公三将军皆一时铮铮伟出者也则又筴以为督臣折而为抚其势稍亚势亚而智又均则无能以精神伎力联三将军而为一而成运臂使指之权于是不得不舍其旧而用熊公熊公者故吴治兵使也自公为州大夫稍迁吾郡丞进治吴四郡兵为佥为副于宪首尾倭事者十余年葢倭乱弭而公始去杨都督尚英亟为某言不榖兹欲贺熊公夫所欲为熊公贺者贺熊公晩而始获遇天下之大难以难窘熊公而尽出其才贺国家能用熊公贺左广自是有天夫不榖少而以禆将事熊公又辱收为僚尝窃习公朗爽恺易平居恂恂不出口遇大事霆决斧断治务巨体不苛细而其任人即几屐必称任盛夏出兵士若负霜雪而片言之拊循冬则挟纩徃南沙之役当事者不胜躁以其军啖倭熊公持重力争得不败凡公所决筴小筴则小胜大筴则大胜后先获首虏数百千而不自言功且郭将军者尝以别部从熊公固习公矣夫将相和调则士豫附以熊公之贤挟郭将军又益之以二将军左提而右挈之知其无难冦也某乃言曰固也子无难广然独不闻之书乎知人则哲安民则惠何虑乎三苖夫左广在汉时固尉它地也尉它王南粤七十年其民不复知有汉吕嘉相王三代七十年其民不复知有王其旷悍猛鋭砺爪距张头目足以扼汉于阳山之岭而汉以路卫尉杨主爵一旅之师不待巴蜀罪人夜郎兵下牂牁而所抵朽拉瓜分其社而郡县之且更数世而惕息莫敢首事今左广以二百年版图之人民当天下全盛而猬发莫能治诸老将至智勇俱困何也汉得人而易也今天子赫然用熊公公其人矣子无以为熊公贺为天子贺可也杨君曰善甚乃又言曰子习熊公乎哉不知熊公之习子也甚寜舍子也杨君怃然有间曰唯唯否否夫左广而靡熊公不榖何所藉手左广而熊公公优为之矣无所藉不榖矣

送孝丰吴公之苏倅序

隆庆之二年冬孝丰吴公贰吾州仅七月而迁吾郡倅前是吴公为建寜司理超卓以髙第旌入郎仪部诸仪部郎称多才名士顾独推吴公而会有所嫌忤前御史大夫前御史大夫为言之吏部中以事下迁为吾州贰吴公至属阙守吴公遂摄守吴公日晏坐堂皇召诸吏以某事某事次第受署即无敢论有所下上或稍缓其急者而急其缓者冀因縁为奸吴公至则发擿之吴公抶吏不过十然一左顾輙屏退惴惴无人色其听讼不待悉两造而剖各得意去即被吴公法欣然曰吾故不敢以幸望吴公庻几公寛之耳州当岁定赋吴公摄守不三月为定三岁赋曰畴寛畆而瘠畴减畆而腴畴商而实槖畴匿税贵豪吾能司知之母扰扰昏夜居间令乃公借行法也吴公间为具召诸公饮诸公亦以次第奉斗酒日治饮相得欢甚当张饮时人人意益舒若不知邦大夫既罢酒輙戒其子弟戚党曰吴公待我厚何以当之若曹幸为我守吴公法使我得终事吴公何若吴公以严爱诸公故益得吏民情时有所按舍出意外中豪家数十百里人若一吴公临之强餙自励为善后吴公虽佐守不在摄而州大治公既迁台使者大修治水利意欲以属吴公不敢言吴公慨然曰台使者重劳我我安能为吏民爱旬日筋骨乃出舍河上第令一胥号诸乡三老曰公在河公在河三老则大惊先其子弟奉畚锸云集穷旦夕事事曰公为我治水得望岁共县官赋安敢大劳公不旬日告竣于是吴公当之倅任而诸公尝从吴公游者前为祖顾谓不佞习公兄中丞先生又最游于公当有言不佞葢读汉宣帝纪称其综核名实错用法理而赵京兆广汉首以鋭精应之一时声称赫赫冠天下然不能深中帝心而其所尊宠者乃在龚渤海黄颍川彼其敦本节啬兴敎礼义意若欲缓收吏治之效而不尽用其才其民之应之顾不后于京兆而思以心报二公何也亦可以深长思矣宣帝尊宠不及京兆班氏传循吏首二公虽未尽仿经术亦庶几合之吾吴俗剽轻奓诈以繁丽争雄长太守蔡公力欲胜之于道而患寡与合者徃吴公佐吾州蔡公不以属吏视公日相与谈甚适今吴公晋而佐郡获从蔡公共筴一堂之上所以回易观听而成吾郡于仁让者宁有涯哉不佞窃从诸公竢下风若倅务公固百优之无所藉不佞言矣中丞公字峻伯与公之先王父苕源公俱嘉靖中循吏也

送浙江右布政使华亭莫公予告序

浙江右布政使华亭莫公言臣不幸有狗马病愿乞骸骨避贤者路上为下吏部吏部持之曰是先帝以诏起者也而贤不可莫公则又以病笃请廵抚都御史谷公为言莫某诚贤顾病不任剧唯上幸哀怜之有以全终始按故事藩臬大臣非有他故而乞归者听以九卿秩归养莫公于格宜迁诏复下吏部复持之曰莫某诚病顾贤也而且才是不可以归徇也听仍以右布政使即家治病病良已有司其具状闻诏曰可于是莫公度已得请径归而公之乡人宦于浙者俱来谓不佞曰莫公岂不诚难进易退者哉当嘉靖中上留意文采夸餙治道而公用推为祠部郎日治礼乐章程之事骎骎贵矣已而力请外请外而得督学使者使者虽称外则又贵公一旦而遽乞归而收精藏明于牢搔閴寂之乡二十年而中不动一旦天子采公卿谏台议召公田间不三载而屡长外藩葢歩武卿相矣公复飘然舍其重若脱屣而究于向所谓牢搔閴寂者也则诚安之矣如莫公岂不难进易退大丈夫哉不佞世贞曰唯唯否否不佞日者幸于公以杯酒侍从容言先帝轻于舍而重于用天下之人才急于得人主故人主获操其急而择臣今皇帝轻于用而重于舍人主恒急于得天下之才故人臣恒操其急而自择若吾侪者亦可以自择矣莫公曰恶是何言也人主为天下而用才人臣为人主而以才用以两交济也非以两操急也故夫人臣用而有所不敢轻用退而有所不敢轻退者分也非有所前主也日吾之得请于先帝也属太夫人老而贵阳越在万里外意不欲偕窃以为人主不一臣而太夫人仅一子吾得请而男耒女臼以奉太夫人里胥号吾门而呼吾役而如弗闻也者吾之友介者以为快而逹者以为固而如弗闻也者台使部吏剡交驰于朝以荐而如弗闻也者吾知有太夫人也太夫人固以天年终而吾奉先帝命特起数更大镇龌龊无所効为念而安敢治其私且夫人臣既以弃其身而复自择至欲屈天子之重以成吾髙于分何取焉不佞谢失言更两月而视莫公病而莫公业告归也不佞请曰如向语何莫公曰不然也吾病度非可以旦夕已而旦夕有专职天子之禄不以共吾职而共吾疾甚愧吾以口计禄而不以力计职甚惧病则归不病则不归吾终始臣职而已故夫莫公之得请于谷公也不佞实将辞焉公非专于难进易退者也公纯乎为人臣子者也乡之人乃谓不佞曰信乎吾子言莫公病良已有如尚书下尺一以国家大计廹召公公能遂晏然已哉

赠山西按察副使京山李公迁浙江左叅政序

当先帝朝余与京山李公后先守尚书郎也而李公出按察佥事于浙岛冦暴从浙起剽郡邑甚劲李公当行部而驭者难之李公顾叱曰前而难我也耶我固非我有也时上幸臣文华来视师所掊撃势更劲于冦左右谋以李公当自为计者李公复叱曰尔且复难我也丈夫顾义何如耳死敌死权庸异乎李公所不能视餐者若而旰所自甲而逹戊治书狱睫不交者若而宵所谋野而不葢宿而不具下陈者若而寒暑所拮据于旰宵而寒暑者若而年斤斤焉缮储胥习撃技稽军实鬟官弊祛贪疻其大要为浙士民请一旦之命于天子即歩武利害弗恤也李公所覩浙士民而不覩冦所覩天子之职与德意而不覩天子之幸臣然所谓冦者则已慑公稍解去而卒不能胜其幸臣至坐飞语不称当调父老子弟相率而环公以请者数千万人柅车足不得发曰公柰何舍我李公霍然而悟曰去之吾获我我乃者复吾亲有也葢公父大夫公田居亡恙也当李公之归省也日饬治瀡旨侍大夫公间则从故侍御王时育游甚欢侍御者故尝论糺权相嵩忤旨贬人或谓李公是权相方与幸臣比周而蛊上公不忧迹耶公笑不顾游益欢居七年幸臣败中外争推毂李公贤以为用之晩而公殊无意出大夫公诮李公吾食肉跃马如少壮时若生而诅我以老耶且不以时荣贵我而徇匹夫之小孝胡冀为李公不获已而从太宰铨得佥事山东已叅议河南已又宪副山西也李公官日益髙又获以河南封大夫公赐金紫而公之子维祯成进士读中秘书矣会予起田间繇浙左叅稍迁长山西宪与李公相劳苦徃事乆之戏谓公曰居乆无意浙耶不佞之有事浙其及公父老可半在壮者或老矣而德公如一日公谢曰有之不榖之以浙为媿也而勤士民思不榖则何敢忘居无何予移疾归里归之二月而李公迁浙左叅实予故官也公当行属其僚袁公軰曰是必需王子言以行袁公走使四千里谓王子强为我言夫李公之所惓惓不释余者岂以余尝一居李公官熟浙事耶不佞即熟浙事何所加李公即不佞旦夕思一二有所献李公且笑以尝优为之虽然亦犹有请也夫和缓之治一人脉可无再诊矣一疢而更一诊者其所受与所理后先异也公之浙去公十五岁余吾乃者窥其民不虞冦而虞县官之烦赋与豪右之侵兼不虞冦则其武备日益弛虞县官之烦赋则其民大小益并困虞豪右之侵兼则小者重困不佞向固念之而未有以计也李公行矣不南走长山道即北走檇李父老子弟相率而逆公者捋公须曰上幸复用公神明不衰度有以重生我也其以不佞言质之夫李公之不为黄次公则余信矣

送按察副使巴蜀邓公迁任福建序

徃余佐浙藩也而今副总兵王公某寔为叅将尝以间偕受署于大中丞谷公时广中岛冦急诏闽帅以师夹撃之谷公谆谆为浙东西虞也数策余余谢不敏则曰今岛冦方蹂广闽次之然闽最为急夫岛冦乗风汛则趣闽南蹂广而不利则趣闽北蹂浙而不利不归岛则趣闽夫闽岛冦之冲而浙与广之要害也我浙东之师重而岛冦来颇轻冦不大讧浙东浙以西可髙枕冦不大讧浙西江以南可髙枕非江以南之师重而后冦轻势有便不便也谷公收余策而居无何闽帅与广师夹撃大破获冦首虏数百千浙西有一二余皇我师军之悉殱焉由浙而西江以南烽燧之灰不烬谷公闻而后喜可知也又二岁余以忧罢晋臬里居王公迁为吾江南帅而会按察使者巴蜀邓公以治郡第一奉玺书来饬兵备邓公职亷察纲纪文武大吏袵四郡一州十八邑之赤子而乳哺之然其大指要以明斥堠练军实裁冗费抑贪朘为急所规画建白井如也俄而邓公用故节移监闽师王公葢过余而叹息曰天幸畀我公为吴民主不榖庶几观厥成焉柰何复夺之去而使不榖踽踽凉凉也余谢不敏则曰固也为谷公言之矣夫居平而择天子腹心膏腴之地则江以南重临难而思用武之地所以扼冦吭则闽重曩时庙廊之议以居平而重江以南借邓公来一旦回虑迂顾思折冲于广粤之交而隐然长城上游者是安能舍邓公哉葢余窃窥公所规画建白若明斥堠练军实裁冗费抑贪朘不踰时而井如也又夷然而不动声色夫邓公固无难江以南矣于闽乎何有即闽得邓公鼓舞甲胄之色而夺岛冦胆冦惕息自匿不暇安能陆梁于风涛堠烟间由浙而西江以南获髙枕者靡非邓公遥障力也邓公行王公介予言为赠公行矣有如人主竟重闽邓公奏三至之捷而拜大中丞如谷公者王公亦且秉斧钺而从公后哉

又

按察副使巴蜀邓公以湖广节奉玺书来治吾吴中四郡军事公至则躬按行海戍以时延见文武吏士访问利害便苦甚晳为七事上幕府大要欲兵损而足于战赋损而足于饷列将损而足于控守地损而足于要前上事或报可或否竟之无以夺公而公所最鋭行者核民荒地予稍近有力者免其税使就佃俟其熟而稍征之业已就绪邓公不为严声色以厉其属不为浮谀词以取悦而所属即墨舞文吏上豪见之盛夏若负霜雪亷醇吏民就之如劲寒而暴春阳逺迩翕然谓公居职自称即数十年贤大夫亡踰者而一旦用福建节去监其军报至邑之士民与野之父老子弟狂走呌呼失次曰天子畀吾呉邓公将以大造呉而公柰何轻去我则又内自疑曰天子遽迁公才之耶即才公何以不右公秩也且闽与吴孰重吾呉四郡榖粟金帛之赋日夜灌输于京师而不已呉赋十之闽赋一之县官所悉也柰何轻去邓公于我则又疑曰往者县官采给事御史言下乆任令前使汤公当迁者数特加中二千石秩仍领事又三歳而后迁今邓公不数月而遽移何汤公之乆而邓公之速也夫为令而自格之何也相与聚而质诸荐绅先生荐绅先生曰唯唯否否子之所以疑固也然县官寔才邓公而急闽且子不见夫和扁之于疾乎诸以疾来请者曰腹心曰手足均受疾也则药必先腹心而后手足切脉按气得疾之源乃不在腹心而在手足也则亦先手足急在重则先重急在轻则先轻故夫缓急之势出而重轻易今闽诚手足也然以其赤子之地当岛冦冲赤白之嚢日夜上急尚书至捐它省之赋以予其卒朝奏功而夕报封赏络绎道路也呉自壬戌而后靡星沬之燧以干疆场吏天子因髙枕而受大江以南之计夫安得不急闽谓呉安汤公也者则徐之谓闽需邓公也者则速之且也邓公之不遂右秩以资乎固将有待也夫剂缓急之势持资审望类能而使人者县官之微驭也事不避难鞠躬尽瘁者王臣蹇蹇之节也于是诸父老子弟听然而释竟愀然而不怿也曰辨矣子大夫之言然吾侪终不忍舍公诸荐绅乃授其言王子使叙而为公赠王子曰读邓公所规画诸筴岂唯呉足治哉固恢乎其无难闽也前吾友汪伯玉之监闽师耿子衡之以故秩移上谷也不旋踵而建中丞之纛于其地余为闽贺得邓公且为公贺得闽矣

送大梁王公汝平入副客部郎序

始王公令昆山甫浃岁而有所不悦于当道也吏民则相率狂走而请太宰格其章不下矣王公满三载最当迁为京朝官吏民则前惊曰公得无舍我去乎或谓前太宰王公于王国有连不虞宗正条耶太宰以公之冝昆山也超拜常郡丞用五品章服仍故邑居二岁许邑益治而所连王国事亦竟白宗伯夕以事白请报可而今太宰诘晨以除目上王公遂得副礼部主客郎郎丞美除也主客郎又郎美除也其吏民且喜而惊曰吾邑逺县官所三千里外乃能悉我公治状而骤迁之国有人哉虽然公其舍我去矣吾不能重留公以为吾父老忧柰何不佞窃尝闻之诸公云吾邑地故上饶自有倭警稍稍称瘠王公来而民之亡岁者一大水者二然其人不流徙获以其暇治沟圩亡何而瘠者腴矣去公之前售田者不满五镮今而上直二金最下亦一金且倍镮赎矣长赋者以岁数率破家当王公来而赋长完所部从妻儿社饮黠者或有竒羡矣里役訑訑歩入邑受约束毕罢輙谢去曰吾亡所庸若也当日直行牛酒飨过客曰吾不能以吾民飨过客且止矣梗阳大夫之狱不能决者以属公片言而剖曰去之毋复溷狱吏为吏杜邑舍听受爰书手无所上下矣胥隶之畴曩鲜衣而盛气叫号于乡者衣悬鹑且鹄形矣王公以间过从搢绅先生则靡不欢然奏情也公亦故自弛曰柰何以酒间礼苛责豪长者乎然至荐绅先生居恒相勅即王公过幸我不可以燕见而居间有所解公一变色我軰安所容既而又相庆谓异时中丞御史争构会吏民令相告由是以为俗民多怨雠独不能犯王公界嚚讼之徒毋论中丞御史所指属公探得其主名大杖杖之立觧今云间去吾邑不百里而近士大夫能复具衣冠坐令舍归与妻子食新稻饱乎吾安得尝事王公也夫王公有德于士大夫吏民若此即迁去安能舍公吾邑逺繇官三千里所悉公治状而骤迁之日呉阙守则胡不移丞为呉守以徧惠七邑也不佞独曰然欤否否夫类能而器使官人者职也文学政事偏至而偏用之兼至而兼用之此所谓类能器使者也说者谓汉文时天下几于刑措号称极治而病于谦让礼乐以为有君无臣葢河南守呉公治行第一而其客贾生用才举数干上以正朔服色之事而不尽行呉公不文而贾生不试吏则兼至之器鲜也且而欲以一邑之政尽王公乎而不闻大梁有李献吉髙子业者王公继之其文声隆隆起矣太宰以政事留王公而以文学召之此其所属于公深也宗伯诸曹职礼乐而公郎主客主客典治四夷朝飨之事今五单于解辫请正朔南越授首要荒之外梯航重译而来贡者不可指数太宰方进兼上相王公所旦夕叅佐以兴礼乐之治者其效寜独一邑而已哉王公行不佞与从父老攀卧之后故次其言以为之序

弇州四部稿巻五十八

●钦定四库全书

弇州四部稿巻五十九

（明）王世贞 撰

○文部

△序十首

赠大中丞潘公时良序

天子徃即家起大中丞潘公也葢河告决矣先是嘉靖末河决济沛间潘公以中丞节佐朱大司空治之河一切复故道转漕亡害而至是河患稍南徙决睢寜潴其陆轻舟从下泱而北者曹家口至沛之直河赭为平野淤漕艘九百六十粮四十万余天子悼河功之不成厪宵旰衣食诸公卿大夫旁皇深思和瓠子之歌而潘公以故节来莅事至之日即召诸司道大夫计之或谓故河卒不可复冝因睢寜决而导之者公曰不然夫避难趣易争一时之便而畧其害非长筴也快于袭功于身而遗艰于后人非纯臣之节也故河见以为难集功耳吾不忍苟趣于睢寜决以病来者于是议复故河河有神最灵公移文责之神见梦从吏曰为我谢潘公方阴翊若力柰何责我公为具一少牢以谢当是时决口凡四十余所计以土舟或篓石塞者即不能既淇园之竹以楗而公独曰语不云乎搴长茭兮湛美玉神飨我一少牢许我矣吾今而得所以塞者伐河栁为骨而草衣之土实其中大者围径二丈缒巨絙下之口立塞益调夫傍浚深广逾于旧居一月余而河复公方益调夫治茭具不休无何雨大作挟以巨■〈风贝〉黄河之桃花水来已山东诸泉来囓堤口立溃公方病背疽小间褁创出拊循其吏士而厉之亦会所调夫具方集其决口就塞如故又月余麦黄水复以风来公先吏士按行堤所与水力争得不溃至六月而奏功凡用役夫五万水衡金十一万八千所浚河以丈计者万六千二百有竒筑捍堤以丈计者四万三千二百有竒其所浚筑深厚再倍于故河而费半之于是诸司道大夫冯君敏功张君纯軰方思所以侈大公功立石而树之永永而会公持议与勘河给事左修漕课用浮议擿公罢去诸君不胜念走币数千里乞辞于不佞以重公行谓不佞实习公故则诸君之言曰甚矣潘公之不易也日纷纷建筴时几于筑室道傍矣公排羣咻而身任之觏究利害曲尽其巧以与河力敌而卒胜之迂思回虑逆待其变变至而若素大于收功而约于较费夫县官安能二三潘公而轻弃之也汉武诛匈奴平荡滇越辽蜀固不爱通侯之赏而亦重修其罚大者抵罪小者夺爵而所任汲仁郭昌郑当时不以河故而少贬其秩乃至亲临祭令羣臣从官自将军已下皆负薪寘决河功成而歌咏之盖真见夫治河之艰于治边也今天子坐法宫不动声色而五单于解辫彼岂亦弁髦一河而所谓厪宵旰衣食者以未悉潘公则可夫岂遂能轻弃潘公哉潘公乃谓勘河给事实知我我髪且种种矣安能为吾病疽而日夜行河堤死矣而幸愈不死舟挂触树杪几覆身半濡死矣而不死给事今授我以身而逸我以太湖之畆也吾安所不愉快也虽然令尹子文不以三仕己而动喜愠旧令尹之政彻以告新令尹孔子予之计公所以语代公者亡异子文矣公即归天子思公再起再効旦日尚书被尺一趣召公苕霅间公亦安能竟辞玄圭之钖哉

赠呉叅将迁江北副总兵序

世之言搢绅介胄士往往不能持衡而相为用今夫四封之裔阳寄命于介胄而阴操权于搢绅者何限也故天下见而形以为有事已则材将重稍见而形以为无事已则材将弗重大司马据考功令行黜陟将见材矣而它重争之则迁将急即见材矣而它无所更重则迁将缓缓可以窥无它重不它重可以窥无事形然而浅虑者乐其形而深思者虞其机谓其末足以摧将志而弛边守若夫材将则不然重而不挟其所为重不重而毋失其所以重缓而时养其所以待乎急急而不骤夺吾之缓不佞世贞家东海上束髪而窥用事臣所以待横海诸将军轻重缓急之态若一乃后先横海诸将军所以自待者末有称也葢晩而始得今叅将呉公云呉公产中州起自百夫长非生而习战阵与挟子侯舍人之素也一旦拥轻骑手縳萑符之魁奋身从戈船下瀬出没于粘天浩汗中视以为若策騊駼康荘者数战而数卤首获生以捷上当是时县官方外急冦而内重将以故呉公得娄推移至帅阃为温处叅将而乆之冦警渐以弛呉公亦仅移吾地当呉公之移吾地时后先开府大中丞见以为无事形而台使者从谀之诸所以议减削士伍者非一状大指不欲使兵胜食而郡邑守令理官负其指睨天而延武吏罄折唯唯惟谨一言不相当刺诃随之公独行意自若也凡所建白上记开府台使者务精详其目不敢以销兵解曰即一旦缓急何以应之吾支梧朝夕易耳吾不欲以难贻后吾者接见郡邑守令理官亦畧如平常曰柰何使我仆仆谬为恭谨少年前乎且也不欲以吾一官易吾体葢呉公之为叅将前后积数年不调当为大帅者再輙报罢公方出夫人簮珥市牛酒飨士也曰使吾推金长安道中毋寜推金帐下士乎哉然公所莅以威爱称其廉介之操与恬静之行即开府大中丞台使者不遽悉之徐而得之吏士老稚之口彼见以所建白若逆耳而无以易其筴见以无加礼若刺目而无以易其守固未能一一心晓爱之未尝不腾书推呉公第一而大司马按资簿酌以考功令亦竟不能终后公矣今年春淮扬以副大帅缺请天子进呉公秩奉玺书徃公诸部曲某某等不能忘公恩谓不佞世贞实悉公宜有以光显其行不佞谓今副大帅不为重公也耶西北护帝乡有陵寝在稍东扼漕纲天下喉咽之地南据留京之上游而介然一幕府当之即江南称肺腑宜不足比数然谓县官果急副大帅也五单于解辫奉正朔南越授首海不扬波者数年于今矣世固以见无事形于士伍时削而不时益乃至于大帅或罢而或留非真有所急也吾所以谓呉公者前固云重而不挟其所为重不重而毋失其所以重缓而时养其所以待乎急急而不骤夺吾之缓公固饶为之愿毋忘之而已

送太仓州学正李君之南寜推官序

李子之司敎吾州也实用天官选人第一云居八月所而超拜为南寜郡司理故事选人由乡贡拜司敎者称署司敎某率以秋比之八月聘主省试明年应南宫试取第不第而又乆之序迁为郡邑长佐六馆师即无以八月所迁者而李子之来司敎也御史刘寔檄之俾辖四郡肄业诸生而仅以休沐归延见故弟子考问学业谈说经义时务恳恳然不能以旬日计李子行而弟子某某軰惘然若失其恃怙也为歌诗颂美之未已人相率而乞言于不佞以为行李重不佞试问愽士弟子昔子夏授经于西河之上趣而受之者即家家焉因而成市阳道州为司业七年迁刺史诸生诣阙而请留者数百人凡此固其师之美与所称诲不倦者乃以乆故今李子名为司敎者八月所为弟子考问学业谈说经义时务者仅半八月何以得此声人人也诸愽士弟子曰然欤否否吾师乎吾师乎束修之贽杜不令面以为它愽士先其有所诲廸也剔肾肠刿肝腑唯恐其有隠识也获片善扬之唯恐其未竟也获不善偲偲焉诲之唯恐其弗革也已匿之唯恐其若伤也不腆之奉不足以共伏腊而诸弟子即不幸而有疾病不讳于我乎资亡问劵也下帷之日指授属文手自行酒浆脯酏取诸其宫中而用之亡问供也诸弟子即不幸而不能以八月留吾师人葢一严父慈母骤得之而骤失之能无惘然悲思哉不佞今而后乃知李子所以得此声人人也县官念荒服之外与我共此民者其郡守倅理官乎迫欲遴真才而治之又廹欲见李子才故八月所而夺我州司敎以去且南寜非古所谓邕州乎哉南逼钦钦邻为交址北逼羁縻溪峒界至不能名自侬智髙乱蒿棘闾井以勤王师四百年而稍稍蕃其齿育顾声名文物时有所逊焉而错獠獞于四境之外内夫以秦之强而其申戎约也曰秦犯夷输黄龙一双夷犯秦输清酒一锺葢犹欲以柔道来之而不能禁今县官至治累叶威无所不加要荒万里外奉首三尺恐后此其过秦逺甚李子以愽士髙第奉天子命用理官临莅之寜敢有越厥志者哉乃不佞愿李子母纯用三尺湿束之亦愿毋以羁縻例视之也恻怛惠利诲养之意所以验于州弟子者时损益焉俾其诚流通于法中而恩时出于法之表逺方之氓含齿戴髪不自异孰非弟子哉阳道州日熟二斛粥与饥民共之不勤催科厪厪乳吏耳无足儗也蛮夷猾夏俾咎繇作士明五刑于方迓之间甚或有苖弗格舞干羽于两阶不亦迂阔事情哉然以之格苖而宾蛮夷若取寄李子淑问身临莅其郡郡有咎繇矣愽士弦诵余业亦何谢干羽称舜世也故李子行而不佞承诸弟子意为叙之若此乃其愽识至行卓荦岭表则户部郎黎生礼部郎梁生数数为余称之矣

赠兵备副使广平蔡公迁督山西学政序

往呉郡守阙诏即家起前守广平蔡公任之度蔡公已至呉则迁为按察使者下玺书兼督晋陵云间京口凡四郡而度公所治四郡业已效则仍故节易玺书视山西学代君守者呉君某及晋陵守某云间守某京口守某合丞倅司理而下若干人俱称公属吏以不忍舍公故相率而造不佞之庐以请曰唯吾子之幸习公也敢徼惠一言不佞既谢作而曰虽微诸公之请不佞固有言也甚矣蔡公之德吾呉深也再为守一为使者不佞其宇下人也乃又幸习公不佞葢尝闻之师矣夫子适卫既用富之而敎之之旨首发于冉有而有弗敢当也其言曰如其礼乐以俟君子即夫子亦知之曰千乘之国可使治其赋也不知其仁也今天下公庾匮私阎竭外不足共九边内不足奉一人大司农日夜讲究至白首而不得其畧冝冉氏之所难而顾易之大宗伯所掌治典礼奉郊社宗庙且又合古大司徒庠序造贡之职而为一虽最巨盛典然循轨奉经一有司足办耳而冉氏胡刺促自愧也岂所谓礼乐者精神心术之运必本于天德而所谓敎化者鼓舞匡直之妙不在于文具耶今夫督学使者固号称外臣其于一方职大宗伯也蔡公始为吾呉守蠲苛赋削冗役聘享迎送事取成礼它公私费一切减省置常平仓待水旱不踰岁而田价増溢二民之业艾而归农本贵末贱岁课自集公犹以非急所急者呉俗訾薄好靡哇词丽装竒衺工巧痛抑斥之民强以为俭公犹以非要其要乃在立乡约尊礼让厚风化彬彬师师其良者庻几革心公又创立书院萃衿髦之俊而躬诲之俾以时进其业而日强其志公最后迁使者所任职简士马治戈船修斥堠转饷海漕糺察墨吏大豪所部治益广绪益繁奏牍讯牒以百千万计迩者缕析逺者纲摄即有所掊摘惴惴以为神而公大指未尝不在尊礼让厚风化也稍间进诸生谈说经义明心学未尝不谆谆乎言之也公固不龌龊治冉氏材得一旦从夫子几希乎闻四代之取节哉统均者若窥得公之微而用公以试公礼乐敎化于晋耳不佞则故尝从事晋诸生守其师说不能如吾呉阛阓诗书然多朴茂木讷任重道逺之器况其地西南为唐虞姒氏故都人文之首近而河汾称能绍明其统修其业者世世不乏公一振德之其有益于世岂浅浅哉公行矣异日所称大宗伯司徒合而佐理天下者始此亡所事一方矣

又

蔡公之饬兵吾四郡实用呉郡守最迁云而是时诸武吏虽目公良二千石然以寛平重风教得最声又时时为诸生谈说经义褒愽儒缓意不欲言兵事公至则延见武吏谓使者谬从田间起踞诸公上幸有以敎我己大阅差次赏罚不小爽顾谓某某日作某过某盗某饷某朘某赀頼而帅不时上不者惠文法立弹治汝矣诸武吏惴惴请死退而自疑所作某过即妻子不知何以得此蔡公也已按楼船将军部士若干毋得占虚籍为斥堠若干某最要某次之转饷以时给士不虚廪廪不虚士即部曲数百里外若旦夕周还公而其亷无害者善为伍者勇前者咸各以其长进逺近狙魁盗优咸羣蒲伏袒跣请效麾下顾其为诸生谈说经义益甚而亡何诏下公仍故秩移督山西学政诸武吏乍闻之人人自失也曰公柰何舍我公实我父母而外严师我舍公何以免于辠虽然我固疑公之迁也乃好为诸生谈说经义益甚其稍慧者曰不然公固多暇夫诸吏不习蔡公乎哉其布尔张目手运神觧一讽不再忘立断不再剖且子之敝甲雕戈有重劳公屈指者乎设策布筭有撄公思者乎诸生诵法孔子着为经义根抵理道秋实春葩论议是非凛若霜雪决策得失蓍筮鉴别是固有以当公也公今去而秉铎三晋间即尽龙门河汾之彦衍图书之指下淇园之竹以书之曽不足当公一夜之阅有如天子一旦委公长城系五单于之死命韩甲代马抟■〈扌必〉如电戛札霆发繁弱夏服左右宛月公不为之欣然而色怿也哉公又何专好焉王子闻之曰楚则失矣齐亦未为得也夫谓公专好文者非知公好者也谓公兼好文武者非知公无好者也诗不云乎文武吉甫万邦为宪盖孔子尝辞于卫曰爼豆之事则尝闻之矣军旅之事未之学也其它日乃曰我战则克至夹谷之会以好往而具三司马夺莱夷之胆于立谈间而敌自服彼其所敎诸弟子即粗而名之曰艺有不具文武者乎蔡公仁义成性发而经纬为宪万邦夫岂有二道哉且公之师帅而也毋寜异于师帅诸生也恻怛以将之肃括以衡之详其科条而寛其入曲成而不遗巨细乃其衷渊乎穆乎中心无为以守至正而已夫岂又有二好也诸武吏曰善请授简为公赠

又

不佞尝承乏晋臬预试事得以纵观晋诸生之文厪厪守章句不悖其师说如西河弟子云尔其评隲前哲决筴时务务为剀切中窽不求华于辞以故造士之数视它大省恒不相当云既竣事获以间陟太行西南望中条王屋之胜洪流浡来龙门柱之因以慨想唐虞之际圣哲彚起发为人文炳烺万古迨于兹今蕞尔之郡三四巨公龙虎变化出入将相为世模楷士不在多要之实用辞不在工要之实体而已即令大江而南学士大夫树頥颏决喉吻悬锥之指一挥而竟侧理之纸者数十巨经细纬中宫谐商以与晋之艺角长而疵短诚不可同年而语即异时施之用吾未见其尽合也往者尝以是说质广平蔡公公首肯之葢公尝守呉再迁兵备使者于职无所不统而其大指在上臣之道欲以张呉文而棫朴其人材每得呉诸生文手之不置已条析其可否使人人极意去退而未尝不艳其盛也曰令吾得一日颛师若约之以礼而已无所事愽矣既迁而督视晋学政而不佞喜可知也虽然窃有告于公诗不云乎如琢如磨夫以实则璞而已矣何所事琢磨为所为事琢磨者将以发其光而贵其用也今夫三晋之才犹璞也其幸而荐者重足以当天下半而岁收不能当天下二十之一则不幸而不获荐者比比即母论巨经细纬中宫谐商以与呉之艺角长而疵短司柄者执皮相而沦其轮囷欝茂之器能无重惜乎哉所以发其光而贵其用者是在公矣蔡公听然而笑曰子向者固言之吾以晋诲呉以呉诲晋可也当公守呉日且报政而意有所不可遂投劾归是时太仓守冯君某称属吏矣天子思公治效从里中起复为守而某守太仓如故公之迁兵备使者治太仓益习于公行念无以报德而属不佞赠言故为叙其所尝论隲云尔公治状天下第一语具他叙中

又

世宗朝纵出沮格之法严而士大夫以三尺奉意郡国有司争相趣为刻深而不佞尝承乏西曹郎获治京兆都官狱数抱案争尚书前有所覆出不能夺寻奉命北察畿辅囚得以纵观先后成狱不佞时有所谳释因窃自叹异日获备监司一方庻几千古所谓无寃民者而最后迁兵备副使治青州属悍御史按部有所授旨而不佞不能尽承守令有所授旨而不佞不能无同异以故不佞所伸十恒仅七八而彼见以为十屈其二三几用睚眦中法谪自余罢青州归而伏里中而后愧悔之也夫民命大矣士守志大夫守官吾不获伸其一即奉其一以去而何淟涊至二三为然窃伏覩诸监司即未有不为不佞者也居吾下而有所入吾不以为可一谳驳而问者如故状再移案而它问者如故状三移案而谤随之吾持异而不能胜其同居吾上而吾有所出上者不以为可吾一成狱而见驳再成狱而驳加峻三成狱而怒随之吾求同而不能胜其异则所谓监司者兢兢幸以亡害迁夫安见奉其一不伸而去也吾州有王生尝捕一叛奴弗胜而构讼奴结族之黠者要生于道而狙撃之又撃一病夫死诬之而会他邑令修睚眦坐生杀人罪州民巷聚畆狈而相语其寃也荐绅大夫心知之目摄而噤弗出口也他治狱吏则据案施施受画一而已无它逾近上则逾逺而不得其情故也一旦而当兵备使者蔡公立讯而立得其情脱梏拲出之一移案而狱吏胆夺莫敢枝梧州之大夫吏民讙声雷动称蔡公神明朝上狱御史夕报可或谓公获上信下所措置无肘逆者以故其辨王生狱若承蜩然假令公稍自疑或疑人而不能自坚于毁誉之外其又奚能快焉王生既得脱度无以报公而会公迁视山西学政乃来谒不佞请赠言不佞葢三赠公言矣夫以公治吾四郡善状即半岁所大小亡虑数十百条多用便冝行诸台使唯诺唯谨而今乃毛举其细者以为颂胡谬也是不然易火山之旅曰君子以明慎用刑而不留狱其说曰慎刑如山明而不留如火君子之娴于刑而犹取法天地之用如此其重也蔡公乃佹及之夫贱臣下狱六月飞霜孝妇磔死三载大旱以匹夫鳏女之微其精诚之感天地为之震动是尚得为细耶蔡公居最上最逺而遽获其情此何称毛举哉且也吾所以重愧蔡公者公先为呉守垂报政稍失御史意輙投劾去留檄及于门单舟在于阊枫之外矣追者塞于浒哭者沸地而公挥手谢弗顾也此所谓奉其一不伸而去者也冝其尔也

赠州倅萧侯迁太湖令序

萧侯之为吾州倅也或曰是去郡倅而州者乎夫迁客易伉贵耻伍厌剧雅饮待次不则邑邑不聊外为共谨而已而侯独否侯所任催科晨兴坐堂皇进诸乡赋长而语之曰乆劳苦若曹毋所事常例也则曰吾姑为若限限尽而赋举不尽者罪如格则又曰某乡丰丰非吾所急某乡瘠瘠吾所缓某乡在丰瘠间而谬当瘠名时匿赋以累丰者乃丰乡之奸人跳其赋于瘠而互为利吾已悉得其主名若可与偕来受限不者立痛杖若并家破矣乡赋长人人惴恐不知侯何所得之归而语其人则又大惴恐相戒来受限也侯取词组足赋于罢烦之地而亡所事敲朴则以其间召乡三老为谈说孝友忠信事咸叩首称萧使君不欺我转为其子弟称说之不已葢催科而敎化之意蔼如也侯既用治理流闻转署昆山令昆山赋差重于吾州而令责数倍倅诸所取给侯者非一侯不动声色而一切办治邑大夫士暨其吏民大喜念得侯晩且曰侯胡不遂真令我也已又署长洲令长洲赋又重于昆山又最居冲邮使络驿道路两台之榭旁午遇侯輙立解邑大夫士暨其吏民则又大喜曰何乃使昆山先之侯胡不遂真令我也乆之真令至至而吾州大夫士暨吏民喜又可知也趣前迎曰还我萧侯侯吾父母耳葢一州二邑之人争愿有萧侯不得分侯身而三之也亡何而侯迁为太湖令太湖地居僻非有绾毂之道以奔走邮置而为令挠其人戸视吾州六之一租赋九之一巨室猾吏省可十之八词讼十之六七又况其俗夙称尚淳质好俭约率性真直赋商务农故易于吾州邑什百哉夫以侯之才三加剧而三加理其何有于太湖也居吾独恠当事者日为乆任之说以困夫敦实寡援之吏而别为径以待夫巧宦若司马安之流一名为台琐或衡地不待考而列九卿叅藩臬至使侯一令邑一倅郡一倅州再署岩重而犹不离令然至于及物之德有真当于心而不朽于后者知必不以彼易此也夫以卓褒德之贤而三更令至老矣一旦而人主嘉重之俾位三公之上列云台爵通侯乃元勲若邓呉辈犹不得而先之固国家所以劝励师帅之典要亦屈伸之几哉侯行矣不即遂褒德而有意乎甘棠之乡吾尚能从舍中儿竹马以待

送兵备副使咸寜卢公迁四川叅政序

始卢公之饬呉兵备也寔起自田野而呉搢绅先生习公者曰公故大人必能安我吏人于踧踖齮挡之中而袵席我则又曰是尝握虎竹控士马冯扶间当开大府数四者或即家迁矣迟之车迹境不及逮迁矣又迟之集军吏聴约束甫受计迁矣公至而吏人始敢有公也公于一切苛烦文法罢去不用曰何所汗我刀锥为而请兴除利害者立却之曰兴利兴弊除害除美且吾讵贤于前十百君子哉请得以身备耳目者公笑曰吾推腹心人而何耳目也且是孰非我耳目也上好名民得以名中之上好钓竒民故为竒以钓吾钓上好察小猾以察投之大猾故为愚若堕为之察而反避吾察凡此者非其下罪也吾示之窦而彼始求入也公之持论云尔葢卢公称为备兵使者六阅月道路十之七其所提衡鼓舞不必求之名法比详内而四郡大治守令奉职为亷平然不至虞退食曰免于操切毛鸷矣兵帅而下至禆堠长距跃兴曰吾饱妻子之余以饷士不至赂诇卒也讼师次且垂改业民顾其耒而叹曰所得与讼孰安也公果以资重当擢叅省政而台使者疏请得遂治四郡赋会已用临川舒公不可遂进叅蜀省政以行吏人环其搢绅先生而问曰胡夺公速也则又曰公辈固言之是不愈于甫集我曹听约束而受计迁者乎犹得延须臾以沾德化之及毋论弱者帖席而黠者革面矣第蜀越在万里外与呉号畿辅孰重大司农岁入蜀赋一之呉赋九之孰要备兵使者护诸大校督东南余皇组练以遏岛冦与叅省委蛇政旬宣吏孰急县官诚重呉要呉而急呉使者而又才卢公则胡不以汤公例处之也汤公者今抚郧襄大中丞也尝满三载当迁而以台使者言用叅政治兵使者事故云王子独不然曰县官非蜀重而夺卢公非必才公而畀之蜀也当天下安时吏抱簿程资秩而叙其迁者恒也资衡而有所急则望望衡而有所急则实卢公望实精矣有如呉一旦缓急开府之地能无藉公而蜀亦安得长有公而已哉于是公之属州冯守者曰不榖以职守奉兵使者四而最后幸在卢公下风夫岂惟无虞于操切毛鸷公实覆露我以出汤火不榖之拜公赐也实先二三子以及吏人也敢藉手一言为行李重王子谢不敏不获敬次其所问对如此

送太仆寺丞永寜张君迁南地官序

余束髪而登朝则知故大司马张襄敏公之数扼敌也敌中人摄公目为张太师云公殁可十余岁而敌破躏石州时公有孙曰某某甫以公任为郎休沐还里适陷敌欲廹之降誓死不屈敌问知状咋指曰是故张太师后耶夜纵之归天子髙其谊为迁丞吾太仆以风示边塞者而张君之丞太仆也葢日夜砥砺攻驹事云甫三岁迁为南户曹郎以去先是余以间过张君所纵说世事慨谓张君今论天下财力所从出姑画大江而南北之则南困财而北困力夫所谓力者其最重非马也耶今太仆马岁亡虑十余万匹内以奉卫士而外以奉边戍边戍所得马不能劳苦与冦角驰逐亡所用之而卫士得马以便骑乗而已县官给刍费割以自共分鬻市糟啖马马不能饱而以醉乆之则先其齿而老死矣马所从产则责驹马所寄秣则责肥甚至家破而人继之然岂独马今江淮岁漕粟四百万石悉以予卫士食而余粟尽令入白金共边戍夫边戍者犹曰能执干戈以为储胥捍而予卫士食譬之抟雪而塞冲何所取功焉然是二者见以为固然而无能有所变也幸而为县官卫士则日刍豢之而彼不任德不幸而为县官民则日鱼肉之而不敢任怨者此何说也张君拱手而谢曰公言大非某所与闻也即某治马不能亡赋赋能不以赋累共赋者而已夫使某为赢取以损偿必不为使某稽故以期累必不为今者获用治马从公后三岁而不罗道路之咨则窃以一日得治赋亦如是而已余乃叹曰夫卜式有言治天下者亦若牧羊而已今君去而郎者不南户曹也耶凡东南职贡之入所不藉而北者即藉以南而君又时有寄委讥榷督摄之模拟比焉然病莫大于赢取稽故者君故絶不为之则已思过半矣今马幸稍足诏赋其贾藏太仆太仆有余藏而民不甚困马漕比时至大农告陈陈而岁亦不至厉民藉令尽如君者而丞吾太仆郎户曹又安至如吾向所忧哉君行矣勉之人主察公卿子有材器能任将相者必于君乎取君又当拜矣

麻城穆侯均赋颂序

天下称岩邑自吾三吴外则莫若黄之麻城而其称羯羠不易均者亦莫麻城若明兴而为其令者亡虑百人其以善徙者可指数而已余守太仆时偶与其邑之人耿中丞刘金吾辈语及之而二君津津称其前令穆侯不容口且曰是以髙第入南曹名为善徙而物意犹未厌也久之穆侯乃复以郎髙第守晋陵而金吾之兄诸生守巽暑行二千里而奉通邑之大夫士父老指以请曰蕞尔敝邑不腆之赋不足以供国家一飨士而乆乃使畊者讼畔输者讼逋强者食不税之田而弱者负无田之税其弱者计以为不徙则死耳以故麻城虽谬托为岩邑而多不毛之地类若一瓯脱即令素负强干者至吾邑则慑惕思用小故觧去而其巧催科者亦至吾邑而拙穆侯之来无几而辄得其故叹曰夫吏负以强干而又巧催科而至此邑辄拙者非真拙也巧尽于催科而不得不拙也夫巧在赋者末也巧在田者本也吾今而知所以用巧矣于是邑之田有称全官者称夹官者侯一切削去之曰是皆王土耳何田非民何民非官乃议均田已而又思之曰是均田者其自经界始乎乃亲行规田所其东北因山西南因水中大溪界之以都分界以号分都都有长有副里有总里小里制夏秋税畆二升六合不为偏重偏轻以启弊总邑之赋数有奇羡而无损减即强者人不得匿田田不得匿赋弱者赋与田相知而官民不两困矣始不便侯筴者曰是未可以岁月计也筑室道傍三年不成侯岂能为吏长子孙哉乃不淹旬月而报成事相与叹诧以为神而邑亦稍稍复故岩色其士民即不能楚其辞以张大侯功德窃有不腆之诗歌以从故大司马刘公后其幸先生一言以弁之余不敏窃窥嘉隆之际庙堂乃稍稍课责守令吏治今号称极盛而其大指乃以程较国赋用赢缩为最耳未有能深探其所以赢者得其所以赢则下与上交益不得其所以赢则上与下俱病穆侯葢得之矣常固肺腑大郡也赋百于麻城弊亦称是吾尝恠夫班氏之传循吏皆郡守事仅一召翁卿者有榖阳上蔡称而亦不载其实即地节五凤间人主所最加意不过曰与我共此者良二千石耳岂其时政皆郡守发之令不能自为德耶穆侯一令而能自为德使其人咏歌之不衰如此吾日于常乎有望矣

弇州四部稿巻五十九

●钦定四库全书

弇州四部稿巻六十

（明）王世贞 撰

○文部

△序十一首

寿马先生序

比予始为刑部郎郎之长王杜数君子时时为予言身幸沐天子大恩列曹署诸父幸无他得以其官迎养余奉赐輙治具为诸老人会年各且七八十出则相后先委蛇眉鬓皓白冠剑都雅青紫相暎照都人士望之如神僊云而会最少者为马先生然亦且六十矣状甚丽其言论慷慨纚纚可听诸老人固俱长然独严马先生而内推逊以为不可及予既已竒其事私识之而亡何文学卢生来谋所以为马先生寿问所以寿先生状则尝友其子今太史思叅思叅又余友也葢卢生能言先生少时事云先生湖人徙于杭遂为杭人而少孤家四壁立杭故大都会也其民亡不吹竽走狗鸣瑟跕屣而先生独甘苦不好与浮侠交徃即之忠信斤斤然而时有所负挟不肯轻屈下人诸从昆季俱读书服谊为一时东南名隽其著者称先生然先生数以儒干有司不利遂弃去而恒惄焉抚太史曰嗟夫吾安能竟老校官也吾乃愧诸游侠彼以我为非夫也尔勉之哉于是太史受先生经日夜淬励不辍竟以进士上第选读中秘书日贵矣走使迎先生欣然来就养曰快哉使我身自贵毋若使尔贵我也而王杜之老闻先生至招入会先生亦遂欣然往太史恐无以当先生意者益日夜具买鸡糈脍脯阴饬侍人唯先生所向亡问而诸老人得先生益欢为具相过从不厌也吾少则闻日者言寿星在斗女分以故呉越间多耆俊黄耉而主上仁圣煦育长养之陶陶然无厉札其天年咸跻于上寿然究其所著见与为之后者如先生葢寡哉今年夏六月某日为先生诞诸老人当盛衣冠过先生如吾向所闻同舍郎语而太史侍左右捧觞上为寿能无少余言也先生不闻香山洛中耆英社乎一时荐绅大夫争好谈侈伟其事至传诵而史绘之而五代时王漙柴氏诸父席贵势日纵愽狎饮虽天子亦无敢问以为盛哉其甚者或摧谢病弃之余不能无千里之感姑托于此以逃而席贵势食膏腴又末也则何足为先生辱卢生曰信乎先生与诸老人异是矣

赠卢翁序

卢翁少读书罗璧秦望诸山既业成乃自顾问曰士冠履践先王之迹龌龊抱虚求进即为吏务选耎滑稽干时好能之乎曰不能能谢弃有生累而衣食草木扰鹿豕乎曰不能于是罢不复应有司辟耕輙饥竟废着捐业而游于杭覩杭之山川土风多贤荐绅大夫其贱者能树惇而又据津要通四方财器伎作嘅然曰士何常之有哉使行贩逐什一余息圣王固抑之吾以避名而蔵身愽出而微敛假饶以通匮亦士道旁施致之尔繇是稍稍持箧资贸无有平直相时而间取赢焉居数岁赢入羡益饶益为平不二直至闾党困就贷不大责其复而甚困者或竟徒手丐可得乆之翁忠信行谊卓荦信于闾党间行旅若归阛阓若政府得一语若质宗戚视若囷廪若哺母更乆之大信于贤荐绅大夫争纳履委贽希识面幸甚始卢姓于越着也翁迁杭遂为杭着姓云而翁暇不怿属其子济之曰我蓄德未竟而小道为术政不逮宗怿不逮闾孜孜皇皇徒自苦为小子盍以儒进耶济之退感奋湛匿于丹铅之思葢不下帷者三年而尽熟其父书誉赫然起愽士弟子就受易常数十百人济之既以易显领荐浙褒然士林望之而诸子复次授食学官饩岁时伏腊具衣冠上二亲寿翁逡廵却不怿曰吾幸以末富柰何令诸子复儒衣冠据庶人表乎未几济之偕计吏上南省报罢还又坐他弟子事诖误几弗免又火去积十之八诸荐绅大夫来唁相属翁笑曰吾向固忧之吾且复故奚唁也于是众人人称愧服翁古所谓好行其德者非耶于乎始晦迹履素仁义附焉既愓然早见思抑不怿为盛终又夷然顺拂不忧为穷庶几哉古逸民者流矣济之诬旋白为文章益竒而翁且倦听子孙修业而息之业当复如故翁殆未可量也翁其率初志用克箴于耄老之戒亦愿济之砥节巽道使天下称贤者亲为翁重焉不亦愉快哉

寿长兄藩幕静庵先生偕龚夫人七十序（代家君）

静庵先生自山东幕归十有四载为嘉靖庚戌偕龚夫人并七十云先生少壮时则尝以先司马游宦故留应家中外事不复从有司辟晩仕不大显而其中实停蓄愽浃凡天官地志医卜乐章技艺备晓究大要既负竒鲜所寄乃稍稍放山水丝竹间而某幼朴无他长则日取愽士家言读之多辞疾不能预家宴先生既已宴夜分耳属某书声则大喜说曰尔未惫耶吾乃复见吾先司马矣夫有薄田足以具饘粥敝庐足以覆尔可絶内顾而并日夜艺文之力焉予蓬累而尾曵逍遥乎游足矣乆之某遂以易举进士累官御史先生使使书来指若曰先司马废着捐舍而游学晨徒歩学宫足胼胝家乏书书从贷里人手抄习之龟裂不便能屈信尔然乎偕计吏报上从其兄朝列公更负为仆或并日仅举火尔然乎三令邑邑各数年陆沉簿牍期会又间亲兵事山谷间衣面裂髪垂垂白始髙第入南床尔然乎某受敎自度无有愓然若负刺渐知警于官而先生益暇任适所嗜不复问生产客常满坐坐必竟夜漏去葢某与先生岐迹而并趋仄好以相成如此也日某按山西谢病请急得鴈行过闾党伏腊拊背问暄冷垂二载病良已眷眷不忍出先生正色而督促某曰身尔有耶丈夫幸未衰为官奉职勤力小称亦何必重去其乡若以为予则徤善饭期后尚未爽也龚夫人从旁臾甚力某黾而别又三载而某按楚还复按司隶行部通敌大入犯通幸藉天子威灵不下天子以为习之擢佐台事置镇先生已闻大喜又戚然曰得无浮哉又书来示某国恩泽厚洗心冀有以报毋念家及而兄夫妇为于乎某自起家承乏备南北疆圉之役心乃无日不在先生先生其忍弃逺某哉良所见者大也先生为人子易温厚寡他肠虽接见后軰及氓隶亦谆谆语可听闻人一善事輙喜着眉宇道之朝夕燕见龚夫人衣冠偶坐亡亵夫人能以礼佐先生以严一媵竖以勤俭补施费者五十年如一日德亦称是哉先生多丈夫子及诸孙咸修颀向庸补胄监译书学官弟子彬彬然相望人以为厚德报其所手创构第舍圃沼胪接鸣笳吹游行其间所手植木乔而卉繁诸奉觞上寿足乐也某独不得与而姑述其所以暌违遥祝之意且谓他日得告率子弟陪杖屦岁岁无斁则此实张本云 

赠乐葵封君七十序

为计然白圭者无与于养生家言其术不过攻苦去甘与物低昻而时藉其赢墨氏稍精微其说曰尧舜圣者堂阶三尺茅茨不剪采椽不琢啜土硎砺藿之羮夏葛而冬裘太史氏仅称其强本节用家给人足之道尽矣老氏乃极其说曰不足以取余也不大以成大也清浄澹泊与世无渉因循为用其术若过约苦无所当而其资竟以不接天下之用而无匮其微之至能使天地之真气不费而常盈虽后世所述养生家言要无出此者粗迹足以葢计然白圭而下不论也夫铸冶椎贩逐什五竒胜之筴者得其谋于家之似也导引经伸剽精而服气者得其谋于身之似也均非所以致要也吾今乃识之乐葵翁翁以其贤其寿望于吾之族第闻其少时则壁立矣尝废着而依其外家受诸生经经明无害已不乐吏治去而业家人耕耕吴之墟瘠三分其入一以归公一者待岁翁特为筹入而出之毋使浮羡及舆从服食尠鸣瑟跕屣陆愽之嗜然非有铸冶椎贩逐什五竒胜者用稍稍赢初年畆不及顷季年乃过十顷余陆产牸畜水居鱼陂山居千章之材无弗具耳目口体咸节其汰世不吾接嗜欲简少精气完固肤革充盈翁今七十何异少壮比翁之居自稚颁白且三軰矣居不聆翁厉声出肩比狎若倪孺然靡不谓翁恂恂笃行君子也岂非所云契于老氏之精者耶翁诸子咸秀而文伯为岳牧自罢旦夕承志仲繇澄江守迁转运河东道出里转运秩中二千石被金紫望里门下而趋伯率以见孙枝翼庭庑间守相前奉觞为寿甚都翁无乐乎或过忧以盛哉夫造物厚奉翁而翁亷取之翁亷其取而造物益厚之此固恒也夫翁则何盛之有老氏之语曰孰能浊以静之徐清孰能安以久动之徐生保此道者不欲盈夫惟不盈故能蔽不新成亦愿翁长留意焉

寿封君凌翁七十序

世贞奉使东过里无几谒石林公于是石林公年七十时时严衣冠从社中会社中客已稍狎公乃野服竟日莫返于于然得也石林翁多髯髯尽白而颜颀而握丹里士民目指曰石林公显者耶何以俨然银绯而临之则又疑曰公显无改素覸于公之庐齐民等也少者曰公殆老据上坐髯白矣至耆宿诧曰不然公殆少夫与予軰角坐坐予軰先怠也予饮公公醉独后也石林公迎世贞而笑且谢闾里爱仅称其外矣世贞晩不及亲公之壮时事第闻于人人公起家儒繇孝弟力田业教授诸生恒下帷数十人故陆太宰寔重之延敎宾塾使弟子拜受公诗而弟子汰不能尽受公公抗颜坐上坐无挠时时引古大臣家成败相勉而无何太宰果坐法适太宰之适中奸人起大狱相窘下郡国捕家人传诣京师诸夙称厚善者悉自引晦匿鸟兽散公独为殷勤传视弟子无苦后事白太宰乃谢絶厚善人独益亲公公三子俱以茂才异等补愽士诸生然无为治计然什一之策以故恒旦夕谋饘粥公意殊怿第谓黄巻吾家物无废吾不竟穷谋饘粥也而公二子俱第进士赫然贵矣后世贞乃稍稍习公其驺从率素简易自如公善言笑虽家属旦夕处不闻厉色其好客毋论晩至丰馌珍酝下气而进之率极意去伯子云鹄冝春令髙第入谏垣尝持法忤旨逮寻释公怡然谓逮释皆上厚恩即法不堕甘矣冝春大夫士感令贤岁时裁状问起居得公安则动色喜相贺而季子汝成持浙臬岛冦入境汝成冒矢石而行围公书戒之曰若自奋报天子毋念我老人老人恬仲养葢是时仲汝立任服劳之责云吾视公寿考茀禄亚万石君然万石君严修吏治治家嗃嗃几不内通入公室无论诸从长者虽稚子各相喣沫陶然洽也类于记所称羲皇上人时公恒诧予善彭老术间一行则精气上遡及脑若醉醇酎众亦以公筋力徤敓少年为得之余不佞无窥于术亦信公之无疆哉

赠东皋翁序

徐生间过世贞谈其尊人东皋翁世贞未尝不心语屈也即古商山之称绮季者流事行无所考见一出而用其余夺天子尊此其素必有大过人者予登呉台南望天目诸峰鬰鬰葱葱多竒气焉慨然念其时岂鲜特逹磊异之士如古所称述哉乃今意翁当之否欤然耶葢征翁于徐生则少时事类任侠云翁贫故力作颇具一二中人产而属岁侵诸昆季偻行也翁怜之悉推其赀独身与许夫人耕霅中不给则恒依外家游其外家者素里称善柔也大猾创起狱相中利以破其赀为己翁行刺得大猾阴拟之厄乃持数十金因所厚谢过翁坐上坐徧集里中子弟数大猾蒲伏抟■已徐挥其金使尽为酒竟数十年亡敢迹翁外家者而翁又间过窘若瞷氏豪还袖大锤直徃欲遂碎豪首豪恐阳惊不识曰吾向尔忽之为徐君耶愿得自罚持牛酒请遂交欢徐君乃止然翁业已折节读古人书揣摩成败多中教授诸生下帷恒数十百人邑令课孝弟力田首延礼翁翁缓颊为令计邑田数千顷枕诸山即春水下苕不及受无浸耶分苕二杀之就洼坎为池待涝涸可鱼千石堤可桑万株佐岁矣令善之未果则人人笑翁为县官筴不下计然柰何家四壁立也翁曰吾所谓与计然异者竟不为家而徐生长从有司荐居前列稍无虑饘粥矣翁之一再过乡人饮酣甚已出叵罗酌遂以为寿翁恠之乡人跽属耳曰令方事困我度非翁无为觧者翁连唾拂袖出不顾然翁亦数为令明其无辜不使知也春时游花间肩榼从二鹿酒之咸驯伏若家畜然多手种橘柚为圃而过者即亡论雅俗固田父酬酢竟莫去不复记姓名矣始徐生之与世贞以声通未有识也既众中目相异问知为生乃欢然自恨晩海内能文章家无称及世贞者徐生则已髙有名而一旦慨相谓曰足下固冺冺不可以当吾世而失足下是时济南李攀龙文竒甚吾三人鼎足立矣徐生竟以逺翁上书乞分司就迎养不报夫徐生岂轻于弃吾二人哉此其意乃甚可念而翁遗书輙诮责曰儿骄须乳耶若日食大官廪列郎署不一志媚上而柰何戚戚计其私为也吾年八十蜡屐登天目山饮不人后醉不人先扰鹿无恙木奴指渐繁于计且足耳慎无求分司求分司吾且不食汝于是徐生受书分不得违君亲指矣过世贞内惄如也欲得一言为翁慰心夫翁奚假世贞言哉第于所传翁非仅为侠者用足以周一世而不试彼其丘壑之所敛行日月弄云霞时有不能秘以此寄耳而其天竟以不试而自全夫于其所传者非其天也此视向所称绮季者流则何间焉葢徐生少为诗一二篇出翁持视輙私叹风雅当吾后父子间更自为知已若此世贞则又奚无言哉

赠玉川周翁序

余向则闻学士大夫类多慕说宪孝时云吏不修刻核之政民不熟吏闾井阡陌间揖让彬彬焉故中多躬行长者朴茂纯啬亡所仿丽以自就其质而已余所慕说以为长者即比户曷称哉岁可一甲子上神圣靡损于旧乃今则何寥寥也余既无所及于其时而冀一二其时之人庻有以风焉晩而得周翁固生长二帝者大要称是矣始周翁微业儒不遂去而就南畆谋什一之息以佐耕鬻力而入程口而出犹以为非道而去之教授里中诸生下惟恒数十百人室子■〈糹辟〉纑代相给周翁之名不出于阛阓之外而内行黙报不在翁而在翁之子济叔既益习翁教取进士翁亦当从贵诸呉中贵人父骤起将声势召号刀氏之徒出则朱丹其毂冠危佩华相争胜侈大以明得意独周翁褐而歩也从一赤足竖过社中父老饮皤皤然竟踉跄归而荐绅先生故雅善济叔或持通家刺谒周翁翁巽谢已匿不复见监司岁时行部过问不知济叔之有周翁间者知周翁不知周翁何名作何状其党善周翁者更不知周翁之有济叔济叔起书生为进贤令进贤称岩邑善渝而令以翁志务修洁亷而治翁故所受屋一廛土百畮家贵贱百指褐而歩自如呉里贫不安骤起贵人父独安周翁也今年秋翁乃如京师来就济叔养俄济叔满比部郎上计太宰以最请具封翁如济叔官翁叩头诣阙下谢天子大恩还稍出冠而见客云坐未几翁起行酒敬劳客诸君亡恠老人不任冠美取吾旧时帻来吾袭纯绣不若毳绤之适寒燠也鼎烹而养不若藜糗之便饥也驺呵而轮雕不若缓歩之愉逸也与诸君盘辟而折旋不若野人之争席也何者此吾素也周翁则又言宪孝时亡论卑小者即受股肱寄总方岳不则虽二千石以上或其人贫不能具骊驷一弃职杂田野人而耕渔弋牧贩竖子游女狎而忘其敬日乳臭儿入赀与挟下艺待诏以计请急輙车而驰里门袖金紫置介宾位有所谢絶矣矧如诸君矧如长安大贵人王子曰嘻余知之余知之先王之所以树惇于士风者有繇哉汉文景之际朱郭以侠闻辞掞鼌贾程卓末冨条魏穷爵奔足耳目景傅响接而万石君特一椎无能人且与数君子争旦夕之长则何可得乃至劳人主尊显为也于乎此其意宁可与剽轻好进者道哉然其子孙虽日贵渐以不如而流至于舆马之餙以王阳贡公之亷有所不免乃知俗之流而漓也势也老子云大道废有仁义迹周翁所持行少俪见者其时又奚择矣虽然余幸而得接周翁如亲于宪孝时者诸君歌而觞周翁其更觞我

赠水亭王公六十序

余守刑部尚书郎而太原王君以进士来从事是时王君业踰冠也而动止尺寸有度余固不敢少之亡何王君出守邓数荐以治行髙第为大名郡丞会守阙丞摄郡而余称使者东行按大名比至则狱无滞囚矣间一二引对者人人称王君明不寃也王君又不当三辅髙第耶是少年胡老于丞乃尔处士卢柟则间为余言使者见王君独不见王君父水亭公其人所谓夷门关尹之流哉葢水亭公当起家为驿令又为安庆贼曹其职世所卑薄琐琐不仕也独水亭公亷而勤于职间有所不怿起歌曰山居耕田苦难以得食起而为吏恐受赇枉法贪吏安可为也念而亷吏而楚相之妻子穷困负薪而食不足为也且欲以吾之所可得为者而后尽吾难乎当矣吾乃教吾子尔于是益延诸明经师为王君受经业成举于乡王君以晨举报而公夕挂冠度其槖财二金始公少时好读书而伯氏善行贾贾十輙二三而读书或无岁忧饘粥乡人窃非笑之人富而仁义附焉子不习范蠡计然耶胡龊龊季次原宪为也然公益读不顾又令王君读其父书既贵而伯氏以贾没公日夜抚其遗孤而食之乡人人乃愧季所得多矣卢又言邓及大名之政之美也数从中跪请公教云余因以知王君之所以老于丞故葢余尝读班氏书纪于公为小吏多阴德髙其门曰吾门度可以驷马者而其后人定国治廷尉民自称不寃竟拜丞相封侯一吏所脱人难暴雪枉滞有几而报若是不知定国之所以无寃民固于公遗教也所谓阴德葢不独其身然然于公与定国不相及而王君今日夜受公成诲袵席吏民而大惠之天所以报公何如哉公长身丰下而髯饮酒至斗慷慨论说可听度如四十许人然已六十矣亦卢柟云

寿金令君七十序（代家君）

吾少为诸生时读汉史陈太丘仇蒲亭之长尉邑也则慨然抚掌曰士岂其公卿显哉即一旦数百社之寄庶乎尸祝而人颂之足矣既宦逹数迁为天子制万里命而梦寐乃未尝不在呉阊阖间也仲长公理之书所称良甽广舍背山枕流沟池环匝竹木周布易圃筑前果园树后舟车足以代歩使令足以息体弋髙鸿钓游鲤风于舞雩咏归髙堂安神闺闼呼吸精和此诚凌霄汉出宇宙之至贵也而吾徒托之于梦寐之似而已且吾之所愿于进者既不果而吾之所恃于退者又未得则遂意以为造物能偏予人以大而不欲兼予人以细此固然哉然不出阛阓闾党之外而得之者葢东涯金君之始释褐也为乌程尉已稍迁余姚丞则无以异乎陈仇也明法为诸格东下吏而君独奋然越格而自显其所规画操切精神之藴虽不得尽闻然吾独见其尉之邑吏人不言丞而言尉其丞之邑不言令而言丞士有颂民有謡讫于君之后数十年而不絶耳而君迁为长汀令益尊乃遂弃官归君业饶以官故稍旁落乃任子孙而息之陂池圃泽竹木果莱之入埒素封优游自奉即无以异于公理所称者然君伯子理问仲子蒲圻丞叔季太学生诸孙中外且十余人彬彬砥行自爱瀡滫之共口与左右之娱志足以使君欣然而忘老者公理或未之道也嗟夫士君子之于世进而有以自见退而有以自乐可矣今年秋君七十理问书来要吾文为寿夫君吾所羡而不得为者乃亦羡吾言哉今为君约他日兵事小定天子以骸骨赐老臣鉴湖之曲而君尚徤杖履无恙岁时伏腊撃鲜酿醇庶乎君之分公理一二而波我也吾为日以待矣

奉赠益斋翁赵大夫序

王子尝有云江左自晋而后秀始泄矣然其人气徃徃不配事不免强役其所不及而济之以巧庶几苟幸于成以故其气恒先事而竭唯于文章亦然间有二三浑龎而博大者得之未漓之天而出于鲜琢之地其气恒若有余而其巧恒若有所不足天下幸而得之则以其气充而遗险投重运旋转磅礴之业天下不幸而不得之则尚能以其气敛而之身华者言实者行享者为寿考而衍者为贤子弟葢在齐鲁三晋间且或难之是何况江左哉余守尚书刑部郎时益斋赵大夫以南勲部郎考绩至余与大夫俱称为江左人南北曹署相望然大夫实倍余以长班行中见而知其为浑龎愽大者大夫不折节而自恭不为讷而自谨不务讦而自直不厌文而自朴即后进少年好以巧济所不及者意有所轩轾于大夫大夫怡然不屑也独故尚书欧阳文荘公时时口大夫贤曰诸少年柰何以巧少大夫哉葢大夫尝为贑司理破猾吏巨豪有声又佐其御史所平亭疑狱以百数连摄郡郡事斧断理解而其为南选部至司勲一切治办又能发羡槖为公邸四前太宰张文隠公寔器之数称于欧阳公公又贑旁郡人也以故悉大夫而亟称之若此余既持余说以稽欧阳公言而窃窥大夫之后亡何大夫出为广东叅议则自广来者颇能言大夫平徭役寛积逋扫宿盗诸状甚悉然竟以不善骫骳上官自劾去而同时少年沾沾负操切之术先后巧于宦有声虽余亦不能无疑而稍悔其说及余罢青州还乆之谒大夫虞山里第大夫业已八十强项而渥颜白须飘然与之语能聪明于视听时进食饮不减壮夫顾谓余向沾沾少年安在余因获以燕见大夫子进士君其清蔚韶令之度褎然无隤其家声余然后重慨大夫之有余于气而能不尽也彼其所以不尽其巧者乃所以善用余也大夫其专精神辅医药益壮其思虑以跻百年国家将有修问政之礼以干大夫之余者大夫毋终閟之哉

赠张听泉七十序

世之人所同欲得者最莫如寿寿之所欲得于人者最莫如四民之不失职而偕其愿以老然士急其愿于名而农工贾急其愿于利小者朝而为暮计大者春而为卒岁计拘拘乎役役乎濡首于课最程息之间了不知其隙日之去我而非我有也一旦所之既惓稍思息焉而将来之日我不得而竟有之矣况夫失得之念廹则疲思耗神于所非觊之地徃徃阴损其所受之资较失得之机成则挨挡■〈扌必〉抌引绳批根之用出而阴损其所待之隲然则其所谓不失职者固自不能尽与寿合也吾友于张君鼎之而因识其尊人听泉先生先生少尝读书修士业未遂而厌之隠而耕于娄江之野又以不善于耜弃去虽家阛阓间絶不从人匄子母逐什一其于四民之职似若有所未能举者然先生以为遗书苟足读以自愉志而已而不必名遗业苟足饘粥以周身而已而不必利其安静详雅卒然而覩之而知其为君子长者其含容退让卒然而迫之而不能使之怒其萧散冲黙即突烟之欲寒而不能使之忧葢先生之所愿不在四民之不失职而所得之日已实为先生有矣先生今年七十五官之用矍铄如少壮有子既贵而贤其于名利亦稍不期而集固不为疲思耗神以损其资而又不为挨挡■〈扌必〉抌引绳批根以损其隲天之所以报先生未可量哉余因鼎之之请而窃喜先生之能实有其寿也不辞而为之序

弇州四部稿巻六十

　　●钦定四库全书

弇州四部稿巻六十一

（明）王世贞 撰

○文部

△序十一首

大司冦景山钱公七十序

王子曰人熟夫用之用而不熟夫不用之用也今夫五金鞲于炉而范之得材而为钱镈釜鬲戈盾欣然日以为用也其贵乃为清钟大镛夏敦殷彛五父之鼎庋于明堂之序而岁不一试之未底试而所欣然日为用者敝矣是器贵也岁不一试而岁益以重盖易世更祀而天下翕如也夫呉故巨邦人文贤士大夫称甲天下者也然而自余燥髪时则知有故太宰朱恭靖公迨冠而籍于朝而后知有今大司冦钱公也夫二公者不必以用而用者也余请先言恭靖当世宗初上时有所褒进大臣及吏部臣阙时朱公为南吏部几当得之会少有所不称即上章乞休人或谓朱公不少需为大拜地耶朱公笑不顾曰吾以善拜即不若善归耳天子重于去公而为异其礼以传传之还复廪廪之隶隶之朱公之食于家而食于官者三十年一日也朱公阖门谢世事不为章言媺行以易观聴然逾岁而郡邑之郊内外黙而化之卿大夫不敢以餙见于国士不敢以餙见于庠畯贾不敢以餙见于市其父老相率而戒其子弟曰即衺趋何以闻朱公其子弟亦相戒曰吾衺趋即不愧为吾之老者若愧朱公何盖又逾岁而天下之士大夫日相与问讯呉中以朱公在否为世轻重而朱公益逡廵务退譲其行自介士匹夫下而至于垂丱之童均与之讲敌而不挟其逹以加又三十年一日也朱公繇状元及第三十年为尚书以归归又三十年及见后甲子之为状元者海内所艳说而竒瑞之然使朱公絜功度材其前称显而用于世者孰与其后不用而用之为大也钱公成进士入铨曹娄迁两都法吏视朱公稍号任繁剧然亦且三十年而乞归归之时属世宗末不能有所备于廪然未逾岁而天子用大霈恩进一品阶称贵重于朱公公乞身固少晩然健履而冨于聦明之用不减朱公五十时公虽因敡歴外若染于态者而中肫然赤子其渊黙而易亮恭退而质木举无以异于朱公今之士大夫畯贾固不能如朱公时椎朴而易化然亦稍稍知慕向公旦改称而月贵其评二公名徳后先相望于世宗今上之初者即不知其孰重然其重岂独在呉而已也易曰鸿渐于陆其羽可用为仪吉夫服牛乗骥始而效其力于轭终而效其体于革世固不宜少者然其用抑何浅小哉钱公今七十合鄊之大夫士宴而乐之而不佞使致辞曰公为我进匕箸安歩衎衎天子修世宗之典公家食而食于官三十年如一日也则二公之用诚大矣

赠大都督玉江杨公五十序

烛之武有云臣之少也尚不如人今老矣余未尝不三复而叹其言以为人主坐视天下之才而使之老其过不在才也则又惜夫士之才少而当夫好老之主老而当夫好少之主终其身以穷也夫人主而诚能用其老虽已晩然使夫握筭却顾敛其果执壮往之气而收功于万全要之乎非少年所希者故夫秦一筴而明不胜蹇再筴而信不胜剪三筴而武贤不胜充国何以故其采谋博而计绩悠也吾友都督玉江杨公之少时以列校提一剑从军与岛倭角凡数十百战小战则小胜大战则大胜其积级自十以至万其积位自千户以至佥都督其积职自禆将以至大将盖不出十五年间公既不爱其才以媚人主人主亦不爱其官以雠公而一旦中中山之箧用单辞罢归中外忧社稷而寳干城者求其端而不可得遇有警輙以公名上南劲则借而南北劲则借而北意若不可旦夕少公而人主顾迟徊久之輙上輙报闻而公亦倦于世盖尝取其喑呜叱咤跃马而废千人者弱其窍而为啸歌峩岢之艑驾长风而破巨浪者苇而之乎一沼一屿计倪之书以治生穣苴之书以课臧获蒙恬之书以樊圃而其书或验或不验家亦渐以旁落公今年五十稍称病谢絶他事而其好宾客犹故于是其客若干人争为言以赠其言虽人人殊大要祝公之寿考而念公之尚壮而不见庸也独余以为谚有之函牛之鼎以烹鸡多汁则淡而不可食少汁则熬而不可熟盖器大而小用之则不冝也三秋之郊以见上帝会九宾而享诸侯而后无舍鼎矣去今日公年日益进谋顾日益深有如人主下玺书寄以斧钺之任明信武贤之徒瞠乎譲侯印公肘而不敢望也尚父鹰扬方叔壮犹缓之乎岁以待哉公谢曰不然子之言信羙矣而非余任也昔李将军之孙与太史公善其叙数逐敌数废数起状歴千百载而若新今吾幸及吾之身而善子又身得子之言而身读之其幸不綦大乎请书而张之壁

大学顾君时雍伉俪偕六十叙

去余居东数里而近曰小璜泾顾氏其先滁阳人从宋避敌而南徙着可四百年世为海上名族其人率本冨颕者餙以儒而自时雍君上数世皆齐发敦睦时雍于儒又最显故余先从兄引礼公捐其淑归焉是为王孺人君少孤拮据遗产然州业以第上赀充鄊赋长无虚岁矣君慎善所任而身为参伍钩距出入不少差家益以裕里中人始少君难之而更艳之曰咄嗟顾君晨上赋郡门归治逋策肥轩轩不足豪田舎儿耶君慨然曰是焉足豪也去而所称先人遗餬口庇雨之产不亦有先人遗图籍足守乎乃下惟日夜读不休竟成业补州博士弟子寻迁太学上舍太学天下贤俊士大夫所闗一倾盖顾君则无不欢然称顾君长者间谒顾君文习之则又无不肃然称顾君有国士风刺履籍如也顾君前名工治生有孺人则不复问治生孺人脱簪珥谢纨绮之餙而手理丝枲挑织目察工作足履行易圃其蚤晩兴寤身先后其臧获者四十年君得以暇精专其业然数竒九试輙不利而会子应聘已长有声诸生间顾君乃曰吾九试而九不利者岂尽命也耶然安能人人角材付权衡也谓应聘勉旃自爱愚公之徙山至属其子与子之子而山神亦畏之矣孺人之任顾君家应聘之任顾君儒君几无所事事者而颇好行其徳扶颠振贫埋胔粥饥婚嫁鳏寡盖至于岛冦之变君所获余于盗手者无几而其为徳固自如也今年夏余将有晋阳之役应聘来谒跽请间曰惟先生以文名天下庶几其惠贲吾父母乎余不敏则又曰以母氏之辱为先生从子应聘之辱为甥而徼辞可乎哉余又谢不得则问应聘曰子之父母今六十耶曰未也期在改歳然则子何以迫得余言应聘又跽曰先生不时归而吾以时寿吾父母则惧其不及先生也余笑曰吾且归归犹及觞虽然子姑以吾言语子之父母盖吾尝读东西京事诸吏士负一艺挟一行以待上之知若探契而取责亡弗雠者即恂恂一鄊君子修耒耜之绩犹有举孝弟力田之说以待之今顾君出而为才于国而九举弗售归而为徳于鄊而乡人漠然亡加誉意者其有藏庆欤为福不近是必在应聘与应聘之所以显其父母而乐其志者亦可以觞矣

贺封少司马双塘汪翁胡淑人并寿七十序

当不佞世贞成进士而其第一人为前元相兴化李公其少长于不佞者今元相江陵张公少司马歙汪公是三公者迄于今而二尊人健无恙也先隆庆之壬申李公罢自师垣归奉觞称八袠之庆于少师公太夫人而汪公则自楚台入佐枢筦以便道归奉觞称七袠之庆扵双塘翁胡淑人郡国守相冠盖羔鴈填溢两家宾客牢醴之燕相望于大江南北为一时盛事而歙中书舍人黄君榜以使事辞儤过其鄊与汪公有连且谓不佞其友也以故事征寿言不佞时未有以应属明年而新天子改元为万歴元年云万歴者永永勿替几欲与天地相终始鼎革之际嘉乐与公卿大夫共之者也张公方操大匕斟酌元化以寿天下而汪公秉钺行九边为国家谋干城之固即吏士诸父母维汪公是卫亦维汪公是寿而况于其二尊人有不加额愿为效华封人之祝者哉不佞窃因舍人请有感也舍人之言曰汪翁者少儒而侠者也尝贾盐呉越间即豪呉越而未乆輙厌去曰此龌龊非丈夫事会诏开武举翁以强力知兵几得之谓非太夫人所喜亦罢去而汪公则已成进士为县令曹郎有声翁乃谢去诸好隠里中读书自乐也汪公守襄治行最即封翁如守而胡淑人为恭人然翁与胡淑人益相勉谨俭不衰汪公以破岛夷积功至御史中丞督抚闽后先闽中者七阅歳而中流言聴移镇归翁迎司槖而枵然无余奉积也盖皆以养士矣汪公朝翁以侍胡淑人章服外无偷簮羙珥之餙休而按视庐产无毫髪増也其诸季儒衣冠仅蔽肘翁第呼酒劳汪公时时谓中丞禄赐不太薄何以使槖枵然乃尔然藉令若问我何以视行贾时庐产益损即我何以应之且冨吾力自能得不欲用是遗儿子軰儿子能贵我我自不知贵耳胡淑人笑而谓翁吾不旦暮洴澼佐酏醑费何能呼白相劳也汪公之侍翁及胡淑人又五载所天子采中外望起公田间再更大镇至少司马翁又进封如少司马恭人为淑人矣舍人又言汪公日幸天子用事翁与胡淑人当日益贵寿考日益进然何冀能令庐舍无毫髪増耶不佞则不谓尔翁第偷快其志意存精神时时加匕间者一渡大江追从李翁觏林壑之乐杖履时胜使汪公无虞于家与张公文武夹辅王室跻天下寿域岂不休哉何况胡淑人健能旦暮洴澼佐酏醑费也公即所谓汪伯玉者其文章妙天下故舍人迫欲得余言为翁与胡淑人寿且因以交驩公云

寿封少司马汪翁暨元配胡淑人七袠序

嘉靖末汪伯子为襄阳以政最闻制诏襄阳太守嘉乃治状乆矣厥何所自具以对襄阳守谢不敏则曰有父某母胡氏六十矣诸所以诲守洁亷爱人非一于是汪翁获封如守官胡视汪翁秩为恭人居乆之为隆庆五年而襄阳守娄迁至御史中丞督八闽师移镇抚郧襄上游复报最诏问中丞勤力益办治前封守夫妇田居无恙耶具以对中丞报如初于是封守汪翁得进御史中丞而恭人以秩同故不复进其明年而今天子有两宫覃庆典中丞入拜少司马与闻枢筦之事天子益嘉重之汪翁复进封如司马官胡恭人为淑人前后三被玺书褒予外内名徳良重其又明年天子改元万歴维祺之寿思与海内共之而汪翁暨胡淑人偕七十矣少司马方拥绣斧廵行九边鞅掌王事不获一称觞堂下谓其友王生娴于辞属之曰若不能效华封人祝耶不佞则先有以复少司马易不云乎在师中吉王三锡命而象系之曰懐万邦也人主有懐万邦之仁至三锡命于师中可谓隆烜异眷矣然未有锡及父母者今天子不胜其仁谓少司马寔勤王家以保扞外内又不胜其类胤之孝而三锡我汪翁胡淑人少司马其精纯志虑以从事于疆圉而罔内顾则又以少司马指百拜顿首而前为寿曰唯汪翁唯胡淑人盍对扬天子之休命唯汪翁命曰益专精神以辅遐龄惟胡淑人命曰寿冨于赵太君而燕喜何啻鲁也继自今其并杖于朝以观尔子成功天子所以致祝于汪翁胡淑人者未已也夫翁淑人偕七十老矣然不有耄大耋期頥于后耶少司马三品贵矣然不有七命八命九命于后耶天子固期之杖于朝矣行将修三老五更袒割奉食之礼于汪翁翁与胡淑人其时进匕箸冯几杖以光昭天子之令徳长有我少司马精纯志虑以从事于疆圉而罔内顾宗社永永有頼乃歌黄山之诗而觞之其辞曰黄之山与天友惟尔寿偕以其偶黄之水沛浊漉唯尔福偕以戬榖黄之云出为雨唯尔嗣人甫永以寿天下汪翁胡淑人曰善敬举君之觞

赠穆大公序

燕赵古称多感慨节侠之士而魏亦其辅国也今其人尚矫矫修其行不衰然侠者赴士之阨困急于己既已存亾死生矣而不自矜其能然一为义而天下归之百里颂功千里颂声若朱家季次之流彼犹为名使也节者则不然其契颛而事迫如羊角左伯婴杵之徒苟不济则捐吾身而为彼存者事济矣彼又捐其身而报逝者所以为两人足矣彼犹为气使也故夫节者狭而信其志侠者泛而行其意要之非甚其至也有能仁心为质敦谊明信为国惜桢为士惜仪内足于志外挫其名斯进此二端矣则穆大公其人哉穆大公者魏人也有子曰文熈而显文熈之友石给事星上疏论天下大计于左右有所指斥忤旨当受杖北阙下时左右中贵人挟上怒而修其郄敕阍吏毋得以给事从吏进文熈闻之曰果尔给事且死矣时当任工部郎未上阑入谒缇骑朱帅曰公以给事抗中贵人耶不佞笔不朽以中贵人死给事耶不佞笔亦不朽唯是公为天下爱直臣为万世自爱朱颔之阴戒主杖者石给事卒物故令我愧见强项郎而给事甫杖毕诸中贵人羣詈之给事亦詈则益怒棰榜交下文熈迫趣前以身蔽掖之而觧带绶戟支甚力曰此岂亦上旨耶中贵人恚而咻曰若何官非而阑入地也文熈叱之曰吾工部郎某也此廷臣廷非而阑出地也诸中贵为诎稍稍引去文熈起给事血肉中而嚢之出时给事为编民矣文熈即日僦舍都门外治医药给事数愦絶数为嘘气得蘓当是时文熈尽出其槖装与卖宅直可二百金以治给事归计而度犹不足居旬日有策蹇■〈⻊敝〉■〈⻊敝〉来者则大公也抚给事谓殉而职足称丈夫且身在胡他虞也已谓文熈若倾槖而资给事哉吾有子矣不腆之锾以佐若可与偕归矣时将册东宫大公属当封文熈念弃官易而独难大公封大公觉之怒曰给事父犹布素泉下我何忍独冠带也且若以一冠带足荣我乎趣以给事归吾三人田间足矣给事时时语人北阙下之难穆大公父子实再生我吾身非吾有也居乆之文熈以行谊闻公卿荐绅间得推毂为礼部郎已迁丞尚玺已又改吏部郎大公亦从封礼部郎然嘿嘿不自明里社外毋能名大公者而文熈为吏部时欲以直匡其长于人才数数奨进不匿声迹又其故人某侍御有所弹劾不胜谢病归文熈为从中钩竒冀扼其人而伸侍御策者事觉外迁臬副亦谢病归大公迎谓曰儿病晩矣吾向者业知之汉庭乃肯为而再伸志也夫文熈初自罢以友故而大公安之最后罢复以友故而大公复安之无几微见颜面岂所谓内足于志外挫其名者非耶给事又谓大公习经史尤深于左氏家言或以为学问之力然大公为徳其乡类是者非一特不自明故毋能名之者庶几仁心为质恻怛子爱遇而輙发耳夫大公不以顷刻得官阻文熈弃官其于文熈之进退冝坦坦也盖不佞尝一再遇文熙与谈说古今才术文艺交相器也不佞亦易弃官而触当事者嗾言路齮龁之文熈走见其长画地指天以免不佞而不使不佞知也大公寿不佞稍槩次其事而称之以为胜于古之好行节侠者或给事与文熈意也非大公意也

寿封少师张翁七十序

当嘉靖初上帝欲为人主宏太平之业计必有名世者出而佐之乃眷南顾而得楚以告成之岳五而楚擅其一至所谓太和者又业然而踞其上则又徘徊下视于楚而得江陵以其地束三峡之水而下承之汇为洞庭以全受万流其气欝礴而无际则又下视江陵而得今张翁其恢愽大度峙二岳而吞洞庭者八九曽不芥蔕深仁厚泽眞足以当帝心而食其报乃始举全楚山川英秀纯至之气畀翁以生今相君相君受帝之命而寄翁当其成进士读中秘书也而翁甫四十四又十年而相君繇宫允侍先皇帝藩邸称师臣相君之大拜预机务也而翁仅六十余娄进封如相君官盖元配某时亦称一品夫人云隆庆万歴之际相君受顾命辅圣冲人主恭已而聴之至尊为先生而不名相君日取谟典训诰而荐之人则相目摄曰此翁敎也相君沉沉运策于沕穆制五单于南粤之命而不居功寝大狱折大奸一转移而成圣人之孝而不见迹人则相耳传曰此翁志也人主尚方非时之鲜衮衣带玉兼金上尊以锡相君者不一意若曰以为而翁寿也天下之讴歌颂謡揄功而宣徳者不敢以闻相君而日闻翁曰微翁谁有我相君也于是张翁年七十矣相君之门下士戚帅某者念无足以报相君而一当翁谓不佞世贞娴于辞且习相君故冝有祝不佞业楚游矣贤楚之山川人民土风而窃有窥于帝心则莫如前说曰翁之启相君贤也先天者也相君之成翁而翁食报也后天者也兹何以祝翁曰翁第安里相君当自安相君安于国百辟兆庶安逺近而边徼亦安八荒之外夫翁能无意乎加匕箸哉有如一日念相君俨然而造朝天子方修养老礼袒割而问政毕而与相君交贺于室曰吾不去父归也此所谓君臣父子交相安者也

封少师张翁偕元室赵太夫人七十序（代赵中丞）

某不佞曩承乏守荆州而是时今相国张公以学士司史事授经储邸张翁得封如公官张翁甫六十余不佞所为封人祝者如一日也而天子由储邸起践大寳张公用浴日功拜相自少宰以至少保毎迁輙封翁封輙如相国官而翁配某亦自冝人为太夫人一品云不佞去楚无几而滥以中丞节复抚楚以间按部荆今年之元日谒张翁则翁复进封少师矣问其年翁则亦进而七十也征其貌则若退而五十余也者其歩履踸踔夫夫也饮啖语笑徤壮夫夫也已乃出酒食劳我太夫人不倦治醲击鲜之事洁修而荐我翁亦不以我滞留故称倦觞相属逹曙也新天子既徳张公能镇重计安社稷弼一人式百揆前后所以褒予非一而又念公荆州无居第非所以安翁与太夫人也而辍玉府金若干镒为陶梓费棹楔榜署咸自天藻海内学士大夫张大其宠灵而艳言之而犹未巳也数下书官相国之子弟为符玺郎紫微舍人张公逡廵未敢应而为公之子若弟亦莫应之者意不欲以相国糜人主惠而身致于经术以报乃楚之乡书出而一子一弟褒然列矣张翁既七十太夫人齿亦嫓之其子若孙之列乡书者谋所以寿翁而郡国守相令长业已羔鴈庭下矣某不佞旣忝为之师帅窃伏自念曩者守荆时岁一称觞为翁寿翁不鄙而三举余之觞乃今恶可已于言也不佞虽浅勘于学然覩载籍所记大抵唐虞三代往徃多世臣老不任而其子始仕晩贵不相及其及者仅一侧微之妫汭氏而不能得谐志于其始下而若尹若说固未闻也秦汉而后公卿虽间起田间然人主未知推恩其所由始唐宋之际尚犹详于赠而畧于封以故霍大司马之贵盛道河东仅为其父中孺大买田宅奴婢而去最后张太尉黼至三公而其父歳来省视公卿大夫上牛酒为寿而己不闻其拜何职秩也王司空溥所以奉其父者田猎饮博之乐至与天子之生父埒然亦自以其官称耳不闻其遂称司空也今张翁亦竟拜少师殿学如相国相国盭緑佩玉而贵于朝翁盭緑佩玉而贵于乡某夫人亦盭緑佩玉而贵于室以此奓千古何啻霄壤哉相国甚壮未艾天下搢绅先生之耳目不以趣相国而趣翁暨太夫人者何也今夫楩杞之上锐千霄其垂荫百亩扶荔之实沃一乡乡人不以护其末而护其根者根固而后所荫与沃乆也醴泉之灌输斥卤千顷不以惜其汪洋之浸而惜其若拱把之穴者其所出无恙而后其浸逺也翁与太夫人其亦颛精神强饮食以寕我相国相国虽不获躬彩服膝下天子之大官八珎五齐旦夕至矣不佞某不即受代请得以其期称觞歳如荆故事翁与太夫人亦歳歳而相奉万年酬不亦偷快哉

贺光州録顾翁七十序

顾翁之罢自光州也数年矣而始从州之荐绅先生游则咸惊曰是何所从得恂恂隠君子者乎已出其冠服磬折而前与谈宦游事的晳中窽则又惊曰顾翁官人也于是顾翁乃游王子小祗园园故有山池延袤数十畆上下曲折可二里许翁摄齐而登趫捷若飞已浮白无筭即以角诸少年诸少年人人弗及也翁髭髪甚鬒而泽已徐察其杪鬒也而本乃有鬖鬖白者居无何而翁之孙大庆以书与币请曰大父业七十矣敢辱子之一言以为寿予乃大惊曰翁遽七十耶夫所谓本有鬖鬖白者其征耶而胡以登予山趫捷若飞浮白无筭角诸少年也吾向者以翁尚壮服官政乃误也虽然顾翁毋乃采金石草木之精华以扶老乎不则亦晓黄老收视返照术乎或从宛若所来耶大庆曰不知也吾大父幼读书不成即去而任家政诸从兄弟凡六矣而悉大父纲纪之以有成立又尝代其二孤侄庸调践更适有天幸更起中人赀以至入太学有官禄凡吾大父所晓孝弟力田勤劳其筋骨而已然至于老而不少衰吾大父所务好行徳不求白于人者亦至老而不衰也岂所以为寿者在是耶盖顾翁之里有坐诬盗者自恨曰吾且死狱吾安能使媍媍他人迫之将自缢翁闻而觧曰若寃死若媍又寃死安所取里长老乎为明于官俱得免其为光州也有株累之狱厄于豪而非翁所案者以瘐死翁饮泣出槖装为调棺殓又尝收遗饥稚二抚养之俟壮而归其父母翁之治光州凡被台檄旌异不迁其为徳又嘿嘿不自明故人无能名之者王子曰顾翁所为徳积纎微耳而不自明意岂斤斤望报哉而顾寿考康适有官起家多贤子孙庶几华封人所称夫亦有能明之者其在造物哉其在造物哉遂书以复大庆为翁称觞致语

为孝亷顾道通追寿父母序

凡人之情不假餙而发于性贤者恒任其过而不肖者恒任其不及自先王之礼敎行不及者恒苦其勉企而过者恒苦于抑而不得伸然是先王之礼敎虽本于财成而就中而其意若在伸而不在抑故夫人子之事亲生则致其养病则致其治殁则致其哀以为是无以加矣养而不已而至于鬻子治而不已而至于割股哀而不已而至于庐墓先王尤以为近于厚也而旌之鬻子而无后割股而伤生庐墓而终身至犯于生人之大训然先王犹以为过而不以为罪也陈于陵之不食其母许世子之不尝药原壤之歌而宰予之欲短丧彼固幸而免于一时之法然圣贤之所以抉其微而刑之万世者何严也故夫律此而语彼而人子之于亲宁任其过可也友人孝亷顾道通一日冠裳而谒予再拜肃容而有请曰吾二亲之弃不肖也实在壮先子北山笃行君子顾其名施逺不能出里闬母何淑懿令人其教近不能出檐闼而是时不肖方稚不敢以徼巨公长者而为之铭若表盖三十年如一日也计吾父母而在今岁当七十吾父母而七十不肖诚贫则必谒四方之醴齐醍盎以实吾觞则必谒四方之殽胾膻芗以实吾爼则必谒四方之贤士大夫歌诵叙记以实吾堂而今悉已矣其所致而实觞爼者度无以起吾父而荐之而至于歌诵叙记其文义之儁足以时寄吾思其羙而传足以嘘枯而骨肉而使之不朽即先生其人也不肖愿有请于先生予恠而语之夫所谓寿者黄耉骀背玄髪儿齿之年而所以寿之者崇冈茂陵川升日至之语今举堂上之祝而致之冢中之陈毋乃非当乎道通拜不已曰先生义正吾无以夺先生虽然其必有以慰吾逝者于地下而寓吾思余固谢不许道通之友曹生从傍说曰吾呉之俗薄者悬弧之宴子輙避亡胃脯酒浆责直以偿易箦而呼去检槖装送之子哭往醉归墓木如拱愽进是资孰与顾君之老而慕其父母乎即厚者多作佛事号为冥施浮屠黄冠是依是师斥其贝玑以驰京师购衔而旋冠其丰碑孰与顾君之知乞先生文以寄其慕者乎曹生之说云尔嗟夫顾君之所为请诚不经而吾之许诚滥顾有感于曹生之说似犹得夫先王之所厚而窃附于鬻子割股而庐墓者因为序而归之

徐母郭孺人八十寿序

当万歴之甲戌天下之士贡于廷者数千人而嘉定徐子子颙褒然髙列于是徐子待次南宫而不佞犹子骃寔师焉而徐子有子嘉言为邑诸生邑诸生数百人嘉言亦数与角试輙冠而不佞之子骐又寔友焉人谓徐子当得官即游太学以取畿试便而徐子念其母郭孺人且八十谓得请告而归即不能脱菽水庶几一日之养哉而意犹慊慊不自释曰何以为吾母觞也日吾母之专精于妇工者若而年而庶几于吾先君之贵也而仅以章服应诏则专精于母仪者若而年而庶几于吾兄之贵也而不能离诸生皆先吾母而往也而又专精于母仪者若而年以庶几吾之离诸生也吾今离诸生矣而未有以显吾母也何以为吾母觞不然藉手贤者之一言乎则以属不佞不佞谢不可得乃谓徐子子姑为子之所得为者可也夫陟屺之章与靡盬之咏其人岂不亦服采食禄者而犹困于行役而不得偕至于祈父而曰胡转予于恤有母之尸饔则为其母者更拮据于其子之食而弗获享也子之为徐子者若而年盖尝食诸生廪矣嘉言又食诸生廪矣母纵不获分大官之膳与尚方之祠酒差亦贤于田中负者哉夫为子之前人而称孝者曰元直然以仕刘之故几不能安方寸间闗跋履而后得致其养于母孰若为子之前人而称孝若仲车者也余之子骐进而曰徐母之为寿固安于子贤不必禄矣然以开歳为八十而始举觞而徐子与嘉言之试及之寜复用诸生寿哉虽然姑序以识

赠程君五十叙

自孟氏举为仁不冨之说学士雅言之而太史氏独否曰人冨而仁义附焉此何以称也孟氏见其左而太史氏见其合也夫陶朱公为越相至贵倨也一旦而弃之若敝屣转之乎广莫之乡而不能忘情乎贸迁化居之事彼已验之才岂故爱而必再试之彼盖欲有所用其志也治产积居而不责于人智者能之十九年之中三致千金再分散与贫交疎兄弟此非仁者不能也甚矣程君之近之也盖吾友戴子之言曰程君者新安人也新安僻居山溪中土地小狭民人众世不中兵革故其齿日益繁地瘠薄不给于耕故其俗纎俭习事大扺徽俗人十三在邑十七在天下其所蓄聚则十一在内十九在外自程君年甫髫而从其舅江淮间为下贾已进为中贾属有外难脱身归则转赀湘楚稍稍徙业二广珠玑犀象香药果布之凑盖不数年而成大贾门下受计出子者恒数十人君为相度土冝趣物候人人授计不爽也数竒则寛之以务究其材饶羡则亷取之而归其赢以故人乐为程君用而自程君成大贾其族之人无不沾濡者盖尝治棺槥封土以给无后之丧而为之食其失子之笃老又常推遗托以敎养失父之孤而使之成立徽人固啧啧推程君谓好行其徳者哉夫以陶朱公去越相已又转相齐楚而后之陶计且老十九年而始听子孙息之以至巨万养生者流推称之传于仙籍之列固未可信要其年不百歳不止也冨人居便服食节摄营卫好行徳而天隲之于寿为无难者筴之国则计然筴之身则列仙所以为陶朱公也君今五十耳善为之而不息若樊君云手种梓漆异日戴子前称觞种种堪器物则于太史氏所称陶朱公何异焉戴子遂以吾言授其姻洪太学云龙使为寿

弇州四部稿卷六十一


●钦定四库全书

弇州四部稿卷六十二

（明）王世贞 撰

○文部

△序十一首

奉贺少师元辅华亭徐公寿序

少师元辅华亭公致其相事之五年而寿七十其明年为圣天子改元之万厯门下士王某乃始获奉觞于堂以效一言之颂前是诸荐绅大夫人人颂公功以为嘉靖间天下之脉几絶于壬人手而公黙延之盖至于今而黔首谧如也则天下拜公仁寿之赐者三世矣公胡可以毋举觞也不佞窃谓诸荐绅大夫能知公之功而不知公之所以功则甚难盖所谓嘉靖间壬人者挟县官不世之宠以踞公上而肆为奸公示洁则见以为形其墨公示平则见以为形其险公示贤贤则见以为收物情公示侃辞则见以为帜众议诸所以伺公万状而彼方多岐以固其宠内交以植其援公虽微婉以应之而不能尽绌其聪明以避其忮孤诚朴忠以一念幸信于人主而不被祸天下之贤士大夫阴有所恃以自安而无虞于大故则公之所甚难者一也天子既以识壬人寘之典擢公居首辅若共已而聴者顾其威时有所不测而明有所竒发或阳与以试吾向或微辞以隠其窽公于人材事体委曲斟酌宁失人主一时之指而不敢怫天下之公是非天子有忻而绎者有若不得已而姑为受者公之志始十伸其八九而中外治则公之所甚难者二也肃皇帝大渐时夙政故典有不容废鼎革者发之自人主则受改父之议请之自人臣则罗易君之咎公取旨用遗诏行之天下翕然而向风不得以改父易君议其时肃皇帝之圣徳益光于成汤然而修郄之臣犹得而有所摇动则公之所甚难者三也荘皇帝初言路益大辟然鋭名者各欲所就而争为讦宫府■〈执上目下〉御自负人主之私人时出而与之角公内顾则虞比外顾则虞激时执两端而裁之使国体与国威交伸而不偏重然强悍之臣犹不能不因而修其郄则公之所甚难者四也今夫汉而上故不暇论为唐若宋委任久而名徳重者亡踰于房梁公韩魏公也梁公终始一主故顺以逹其材魏公事三主而不遘疑故直以信其志试举公而拟之其难易固不可同年语也即交口而颂公功者更仆未易数然而不知公功之所以大也肃皇帝时士有不因壬人而隳风者乎公振髙节于细旃之上而苞苴逆销于数千里之外风自是稍稍树矣邉将有不因壬人而解体者乎公为政而不惟无债帅也亷贫不自存者出槖俸资之至感泣而捐其重名将日益起矣言路有不因壬人而结舌者乎公柔逆鳞而拊循之宛解阴护至使感奋而殉其职国是日益昭矣公私之财北奉敌南奉倭上奉六宫下奉权室有不枵然其若洗者乎公为政六载而稍稍还槖矣未也天子欲有所更易者三公三守之国本坚而黄台之咏絶其暮年欲幸楚者三公三阻之乗舆止而苍梧之事弭此二者则非梁公魏公所得有也今卿大夫安为冠冕士安为逢掖男安农贾而女安红者夫孰非受公赐哉公为福于嘉隆之际而天下得安于万歴曰万歴者国祚永永无际固公寿之也公胡可以毋举觞也乃公则意若不自得曰子毋臾我吾向者备位政府二纪余頼肃皇帝之明圣而脱于谗吾固无一日忘吾退吾幸退矣又几不获有此丘壑頼荘皇帝之仁圣而脱于难今犹惴惴也且吾何知功某再拜曰不佞所以重为公贺也天下归公功而公不自知功此所以为公也公在位日未尝一日而忘其退公今退矣天下岂能一日而忘公出哉有如明主思公功以师尚父召袒割访政于先师之堂即公九十杖而造朝又安能竟有此丘壑也公曰美矣无所事子之言更二十载而来候我为抑之诗以交相勉可也某复拜受辞而序之乃返

寿太宰扬公序（代）

当公成进士时甫冠而寻以邑令髙第入领职方天子之长城已黙寄于郎署之内中国所为重不在大司马而在大司马之一曹郎公出而监督甘凉下压羗上压悍帅以邉镇之寄隐然重于中朝公为小官则小官重居外则外重自是一拜少司马行邉再帅蓟辽再帅宣大三入大司马再入大冢宰人主急在东即公东急在西即公西急在内即公内急在外即公外第一时不能分公而两之而公之控揣敌也甫公东则敌骤徙而西甫公西则敌骤徙而东以十万之鸣镝逡廵愓息于公尺一之檄而莫敢近公为大司马日幸相婴视百职独睥睨次且债帅之贿而时有所不雠然不敢抑天下之公议而绌公人主与幸相精神相流通独与公则若有所格而不尽信其构至公两入大冢宰在世庙末及穆宗与今上之初精诚彻于黼扆而世所称华亭江陵二贤相者为之持其衷而公饬其表眞若心膂然辅地折而聴谋五卿仰而受筴统均之职自公始举之哉公春秋甫六十有五天下之视公为轻重者则四十年矣夫能使一方不中兵者是公为一方命也能使四垂不中兵者是公为四垂命也公总百揆而封疆师帅之臣务竭其心力以储胥吏人而寝食之盖嘉隆万厯之际少者获壮壮获老而老获安其天年者固皆拜公赐也公又自少保进少傅至少师国家待文臣之秩极于孤而虚上公不设公不亦行太师事哉昔成康之际召公任大冢宰矣顾逊而下称太保毕公称太师矣顾仅为大司马彼盖不敢两居重也然二公皆眉寿百余岁以左右夹辅周室而纳周治于刑措今天子垂拱而推两重于公公又强力未耆所以寅亮统均寜有既哉公为天下庀材至败革屑木溲勃之细无所漏而不佞某其一也故窃从天下士大夫之后而致祝于公如此若公所以答天下祝者无俟不佞某矣公姓杨氏蒲坂人其先四世相汉诸子相继文武大魁长旬宣督缇骑余举进士业隆隆不替云

寿方伯无锡秦公六十叙

江之南巗邑以十数独无锡甲无锡之巗族以十数独秦氏甲而秦之颕脱而荐科第通朝籍者以十数至用方岳领大镇卓然称名臣者三人而已民望公能诗负循吏声然不获飨下寿而端敏公以耆徳辅三朝五践常伯一佐青宫遂进为太保开八袠而后获请至于今艶称之最后而为我同年虹洲公公之在盛年天子起公于郡邑髙第而寘之夕郎之首俾以其是非佐庙议公一有评论至举朝相顾为之动色而乃用护将作大匠功超叅银台佐冋牧领大鸿胪一不获意于用事者出而践臬司之副然犹举天下衿绅之地如两浙以畀公而俾师帅之自是洊擢长其事以至今官骎骎贵重于昔矣而复用单辞罢归天下之士以公之不得为端敏公为未究而公之族亦以端敏之盛不能再覩公以为恨而公独不然公归而奉封通叅公夔夔如也即通叅公允若矣既而奉太夫人怡怡如也征声召冶以佐太夫人欢获一寓目焉其夫人化之亦有螽斯之徳公抚爱诸弟笃至其诸弟亦化之有阳道州之风争修其意以荐公公有别墅在惠山之阳泉石独踞其胜青雀之舰道以鼓吹乌纱锦袍秀眉丹辅望之以为非人间人也公年六十入以奉太夫人万年之觞出而宴客当端敏公时固夙夜在公矣彼其力不任而始得请以归归而有余忧于国人间之乐外集而吾中为之闬公即不终究奚譲焉盖昔者蘓学士轼为丞相韩忠献王记其醉白之堂交伸其意而两艶之然其旨不能无偏重以世能得之韩而不能得之白也当白公之分洛仅与其孤甥侄以居公上奉太夫人下抚诸弟其为子者非子而犹子者森然琅玕之触目盖不待征于族而秦之指以百数矣即无论端敏公于白公又奚譲哉公之壻华生曰公固慕白公者也夫所以谓公慕白公者得之酒所而箕踞慷慨耳热诵所为诗若文不休夫毋论公所结撰俨然一醉吟先生也遂征予言以为叙

寿吏科右给事中云峰许君六十叙

万厯改元之明年正月初三日为前吏科右给事中云峯许君悬弧之旦于是许君年六十而母某太夫人亦七十有九矣诸缙绅大夫才许君而惜其未竟于用者居恒谓君未厌承明时甫五十以笔札佐人主赏罚天下想望风采而一旦有所忤弃其官归即许君富好行徳仅能施之于鄊敏给开济之才仅用之馆榭泉石酏脯浆炙之事其壮有力仅供其酬应宾主蚤暮之役燕景饶日仅课责于杯酒花鸟而已乃不佞则不谓然不佞窃谓古之能竟天下之才而不使余者莫如周而天下之自竟其才以为人主用者亦莫如周夫礼五十而始曰艾服官政六十而始曰耆指使指使者劳智不劳力也至七十而始致事然又为几杖安车行役媍人之说以待其不获请者盖诱之使毕命而后已及其衰也经营四方之士有慕乎息偃在床者而不敢归且以嘉我未老为解盖至于王事靡盬不遑将母之诗而其情益可悯也然其较计不平之情敢为怼而不敢以私请侘傺无聊之极寜为怨为慕而必欲得于君是故于其出也一则曰弃身二则曰倍亲亲亦不得而有之矣自明兴不为一端以求尽士用而其既用也务于踈节阔目无困士力而士亦因縁而获徇其私疾有告亲老有养塟徙有急县官又时时假考功令以示纵舍而出处恒剂而相半矣士重国则进而有以自见士重身则退而有以自足其幸而士于明者与士于周者重相胜也今许君飘须甚鬒渥颜而丰頥专视聴健饮啖歩止如少年藉令天子念万机之脞割一二以烦君能无滑精揺神以示耗损而长有兹壮如今日者乎许君日三商而起问太夫人美寝状老圃报竹鹤无恙即开南华展净名意尽而止不为乙也旨酒珍甘以供太夫人余輙与客共之盖客醉而君亦陶然矣彼其叹从事之独贤廹将母之不遑者语君不怳然自失也耶许君听然而笑曰甚矣子之善文我寂也且以我若樗而保其天年哉则有之向者不榖给事时有所糺论值天子坐甘泉宫昼漏下三刻而不报闻太夫人为之却匕箸夕漏下三刻而不报闻太夫人竟却寝彷徨待旦矣余惴惴焉不虞身而太夫人之是虞今幸中废吾母子得甘食晏起以毋虞旦夕固上大赐也乃入称太夫人万年之觞而后燕客

寿大总宪上海潘翁八十序

自髙皇帝有至大功徳以开其后而为昌明愽大之治然其最毋有过乎孝庙而孝庙于戊午之后为尤最继孝庙而盛者则毋踰世庙之即阼其元二年为壬癸继世庙之初即阼而盛者则毋踰于今为乙亥之岁主上以冲幼秉圣神贤公卿大夫各祓濯其志业而为政岁比稔中外回面兵革罕试太和之气旁礴宇内而御史大夫笠江潘翁以谢政之十三年数荐一起一不应再进秩至极品而为八十翁于世庙之初即阼荐于省于壬荐于南宫于癸遂扬歴中外为名臣以至今官而距翁所生岁则孝庙之戊午也圣贤之生于天意不必尽合有顺而相为济者有拂而相为成者有食其实者有食其虚者即天之于圣贤亦然夫岂不欲尽副之顺而以实食之然而天之为气难厚而为数易竒也孝庙之治固絶文景而上之几于三代当是时明者不尽察材者不尽力庙堂之上不尽其策驭民不尽闾阎之蓄以其敦厖裕厚之积发之于贤者而有潘翁翁生甫踰龀而天下之事变矣天下之所为变者于翁不相及而翁日取经传之格训妙诠以与其心遇业成而遂得岁曰壬癸翁亦遂成进士翁之成进士安为贤士大夫者又十余年而事又少变矣天下之所为变者与翁日相及而翁不顾天下习于獧狙巧进而翁静自若天下习于干没巧射而翁介自若天下习于脂谀巧合而翁侃侃自若然竟不能以其非毫末加于翁之是而翁所扬厯中外仅以公谴少谪随起当翁之位八座天下所繇变者其人方在事亦不能以一念之喜而轻喣沬翁不能以一事之忤而遽置翁于爪吻之上翁及见其人之败而左右其代振起有位之风气而整齐其纲纪天下几越壬癸而希乎戊巳之治翁虽以年至归而诸公卿大夫规翁志而少盖之而今乃有乙亥矣人主固念翁笃老不欲烦翁事而伯子秉南台宪娄见风采其出为剧郡又不专以惠文法节亷寛慈其民孺而慕之仲子转中都官漕四百万者三年于今大农一切利頼所规摹海饷着为甲令诸季从孙子彬彬贵显矣夫天下不恒治而翁独取其至治之世者三而以生以用以享报天不能恒假人而独假翁其际也俾若契而其睽也俾若避且夫士一沾沾以文学自命輙不得志于宦而世亦影响而仇之又其言曰刿思者精揺而弗永凿巧者机泄而见造化忌嘉隆之际天下语文章家而有能舍翁者乎翁之于福也取之若东海若之蹄涔日乞而日不厌其于文章也出之若敖仓之稊粟百发而百不觉其耗此非人所能为也天也盖翁生无何而其郡少师徐先生者继之与翁俱成癸未进士更吏中外最后徐先生为上相而翁以亚相握中执法所谓左右其代者振起有位之风气而整齐其纲纪徐先生其人也今又先后归各以其身为天下轻重于百里之内两家乔木相望子孙代兴若二室二华之穹然而莫轩轾也徐先生倘以一觞过翁而目不佞言庶几乎有味哉

滨贰守北塘金翁八十寿序

嘉靖中余尝侍王父御史邸而是时北塘金翁领金吾廵徼职相摄也金翁用鄊人齿坐上坐而王父徐司其金吾职亡害居益任剧退而谓余是夫非可以皮相得者久之而忤他御史金翁谊不受辱上书言状天子为谪御史而金翁领金吾自如又以佐将作劳加秩一等京师翕然称金翁强项吏而滨州之命下矣乃金翁则又冝滨州一旦致其仕归当是时金翁甚口而髪鬒未老也而其大指以士得一命自效即为所欲为不能龌龊从上官长短不得意当去之一乡洁修其身不为所不可为以丈夫逹则着声循吏穷则称善人足矣以故金翁归其乡则又有乡里声而翁初为太学生甫三十余业已治寿藏而树之梓及它松栢女贞之属迨今且五十年树自童而乔鬰盘樛虬丙舍旁拓而今翁则有丈夫子壻倩各五咸彬彬衣服其显者至领方岳称重臣翁岁时率以行乐至寿藏輙徘徊命酒莞尔相顾曰吾诚不自意获至今而虚吾睪如之丘也夫树去童而乔诸子若孙去壮而耋去髫而壮而吾故自若也则岂非天幸哉吾五岁而孤十三岁而废着于诗书之业微矣吾不敢望有家而一官之是赘乃者获从吾乌程君长汀君而无吏谴也则亦越吾涯矣乌程长汀君者金翁伯仲兄也以后先长佐大邑嘉靖间长汀君有寿八十余乌程君亦七十余而金翁亦至八十于是长汀之子都事允升来请曰唯公一言以为季父华衮夫余所闻于王父称金翁者度之若再世矣且金翁归而余始成宦宦而归归而复出且老而君故自若也不亦异哉翁兄弟非有诗书之素更起长佐大邑称循吏以其余赀廓而搢绅其子姓羣从数十人丈夫至此亦足以豪矣夫丈夫乃不讳亡耳金翁三十而已成寿藏八十而去之愈逺岂不称豁落丈夫哉乃次其语以授允升俾金翁识之余请归而称岁岁之觞

封朝列大夫李太公八十序

始方伯君之郎虞部也而封大公业犹未六十也则己走学士大夫侈言之而无何方伯君佥浙宪以直左幸帅赵拂衣归奉太公游于田间甚乐也间有所不足曰儿遂不能以金绯为太公寿乎太公闻而止之曰令易而操为选懦突梯以奸时哉且吾所不足者非金绯也盖十年而天子更置鼎承之足太公乃始趣方伯君曰丈夫以时当树见耳方伯君出而稍迁河南叅议用诏恩封太公如其官于是太公七十余有金绯矣而方伯君亦娄迁至今官方伯君之佐晋臬守呉兴部宪山东所至卓荦树绩建白规创传搢绅吏民间而太公乃时时左顾其服章曰夫推本嘉诲庶几以余无忝哉而方伯君复有子某弱冠成进士读中秘书进太史矣方伯君当之岭右道京山里朝夕朝太公而不忍离也上书固请致其事归以奉太公太公虽老尚持家政益办至是始辍而授方伯君犹时时跨马课田仆抶其不职者方伯君多奉太公城西竹林舍所善故人握槊奕棋间效弦歌佐酒太公之酒所甚欢而鼻息怫然不能无动意方伯君乃始布箦于太公之厕舍而相太公寝也太公乆乃安之曰吾得若益恃鼾如雷且晨起而甘粥力壮者庸非若力也于是太公八十矣诸孙次某而受诗者三人皆褒然首有司列也夫公之生为弘治乙夘先一岁而献皇帝之国安陆后进安陆为承天比于京兆京山亦遂齿赤县盖太公生而称人主汤沐之邑者三世矣其鸿龎湛濊明昌炽融之徳独于李氏私之以启太公而方伯太史及诸孙次显无际也乃太公不廹方伯君以早贵而舒徐其年以俟之不爽若左劵方伯君不以中龉而废太公之贵不以晩逹而废太公之养庶几可称人子哉方伯君谓不佞寮寀之旧禆之祝而太史又时时来从臾太公坐堂上方伯君方率诸孙出太史所赍上尊大官之饩以称万年足矣何所事不佞言也岂太公楚贵人有羙芹嗜芰之好以世其家也耶故不辞而为授简

封君赵左山翁七十叙

赵翁之廪昌乐庠也以经术无害数褒然先诸生谓取一第易耳而竟弗第也故事诸生即易第而难于贡盖学使者岁时试试不无生失得而赵翁则数试輙又数先诸生于是赵翁贡而得完之训导赵翁所训导完诸生则又有去而获第者御史下书言赵翁职业修备有材器所以褒慰甚至格当迁矣则又拂衣去官归归之某岁而其子侍御君成进士授行人法不得封父乃赵翁用天子登极貤恩封如其官盖又一岁而侍御君则又以行人髙第入台而翁亦年七十矣夫天之所以靳赵翁者仅一第然使之为诸生获久次上春官赵翁即为诸生然未尝一日不禄食也其宦不逹不得师吏民然竟遂为诸生师身不得成进士以为恨然有子成进士逾于身得之行人法不得父封翁为行人父独封翁以七十坐堂上侍御今者道昌乐里具彩服而拜堂下称千秋觞不亦大偷快哉且也吾闻之侍御当按河东盐筴觞已赵翁踞而问曰吾故嘉隆间老文学也日而以搉盐徃当出何筴侍御备言今天子虽幼冲神圣倍于汉孝昭相国学术什百子孟御史无桒大夫沾沾者因借前箸请于搉务外承徳意条上减除不任以佐百姓之急未既而赵翁大欢恱曰趣具车行矣吾百觞而不辞以安而父之乐于田里而已太仆某乃为次其语以寿

少司马公汪伯子五十叙

语曰綘灌无文随陆无武即不问随生寥寥九江数言彼陆大夫之新语春秋抑何伉浪不雅驯哉何论武也明兴而北地信阳歴下诸君軰名以文起尚不能从白虎青藜之后以毕经生技寜暇计折冲哉藉令经生之技能袭六加七通于短长纵横诸家而县官不以一障尺刃畀之而遂诿曰文士无用者寜不寃也吾虽孱弱不自立然不敢信文士无用于天下则于汪伯子征焉伯子束发而修古文辞精于坟典丘索先秦两京诸子其操頥颏擥指腕词组尺蹏无非雅娴者拟以不习吏而伯子初试令即为良墨绶进郡太守即为良二千石郎司马部即以兵事承间当司马指出佐中丞视闽师海上差功次踰中丞旋进中丞尽护诸大将则倭酋以次授首环海而筑京观者不可胜数移镇郧襄绥楚服贪吏望风解印绶小民鼓腹而治入佐大司马核东北辅邉实凡三镇镇各有封事减损耗费以数万计大要以力必归障障必归险食必归士士必归伍帅筴向外毋令向内卒勇在公毋令在私如是后先数万言天子异而用之着为甲令伯子归而摄理禁兵肃然赵营阳李临淮风即与伯子操頥颏擥指腕而习其雅娴者不知其任将帅也旗鼓之间挥袂出号而伺其不可犯之色亦不知其为文士用也昔孔子任爼豆而辞军伍乃其意欲以逆折卫君而至夹谷之会即以其用摄敌于爼豆之间而强自辟夫漙愽渊泉而时出之又何暇别文武哉乃所龂龂于北地诸君軰者以言伯子何尠浅也礼五十曰艾始服官政而伯子及其期则已少司马矣天下危注意将天下安注意相伯子始所见武功皆己能藉危而致之安地即人主一旦择毕公以夹辅周公舍司马奚取哉当又于伯子观人文矣伯子之戚黄舍人榜者谓不佞习伯子则贻书曰诗不云乎文武吉甫万邦为宪乃又云吉甫作颂穆如清风唯吾子之似之也将有请不佞闻命矣颂伯子者冝莫如不佞也敬以所闻复

寿戚大将军序

往者天子以戚大将军闽功成急传诣北邉大将军过汪中丞而论北事所不易支者五即天子不以某不肖待罪行间非举便冝而授某不可因借箸条所以不易支及便冝状中丞为文叙之甚悉大将军至自闽天子果以蓟帅授之亦颇用便冝法从事而不尽如大将军故指大将军谓敌骑壮甚卒难用骑争于是以意间古法教车而以南短兵法教歩俾车抗锋歩夹车骑承歩利则骑追北不利则车殿以自卫敌稍稍闻之缩弗敢阑入则请欵塞至是庵庐错于我储胥者且五载而大将军益得以其间饧邉事其法曰垣易穴也墩易陵也我髙坚其垣而稍踈其武为敌台以乗之台多其卒卒有长糗糒五之矢石三之险阻槎出敌不能厚集而以薄薄我我从髙下矢石不食顷而烽逹于百里之外矣大将军即诸营城多为室居部士其室材不以烦县官因木于林因石于山身为陶师以敎瓦甓士告劳者一言拊循之如挟纩天子乃稍稍贤重大将军数下玺书褒奨■〈马上衣下〉蹄鲛绡之锡岁时不絶其官至左都督亡可加则为官其子弟以慰安之大将军盖束发而从军凡数十百战南扫倭北拒敌天下谈其事而骇之以为非复当世人即号习大将军者以其宿将故谓且老而不知其岁仅四十七也今年秋幕府白偃羽方置酒大飨诸部曲诸部曲念无以报大将军而走不佞所乞一言为寿不佞以非时谢则曰必大将军时而后得足下言无乃非値乎哉且自蓟邉吏民有大将军而始脱于虎口而知有生之乐大将军一日而不厌我则大将军赐我一日也大将军一岁而不厌我则大将军赐我一岁也而我曹何敢忘不佞不获辞则为叙所以而曰为我谢大将军时进匕箸自爱去此以徃所未央者岁而皇帝岁劳苦大将军问邉计利便因即军中置号悉统诸将军为国虎臣遭世承平匈奴西域亲附敬其威信如史所称辛子真者固大善即大将军将而赭瀚海犁车师勒石燕然之颠者虽饶为之非吾所以祝大将军意也

弇州四部稿巻六十二

●钦定四库全书

弇州四部稿巻六十三

（明）王世贞 撰

○文部

△序十一首

奉赠太保相国养翁严公暨元配一品呉夫人偕寿序

嘉靖中天子祠祀丼泉修所以靖见上帝而一时文学侍从之臣多遴入应制撰述而今相国严翁由侍读拜学士遂娄迁大宗伯独以敬敏当上意遂迁大冢宰严翁以非所习辞不许乃召百僚而矢之曰而毋以而伺吾好也竭而才而已则又矢其属曰吾不以吾与而职也竭吾心而己公卿大夫晨望见严翁晡而修羔羊五紽之节而风易于数千万里外而翁益受上简眷入内阁襄大政然翁益自畏兢兢如布素也会念其先太保公太夫人髙年属微痾乞归里天子内贤重翁而惧伤其志若曰朕悯劳以机务之烦其归就医药需异日召翁顾所以为忠尽矣急于得其亲而缓于所谓异日者疾良已盖太保公太夫人备极志物之享几十年而后辞翁今年万厯之改元严翁六十三矣元配呉夫人亦六十也郡国守令里居搢绅大夫修羔鴈爵帛而荐之则却再荐之则再却其年家子某还自楚乃前言曰严翁夫亦忘所受异数不张大皇矣之眷而自居俭耶不佞则请借前箸以请自国家守考功令而词曹独斤斤磨勘也乃严翁以侍读拜学士矣倪文毅而后无两也以王文端之贤负重声拜太宰故不得入内阁乃严翁拜太宰入内阁矣翁而前内阁无及二亲者即李文逹刘文和亦独其父在耳乃严翁有二亲矣文逹以柄枢乆不及归养乃翁获归养矣故事无既归而锡封者天子念翁数迁不及封以特典封太保公太夫人矣翁又一典畿试及南宫试所谓南宫者再分典焉棫朴之材后先而栋清庙矣有子为乡进士诸生有声其少者芃芃充阶矣严翁与呉夫人俨然而临之和气所格祯福毕萃即毋欲称庆得乎哉严翁色少和然益踧踖为逊让曰不榖安知荣方恧焉求所以致之而不得也惴惴焉求所以承之而不能也夫不榖安知荣世贞曰此乃所以为翁庆也夫造物者好谦夫造物者好生今严翁于贵冨极矣乃益踧踖为逊让此其舟若万斛者而载未及半也天地生物之心固蔼然油然矣于行木于星填于人仁木徳王填星福仁者寿夫严翁于庆固未有量也乃赋烝民之四章曰既眀且哲以保其身夙夜匪懈以事一人谓翁有焉则又进首章而进觞曰天监有周昭假于下保兹天子生仲山甫翁为一举觞迨及宴体荐则又赋采蘩采苹之诗以羙呉夫人徳而后出

赠右谕徳爱荆先生六袠偕寿序

予向者识爱荆王先生于上舍而是时先生有里中赋方受计其出入学士大夫窃目之曰夫己氏也而贵人先生美髯而颀然长且晳也务以读书折节下文士而标举鲜令时时絶其伍若鸡羣鹤即其伍亦不敢以狎接先生而亾何先生有子元驭成进士髙第先生业未五十也而繇上舍授鸿胪序班己得封如元驭编修矣予自是日益近先生先生貎不加老而礼加冲驺驭不加益门不加辟即学士大夫更疑之先生非贵人也耶又十年而元驭益重用事为太子右谕徳封先生如其官次子家驭亦成进士再迁仪部郎矣予再过先生而先生之貎不加老而礼加冲其自贬损过于封编修时学士大夫非故识者骤而语之先生不知为贵人也以问予予曰此所以为贵人也夫子不见夫万斛之■乎其始鸿舻巨轴重枻劲檝飞庐翟室望之嶷然重也若以为不堪益者益之斛千而蚀水不加咫又益之斛千而蚀水不加尺故其为载弘也夫先生贵于不贵不贵于贵人意不贵之而迹贵之以贵疑先生而非也意贵之而迹不贵之以不贵疑先生而非也夫先生之所载者弘也于是先生业六十矣厥配呉夫人亦且六十仪部请急还里称觞寿先生而谕徳以史成当上不获请请割大官珎飶法酝以遗先生呉夫人而属予不佞叙之夫不佞当隆万间以八十叙故相李以七十叙今相君张之为父母者至先生呉夫人六十而三也成周以上代有世臣而是时卿大夫老不任政而始及子故父有爵子而子无爵父即唐以上未有议及荣先者晁大夫薛丞相张太尉之父幸及在然去公归即田舍翁耳元驭而编修即先生编修元驭而谕徳即先生谕徳呉夫人遂称太君于家者不亦夐越古倍百哉说者谓隆万之际得天地委和之气为胜故多显荣寿考乃子为徳而康其父母父母康而安子于政者二相君其尤赫熹迟之哉王先生之偕呉夫人七十若八十者不佞当又有所论著矣

封刑部郎明斋刘公暨李安人荣寿序

眀斋公为吉安诸生三十年而所从受经者指以数千计去而显者又若而人而公故韦素自若也己公有子某能用公经术成进士官比部郎诸生相顾谓眀斋公乃得称比部郎父乎公故无色喜也而郎用最当封公如其官诸生复相顾谓明斋公乃亦遂称比部郎乎而公益无色喜也以书戒郎曰郎何自贵我吾见若乡人之以子贵也而不以子闻也吾甚鄙之即仅以子贵也毋寜仅以子闻也于是郎居平念时事感慨不自持欲以身为之公闻而复遗书戒曰郎将成仁耶抑成名也夫事至而理得者仁也求事以自显者名也且不见夫善射者命鹄审机不发则已发则必中窽破的夫茫然而骤发之未有不败矢者也郎再拜受教而会以明章程晓畅机事闻上特拜监察御史公亦得称御史父乃御史谒余而请曰业无以当吾父色喜也属已六十余而母李安人亦嫓之意者烦君一言为之重乎余谢不获则谓御史曰子之家公不云乎子之事至矣主上方倾目导耳于旒纩之外而子以材谞擢端右搤腕而当无讳之朝小言之则天下小福大言之则天下大福而明斋公能无不色喜乎哉即无论明斋公李安人哲晳若隽母而不为一进匕箸也夫御史不足以重明斋公公太虚也安人若徳曜共为职而相忘于冨贵太和也子不以御史恱父母而以御史能逹志而恱父母太顺也即靡不佞言可也盖有国史张柱史万者亟称明斋公尝从其家人习阳明先生言已又受书东廓先生夫公内重而外之轻此自天性靡所縁餙不然二先生之徒寜无有藉官与子姓而重者安能窥明斋公藩也

习易庵封翁暨刘孺人偕寿序

甚哉天人之交相为私也盖予有感于明嘉万际云而是时人主称为右文而相君后先以起至贵显诸词林客一入绾史笔则大官之膳立至日饮羙酒粱肉又有■〈马上衣下〉蹄檿丝以劳成事稍进经幄则益重有所陈请輙得得不为故事休沐予告輙为置邮横赐加赐种种有公卿所不敢望者而前贲后延之典以七品优加于三品而不谓僣其所宠灵光大震动朝列士各引分以自逊而其陋者至相指目以为人主之私人夫夫也非人主之私人而天之私人也则何以称天私人今夫孰不欲禄逮父母而屈指隆万而上九列之地畴为逮父母者乎顾独有少师今江陵张公故相赵郡郭公扬州李公吾呉郡严公以一品秩父母并笃老无恙而他公卿不尔也然是四公者皆所谓繇词林显者也余以甲戌入领冋政始获从习检讨先生游而先生有父曰易庵翁有母曰刘孺人易庵翁为诸生治经术无害然五试于有司而五不售一旦读易有所得叹曰易吾自有之夫孰非消长进退哉因自号易庵罢去举子业不复事而教其五子至习先生以戊午领省觧学使者贤翁而予之冠带蔵之箧曰毋所藉冠带为也习先生成进士入读中秘书矣盖尝迎翁与刘孺人养翁遣刘孺人而匿身耕也曰吾惧夫长之蘖消也与进之为退几也己习先生绾所谓史笔者用恩封翁如其官刘孺人亦有号矣而翁时冠素褐寛博犹故也即刘孺人养于习先生而不令多簋也曰吾奈何先夫子而饱大官膳乎哉然习先生益重于朝而习翁刘孺人壮甚适盖习翁之所谓易者其用始伸己夫岂唯天私人人寔私天夫天不能为不尽之益而习翁以寡取承之天不欲为响应之福而习翁以缓得迎之此所谓能私天者易之用也其为四公可待也余不佞尝一授辞于学士王先生之父母再授辞于修撰李先生之祖父母而不得其说乃今于习翁之为易而得之故于习先生之请而序其所以云

封吏部郎觧州孙公暨配侯安人寿序

当隆万之际天子数推恩臣下而孙君仲直为中书舍人即以其官封其父觧州公而母侯为孺人矣寻孙君以舍人髙第入吏部郎考功验封转郎文选而又封觧州公如其官母侯进安人矣故事繇舍人而郎者以阶接不重封乃仲直独得再封觧州公与侯安人诸当得封者或不能及亲养即及而或不得偕而觧州公侯安人甚壮无他仲直为舍人而所下解州公侯安人告身织文檿丝之媺手自其署中上之郎验封考功而其所被恩泽皆郎曹为其请天子属草于词林法从之臣而以皇言出之所以褒羙光宠耸动海内而一时搢绅大夫又乐言其事争为之讴歌颂祝而不已仲直尚以为无当而不佞贞甫公除困里中畊乃贻书数千里而属辞则岂以不佞之有当于仲直也夫文人之辞易饰而诬近之以为不若野也贵人之辞多可而誉近之以为不若贱也夫所以谋野而征贱者其仲直哉然以受之解州公指也初解州公与其伯季者凡三而皆受博士家言其父母老矣而解州公一旦喟然曰夫三人者尽儒而儒安能以笔舌朝夕也又安能以养父母即三人者尽儒而宦游也又孰与奉吾父母欢也吾寜农而寛是二人者于儒也于是乃业耕为迹耕耳而不失儒者节又以善转时趣息且有天幸稍赢乃伯仲毋虞于生而儒道就以次膺岁荐游太学又毋虞于父母养而滫瀡旨甘具矣解州公居恒谓范希文何如人哉吾不能得禄之余以吾耕之余幸赢而吾之族指又差少幸易济其食而取毋饥于吾也衣而取毋寒于吾也冠者思以室而筓者思以家也吾寜身之不饱暖而櫜装之若洗念为吾之先者不敢以匮应也于是乡人人称解州公贤凡解州公之得称为贤侯安人成之也安人之为家其课臧获拮据毋间执女工夜分而毋请休洴澼絖指为龟而毋告痡首不重珥衣不曵地以左右解州公之施滫瀡旨甘之具专精于二尊人二尊人忘老而最后太夫人忘为寡盖如一日矣解州公之伯兄有子六而皆业儒则为之构宇以居之曰毋挠儒也自有子二亦皆敎之儒其所视二子者毋逾于为从子者也解州公力于外而侯安人工于内而乐为其父母者饶为其族者艳为其闾左右者归贤焉则业何必不耕而辞乌藉之贵且文者冝其有取于不佞也然仲直以念公与侯安人一旦上章解绶归盖修公与侯安人之所以养父母者而不佞稍出稍迁至中执法领藩政毋论其辞不文然不称贱矣公亦何所藉不佞第公既尝习儒者言当亦知范希文之所以事宋者乎范公再入諌垣再遏西冦一入叅大政五典名郡惠泽徧于天下而后及于族夫天下之为公卿者多矣解州公与侯安人闻之当投杖起趣仲直曰吾二人幸甚壮诗不云乎贻我来牟帝命率育无此疆尔界陈常于时夏若行矣吾不废徳于乡而若为天下德可也

赠常熟令连侯台奬序

余读汉史至元康神爵之间未尝不再三而叹以人主之究晳利治也岁一再下诏奨予勤事吏二千石至六百石以下増级赐爵盖屡屡焉其蚤者不至畏其难而久者毋遂怠于易为民牧者不使轻于视吾牧一歳之间俨若人主之亲坐于堂皇之际而鼓舞之也故天下之称吏治者归元康神爵而称能致吏治者莫若汉宣帝其次则莫若明今夫与人主分而治民者守令也与守分而治最亲民者令也令去执经为诸生时大概不过一歳所抗颜而踞吏民上一邑之生死贫冨伸屈恒由之不亦重且要哉故始至而稍露其能则台使者为檄而旌异之以示予也稍乆而其能尽着则台使者为露章而荐之以示进也又乆而政既成则为之官其父超而为给事御史次则亦郎署以示报也以令较之可三歳其劝典日益新故其精神亦日提撕而忘其怠其下之视之亦日新而不敢轻甚矣明治之似汉也常熟呉一岩邑也户口数十万断案月率以数百计钱榖城雉当中土大郡而隆庆末广平连侯来为令连侯少年所谓去诸生不过一歳所者也为人文弱状若不胜衣然至登堂左右顾则吏抱案辟易不敢仰视语若不出口然至剖击刁猾狱不数言而立折以为神明旦夕造请乡搢绅先生折节恭谨然不敢卒然以私进其谳决无大小不崇朝而毕逋税无逺近立取办而不告痡及为民争漕计扼武帅之吭而抑之噤弗复吐乃以间行学官修古文礼乐之事彬彬焉御史姚君伺而贤之以侯之治尚浅也而旌异之其辞甚娴羙曰迟之行且露章矣一邑之士大夫吏民讙然而乐侯之被旌也曰迟之是行且露章矣太学诸生章衡軰乞不佞文为贺夫岂以一御史旌书为连侯重连侯之贤岂亦以一御史旌书重即余不文文而连侯当弁髦之也虽然以一旌书重连侯则不可以一旌书而奔走阖邑之人讙然而乐侯之被旌固可重也今天子冲圣炳于万几贤公卿修丙魏之业综核名实当逾于元康神爵间万万连侯亦重勉之哉余不佞尝备为吏广平广平人呉公今为吾郡守赫然如汉呉公天下第一异日连侯之政成不佞修班管之业曰郡守令一时广平有二君子哉贤于汉循吏矣连侯固不以余不文而弁髦之也

诰封少师太虚公元配一品张太夫人七十序

万歴之三年乙亥而张太夫人称七十云前是元年之癸酉相国江陵公以元徳弼亮天子敉寜中外搢绅衿韦之士毋以致其讴謡颂祝之私而属封太师公七十则争走之江陵太师公又多逡廵谢不敢当其能自致者十不一二而明年相国登五十则又预敇戒搢绅衿韦能言之士毋以巵辞谀我夫卫武公九十五而其诗以箴而不以颂即谀我毋用尔为于是搢绅衿韦能言之士咸绌而天子推本所自为象龙五彩之服以被太师公益发尚方金钱充六珈瑱揥资俾太夫人俪羙焉而又明年则为今乙亥相国辅理益効天子日拱已以谈经术寤寐二帝三王之盛百辟承服瓣发之国腊胝之苖唐虞之不宾者莫不回面易餙转储胥乎四垂胡耉弱稚委寝蓐于其上而不敢动即相国愈抑而毋用搢绅衿韦之士言夫安能终绌而不效一言之颂于太夫人乎而况辱公同进之雅亦与有丝发之系于宗庙杜稷者耶于是不佞贞窃预闻之退而思所以颂太夫人而不可得也大凡可得而颂者必其有所不足者也夫不足于外而妇则昭子不足于少而母仪显故夫断机之以成其夫于学而三迁之以成其子于教者其为妇为母显矣而所以得称为妇为母者未也唐虞之相功莫髙于后稷而至其后扬显而咏歌之不足又推原所繇出故其诗曰厥初生民时维姜嫄夫以姜嫄毓喆之徳即更仆未易数而为之子孙者岂不欲一铺张其盛而所可称者仅曰先生如逹不坼不副无灾无害而已此固人道之常然而所以为姜嫄者一稷而足矣是故论功者论稷于姜嫄观徳者观姜嫄于后稷也今海内瞻闻相国之相业则意而归太夫人之义方其里居者习太师公之乡政则意而归太夫人之内助覩诸孙之云仍则意而归燕贻之谋嘉媵子之骏起则意而归小星之度而太夫人固恬然于太和至顺之境而忘其所为徳于世而不自有其功天下既意而归之不佞又意而颂之毋亦周之所以称述姜嫄之浅者耶太夫人诞弥之月为孟夏是月也天子方坐明堂左个饮酎用礼乐庆赐遂行而六宫献茧长信之黄金与绣帢襌纚阿锡之贶又西走江陵道矣相国方秉天下枢为帝者师夫岂靡盬而不遑将母者太夫人亦寜能忘膝下之恋而日事太师公夫亦以江沱汝汉之间尚未尽洽后妃之徳而躬率之以内毗太母之阴教耶自是而二南之化成而风始矣夫二南之风采之太师而后颂声作当其时不佞亦何敢让也请执以竢

赠顾母太夫人九十序

天子之侍医顾君以母太夫人九十告也诸荐绅先生大人奉觞为寿已张少保相公文壁间少保故贵贤声于文则人人益大羡喜争自效为祝若干万言而顾君数为击鲜合乐堂上下以谢客而娯太夫人之观且侈盛举云世贞于君乡人也辱见雅择为客又辱而强之言言当无加者不敏则窃闻太夫人一二微时事矣先舍人豪举呉然于赀不中程也不待而强有力骈侮则废着之他舍属歳侵君与兄太常丞藐然孤也太夫人洴澼絖而佐二孺子出游学是时无论纎啬且计口食矣太夫人日夜抱而啼惧存者之就涂炭无以报地下寜复望鼎养守耶已太常起善书官中秘又繇黄帝家言征顾君昆季雁行显矣太夫人就太常养鲜豫色居恒谓置杯酒堂之坳满而覆若寡素业且满何能持未几太常果中小法迹其隠不无类范蔚宗传焉顾君大怛迎至舍跽进滫瀡觞竟则盘舞为婴儿态晨兴慰问所苦大妇亲浣厕褕诸所以共太夫人无丝毫憾哉太夫人甘之忘亡也顾君游于公卿间人乎即所造靡不倒屣坐上坐欢然洽也度诸公卿之严重君非以游故而歳时伏腊多赍遗大官膳及水陆君选而奉太夫人昔汉娄护善五侯日饷异味合之为五侯鲭也语见传中计之君卿母尚无恙然不闻孝亷举护固侠客雄耳其内行何敢望顾君盖吾向者接顾君至伉爽也酒之大呼笑彻四坐而自太夫人从絶不闻遽声纫以蒲藉行履遇子姓之戚则饮泪餙而见太夫人施施如也至臧获足相戒毋得輙见闻盖太夫人养于君数歳视八十则加少得非无欝厉于志耶暇则缕缕戒顾君记洴澼絖时状否老妇之爱少子甚他无属儿愿齿及老妇更有后若儿孝于吾足矣诸荐绅先生祝少及兹者世贞乃言曰太夫人春秋九十髙矣以节享也顾君之事太夫人以志也其矜修伟行岂不彰彰闻于世哉

寿李子鳞母太夫人序

歴下有李生者治毛氏诗释褐尚书刑部郎李生能为古文辞竒士也与予好生燕间语及已曩所以贫状与太夫人事未尝不簌簌涕下也李生之言曰某也九歳而背先君子二弟方呱呱盖是时先君子先己娶有子云太夫人为后室而祖母杨老而昵前子惧某軰长产当瓜分以薄而觊我太夫人之易向也我太夫人日夜抱诸孤泣曰天乎吾乃爱旦日命哉即二三子之胥颠踬无以报地下于是自誓洁束不一问户外事而侍祖母杨益共谨如新妇时盖八年杨圽而前子以昵故稍荡其业益恨有某軰也太夫人重叹泣曰天乎其终忍絶李氏哉乃废着出僦金田可粥者三十租踰年仅十租而又坐贷息故废着徙僦学旁舍贫益甚于是某渐长稍稍取遗书读之太夫人躬力作女红洴澼絖二弱弟则为人佣保给之盖母子更命并日食也日予谬从有司荐乙己之歳请告归故里中具冠服率二弟拜堂下置酒愿得奉顷刻欢太夫人顾愀然不乐罢酒乆之乃念先君子与贫时尔予闻李生言而悲之且私以识太夫人砺节和行顺拂而甘苦有丈夫气焉亡何生复来谓予曰太夫人今五十而加七诞辰近矣某谓鲜所当意者而得子之一言为寿何如予曰子之寿太夫人也将盛冠服耶曰然致水陆旨甘滫瀡耶曰然力未悉率若妇二弟暨诸孙列前后耶曰然然则太夫人亦若乙巳之愀然者尔李生色恐不复对曰无恐也子曩昔第而归它亡自树见太夫人■〈〈贝贝〉上心下〉子之沃而忘瘠也佚易思也故戚夫谓为子戚尔子距今服官恪砥行谊而愽古善文辞修先君子业而廓大之太夫人庸戚耶且太夫人贤者也其不以人情病人理固夫于是李生色少解而予又前告之曰未既也子盍益勉焉子之造与太夫人之寿日进髙朗融显海内称李母与孟母并毋论河东氏焉予歳得文寿之不然而子官且更髙产更厚歳时伏腊穷数道力考钟鼓行玉曵紫县官俯谒如家人礼为寿而太夫人愀然自若也子以为孝乎哉李生悚起拜归而语太夫人太夫人曰善

王母米太冝人七十寿序

王子之获幸方伯明辅也而其父水亭公六十则为六十序已又为公表其藏稍稍闻内徳矣而又十余年而为万厯之乙亥米冝人年七十明辅走使自晋之楚数千里而乞王子言曰日太冝人六十而不敢以辱子言则以先大夫在先大夫已矣不榖不敢以竟揜太冝人德也不榖之有蜀藩也则先大夫弃之有禄而弗逮养太冝人逮养矣而弗以禄也不榖盖怦怦营营焉无可以慰太冝人者太冝人之归我先大夫也仅一歳而失舅以事姑梁夔夔斋栗姑未尝不称善谓筐筥锜釜谁其尸之者将季女耶时伯氏擅室而恡则舂浣自给姑怜而衣食之旣当从先大夫谒选京师乃脱簮珥质邻张姥家益市酒脯为寿至再姑恠问何所得酒脯市岂其能割伯氏槖装耶而是时不榖且晬矣姑伺知其自张姥所度簪珥有余直更从市锦襁襁儿太宜人亦恠谓姑岂其得之伯氏必张姥家余直也问而相劳苦且相泣也先大夫自是稍有官然最称为卑薄后先皆太冝人佐之以稍具伏腊费谋为不榖置室归而如悬罄矣盖伯氏没有子不别治生先大夫分俸以食之犹不给则尽废其着而独身与妇孺逃之黎城先大夫计无所出则太冝人徐出其槖曰吾所以食不一肉宵膏而逹丙以佐公于宦者谓有此日也不榖得遂置室且毋废礼以贻里中长老讥矣不榖举进士累典州郡先大夫业已弃官与太冝人俱就养太冝人恒喻不榖亷而持先大夫于溢曰公毋厌此二簋以刺史供若薄以供夷门抱闗不亦侈乎盖先大夫尝为其官云以故稍稍安之而会逃黎城者亦竟病死太冝人谓不榖责在汝矣其遗孤可抚也躬为汤沐缀衣所以抚视之不异诸孙且娶名家女为妇凡先大夫之为母梁而奔梁丧具易戚而得称为孝其游宦于义丰于安庆皆卑官而得称为能归而好行其德于鄊而得称为厚太宜人所以因势导谊柔刚为和者功故不少也不榖既不能以禄养太冝人而又不能得子之一言以为太宜人寿即太冝人谢不榖称老妇恃粥而起茕然一未亾人不举若之觞不榖何所藉手而寛太冝人之颜色王子曰孝哉明辅乎而胡以禄为太冝人志也且不覩夫禄养之不易当乎哉当周之微夫岂无升斗之禄以逮仕者而其大夫苦于行役曰王事靡盬不遑将母所谓虽有粟其得而食诸甚而至于祈父之章胡转予于恤有母之尸饔则更以薪水为亲累也今吾子弱冠而成进士累典名州郡不为不逹不至赋绵上以感其母虽遭萋斐中废然获遂归而效无方之养不至有靡盬尸饔之叹槖虽空勤于稼穑而禾三百廛足以储甘旨吾子手选而进之太冝人将欣然进匕箸曰岂其食鱼必河之鲂则又曰先君之思以朂寡人吾子可无虞于志也遂书以为赠

赠冯大夫张太冝人赠封锡典序

盖大夫之弃守君于襁褓也时犹在诸生云手守君而授张太冝人曰庶几以儿长乎以我冯氏茕然欲絶之绪忧而敢觊一命之荣地下也我其诸生瞑矣太冝人日夜抱守君而泣也何渠儿得一日长乎以藉手见而父守君业已成进士矣太冝人年六十当旌其门加棹楔焉而又抚守君泣曰吾不忍以而父成吾名也既守君为太仓三载报最矣台使者疏留之而以其最上考功令考功令上天子天子异之赐诰褒予守君备至而赠诸生为大夫太夫人亦进封从今称守君将择日致五熟釡焚草大夫之墓而制冠帔以进太冝人于是州荐绅先生吏民俨然而造守君曰唯大夫为能启守君哉则有王言在抱朴含淳敦伦树义蓄其善庆以遗嗣人诸生所以大夫也则又曰唯太冝人为能立守君哉则又有王言在禔躬贞静秉德俭勤栢舟靡他杼规有素母所以太冝人且旌也又曰唯守君为能成身成亲哉则又有王言在和煦有恩亷平无害敷政优游冝民恺弟大夫太冝人所繇以贵也守君以介然一州逺在海澨而人主能恤其私而精知之若此且夫国家褒锡之典于外臣至重且啬也亡论史院郎署台琐满三载亾害若取诸寄一名为守令而所以难之者百方有先任深而后秩浅者不得称满满而征科不及额者不得考考而非有荐剡至再三者不得与锡典当隆庆中大宰修乆任之政以拟诸守令诸守令多不待年以迁去而独守君后先五歳为最乆积荐剡至十三为最着所以难守君者乃所以易之也守君而以五熟釡荐大夫且若飨之曰前以三后以五非前以士后以大夫欤吾望不及此吾安瞑矣太冝人抚守君而后喜可知也曰吾以吾子成吾名则庶几哉吾可以无愧往者守君谢不敏而荐绅先生复欢然进曰天子固称守君恺弟矣诗不云乎恺弟君子民之父母其有父母而藉人主之纶言以荣其父母吾侪不亦与有荣哉遂称觞而别

弇州四部稿卷六十三

●钦定四库全书

弇州四部稿巻六十四

（明）王世贞 撰

○文部

△序十五首

虞竹西先生集序

王生少则侍其家君言吾王父之交虞先生也先起家至金紫以老而居恒相字之云而大父罢自少司马间怅自失曰予归髪且种种而愧元凯哉元凯虞先生字也尝叅议蜀省事乆当迁矣而会有所不可即投劾还里中甫耆而贫家人产未恤也又云敬皇帝时治饶乐亾以繁法湿束中外吏安之以故公卿荐绅大人重去国而下者厄积弗轻能进虞先生郎夏官垂二十年守故秩乃稍稍徙中大夫无几微不平见颜色固其时云然亦虞先生敦行恬裕不为奸时喜好也当虞先生之得老家徒四壁立而裒其食生计为良酝日使邸仆候于巷过须髪白者隠者儒衣冠者即邀致亾论逹夕虞先生老于酒人乎内行整读书翛然谢絶县官公私事至闾党后进冒殷策华多私而慕谒者更相戒毋令虞先生觉为也家君述于吾王父仅此诗不云乎虽无老成人尚有典刑盖十余年而王生之邑从虞先生孙游恂恂然儒者称其后人既洽而出先生遗文辞读之卒巻未尝不敛袵为恭敬也已又怆然夫人臣持法之操不显人主容而显人主夺敬皇帝推腹心臣任而钧阳公为大司马过十载而虞先生寔佐奉行之其大小得互体而径逹何显也至一二近幸见侵迫有所上下而虞先生持钧阳公钧阳公持人主援理而却之今语具见疏中一时海内加额上神圣不■〈目匿〉幸朋比次乃以美钧阳公然而亡及虞先生者而虞先生又工诗若文所模画陶栁诸名家并其语体得之然絶不以此声闻郡国中何耶岂虞先生业自晦约不欲令人知也则可夫使逖徳卓行竟就湮欝能亾愧其后君子哉王生曰自虞先生偕吾王父没未覩修其文者也士朱丹其毂见则习磬折卑口扬面仪施等贵贱相顾足矣不知虞先生何恠焉

太师梁文康公集序

余闻之霍先生云故太师梁公之贤也毅皇帝时秦王欲闗中牧地阴欵上佞臣寜乃以疏请既请而诸大臣给事御史亾不持牧地重勿与佞臣寜从中下甚力诸大臣恐稍稍引避上怒甚促梁公草诏公草诏曰地沃饶西邉所给刍秣数十百年今遗王王慎毋以地为奸人乱资上骇曰牧地故重耶已之余雅已竒公事而不能无疑于霍先生之私其鄊逹也已复从诸太史先生征之信而又乆之稍益读公集及他传记乃更谓霍先生畧未悉也世自不解轻訾非梁公独不竟南狩中事耶盖上雅念金陵土风欲止未有繇而会宗伯以郊请上谓郊髙皇帝都曷不可梁公业为言亾能绵蕞者且配位在北谁敢移之乃寝上竟以郊日迫发矣而是时江彬握重多从射生佽飞宿卫内自疑数伺上间公委曲输欵以缓败其谋得不叛后竟与新都公合筴捕诛之毅皇帝崩公奉诏迎今上安陆上即位当推恩迎者公力引疾乞骸骨即不被公亦不自言绛侯诚贤木强尚欲私代王有请公不大逺胜绛侯哉当公端揆日而给事御史每一二指摘公欣然亡复辨意不欲以已故伤朝廷恩已见辱台諌更为之地若此且公亡夸人亷而握政十余年归欲构数顷地匄段不及直罢长沙震泽诸先生声华薄海内公与之下上其议论文章亡少逊然以文乞多不应应即弃去稿草今其存者固醇厚尔雅称盛世风视诸先生独尠呜呼公胡长者乃尔余读岭南志先朝大臣不数数仅一丘文庄公文庄公相孝宗履熈运为时所慕说顾其施行与学不悖亦不能相当公后起居其难而旁解婉剂有足济者学士大夫居恒相语毅皇帝朝中贵悍将固臂引蛊惑县官而士气伉胜亡小贬梁公力为多即岭南好称文荘学又焉能舍公矣梁公没仅三十年其孙孜裒诗文合若干巻授简予余少且贱孜独以其戆不佞俾为缀其大都使后世考焉

陆吉孺集序

陆氏自君之先称世能文章者与君四矣然自其曽大父文量举进士为叅政大父安甫以进士卒父象孙为诸生且惫文益竒而君竟蚤夭不进士举也生三十三年耳王世贞曰予髫龀业从人授书则侍陆君云君为人温茂善谈笑徧客语无所不尽意客以故恒好过陆君君是时繇愽士弟子术中稍稍厌之尝就试过探其藏多先秦古文书也而试輙竟少利弗顾君恒依外家游里俗视诸生试上下等其礼故竒陆君不合礼以渐杀君傲然曰即更杀予礼以能杀予乎哉修其辞故多愤激慷慨幽忧之旨然不数数也于呉善文氏二仲查■〈樊，心代大〉钦里中最善者予师陆宇清先生次乃邵弁陆明谟陆明羽其人咸豪介多蓄方轨而髙标见君輙自失酒间不召君亡欢然君性不食酒匡坐湛如间一对客奕奕恒胜客而傍视若不解者又能古隶得锺梁法行草亦遒逸有度所著即藁草客就案玩视持去君卒而予搜糺其遗诗文仅若干首得平生什之一以尠故亾择耳呜呼郦炎王融子安长吉竟乏令考天之抑斯又何敶哉近则呉中昌榖没齿与并陆君竟足死矣世贞又曰颍川陈太丘代以益贵人乃称公惭卿卿惭长覩平原之积阀不已堕哉其藻业伟修蔚然令闻抑又何惭矣假令长安生贵人畴不世世膏沐焉令陆君父子易而就彼也

南中集序

守始为桞州桞去京师八千里而遥其先守多谪人称不足辱鈇锧者如宗元诸君固名隶罪人籍居不自引分怼恚陫侧徃徃托之篇章以冩其不平守繇郎髙第迁不当尚书启事中耶抑何罪也顾欲安定其民日夜袵席而乳哺之栁守满三歳当代即栁犹未快于忌人复坐迁澄江征江去京又万一千里古所谓罗伽杂甸僰僮夷沐将军筚路蓝缕手剪箐棘弁魋结译侏■〈亻离〉乃稍稍役服比中土即更称隶罪人籍者不闻有澄江守然守充然自若也守之治澄江亡改其诎桞州者其民益信而念之虽忌人亦不竟胜守超中二千石以去先时守晨而坐郡治诸属国夷案行吏民疾苦顷刻办治眺罗蔵玗札涌拔羣峰之胜盘江迂流而含态发为诗诗多温厚尔雅亡几微见于象色之表间有一二比物縁兴以寓吾不得已于君亲之思而已彼其怼恚陫侧不自引分者虽宄肆陗削委致模拟工夺天地之变恶在其易是哉汉时荐绅先生固不堪长沙矣明兴敎化沛流跨滇巴■〈牜羊〉牱非人之境阻深曶闇光曜朗贲彬彬向文更长沙而南何啻千倍采守所风咏记述上太史太师二氏秩如也岂其论于横废牢愁之粗者耶守吾王氏字汝康由进士娄迁今转运河东

李氏山藏集序

某呉人也少尝从呉中人论诗既而厌之夫其巧倩妖睇倚闾而望欢者自视寜下南威夷光哉然亦亡柰乎客之浣其质而睨之也思一遂徧观中原下上絶艺之士而不可得故闻大梁有李献吉者自北地游宦家焉大梁则人人习古歌诗后进蹑影称说李氏家言矣乃黠者瓜分而蝇袭之标帜傅响以为己有而忘其自而独髙子业与今大卿李公一二北地指语云某乃以次受其诗子业简练婉然自熹人也以故多沈深沦涟之致其致时时出语外也然亦恒先语而索大卿公不及子业修而发之于天倪右之以物变沛然气怂溢而动亡所不极以故多瑰伟雄丽矢之饮石梁有余劲焉其冲放幻态之所至或衡而击也或从而决也砰磕也磋砑也若虹霞之流天而巻舒也应龙之角嶷如出且没也苍鹰之摩大空也而骥逐景蓬蓬然土嚢之决其口扬壒而霾也其沛然气怂溢而动也众且以为璞乎未材乎即倕尔亡所致剞劂而宋人无所加切劘也诗云唯其有之是以似之公之似北地也甚矣其深也夫岂唯破的殆括蔽洞胸哉即使离朱浣质而睨亡虑矣盖大卿公既擢第数起家二千石而坐王国故不得入为九卿慷慨叹曰嘻嘻余其以一时而易百世业哉归谓从子蓁体别余什梓而蔵之嵩少之间毋令北地沾沾地下也不佞则何所窥测授简焉

俞仲蔚集序

吾所与布衣游者三人俞允文仲蔚谢榛茂秦卢柟次楩谢卢故河北人任侠徃来燕赵间燕赵书生习称之而仲蔚好里居又善病病輙不出应客家人数米而炊旦夕不办治饭即且治麋耳终不复能有所干谒凡仲蔚所为行桑枢瓮牖咀藜裋褐不厌死而已而其自托古文辞特甚呉中少年习闻其乡有名者则日益事相贵椎窃不休餙嫫母扬其直而售之乃仲蔚弗顾也谓余曰而来前而为黄初之际乎哉盖洋洋如也即不遂方轨而执鞭者忻然矣仲蔚又稍厌唐以后书虽不能尽屏搜猎一二计以共埽除之役非素所仿慕也以故益日与诸少年倍仲蔚之文与声不能走阛阓而南北虽然海内更二三君子亡鄙余者与仲蔚相驩足老也即不可而使仲蔚卒弃其故而臣诸少年婆娑漫淫白首途逺岂其能遂重洛阳纸而以是斁哉然又胡竟寥寥乎仲蔚也五父人椟寿梦之鼎者斋而后出视客客曰嘻主岂敖余于无鼎哉黔其窽聚金而液之以意加新焉出鬻而贾者蝇集也过五父睨而弗视曰乌用是文闇曶而冺冺者此非其体贵贱殊也则所由辨难矣仲蔚投余集十巻不佞得寓目焉更之为四巻赋及诗杂文若干篇夫赋余不知其所自也其楚人哉五言古志而沈深潘陆之翘楚欤知其毋齐梁靡也七言古之丽以则也五言律之思也长篇之庄也五七言之悠然而隽也文之为赞也铭也尺牍也七子所戄然而辟易也夫

卢次楩集序

王世贞曰余迹卢柟所遘逢及状貎殆中庸人耳既稍得其古诗歌行读而小异之至读诸赋则未尝不爽然自失也三闾家言忠爱陫侧怨而不怒悠然诗之风乎长卿务以靡丽宏愽旁引广喻其要归卒泽于雅子云谓之从神化中来耶然自东京而下蔑如也诸儒先生号名能文章家柰何取其所论著而姑韵之以为赋若兹乎哉即卢氏所就幽鞠放招凡二十篇其概不得离津筏而上之然而大指可讽也穷天地之纪采人物之变与夭乔走飞之态经纬胪列凡二三能言之士如宋玉景差者蝉缓于左徒之门岂其先柟而室哉夫文人业自好负气殆其常耳卢柟家素饶以赀为太学生好击剑使酒骂坐尝跣而见县官也已又讥刺县官文憾之详为严重柟而微坐以杀人事下狱先是次楩治场干掫其役夫得伏麦以为盗也鞭之数日役夫压于墙殒县官色动曰唶累是复能跣见我耶趣具狱抵论就市者数矣輙有天幸报罢而谢生者故尝识卢柟次楩携其所著书来游京师贵人出诵之泣曰卢生且死矣此乃死杯酒睚眦间寜杀人耶象之焚齿也孔翠之断以羽也殆类之矣最后令陆君为白减死论卢柟卧釱拲间画日而尽先人之书也吏束之急加五木棰楚错下闭目吁吁而已不知其神徃来于岷湘间矣既出狱贫甚家四壁立妻子以饥寒故后先圽乃益为不省而时从酒媍贷余酒多竒之不责雠醒即开巻益着赋以自广云予所取次楩者赋二巻诗一巻

谢茂秦集序

茂秦旣已白卢柟事出狱则士大夫争愿识之河朔少年家传说矣而茂秦亦时时好举其事又游燕诸篇多从厯下生更定有名坐色忤輙背去以故前少年心恠之毋论鲁朱家郭解不如则褚罃之贾人非夫也夫然茂秦旣老贫不能别治生稍讳言侠而其自喜为诗愈甚余他无所论次论其诗云古之诗称布衣间者即无过襄阳孟浩然郊也浩然才不足以半摩诘特善用短耳其景色恒傅情而发故小胜也其气先志而索故大不胜也然偏师而出者犹轻当于众志而脍灸艺林至于今诵之不衰夫郊乃其琐琐者明兴而后可指数也世所言孙山人之流其文辞概一二见焉此岂诚当于作者哉荐绅先生雅好餙岩穴自贵重响附景逐而其辞又以近俗得卒然解袭誉耳目之所及足矣谚曰人貌荣名岂有旣乎夫谢生眇而伧父状也又习见其本末骤而语之古之人众且大骇以为欺我假令袭古衣冠或浩然辈非古而与之篇角字批于丛台之下知必毋以下驷走也茂秦故有集行于邺七言古多散缓可商者又称人间贵人甚着吾厌之为去其十七乃所存则咸沨沨然鸿爽比宻宫商恊度意象衡当者盖吾尝为之评曰茂秦诗长乐卫尉之兵乎击刁斗明斥堠幕府上事车旌秩然也而已矣亦可以无败矣

尺牍清裁序

夫书者辞命之流也昔在春秋游旌接毂矢扬刃飞之下不废酬徃■〈女间〉婉可餐故草创润色旣匪一人谋野禔邦以为首务然而出疆断割因变为规寄文行人之口无取载圅之笔离是而还书郁乎盛矣用亦大焉故■〈矢敫〉箭聊城则百雉自摧奏章秦庭则千槖尽返少卿纾鬰于毳帐子长扬泯于蚕宫良以畅人我之怀发今曩之缊或扬扢沉冥或掊折疑务或诱趋启蔽或释诅通媾走仪秦于寸管组丘倚于尺一思则川至泉涌辨乃云蒸电■〈火霍〉其盛矣哉然皆舂容大雅汪洋菀翰鴈距弱云路虞其阻修鱼腹狭波臣付以浮沉则有黄麻薄蹏缄蘓固蜡烂漫数行遥裔千里蓄止寒暄情专问慰只事兴端片物托绪毛生为舌墨卿代面醉渖漓漇巵言熹微其造色也炯兮隋珠之忽投其寄悰也袅兮春丝之不断是用河岳虽移漆胶愈结徘徊吟咀情事更絶明月宛其依怀白云停而不飞斯则晋客玄谈之委致齐梁纎语之极轨也西蜀扬用修少游金马晩戍碧鸡倾浮提之玉壶然太乙之藜杖渔秇猎稗积有岁时爰荟斯篇凡十一巻命曰尺牍清裁或因本寂寥或删芟繁积其见文选诸书者不复更载丽砂的砾等谢氏之碎金玄圃峥嵘掩琅琊之羣玉客有赍示余甚旨之第惜其时代名氏徃徃纰误所漏典籍亦不为少乃稍为订定仍加増葺及自唐氏迄今词近雅驯亦附于后更为二十四巻藏之椟中于乎坟典既逺清徽多秘陈惊座之十吏逓供刘南昌之百函俱发流映前史以为美谈今皆阙如况其下者余旣惭半豹寜免鲁鱼故繇中郎酷私王充之论亦是卿家子云覆瓿之业耳

重刻尺牍清裁小序

杨用修氏所纂尺牍仅八巻余始益之得廿八巻颇行世世有蔡中郎者爱之恨不得为帐中之秘耳然余时时觉有挂漏业已付梓卒忽不复及而会归自太原幽忧之暇稍露隙日于鳞一旦奄成异代邮筒永废风流若扫青灯吊影不无山阳之慨散帙曝晴更成蜀州之叹俯仰今昔责在后死髙文大篇勒之琬琰矣兹欲使间阔寒暄之谈竿尺往复之致附托羣骥以成不朽爰广昔传末及兹士凡一千七百五十一条一十三万一千三百六十二言前后得六十巻较之余刻十益其六比于用修十益其九亦云瀚愽矣向所谓春秋之世寄文行人者惜其婉媺■〈女间〉雅亦畧载之夫其取指太巧措法若规得非盲史为之润色邪先秦两汉质不累藻华不掩情盖最称笃古矣东京宛尔具体三邦亦其滥觞稍渉繁文微伤讇语晋氏长于吻而短于笔间获一二佳者余多茂先不解之恨齐梁而下大好纒绵或渉俳偶苟从管斑可窥豹彩必取全锦更伤斐然隋唐以还滔滔信腕不知所以裁之迩岁诸贤稍有名能复古者亦未卓然正始夫文至尺牍斯称小道有物有则才者难之况其它哉用修初名赤牍无所据或以古尺赤通用耳考唯汉西岳石阙铭内髙二丈二赤然亦僻矣且汉所称尚书下尺一又天子遗匈奴以尺一牍匈奴报以尺二牍皆尺也故改从尺牍复缀数语于末以俟夫谋野之士采焉

何大复集序

敬皇帝朝化休而融昌异时诸先生业文章显甚重矣学士大夫固欣然称说耳相慕也而独北地李子以非心所好谢去之亡何而又有信阳何子者何子虽稍晩出其材质敏秀瑰丽各以长相当然而李子得何子为益雄也鄙人之言何知仁义向利则德是二君子抉草莽倡微言非有父兄师友之素而夺天下已向之利而自为德于乎难哉去其始可一甲子诗而亡举大厯下者文亡举东京下者即谁力也然二君子之徒不能长縁其师所繇得毛举论难之语以好为胜而他工易者恶津筏者徃徃左袒何子而龁李子则又似非何子意也夫百羽集于词林而二子雄飞或撇捩逆羊角而横举或顺颷而肆翔其九万里同也李源风何源雅风故长变以明志耳且夫覩其沉深莽宕激卭鼓壮喑呜憯凄忽正而竒正若岳厉竒若海■〈风贝〉则李子哉是固少孙要之其縁情即象触物比类靡所不遂璧坐玑驰文霞沦漪绪颷揺曵春华徐发骤而如浅复而弥深疑无能踰何子而上者何子为文刻工左史韩非刘向家言大抵于诗鴈行云而闗中康氏乔氏其乡人樊孟氏则盛惜何子志业屈于年未竟世之谈说经纶抵掌事勋者其傲何子以不及如耶令何子不死而称为名公卿已耳所以削涤卑琐振颓习扶昌运开中兴者何物也于经纶孰多于是何子之甥袁灿来谓王生若为何子叙其遗言王生曰何子彬彬大家也易言之有亲则可乆李得助而乆何子之功李子伟矣夫二子之功天下则伟矣夫 

赵霸州集序

余同年王子数为余言故覇州守赵君云始赵君以守事当校试诸生而王子故从诸生穉贫也又少长田野中不习见显贵人恐而试未巻半守从旁睨之良乆輙袖去王子益大恐守踞坐召诸生面数曰与乃公剧胡试哉若休矣吾已空而羣矣问所以休诸生王子也诸生人人哗不厌也守于是治舍舍王子洗沐已出精好饮食饮食之而发所携书敎王子读且益习已进王子于御史某其人惎传耳而卑王生名寘之末守愤誂御史曰还吾王生归尔夫生诚驹未齿者顾其汗血已千里矣御史暴取王生文读之惊谢诚如守言愿更上生髙第自是他御史娄试王子輙髙第诸生稍禁哗而乆之益人人厌也王子后遂举进士王子举进士则具衣冠谒谢守守顾不怿曰所期若而此者有如日则又曰是未足病也太上有立德其次有立功次有立言子貎盛而气决从此以徃所不知者龄盍勉旃哉亡何守罢觧州去赵君之为守老矣日夜风诵书不休书多先秦古文家言而又好吟诗其教吏民亦时时步古法吏民提衡乆而便习好之然以简伉故不熟为下官罢赵君罢家居更以风诵书先秦古文家言好吟诗其游从众不落落也王子一日亟持赵君集授余曰吾向者言赵君业死矣间使使问其家老媍少子无所遗遗诗文十一二付之剞劂而以累子余谢不敏则谓王子其笃报者哉史葢称河南呉公治平天下第一固尝荐洛阳贾谊帝前贵之然不复详呉公所治平状至并其名失之甚哉其懵于史也贾谊号汉名大夫著述不少柰何弁髦呉公而弃遗之令史靡述也甚哉贾氏之薄也桥玄先生盖竒孟德而子蓄蔡邕矣孟德之所托知已仅一文之于哭墓且具戏腹痛语已耳玄卒而邕为碑之颂之固也然未有尊其遗言而口其事如王子者眞难能哉虽然余殆将鼓王子以赵君之期进而他日佐谋筴定国是当侯戸牖矣而逡廵孙不敢当非魏无知何以至是不然而用经术贵从容庙廊如锺兴且对曰臣师丁恭也封恭之后哉则王子之笃报终矣赵君集诗一巻文三巻行于世世当有知者余不论论王子之于赵君如此

拟骚序

黄子之再起家选部郎业贵重矣而会有所持忤大臣大臣故雅修绛灌之恶微见其端黄子内隠之未发也而时从上幸承天方使使祠屈原黄子乃作问湘灵居无何黄子竟坐前郄罢黄子既罢度以废不复用而材大亡所托益工于言于是作相人作大野作嘉树颂作少述作愿言作齐别神作田父作山中作离思作揪誓凡十有八篇文万余言名之曰拟骚拟离骚也夫黄子之拟屈氏而辞也则可亡乃非偶乎哉且屈氏非诚忧其身不遇忧楚之日为秦而主不顾返也今天下一家上神圣硕画风议之臣小大不乏用黄子而日月之光不加益也即亡用黄子而日月之光不小损也黄子何以骚为虽然吾至读贾生吊屈氏文未尝不三复而叹知有概也彼所未悉者屈氏厯九州岛而相君当其身衣冠之属靡不称大汉矣不则北走胡南走越等死死悖矣其文盖伤屈氏之可以不死而死也又伤己之不得为屈氏无死也夫贾生谪人耳文帝固不终弃之而明法以身事罢田里者弗起即不以身事罢者非数荐弗起即数荐而非有力援者又弗起乃黄子又不得为贾生矣贤者于世未尝不晦屯夷而亨晋泰何则其遘尔也贤者之常则屈氏遘也贤者之变则贾生与黄子遘也生世间幸而得为男子思有以自见实时至矣恒恐于身不得当既当矣而坎轲夺之奉志蠖屈睢盱世途不平之窍几于天籁抑又何疑焉虽然令屈氏而无上官子兰入议国是出应宾客无故也楚不为秦而长为楚天下所以称屈氏者并子文叔敖而三耳夫骚何以屈氏哉黄子识之某曰始余入齐望其山莾苍土风蓬蓬然意其音故敖辟骄志在也乃黄子骚渊乎眇哉楚矣读黄子骚谓其身气扬而节沈燕赵悲歌慷慨男子也接之条风盝而春阳敷事固未可信哉

李氏拟古乐府序

伯承自燕中手一编遗世贞曰余所拟古乐府上下巻凡二铙歌至谚语凡若干自余咏诗即他诗人人言之矣度毋及乐府者而独公择见而亟称且请受木书焉天下安能人人公择也余所面质百而不能一二举则乐府之汶汶乆矣又焉为令人意操丹铅而难我毋已吾子叙之哉然伯承业已叙竟其旨甚详毋庸世贞世贞独记举进士时从伯承游好伯承五七言近体也乆之益好伯承五七言古别去又乆之乃伯承进我以乐府矣厯下于鳞妙其事数要世贞更和其髙下清浊长短徐疾靡不宛然肖恊也而伯承稍稍先意象于调时一离去之然而其构合也夫合而离也者毋寕离而合也者此伯承旨也伯承叙称近代名公取古人行事注议缉韵类成断案所愿舍是伯承哉有味吾言也又云鼓吹铙歌聱牙刺龊不足读则世贞向者固疑之以错简耳或谓妃豨节铙鼓之声混存焉虽然巫山髙非三言之精乎蒲苇冥冥非四言之变乎驽马徘徊鸣临髙台以轩桂树青丝双珠玳瑁非五言之幼眇乎驾六飞龙四时和江有香草目以兰黄鹄髙飞离哉翻非七言之雄飞乎而柰何厌其筌以聱牙刺龊病为也至訾昭明所遗舍善矣独不举庐江小妇相逢艳歌而举木兰木兰廋语耳非不佞所素习也姑以报伯承其更进我乎哉人所知伯承他诗絶类王孟间有入延清长卿者伯承李氏名先芳濮人公择王氏名遴渤海人于鳞李氏名攀龙世贞为呉人

于大夫集序

于大夫出其诗文若干巻而属余序之且曰庶以子而有闻于后乎予谢不敏记癸酉冬十月余觧楚臬而东去武昌之十五里舟焉大风起江上怒涛拍天声殷殷若霆震帆樯之迹尽冺而忽有一叶若灭没于涛间者一伟丈夫虎颧虬须冠箨冠衣鹿裘以刺自通曰武陵于某余故从呉明卿识君名而异之于君坐定乃曰向者欲东见子于呉而不可子幸辱临楚而欲见子不可今子去楚矣可以见矣虽然洞庭之为怒涛于江上倍也而吾陵之所覩一二舟必渔也今吾所渔于子何也余益异之为呼酒语竟夕所谈秇文自先秦西京建安开元升降之格诸子百家之趣以至二氏虚寂之异同因果权摄经伸药物之粗山川之竒瑰风俗之羯羠神鬼幻变之状侠客愽徒之好稗官巷俚之所纪蠭起响应而不可穷沃之以大白则醉醉则歌其声破杳渺而上虽以大风怒涛之劲揉之而不能夺盖三日夜而舟始发于君尤不忍释去欲相与下九江泛彭蠡究匡庐五老之胜而舟子以糇尽告乃别其明年冬余自太仆出抚郧镇过睢蔡之墟则君故尝为令与守之地相去二十余年而其士民犹能谈君之政若新凡君所为政不必尽用国家令甲与古循吏之旧而触事兴便徃徃曲尽其妙所上吏计必最玺书且旦夕下而不忍以千石之重夺太夫人一念竟挂冠归及余至郧而颇有谈前孙中丞山甫事者则尝致君于郧馆榖之弥月相与切劘理学甚至余窃恠君所三日夜语而不及此何也久之余微知君谒太和因礼君以山甫例而要之来则为饮饮亦剧谈如江上益自落穆世外挑以睢蔡之政则不荅间及时务觏兵计或慷慨立髪叹咤弹指庶几吐其胷中之竒甫及半而遽收之类有惩于吻者一日余搜其槖而得所纂诸先生格言读之则山甫语独多而其大指乃在实学实行以究乎伦常之极即世所慕说千古不传之秘君必自为体证果有合而録之书余不尽尔也余用是心服君而君亦不尽酬頋出其所谓诗文者而属余君材甚髙气甚完虽不帖帖于古然外足于象而内足于意文不灭质声不浮律以古程之亦少所不合者夫君于壮歳方自致功业弃一郡如敝屣丧其偶即空室而寄身于僧兰丹馆之税地出禅入玄于一切有为之迹若无所萦其念而尚不能释然于诗文何也君业已进于道冝无事余言余亦不能以一端名君姑因君之请而叙其所以请异日而质诸山甫以为何如也

弇州四部稿巻六十四

●钦定四库全书

弇州四部稿巻六十五

（明）王世贞 撰

○文部

△序十三首

李愚谷先生集序

和长兴目潘安仁拙于用多多矣安所称拙为也盖世贞尝北游燕代间观勒习兵诸将所合者以万计老弱间之金进鼓退坐起错节旌旗之色坌然未见敌而嚣先之益西乃有新秦之卒三千其骑组步如绣劲弩布前长戟距后众目一麾众耳一鼓即卒然而陵之而未易败也以万人计而中精之三千人足也然不能加三千人三千人而万人之用在也世固有巧用其少者李先生为文章号称名家数十年吾不知所繇庶几龙城氏之风哉夫以李先生为文章号称名家数十年而终不敢以其才而溢先民之法意至而言意竭即止大要不欲使辞胜意如此诸后生少年剽畧而博缀缉而华者将无少李先生乎哉李先生诚少且巧矣余故序其遗文而梓之李先生名舜臣举进士礼部试第一尝为吏部为国子师太仆卿矣輙斥补外最后遂废不用其于官简静自好如其文云

王明佐泰岱集序

王明佐者其字初名治已名元治最后名逢年明佐少而磊落缊竒气自其为诸生时固已厌薄其业而家世受翰林先生言明佐独不好翰林先生言于诗慕称风雅蘓李建安曹公父子搜陶谢包齐梁旁及开元近体骚楚赋蜀文多习左氏庄列申韩迁史擅弓汲冢越絶三十时所读已数百千万言其着草亦数十万言然时时从有司校第第輙下至庭诘明佐作何语何所来繇诳乃公为也里中儿前已不能无少明佐矣至会有司扼之故视以益薄而明佐雅自张其名毋许者乃大恨罢去依其乡周虞部京师虞部慕雅士也以故善明佐时时为扼腕称说而因以见余酒间相得驩然恨晩也燕中最幸近者所忠之伦二人忘其名与明佐大人故有连投书自通诵伟丽甚明佐度以书毋能当我必投屣拥篲叙论故旧虚左之席且荐我上林中而二贵人谬意明佐呉人当赍重来从事谒请我明佐窭殊非所望不报也明佐竟醉大骂去益困遂还呉乆之明佐且复北而余待罪治兵青州手裒其诗古近体若干篇书贻余其人遗之沂流中竟不逹不知其书辞云何也余故以约明佐游岱明佐既报则北之岱而待余余日谢吏士结束待明佐而游复巧左若辟然明佐既之燕困如故质食浆家裋褐一馈履行雪中其上履也履下处乃视人足者乎丞相得其文读之竒曰是夫能和栢梁者吾且辟而衣食之明佐竟谢弗肯徃也丞相能坐我上坐称谢敎毋以文役我否淮阴鲁道者不知其何如人独好从明佐游明佐始不能毋望余后具得溺书状使鲁道汰其诗而手自编帙以贻余曰连城之璞明月之蚌固珍恠也能具足行乎昆蹏之良骧首剪拂珊瑚漓漇于鐡网物故有托而后著者余媿其意且命梓俄而遘家难弃官业行矣金华公方握藻柄与余掎业禅嗜也更以属之于乎迹明佐后先事穷乃尔谚云力耕不如逢年其所称名盖其指即以觊一日之遇哉迫可悯矣独于辞绵丽宏愽纚纚不竭陆海之藏溢积充羡固足以走程卓而喝阴邓亡论也顺风而呼声非加疾其势激也考洪钟辨鞞铎之孰下风齂然收矣世固无无耳者明佐之风且定矣

宗子相集序

呜呼此广陵宗臣子相之诗若文武昌呉国伦传之而呉郡王世贞为之序曰昔在建安二曹龙奋公干角立爰至潘陆衍藻太冲修质沈宋丽尔必简岳岳李杜并驱龙标脱衔古之豪杰于辞者徃徃志有所相合而不相下气有所不相入而相为用则岂尽人力哉盖亦有造物微旨矣日余与李攀龙于鳞燕中游也子相实挟呉生暨天目徐生来子相才髙而气雄自喜甚尝从呉一再论诗不胜覆酒盂啮之裂归而淫思竟日夕至喀喀呕血也当其所极意神与才傅天窍自发叩之泠然中五声而诵之爽然风露袭于腋而投于咽然当其所极意而尤不已则理不必天地有而语不必千古道者亦间离得之夫以于鳞之材然不敢尽斥矩矱而创其好即何论世贞哉子相独时时不屑也曰宁瑕无碔又曰歅良在御精镠在篚可以啮决而废千里余则无以难子相也诸善子相者谓子相超津筏而上之少年间是非子相者谓子相欲逾津而弃其筏然雅非子相指也充吾结撰之思际吾才之界以与物境会境合则吾收其全瑜不合则吾姑取其瑜而任瑕字不得累句句不得累篇吾时时上驷以次驰天下之中下者有一不胜而无再不胜如是耳今其篇章具在即使公干太冲必简龙标小自贬损而附于诸贤之骥子相甘之哉子相于文笔尤竒第其力足以破冗腐成一家言夺今之耳观者而大趣乃在北地李先生以子相之诗足无憾于法乃往往屈法而伸其才其文足尽于才乃往往屈才而就法而又不假年以没悲夫悲夫然具是不朽矣世之立功名尚通显者日讥薄文士无毛髪之用子相独不然为考功郎有声以不能附会非乆出叅闽藩属有岛冦事袵席吏民调兵食规摹为一方冠既又佐其臬为儒生师帅比死家祀而人哭之则子相居恒不怿谓麒麟凤皇寜能并鸡犬用乎不得之不能为圣世吾厌吾鸡犬行去矣于鳞大赏之为诗曰一为麟凤言三叹加飱食其曹偶持论若此

徐汝思诗集序

始余罢青州而北别汝思平原汝思前为祖念予语甚怆已顾循其弁曰乃使我介而谈兵乎居无何竟以议兵事忤台旨得娄劾去盖海内言文章者颇籍籍推汝思汝思亦雅自负以一当生树赤帜艺苑中即所莅治讯有能吏声殊不屑也汝思既不得志文章乃数提兵北视边遂慨然有封狼居胥意大司马第功籍当封而会忌汝思者难其材高而易其不善护形迹以故稍乗间萋斐之汝思竟用是诎以死汝思且死属其家大人曰儿诗遂不幸中道矣度无能传我者是必北走齐谒于鳞东走呉谒元羙乎呉差近其且先元羙于是其家大人裒汝思遗诗凡四百余首书谓予幸无忘延陵之义予逊谢不获则为汰别其猥杂者仅得百五十余首付梓人汝思多五七言近体予故不别论论其近体曰于乎诗之变古而近也则风气使之虽然诗不云乎有物有则夫近体为律夫律法也法家严而寡恩又于乐亦为律律亦乐法也其翕纯皦绎秩然而不可乱也是故推盛唐盛唐之于诗也其气完其声铿以平其色丽以雅其力沈而雄其意融而无迹故曰盛唐其则也今之操觚者日哓哓焉窃元和长庆之余似而祖述之气则漓矣意纎然露矣歌之无声也目之无色也按之无力也彼犹不自悟悔而且高举而阔视曰吾何以盛唐为哉至少陵氏直土苴耳汝思往与余论诗固甚恨之度汝思之所撰着亡用句攻而字摘业非盛唐弗述矣予尝谓汝思子越人也欲之秦则必渡大江道汴洛叩闗而西有江而止者汴而止者洛而止者谓之秦不可谓之非秦之道尤不可子诚欲之秦而东南其首凋轮楫竭槖装度五岭八桂而踯躅于牂牁雕题之间其道途也益深其去秦也益逺也汝思击节称善语曰寜玉而瑕毋石而璠今汝思诗具在如登岱云门泛海诸篇沨沨乎有古遗响焉殆欲超大厯而上之嘻固无论汝思秦也谓汝思而非之秦之道也耶

戚将军纪効新书序

闽中汪中丞使来云戚将军用兵如神其所著纪効新书者公能无意一言乎不佞故尝从王宪使论叙戚将军用兵状曰戚将军善用寡已又曰戚将军善用众已又曰戚将军善用败已则曰戚将军善用胜问所以善用状则曰县官自急海事来悉天下力厌之东南大约越卒十不能易倭一而戚将军繇禆校起提千余乌合之士躏其穴而枭夷之若芟槁然即无论戚将军用寡已今诸邉大将将不过三千人势不能他有所举而独戚将军任大将至将数万人其精神之所提衡注使凛乎若出于一人而肝胆之是无论用众已戚将军所遣卒或不幸偶中敌以败告戚将军益治兵自如往往利用其瑕以误敌敌懈见即阴鼓我之气而骤用之以成大勲故戚将军之败往往为胜端而他将士见小胜则志小溢见大胜则志大溢日拥鲜闘华以胜形示下其下亦竞为谀辞恱其上而贪于懈是故其胜往往为败端乃戚将军益治兵自如即不幸敌胜而不得以胜压我我胜而敌不得以其败误我今戚将军起禆校娄迁至大都督佩两印跨制三道大小可数十百战所杀卤万万计称东南名将无偶戚将军者因出一编授余曰此戚将军所著纪効新书也余得而读之巻凡六自束伍以至水兵篇凡十八精者探无间操无形若庄生之谈要眇粗者敎技击按营垒分水布陆纎细条备若陶朱公之治生其明赏罚定章程刻核断断若韩非之论难刺见冦隐出神入鬼若季主君平之前知余乃作而叹曰戚将军能县官诚用之北赭澣海封狼居胥取万戸侯何足道哉是寜独东南为余尝恠汉武帝时下朝鲜埽滇笮瓯闽南三越不旋踵而若承蜩然其最难者匈奴耳而大将军骠骑将军以轻骑絶大漠数得志焉此岂尽出天幸不至乏絶哉而太史公传至卤获封戸外畧而不具载意其人以文章竒天下怏怏竒数不欲令武士见所长耳及读至帝欲以孙呉兵法教骠骑不肯受曰不至学古兵法顾方畧何如夫然后而知骠骑将军与大将军之微也彼故长于技而短于法即不尽出天幸于后世何所自见焉若孙呉穣苴韩信诸葛发其藏为一家言业已进是矣其微旨奥义往往使介胄之士见之而不能习觚翰之士能习而不能用夫卑卑施名实焉能废戚将军书哉虽然兵阴道也而阳言之语云我能往冦亦能往戚将军毋亦少閟所余矣将军名继光东莱人中丞名道昆徽人闽功与戚将军共之又操文章柄而汲汲然欲以余言显戚将军王宪使名道行不识戚将军顾独逊戚将军贤俱可书也

凤笙阁简抄序

摄晋陵守凌君行其尊大夫比部公简牍而以序属某曰公志也盖蜀人杨用修尝采尺牍自春秋时至陈隋而止合为书某间稍订益之而以意序别其体颇着兹故不复称第称所以序凌公者曰夫文信哉代殊乎余则何敢强比焉即书牍自东京而上之其大者宏设广譬畅利遒逹往往足以明志细至于单辞片情亦靡不宛然丽尔彬彬称文质也晋人于辞事若不甚属比者毋乃以质掩其文欤六朝靡靡沦排偶矣是则文掩质也余尝谓晋人工于舌而拙于笔六朝秾于笔而浅于志非虚语也用修采尺牍不及唐明唐以后无尺牍也虽然世之佩绅而操觚者自尊易其语不知所以裁之俚巷之是耳而章程移牍之是邻其号能慕说古厌薄时格则第尊事蘓黄以为无始骤而语之而彼未入也亦何以异于舟秦晋章甫瓯越哉余故为小广之取其法不大悖者使之阳入其好而阴易其向也夫尺牍以通彼而逹己意者也意有所不逹则务造其语语有所不能文则务裁其意大要如是足也凌公余未及叩其指其书今具存大者数百言不为多细者仅数十言不为寡详而切简而腴庶几彬彬文质君子哉夫凌公诚工言者余友人济南李攀龙歙汪道昆呉郡俞允文皆雅以赤牍名李无所不刿濯汪俞虽各自异然要之造次无苟率语余所采不及生者居时戏俞若幸徤匕筯得无使吾书寥寥乎今殆并凌公四矣凌公名约言尝为郡县及曹郎有声以子贵一旦谢去尤精进于二氏学其见集中凤笙阁其时所游止也故以名其书

皇甫百泉三州集序

在昔唐宋时朝士大夫称得辠去者往往屈为荒逺郡佐贠外署置其禄虽有之仅自给妻子耳为之上者不以责其吏能为之下者亦不谓其能吏我以故鲜钱糓法比簿书期会之烦其余日足以为之地而竭其工于诗虽其诗之工然不过以之发其羇孤无聊磊落不平之思而已其山川之竒丽则辱之而为险恶风日之骀荡则辱之而为憯凄以至物之稍偏而民俗之稍异则辱之而为瘴为疠为魑魅魍魉若不可一朝居者如沈宋元白刘桞诸君子之言固具在其探幽造微穷变尽态固不可以余说而废其工然要之有出于叹老嗟穷忧谗畏讥之外者乎有能如风人之所谓可以兴可以羣且怨者乎明世则不然士大夫坐谪者仅少镌其秩级而不限以地之逺近为之上者少优以礼而不废其事为之下者以叙迁之吏待之而忘其端其外既有所縻于职而内又无所大概于念冝其人之工事而拙言也夫明之诗诚不足以拟唐之工然于臣子之节亦即修矣而余乃复交致其不满者何也之唐而使风人之义渝也之明是使天下无风人也吾郡以诗名天下至嘉靖间最嘉靖中诸名能诗者独皇甫氏最皇甫氏昆季四人独子循先生最先生绮歳通朝籍三事公卿皆折行而与之礼岳牧上事皇华采菽享会哀荣之典以不得先生一言为愧先生既负才有重名然秉执劲节多所抵牾以故从虞部郎始谪佐黄州稍迁南司勲部郎輙又谪佐开州量移婺州最后迁滇宪以罢黄故楚饶郡又邻天子汤沐之邑开属魏为三辅地婺属越越又天下首藩当事者虽不能尽知先生其所以处先生雅亦已胜唐而先生亦不以谪故遂厌薄其吏道其为吏亦竟不肯縁餙时好而诎其诗其诗之工不待言然要之志有所微动则必引分以通其狭气有所微阻则必广譬以宏其尚其山川风日物候民俗偶得其境以接吾意而不为意于其境盖先生之诗之工取工于穷者也非用其工于穷者也吾不知其后先于风人第于所谓兴与羣与怨者盖三复而畧得之矣先生庀材于江左得格于大厯其为虞部有虞部集为司勲有司勲集中歳依白下释氏居有禅栖集宪滇有南中集归有还山集其所用得辠为三州故详自叙中兹不赘

陆氏伯仲集序

陆仲子象孙既以老罢景寜教谕归梓其所著前后续集若干巻行之矣郡侯兴化萧君絶赏爱其言乃复因仲子而得其兄伯子肖孙所为诗若文并仲子之未行者梓之萧君既自为之叙而属余继其后余读呉史虞仲翔谓已踈节骨体死当以青蝇为吊客即一人知者且不恨私心恒狭之及至太史公自叙欲藏其书于名山大川夫名山大川即不朽何至深閟而长阏之使等于土石然彼其窥于世之作者狭遘傅显于顺风加声之地黄金贽而白璧酬三尺赫蹏之纸书世之所常言与已之所不肯言者世顾争诧以为竒而已亦卒无以夺其地而见其瑕吾思通于鬼神而俗不晓声等于金石而价莫售吾不能及吾目以自致其知于世而欲凉凉焉求千百歳已藏之山川而发之希觊于必不可测之人而使之知此其事极迂而其致极憯激可念也夫举天下而竟无一人知我者至求知于后世之天下则夫卒然而有一人知我者当何如也陆氏兄弟故皆名家子少好学而仲子尤负才不覊其论大同诸邉有封狼居胥赭蒲类意既累举不第其才日益以练文日益以宏而歌诗日益豪顾益落魄不得志酒间慷慨说谈生平娓娓泣数行下人或目以为狂竟无有能怜而知之者伯子循循行忠信谈说故典可聴不为浮异诡瑰之论乡人多信爱之其疑异仲子者既无繇知仲子而其信爱伯子者又以狎伯子文故不能扬其声于里闬之外伯子尤穷甫得一校官不能赴以死仲子稍再为校官有升斗禄当事之人亦微能知陆仲子然竟以虚言饵而仲子亦竟用老归既老且贫倦于笔分以露吾杜徳权不敢复望天下之有知者而萧君方显于文赫然负当世称乃独折节而下陆仲子至复取伯子之言于既朽之骨而声施之此其为超识雅尚当何如也昔刘孝标羣从子弟七十二人皆能文推孝标冠幸而遇梁武帝操觚之主乃故抑诎使之轗轲贫悴未己而又集诸学士为华林徧要以高之陆氏自其先大父世世受文既兄弟并振起家学而又各有子善其言即无论孝标相先后羙哉萧君贤于君家武帝逺矣更为我语陆仲子知必不为仲翔叹伯子而无知则已伯子而有知其亦不重致慨于名山大川也若余则又焉能真知二子者

金台十八子诗选序

梓金台十八子诗曰金台者志燕旧也十八子者其人非金台人也胡以称金台十八子集于燕而作者也刻既成属予序读之咸铿铿中金石矣作而曰呜呼诗其可以已哉夫诗心之精神发而声者也其精神发于恊气而天地之和应焉其精神发于噫气而天地之变悉焉故诗和于雅颂变于风也风至于变而极矣虞始之殷周鬯之列国备以极之然其功于天地一也王子曰余尝游金台从诸大夫士诗其时盖多风云天子沛然易鼎铉征用俊乂嘉隆之际蒸哉几和矣是十八子之声所以谐也梓者谁某人也其言曰明兴无虑二百年鸿昌茂明之化积于今诸大夫士儒其衣冠髙视迂武究性命旁采政术足显矣语云天下有道行有枝叶余小子何述哉夫十八子者其人皆贤者也则何所事余而传余为余之志而已王子曰善子毋以十八子之言为十八子重子毌以十八子为子重子为子之志而已矣

太保刘文安公荣哀録序

故太保刘文安公用甲第为太史为宫属为学士为南北秩宗用太宰治留铨用大司马握留钥者三十余年始得请天下不以贵艳刘公而若惜其未尽用春秋七十有八天下不以寿艳刘公而若惜其弃我以死没之日天子震悼超赠太子太保超予祭四有司为特祠为从祀于郡邑之学宫天下不以异典艳刘公而犹若尚有歉者于是公之子司农君采上所赐公诰勅谕祭辞与诸荐绅大夫撰述碑铭传诔哀挽记序以至于生平赠饯之什来往书问上下移牍亦附焉盖合公之所优得于世与天下之所共惜公而采子贡所称生荣死哀之义録而梓之而命序于某某少不及事公于朝无以望见颜色而承下风然读兹録则怳焉其若有觌也他固无暇论即刘公治秩宗时天子欲以太后庙谒公执祖训不可凡三上竟报罢以天子之威与贵人之从谀而卒不能夺公岂不亦侃侃社稷臣哉于乎令刘公而在余为之执鞭固所愿焉夫刘公诚贤司农君则诚孝余尝读史至郑君守楚节独不肯为汉王名籍其事抑何伟烈也其孙当时以才谞显位九卿太史公与之善乃至不能举其祖名当时为郑君孙不能奉其大王父讳以属太史公又何畧也夫余不及事刘公于司农君仅一再识然而读刘公之録而怳然若有觌乃至愿为执鞭刘公侃侃大臣固不下郑君余之得详于太史公何如也司农君业为余言孝子能成身以其名而显亲不榖生左不能有所树立为先君子光令并掩其遗徳冺冺偕朽不榖寔何所藉生哉先君子弃诸孤頼上恩获称令终不榖于遗志靡所不酬于名家言靡所不谒请盖几十年而后成书亦难矣余故曰司农君孝也于乎刘公天下自惜公耳公所得不既赢哉以公家孝标之才其羣从韶识蔚藻无减公然一出其学胜人主而坎■〈土禀〉终其身公一出其学遇人主而遂冠三事殁有爵名有尊中垒孜孜著书备七略而厄于国师公之不肖几遂殉渐台之火公得司农君为之子益昭明其述作而侈大之抑兹録行后进之慕说习公书者寜独一世贞也余故曰公所得赢也司农君名承恩刘公讳见録中

客越志序

故相国袁公以文显重嘉靖末然生贵甚鲜可而独才吾呉人王百榖于国士少双百榖坐袁公广坐中无所不睥睨然其大要以扬扢风雅而已无所与它事即他客伺袁公为百榖色喜乃敢稍稍用他事进各得其意去而无何百榖奔其父丧归呉袁公亦病困以没当是时客多自匿避至莫敢名为袁公门人而独百榖絮酒冒暑雨与所厚善管生者奔其丧哭之恸为经纪其遗文以归诸学士大夫好慕说其事而百榖所经由嘉禾武林萧山山阴以至四明为里凡九百有竒得志一首祭文一首诗八十五首百榖所为志絶类应劭纪泰山封禅事而时餙以晋人雅语其所谈说土风民俗怳若渔人从桃源出所接荐绅先生酬应又若与延陵季子夷门侯生游至于山水之韶秀令润曲为傅冩则又丹青其言栩栩然有生态诗毋论所从法大要取独诣婉尽人巧陗絶其于山川土风又若金石其色而传之响诸学士大夫诵百榖言益慕好之伟说其事为刻成帙而问序于不佞语云少所见多所恠以百榖一往酬袁公为髙要亦南州穉子常事亡足大异余所好百榖言而已百榖称武林以东山水信竒甚令人神爽欲飞然余毋能为名取而东又不能为百榖之诗若文第从百榖乞二编庋之籧篨中时抱膝一咏庶几众山皆响如宗少文云者百榖其许我哉

彤弓集序

彤弓集者集三呉诸荐绅先生言也曷名彤弓取诗义诸侯功成而天子锡之也曷为集羙郭公也曷羙乎郭公公能殱岛夷以其士为呉卫也自壬子夷难起诸与角者下瀬戈舩将军亡虑以十数而独称都督齐戚公蜀郭公贤郭公故异军特起从都督刘公讨闽冦数陷坚先登已复与戚公别将赴利所卤杀过当已又计袭其巢覆之大司马第公功超为副帅治呉师遂与刘公代而亡何岛冦乗汛风大至时侍御温公按部太仓与兵使耿公筴之无可任者又独推郭公郭公帅所部前奋逐冦余皇炮糜之众蜂聚于沙人或谓郭公岛冦毋能以陆当者公曰不然冦能陆我亦能陆且若所不敌庸陆乎顾谓吏士淬而刃厚而胄唯吾麾所向乃令其卒张左右翼翼之而身捣其中坚呼声动天地无不一当百者冦遂大溃悉俘僇之捷闻郭公推功温公耿公俱増秩赐金帛有差是役也郭公所部卒多蜀叟兵功最髙又最强而最束约于郭公之令诸叟兵与市人错处而治秋毫无所犯于是呉中荐绅先生益大恱郭公争奉觞前为寿继得诗若干首文若干首友人殷无美辑之而谓王子冝叙王子谢不敏乃言曰余读彤弓之什至我有嘉宾中心贶之谓诸侯能侈大天子之赐以贶宾洵羙矣及读车攻而后知功之所由树也曰萧萧马鸣悠悠斾旌徒御不惊大庖不盈此岂喑呜跳荡一将任而已哉其整暇肃亷制敌未形盖详哉乎先之也乃荐绅先生言郭公固人人殊要之称善为言者矣以余耳目所睹记后先无浮誉如郭公抑何寥寥也仲山甫之诗曰吉甫作颂穆如清风夫颂而得吉甫固善毋亦山甫有以当之欤郭公今进帅南粤益贵异时天子修伏波海常功趣丞相御史刻彻侯印下之南粤诸荐绅先生所以致颂于铙歌鼓吹者寜后呉人哉寜后呉人哉

呉公宴沙头古梅下诗序

前尚书礼部郎孝丰呉公袭芬魁英之胄握兰建礼之署艺林既翘鼎实垂鬯偶以公遣出佐敝邦期月有成超倅雄郡诸荐绅大夫观察曹公季公太史王公泉牧周公都督杨公比部曹公侍御张公中书舍人吕公金吾吕公暨不佞兄弟凡十有一人夙迎左盻时炙前席窃悲二天之夺言怆三秋之违呉公乃顾卧辙而叹遥偃飞旌以回遘分趣侍史选胜诸郊于沙头之北得古梅焉其根则屈蟠槎牙隠见拏攫若伏虬之离垫其干则拥尰离披皴剥成理若修鳞之乍张其下枝若网毰毸而覆地其上枝若盖欝嵂而造天清馡排颷旖旎弥逺繁英缀空晃朗若旦上林逊其同心陇首嗟兮犹落轻素揺扬讵掩夷光之舞委翠啁唽乍醒罗浮之夣亭亭独上皎然玉立三秀后列济如粉昆呉公于是命酒人列歩障开琼筵流羽爵浆炙自飞申以糺筹羗笛时御佐之谈谑畅怀瑶岛之下濯魄氷壶之内酡朱覩颜逡巡而未染卵色薄虞低回而难瞑循赏之余髙唱自发诸公沨沨亦嗣和焉遂使却月凌风扬州掩法曹之响玉柱金巵江左失总持之艶芍药止于相谑桃李愧其不言申命不佞宜为之序嗟夫质脆候遒物长人短桓司马所以泫然庾开府因之抒叹然夹池之修竹无复遗青兰亭之茂林仅存荒址考全树于上林求遗卉于金谷依稀落照之际芜没寒烟之表而邹枚司马组绣其舌頬太仆右军金石其手指春秋云迈览者惊其若新陵陆已迁诵之意当尚在故知召风所嘉甘棠勿剪魏文移奓文章不朽诚非虚也呉公听然而笑慨焉命驾幸江国之未迂毋烦驿使倘媺人之相忆可嗣干旄

弇州四部稿巻六十五

●钦定四库全书

弇州四部稿巻六十六

（明）王世贞 撰

○文部

△序十四首

东白草堂集序

先皇帝之十七年给事中顾公上疏陈五事忤旨廷杖为上谷流人直声动天下顾公之为流人可三十年而今天子下诏召诸言事者予故官于是顾公行而出所著东白草堂集若干巻属世贞得与寓目焉不佞少习王通氏书疑其用声韵之微而轻加人以君子小人之目为过及读所谓唐卢骆沈宋者诗其属事非不精其辞非不彬彬中文质也然徃徃工于用情而薄于约性其显而被之廊庙则多侈大其所遭以明得意其气多轻扬而陵物不幸而挫阨放窜以死则或追疻其所由得而其旨诽或微挟其所自树而其旨亢其下者有所询乞而其旨谀髙者无所顾藉而其旨诞虽其辞之工有曲尽挫阨放窜之状若能致其身于不朽而天下后世更有羡于其穷者然而愽逹超旷之士固已阴鄙其中之浅而预识其一踬而不复收矣以顾公为给事按蜀部时守令负弩前驱天子之介弟不敢自称王者而屈受谳其得意当何如而顾公之于辞和厚而若无所恃重及以一疏失上指为流人至三十年鬰怫之境固己什百于所谓卢骆沈宋者而其辞则益平盖至于六哀五幸四欲五忆诸篇忠厚陫侧孝友惇固读之隠然有余爱焉信矣王通氏之书有味乎言之也公之所以乆踬而竟收也亦微哉不佞于公为通家子无能为役以公命勉为之叙其大都若公诗之评则子循先生详之矣

比玊集序

比玊集者同年刘按察子威与其友魏茂才季朗相酬和诸诗也集既成余为序所以云始按察为南台时伉直多忤出浮沉州郡者垂二十年而竟以按察移疾是时季朗业为诸生称后进矣而独按察折行而与之友欢然亡间也度按察所以称季朗葢庻几古先逹长者风汉武帝人主也读长卿子虚怃然而叹曰朕独不得与此人同时哉夫调合则尚友千古知希则垂俟百世古之君子不获志于其时至欲取千百世之后先而足吾适乃幸得一生当之而刺促穷显长稚毋亦大谬乎哉北海狥身于正平中郎遗屣于仲宣司空缄心于子谅隠侯赏言于元礼彼诚汲汲乎恐失之也虽然季朗亦宁无廹于得按察哉独不见夫伯牙之于琴凝神笃而手指和私以为进于道矣瓠巴为之调子期为之赏而后喜可知也纪昌受术于飞卫至交射于道矢触而尘不扬而始信其技之敌也余读二君诗其于古则自郊社饶歌以至相和诸曲无所不比拟五言始西京建安而乱于玊台后庭之咏七言歌行规仿杨骆时沿长吉近体虽少总杂大抵宏于庀材而刻于树法险于钩旨而巧于取字谐宫中商经徃纬随彬彬乎一时之盛哉畴得而离之以二君才各信其诣而合于规若此宜其相得而不欲相秘也季朗方鼎盛按察亦壮未老相与捐人间而极意于千秋之业为快当日甚其以仆为不佞而终与寓目焉何如

浮淮集序

当世宗时六七大夫讲业燕中而不佞谬名能私其绪居无何相继得罪斥谪或自引去天下操觚之士避之吻齿外而南海欧大任先生独好其言以为足当我欧先生于书无所不窥其大要非西京建安而下至开元亡述也其屣屦遍户阈业非以六七大夫亡当也欧先生受经为南海诸生甚着竟不第而游燕一日而倾燕之士人而竟无能荐之者为学官江都会淮以南鲜雅慕欧先生黙黙不自得益肆其力于文章其文章益髙然度以自偷快而已而会不佞强起过江都六七大夫非故物则亦起旬日而过江都者二三軰欧先生欢甚出一编相示曰此吾所自偷快者也环吾斋树苜蓿而以亩计晨光萧然旬雨而苜蓿无洳径者则以辙迹寡也吾编成而蝥网其首晨始拂拭者为子也子其序之不佞竟读乃曰欧先生而亦知而世乎哉世类重显位而欧先生仕仅一命为学官世急材谞北备匃奴南备粤而欧先生操五寸管从丹铅之业世好慕侠长者游而欧先生所欲当独六七大夫咄嗟吾见而之日以穷也欧先生曰不然也吾向者下彭城度淮而后南也渺乎若瓠落而无所用之刳以为五石樽泛泛乎江湖而不知其止也彼岂以为有所値哉必有所値而后称适则亦晩矣且昔司马子长二十而游江淮上会稽窥九疑浮于沅湘厄困鄱薛彭城时岂有六七大夫足知者吾得长为我足矣于是名其集浮淮而不佞序其意淮以南有宗子相臣者是六七大夫中人也而夭徃御史檄欧先生采淮贤大夫业欧先生檄诸邑学官顾独遗子相欧先生意不怿也曰岂可以当吾世而失子相乃为宗臣传上太史具集中呜呼欧先生无负淮矣

申考功集序

语曰长筭屈于短造余益尝叹之今益致嗟咨焉始余郎西曹与同舍郎申君善而申君时时以所著相抵难余黙已窥申君负气沉重不泄类河朔节侠士而是时诸曹郎争健好去为美官亡能名申君长者乆之君稍稍迁兵部郎不肯为大帅鸾折节上书欲有所言下狱谪去亡何帅鸾事露族而海内士大夫亡问识不识乐欲谈申君吏部得美官缺輙以拟申君恒恐其薄之而申君益自晦数起数引疾竟不离考功郎病困死矣嗟乎令申君而在即不出袁司徒华相国安能汰然而忘太丘幼安也而已矣当申君数起时余方有家难困渔牧海上絶无所征申君问迨今上之二载余强起游魏中则申君已前殁既吊而徘徊于其乡不忍去遇舍家子道申君笃行恂恂孝弟有郎中令洗牏厕风则又为叙次其事上之台列祀学官申君家藏书万巻所著文字称是然其乡人朴至亡能名其言者余稍取读之其持论根极理道通政术凿凿见事其取意顾多搐抑而未竟于材甚饶而办然不欲以工伤气其气恒充然而有余于法时有所纵舍然不至为法外语于学无所不窥然不蕲规规前軰成一家言嗟嗟令申君而在毋论治行卓荦为大明名公卿稍磨琢之讵照十二乗称魏邦赫然已哉夫申君之屈于短造诚非一余既已吊君读其文益西北游邢赵间覩太行诸山绵亘盘鬰莾苍磊块不知其几千里障而为大卤全魏承之水不胜土枣柿梨栗黍稌桑麻之利衣食逺近而无所致于观兹申君之所以文与为申君者也

梁园集序

梁园集者济南许殿卿所为诗也殿卿仕至周左史其诗寓大梁者名梁园集云葢梁孝王治东苑方二百里中有兎园夹池檀栾之竹鹄鹤鴈鹜之渚而一时才士大夫如枚叔邹阳公孙乗严夫子司马长卿之徒踞右几号上客授简命赋几二千年而人犹艳说之然孝王苑实在睢阳集所称梁园者今梁也亦志梁故也始殿卿与其乡人李于鳞游所倡和独多曰海右集计殿卿之诗侣遍天下其所愿当者独于鳞耳乃去之为王官而诸王彻侯无能相引藉居黙黙不自得益专其精于诗而结好乃在千载之上凡其所不能得之于于鳞而欲托之于枚叔邹阳公孙乗严夫子司马长卿者即无论其言其志固可念也今游士大夫求兹园于夷门瀪吹之间固已失之而睢阳之傍烟荒蔓迷于焦峣坡陀者又不可以目指追数也毋亦其所恃邹枚二三君子之言乎更二千年而游客士大夫又安知其不因殿卿之集而求所谓梁园者于大梁也集成属余序之余为识殿卿所以名集而为语之曰于鳞今亦游大梁称梁客矣

清海编序

当先皇帝乙丑岁倭来犯太仓聚于沙已即沙殱焉而不佞某故太仓人也最悉太仓事始谍报有余皇者三则江南北楼舩将军环而四絷之然见以为坐困计嚄唶莫敢先纵而江北兵中暴则前溃人人益大惴恐益莫敢先侍御洛阳温公按部宜兴一日夜而驰诣太仓调刍饷毕则用军兴法令诸将军曰大校某某塞贼掠道某某塞贼走道受吾筴而贼得以一卒渡西岸者死将贼得以一舟东遁者死将则又申令曰选日晨蓐食即贼所郭将军军之田将军副士乱行者死当先纵而却者死贼弃财物取者死则又曰更三日不下贼死大将吾持吾斧破巨浪来矣诸将军大愳僇力前捣贼大破之悉获其余皇捕虏三十六人卤首数百级溺水死者称是葢捷至而督军中丞及他台使始来当上奏温公逡廵推诸公曰御史法不言功也然呉中诸荐绅先生吏民籍籍为讴謡归温公矣温公微闻之复谢诸荐绅先生吏民曰御史法不言功也不佞则独以为温公功固竒第一战将任而前是公所埽内盗为嘉定为常熟羣负海萃渊薮此公所繇功也夫倭之所以数躏我而恋不欲去者内盗为之导也导之则彼恒为主而我为客无以导之则彼故客而我恒为主倭不得内盗而困于沙入公掌握中矣吾故曰公所繇功也居三岁为隆庆戊辰温公以中丞节抚治赵魏而不佞起守故官从事公幕间及之公莞尔笑曰有是哉向者业以御史不言功然何敢一日而忘诸荐绅先生吏民也无何不佞以量移辞公南而御史有蘖公者上固心嘉温公功而难御史诏为移任公遂归卧洛阳里而诸荐绅先生吏民所讴謡盛为行呉中且属不佞序之欲以贻公曰温公君子哉即不以吾众人之誉而重温公奈何以一人之擿而遽轻公也岂誉者贱而擿者贵耶呜呼其进也若濡其弃也若遗夫岂唯一温公夫不佞亦乌能重公不佞旦夕且归矣

御史中丞林公奏议序

御史中丞莆田林公手次其前后奏议五十六通合数万言而以书请世贞曰吾子其序之向者有成言矣书至其人随以林公讣来则公朝发书而夕不禄葢絶茟也余既为位哭公而读公之奏且读且哭曰呜乎天夺我敬舆何速耶而不使终惠吾呉民而又不尽究公之所未言则又叹曰林公呜呼亦足以死矣葢自今皇帝即大位下书褒予诸言事者于是诸士大夫争自刮剔思有所以自効庻几一二禆益社稷而其大究乃在欲有以自显见给事御史气益发舒天子至不能尽读其凡而六曹吏困复议手腕且脱则又相与追数世宗朝贵溪分宜相当国柄以刑僇刼箝给事御史口至嘿而亡所持争曹吏几得时时休沐偷快也乃林公当世宗朝为南床独不然分宜相雅庇私其属寮公首论祭酒某罪天子赫然怒置之理而公又论劾分宜所絶幸爱客都御史懋卿奸恶万状分宜为庇之报闻则又论劾分宜所受十万金为城社而穴者伊王分宜又为庇之报闻居无何上用御史邹公言罢分宜而懋卿及伊王后先则败戍及长繋有差于是林公则又持分宜子侍郎世蕃与其私客前中书舍人罗龙文大逆状上之天子为置狱悉搜捕其党与论大辟籍其家赀财当县官租税半分宜贫老至不能名一钱寄客以死海内亡问识不识加额颂天子神武次则归贤于林公而愿其老寿长为县官扫除奸凶林公遂用诸大臣推毂至今官始林公来江南大吏咸重足不寒而栗曰是夫也是死祭酒蔡藩王戍都御史馁故相而磔一侍郎与舍人者将奈公何林公来则寛然长者所按部延见父老问民疾苦以撙节惠利为首教其所条上封事如请寛恤疲困计民运清伏田祛积弊表节义恤耆哲豁虚征召贤辅即亡论所报兴罢固凿凿为黔首袵席者也当世宗朝天下固难于言矣而林公独易其难者以为不如是不足以振天地之神气而收天下既涣之心当今皇帝初天下之人自喜沾沾以易于言矣林公独难其易者长虑而迂顾以为不如是不足以培天地之元气而安天下已萃之心呜呼公眞社稷臣哉夫林公春秋仅四十以死海内之士大夫父老当为之嗟咨叹伤而又疑其所愿于公者乖也然竟百千年而读其书凛凛有生气不称为一世士其于寿考何限哉吾故为序其所以而致嘅于世宗时要非眞难于言者相贵溪分宜而后难也

瑶石山人诗稿序

天地之灵秀廹于海欲尽而乃为岭南岭南之东最为饶竒宏丽有罗浮増江之胜空青丹砂文犀瓌象沈水之香媚川之玑雕餙天下而于文词顾独寥寥寡称何也岂所谓灵秀者偏有所寄于物而遂漓于人耶即在先朝二三巨公宏儒发而称经济超而称心学以脍炙于世而亦时着其余于诗第其所谓诗聊以寄吾一时之才以偶合于所嗜而已非必其尽权法衡古也葢余晩而得所谓孙蕡五先生集者既读稍异之以为其人语不尽中程亦时时操元音然丽而有隽致既又从西曹得尚书郎梁公实诗则又异之以为庻几太康开元之风惜不幸蚤死而最后得今尚书职方郎黎惟敬诗则益又异之其五言古自建安而下逮梁陈靡所不出入和平丽尔七言歌行有卢杨沈宋之韵近体沨沨全盛遗响诚征其辞而奏之肉叶以正始铿然而中宫商也葢十得八九矣惟敬虽从故学士黄先生受诗业不专其师家言而自惟敬贵与余軰游岭南士大夫操觚彬彬鼓兰风而和郢雪者一时不下数十百軰埒上国矣今年夏惟敬过呉尽出其所著诗稿若干巻以属余余为序其所以而语之曰吾今者得子诗又得子之所从和而吾所谓寥寥者似不雠也虽然谚不云乎倡优拙铁剑利子之乡近娄中兵子之乡珎寳尽于兵而天地之灵秀始改而寄之人也其寄不亦晩耶惟敬听然笑曰有是哉

芙蓉社吟稿叙

友人豫章余德甫既罢其按察副使归而豫章城中诸侯王用晦者数相从为歌诗甚丽用晦有园种芙蓉环之读书其中徳甫非有故輙日一再还徃于是其客呉士志■取二君子倡和之诗名之曰芙蓉社吟稿而属序于世贞不佞葢尝习屈大夫曹陈王事因以叹二君子之贤而犹窃幸其遇也当大夫之废置其忳邑侘傺无聊之状至愿借通于山鬼以求媚陈王介弟也希自附于一校偏师之任西属大将军东属大司马突刃触锋骋丹奋骊冐百死而不辞彼虽各效其拳拳忧念宗国之忠然未尝不笃于爱其才而求试之也笃于爱其才而求试之则意扬而不胜迫求试而不得则意夺而不胜闵追数其用之旧则多慨逆探其弃之新则多怨故其撰辞托悰见于遗集之所胪列如骚经上下赠白马诸篇毋论其文辞感激用壮足以涕泪千古而天地委和之气亦索然尽矣当徳甫为天子外台臣衡八闽吏民一旦以单辞报罢固不必尽如屈大夫之才大用而大舍用晦故髙皇帝七叶孙少奉外藩縻数百石禄又数以宗政条困之亦不必尽如曹陈王之为介弟骤亲而骤踈其辞藻之美要自太康后而大厯前亦不必尽章程于二贤者独其所托悰要在于采天地之和美以交冩其快而不必于抉天地之商憯以自泄其不平其文之专精即以当吾之用于世于千古而无所觊葢屈大夫曹陈王之为用在身不得已而后寄之于文章乃徳甫用晦无是也虽然当屈大夫之未谪而可与语者仅一女须耳其既谪而可语者仅渔父卜人然未必眞有之即有之又歘现而歘亡逮于陈王所称四节之会块然独处左右唯仆隶所对唯妻子髙谈无所与陈发义无所与展则是二贤者之穷葢不止于废弃其穷之极而至于沈湘或黙黙不自得以夭其视徳甫之穷而有用晦用晦之穷而有徳甫又当何如也夫徳甫之与用晦其穷而有以相乐于一时其乐而有以相成于后世则岂唯向所称二贤者难之将谁能嫓焉余故不辞而序其首

五岳黄山人集序

语有之丰玉荒榖明贵与用之不易兼也又有之春华秋实明文与质之不相为用也天下之言文者则归孔氏曰辞逹而已矣意若弁髦其法而弃之乃其叙述坟典牺易麟史抑何彪炳尔雅也多学而识不如一贯空空者托而逃焉然至于陈廷之隼防风氏之骨商羊之儛而龙威丈人之秘文又若探箧而取对者何也古之君子收天地万物之精而归于吾之聪明而始有学出吾之聪明以与天地万物之界会而始有言愽而约而谓之学造理而备法而谓之言内极于贵外极于用文质称而谓之君子大者经小者传心者谟迹者史和而颂怨而骚性而雅情而风其言即人人殊要之未有不通于徳与功者也余少则闻吾呉有五岳黄先生者多识而娴辞葢彬彬成一家言云晩而辱与先生之子姬水游又辱不鄙而以先生之集来读之而愧余之未尽于闻也先生挺人杰之资当舞象日固已田百氏之薮而渔猎之一下笔而屈其豪贤长者即王少傅乔太宰不敢称前进而交先生先生意不怿以书贽于北地李献吉相与扬扢自六代西京而下距嘉靖二千载如指掌也乃先生则愈欿然以为无当于世日夜考载籍征耆硕以究极乎古今兴衰倚伏之变国典庙彛礼乐比详兵车水土平凖之筴下至于星厯医卜农贾覆逆支离人竭五官之职而恨其晷者先生饶辨之矣乃愈以为即当于世亦役我以老而无当于眞我东走谒王文成公阳明洞天眉宇接而心神融了然独悟天则之妙归而着会稽问道录先生自谓得王氏玄珠然絶不以语人又不立门户而所谓问道录者絅之以十袭之缃而不更发中间尝应魁荐一游南宫有所不可輙叹曰此为置千里骨者耶吾束吾腹归矣先生髙其徳而弗耀卑其功而弗试其言之通于徳与功者又秘弗出仅以其余而应天下天下亦遂以先生之余而欲尽先生呜呼先生岂易尽哉评者谓先生骚赋似枚扬语苑似向诗传似韩论难似充碑诔出东京间以六代五言古出建安二谢下沿齐梁七言歌行出乐府时时青莲之致近体出景龙杂大厯以后尚裁者服其法务宏者赏其博偏致者惊其漫独创者病其拟而要之俱非能尽先生者余所谓尽葢先生之言标徳而藴功之言也蔡中郎获论衡秘而日取之以自益先生集既行余无所从秘矣将与天下后世共称之而已

玄峰先生诗集序

四川按察副使章君道华以疾归数年用荐当起未拜卒其子某裒君之所著诗若干篇授其友某使序而传之余虽与君同第进士为比部廷尉属曹署歩武称雅相善然余稍以诗见君輙不答而自后先去官居呉家相距百里而遥君始以诗投余盖益数而后知君之深于诗也呉中诸能诗者雅好靡丽争傅色而君独尚气肤立而君独尚骨务谐好而君独尚裁呉中诗即髙者剽齐梁而下者不免长庆以后而君独称开元大厯诸能诗者不下数十百家大要交相誉以求树驰贽四方之贤豪以鼔其价而君独杜门吾伊呉语所与酬倡者仅四五君子以余之不肖亦得从是四五君子之后而交于君君虽谬知余然每三过君里一再见而一称疾即他可知也当君之精专为诗业称工于众退而无当于志不但已也当于志矣程之古而稍不恊不但已也君之精专于诗意直欲取其独见而上媚千古稍取千古之所谓工者而自快葢至其相与酬倡四五君子聊用以印证吾是而已以故君之名不能徧于不知者之耳而入于眞知者之心试读之其不沛然而雄于气苍然而老于骨卓然而髙深于裁者几希君所至以亷直惠爱称而耿介少所通狥其治官与治诗埒以当于志且程古耳然徃徃课髙第其既归而人荐之不衰呜呼诗与政如是足死矣

孙清简公集序

居则闻家长老言大父之佐南司马也而是时故孙清简公掌留铨间休沐輙一过从茗饮而业俱已七十余留都诸公卿遇大政当下议黙黙推二大老其所持衡甚晳然无岁不力请归而天子所以留之亦甚笃迨其老驰驿存问有不能得之于六卿者而得之大父至续禄给扶有不能得之于宰辅者而得之清简公二公后先殁垂五十年而清简公诸孙世良繇史馆出为崇明丞裒公之诗若文梓之而属不佞为序不佞既已窃闻家长老言又读公之集而深有慨乎其时也国家鸿昌茂庞之气莫盛于弘治而一时诸巨公如三原洛阳钧阳华容軰皆能以博大黙成之其为政务于存国家之体而不必伸其操其所论著务益于国家之实而不必华其名葢至于正徳而所谓气者日益开露而无余其所称一时学士大夫不胜其少者之断则果于掊击以见操不胜其壮者之思则精于刻刿以见名乃若所谓诗必极其变以尽风其所谓文必穷其法以诣古天下固翕然而好称说之以为成一家言而识者固已忧其时之动于机而不昜挽矣公虽筮仕成化老于正徳而殁于嘉靖初然当其最盛者弘治故当称弘治人也其诗文冲然而不为藻第其居于质多也澹然而若无深思其所蓄育而未竟者在也不知其于三原诸巨公孰贤要之悠然若见孙叔之抵掌而令人思弘治也自二公之分洛谈者不甚多其时谓左右貂窃上之喜怒而人自为政然犹能修优老故事如余向所闻者噫可想也已

刘诸暨杜律心觧序

自三百篇出而诸为诗故者亡虑数十百家即为诗故者数十百家而知诗者不与焉独蔽之于孟氏曰以意逆志得之哉得之哉夫所谓意者虽人人殊要之其触于境而之于七情一也唐杜氏诗出学士大夫尊称之以继三百篇然不谓其恊裁中正也谓其窥于兴赋比之微而已诸为杜诗故者亦无虑数十百家而杜氏诗最宛然而附目铿然而谐耳者则五七言近体诸专为近体者又亡虑数家自张氏之故托于虞而去杜逺矣夫不得其所属事而浅言之则陋得其所属事而深言之则刻不究其所以比则浅一切究其所以比则凿此四者俱无当于孟氏谓者也余束髪游学士大夫遇关中王先生允宁为杜氏近体抗眉掀鼻鼔掌击节若起其人于九京而与之下上既赏其美又贺其遇然至读所谓觧葢精得夫开阖节辏照映之一端正倒揷之二法而余里中老人刘诸暨间与为杜甚乃捻鼻酸楚读不能篇而时呜咽赞一语涕洟涔淫下或愤厉用壮挥如意击唾壶尽缺既间出其书读之徃徃纵吾偏至之锋以抉其所繇发之秘吾意至而彼志来而不务为刻凿以求工于昔人之名称杜者庻几孟氏所谓矣夫杜氏之去三百篇固近至于生贫贱而食肮脏终始孰祸难大要雅颂之和平不胜其变风之慅激今王先生用丈显廊庙而老人困诸生乆释褐仅得一尉以谗罢贫病且死其于所从逆而入可知也老人之尊杜氏诗极以为古无匹者而不能不有所弹射间为之雌黄窜易虽以余不自量亦窃骇其狂然竟无以难之也老人名瑄其称诸暨则尝为其邑尉云

惠山续集序

惠山无锡之北山也一曰慧山去邑五里而近自西神之称见于周耼枕中记而山之泉其胜启于唐故太尉李文肃公绅文肃抗节逆锜不死归而称疾以卧山之旧墅饮泉而甘之由侍从至拜相领镇必邮致兹泉以从自陆羽品天下水有第二之目即忌文肃如张又新者能排其人为端州之贬而不能稍贬兹泉而为三凡水之号第一若金山之中泠与康王谷之水帘瀑时相为胜负而兹泉之第一固自若也于是山之名因以益着其地虽无岝■〈山上咢下〉瑰异之壮与■〈穴上叫下〉窱径庭之深可以骇动心目而竒石幽涧美箭嘉木在在不乏精蓝甲墅碁布于山之前后而陆羽之所重以为能韵泉之胜者茗茗则南天池而北阳羡能发茗之媺者泉泉则无过于惠而味苦勺清之士所不能不旦夕徃矣且其地最号为近郭而又饶水楼船鼓吹夷犹于烟波花月间葢不必抵兹山而后谓之游以至皇华之奉使郡邑之沿檄而行旅之淹途者稍一移棹而至亦不必尽味苦勺清之士而后谓之游客也其所以咏泆兹山与泉者当益盛而自正徳初有僧圆显者为之编既不能无挂漏距于今又且七十载邑之士尤叔野念其先人文简公尝以名卿佐宋退居于兹山有书且数万巻而为之后者不能举其凡以为之重于是悉家之所藏与生平之所见闻而录之文自春申碑家山记诗自江文通李文饶而下凡事与人之有系于兹地者亦附着焉总八巻名之曰惠山续集而问序于余余自束发南北道路所必经经而为之迂日而逰者十恒七八饮其水而甘又尝和唐人之韵者三而叔野似未之见也窃尝谓古之时其名山大川何限然文不能胜质不获标而出之自大禹之所略而为贡又为象之鼎而成周之山海经出焉而灵均长卿稍为之铺餙而奓大之然往往漫滥不切核其有真能为之咏泆者盖诗丽于灵运文精于子厚以至右丞少陵诸君子而极矣甚哉山川之不可无人也惠山故不冺冺自圎显之集与叔野之续成而能使读者若游游者若归山若増而秀泉若澄而清不亦冠弁东南哉因録三诗及游俞氏园一篇以贻叔野而序诸首

弇州四部稿卷六十六


●钦定四库全书

弇州四部稿巻六十七

（明）王世贞 撰

○文部

△序十一首

少傅乔荘简公遗集序

当宪孝朝海内乂安人主意不欲竞于武搢绅先生争致其力于学以报塞右文至意而独长沙李太师石淙杨太保为之冠太原乔荘简公故尝受经二先生门称髙弟子退而与北地李献吉越人王伯安相琢磨为古文辞甚着自乔公为尚书吏部郎佐其长持平铨衡有大臣风业不以文士少年目之矣顾乔公之自喜为诗文愈益甚其厯卿寺践常伯出入两都八座使事职业之暇多游名山大川以广其意所至輙游游輙摉竒剔幽有记咏题名之属又旁究书艺八法喜延说后进不为贵倨海内操觚之士延颈而望下风借标相重者比比然稍复疑乔公文士少实用云而会宁事起公以大司马赞留守之重从容调兵食约束吏士大小受署夺逆王胆于数百千里外事甫定天子以其幸来公先几伐谋抗死请钥大奸惕息于肘腋之内而不敢动盖前是石淙公数立功西北称名将相伯安公缚宁濠策勲第一封侯伯而公复建社稷之业于留都而后文士之用可知也嘉靖初天子进公位少保为大冢宰虚己以聴公推毂耆旧一时彬彬朝宁间前后建白轩举国是而其所持礼不能胜新贵人稍不合即奉身退髙卧于介山汾水之间天下伟其去而望其复起即向所称长沙石淙伯安诸公视公于出处之际蔑如也公之为大司马不佞大王父实佐之而孙清简公任太宰相过从驩甚公有乡人林宗之鉴先君子甫髫而侍公进之膝曰儿异日庶几余哉则谓大王父曰翁似不及也先君子居恒与不佞及公未尝不津津言之也其貌颀然而伟长色毅然而方温然而视人若伤诗云天降时雨山川出云公庶几类之哉盖乔公殁三十又五年而今皇帝録旧徳加赠公少傅易名予葬又二年而不佞承乏晋臬首访公家室则公之血胤絶久矣紏其遗文得十之一二归而谋梓行之会清简之孙世良者时丞崇明闻而损奉共剞劂之役集成凡得诗赋四巻奏议及杂文六巻呜呼即宪孝间士大夫习公文者将谓公寡折冲之略推逊介胄迨后习公留都事者毋乃谓公木强持重少文无术如绛侯愽陆辈耶兹集行庶几有以窥公全矣

徐太仆南还日纪序

徐子罢其太仆归而道途者三十有四日日有纪为诗系之诗百有十王子既卒业而叹曰世谓古今人不相及讵然哉余向者执穷而后工之说求于古而得柳柳州夫柳州之辞信工然其大要不过写其山川风物之险怪硗瘠而已而其情不之于悲思则之于怨悔不能超其境而诣于所谓达者盖至于白少傅之于江州而其记于厅壁于匡庐者而后始有会也夫江州之视桞州毋论工拙其命意舒而气扬则倍屣之然至于寄杨汝士书浔阳聴琵琶曲所以叙骚人逐客邻死未死之状抑何感慨委曲也盖古之怨者莫过于屈氏至逺游数语而微露其体达莫过于陶氏至荆卿一章而稍见其用此所谓知知其妙于体用之不能尽掩彼所谓知知其达而怨知其怨而达以为是足以究二家之精微而不悟其自逺也徐子为御史号名执法持衡畿甸之学士大夫即出佐外台然犹被金紫以其故行事而用微文睚眦见右其秩而左其軄使之踯躅于騋牝牧圉之间而犹未厌至夺其官而后已充徐子之所值岂下于桞州而味其词乃舂容潇洒无几微不平之可擿而识者独于咏老剑哀马负犁隠然若陶氏荆卿之篇稍见其用而竟不之乎怨也夫徐子之雄竒于诗而妙于纪事世固有识者至其夷旷自得内有真际而外无真境要不可以江州栁州之上下求之也故不辞其请而为之序

李氏在笥稿序

先帝朝予与归徳李君子中者后先治兵山东相得甚驩也已各稍稍进其所为诗读之业相赏也李公于诗人好言蜀杨用修而予好言北地李献吉予生晩盖不及当献吉云而李公之于用修虽少后然尝一大夫其邦阳阿倡而薤露和又甚相契也李公出献吉逸诗匿名氏而试予予以用修逸诗复李公而俱能辨又大咍相乐也亡何李公困谗口而余困家难俱罢去可十年而余再起长晋臬以道经归徳夜过李公出巵酒为寿徘徊顾毛鬓久之幸其身之存而忘其迹之孰为隠显甚畅也已而问耆老较存殁则又怆然甚悲李公不以予之不肖益进其所为诗乃至文之刻于梓者名之曰在笥稿而悉以示予予未竟业而悚然以荘也已又内甚愧所为愧者予之蔑有加于昔也李公才甚髙其下笔靡所不快乃不欲穷其骋以愈吾格治汉魏旁趋齐梁以至大厯靡所不究乃不欲悉于语以窒吾情其思之界可以靡所不诣乃不欲求超于物表以使人不可解大要辞当于境声调于耳而色调于目滞古者不得卑而媚今者无所用其骇以为二家之业当如是已耳夫李公最好言用修能不欲规规袭用修统至发条畅以破填郁而予自顾于献吉亦无有也鸾鸿之游天与鲂鲤之游川固狎相慕而翚翰沬鬛亡弗似者然不得以其似而错名之气有通而质有方耳李公雅善予语使笔而弁诸首

环溪草堂集序

华亭沈翁先生去楚省叅政时仅五十余至贤重有声旦夕迁矣而意有所不可輙自罢天下士大夫髙其意而惜其材所以慰荐之者无虚岁沈翁不为应当事者亦自以其好恶姑成翁难进之节而会今上初大征召耆宿重望复首以公名上竟用年至特进太仆卿致仕沈翁后先所为诗文数十万言凡若干巻因其居而名之曰环溪草堂集属不佞为之序于是沈翁年八十矣不佞后进于兹道甚浅无能为役乃窃闻一二长者之教以为士大夫即苟于立言之名而不必致其思糟粕陈语而束缚遗笵无论已其号卓荦雄艺苑者则自唐大厯而后距嘉隆间可屈指数也夫所谓卓荦雄艺苑者此其人于才恒有余而志或有所不足才有余故其言宏丽而多致卒能自名其家志有所不足故不能无感慨跌宕有偏至而鲜中节以不足之志而遇有余之才故其去名稍益近而去兹道实益逺沈翁当其操觚时出其才即足以凌厉一世而其自视恒欿然若不及其居官虽显重然当国家右文之运不能以虎观天禄方寸之地居沈翁而数困之以冗曹剧郡沈翁固所至良于官然未老而輙告归既归而不复出天下之不能尽沈翁者屡屡沈翁方熙熙乎处于不争之地而甘于无待之乡其所为诗若文或雄轶奔放以究其力或瑰伟竒恠以尽其变要之不之于情则止于性达适其趣而和平其调纵心之所向以与境际而尤盭之累不作天下后世有以嘉隆之际称盛明家言者沈翁故其一哉沈翁业八十乃健于笔不衰又中心诚好之不佞庶几异日得终业焉故不辞而为之引

秣陵游稿序

幼于束发为诸生而秣陵游者岁三之一则皆以应试故既稍稍升国子上馆游参之可得岁二之一凡幼于所为游必有诗诗必美美必传之搢绅先生而最后则以访前国子祭酒姜君故姜君祭酒时称弟子畜幼于乎乃独中好而貌严之与备宾主抵掌慷慨谈说伯王之业亡何而姜君用伉直忤世中汉法罢其官归丹阳隠居业杜门谢客客亦相引避去至匿名姓削门下籍而幼于奋然裹三月粮持弟子刺谒造其庐姜君为强起修前说甚欢幼于所为诗于述徳抒懐盖数篇之中三致意焉大槩寃姜君贤而欲以愧夫世之为门下士而卒居薄者寻以其间登钟山步台城擥雨花献花之胜浩渺大江莽苍淮南纷如于吾笔端六代往而千秋来厯落磊块一以诗歌发之至朱雀长干之名花月者亦以幼于沾沾増色盖幼于之游日益深其诗日益进而歙人某生益廹欲传之乃不佞谬知幼于则不谓是谓士平居称说国士知已即感恩瞠乎后矣不幸一旦而有变迹其人而不可得牝合而羽散者恒也幼于亡论其它庶几徐孺子何蕃之风乎哉如声求幼于乎曰游大人以成其名吾不之敢信也

古今诗删序

李攀龙于鳞所为古今诗删成凡数年而殁殁而新都汪时元谋梓之走数千里以序属世贞曰是唯二君子之有味乎诗也不有存者谁与任殁者世贞谢不敏已喟然而叹曰嗟嗟否欤然哉盖孔子尝称删诗书云至笔削春秋取独断其于诗也未尝不退而与游夏商之也当三代盛时国中之乐奏而畅天地之和歌咏盛徳大业合而名之曰雅颂野之人人遘其触发而名之若青苹之末而动于地曰风顾其循性蓄旨雍如穆如则亦雅颂类也三代而降天下多感慨而鲜称述故诗在下而不在上盖风之用广而雅颂微矣夫子实伤之故称删删者删其不正以归乎正也乃说者谓一二逸诗岂无可当于徳音而郑卫哇丽淫佚诵而使君子哕之小夫壬人以其说津津于其口惩者一而导者十乌能无疑删哉夫岂亦秦火厄鲁壁讹毛苌辕固生之徒不能亲受游夏之旨而漫为说也乃于鳞之为删则异是彼其所逺取者虽号称数千年其所近者仅风而已其所近而云雅颂者百固不能一二也而于鳞之所取则亦以能工于辞不悖其体而已非必尽合于古所谓发乎情止乎礼义兴观羣怨之用备而后谓之诗也是故存诗而曰删曰删者删之余也为若不得已而存也夫以孔子之于诗犹不能废游夏而于鳞取其独见而裁之而遽命之曰删彼其见删于于鳞而不自甘者宁无反唇也虽然令于鳞以意而轻退古之作者间有之于鳞舍格而轻进古之作者则无是也以于鳞之毋轻进其得存而成一家言以模楷后之操觚者亦庶乎可矣盖于鳞之所最善为世贞其属存于鳞删者不少然自戊午而前及他倡和之什耳其人雅自信落落寡与家僻处济上则于鳞之于今贤士大夫多所与而少所见可知也问为继于鳞志者如之何曰代益之不失所以精之意而已矣

易意叅疑二编序

盖夫子读易而三絶其韦编云加我数年卒以学易可以无大过矣私窃恠之以圣人天聪明之尽而与易会何用深长思哉及读圆神方知易贡之说而后稍有窥也夫易体不恒而其用时不尽欲以吾有涯之识而当之将左右应接之不暇故不合则白首而不得其原合则使人乐而忘其死宜也夫以夫子之圣而犹不能骤得意于易乃尔彼商瞿馯臂子弓田杨二何之流斤斤守其师说厯数十传而不变彼岂能尽当于心哉以为吾师授之而吾受之吾所出口而入耳者如是足矣盖至于伊川氏而后称得理也至紫阳氏而后晳于象占明兴益尊大其说布之学宫天下逢掖之士习易而不繇二氏者罢弗用诸逢掖之士羣然而慕为章甫旦旦而习之毋亦商瞿馯臂之流之守其师说而已耶吴江孙化光初亦以学博士弟子习为其说而不能自信于居安乐玩之余务出其无师之知以根其无体之妙若有启其窦而示之者意不能已遂为说若干巻名之曰周易叅疑凡首编二卷畧有九其四明圗极义例为上巻其五纪筮用读传之法为下巻外编十巻畧发卦爻繇义时折衷大旨而不必尽出于巳至内编四巻则君所自负上可以抉四圣人之秘而姑慎之不轻以寘耳观之喙者也君既用易成进士而学士大夫得其首编外编而慕爱之授之梓而以序属不佞不佞获与寓目而深有感于君之疑也其于伊川紫阳氏之说初不为抵牾乃其发于象占之外而理之所未备者隽永乎其言之也又洒然而不为泥若龌龊也馯臂商瞿之流斤斤守其师说厯数十传而不变以为能无疑乎不知其所以无疑者不得其所以信之耳语不云乎哉信信信也疑疑亦信也有笃信而后生微疑有微疑而后出精思有精思而后得真信孙君其毋疑于疑乎其亦稍出内编而传之世之真能信易者独孙君也易之传毋如秦小之以卜筮而幸不火毋如明尊大之若二曜而乃辱之以逢掖进取之业孙君者可以名不辱易也

海漕奏议序

不佞庐居中而叅政潘君允端以漕海事见诹曰是役也今大中丞王公实司之而公之长齐藩则尝精言之业已断之矣不佞居恒仰屋而叹以天下大矣而卒然而骤与之社稷之至计而无一人能辨者乃王公奋而独启其槖钥何勇也夫目不习二百载掌故则见以为凿空身不渉数十里外则见以为蹈险不觏利之大则訿訿焉而日攻其损不识穷之当变则斤斤焉而奉其故常以此胡轻言漕海也是时大司农竒公筴且欲以尝公白发帑金三万约以春计入米至十二万石搢绅大夫睥睨王公作何状能使无虞于简书而公所檄募江南舟以其人俱至鱼贯受束约往长风大涛之中众所股栗揺首者若公亲拊循而为之勉争先而恐后公所颐指符授又若三老长年狎海若驱风伯而夙与之相呼应也大司农核公前后大筴亡弗雠上计当封拜庐守某窃嘉公之绩且谋所以示后人集公后先疏议成帙而合梓之不佞获与寓目焉乃作而叹曰王公所谓社稷臣者非耶令留侯借前箸苏客卿鼔说贾长沙陆敬舆执笔刘士安佐之卒何以易此也其所陈漕海便利亡论析秋毫墨守难破已善乎其言天下大势也其略曰唐都燕有险可依而无水通利也有险则天寳贞元乘其便无水则会昌大中受其贫宋都梁有水通利而无险可依也有水则景徳元佑享其全无险则宣和靖康受其病国家都燕北有居庸巫问以为城南通大海以为池险与水共之而乃自塞其利者何也都燕之受海犹凭左臂从腋下取物也元人用之百余年矣梁秦之所不得望也今举国而聴哺漕河者何也一夫大呼万橹皆停腰脊咽喉之譬不可不虑是疏也即搢绅大夫睥睨王公者有不心折唇噤者乎公前后大筴亡不雠者固预雠之也故曰非常之原黎民惧焉及臻厥成天下晏如也夫连数十万之众拒敌于千里之内而破降之不为非伟功然犹之乎决痈疽平疻痏漕海以辅河使国家无忧乎腰脊喉咽人一日不食则困七日不食则毙此其功寜痈疽疻痏等也元有国时举全台而付之清瑄辈黄金虎符万户以下出入其手召募徧东南而莫之问清瑄故自以权利败然国用足而民不扰失在人不在事也衰季政痿弁髦财赋之地而弃之人主仰吸息贼口而卒与俱败事与人俱失矣今受事漕海者有如王公及潘君其人不亦得哉顾所以委寄之専否报赏之隆微鼔舞裁成不惑不倦称毋失事者在廊庙诸君子而已王公名某字新甫甫强仕厯诸藩臬长有所不可輙投劾归卧临海山中著书数十万言皆谈皇王经济之略天子异而用之潘君上海人

楚辞序

梓楚辞十七巻其前十五巻为汉中垒校尉刘向编集尊屈原离骚为经而以原别撰九歌等章及宋玉景差贾谊淮南东方严忌王褒诸子凡有推佐原意而循其调者为传其十六巻则中垒所撰九叹以自见其意前后皆王逸通故为章句最后巻则逸所撰九思以附于中垒者也盖太史公悲屈子之忠而大其志以为可与日月争光至取其好色不淫怨诽不乱足以兼国风小雅而班固氏乃拟其论之过而谓原露才扬已竞乎危国羣小之间以离谗贼强非其人忿怼不容沈江而死自太史公与班固氏之论狎出而后世中庸之士垂裾拖绅以谈性命者意不能尽满于原而志士仁人发于性而束于事其感慨不平之衷无所之则益悲原之值而深乎其味故其人而楚则楚之或其人非楚而辞则楚其辞非楚而旨则楚如刘氏集而王氏故者比比也夫以班固之自异于太史公大要欲求是其见所为屈信龙蛇而已卒不敢低昻其文而美之曰弘愽丽雅为词赋宗然中庸之士相率而疑其所谓经者盖其言曰孔子删诸国风比于雅颂析两曜之精而五之此何以称哉是不然也孔子尝欲放郑声矣又曰桑间濮上之音亡国之音也至删诗而不能尽黜郑卫今学士大夫童习而颁白不敢废以为孔子独废楚夫孔子而废楚欲斥其僣王则可然何至脂辙方城之内哉夫亦以筳篿妖淫之俗蝉缓其文而侏鴃其音为不足被金石也藉令屈原及孔子时所谓离骚者纵不敢方响清庙亦何渠出齐秦二风下哉孔子不云乎诗可以兴可以怨迩之事父逺之事君多识于鸟兽草木之名以此而等屈氏何忝也是故孔子而不遇屈氏则已孔子而遇屈氏则必采而列之楚风夫庶几屈氏者宋玉也盖不佞之言曰班固得屈氏之显者也而迷于隠故轻诋中垒王逸得屈氏之隠者也而畧于显故轻拟夫轻拟之与轻诋其失等也然则为屈氏宗者太史公而已矣吾友豫章宗人用晦得宋楚辞善本梓而见属序岂亦有感于屈氏中垒之意乎哉明兴人主方笃亲亲右文之化公卿大夫修业而息之无庸于深长思者用晦即不能嘿嘿亦推所谓雅颂而广之尔是则不佞所谓叙意也

五岳山房文稿序

王子曰盖隆庆间有淮阳守陈君玉叔云余不识玉叔识玉叔之父宪大夫公博雅长者也已玉叔与余仲懋游稍得其为人已又从仲所得其诗最后玉叔以其文来余读之盖三得而三为心折也明兴世世右垂绅委蛇之业士大夫作为歌诗以绍明正始之音雝如矣至于文而各持其门户以相轧卒胜卒负而莫有竟者其故何也尚法则为法用裁而伤乎气达意则为意用纵而舍其津筏畏于思之难信心而成之苟取其近者嚣嚣然而自足耻于名之易钩棘以探之务剽其异者沾沾然以为非常夫其各相轧而卒莫相竟也彼各有以持其角之负然而不善所以为胜者故弗胜也吾来自意而往之法意至而法偕至法就而意融乎其间矣夫意无方而法有体也意来甚难而出之若易法往甚易而窥之若难此所谓相为用也左氏法先意者也司马氏意先法者也然而未有不相为用者也夫不覩夫造物者之于兆类乎走飞夭乔各有则而不失真迨乎风容精彩流动而为生气者不乏也彼见夫剽拟而少获其似以为真曰吾司马左氏矣所谓生气者安在哉任于才之近一发而自以为生色曰何所用司马左氏为不知其于走飞夭乔之则何如也玉叔文亡论所究极庶几司马左氏哉不屈阏其意以媚法不骫骳其法以殉意裁有扩而纵有操则既亦彬彬君子矣盖玉叔三十而其业成终不以自安走一介不佞曰将就正也非以游扬大人也呜呼后玉叔而相继为是业者守此明文可以竟矣玉叔故蚤贵居恒自称五岳山人以见志焉是故曰五岳山房文稿凡十一巻

太宰杨公献纳稿序

此少师蒲坂杨公前领吏部所献纳也盖肃皇帝时方北急边则公一帅宣大再帅蓟辽有制府奏议寻又南急倭则公再入大司马有本兵奏议天子方彻纩而惟公是聴公所条画朝上夕报可以故敌数徙王庭大漠北倭酋先后授首而会故相子网吏贿吏以贿成俗天子与后相徐公谋得忠公清亮之臣表率之公始辍兵部为吏部一入吏部而燕中士大夫晨兢兢之曹署奉职无害归而阖门养靖苞苴逆折数百里外天下之台府监司惴焉唯三尺之是畏専精其志意于民而亡内顾公大指在于登进天下之贤士大夫以共理天下肃皇帝时操切之柄在上公故婉以通其意荘皇帝时人主共已而靡可否公故直以信其志不佞不能为公役窃窥疏中所论说人才扬搉潜徳津津乎其言之也其有所擿斥懔乎若霜雪之寒也然其意恒不使所夺者胜乎所予者夫有所予斯人乐为县官用有所夺斯人自爱而慑公议夺不胜予斯天下之用不见乏而才恒至有余故事给事御史封事有所弹射则多唯阿靡敢争见以为不唯阿弹射则必受中指公亡所受指第微隲其人志行与国家大体有不合则坚持之给事御史不敢以故事必公聴退而未尝不服公之裁也即给事御史言不当而上有所谯诃公必为宛转力解不聴而给事御史以罪罢去公非久輙入启事中又不聴而公又执如初久而未尝不行公之荐也天子注国用则舍户部而问公注邉计则舍兵部而问公公竭赤荩以应之不自疑非职即二卿亦不敢以职疑公廹而未尝不受公之算也抚臣越在万里外又生平所未接一旦待罪引罢公有所奨留的的中窽或微辞以见风或托事以申规未尝不若耳提而面诲之也乃至公所列上两辅十三部郡国员阙因而条示要害胪利便土风民俗灿如指掌矣公既用积直忤新贵人谢政去天子思其效复起公田间以太宰治大司马今上初还领吏部奏最进少师当公之再为吏部距其初未几獧劲进而事已少变矣国典亦有所出入公力持之所刬培第各取其尤者而人人自砥改公三为大司马再为太宰弼亮三帝海内以公进退为轻重即四夷觇公安輙逡巡避引无所发其桀骜之气公真柱石哉抚吴张中丞肖甫得公疏稿谋梓行之以儆百有位而教夫嗣公之志者属序于世贞世贞谢不敏则又私自念以诸葛武侯之忠勤姚文献之开济裴晋公韩魏公之宏重千载而下读其书犹思为之执鞭而不可得况可以当吾世而自外公嫌于援上輙有避也天子今益向公所以格心于密勿之地称不言而喻者殆又进于是哉不佞固跂予望之矣

青藜阁初稿序

始希仲守尚书仪部郎所上宗藩封事凡数千万言余得之伏读而叹曰世乃真有晁董哉藉令不佞一旦预末议细旃之上夫安能须臾寝也而会希仲所上事下大宗伯不甚雠迁为尚寳卿心厌之请急归里已稍稍出其诗所谓青藜阁初稿者以属余勘校未几而新都士人有为谋之梓矣希仲书来曰是非余志也夫是非余志也夫然而余不为之尼者不以名计也将以受诸先生裁庶几于异日也希仲诗五七言近体长安中诸什多宏整而丽七言翩翩自雄独于五言古寄兴建安阮公间至其为谢监视初日芙蓉不知所上下七言絶李供奉王江陵遇之当把臂入林矣嘉隆而后海内故多诗人则亦多能知诗人于余言合不合亡论顾独论所以名诗意曰青藜者汉中垒校尉向遇太乙老人事也中垒繇宗室子列九卿入赞尚书备肺腑不为不遇然于官数踬数起所上书亦数上而数报闻其慨然忧外戚之尾大而宗国之鱼馁郁抑侘傺不得已而托之九叹以拟骚为志则可念矣希仲起民间徒步取九列以其职虞宗戚财用之交困仁义俱屈而不胜欲以其术变救之言甚危指甚美而顾不甚雠希仲果无意乎哉夫中垒属在内而忧及外希仲职在外而忧及内俱不可不谓之忠然使二君子才敛而托之空言而谓之文若诗天下亦遂羣然而目之曰文人曰诗人此其时尤可念也第今天子冲圣哲辅佐之千载一时赓明良而赞喜起以此待希仲而诗亦无不可若所云庶几异日者不佞固从诸先生任之矣

东壁遗稿序

余幼则侍先恭人归其外王大父刘翁家刘翁竒余而叹曰见孺子令我思蒋生蒋生者其妇弟焘仰仁也仰仁故乐亭令原用遗腹子十一而补郡诸生十四试应天文誉驰诸公卿间又三载而卒当未卒时尝梦上帝召为丹台记以太夫人老辞不得録而秘之既卒而见梦于太夫人者非一是时祝京兆希哲为外兄弟叙其事甚详刘翁既为余言蒋生已出一编示余曰此生公交车业也夫自国家设为四端以试公交车士而其最近理而逺格者莫如经书义自经书义名而文别为古今若论而表而策则亦古文辞之属耳士又日降其格以传于经书义总而名之曰时而倍于古益逺矣当成弘之际吾郡独吴文定王文恪二公能精于其业间传以古意今观生所譔着其材气固亡能踰胜之要亦有不尽倍古者即不死奚可量哉京兆纪虽近诞君子所罕言然吾闻之王子晋十五而示师旷以宾帝之期林杰六岁而文十六而有驯鹤之异而其化期则皆十七盖并蒋生三也岂天地美灵秀异之气虽假之人而旋靳之抑所谓十七者其璞多未琢而丹台帝辰之职为更宜耶今年春与生之从子按察子征遇于楚中则所谓一编者已行世而属余序其首子征意不忍泯泯生名耳余则谓君今宦岳阳岳阳时时有谪仙人游倘问而得其所谓丹台记者即兹编行而与吴王二公并亦土苴也

弇州四部稿巻六十七

●钦定四库全书

弇州四部稿巻六十八

（明）王世贞 撰

○文部

△序十三首

新河集序

新河集成诸颂大司空朱公功者亡虑数百家文亡虑数十万言虽其言人人殊要之大公功而危公之所以功不易则若一也世贞受而叹曰今之所羣然而颂公者与昔之所齮龁公者其人非耶则何啻霄壤焉盖嘉靖末河决而东注自华山入飞云桥截沛以入昭阳湖于是沛水逆厯湖陵以至谷亭四十里其南溢于徐为浸俱破漕天子闻而闵之咨于众而得朱公以大司空兼御史大夫往治诸河抚漕中丞监司守令悉受束得一切便宜行事众或谓浚旧河便公独曰不然夫黄河之为决也若大盗然汉武帝竭天下之力至人主沈璧马从官负薪石而后仅胜之而为立宣房宫作歌以侈大其事说者犹以为不若避之便所以避之便者河不与漕争道也今河与漕争道矣乃至欲隠河之害引而为漕之利是延大盗入室也故势不得避则逆而捍之势得避则顺而徙之夫徙与捍之间而吾识其说矣中丞盛应期者尝议别创河南阳折而南东至于夏村又东南至于留城以通漕事中废公行求得故址喜曰是迂可避决而近可漕也筴之役夫可九万有竒金钱四十万有竒粟称是条上之报可诸言浚旧河者交难公曰河性宁有常及旧河独不能及新河耶今朱公凿空而劳十万人之力损县官之金钱数十万缗粟称是一旦捐而予溃河不知何以称塞也当是时天子意不能无动而独朱公屹然于橇檋畚闸之间以与士卒共甘苦诸伛偻胝胼之众不以咨而以颂天子亷知其状乃稍益信公逾岁告竣河亦引分去岁漕受计如约玺书娄下赐金迁官加等昔之所羣然而齮龁公者转而为颂矣自是更三朝人主愈益唯朱公重重在宫殿山陵则公召而北重复在河则公复借而南公且以司空百揆矣乃集郡公卿大夫士之言而梓之曰吾非敢以侈大如前人也夫孔子之圣焉从政而不免毁公孙氏之贤为郑焉而不免毁且吾安知始吾闻之汉将军充国之言曰吾年老矣爵位已极岂嫌伐一时事以欺明主哉兵势国之大事当为后法老臣不为陛下明言兵之利害谁当复言之者夫进而疑功退而疑名乃不一避焉而务为实以示夫后之忧社稷者何昔臣之忠笃恳厚若此夫今而后知国家之于决河在徙与捍之间也河之为漕害而不为漕利也任事之贵勇而任人之贵専也则在兹集矣夫是故世贞亦不以为公嫌而为之序

张肖甫集序

世宗朝而肖甫为令滑则从其旁大府守攀龙辈已繇髙第八郎户部则又从他曹郎中行臣游而不佞世贞亦与焉是时攀龙軰廹言诗而肖甫稍稍兼吏道其令滑循良为天下最非久輙散去盖二十年而不佞起家副宪饬魏兵则其后更一人肖甫代后稍迁长山西臬则其后复更一人肖甫代迨不佞庐居而肖甫以御史中丞来抚吾吴矣一再过从修布衣饮欢甚而间出所著诗文若干巻以示曰子以为奚若不佞受而读之而后乃悉肖甫也夫文章之与吏道其究若霄壤然然其精内通而无所不容者物情也故辞士之为辞以所见无非辞者必欲求髙吾思逺出于物情之表而后快法吏之为法以所见无非法者颠倒束缚于三尺之末而不能求精于物情之变而后安彼无论其不相通而已其所以为辞者偏而所为法者拘也故举尹翁归朱愽辈而授之管知其无当于语千里之竹百吏之牒以授嵇阮李孟诸公恐亦未暇辨也度肖甫宦迹满天下所至赫赫声流吏民间然其大指不为法困以物情有当足矣其游迹满天下山川土风眺览酬应日接于吾前而日应之语法而文声法而诗舂容而大寂寥而小虽所探适结构者不一然大要不欲出物情之表而后快也境有所未至则务伸吾意以合境调有所未安则宁屈吾才以就调是故肖甫之才恒有余而意无所不尽为其剂量吾党之间能去太甚而独称通明士者固不特文章已也肖甫家铜梁为蜀人蜀挟岷峨之秀汇为大江以故多文章知名若司马长卿扬雄王褒其人然于政术寥寥焉彼岂亦求髙其思于物情之表者耶今搢绅大夫称公卿之业则无如西京而其于文章亦不能无推西京肖甫甫盛未艾所以益究二端之际以不朽后世者不佞固为日待也因稍为论叙之云尔

凌玄旻赫蹏书序

王子曰盖余尝为吴兴凌大夫叙书牍云居数岁而复为大夫孙玄旻序所谓赫蹏书者何以称赫蹏也按班史赵后传箧有裹药二枚赫蹏应劭释曰薄小纸也玄旻之为书大者数百千言矣称赫蹏示抑也夫何以再为凌氏叙书牍也凌之先至玄旻业文章无虑数辈而独玄旻与大夫最着度玄旻与大夫他文无虑十余种而独书牍最着夫书牍何以最他文也人固有隔千里异胡越大之不能抒丹素细之不能讯暄凉矣得尺一之札而若觏是以笔为面也有卒然讷于口不能以辞通矣归而假尺一之札上之而若契是以笔为口也故夫他文之为用方而书牍之用圎也意不尽则文尽则止繁简因浓淡而摹而不务强其所未至故夫它文之为体方而书牍之体圎也书牍之所称最他文有以也盖玄旻之于他文工矣意独爱其所撰书牍既抑而名之赫蹏而顾以序请曰不幸有霜露之恙即一旦不讳谁为定予言者夫玄旻之年甫二十四舍而就医药何恙不已而戚戚焉身后之是虞以予之倍年而长玄旻者何觊哉虽然子产蕞尔郑耳一辞命之善而晋楚视为宾国而不敢易至于今诵之不衰玄是多贤豪长者游有所折行而事之者宁非书牍力也玄旻即不尽假是以为天下后世知然所以知玄旻者要在是乎哉

检斋遗稿序

嗟乎天固有定有不定哉君子幸而值其定不幸而值其不定然所谓定者何寡而不定者何众也当成化末李孜省窃天宪而万眉州阴附之天下之士气日削其八九于二奸之门而值天子即大位方欲有所更署台谏噤莫敢先发而麻城李君以一进士独奋然上书大略谓人主之法不可亵而权不可下移宜裁抑中贵人广言路正纲纪一风俗且荐故尚书河州王公竑三原王公恕可大用南京刑部郎林公俊思宁司理王公纯直言当褒显时中贵人恚叚诏召公入左顺门诘责甚峻公不为动所以条对甚辨犹坐谪丞咸宁而亡何三原公拜太宰贤公擢为兵部职方主事公主事仅十余日而以吉舍人文疏忤旨逮株累谪兴隆卫经厯兴隆故鬼方地也公不鄙夷其吏人而为之爬搔其垢数据理上事台省咸报可当是时天下向慕公之风采若景星庆云以为旦夕且柄任而公竟用入贺至商河溺死矣其同公志而最贤者邹先生智由庶吉士谪至石城以寒死丁先生玑由中书舍人谪稍迁至蜀臬亦以溺死夫中贵人大臣能窃天宪以谪斥公辈而所谓寒死溺死者则非其所能办也曽未几而天子大覸习政治耆喆登用相与修虞夏明良之业即欲有所建白者不能出其智以髙于一时已成之政毛举细过即有之而亦不能大有所指摘欲有忤而名髙也者骊龙之颔已去其修鳞无所繇而就其名当是时贤者之天定不十余载而又变矣是故属天之未定也不特小人之所巧排而峻诋往往与天合而天亦巧为之用若所以死公及邹丁二先生者然藉令公不死亦不过弘正间一名大臣而已距于今使人竦然闻公名而髪立读公文与遗事惋然而心痛奕奕韡韡精神流行于三楚而有不死者天亦未可不谓定也公为诗文咸明婉有致其于奏疏公檄剀切中事机虽再遘贬邻鬼魅杂侏鴃无几微不平之气亦不以迁客自髙旷佚于职乃其直节素志隠隠溢毫素间亦自不容掩也公殁且九十载而世贞宦游楚公之孙某出其集而属为之序因得以卒业焉独世称公成进士时万眉州使其孙文璧邀致其家题画鸠公为诗讥切甚着眉州衔之切骨今其语不存岂遗之耶抑有所讳耶世贞不敏为叙所以而因叹夫天之定不定不足以忧贤者而忧世道也

古四大家摘言序

周衰天子之统散而列国经统散而诸子家言各持其强以相角其民人日谻于干戚而为士者日析于觚舌然大要以顜析利害竞长短于蛮触而已独荘周列御寇者出而跳于一切之外荘生之为辞洸洋猋忽权谲万变列氏时出入而稍加裁至汉而淮南子出其言不尽繇一人其所著载兼括道术事情最号总杂而文最雄乃左氏则采缉鲁史而自属以已法以为春秋翼盖天下之称事辞者宗焉汉又衰浸淫而为六代彼六代者见以为舍璞而露琢不知其气益漓而益就衰昌黎河东氏之所谓振起六代之衰欲以追四子而犹未逮也宋则庐陵临川南丰眉山者稍又变之彼见以为舍筏而竟津不知其造益易而益就下明兴弘正间学士先生稍又变之非先秦西京弗述彼见以为溯流而获源不知其犹堕于蹊也夫所谓古者不能据上游以厌羣志而一时轻敏之士乐于宋之易构而名易猎羣然而趣之其在嘉靖间而晋陵为尤甚闽人施君某来莅郡即出其手所纂荘列左氏淮南四家语之尤精者以属诸生华露而梓之曰吾敢谓足以蔽先秦西京乎哉谓足以例也敢以是而废宋乎哉欲习宋者知宋所繇来也夫习宋者以易而猎易思易而不得于旨极必厌名易而无当于实极必败未有不自悔者也夫宋所繇来者非它也是四子之遗法也则又曰夫习耳者其以左之诬荘列之诞淮南之驳讥余哉余非龊龊为理道设也其以余之删而谓余割裂哉余不欲以其瑕受摘也华生既梓而将施君之命而问叙于予夫施君惠政着晋陵不易屈指数窃以为无大是举能使习宋者进而求之古晋陵学士大夫将尸而祝之矣

郭光禄南征实録序

夫嘉靖之季则余所难言哉天子北急敌士大夫餙而谈敌南急倭士大夫饰而谈倭唯上亦以其饰之也稍急则士骤而重稍已则士忽而轻而又会称将相者不比而■〈目匿〉则角而嫉■〈目匿〉则乗难而借行其爱嫉则乗难而借行其恶爱恶胜而天下之才望旦铸而夕铄而不自觉盖是时吾友有郭君静甫云君为御史而大司徒欲益三吴赋君争之强辨之疾以是忤旨出令闽中未几召入郎都官部超拜驾部郎中方议大举逐倭而司空赵某者故相严客自诡得上意奋身请受署为元帅驭其师报可相严廹欲就赵功而虞其弗支也以君数言兵事器之俾叅佐其画君日夜驰至军鼓舞吏士前破倭焚杀大酋海等卤获以万计捷上君仅用文吏格迁佐光禄而军中选愞阴请媾者挟幸觊有所干没者俱以不便君故交互为相严诬君阴私以见左而君事去矣相严既用言者谪君复用考功法核罢未已而属给事御史刺摭君罪亡所得然亦竟夺其职归君归絶口不复及南征事益莳花木引泉构石斥买书籍以自娱盖又十六年而余北上君手一编见属曰子为我序之吾以纪南征始末耳固向者所絶口不谈也问胡以今及也则自循其发曰种种矣而岂以吾厌世弃耶光禄一尚食臣御史小黙能得之吾岂忍以七尺博五品浙之役聊以伸臣分耳今吾猥被上恩复故秩以寄息渔樵之上于愿逾矣吾安用喋喋为第用兵国家大计阴媾者几纵虎于藩落之内而授之噬干没者借口贵近而齮任事之臣豪杰不遂解体耶且也天下知相严之器我而不究其后谓我为相严者相严知司空赵之外许我而不覩其衷谓我为司空赵者司空赵外许我战而中实馁以我为形之者而交恶我抑何其自相盩戾也吾所以有兹録者欲为异日东南大计地耳盖余悚然而作曰夫嘉靖之季则余所难言哉虽然君故言之晳矣请授简

檇李往哲列传序

今天下称文献独甲吾吴郡而钱唐居其乙顾嘉兴当二方之中地独坦衍饶水稻禾蚕桑组绣工作之技衣食海内弗尽而人物则自明兴以及今嘉万之际益彬彬矣乃至纪郡乗者多阙略弗备而会其郡人戚元佐氏以文学着兰台建礼之籍者数年而以尚玺大夫请急归居闲无事乃益摉考故家琬琰之籍暨耳目所见闻人别叙次凡若干巻目之曰檇李往哲列传春秋书于越败吴于檇李即此地也不及明以前者为逺故逺易诬也戚君意以其郡先达若程中丞之死义项襄毅潘司寇之勋勚郑荘简之政术吕文懿屠宫谕之文学则学士大夫类能言之然往往袭声而不得其要领鼎显崇巨之臣或相率阿私所好而其它饬亷敦循为吏师帅直谏明职归而食贫老死田畆者亡论其事何若语之人姓名人弗问矣戚君所以惧而有此书也昔者王仲宣为英雄记意欲以其时重于古襄阳之传耆旧汝南之传先贤则欲以其地重于天下戚君生檇李能使檇李之人重称明学士大夫能使明之檇李尤重不亦雄志跨昔哉戚君不独核于事又能娴修于文辞尔雅巨丽夫以太史公得短长而其叙战国之策臣侠烈炳乎跃如者不若春秋诸世家之寥寥也班孟坚之纪西京则子骏为多龙门兰台之客异时有绍明其业者于檇李亡劳笔削矣夫

潘润夫家存稿序

盖济南有李于鳞云而于鳞所亟称者非王生六七辈则其乡人许殿卿潘润夫袭克懋也殿卿故善王生而会于鳞没王生自岭右召过广陵一日而识克懋若润夫既以内悲夫逝者而又各自幸于鳞之所亟称者身相及也居久之润夫以其诗若干巻属王生叙曰敢徼灵于先友以不朽于下执事于乎不佞何言哉吾吴中盛文献彬彬阛阓诗书矣然好推尊其时显重者耳传而共为其名以故一徐庾出而语语月露一元白贵而人人长庆沿好成格沿格成俗而不可挽也乃润夫称为于鳞日相倡和然往往随发而自尽其才随遇而竞标其致各骋于康荘之途而无犯辙以故读润夫诗者知为润夫诗已为润夫行诗者行润夫诗已自是而济南之诗无阿格也不亦善哉润夫起家邑官数扬厯卿牧京兆以至贰转运夫夫隆万间循吏也岂其以是雕虫沾沾且也目之曰家存稿而以属王生叙亦岂刺促为名计识其善于鳞而不必傅于鳞以传者以见志耳殿卿克懋各有集大旨亦类是

黄淳父集序

甲戌春二月余入领太仆过淳父是时淳父病矣而强起纳拜曰夫余殆已矣敢以不朽累子寻呜咽不能竟盖又三月而淳父殁其息某以其所著集请曰先子志也淳父自少为诸生即以古文辞着声而其于诸生业亦不废试凡数上輙报罢最后有所不得意遂谢诸生归淳父既不袭儒衣冠又不具隠居衣冠即楚服而见达官长者自如也所为颂雅骚选赋诔之属始务以精丽宏博自喜中年游白下稍变而趣澹辞雅调然其意不能无为工晩节益自喜为工语自淳父之工语出而诸郡中名能诗者争传写之纸为贵嘉隆之际即东南诸诗人不能先淳父而指屈也淳父固絶口不及一第顾其中不能无恨之意托冲举黄白之术以少伸其志而行之輙不雠竟怏怏而死居恒计衣食不能卒岁而后先所蓄置古敦彛法书名画即号好事家不能过也淳父负耿介有至性其它行甚多余不叙叙其诗曰士业以操觚无如吾吴者而其习沿江左靡靡或以为土风清淑而柔嘉辞亦因之北地武功诸君起中原自厉其格以求合古而不能尽释其豪踈之气吾吴有徐廸功者一遇之而交与之剂亦既彬彬矣而不幸以蚤殁乃淳父能剂矣夫辞不必尽废旧而能致新格不必步趋古而能无下因遇见象因意见法巧不累体豪不病韵乃可言剂也今吴下之士与中原交相诋吴习务轻俊然不能不推淳父之精深中原好为豪亦不能以其麄而病淳父之细者淳父真能剂矣淳父之皇考曰五岳公博雅知名士其所著书亦余序之五岳公务博综而淳父善専诣乃余于淳父言尤无间云

类隽序

自汉时学士大夫以经术行能相髙不龂龂为琐屑之学即啬夫以利口斥焉然贰负见表于中山三觞流迹于洛水则不克以臆对而述家所由兴矣齐梁之君臣既务为组织雕缋不能运独至之意而一时风靡者大致有二应制则巧迟败于拙速征事则伸多胜于屈寡至博学宏词之科设于唐而其用益廹矣故白氏贱之而其书曰白仆仆者役使之也一曰白幞若取以幞衣也然学士大夫往往起田舍逺于金匮石室之蔵壮者役于生而晩者窘于余其力不能得之即得之矣而东西南北唯朝夕之是逐夫惠子之五车纷如而安能以充后乗也故夫善类书者犹之乎善货殖者也当其寡以多之用也吾友郑山人年三十余即厌经生业弃之而杜门为古文辞吴中号阛阓诗书山人多所假贷分晷而受之輙成诵中年而其所为古文辞称于中原赵康王闻而聘山人立谈而贤之曰生非所谓行秘书也耶趣授传舍美酒梁肉大飱已又曰生为我成一书其槩若徐坚之初学记欧阳询之萟文类聚已给笔札颇出其所蔵书毎奏一篇輙称善而会山人以二府辟北游京师见少师华亭徐公而语之故徐公复大贤之曰此吾窃有志焉而未之逮也因谓山人采而唐以前毋略略惜其遗也宋而后毋广广恶其杂也宁稗而竒毋史而庸宁巷而雅毋儒而俚山人拜受教又二十年而书成名之曰类隽以所类靡匪隽者则康王久捐国矣徐公亦谢首揆归其乡而山人老开九袠然尚能不废其业一旦以属余曰吾业谋于赵嗣王共剞劂矣吾子好为一家言以吾之不得当也虽然其谓我何余谢不敏则曰子书成而懈夫豪杰之士以无事殚力于学则不可然使途之人亦或尽染指焉以立取而立应而无腐相如之毫也则亦唯子之功谓康王诚贤王矣刘孝标作类苑而梁武以人主之重不能见推诩顾集诸学士为华林要畧以髙之康王不爱赵赀与书以共山人笔札而成山人名康王诚贤王也山人名若庸恒自号虚舟以见寓云

戴金吾御戎策序

余守尚书刑部郎而戴君伯常时以推择为金吾缇骑长间过从谈艺甚适已稍稍闻其直金吾狱而故相夏忤旨系当死相严恨之甚以属君俾甘心焉君谢勿应而大司马聂贞襄公以平阳守事逮君师事之与谈王氏良知之学其帅陆撼之君亦弗为动余雅以贤戴君而会余出宪青齐罢归里再起藩臬始入领太仆别君者二十年而君亦用勲娄迁大校遂擢禆其帅而且罢矣君业已六十余然鬒髪泽面与促膝环堵谈说天下事亹亹不倦已出一编书示余曰此所以志也盖君始为缇骑时中国即中敌凡再大入杀掠三辅吏民数十百万以去而我曽不能获偏师别酋之捷战则馁而不能合守则分而无所不寡君条为十事拟上之其大指欲捐国家数年储练精骑十万内地为数十伏俟敌阑入诱而深之入伏因大创刈其众而穷捣其王庭使魄夺不再犯又敌所恃以强者我降卒半之其人岂无父母庐产之念为重购悬募将其才者而农其孱者十年之后且欲尽化为良民以合于剖藩篱成大家之义无论诸儒生见而疑即老将亦掩耳避去以为言大非任而顾其中所以转弱而为劲易劳以为佚衡主客变离合宻节详目之妙用独君自言之而自信之以为必效也而聂公与相国徐公赵公亦后先能为知君以故君得稍迁而大帅陆阴恫喝君毋遽上书君亦念诸公非能尽我即上书且以为希进而意津津殊不能已乃遍考三代而至于明凡所以备边故事得失长短每边吏文武奏计上公交车輙访问叩赤白囊竟而后已而卒断之如疏指所云而加悉凡四十巻余谓君书成而官以罢一旦县官缓急借君以阃之外寄君尚能作伏波将军据鞍矍铄状耶君谢有之然阃外不过一帅寄即斤斤责工吏民板筑障堠间及从轻骑逐数级半资之赏我故有所不能也且以一阃帅縻我大司马则不若采吾书而委之大司马庶几膺惩薄伐之用哉而今单于方修呼韩邪故事向化而称外臣亦何所藉吾书为第闻之岐伯秦越人天下之言药术者神焉而其所遗书简奥而多秘非沈思者不足以得之令与李杲朱震二三子角术程验不可同日语然为术者之习其书固易之而当于疾也今弁鹖业武事者人口韬畧手孙吴而不能一究之用藉令异日有以边事棘而不弁髦吾言庶几其尚足验哉余固惜戴君之不遇而嘉其意之近厚而有余忠因为叙次其语

王少泉集序

楚于春秋为大国而其辞见絶于孔子之采至十二国之风废而屈氏始以骚振之其徒宋玉唐勒景差辈相与推明其盛盖逾千年而有孟浩然及杜必简子美之为之祖若孙者复以诗显又几千年而为明徳靖之际王稚钦氏出而张廖诸公继之自张公以气雄而廖公以辞逞稚钦最号为髙华然不能毋见才役而少泉王公稍后出独能折其衷公于意非不能深不欲使其淫于思之外于象非不能极不欲使其游于见之表才不可尽则引矩以囿之辞不胜靡则为质以御之盖公之诗若文出而好驰骛者俱恍然而自失也余初为郎燕中与公从子故御史宗茂同年雅相好试余以公集读之以为今即今人未有儗以为古即古所不之见问而后知为公公于诗若文不作贞元而后语然能脱摹拟洗蹊径以超然于法之外不得以一家目之也公与稚钦皆繇髙第读中秘书非久皆去为他官故无所染于习自致其境于古而公尤工行谊长节槩居官所莅有声迹然仅再命至佥臬而用公事罢余之见公集后二十年而宦游楚谒公里中公颀而长白晳飘须非复人间人也出其集加于昔者半而示余曰身隠矣而焉用文之虽然不可以当吾世而失子也其姑以识吾之所至而已夫不佞乌足以得公所至第览之渊然色而诵之铿然声婉而章宏而典竒而弗棘庶几风人古典之遗乎夫张廖姑所弗论公蚤达类玉勒必简然不为丽词淫声以祈主悦沦落不偶似正则子美然无怨咨感慨不平之气以见时左而天子亦竟遂能知公使千载之后不为公废巻而叹息也公楚之京山人名格字某少泉其别号最后天子诏用公以年至不之强进太仆少卿故予云然

青萝馆诗集序

于鳞盖尝铨子与诗得十五之一而行之且许为之叙而亡何于鳞没矣伯玉叙而其略曰人言李何故相驩卒以名髙为敌国乃子与严事于鳞元美直将尸而祝之二子周视中原亦首推毂子与夫元美者不佞贞也而又七载子与所为诗日益富将有所续而合而其自铨视于鳞则益苦顾意怦然必欲推不佞为之序夫不佞言而无所当于作者固无论即不佞言而少有当于作者以蕲信于天下后世而天下后世固已旨伯玉之叙而窥其后是必曰伯玉夫乃为訑而坐受成也抑苏代有言周地贱媒为其两誉也若子与之与于鳞元美也是不为名髙敌者乃相媾而为名髙者也夫以伯玉叙而疑余以余序而疑子与之诗又何取裁焉乃子与意不已曰非以子媾名也以子之一言而为艺苑衷庶几余自信云尔记不佞初识子与时子与业已壮有游大人名而一旦见于鳞而悦之尽弃其学而学焉即有构而亡近于建安三谢开元大厯弗出也出而亡当于于鳞之首肯弗存也凡与子与故倡和者或挽之或摄之或訾笑之而子与嚣嚣然而弗顾者三十年一日矣则子与之自信孰甚焉度子与生平诗今铨者仅十五之一而其所谓十五之一则皆其见于鳞以后者也其见于鳞前而脍炙学士大夫口者余犹能忆之子与削而亡所恡也夫子与亦讵必余一言而称自信哉伯玉又亟谓孝庙时有李何而副以徐昌糓谓子与继之若二徐云惟献吉之序昌糓曰大而未化而操觚之士讵今为昌糓扼腕者胡以未化耶愚则谓昌糓之所不足者大也非化也昌糓其夷惠乎偏至而之化者也若子与之于古近体庀材宏矣养气完矣意象合矣声实衡矣庶所谓充实有光辉者哉语有之行年六十而六十化子与甫六十自是而往皆化日之日也将化境之境也夫不佞请执简以俟

弇州四部稿巻六十八

●钦定四库全书

弇州四部稿巻六十九

（明）王世贞 撰

○文部

△序十三首

少保王公督府奏议序

贞不佞待罪晋臬而是时少保蒲坂王公以御史大夫都督云中上谷诸镇属套大帅谙达之诸孙巴罕鼐济者阑入边请降未几而不佞用忧去数从田间传邸报大帅以鼐济故欵塞缚叛人枭北阙下逺藩受吏受封号请世世比于属国而王公亦自大司马宫保四命而至今官予世禄亲军锦衣太学上舍亦再三而其锡有蟒绣■〈马上衣下〉蹄勲亲所不敢望者天子既用威徳臣古所不臣告庙饮至以风四裔梯航重译之邦相望于道路而王公独受上赏人主所以宠灵而光大公者非一天下固人人颂王公之功而犹未悉其所以然迨不佞入备九列以通家子谒公始得公所著督府奏议者伏读之乃作而叹曰天下能颂王公功不能颂王公所繇功也天下之名知公者以公不战而屈敌能收功于易而不知公之所以屈敌其难固百倍战也当鼐济之始入塞也边吏以为一孤童亡所系于国轻重而公独亟为上言此竒货可居谙达即急之因而为市谕以执送叛逆赵全等还我为优待而遣之阴中其舐犊之爱而制其命其次谙达即不急之我因而抚纳如汉质子法使招其故部居近塞谙达老且死而杭台吉立势不能尽有其众然后以一屠耆谷蠡秩覊縻而置之塞外其与杭台吉媾我则两利而俱存之其弗与媾我则兴师以翼之外不失兴灭扶危之名而内收其力报曰可盖不待发公之次策而强敌之父子以及他族若按之股掌之上而惟我所使矣然是时敌方拥十万众压境不能无所邀求而老将利卤获不欲兵寝恣为恫疑虚喝廷臣守见故常议汹汹不决夫外有不可测之敌情下有不一之将心而上有不一之廷论公谓不蚤断则大事去故外扬兵以胁敌而内示之忠信挺言辨争以胜盈廷之议而后事始决藉令公一当生部长平冠军之属粟彀骑而躏蒲类踰皋兰衅温禺尸日逐不过下军令申约束取决片言聴挥于一尘尾而已吾故曰公之所以屈敌其难固百倍战也公在镇凡三岁余后先所上疏积数十百万言不独能得敌要害使其权恒在我而不在敌至于练兵实选材官斥奸宄备要害诸可以鞭挞膺惩之具靡不备使敌晓然知欵我之利而犯我之害其言固班班可考也藉令公果一当生部冠军长平之属粟彀骑而躏蒲类踰皋兰衅温禺尸日逐得志如汉时而王庭之南北骨白而磷青者岂尽匈奴丁零之属也耶夫中国之费不过数大县一互市而坐致十万之马敌空羣而归我苑圉之监我不发一镞而坐弱其兵使之日偷衣甘食遨嬉而废忘战事亡坚墉击柝之劳而安赤子于袵席之上其功又何啻百倍战也不佞尝读赵营平所上屯田封事与李太尉会昌集其论羗冦河北利害了如指掌以为孝宣武宗亡论明主即中人亦能辨之何况隆万之际称明良者哉夫晋蕞尔侯国也林父以奔北之余仅败一赤狄于曲梁获赏狄臣千室而为之主者士贞伯亦遂有瓜衍之县魏绛因无终之请纳虎豹之皮以请和而晋稍得志于郑遂举郑之歌钟镈磬女乐之半以酬绛而享金石之奉乎陪臣天子所以宠灵而光大公者度不为侈也贞不佞窃因公之属而为叙其所以令后世知御戎至明而始有上策其与营平会昌灼然并传哉

章给事诗集序

自昔人谓言为心之声而诗又其精者予窃以诗而得其人若靖节之言澹雅而超诣青莲之言豪逸而自喜少陵之言宏竒而饶境左司之言幽冲而偏造香山之言浅率而尚达是无论其张门戸树颐颏以髙下为境然要自心而声之即其人亦不必征之史而十已得其八九矣后之人好剽写余似以苟猎一时之好思踳而格杂无取于性情之真得其言而不得其人与得其集而不得其时者相比比也当余成进士时与同舍郎李伯承为诗颇有声而章君景南为行人出从一苍头羸马敝衣骤而见之不知其为官人与之语亦不知其能诗者间一过从章君陋巷席扉香一缕出其虩而始知有君煑茗匡坐征其诗数篇相与吟咀怳然而若置身于陶韦之间而厌吾曹之工于藻也已稍与深语则无非诗也者徐而察其眉宇则亦无非诗也者然章君既用郎髙第补给事时上讳言立太子而君首上章立太子忤旨几中竒祻少解引疾归卧金华山中予既骤得君而骤失之日夕复望其起而报君逝矣君之卒其乡之搢绅先生惜其人相与请而祠之学宫惜其诗相与梓而行之世又二十年而其子某属余叙而余始尽读之然后知君之诗非君之诗而陶与韦之诗也有所取至于篇则无问句有所取至于句则无问韵意出于有而入于无景在浓淡之表而格在离合之际其所以合于陶与韦者虽君之苦心君亦自不得而知也陶韦之言潇洒物外若与世事夐相左者然陶之壮志不能雠发之于咏荆轲韦之壮迹不能掩纪之于逢杨开府彼虽仅有以自见要之皆非其得已者而君之壮独能用之于立太子疏天下不以空言少君则尤可重也余故备着之欲使后世知有能以心之声而为诗者章君其人哉章君其人哉

华阳馆诗集序

大中丞宋公望之以其所著华阳馆诗集授余郧中而曰子其为我序之余昔守尚书比部郎而公繇令髙第拜御史间一再过论诗公气完而才髙所造语必惊其坐人而自是出按鹾河中移疾归超为廷尉丞出牧方州佥臬事进为副再踬再起入佐太仆复佐廷尉以至今官凡十余政自少而壮而且老几三十年所经繇秦晋梁燕赵魏闽蜀吴楚之地数千万里其旅予旅奋轩轾牢骚伛蹇异态公时得之以益吾变江山之诡特险絶土风物候之羯羠柴虒莫可诘究公又时采之以益吾竒而中不汩凡公之诗遇所最获意而不加扬有超旷而无徳色夫是以无奓音遇所最拂意而不为屈有感慨而无不平夫是以无促节其铿然者中金石之声然宫有适而商随之其灿然者皆天地之色然意有造而象发之夫是以和平与鸿爽虽相为用而恒为之主说诗者谓公五言出入建安见于拟李都尉而下可味也七言有唐初四子风见于帝京篇可咏也近体五七言要皆有右丞嘉州之致而间入于刘文房余谓此仅得公之似而已公之所繇造与其合出于机而入于境虽公亦不得而自知之也嘉隆之际公既不尽得于遇而天下事又间有蒿于目者不得不托而为风公今益贵用事圣主喆相喜起之声雝雝如矣清庙之瑟朱弦而疏越一倡而三叹非公其谁哉非公其谁哉夫歌咏盛徳大业余虽不敏将操管而从公之后矣

少保雨川葛翁行厯圗像序

世贞守尚书郎时而葛翁仅五十以少宰迁南大宗伯矣自班行中望之固甚泽而鬒也而世贞用投劾归里乆之起浮沉中外自以为若异世人而葛翁谢宗伯归天下虽欲伸翁之志而占其治于进不得已而强起之再迁大司徒归复起大司冦以至御史大夫盖世贞之入领太仆而其僚为翁之孙昕因以获侍翁翁之长台省二十年而家食居其十之七即无论翁虽世贞亦发鬖鬖白然而天下讳翁之老而艳其壮翁深沈寡言笑苐其出入人俱已目属之藉以为乔岳巨溟能柱两仪而育万彚雨泽之所敷翕而翁顾逊不自居数上书乞骸骨人主强挽而褒嘉之者非一于是太仆出翁之像凡若干册以示世贞指而曰此其诸生而受经者此聴邑赋颂者此郎建礼署而视草者此领玺书棫朴多士者此誾如而旬宣者此侃如而臬者此以中丞开府者此佐统均者此洽神人于南者此地官而司计者此再赋归田者此司邦禁者此握中执法者凡翁后先垂二十政而其貌亦自稚而壮而强而渐以老其服自青衿而有冠服由黄墨银青以至金紫其发亦自緑而黒而颁以至白余不能尽辨之而其稍可识者则为少宰时与中执法二像耳太仆亟语余古之善貌人者敬君延寿外毋如韩干周昉干昉之貌汾阳王其妙至并其情性而得之然天下之不生识汾阳王者骤而示之而不能指其为何如人也若乃诵退食之委蛇则能状其优游而自得风赤舄之几几则能状其处变而不失常览雝雝肃肃之章则能状其葆和而履敬歌赫喧瑟僩之语则能状其威仪而恂栗虽千万里之外与百祀之后启其编而想见其人与其状貌犹跃然也何可以无子之一言世贞谢不敏则谓太仆子貌子之大父而已乎而予言何藉哉即不以予言何藉葛翁之自稚而壮而强而渐以老也其发之緑而黒而颁而白也是幻貌也服之有青衿而冠服也其黄墨也银青也今之为金紫也是幻饰也其莹若氷玉纯若金劲若铁而蔚若松柏者固七十年一日也更数百千载而犹新夫庶几乎周文卫武之所见称于诗书者哉盖未几而世贞借山南之节以出其明年葛翁以满六载当进秩逡巡不上计娄乞骸骨天子难翁之去而重违其请特拜太子少保驰驿归而至舆廪之续其在六卿者废于翁登第之岁凡四十五年而后复举亦盛矣哉世贞属事省简乃追次其语以贻太仆为翁赠虽然翁杜机矣而且进于道毋所事余言矣

游名山记序

友人观察使何君振卿旷朗宏博纵心世外而尤邃于仁智之乐自其为诸生偕计吏扬厯中外足迹几天下半而君之所谓乐者不衰君凡遇佳山水必游游必有咏歌叙述之类而尤未嗛于志一日喟然曰严夫子有言州有九游其八夫以天下之名能游者而不能无恨于其一之所未至而况于余所逰者仅半也余且倦而必欲以余之年而尽余足以余之足而尽余目亦难矣则又曰庶几有少文之技以丹青余壁而又幼舆我于丘壑乎哉然余室之为壁者几而天下之为名山水者宁啻十百千万也夫壁之不足以尽天下山水与余足之不足以尽余目均也既而豁然曰得之矣乃构古今名隽之纪游者自大都而留京而五岳极而罗施鬼方之域若而山其水附之自汉应劭而唐栁宗元而至于今若而人自汉官仪而记而诗序而题壁者若而篇其有文而不获全者事而不获専者标韵蕞胜胪列而品分之曰胜纪曰名言曰类考为巻仅十七而其文已五十万余言自君之成此书则日夕侍其尊大人公虽亟荐亟起不复肯出为世用时展巻而一读其昔所游者俨乎其若归又若与其故人晤而其所未游者怳乎其若身之厯而目之遇也然自是探竒慕异之士踵相寻于君阈以问所谓记者君不胜其繁则梓而应之以广其好而属序于余余固尝仕宦踯躅于燕齐晋楚吴越间然其迹尚不能当君之半自岱宗太行匡庐嵾岭两洞庭张公善权桐庐外其胜不能得君之十三虽谬称同君好然不能尽废有司之辙而与樵夫渔叟穷其造独所蓄数十编虽不能尽如君间或有出于君之表者因悉举而归之而叙其所以嗟夫读君之书而可以无事游矣得其所谓穹如者奥如者渊如者以与心谋而可以无事书矣山河大地一切而空之则所谓穹如奥如渊如者亦陈迹而君之书亦可以无事吾赘矣姑以复何君君其首肯余否

吴汝义诗小引

休宁吴子行欲行其先人汝义之诗而介余友俞仲蔚来问序不佞尝读徐吏部学谟着汝义事状谓以侠烈贾隠江淮间所为诗跌宕雄起有风人之致今其存者仅百余章耳汝义虽好以吟咏自适往往多厌弃不复遗稿得年仅三十四以殁而是时子行甫十三意不忍泯泯其父既能走数百里而乞徐君状又能竭其搜拮匄请之力于厌弃之余盖二十年而得所谓百余章者赋诗岂必多即少陵氏亦云尔知言哉夫汝义之于诗自适其情而不必于托其名故其稿多弃去子行之不忍泯泯其父其计穷而莫之挽乃欲以其所厌而不欲得之名以聊寓吾无尽之思其昭旷纯至交伸于父子之间者可想也昔晋人致慨蓝田之晩誉而云人不可以无年右军位遇不胜蓝田乃又云人不可以无子今以汝义之才而所造仅尔固其年限之若子行之不忍泯泯而必为之传则庶几足称子矣不佞故不辞而为之引

永慕堂诗叙

何子佐昆之三年而政成则以间过余曰先君子之倍不糓也若而年先太孺人之倍不糓也若而年如一日也以不糓之无能为役也乃张令氏辱表之墓尹宗伯氏又辱颜之堂诸荐绅又辱为堂之诗吾子其辱叙焉死骨且不朽王子动容有间曰子之堂之颜也何居曰永慕王子作而曰旨哉乎颜之也子之先君子之倍子也若而年先孺人之倍子也若而年而子如一日也则信永矣居吾语子吾始习孟子书称大孝终身慕父母以五十之慕独归之舜而他不及吾甚疑之即人人无无父母者是庸独舜哉既习檀弓传子张除丧而见孔子予之琴和之而和弹之而成声作而曰先王制礼不敢不至焉夫子张贤者也夫子不罪其不至而姑予其跂也然后矍然知舜也且礼始死充充如有穷既殡瞿瞿如有求而弗得既葬皇皇如有望而弗至练而慨然祥而廓然则是哀渐有杀也若子张着情为之窒而礼为之伸者也伯鱼之久于哭母也夫子闻之曰谁与哭者门人曰鲤也夫子曰嘻其甚也伯鱼闻之遂除之若伯鱼者礼为之裁而情为之屈者也夫何子不以情夺礼卒亦不以礼屈情而心终之殆犹贤乎哉虽然未有以何子之善用其永语者孔子之称舜曰舜其大孝也欤既而曰徳为圣人而已彼其夔夔斋栗力田而曲共子軄者固弗与也然则孝子之致身也以致亲也假令季路不得孔子为之依归而其令蒲也仅如弗狃公若而已耳则且夕五鼎奚赖焉何子之佐昆犹蒲矣其名位固未涯其树徳而显融其亲者尤未涯也何子亦善用其永哉王子既以语何子涕则涔淫下矣已舌唶口噤而不得竟何者王子之遘竒也何子名渭会昌人处士君讳正绪饶隠徳乡人尊而不名曰少巗先生

两朝锡命巻序

国家褒隆中外大小之臣自黄绶而上得以其最封父如其官见考功令云而黄绶其在内独御史其在外为邑令皆不易封御史多以使事不及考迁或用言左去輙罢而邑令非台使者荐至再輙以不及格报罢其荐而至再则又以骤迁不及考罢为县令封而召为御史最则又以同品罢而独徳兴舒公始举进士拜钱塘令有声天子方修庙恩推嘉勤事者公父故平庵翁获赠如公官久之公繇比部郎改御史按楚而今天子复修庙恩平庵翁复进赠御史搢绅大夫交艳言舒公能两致所难于父而公故邑邑不自得也以间谓楚亷访世贞曰天乎不糓之生也晩而共养之日则既寡也又不获以一命奉章服吾父身而虚称之胡益也且也吾父殁而能使难者易当其生而不能使易者易盖正徳嘉靖间名善学政者无如李空同先生邵康僖公见以为寡许可而独国士吾父也青衿誉髦握管而骛于大江之西亦畴居吾父右者而当试輙不利其数试而数不利也最后以目眵去诸生去诸生之后而目一旦霍然复乃慷慨叹曰夫造物者巧与余左而余又何言哉行求爽闿地得东山之麓轩焉其阳为林林之表为川川出轩之背而萦之一峰卓立天表吾父曰是可以老矣田而秫沼而鱼吾父曰是可以客矣为謌诗用故程夫子韵而和者亡虑数十百家而吾父裁取以自吟偷适也吾父所为孝友事于家甚笃至然不能越乡而见其名所为敦睦修谊事于乡不可指数然不能越国而见其名者抑何难也夫不糓待罪邑令台史一徙秩天子不以奉职无状而弃之五年之间而再被恩以及吾父以夫人之所难而不糓之所易吾父困诸生久不能得一第以死夫人之所易而吾父之所难不糓盖至于今怦怦憯凄也世贞稍前说曰此乃所以为公慰也盖孔子于周公亟称达孝焉而其所谓孝者追祀先公以殊礼而所谓达者推之诸侯大夫士以随分致隆而已非必能起九京之骨而尽肉之而衣冠之也平庵公拮据诗书之业非不久盖数荐而数北如语所称白首若新其所为徳于室者毋能名之乡徳于乡者毋能名之国天子秉沕穆于公卿之上宁复知有平庵翁而制词所称澡身励行睦族敦伦若亲及翁之生存而迹其事者岂不以舒公之勤劳王家推嘉所自使天下晓然知舒翁有子舒公有父翁虽没自是不朽哉孝子之至莫大乎尊亲夫尊亲者岂必其身亲见之也舒公色小解顾谓世贞其有以张大天子之宠灵退而从吴人之能诗歌者歌之而叙其首

冯母张太夫人节寿诗序

故茂才冯公之以张太夫人诀也实手之曰而殉我身乎毋乃殉我心微而孰与代吾之为子若父也盖冯公诀而太夫人陨越不欲全也既而曰有成言矣为死者死则可为生者生则可吾不忍于冯氏之生者也于是冯公之父母老矣有一子今大夫孜仅三龄而其一子敏在腹太夫人出而哭于堂曰从公乎微未亡人孰与代而子也入而哭于室曰从公乎微未亡人孰与代而父也甫辍哭益日夜拮据治生而尽斥其生之余以奉公父母即斥奉父母之余以资大夫及所谓遗腹者咸就外傅业文事彬彬有成矣冯公之父殁其母某独存老而甘大夫之养忘乎寡且独也大夫之兄弟幼而共义方之训忘乎孤也盖冯公诀而太夫人之首不识寸珥体不识缕帛三十年如一日也上隆庆之二年大夫成进士矣而会有诏旌天下之媍而节烈者大夫上书阙下言状有司覆核无异上曰俞旌其门节妇如故事大夫繇进士得吾苏之太仓比二千石太夫人不以子贵而用节妇称来就养业已六袠大夫谋所以觞太夫人者进之太夫人却不御曰家不幸而使我有此名即吾觞如若父何固进之乃请以觞公母曰所不即下从公者以姑在姑幸健善匕箸是姑授我年也始一釂即以釂大夫曰所不即下从公者以若兄弟在若幸而有成立辉赫其家而声大之是若授我年也虽然若何以报我则又曰毋以我为也天子过采若言而以旌我我何以报若精白一心而事之毋使若愧于我子州之民若赤子也为我所以抚若者而抚之毋使我憾于为若母于我足矣大夫再拜曰请受教于是州之荐绅士沐大夫泽而髙太夫人风如王某辈者合诗以颂而属世贞使序其事以竢太师

又

隆庆之二年大宗伯言进士臣孜言臣故父弃诸孤母张年二十九臣孜仅三岁弟敏未离母腹臣祖父母在扶侍间臣母张饮血自矢以存者故不即从地下会臣祖父亦见背独祖母在家事旁落内乏强近之戚母张拮据昼夜食力致养以余功授臣孜强学获从诸生奉大对臣敏亦窃衣冠侍祖母今八十余臣母张行六十于格应旌臣孜昧死请诏曰下御史御史下郡县核如状上大宗伯言进士臣孜母张握节报夫有栢舟髧髦之介备志奉姑有礼修引慝之孝济义导子有孟氏迁里之训张于妇徳三形志不五毁代夫有终宜特旌其门以示永永诏曰可下御史有司致棹楔如故事母张为节妇其明年进士为太仓守母张以节妇为太宜人太仓之大夫士咸宜太仓守仁然不以归守而以归太宜人寿之诗人或谓世贞即大夫士仁太宜人胡诗也曰子为诗也独不覩夫周南乎治至于周南而极矣然而首女徳者何也男化易而女化难也然则胡寿也曰子为诗也又独不覩夫鲁颂之閟宫乎鲁之美僖公也曰鲁侯燕喜而继之以寿母曰宜大夫庶士邦国是有既多受祉黄发儿齿盖士之爱齐其家也甚于国是故廹欲得太宜人风也其爱太仓守之心也甚于太仓守身是故迫欲寿太宜人也自今而始愿太宜人食益进使吾州得长有守而事之后之歌吴趋者庶几不忝于江沱汝汉哉则太宜人果仁于守矣

寓目松楸巻序

人有生不识先墓指睪然者而示之曰此而先人蔵也则为之咨嗟涕洟而不已可以为孝子之情也因境而生者也躬而土手而树毕葬而不能舍攀柏而号草木变色鸟兽易性可以为大孝乎之情也托境而笃者也因境而生者以间发者也发而即止者也托境而笃者犹有待也有待则犹有间也孟氏得其旨推以为终身之慕始谓之大孝而归之舜彼其宾四门纳大麓以与尧共天下安能旦旦而修庶人之养瞽瞍殁而被袗辑瑞律度量衡时巡受计以理尧所遗之天下又安能旦旦而修庶人之洒扫于墓孟氏独探其心而知其慕曰舜固不以彼易此也窃负而逃遵海而处终身欣然乐而忘天下欣然终其身而乐则必有戚然终其身而慕者存也今乃得之司理龙君龙君之言曰不糓甫六岁知书时吾父以徳称乡长者而吾母佐之不糓出而肃然未尝不身教我于庭也入而誾然未尝不身教我于室也吾二人夫岂唯鞠育我实成我以至今日而不逮养矣不糓又不能自固束于人主之制以有兹一官而弃我丘垄唯是一松一楸不糓手所树而沃者也不糓则安敢忘日不糓之成进士也以故事从诸君游诸君游而乐所谓曲江之杏者而不糓见以为松楸而泫然也谒选得受计大郡诸折柳而饯者吾且以为松楸乎彼见以为黯然别也大郡之棠获憩而聴两造者不糓愀然而避案若以为下邑之松楸也不糓则安敢忘人或谓龙君君有异政不日且入台入台而栖乌之柏亦且以松楸目乎而遂无致身意也自是益贵而三之槐九之棘而龙君亦竟遂松楸而遽已乎夫君与亲一也夫龙君亦安能终为亲而后其君于是为龙君之门人殷都张文柱者若干人俨然而造王子曰吾日侍龙君语语未尝不及松楸也以所见无非松楸也者昔人有不忍劬劳之一言至授诗而废蓼莪龙君乃一日而不忍忘松楸也不忍闻之与不忍忘异乎乃所以致其哀一也王子于是推孟氏大孝之指以赠君而且语君曰龙君信以松楸而遽已耶且也人固楩楠豫章君矣

吴氏纪哀序

嘉靖癸丑夏中书舍人国伦上言先臣弃臣诸生时不幸母兄先后物故属诸生方食贫行能謭薄匄贷亡所至不克备士礼以葬每一念及怛若缕割今幸蒙陛下擢臣典内制日食大官饩酝窃自愧奉职亡状未敢以私请臣复有妻之丧荼于心志颠瞀谬盭曷任大寄愿得请急理先臣及母兄墓并以妻骨归祔臣死且不泯天子矜怜近臣俾辍直为日以往于是舍人则走诸贤大夫及与舍人厚者得状志铭诔辞若干篇名曰吴氏纪哀而属世贞序之舍人楚人也甚矣楚人之善哀也盖屈左徒为懐王治辞令被间而退伤宗国之就削而忠之不见明也忧愁牢搔而作离骚凡天地之傅声而成色其交于耳目者一切举而归之于哀竟以有湛湘之役其门人宋玉唐勒辈又相与推明其旨而伤痛之托始于九辨而放乎大招招魂极矣二千年来天下固以善哀归楚而舍人诚善哀然主上方从公交车拔舍人有辞命之寄其官视左徒而非有媢谗之士若子兰者为之内蠧奈何娓娓訾訾不自偷而驾于长歌之哭哉舍人则不谓然以为上哀其风木而下哀其扊扅其出于天人之合而属于衷者固非若屈氏之仅托于君臣用舍之际也吾兹无以解舍人哀苐以舍人哀无益于逝者而有可以伸逝者则莫若精白一志以媚天子笃学砥行内成其身异时上徳若■〈施，贝代方〉恩纶于泉夜使逝者有闻于世世不亦休哉若夫楚人之哀而已也舍人固楚人吾不欲舍人为楚人哀也

叹逝録序

昔刘彦度少有才秀与族兄士光齐好人谓彦度矫矫出尘若云中白鹤后寝疢士光之舍竭志营疗莫救而卒士光痛之作赋数百千言至感神人为破生死夫敦睦则踈者为亲久要则生者不愧况乎情出同根恩深孔孺友于之戚师资是兼若凌玄旻之哀玄雨者哉盖凌世世受文至玄旻兄弟益茂矣玄雨志不满万古而仅止弱冠材足空千里而但表汗血芥拾朱紫而衿不能离青汗染竹素而名不能出闬比袁着虽少踰视王寂而犹天庭玉推柯凌徳几乎中谢国香萎蔓吴材为之少屈此多士所以纒悲而难兄尤为陨血也然而阳碑阴碣齐年谷陵楚些吴歈等响金石法言存于家塾遗文播之艺林千百世而后知有才而殇若季者友而贤若伯者埋玉尘于便房空闻长恸抚金徽于灵几尚愧无文嗟来玄雨可以瞑矣彼美存者上慎旃哉是为序

弇州四部稿巻六十九

●钦定四库全书

弇州四部稿巻七十

（明）王世贞 撰

○文部

△序十四首

山西乡试録后序

隆庆之四年庚午试録成而某以軄事序于后曰传有之庚位西方象秋时万物庚庚有实也午于日为正中于数五阴阳在天地间交午也昔人谓尧舜禹之生实在午当天下文明之会故一时贤圣出而交辅之天不爱道圗书显矣盖五臣之軄修而万世之彛政礼乐秩如也今岁在庚午晋以西庚分也物庚庚有实矣更西而蒲坂平阳安邑尧舜禹所都也稍西南而水汇之荥河温洛也圗书所由显矣天子乗午运沛然欲章明其治思与天下之贤士大夫共之诏郡邑各益其贡士之一齿太学已采国子祭酒言益两都解额各十五海内谈经游艺之士孰不欲濯刿其肺腑自显见其长以答人主鼓舞至意又况山西为尧舜禹所故都独当文明之会者哉不佞謭且陋不足与于斯文窃念以一校官应御史聘而来获纵观山河表里之盛与向所称帝王之迹既不胜其嘉乐稍间入棘复获观百执事兢业饬比所以仰塞上徳意者至隆且备则又愯然而兴不成寝惧无以称也稍间乃获观诸儒生之业咸彩彬裁文质不悖于道其陈古谊决筴利害恳晰中窽则又快然踊跃自劳慰不知其惫也夫训经而发其旨之谓义辨志而当于理之谓论标情而达于上之谓表决法而传于经之谓判陈见而宜于用之谓策此五者不失一焉比于物正所谓庚庚有实者令舍此而猎声耦饰采泽斗工毕精于棘猴之未而谓之文即南戒之南有之吾无所取尔也夫耳观者不唯其实而泥于山川之险塞则意其深思而俭陋读栁先生之文所称大卤之金屈产之乘北山之材猗氏之盐则意其秀不锺于人而锺于物观雁门而北士马之雄盛则意其人多将此皆非熟于晋掌故者霍宣成狄梁公之浴日司马文正之补天裴晋公文潞公之为国柱石不亦彪炳相业哉太史公之于史也桞先生之于辞也河汾仲淹之于训述也固其造人人殊要之可以言文矣虽然不佞窃有进于此诸士子其益深唯尧舜禹之传而稷契诸大臣之所见闻而知者乎其务精一乃心而求太上所立布而功扬而言庶几为天子赞文明之治则岂唯晋重不佞亦与有光焉

湖广乡试録序

万厯之纪元秋八月复当宾兴天下士而廵按湖广监察御史舒某以故事檄教谕某某暨某某司试事左布政使某右布政使某司提调按察使某佥事某司监试既入棘百执事受约束御史唯毖唯眘乃合提学副使某所选士二千八百有竒三试之録其隽九十及文以献某不佞以职事序首简始某读相如子虚而恠之以为夸张少实且楚虽大何至乃匹天子之上林而自稍长益习见楚圗经地志则神州之内五岳者楚得其一其视岳而加尊者楚又得其一所谓岑崟叅差日月蔽亏交错紏纷上干青云之状不易指数岷峨导波自万里来汇为洞庭黏天浩瀚扶舆之秀结而成丹青赭垩雌雄黄白瑊功玄厉之属瓌异竒状吾故恨赋之未尽也夫地灵则人杰盖自古记之矣当周之东其南纪有仲山甫尹吉甫出而弘将相之业以振其微功成而交相颂以筚路篮缕之楚有臣如鬬糓孙叔为之左提右挈而后先伯夫岂亦棫朴思齐之遗士固有兴于待者耶孔子南游楚虽不遂获东周而率其徒相与讲明皇王之术六籍大指七十子之伦其五楚焉而楚自是称有文矣乃仅能以其变风变雅之旨创矩矱而为骚若赋如屈平宋玉唐勒景差者至襄阳之杜而变始极其于称亦甚着苐令天下为文士足张楚而已不闻其以孔子之道衍而为公卿将相之业何也今以某之无似幸而用兹役获窃观楚之山川土风又幸而获从事卒诸生业其崷拔汪瀚珍竒迭发怳若凌巨颷践名岳入海而探寳蔵即无论其选者彬彬乎名实中窽其所不能尽者亦尚芃芃然足以备异日之采庶几哉楚秀有征矣自明兴不为骚赋之一端以儗士而大指在尊经术广时务冀以是得人为县官用诸生佩法孔子亦既有年其于所谓经术时务者上固精求之而下亦佹得之矣盍亦思所以善其后乎夫仲山尹吉二甫叔世之毗也鬬糓孙叔偏雄之辅也其下者至不知有经术然各能以其材成其主之业而显其名况于今圣天子握干符秉冲睿委柄股肱良臣以弼成治化而子之乡在江沱汝汉者去文王之季而四者乎其犹在成康之际而被周南召南之化为独深者乎诸生第朂之孔子之业行而颂声作天下奉以为穆如清风若二南者知其不为牢愁离慅之说明也

浙江乡试録后序（周侍御请之后无梓）

隆庆庚午岁试浙江録成某不佞以职事当序末简乃扬言曰语有之宿沙虽善渔使渔于山虽十宿沙不可得也不佞今幸而渔泽国称游于诸士子之乡又辱为二三子饵能遂介然秦人之视哉且而不闻而之先越句践之时乎其地东不得距海南不及岭北不及檇李而其民执戈殳而号君子者六千人其号君子而贵谋国者为种蠡泄庸计■〈石儿〉苦成皋如辈仅七八人以其策举强吴于股掌之上而称霸于江淮之表今浙地固三倍于昔越其生齿百倍于昔越之民其握铅堑而俟用于家者十倍于所谓君子其出而试于有司者又不下六千人而至于试而用用而望其服休于天子之庭多至于九十有五噫何其盛也比年县官北急敌南急倭抚髀而思古之将相大臣中外托荐书而为囮朝有上夕有迁而浙为最首藩其冠带衣履甲天下而未有卓然章明如前数君子者何也业以圣贤大人之学责是数君子则未合然至于策富而富策强而强有责輙雠若烛照指计然其中于今县官之所急者当何如也诸士子咀孔孟之英发之于楮墨间固已凿凿中窽而考其居平其卑者要以猎科名沾禄食为务其髙者抗首信眉谈性命而穷要眇弁髦一世之事功而黜其劳土苴一世之文章而黜其思其自负不后孔孟而程绩量能乃不得少比于种蠡泄庸计■〈石儿〉苦成皋如七八人者窃甚为诸士子惜之当浙之先八十载而近而荐于乡者盖三人为孙忠烈燧胡端敏世宁王文成守仁以后先成江西之烈而显名于天下又前八十载而近而荐于乡为于肃愍握寸管而建中兴之绩又前八十载而近而荐于乡者为刘文成基易祚而佐英主垂开天之勋此其业亦岂能出于经学论策制表之外而其所见长亦岂能尽废训故骈偶记诵之习然出而为瑞于宗庙社稷使天下之荐绅先生艳言之而归效于其主试者夫一日而欲尽浙之才一试而欲尽诸士子之生平非不佞所敢然自今而后愿诸士子母务为虚谭务本乎孔孟之精微而究极其用时采乎种蠡数君子之所以谋越者异日为县官赞廊庙秘策斧断电决贾其余劲以奠绥南北之疆埸不佞获窃此于三主试者不甚幸至荣哉

湖广乡试録后序

丙子楚试録成不佞当以职事叙末简作而叹曰呜呼盛哉昔在周文之世人主不已之纯其化被于江汉江汉楚上游也故其诗曰思皇多士生此王国王国克生惟周之桢然其时楚固未有所谓试也及其季也楚之君臣筚路蓝缕以启山林稍间则日侵寻于干戈以冯陵上国将乘广组甲之不暇而胡礼乐艺文之习然其人皆能自致于用使天下艳而目之曰楚材又能自致于言其工于事者曰楚书其工于情者曰楚辞楚辞行而后世操觚之士奉以为模楷而不敢废汉兴稍稍尊吏道贤良孝弟之举间者一叅焉六代先膏腴抑寒素顾其人才亦代不乏至唐而始为科举之法以笼世豪杰而所谓科举者详于礼部而畧于乡楚析而为六襄曰山南荆曰荆南鄂岳曰武昌潭曰湖南郴隶桂蕲隶洪其试事各属其连率上者采名下者采■〈目匿〉又下者采势而所试又不过诗赋之末端顾其人才亦代不乏盖至明而始萃六道而一之包二岳络七泽三年而尽其地之才而加详于试以考验经术辨论今古扬扢时务精而纶綍粗而比详为日一而不已而再再而不已而三糊名易书之法立而势与■〈目匿〉尽黜自试楚于今二百余岁而其人显者坐论作行腹心御侮之迹班班可考盖至隆万之际而楚士之用与楚得士之效极矣虽然不佞于兹愯然有余惧焉今夫楚大国也其南金大贝隋珠翠翘寳之重者也竹箭蒻阿纂组缟锡郑锺之铁享鲁之大屈用物之重者也然一寓目而輙辨辨而用之而各得其軄何者其为重显也若夫和氏之璧其外浑然石而已毋论众过而忽之即工师亦未有能辨之者一剖而光始发而始有异之者矣然得之三户之墟亦未知所以为置也人主闻而辟之以授国工加之以劘琢再吐而斌玞黯然而避色矣袭之以文锦贡之以清庙崇之以瑚簋之美称而诸寳与用物之重者泯然退处其所而莫能班矣诸士子其犹有璧耶其仅为南金大贝竹箭蒻阿之类恒寳用物而已耶不佞之所能得于诸士子者璧耶亦仅所谓恒寳用物而已耶璧不遇工师璞犹在也异日且有能辨者工师之不遇璧天下后世其谓我何不佞所以为愯然惧也诸士子而璧不佞窃有以告愿韬其彩毋使为世忌藴崇其价毋使为世贱不厌劘琢之苦毋使为世轻用诸士子异日有任工师责者亦愿推不佞之所为愯然惧之心毋使有璧而轻失即不失之而不小用之可也若夫南金大贝竹箭蒻阿之类固饶于所谓诸士子者不佞无所用惧矣

山西武举乡试録序

隆庆庚午秋八月不佞业以遴偕计士矣亡何而有司以武试请乃合诸道之士若干人盖又二月而会今总督御史大夫王公巡抚御史中丞石公合筴北创敌敌行遯去不佞乃得以其间而试士其始试之贝带鵕翿之骑介而射且驰者四百有竒十得八而进之曰美哉执辔而组也再试之旅升而耦发十得六而进之曰美哉技也矢之破的有余劲矣三试而介者衿櫜弓而奉其觚管之业以献十得一而进之曰美哉陈说古今决策成败了然指掌也夫不愧乎腹心干城者矣则又自疑曰今中外之论方务责实而薄虚文以戈击贼耳安用是觚管为不佞乃以文求之而子大夫复以文应之毋乃不可乎虽然是不闻而之先有晋文者哉当其时甫得国于邻敌之手而骤欲强其兵以西匡王而南惩楚肘腋赤白狄之间而其谋中军帅也则姑后其五才士而使之佐置曲跃超距之犨颉而不问也曰有悦礼乐而敦诗书郄縠其人者已又举宾敬之冀缺而大夫其下军即一时贪见小胜意孰不怪之以为落落难合哉然文公以其人霸天下若合契盖世世称盟主而诸大夫之后亦世世受将至于克燮之让功匄起之让帅盖庶几宾敬之缺而新筑之师鄢陵之役韩厥郄至之所以致辞于齐楚之君者抑何其微婉笃至也宛然礼乐诗书之遗矣若晋之士褒然而见进于不佞者其所称材官良家子非縠缺五才士之流乎世胄鼎族生而禄食于官者非克燮匄起之流乎不佞不以犨颉望若而进若以文何也欲若得夫礼乐诗书之实明乎伦物而通乎政术以备异日内外出入之用耳今国家当右文之季而不后武天子抚鼙而思将帅之臣诸奉行者精计以求得人然其势犹不能不岐文武而二之二端之士不能兼通乎六艺故称荐绅者略射御而称介胄者忘礼乐书数艺有六而武吏废其四故一时虽卓然称名将帅然不过竭其材力于一军之任而赏罚进止财谷出入无所与不能为必可胜以待敌势不得不归重于文吏文吏六而废二故为大帅者能为可胜以待敌而不能亲戎阵决胜负于呼吸之顷夫使文吏可将而武吏可相其机要在乎始进也诗不云乎文武吉甫万邦为宪自今而后晋之材臣有出而彪炳朗奕宪万方者斯自不佞发之哉

湖广武举乡试録后序

万厯元年冬十月御史舒公例试楚武举如期武举録成而某职司陬以序序末简前是八月而楚士之拖绅衿握管而待荐者获其儁九十矣今兹士乃曳组练手弓矢糺糺若有献初试之骑而射合者若而人再试之步而射鹄加逺而合者若而人三试之其射筴校论以文辞合者仅若而人视向所获文儁中半耳上之待而曹亦严且慎哉夫所谓以文辞合者何也今夫虓勇之夫不介马而驰搏■〈扌必〉若风雨持满若月鸣镝若霆电提一劎而出五步不留行其于气亦足自雄胡至乃取龌龊文辞为也是不然吾请以楚事语若养叔之射也蹲甲而踰七札焉楚子不悦曰诘朝而射死艺然竟以其艺出其主于险吕锜之项伏于弢以一矢复命而楚子不为色解也战而遇郄至必下免胄而趋风然后嘉其有礼夫以公子围之强至凌盟主乘广林植鍪刃锋戛赋诗一不当而后至者数国屈将军御齐所谓方城汉水之固一语出而齐盟遂成若是乎文之不可以已也且所谓论者辨析往古成败筴者决筴利害与国计边事所宜欲以观而曹异日用耳非有取于俳偶声律之学以资若觞咏也楚人不云乎劎一人敌不足学学万人敌则所以三试而加严且慎意也今天下称治平无事相业独盛楚藉令前是九十儁者尽出而疏附后先相与折冲万里于一尊爼之上亦安所事若曹然吾闻之天下安注意相天下危注意将安不忘危古训不亦章章称哉令文士之用显而不尽若技于折冲御侮者即汉班史所云左将军辛庆忌为国虎臣遭敌不竞以威名再世亦胡不偷快也吾故述御史公之指而进而曹以此

殷氏族谱序

殷之先出自成汤汤姓子氏其国商自其孙盘庚都殷其国亦曰殷殷之亡而微子国于宋其公族曰华曰向仕于鲁而圣者曰孔盖自宋王偃亡而其子孙散处或氏宋或氏殷或氏商盖六姓着而称子者寡矣迁史乃谓有来氏空同氏稚氏髦氏而不及华向何也至汉而殷显者仅谏大夫封晋则渊源而后彬彬盛哉以故所著殷氏谱刘孝标注世说时时称之后徙润复自润徙歙谱亦中废殷之指日益繁而能举其所繇来者鲜矣即毋论其它逺者歙之殷日相比而能一辨所由来者亦鲜矣盖隆万间殷有御史大夫养实甫云养实甫既用平百粤巨冦潴其薮天子嘉之赐爵卿加上公服予子孙环卫官官世世勿絶养实甫乃喟然叹曰天子所以宠灵我殷氏至哉而胡犹泯泯先徳为也是余之罪也夫是余之罪也夫夫余安得孝标所称谱而嗣之则又曰润以前吾能推其始也歙以后吾能致其详也乃始为谱其大凡有姓氏本原世系三考而为殷之族既矣则又推广其致有世徳闺范训典文献宅第丘墓遗事遗迹里社九考而为殷之事既矣养实甫之谱成而以序属不佞不佞获卒业而叹曰呜呼是岂唯殷谱哉抑亦殷史也夫殷以八百年之天下而为宋宋以六百年之公国继之而中间贤圣代作者十余辈夫子以大圣亲为其裔而曰我欲观殷道是故之宋而不至足征也又曰文献不足故也足则吾能征之矣然则殷之史故亡也夫子之弗为述也伤非时也夫殷之孙子其丽不亿而养实甫独用勲烈显于明为得其时而又能以其间创为此谱俾成汤之裔不以子姓微而遂湮天下灼然知殷之为圣人后者其于功岂浅尠哉若夫别嫌明微探本敦睦之道则既详之矣无所赘余赞矣

陈氏族谱序

左氏有言先王因生赐姓胙之土而命之氏盖其时多世臣云以故宗法得提衡其间与治法相左右而不废太史公之为史也人为之传而其有爵而不替者特名曰世家夫亦命氏之遗指哉若江左之有贵姓也则自王谢始也顾陆而朱张肩之也江左入而为隋而王谢之贵小屈而崔卢李郑之贵兴魏孝文为之嘘而借之及其末也虽唐文皇以天子之尊求胜之而不可得然其人皆以姓贵者也非能贵姓者也五季之中原日寻于干戈至靖康而悉以委敌衣冠之士脱锋刃而窜匿于吴越闽广之间抱其遗编以诲其子弟出而当太平之用故天下之所称贵姓者渐不在北而在南荐辟科举之政行天子所与共天下者皆彬彬诸书生诵法孔子之辈士或旦白屋而夕朱户其子弟习其遗编以继显故其姓之所以贵渐不在纨袴而在诗书此其人能贵姓者也非以姓贵者也今东南名诗书族毋如闽而闽之族毋如陈余皆与其儁善今年大中丞公某抚闗中出其书一编示余曰是谱也伯兄太仆芹之属草而某为润色者也是家大人中宪公之志也读之则其先为光州之固始人从王潮入闽而家福清之南阳村三传而讳泰者徙长乐之江田十四传而公文海复徙古县又八传而为中顺公某中宪公某又一传而为今中丞公及其伯兄中丞某再传而为县令儁长祚此其最章章盛者也其留江田而显者曰给事某曰提学洙自江田而徙闽之青铺显者曰太仆聫芳自古县而徙闽之南台显者曰兵部时霖凡闽之为陈四而皆出固始又皆其人能自贵姓者也君子以是知诗书之泽逺矣哉且陈之先出虞舜氏世世称侯邦焉以宾于夏殷周而其嗣世至纂梁之祚用衣冠倾中原而中丞公谓之逺而不足征独断自公泰始推是指也以别嫌而统同敦始而修睦志其所以为陈者耳凡不佞之所称述者皆非中丞指也虽然为陈后者能绍明其诗书务以人贵其姓而毋藉姓贵虽繇此百世可也

吕氏族谱序

吕之先世为吾吴郡人而其居郡之乌鹊桥者最盛而元季中冦燹徙常熟之沙溪沙溪之吕冒外姓曽则渐以伙为曽二辈而始富去曾复为吕吕一辈而始贵贵者今评事君道爔也乃始议谱前为曾而谱者曰故宋丞相公亮后也已为吕而谱者曰非公亮也丞相蒙正也评事君咸绌之曰吾知其迁自乌鹊桥而已夫吴故有大帝时孱陵侯蒙即吴之吕莫非其后也而吾敢遽传也吾今而为谱知为沙溪里之吕而已盖评事君之谱略曰自吾祖之所及知以逮若裔者谱之示合也作世系圗自吾身之所由始而忝为嫡者独谱之示辨也作正脉圗世系明矣而当其人之为俪若胤若生卒者复谱之示详也作世表此三者皆所以纲吾谱也吾吕之先徳玄矣非其人畴树惇而滋我后人也志大传吾先君之忝有章也与不佞诸季之忝服休采也识之庶以风夫为后人哉志恩荣惟我先人合二姓之好以光启内外子孙盖世世受厘焉志婚姻被发祭野识者夷之今稍为士礼以别于寝而教后孝也志家祀吾幸有禄赢为圭田之余甽以赡我谱之人也不能无繇亲始志义荘吕之食指伙矣夫岂敢言庶而富能忘教乎志宗范古死徙无出乡今吾欝然而乔木者人指以为吕氏宫焉庶几其能守乎志居室葬者蔵也使我吕之有归骨而樵牧之是逺乎哉则于此加藩焉志茔阡此八者吾不敢以称谱以附吾谱之余也王子曰兹谱成而吕岂独有谱也吕且有政矣先王之世氏族别而宗法出宗法出而崇本修睦别嫌明微仁义之用俱出而肃然为天下先评事君虽蚤贵侍中供文史职不获请郡邑之长以少吐其用而今谱成而宗法彰彰如是则宁唯空言之是托评事君又大宗也其诸季之为进士金吾别驾郡幕者且若而人而又皆贤其帅而聴君无疑吾故不以序吕氏谱而序吕氏政

荣泉李公族谱序

语云人贵族岂不章章着确哉保姓受氏孰非神明然而贤者以其微显也不贤者以其显微夫重黎也而以官氏豢龙也而以术氏沩汭也而以生氏本微以之显者也田之第五以徙也棘之枣以辟雠也本显以之微者也李氏之先为黄帝理官一曰李官其后非李而入者有指树有赐国籍繇李而他姓者有吹律之京房柯布条别代于成纪遂为鼎甲遂南嫓王谢北冠卢范云宋氏叅知卜宅阳武明兴居阳武者讳宣为鳯翔倅坐事论戍迁于顺天于大城至公仲良始盛仲良丈夫子六人其叔公文振最贤有隠徳不仕文振丈夫子四人其叔公芳最贤少贵侍中尚王府山虞泽衡之材金貂左珰恩宠鲜二其慎宻详审恂恂若讷日磾子孟之度沈照内炳亷直谨取勃鞮吕强之操通明左史洽闻博物司马子长之似为诗和平而敦厚小雅巷伯之伦与吴人王某善间出其宗谱示曰吾先君鳯翔之迁湛于农代鲜有显者自余出大城稍稍知有李氏矣夫谱家史也余幸沐先人之遗得奉帷幄割大官食乃不能名先所繇起余甚愧焉自余而前者谱则已略矣自余而后者可继也某曰夫谱原始要后睦族别生备矣余读李氏谱而知贤者之真能贵族也公别号荣泉宗逺其字伯兄标者尝丧父庐于墓三岁哭泣哀思有异鸟白兔之瑞古所称孝弟力田者也于法得附书

天台四教仪序

四教仪者天台智者大师举佛宗法普摄一切善知识而作也曷为四曰顿曰渐曰秘宻曰不定曷为顿佛说华严经为初成正觉暨四十一位法身大士宿根八部谈圎满修多罗权实鬯焉曰顿顿悟也曷为渐佛为三乗根性先说四谛十二因縁事六度等教次说方等部净名等经又次说般若等曰渐渐而悟也曷为秘宻佛于大众中或为此人说顿或为彼人说渐彼此閟而不相通故曰秘宻也曷为不定佛以一音演说法能令众生于渐说得顿益或于顿说得渐益故曰不定也自顿渐秘宻不定外有四曰蔵通别圎曷为蔵经律论三者川流而不相害曰三蔵教也曷为通利根菩提萨埵通三蔵教而别圆故曰通教也曷为别独觉菩萨别前蔵通次第修证故曰别教也曷为圎是通蔵菩萨因果顿足一切圎融故曰圎教也然则教有八曷为四前四教者纲也后四教者由前教出者也曷为五时曷又为五味顿有一曰如日出光照髙山华严时也于味牛出乳渐有三曰如日照幽谷四谛十二因縁六度时也于味从乳出酪曰如日照平地方等浄名时也于味从酪出生酥曰如日禺中说般若时也于味从生酥出熟酥于顿一麄而二妙于渐初有麄而无妙次三麄而一妙又次二麄而一妙至法华会顿渐融矣非秘宻非不定盖有妙而无麄曰如日卓午时罄无侧影于味从熟酥出醍醐是谓五时五味也天弢居士曰余读天台仪中所谓五时五味八教者盖止四云要之不过顿渐二者而已融是二者一而已夫渐则尽佛世四十一年悉数百千万言而不足顿则一言而有余至于融也并是一言而无所用之夫道至于融而极矣蔑以加矣虽然吾惧世之慧者托于顿而急于渐也吾始读达摩慧大师书其超诣简造似有出于世尊之表而一时南阳永嘉百丈南泉马祖赵州之徒脗合黙契若逺胜于阿难之世为总持而漏未尽者然自诸师出而顿义明顿义明而天下之真能顿者鲜矣今夫一见而即契偶触而即通此其所取足者见智也其所取足于见智者非见力也盖亦有夙徳焉奋然而力求之敦固而不已沛然而时至霍然而悟则悟矣知悟之为悟则非悟矣故夫学人者以渐而修得之于顿以顿而得顿不废修斯其可以进于道而吾智者大师之意庶在是哉懐云诸大徳谓居士于兹教有微胜因也俾为之序而刻之

校正诗韵小序

沈休文以四声制韵自谓灵均以来此秘未覩陆韩卿难之而不得斌道人演之而始明后有珙法师者复以喉舌齿唇牙改隶五方而纤悉尽矣故诗之有四声也自休文始也字之有切也自神珙始也然传休文者谓虽妙有铨辨而诸赋往往与之乖自唐人为五七言律乃独皆祖之而约韵自是重后世矣元周徳清者其裁驳小有致耳乃遂欲以三声而夺四声君子讥之夫诗不能不唐则韵不得不沈固也吾郡汤先生子重尝病广会诸家之太繁且不适于用约为二巻仍为之训故而属彭先生孔嘉书之孔嘉始学黄庭庙堂故结法圎媺有态是书行学士大夫咏月露而旁通于临池之业抑何幸也夫句之有韵也与书之有结构也平险虽异裁而谐诣无迹其为道同也诗以韵入书以结构入而思皆过半矣余故从二先生游而汤先生之孙左给事中元衡复与予善故序而梓之

鸣铗集小序

兆孺今年出华容而憇黄过鄂益西游郢厯襄上玄岳投郧而止焉凡半岁而诗成名其集曰鸣铗集所以名鸣铗者何也兆孺故自有家偶一出游以自偷适其所抵无恒主主无恒日或一饭即去之岂其孜孜焉而鱼与车之是恋若冯谖先生者毋亦自恨其材郁积而不得舒若干莫之犹在狱也耶兆孺尝廪上庠可以得官而自弃之又奚恨也兆孺居余传舍最久稍与上下其议论盘礴经史其不甘于雍门养椒之好而余所守官严又当左侠之代念无义可市旦夕且谢去无二窟之蔵以待兆孺凿也如之何则为摉其箧而不得其所谓蒯缑者得其集览之渊然之光而读之若叩金石又若苍虬舞而应龙啸者此即其物也耶为叙之

朝鲜词翰小序

天子以韩太史使朝鲜滕生为之绍介焉而其归也顾槖中无他装独朝鲜之被冠绅者诗文手书一编耳夫诗文吾不知其所繇法其已离兠离侏■乎哉合者骎骎乎宣成间音矣书不知其所繇法其不为虫鱼鸟迹乎哉乃大有吴兴家风矣滕生者岂以其厌家膳而海错野鹜之是好夫亦见文物之美冠诸属国之意云尔也今四海之内皆奉正朔南粤授首天子大合乐为九宾之飨东藩之人俨然陈声诗而进者沨沨乎箕子之遗即韩太史且复采之宁独滕生尔也余故不辞而弁以语谓异日征同文之化者此其一班哉

四书文选序

今诸书生习经术者不复问词赋以为何物而稍名能词赋者一切弁髦时义而麾弃之以为无当也是皆不然自隋试进士以明经与词赋并至宋熙宁世始绌词赋不用而所谓明经者第若射覆取答而已其不能彬彬兼质文固也明兴而始三试士各以其日为经书义以观理为论以观识为表以观词为策以观蓄然其大要重于初日以观理者政本也至于标题命言则或全举而窥其断或摘引而穷其藻上之所以待下者愈变而其辞益工盖至于嘉隆之际灿如矣是故谓唐以诗试士而诗工则省试诗自钱起李肱而外胡其拙也谓明以时义试士而不能古则济之应徳其于古文无几微间也凡论而表而策最近古而易撰其于经书义稍逺古而难工天下之为力于论表策者十之三而为力于经书义者十恒七而犹不足吾填郧所辖且六郡而诸书生推其取科第不能当吾吴之半夫时义之为经五而为书四五经人各治其一而四书则共治之吾故择其精者以梓而示诸书生夫非欲诸书生剽其语也将欲因法而悟其指之所在也

弇州四部稿巻七十

●钦定四库全书

弇州四部稿巻七十一

（明）王世贞 撰

○文部

△序十六首

天言彚録后序

淮南旧有刻明兴以来诏敇自太祖髙皇帝至肃皇帝止而即位之令与它勅谕国书之类亦稍附见千百之一臣少时好习典故功令诸书时时从诸曹及故家乘得所録黄又与一二夕郎善凡内外制草金匮之副见輙録之于是续肃皇帝之末以至穆庙及今上二圣之诏而至髙成仁宣英景宪孝武世穆诸或命武帅遣大吏训饬一方抚绥荒裔之辞咸备乃以世次类列总而编之曰天言彚録臣愚无所识知窃谓结绳之治遐哉邈乎不可得而复已三代之盛时其民淳其事简是以其言略及其衰也其民漓其事繁是以其言详然所谓盛时治尚不能数千里之外而至于衰也不能数百里之外是以虽其详者不必逺而于逺者固欲详而不可得自汉而后幅员日益以广而民日益以漓则夫事之不得不繁而言之不得不详者势也明徳薄海外内文轨之同几与两曜并而四岳九官十二牧伯之事一日二日号万即人主欲有所肆宥加惠元元者宁可以单辞片条尽也授钺分阃之地犬牙盘错大小上下丝牵绳聨玺书之墨非尚方无给矣髙皇帝神圣于天下靡所不烛手绾纶綍成昭之际始备置侍从之臣握笔而称代言然往往取自宸断以故洪武之制能奔走九有河西吏士咸惊叹以天子明见万里外而永陵之正始悔终山东父老有愿少须臾无死以观徳化之成者后先固合符节哉昔王通氏备取汉之七制以续书令至于今而为通续者舍我明奚择也臣不佞知谨録之以俟而已

纶音世贲録后序

臣家自琅琊之度江左世世当肺腑寄稍替于宋而先司谏起孤生受思陵遇虽用积直忤相桧偃蹇晩节然犹出典方州秩中大夫以大耋终有子二人同举进士厯监郡録中二告身即司谏与其次子所被者也自司谏五易世而为梦声沿牒理昆山学事遂家昆山其后人能不废其业然内薄元徳不仕而至于永乐中稍稍有闻者盖成弘之间而青紫相禅矣故事以考最闻或遇庆霈六品而下身有勅其父母如之四品而下身有诰其父母如之二品而下身有诰其祖父母如之三品而上以劳勚闻者殁有祭其俪亦如之祭有辞由郎署而上至公卿以使事行者小有勅大有勅谕而王氏之被赐者四十余人制诰之类七十通窃闻之明主爱一嚬一笑以故人得之皆用为贵重故其诗曰王言如丝其出如纶王言如纶其出如綍盖华衮之宠有不能胜片言者而臣家自世王父挟束书徒步公交车以有官位其相继而被赐所谓四十余人或以其身或以其子孙极而至于闺闼之内或从夫或从子而皆有以动人主之视聴而得其所谓宠于华衮者呜呼亦盛矣哉第臣之族指众且愚多不能名其先徳甚或举而弁髦之以故悉为録而梓之义田之塾以示夫为子孙者感国恩之旁魄则惟所以効追祖武之焜耀则惟所以绳将以王氏有闻于世世哉臣不佞庶几有望焉

王氏金虎集序

自叙曰王氏世以政术显余龀时业好闻人名卿大夫之业云弱冠举进士京师且十载所目覩乃大谬不然者夫武吏以力进而文吏繇经治此非其人独身于世致赫赫也殆亦数会尔退而自唯踈节骨体不能为骫骳脂软舍其故以媚一切之功名家故江南人筋力柔脆不耐刀槊佐马上之治而又不欲掇伊洛之遗详缓其步速化苟就而已而是时有濮阳李先芳者雅善余然又善济南李攀龙也因见攀龙于余余二人者相得甚驩间来约曰夫文章者天地之精而不朽之盛举也今世所慕说贵人沾沾自喜夸诩其粗而龁吾精以为无益世治乱即季札所陈兴衰大端又曷故焉夫君子得志则精涣而为功不得志则精敛而为言此屈信之大变通于微权者也诗书吾窃有志焉而未之逮也诗变而屈氏之骚出靡丽乎长卿圣矣乐府三诗之余也五言古苏李其风乎而法极黄初矣七言畅于燕歌乎而法极杜李矣律畅于唐乎而法极大厯矣书变而左氏战国乎而法极司马史矣生亦有意乎哉于是吾二人者益日切劘为古文辞众大讙呶詈之虽濮阳亦稍稍自疑引辟去而徐中行梁有誉来已宗臣来已吴国伦来其人咸慷慨自信于海内亡所许可独称吾二人者千古耳故语于文章之际能使亲疎而疎亲语于其效复能使逺迩而迩逺俱非已也然余往者则已有一时名既名日以削而宦日以薄守尚书郎满九岁仅得迁为按察治青齐兵此其意将困余以所不习故于乎即令余未见嫉司命削其官与田父猎徒角寸阴于南山之下又不可而使之御魑魅咏山鬼亦有以自乐也乌在其为困哉独念天下事未可知岳中掲河陆浡冦盗猬发感子卿任安之答陈王敬礼之对因取旧所著撰次而书之以俟他日删定凡赋哀一巻四言古诗一巻古乐府三巻五言古三巻七言古二巻五言律四巻七言律三巻五六七言排律二巻五六言絶一巻七言絶一巻传一巻序记五巻志铭行状一巻书赞诔祭杂着一巻赤牍三巻题曰金虎集金虎西方之精也于时为秋余郎秋官时署治西其著述咸在焉取而冠之亦以拂欝揫敛之业居多乎哉则春华而灼然油然者左矣

王氏金虎别集序

余既以疾几死乃稍稍删次所为诗若文语见前序中诸当得去者庚戌而前三岁可十之九壬子而前二岁可十之四最后至丙辰十乃不得二矣余小子贸贸焉唯余心之是师惧亡所衷于二三君子虽然吴生则既命之矣其言曰错吾子之篇可以臆差岁也夫向者非不冁然色喜也叩之而亡当于宫商卒然而读之尽矣再读之亡复余也即所当去者一二扬子于人人哉子其以为功也削之毋令后世有以窥见子夫吴生则既命之矣魏收之文得者易焉而投诸洛长吉之仇聚其遗火之以为甘心也于乎此非其爱二子人也以为不爱二子不可子相则固辞曰甚矣子之无稽于敝帷也姑蔵焉其不以施洛而火之在他日凡诗三巻词一巻杂文二巻题曰金虎别集

王氏海岱集序

丙辰冬王子来治青州青之师南者熸焉益发异军苍头亡命未傅时王子甫至也发三千人乃裹糇粮矣而明年春盗御人甚萑苻郡豪大小详来受事而阴构盗悬薄蹏书使者门曰兵旦莫起起且取若王子为钩距之法后先授首也已有矿之役属矿胍竭奏止之已又有岛冦之役师于海已又偕台按行莱嵎夷已又城颜神戊午颜神城已复视海上师诸葺壁垒搜卒补乗还治水于髙博间粟饥者还又偕台有事于泰山盗时时起輙得其魁乃以明年春盗大已乃益城青州教骑士习射良家子三百里以内来从射后三月发千五百人南锄猾首余以惕息青吏民健斗嚚讼使气务相倾其仇匿所以讼状而更罗他阴事株累戚属以为端其戚属恚度以仇不足报而谬举仇戚属业相当也之郡邑不可走使者使者不可輙走台以故日盈庭前使者非以寝廋告无间也而诸冠盖相望道路所非时而请谒者不可计则有窥王子作何状是不疲死邮传且案牍间尚能从长安少年伊吾雅语乎哉王子稍稍习为吏衷之日亭午而罢治牍晡而读书听然自怿也吏白王子及瓜而靡一介之行李以逆玺书为使者忧王子曰去之赢余身耳王子不好过千石又不蕲于吏赫赫声所好独为诗若文不好人言之也厯下生多沈淫之思王子故与下上内难之大要以自奉其志发于机不悖古则而止耳俄而王子遘家难誂愤厉作上疏乞骸骨得报可方匿迹佣保间而会昼日无事稍次其言成帙读而叹曰于乎非予之志也夫非予之志也夫扬雄氏日绳司马于赋谓之从神化中来耶赋成而已更薄之曰雕虫之艺壮夫不为也虽然其矻矻而蔵于玄也毋若矻矻而蔵于赋也何者即所为玄赋等也天子幸哀怜纾其难赐以田里之隙日不死必有所得当者其不为玄几矣王子旧有集曰金虎秋官也又列署西今集曰海岱治青州大禹所志也集凡四言古拟乐府一巻五言古一巻七言古一巻五七言律排絶句四巻赋七记序表志辞祭文尺牍五巻合之得十二巻

幽忧集序

王子守尚书郎与争臣之中法者有素没而颇为之经纪其丧用是忤权相意以青多盗故困之于青州盗一切平则又谋置之絶徼俾狼籍一亭障间王子业以不免矣乃有续九辩及挽歌三章而久之家大人之难作王子弃其官将上书北阙下以代请而大人谓且挑祸固止之第自钳衣短后僦一廛西弄之委巷间诣故所识有势力人造请往往惊匿去毋为理者槖饘之余以奉衰慈咨嗟嘘咦即吐一语惧生得失而二三故人乃有偻行过从或丸臈而为韵语以相慰存者不免一和之又竟夕展转毋寐数往諐危来祸忧愤之极若寱呓病谵不知其为何语起輙书之即所存沈慅少歌自责终风及答和于鳞明卿子与诸篇是也合之凡二巻命曰幽忧集甫成而大人竟不免以丧归自是亦不能复问矣服除后窜匿田野会闻天子赫然寘权相于理籍其家稍稍痛定暴书之日偶见之即取读哽咽不能句而姑为题于首夫王子之当死者再而卒不死最后可死矣乃又不能死嚄唶先人之遗以苟存一线今死而卒无可处死者矣当是时王子之生趣尽而犹有生晷所谓欲哭则不敢欲泣则近于妇人以故不得不托之辞而其辞鄙甚不能工人或谓灵均旦夕就湛之息而能为千古所不能道之语今若辞抑何鄙也夫亲祻之与身祻则径庭哉徐庶有言方寸乱矣且也吾所以不欲去此名者欲令后世子孙知吾负大罪天地耳非以为辞工拙计也

弇山堂识小録

不佞则舞象时雅已好谈说国家公卿大夫之业而坐生僻虽家世受宦然亡所得之既长辱见收公交车縻刀笔一职又不得窥郡国所上太史之副间从侯家贵人游其人咸华裾炙毂怒刍之马究之则不能名其先世与所繇得侯也亡论侯家人已即身一再至九卿二千石委蛇从容饱坐懵行甚乃白首石渠天禄间于职号为称者叩之当身而已度不能前耳目而举于乎岂其以温室慎黙故耶则可而上一日坐白虎延羣公讨论髙文之际何所报塞也故事山陵毕下翰林臣修实録已上取稿草焚之其草固称焚往往流传人间然不过举诸曹之故牍而翰林先生以意行是是非者踵相接也诸琬琰所载谀墓之辞亡非贤者大要以位或子孙差髙下耳而稗官小乘类出迁人畸畯手修怨之音与耳传之伪半之舜簒伊诛何以异于齐东之野汲之冢也然则天下遂无史哉余谬不自量冀欲有所论著成一家言卒卒未果而会出于外台颛兵事居贫亡大官笔札佐史之供又惧罹不尊无征之戒踯躅久之取书草志传十二咸削其牍以俟异时诸它所睹记亡系好恶者凡二十四巻别为一袠以附东观西京之后语云不贤者识其小者吾姑为其小哉初起嘉靖丁未至戊午凡十二年得者曰丁戊小识而最后有所增益书成而蔵之弇山堂重题曰弇山堂识小録

明野史彚小序

世所传孤树褒谈不知其人或曰故太宰建宁公也大要録诸野史系以庙代又有今献彚言皇明典故与褒谈相出入诸不入録者甚伙余时时从人间抄得之因集为书凡一百巻曰明野史彚何彚乎野史稗史也史失求诸野其非君子之得已哉野史之弊三一曰挟郄而多诬其着人非能称公平贤者寄雌黄于睚眦若双溪杂记琐缀録之类是也二曰轻聴而多舛其人生长闾阎间不复知县官事谬闻而遂述之若枝山野记剪胜野闻之类是也三曰好恠而多诞或创为幽异可愕以媚其人之好不核而遂书之若客座新闻庚巳编之类是也其为弊均然而其所繇弊异也舛诞者无我诬者有我无我者使人创闻而易辨有我者使人轻入而难格于乎録之枝也而弗芟也是宁非余之罪乎

皇明名臣琬琰録小序

始江阴尝刻皇明名臣琬琰録起洪武至成化诸名公大夫志铭传状备焉其称名縁宋旧也成化后不复传又于时亦多挂漏者予乃与杨祠部豫孙益搜之其后予宦游所得为最多以至武弁中珰之贵重者与布衣之贤者亦与焉为人以千计巻亦过百予少则已慕称先名公大夫之业顾不得探石室窥国家之蔵其流之人间者间一二寓目焉而未敢冯也夫琬琰家史也国史人恣而善蔽真然其叙章典述文献不可废也野史人臆而善失真然其征是非削讳忌不可废也家史人谀而善溢真然其纉宗阀表官绩不可废也国以草创之野以讨论之家以润色之庶几乎史之倪哉如其笔削以竢君子

大狱招拟小序

此于当于辟传爰书者也乃余有録焉语云不习为吏视已成事岂其所谳决而遂着之竹书称律令哉将一二志考焉尔明兴髙帝为法制至荘悉也京兆狱自笞以上亡不丽之司寇而亭之廷尉焉大小不得以意先法而行即亡敢逆梗阳赂者然而寡君之介弟围与方城外之尹时低昻不敌也自余束发而游燕中数更变矣天子神圣通于三尺之外间有所欲重而属监史轻平者小寛之即坐谪摧谢不旋踵改乃已善乎杜周之言也三尺安在哉前主所是着为律后主所是疏为令当时为是耳然一二经术之士不能为深文巧诋以故辞与论不相当乏斐然矣亦令后世见其实焉丙辰秋日题

世说新语补小序

余少时得世说新语善本吴中私心已好之每读輙患其易竟又怪是书仅自后汉终于晋以为六朝诸君子即所持论风旨宁无一二可称者最后得何氏语林大抵规摹世说而稍衍之至元末然其事词错出不雅驯要以影响而已至于世说之所长或造微于单辞或征巧于只行或因美以见风或因刺以通赞往往使人短咏而跃然长思而未罄何氏盖未之知也余治燕赵郡国狱小间无事探槖中所蔵则二书在焉因稍为删定合而见其类盖世说之所去不过十之二而何氏之所采则不过十之三耳余居恒谓宋时经儒先生往往讥谪清言致乱而不知晋宋之于江左一也驱介胄而经生之乎则毋乃驱介胄而清言也其又奚择矣

劎侠传小序

凡劎侠经训所不载其大要出荘周氏越絶吴越春秋或以为寓言之雄耳至于太史公之论庆卿也曰惜哉其不讲于刺剑之术也则意以为真有之不然以项王之武喑呜叱咤千人皆废而乃曰无成哉夫习劎者先王之僇民也然而城社遗伏之奸天下所不能请之于司败而一夫乃得志焉如専聂者流仅其粗耳斯亦乌可尽废其说然欲快天下之志司败不能请而请之一夫君子亦可以观世矣余家所蓄杂说剑客事甚伙间有概于衷荟撮成巻时一一展之以摅愉其欝若乃好事者流务神其说谓得此术不试可立致冲举此非余所敢信也

少阳丛谈序

余抱牍秋官郎则以其燕有丁戊小识焉识矣而弗志也弗敢辨也既窃禄浮沈刀笔间稍久而耳目所睹记者时时有概于中顾属耳于垣棘吻捄嗉莫我下上亡何出持青齐节齐虽号悍犷难治饶案削而以非孔道故过从简往往杜门輙以笔次第受书曰少阳丛谈少阳齐望也丛之为言聚也又杂也何以称谈笔语也王子曰余于少阳丛谈有志焉有辩焉稍进于识矣然而弗敢传也积之凡二十巻因纪其次皇皇帝业树髙廓文润色鸿休以赖哲孙豫孽丰萌有忧斯存谈国故惟诗率由戒愆忘布象书竹耀焜煌后王为令曷其常谈异典惟木有乔穹窿造天惟鸿而风羊角以抟于国于家于人胡不然谈盛际隆污繇材材否繇世如鉴弗殽乃曰国是在下则乱在上则治谈国是皇尊如天霆电是冯赫赫司寇弼教以刑彼人是哉我懐老成谈西省业已称士倍亲从君居平食荣在难致身其不亡者炳如星辰谈死事嗣孙不吊孽藩以跳哿矣帷幄嗟彼庶僚矢心既安几也曷尤谈壬午帝纵豪鸷乗时为翮骑则调弓倚乃书檄铜标再峩燕碣未泐有懐拊鼙爰载厥绩谈英畧彪彪班简一代所冯乖盭浮脱鬼诛奚惩国失求野愈甚曷征谈史砭真宰之精散为文章以黼皇家亦有六书画史佐之艺成则那我纪其凡奕奕国华谈雅艺积勲为贵积贵为侈有烈碪盎厥产纨绮圣谟所云齐之以礼谈武戒振振麟趾厥丽不亿有肃日训有濊天泽不见管蔡乃残王国谈宗变网宏而踈吏龂其牙猾与窘投要剽薮逋是以太叔竟攻萑蒲谈盗乱天龁中原蘖牙其间不有圣武孰任驱残如彼剥复循环无端谈外国虞初齐谐诺皋夷坚见黜圣宗是以■〈罒干〉言阴阳之变畴能格焉谈玄怪（此书已削稿或有散见他帙者第存其名以见志云耳）

古今谥法通纪序

夫谥者所以尊名也人主有号焉有谥焉春秋题辞曰号者功之表也谥者行之迹也是故号有媺而行有慝夫谥者春秋义也一字褒而华衮一字贬而鈇钺孟氏有言虽孝子慈孙百世不能改也且谥有媺慝同辞者灵武共荘之类也故曰春秋义也皇之为太昊庖牺氏也炎帝神农氏也号也黄帝之为黄也帝尧之为尧与帝舜之为舜也谥也皆易世而后追隆之者也人主之有谥自黄帝昉也夏忠而弗举矣独有大禹商质而弗备矣独有成汤后世之有二谥也自成汤昉也商之诸帝以甲乙氏抑何质也然武丁之有武也而又加之以宗曰髙与太戊之为中宗也以表功徳也人主之有庙号自中髙昉也西汉之为宗也仅文武宣元焉东汉而皆宗矣人主之靡不庙号自东汉昉也癸之为桀也辛之为纣也易世而后追贬之也周之有幽有厉也其臣子不得已而施之所谓至南郊称天以谥也秦皇帝制诏天下毋以臣议君子议父自始以至千世万世焉然不三世而宗社墟矣夫幽厉之不得易与秦之不得废皆理也汤灭憝国自谓曰惟予甚武盖天下称武王焉楚有义帝因之矣人主之有尊号也自汤为武王昉也周追王王季而不为谥也汉因之身不享天下而冒君谥自魏曹氏昉也周法卿大夫有爵故有谥士无爵故无谥吴越之不君谥也夷道也秦楚之不臣谥也未纯华也齐晋卫之谥也自卿止矣大夫而下无谥何居班于天子之士也鲁之谥及大夫矣何居为其为周公后也用王礼也郑之不臣谥也伯国也宋公国也其不臣谥何居我未之前闻也战国之君骤而废人臣之谥而天下同之矣然死无谥生有号如武信文信武安刚成之类是也媚生而薄死也后世之封爵不以地而以徳自战国昉也西汉之有谥也縁爵者也东汉亦縁爵者也然而加慎焉故西汉之嗣侯无弗谥也东汉即创侯有弗谥也晋渡江而后诏公卿无爵而贤者亦予之谥无爵而谥自晋昉也白虎通曰夫人无谥者何无爵故无谥也然而春秋传蔡共姬其谥何贤也不知夫周穆王之盛哀淑人先之矣妇人之有谥自周穆王昉也太子元士也士无谥是以太子无谥晋恵公之改葬世子申生也而谥之共后世因之太子之有谥自晋申生昉也人臣而有三谥者卫之于公叔贞恵文子也明因之以再及方士矣生而预赐之谥卫侯之于北宫贞子析朱成子也二法皆卫敝也处士之有谥自苻秦之于张忠公公孙永昉也其有私谥也则自春秋黔娄昉也春秋出奔而仕它国者有谥如臧武仲中行文子之类是也崔杼之为武也栾盈之为懐也身僇矣而族又灭何居岂其故臣而追谥之抑左氏撰也宦者之有谥自北魏昉也方技之有谥亦自北魏昉也公卿大夫祖父之有谥自元昉也王世贞曰余奚忍言哉余奚忍言哉谥至元而滥极矣是谓以羊质蒙虎皮且其人也方质之是务而焉用文为所尊何名迹何行哉明兴始稍稍为画一之制自皇帝后太子而下凡亲王一谥郡王公侯伯文武臣二谥亲郡王而非谴终无弗谥也郡王之支子而将军而中尉即贤弗谥也创胙之公侯伯而非谴终无弗谥也其嗣公侯伯而非贤与文武三品而上非贤弗谥也三品而下非大贤弗谥也不亦彬彬称质文哉然而所以壹惠之旨亦日渝矣余故备述其人与事辞凡若干巻而为之叙庶后之司国是者有考焉

古今法书苑序

羲画八方人文所繇萌圣人取夬以代结绳颉窥鸟迹而尽泄厥灵爰析六书指事象形及有会意形声转注假借旁出异名以察百官以治兆氓赫赫六经是冯是征述书源第一颉为古文省而曰籀于义未悖籀省而斯小篆及邈秦隶繇起爰有次仲割篆之八以存其二三仓之后秦隶复省而为汉隶隶圎而今稍饰丰华斯极锺氏散为章草竖游所创伯英乃最伯英荡之穷变极态今草以备损益其间以为藁行匪流匪滞其观日媺其用日近而逺于致述书体第二用笔者天流美者地阴阳既生乃立形势有物有则与体俱诣舒而不慢宻乃无际骨恒胜肉法必副意述书法第三固为汉史九品人伦肩吾则之懐瓘因之以逮长文又备论之虽未尽见知而贵在尊闻述书品第四籀斯邈乎而元常伯英斯为首出至右军而集大成献则武美邕乃夷清唐犹国风宋其黍离彼无君子斯焉取斯述书评第五丑类之谈起自萧梁叅以袁昻臮实加详若总若芾纷莫可量以似求有中含抑扬譬若粉泽而覩雌黄述书评之拟第六崔张为玉逸少比金以及锺索焜煌艺林中者会目上者会心当心生嗜其下傅耳连城之赏可要天子中人十家不敌片纸述书估第七临池之士代为不亡其妙入室而次乃升堂其逺隔藩篱而迩窥宫墙或咏追八法或赞叹遗踪播响声诗摅藻文章若少陵昌黎于业有光述文第八诗第九右军清真以艺蔽之胡载在国史而赞独称制心慕手追千古流觊僧虔纪畧彦逺博缀宣和胪体至陶而备述书传第十缣素之力不能千秋其在人间流落不收右文见珍王府是裒劫闰之厄兵燹为雠所与存者河圗天球述书迹第十一维昔神禹铸鼎以及钿锺蛟脚鹄头紫金浵瀜商质周文刻画雕虫大小二篆于焉取宗述书迹之金第十二禹既勒于岣嵝而周宣有岐阳之狩峄山琅琊稍变先躅受禅劝进启隶于后然而念太丘者以廓清中原而爱征西者卧三日而不忍释手兰亭聚讼淳化争购七尺之珉匪胫而走述书迹之石第十三子墨客卿氏曰世之能尊书者以为是六义之精煜乎与日月相为昭乎则乎岳峙而川流走飞而夭乔乎哉其急书者以等于菽粟布帛则又曰同文之用周中国而施蛮貊乎哉而卑之者以一艺之微而已耶终其身敝精神而无益于时者耶则皆非也述古今法书苑

古今名画苑序

考之画曰形也一曰畛也象田畛畔也又曰挂也以彩色挂物象也然则伏羲之画八卦也其画之所由昉乎画之通于畵也卦之为挂也亦可思已自六书之学行而其言曰画不过其一耳然而不然盖颜光禄之训曰圗理而为卦也圗识而为书也画所谓圗形鼎立而三者也且夫有仓颉则有史皇神禹之告成功也而见于书者若锺若琱戈若岣嵝之石而至于画则悉取九牧之贡金而为鼎而象其州之山川百物神奸而置之魏阙之上不亦畧于书而详于画哉然而不然其识者曰圣人之立言与书相表里者也言无体以书为体今夫百官以治万民以察八荒以同六籍以纪皆书为之也书之用圆圆则广画之用方方则隘虽然其致未有不相通者也故书有古文有大篆有小篆有古今隶有行有草而画有人物有山川有宫室有鸟兽虫鱼草卉书之圣者为籀为斯为锺为张为崔为蔡为羲为献其贤者为杜为师为梁为卫为索为晋六朝诸贤以至欧虞永褚旭素颜柳之类画之圣者为顾为曹为卫为陆为张为道子为成其贤者为墨为朂为微为逵为■〈广外冀内〉为二阎为展为董为尉迟为二李为维为昉为仝为董为六朝诸贤以至荆范马夏巨然孟俯王蒙子久之类其则亦未有不相合者也今夫覩古圣喆之懿宁不翼然而思齐者哉其于淫慝宁不慡然而思戒者哉翫仙释之逍遥而不寄悰于尘外者哉即小乘报应之微而不惕然而内自讼者哉山郁然而髙深水悠然而广且清而不悦吾之性灵哉夭乔飞走之若生而有不动吾之天机哉故自五代而上其画有赋者有赋而比者五代而下其画有赋者有赋而兴者拟于诗则皆风雅颂之遗也是故画之用陿于书而体不让也吾于此二端虽不能得之于手而尚能得之于目又雅好其说以故畧访法书例采古今之论有闗于画若谢赫张彦逺之流者録之得若干巻曰名画苑而为之序

弇州四部稿巻七十一


●钦定四库全书

弇州四部稿巻七十二

（明）王世贞 撰

○文部

△记八首

游云门山记

出青州之南门可五里而近曰云门山山下夷而再成鋭上将及宛有中虚之洞以穿其背而上望之为镜为射的焉正与郡斋对晴则荧荧然小雨则蒙蒙滃滃然以岁旹更献状于几席若觊余游者而未果会学宪吴峻伯东按行海上道青余乃以间得从峻伯往时春而雪初霁未尽消也道泞甚篮舆踯躅陂陀间舁卒肩相辅后趾蹑前趾而分级之半猿贯上久之始抵洞洞髙丈余纵倍之横杀之余与峻伯乃舍舆而步穿洞旁蹑百余级至絶顶则盘石重甗可列坐数百人东望青葱郁蒸不别天地其大海之气乎西南连山亘带不尽若斧劈若剑锷若驼若狻猊若率然者吞吐云雾与旭日相媚晶莹玲珑掩映霏亹紫翠万状下俯郡会雉堞厯厯雪宫之■〈氏鸟〉出没松柏若翡翠之戏兰苕也余命酒饮峻伯已各分韵为七言一章成互歌之余雅吴咏为羽声嘘之入霄汉缥缈徐下与天籁会虚谷和响万木奏节觉羣山秀色时时来袭人衣裾余衷峻伯而酒之迫则踉跄下繇故洞走西间道袭之乃复得小龙洞焉伛而入深可四丈许中裂为涧水泓澄不干旁有石床枕可偃卧余乃与峻伯卧饮甚讙也已相谓曰爽鸠之乐可再乎哉卑矣牛山之涕也有晏子之对在虽然东方之人称牛山者即不得舍齐君臣而他咏也均之乎不朽矣则牛山之乐爽鸠氏不得而有之齐之君臣独以微言而得有之至于今也吾二人毋亦易自废而千古兹日既罢酒还明日乃以诗付山僧使刻石而为之记

海游记

登故枕海山东门不一里大搜之圃在焉其阳依海壖而坛余与叅政姜君良翰行部登既视事五日乃以牍之闲出游觞于坛轻云蒙笼风师不惊文沦若縠容裔滉漾与天下上俄而东南雄虹起亘空若银桥蜿蜒而下饮于海惊流喷蹙玑贝万斛飞跃注射若五金之在镕芒颕绚烂眦触晴昡已徐徐缩入海既久之顾见鼍矶大小竹诸岛云气骤变峰屿尽改或断或续或方或圎或峻或衍或英或坯或陟或宻或堕或隒或漫漶波浪或斗插入汉或为■〈氏鸟〉或为伏虬为虎豹者不一童子趋而前曰是其将市乎忽大风发吹云散不果市余慨然谓姜君曰于乎此竒衺之士所得而影响其君为始若武者哉彼其惊幻变之熹微叹光景之恍忽以为其下真若有神僊者焉思竭天下之力以从之而竟不可得不知其泡沫之躯倐焉而灭为兹海之云气久矣夫身挟名而俱尽者何限乃南望田横之岛则隠隠负生色焉然至于读鲁仲连被发蹈海之书蝉蜕物表视斯人未尝不惝怳俱失也于乎古所谓僊不死者是欤句非耶姜君不答第趣觞觞余醉而归

游张公洞记

由义兴而左泛曰东九九者九里袤也水皆缥碧两山旁袭之掩映乔木黄云储野得夕照为益竒已泊湖汊湖汊者洞所从首径也夜过半忽大雨滴厯入蓬户余起低佪久之质明始霁从行者余弟敬美燕人李生歙人程生郡人沈生张生时余病足李生亦病为李觅一兠子并余弟所携笋舆三为一行其三人为一行可四里许抵洞始隆然若覆敦耳张生者故尝游焉谓余当从后洞入毋从前洞所以毋从前洞者前路寛一览意輙尽无复余意尽而穿横闗险陿甚多中悔不能达余乃决策从后入多列炬火前导始委身一窍鱼贯而下渐下渐滑且峻级不能尽受足后趾俟前趾发乃发廹则以肩相辅其上隘又不能尽受肩如是数十百级稍稍覩前行人如烟雾中鸟又闻若瓮中语者发炬则大呌惊絶巨万乳皆下垂崫■〈山上畾下〉甗锜玲珑晶荧不可名状大抵色若渔阳媚玉而润过之稍西南为大盘石石柱踞其上傍有所谓床及丹灶盐廪者稍东地欹下而湿迹之则益湿且益洼不可究即所谓僊人田也回顾所入窍不知几百丈荧荧若日中沬时现时灭久之路几断其下穿不二尺所余扶服过下上凡百余级忽呀然中辟可容万人坐石乳之下垂者愈益竒为五色自然丹艧晃烂刺人眼大者如玉柱或下垂至地所不及者尺所或怒发上不及者亦尺所或上下际不接者仅一发石状如潜虬如跃龙如奔狮如踞象如莲花如钟鼔如飞僊如僧胡跪不可胜纪余时惫足益蹇强作气而上至石台俯视朗然洞之胜至是而既矣会所赍酒脯误失道呼水饮之乃出张公者故汉张道陵或曰张果非也道陵事在蜀颇着许逺游贻逸少书称金堂玉室僊人芝草左元放汉末得道之徒多在焉此亦岂其一耶王子曰余向所覩石床丹灶盐米廪及碁局者仿佛貌之耳乌言僊迹哉乌言僊迹哉

玉女潭诸游记

出张公洞半里许得史氏之废院憩焉即故天申宫址也会所赍酒脯至相劳苦饮食小闲仰视旁石壁峭上十余丈下有泉绀碧色酌之甘客曰循此西可抵玉女潭余遂起蹩蹩行蔓草中然甃石鳞切道甚平曰史氏所治也可三里所棹楔书甚伟至则道益饬治修篁茂松葱菁峭蒨极望无涘有老氏宫宫焉主者则二僧延余纵观为上祠厘处久之出縁石磴上可数十武稍折而南为玉女潭潭方广各五丈许不以水旱溢涸奫渟泓澄可数颅发大石梁斜覆之覆不尽者十二黄叶时堕铿然有声李生约絙以石而掷之其深者竟五丈絙不见底余呼酒举一巵下僧导余行可百弓抵琼树所夭矫偃蹇欲无白日干若数虬盘蟉而下取根则上搏相格益怒甲鬛开奋即唐人独孤及所称日日思琼树者也计其岁可伯仲吾虞山桧耳傍有巨石昻首出隆准兀崪两洞睕睕水深緑如双睛却视令人愯然僧乃导余饭史氏庄中堂亦祠厘处也周环若璧为八卦斋后楼凭之可从隙望太湖门者傲余以不可上乃止史氏者今太仆恭甫也僧间为言所以得玉女潭状云史氏初行地山下榛芜隠约中若有覩者异之刋蔓而潭见其右为虎窟人兽骨甚多募猎士逐之去亭其上凡史氏所得地以十数而龙湫钧阳洞最胜余故已耳龙湫遂摄衣往可里许至湫湫为石涧衡二丈竒纵可六丈而杀三方皆峭壁壁多青緑色潴泉渊然甚冽而甘寒方舟覆焉僧为言舟可以入洞第非数十人莫能复余顾从行士有贾勇者募之复舟人予三镮七人祼而泅舟遂复已从峭壁下盘入壁愈益斗絶仰视天一溜荧荧射人石色与水色斗碧赤余剧呼酒张生扣舷歌歌声泠然逗崕石间欲留小醉需次入者妬而疾呼乃强出为待之徐行至钧阳亦水洞也中空可容百人流水潺湲出石间傍复得一窦伛而入益开朗石益竒水声益壮盖游客所不时识者僧复言某某地亦可游以廹下舂遂归

游善权洞记

自湖汊发二十里而宿曰蜀山又发三十里质明抵义宁薄城南而西曰西九亦九里衺也邑城若两腋浸者又五十里抵善权洞以晨往既出市不数武即为驰道可二里许抵寺道皆夹古松柏苍鳞驳荦上不见际入寺门百歩有穹阁曰圆通下多古碑刻中庭多古松柏殿曰释迦文殿唐大中初创甚瑰伟大柱三有雷火书云摹佩之可以已痁僧为导入别室出茶笋啖之良久导至三生堂观祝英台读书处已复折而东北出寺后曰小水洞上为飞岩若盖者大石翼之中有窦若偃月水潺湲自中流来唐李蠙司空言微时读书见白龙从洞起蠙后贵寺所繇以建也从小水洞复折而东北上山不里许至善权洞洞左峭壁陡起古木纷樛若怒虬其本别坼石而出复为树时秋晩徧壑皆金灯花绮错如绣洞门峙巨石呀然而中辟可容万人乳下垂恠伟殊絶多作苍赤色色不能如张公洞而敞过之左右石壁峭峻貌若盐堆米堆及仙人床丹灶者僧一一指示之上有僊人掌出乳间下垂若招五指柔荑色白胜玉又有石柱可二丈许大十围色亦如渔阳玉循柱而左折益胜空洞无际稍寻旧径出余时困足疾蹒跚前倚巨石呼酒佐武乃自力而北下草树亏蔽泉声鏦琤又西南而下可数十步其阴为水洞上视所游洞若阿房矣洞深黝行里许不尽奔泉自外来争先乱石间轧札异响时溅白金沫射人面崕石白而方髙下井井若经画曰僊人田者复列炬进穷至涯尽处其下乃深碧亭亭不可测矣然以意度之当穿小水洞出不然无所受水也始余探上洞时足时硁然又谹然若钟下洞空水传之声也及余游下洞乳垂滴若雨上洞传之膏矣洞中鬲其上空际天下空不知有地与否真大竒胜哉余闻之都穆先生云身所厯称洞天福地者大都浮艳胜实即不及善权十一乃何以寥寥焉于乎昆崘天柱当山经首逺弗及祀典峨眉为昆仑仲震旦第一不得二太室培塿之祀其常耳虽然又宁独山水已哉

游太山记

余自戊午己未间有事于太山者三而其稍可纪者第二游也其初游为正月晦自清源谒台返与海道宋丈大武偕夜浴于使院三鼓起启堂之北扉而望若曵匹练者自山址上至絶顶又似聚萤数百斛囊中光熠耀不定问之乃以兹时士女礼元君灯鱼贯而上者也其颂祝亦隠隠可聴云以黎明入山即阴晦浮云出没眦际十步外不辨物第觉舆人之后趾髙而余前偻而已即絶顶亦无所覩见且寒甚宋丈迫欲返还憇酆都宫趣觞举者数而后肤不粟也甚悔之至六月朔偕御史段君按部太安段君约以三日登而诸道从者众度不任舆马余乃与叅议徐君文通请以二日先段君许之至夕而大雨其次日雨止出太安可二里所即入山时禾麦甫熟黄緑间错如绣拂拂作饼饵香树杪浓阴晕之意甚适而至无掌故可询者自是皆诘曲逶迤而上峰势嶻嶭若相噬而傍多溪涧泉流碨礧间作悲鸣与笳吹相应久之至回马岭乃却肩舆改从腰笋又四里抵御障巗一曰御仗宋永定陵东封止仗卫处其前为巨涧涧底白石砥平如玉色而岩陡上庙其巅颇寛嘉树荫之好鸟喈喈可爱又行可三里抵黄现黄现者不知其所繇名有松五即所谓五大夫者也以厄于石不能茂而稍具虬虺状当是二三百余年物亡何为百丈崕崕凹深如屋傍有石洞槎口而下黒其究叵测已度石璧峪为十八盘应劭所谓两从者扶掖前人相牵后人见前人履底前人见后人顶如画重累者非此地也耶而今道益饬治且有舁者所谓五六步一休蹀蹀遽顿地不避燥湿前有燥地目视而两脚不通且幸免矣自是为十八盘者三而穿中窦曰天门既上罡风蓬蓬然吹帽欲堕道士衣羽奉乐而迎出没云气中亦一竒观也行可里许为元君祠元君者不知其所由始或曰即华山玉女也天下之祝厘祈福者趣焉祠宇颇瑰伟而岁所入香缗以万计用供县官匪颁其右为御史所栖后一石三尺许刻李斯篆二行一石池纵广及深俱二尺许亦曰玉女洗头盆也自是左折而上里许曰岳帝祠陋不能胜香火其后峭壁造天左为开元帝纪太山铭唐隶径可二寸而赢势若飞动惜其下三尺许为搨碑者冬月构火蚀之遂不全右为苏颋东封颂字形颇秀媚尚可辨而损于闽人林■〈火阜〉忠孝亷节四大字又有颜鲁公题名损于方元焕诗固不若苔土埋翳之尚可洗而有也自是益北上数百武为絶顶曰玉皇祠祠之前有石柱方而色黄理亦细可丈许所谓秦皇无字碑也其石非山所有或曰中有碑石冒之按李太宰裕记云石埋植土中似方非方四面广狭不等细观之总十二行行各十二字多不可识今殊不然然李公以为在开元铭东十数步则非此石明矣恨曩时不于其地一访搨使先迹泯泯也复折而东稍下百步复上百步石室冠之髙如玉皇祠中有黧色石盖方丈莹润可鉴云汉武帝所蔵金泥玉检地也传云白云起封中者是已其前地稍辟即所称日观秦观越观诸峰者盖五鼓而起观日出则为日观西望而见秦则为秦观南望而见越则为越观耳其后人所指某峰某峰皆妄也时雾气重不可久憇又亡所覩见如春时怏怏而下适徐君至呼酒谈诗甚乐三鼓而寝约以五鼓起观日出然其寝皆以甘甚醒则髙舂矣恍恍不自得强与徐君扶杖而寻昨所游时天初霁日益弄色其东南尽目力微白而晃漾者以为海耶直北而西隠隠一抹苍碧若长城之堞者则意以为太行恒崧之类耳至稍逺而淄渑济泗千流迭带近而诸山皆若培塿独徂徕稍尊居然一衡几瞪眺久之因与徐君语传所称吴门白马固未敢信即小天下岂欺我哉俄而诸山各出白云一缕若冢中起稍上大如席凡数百道则狂驰而遇輙合其起无尽其狂驰而遇亦如之顷刻遂徧成白玉地而仰视则空青莹然上下异色呼酒与徐君酌自以为生平之创目所谓野马絪缊信也俄而报段君至从行者叅政张丈希举副使李君嵩佥事王君遴张君师价因置酒于其署移席玉皇祠南栢树下记云汉武所种千株大者十五六围今不能十之一而小疑即其孙枝也酒小间散步至舍身崕其缺处可三尺而下临杳霭数千仞张丈足缩不敢前而王君席间慷慨谈兵事乃亦缩弗前张丈顾而曰君扼腕而谈兵毋敢抗者乃亦弗前耶余笑曰此自兵法诸君弗察耳夫无进生而有退生此王君所以弗前也王君亦大笑乃别段君约以次日縁寻山诸胜乃下五鼓复大雨雨连日夕不休余始与徐君同舍而张丈王君舍圮漏乃移就余而舍中水亦将二尺因布长几置枕簟其上小吏祼而行酒炙所剧谈六合内外张丈又时时以雅谑杂之凡四日雨始小息夜卧倦甚王君苦吟若寒蝉又时时提余耳告以所得句余不胜嫐强起顾视天碧浄如浣而大星百余巨于杯厯厯檐角殆可仰而摘也质明复大雨州供业已尽乃行辞段君与诸君偕发时寒甚衣绢素至五重不解亦有乞道士木绵裘者下天门雨止日出每十八盘竟輙去一衣至御障岩衣去且尽时岩傍飞瀑争下凡二十余丈涛翻雪濆若斗龙吐蛰玉鳞四飞珠沫羣唾余兴发不可遏跣立盘石流泉中呼酒数大白輙釂长歌振林樾诸君皆壮之有和者有就取饮者移时而报段君至相与之酆都宫为小宴别其明年之四月朔以行部道出莱芜会家大人有边事事甫定乃乞灵于太岳以间登焉将五鼓杖策日观峰顷之东方色微辨而顾余及从者衣洞赤已覩石室及诸碑碣尽赤乃见一线赤从东黯■〈雨上对下〉中起顾山之背则犹昏然鸡盖三喔也又顷之日轮徐上云君霓师金支翠旗彷佛扈从于是诸峰城郭尽现而山之观与世同矣余三登而始毕其胜然目境耳其峰之为回鴈为鸡笼为莲花为明月为丈人为独秀为东西神霄崕之为百丈为马棚为鹁鸽峪之为石经为桃花为马蹄石之为牛心为龙口为试剑为龙纹虎阜洞之为吕公为白云为遥观泉之为白鹤为水帘为白龙诸用恠伟称者固未及一二探也夫以封禅告成之主凡七十二而结绳者半之天地之人文郁而后世之博识者不能举其略辞之不可以已也如此哉去余兹役十有七年矣而所经睹若夙夕会至自太和有所撰述因并记之其后二游各有诗诗为七言律凡十首

厯三闗记

余履魏之三日东北走九百余里谒台易州受策制真定之龙泉故诸闗当以九月迫传羽行隘归先龙泉以十日暮抵曲阳五鼓起有寒色道谒北岳庙庙几割城之半古树造云蟠鬰以百数门有卧石白而润曰岳所飞石据以祀者余犹记孝庙时马端肃公上言岳故在浑源州则当从浑源以祀而倪文毅公在礼部不能从说者以为恨且谓石晋弃兹岳契丹宋不能复而托辞于飞石以文其陋然真定在汉为常山郡即恒山也读壁间李克用题石其庙貎着于唐固不自宋始姑阙之以俟考出城稍西北行望层山鬰浡矗不知其几千百最逺若银城一带土人云五台山雪也岂夜所谓寒色者其时雪耶山距邑三百里而遥他山不为雪五台独为雪可想矣又数里得大溪几半里流水淙淙第浅可掲云此所谓龙泉从五台而下者也又数里稍入山山皆合中坼而为前大溪行左傍溪而右阻山溪啮山之足半武则左担而过囓之既则就揭如是者百二十里大抵山稍避溪则为庐舍又稍避溪则一二见田畴最后避稍寛遂为县曰阜平阜平四塞南门外可二百余家城中仅二十家耳十二日早发阜平复渡前大溪循溪而行五里许转山之别径与溪别复得泉近诸山所汇也泉时错道而流呜咽多凄声道益以上益险峻时时见人家石田瘠薄然亦可耕踰三十里得岭曰鞍子过岭山始舒而阔其下泉纵横流不复辨南北然别取道山背而下归大溪耳龙泉诸峰苍翠始若滴五台雪近则若玉几已又得一岭萦纡而进两山旋陿其苍翠色欲交石岭峰怒起岝■〈山上咢下〉刺天左岭微寛竒石为槖驼为狻猊为人若鸟者间突出若搏栗红楸黄杂以緑树缀壁皆绮绣俄复得所谓龙泉激石间琮琤异声石纯白大小如玉盖自鞍子岭又四十里始得闗度闗而上十余里曰长城岭城之盖塞五台所入道也归取月行峻滑间颠踣者数二鼓纔抵县困甚十三日早发阜平将之平山复渡前大溪始得寛畴不五里复入山山不能当龙泉险然时蛇行上数百步忽坠空而下为深谷则颇寛如是者再三若曲项匏也泉处处有之时拂石流则最劳以故人食之良病瘿始余过曲阳人瘿十而三抵阜平瘿十而五上龙泉瘿十而六七至是十不能不一瘿矣三十五里得温泉左室为一汤右室一汤稍热清莹可鉴毛发不作硫黄息石无礐故也寂寂空山中令莲花汤笑人宿查头集集灵寿界也十四日早发大雾顾山左右辟若决吾眦而朗者舆足下捷久之复得一山傍据大溪流极驶山自是坦陀不甚峻八十里抵平山宿未至八里为滹沱河晋之材顺流而下至真定乃榷十五日发平山十余里渡一河山足白云四起若铺锦稍逼之则蓬浡雾散自是虽上下山道不知险将抵井陉循大溪而行巨石如砥午遂踰井陉入故闗闗所繇入山西大道也两山夹之皆陂陀渐上三十余里乃抵闗山近闗而峻亦时得竒石度闗右折与道异盖余所按厯者拒冦阑入境耳循墙上益峻不可舆至其巅则中外诸山皆在目苍岭千叠时与云相浮沈银浪风涌惝怳无际久之乃下马足騀駊时自思天以淮阴侯授成安君而不取为千古赵氏恨然淮阴好用秘能以木罂渡而虏豹山背逶迤径千瑞安知其不能为阴平缒也复至故闗异道折而左二十里为娘子闗道﨑岖甚中一岭为剑脊壑两其辅目眩心悖将抵闗庐舍顾稍宻流泉琮琤行斋厨间有水碓水磨之属意甚乐之闗傍为巨涧其北汇可容万人水东入崕左崕峭壁数百仞右崕崩岸若劈中巨石为象马槖驼者不可胜计奋与泉斗磳■〈石厷〉铿■〈石訇〉间入鼓节还县复可三十里皆傍泉泉极冬不氷云此温泉也可以和饵凡十余涉盖泉在两山间山左尽则涉右右尽则涉左泉得山则怒而山益险山险而泉益怒则益胜吾足与目类若妬者足少缓觉目无竒目竒而足若枳矣石壁中为窦为奥为囷廪为若舟水之声为筝笙为钲为松风为歌为市人喧百千状故非故闗拟也余时惫强自励称快乃还井陉夫此三闗所受为赵守耳龙泉稍近敌则最险故次险则又逺敌势必不入也敌入晋则掠晋安为舍晋事此不毛志必不入也敌掠晋而饱其装重马则已疲矣力必不入也敌不入而魏虚为之守是赵以虚名予魏也敌不入而赵复得魏使者两主矣何所受指挥两应则疲两诿则废是赵实延魏敌也敌卒入而魏以虚名主之无一卒自随且东西隔三百里顾魏则失赵顾赵则失魏是魏为赵代祸也故曰三闗勿属魏便

厯黄榆马岭记

余厯三闗返邢之内丘宿晨由内丘出南门异道而行可四十里得陂陀土山又数里转山足为黄寺使者当屯所也署踞寺门而庐割寺三之一前伏泉如济汇为池中有亭亭焉折而右度岭得大涧两山夹之中流泉铿然鸣巨石如象而黑者累累若下饮循涧可二十里得村曰米花度米花村数里得一岭始与泉左岭益髙忽下坠为谷若井然山类多土亡竒者稍可以田忽苍翠而耸出其背为障数阙可以架笔问之土人曰此所谓龙霄山也又穿一二岭久之山益束而陿两壁陡上数百仞竒石拏攫争奋为下舆猿接萦纡乃上歩数踬又可十余里山忽两却而辟成巨壑可屯数万人旁稍髙阜居民庐之百余家突起而垒者二其一寺据之其一曰宋家荘堡亦使者当屯所也堡距黄寺可六十里许其西北距黄榆岭七十里而遥西距马岭五十里而遥西稍北距锦绣堂岭四十里而遥堡绾之盖走太行要道也余宿堡四鼔乗月起拟之黄榆行五十余里类多大涧杂石低昻土山余甚厌之以其胜不能当龙泉半而亡何度一岭稍下山四却而辟其圆若规道欲絶者徐睨前旌旗如左元放破壁而入迫之得一间道仅容马两崖造天石色秀削太古水声淙淙不断蹙沸泡起中石輙韵旋转十余折仰视天亦随而迂回者色或青或苍或赤以山映之故泉益雄石亦益争胜中有偃石纵数丈许衡半之其润可以碑过半里许始出峡崖复稍稍辟矣遥望右崖际天直走而西上为连城自然睥睨楼橹悬壁千仞中忽有泉注而下为柱得日若琼得空若琉璃无所得若白银下飞瀑絶径左崖鸟道千折而上为闗石竒秀万状余足数踣气拂逆然时时心语龙泉胜乃不能当此半几欲夺彼记语予之既抵闗肩峻壁而胁大壑不知几百千仞闗口一横涧涧之桥而度已度折右上里许得山顶以为山尽是矣既登而西北望髙倍蓰者十者百者不可穷至目境尽而止信乎称太行天下脊又云上党者天与党也归宿宋家荘堡以当祀纛还顺徳暂还大名又旬日复屯黄寺再之宋家荘乃上马岭马岭道近黄榆十之三险半之饶水泉杂石为足枳夕宿于闗大风起轰殷若席卷三晋而东掷之海予卧石室中惴惴不能寐五鼓风息起阅西城闗两山中断若劈巨灵斧者下视寥閴不见底为桥道之其西不可以旋马盖天险也已归正东见红日抹一线徐出巨甑千山若烧为凝睇者久之戍者曰锦绣堂大率马岭类也而道小无宿所予乃命张倅行视申约束而罢

弇州四部稿巻七十二

●钦定四库全书

弇州四部稿巻七十三

（明）王世贞 撰

○文部

△记六首

泛太湖游洞庭两山记

太湖踞吴郡之北晋陵而南吴兴三方者五百里中为山大小七十二两洞庭者冠之然其山去吴不百里而近吴去余海上百里而遥前是汪中丞伯玉以丙寅之四月要余偕徃弗果伯玉乃从吴诸少年游自有记居七年而秋九月余与弟敬美忧居且禫矣谋挟从季瞻美曹甥子念李生时养以游里人张生黄生从以望前一日发胥门周子公瑕舟及之遂由横塘歴枫桥呼陆丈叔平与载公瑕实为酒抵胥口山相与谒其庙谈古节侠感慨事乆之乃下买三湖船其一以济吾党二以载仆从肴酒无何而月从东方起乃放舟休湖口一白上下无际时覩缥碧鎏金争煜惊波中遥山黛色隐隐出没趣青衣行大白扣舷歌曹公短歌行为之引满始就寝质明而要诸同济者公瑕故怖涉不欲从吾二季乃故强之则益怖佯为散髪伏枕楚声达于外二季愈益就迫之则益声楚而陆丈者年七十七矣其少时隐洞庭故别称包山子云奋而谓二季毋苦周郎为吾当褰裳先诸君遂发舎公瑕已稍稍离口日犹在曾泉和光熹微若行镜中苍翠与帆相送迓乆之渐空阔不风而波俄风小劲帆益驶所过岭无停瞬意甚快之然俯而顾其舷时时受水裾为湿矣日小迁抵鼋山按范志山皆青石温润光莹扣之琅琅有金玉声为浙西人酷取剥肤矣其取石今犹尔而不凹余乃摄衣上得灵官祠饭焉祠右有盘石髙三丈许竒树产石罅斐亹可爱饭已复就舟二十里抵镇渎桥舎舟行数百武得东岳庙左折而上百武许即所谓林屋洞天者也山上童如覆敦其下缺如半瓿偻而入则益寛顾积潦成沮洳垂二尺羣尼莫敢前余尝读吴志五符真诰之胜慨然思一遇焉决筴去帻单衫犊鼻跣而行縢呼巵酒贾壮从者秉炬导行未百武玉乳下垂右有狭坼为漏天日景射衣若电然水益深石益下隘过伛则膝屈水稍伸膝则背承乳若击炬烟瞇目度犹可强入也毋乃惫虞于返乎择一砥命敬美题名而出轻趫少年前能度隘口覩所谓若堂室者若床者其乳下垂青紫诸若寳玉者然竟不能抵隔凡而返隔凡者昔人所书洞穷处其尻皆水也度其脊乃在中湖矣归少惫以酒沃之比月出兴复发徘徊洞口乃摄衣取道而上至曲岩其左踞湖湖多乱山不能竟水月观而境独幽閴四面皆竒石嵌空玲珑仰而卧者鳞次异状由石裂穿下攀萝葛间道从竹林中竹万个其大皆拱琤琤煌煌鸣玉碎金耳目应接不暇穿民家傍出炬火与月相乱宿鸟扑刺村犬殷声如豹黄云覆垄受彩作锦浪忻然乆之循山而行至屏岩仰覩穹窿非斵自削乃别取径上覩阳谷洞其隧陡下黯昧不测呼炬入至束身而止箕踞盘石作青天之歌上入云表瞻美数浮大白狎一从行道士迫之酒不胜乃遁予等亦从而罢归可三鼓矣质明起僦肩舆不及舆者杖而从二里许得石门循山趾而道乔松无际苍翠袭衣数转始得寺榜曰包山或云鲍靓尝居之或云寺为山所包非以洞庭别名也寺僧故识叔平为具食摘新橘剖之尚緑而甘鲜已穿寺后里许得毛公坛毛公者不知何季人其所炼丹处也丹井埋草中若狐穴不可辨室宇已废独台及门址在四顾亡他竒唯峰势回抱蓄气不泄羽流所可托息耳叔平意不欲徃上方寺舆人强之行篱落间橙橘如绣沈氏墓古松数十株大可合抱似不减西湖九里既抵寺则已废一僧自外归修檀越礼颇肃以芜不可栖也谋欲登缥缈峰则尚逺叩销夏湾无适为主者而舟徙泊销夏且以石公山之胜未及探也亟归就舟薄暮抵石公蹑磴而上至其巅憇焉日且息虞渊矣大于紫金钲冉冉垂堕仅余一线回光射波波尚为沸起霞绡霓旌之属扈于后者半犹亘空少选月从东上初为钩俄忽为玦为金钲其色正黄规不及日十之一波得之荡而为长灯煜煜不定返顾坞中白练如昼湖中外诸峰尽出其猫鼠小岛汩没不定念吾生平所见亡踰者急呼酒酹之而敬美自山左来夸其胜津津不已余欲徃业已夕矣强而宿民家秦氏五鼔风骤作浪挟之若侵裯入早起饭毕念所谓山左之胜独身行乱崖间径且穷俄而黄生来已复有迹者相与踉跄徃问所谓劔楼得一峡胁肩而入至半益狭不复可上下大窘乃返更转而右始真为劔楼也众以余体重难之余贾勇扪石崖争鸟道上若猿猱倐忽穿漏出其顶大诧谓众吾此陟何如髙延宗晋阳战耶复循他径下覩削壁数处益竒至王文恪所题连云障归云洞拂苔藓纵观乆之仰卧草间以酒脯佐疲徐就舟舟人谓劔楼一名风弄按南史台城有西弄方语谓弄巷也洞漏狭如苹末风出入之固自雅何必云劔楼哉帆而过其下舟人呼石公则亦应石公云此亦洞庭一胜迹也稍抵明月湾垂杨列生水中若帜傍为巨砥可容百千人他亡竒者寻张帆向销夏湾风益急舷时时就水子念拥被卧舱中张生惫亦卧瞻美数呼酒自解酒行小缓面即青叔平强作长语其不慑者吾兄弟与时养耳黄生睨视吾安则亦安而销夏湾者于洞庭诸胜为最盖两山旁出中别汇为湖缥缈当其后莫厘前按其地寛衍有良田橘柚桑柘梨栗之饶民居数千咸自给足蒋太学者家焉闻余至则使使出迓余乃舎舟陆行过乌砂泉酌之尽一蠡行田间二里所就饮太学其中表蔡丈人来访即伯玉记中所称九十翁者也视故翰林九逵为季行耳尽聋矣而蹈履神明不衰其子孝亷伯玉捧笻偻行而侍对客益为恭谨可念太学夙具供张击鲜牢醴至醉饱相与步行山间访蔡丈人因过九逵故宅谈说遗事叹风流之不再复饮太学止宿其明日议登缥缈峰蔡丈人口占诗见遗且遗所扶笻曰以此济而胜也孝亷捷取道步上太学与余辈以笋舆行五里许度不可舆则扶丈人笻又里许登絶顶四望旷朗精神飞扬若出宇宙外矣孝亷指湖之中而示余曰此为莫厘为马迹为长沙为若横若阴若翟若厥若叶若余若冲若幔皆有居人称名山者也拓湖之外指其三周如玦曰此为灵岩天平岝■〈山上咢下〉阳山表吾吴者也为卞若长兴诸山表吴兴者也为惠若锡阳羡诸山表晋陵者也指山之支而曰此东为七贤为金铎若龟若鼋若洞若庭者也西为绮里谷堆为木笔若华者也余时惝怳不能辨第唯唯而已太学走急足■〈奭斗〉紫云泉试之甘冷胜乌砂逺甚迤逦而西至西湖寺寺且废有僧规为复之强作其家言且指傍小池曰此髙于湖不啻寻丈矣而实通气湖涛激则鼎沸平则否饭毕抵东湖寺寺整丽倍之时僧不在阑入其后圃盘桓竹石间寻出至资庆息于桥自缥缈而资庆所繇道亡不与湖低昻者外望则为梵天银涛拍空金碧遥拱如簇渔舰数百鴈序齿齿内顾而多大壑聚落为坞千甍翼张万瓦鳞次枫丹苞黄时点缀葱蒨中资庆之胜逾于包山两湖矣出资庆道渐险不可舆度竹坞岭上下陡峻幽壑茂松不受日未暝已曶怪石枳足且语且喘乆之稍得平陆呼舆促之蒋氏所街鼓动矣其明日放舟西湾之足曰小洞庭观竒石所谓龙头者双睛绀碧他若罗刹磔鹘搏猊种种异态峭壁揷空舟人谓此秋涨不尽露其竒水小减二尺则空洞窈窕牙距外角令人骇瞩呼酒数行张帆至东洞庭舎舟步村径径穷而得长圻寺止宿寺亦萧梁时建也僧解空稍可与语沃之饮则饮竟醉其明日从行诸生谋莫厘髙不能缥缈而他名迹胜赏又不能半西洞庭会子与自滇归遣信相闻云候胥门二宿矣遂挂席过莫厘偶舟人为棹歌山谷酬答数部鼓吹非石公所可及也回首盻西山隐隐云际吐色弄晴若相殢者杖屦之地俄落梦境为之怃然乃稍次第其事及诗歌纪之并访陆丈游天平诸什附焉凡得三十四首王子曰余覩所谓两山皆中空真洞庭哉林屋下抵深峭惝怳宜学士大夫雅言之也然至记传所称达蛾眉接罗浮连岱岳即大地中无非山矣又谓吴夫差使灵威丈人穷之十七日不能尽得禹书灵文以归毋乃夸人以所不能究耶及余登石公览日月出没为之爽然自废意两曜尽此五百里间矣长卿之赋上林不虚也吾目境有尽而天地无尽所谓能出没日月于兹湖者吾目境耳即十岳大九州岛夫安能异是哉盖湖有称蠡口者范蠡所跳海地也山有称甪头夏村绮里者四皓所匿迹地也夫四皓入地肺啖紫芝以终墓今犹在大河北范蠡还会稽始以其妻子蹈海此何取征哉洞庭古称不被兵至嘉靖而倭一中之又时时中大盗天地之淳气漓矣不然而去余家不二百里吾当老是间安能低眉折腰作风尘游也

游东林天池记

余以七月赴楚江行至彭泽有峰秀出天表者曰匡庐山也自意抵九江必获一壮徃而以久困石尤乍得风船尾船中人少留色而亦会无适为主者径张帆去殊自悔恨十月量移岭右假休沐还复抵九江兵臬尚君见访语及跃然曰且得从子周还余固谢乃使二骑为治装九江丞徳化令各以其吏人徃其明早蓐食挟玉山程生及吾郡张生姚生黄生游出城北甫数里即闻草间流泉声甚悲至桥所悲声易而厉不知从山行觉舆人趾益上小喘二十里而曙色与微月接道有棹楔署曰太平兴国宫即宋所祠采访使者处也其宫去署所可里许周益公陆务观所夸殿堂钟楼之盛为兵燹夺当无几存矣久之乃入磴道夹岭苍翠可爱亦时时见人家炊烟羣袅已抵东林寺即慧逺十八人结社地也其面为香炉峰秀色揷天前有亭榜曰三笑跨一石桥所谓虎溪者也溪亦多阏塞下有深草暗流时伏度溪可百弓始及兰若其殿曰神运晋江州刺史桓伊建周陆记所称唐牛相僧孺署寺裴相休署殿二书今皆已亡之独三世佛像存而皆端严妙好衣领皆精絶云是唐塑工手不减杨恵之他阿罗汉咸称是殿后石壁陡起古树数百纷披若盖其右为逺法师影堂中坐逺像傍十八像则刘程之等六人及逺与慧持軰也其更右则方丈颇整洁中左右六壁为王文成诗僧以朱栏护之然左右壁皆已澷漶不可读县为置顿小饮敌寒色夸陶令之攅眉成一诗而出访白司马草堂仅影响耳遂循虎溪而西步石桥流泉潺湲白石齿齿可念西林寺逺公塔皆在望顾其荒落兴尽不欲往乃就舆行可十余里至云峰寺改乘小竹兠子以四人牵而上若溯流舴艋可四里许至登髙亭又折而上为锦涧桥故掷笔峰后诸水委也石壁峭上凡数折水自其隙下涛翻雪涌噌吰鍧砰吾不知视栖贤归宗何如当亦生平一竒观耳自桥而上为锦绣谷亭亭焉如谷名诸所以称锦绣者春时杂英百千种灿烂如织至冬初苍翠不剥丹枫缀之亦自满眼雕缋复上为蹑云亭又上为甘露亭自是改而步矣时天已阴晦积雪乍液加峻且滑凭一小吏肩从云罅顾见吴楚诸小山如藂冢溪流萦纡挟微照为百千金蛇俄而雾合稍稍逼不见前后人第闻冒絮中语相唤耳又上为披霞亭又上有坊曰庐山最髙处王文成笔也寺僧指其傍小岩穴曰此竹林寺后门竹林寺者世所称有影无形时时闻天乐云圣僧居之耳雾小辟见两山下垂若阙而东山尤竒秀层楼危堞廪庾狮象之状种种问之僧或云即九竒峰或云非也俄复晦稍折而下道微坦从寺左转南向连峰前蔽髙可里许逺不知极盖皆称天池山而寺踞其后岭小洼耳寺门殿铁瓦石柱颇壮丽而佛像不甚精僧导而右登一阁曰慿虚县吏出所赍酒脯凡数行四壁题咏皆已满独南向左楣尚粉素顾程生作古隶题游日及纪姓名而下复稍西为聚僊亭盖所祠天眼尊者周颠僊赤脚僧徐道人见髙帝碑甚详颠圣凡不足论天意似欲为明王一表征应以服众志耳又西为文殊台台盖巨石危出可以西眺岷峨积雪俯视千里而为云雾所翳间一少辟随合所谓阿闪国一现不复再现者耶台所建文殊殿亦草草而傍崕一龛中坐狮石像极精絶疑此石师从莲花会亲覩法身当令旃檀释迦退舍矣时日已迫下舂且虞雨雪遂归而所谓舍利塔狮子巗铁舩峰白云洞莲花庵白鹿升僊台御碑亭者仅从僧一指说而已归路大似捷然从肩舆踏空中行处处舍身崕也度东林尚君复使置酒强余入则已暝三举觞乃出抵舟街鼓已乆动矣夫此庐山背耳其由南康而入五老诸名胜十不能一也而所经游又欲以一日而尽之得无为采芝叟揶揄耶譬之初地人见佛现身谓之能尽佛则不可谓不见佛亦未可也记陶征君弃官居柴桑得非为庐君恋恋耶然贫不能多致力而又以足疾使门生肩篮舆计不能度东林而止望天池便自霄汉余吴人去此殆千余里幸以宦游一染指差足夸征君矣越三日纪其事以示同游者

自均州繇玉虚宿紫霞宫记

规均州城而半之则皆真武宫也宫曰凈乐谓真武尝为凈乐国太子也延袤不下帝者居矣真武者玄武神也自文皇帝尊宠之而道家神其说以为修道于武当之山而宫其颠山之胜既以甲天下而神亦遂赫奕为世所慕趣春三月望余晨过凈乐憇紫云亭少时出南门二里许乃行田间两山翼之平緑被垄时积燠颇困人少女风袭肌为之一快不知其媒雨也已一舍饭迎恩宫杀凈乐之半又数里稍稍入山然渐为驰道山口垂阖棹楔跨之榜曰治世玄岳世宗朝所建也山初不以岳名按郦道元水经注云武当山一曰太和一曰嵾上又曰僊室荆州图副记曰晋咸和中歴阳谢允弃罗令隠遁兹山曰谢罗山而文皇帝为特赐名曰太岳至世宗乃复尊称曰玄岳以冠五岳云谓武当者非真武不得当也自是为修真为元和凡二观已又为遇真宫驰道益辟左右杉松万株大者合抱曰遇真者为三丰道人名也其东庑有道人像道人张姓当髙皇帝时游人间筑净室于兹地曰是不乆当显俄弃去而文皇帝数使都给事中濙奉书招之凡十余年弗得则为之像又赠以真人诰今所奉书及诰犹在由遇真五里而为玉虚宫曰玉虚者谓真武为玉虚师相也大可包凈乐之二壮丽蓰之已饭玉虚出取右道逶迤而上稍有涧壑之属微雨时时将风来衣辄益辄单乃稍有峭壁折而龙泉观其阳为大壑绾口相距三丈许为桥桥下水流潺湲不絶恠石愤起若鬬四壁无所不造天杉松衣之吾向所记洞庭资庆包山寺之胜蔑如也度桥径已絶前旌类破壁而出自是皆行巉巗间而雨益甚■〈曰上廾下〉者强自力前所指问道人掌故气勃窣不暇答山之胜亦若驰而舍我独峰顶苍白云冒之倐忽数十百变乔夭得雨秀蒨扑眉睫以此自偷适忘其湿之侵也度日景已下舂始扺紫霄宫宫前为池曰禹迹有亭踞其右池合宫之溜而汇焉潺湲噌吰所受汇已众又暴得雨上奋若有蛰借以起者浮鸭数头緑凈可翫既入门雨益急衣湿透衵服顾左右分谢候吏齿击不能句乃入道士室构火燎衣探案头得黄庭一巻读之命酒三爵时雨声不可耐且为次日道路虞而倦甚目不胜睫也乃就枕

繇紫霄登太和絶顶记

夜潺湲不已若梦中度三峡也比五鼓醒而絶不闻雨声质明起礼前殿壁其后铁色横上千仭若屏曰展旗峰出憇禹迹池泉声益怒飞流缥碧可爱仰视雨脚下垂而暂若阁者甚畏之然已决筴则励舆人前池之右为福地古七十二之一也宫其上弗及访俄而渐开霁所入皆陿径两壁直上无尽而三公五老诸峰以次现乃更用濯雨故蒨润葱蔚因咏唐人羣峭碧摩天语叹其指意之妙乆之崖忽辟其阳丹碧出没杳霭中稍迫而视宫之额则南巗也舍弗止乃度宫西岭下视大壑若孟诸席以古松长杉之属自是度榔梅祠地益髙壑益雄深仰而睇俯而瞰无非以竒售者所歴宫观羽众以笙管导之出没云气中时亦为风续断或前薄崕而为回风调穿入洼幽则若瓮呼者度半舍许得一涧舆人来请曰从此陿中穿则故道也当步上三天门此而下趣涧则改径可以舆亡苦乃听其所之以得雨稍走沮洳怪石错道古木偃蹇其右仰而诸峰之髙以为亡踰矣左仰而峰势益峻遂失其右所在乆之蛇行争鸟道凡数千级而跻太和之西岭又折而下泥滑益甚■〈曰上廾下〉人足前趾恒蹈空又数失而顾其身乃空悬数千仭悔不若步之小安也已上太和憇傍室顾视诸道人舍其趾半附崖则重累而度之多者至七层若蜂蛎之为房罡风蓬蓬势欲堕不堕甚危之而竟无恙也改服礼真武遂登絶顶曰天柱峰由太和而望天柱髙仅百丈耳而行若数里者左挽悬而右肩息不能得悬之十一辄喘定乃复上遂礼金殿殿以铜为之而涂以黄金中为真武像者一为列将像者四凡几坐供御皆金餙也已出而顾所谓七十二峰者其香垆最髙然犹之乎榻前物耳荆州图副记云峰首状愽山香垆亭亭逺出又郭仲产南雍州记云有三磴道上磴道名香垆峰然则后人易香垆为天柱而以其从峰称香垆耶余峰伙不能胪述而其大都皆罗列四起若趋谒者又若侍卫时乍晴蒙气犹重不能得汉江而三方之山若大海挟银涛层涌迭至使人目眩不暇接古语云嵾山轻霄葢其上白云当其前有味乎言哉诸山皆培塿独东南一山最髙意不肯为天柱下者而又外向问其名曰外朝峰乃在房陵官道也凡山所有峰涧巗泉之属不可指数而其名即道流軰剽它志被之又举以傅真武为真武称者不可指数而皆无据时分守李君元庄从为饭神库之后院谢去客有言范丫髻者居二十余年矣冬夏一衲食一饭亡盐酪所栖止一石窦试迹之则已至矣貌瘠而神腴双眸炯然即一衲鹑悬歴寒暑亡秽也与之语不能为虚而能为不虚者亦杂用儒家言顾谓得道可以遗身然何渠能外身以求道耶为作白汤饭供尽两瓯而别

自太和下宿南巗记

余将以鸡鸣起作泰山日出观而二傔谻寐呼之不应旋有謦欬者则已辨色矣然亦以足不谋凭栏徙倚乆之乃就篮舆而下百余武不可舆舍之遶出天柱峰后为三天门降之易屣于陟而用陡絶故数踸踔腰膂不相摄累息股战赖道士时时奉酒脯纾其困顾视中笏七星三公千丈万丈诸峰差池颉颃色若可餐数步一回首不忍失之下二天门为摘星桥有文昌祠读汪司马伯玉所为文甚丽中谓国家创述右文盛髙孝庙而以刘王两文成当之夫伯玉殆自命哉乃不佞所不敢知也稍数百折得昨所取道晴日献丽原谷诡瑰异状触目若新亦忘其所睹记矣亡何抵南巗宫新蔡张助甫约以望后一日登太和而所遣候人不得报乃憇以俟之饭后有举僧不二所休巗告者即伯玉记佛子巗也欣然许之复以篮舆往从宫门傍左折逶迤上行百步有巗曰歘火石文如焰起树作龙爪其中洼深而旁有灵池水甚丼传以为雷师邓君修真地也道流軰饰像蒙之后若为寝室者其美遂为袭矣乃复行岭间回穴纡磴足相啮者十余里而始抵巗巗踞岭之腹而嵌空若室者三中最寛凿大士像虚左席客以地而庋其右以榻不二髪鬖鬖白覆额而状甚腴出肃曰公贵人乃羸服耶坐余榻屏人耳语谓公自此中来将毋不从此中去乎奈何自失之予为悚然第其所称握拳闭龈流羡入丹田法与一切空所有皆予素闻者已乃引予左邪而上至顶有池延袤不二丈而水旱不溢涸莲叶田田其中前后为一池仅半之亦有杂花木之属蓬室方广当身一木榻匡坐嗒然乆之其岭左右皆大壑壑尽皆为絶壁四周靡所不际天其色以三舂奏异已乃却引穿美箭下临前涧盘石若峡水潺潺流其下小为堤扞之汇为一池茂草沿络傍巨石颇作梵字刻丹填之仍为予释其义予笑不答寻又为予言所以结构之详皆手任之予曰是空有耶曰吾空有而时有有而空空毋害空也已又饭予于室蔬豉皆香美寻饭予从者数十人皆徧毋畸赢乃谬谓予曰适襄邸涓人来授餐耳临别握手不能释且曰毋忘兠率会也予顾谢师自爱庶我不能得师境而师或堕我趣奈何还南巗时返照犹未敛乃入谒真武殿从殿后歴元君殿南薫亭独阳紫霄诸巗室徘徊顾望诸峰争雄而趣太和若游龙天柱金观色煜煜射目所谓礼斗飞升台舍身崕其竒壮诡卓无论道流鼓掌玄帝事若觌也予语之若晓僧不二耶是欲空一切有不得而子乃有一切空乎因大笑命酒数行而罢

自南巗歴五龙出玉虚记

由南岩右折而下半里许为北天门出北天门稍折而上曰滴水巗若肺覆时时一滴下小池承之即不以雨暵缓速有涧傍亦饶竒石泉■〈氵虢〉■〈氵虢〉下流桥度之颇胜而名不雅曰竹笆然亦未有以易也自是壑益深旷树益老髙者径百尺大可数抱而根皆露交纵道上数百千万条其麄者若虬蟒次为蛇为擘为即且树得风簌簌鸣则根皆应而鳞起若囓人趾者崖颠恠石俯下欲堕亡所附丽其涧石又突起若象若狮若龙若鵰鹗之属意似欲攫人令晦之夕冥之昼过之不憭栗缩足耶有僊龟巗衡纵数百尺作緑珩色沿涧而下至青羊桥石益竒诡百状水益壮嘈嘈若笙镛之乍奏而自律也下流方崕陡上无际水乃从其趾穿度矣呼酒尽三爵酌水复尽一爵自是舍涧旁道颇行谷间迷阳茀离不可以捷可数里乃复攀縁而上其冈岭故已皆土忽复石石遂多竒而柽杉松栢之属忽尽伟蔚整丽余谓是且得五龙宫乎而道转上转不可尽舆人喘而嘘数息数奋乃抵焉入门为九曲道丹垣夹之若羊膓蟠屈其垣之外则皆神祠道士庐也美木覆之阴森综错笼以微日犹之步水藻中其台殿因山独峻出宫表紫盖金锁诸峰彷佛栏槛间物矣庭左右有池二以螭口出泉傍复有井五所谓五龙者也庑之西复有池二若连环名曰日月池日池黛月池赭云其色亦以时变不可知也饭已道士奉真武玉像来观已又出文皇帝所赐道士李素希二衲被之正与余体适因笑谓此衲出尚方而复不偕鸾鹤逝者亦胡异中丞紫耶所闻凌虚巗自然庵尤胜而意不欲往乃出自是稍坦迤而嘉树美箭益伙鸟声雝和会所使上事人还发尚玺弟书稍问燕中事不觉至仁威观观前石梁曰普福桥桥之胜下靓深伏泉窦焉上顾四山若瓿口而微缺从缺之所而得日草木皆媚自是复蛇行下数里至五龙行宫踞其前门小憇山忽左右辟多为平畴青碧布垄除道益广而所留羽仪亦至乃改服度华阳亭蹑石梁挹莲花池骤喜其脱险艰而忘诸山之尽去我也已寻抵玉虚而分守君复来候觞余望僊楼酒数行则骤晦冒雨之迎恩宫宿焉王子曰夫余之山宿者四而歴不能得十之三也然亦足以雄生平游矣夫物显晦则有时哉彼夫禅主络驿者七十二柴望之礼称岳称镇者各五而兹山固泯泯也一旦遇真主以疑似惟重之迹而膺特拜遂超五岳而帝之宫殿大者拟建章小者凌祈年望僊道流非耕蚕而衣食者以万计奔走四海之士女争先而恐失号泣鼓舞望之若慕即之若素彼何所取繇来哉谬矣夫太史公言也曰恶覩所谓昆仑哉夫近有一武当而不能举彼将以为无之也无之恶在其无昆仑也

弇州四部稿巻七十三

●钦定四库全书

弇州四部稿巻七十四

（明）王世贞 撰

○文部

△记十首

顾氏祠堂记

昔者三川之民被髪而祭于野夫子葢夷之云先王之世亡论贵贱人人得縁等尽其孝而秦好尊大制黔首毋特祠即卿大夫过抑杀嫌其比于上家不复庙矣而熟于禁者以为固然而忘其自甚或执政大臣坐祠寝见糺有司至劳人主斥县官费为庙者噫何其陋也楚俗号称朴啬其民淫于外鬼而畧于内鬼蕲顾公业诸生时则已中非之叹曰蕲之中大夫之宫鳞然其侈者山节而藻梲所以自居亦足矣即藉先人遗饶什一之息亡所施施之丛林之社而奈何靳一椽先人也此何以教民孝且合族哉于是谋祠祠其髙大父以下而属为诸生力未遂乆之公二子按察问比部阙先后成进士各以禄之余至公乃合耕之余庀材鸠工为屋若干楹卜宅之阴厥枕维冈堰陂为塘割燥临湿桧栢荟蔚深靓洞幽神所慿依春秋牲牢相恊厥资益置腴脂凡数十租族之贫者遴使奉祠取其秫以醴茁彼羊豕左右飱粥以给事育祠既告成乃合昆季乃率子姓卜日之吉奉髙大父以下入祠左右昭穆咸秩于礼肃若肸蠁俨若有体雍容祼将始卒不愆尸警位严灵风萧然既毕事公乃馂神之吐扬觯而戒曰呜呼凡我后人毋坠忘先徳岁以其日必躬必悫予思日孜孜砥节厉心毋辱其遗众穆如也又翼如也以听君子曰楚自是愧祭寝矣不忘其亲孝也合族而以恵遗贫仁也诗曰孝子不匮永锡尔类楚之大夫家有庙也顾公风之矣其二令子宜哉

张氏新泉记

顺义张君既罢职方归乃即邑东北五里圃焉圃故去河逺千树枣千树栗千畦姜韭菘它蔬属称是顾安所得水乎于是张君厚募工穿井下可十余丈而土入益燋坌勃若壒工报曰是不可为水也燥而坚是类焰穴叩之空空如下天状盍他徙穴乎张君意不怿乃操豚酒为文告于神大畧言不佞不足以要神天一之贶虽然掘井九仞而神閟焉亡涓勺报自今而往请与神约其重之妄愚不饬志于隠者罚之涸如故自絶于尺寸之泽而枯于鲋者涸如故请得舍畚锸焉既毕告而张君乃以暮行井傍有若蠕蠕于土者试以杖导之则泉暴起怂涌觱沸巨若疋练细若瑟瑟倐忽充凸寒冽静旨环井而圃诸非张氏者咸取汲焉邑荐绅先生人人来言张君祥也在易井之九三井渫不食为我心恻可用汲王明并受其福三闾大夫得此繇而叹岂足福哉今天子明圣井养万彚即抱一才艺者思自奋勿幕之效而况张君则岂其遂不食也吴人王某过井酌水甘焉张君语之故而命记之

永平祠殷训导先生名宦记

葢猗兰困于谷风虽死不改香亡何而马勃陵之在下难振哉有质柽榉鸱鸮上托狐鼠下族然得谥为昻霄之雄仁义附于髙位余窃甚卑焉乃若在下而振弥乆而闻此非特其所寄殊也厥亦有至质矣余日者察狱燕赵间间则以祠考循良吏故实其祠类多二千石不则千石亡下者退而见其父老诸儒生难之雅未有以举也是亡论其甚往绵邈即能及其身耳目睹记亡称焉于乎非名实相左谬盭然耶又东游永平永平为古辽西地不佞葢徘徊于离枝孤竹之封揽先民之遗致庶几哉有所值而不果乃其父老诸儒生稍稍有能言其宦之良者不言二千石铜艾厪言殷先生殷先生为训导秩百石至卑小也又天顺成化间人非及父老诸儒生耳目胡以称哉父老诸儒生更起难言使者胡难之易也吾非能识殷先生貌作何状与官所至第吾之大王父行及事殷先生者家说軰臆以故畧得之而先生行于养母事尤着始母来就先生养也天大雨道泥先生徒繇泥道中扶板舆诸门人人人徒繇泥道中从矣母性喜食鱼会滦河鱼美而河水旱无鱼先生旦一衣冠河傍拜且祷也亡何水骤溢得鱼取以食母迨而今乡之人阙供者辄诧谓儿曰唶女不习殷先生拜祷耶而先生故以三礼取髙第诸亡能为三礼言者先生晨夕诱诲之至捐奉为油楮费束修以上未尝不谆谆也永平家挟三礼青紫比比三礼之传永平自殷先生始余起谢父老诸儒生审如公等言是不当祠殷先生耶蜀之有文翁葢天壤相蔽焉大要前用殷先生法也夫殷先生不及身后必有显者及余卒卒罢察狱还治兵山东从今国史检讨正甫游因得闻正甫之先仕尝至徳审理相徳庄王有声不知其为殷先生也以姓故语及之正甫大惊曰吾不足以辱先审理后待罪太史则不知先审理之教永平若是岁余而永平守纪君使来言其前守李君为殷先生入祠状良悉且谓余记之夫二君子其犹行古之道也夫征众公也逮卑义也追逺仁也假令殷先生娄起为九卿生赫然祠矣乌能殁而脂父老诸儒生口至今二君子其犹行古之道也然则不难正甫乎诚不欲令以正甫故扬先人名又讵宜以殷先生后故掩贤者二君子之为永平而已矣殷先生讳某武定人后迁济南李君名逊今为广提学副使纪君名公巡由给事中迁

青州兵备道题名记

青州故无兵备道有之自献牛鸾始牛公始繇益都令迁也武皇帝中大盗彦名等以数万骑临济上三周华不注焉东而蹸淄渑之交牛公从子弟亡命力战却之于是奉玺书超按察佥事治兵青州属州邑十四益以济南之淄长莱新为州邑大小十八又得以考功法课诸吏论死罪以下者牛公治之乆迁副使最有声其后代牛公者或以副使以佥事所奉秩轻重有间其于兵备职自如即称使可十余人专以弹压盗贼然盗后先亦十余发发輙与使相低昻而期甚至以跳梁闻上劳白虎节则安用是使为也说者言青于郡国最号难治都会之间其民不辨谷麦本而务以鲜衣怒马相胜鸣瑟跕屣陆博蹋鞠如季子之称齐哉即野负山铸山负海煑海大豪骜然挟中猾佐而驱使民威重于使且谓使孰与我大也民之听豪也便于听使然俗又好任侠慨不快意以躯借交报仇藏命作奸剽攻御敓铸钱掘塜固人人少年翁伯也使者业以柱后恵文弹治之固当无扰狱市一言耳平阳侯胡以得化诸能为齐言者古之人奉寛寛理奉严严办是数君子宁尽不古若也汉世守得以一切便宜破法钱谷兵甲从意调兴所论死朝上夕报可甚或立决乃上今虽谬称贵重于守禁网丛宻猬察虎视一不相中文法吏得以其职伺之其它干陬察渊皤腹版筑中丞之辟司徒锐司徒耳奉牍而谳俯首听裁侍御之廷尉史耳举翮触隅动若笼鸟乃欲一区区下筴偃然蹻跖之上责汉治明法不亦大相县左哉虽然贤者不以小废志智者不以困废才夫因事而就功趣时而见长则数君子者诚饶为之也世贞既待罪且三载乃得以燕从诸父老及荐绅先生质所难诸父老荐绅先生间以数君子政称者其姓氏或阙焉用是大惧采而勒诸石为之记使有存耳至所谓某也贤某也否一字衮鈇史氏职也即世贞焉敢以不肖身辱数君子后而易言之哉

阅武堂记

出青东门折而南可一里为搜地地可容万人其阳有台据而堂之三楹曰阅武日乆圮废且甚世贞视事之再阅岁乃始庀嘉肺之羡缗鸠工廓其楹为五更治台于后峻加堂之半堂成世贞乃以间从吏士出勒骑射鼓之驷铁乘黄不脱介而驰磬控若翼纵送若组嚣争的者以千计的之发以植其丛矢以猬二矛重乔左旋右抽聚为邓林覆之凝冰厚霜盘踊电激却曵风雨鋈錞之戟指空而掷要眇俯身接之捷于猿猴刀盾曳札铦接不及毫末目无逃挫贾其余强搏人以嬉斯不亦击技之雄也耶虽然孙卿子曰齐之击技不足以当桓文之节制夫桓固而齐之先君也当桓时楚乘广雄于江汉折钩之喙足以当九鼎焉而不憯骊山之孽狄实跳梁以夷卫城社襄公靡罢之烬桓实因之至大匡管氏之法亦不过取士于轨里连乡中军国髙之鼓而已其于法綦浅甚易然以其烬南遏楚北伐山戎中包诸宗侯外抚吴越邑牂柯踰方城雕题黑齿六兵车而王室遂奠不佞即诸吏士业以而车毂击人肩摩连袵成帷挥汗成雨毋若先临淄之途乎哉而所自负冠雄鸡佩长铗截蛟断兕殿后攻锋毋若先强冶绰最之流乎哉然不能为县官出死力击敌庚辛以来悉索敝赋奉若而北至则盘马长城之南度警解輙罢以要大司农金钱乍浦之役有君子六千人一夜骇废未曙迹絶以不佞所遣募南者无尺寸功还报徒令孜孜阅军籍为也则县官奚赖焉见而之雄于师也未见而之雄于敌也夫恶少子弟修小酒食愤奋臂一呼三寻长铦施颈自若它椎埋发塜铸山而攫鱼盐之利又何雄也南矢不能及大海北矢不能度长城徒以乌合鸟散为长筴抑又何誖也世贞尝读管氏之书葢有所谓七体八经五务三度非尽以其施之兵乃所以为兵本者详矣礼义亷耻是谓四维今诸吏士勇私而怯公也驰小而忘大也毋亦为而师帅者闇昧于道不预修四维之训乎哉其师帅固然乃诸吏士不务以壮时佐扬先人之休烈而令人举盗贼之声称冠之齐要亦不善用雄矣不佞窃以为诸吏士羞愿得修其职交勉焉

屈贾二先生祠记（代家君作）

嘉靖己酉予按郡至长沙其水曰沅湘故楚屈平所自湛地至汉时贾谊出傅长沙王渡沅湘水为赋吊屈平因以自悼云今迹犹有称贾太傅宅者以询其里学士大夫类能言之然未有祠祀予叹曰嗟乎是曷以扬搉明徳表厉风轨而亷起顽鄙哉其责与于守土者语长沙守某守曰唯唯谋之丞某倅某某出官之羡庀材而计之为楹若干左祀屈子右以贾生配采蓠芷酌椒水奠焉而属予记其事予少也则尝读司马氏史窃慨之矣夫士蓄志担业慷慨而激昻功名之会何可言也或道与时左奉身绰裕之乡而逃于是非之外以语其身可尔岂所以语于国也屈平繇公族事懐王王故嚄唶靳断子兰上官又内诬斥指逺之阴嬖参五而爱怒谬盭夫抱皦皦之节兼卓越不俪之艺而欲求近亡害者此于势固难也流涕逐放濒死而益巻巻不忘者其意乃可悲而灋也夫懐王则何敢望文帝绛灌东阳诸公特椎朴少识熟马上之故观厌薄儒者岂亦习于内诬斥指之术哉贾生何媾此逐也赋所云凤凰骐骥者似谓平不解晦迹量可乃其自谓然矣悲夫人臣欲输忠主上保乂宗社忧深而虑长显至哭涕太息即微或比物假训者其于量身诚拙于国计何耶不亮其衷而较其浅曰自夭于天年过矣过矣楚王昔县令尹使使持重金璧而聘庄生生去弗顾曰吾与曳尾而泥中之龟也庄生殆得全其天楚又何赖焉予故特祠二子祀之俾凡长沙之荐绅士与吏兹土者过而游以吊者愓然有懐君奉公濯行不湼之志焉退乃惟所以失约诸圣贤之训慎发善藏而道济之至徒以抚今而怆昔仅藉摅幽忧愤疾之思葢二子之言既矣非所愿于来者也

重修长兴令黄公生祠记

余郎署日则闻今大司冦黄公之贤也既罢官往友人长兴徐中行所以间从邑父老长者游时时益称黄公贤不置也黄公者故长兴令也余故难问邑父老长者黄公去令三十年安所得称若此乎邑父老长者言即无论去我公乆一忆公诸治状葢若新焉指邑之条教象法善者曰此黄公所遗也其稍未善者曰此后令有所损益公者也闾井之氓获世守素者曰此黄公之卵翼者也乡大夫士显贤者曰此皆受黄公教者也指邑之东门外祠曰吾邑思黄公而不置追而爼豆之者也其岿然而像者曰此黄公令时貌也屃赑翼然髙者曰此顾中丞之纪黄公绩者也余读中丞文退而征诸徐生徐生乃言曰不佞齿固卑然幸及为黄公民又幸及称公之门人始黄公来治长兴长兴民窃少之公弗顾第行求邑剧弊宿猾把持税牍者难县官不解出纳往往家于役黄公笑谓女曹善干没安能溷乃公悉驱逐之手自会计出纳倚一纸而办故事区有长长职二税齐氓往往苦其长横索而其长亦间苦豪右负累偿破宿产黄公业为立程约身任之民乐就公赋豪右不得与其长诈相胜黄公所谳治狱后先以千数庭列词组立决然不数持阿三尺曰恶用猾吏困吾民也诸讼者受摄牍往当摄者欣然来就讯以故黄公之胥不能识民民亦不识吏而邑大治公两入觐从二骑鬻槖书为行资即大府按长兴者及它贵游客无敢以饶望公公暇则延诸儒生讲说文艺其稚而敏者择明师诲之贫者割余奉饮食之人彬彬自好取甲第仕宦有声黄公为令满六载就征贫不能治装邑人填道哭挽公曰安能终借我父母乎于是始谋为祠祠公三十年一日也余闻徐生言愈益慕说黄公归一载而生以邑父老长者指来征余文记其事余固谢不敏既而思之太史公叙次晏子传愿为之执鞭而不可得余虽不识黄公然幸生其时又辱闻其状甚悉余又何辞且余少习太史公书固竒之至诸传滑稽货殖游侠甚猥琐无赖也乃独不载循吏何耶河南守吴公治行为天下第一固尝荐贾生矣史不能举吴公名与所以称第一状又何也则岂唯太史之罪葢贾生有惭徳焉故史至班固氏而后秩如也明兴百八十年来循吏之效不甚见于世说者谓苛文实困之即吏人人黄公奚困焉徐生倡诸父老长者新公祠而纪以言徐生似胜贾生也诗云蔽芾甘棠勿剪勿伐诸父老长者勉之更为我谢黄公公家次公丞相时胡不颍川若也黄公为名令入为名给事出为名藩臬又入为名执法为名大司农为名大司冦且行相事迫矣母令史册有隠志哉黄公其亦勉之

太仓州儒学田记

夫武吏以搏鸷奋而文吏以儒饰显其事若枘凿不相入然要之未得其精耳道固有不相入而相为用者说者曰汉髙帝以马上扫嬴项收其民而袵席之更三世可以礼乐矣重之以文帝而犹曰未遑也安在其相为用哉是不然凡先王之所以衿带其甲胄而教化其刑罚者机在于转移之间耳故皋陶一士师也挟章程以其职冠夔契而不为让知有虞氏之欲以法开教养也有虞氏之用皋陶也汲汲乎水土之未及平而于四凶乎是诛先除其害而后布之地也故夫周官之为司马司冦者未有不阴用于司徒宗伯者也余窃持其说以规世之用事者而未得其人乃今见温公焉始温公以侍御来按吴也提衡百吏而濯祓之务精白王事不好为操切苛辨第时时言吾计无以安吾民姑去其害吾安者而已而会太仓嘉定间大侠沈氏多蓄养亡命奸盗负海煑海巨艑出没波浪遇之无不立靡碎其徒探赤白丸行剽杀人国门之外环沈而百里居者空其蔵葢十室而九所占割腴田以千计自食之课吏莫敢谁何私苟幸其无他故足矣温公闻之不怿曰不谷奉上威徳即步武外夷其人而瓯脱其地何恧弱哉乃选良有司挟二帅指授秘筴悉捕下狱置之理而瓜分其田以五予旁民共职税以五之三予太仓五之二予嘉定二学宫其为太仓者凡六百三十二亩有竒诸博士弟子贫惫不能事婚塟与旦夕饘粥咸以节取给焉而春秋斥其羡治典籍庀礼器如故于是州父老则人人喜加额言吾所不鱼肉于沈氏者几希温公不动声色而殱夷之公有恵于吾民甚巨诸博士弟子则又大喜言温公用军旅之役爼豆禆吾曹无忧虞于俯仰以从事诗书吾所不励志行以终公恵者有如日诸田沈氏田者亦大喜言兹地皆王土不幸而出其资肥盗贼者百年又辱鄙之为盗薮頼温公力一旦洗濯其故剪荆棘而助菁莪之化诸博士弟子及父老何以报温公而会温公以满代去今侍御东莱孙公当行部有司用故事请孙公慨然曰兹唯前使者之猷与诸大夫力也不谷何敢忘之其勒诸石以示永永诸博士弟子及父老则又相率谒余言余病且废不能为谀辞如温公真能以法开教养者诗云文武吉甫万邦为宪温公得其精而为宪万邦又何疑焉公名某字某河南洛阳人兄弟俱以文章名有二温集其得代去也又以破岛冦功当迁赞公画者前兵备副使耿公随卿奉而行之者州摄守萧君某勒石者博士某某

黄氏祭田记

余尝读孟氏书至所谓三月无君则吊者私亦窃疑其急及读至于唯士无田不可以祭而后知夫士之所以急君者在祭也又读至于卿以下必有圭田而后知先王预下之悉曲体其急而为之地也然礼称士有田则祭无田则荐则所谓圭田疑若止于卿大夫与士之在朝者天下固有草莽不祭之士矣葢势之所为限泽固有所不周而士亦有所不能自致于礼也当孟氏时其所谓士者阳若无所事于世而阴操世之重以饵天下之诸侯而所谓诸侯者浮慕其名而内规其助不爱爵禄土田以招延天下之士其两重相慕迹若可纪然问其身则朝梁而暮齐问其兄弟则伯楚而季秦问其墓之鬼则祖粤而父燕家不得恒祭祭不得专田而诸侯之所以厚士与士之所自厚者身而已凌夷至于唐若宋其藩镇郡邑奉天子三尺惴焉若无所藉于士而士乃至于厌薄畊桑之业弃其乡井之故甚或七世不塟举宗不丧■〈执上贝下〉业贡谀蹄鞅徧于天下以庶几一日之遇士固窃士之名权以觊乎上上亦窃士之利权以答其觊其所谓藩镇郡邑虽不能如古之诸侯亦庶几有以少餍其口而遂亡其故一旦被显遘跻膴仕乃或有家庙载令甲而祀在寝为台司所糺者况其它哉始山阴黄君诸生时尝从宪使洪洞刘公游为授公诸子经当黄君之父良贵君称国士其母吴氏称贤母闻郡邑间而老且食贫以死黄君居恒戚戚不怿曰嗟乎人子哉无所力于生矣即不得受升斗共粢盛终身矣夫使若敖吾鬼而顾谖吾铗何甘也刘公竒其材悲其志及行省浙东捐槖中装者百金遗之曰而以金为田毋虞春秋享也黄君业置田若干亩后稍贵有余禄然不欲更益名刘氏田曰祭田而属王某氏曰士固有不能尽得之于先王而吾乃偶得之刘公者刘公即不以百金沾沾为吾徳吾启血膋而秉欝鬯以从事于先君子楹坫之间淟然有余涊焉吾曷敢一日忘吾曷敢一日忘子其记之以示黄氏之为吾后者呜呼刘公不爱百金装俾黄氏之祭有田自刘公始黄君不以身先其先人又毋朽刘公之徳而着列之其相率而归于厚也亦贤于吾向所谓士与诸侯及藩镇逺矣刘公名汀为叅政以罢黄君锺今为太仓司训与余善

先伯父静庵公山园记

循麋泾而西者曰大王父司马公第袭第后稍西偏而枕泾者伯父静庵公园也入园松亭翼然已屈松栢为左右屏已又屈松栢为鹤鹿者各二折而西则东山之址在焉有亭瞰崖而下俯稍西为静庵中五楹两序半之出庵折而西又数十武为山堂堂之南有台列恠石名卉东西修竹绵亘数百武辟堂扉而北则杳然别一天为大方池中浸芙蓉菱芡左右石门以入山分为二桥各有亭踞之其水左深入石洞为石梁以度抵一崖而止崖前凿盘砺莲花引水浮杯渺渺自崖隙出水右度桥而穷复为深涧上横石以道而西抵矾石山被以白华曰雪山诸山辅皆土冈委曲抱麋泾若率然之脊万松鳞鬛之山之胜不可尽数大抵石巧于取态果树巧于蔽亏卉草巧于承睐亭馆巧于据胜而已其所谓石则太湖武康斧劈昆英之属果则桃李梅杏橘柚橙柑樝梨梬枣橪柿含桃卢橘来禽鬰棣杨梅■〈木答〉■〈木沓〉之属树则梧槚梓栝椑栢杉桧黄杨柽榉檘栌胥余栟闾女贞椿榕之属卉草则蜀茶海棠辛夷玉兰蕙芷芎藭猼且芙蓉芍药牡丹合欢忘忧青萝苍荔之属各以百千计亭馆可再屈指数葢静庵公自罢藩幕归甫三十年中间即非负危痾峻风厉雨未尝晷刻不之园其所规擘匠缔旦损夕益往往出人意表以故精丽甲东南虽夙称名园者逊弗能抗余自为诸生则已侍静庵公杖屦游山中每春夏交苍翠四封蹊径殆絶裁霞襚彩因风回荡穹幽漏明芬芳徐出琅玕峥嵘青葱峭蒨爽沁脾腑百羽萃止弄暄诉凄啁啾嘤嘤有傲人色纵屐游目靡匪趣会而静庵公又雅好客客毋问昼夜商移征易丝倦肉代改席谋欢醉醒互端是无但东南称能为园主人者亦逊莫与静庵公抗而会余北游得一官乆之遘家难归静庵公已捐馆舍属服除稍从诸兄弟往则向之所谓松栢屏障鹤鹿及他栏楯荡然无一存石亦多倾圮卉草杂树十去五六亭馆十去三四第其存者石色渐古苔藓蚀而萝茑封桮桊之木获遂其性上干云霄虬攫虎坐眩恠用壮履綦鲜及鸟雀益傲至于弦管之地松颷骤涛篁水相应怳若旧游之在耳而寻之不可复竟矣余从弟瞻美为静庵公少子酌余茗石上相对歔欷久之意以有所轧故不得致力于兹园以终静庵公志也余徐谓曰子不闻宛洛天地之中古所称至巨丽伟观哉彼逺无论铜池金谷丝障钱埒之地不终属梁窦崇恺也大歴会昌中平泉緑野竒章之石履道之竹皆足以吞兹园八九不芥蔕而宋时李文叔之所记无一为其子孙有者文叔所记园几二十年不旋踵而中金人宁独旧主不可问而遗丘故池潴夷为一瓯脱亦焉能彷佛指道哉今兹园虽小颓而幸置之湖海寂寞之乡厌者不易弃而欲者不易迹吾固知兹园之长为王氏有也子何念焉瞻美意似有省者既而曰洛阳之不复园也葢三百年矣读李氏记而园若新也文其可以已哉夫园之不吾长有也吾知之而子之文长在天地吾亦知之子姑谋所以新吾园者余曰诺又二年记成郡人尤子求为之图而余系以诗

弇州四部稿巻七十四

●钦定四库全书

弇州四部稿巻七十五

（明）王世贞 撰

○文部

△记十二首

苏松叅将梁公徳政记

岁着雍执徐之寎月弁者百人造王先生庭而请曰余东海之辟司徒士也日天子有深顾于东南移吾将梁公而大帅之俾全有吴吴吏士幸甚虽然余则何可一日无梁公夫梁公至而余军始城也庵卢之宇上露靡所葢覆旁四无壁而当事者日务减削之不腆郡邑之赋不足以食战士士且色菜梁公出槖中装黄金犀毗绮鹔鹴与夫人之簮珥鬻而佐军曰县官时念若少需之毋苦也梁公日治军至夕弗少休顾谓若曹饥吾食之寒吾衣之病吾药之即不幸死吾棺之慎毋轻狡为盗奸污乃公三尺也梁公之煦育吾曹殆婴儿然至出军令立表下漏军正左右视士立骈植毋敢以毫髪忤者故吾曹于梁公居平即严冬未尝不若暴日也其有戎行即盛夏未尝不若负霜雪也夫吾曹诚不能留梁公然何敢一日而忘梁公吾子其志之俾有以寄吾思于梁公且不朽先生曰善微若而人之言梁公吾故识之也未既褐者进曰余新城旁之耆老也台使者城于余亩而俾梁公军之余始窃有忧焉梁公至而市讵不易肆也肆且倍贾矣马无所刍于田田刍鬻矣向时时虞夜夜枕髙矣向不能一日忘■〈风贝〉警警行息矣吾子其有恵于梁公庶母遗耆老之请先生曰善微若而人之言梁公吾故识之也夫梁公者故先中丞将也二十而奉其先大夫于越从异军子弟角倭冦数陷阵搴旗为军锋冠先中丞亟为言于朝即一旦缓急梁公可将十万众梁公稍迁于吴淞为禆将有声已复迁为江右叅将平岭盗遂至今官梁公以先中丞故访余于里闬间与谈天下事抵掌忼慨若按图而陈说者余谓世居闲则右文迫则尚武今吾郡幸一二岁不中冦遂狃以为小康而令文法之吏操切而持武吏柄以为能而不思冦固躭躭其视也梁公以为然以故其治军日益饬梁公诚贤哉虽然今遂去若而大帅乎曰梁公固去吾吾曹犹梁公统也先生曰然则梁公故未去若也庸何思且若曹不知梁公之贵显重用事耶得无以吾言为谀乎哉众谢不敏先生乃言曰毋伤也昔在周宣王时王命申伯式是南方吉甫为诗诵之曰文武是宪柔恵且直又曰吉甫作颂其诗孔硕王命仲山甫城彼东方吉甫复为诗颂之曰四牡彭彭八鸾喈喈又曰吉甫作颂穆如清风彼吉甫者不以将帅之重避其近于谀而归美之若此乃复沾沾乎自贵其言者岂不以歌咏盛徳大业金石所纪有弗容逡巡者耶今以若而人之请石余言梁公读之愓然有砥砺益奋之思其所以终恵东南者庶几申伯山甫焉余虽不文其亦何吉甫之让弁者曰敬谢教请勒之石褐者曰梁公倘终恵吾民者其王先生之赐也夫梁公名某字某某人所

王节妇项安人祠记

吾王氏之秀曰时雨仅二十四岁夭其妇项安人故盛年而贫或欲夺之项安人则日夜抱其孤任用泣曰吾所不获从地下者以此子任用长而受书项安人即篝灯荧然所佐读者洴澼絖也任用既有室项安人夕则阖扉寝母置旁婢竟死曰生不幸倍所天吾不忍再而影也项安人之拮据于家以理生最称而任用贵稍为散施之故吴中称节妇非一而度之无先项安人者任用为乡贡士时项安人年六十有司上其事礼部核毋异诏特为棹楔旌之既旌而任用举进士髙第授太常博士迁仪部郎封项安人始得称太安人云亡何任用卒又七年而项安人亦捐馆年八十余又七年而邑之士大夫耆老益慕称项安人争捐赀为祠以祀而白之台三使者俱报可于是项安人孙定鼎列所以祠状而问记于某某不佞闻古所称以死勤事御大灾大患乡先生没而祀者未闻其有祠妇人女子则何也君子不谓然曰丈夫慷慨捐七尺以许人国诚有之然要得于经传师友诵说之素夫无所明而发其于衷诚者乃妇人女子也夫妇人女子既慷慨爱其志甚于爱其生而弃一旦之命不亦侠烈大丈夫哉然而所发暂也处瘠而志困者夺不终处沃而志广者夺不终故妇人女子之得谥为节难也今夫秦皇帝至暴狼戾也然贤巴寡妇清而尊之为立女懐清台其云无祠妇人女子何也今夫吴俗沃而易广其志者也下女鸣瑟跕屣倚市门招邀轻佻中女工技作竒巧衣被天下上女习诗书雍容佩环项安人者诚其中麟凰也祀一项安人而吴益知有女德砥砺浣濯其故而比于谊此三使者与邑大夫耆老指也不佞于王氏与有荣焉次其语授定鼎为刻之祠以示永永

求志园记

吴城之东北隅为友人张伯起园园当其居之后阁道以度入门而香发则杂荼■〈艹縻〉玫瑰屏焉名其径曰采芳示吴旧也径逶迤数十武而近有廷廓如名其轩曰怡旷示所游目也轩之右三而楹者以奉其先隠君像名之曰风木堂示感也堂不能当轩之半然不敢以堂名怡旷者示有尊也轩之右斋以栖图史名之曰尚友友古也斋之后馆馆临大池中多金银玳瑁杂细鳞名之曰文鱼池所蓄也穿池而桥循桥稍西南为古梅十余树名其廊曰香雪言梅徳也伯起之言曰吾吴以饶乐称海内冠不佞夫差之墟甲第名圃亡虑数十计即屈诸君指且徧亡及吾园者诸材求之蜀楚石求之洞庭武康英灵壁卉木求之百粤日南安石交州鸟求之陇若闽广而吾园固无一也然至于旦而旭夕而月风于春雪于冬诸甲第名圃所不能独擅而长秘而吾得窃其余吾它无所求求之吾志而已且不见夫都将相贵重用事于长安东者耶彼其于志若无所不之然往往人得挟其遇以屈吾志吾外若伸而中则屈甚或发其次且慨叹于所见而辐辏沃丽之地等之于荆榛鸟雀之区闻歌以为哭见乐以为忧而不悟其所自吾无所求伸于外然吾求之千百禩之前而若吾俟求之八荒之际而若吾应求之千百禩之下而若吾为之符节者此岂可与豪举迹赏者道哉王子闻之叹曰善乎子之求也志则可与闻乎伯起笑而不答王子有间曰命之矣

王氏勅命碑阴记

先皇帝之三十有七年吏部言中兵马副指挥臣世昌满三载绩最无害当封诏曰可其予制勅封文林郎赠其父源如世昌官嫡母陆为安人生母沈赠如陆媍刘赠如沈于是世昌迁为东兵马指挥再迁为兖州府通判致其仕归将奉所得制勅刻石于墓道以侈大天子之恩徳而光昭其先人之闻且以示夫为子孙者而属臣某记其事于阴某不佞属有采薪病未果又数岁为今天子之二年而世昌业七十余应诏当进阶则复谓某老臣无状自放山泽间再被天子恩无以报幸终为我记之会某病良已乃始拜手稽首言曰先王之世所以剂量才事均施报何其取称有度哉世降而事日以繁于是人主所寄于天下之才以共理天下之职者其才往往不能足于职而至于壅阏其徳泽人主之所施以待天下之报者其恩复往往不能足于才路马繁缨旗斿土田之锡坐而纷驰于东里之第而奔走御侮于方讶之内外者汩没于升斗之禄进而不能望人主之一言退而无以自解于妻子故其诗曰王事靡盬不遑将父不遑将母又曰大夫不均我从事独贤夫恩则详于上而畧于下劳则详于下而畧于上此虽非平国之政然亦其势然也大夫固称循良吏工于职然以赀郎举歴佐州郡入为谁何之官所谓进而不能望人主之一言者先帝独称之沈练通明大夫何以骤得此哉国之衰其小臣不遑生而将其父母大夫之为父若母者殁而见褒予于纶綍天子恩徳胡可量也语有之体羣臣则士之报礼重大夫老矣其语而子孙当世世无忘兹遇以思所以效于未竟者不佞日有望焉

日涉园记

今大都督杨公归自帅越乃损禄之余择胜地于其居之西南为园而颜之曰日涉葢取晋征士陶潜所赋归去来辞语也夫以陶先生令彭泽仅八十余日即去之而其所谓园者亦仅树榉栁艺蔬茹杞菊之英斐亹于篱落间而已其所谓日涉者又仅一汉阴之叟朝而灌夕而垦以其间假息于桑榆之间而谓之趣今杨公号为都督踞十一郡三楼船将军之上而提衡之位不为不尊出入戎马几二十余年不为不乆拥髙牙建大纛金紫银艾为之后先奔走不为不重及其归而所谓园者前棹楔而后庖湢左亭右榭凉堂奥室便房回廊在在而有太湖灵壁之石红鹃素馨闽越蜀广之卉纷错胪列而不可名计其所谓日涉者多守相之干旄学士大夫之几屐钟鼓管钥夕奏而朝流响脂遗馥沾于阶砌之傍而不散而后谓之趣嗟夫陶先生杨公即亡论上下数百千载第列之步武之内而使一孺子辨之必不以为类也夫使显而饶者挟吾有以胜其无约而隠者挟其无以易视吾有而谓为不类固冝陶先生则固无所事此已独杨公快然于其所谓贵重且乆其曹偶之所艳得而味言者一旦脱屣而去之而不为动知其无累于外境也夫无累于外境而取足于内则夫大鹏之抟扶揺羊角而上九万里尺鷃之旦莫决于枪榆其为逍遥一也且当陶先生前天下固有挟其有而致丰于一园至于台若沼而尊之以瑶苑而尊之以圭若琨其为沟若谷而尊之以金者不知其一转盻而辱于樵叟牧竖之手求其遗迹于荒烟断碑而不复可得第取陶先生之辞一再讽咏之而所谓日涉者固怳然若新也杨公之必不挟吾有以求胜其无明矣公与不佞厚谓有以记之不佞罢青州归为园公第后可十载然不能守而为世所迫以出今强颜而记公之园得无自托于有无之间而文吾出处之罪耶然公望重非乆且复出不佞归为公代而日涉之矣

复清容轩记

吴兴水至多割地几十之五其城西南隅为胜西南隅枕水而宫者至多慈感寺为胜慈感寺之景至多清容轩为最胜轩故旁寮然其地据寺左而独南向前枕通塘有莲芡木芙蓉之属桡吹容与笭箵散布轩之中碧浪诸山凌睥睨而上其外碧浪诸水穿睥睨而下以故其景最胜考志所以名则故元学士袁先生桷号清容者微时客吴兴读书其中因取其号轩之赵文敏公孟俯为题字而文敏亦时往来流憇若舍馆以故其名称益着轩业以属寺然寺僧不得而有之而以供邦君大夫乡荐绅豪贤之游目者二百余年于今矣少时不戒于火予来吴兴过慈感寺问轩于范太史而得其故意微欲复之以属守黄君丞蓝君司理孙君则有郡士严姓者慨然出而应募发其帑而竹木墁瓦至不逾月而轩复虽其宏壮侈丽不逮前而山林之观争出于睥睨之上下者如故也始予未为吴兴则读吴兴诸书称文敏公第环三面而水胜甲一郡及余至而访求其故址所谓水晶宫者葢陆沈于阛阓厘祝之间想象于暮烟春波而不可得为之忾叹而其旁一轩独以伯长之所偶游文敏之所偶题二百余年而不隳一隳而辄复之若新抑何说也物吾自有之则吾为主吾有尽而代吾而主者亦有尽物吾不自有之不得已而付之天地天地无尽而为天地之人者亦无尽故骊山之阳翠微玉华更而为禅室佛庐而后能有永者恒也人见夫王珣周颙之徒舍其宅而寺之诮以为媚佛及余游虎丘望而知其为千年之宫且因以知有珣也则夫世之君子阴利其有而阳文之曰庐其居其不一转而冺其主再转而冺其迹者几希也作复清容轩记

养余园记

吏科右给事中昆山许子去其官之五岁而始为园又踰岁而园成其地阛阳而郊阴右负城左瞰山竹木森秀台榭馆湢之类错居而各有所窈窕靓深洁不容唾规池矩沼负抱宛转皆许子之所意缔而手启者邑侯大梁王君名其堂曰遂初取晋孙盛所为赋语也许子居复与俞仲蔚先生谋而名其阁曰穆如阁之后饶竹竹时时以清风至也名其楼曰栖云山所出云东度则时止也名其亭曰丛桂傍亭多桂取淮南小山招隠语也名其庵曰静观许子所时黙坐澄虑处也名其馆曰贮春春之杂莫骈焉名其园曰养余而问记于王子将以释许子之所谓养余者而勒诸■〈石民〉许子之言曰吾向者尝一再备从官出入承明之庐与闻国家大计葢岁旦而忧暮之计而岁不足日旰而始进朝之餔而日不足吾故幸贵然不敢以为乐也县官程既廪以吾不任职而弃之而吾身一旦乃复为吾有吾晨起而视晷而日吾余岁受歴而岁吾余吾之田有余秔足以饔有余秫足以酒而吾之舍家子为什一者其余足脯修果茹而吾又幸有兹余地稍出吾之余力以为园园成而吾未尝不一日适也则吾归乃始幸矣王子曰子知子之余乎而不知子之余天地之所余而子取以为养者也天地之所余恒在而人不知取以为养今子独得之则虽谓子之余亦可也因为歌曰园有畬可稼可蔬乐子之恒余园有瀁可钓可网乐子之能养既歌而复记其事

吴淞副总兵题名记

明兴以胜国残孽故诸言兵者独详西北而稍畧于东南东南故倭所从躏地也吴为东南首镇财赋半天下其地北控江三方踞海而往时以一都指挥临治之嘉靖中故汤将军庆用总兵衔来平冦留镇京口亡何罢更十余年而倭难起汤将军之子克寛用副总兵衔改镇金山又三易帅而卢将军镗移镇吴淞又五易帅而为朱公冠朱公故抗武然以亷直起官所得奉赐悉分其麾下不以入私槖旦夕饬治军间则召硕士大夫相与讲礼敦诗有郄縠元帅之度一旦慨然谒不佞而请曰自汤将军之父子继而帅也以迨不谷葢九易将矣而名氏不着恐日就湮而靡所考见窃甚愳焉子其为我记之不佞吴人也终始倭难辱为诸大将所保障又辱从诸大将游而因私其为人其最著者曰汤将军庆父子汤将军骁捷善鬬与卢将军镗埒而微近夸俱好干没其子敏练少壮徃刘将军显悍力而长跳荡杨将军尚英闿逹晓智明于水郭将军成轻趫得士心是二将军者皆善养交有声公卿间要之即他帅人人殊其于干城腹心一也不佞既僣为纪其畧而因有请于朱公语有之天下危注意将业海警稍即安谋国者不胜为民惜耒耜之资而议销兵兵销矣安所用将为夫不备不虞不可以国自朱公而往愿谋国者无轻议罢将愿诸任将者日饱士而无勇功俾日出之地望风而弭其戈盾以好贽来昔汉班史之称辛庆忌曰为国虎臣遭世承平匈奴西域亲附敬其威信有味乎言之哉承平而虎臣敬以为诸公祝作吴淞副总兵题名记

菉竹堂记

故吏部侍郎昆山叶文庄公以学行政术髙英宪间为世名臣公生平无他嗜好顾独笃于书手抄雠至数万巻将为堂以藏之意取卫风淇澳问学自修之义名之曰菉竹而公故洁廉鲜羡装足润又家于官以殁公之诸子孙曽教谕郡丞某某軰虽代习公书至称闻人有官秩而守公之清白力不能任构天下之士因公书而望公之堂比于鲁孔氏之壁其菉竹比于召伯之荫时想见其爽垲窈密青葱峭蒨之状流润涵碧于笈縢缃素问而不知公之所谓堂与菉竹固无有也葢公殁踰百年而其玄孙乡进士伯寅乃始因故居地而拓其右为堂以居公之书用公之旧署以榜之独所谓竹者尚未及树而前轩后庑其阳可以承日其阴可以蔽风雨葢至是而公之所遗书始翼然得其职而不辱于帷房厕湢之地伯寅益旁购古文竒帙得数百千巻副之意未已也诸与伯寅善者登公堂而亲于其所谓爽垲窈密者其青葱峭蒨虽不可遽得然覩榜署而思劲节栗色至读其所遗书则又未甞不若承公之謦欬而窥其寄也公视裴晋公李太尉不知其名徳所轩轾年位小轻耳晋公之堂曰緑野者太尉之花木竹石于平泉者其宏丽竒壮瑰恠甲天下亦何甞不祝其长为两家守然不再易世而堂冒他氏花木竹石不胫而趣贵人之垣而卒不能有也伯寅所构堂毋论视晋公十一其竹之植与否亦毋论若平泉而文庄公之遗书百年而愈益拓其副所名堂歴五世而愈益显固为公后者之才而贤毋亦公不尽取天地之有以使可继不遽为一时之满以使可加益耶予深有慨焉故不辞伯寅之请而为之记若夫顾名思义以进于武公比徳之旨是在伯寅矣是在伯寅矣

思贻堂记

太仆卿吴郡顾公葢甞名其堂曰思贻而是时顾公官给事中当谏争地不敢以其身为堂有会所上书言天下大计忤用事者流窜去其堂数千万里外于是顾公佃居庸则称居庸山人云而又三十年今上悉召用诸敢言直谏之士公首被旌异去山人为故官再岁间超迁至九卿位天子所以慰礼而垂大拜者无虚月公一旦致太仆事归悬其退休之车于其堂而忻然色得曰堂始吾有矣吾向者踯躅数千万里外诚不自意全然吾所以名堂意不一日忘也介故人子张元蒙属世贞使为序顾公固世贞之所愿为执鞭者以书谢不敏且请于公曰公亦闻之诗乎丰水有芑武王岂不仕贻厥孙谋以燕翼子夫翼子而谋及孙不亦迂思过计哉然而君子有取焉则周徳所以深长之故也春秋时贤卿士大夫何可指数然往往不能以其身衍而为数世之身君子有忧之曰是夫也未老而偷则又曰及身而已葢至于栾黡之汰余盈而后贻可知也今夫田畯野贾朝兴而不能谋夕之事然而于子孙则思贻椽■〈广外束内〉墁瓦纎悉而辑之曰以贻若曹居也旁畦畴陇靡所不益垦曰以贻若曹食也尺寸丝缕藏之于囊及槖曰以贻若曹衣也于传有云贤者贻以安不贤者贻以危凡此非危道也然而不得其所以安则危夫顾公为天子郡邑吏则称良为论思臣则称直为駉牧则称塞渊难进易退炯然物表其为徳于天下以贻其后者天下能言之恂恂共逊广施而薄取其为徳于其乡以贻其后者乡之人能言之絶去嘻嗃动止自矩躬行孝弟其为徳于其家以贻其后者家之人能言之公何庸思哉公之所谓贻殆不欲尽取天地之余而时出其厚道以补其所不及孳孳焉务培滋其本而微藉其息于不言无迹之境乎公于安道饶之矣公果无庸思矣愿以示公子若孙登其堂思公之所贻者惕然一举足而不敢怠思所以贻其后者油然一举念而不欲居其薄即公之贻信永永哉葢顾公年七十矣所以复不佞者曰善哉子之言虽然予恶敢不思卫武公九十五而为抑之什且命其国人交箴以警予于武公称小子焉夫恶敢不思请笔子之言为堂记

竦塘黄氏义田记

黄君之至自舍人归也曰吾幸藉先人之遗产以无虞饘粥而又重之以禄赐奈何令朞功之戚寄食外也覩其宫翼然曰先人实覆露我而不能使吾宗之忧风雨也以舍人贵封其阡髙视南阳则又愀然叹曰奈何暴吾宗骨而不能具一赢愽也以馂飨见子弟则又叹曰及吾身而不进若以礼教吾罪也于是大出其橐装首创屋为堂为楼为室为仓庾七十七所灶井溷厕称是聚其族而居已置田租谷百石老弱不任耕者取食焉已捐中金百四十予毋主者而收其子息以供寒不能衣者婚塟不任者有差已又割傍余屋为塾延里社师教其稚子取子之息租谷之赢以供当是时郡邑有司咸美黄君之举而为文光大其事而独汪中丞伯玉叙为最黄君走其人千里以书请曰是将藉中丞之旧以希子言非敢重黄乘也谓子孙毋忘先志庻有考也嗟乎仁人哉黄君也说者乃谓宗法废而后有义田义田之不如宗法公且徧也是不然封建易而宗法之不能独存也乆矣其大要食人者忘为徳而食于人者忘徳人夫忘徳人之与忘为徳固公然名之曰法其弊能使食人者苦于继相率而倦为施食于人者忘其来不知劝为睦是故有义田而后有劝也夫徽地狭人众苦纎啬自计家不足则嫁于乡乡不足则嫁于它州邑余指出赘余力出佣余赀出贾贾成易地佣成易父赘成易氏葢等身其藏金而尺金其室亩者恒也乃亦有捐重而不恤以其室亩公之族如黄君者乎又亦有为之计婚嫁丧塟教之礼让宛曲周至如黄君者乎无论黄氏之徳周流于其宗人徽有劝者可以少徙民矣黄君乃又不自徳曰吾王父志也诗云孝子不匮永锡尔类夫岂唯仁人黄君抑亦孝子哉葢天下之倡义田于族者吾郡宋则范文正公而明则先大父司马公其人皆非为名髙也者故于君不辞而乐为之记

延祥上区华氏役田记

今天下财赋独江南最大江南常所部邑独无锡最大无锡诸区独延祥而延祥又独上区最大其长赋者又最谻上区田可十万余亩无他姓皆华氏田而嘉靖间华之老有游大人者与余遇燕中云属当长岁赋矣诸大人有右我为请郡邑得省无名徭若干然度其费不千金不止也问所以费状则曰苦虚粮问所以虚粮状则曰区之人积逋而贫者废着而鬻于他区豪豪取其获而遗其赋以责田主度不给则跳区长赋者不能迹田主所又不敢问豪取赋岁岁为代偿不给则亦跳葢乆之而至不能迹田与豪所亡论田主矣余既已心识其言而会学士鸿山华公致其事归公故延祥人乃叹曰奈何以吾宦逹食吾乡丰而瘠其余哉乃倡为役田家及役者出百亩之三亩不及役者五亩进士不应役而稍优之如役者三亩乡进士杀不及役者一于是公之兄弟当出田共八百亩以先诸华通出田二千四百亩得米若干石麦若干石以岁助虚粮及收运之费长赋者稍稍寛矣而公又曰是尚未可继也奈何瘠吾乡以肥他区豪乎而公门人翁公孺叅以叅政至乃具疏请于朝下御史御史下翁公翁公下邑主令其勤甽度畎计他区豪不得复匿粮其粮存者田与俱归田往者粮亦俱往葢无锡之虚粮八千石而延祥独得二千石长赋者业益寛而公又以子叔阳成进士损腴田且百亩以辅其瘠者而公又谓诸田散佃不易收也俾易价更置田如其数即不得托消落故有所废损而公又令易米麦而银米石为银四镮麦石三镮之半以为程谷贵则有余镪旁斥产益羡葺世墓赡贫族婚丧于是乎取给葢二十年而延祥之华非有大故毋废着外徙者不佞葢少时闻大父軰言成化弘治间乡赋三老鲜衣怒马平亭里讼庾釜之羡多挟以起家至不慕好为吏此无他田岁入恒饶而官取恒俭故也今纵不能复故奈何日削损其饶而糜之使同于蔀屋葢东南者国根本也冨民者东南所恃以雄者也今县官幸稍稍减中外资吏奉为亷平亡非时不经之额矣藉令它区悉如延祥他州邑又悉如无锡岁计之十稔而后余粮有不栖亩哉不佞公门人获一再游公乡而窃觏华之室多润者不至如燕中所闻异之问于公而得其说公谓不佞子为我记将树之丰碑以戒夫后之嗣延祥役者公名某字某鸿山其别号尝为徳于国未竟归而为徳于乡此亦其一也

弇州四部稿巻七十五

●钦定四库全书

弇州四部稿巻七十六

（明）王世贞 撰

○文部

△记十首

湖广右叅政掌荆州府事汝泉赵公政绩记

荆州故悍王地也而最冲其西绾巫巴之口南北走梁楚道当先帝末大臣计有以镇抚之为遴良而汝宁赵公由郎髙第出守赵公之守荆未几荆人以水灾告赵公业捐帑余镮庾羡粟而曰奈何不谷欲居逸而使负戴襁褓道属也身自行乡落间以口率其贫弱而赈之分治舟渡当溺家为营髙闿地庐之栉比相望矣是岁楚水灾独荆甚赵公至而水不竟灾公又筴水所以灾者自蜀江下而西北奔决堤而灌输龙湾监利石首莽莽成巨浸则别筑一堤江中楗木竹石下之堤成而水势小避缓内堤复诸龙湾监利石首之田露以客岁受播矣公又筴水所以灾者其上游虽稍得障以缓其下流壅而无泻则为寻九穴故道先其急者虎渡郝两穴以次开凿水益有所归矣公又筴民所以无岁者坐水故今水稍稍治民有岁而无岁者何其一民呰窳而更敝于冲则为去供亿之不式者量逺近酌多寡岁赢金六千而使道益办其一产薄无积聚而赋不均则为立催征之法以渐就入毋令过苦公又筴民所以省供缓征而尚不被泽者何内则困于向所谓悍王而外则困于萑苻如杨盛满軰者六七千人公首发王阴罪状数十天子不忍置理传徙凤阳禁而公单车诣贼巢说责之咸蒲伏称死罪即日解散去其壮者即南亩而女即红中产以上大抵获髙枕而食所在有矣赵公乃言曰江陵素号称献国而今贡士不登额何以称主上急才意守幸稍一切理有余暇则为饬学官以经义督策诸生咸感奋自修偕计吏者十三人矣前是两台之使以赵公治状卓异闻先帝为下尚书议赐公三品服得食其秩禄以旌之而最后又再上最今天子特进公真三品俾叅政于其省而仍治郡事公逡巡不欲上省尚书下其仪始上省而僚吏大夫暨郡之父老子弟相与讴謡其功徳公又逡巡谢不敢当葢踰年而故吏江陵令渤去为他郡丞娓娓以赵公语不佞也昔班氏称孝宣繇仄陋登至尊知民事之艰难谓太守吏民之本数变易则下不安故二千石有治理效辄以玺书勉励増秩公卿缺则选诸所表以次用之且曰与我共此民者其唯良二千石乎有味乎其言之也即先帝所以増赵公章禄今上又进公官不易郡葢数十百年而始一再举庶几孝宣遗意哉不佞窃以为郡守治易耳不为设监司以掣驭之一切从便宜行事故其恵得径逹下而其称径逹上也今赵公以一区区守能悉见其精诚于上为上者乐而争用之又操其鼓舞之权于下为下者乐而争为之用即江陵令亦其一矣程难什于昔守而计效倍之岂可貌取声袭哉夫汲长孺用发河内仓见赏虣主召翁卿开通沟渎起水门提阏广溉民爱而父之张子髙捕诛广川王妻昆弟冀部震栗龚少卿解散渤海盗贼胶东相劳来不怠流民自占文蜀郡好教化蜀地学者比肩齐鲁学宫世世祠祀以此数者为循吏规赵公固兼而有之假如上捐一方悉以付公而不斤斤绳考功法其所注就又当何如也太史公致慕于异世之晏子愿为执鞭而不可得不佞虽未及识公幸一生当公窃因江陵令请记其事

重修大名守元洲张公生祠记

不佞以隆庆初起家大名兵使者以间延守吏考郡掌故则修唐狄梁公宋冦莱公韩魏公祀已附汉东郡守义主已又新唐沂公弘正父子祠而最后诸生吏民以前守张公祠来请曰夫是守也去郡十五年矣而政若新夫吾侪不敢以乆故逸也其神明之也则若前数公不敢以新故狎也余既已拜公祠退而征诸生吏民得公守事颇悉葢张公甫莅郡而属有冦警烽火且逹南辅公以意授僚幕缮城浚隍储■〈飠侍〉糗备甲仗参伍公私之费以交相佐而不为厉约束部伍号令一切明简士乐为用政既成复以授诸州邑帅而行之顜若画一睥睨之隙隠然旌色属于天大名称冯翊重镇焉而郡既以中饶故又其人椎易使所调发征赋恒倍而会邢洺水台议移赋郡且符摄矣张公力争曰邢洺水而郡幸不被水乃今移赋郡是郡代邢洺水也公为天子计臣胡不以实闻上蠲其赋而令三郡并敝为台使者愧谢不逮竟不移赋郡也郡人素不善讼亦不善避徭自公以片言决两造各吐肺腑用某时入即用某时出庭往往空若洗而其所平徭繁简各以力任益相劝若子来不待期集公既多饶燕则朔望行学朝诸生考较经术亲为诵说择其敏者某某指以举子业法而日较之后先成进士为刺史曹郎十余軰诸生至今能记之夫郡幸素号平简不能竟张公才即出公才一二而使吾郡焕然而若新傍郡视吾郡若大府而不敢讲钧礼即以张公故且度吾郡前后守多居位自称者而指屈之即无以出公右也吾诸生吏民何能一日忘公不佞业以转徙去且六岁而入领太仆守铎偕其幕弘孝以书币请曰唯大夫之悉张公也业以诸生吏民意饰公祠矣敢祈大夫之一言以示永永不佞既谢返币而曰张公今进而为天子统百官均四海即不能以若郡私夫张公天子宰也吾安敢为而郡上援公其诸生吏民不恱曰有是哉张公今贵重乃尔吾知为故守而已且大夫所称狄冦韩三公者一有徳于吾郡歴数百千载而不忍忘乃令吾民去张公二十余载而忍忘乎哉公今固贵重于朝吾不知于狄冦韩三公孰贤断不若颍川守之寂寂损于治郡时也不佞闻而曰有是哉诸生吏民之言信也张公贤宰也郡为其贤守吾为其故郡而祠之而记之而已于是有西命道瀛莫间后使者汝贤复以诸生吏民意而追征之乃为记如右云张公名瀚字子文尝以嘉靖乙未上第杭之仁和人

筑吕梁洪石堤记

余被召北上抵吕梁望若千雉城者而异之则其新堤也葢诸曹署公私家以万计倚而宫焉而内则捍数千顷之禾登场栖亩栉比相望亡何而诸生吏民某子甲袭衣冠而来谒曰某軰幸藉使者之储胥我以毋鱼鳖敢一日而忘使者功唯吾子之图之也葢使者至而徐邳属大水散溃潴城邑使者从其大吏以南堤邳而北堤徐报成赐玺书金帛矣而使者所治堤则议委之吏民曰县官算缗钱且尽奈何使者争之不得则集诸生吏民而计曰徐堤矣而上束邳堤矣而下束则吕梁其溃道也少予缗必土堤堤土而临河必易决以易决之堤而当溃道是委缗水也缓堤而筑之田则公私室庐为水啮矣是委公私室庐水也乃议石堤费益伙筴之亡所出使者一夕喜而曰吾得之矣吾吕梁之为役夫者千有竒而恒岁以杪秋漕艘尽始毕役今漕艘以首夏尽当毕则逺调役夫逺役之与即家役其便否较然着也大约夫岁人得六金吾请预给之而为籴萧砀之粟萧砀故饶粟石当赢钱二百而量加大夫多予之粟而即家役其不以为厉我也吾因石于山因力扵夫而吾少加之剂则堤庶几其取寄櫜哉议上诸大吏俱报可使者乃择其壮夫八百人采石旁山中日往返四人可得石若干余夫四百使辟址石工百其髙为尺者十使者以旦夕慰劳之而稍抶其惰人人自奋厉诸环堤而宫者畎畆之护于堤者咸相率捐钱缗资犒费使者不藉水衡一金其吕梁丝毫不以烦县官而堤且告筑矣诸生吏民迫欲得余之一言以示永永而未果寻会大司空郭公云以吏民请留使者且一岁益筑堤如初而余出镇襄汉复还■吕梁甫维梢而出肃者益众其申前请益坚余乃为之喟然曰嗟嗟嘉隆之际人主委耳而漕计之是狥至任事者居恒破壊深论便冝以相难极然余以其人疑各自爱其才也夫不自爱其才则何以无使者出而孰计之必使大司农之粟竭而水衡之金钱无见缗也夫南北漕河之要地俱吕梁也大司空之属俱使者也人视国如其身不自爱其才以与国谋如使者而独易一吕梁哉国家急漕计实用汉河平故事不爱黄金功爵以报若王延世者而乃使大司农之粟竭而水衡之金钱无见缗也则诚愧使者矣余故不辞而为之记以风后之君子使者由都水郎出名猷吉举戊辰进士浙之山阴人其堤延袤里数石工岁月资费诸生吏民名氏具碑阴

重建提督军务行台记

明万歴之二载都御史臣应鳌言臣幸得奉玺书领大藩以时布天子威徳吏民貌共寝事事小间然实不胜卒逖之虑臣所领郧镇北抵华阳南跨江汉西踰嶓冢而遥东尽滍水实割秦楚梁三藩之垂而又间错蜀以不时縻属兵事罢则已所领名为提督抚治而不恒受符节不得从军兴法以便冝从事虽亦用考功计吏顾三方之抚臣实共之而其黠桀者阳受束而阴晓以左支右吾甚或借躯椎埋奸铸亡命之徒出一探丸而繁丑麇至蜹附距弘治于今未百年而叛者十三一杀倅二杀令三杀尉而祻未已竟也则岂其先臣之咸弗事事毋亦县官之所以委任之者未尽欤臣不胜过计窃以当武宗朝贑实据江闽岭海要害数困贼而都御史守仁以提督军务请诏许之一切便宜从事守仁用是得募卒搜伍缮甲庀赀三载而夷环贑之险以千里计诸盗穴若洗至以其余劲扫窃号之强王而国家无亡镞之费臣不佞不敢望守仁请郧一切得比贑制下尚书兵部议尚书兵部议如都御史言请更玺书为提督军务兼抚治者请给军令为旗为牌若节钺者十制曰可扵是都御史拜受命乃为檄檄诸道曰荆襄汝以楚之被甲组练左右广六卒长来曰南阳汝以韩之少府溪子龙渊革抉其劲士若长来曰金商汝以秦之厹矛鋈錞虎韔镂膺绲縢之骑步若长来曰汉中汝以巴賨叟兵白髪黄头若长来既集则为之饬前茅虑无中权后劲为之置鱼丽鹳鹅之阵而亲鼓之又三令五申之俾各受约束以归勒部士乃咸叹曰吾郧自是有帅哉葢前是孙公以抚治之节来镇郧率厉文武士西刈巨憝欲申是请会念其二尊人移疾去去而使院有不儆于灾者属新之凡更二使者院告新而公复至始拜命名之曰提督行台有司砻石以记请而公用治行第一入卿大理顾谓其代者世贞曰志之毋忘所繇更也世贞谢不敏不可退而思之当成化时国家尽西南之兵力以仅胜诸流人而始服崇郡侨邑居之而犹不足为置阃阃不足为置台然其指乃在抚而不在督何也今天下方治平荒服来宾郧四履之地皆大镇其民逮曽玄以至耳孙不复知所由创顾抚不足而以督请又何也当成化时其人犹困兽饥鸟然思一就栖食之地而无其道苟有以籍之则笠耳是谓无治形有治端其用不得不抚今天下号为平而文恬武熈蘖牙之萌葢日夜其间是谓无乱形有乱端其用不得不改而督是故晋武之销兵巨源进而陈讽颕考退而偷食有以也孙公不以且得代谆谆言地方大筴手成事而授之不佞乃犹狥治人治法之说云即不佞乌能使是官重书曰知之非艰行之惟艰以俟后之君子相与愯然顾名图践哉

督抚郧阳都御史题名后记

万歴之甲戌不佞贞履郧行台谒故抚臣原公祠退而以间延见儒生吏民叙其所以永故慨然有余思焉上书请予原公谥下礼部议具如书指报罢乃又以间考诸掌故而得诸中丞之氏若名而故大宗伯湛文庄公为之文曰保厘堂记湛公之记犹未刓可读而堂之额废乆矣窃以为自原公而下至不佞已六十五人大者握衡枢陪坐论次亦疏附后先以勤诚立节章明于世而考所以治郧之迹即父老不能举其凡第以为贤长者而已毋亦原公之法定其民相庆幸其脱险而就夷归于淳龎无竞之故而诸公诚贤长者不欲以狱市扰困之大扺出于葢公平阳之意欤夫是以治者不见迹而受治者不言功藉令一二喜事之臣欲出其见以求胜其前人而父老亦遂有所撰称者要之续胫添足之为耳非吾所与知也顾其地东邻梁西北邻秦南邻楚而割其三垂以为镇其庆赏兴革军赋吏治皆与其镇之抚臣共之其民既安其淳龎不复知有上之尊而黠者乘以为间吏狃恬熈之故而借口于兼牧之苦而交相匿军不知兴法一切翫愒自便不能无虞于意外而孙公提督军务之请下矣益玺书凡再易比于节钺帅所谓兵政孙公亦以次第举而台亦再益新顾诸中丞题名其所至官位赠谥与字俱不载余乃为备识之而复次其说于湛公记之左葢先原公而讨流贼者成化之丙戌则少傅白恭敏公圭以工部尚书来庚寅则太子太保项襄毅公忠以右都御史来而当项公时太师王端毅公恕以右副都御史抚治南阳荆襄诸郡白公寛多所纵舍而项公主讨卤杀功最多端毅时时持之榜谕逋逃使归业又为疏具言郧房増邑戍事是三公者皆社稷臣也以非専治郧故弗敢志而志其事欲使知郧之有兹镇而隠然为原公先者乃更有是三公也

神鼎阁记

鼎何以阁也以庋鼎也何以庋之志神鼎也何以称神鼎葢万歴之甲戌九月御史中丞赵公抚楚议城孝感其明年乙亥正月城成而少叅王君议城当有所据险因拓其西北垂即湖隍焉方就筑而地中铿然鸣众恠而掘之若干丈得一函遇风则为烬函烬而古鼎出蟠腹奓口三足两耳周圆端严体被五色空青结緑与天并莹中有识皆古颉籀文大小凡六十字其不可辨者仅十鼎甫出而有紫云葢之三青鸟时时回翔其上夜所置处辄有光光上属天于是王君与佥宪邓君徳安马守相顾异之以询邑三老对曰鼎养也夫兹邑曰孝感而千户所曰孝昌其出也殆圣主孝养两宫之祥乎叅军任某等翼如而前曰鼎三公承君象也易有之鼎玉铉大吉无不利夫天子拱已而听师保以恬养万类即雉膏无弗食焉庶几哉其征乎博士诸生曰均有之即不读永平王雒之诏以公卿大夫得其理耶而赐三公帛五十疋九卿二千石半之且以初祭之日陈之于祖庙以示孝养也今胡以异是于是二君乃为阁以庋其鼎而郡三老中丞曾公某等以书来谓世贞其记之世贞故有藏薛尚功锺鼎欵摹其识读之皆合葢周仲父鼎也当周之时南宫仲为卿士以王锡作鼎三而此其第一其言惟十有三月者月之闰也王在寒师寒师地也锡扵琖玉琖杯之小者也作乃采对王休命言集事告成也鼎也而谓之■〈将上鼎下〉父乙尊■〈将上鼎下〉煑鼎也父乙者周初接商器也惟臣尚中臣赫赫者取赫赫师尹义也夫此周鼎耳而谓之神何居昔者汉得汾阴鼎而帝嘉之羣臣上寿贺陛下得周鼎吾丘寿王独谓非周鼎而对上曰周徳始后稷成文武其报祯应鼎为周出名曰周鼎今汉自髙祖继周至扵陛下功徳愈盛天瑞并至寳鼎自出非周鼎也夫周鼎而汉则汉今而明不为明哉若记所称神鼎不炊而沸不汲而盈烟煴之气自然所生今固未能尔然其恬閟扵未洽之候而勃发于休明之代先之以铿鸣翼之以云气而显之以光恠此不亦几扵神哉天子方与公卿辅弼之臣日夜讲明文武成康之所以治取其道而畧其器而公交车虎尊所受发得言异而不言祥以故灵显赫奕若兹鼎者三老博士诸生仅能拊手加额扵州里而已岳修贡川效珎吐金景歊浮云非班孟坚之所致颂于东都者乎夫末世之颂音不在下而治世之颂音不在上二大夫业覩兹休瑞然不敢以闻姑阁以庋之而吾姑为之记之明徳固出汉上万万也赵公贤王君琁俱周人邓君林乔蜀人马守文炜齐人

江阴黄氏祠记

自倭衅起嘉靖之壬子而稍息于壬戌十年之间大者破城邑小者躏闾井其铦镞之不施于三吴者无尺地而三吴诸冨人或兵或燹或卤或以家徙或以身窜卒不能捐其所垂散之赀以予县官不得已而县官用军兴法逮鞭棰之令严而后其私帑出若椎骨而盬其髓上之厉下与下之讟上睊睊焉交相谗而沴气作其始也宁割其家以腴贼而不肯为其上其既也忘贼之毒我而不忘上之毒我于贼之后也其扵道诚悖而于计则诚拙矣无他欲蔽之也葢独江阴有黄宗周翁者家世以髙赀称而黄翁自儒起由邑诸生补太学上舍其积纎累微因便规息用计然之筴而恢之诸言治生者咸推冠而竟以起儒故通经术顜于上下之分与所为损为益之大先是戊申岁未有倭衅而翁与江阴令谋邑枕江得无为盗窥乎且城皆土是可坎而登也计以为甓之便首捐金六千身长其南东面之役而先之凡三百丈有竒不踰月赋毕台使者后先拟上翁状翁谢曰江阴民城江阴分也而何上状为乃仅得褒旌居五年而倭作且及城城以甓故坚第乏藏粟翁又输兵储粟为石者七千而睥睨之卒旦夕饷为石者千赈贫民避兵为石者二千令复议子城增扵门凡四而翁任其三顾其子诸生道事板筑焉其明年丙辰倭遂传城肉薄而攻者四十日而不破又明年丁巳天子大发兵属尚书文华讨倭责诸富人金助军翁捐复七千于是尚书偕督抚牒翁为苏州卫指挥使翁辞曰吴民助吴兵饷分也不可则悬其牒人谓黄翁是牒不当翁捐十之一岂其以浮取故而避之翁不答而谓道曰是牒者尚书饵也且钓我我槖悬罄矣尚书果欲悉巻翁余赀不得起狱以窘翁而夺其牒始翁之为家也皂帽布衣徒步斤斤然食不再肉从不累仆无园池器用妾御声酒之好诸富人窃笑之曰是夫也殆为人积者也既翁之为县官捐米者前后万石金万四千而富人益笑曰夫夫果其为人积者哉翁卒而诸城居者稍稍追叹曰微黄翁吾侪其不肉倭也而台使监司行部者得其事顾谓江阴令微而人之力与倭共此城矣于是其冨人亦伏而相与谋立祠于翁里以示报翁之子道谢不敢当曰先人以诸父兄故毁家以扞之而不肖乃以先人故劳费我诸父兄请竭不腆之装而为家祠以姑答我邑大夫与诸父兄指乃即居之左为祠肖翁像于中而以媪赵配谓翁之得成其业与志皆媪力也落成而道率其弟子诸从孔明祀事则乡人人槖牷榼酤而来拜曰是无以报黄翁万一请岁岁无废伏臈太宰刘公闻而嘉之为颜其楣崇功报徳而道益谢不敢当曰先人业不仕仅引邑人分毁家而扞诸父兄毋所任功亦毋所任徳顾谓不佞其为我记成事而已不佞乃言曰知礼哉道也夫所谓法施于民能扞大患者其于黄翁祀固当然此皆请之天子下礼官议报可而后行夫家祀不及乡乡祀不及国道以国人乡人之指而约之仅从家人礼庶几其有永哉自今而为道之后日从事于祠者思所以阐扬而光大之为乡人者感黄翁之为徳于乡则思所以报熟黄翁之为徳于国则思所以齐贫者不爱力富者不爱赀务革其故而媚于上而黄翁不言之化宏矣哉因记其事授道刻之石祠前后六楹其左右室有大士元君像前室有文昌像王翁素所奉也有余屋以栖守者以居庖庙有池有亭及曲水流觞之属以待观者则道意也翁讳銮卒之年七十有二道博学为诸生数举不得志改尚书礼部史当有官厌而游江湖间其歌诗人人称之与余善

迟鸿台记

东明故无山漳流循之若游龙然而土多息壤是故易以台登台而全魏之地若镜苍然之楚四起而刺目是故其望易以雄吾友穆君敬甫既用护石给事创谢工部郎归始为圃于邑之西读书其中所种梨枣之类几拱矣而复用厌岭南节自考功郎罢归乃复为台于圃之阳台成而给事再起以尚玺出使还里是时余入领太仆也考功觞尚玺扵台南望而相谓曰王子且过我东明矣吾三人鼎立而相与慷慨悲歌谈说古昔之业不亦快哉而余竟取瀛莫道弗过也乃尚玺迫简书亦入朝敬甫怅然而叹曰不佞二三兄弟不能来去者而乃去吾偕者以遗不佞鳏而号于台则宁能遂忘我因名其台曰迟鸿夫鸿者兄弟也庶几其犹来宾哉余闻而重叹之夫敬甫以渐陆之迹困于考盘葢终其身利幽人贞而不怨尚玺扬于王庭羽可用仪虽出处道异冥冥之节固鴈行矣而余犹不能亡足蹼于稻粱弋者犹得篹之此何有以当敬甫心而必欲迟我为且敬甫之翼息矣是安能越景山渡蓬池而相寻于广莫之表不佞逐逐方愧见栖者亦安敢遽以玄月为候而趣敬甫故因尚玺之请为台记手书以遗之俾旦夕挥五弦而目送我以无忘山水之感可也

竹里馆记

去新安郭之三里其地负髙而临深其江曰练江泓渟万仭黄山白岳蜿蜒摩天其址在数十百里之外而苍翠接于眉睫其清可以酿其膏可以粳秫蔬茹果蓏邑人汪惟一之业在焉计亩而延袤可二十而竹据其三之一惟一乃构数椽读书其间以竹自蔽不复施藩当山而轩峭蒨郁葱吐欱吾胸盖环练江而胜者不必尽归之汪亦畧得之矣惟一之言曰吾日三商而起阿段汲江烹茗之赢取而洗竹裁箨为冠暑则去之有鹤四翼时唳时舞吾起而应竹皆吾助间一开吾巻而琅玕之色流润缃碧初阳拂梢则少文之图若益而青葱者微飔流响则少文之琴若益而琮琤者吾放歌而声留于长离尾翮之间而不杂于尘嚣不堕于市廛之耳吾寓目而苍鳞緑璧为之左右其适而光不出于牛背至于雪之旦月之夕白云之芊眠于昼而凉风之飒于夏吾无不与竹宜者吾不能为张廌逃于其间以谢客客至而吾酿足于江钓如之笋足于竹蔬茹果蓏足于竹之旁亩咏啸谐谑箕坐髙枕足于竹之荫而客未尝不得意去也吾之与此君真足以终其身而不知老者盖筑成而有芝产于竹所几十余其大若盘而色青红可爱叩之有余韵于是吴兴徐子与异之题其馆竹里而书属余记曰惟一多游吴越间而意不能舍其竹以往得子文而时时寓其目是惟一不恒有竹而竹恒在也惟一曰非是之谓也子之记待吾竹以有而吾之竹赖子之记以不冺为两相待者耶两相成者耶予不能辞乃次而授之为记 

华氏先贤像记

华氏之先贤像存者七人首为魏司徒安乐乡侯歆少与管宁邴原齐名由郡守髙第为相国禅受之际以义见色爵邑不増今像若寛晬而中毅然龙徳犹未衰乎其次为晋上虞令茂前长岑令耆皆见兰亭禊集图上虞以诗成免罚长岑得三斗饮不妨并胜今像皆朗朗超逸有永和名士风又次为孝子寳少失父寻访不得遂竟老死不冠娶孝子无子子弟之子其后最盛甲天下今像犹双髻已老而有蹙其颦若不解者又次为宋大理卿希歆翰林学士黻叅知政事文盛其人皆扬歴津要言天下大计以文学政事终今像则博大丰腴先后称名公卿云学士鸿山公今之最有闻于华者汲汲其宗文献家藏先五像复于龙眠兰亭圗中模上虞长岑二像取列传告身论赞之相及者合为一巻而以记属不佞世贞曰不谷敢以是尽华徳乎哉且夫求千载于遗事而佹得之犹委曰传者之未工而好恶之犹有狥也求千载于遗言而又佹得之然又犹诿曰或门弟子载者之误夫形肖至易移也丹青易湮也纸素易渝也不谷敢以是而尽华徳乎哉夫亦志吾羹墙而已世贞乃复有请于华公曰华之先不有宋右师元者也耶即左氏所称睅其目皤其腹于■〈髟上思下〉于■〈髟上思下〉将无可按而像以为华始也公笑曰不谷固未之及也虽然以为远远虑诬也吾亦志吾羹墙而已世贞曰善请遂以为记

弇州四部稿巻七十六

●钦定四库全书

弇州四部稿巻七十七

（明）王世贞 撰

○文部

△记六首

仲宣楼记

自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至自修楚乘还断以属之襄阳其辞甚辨而其旨以刘表始至宜城用二蒯蔡瑁计讨平诸贼北据汉川以临中土几十五年而其子琮始降曹氏葢终始不离襄阳而江陵特其支郡仲宣之依表为幕下叅佐以共朝夕不应去襄阳而登江陵之郡楼也然刘良注兹赋犹以为江陵而盛泓之荆州记则直以为当阳其所称陶牧昭丘云江陵西有陶朱公冢其碑云是越之范蠡又当阳东南七十里有楚昭王墓登楼则见之按张华志称范蠡塟南郡之华容又云济州平阴东有陶山山有陶朱公冡则所谓陶牧者未必确而楚昭王避吴去郢北徙鄀为襄州之乐鄊其所谓昭丘者亦未必不在襄之近境也赋又云倚曲沮之长洲注引地理志汉水房陵东山沮水所出今房陵实为襄壤邑而沮水至郢入江故不走江陵道然郦道元谓沮水南径麦城西又南径楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍逺而于理为近也夫襄阳之必为仲宣与江陵之必不为仲宣吾固不暇论其辞之媺称于后世若士衡兄弟之所让笔亦无足以容吾赞独恠当仲宣时天下半糜躏于戈戟其可借而托足者独荆州而幽忧感怆之极自谓其身庄舄而心锺仪若有羡于求羣之兽与举翼之鸟岂以景升之将阽而荆社之不木欤迨其一说琮而归操甘为其用事之时而内艳其所从之神武遂忘先太尉司空之所以相汉其于辞葢不以风而以颂矣然则仲宣之所为懐思故土也非故国与故主也予既以语绍稷而会襄国王有所拓饰于楼使使来请记今天子累叶神圣薄海内外为一虽穷髪不毛之地梯航所可及者若在堂皇之下而无所虑其私王以亲贤有国兹土世世共奉唯谨亦宁若景升之不恤其祀而自玷于宗衮哉予故不辞而书之石以示夫游者仰而国俯而家靡所不衎衎即欲有撰述以鸣熈代之盛而附于登髙能赋之义足矣固不必以仲宣轻重也

世徳庆源祠记

葢徳靖间江陵有隠君子二人云是二人者父子也而贫父曰以信公廓落好施予毎侵岁荷一锄行野见白骨则裒土而穸之而为之封里有暴死不能棺者问以信公立为办自公之为家亡斛粟寻帛之赢然往往与窭人子共而甚或寒遘裸者不惮解衣衣之矣有赵回儿者役于光泽王困不任鬻其子以信公悯而还之并直弗问后王召故邻里饮其左右窃相目是夫能为隠徳者也王问知为公与其故大异之因起奉觞寿公且徧赞于其坐客而为脱赵回儿役郡中人翕然归以信公仁矣一日扁舟下孱陵大风起舟覆公浮沈波浪中诵佛自如凡十里而始遇救于于然亡所苦也以信公既用老寿死有三子而其仲曰东湖公东湖公稍饰儒术而性鲠介不能骫髀贵势业以析箸故益困然其自喜为施予益甚凡东湖公之为家十六供外十四供内以故居恒不能具美衣甘食之奉而有嘲之者时暴羔粮即为羔粮诗托于陈藏器以见志时人始异之而东湖公有子曰太虚公又能自发于儒以推明二隠君子之行而少数竒上有司辄弗利然能授其子太岳公业业成弱冠而入中秘四十余而拜相光辅二朝至以经术为今皇帝师天下被范围财成之化于古今无两自太岳公仕至少师太子太师吏部尚书中极殿大学士而封太虚公官如之其赠以信公东湖公亦如之天下归徳于太岳公而公不自有曰余父太虚公教也即又归徳于太虚公而公益逡巡不自有曰余恶敢当意者二隠君子之遗乎于是先后台使者为世徳庆源之坊以表于江陵而太虚公乃始縁国家令甲奉禄赐之余即家置庙因坊名而属世贞记其事夫天下之所慕说太岳公之范围财成以为今古无两而推本于二公之所为徳度其所施舍不过箪缕槥禭之微所拯济仅可以指数而其名亦不能出于里闬之外若霄壤之不相际然愚则以为为徳者各满其分而已二公之为徳于所知则所知尽为徳于力所及则力所及尽虽太岳公亦尽其所知与力所及者耳徳大小殊其能满于分均而发于不忍之心一也且夫称庆源者亦知所以为源之说乎哉夫中国之为大河者派而为九以灌溉扵九州岛徧而后委输于海而诸言水者莫俪也滴沥渗滛荟蔚云雾蓄育鳞介兆彚之所取敷而兆动之所资食饮者徧而诸言功者莫俪也然而其源自天汉下昆仑始涓然瓮口耳稍寛之而星宿海泓然耳滥觞而已又展之穿厚地而分分而左葱岭右扵阗而复合合而注蒲昌返炖煌透积石擘龙门而复分分而后布九州岛诸所益无非水也者然不能舍源而自称河也其河之得为大则河自大之也昔者閟宫之诗鲁侯之享后稷其盛至于龙旗承祀而所称述稷之功曰黍稷重穋稙稺菽麦不过农事之恒而至于累纎微积忠厚其支流足以溉鲁之山川土田积数百载而不替其源固微抑何深且长哉以拟二公何异矣余不佞窃谓二公祠既成太虚公当及秋从子弟而烝余不能效楚人之语以迎送神则窃取閟宫之末章歌之曰松桷有舄路寝孔硕新庙奕奕以美祠也又歌其四章曰牺尊将将毛庖胾羹笾豆大房美祀事也已又歌曰孝孙有庆俾尔炽而昌俾尔寿而臧美太虚公之不居徳也其不忘先人也其教民厚也故享而胙之福也则又歌生民之末章曰庶无罪悔以迄于今为公之子姓与祼献者告也若夫称河而大其源者为太岳公天下能知之毋俟余矣

郧阳藏书记

郧阳古一聚落也强名之曰县而至成化中强进之曰郡又强以一都御史居之余生有士安之癖不能一日释书前年冬自太仆出镇郧亦颇有挟册足读而间欲有所雌黄走一郡数邑问他本亡论不得即不能举其名而其为诸生自经学数种外间与语子史百家则大恠骇以为欺我窃以今之仕郧者虽不若寓公迁客之多暇而赋讼稍简自墨艾以上往往足三余而不获究仕优之说其诸生岂无卓异过目成诵者竟白首而犹面墙今天下号为同文而郧以僻陋故去嵩洛图书之国不千里而邻于鹄形鸟言之民抑何其不幸也余既已悯之而会有南北使则出赎锾之羡以属郡俾北走燕南走建业又南走呉郡而购所谓七畧之遗者得十三经二十一史衰周以至盛明诸文章计三千余巻而典故比详之书亦与焉印识其首尾而归之郡俾庋而钥之诸宦游兹土者若郡之为荐绅先生博士弟子者欲有所考诵或就而翻或请而诵毕则仍居其所期以有益毋损而已考之兹城之流寓独有唐濮恭王泰恭王之撰志括地其蓄典籍踰于秘阁及殁而施宅为寺而遗书之存者无一也岂其流离播迁之际有未易以自致者乎余幸而当右文之代力稍能得之郡始有此书以启异日文献之百一庶几彬彬云尔若乃奓大其事而比于宛委二酉之藏则有所不敢也因劖之石以告夫嗣余志者

储庆堂记

此御史中丞洛阳温公之堂堂何以名储庆也易不云乎积善之家必有余庆储之为言积也非乆其胡能积葢温公之自称曰吾先大夫以明经困公交车乆而始成进士又乆而授行人行人乆而一迁戸部郎竟不获拜玺书以没而又乆之不谷奉先大夫之教以成进士授行人皆获从先大夫后遂任御史满考赠先大夫如不谷而始拜玺书之赐其辞畧曰若实储庆以开喆嗣葢自是而始有禄耕之余乃即先大夫之旧庐而稍拓之不谷再荷上宠灵用中丞节抚赵魏寻抚关中则先大夫亦遂获中丞赠而有二子源淳其长者冠乡书而次亦廪学宫葢庶几征庆矣凡不谷之所以有今日者孰非天与人主之赐也然而孰非先大夫之储也先大夫位不盈徳名不畅实施不靳报善不近闻博取乎学而寡泄其秘博修其行而寡成乎名即所谓储庆者先大夫能储之而不能自名之人主胡以知之也夫人主之言天言也天发庆于冥冥不自显而托人主以显固然乃至天不自言而人主亦代之言于十载之前而征扵十载之后则固不榖先大夫之所独也不榖何敢忘且以于公之门焉而髙王公之堂焉而槐彼其所为储而获庆若执左劵矣然犹自为之而自言之孰若夫人主之代吾先大夫言也不谷故举而颜之堂庶几为吾及子孙者一食焉举足焉而不敢忘夫人主与天之贶而先大夫之所为储吾子以为何若余谢不敏则谓温公之所名堂者有三善焉其必称天之庆者仁人之厚也必称人主言者纯臣之则也必称先大夫储者孝子之思也且温公洛人也不闻夫周之先自姜嫄氏诞后稷之穑以逮公刘乃积乃仓及古公而后聿来胥宇其累善也若铢寸而不厌其受报也歴数千百年而不爽人固知古公之有堂室而不知其先公之为储者乆也虽然老氏有云保此道者不欲盈夫惟不盈故能蔽不新成夫蔽者晦光也不新成者不蕲为新功名也蔽不新成此岂所以为储之道而日损者日益故曰圣人终日行而不离辎重葢何甞顷刻忘储哉公之先大夫讳新公名汝璋吾未能他悉公其按吾吴能持风裁为赤子去蟊贼功徳于吴民甚大是真能继先大夫储者故为本易之所繇名而以老氏之旨终焉

翰林院侍读学士鸿山华公寿藏记

华于春秋以公族世辅宋为着姓而其后人有晋孝子讳寳者家无锡于江南为着又千余年而华氏之族若指几二十万明之姓无着于华者其冠盖贽问徧天下然独学士公最显贵而又最贤学士公名察字子潜其父曰封郎中公谨母曰邹宜人郎中公用计然氏言起家累千金有二子其季曰学士公郎中公固用纎起而内慕向儒术又才公使博受诸名师经无所裁费公生而颕秀岐嶷十二工属文为邑诸生寻补太学生先帝之元年举应天乡试明年会试不第归而其学益邃遂再举进士髙等以选入翰林为庶吉士吴中诸庶吉士陆君粲屠君应埈袁君袠俱卓荦雄竒才公出而与之角时时相甲乙隆然声起矣顾自讳不欲以秇文进间则与陆君谈搉世故引经义忼慨相责厉有古烈士风而乆之以业成当授官史局有所不悦于新贵人出补户部主事督淮安税爬搔其垢殆尽垂满引病归逾年病良已入为兵部武库主事迁职方员外郎寻为车驾郎中议裁损邮传供亿岁省以万计时公文日益髙濯砥其行谊数得交游声而会上开文华幄延诸儒论难经义有所广益得公等十一人而公为翰林修撰仍郎中故秩公力辞秩报可久之较録列圣寳训实録成迁侍读加正五品服赐金币时郡国数上祯瑞诸儒臣有以颂要公奏者公愀然曰春秋纪异耳且上庸我何意而乃以谀终乎皇子生奉玺书谕代藩无所私还同考会试又明年立皇太子谕朝鲜赐一品服往公雍容善为礼其国人大小固已目属之而所赆赂珍货直数万却弗顾曰若无以艳槖中装而陆贾我则益悦服公相率从公至鸭緑江为祖拜而别会置东宫臣公当迁司经局洗马而前是上欲举故典有所超为内阁臣者相臣李公以公名上同列多慑公构飞语给事御史疏论诸东宫因波及公而御史垣言尤峻至谓公酗酒宣滛残人黩货上故难言者而内重公持之数日召相臣夏公顾公语曰李某尝荐某辅朕者顾不当辅东宫耶且若杯勺不入口安所从酗又数日竟用难言者故寝公洗马以觧公遂乞省觐归因移疾治第旁为园池植花竹徜徉其间不复问世事时郎中公尚无恙公所以扶侍万端得其娱而郎中公顾不怿谓公柰何家而食我公弗获已强起补故官寻主试应天公至是凡再试士其所取亦两魁天下诸多显重用事者而其所著程序文传之海内博士弟子至今以为凖寻迁侍读学士视南京翰林院篆公念郎中公老几得南以便养而相嵩方幸贵其所任子世蕃狠而贪使其客华延寿谓公曰严翁敬报君无强南即少宗伯吾力能为得之延寿者公族人也公固谢因益欲南而乡人尝为郡者曹生修郎中公郄构试事中语给事御史复有所指摘闻上诏予外公所为试事公其得人最盛如向称然略不为辩第以郎中公老请得原官致仕叹曰语有之曙戒勿怠吾今而知所以处矣居无何夜有斧关入者且百人声甚厉公既以脱度且窘其二尊人遥呼曰若何欲吾能足若慎毋惊吾大人投之钥恣藏所取盗欢呼解去公从容说郎中公曰大人所积财以遗儿耳而至诲盗几遗儿死假令儿恡不与盗甘心焉又遗儿死且儿在何虞财乎郎中公渐解而久之与邹宜人相继以老捐馆公痛毁骨仅立絫然而庐者四载絶荤酒御内如一日既服除人劝之仕蹙额曰吾不为禄以毕吾亲而身何冀焉于京朝无所通问曰向者骠骑里步武耳而懒不任举足今仆仆数千里走吾乎何谬誖也则又曰吾所志大而途日益左吾老矣强而为徳于天下毋宁为徳吾邑哉会其兄光禄君老病且死公为提携其诸孤子俾有家族苦役以窭倡百金先之田岁获可粟麦数百石其贫不能自衣食婚葬者以差受公缗钱无筭华自是无茕孤郎中公故好斥产腴田至万亩公稍稍捐其余以谢贫民而田之赢自赡五服外为舆梁者病需医者殁而无槥者均于公乎取邑故苦伏税其田入于贵豪而税留于鬻者度不给则相率亡逃长赋者以是益困公从臾邑令搜剔之减虚税六十余石得伏田十六万亩他亡逃者复长赋者稍稍苏矣邑故无城会岛冦发邑令困于■〈髟上思下〉不时城公率五百金为城费曰城成岂独捍邑大夫耶众始奋为令城冦卒至不下而幸臣文华来帅江南尝交公郎署间酒谓公君不知故人能立贵人者谁耶公佯不解退而笑曰使我欲立贵者不待汝矣文华竟用汰败都御史大立御史儒守宗夔司理仕濓后先于公称门人见则曰诸君念我为我治理吴民幸甚毋数溷野人庐也里有槖千金寳尊直亦数百金者求公为居闲公不视斥之去公为座主不欲以徳有其门人其家祠五座主春秋奉牢醴不絶曰取人者居公取于人者居厚不亦可乎公不泛交与而所厚即没身及其子若孙为经纪如一日非其人日望公不得一嚬笑所厚更千里讯问馈遗不衰以故天下于公不尽归通人之誉而深知者以为贤公为人中形白晳疏眉秀目舂容粹夷温然大雅君子也少苦羸中岁丧钱宜人即独处起居食饮蚤暮为程节不爽至六十稍益充七十遂大充齿可以砺视听不少衰而颠华有复黧者华大宗墓七公次第葺之岁时必躬祭祭必备腯洁其牷醴而居恒食不过三豆即享客倍之亦不为竒饶味其俭朴盖天性也公为诗故多应制赠送诸什以宏丽典则称而自其归絶不守故武务汰其色泽而陶洗之天骨自露萧澹简逺冲融悠隽出入彭泽襄阳间世所传巗居稿是也有丈夫子三人俱彬彬家其学而少最颕为叔阳弱冠成进士今官工部主事公之主南畿试不佞世贞尝辱公举前举者所谓都御史大立为翁君孺叅布政使陈鎏子兼其人文章家流传公比于古巨公长者而公间不自得曰言大非其任也顾谓小子戆不至阿所好幸生而有以志我不佞尝读巗居稿窃意公蝉蜕宇外不屑屑者及获私公事行抑何惇笃宛至精人理也骤而接公语靡不肫肫中事窽徐而叩之援经术辨今古洸洋不可涯涘更微而察之至几屐间又靡不称任使者君子观公才于政十不能得一二其政于家于乡始得其十四五而所存者固不在是也公不为时儒眈眈爼豆而内外行备动止自矩不为释而能慈物空有不为老而得清静之旨贵于啬精保年庶几贤而达者哉公今年七十有三寿藏在邑之萧塘树之梓余二十年而不佞始记其大都刻之石而虚其铭以俟长者

昭勇将军镇海卫指挥使杨公暨配汪淑人合葬墓记

王子曰合葬礼也古有之自孔氏始孔氏之葬于防也封之崇四尺曰不可以不识也封之自孔氏始也葬而以衣冠合也古有之其记则杨氏始也曷为记详生也曷为详生详所由合也曷不为铭惧弗征也杨氏者今都督公尚英也公既罢都督归而谒余则慨然叹已踧然避席曰不谷将有事于先大王父之墓也窃以请于子日者王父殁属先君子之稚也先王母之茕然也而诎于家也盖王父殁四十载而王母始克从是时先君子能官矣差具窀穸矣又十余载先君子没而不谷頼上恩备环列以至节帅大司马按功籍上之王父母俱获进三品有爵号将从大夫祭矣顾其墓隤然卑也松槚之貌弗改也是不谷之罪也夫是不谷之罪也夫谨以甲子之冬孟以王父之衣冠藏于圹之左而加封土颜其石曰是唯昭勇将军镇海卫指挥使杨公暨淑人汪氏之藏公又曰嗟乎伤哉贫也先王父之弗克葬盖从火云不谷不获事王父则犹及王母时时为诸孙言王父之为千户也实视一户篆竟其身一青布袍无二也出亦无骑仅走一奚僮佩篆囊而身从之然卫吏卒相戒指此羸官人亷毋轻犯也诸孙中有服繸彩者王母辄惊泣曰吾侍若祖二十余年而不见此服也若何所得之不榖亦未尝不咨嗟从泣也王子亦曰伤哉贫也虽然可以观公之王父矣今吾乡恶少年一视篆即以篆为其家不则怒马鲜餙盛驺从驰骋城郭中矧布素而歩从一奚矧如公之王父为杨公其志之诗云坎坎伐檀兮寘之河之干兮彼君子兮不素餐兮公之王父有焉又云惠于宗公神罔时怨神罔时恫杨公有焉

△书事五首

书吴大夫事

世贞故为尚书郎时从同舍郎孝丰吴维岳游后踵以监司察治山东游欢甚乃见其先大夫苕源公状曰毋以不谷交而使先子当过情誉盖世贞受之大夫诸事行章章中法程者不胜数独其于御史着御史独于去状着辅相中即无称方少保然其为人沾沾好誉居位自力多辟少进踰于前后数公霍尚书世固以为贤者哉而奈何并从家奴刁氏之黠把守令南东民亩也史传所记曷征焉吴大夫不以二公素贵贤故假益绳之力毋失其吴大夫矣二公即不以吴大夫绳之故而寛之则可胡汲汲假手汪中丞为也为吴大夫筴也者是为二公筴也者惜哉语有之时无赭浇黄土令吴大夫今尚治御史不知其柱后惠文翘然而角奋何如也然计今所以报御史御史止死矣不得称吴大夫矣吴大夫当乞骸骨时尚书省中旦夕注独坐之拜尼之还报大夫怒曰仕宦不止车生耳吾以独坐易吾大夫哉趣上得请径谒台辞谢去台使者暨其僚不知也毋论台暨僚其臧获不知也呜呼此可与世之选愞刺龊怒马炙毂者道哉余友人翁长君言广地肥朝贵人为豪猾民佐之错台察守相而治所坐豪台察守相佯瞽毋敢推所坐即台察守相豪欣然以竒货可居也自吴御史后有郭御史稍稍逆敛习读汉三尺矣吴按方霍郭按湛尚书郭御史余恨不识后竟坐为御史残贼免

书应生事

仲芳既已杖朝堂则从四期门鸱夷褁来血涔涔下也吏士目慑亡得问谁何诸稍熟仲芳者揜鼻自引匿去而故下狱尚书当仲芳迷罔不道死尚书坐轻赎矣曹郎坐亡奉行谪矣狱吏一二縁大臣指谩骂曰嘻而不治职方氏即为乃公治鬼室仲芳所止狱舍卑甚又久雨蛙黾分枕席而卧久之应生乃当视狱从血肉中辨仲芳别筑室医药劳问相踵始仲芳以杖疮甚左脚短三寸卭卭距虚然病大汗小愈已得改室燥遂愈王侍郎者吉人不欲言其名与大臣有连微闻之恚谓何用我为且累之詈元宰若詈敌奈何即不遽令苦地下亦令苦地上而更相席哉风尚书求其主尚书心知为应生也难之或谓生且逊谢亡有生喟然曰夫夫也岂其以余非人者益旦夕候仲芳自如移年期满当请报生走尚书所絮语公力争之可得也毋令天下有以詈廷尉曲法日数反尚书熟计主上自管三尺一旦争不胜而且谓我速死者谢应生第待之生退欲自具草救亦竟念其事乃已语余天其殆者私仲芳不尔左脚亡遂短而大臣畏揺众诡云吾不敢以身益主上过毋恐然飞语上矣报论死仲芳且死属家人藏余血三岁而碧者即地下必有以报应生

书二馆人事

余守北部时见南来人道任兵宪环馆人事竒之兵宪始丞吴时也倭暴至台檄丞以乡兵五百徼之兵故市人子仓卒应募不习战遇辄鸟散走而丞方独身从亲信抵射贼贼中勇敢者奋持长刀踰沟来击丞馆人挟抱丞上马丞上马则贼已刃尾之馆人乃直前手搏贼连中数枪手不舍竟死丞以间得逸去余使三辅遇韩户部叔阳亦称其馆人云始韩以金华令入觐过淮阴改陆车辚辚从氷上行也已氷薄车破之韩与馆人俱溺焉馆人急持韩衣裾不置会傍有施绳钩下救者缗且及馆人号曰左被髪而泅为令救令有重赏救者乃移缗钩令起宛转间竟失馆人弗及矣余闻而悲其事问二人姓名俱不得以为恨于乎士居平诵说诗书信眉目掀鼻昻颊鼓掌称伏节者何限一旦事起而抱首鼠窜相接也恩至则许人以死过则倍之非其初许谬也亦死生之际深矣夫二馆人鄙人耳岂有师友讲义之素其死亦岂遂以是为名哉仓卒颠沛之际达其一念所不容己者而已夫达其所不容己而其究乃竟有所济则不为徒死哉

书与于鳞论诗事

己未正月余以台谒之济上于鳞烹一豚候我田间出蠏胥佐醑苦剧谈久之尽一瓿苦五十六螯漏且行尽于鳞睨谓余曰吾起山东农家独好为文章自恨不得一当古作者既幸与足下相下上当中原并驱时一扫万古是宁独人间世哉奈何不更评搉所至而令百岁后傅耳者执柔翰而雌黄其语也余唯唯于鳞乃言曰王君足下行弃我济上去矣焉用自苦龊龊为也其不以吾二人更标帜者几希请为世人实之吾于骚赋未及为耳为当不让足下足下故卢柟俦也吾拟古乐府少不合者足下时一离之离者离而合也实不能胜足下吾五言古不能多足下多乃不胜我歌行其有间乎吾以句若以篇耳诸近体靡不敌者谓絶句不如我妄七言律遂过足下一等足下无神境吾无凡境耳余时心伏者久之已前谢于鳞曰吾于足下即小进固雁行也岂敢以秦齐之赋而匹盟主吾之为歌行也句权而字衡之不如子远矣虽然子有待也吾无待也兹其所以埒欤子兮雪之月也吾风之行水也更子而千篇乎无极我之变加吾十年吾不能长有子境矣于鳞曰善请言文曰子匠心而材古者也其工极矣予之错于材也世无通于古者以故无称子亦无称我然而世之疑子也甚于我即百千万年而其疑子也又甚于我虽然谓子踰胜我者独子乎我心耳于鳞大悦曰有是哉吾二人之穷也而足相乐矣更起迭为寿质明而罢后旬日书来言快矣兹夕之千古也岂直爽鸠之乐哉又一日于鳞因酒踞谓余曰夫天地偶而物无孤美者人亦然孔氏之世乃不有左丘乎余瞪目直视之不答李遽曰吾失言吾失言向者言老耼耳其任诞若此

书龚可学事

嘉定龚君汝修二十余矣而成进士诸成进士者见无不沾沾自喜也而龚君独有忧色王子数目之一日请间曰微吾子之目之不肖固有请也已出一编示余曰此所以志也盖汝修之父曰可学者为诸生负儁才有声而自其曽大王父曰司空公司空公故贵然其为人温然长者有子曰探源公亦长者至王父南山公益务为长者其为长者日益甚而家日益旁落南山公计无所之则举以畀可学曰庶几其不斩我司空公之绪毋以资人吻也可学既自负材又自以当南山公指则日夜勒束臧获治生穷叛臧所诣缚之归曰胡以负乃公不则有地下耳田窜入它主复穷之归故畎曰非而所得有也雠可学者阳为纳好可学数称于人以为才子弟即可学亦信之而妇刘以过劳得疾殁矣会南山公亦病蛊卒可学方治冡茔滋树材木曰奈何夷我司空之墓宫以与竖子等而狐兎之乃夜有暴客毁丙舍入羣殴可学死投之火立烬而可学有干某者邑居闻之顾汝修方五岁谋曰是雠也必絶吾种即负汝修一昼夜走百二十里而投其外家张氏张氏固好义不侵为然诺者也为藏汝修谨事之而可学之友殷都軰闻于官迹暴客所悉捕杀之盖二十余年汝修之业成而始复为龚嗟嗟千金之子不死盗贼此言信耶则可学奚述焉然伟元之孝焉而以盗死王筠之文焉而以盗死此其意宁以死韪也彼夫突如其来如而焚如死如弃如者亦遇耳独念自司空而下三世为长者而乃死可学以报何也夫以三世为长者而以可学死可学死而汝修竟成进士为闻人天固久而定也汝修必欲得予言而不朽可学夫予言亦乌足以不朽可学汝修务自勉之而已矣

弇州四部稿巻七十七

　　

●钦定四库全书

弇州四部稿卷七十八

（明）王世贞 撰

○文部

△纪行二首

适晋纪行

隆庆己巳冬余迁山西按察使其明年之二月乞放归田里不许至六月期限已逾会老母病良已始决策治行十九日五鼓乗月出西关同乡诸公及兵叅汤公守冯公卫使马君各有饯徐丈敦复别为席微醉偃息从弟世望舟中亭午抵昆山入辞王令出西关王令来报谒寻许丈从龙拏舟以祖张丈宪臣葛丈纶顾丈章志族孙鸿胪定鼎在焉痛饮至真义始别二十日晨抵阊门入会同年方伯凌君云翼时凌新移疾归问讯北方事颇悉几成子猷之棹入辞郡守李公复别史氏老姑时方有兰溪丈戚雪涕而出未刻出阊门热甚就里人黄生及定鼎饯觅轻舠虎丘纵步生公石千顷云小饮塔下从孙进士周绍具舟从二鼔别醉卧枫桥艎中月满载矣廿一日已抵浒墅李户部荐佳来访故浙属令也暝抵无锡风闻有二士大夫以非义要者解维去之廿二日已抵常州即发廿三日夜半距丹阳七里水浅甚为羣舟所壅廿四日黎明始达暮抵镇江时世望弟与戚友数辈相送依依不忍舍会久暑惫甚当舍舟而陆意畏之乃计以为治装者停小时作金焦游廿五日早与胡守维新会守慷慨持论议斩然谈久之始别呼舟舞逆风破浪而东舷侧数就水兴发不可已亭午抵焦山数子已在僧具蔬食欣然为之一饭少间出所携酒饮飞觞至数十不醉盖余游兹山者再矣登絶顶谒焦先生祠纵步幽閴探瘗鹤铭读之山之胜几穷至是以暑故絶不复他徃酒行至暮輙大眠度四鼔月出起呼酒之山门小坐时风尚厉松声怒发噌吰飕飗若吼涛涛复怒来击石与相应即不敢称钧天秦王献俘太庙时浴铁三万前后部鼔吹想当尔也缺月松顶姢姢湛湛时复媚人四望连山苍翠出没俄震方启白顾见羣星时失其一月魄亦渐薄久之东南一线深红隐起云物射之皆成五色其受光以逺近为浓淡倐忽万态深红益髙变为黄金数千道芒刺射眼所谓虹旌泽旗缤纷导拥怳忽若有之日灔灔徐上大可围十余丈色正黄揺动若镕金在冶舎弟辈咸大讙谓竒絶浮白无算辰刻命饭毕扬帆抵金山顷刻而度候所携酒未至振步江天阁登妙髙台长啸四望令人有狭宇宙凌天表意酒至改席一小阁剧饮欢甚寻呼巨鼋出食之鼋体兼数席色纯緑如玉可鉴薄暮始复归京口小憇舟所二十七日黎明与诸友别出京口便风扬帆抵瓜洲日始出大约如昨而云物光彩半之遂登陆亭午至仪真县遇廵盐李御史学诗于关外遇广东许佥事孚逺于天宁寺复闻朝事一二相与泛澜太息久之仪真城大而居民少缓急不易守出西关时久旱稻禾俱枯槁生意惨悴为之邑邑抵六合县街鼔动矣六合小无城然衢市颇寛整有长桥不甚髙而室其左右亦壮廿八日五鼔早凉发午饭于铺舎日在晡抵滁太仆卿殷公迈来访寻徃谒谢寺前对琅琊诸山而左右清渠被以芙蓉宛然一西湖观也停舆小憇慨想欧阳永叔王伯安之遗风还访邵参议应麟为小酌邵故越中僚也以右叅改左叅于河南亦新例也是夕风大作不甚热廿九日黎明出滁则皆山行矣渡清流关颇峻恶宋艺祖手劔击皇甫晖中脑处晖不乗险守而轻出战自薄危地宿将枭雄目故无艺祖耳所谓售首也已饭大栁驿未饭池河驿街市整肃有一都司驻札盖要害地也晩抵红心驿是日风大作无烦暑气山始小降为陂陀矣三十日五鼔发无风而凉已抵濠梁驿候夫久之始渡淮为庄惠观鱼处褦襶作俗吏风尘间虽非鱼要知我之不如鱼乐矣午后大热申刻抵王庄驿宿民家热稍解初一日早发辰饭固镇驿固镇有河通漕道颇雄饶时南京尚寳孙公鑨以进千秋表先至与谈少顷逊余前孙公先朝所称直臣也午饭大店驿迫暝抵宿州睢阳驿初二日早发阴而凉午饭百善道驿又二十里为河南界矣雨渐作骤巨骤细衣袂为沾湿然以久旱故殊快之盖渡淮而北其地髙多种禾黍豆菽甚穰而雨或时至不若淮南之龟坼也回首望东南天末颇阴翳不知吾乡如何薄晩抵永城令左思明耀州人也缮城郭通沟洫増邮舎桥道事举而民不告劳庶几乎有为者初三日四鼓发凉甚辰末饭会亭驿午饭石榴古驿薄暮抵归德为商丘驿郡城殊坚丽吾乡章中丞焕所筑也闻章得谤以此令人茫然慨任事之不易守罗君大玘来访时余旧僚李君嵩家居十二年矣询之人尚无恙喜甚即徃访解带小饮李云正月得公报嘱邮吏物色公矣而竟为吏所误非公来几失公相与谈徃事问故旧不胜歔欷李髪虽加白而貌甚腴已出其子言恭见记余在齐日李为言有子元素杨太史字之曰绘工而乞余为序余笑谓用修戏若耳谓而儿绘工也李黙不自得去乃知改今名矣甚肃而辨能诵余诗至数十首剧饮分韵得阑字夜分别初四日辨色发二十里为旧黄河弥望皆芙蕖居人云东西可五十里初日照映光彩灔灔欲滴不知谢监诗可得当否微风发清芬凉气透鼻摘莲子带露啖之溢齿甘鲜转令人忆江南耳自归徳而西夹道垂栁浓緑交荫翛然忘暑逆旅中一佳境也为成阑字韵语并得二章一赠李一赠言恭已饭宁陵县令宗钥来谒未抵睢州守陶梓来谒遂止宿守绛州人余意或故恭介公琰后也问之果尔四鼓发有所避以来阳道黎明大风雨趋旁舎小憇晴乃发百里抵来阳日过表矣又三十里渡黄河宿公馆傍有大禹庙甚宏壮初六日四更发道迂而泞已饭封丘又四十里饭延津又七十里抵新乡县马头湛湛新月欲堕不堕殊不胜情就枕已三更矣新乡亦岩邑也初七日黎明发自新乡而西北禾黍复丰茂已饭获嘉县汉武帝获南越吕嘉以其是日捷至遂名今南粤方用兵安得一飞捷书使明光动色耶午后抵修武汉髙帝夺张耳韩信兵处也信雄武多智然一为帝诈而夺赵兵再为帝诈而夺齐兵一绐而失国再绐而失族何也信笃于信髙帝谓不我负乃尔然此正所谓天授非人力也是日欲作书家弟且以七夕故止宿初八日五鼔发宁郭驿三十里抵清化镇山西之冶器集焉渡清河田禾益茂嘉树滃郁居人引泉水为长沟以灌有水碓水磨之属未饭万善驿四傍栽白杨萧萧悲风殊益人旅怆乃知少府斋中之不易也自是始入太行亦不甚险恶■〈曰上廾下〉夫鱼贯而上久之以为絶顶矣乃复有山障之愈上愈不穷至碗子城为豫并界两山相对数十百丈巨壑陡絶无底中为岭道石梁如玉雪又复数岭回顾中原惝怳无尽平楚郁郁纷吐苍翠日色与云气争长俄而雨缭数十里中亘其半狂风骤发万窍怒号食顷雨亦随至诵唐人三晋云山皆北向二陵风雨自东来语宛然若画为小憇民居久之以迫暝强发上下峻坂泥滑马足凿落与人趾错先后甚窘抵星轺驿初鼔尽矣是夕凉甚五鼓不成寐初九日黎明冒雨发道有古祠刻石崖表曰孔子回车处按赵杀鸣犊孔子临河而返此去河逺盖傅会语也泥泞益甚未抵泽州饭太行驿道始平得一小舒暝抵樵村驿复小雨夜凉如前夕黎明复冒雨发辰饭髙平午后饭长平驿即秦白起坑赵卒四十万人处也问居人不能指其所第云傍村人锄地尚得铜镞如緑玉按自此而北为长子以至晋阳皆赵地赵既筑甬道秦何以得絶之赵卒四十万人为二万五千骑中断不能并力合而为一又不能选五万精卒击秦絶甬之军即粮垂絶当以死激士心决鬬犹可庻几万一因循至于饥相食十十五五不能军而始出罢士身搏战不亦晩乎且秦王尚自至河内发男子十五以上絶甬而赵王不能发晋阳邯郸未傅者与之角何秦之巧而赵之拙也前后四十五万人命冯亭始之而成之者平原君马服君子耳过长平为丹岭复上下险阻可三十里而稍平暝复小雨抵长子县赵襄子所不欲走地也即险当亦不如晋阳毋论蠒丝也十一日五鼓发会潞安王守宫用来谒少止午饭余吾驿复陟髙岭至数重四望皆山云日映带如万玉雉迭嶂髙低作银海冲涛决排状已黒云从东南至大雨骤降道路几絶臲卼轻舆中下见数足蹒跚旁皆絶壑乃知浮沧海帆长江车太行道以危身借快目不易也薄暝渡漳河宿禠亭驿十二日凌晨发午饭沁州又四十里小憇铺舎大雨忽复作转入深谷中两旁皆峭壁中通涧道雨益甚飞瀑争悬崖而下声如轰雷又似苍虬吐须鬛欲搏人车马溅湿涧道水暴发■〈曰上廾下〉夫股栗计别取髙岭箭括一门十步九退时时行絶磴间阳壁直上不可扪阴壑数十百丈大约如蜀中左担山而髙下陡急不可状壁间飞流时时絶道竭力争而度久之抵一铺且暝矣众前白更十五里为西塘河骤涨不易涉也顾视铺室皆已倾无所不受雨而民居仅土穴数家不能容幸雨小霁乃决筴弃行李挟其人使佐■〈曰上廾下〉束燎而前凡数渡水始抵西塘河河流砰湃噌吰若击数千金钲汹涌冲突目不可正视麾导骑试之马足虽陵兢然不能踰腹因贾■〈曰上廾下〉者勇乱流讙呼拥而渡相庆且脱险矣行里许复逶迤攀髙岭其峻陿视前更倍雨复竒作束燎皆灭■〈曰上廾下〉夫固众然不能以左右辅舆第号呼■〈曰上廾下〉者使自力而已勉上輙前踣下輙后踣跬武虀粉度不可却奋而行又里许道差寛而权店驿候火亦至稍稍定抵驿将二鼔矣呼酒自劳且以劳从者察其容皆有泪渍痕因自哂柰何以六尺狥一官也是夕雨不止十三日已刻稍晴会行李亦至乃发两岸皆髙山絶云中为巨涧沿涧水而北泉声益竒崩峡东流为瀑布为帘为怒虬为渇虹者不一盖自是山皆石骨矣第左道尽则渡而右右道尽复渡而左其险视西塘不啻类之凡数十渡气竭兴亦尽矣未至南关驿薄暮宿来逺镇民家二鼔始见月十四日五鼔复微雨已饭盘陀驿山自是尽见平土矣申抵徐沟县近城十里皆行沮洳间十五日四鼔发至城门署邑者始以月食告不及救遂行道沮洳益甚从骑多委顿泥中讙呼之声相属久之始毕渡大抵自万善至盘陀七百余里无非山者其中罅为涧涧旁稍髙为道道稍有羡地则为市舎羡地稍寛而稍阜险则为城邑城邑之所不尽坡陀上下则为田其最下所视中原不啻数百千丈矣徐沟八十里至太原太原四塞天险其南出泽州平定北出代州道皆行万山中独西南抵平阳山以次大辟为康庄耳太原城壮丽甚二十五睥睨輙作一楼神京所不如也莽苍有气槩若赵襄子尒朱荣髙欢李克用俱于此创霸朝唐神尧李庄宗刘髙祖至用以基大业刘继元最后平张孝纯最后下即周世宗宋艺祖之神武尼玛哈之雄强而不能遽得志者亦地利然耳然偏陿而瘠其口无所不绾毂非帝王都会也十六日履任

江行纪事

余以六月十七日抵京口而楚候舟以前一夕至楚舟颇宏丽若浮屋为之一快以明日出江酾酒羊豕飨神毕为具金山别送者登絶顶怅望久之还饮僧寮热甚扣舷呼巨鼋不起问之僧云中兵毒弩死他洲矣盖僧实不胜烦毙之耳予欲修焦山故事至五鼔候月与日出没而僧寮秽不可宿客兴已阑乃携卧具下至舟别送者挂帆发晨抵仪真丞及邮吏出谒候夫久之至午乃发风渐微将抵瓜步山山即魏太武所欲度师处也忽大雷雨疾风起江面蓬蓬然几若佛狸铁骑金鼔声晩宿于夹次日多行夹中申刻甫出夹则已东望燕子矶矣度不可复涉苐见连山丛楚千甍万堞出没于烟雾沓霭中徒令人慨想龙蟠虎踞之胜而已薄暮得风始渡抵龙江驿其明日督操中丞董公尧封出会俄而大司冦谢公登之御史大夫傅公頥亦至云业置酒净海寺矣谢同年董在晋为寮寀而傅则抚东土时尝荐余者也趣至寺道旧之外杂以谐谑趣传觞至醉而光禄卿刘公一儒给事王君頥为酒西寮以待矣二君皆楚人也寮后倚大池菱芡贴水潇洒可念酒十余行迫暮乃罢刘公盖盛欲与余谈而未能也其明日张肖甫中丞来肖甫方抚宁国已贻书与余别矣而会避暑还金陵谒侍太夫人得余报轻舟下乍见慰喜久之方解衣大理卿杜公拯来杜公二十年同舎郎也已周通政诗汪太常宗元已又张尚寳崇伦来语少顷皆别去肖甫同杜公独留盖皆有移庖也乃出余酒酒之毋何而刘公复至刘素不善饮余与杜张呼卢浮大白酣噱及二公庖至则皆已醉而刘独袖手坐湛若氷玉自可喜然竟不能有所谈而别遂移舟至上新河宦金陵者乡人及楚人更枉顾迎送不暇是夕宿上新河明日挂席行风微不能大胜水晩泊三山矶太白诗所谓半落青天外者也去金陵仅二舎许耳晨发三山望列洲陆务观记其山草木极茂宻有神祠在其颠至今犹然以险逺故絶无登者自是风益缓湍水益暴所歴慈姥诸矶皆若堞楼坌出江中篙师役夫并力而絙以与水争尺寸之力则益难然仰视峭壁无际竒胜种种逼人眉睫间江北紫翠一抹爽然在几案忘其行旅濡滞耳寻至采石矶谒太白祠遂登峨眉亭望江北中有大洲二连亘十余里云是天界寺赐地也采石旧名牛渚盖江南最险要处韩擒虎曹彬及我髙皇帝俱以此渡江下金陵陆务观谓江面狭非也繇此渡下太平则水陆皆上游而金陵夺气矣王处仲桓元子颇得其意故移镇姑孰以遥控台城而制其命也令张某出谒云郡离采石二十余里陆务观云仅五里余不可晓也是日阻风余忽病病得之啖起麺饼而卧当风稍汗之已进枳术丸二剂一鼔风小顺挂帆行二十六日质明病良已早凉舟抵东西梁山二山俱在江中江为三西梁首若昻狮峭峻可畏而下有民居数十颇栉比其尻为洲有榉栁芦苇之利其中江为两山所束下流甚劲风几不能胜行甚缓午后风便过大小竭山矶至芜湖不泊而过所谓枭矶秀削郁茂之状若阿闪国一现耳行三十里野泊复大热江中絶少■〈亡上虫下〉而此地骤多小而善■〈口替〉嘬为之通夕起坐不寐廿七日早微凉复挂帆行是时江极大而中有洲衡可十余里纵倍之江遂分而二其小洲上有民居树木禾黍相望江南诸山秀丽可挹午后复发寒热乃知其为疟也自是连日虽得风风絶小与水乍胜负过铜陵更一日疟热甚不可支至夜分始解晨疲极小寝起而同舟陈生演辈争诧余谓江南诸山中有四五峰若笏又似莲花揷天而秀者不知何山也问所过地曰阳水矶余黙然心知其为九华矣盖亦以务观记得之夫余能识九华而不及见与陈生辈见之而不知何山同一不遇也望太平烟树晻霭人家出没蜃气中大是李营丘佳畵其明日疟始愈其又明日抵安庆司理刘治出谒盖守以御史试诸生之宁国不在耳放舟隔江为行计回顾城堞若栏槛城中楼观直入云霄得返照为丹雘金碧腾跃注射目不暇接则又李昭道父子笔也少选而羣山隐隐出没遂得句云楼观日将金紫锡江山天辟畵图看盖实际也明日阻风黄石矶矶在江傍水中大不能一室若巨鼋而行舟絶畏之宁庻人之叛也问乡导以矶对恶之立斩对者而毋何遇王师遂败盖北音为王失机也自是日阻风强以百丈上进寸退尺殆类吾生平为之一笑宁庻人竖子耳而欲卒卒效吴濞徒成新建伯名然新建功甚大使稍缓事机有不可言者念平乗青雀喋血波涛中与安庆之守怃然移时忽风小便挂帆薄暮江豚蔽流而下十余里不絶以晨抵雷港驿盖七夕也离家恰一月矣自是复行夹中自采石而上江甚大然中多巨洲有茭芦之利日积为沃野民居鳞次其内夹仅若官河而外江狭处不过一二里太白所谓大语犹可闻者后数千年吾惧其扬尘也晨抵彭泽泊北岸垂杨映带渔罾笭箵比比早稻登积俨若吾江乡也有祠翼然棹楔一新嘉靖中所建以祠小孤神者其称曰碧霞元君又曰小姑之神是不唯讹小孤为小姑又并小姑元君为一也为之一笑忽见西南髙峰揷天秀色夺目问而知其为匡庐也三日内当落我杖屦中矣其诸峰真若儿孙独江北有屹然不肯降者询之人云黄梅五祖山也已遂决筴登小孤从者有难色呼舴艋乱流而度小孤在江中央大不能金山三之一而髙倍之亭亭如白玉笋四壁峭上无路舟至其所旁石障南流而下直泻三尺余波浪鼎沸中为旋涡数十极可怖絶壁中有微虩可攀援而登摄衣掖小苍头拾级行数百武且行且喘至神祠而休焉慿栏极眺其东南皆为诸山所蔽虽苍翠可爱目境穷矣独西则揷天之匡庐而稍北则平畴泱漭黄梅山之不肯降者与烟霏相低昻耳或云絶顶可攀縁萝葛上而道险甚足力不能胜乃浮十余大白遂下大抵此山以小舟四周而上睨则所见无能胜者既登之乃平平耳其山皆石骨无土闻其根甚细若莲花茎故自异也抵舟署彭泽令事通判颜某来谒云县非陶公令时旧也彭泽故在湖口西去柴桑不甚逺且欲留余游他山不可乃发自是北风复横作行不能尺寸矣止数里外芦苇中薄暮风转行四十余里复休其明日复阻风大江渺弥空阔盖不为洲所夺也久之风复转晨过大孤山在鄱阳湖口直一丘耳意当在金焦下风帆弥亘与天不尽当是取南昌道也慨想髙皇帝陈友谅龙战时事为之魂悸牧野七十万昆阳淝水号皆百万然彼乃自败耳长平饥卒败而后坑虽复殷山血川亦不足道吾不知黄帝蚩尤时作何状项羽河北胡陵并此而水陆三耳匡庐五老之胜在眉睫间两腋竒思飞动既抵九江而兵使尚君德恒部使程君拱辰守张君应治来访顷报谒稍与谈匡庐咸唯唯无适为主者而亦会阻风久骤得东北风不能夺舟人意遂发挂帆月色烹鱼佐酒却望匡庐一带步步惜别次日已抵富池驿驯鸦来栖樯飞取食若承蜩可爱少陵诗及务观记盖千载矣而不变此鸦足称楚世家为之一笑江为两山所束不甚广而秀色益逼人翰墨为润薄暮抵蕲州不宿而过时连夕得北风微凉银河珠斗掩映月色与波下上酒酣歌少陵北风携爽气南斗避文星语觉自神王明日晨过道士洑洑有祠庙鼎焕草树沿路蓊茂而其最险处峭壁直上数百尺波涛若沸幸风驶仅胜之道士洑一名西塞山陆务观谓即张志和词西塞山前白鹭飞地也然所谓桃花流水鳜鱼肥及斜风细雨不须归景象殊不类其北岸遥山纵横人家隐见树色中亦佳境也岂张潜所谓妩媚散花峡耶峡当作洲盖趂句之误耳志和故当于此地渔钓自此江渐束山而狭山亦随小乃至黄州时御史方驻黄而余晨至左叅政郑君云蓥佥事蔡君一槐戢君汝止来访云御史将欲发疏谢谒客郡邑守令而下咸来见不胜烦报谒三君留饭戢君所多谈佛理傍及书畵萧然忘此身之将就笼也凌晨始修谒御史寻辞午饭同年丘侍郎岳丘公以都给事中事世宗疏称旨擢二礼部寻当出叅外省遂弃官归秋热不肯解而予复苦河鱼疾饭毕亟发三君为饥赤壁间竹楼雪堂遗迹云俱在府署中亦略存梗槩耳赤壁在黄西南门外城据其半以故所得地益少亭馆刹阁之类复蔽之第土色正赤若朱砂垩丹而堂据其右阜表里皆大江足憇也余携所有王晋卿烟江迭嶂图而苏长公为手书歌中有语云武昌樊口竒絶处东坡先生游五年距于今为五年者八十矣而墨迹如新三君摩娑久之既赏且慨酒数行携饮水月亭一大盘石也乃呼小舟方之泛江凌洲渚而渡盖水久涨大江合夹而一极望渺弥丛栁若芦若藻依然殢人三君顾余而语曰今非七月望乎柰何寂寂令前辈笑人于是纵谈江山形胜是否周曹鏖兵处与苏长公词翰之妙将坛艺苑竒絶争胜然一转盻间而有情者俱尽徒令无情之物以一培塿借而称雄于长林大山间盖不得不托之瞿昙维摩氏家而蔡君时竖偶然难发余机二君亦争自偷快也曰长公固言之第自具宾主耳恐不如也谈谑久稍沃以酒故不能醉抵余舟尽三鼓乃别时月色益明而热不解徙倚久之姑就寝其明日发自是江颇平山亦多断续不复如黄以东矣忽覩竹木筏连数十家妇稚鸡犬相望亦有豆棚瓜蔓之属宛然务观所记也第问之土人如郭景纯江赋葑田之说则无之风忽顺以一日夜逾二驿而上抵青山矶而余莅任期尚逺即矶泊者三日颇料理篇咏之类成帙大抵黄州而下至京口二千余里所见无非山者其山江南北固不絶然恒相让而竒慿两舷纵览得一胜即拟作数语酬之度前所得更胜则欲夺而予彼更前更益胜不唯吾所拟穷而胜亦以日习故亡矣其浩荡缥缈则无如眺海门望鄱阳其山之雄秀峭丽则无如九华匡庐而恠削以小孤冠耳吾因记陆务观以夏六月发临安十月而始入蜀余所经道得务观十之五其月日仅十之二务观一倅耳然所至亡不造谒亦亡不盛供张留连弥日因得纵游江山之胜采竒吊古而余所至自倅而下不敢具主礼守亦他出不在在而亡为主者余不佞不能如务观为世推重然亦见宋之郡邑守令其公厨常溢日以宴客诗酒酬咏为事又其时大江之地与金边堠相接处处称雄镇今天下一家而滨江多为槁壤其民有遗利而官有遗政盖不胜其萧条荒落之状至使名隽开士精庐胜境化为樵牧之区而无可问问之亦无有能对者古与今不相当而相反乃尔亦大可慨也其明日当入武昌因烧烛而为之记

弇州四部稿卷七十八

●钦定四库全书

弇州四部稿巻七十九

（明）王世贞 撰

○文部

△志二首

客有征锦衣事者不能详余以所闻答之退而诠其语曰锦衣志

髙皇帝初即位置司曰仪鸾掌侍卫法驾卤簿使冠文冠十五年罢置司改设锦衣卫指挥使一人秩三品同知二人从三品佥事三人四品镇抚二人五品所千戸五品副千戸从五品百戸六品镇抚七品冠武冠所统曰将军力士校尉人凡上大朝贺宴羣臣指挥自使而下得刃介侍左右廷列其从校五百人夜则杀十之九入闱宿候指使京师卫四十八独锦衣金吾龙骧虎贲等凡八卫毋隶大都府称亲军云而上时时有所诛杀或下镇抚司杂治取诏行得毋径法曺其禄秩名号无以越异诸军也乃势则奕奕不啻过之二十年治锦衣事者失其名颇恣而舞文有所操舍上微知状执退之悉火其搒掠具又六年诏内外狱毋得上锦衣卫诸大小咸径法曹终髙皇帝世锦衣卫不复典与狱稍稍夷它军矣而燕王初起帅师荡山东度临邑临邑书生纪纲叩马首请効王与语悦之纲善骑射颇目法家言便辟应对刻精诡秘耐逆钩人意所向先发以为绩王日益辛爱之既即位擢纲自忠义卫千戸为都指挥佥事治锦衣亲兵复典治诏狱天子既繇藩国起以师胁僣大位内不能毋自疑人人异心有所寄耳目矣纲觇之益布其私距日夜操切阴计闻上上大以为忠■〈目匿〉之謦欬亡间即淇成诸公号元勋见则自匿引不敢以身比数而纲小人也遂骄穷意为非行僚属指挥荘敬袁江千戸王谦李春等故无頼曲侍奉纲相縁借奸利数百千端上久亦颇悟疎之中贵素仇纲者白发其端上令给事御史廷劾下御史院按验俱有状上大怒即日捕诛纲磔于市仍夷三族而令御史院罪状纲其略曰谨按故都指挥纲獧薄驵侩阴敛阳却挡■〈扌必〉虿尾包藏虺心积稔恶极未易指数按纲前后使腹心干伪为诏下诸司盐场勒盐四百余万还复称诏夺官舶二十艘牛车四百辆载入私第弗予僦人牛立槁又即狱喝持大贾数十百家家索赂不等为黄金三百五十两白金二千两钞四十五万贯帛千五百疋又挟诈取交址使黄金八十两金盆一异宝二十枚夺民人倪贵等第舍荘宅十七所计直金三十余万匿县官予民地八所直二十余万从籍故晋王干没黄金五百两金盆一宝钏二白金鞍辔二又从籍故呉王没瑟瑟御龙服王冠还輙衣故王冠服坐髙坐置酒命优童真保道眞吉祥等效伎乐奉觞上寿呼万歳徐劳卿等无恙敬举卿之觞纲诸所用金装八宝环八宝帽餙玉盏玉水池砚珊瑚犀毗玉束带红辅床玉石马几咸餙交龙日月星斗度如乗舆副又上所怒内侍右班当下纲论弃市者輙将至家具洗沐好食食之阳为言见上赦若诱取金帛且尽更数日将至市杀之而先日以行刑报尝喜道姑陈氏姿首欲买置媵为都督薛禄所先怨之遇于大内持镢镢禄首脑裂几死禄慑噤不敢言又道恚都指挥伊实特穆尔不避诬持其冒赏事捶之死纲家蓄养亡命耗山刘等多造铁甲弓弩万计腐取良家子十八以下数百人充左右役诏选婕好才人既试可令暂出待歳纲輙簿録其尤者内之别以次塞莫敢问呉人故大豪沈万三子文度万三生尝伏法髙皇帝籍没其家所漏赀尚富而文度颇为人把持其短患之因纲舍人蒲伏见白进黄金百两白金千两龙文被一床龙角一株竒宝十具异缯绮四十疋愿得从■〈执上目下〉御列为外府外廐歳致粲六百石钞二十万贯酝百石布帛以时进食饵羞果以月进纲许之仍语文度吾后庭未充若为我呉中征好者不为数文度因是挟纲什五而分民间室亡谁何者纲自唯威日重重且迫上冀得所欲当端午上射栁纲私其司射镇抚龎瑛曰我故射不中而子折栁鼓噪以观兵部尚书御史既射纲谬为不中瑛折栁鼓噪竟射无糺者纲乃喜咤曰是无能难我矣按纲为天子腹心臣负委任妄意不轨擢纲发不足数罪罪诚当万死其僚指挥敬江千戸谦春镇抚瑛比周为诬罔当死并诸应从坐人以轻重受条诏曰可颁示天下自纪纲诛终文皇帝世锦衣卫虽典诏狱画可领诺而已焰中消不复能望纲矣宣宗朝初理卫事者指挥使王节上尝燕见太师英国公张辅从容言公有昆季在可加恩乎太师顿首言主臣輗若軏者蒙上大恩以臣故备近侍禄二千石然奢内好酒独从弟兵部左侍郎信贤可使也上召见信曰是英公弟耶趣武冠冠之迁锦衣指挥使予世袭信为人洁亷于诏狱颇任云未几出为四川都指挥使信以部臣迁于职为左颇不怿然自是诸后妃尚主公侯中贵人子弟当授官者皆寄禄锦衣以才谞选逓进治事鲜世业矣英宗初理卫事者指挥佥事刘勉指挥使徐恭咸文无害上年少中贵人用事者王振张甚弟山海俱縁振官指挥治锦衣事贵显矣然俱盛年拥珍重渔色而湛饮多斗鸡击鞠狗马之好不事事事颇推繇马顺马顺者亦指挥也以义子事王振见必膝行蘧蒢戚施振甚■〈目匿〉嬖之国子祭酒李时勉有所忤振阴令顺讦其伐庙木事嚢三木庙门乆之始释有雷震奉天殿鸱吻翰林侍读刘球应诏上封事语多侵振振大怒而会编修董璘言太常用道流不称请自为卿共祀忤上下狱顺搒笞璘使引球为具藁草即朝班中捽之出球不知所坐欵苐曰若谀振死我死即诉上帝耳竟与董璘并死狱家人行求尸顺故糜之弗得也而顺有子年二十余病孱乆困矣歘起持顺发拳且蹴之曰死老奴令而异日祸踰我我刘球也顺再拜谢罪不可俄而子死中贵人振以上北巡边也先陷土木败闻时郕王监国朝羣臣伏阙泣请籍振家并诛振弟指挥山海未报众忿閧无所泄而马顺前谓众姑已胥后命给事中王竑直前提捽顺曰是非奸人党耶众趣前击杀顺须臾血肉壒起不可辨矣王恐乃下令诛山海籍中贵人振家因并籍顺蓄藏金珤无算于是理锦衣事者指挥毕旺碌碌循职而已而英宗之在敌营也校尉袁彬始得见袁彬者少以材力射生选从刺奸缇骑既从征没敌麾下牧马矣乆之乃使侍上上方坐槖駞帐中咄咄无所出得彬甚喜彬温美多计数善言笑时时为隠语悦上获一羊髀烹而共啖之昼斧薪伐氷夜则以背承上足而寝敌挟上攻云中转战上谷遂躏闗而下趋京师小不遂輙欲僇杀彬上至为泣请之不得而和敏者故畨人官为赐姓杨以译鞮从陷敌颇幸额森间以诙谐解之仅免额森欲使妹尚上上谋之彬曰不可请辞以返国而聘彬尝病中寒上亲为治糜啖之身压彬背汗洽良已及朞上还称太上皇绌彬劳仅拜锦衣百戸太上皇还为皇帝即日召见彬语絮且泣超为都指挥佥事理锦衣事赐城东甲第一区引太液池穿中御沟达之黄金十镒白金二十镒彩绮盐醪酰酱干糒充实又加赉妻异缯精镠各有差擢杨铭千戸赐半之间夕宴对畧用家人礼然彬畏满好避而同列门达逮杲显达初以锦衣校用文无害理镇抚司积功次稍迁至指挥而其所任校逮杲继起与同列上故縁中贵人吉祥及忠国公石亨复大位徳之而二人骄干请不已上心厌之欲稍稍削其重以属彬固谢不敢乃属杲杲数伺忠国公罪状闻上并其从子定逺侯彪诛之上益贵重杲理篆者都指挥王某取充位而已杲遂持吉祥阴拟之急乃与其从子昭武伯钦谋以五鼓从骑就谒杲出见之钦抜刀手断杲头攻长安门不下寻就擒诏族吉祥赠杲右都督彬请急不任而门达独重达佐理卫得兼治镇抚司镇抚于锦衣属也而得专治狱或上有所怒特下与缇绮贼曹钩发者俱以委镇抚狱竟自上请可否毋由锦衣大僚达为人沈敏善计算所谳恒规上旨而决时上业已诛曹石内惴不自安恒借达为强而达多所阴献累迁都指挥佥事治镇抚如故时上最所礼信者李贤达次之每朝而左顾则命贤右顾则命达赏赉无筭而达内害贤宠譛于上曰是尝受陆瑜金酬尚书者上疑之不召可半歳而袁彬犹以义故位达上达知上薄之构以死罪劾奏上不乐曰是负我者然故人不死足矣此外以任若达退则执彬下狱胁以火五毒更下彬不胜苦且诬伏矣而燕中少年杨贤者尝为漆工尚方奋曰袁公上鱼服侣也门达何人而輙害之因上疏诋达奸恶数十百事事有指而极称彬枉且有社稷功不宜罪诏并下达治达恚捶贤至百余贤恐遂死不得白谬曰吾有阴事欲告公达令箯舆前前乃薆耳达曰吾小人何办为此李学士草耳达大喜趣罢笞出汤沐沐贤醪肉食之持牍面诉曰李贤令杨贤中臣为袁彬地独不畏陛下法乎上曰明于东朝堂辨之之东朝堂杨贤度上已集羣臣出余肉大呼曰天乎寃哉门指挥醪肉食我而令引李也李学士贵人吾何从见之且吾死固分奈何寃他人为也上悟趣出袁彬令分司南都余俱置不问然自是达宠渐衰不寄心腹矣居一载驿召袁彬还职寄如故上崩李贤益重达内不自安出怨望语御史言之诏执赴法司论戍岭表滨行袁彬帅僚出饯郊墅握手语缱绻已挥囊金为解装良厚众咸多彬不念恶有古长者风彬再迁掌卫事至都督佥事乃卒杨铭亦仕至都指挥代彬者都指挥同知牛循中贵人玉犹子也亡何免代循者都指挥使朱骥骥始以父任百户家贫未娶落魄不为人所知尝给事少保于谦门下晨伛而候扫少保出见竒其貌谓之曰家有弱息以奉箕箒可乎骥巽谢不敢夫人恚曰老誖生女不嫁官人乃得穷革耶少保笑谓非儿女子所知卒以归骥后用少保劳至指挥佥事少保死坐累戍边还累迁都指挥使治锦衣者二十余年贵矣前是锦衣帅理篆者一人所统缇骑百人颛司察京邑不轨亡命盗奸机宻大事巡捕一人统缇骑倍之职专贼曹号东西司房其骑多大侠或贾人子取显位者比比也而天子犹以外臣故意之别置东厂中贵人重者始出领厂事八十人人取捷悍利牙爪者其钩察出人帷簿间锦衣二千户理其牍而中贵人得持牍径至上御所稍稍出卫上矣宪宗朝上幸太监汪直欲尊宠之别为置西厂所领缇骑倍东厂而选得糺察中外文武大小及民间事尝入郎署绁掠郎至死擅乗传凌漕河入陪京而缚留守大臣海内胁惕揺手亡论东厂讵锦衣乆之始罢西厂不设孝宗皇帝仁圣委法秋官御史台廷尉尝曰与我共天下者三公九卿也以故缇骑逆自敛不敢有所为而其帅如季成李珍赵鉴亦后先逡逡守禄俸而已独牟斌以指挥领镇抚有声斌字益之愽学晓文义为儒衣冠其所理恒傅经而法户部郎李梦阳尝奏封事言寿宁侯忤旨下狱斌曰郎封事大善即言寿宁胡不指其实及诸羽翼耶梦阳曰虑置对耳斌曰置对则奚难吾能剪厥羽翼也因傅轻牍具上梦阳得不贬正徳初刘瑾持中权逐大学士徤迁而削尚书韩文等籍而谏臣刘■〈氵茝〉戴铣等数十人后先下诏狱斌轻刑奠居曲为申救御史任诺愬诸僚草奏署其名已实它出不与也斌曰古有耻不与党人名者公为忠悔耶刘瑾复要斌去奏首权奸事斌不可而顾语同列曰存此诸公臣节庶几白他日乎宋邹道原以失元奏被害吾侪何自计为奏入瑾大怒望斌又侦知其庇言官也矫诏廷杖之垂死谪戍边刘瑾诛驿召斌还领镇抚如故知府刘祥搏其守阉因相论奏中贵人张雄者纳守阉赂阴喝彬令归曲祥仍为阉导赂斌不可雄恚挟诈陷之安置武昌感疾卒斌之再起也长子丧工部循故事官为赙三百金斌指其存者二子曰吾司刑不道天祸一子惩而受金行及此矣盖庳屋敝衣再遭谴怡怡若素云相台崔铣记其事盛称服斌谓直节懿行即名经术士大夫蔑如也始刘瑾用事时诸中贵人相与蛊说上复建西厂使谷大用领之而马永成丘聚分领东厂皂衣团牌纵横燕中人人不聊生矣而瑾复用其私人张文义为锦衣都指挥使与吏部尚书彩表里作威福时称瑾左右翼云然文义时时以掌傅瑾命侍应对不得治锦衣治锦衣者都指挥髙得林也文义寻从瑾伏诛髙得林罢都指挥刘璋代璋罢亡何钱宁贵治卫事钱宁者不知何氏少孤鬻中贵人钱能家为养子遂冒钱宁生而警敏巧媚异常儿能颇嬖之时镇滇携以往俾主侍应宾客而滇守备卢洪者出入能门下顾见异其相因大赠遗金帛曰苟富贵无相忘宁跽谢曰君侯幸厚奴既尔何愧之也洪曰不也若不见卫将军者侯乎宁日以重钱氏而会中贵人能死推恩家人宁得受锦衣百户上时从诸中贵人微服纵射游猎自称朱寿若张公子事者宁始縁马永成见上于豹房为握槊走马手搏诸戏上大悦絶爱幸之赐国姓命为义子俄进指挥使领卫事诸诏狱缇骑刺奸悉隶属焉凡所从幸南海西苑网鱼兎射狐豕手猛兽出上谷西之云中穿塞直抵延绥径漠庭而后归宁又进钱永安亦赐姓官至右都督宁迁为左都督使事如故遂大煽簸威泽所颐指诸司毋不惴惴承奉恐后而或意间向背者輙取中旨行之而卢洪亦用宁力进叅将镇金齿尝故勘杀平人二煅其尸及夺民居财产万计事发宁以属御史唐龙龙不承抵和罪宁憾之甚未有以中也宁故繇中贵人进乎中贵人则易之宁见阳为恭谨叩头称死罪上尝怒中贵人张永欲杀之皇太后为请不能得宾客居间属宁宁曰吾力能得之顾诸公居一何鱼肉我耳乃宛转为上解永果免中贵人则改事事宁矣而诸省总镇监仓督抚貂珰大臣请事者以万金为薄掷弗顾然宁所进江彬许泰神周者俱有宠宁独能以谨身和柔媚上而已耳不能如彬等武干彬又日夜谮倾宁居无何宁王宸濠反诛事连宁下朝堂按问具伏狱上其畧曰故左都督宁夤縁中人托号义子浊乱国姓玷污天秩诸所颐使同于山岳及非受上云何诈称得请或口授王纶或手写御笔前后传奉大小职官胁取方镇郡邑文武金宝瑰异直巨百万其姻族钱永安子杰等贯鱼骤进翼虎自肥咸辱国姓至都督都指挥等官故宁庶人宸濠以复护卫请行万金宁为下兵部允之倒授阿铦故滋叛柄又以按察副使胡世宁条列庶人不法状庶人恐复行五千金宁捕世宁下狱炼质万方逓戍辽左上未有太子庶人有子自以疎且非次不当立欲伺上间内入东宫复行五万金宁阴为契约假以进香取留报庶人金玉带各二闹装七宝带一竒缯彩十为御书加玺诡言上赐庶人大喜列牙受贺令其国僚衣红四十余日庶人前后问谢行金约十余万会御史萧仪发其反谋将置狱使者就按石室宵画寜信旦驰报令先发制人已从中起大事易就庶人反今连宁寜有危社稷之心罪恶万状宜据法磔裂夷三族亡少长皆殊死诏曰可籍其家黄金可万斤白金三十万斤白玉带二千五百束狮蛮带二束瑇瑁瑑佛像二胡椒千五百石他竒珤弓弩器甲名画称是斥卖园宅直三十万万计增益县官二歳赋钱永安等皆从坐诛宁为人狡阳敬礼士大夫乐施予虽诛人颇有称惜之者上既诛宁因悉诛彬等而大学士杨廷和等合筴辅政诏下革传奉迁者锦衣自指挥下汰十之八复汰旗校十之五歳省度支钱数千万一时翕然称神明云其所留旧臣治锦衣事者都指挥骆安等与兴国从起相半而大礼议起聂能迁为指挥佥事能迁者清平人素险猾亡頼多计数武宗末冒功累官锦衣千戸后亦在汰中上时下羣臣议崇献皇帝未决主事张璁桂蕚言上实献皇子何以考孝宗宜考献皇帝上心动而大臣杨廷和等持不可能迁故善中贵人崔文有所窥见疏称璁蕚议是当听上前以逐二三大臣而召璁蕚等议矣礼成能迁亦得擢指挥领镇抚事而会上修明伦大典欲尽列其疏不得怨望疏言臣为上推孝思明典制功甚大为奸臣张璁桂蕚所忌绌弗録即二臣非臣弗胜也而独进师傅备阿衡之寄臣区区一戎衔贾人子拾级可便得耳且詹事黄绾私新建伯王守仁为行赂璁以万计许大用守仁请悉赐罢上怒下御史院杂治能迁语诬妄狱上杖之百戍岭南寻瘐死天下快之未几王佐为都指挥使领卫事佐试武举第一授锦衣千戸累迁督漕叅将佐为人谨愿有志介闲射便骑以刀笔吏能称也然时时援古义昭圣皇太后弟昌国公鹤龄建昌侯延龄贵盛乆骄恣无状吏不能长持明法警之上以春朝慈庆不为礼衔鹤龄等未发而建昌侯坐故杀为御史论抵罪系待决市人刘东山者素阴毒利口逆上意与其侪伪为疏草恫喝鹤龄得且万金矣鹤龄不胜赂拒之乃诬鹤龄兄弟毒魇呪咀上盗内藏金宝通慈庆侍人至相与为巫蛊以急变闻上大怒下鹤龄等诏狱置对东山等因得以株引素所不快人定国京山诸公侯俱坐累系三法司大臣色夺不敢讯佐谬为厚东山者次第探得其情论诬罔法反坐报可佐以三木囊东山等阙门外昻之不及旬悉死是举也中外以佐安慈庆曲成上孝称社稷臣云而佐竟以忧思过度得疾死诏特赠二阶为左都督代佐者陆松故从上兴国卫士也颇谨信识大体于上怒时时有所解释以都督佥事卒有子炳代松者陈寅寅亦兴国卫士也其人大抵类松然谨身自殖耳不能有所上下于世寡称焉尝受命监南北郊坛工累迁后军左都督以老疾乞休赐玺书褒谕安车驷马就第禁卫之得请自寅始也赠太子太保代寅者陆炳炳少以力干称强敏通书数尝一登武举遂自指挥数迁为左都督或云炳尝从上幸承天行宫火炳以宿卫排宫门负上出于熖上心徳之不欲显其状故炳事无传者其官独骤贵异他人莫测也炳既歘起代父执卫政其同列皆父党炳阳为敬事之而徐以计去其易已者又能得阁臣心以故日益重尝捶杀兵马指挥为御史所绳诏弗问大学士言故爱昵炳炳亦事之谨甚而亡何御史糺炳乱鹾政擅榜禁小钱诸不法状言欲从中下捕治炳行三千金解救不得长跪泣谢罪乃已炳楚士衔大学士言刺骨而会言与其同列嵩争宠不胜免炳合谋嵩发言所与边帅闗节书上怒为诛言大学士嵩更徳炳且竒之引与共筹筴矣炳所选用卫士缇骑皆长安中大豪善把持长短者多布尔目所睚眦无不立碎然其属小犯法即置之死而炳方得幸上言无不从夕趋走麾下唯诺者晨拔寘同列故其下甚畏炳而慕趣之恐后咸宁侯仇鸾以大同帅入援总天下兵权势张甚无所不狎侮视大学士嵩蔑如也而独意惮炳炳亦曲奉之不敢与钧礼而出重金帛结其所亲爱探得鸾阴私鸾病死炳即讦其谋反状族之累加太保兼太子太傅中贵人马广领东厂者也李彬司枢宻者也其人咸耆宿握重自恣炳前后刺其罪下狱死京中外惴惴重足不寒而栗凡豪赀满万以下少酒食过輙收而籍之亡遗者然浮慕义名居之又好为敬礼士大夫士大夫即上所甚恨下诏狱廷杖援之不令死以俟上怒解即贬戍出金钱治道里饮食费不惜也炳既贵骤得荐绅间声而又善上所亲近者中贵人司礼锦元相嵩咸与炳结婚姻盘据相重矣上弥益幸之召入侍西苑直供奉青词加兼少傅食伯爵奉炳又益遴缇骑骁勇者七千人别置禆将领之而其所召募畿辅秦晋齐鲁间骈胁超乗迹射之士以千计卫之人鲜衣怒马而仰度支者凡十五六万人大司马持其籍仰屋叹而已元相嵩既已纵其子揽文武选权而炳从中调停各曹事亡所不闗白方镇督抚大臣非有故而钱通者以八九给事御史自诡门下者亦十之三四炳所蓄金珤竒异以巨万计甲第膏腴擅燕中而其歳出馈宰相中贵人亦以万计时又有朱希孝者领巡捕希孝成国公希忠介弟也用兄任数迁至左都督加太子太保希孝寛然长者不耻为屈得元相驩然炳既以势望迫其于元相外相倚而已不能如希孝还往无间也然希孝事炳卑下多避炳以故无意害之呜呼锦衣一禁校耳其领宿卫则光禄勲也刺奸则司隶也至炳而分将相任极矣一重于纪纲再重于钱宁三重于陆炳其究乃位师保叅纶綍不亦殆哉炳所与共事者都督髙恕麦祥黄浦此皆中贵人子弟饰舆服肥酒食宫室苑囿声色以娱其身如是耳此乃炳所羞接席者何足道哉

庚戌始末志

蒙古帅曰小王子故元君后控弦可数十万人其人甚富而饶乐有帐九帐蓄珍珤直百万或云故元府藏物也嘉靖甲午大同叛杀其帅阴媾小王子入援败我师大同下而小王子得少利輙去不复顾我仅以策降大同而已不复能有所诛讨敌别部济农有子十人人万骑又谙达亦强盛十余万骑而前后掠中国人埒之小王子虽称为君于属卑取覊縻而已不复肻奉调预朝会曰黄毛者异部凶悍不大能别死生有君长而众少于三部敌或时深入黄毛又从后掠徼取子女玉帛敌苦之后合兵逐北急击大破臣黄毛以是无内顾得并力我已亥辛丑济农及谙达连歳入山西抵太原围之十六日而解剽杀吏民驱男妇畜产以百万计山西固多僄悍射士目不习战多委弃赀业走山谷间不幸遇之即长跪捧首待殊亡敢抗乆乃稍稍易之又愤恐合邨落为筑戍堡简徤夫日夕乗城掊白梃所在反有斩获而敌出计得不偿会济农死乃絶不复窥山西丙午自宣府入隆庆总督尚书翁万达发大同周尚文兵拒却之尚文老矣耐披甲临阵与士均苦乐争愿死为将军亡何万达入兵部寻以父丧归而尚文卒侍郎郭宗皋代万达都督张达继将大同兵庚戌夏六月敌数万骑入大同境溃■〈土廧〉入悉精兵伏沟壑中而以老弱百骑往来为饵间骑报都督达达素以果锐敢入至大将意轻敌合兵兵未集而挟麾下前掩之敌发伏围达马倒遂见杀副帅林椿不介马而驰救达亦死敌退事闻逮宗皋及巡抚都御史陈耀下狱具状即朝堂杖一百发谪戍辽左诏褒扬死事者赠张达左都督林椿都督同知予子官指挥寻用给事言加予达一子俱赐谥立祠春秋祭弗絶敌既得二将首遽引兵去意叵测而兵部以总督巡抚帅副请兵部左侍郎苏佑暂行总督使使即故尚书万达家起复俟后命故佥都御史赵锦巡抚故咸宁侯仇鸾加太子太保为总兵都督佥事徐珏为副总兵俱乗传往天子以非常遣慰抚意甚至佑抵镇即上请益兵食未报及谍敌中语欲冦宣府东辽左西而兵部尚书丁汝夔黮黯于机事又葸谓上厌闻之不悉奏止申饬蓟州抚镇严备耳警渐伙乃发诸边兵万二千骑及京兵二万四千骑分布诸闗隘边兵取羽檄符会期乆又逺未悉到京兵市人子大都为人佣作急取数耳不复能见敌以为常八月十五日敌谙达等部至古北口以数千骑骑备锹镢攻■〈土廧〉且尝我而蓟州兵出火礟矢石从上下败之敌乃悉众入缀我师而别以精骑繇间道溃墙出师后京兵大惊溃争弃甲及马窜山谷林莾中敌遂大杀掠懐柔顺义吏士亡筭先是家君以御史按顺天得报敌攻古北口度我兵弱非能御者夜草疏言敌僄悍若风雨而古北口距京师仅七舍漫衍无卫戍瞭望神京陵寝万一荡揺事系非小请速集廷臣议战守策早上之而身出驻通州曰此城国家喉领也召吏民给仗听约束拘收漕艘泊西岸甫毕而夜半敌果至营河东家君复为疏请援兵缒城使使来京师始震恐集诸营兵少壮者已悉出边堠败死余仅四五万老弱半之而总兵提督太监役占又万计仓卒从武库索甲仗武库阉又援例需价以不时发乆之未能军丁汝夔乃始以闻上上大惊诏吏部左侍郎王邦瑞定西侯蒋传提督九门门各文武大臣守之又别诏都御史商大节督给事御史募良家子苍头义军垂四万合坊甲保伍列诸门睥睨间集天下应武试者千余人分从诸大臣敌逼通数日前沮水未能度家君日夜乗城守废寝食连告急中议乃遣都御史王某以三千骑往通而咸宁侯鸾以大同二万三千骑至保定都御史杨守谦以五千骑至延绥游击将军徐仁以三千骑至上内视稍强各赐书褒予金帛令蹑敌而拜咸宁侯为平冦大将军诸道兵悉属焉加赐龙衣上尊玉带千金得密启封记其文曰朕所重唯卿一人再进杨守谦兵部左侍郎总团营各路太子太保徐阶奏释故叅将戴纶欧阳安等系令从军自效都督陆炳请出太仓米减直济流徙老弱俱报可寻以都督炳言戸部臣不早计馈饷军兴食缓期士道多馁死诏尚书李士翱而下禠职冠服领事徐阶又宻请上还大内视朝问羣臣计事上心动而六科给事寻窽复有疏上切责之丁汝夔在兵部恇怯扰扰挠之众束手耳时遣募哨敌虚实者非素习出城道遇老弱扶血即引归妄言见敌某所某所汝夔第首颔不肯核行罚即宜赏亦嚄唶手尺布斗米劳之以故敌切近卒不可凭据而成国公希忠等自以营兵少恐见且获罪乃东西调掣掩补士疲不得息家人浆食无所争嗫嚅出恚语而竟莫晓谁调也则羣詈丁某丁某欲肉之云语稍稍闻上时宣府延绥辽阳山西援兵渐集悉隶属咸宁侯而杨守谦以保定兵营城下敌轻骑刼掠焚积聚或三两旅进诱我兵欲纵守谦恐阵动约勒不得发是日贼掠监马御廐获内使八人不杀维之见谙达踞坐毡帐中谓曰若归见大明皇帝好为我致书因解送归见上启书多嫚语求贡上乃召大学士严嵩李本尚书徐阶对便殿因出敌书示命徐阶出集廷臣议许贡可否是日午文武臣既集尚书阶方出书顾六卿议云何咸唯唯相视莫得发而国子司业赵贞吉抗言此不必问问则奸邪之臣必有以和说进者且敌大入冦震宫阙罪在不赦而扼我吭迫乃许之此何异城下盟诸君宜力请天子御奉天门下诏罪已追奬故都督周尚文功赐祠録后赦给事中沈束罪（束坐请旌尚文下狱）捐发藏金百万以百金易一人不效贞吉当任其咎检讨毛起言敌势急暂许之邀以出基既出而后不许起语瞀然中贵人业稍稍闻上矣是夕火光烛于天徳胜安定门北人居皆毁上使驰骑召毛起至西苑赐酒食令条奏而以赵贞吉建言疏内批擢左春坊左谕徳兼监察御史称诏赍万金宣谕行营将士次日礼部示报羣臣具服俟命阙下者亭午上始出御奉天殿行五拜三叩头礼唯守门大臣不在上还宫羣臣就午门跪听宣勅谕于是羣臣则皆蒲伏惴恐计上必重有所处分迨散门且钥矣御批征通州驻守都御史王某下狱而擢家君右佥都御史代之某以先日至通则令兵第营城外而身城中闭阁卧而已会咸宁兵来敌少引退兵乆饥其游骑或遁道入村店食而某发骑捕执下狱死者以十数咸宁兵大閧欲甘心某巡仓御史言状上怒故征某寇烧掠近地连日多系累妇女蚩者及耄倪悉饱刃而所残破多中贵人园宅别墅争环泣相告诉言尚书丁汝夔贰于敌假重兵故尼之且上累有诏责发殊不以为意而杨守谦怯兵距敌仅数武释弗击夫人臣疾趋投袂而勤王者固如是耶上时从髙望火心固已恚恨诸治兵者闻是益奋不诛二臣亡以惩乃捕丁汝夔下诏狱就廷讯复使使繇军前逮杨守谦回下三法司议罪闻上方坐斋宫促具狱论死牍冗吏人録未竟仅延刻而上以法司比周缓之也于是刑部侍郎彭黯左都御史屠侨大理少卿沈良才悉下狱廷杖贬禄秩数等丁汝夔杨守谦俱弃市汝夔仍枭首不许收塟流其妻三千里子适戍铁岭刑科犹按例覆奏上愈怒杖都给事中张侃百斥还里余杖五十时敌前后出剽男女骡畜金帛财物捆载已乃徐徐从东行循诸陵而北诸道兵属大将军凡十余万骑相视莫敢前发一矢仅尾之出而已收斩遗稚弱马者降或逃者八十余以捷闻九月朔冦出境尽京师始解严苏佑改勅为直总督复用故尚书万达理兵部寻以未至罢之左谕徳赵贞吉以复命忤旨下狱杖九十谪边邑尉指乃为廷议发也兵部臣言团营五军三千总帅不职冦来卒何以应之诏勒太监髙忠等入内罢成国公希忠遂安伯陈鏸柄夺两月俸中外谓未蔽法云并三营曰戎政促咸宁侯鸾入理之徐珏代镇大同进鸾位太保加赐金币

弇州四部稿卷七十九

●钦定四库全书

弇州四部稿巻八十

（明）王世贞 撰

○文部

△志五首

北边始末志

洪武元年大将军徐达副将军常遇春兵二十五万北伐逼京师元主开门北遁至应昌二年殂其国人谥曰惠宗而髙皇帝嘉其能达变推分遣使祭而尊之曰顺帝皇太子阿裕尔实哩达喇立亡何李文忠捣应昌破之获太子宻迪哩巴拉降其众五万人宫女财宝图籍不可胜计元主以余兵走和林右丞相库库特穆尔平章鲁尔右丞贺宗哲咸会焉兵稍稍振立凡十一年而殂谥曰昭宗次子益王特古斯特穆尔立七年而丞相纳克楚以别部二十万众降于眀又二年营捕鱼儿海大将军蓝玉以十五万骑袭击大破之降其众十万益王走至伊苏岱尔遇害五传琨特穆尔咸未几而弑不复知帝号矣永乐初珪琳齐立非元裔也众不附复弑之太师阿噜台统有部落乃迎顺帝后布尼雅锡哩为主称汗焉而当洪武时强臣孟克特穆尔据卫喇特死众分为三其酋曰玛哈穆特曰太平曰巴图博啰不肯与其汗朝会上表贡貂裘骏马珍异仍请封诏封玛哈穆特为顺宁王太平贤义王巴图博啰安乐王永乐七年遣给事中郭骥使布尼雅锡哩见杀上大怒勅淇国公丘福等讨之而布尼雅锡哩已为卫喇特所袭破与阿噜台徙胪朐河矣丘福恃众不为备全军十万骑皆没眀年上自以五十万众出塞逐布尼雅锡哩败之逺走而阿噜台自以其众窜山谷请降贡马诏抚纳君臣始各部而居又眀年玛哈穆特等乗布尼雅锡哩弱灭之阿噜台上疏请为故主复雠上不许然嘉其义封之为和宁王卫喇特贡使遂不至十二年上以大众讨之玛哈穆特等三帅扫境来战不利遂遁阿噜台使其大帅以下来朝会赐米五十石干肉酒糗彩币有差十三年卫喇特复请降贡马谢罪十五年玛哈穆特死封其子托欢为顺宁王阿噜台恚遂叛入冦兴和二十年上讨之次杀虎原阿噜台遯降其异部大帅额森托噶等数千人还二十二年上复亲讨阿噜台出塞数千里不见冦还崩于榆木川而顺宁王托欢稍稍并有太平博啰之众至宣徳九年遂急击杀阿噜台悉收其部落欲自立为汗而众不可乃行求元后托克托布哈王为主以阿噜台众归之居沙漠北喀喇沁等部俱服属焉正统八年托欢死子额森益强盛自称为太师屡犯边十四年大入破大同之师告急相踵上遣驸马都尉井源等四将各万骑御之俱败没中人振挟上亲征出居庸至大同成国公朱勇等五万骑为前军复大败勇死额森遂乗胜前逼上于土木全师俱覆上蒙尘额森诡称送上还溃紫荆而入躏畿辅直前犯京师尚书于谦武靖伯石亨御之额森走大掠而出余众之在京南者殱于杨洪军而会中国已立郕王为帝额森失所挟平章巴延特穆尔从臾之复奉上归是时额森兵威出布哈王上取覊縻而已景泰中上数使使赂遗额森又通布哈王以间之天顺四年额森遂以兵灭托克托布哈弑之致书上自称大元天圣汗上令答诏称为卫喇特王成化中额森死诸子分部北边其在西者为套众犯陜西诸镇在北者犯宣大山西离合不常世次莫可得而考矣至弘治中敌酋和硕大举冦大同我师败绩诏平江伯陈锐为大将侍郎许进佐之出边坐逗留征免敌势益盛踏氷过黄河住牧改命大将保国公朱永中贵人苖逵右都御史史琳合京边兵十万布韦州御之复不利和硕死边患少息而小王子者即额森之后尝称汗者也或云元裔也灭额森遂主诸部尝怒其丞相额布勒欲杀之额布勒惧拥万众掠凉州入西海攻破西宁安定王族夺其诰印诸畨散亡据其地而居之未几复称藩于小王子终正徳嘉靖间犯边杀掠吏民不已小王子分地絶逺介西北间善水草其人甚富而饶有牛皮帐九蓄珍宝直百万嘉靖之十三年大同叛杀其帅阴构小王子入援践我师大同下而小王子得少利輙去不顾其二从父曰济农曰谙达济农分地河套当闗中次饶谙达分开原上都最贫以故最喜为冦抄而小王子众以饶故射猎自娱而已虽控弦数十万人厌兵稀发济农有子十人人万骑谙达亦十余万骑而前后掠中国人埒之小王子虽号称为君长不相摄别部曰黄毛者凶悍不能别死生众少于三部敌或时深入黄毛輙从后掠徼取子女玉帛敌苦之后合兵逐北急击大破臣黄毛以是无内頋得并力我己亥辛丑济农及谙达连歳入山西抵太原围之十六日而解剽杀吏民驱男妇畜产以百万计济农所卤忻代倡伎纵滛乐不休卒病髓竭死诸子不相属分居西边而谙达日益强盛有子曰杭台吉臂偏短善用兵其众畏之用命过于父丙午自宣府入隆庆总督翁万达发大同周尚文兵拒却之会万达忧归尚文卒都督张达代而待郎郭宗皋为总督庚戌夏敌数万骑入大同境溃■〈土廧〉入悉精兵沟壑中而以老弱百骑为饵总兵达副总兵林椿逐之既入伏悉殱焉事闻逮宗皋等治罚有差敌既得二将首遽引去意叵测而边臣所遣谍者云方脯羊马肉锻锹镢传箭诸部大举矣议发边兵万三千骑及京兵三万四千骑分屯诸要害边兵取羽檄符会又逺以不时至而京兵市人洒削屠沽儿耳不复能见敌以为常八月敌至古北口以数千骑尝我蓟兵出火礟矢石从上下却之敌乃悉众入缀我师而别以精骑繇间道踰岭出师后京兵大惊溃争弃甲及马窜山谷林莾中敌遂大杀掠懐柔顺义吏士亡筭俄而犯京城游骑掠通州三河上大惊大司马束手无策策唯有杜门守而已旬日而咸宁侯仇鸾以大同兵至都御史杨守谦以保定兵至又五日而辽东宣府山西勤王兵悉至诏拜咸宁侯为大将军护诸将军凡十余万骑敌前后剽掠男女赢畜金帛财物捆载巨万徐徐从东行循诸陵而北时诸道兵相视错愕莫敢前发一矢仅尾之出而已收斩遗稚弱马者降或逃者仅八十余以捷闻咸宁侯既为政始议开马市以中敌欲而寛其深入之谋则命侍郎史道往莅之谙达与其子贪中国赂因互市不絶然中国歳费以数十万计所获马皆驽下而敌亦小小为冦如恒时乆之咸宁侯死事露敌复閧连歳入辽东再杀总兵岳懋殷尚质犯诸边又围大同右卫困之几下日者余出使上谷所询问梗槩一二谙达有四万骑其精兵万余骑子即所谓杭台吉也有一万骑其精兵七八千骑庶弟曰青台吉有万骑其精兵三四千骑谙达老矣娶二妾弃其妻杭台吉怨之妾各子一人予万骑自备以故中自疑不敢深入其精兵戴铁浮图马具铠长刀大镞望之若氷雪然咸一当百者然不轻与我战即余骑足扼我矣宣大之间敌错而耕牧如棊布也三城反外障焉唯有降人丘富者日夜教之火食屋居也然谙达竟不敢屋居也其众亦畏暑有剽志而无据心即欲之宣大岂我有哉杭台吉日夜扼腕曰老婢子有此兵而老死沙漠可笑也且旦日得敌柄矣

三卫志

自北边外我膏肓之患而不能絶且不宜絶者则无如诺延三卫焉其人始为乌梁海即奚契丹种类也洪武中为蒙古所抄乞降髙帝为置三卫统之自大宁前抵喜峰近宣府曰诺延自锦义厯广宁至辽河曰泰宁自黄泥洼逾沈阳铁岭至开原曰福余唯诺延最强久之仍叛附蒙古文帝从燕起靖难使使以赂请而乌梁海以骑来从战有功先是即古会州地设大宁都司营州等卫为外边使宁王镇焉文帝乃移王与其军内地而以其地畀乌梁海等使仍为三卫其官都督至指挥千百户有差约以为外藩歳给牛具种布帛酒食良厚亡何复叛附阿噜台二十年上亲征阿噜台还讨之大败其众于绰罗河斩馘无筭宣徳三年上出猎巡边驻跸遵化适其众万余入冦上以铁骑三千逆击大破之获首数千级正统九年诏发兵二十万分四军成国公朱勇出喜峰口左都督马谅出界岭口兴安伯徐亨出刘家口左都督陈懐出古北口踰滦江渡栁河经大小兴州过神树破福余于全宁复破泰宁诺延于虎头山卤男妇以千计马牛羊以万计还加公勇太保伯亨进彻侯都督谅懐赐爵伯自是三卫虽衰败然怨我刺骨因通额森为乡导入冦矣后复谢罪入贡国家亦抚纳而小小为冦抄不絶至正徳间阑入边射杀叅将陈干蓟兵讨之走最后都督马永为蓟帅有威信三卫众畏而亲之不敢动嘉靖中蓟镇抚臣贪功寻郄而掩之获首百余复走诱谙达大举入塞庚戌之变固三卫导之也仇鸾既当国知三卫弱欲发兵捣其地以为功督臣何栋以不可宛转解乃止入贡如初大抵其俗喜偷剽时入漠北盗马三四人驱千百匹敌以众来攻不敌则降而事之为乡导至婚子女诅誓相媾而贪中国赐予歳来朝抚之厚则更以敌情告我得预为备故迫则驱入敌信则堕其计善处之则因而为间虽藩篱失而耳目犹在也

哈宻志

哈宻故唐伊州地东接甘肃西距土鲁畨为西域诸国之喉咽元族属威武王恩克特穆尔居之永乐四年遣使入贡诏封为忠顺王赐金印即其地置哈宻察逊罕都罕都左凡四卫其西域天方等三十八国贡使至者咸置哈宻译文具闻乃发而土鲁畨者强畨也控弦可五万骑忠顺王三传而至托克托卒子博啰特穆尔立为其下哲琳所弑王母诺衮达喇守国成化中土鲁畨酋阿里调其众掠齐勤蒙古不从恚即以兵刼王母及金印归王母之外孙哈尚遁肃州久之甘肃守臣奏纳哈尚复王哈宻而阿里死子阿哈玛特代之哈尚贪而残失夷众心弘治初阿哈玛特挟诈杀哈尚据其城上言哈尚非王裔不称请自王哈宻下兵部尚书马文升议不许仍赐玺书切责阿哈玛特悔惧上金印及还所据城诏褒予金币有差乃行求忠顺之近族故安定王裔孙善巴为王使哈宻头目阿穆兰辅之阿穆兰勾引哈喇辉夷掠土鲁畨阿哈玛特怒复以兵入刼善巴及金印而支解阿穆兰以殉弘治六年事闻命侍郎张海都督缑谦经畧之戍土鲁畨使四十余人于两广阿哈玛特遂自称为汗畧■〈罒干〉都诸卫声欲取甘州而海等以奉使不称下狱谪免矣八年阿哈玛特留其将伊兰守哈宻精兵不过四百骑甘肃抚臣许进帅臣刘宁谍知之乃以三千骑袭破哈宻伊兰走获善巴妻女并牛羊三千宥其胁从者八百人还升赏各有差九年阿哈玛特复据哈宻乃奏送回善巴及金印城池易故四十余使诏起前咸宁伯王越帅诸路议还其使善巴至则复故封遣兵护之国所以劳赐阿哈玛特良厚十七年哈宻诸部以善巴嗜酒掊克欲迎阿哈玛特次子章特穆尔来为王善巴惧逃之沙州而会阿哈玛特死诸兄弟争立章特穆尔弗果来都督舍音和珊等部诛谋叛者迎善巴复之十七年卒子巴雅济立时章特穆尔以乱故依中国留甘州而其兄巴雅济稍定国乱自立矣上书求章特穆尔未许正徳六年始议遣还汤沐衣币护之出境而莽苏尔已复袭下哈宻逐巴雅济走诏左都御史彭泽帅师往经畧之泽宿将也度未易兵定乃以缯绮二千白金器皿入土鲁畨庭说令和好莽苏尔喜因请还金印及城池而泽不俟报輙上书言事定乞归召还掌院事莽苏尔谍知兵罢即不肯遽还金印城池所要求无已而使出入肃州不絶且颇与肃降夷欵兵备副使陈九畴疑之悉捕下狱而阻劳赐金币不出闗于是莽苏尔以万骑冦肃州游击芮宁出战不利亡八百骑九畴婴城自守复疑其使内应悉捶杀之而使使媾斡尔达兵掠土鲁畨部落苏达勒狼狈走军从后徼之颇有斩获而兵部尚书王琼与泽有郄发其辱国欺罔及陈九畴轻率専擅激变丧师上闻大学士杨廷和等雅与彭泽善不获已夺其官捕陈九畴下之狱亡何武宗崩给事御史劾王琼挟私忌功廷和为内主乃逮琼戍之起彭泽为兵部尚书出陈九畴于狱以都御史抚甘肃寻苏达勒以二万骑入甘州焚庐舍剽人畜九畴拒之出境斩获亦相当又遇海西酋额布勒败之卤首百余即上言苏达勒中流矢死矣捷闻迁秩有差会廷和坐议礼罢彭泽亦罢新贵人璁蕚用事廷和雠也知王琼怨之故力荐为西帅琼复上书辨泽九畴事且言苏达勒实不死按验当九畴诬罔论戍而琼出扬兵境上喻苏达勒利害迁哈宻罕都诸部散之近地苏达勒詟不敢为冦诸国稍通贡然哈宻竟不复城而金印失矣尚书胡世宁畧士也与璁蕚善然颇不甚直琼而极言九畴材武数推毂不果用夫国家立哈宻欲以为外臣藩西陲耳卒之兵连祸结几与眀相终始其害何如也即厌兵不能灭土鲁畨弃哈宻闭闗絶朝贡寘之度外可也兵不足威赏不足结奈之何竭中国之财力而填之竟取辱也虽然其内事犹有可论者夫彭泽躁而轻然其不用兵旨可采也陈九畴果而擅然其材不可失也功罪亦相当杨廷和似有挟然其所超进皆才也王琼愎而修怨然其经畧之策似长也璁蕚似公然其所快在私也合而论之可思已

安南志

安南古交州地至宋黎氏始有国焉易李陈者二姓而我明髙皇帝既平元使学士张以宁等持玺书谕降之自是职贡无阙后王陈日焜为其臣黎季牦所弑季牦改国曰大虞称太上皇使其子胡奆为国主诈称陈氏絶无后而奆其甥也请权国事文皇帝许之俄而陈氏之孙天平者间道繇老挝传至京愬其实诏切责胡奆惧上表请天平还国封天平安南国王胡奆为顺化郡公使都督吕毅黄中大理卿薛嵓以兵五千护之国伏兵起杀天平及薛嵓授表于境事闻上大怒而会占城诉其吞并状有指乃拜成国公朱能为征夷将军西平侯沐晟为左副将军新城侯张辅为右副将军大发兵讨之成国公新城侯二十五将军将两京荆湖闽浙广东西军从广西思眀府进西平侯十余将军将巴蜀建昌云贵军从云南临安府进及境成国公薨诏新城侯辅行大将军事兵躏坡垒隘留二闗而入底富良江西平侯亦破猛烈闗突宣光江口出洮水度富良江与大军会于三带州贼悉众立栅屯守师夜度大破之焚栅烟焰涨天乗胜攻下西都烧其宫室前后斩首三万七千级又破贼艘于木丸江斩首万余级又大破贼于咸水闗江水为赤遂穷追季牦父子于竒罗海口悉获之安南平得户三百一十二万象马牛羊舟粮器械无筭捷闻诏求陈王后已絶乃即其地立交址布政司都指挥司按察司为府十七州四十七县一百五十七卫十一守御千户所三论功进封侯辅为英国公侯晟黔国公余爵赏有差下季牦等狱系弗诛亡何余孽简定作乱伪称日南王既复僭号大越改元兴庆黔国公讨之不利大臣死焉英国公辅复为大将率兵讨破擒之并其党陈希葛等磔于京踰年而陈季扩复叛季扩即简定从子也称陈氏后以惑众其势重于定辅复率众往讨转战连歳始获之自辅之下交南凡三获伪王威震西南夷中遂留镇其地而尚书黄福掌布按二司事有威惠众胁息莫敢动寻召辅归福亦以久得代而中贵人马骐者贪而烦苛失众心黎利遂乗之反初捕之不胜以为土巡检不奉命复讨之不胜所攻没郡邑十数特诏赦之为升华知府利攻剽自如命成山侯王通佩将印发二广兵四万并镇兵讨之凡十余战胜负略相当利益盛遂前逼交州通告急诏安逺侯栁升以精兵七万往掎角平贼升勇而轻自以千骑为前锋败利兵遂前追之伏发桥壊升中创死大军闻之逆自溃成山侯惧不敢出乃与利约和以交址弃之引兵还利于是送还安逺侯将印文武官吏四百十七人兵万三千一百七十名马千二百匹进代身金银香象布帛谢罪且乞封而宣宗用大学士士竒荣筴遣礼部左侍郎李琦工部右侍郎罗汝敬等持玺书赦利且推求陈氏后立之利诡陈氏已絶凢再往返始遣礼部右侍郎章敞右通政徐琦册为权署安南国事利遣使入谢解歳金五万两然已改元顺天帝其国中矣宣徳癸丑利死子麟立一名龙僭号绍平伪谥利为太祖髙皇帝遣使告哀以代身金人来册权署国事正徳丙辰复遣伪国公阮叔惠来求封许之遣兵部左侍郎李郁左通政蔡亨持节册为安南国王赐駞纽金印以方物入谢麟复改号大宝久之死子浚嗣一名基隆僭号太和伪谥麟为太宗文皇帝请册朝贡不絶天顺已夘为庶兄琮所弑自立僭号天兴眀年头目黎寿域等起兵杀琮而立浚弟灏一名思诚僭号光顺请册成化初与镇安土官守岑宗绍相攻为岑氏所败占城王茶全攻其化州灏自率兵救之占城退走乗胜逐北抵其都破虏王茶全以归弘治丁已灏死子晖嗣一名鏳僭号景统伪谥灏为圣宗淳皇帝请册甲子晖死子敬嗣僭号泰贞未踰年而死遗命立其弟谊僭号端庆伪谥敬为肃宗钦皇帝请册谊立四年死于弑其头目黎广度黎垧郑江等表谊宠信母党阮种阮伯胜等恣行凶暴民不堪命阮种阮伯胜等图窃国柄正徳四年十一月二十六日阮种等迁谊别宅逼令自尽欲立阮伯胜本月二十八日臣等与国人共声其党与尽伏诛臣等窃见故国王黎灏弟子故臣黎玿之弟三子黎赒堪任国事乞赐袭封王爵诏许之赒一名滢僭号洪顺追谥谊为厉愍王初灏生二子长即晖次子玿一名镔伪封锦江王晖生敬谊玿生灦赒谊被害时玿与灦俱先死故国人立赒而灦之子伪沱阳王譓及弟懬以兄子不得立灦妻郑绥女譓妻郑惟铲女是时郑宗强且握兵柄于其国立赒非其意也赒既立伪尊父玿为徳宗建皇帝然多行不义疑忌同姓大臣国人恶之正徳丙子春郑惟铲郑绥与其党陈真弑赒谅山都将陈暠自称陈氏后与其子牟以谅山之甲逼交州攻杀郑惟铲自立伪号天应为陈真所攻退走谅山郑绥等共立譓一名椅僭号光绍伪尊灦为哲宗眀皇帝谥赒曰灵隠王追谥谊为威帝遣陈真攻陈暠于谅山暠病死其大臣阮弘裕等讨弑赒之罪攻郑氏郑绥及其子惟代惟俊奔清华惟铲子惟僚等奔髙平是时国兵柄未有所属莫登庸阴懐不轨讽羣臣推已典兵诸军道俱听节制既得志渐除譓左右易所亲信防守之而退居其国之海阳府黎譓潜起兵攻登庸反为所败出奔清华依郑绥登庸乃伪立懬僭号统元追谥赒为襄翼帝时嘉靖元年也至六年又酖懬并其母杀之而自立伪谥懬曰恭皇帝是时譓尚据清华乂安顺化广南四道其旧臣不服登庸者分据险阻为之声援登庸立其子莫方瀛居守伪都自称为太上皇率兵以拒譓夺清华据之黎譓败走乂安又追至乂安黎譓败走葵州又追至葵州黎譓走入哀牢国哀牢即老挝也以嘉靖九年九月愤悒死子宁甫七歳故臣黎峒郑江黎畬郑惟嵕等共立之居于清化府之木州漆马江与老挝隔界有兵马三千及本州岛兵五千登庸屡遣兵攻之而老挝时为援不能克登庸者荆门人世业渔以武举为陈暠叅督后自抜归黎譓累战功封武川伯镇海阳以重赂赂譓左右得入柄军政加太傅封仁国公遂至簒夺伪国号曰大越改元明徳三年令其子方瀛袭伪位僭号大正云而郑惟僚者以黎宁命来请兵上欲讨之与武定侯郭勋议不合内阁辅臣夏言等承上旨乃下兵部议以咸宁侯仇鸾为大将尚书毛伯温为监督与两广总督侍郎蔡经等合广东西云南汉土兵分二道入讨进止咸取伯温咸宁弗与也时叅政翁万达多筭善兵能探伺情伪伯温经咸仗之乃聚兵使以声恫喝登庸而诱使归顺登庸于是为降表请罪献诸州侵地及代身金人以自赎伯温等为坛两军相距而使三司以礼服升坛登庸脱帽徒跣伏坛下万达称诏赦之具其事上闻诏改安南国为都统司从二品银印以登庸为都统使班师伯温等加秩有差然登庸狡知中国厌兵一谢外贡使不复至而帝其国自如也久之登庸与子方瀛相继死孙福海嗣位又死子幼方六歳大臣阮敬等専权国复乱矣

倭志

日本古倭奴国在大海中于闽浙为东北隅其国主以王为姓世世不易文武官僚亦然有五畿七道统郡至五百七十三然皆依水附屿大者不过中国一村落而已戸可七万余课丁八十八万三千有竒自元师讨日本者没于水不得志日本亦絶不复来贡髙帝初遣使臣赵秩谕降之僧祖朝来贡方物十三年丞相胡惟庸谋叛令伏精兵贡艘中计以表里挟上即不遂掠库物乗风而遁会事露悉诛其卒而发僧使于陜西四川各寺中着训示后世絶不与通于是遣信国公汤和等沿海规画自南直隶山东浙江福建广东西咸置行都司以备倭为名犬羊盘错矣永乐初太监郑和等赍赏谕诸海国日本首先归附诏厚赉之封其镇山赐勘合百道与之期期十年一贡无何三千人犯辽东为都督刘江所破杀无噍类自是敛迹不敢大为冦而小小抄盗亦不絶或其主不知也其贡则恒多先期而至要以利中国给赉与互市为利耳嘉靖初其主幼冲不能制羣臣右京兆大夫髙贡使宋素卿贡亡何左京兆大夫内艺兴遣宗设贡咸强请勘合后先至宁波争长不相下宗设众盛于宋素卿遂攻败之追北至绍兴躏诸郡县杀掠以千计都指挥刘锦及千百户等官遇之皆死后以诏指谕且下宋素卿狱始肯听徐徐解自是有轻中国心矣而中国亡命者多跳海聚众为舶主往来行贾闽浙之间又以财物役属勇悍倭奴自卫而闽浙间奸商猾民覸其利厚私互市违禁器物咸托官豪庇引有司莫敢谁何黠者又多取其责匿去莫与酬舶人怒则輙有所杀害而他舶不为商者又行剽掠海中渐彰闻朝廷虑之乃特设闽浙巡抚开军门听以军法从事而所用抚臣朱纨素洁亷然锐果壮往则日夜练兵甲严紏察数寻舶盗渊薮破诛之而又严根株通海者令迫急诸豪右咸惴惴重足立其仕宦贵臣相訽纨不休竟以擅杀逮纨及置二司用事者于理纨恚自杀乃罢巡抚不复设而舶主土豪益自喜为奸益甚官司视以目莫之禁矣壬子贼始犯台州破黄岩象山诸邑议复设提督都御史用家严为之时沿海卫所军久废弛不习战军府草创财用殚屈家严于是益召募骁勇委良将申约束娄谍其巢穴覆之斩获以千计于是移舟而南犯呉松郡二郡固都会素沃饶而其民愈怯弱贼至则咸壊散不支捆载而去所被攻剽郡邑争以檄书上闻巡抚操江宪臣相继罢而家严又以云中急改节钺天子数忧东南计用张经矣倭贼勇而戆不甚别生死每战輙赤体提三尺刀舞而前无能捍者其魁则皆闽浙人善设伏能以寡击众反客主劳逸而用之此所以恒胜也大羣数千人小羣数百人比比猬起而舶主推王直为最雄徐海次之又有毛海峰彭老不下十余帅张经者南京兵部尚书也朝计调二广狼土兵讨之而经旧尝为彼总督有威惠经亦慷慨以平贼自负故用为大帅节制当天下半得以便宜行事开府辟召诸郎署参佐中外忻忻谓贼旦夕尽矣然经素贵侈靡行事有承平风而诸特用大将何卿沈希仪等名位极老而骄新进之士又僄猾果往速退田州瓦氏及山东枪手兵连战败去经望实稍稍损矣而侍郎赵文华出督察文华繇上疏行有所负挟颐指凌经而经以大臣自重出其上文华恚则疏连劾经谓其才足办也特家闽避贼雠故嚄唶纵贼尔而会兵科亦有言上怒甚趣使捕征经经则已聚兵大破贼于嘉兴斩首二千级溺水死者称是兵科言宜留经以贼平自効不听并巡抚李天宠皆论死文华既已攘其功则奏超巡按御史胡宗宪代天宠督臣亦有更置由是中外文武惴惴重足立忧不在倭矣文华俄还朝进太子太保工部尚书而宗宪亦遂以兵部侍郎总督无何徐海入冦围巡抚阮鹗躏浙地告急疏上尚书赵文华请出督许之其进止机宜如张经加重乃与宗宪诱徐海降而合兵掩捕平之徐海死进文华少保宗宪亦迁右都御史又明年获王直王直者故徽人也以事走海上后为舶主颇尚信有盗道虽倭主亦爱服之而其姓名常借他舶以是凡有入掠者皆云直主之踪迹诡秘未可知也宗宪亦徽人乃以金帛厚赂诱之云若降吾以若为都督置司海上通互市而直亦自奋言必能肃清海波赎死命宗宪与之誓甚苦直信之从入杭州宗宪具状闻上然不敢悉其故廷议以直元凶不可赦弃市宗宪亦得加太子太保余迁赏有差然其众无归者而冦复犯淮扬不利连犯呉越巢闽中首尾七八歳间所破城十余掠子女财物数百千万官军吏民战及俘死者不下数十万虽时有胜负雅不相当而转漕军食横赏赐干没入槖中者以巨万计天下骚动东南髓膏竭矣胡松着海图说曰始倭之通中国也实自辽东今乃从南道浮海率自温州宁波以入风东北汛自彼来此约可四五日程盖其去辽甚逺而去闽浙甚迩若尽其国界则东西也长行可四五月南北也短行三月而皆极于海其西北至髙丽也必由对马岛开洋顺风仅一日二日南至琉球也必由萨摩州开洋顺风七日其贡使之来必由愽多开洋厯五岛而入中国以造舟水手俱在愽多故也贡舶回则径收长门抽分司官在焉故也若其入冦则随风所之东北风猛则由萨摩或五岛至大小琉球而仍视风之变迁北多则犯广东东多则犯福建（彭湖岛分船或之泉州等处或之梅花所长乐县等处）正东风猛则必由五岛厯天堂官渡水而视之变迁东北多则至乌沙门分船或过韭山海闸门而犯温州或由丹山之南而犯定海（经大猫洋入金塘蛟门）犯象山奉化（由东西厨入湖头渡）犯昌国（入石浦门）犯台州（入桃渚海门松门诸港）正东风多则至李西岙壁下陈钱分船或由洋山之南而犯临观（过渔阳山两头洞二姑山入蛏浦则犯绍兴之临山三山过霍山洋五岛列表平石则犯宁波之龙山观海）犯钱塘（过大小衢徐山入鳖子门赭山薄省城）或由洋山之北而犯青村南汇（过马迹潭而西）犯太仓（过马迹潭而西北）或过南沙而入大江（过茶山入暸月嘴渉谷椟山而犯瓜仪常镇）若在大洋而风歘东南也则犯淮扬登莱（过歩州洋乱沙入盐城口则犯淮安入庙湾港则犯扬州再越而北则犯登莱）若在五岛开洋而南风方猛则趋辽阳趋天津大抵倭舶之来恒在清眀之后前乎此风候不常难凖定清明后方多东北风且积久不变过五月风自南来不利于行矣重阳后风亦有东北者过十月风自西北来亦非所利故防海者以三四五月为大汛九十月为小汛其停桡之处焚刼之权虽曰在倭而其帆樯所向一视乎风实有天意有备者率胜前此入冦者多萨摩肥后长门三州之人其次则大隅竺前竺后愽多日向摄摩津州纪伊种岛而丰前丰后和泉之人亦间有之盖因商于萨摩而附行者盖日本之民有贫有富有淑有慝富而淑者或附贡舶或因商舶而来其在冦舶率皆贫而恶且山城君号令久不行于诸岛而山口丰后出云又各専一军（如中国总督府之仪）相吞噬今惟丰后强颇并肥前等六岛而有之山口出云俱以贪灭亡倭盖无常尊定主矣（山城君倭王别号也）先北边次南倭志大害也又次安南志大举也又次哈密志大谋也夫哈密末矣闭玉闗而絶西贡之路可也安南故虽故版图夷之久矣弗复可也北边不易胜者也倭能胜而不得所以胜之者也练士卒固险要明赏罚此书生谈耳究孰有易之者乎夫边与倭乱我者也非欲有我者也忧不在南北而在中土机不在将帅而在朝廷失不在地利而在人心呜呼亦末如之何已

弇州四部稿巻八十

●钦定四库全书

弇州四部稿巻八十一

（明）王世贞 撰

○文部

△传五首

二陈公传

陈长公者名察字原习其先闽人徙常熟遂为常熟人常熟故多豪陈豪族其人类长者髙皇帝数以法破诛诸豪首独赦陈氏自如为其以长者故四传而公父光禄君隠不仕母谭淑人夣斗间气下傅体寤而视腹有赤文曰凤已遂娠生公公生嶷然荘甚动止自矩下帷日夜诵不輙补邑诸生俄光禄君圽公苫而仇酒肉之味者三年故令邑扬名甫请得属光禄碣曰不佞令辱志叟以诸生贤窃知叟盖光禄君少子寰亦诸生矣久之公遂举进士释褐南昌推官满三载髙第入为留台监察御史寻召治台事中贵人瑾擅而公持议亡所屈坐罚输粟边百五十石瑾后伏法殊死而义子宁彬煽起益甚公力争不得叹曰死耳而不难太夫人耶是时谭淑人春秋髙尚亡恙云公移疾归养又可九歳而会寰免检讨亦归谭淑人趣起公曰若毋以吾老为念而遂孤天子大恩公乃起守故官俄当出按滇上疏言天下大计五曰备荒曰治兵曰屏盗曰水利曰民牧俱下所司条着令宁王宸濠反义子彬说上以南方饶乐可游上欣然严中外且发公抗言弄兵者陆梁彭蠡间宁能举大名哉发三千骑渡江可径缚取奈何屈万乗尊夺吏士任且上出而京师空然无六尺寄抚监即北不忧边不忧萧墙内耶上不怿切责公夺一歳奉公遂行按滇屏驺呵以身周行箐棘而微刺民间得失滇中别产银幸臣请县官场而搉之歳可佐度支费什一下使者议公持不可曰此兵端也且上以采用事者覩其利余覩其害而从臾之不可竟罢议金齿帅沐崧挟中贵人虣而囓公劾治如律上亡子公疏略曰臣越在外徼妄干国家大议死罪死罪陛下之踵先帝称尊者十五矣先帝十八年而弃羣臣亡卒然之患以有陛下也陛下多狎游壮未有子羣臣心怦然窃害万一宜早定大计择亲贤寘禁邸端良之士屏翼左右陛下固万寿无量庶有以培本根消窥伺臣民不胜大望不报亡何毅皇帝晏驾上即位下诏求直言而公还自滇数上书陈君徳兴革计弊复出按蜀公说上以罢蜀镇守及诸织造中贵人具其状甚悉中贵人尾得书语相衔公刺骨谋格不下然上固已心动后次第有所裁具如公语公之按滇而蜀也一罢青骊布袍导二吏符节而已岳守而下大慑服惴惴亡以奉下风墨吏先公解印绶去试诸道偕计吏者甫毕以谭淑人丧免公繇邮书中受讣即被发跣且号踊曰天其枳不谷得以九歳侍而易一日耶公服除再入为御史王邦竒者壬人也例罢所任千戸不得志縁上意诬大学士费宏等给事中杨言因遂糺邦竒上恚谓为大臣游说即朝置狱讯备五毒公大呼曰臣察愿以不肖躯易杨言地下众错愕引辟而上连日摄公不为动退复具草言亡论邦竒语非是大臣不自饬扞文罔亡以消厌人议惟上体貌终始其听自劾邦竒别下司冦狱弹治勿令天下有以窥见风旨上曰善因遂寛杨言狱弗诛十二军帅侯勋方挟幸为奸利巨万公时监军事发其阴请赐罢上谓御史戆吾不爱一勋以谢御史其令侯就第公守御史久同列屡起大位几徧始迁为太仆少卿垂拜公复辞荐代人太仆于故事不得辞又不当得荐代人坐谪潮属邑校官公怡然巻衣出曰察奉台事亡状又数妄言当僇天子幸哀怜之潮万里宁谪人也于是倍道趣潮聚诸儒生谭经学诸儒生人相劝亡倍陈公朞歳移信州倅距倅南昌更可三十歳治如其南昌亡见迁吏态已晋浙江按察佥事俄超为副使踰年而迁山西按察使亡何迁山东右布政使已又迁浙江左布政使入为光禄卿既上皇子生赠祖父官録一子太学生吏部言南赣阙抚臣请以陈察任报可卿三品又迁自左使当为副都而大臣者失其名以公不先事见嗛之仅改左佥都御史之镇公则申先都御史王守仁束约定甲保缮要冲勒习技射士宻筴授之捕卤盗魁盗相戒请明吏毋污陈公质为也而公益颁髙皇帝大诰辟里社社人给小学彬彬矣上行且召用公然公倦游乞骸骨辞至上殊非所望曰都御史轻去朕耶吾不用矣公故受经罗文荘而友张润章拯相与劘切为君子归杜门益读习濓洛诸先生书希阔外事监司歳时行部间造公公度其人长者乃已或其人非长者而侈则徐出所饭麦强饭之曰余田父甘也公又多呉语刺刺是非咸逡巡避去所寝即生平不二衾蔬肉分日而食冠衣袽亡易苐令缀以丝禭色错然久而失其故少年覩以不堪或相率摘訾公非情云公之事谭淑人二毛矣于于膝间为婴儿慕歳秋先其乡人入租税既老病且亟捐私田三百为邑助愽士弟子贫者曰吾异乎所以益子孙侈者公卒年八十三有集及奏草若干巻王世贞曰日者余谒陈公山中也公亡少余而以朝事质某某死兵者某某诤而死者瞿然起齿击曰彼其以余而牖下非夫哉则又曰为先彼死者死为后彼死者死彼何死矣于乎陈公亦竟老且死矣陈季公者名寰字原大其先世具长公传中公生秀髫眉小长益敏而竒悟谭淑人宿治佛严晨从楼诵诸品经而卧公楼下窃听则已闇记可十余品谭淑人惊曰竖子安所得之公笑曰媪晨不楼诵耶向者吾固耳之乃始出就外傅亡何补邑诸生治经经明遂举乡试苐三人不苐还入太学太学试诸生公輙居首明年举进士所上策竒弗録故相长沙公尝见公文而叹曰此岂其侧注冠负敦而贾于市者众何鬻焉公遂入为庶吉士益读习中秘书满三歳以髙第留为翰林检讨大内灾公上书言先皇帝未辨色而起谒上帝已复告于寝出朝羣臣召对以间考得失祭必躬祼献终始十八年即亡以寒暍小故废罢者主上所亲覩也今奈何独厌法服谢拂士貂狐之裘贝带鵕翿而射驰大鹿之墟乎臣愚东之诸王邸仰覩先帝严藩屏备不虞甚慎悉也上往夺中贵瑾筴邸罢王不置瑾自以孤上易发耳臣愚以为修故事择近属贤者寘邸中上一旦有子令还国亡害也公所上发奸人讳又他条絶逸欲遵顾命禁横敛正法度节用语多戆上不省奸人从帷中下公奏夺半歳奉公郁郁不自得且念谭淑人老谢病归公与长公更出入而养谭淑人时时致所善邻母接席饮妇手视水陆公品尝而进之谭淑人暑中疫公不解衣而扶侍者月余衣厕牏垢生虮貌损髪尽白良已谭淑人间自欢语吾养两儿禄者妾即堵居水饮不戚矣上改元以修毅皇帝实録召仍检讨公言迩者采尚书故实上六馆此不过从牒囊中探得之何闗人主大计即翰林臣胪列具贠耳今以为宜复古左右史记言动秘燕之间备列彤管亡令他日盭爽国是又文皇帝下金陵诸縁故主骈僇父老一二志焉臣不佞首阳之饥岂纣圣武王耶上幸人赐一传瑕瑾不掩庶有以风示永永不报新都公相则已心器之谓曰吾老矣史且待子而成遂荐公经筵讲官公不能效书生戋戋语其所陈析治忽要致訾亹不厌上起目属之且谓阁臣若讲不当如是耶宫中有妃之戚或谓且罢讲公言人主宁以一微戚废大典无已则杀吉而事乎上曰善时公以久当迁者数会谭淑人丧解官公日驰一骡苍头从而南哭涕交柱于颐尰坼矣工方戒为谭淑人像未成也公尸息有间蹶然啼曰予庶几得之墨之凖已晴已颧辅跪而加丹粉焉啼未絶而谭淑人之像俨然公非素所受术也长公自蜀来望大号曰母而在哉公与长公毁俱甚又三歳起复具如故新贵人繇议礼骤迁患所羽翼寡而宿严重公欲以风致之公谢曰诸君吾故人非不知从诸君贵苐吾忧身后耳实録成复当迁公乞南遂为南京国子司业是时增城湛原眀祭酒也教授诸生数百千人褎衣矩坐讲说道理公始慕称之既益习其指抚掌叹曰吾舍我而求之亡羊之蹊耶顾谓诸生趣归事父母毋徒褒衣矩坐为也亡何长公坐事谪潮公不忍其老逺谪移病请急与偕行万里抵岭而别遂归卧益坚繇荐乃起为国子司业天子方中兴制礼乐下有司毋得仍孔子王称其尊为先师而言者遂上书言阙里庙器物王者非当公持不可曰陛下尊孔子先师以抑之耶将尊之也即尊之阙里制当益亡所裁言者不自惟而谬推测圣意宜寘罚上报如公俄超南京国子祭酒已拜则上所论次太学章及劝上进徳勤政戒土木省斋祀上览书善之谓寰忠爱朕所进留览公先后莅太学司业者再祭酒者一其大指寛体辅情而行最后整条教策怠惰时时周访诸生贫者老且病者资给之以故争自喜得出陈公门幸甚然公晩更宦薄助教刘世龙者封事多所谪忤征下狱柄臣疑其端衔公公遂致仕去公去可四歳而长公罢中丞则日夕相与考问徳义间出而鴈行白须眉簮履甚都稚子走相邀指曰此二陈先生也公卒之年六十有三所著集二十巻

王世贞曰海内故称陈长公敢言云即亡及季公者覩后先所上书抑何抗爽便治也公所业文累起为儒官得非以文藏乎哉悦诤之世诤士无名谚云少所见多所怪今得亡季公怪也余雅善公子文周间为余言季公内行甚淳备不易屈指余不志志其大都焉

湖广按察副使沈公传

世宗朝瓯闽海之贾于舶者挟岛冦以通我奸民诏故中丞朱公纨治之朱公严于属守吏鲜当意顾独贤绍兴守而绍兴守亦慨然与朱公合筴思尽剔其奸弊守固以三尺奉朱公然内调剂之不使尽听法而又不欲以已见徳当事者为中朱公以快诸奸民因并中绍兴守迁为湖广按察副使矣竟用守事罢守固绍兴所称循吏沈公启者也沈公虽失官然不失循吏声以老寿终而诸子孙数十人亦多显者呜呼沈氏之天定哉沈公字子由苏之呉江人自其诞时而母呉梦若麟为廌者寤生公弱而父见背为诸生朗儁有声尝构失产势家且讼且读书讼胜而书亦就举应天乡试更七举始成进士授南京工部营缮司主事亡何而世宗皇帝当幸楚所从水道则南京具诸楼船以从具而上或改道耗县官金钱不具而上猝至且获罪尚书周公用意疑之以问公公曰召商需材于龙江闗急驿侦上所从道以日计舟可立办夫舟而归直于商不舟而归材于商不难也已上果从陆得不匮水衡周公乃大贤公矣中贵人请修皇陵锦衣朱指挥者往视之而尚书宋公请公与偕往朱指挥谓公窃有请也锦衣故当逊部曹而指挥秩髙于曹郎请以秩坐公唯唯朱指挥大悦有间公曰窃亦有请于公髙皇帝制皇陵不得动寸土违者死今修不能无动土而死可畏也朱指挥色慑曰请如教已见中贵人而公具以前语对朱指挥复从傍臾之乃见为饬垣屋以报所省复巨万万宋公益贤公不以官称而恒称为先生当三载考北上宋公饯于郊曰主事固不当饯自为国士耳既考最留主事刑部转员外郎郎中时尚书为闻公渊积已贤公而公后先所承诏狱三十余事谳亭情法间至损上威以信所守而闻公亦时时从中调护得不罪无何用能举为绍兴守绍兴辖县八独会稽新昌萧山田与赋左累其长至赔产以偿公平其额而杀之里俾轻而易完盖久之人人称便矣郡田于山多苦旱室庐栉比苦火又濵海苦魦为虎者公祷于神輙应至虎复为魦渡海去其它政绩往往类是而贾舶之议起盖舶客许栋王直辈挟万众双屿诸港郡要缙绅利互市阴通之而持中旨恫喝公且授疏稿曰公第上必郡受其利而公得善迁去公持不可要荐绅怨之刺骨公所以调剂朱公不见徳而与朱公俱中者也公副使湖广时督抚侍郎张公岳属纪功公即请从中军往张公不怿曰捷至不遗若也战危事而一旦叵测奈吾何公起谢曰故事也即不在行而以级请赏谁为辨者遂与监军张副使偕之军所卒狼跳挟一首至云此黒苖酋某也公绌之曰黒苖酋某久着勇而此仅踰冠必诈也监军不自得引去俄而黒苖酋某复出抄掠监军乃前谢曰公寔徳我时官兵利级赏多所纵杀公令生获口与级同自是全活者众矣张公亦遂贤公且有荐而公已用绍兴守罢公前后四为南北曺属守郡监司五受其大吏知而五公者皆海内称名臣硕佐其贤公不啻口出然不能胜其郡之要缙绅与一二用事者至使与苛墨选愞吏俱罢可叹也公既归筑室仙人山结诗社以自娯快出入侻素若不为官者其教子弟治经术孝弟力田斩斩有法不轻出入公府而使者干旄以时至询即为露见利病佐其守摊税已佐其令筑城度行而有私损弗恤也性好义急人之难甚于已尝与计偕还道遇其师卢生疠传其从者舟人业舍之矣公要之所载舟旦夕谨视汤药未抵舍而愈疠竟不染也公愽学无所不窥诸经子史阴阳律厯水利洪范紫微堪舆家言而尤邃于易所著有家居稿南北稿西台净稿越吟稿楚吟稿鸡窠岭稿南厂志南船志牧越议略呉江水利考杜律七言注晴窓便览若干巻公年七十有八至老死视履不衰四丈夫子一为乡贡士二为太学生十三孙一举经元二太学生五为郡邑诸生十曾孙俱举诸女三辈十九人皆配字名族所谓天定者此也

赞曰盖沈公尝为十二议议海云具集中自舶难起当事者以重属朱公朝报可而恨夕不得致之迨朱公稍欲为所欲为诸恶朱公者朝报闻而恨夕不得去之夫以朱公才大吏人所望而佐之以沈公而俱不免何也筑室道傍三年不成厥亦有居其罪者哉盖又十余年而舶祸大作乃稍稍称朱公晩矣即沈公十二议始固落落卒之龟筴蓍筮何异焉然朱公矜峻重名节厚责士大夫而深诛小人卒之义不受狱吏辱以死沈公恢恢虽晩达而蚤困其所以施于后者宏矣

四川按察副使章公传

章公美中者字道华其先常熟人父封评事公徙家石湖傍为呉人而公生则已警颖九歳善属文稍长居窭读书石湖寺至丙夜不休寺僧异而饮食之间游丁翁邸丁翁知公非常人则又饮食之为折劵曰富贵幸无相忘也公亦竟弗谢去当推择为子弟员试于邑苐一人自是连试輙髙等而属评事公卒家益贫所授经诸生修贽辄以分诸昆弟毋异储久之举乡试又六载成进士拜大理寺右寺评事守文法毋害满三载考授文林郎寻迁左寺副公好为洁修自矩寡合退曺僦一牝马羸至见骨曰吾蚤暮亡贵人造请安事千里也即有所赋撰口嗫嚅索管染侧理竟促鐍之笥矣居无何擢江西按察司佥事分部豫章豫章故多显贵人而相严时亦在部中凡相严所爱幸监奴中外戚党指使阴喝郡邑若取寄来往邮置视以为下廐公独禁弗予马奴恚即榜系之台使者为请弗得自是严氏奴多取间道去而公所按谳即它显贵人居闲亡所假借豫章诸侯王有藏匿亡命者公遣谓之曰法自髙皇建也大王为髙皇帝耳孙而身悖之使者以宗正条收王之舍人子王亦终能匿之耶立出亡者人或谓公太峻得无虞身耶公曰吾虞隳三尺耳不能为七尺计民舍灾公驰而拜之反风火息已捕逐丰城盗殱其魁余党解散兼摄七道篆事如剸一切治理流闻前后台使上书荐公者凡十三辈而会公入贺万寿所以谒报相严无加礼相严复用前事内衔之持不肯下凡五载始迁广西叅议广西故西南夷地多猺獠错汉民而居夺攘矫虔日寻干戈人不覩老公以法整栉之咸惴惴受吏盗陷太平诸郡公先诸道兵摋其冲捕盗首百余设伏夜捣宾利猺降之土兵当调发而北御倭公戒毋后期后期如眀法已又戒吏毋寻前例受赇受赇輙僇以故兵吏交惕息赴约恐后公以其间修明学官令风诸弟子衿裾其魋结彬彬矣而公所按部出入箐砦冒瘴毒寝以成疾数请告会迁四川按察副使镇松潘公念疾无已时而徙地益逺益忽忽不乐遂遁归里不复出时年仅四十四云岭东谭大初者与公分道江西偕往相严所揖其子弟中贵人不拜径出其治广西又后先得代而广西士民讴思之曰谭公为政若霜日章公嗣之守画一公之归也谭公已前请休里踰一舍所迎置酒相劳曰拙宦迹类固当公竟成归耶不佞盖先为日矣公前所买田宅以与诸昆弟既归贫不能着业至僦它旅舍以居束身为俭约奉母外食不兼簋而佃入竒羡用资戚党缓急歳时捐粟丁翁子曰甚愧终约不能如韩王孙粟自吾力耕出耳公于守令有造请絶不敢谢亦无有以居闲请者其为人若严冷抗手轩目寡言笑或以贵倨目之而中实冲然不自足于诗近体宏爽开壮有开元大厯风书仿祝京兆得大令遗笔然自谓日力寡众体未备云隆庆初中丞林润御史董尧封相继上公名报闻意且将大用之而公卒矣距其归盖十年而公卒后谭公复起娄迁至尚书

王子曰当隆庆初不及用章公而以死惜哉夫士居约乃见节义公兢兢守三尺炙手若热逝不以濯退而食贫其甘如饴蟪蛄之音不入于耳贤哉章公段令公出而骤显如谭公亦奚所庸出也易云介于石不终日贞吉公庶哉近之矣

广东布政司右叅议益斋赵公传

始赵叅议公年八十而余素善公又熟公伉健状则盛为言张大之以为公于天地之所委独受其龎浑而愽大者其气恒有余而巧若有所不足天下固不幸而不获尽公之用以老公幸而不尽用于天下以其余为百年为多男子为不朽之文章公且读且首肯居二歳而以公卒闻矣又一歳而其子用贤以何子之状来请传曰公治命也夫赵公以一言故不能忘其身后于易箦时而余言虽不雠要为有当于公心者乃稍次其状传之以慰永永赵公讳承谦字徳光别号益斋其先宋宗室有简国公仲谈者再传而渡江为江宁人又十一传而松云公昴赘常熟遂为常熟人有三子曰封吏部公玭最少者也昴既用义起家不専为殖至玭而益甚竭廪粟乞饥人而焚劵不责偿又推其业以予外家之归戍者以故义声隆隆过于父然益旁落不能家而有四子俱业儒公其叔也当公之十四五操觚为文事伉健所得书多经竒吏部公抚膺而叹曰吾不贫矣然竟吏部公卒公始补愽士弟子依其仲居仲时邑邑不乐公问之曰久儒减仲产胡诵也公乃脱身与数敝器出僦一瓮舍而栖媍萧宜人夜洴澼而晨供公之读而时不能温突意豁如也顾试輙在髙等文益有声抗经席为人师戸屦恒满束贽之赢佐公读矣而公大试应天輙又不利归而益勤励于学夏月恒自程以丙夜蚊嗾两股如猬弗已至戊子举乡荐业已四十余试礼部又不利卒业太学大司成试其文而异之合六馆诸生为文会而公司其雌黄盖十载始成进士眀年释褐江西贑州府推官贑俗嚚其豪仰刀笔而食以间把持本富人长短稍不给即为文致其罪讼之官而党更迭为证佐歳所破凡十余家公至亷得其状即杖而出诸境一郡称快公尝为郡征商即为商约毋得故低昻其价要以商不困而官用足遂着为平法又尝摄贑县而县尉为龙南盗得汹汹欲挟而攻县公从两隶单车逼盗垒陈说利害甚晳盗叩首请死罪送尉出公以片纸白御史曰盗一切解散为良民矣公又尝摄宁都县当赈而御史行部至贑公曰吾不忍以饥民易御史欢也毕赈乃往谒诸境以不及谢御史好谓曰若何谢为若代御史起攰民御史故当谢也盖公为推官三年而台荐凡七剡它激奬称是以给事御史选召而郡有董太常者不便公扬言曰是夫老不应格矣而又强项奈齮龁诸公何遂得南京吏部文选司主事久之稍迁验封郎中时分宜相当国而子世蕃者尝识公使所善讽公曰良苦寂寂亦有意耶吾能致子北公谢曰老惫不愿北也公于曺偶中鲜所与顾独善郑公晓而好杨公继盛即二公亦欢然恨得之晩也间谓人不识赵君耳庶几汲长孺霍子孟之风公为文选验封垂六载亡害尝署太医令金百五十不以槖而以佐其长斥买公邸待代者俄迁广东布政司叅议公意不乐曰吾老矣奉尺一玺书为县官治贪墨吏养赤子而令被金紫碌碌持文议官长后也然公益强于职所辖潮惠二郡延袤二千里一歳而拊厯殆徧和平盗李文彪事起兵备佥事尤君瑛问计于公公贻书报之曰五岭出风气外盗幸未成乱宜柔之而巳夫用兵者不必有胜筭其小人利贼资而君子利功兵起祸结财匮人困窃以为所当深念也且吾左右皆贼党也吾推心贼腹而贼寄耳目于吾股掌间故兵符卧寝皇甲士不下睥睨而贼已伏隘左矣不佞敢以龙南之事进下吏尤君愯然与公合筴抚下之得不乱公为人长七尺余修眉虬髯轩鼻自其少时诸生出入里舍儿固已目属之而辞貌严冷不能骫骳傅人意间有所不可目光烱烱射面须猬张且语且咤稍已伸则理须欢然亡留慸以故所交往虽严事公而不及怨然亦竟用以此罢萧御史者公同年生也意有所属于公公不应而王御史者以使至公待之简因相与望公曰赵叅岳岳来欲折御史角耶诬公以它事论镌其职归里然公洁亷其为推官日执行赂者置之理为叅议白愽罗令之寃却其谢此声闻人人即御史不能以簠簋诬也公归絶口不言广东事谋隙地为圃凿池筑容老亭偃息其中客至輙命觞奕留连竟时邑饶佳山水兴至即出兴尽乃返又尝为耆英之社里中人艳而图之公性俭质不好靡布衣至十浣饭一脱粟而痛其先不逮养享祀务致方物所以延客亦丰其经费至啬而勇义不为节尝捐百金城其邑又捐粟百斛为量田费诸中外宗戚大小靡不衣食其余者晩壮御媵不衰而少却奔女好为诗诗得香山随州意然至成一篇輙弃去不成稿五十余而贵贵至四品然先后仅四政六十余而归归又近二十年而卒然学士大夫犹以未尽用公与公之未竟寿为惜公之所以遗用贤深哉公丈夫子三人用贤其长举应天乡试有隽声诸孙六人

王子曰读公所报尤瑛书深哉乎其思也岭冦起十余年屡用兵志必在胜之财与力日困民日以减而盗日益至于今尚未得要领也书所谓贼着耳目我而我推腹心贼班班乎其若覩矣夫安得肉赵公者于骨而与之论广事哉

弇州四部稿巻八十一

●钦定四库全书

弇州四部稿巻八十二

（明）王世贞 撰

○文部

△传五首

张文忠公传

公浙之永嘉人貌魁杰有大志二十四而举于乡数上礼部不利归而聚徒教授姚溪山中扁其读书所曰罗峰书院人或谓公去诸生何几而书院为公笑曰诸生不当书院耶我胡以不当故自若而其所持论慷慨中窽即游于监司守相间毋能难之矣遂为诸生祭酒盖又二十二年而中礼部试时天子方南巡狩其眀年世宗皇帝即位始临轩策进士公得第二甲隶事大理时上以兴世子入继大统下廷臣议所以尊崇献皇帝后者久之不决公乃上书大畧言上既以兴世子入继武宗皇帝统非继武宗嗣也今以后武宗则弟以后孝宗孝宗自有子奈何舍献帝弗考而考孝宗使献帝有子而无子上有父而无父哉时上心是之而迫于辅臣礼官议报闻公亦去为南京刑部主事乃下议议尊孝宗曰皇考献帝曰本生父而公复上书争之曰是二本也孝宗法得称皇伯考不得称考献帝得称考不得称本生因上所草或问二篇于是桂文襄公蕚疏亦上具如公指而中外士大夫侧目而视公且齮之矣然天子益己心动而方公献夫霍公韬辈益推縁公说而进之天子用以连柱辅臣礼官口凡三下诏始定召公与桂公超拜翰林院学士公虽以骤显重然犹不能容公卿间而益侃侃自发舒亡所避天子愈器之眀年进詹事府詹事为经筵讲官又眀年迁兵部右侍郎俄转左其学士侍经筵如故公数与尚书持论边事即执政筴边事欲屈其尚书公复为尚书持之至抗疏辨上輙伸其指然谀者遂欲宗献帝入太庙公力诋其不可乃已御史録按山西有所逮张寅以为即故妖人李福达也而侯勋为居间御史即劾侯勋诏下三法司狱狱成上独疑三法司党御史而倾侯勋以属公与桂公方公反其狱公遂领都察院赐二品服金带遂以礼部尚书兼文渊阁大学士辅政仍领都察院赐勅谕约束中外御史所以褒奬殊至赐玉带公念以书生片言当人主意非久取相位思有所报効大要以破人臣之私交而离其党一意奉公守法即怨谪弗恤也寻赐银记二一曰忠良贞一一曰绳愆紏谬得宻疏言事眀年加太子太保公以上未有太子官不当设乃改授少保上享太庙回公侯道左数目属之赋诗以赐曰予喜荷天眷赉贤作邦珎再赐玉带及蟒服上既以尊崇献皇帝后録前后诸臣议而取衷于公书成名之曰眀伦大典进公少傅太子太傅吏部尚书谨身殿大学士予四代诰官一子是时杨文襄公一清居首揆以才受上知然不能如公深而上所密问公月以十数时时称公别号及字时桂公亦入辅名宠俱当公亚所言事不能无相左以故稍不平为恶语交闗上前杨公得因是以间公诏暂归俟用而桂公削保傅以免公归至天津而上念之诏行人召复相公入而杨公为霍公所论逐矣上怒杨公甚欲置诏狱逮公力寛解得免上尝谕公留都天下首地而事皆中贵人専之何悖也择宗室一人留守便公言髙帝以亲王领宗正不久而罢之宗室不预政久矣臣不敢奉诏自是乃数数言中贵人暴横状上为悉裁革镇守监仓市舶之类后先殆尽公所疏审几微専委任惜人才求民隠诸条上嘉纳之是时上日事经筵讲求圣学作敬一箴及宋儒五箴注皆发之公天下欣欣望太平而公又自言礼起上以眀圣述作为任事取公裁定若分祭天地南北郊寻坛于柬西为朝日夕月正先师号易像而主帝后行耕蚕礼皆其大者公初名璁字秉用至是以上嫌名请上为易名孚敬字茂恭手书赐之居第成以献皇帝书含春堂及金币羊酒贺而所读书姚溪山中者书院下有司为新之赐名曰贞义其堂额曰抱忠时夏文愍公亦以言礼贵骤当上意于公不能尽合而会雷震午门西序有言公横者乃乞休比行上赐公服牙笏以识意归无何召复位进兼太子太师再乞休再召进少师时昭圣皇太后于上有推立恩而上所生章圣皇太后日重昭圣犹以故事裁之不为下上不怿而昭圣之弟昌国公鹤龄建昌侯延龄者早幸横燕中所为多不法既微知上指恐惴甚而燕中少年亡赖蜂起争持胁其金帛毋筭后稍稍不能酬乃上变言其诅魇怨望大逆杀人事下狱按皆诬罔独延龄杀人颇有状昭圣迫乃因上后宫有它庆以延龄请上益怒遂欲坐延龄反族其家公固以为延龄杀人抵偿当而坐之反族不可夫延龄财虏耳何以能反凡数诘问具对如初乃论延龄杀人罪属秋尽当论公复与其僚方公上疏谓昭圣太后春秋髙卒闻延龄死能不内伤痛乎万一不食有它故何以慰敬皇帝在天之灵上恚谓公自古强臣令君非一若今爱死囚令我矣当自悔不从廷和耶廷和者初持考敬皇帝相也上故为重语欲以愒止公公持不已乃下诏悉缓诸当论者而终公与太后世延龄得长系矣公为相务以眀天子尊信国威重辅臣体而其初潞州盗陈卿据青羊山杀官吏中外颇务姑息为抚安计而公独破之卒捕诛卿大同叛杀其将公益自信荐刘源清却永为大帅以必得贼为主而所荐颇不任帅贼挟党以重仅购其党自相残得一二主谋者夏公以抚之说进而公稍屈矣公有子中书舍人逊志贤而夭哭之成疾乞归上谓公胡忍舍朕耶得无以言故邑邑幸寛之谓夏公也公抗辨不置然自是乞归益力而上益厚公至手调药以赐曰古有剪须和药者吾手调亦庶几焉其専精神加飱自爱以辅朕为忠之大公感泣疾益甚以死誓归上知公不可夺乃许致仕歳给八驺月奉米八石所以优崇礼加于它相公归之眀年上使锦衣缇骑帅视公疾且促还朝公强起至处州疾作归再起至金华疾复作归盖又三年而卒春秋六十有五上时幸承天闻讣为哀恸下书褒扬甚至赠太师谥文忠有子四人长即逊志逊臣太学生前公殁仲逊业尚宝丞季逊肤中书舍人俱有文学世其家而皆蚤逝不及大用时人惜之公在公交车最久而其成进士仅六载而拜相天子之所以礼信之者自眀兴无两焉凡所创革典制虽上自信以天启而得之公者深矣公愽洽典籍所撰对班班可据其所以合非偶然也天下迫于议礼而口非公者十之九忌公贵而刺之者十之九久而称公是非公者半公殁而思之者更十九矣当公殁未几居第侵风雨力不能饬而孙多假贷于人以食呜呼此不可以观公哉故因其孙汝纪之请而为之传公别号罗峰所为名书院者也最后上呼之罗山因更称罗山

赞曰公相而中涓之势绌至于今垂五十年士大夫得信其志于朝而黔首得安寝于里者谁力也夫礼失而求之心而已矣后主所是为令未有悖也考而不已则宗宗则入太庙入太庙则有祧公在难乎其免矣王子曰凡言礼而贵者其人材皆磊磊即不言礼亦有以自见者哉

瞿文懿公传

瞿文懿公者讳景淳字师道始家昆湖傍学者尊而不敢以官称曰昆湖先生既卒而天子赐之谥曰文懿遂改称文懿公云公之先有遯斋公者薄元徳去隠常熟之湖上更五世为封武选公某又三世为封少宰公某又一世而为公公生十月能诵诗闗雎八歳善属文久之补愽士弟子声籍甚公之为经生业其思川涌云聚顷刻得数百千言时甫踰冠而试輙屈其诸老先生诸老先生人人自以为弗如也顾其试南京輙不利而于其业益精工务究于所以作者之旨而不为蹈狥所谓朱弦疏越一唱三叹有余音者矣呉中称故相王文恪公经业为眀冠独公继之王公会元及第而公久困诸生间减父产教授里中自给意豁如也会提学御史衡水杨先生识公以第一人试南京而侍读无锡华先生拔公自弃巻寘前列其眀年甲辰遂亦用会元及第而天下以知人归二先生授翰林院编修之三年分试礼部寻入内阁理诰勅封懐庆诸王为副使奉册还授中贵人书再分试礼部满九载最迁侍读请告归侍秦太孺人与偕之京师复分试礼部寻主武试出主应天试以久次为左春坊左谕徳侍读如故丁秦太孺人忧归服除守故官迁侍读学士视翰林篆总校永乐大典复主武试亡何以太常寺卿领南京国子祭酒事已即南京为吏部右侍郎其尚书缺遂摄部事寻兼摄礼工部事三载当入奏绩而会今上初以礼部左侍郎召旋用大典总校劳兼翰林院学士仍佐部事食二品禄公感奋曰上果用我矣时大暑就道而病归里上疏请告不许会病小间强自力北比朝留侍经筵修先帝实録上所以用公意益切而公病发益不支疏复乞骸骨上亷公惫状怜之予告归不及一歳而卒讣闻上为下所司治塟谕祭二坛赠礼部尚书太常定今谥盖异典也公为人孝友天性笃至然不以峻行洁寛然长者也其为诸生贫甚数弃不色戚既第日隆贵不色喜所接即匹夫孺子而不以惰见其最重若相臣而无卑仪貌不能中人而毅然有三军不可夺之气其价使懐庆日而郑王以言事忤旨徙凤阳系而摄国事者世子惧谬为恭敬饯迎用币重公一切谢弗纳其使恭顺侯难公故亦弗纳也而上巳密使诇之矣侯乃感悟语公诇状曰微公吾几中眀法公曰吾不知也第吾所持使当如是耳公之请告还京师从众谒相严相严荘谓客曰倭旦夕平云何胡总督才足办也而南中人往往为倭挫胡君何好乱也胡总督者相严客也公前立应曰固也相公虽眀遥度之不如不佞目覩也胡君拥十万师无尺寸效而贼日夜躏赤子财赋地不佞南中人不得一单枕卧何言好乱也相公业不欲闻之谁为相公闻者于是相严改容而谢公曰善夫生之箴我然数己目慑公矣公领治诰勅而陆太保为缇骑帅与相严表里其势倾天下后先有四妻至欲封其最后者独难公朦胧挟兵部移以请公执不可相严为请之又不可则槖金而夜要公公笑不顾曰公毋溷我吾所守礼也太保不自怿去竟不敢言封最后妻矣学士地亲而格重不当祭酒即祭酒不当南而公意殊安之且曰吾惧夫不称乎抗颜者耳居四载无一书政府人问其故笑不答当公所不可若气劲甚而要归于忠厚其佐吏部而张司务者迂数迕公多吏谴及考察而尚书毛公欲黜之公为请曰是迂故多吏谴未及格也竟免公之分考会试三主应天试一主武试二所推毂多天下贤士大夫而最著者为今元相李公所为程序文行世诵之以为法四方造请碑志序记日踵门公投甓而应之有余功其挥洒若不经意而规欧藻苏舂容乎言之也公为徳不近名为文不近好为吏不近俗以故天下虽知公然不能尽公而其用公亦未尽以为恠初道病欲归而贻书李公曰诸公在庙廊固重用贤矣而易于退不肖夫退则锢之与其轻而退贤也夫宁误而容不肖也且县官方急材以南北无足使者不于此时愽选而厚植之一旦何以应诏李公矍然称服公欲具疏欲有所言会病不及上而罢公之少也尝扁舟巢湖中夜有炬火数百千逼舟公厉声叱之曰吾在何为者即应声灭以故公雅自负当大用及未尽用而人恠之以此有丈夫子三而其长汝稷即以公荫入太学乞余传者也

王生曰当先帝之歳甲辰而天下遂无不称瞿文懿公者然岂能为称公哉眀兴大臣之得以文懿谥可指数也而公独与故储公瓘其为第一人于甲辰同其谥同其以文行当官慎勤同佐南铨而不及相以下寿终同皆名实彬彬君子也夫以瞿公之眇小言天下事劲挺不阿贵权者宁可皮相也太史公之致慨于留侯有以也

喻司徒传

盖嘉隆之际称名臣者曰少司徒喻公时云而喻公之成进士也则首拜呉江令呉江岩邑戸口财赋甲天下吏縁是得干没为奸隠赋贿出入若大萑苻然而公至则严句校具得其状始为契法提衡之秋夏税以限上毋事敲朴力役有则应以时至毋待号召乡小民斗阋毋复之三老就公词组立决大者笞十余斥遣之各自得意去台郡国下讯牒及它利害闗白鐍一大柜中手自封发吏亡问不得事也即不敢望得公一嚬笑以少见指而乡小民亦不复知有吏公不为操切假惠文弹压闾右时时有所劾治皆取大猾尤者吏及大猾惴惴戴三尺而立然竟公任亡败墨吏即御史行部呉江亦不问吏及大猾指名无事刺促令代我治之矣大江而南四郡一州十五邑亡论逺近称喻青天喻青天竟用治行第一征拜御史前是太保王肃敏公廷相见公文而善之意不欲公外补公对曰必不我也谁当外者王公竒其言而疑其不雠后乃心服公为御史属敌欲求贡或谓敌狡绐我且事体大勿许便公疏曰毋尔也敌以虚绐我而我遽絶之是授彼名也敌以实输我而我逆拒之是创彼心也我且又代负夫不为彼先不为彼后内固吾守而外探其几此在一才边吏任耳公又条备敌十四事上之咸报闻相严者初得幸上有墨声公抗疏论列谓其人险而狯久之且乱天下业已上即素服候讯北阙上心动公言而难去严为两已弗究公遂出视鹾政河东属歳旱公祷雨旱弗利民而当饶得鹾或强公毋祷公曰不可利国等耳吾不忍以吾职易吾民竟雨立澍应歳大稔而鹾额亦不亏相严日益贵用事公乃移疾归会其母李老病不解衣而侍汤药吁于天乞减已筭以代李卒毁瘠踰礼服除彷徨久之相严内慑公中州名士行能髙未有以中而部檄公强起出按蜀亦自励有风棱尝糺一方面一大将雅卭泸三州守宾阳江油万大宁四令不法状穷治亡所纵舍污吏望风解印绶去蜀以大治己监壬子试所得多才儁公一夕梦若数百人焦头哭请救次日问所部则有大火飞渡江为灾近千家焚死者不能殓公调棺槥为设薄奠夕复梦来谢如初还长其道事寻迁应天丞转太仆俄以右佥都御史督西辅六郡公日夜拊循其吏民练兵实选将扼险敌骑入犯距浮图峪十里觇我师整而和逡巡引去亡何改督操江佐南台数上疏陈便宜计擒大盗汪然朱良弼等振武营兵骄再倡乱公夺其谋进右副都御史督漕运公故尝为令属江南运为四议以请其大指约束长赋者毋私兑留减存料银添给运卒行粮改征脚直诏可仍着为令公益精勤于职爬搔垢弊殆尽籍羡余金万计入之朝时人为謡曰冬冬鼓下长淮真若翁青天来俄用言官荐进督陜西三边军务公至则奬率将士出边卤首酋百余马驼牛羊称是酋济纳宾图台吉入冦公合三镇兵徼破之获首酋五百余又以延绥兵捣敌获百余级三上捷赉白金文绮进食二品奉久之拜兵部右侍郎恊理戎政应诏上八事所陈严补替禁奸诡定编派于兵政尤切敌入冦京城公佐大帅镇逺侯营于郭敌不敢越而南手诏慰劳赐玉食法酒寻出为南兵部时大司马病在告而公摄武选军政进其属矢天谕之一时翕然称眀考绩至家有嫉公者中以浮言候别用公归可三歳所而荐疏腾上召为南戸部侍郎督留储业已病矣强起共职条上四事曰眀注选重部运省解纳分水兑诏次第行之公竟以不胜剧卒年六十五公为诸生所构撰经义策论传人人且用是魁其省后好为古文辞源出盘庚周礼追琢诘屈世所谓喻氏学者也公字中甫别号呉皋其先世豫章人徙于光遂为光人有丈夫子三三玄三素三象彬彬世其家

王子曰余呉人故所称喻公于呉独详耳颍川黄丞相功名损治郡乃公厯中外亡害奚啻颍川哉漕河天下吭咽歳课称最西陲仗钺控及万里入赞枢廷出参留钥蹶而复振以佐计相乃犹惜公不大用何也岂八坐之地尚有余席待公而不究耶中州龎厚郁积其人才往往愽大任重道逺着为文章深含崛发乃自古记之矣

魏顺甫传

魏顺甫者名裳世为蒲圻人大父溶邻水令以治称去而其人祠之学宫有三子仲曰正初为襄长史季正蒙曰中宪君顺甫父也以顺甫贵封如其官顺甫之从长史游太学则已读周礼左氏国语及唐李杜名家言矣居恒谓生当以三尺素豪于古人间安能吾伊学官语耶十六试诸生髙等是时廖学士雅自负愽而辨又贵倨也所引说经史连拄诸生口独顺甫避席奏对不穷又所请益时出其表学士自失曰何物少年乃尔足三冬耶诸生亦大喜谓阿游何渠使五鹿少府角折也盖又十余年而举乡试又四年而成进士授刑部山西司主事丧其媍刘恭人请急归复守故官始与予及李于鳞辈游而好为古文词顺甫自以材不称诸子益自刻苦昼从曹中治司空城旦小间即开巻非夜分弗释也而会母李恭人疾顺甫废寝食而侍者月余抟颡吁天者无数以是亦羸困而李恭人竟卒顺甫痛哭不欲生一夕亦絶旦而苏时同年李师孟呉眀卿视之顺甫张目曰得从先恭人地下无恨以后事累二子二子曰咄嗟不有而翁在耶顺甫乃稍稍就粥饮杖而起然当其委顿时已为李恭人属草谒余铭矣服除当补官三月余不报人或谓顺甫不当有所造请耶顺甫笑曰我一欵段马不数歩而僵且归矣亦不知何门可造请久之复补山西司顺甫凡三为其司主事同舍郎皆后进据其上而其于推案文法无害咸拱手矣已稍迁员外郎郎中最后为济南知府时于鳞巳弃官里居一切谢客顺甫三及门而不见以一苍头报谢人或谓曰与若部民胡倨也顺甫益往候之于鳞不自得乃出饮谈诗甚欢顺甫性髙简亡所过从所过从必于鳞即伺于鳞亦无它客也以是竟其任时或谓顺甫文章士心易之然其为刑部甫莅事而寛大同叅议狱争于其长及执政莫能难也决大狱江左詧其情稍有间者即为谳语着于牍以授御史故于守济南益敏练有声是时冦蜂起齐鲁间顺甫画筴诱诛其渠率数人而散其党使归耕曰汝苐为善不汝曩也所属邑独章丘腴而其人最苦徭赋则皆为豪所侵顺甫奋身往悉逮豪寘之理于是伏田尽出而小戸大要得足食亡困徭矣于是顺甫以最满封中宪公如其官迁为山西按察司副使分巡冀南道顺甫为济南三歳所得台史荐凡六最后一不当其意竟以指擿去副使归是时中宪公尚无恙顺甫自憙曰吾今乃得称人子矣所以共奉娯恱百端念其二庶弟弱悉出槖中装置上产三百分予之又为置良人室曰及吾父而俾之立也已教授里中诸生咸彬彬北面称弟子久之中宪公卒顺甫艾矣而其毁加于哭李恭人时汪伯玉镇楚念欲构楚史不就亡能当之者以聘顺甫及豫章余徳甫徳甫有它故不就顺甫既服除乃即家开局集诸郡邑愽士掌故手裁定之而先上其草伯玉伯玉读叙传杂论而喜曰班荀俦也歳癸酉九月余起家为楚按察使以书报顺甫顺甫来武昌而余有岭南迁且发顺甫追及之夜饮于汉阳之晴川阁俯视二江环流挟月如璧意欢甚谓余曰自吾登天门视日出而于鳞寔偕并是乐为再哉弗可三矣余少于顺甫七歳而须发强半白顺甫甚鬒气充然若少年子余谓大匠庀楚材殆遍将无及子耶笑弗荅盖别之八阅月而顺甫卒矣顺甫所为楚史凡七十六巻数十万言而是时楚人何某亦为楚史成俱上之台或言二史当合者顺甫意不怿曰五色有可合也者而缁白不可合也毋已则宁箧吾史乎盖顺甫疾所繇心血耗则以楚史故既属纩谓其次子彬如曰数尽矣夫吾诗与文孰传哉其属之元羙遂瞑得年五十六顺甫为人温温长者而性特介于取予辨毫发不苟所善如于鳞眀卿及呉兴徐子与顺甫皆兄事之所最荘事于鳞亦以于鳞故推东郡谢生一日谢生恨于鳞数其郡不法事众默然顺甫独前质曰为先生见之耶抑闻之人耶生遽曰亦闻之人耳顺甫曰于鳞之善先生天下莫不闻先生宜得之久今以人言而遂信之则不眀有所闻而不以告于鳞则不忠不以告于鳞而告之士大夫显者则不厚裳请改事矣遂拂衣去谢生谮乃败顺甫所习自经典子史诸天官卜筮龟筴地理家言靡不精究其诗最善近体沈郁劲壮有河朔风于文尤精刻削法森森立不以藻竞夫冶饰澹辞侈靡为市门妆者见顺甫可愧死已顺甫有四丈夫子朴如为卫辉府同知彬如栗如皆邑诸生有文彩乐如尚幼

赞曰夫以顺甫之便吏治不苟取予又温温长者其才行足蔽官而竟不达何也或谓顺甫死已耳不死将有所为士固未可知以顺甫之为楚史而天假之日又不使猥管杂之既成而不得独奏又宁独官也虽然以顺甫而不得竟循吏良史诣则可将不得称循吏良史也哉

许长公小传

语有之人富而仁义附焉此言非耶夫仁义伸于富之所及而屈于其所不及此非真能行仁义者也令天下不为贾而贾行者其人类讳贾独徽之人不讳贾以故豪长者多游其间然其大指以趋射干没技相髙其最能结贤士大夫传于名以显未有能蹈隠约躬行仁义至死不悔者也有之自许长公始许长公者名鈇也而字徳威其父曰汝贤长公少育于外家汪弗令习儒曰夫夫安能袖书以稿耶而长公窃从儒家言受之诸子史传业成诵矣而季父汝弼行贾呉乃挟长公以从季善心计决筭多竒而长公以谨信操其赢季益自发舒有游间公子之富与名而长公又雅善尺牍时时为季还往倾其侪曰是许季也而彬彬质有其文哉而长公旦夕未尝废书也有书生雅诵记意傲长公以所不知而不能退而指其阓叹曰彼有人焉未可轻也季初无子子公之异母钰而最后亦自生子金长公既用勤辅季起其产而亦能因时居积稍稍具槖装季寻卒长公护其丧悉以遗赀籍而授之金与钰人或说钰曰季故无子金它抱也钰讼之官弗胜恚而死狱也诸弟人人甘心金矣长公泣谓曰均吾弟也而金衷今死钰已辱即幸胜而再辱金而无益死者何以见大王父地下乃割槖中装以抚钰孤曰庶几有以慰钰也金既得志遂诬长公尝侵季赀长公不辨益割槖而授之人或谓长公衷也而奈何授之槖而自居辟长公第谢曰金辟我衷幸诸君知之而吾又何恡也且不忍倍吾季则长公槖日损而会二弟为小贾长公则又助之贾最后其少弟上盐课后期当没引长公槖不足称贷为上课弗责偿也于是乎长公之槖若洗矣而父汝贤以老死葬弗克备礼长公既禫当之呉中收责泣而叹曰已矣吾尚安所事衣食哉为诗五章以见志眀年遂焚劵不复行贾矣长公固贫然好行徳益甚念其外家汪窭歳时存遗不絶迎其寡母方母之人谓长公不为诸季割槖当饶长公笑曰吾安能饶吾能自忍困不能忍人困即益我槖而我所不忍者亦次第益也吾安能饶长公老且失眀矣而时时杖而从宗人间为排解指诲咸尊事之以为许氏祭酒长公有子曰国少警敏长公口授之书且抚之曰夫许之先徳不乏矣而未有报也其在孺子乎不然何以使善者劝国试南畿为第一人报至而长公病以卒亡何其配汪孺人亦卒孺人尤贤工女作能寛长公于贫而佐其施云长公所著诗及许谱传若干巻

王子曰余以甲戌识赞善于燕中云所谓国者也方日侍白虎幄授人主经国史著作以其官赠长公顾语及之则未尝不咨嗟霣涕也曰得以一日而事长公及令见之而今即百何益也余尝读后稷之诗以为周之大业昌炽若此而其起乃自农累纎积微以厚为基然哉夫以许长公之为徳不能出期功外若至眇少矣充其志虽无一物失所可也天之报许氏固未量哉

弇州四部稿巻八十二

●钦定四库全书

弇州四部稿巻八十三

（眀）王世贞 撰

○文部

△传四首

李于鳞先生传

李于鳞者讳攀龙其家近东海因自号沧溟云当其业成时海内学士大夫无不知有沧溟先生者而自其六七友人居恒相字之故其为于鳞独着于鳞之先世济南厯城人父宝以赀事徳荘王为郎善酒任侠不问家人生产继娶于张梦日入懐而生于鳞于鳞生九歳而孤其母张影相吊也旦辟纑不足以资修脯而自其挟册请益塾师为之逊席者数矣补愽士弟子与今左长史许君邦才少保殷公士儋结髫龀交晋江王慎中来督山东学竒于鳞文擢诸生冠然于鳞益厌时师训诂学间侧弁而哦若古文辞者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其眀年移疾归久之疾良已同考顺天试获竒隽居多又眀年授刑部广东司主事于鳞既以古文辞创起齐鲁间意不可一世学而属居曹无事悉取诸名家言读之以为纪述之文厄于东京班氏姑其佼佼者耳不以规矩不能方圆拟议成变日新富有今夫尚书荘左氏檀弓考工司马其成言班如也法则森如也吾摭其华而裁其衷琢字成辞属辞成篇以求当于古之作者而已操觚之士不尽见古作者语谓于鳞师心而务求髙以阴操其胜于人耳目之外而骇之其骇与尊赏者相半而至于有韵之文则心服靡间言盖于鳞以诗歌自西京逮于唐大厯代有降而体不沿格有变而才各至故于法不必有所增损而能纵其夙授神解于法之表句得而为篇篇得而为句即所称古作者其已至之语出入于笔端而不见迹未发之语为天地所秘者创出于胸臆而不为异亡论建安而后诸公有不徧之调于鳞以全收之即其偏至而相角者不啻敌也当于鳞之为主事迁员外郎以至山西司郎中曹事寖以剧守文法无害而其业日益进大司冦有著作辄以属于鳞籍籍公卿间然于鳞竟无所造请干贽不为名计出曹一羸马蹩躠归杜门手一编矣其同舍郎徐中行梁有誉不佞世贞及呉舍人国伦宗考功臣相与切劘千古之事于鳞咸弟蓄之为社会时有所赋咏人人意自得最后于鳞出词组则人人自失也于鳞雅不欲以刀笔见长然其听谳最号公平柄臣子衘边帅不通贿中以法欲置之死于鳞持不可后其人卒自奋功名致大将俄出守顺徳问所以守顺徳者于鳞曰使吾仆仆途道事严客帣鞴鞠■〈月卺〉睨上官之色而进之则俱有所不能晨兴坐堂皇揖属吏考计延见乡老问疾苦为兴除脱若承蜩矣于鳞之守顺徳可一载所不报最则曰君子之至于斯也吾或未之见也奏记台使者手自削牍牍多古文辞语为其名髙也者而已之然于鳞暠暠自濯洗勤于大要居久之政声流通三辅前后尉荐亡虑数十邻郡严事于鳞若大府以故得请白偷志尝蠲马牧地垂三千金留永济仓粟毋灌输京师以饷戍卒裁将作供比真定十之二益永年传于沙河邯郸界中寛二邑力移郡尉置巨鹿官亭扼盗冲又移巡司黄榆岭为晋赵闗前后争得之台使者毋以难也于鳞又谓京师仰东南饷不时至而燕齐汴赵边河百里而近者毋出赋钱皆赋菽粟浮于河达京师缓急一策也时颇韪之满三载赠郎宝如于鳞官母张为太恭人寻擢陜西按察副使视其学政于鳞谓陜古西京也先朝士大夫北地外多阳浮慕古文词而时离之思以实反其始有机矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶会其地多震动念太恭人老家居遂上疏乞骸骨拂衣东归吏部才于鳞而欲留之度已发无可奈何为特请予告故事外臣无予告者仅于鳞与何仲黙二人耳于鳞归则构一楼田居东眺华不注西揖鲍山曰它无所溷吾目也绣衣直指郡国二千石干旄屏息巷左纳履错于户奈于鳞髙枕何去亦毋所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又为録别诸篇及它文益工不踁而走四裔然居恒邑邑思一当世贞兄弟曰大儿孔文举小儿杨徳祖吾其季孟间哉而世贞则挹损不敢以鴈行进也大司空朱公衡时巡抚伺于鳞间迫起之为置酒欢甚自是诸公推毂于鳞者相踵而会也今上初大征召耆硕于鳞复用荐起浙江按察副使尝视海道篆按核军实一切治办俄迁布政司左叅政奉万寿表入贺道拜河南按察使中州士大夫闻于鳞来鼓舞相庆而于鳞亦能摧亢为和圆方互见其客稍稍进无何而太恭人捐馆扶服还里不胜毁病困久之小间寻暴心痛一日卒年五十七所著白雪楼集三十巻行于世子驹愽学能文章有父风

王子曰世能名于鳞莫能名于鳞所以其旁睨千古欲凌而上之乃至不得尽废其遗要之创获之语烺烺象表者不虚负也或谓其声不畅实位不配望寿不竟志以为恨夫漆园玄亭杜门著书而生寥寥者岂一于鳞也藉令台鼎足重李生彼夫屈宋两司马几先得之矣无涯之智结为大年日月经天光彩常鲜呜呼何恨哉

文先生传

余读太史公叙致九流顾独不及文章家言讵艺乎哉诵者少其贬诎节义然至于传田叔司马相如抑何其详亹厌志也范詹事为汉书稍稍具列独行文苑称有尚矣夫余自燥发时则知吾呉中有文先生今夫文先生者即无论田畯媍孺裔夷至文先生啧啧不离口然要间以其翰墨得之而学士大夫自诡能知文先生则谓文先生负大节笃行君子其经纬足以自表见而惜其掩于艺夫艺诚无所重文先生然文先生能独废艺哉造物柄者不以星辰之贵而薄雨露卒亦不以百谷之用而絶百卉盖兼所重也文先生者初名璧字征眀寻以字行更字征仲其先蜀人也徙庐陵再徙衡为衡人至元而有俊卿者以都元帅佩金虎符镇武昌次子定聪为散骑舍人定聪次子惠为呉赘遂为呉人惠子洪为涞水教谕教谕子温州守林则先生父也先生生而外椎八九歳语犹不甚了了或疑其不慧温州公独异之曰儿幸晩成无害也先生既长就外塾颖异挺发日记数百千言尝从温州公宦于滁以文贽荘■〈日上永下〉郎中荘公读而竒之为诗以赠然先生得其绪于门人往往舍下学而谈上达因絶口不名荘氏学归为邑诸生文日益进年十六而温州公以病报先生为废食挟医而驰至则殁三日矣恸哭且絶久之乃苏郡寮合数百金为温州公赙先生固谢不受曰劳苦诸君孤不欲以生污逝者其郡吏士谓温州公死亷而先生为能子因修故却金亭以配前守何文渊而记其事先生服除益自奋励下帷读恒至丙夜不休于文师故吴少宰寛于书师故李太仆应祯于画师故沈周先生咸自愧叹以为不如也呉中文士秀异祝允眀唐寅徐祯卿日来游允眀精八法寅善丹青祯卿诗奕奕有建安风其人咸跅弛自喜于曹偶亡所让独严惮先生不敢以狎进先生与之异轨而齐尚日欢然亡间也俞中丞谏者先生季父中丞公同年也念先生贫而才先生欲遗之金谓曰若不苦朝夕耶先生曰朝夕饘粥具也俞公故指先生蓝衫曰敝乃至此乎先生佯为不悟者曰雨暂敝吾衣耳俞公竟不忍言遗金事一日过先生庐而门渠沮洳俞公頋曰通此渠若于堪舆言当第先生谢曰公幸无念渠渠通当损傍民舍异日俞公自悔曰吾欲通文生渠奈何先言之我终不能为文生徳也先生业益精名日益重宁庶人者浮为慕先生贻书及金币聘焉使者及门而先生辞病亟卧不起于金币无所受亦无所报人或谓王今天下长者朱邸虚其左而待若不能效枚叔长卿曳裾乐耶先生笑而不答亡何宁竟以反败于是尚书李公充嗣抚呉中荐先生于朝而先生亦自以诸生久次当贡至京吏部试而贤之特为请超授翰林待诏翰林杨先生慎黄先生佐吏部薛君蕙名能愽精负一世才以得下上先生为幸大司冦林公俊尤重之间日輙为具召先生曰坐何可无此君也先生为待诏可二年修国史侍经筵歳时上尊饩币所以慰赐甚厚然居恒邑邑不自得上疏乞归寝不报又一年当满考先生逡巡弗肯往再上疏乞归又不报亚相张公者温州公所取士也用议礼骤贵风先生主之先生辞而上相杨公以召入先生见独后杨公亟谓曰生不知而父之与我友耶而后见我先生毅然曰先君子弃不肖三十余年而以一字及者不肖弗敢忘也故不知相公之与先君子友也竟立弗肯谢杨公怅然久之曰老誖甚愧见生幸寛我至是杨公与张公谋欲迁先生而先生愈迫欲归至三上疏得致仕御史郑洛请留先生为翰林重朝论韪之先生归杜门不复与世事以翰墨自娯诸造请戸外屦常满然先生所与从请独书生故人子属为姻党而窘者虽强之竟日不倦其它即郡国守相连车骑富商贾人珍宝填溢于里门外不能愽先生一赫蹏而先生所最慎者藩邸其所絶不肯还往者中贵人曰此国家法也前是周王以古鼎古镜徽王以金宝缻他珍货直数百镒贽使者曰王无所求于先生慕先生耳盍为一启封先生逊谢曰王赐也启之而后辞不恭竟弗启四夷贡道呉门者望先生里而拜以不得见先生为恨然诸所欲请于先生度不可则为募书生故人子姻党重价购之以故先生书画遍海内外往往真不能当赝十二而环呉之里居者润泽于先生之手几四十年先生好为诗傅情而发娟秀妍雅出入栁栁州白香山苏端眀诸公文取达意时沿欧阳庐陵书法无所不规仿欧阳率更眉山豫章海岳抵掌睥睨而小楷尤精絶在山阴父子间八分入锺太傅室韩李而下所不论也丹青游戏得象外理置之赵呉兴倪元镇黄子久坐不知所左右矣先生门无杂宾客故尝授陈道复书而陆仪部师道归自仪部委质为弟子其最善后进者王吏部谷祥王太学宠秀才彭年周天球而先生之二子彭嘉亦名能精其业时时过从谈搉秇文品水石记耆旧故事焚香燕坐萧然若世外而呉中好事家日相与载酒船候迎先生湖山间以得一幸为快虽孺子亦习知先生名至市井间强勉为善者其曹戏之曰汝岂亦文某耶先生事其兄奎恭甚内行尤淳固与呉夫人相荘白首也生平无贰色足无狭邪履贫而好施周人之急甚于已见以为峻洁自表而待人温然无少长无敢慢至九十犹矍铄不衰海内习文先生名久几以为异代人而恠其在谓为仙且不死己未为御史严杰母书墓志已掷笔而逝翛然若蜕者诸生奔讣上其事台使者祀先生于学宫先生诗文集若干巻有甫田集行于世丈夫子三人彭为国子愽士嘉为吉水训导台先卒诸孙曾中多贤者

王世贞曰呉中人于诗述徐祯卿书述祝允眀画则唐寅伯虎彼自以専技精诣哉则皆文先生友也而皆用前死故不能当文先生人不可以无年信乎文先生盖兼之也先生晩而呉中人以朱恭肃公希周并称夫朱公者恂恂不见长人也何以得此声先生哉亦可思矣余向者东还时一再侍文先生然不能以貌尽先生而今可十五载度所取天下士折衷无如文先生者乃大悔与先生之子彭及孙元发撰次其遗事

卢柟传

卢柟字少楩一字子木大名浚人也其先世业农获则什一而息之故以赀雄于乡柟少负才敏甚读书一再过终身不忘父为入赀太学上舍数应乡试罢免归柟才髙好古文辞不能俯而就绳墨为愽士诸生业以故试輙不利而声称奕奕在荐绅间着也柟为人跅弛不问治生产时时从倡家游大饮饮醉輙弄酒骂其坐客毋敢以唇舌抗者而又豪歌诗当所得意下笔数千言立就客咸咋指遁去竟用是败浚令某者数刻深名法家言于文非能好之阳浮慕之以张吏术耳谓柟邑诸生才得相从事幸甚柟亦欲借令谬恭敬为相得极欢令尝从客语柟吾旦过若饮柟归与翁媪益市牛酒夜共张至旦室邑子相戒卢生有重客门之履相蹈也而会令有它事日昃不来柟愧且望之斗酒自劳醉则已卧报令至柟故徐徐出坐久之柟称醉不能具宾主令恚去曰吾乃为伧人子辱愧见其邑长者邑人素恶柟者为柟谗曰是尝见令君文而笑且唾令益怒亡何柟干掫其役夫得伏麦以为盗也榜之役夫被酒自理而声强柟复加榜焉旬日矣役夫夜压于墙陨事闻令令色动曰唶累是复能倨见我耶匿役夫所繇死状当柟抵坐狱具上报可柟既已坐大辟系狱又令仇之故毋敢为称寃者而会柟乡人间尝侍饮不逊柟目摄之去已来为狱吏夜缚柟格棰之数百臂踵悉溃烂且死矣吏以他事罢得不死乃感慨折节益读其所携书着幽鞠放招赋以自广其幽鞠曰卢柟既用事逮系浚狱与幽囚伍瞀愦迷惑目无日月不知晦朔仰天太息曰嗟嘑圣人修身晋道立命不贰贤者推运循理以定所天顾柟微眇离兹宪网问诸造物而已因作赋以自广其辞曰帝颛顼之婵媛兮皇波汪乎姬姜邅海岱蜿蜒于北陬兮灵宗嘉牒于范阳遻云雷之霮■〈雨上对下〉兮踥蹀改南服淑浚土作甘美兮蹑康侯之芳躅皇杰梧董道以廸惠兮母氏静约而告育曰余梦文杏靃骫于霄汉兮芙蓉晔而尚粹溘焱熖儵而进兮应龙觺觺而下弭侦蚴虬以舑舕兮颔仡攫而速惴亿错指以羣号兮朋駓駓而决眦倐恍怳以陨虚兮觉懐妊而因惎（柟母陈梦此夜有娠）謇余降于卫浒兮幼好姱而岐嶷岌青云之伟冠兮挟长剑之陆离朝晞余发于昆仑兮暮濯足于咸池擥招揺以为祛兮履彗星以为綦余长喟其厯之未瑰兮勔修余之菲芳裁薜荔以为衣兮衷芙蓉之翠裳集菌茝以为藉兮糅杜蘅以为粻掲旌于兰皋兮税驾乎芳之塘余迅淢靸以髙举兮汩铩翮而填陨谓曾参之杀人兮谈市虎而成允苍蝇习习其贝锦兮鱼目敓眀月之璀璨嫫母憗以姱嫚兮摈西施之頩脕而目眴蝮虺侁侁于几筵兮戈鋋森森以剚余目既阨余之倅廲兮又囏之以■〈釒犬〉拲低曼睩彼犴狴兮桀血龂而封瞩窅阒怒以蹲踞兮视将躨跜而矫鹄槛樛■〈虫屈〉以黝轧兮栋倔蠖而黡翳缧纚纚于伏栈以苦余兮仍反接而窘臂耳嘈嘈若有闻兮何迍回而怫■〈忄胃〉目炯炯以或见兮伫鉴勿而复瞶神轶氛■〈勿上目下〉■〈勿上目下〉以■〈氵罔〉瀁兮精憧憧而往来觉块然滞此一方兮心■〈犭思〉■〈犭思〉而增哀鼷鼠滛喔以齿余发兮魑魅含睇而毰毸傫■〈吕吕〉■〈吕吕〉相喃以对泣兮御纠纠而呵护般逮余兮纷豗繄鹏鸟之巢蚊睫兮焉能戢此躯也枕雕虎以燕憇兮又谁知不我虞也悲时晷之遄迈兮曜灵忽其西藏微霜沦而下降兮恐瑶草之不芳髙驰志乎云中兮椉精气而相徉王乔衙衙而弗顾兮赤松告余又荒唐行偊偊独日暮兮安放乎不死之乡横冲波而微舟楫兮天呉揺首而振怒厯太山之坎轲兮魍魉齩盻以当路猿猨蹇以在柙兮虽轻捷其焉去凤凰之罹罻罗兮缚茇茇之华羽抱郁轸以顝处兮呼苍天以为直戒五岳与向服兮俾河海使听殛咎繇逺以不闻兮玄武违而莫恻何羣神之丰丰兮灵炳耀而罔恤夫余既不能蝉蜕于兹芜秽兮眇椉风而长骛心结思于大荒兮魂茕茕而上度澄青云之霏霏兮飘风回而霁雾载玉女于后乗兮饬丰霳以先路羲和俨以骖椉兮望舒翥而儆御征轻辌之阗阗兮八鸾锵锵以逈歩承云霓之氛霭兮灵旗缤纷蟉虬乎翠羽挹朝霞以为飱兮吸沆瀣之精英潄华池之飞泉兮聆钧天于帝庭素女涕泣以淋浪兮间縆瑟而咿嘤虙妃欷歔以结轸兮潜咨语而沉情余凌軯虚而佚荡兮将擥结乎三光撰余辔而驰骋兮问元化于勾芒采三秀兮眺瀛洲之微茫弭余节兮聊解佩乎扶桑睇南州以凌厉兮嘉桂树之丛丛召风伯以驱燠兮谒炎帝于清宫何苍梧之蘙霭兮重华穆以扬灵湘密鳞而■〈氵靓〉瀼兮二妃胡为而弗从决白门以西望兮觌蓐收于金枢气澔澔以莾旷兮薄晻■〈日兹〉而谁须觞王母之僊姝兮狭瑶池之芳都指玉胜以为约兮歌白云以相愉荃既缔余以好艾兮絶弱水而进辂齐玉毂之磤磤兮指寒门而并骛轶钟山之幽黦兮令照之以烛龙召玄武为备御兮勾辰翼乎紫宫托鹥鸟为之先后兮问太乙之缭垣灵剡剡以黝约兮凤凰承旗而飞轩雷师碨■〈石畾〉轰礚以震荡兮烈缺闪烁而施鞭护赑屃以椹余兮阗咤恶而俾还卒揽涕反此旧都兮洁筳篿从卜乎巫咸曰天地无隘兮物无终始变化互渝兮干流迁徙形气转薄兮或浮而沉造化沕穆兮祸福无门聿性命之难言兮谁知其极万物纠以雰荡兮又安所止息惟大人齐物我兮以天地为庐舍总山川于毛发兮骑日月以为马夫有虞之濳厯阪兮当厯数之在躬夏后胼胝而陟大宝兮季有光于黄熊震龙漦而下椟兮顾驾祸于周庭白鱼跃以膺大命兮刘氏显而有功奚五羊以自鬻兮由余振于西戎尚鼓刀于海濵兮仲父射钩而桓荣仲连谈笑以却嬴兮胥重茧而存楚条相后而饿死兮酇揺笔以光辅墨不黔以卫道兮孔辙旋而微伍光狷介以自湛兮夷顑颔而振古夫道固无涯涘兮行焉知其所如惟恬澹与家漠兮斯真人之攸居从委命而椉流兮游廖廓之乡忽丧我而无是兮观泰初之茫茫余托蜉蝣与游兮曾日月之徜徉忽归魄于玄壤兮又何足伤勉修余之俶服兮佩芳泽之幽兰纫掲车之落英兮襞茳蓠与射干饰翡翠而缀珠被兮烂的皪而芊眠组绮缟而飘扬兮下结之以双璠余媲美而自鉴兮何媒妁之可攀夫君眩而弗御兮亦余心之■〈女便〉嬛系曰天地缊纶何时眀我欲见之心彷徨辗转懐忧秖自伤超轶絶世穷大荒帝极洪洞不可量缄悲归来卜巫阳励志肥遯含大章获我所思乐无疆放招文多不尽録居顷之盗行剽迫柟父自刭死烧其庐子钱家咸负贷不偿柟固已壁立矣令亦更悔念鱼肉卢生何酷耶阴稍稍寛柟拲有所雠诗辞呼使从狱具草草上予酒肉食饮洗沐寻令去浚为大官事益解而故人谢榛先生者携柟赋游京师贵人间絮泣曰天乎寃哉卢生也及柟在而诸君不以时白之乃罔罔从千古哀湘而吊贾乎陆光祖呉人有心计俄谒选得浚令至则首为更爰书上论鬼薪输作三歳卢柟既出狱家益贫乃为九骚谢陆令而谢榛先生方留滞邺柟走谒之因上赋赵王赵王览而竒其文立召见赐金百镒于是诸王人人更置邸延柟柟则称客坐右坐握麈尾辨说挥霍数百千万言风雨集而江波流也鸣毫飒飒儵忽而为辞若赋各得以意去既酒醉故态毕发骂其坐人则人人掩耳走避柟竟亦不自得罢还顾槖中所余金几何趣付酒家也媍嗫嚅咎柟不顾曰天生卢柟为女曹地耶呉人王世贞治狱大名飞书大伾山中勒邑吏具笔札受柟所著集若干巻柟故亦慕称世贞尝为文托谢榛先生致之不达至是见世贞郡台把臂为布衣饮三日酒语慷慨恨相见晩也世贞序其赋畧曰余迹卢柟所遘逢及状貌殆中庸人耳既稍得其古诗歌行读而小异之至读诸赋则未尝不爽然自失也三闾家言忠爱陫侧怨而不怒悠然诗之风哉长卿务以靡丽宏愽旁引广喻其要归卒泽于雅子云谓之从神化来耶然自东京而下蔑如也诸儒先生号名能文章家奈何取其所论著而姑韵之以为赋若兹乎哉即卢生所就幽鞠放招凡三十余篇其概不得离津筏而上之然而大指可讽也穷天地之纪采人物之变与夭乔走飞之态经纬胪列假二三能言之士如宋玉景差者蝉缓于左徒之门岂其先柟而室哉柟既以别世贞去南游金陵陆光祖为祠部郎留月余走越厯呉毋所遇还益落魄嗜酒病三日卒

王生曰柟未死前一岁妻死生二女其一踰二十不嫁柟死时世贞方坐家难浮系长安邸中不得其状也其文辞散失毋收者故为之传其行略欲令后世知有卢柟耳予亦愚鲜量矣柟不遘邑令家不破亡然其文辞亦不工呜呼世宁独一令哉

陆叔平先生传

盖呉有隠君子陆叔平先生其人黄绮者流而不能尽掩其才秇以少见于世世亦慕说之而莫有能名其徳者余故为传之君名治叔平其字先世由汴徙呉之包山梅梁里后徙郡城遂家焉至君益转徙支硎山中然不能忘包山榜其斋庐学者因遂称包山先生云而君之髙祖有为长山丞者世世受儒至君父铭起家遂昌训导迁司乐清教不赴故文待诏征仲髙其节为之志其墓君生而颖朗工治经义自其在诸生行数获儁饩学官廪与太原王履吉王禄之相下上然挟以试应天輙不第而中好为古文辞去时尚益左君之为古文辞要以自偷适情志而已絶去一切酬应然亦竟用是有闻至其于丹青之事尤心通所传写山水折衷胜国四名家竒伟秀抜时出创意点染花鸟竹石往往天造熙荃而下所不论也君既久困诸生不欲糜学官廪数上郡请罢去而郡守林懋举温景葵王道行诸公咸推君才为后先奏记督学御史御史雅己耳君名又难三郡守下书慰劳令毋烦诸生试饩如故而君不自得益欲罢去会君之从弟洽尝受经君当贡逊不敢先御史遵遂檄君贡君又固让不受御史乃更下书郡邑曰贡士者为县官荐才实亦以表励风行非直论资校年也诸生治愽洽躬行孝友敦睦以先其弟执经交让缩足荣轨吾甚嘉之其令以贡士归仍表棹楔称褒奨恬退至意君自是治处士服益坚卧支硎不出矣君为人长颐秀眉目动止雅儒骤即之落落穆穆也徐而察之温如也已征其谈说古谊搉风雅便章花月纚纚忘倦支硎故晋髙僧遁遗址君庐在其下云山四封流泉间之丰陆广场地宜田圃衡门低庳不可托乗容膝之外皆艺名菊菊多至数百千本它竒花木日南苍梧万里之种宛转募致之手自封殖灌溉剪剔妙得其候歳时佳客过从即迎致花所出家酿酒之割蜜脾烹笋萌钓采之鲜颐指满案雅歌留连竟日客不能舍去或非其人而强造者以一石支剥啄戒竖子不听应也郡守蔡公国熙修乡饮礼悉汰去其凡者首致君为重宾至后李守键愈益推延君君贤其意为一再赴而已海内益知陆君而所亲厚又稍稍出其绘事好事家礼恳悬购者踵相接然絶不得以利动君君意有所许即不待数数请也自乐清公殁有庶子女五人而幼皆养君所以时室家之其视君犹父也寡姊之归呉者贫无后迎致家谷之殁而归葬于呉悯其鬼馁也为从祀于陆至今邻有杨指挥者署卫事雅与君善卫故有羡赀为军兴不知何时亡去但有籍在毎御史来按核辄槖私金以应金辄随御史往最后御史得其状以为杨指挥者寔盗之大具狱以待而杨贫甚计无所出君欲倾家为之缓不及事会乡人有罢官归者富而雅重君君多许子息以贷得金走御史所报羡赀在卒以杨指挥免金自是为官有君竟代偿矣而杨指挥卒于窭君复为治冡封树素衣冠谢吊客客自愧弗如故人顾正叔者才豪士也尝结君布衣驩而自其罢浙幕官归家日以困避徙深山中谢絶交往君征得之为歳时遗致餔醪且死以身后属君君行哭求所善毛生墓旁地以葬正叔凡再感竒梦托谢乡人人益称贤君矣君既隠支硎其乐清公所治呉城里二宅大出其槖装剏其先祠屋右栖神灵左藏祭器谒文记之以属其弟沼且推其旁第舍悉授之曰而世世供事粢盛也君与沼同居怡怡至老不忍析而乐清公所遗田产不以予其子而予沼君今年七十六矣神眀不少衰一日携王子稺登状来请曰与公生幸相当公不及我日而传我即不讳目且不瞑不佞盖尝过支硎从君游竟日又君图桃源记遗余所谓不待数数请者也

赞曰以陆君之文技足自奋于世何至晦匿深山中迹其推财借躯赴人之急而骤异之要之孝友内备恬不见是君岂其沾沾任侠人哉庶几古所称仁心为质者欤乃至谓不佞云云君子疾没世而名不称焉孔氏盖记之矣

弇州四部稿巻八十三

●钦定四库全书

弇州四部稿巻八十四

（眀）王世贞 撰

○文部

△传十首

洞庭渔人传

洞庭渔人者华容孙宜仲可也踰冠举于乡凡五上而五困公交车因罢不复应制而自以家洞庭更号洞庭渔人人呼之渔人则应它呼之则不应而世贞尝从呉舍人眀卿所得其集读而异之以为古人耶古人吾何以不识盖二十余年而后游楚而悉之则渔人乃今楚人而亦死久矣渔人故岳名族其祖曰处州公荣有子曰提学副使公继芳提学公二子长曰玉山公宗其仲为渔人渔人五歳颖异读书数行俱下稍长工属文提学公为兵部郎所师友何仲黙崔仲鳬郑善夫薛君采杨用修时相过从竒渔人而试之下笔万言立就而当是时渔人慕诸名士为古文辞私己有所撰着矣甫十六归试楚不利三年提学闗中许宗鲁以渔人冠郡诸生或言渔人能古文辞则又俾为古文辞益竒而其试于楚且以为当冠楚诸生会误携其初试目格弗终试许君争之不能得而又三年渔人始举于楚其名第稍后许君犹不怿曰岂此曹子眼中物耶当于公交车辨之是时渔人业破万巻而气豪视一第无足芥拾家世仕宦又少从父游燕中所习闻国家掌故将相文武之业甚详抵掌而谈今古毋能难者渔人既久有名公卿间毎试其文传诵人人目摄以为当上第及报落则争骇而咤叹以为无天是时霍文敏公韬欲疏荐渔人释褐备两制弗果矣最后渔人罢试归而道闻提学公讣日夜奔驰哭踊两目为损凡四载遇医得神方砭之复眀渔人年三十有八而叹曰丈夫安能龌龊老死辕下驹哉且夫能衡命者我也能衡命者我也盖渔人所繇称矣渔人既有家世禄羡尽斥为园圃台馆亭榭之属购异书名画古器实其中而竒卉恠木环之素嗜酒乃益酿酒客来过从者毋问贵贱輙留饮饮輙醉醉亦不问客所向而其遇佳辰夕奉母兄从女弟燕游花竹间怡怡如也渔人间携其子斯亿及诸生黎学元刘世章辈游石门玄顶诸湖山胜地遇羽人缁流能饮者即倾携酿共之渔人既自命渔又不为衣冠时时与樵青钓童狎亡异也兴至泚笔而书所为诗竒逸飞动龙虬郁盘已又自歌之感激用壮节奏顿挫云停石裂始恠以为贵人或谪仙人矣渔人所著诗文为集前后六十九巻两都集十巻遯言十七篇洞玄志三巻宋元史论二巻眀初畧二巻岳州志三十巻所辑有孙氏日抄六十二巻王氏易七巻天文书八十二巻国朝事迹百二十巻求言録十五巻其诸未成书者尤伙渔人固挫名而不能尽閟其藏书诸方岳部使慕而请见者渔人弗见也即迫之亦见见亦无所报谢而诸公自以虚往而饱归念得见孙君晩渔人时时为后进指说经术艺文去而成名者众又好推毂士士以故多归之渔人素强无疾一夕卒得年仅五十渔人之卒也许宗鲁用中丞罢归闗中志其墓而乔世宁为之表世宁亦闗中人也有二子斯亿斯传俱能读其父书斯亿去为古文辞而斯传举于乡斯亿又为余言渔人未卒时其女弟数数感异梦有羽葆鼓吹符玺之祥惟渔人亦梦之几以为仙去不死噫嘻渔人死矣吾为志其所以不死者可也

王子曰当渔人之在嘉靖时吾呉有黄勉之氏云其人咸愽学工文章弗肯久隶礼部而罢其所以云盖能为不用而不能为小用者也夫以渔人之为隠何下彭泽令彭泽之声实冠千古而君子犹窥其微以为非忘世者何独渔人哉何独渔人哉乃其舒巻之际劘削感慨略用酒徳以全其天则黄氏固瞠乎后矣

朱邦宪传

古里闬之士而倾公侯岂尽衡度叅伍哉其巨者树颐颏信眉抗腕多抑以示扬欲以竒钓名而细者务蕲中于人之好东贽而西借交西贽而东借交以苟自重而已余生一得折节而游其间坐是意稍稍怠盖晩而获与上海朱邦宪者识而始自悔曰士诚有之奈何以卤莽轻失士哉上海去吾乡二百里而近邦宪用文章起声余窃己耳之既遇于呉门王穉登所落落穆穆也稍与语稍心异之巳而驩然相得也邦宪故善武昌呉国伦呉兴徐中行语絶不及之意不欲借交以重也朱氏为上海着姓世世受经至同知佑而以经显一传而提举曜再传而太守豹益贵重有名邦宪甫九歳太守见背人或窃少之邦宪就外傅读书崭然示头角矣己治经生义及他小文輙工流隽郡国补邑诸生髙第为太学生一再试不利輙束所售业而谢之曰歳月吾自饶不以掷汝益读先秦古文家言旁及百氏诗书之业灿然矣邦宪白晳飘须善谈笑而特好饮客至不复问輙呼酒数行螓蛾曼睩秦声燕丝杂伎竞进邦宪所举觥船累十客人人釂也啸歌慷慨意若无足当者乃竟酒退让逡巡矣性又喜任侠感慨急人之难甚于己以徳报怨厚施而薄望即所叩而其人非故识者骤以欲请亦得饱去所叩而非力所办者必旁宛为济之乃已客或谓曰多施固善而先太守槖装何几邦宪曰施不縁富自性耳且不见夫太史公传任侠而称原宪季次哉行之自若邦宪既以文称荐绅间而太守故尝任御史多所推毂其客给事黄懋观出倅郡故兄事邦宪甚昵且欲为买田宅邦宪固谢曰幸不至沟壑奈何以不肖而鬻先人恩邑令黄文炜善邦宪日造请其庐命酒饮竟夕欲以居闲为邦宪欢卒不得请而罢赵尚书文华者故太守友也以天子命视师便宜生杀势张甚守令惴惴前谒輙报罢独好谓上海令吾故人子朱生安在与偕来为言其家世甚悉令大惊恨不能前为地具楼船装令邦宪往邦宪复固谢而操一叶上刺幕府尚书迎劳苦生欲官乎谢无所事官欲金钱乎谢无所事金钱尚书大笑而翁騃固有种哉然心益竒邦宪治军暇则与投壶雅歌甚适也邦宪念尚书汰显争之不得业以酒解所黙挽救不少矣而麾下有梁将军者为邦宪尚书重客故夜赍三百金为寿邦宪大惊曰客为三百金来耶促麾去毋污我而久之尚书还治部竟以汰败天子怒之甚其门下客争鸟兽匿不敢名其主而邦宪时时为人言尚书恩至酸鼻矣前是倅懋观令文炜先后死郡邑中邦宪为哭调棺敛经纪其妻子归塟人或难邦宪不倍徳何至客尚书所夫智伯国士之知豫让所不辞也毋以难邦宪矣邦宪为人内行淳至事母蔡夫人所以扶侍万端冀其欢蔡夫人殁而邦宪所幸好声酒一切谢絶至服除而不忍御者累年养其兄与姊之子爱之甚于己子内外亲之窭待而火者若而人待而土者若而人邦宪悉家而资与供所善客不倦也其于文法东西京诗法开元以前诸大家即撰着已脱稿犹令人弹射窜易务当乃已邦宪名察卿少时人称之曰象冈己家黄浦遂称曰黄浦又自称醉石居士有八子咸彬彬世其家余所传大都云其详沈明臣王穉登业先之矣

赞曰自二子之传朱生而以任侠称虽朱生亦欣然自命侠也夫侠者夺情而强为义屈己重己乃朱生恬穆胡强耶其畅朗多引让始而信终盖郭林宗徐孺子之流云尔虽然以朱生之恬穆无强而不能忘身后名吾始殊厌名乃亦爱之矣

孝友张先生传

吾州张先生卒之七年而其子元蒙始克葬兵备使者蔡公国熙为题其墓道曰孝友先生之墓蔡公贤者而又操风励权于是学士大夫类能称先生云而元蒙谓贞也戆少所许可属为之传先生讳俸字朝恩其先为州良姓然世受耕耕时夺于儒不能有所给足而儒亦不甚显以至先生生而父窭瞽废稍长负笈行从经师不能具修脯贽挟册孜孜问难多怜而受之经矣十六为童子师貌故寝短然其自居色恒荘而教习抵夜分不倦所至见严惮以名师称而文亦益工试有司裒然首选已补愽士弟子有声进食学官廪先生既工于文谓一第可拾芥取久困诸生间至食廪垂三十年而不及贡以老惜哉先生性至孝歳所授弟子束帛斛米即以归养其二尊人犹不给妇顾洴澼絖而佐之先生自以不能备旨瀡得盛馔即呜咽废箸也一味之甘可剖而分者以归奉朝夕不敢私也其二尊人疾先生不解衣而侍汤药奔走医巫若狂居恒自谓家虽贫敢以加吾父母哉州当推择乡饮宾先生谋之友以隠徳进其父褎衣而侍学宫退而扶■〈曰上廾下〉以返舍怡怡如也其父母殁先生年已耋哀毁骨立歳时家享俯伏雨涕泣下也抚二弟衣食之推其父产而不以徭役往家务大小出入悉自任后析箸相去可一舍许居数日不见即营然如有求者见而忻然共案食已寝共被也故其殁而其季为之行三年丧先生生奉二亲又饶弟子家之食指众俯仰朝不逮夕矣而至于取舍愈益严不为捃拾干贷虽其温辞怡颜一切务为谨厚长者然人不得以富贵色御之酒间谈出处引满慷慨曰令吾一旦遇眀主立玉阶下必有所以少见者夫天下有大枢要君徳时政数语立辨胡至掇拾琐细费皁囊中薄蹏也而吾乃今老矣无可自见矣先生虽格于例不及贡而有司为上其才行御史耿公定向下书旌其门予冠带予冠带之眀年而先生卒得年七十有三二子元儒早卒元蒙今为愽士弟子孝谨益甚及诸孙俱有万石君家风

赞曰张先生学不纯师行不标迹言不华声隠不诡俗此何称异齐民哉然使张颐颏握拂矩步树立门户者与之絜终原始推表见里断不以此易彼也厌贫贱不为苟去要其中必有以胜之然负其畧老困以死七十而不能无动色士固难槩也夫微显而阐幽以风励永永则蔡公其人哉

钱谷先生小传

余故善呉人钱谷先生盖视余二十歳以长矣而相许为尔汝交钱先生六十余业谓余吾获觏私汝度无汝逾者然吾老矣即不讳以不朽累汝余唯唯钱先生则又谓余古人委蜕化于土而始出于人之口而入于人之耳吾甚悲之且幸而汝欲不朽我于死孰若使我生见之也余故慨钱先生之旨而为之传钱先生者呉里阛阓人也然其始祖最贵王于呉越累代而其后人名能诗又世受绘自其父曾负才事倜傥竟夭于酒独母唐在而钱先生少孤即好读书家贫无所蓄书多从邑子游贷且读母唐谓曰若谬长耳不知呉有文待诏耶而舍而之它游于是钱先生乃委质为待诏弟子待诏恂恂君子而顾多艺能工诗又工书若画于诸生中独才钱先生而授之业钱先生无所不精好然于画则心通曰夫丹青者外得之象内匠之心夫吾欲指缔宇内夺造化铸人物而用是拘拘为哉于是遂不名其师学而呉中称画最圣者曰沈周先生钱先生不相及而间得其秘声日以起造请时时户满屦矣钱先生故无家乃又愈不为家徒四壁立待诏过而题其楣曰悬罄志贫也钱先生贫士哉其所手録古文金石书几万巻校雠至丙夜不置而造请画者时得赢钱以奉母唐滫瀡不废度更赢则斥而召客曰毋念我我腕足为诸君欢也钱先生泛与而所最善以文事相琢劘者待诏子太学愽士彭助教嘉布衣彭年浔州牧沈大谟咸卓荦竒士相与为游扬益有声郡守相争延置钱先生请益至弥月无所及私事愈益严重钱先生以为贤而钱先生竟用是益贫且老矣钱先生好为诗诗错大厯以下语然多不存稿而其所著书有三国文类抄南北史摭言续呉郡文粹三刺史诗隠逸集长洲志若干巻藏于家

赞曰嗟夫士孰不欲及身而求偷快乃钱先生泊然若无营者其趣往奚可量哉顾汲汲然而身后之工是求则诚可念也钱先生之始祖所谓王呉越者弘佐弘佐子昱昱工词翰绘事籍籍有俊声语曰公侯之后必复其始夫始者讵公侯已哉

陆秀才传

秀才姓陆氏初名应节更名鸣仆最后名旅携秀才生有异质读书日数百千言十七补郡学诸生声固已隠隠起秀才之曾大父大父俱举进士髙第以文显其父亦名能世其业而家故贫四壁立乃转赘依外家外家里中多贵人灌寗軰日数过从豪饮秀才旁非笑之曰此土偶而冠奈何辱陆生为也又不肯为程序文寘案间旋斥之曰仅以待某某可奸时尔于是秀才歳校有司輙不利而心益厌薄之乃益读左史诸书又好为诗诗甚竒而工于书秀才性孝友重然诺伛偻卑折口不臧否人故与处者毋论贤不肖心更善秀才也夕日客至间与立谈笑漏数刻竟枵腹去然客愈慕近之戸屦恒满秀才不旁问生产居自适既贫甚一日忽慨然叹曰吾少不量妄计当屈于今而信于后夫所以攻苦茹澹耐寒暑而不悔者以自为可也乃以为吾亲哉则稍取程序文习之两月后有司较小利己乃谢絶故与游者闭户读不肯休竟劳悴病将死其外家中表时窃言曰昔恶秀才不习程序文今乃恶秀才习程序文矣故与游者亦云然秀才满半歳竟死有子举辄不育时人为语曰沧浪天信不慈不见陆秀才乃无儿

赞曰秀才与家君同外王父郁先生故予少得侍之其为人濯洗雕饰任真泊如也恒自谓晋人云然秀才絶不饮而内行修洁善奕奕常屈坐人予规之则曰箕踞而锻手自蜡屐者托也予亡以对夫使早卑约志意必就贵显终究其早必有可观者乃两失之矣

叶君传

叶君之先曾大父曰文庄公始文庄公与吾先大父司马公异起不相及然俱时名臣而司马女女文庄之孙衡州公两家子弟声习慕好欢甚叶君之始归外王父家髫而诸生文甚竒中表目之耳相属曰是夫称为文庄后者叶君数从有司校亡不褎然首列也以是颇负气抵掌谈说天下事亡论一第足难叶君者久之竟不第而以太学诸生死叶君素壮未死可二歳前病病骨立语气微不属余使淮扬道还遇叶君呉江舟中不识为叶君也与之语声非叶君声也久而辨其志慷慨屹亡见病态者乃定知为叶君虽然吾私以虑叶君萎薾不复振而叶君方欲从余而北就选人格为县官拊循一方吏民死不入循吏传乃虚死耳然竟叶君死不得一遂雠志可悲也叶君为人谅易不设城府其孝友纯至盖天性然母故吾姑王夫人爱叶君而持之严甚君髪且种种矣坐小故輙长跪请受罚絮数久之乃听起叶君豪使酒酒间曼声为长歌激杳冥俯视一世而微闻王夫人履声辄匿而整容和其音以见不则当复受谪矣二三知己客叶君坐未定谑浪锋起素称给者莫得支吾间迹叶君他过则伛偻厚自卑折为国家筴利害披窽指键巧中而不复别治生坐起室中不能名室所有而以歳时启文庄公书阁校藏遗经籍毫髪无误既病甚手而授二子书慨然曰吾愧负书夫叶氏自先文庄而来四世矣即亡过中寿者何也且吾显不及先人吾欲以所不及而私其余乃今竟已矣嗟哉叶君名良才字世徳始娶于周氏康僖公女继娶沈氏有子二人恭焕乡贡士恭炫邑诸生春秋五十有二

赞曰士不幸穷何限乃独传一叶君君少而数声冠诸生不为穷有二子贤不为无后年五十不为天虽然令叶君且不死有可观者今而已矣吾为之传其志耳

王樗全传

王樗全者余故里中子茂才也始王子生而有竒征其父南山氏卜之名之曰之鼎谓且食贵也王子以茂才应省辟数举数不利至病以废乃更之鼎曰樗全而字之曰康生夫王子之所托于樗者何居今夫楩梓豫章至才美也朝睨于匠氏之目而夕入其手锯之斤之磨削之改以为栋为梁细以为薄栌杗廇夫木随之死而又丧去其故名孰与夫樗之终始乎樗也虽然王子材而以疾废者也非樗比也王子曰不然吾疾固似之吾体拥尰而不任规磊节多目而不任雕皲瘃摇落而不任托荫吾疾固似之且樗恶能全子宁见夫千歳而犹樗者乎暴风烈霜歳得而侵凌之野火之所延炙樵薪之所辱而鸱鸢之所狎也吾之所庶几全者其天耳余曰王子信以为能全其天乎夫樗无待者也王子犹有待者也夫有待之天非天也王子曰不然子非我何以知我之有待我有待而无待者也吾足罢于履而几在食罢于肉而蔬在吾手厌右而左在体厌坐而卧在朝一盂夕一爵目足图史口足吟啸子之天日往矣而我固自如也余笑曰且也子之天全而何以沾沾余言喜也王子不荅王子少好学从师指授经义分夜不倦所为文卓荦有气然不帖帖于师说以故褎然负俊声诸生间亦卒以是数困诗好开元大厯语书法徤利有致晩得锺太傅受禅碑习之至忘寝食以故于八分尤精其为人温恭长者不立城府至所慕说前辈文谊推毂士大夫有味乎其言之也晚虽以疾废其自题像畧曰读古人书识古人字澹然无营脱屣名利不出尸庭裋褐茹粝为圣人氓如此而已其所居不能具竹木遂编萑萑之又为萑屋述见志时人读而怜之

论曰南山氏者盖传所称司马季主流其为人抵掌谈说利害得失巧中若符竹而乃近失之于其子何也或曰非也夫鼎范金而为之即一旦显用以烹饪炮炙曾不若釜鬵之为便厯千百歳而质日以古文日以新而贾日以益重则南山氏所以命名指也今王子虽病强而读先秦西京诸家言刻厉古文辞不休此其外托于形而中为实计者鼎耶樗耶后必有辨之者矣

余翁传

余所游燕中六七君子盖有余徳甫云而徳甫时时言其家大人余翁也徳甫为比部郎积三歳劳封翁如徳甫官饬冠服而进之一再试辄返之椟曰以若显我足尔奈何以而冠服束我比徳甫谳浙江狱多所平反归起居堂下翁顾问所活者几何末减者几何具以对翁徐出椟中冠服御之为酒劳徳甫曰今而后而知所以荣我也徳甫副宪八闽以余奉市海错织文檿丝为寿翁不怿曰吾不家于官而奈何亟污我褐寛博赋芋栗吾自有之毋再也徳甫自是惴惴遣信候安否外不敢以尺布束修侑矣徳甫满三载翁独贻书趣之归曰眀兴吾余鲜显者即显若给事公不得及二千石若何状遽及此可止矣徳甫亦自具疏乞休会中有倭警弗敢上而所奏三载最当迁又当封翁忽中蜚语罢归翁迎谓徳甫曰若三载而不以尺布束修及我頋而槖下垂如振槁然先后称亷平吏胡恤言也徳甫跽谢不能以其官娄封为恨翁笑曰此吾所以趣而归也吾惧尽福焉且夫徳显之谓显志养之谓养非世所谓显养也徳甫乃力耕给翁翁怡然甘之十二易寒暑矣始翁受尚书其父讷庵公有声北地李先生来视学竒翁才超补博士弟子未上邑有讼事其豪谓讷庵公椎易胜也翁挺身出代理讼系三载卒白之然计所受书业稍稍废矣产亦益旁落教授里中诸生自给武昌朱侍郎闻而聘之为塾师翁好禄命家言自谓逾五十当贵也惟侍郎亦谓翁五十当贵也曰师己罢博士业何自贵乎见徳甫试而大喜曰是不必期五十师所以贵者此子也止徳甫游吾门能扬大人以成若而徳甫果第进士翁甫逾五十也自是侍郎名能知人翁之废书而拮据家难者埀十年教授诸生二十余年及徳甫而显者又三十年盖八十二矣而尚无恙为乡饮宾者二十余然亦不数数赴也好赋诗诗不为钩棘语苐取达意而至于徳甫诗则始而弹射之弗己既乃激赏且谓文章始弘正间嘉隆之际盛矣何所繇得此六七君子也翁名叙字良伦改字仲伦门人尊而称之曰北岗先生徳甫名曰徳

赞曰六七君子之与徳甫游也则以中忌故靡不踬其官者然亦数踬数起而独徳甫至于今未起也余翁以徳甫显亦独以徳甫踬获老此于天不亦有余厚哉人谓翁寛中少忮素供絶醲堂毁于火不几微见颜竟九歳不问葺也此于道宜寿有后乃王生嘉慕翁事为之传其中戚然伏悲矣

王樵云公传

樵云公者王氏讳毓字尹成温之永嘉人尝塟其父珍矣而不忍去也庐其傍扁曰樵云而公又好诗多与其社中人唱和社中人亦遂呼之曰樵云公云而自樵云公之先世居永嘉之华盖乡英桥里俱有隠徳以寿考终而俱单传至公乃遂有七子公少侍其父珍谨甚恒韦鞴而治饔膳既成则衣冠而荐之偶睨竟餐覆器乃退不者屏营不自容亦竟逊匕箸矣间小失父意长跪谢过非强之起不起也而樵云公善耕以其羡规为子母之息宛转佐歳恒不乏七子者环瓓瑀珙璩瑮瑊公先后为起甲第相望公又好施予以躯赴人之急比邻火数十百家皆烬公指廪而予之俾称力自取给其它孤窭毋论疎戚以指计衣食视公若库庾也公一言而取成者奉以为符节毋爽矣七子之子二十八曰埏坦墅牡在墐埻境封佳墀坡埁厓基坛墭均壑堪陆埙阶填■〈升上土下〉垣塾埌二十八子之子九十四而始有以诗书之业起者然犹用子孙显曰封右通政钲南雄教授赠大理少卿炼训导锡其人也九十四子之子二百六子而益显曰太仆寺丞清左叅议澈国子祭酒激鸿胪序班沛赠太仆丞沛教授洌赠大名推官浥右佥都御史诤其人也二百六子之子三百五十而显者曰推官良弼鸿胪序班良庆鸿胪署丞叔懋按察副使叔果叔杲佥事赠太仆少卿徳光禄署丞叔本其人也三百五十子之子四百九十而为乡进士焘如珪光藴锦衣千户如壁其颖出且未艾也王氏固彬彬文学忠节政术着矣叔杲奉使者玺书治吴而以间过余曰英桥里盖多山云其初磊坷不可道灌莾相属自樵云公为七第而各以其力自辟数里之内鳞次栉比矣乃孰非筚路篮缕以启山林哉即亡论他姓而王醇为其族成大都矣日不谷兄弟称海警率宗赋城之几与郡雄埒

外史氏曰吾闻之昆仑涓涓流耳厯数百千折而派分灌溉九州岛之大半抑何神也当樵云公时而髙皇帝独身仗一剑以埽制六合周之孙子其丽不亿樵云公茕然隠夫耳即其后亦遂彚发且世世服人主休采称乔木者何居也造化之培栽有专徳固大成大小成小哉

孙义卿传

孙义卿者讳允方其先青州人也徙于徽之休宁遂为休宁人而徽俗多狥贾务以赀相髙义卿自其儿时固已心非之而父达挟而贾于吴义卿一旦奉管进曰将令书东鲁家言耶即书吾徽什一也且大人幸一子奈何弃之贾父达竒其意而许之俾受经博士义卿所受经亡何而业成还为邑诸生太守行部筴诸生选举当何条对义卿请复汉孝亷法又它文竒竒多汉语太守目之曰即生也孝亷其人者而义卿又以文髙等入紫阳书院则又好精紫阳学以故多不中俗程困于试晩得请用儒衣冠归里始父达遣义卿学而贾中废家益落然义卿所以共养百方他贾谬谓父过听义卿久儒不苦落耶父曰吾不知落也最后父病尰渐腐溃义卿躬浣祓以掌承溃液盖昼夜戢足汤药者三年而父殁骨仅立且欲下从数矣已而叹曰吾尚有母也乃益购求旨脆共养有加月奉诸生米二斛偿飱进不足至脱媍饰珥继之母殁而痛可知也行营壤地将窆下有伏棺人谓徙之吉义卿曰是不亦人亲哉乃避之避而得吉壤踰年产芝五色从子珂遘疠甚笃其里人谓疠当传相率以其室跳义卿不忍日一再往调粥药且为文祷于社俄而疠良已义卿虽以久困儒故挫产然为徳不已尝偻行闻一妪哭而声甚栗恠之曰得无有急乎迹之且欲赴河挽而问其故则子方窘大家责进为倾橐偿之竟去不以名告也居恒谓人学非勤不获徳非谨不进身非严不端家非恕不和俗非孝不敦人或谓义卿庶几有之云盖义卿有子能读其父书且孜孜好行徳也为名之曰光先光先者光其先也我志所繇毕矣迨义卿卒业七十余而光先犹未第也久之膺贡上春官谒余泣且请曰不肖无以毕先人志矣其在子之言乎其在子之言乎予悲而许之又征之莫生莫生鲜许可当不妄耳

赞曰莫生又云义卿死其乡人私谥之曰质孝先生夫处士横议袭国经制上权夺于下余恶敢从哉然至夷考其行仁心为质成身曰孝则实居之矣余故绌其虚而为之志其实语曰附骥尾立千里光先亦智于孝者哉

张隠君小传

张隠君有子曰幼于少而多长者之游时时诗寓予齐中也且曰父实贤吾方困为诸生度无可以显吾父者奈何予则雅已从吴门豪少年慕说隠君者征其事以幼于指而为之传君读书猎大较不好为章句弃之北走燕遴其游闲公子日驰章台傍揳瑟揄袂跕屣陆愽从耳目畅心志衡施舍盖朞年而槖中千金装行尽乃归父元平抚之曰儿劳苦休矣君谢就舍已薾然心数曰身幸壮奈何不力作而役吾大人奉七尺也繇是治养生大指以精出入时低昻操其赢而己不欲受诸廛市筴然有天幸往往竒羡甘亲之余斥而治斋室场圃竹木台沼以第就理居闲蓄古金石刻彛鼎罍洗书画翫具甚伙客至辄留之辄觞咏出传翫之竟日不告■〈谷卂〉也即客有缓急谒君者毋不极意去君之急客也先于己以故里中豪争趣之家灶突者负责閧者人人自相语何所得张君乎张君来济矣君故以豪显第其内行淳至恂然君子也君之母疾病君祷于天刲左股而进之愈又行贾觉心动曰大人得无有恙乎趣骑归父则已困床第间待君而起其所以奉兄姊抚晜弟怡怡如也盖终其身无几微忤君所为厚称长者天性耳其自喜则不蕲为一切拘检之行虎丘石湖上方天平诸名胜履迹恒满舟而夕屐而朝之不为方归不为日以意自师逍遥尚羊者三十余年凡吴之出新制冠帻衫帢洒削胃脯传于人即君手也诸少年以伎求髙君竟弗得也君有三子俱颖秀伯仲名能文章家声隆隆起郡邑守令请从纳刻相踵君谢去毋所报客从容言有某事某所可以某守令解也君蹙额曰以吾耄而从儿子辈操卿大夫权乎趣觞觞之即不烦客言其事类如此爽鸠氏曰予不识张隠君何状也第闻于豪少年者如此友人黄淳父云君名冲字应和其先世凤阳徙金陵再徙吴为望族或曰张非隠君子也其槩稍类侠然忆是间不有侠隠者鲁连侯赢之流非欤今夫士居平跅弛不为当世用者其所负挟诚大意不欲小用之也然又终其身不能不小见之于乎予之所以传张君者小矣

弇州四部稿巻八十四

●钦定四库全书

弇州四部稿巻八十五

（明）王世贞 撰

○文部

△传七首

石林凌翁传

凌石林翁者讳昆字文绍石林其别号也石林翁之二子举进士有官封矣其乡人雅尊慕之而不以官称曰石林翁云翁先世为常熟人后割邑之支曰太仓州遂为太仓人父曰处士公某与故书生陈文璧友善文璧蚤卒媍守志不失然居贫甚有一女处士公怜之以翁赘曰宁弃吾儿毋寜使陈女失所也而翁自少时则已警颕强记诵稍长善属文有声矣寻遘痰疾毎属文疾辄作会文璧尝师事故陆太宰完属太宰之江右臬道归行求得翁大喜曰是不孤为陈生壻者问何以不业举子翁用疾对太宰强之学疾辄大作翁乃叹曰将无柰吾数如大人遗体何弃去不顾顾为诗诗率清雅有致陆公微知翁贤使子姓从之游又延翁家塾诲诸孙翁抗颜严规条诸孙毋得挟贵次第受指太宰幸重用事使使语翁吾能官若若何欲翁逊谢曰不佞生善病是不任学焉能任官陆公愈益贤翁顾谓子姓汝曹日眈眈冠葢当不愧凌氏子耶久之太宰坐宁藩败下狱诸门下客相引鸟兽散翁独变名姓为传致家属居闲万方救解属事定乃辞归处士公有四子赀素饶当析翁独让不受曰吾既以大人命食陈氏贫奈何溷诸兄为也翁性寛平多通为乡党亭质疑事多悦服去不数数治生产然有天幸不至乏絶三子伯汝志仲汝某季云翼翁以书授伯季曰若差敏毕吾愿谓仲若代吾外汝志既踰冠补郡博士弟子试辄居高等而会郡教授钱先生寛者故尝为阳明家言翁命汝志往游焉汝志与云翼先后成进士汝志繇宜春令髙第入拜刑科给事中累迁户科都给事中云翼繇南京工部郎佐浙江臬凌遂大显盛台部使者有司车骑相望石林翁不色喜既受封如云翼官犹时时服故巾屦呼召所善为布衣饮而汝志以廷诤故再受杖云翼数与倭夷角几危翁笑谈自若第贻书戒之曰吾安得有汝汝国身也努力勿以老人为念汝志与云翼感泣愈自奋政绩为名卿大夫汝志官应天府丞以劳瘁卒翁老且哀思目渐失明久之云翼迁江西叅政还念翁疾欲上书乞归养翁强起曰老人行愈矣愼无负上恩云翼之叅政三月而翁竟捐馆又两月陈夫人亦逝陈夫人即文璧女也汝志为给事中时尝上文璧媍守节事下御史如例旌异陈夫人少而婉嫕有母风既以勤佐石林翁起家教诸子有内助焉翁美须髯渥颜白晳与人交忻忻如也微时尝有所亲厚为州曹掾入视之时黄守廷宣搜捕得翁大怒声若乳虎左右为辟易既见乃觧问知为翁又业诗因试之诗诗立就守大喜摄衣延坐谈竟日出目送之曰此吾老友时又有刁氏奴者称豪里中翁不为下因起大狱窘翁且株及汝志郡王推与龄州黄守仁山王倅聘皆名士也前后摄谳翁见辄曰此长者当不为恶又以试汝志文髙狱顿解翁既贵戒其家春秋祠三公弗怠也人或以刁氏奴言者翁曰吾非忘之非吾力不及也吾不欲用吾力乗人耳翁他行多类此

王生曰凌翁大畧云尔事具见瞿先生景淳志中始凌翁七十时余以翁故谒大丞相徐文恭公屈指翁事曰此古所谓长者不悖德者也既及陆太宰终始则矍然曰难矣哉吾不能老长安城然覩鼎革者数数矣存不与其荣事不忘其难抑何希阔鲜述也余三复徐公言盖有深意焉呜呼凌翁诚难哉

罗司勲传

罗司勲者讳某字德方万安人也尝一为诸生去之以处士老而其子良成进士贵矣得封为司勲员外郎于是人人称司勲公云盖司勲公少而颕异善属文其大王父竒之为择名傅傅焉有以绘鹰乞诗者公从旁援笔为二韵语大王父益竒之曰是儿千里驹也公以明经补诸生有声矣而会大王父与公儒隠公先后圽公拔起总家政能忍诟节嗜时用知物所以扞内外齮龁甚豫罗氏日益拓而稍怠于儒一日忽不乐曰甚愧大王父言吾冒首而褐博何以见二父地下间伺良敏曰驹老且驽而强饲之奚所致千里也乃不若饲吾汗血已为授良博士业三礼甫十余歳业成万安卢令以上学使者今师相徐公试而甚贤之谓卢曰去试地万安逺矣谁与良偕来曰其父故诸生某也徐公曰促召而来欲属以良公自念故诸生不足以辱使者钧礼不钧礼即不足以辱往逡廵请异日徐公待之久曰己之是不欲藉其子知也公自是罢家政一切不问而所以责课良靡间日里中少年戏公甫田穰穰舍而钓竒以俟后时可冀乎公谢曰非敢必有功也庶几士之子恒为士耳良果成进士释褐大名推官公曰处子而遽母乎姑与偕一日良自外归有惨色公问何为者良跽曰南乐有得遗马者邑胥窥摄令苛也而指其雠曰非遗马盗马也受金而纵盗者二人知而挟分受金者二人知而匿弗以告者三人摄令快是也狱成而按察以授我则奈何摄令之故为僚也公怃然曰僚重民乎色忤之孰与疻痏也良悟而出七人罪按察业无以难也当良之以最超为吏部郎计复欲奉公行公笑曰吏部踧踖杜门乐乎若中介而谙百氏实胜我吾去若归矣公里居而称乡人者无下数百千度有争从公取质不复问有司也人人为曲解亡论满者即所绌亦晓然揖谢矣始公诸父三人季与父俱早逝而存者瓜分其遗产行尽公独让取其弃曰二父幸饶母以故失欢也二父内愧亦稍为让也伯兄之遗孤文衡甫二歳公抚之如良为授室矣而傲数迕公寻卒公致其槖于丘嫂而损赀为调棺敛丧葬乃遗书良曰儿谓我处文衡母子奚若良泣报曰大人不难厚文衡难乎厚迕者耳公娶于令太子少保朱公之姊有女德公治家时嗃嗃也朱安人诡自言曰吾女而不敢重以声加人盖有制也迨为人母若主轻视笞棰矣夫制人之与制于人孰便哉然而德日益损则又曰出吾之怒所之而犹以为未快也孰与受吾怒者之畏吾快也公大悟自是家庭烝烝谐矣公卒年六十三而朱安人先公二十四年卒

外史氏曰余获习叅政恂恂敦文君子人也遇不可必达其志所治铨推毂天下贤士长者十居其七矣语有之木有根而水有源乃又曰芝无根醴无源孰信然哉非耶然观司勲公隠行急于睦宗不私其有仁心为质以德报怨所植培渐摩者深矣

龚孺人小传

世贞曰余伯父都事公云龚孺人十七归都事公是时先大父司马公鳏也而又宦游踰歳乃始取陈淑人陈淑人少长孺人一歳后孺人来而称姑也孺人恂恂不以先故废妇礼都事公多内宠而始难孺人寡专夕之御孺人第令别室居以歳时礼见欢然而已不复迹都事公所之都事公恒衣冠而揖孺人问讯亡恙已对坐茗语移刻乃罢竟孺人身不欲以亵见都事公孺人质明盥栉坐寝堂男女大小数千指旅见各报所业孺人摘其尤惰者与扑而勤者为劳苦手治巵酒调瀡滫饮之既退其饮者忻忻动颜色相勉亡负其见扑者望而自质责曰奈何不与主人姥力作而欲一巵酒得乎即孺人所任使亡弗称材陆字畜牸蹄角以百计水孳鱼鳖以石计圃人治果窳芥蔬以顷计诸水陆之饶计口程其羡时嬴缩而息之酰酱盐豉不食新者手植之木可梓而漆寸石屑瓦必任毋废以故孺人坐起不离寝而子母之利归焉都事公非有游闲公子之积与名而好施予服食■〈执上目下〉御无下素封其业虽不复有所益于旧而赖孺人节缩扶之不大旁落都事公之外藏春不及秋熟也而内藏可竟数歳然孺人老渐厌罢家政日诵读佛书入益寡而子姓间以私耗其藏益单始女婢列侍孺人惴惴重足立相戒亡敢出声以严孺人故而最后稍稍狎不校也曰吾向者乌得不严今老矣吾且听吾子孙耳孺人避夷难而出就城中寓舍属疾卒有二子长者为詹事主簿自免次翰林诸生于乎孺人称于女德者此耳诗所咏即葛藟俭治服苹蘩修祀事耳江沱之媵仅感后悔闗雎之德止于不淫此岂必竒操伟业加丈夫哉孺人称于女德者此耳足矣

徐母许太夫人传

汝宁君之母许太夫人卒则已征济南生志其葬汝宁君意未已泣而曰伤哉贫也竟无以饶慰太夫人矣谓不谷也者廉是不谷以太夫人食廉也谓不谷宜出是不谷出而弃太夫人也谓不谷毋宜出是以毋出全不谷而夺太夫人意也天乎伤哉贫也君子闻而悲之盖太夫人故少慧其父母絶怜爱其女为偃蹇丈夫子至笄始得承德公承德公业已三十余废着而就赘许诸为赘者严事其舅事母所问诸赘妇亦多操内权太夫人即不欲操内权曰吾敢挟吾家而骄所天哉承德公虽以授书佐生然时时苦不继而又中任侠好客客至则毋问蚤暮责醇鲜室中太夫人颛绩纺为粥好恭进之不令承德公知所繇来也太夫人雅善绘绘事妙絶吴兴人以为管夫人复出争购之太夫人时不怿抚图叹曰此我公所从取给者不尔吾且瘗吾笔矣汝宁君为儿时承德公昵不欲就外傅太夫人顾课督不少贷口授书机杼中篝灯荧荧至丙夜矣承德公归自酒所笑谓太夫人若代吾为家又代吾为儿父吾又何虑哉汝宁君举进士至比部郎承德公客日益进顾其于贫自如太夫人愈益勤拮据业生曰公终始困我耳儿幸贵奈何以父客累儿汝宁君之谳狱江南及一再守汀州汝宁有声最后奉太夫人从之汝宁居数月太夫人私喜语阿媍若曹沾沾妄谓二千石重即肥毳共老人外愧不能逮若然庶几称吾儿哉汝宁君坐飞语以比部谪吿太夫人徐曰吾向者固疑之若好从文士轻薄王生軰游宜其及也若毋负守且休矣汝宁君归里居可二载念太夫人老不欲出太夫人固强之曰天子下尺一不旋踵奸逆如埽贤者秉国是为羣俊先此岂若髙卧日耶若居不能効洒削浆胃之技给我乃又不能走国门白见寃状以升斗之禄禄我何足明臣子哉汝宁君次且久之不获己且意太夫人徤善饭乃别之选部大臣念汝宁君贤亡害六日为补长芦判运两月迁贰瑞州而太夫人已前卒于家矣太夫人卒之踰月汝宁君扶服归以书抵王生如初语又两月而王生始克为之传承德公者讳某以汝宁君比部封称其秩汝宁君名中行以文行显

赞曰以汝宁君之志养即不逮终无惎损何至乃自抑斥如赵苞温峤哉其区区欲用阃笫之德借金石毋朽其逝者志则可悯矣语曰蝇附骥日千里然则世之淑节懿范施于家室泯没何可胜数哉何可胜数哉

周愍媪传

吾王氏姊媪之卒也葬而王太史锡爵铭之矣其嗣子鳯孙泣而以铭来也曰舅氏为传之或曰媪而铭又何传也曰伤之也何伤乎曰伤其志也则为传之而号之愍曰胡愍也曰愍媪之不易为节也媪故都事公女也其大父曰司马公故俱贵也笄而归太学生允元其父佥事公故又贵也允元为贵人子白晳美少年愽逹强记妙能文辞风华蔚然媪不以色进偷相得也媪不待允元强而忧其无子以二媵荐曰庶其宜子乎吾犹子也已允元竟弗子而卒犹未逮强也媪欲絶下从者数矣而弗忍也曰佥事公老安敢以重贻其忧蚤莫治旨醴无倦也退而抚其所抱即鳯孙泣曰吾所不一日而余吾息者以汝也五鼓起手洴澼先诸获机轧轧非暮弗己曰吾不可当吾身而损亡者业也间谓其二媵曰吾寡死固当若少奈何任而往二媵感且哭曰死不令媪独而见夫子也媪亦哭竟相守也鳯孙业已长亦能文辞媪沾沾动色曰庶几哉吾可藉手地下矣乃鳯孙屡荐于有司不获售而里中豪数起大徭困之则数徙数废着家茕然窭也媪日欝邑不自怿然益日拮据治生不以窭故辍供鳯孙读也媪年六十五而死其为嫠过三十年故未尝获须臾适也其所间闗百折而不易念以抚其六尺区区殉周氏一抔土即古孤贞之士何异焉其志宁无可愍也彼夫世之所谓嫠者垂瑜珥拥保姆财为之卫而子为之天而比于节何如也余故曰愍媪之不易为节也作周愍媪传

严节妇诸传

严节妇诸者笄而归太学生起贞以妇道闻亡何起贞圽诸痛欲絶曰天乎吾不忍于逝者则又抚其孤润泣曰吾舍吾而从逝者则舍存者舍存者毋以慰逝者自是不荤血食三载骨弗克立乃稍稍食曰孤幸长矣而尚未壮也居久之曰孤幸壮矣可教矣即外塾寘师命润就正焉未辨色而起臧获以次受署役则润先之之塾色且不辨臧获以次报署则润后之从塾还课业与抶惰均矣故润立而庄事诸犹孺子也臧获人人惴恐不敢爱其力息产与素封等居久之倭乱作焚剽其庐诸挟润间行获入郡而闾右侠女诸而少润者伺郄谋矫虔其产诸奋谓润所不直而曺有如日画筴授之使次第白之官其小者听乡三老咸立直闾右侠窃相伏曰非独毋敢少润也诸亦凛凛丈夫者矣会今年壬申诸业五十润已补太学上舍而天子方下公卿有司修节侠孝行之事格当旌

王先生曰余始读秦皇帝礼巴寡妇清事而卑秦风之不逮贫也乃至如公父文伯母所称则沃土之为善难于瘠矣夫秦风奚咎也节妇少而嫠遂称人母处困能拓居沃思节卒以其子与家亨焉夫岂独其志行殊哉吴与昆山之交水薄寡限土丰而少棱角其风靡靡庶几哉节妇有以砥砺之矣

王烈妇传

王子曰嗟乎死岂易言哉士固能谈说道理覸利害夫覸利害则何能以死能谈说道理则何以不死今夫疆场之剧白刃发而立殊此则为胜心死也两壮用激杯酒变而戈矛此则为憯心死也彼其于死未暇计也媍人女子非有谈说之素一旦殉志捐脰此其难于士君子倍蓰然或有迫而未暇计者乃若从容回翔矢死必遂识不由教志不由■〈目匿〉岂不卓卓尤茂哉盖余读王烈妇状而悲之烈媍者刘女也而妇于王是时王生甫十六烈妇少于生三歳然己婉嫕有志操善女红先诸获机杼间井井也于是王生之父少叅公为滋阳令以母李往而生独依其伯父母居用经术补邑弟子有声当是时王生少年美姿貌负才气芥视一第而小不雠即发愤下帷不胜谻故得疾寖甚烈妇处一室不敢以色见也乃又不敢弗见晨昏进汤药惨瘁废貎矣夜辄跪而祝曰天乎庶得以身代王生而生竟卒也生疾可歳余日进一粥则烈妇亦进一粥生不食则亦不食也当生卒时家众环哭顾独不见烈妇乃扄室户缢矣排阖而入救不死顷之则又缢复救不死顾谓其伯母姑郭吾死决矣慎毋令外人手吾尸也其至明旦复缢偶系脱坠地苏烈妇哭曰奈何束我而不使我与夫偕乎天哉家众乃益昼夜严视烈媍烈媍阳若为不死者而密制敛服赆饬又剪一皮金为一香字以示侍女曰此所以志也吾骨亦若是耳又二十余日而晨奠王生恸哭有异风起灵輀者再烈妇归怵其侍女曰为我而风乎毋忤我风立触汝矣及夕顾侍女具食于厨复扄户自缢乃絶其母兄解之则异风复歘起者再踰三日而敛色如生王生讳锡第

赞曰烈妇死仅十七耳即所称非有谈说之素至性笃发乃见天则精诚之极金石为贯虽然夫岂弁髦生趣也哉彼所云云诚有以用其死也盖余有事郢都而烈媍之舅叅议公以给事着直节出守部郢得烈媍死义状甚详故为传之上太史以风夫称男子者

△补史传四首

补蔡子英巴延子中列传

蔡子英永宁人元末尝举进士由选人需次还里而是时库库丞相兵畧定河南开府辟子英叅军事累荐迁行省叅政犹不离丞相幕元数兵与明角不利则从之定西复败于定西与丞相相失单骑跳闗中转入南山明使使微捕得子英传诣京师渡江一夕亡去变姓名闗中为人赁舂久之复见迹械过汤将军欲以兵威慑子英长揖不拜汤将军怒抑使膝坐不肯火燎其须且尽卒谩骂自如子英有妻流来洛阳道欲见子英子英谬曰吾故鳏耳即无鳏而使有妻不相愧见耶已遂至京师髙皇帝令置外舍沐欲官之子英退而因舍人上书其畧曰皇帝恢廓宏度曲宥亡国之臣不自死惭负皇帝往者军败见俘漏命刃下荆棘之息延及七载重劳吏卒搜捕自外大化复忤贵臣万分不足以辱膏斧皇帝不即下司败使得以衣冠待罪外传顷丕赐新授骨封肉上恩德死且不朽臣有痼疾迷于心志药石匪解窃谬惟少本书生奋志行伍过辱北帅知荐仕底七命跃马食肉十有五年进不能效尺寸陪国家之论退不能毕命枹鼓以愧封圉之臣一遘板荡腼颜失节皇帝既丕昭武功践华苞宇穷发臣向坚甲利兵宿积陈廪犹以为歉于志下有司饬学校褒予死节风示后世岂以耆俊盈列侍臣为多令亡命俘累玷维新之化哉皇帝幸哀怜臣毋血藁街而以投瘴海御魑魅无人之境臣若茹荠书上髙帝益异之阴戒舍人谨事子英亡恙以旦夕闻起居毋令天下谓吾有杀义士名一夜子英大哭不止舍人问之曰吾自念故主耳乃具状闻上叹曰吾何苦一蔡子英彼喋喋泉下訾我哉纵出塞追故元主于和林

逸史氏曰语云君行命臣行志岂不以天子之威极于僇身止矣胜国诸大夫委徇鈇钺然未有并其身全之者夫节士所守不见夺人圣主所风不夺人守则髙皇帝之谓哉

巴延子中者其先为西域人尝从宦游江西家焉而子中少好学业成五举有司荐不第行省辟授西湖书院山长迁建宁路教授授诸生经子中固以文起教授而慷慨谈兵饶技畧而会江西盗起行省驰拜子中都事使扞治贑州子中从诸生趣贑贑已破为汉子中仓卒募吏民与汉兵斗城下不胜吏民死子中独身繇间道走闽而闽帅陈友定方聚兵欲以守报元固熟子中名辟之授行省员外郎子中出竒计以友定兵复建昌因浮海抵大都献捷迁行省郎中再进吏部侍郎持节发广西何真兵使救闽至则明廖将军已破降何真子中跳堕马折一足不死致军廖将军欲胁降子中不屈义而释子中遂变姓名冠黄冠游行江湖间元之故臣义人哀怜之为传致食而明皇帝数微求子中不得则录取妻子没掖廷矣子中竟自匿不顾曰吾元臣死元固分何妻子言哉出购鸩自随曰此以志也会事稍稍解子中乃遁还里中而上令郡国胪举故元耆硕令不应者坐大辟论布政使沈玄伺子中归状密言之上使使持诏以币聘子中使者至子中唶大泣曰死晩矣乃以诏污我歌七章祭祖父师友仰药死

逸史氏曰嗟夫介哉巴延子中也其间闗险阻踬而愈振何与庐陵信公异焉天下尽属明分已定久子中亦几无日哉处死矣诏至乃引从容仰鸩竟示不臣忠之时也而诸荐绅先生薄元人谓亡所当徇于乎元不得君臣哉

补陈友定库库特穆尔列传

元亡其大臣伏节死者亡何福寿大夫矣而余阙李黼軰则咸捐身而徇守海内称焉是时髙皇帝兵甫下金陵不衘反刃致旌大夫岂非风励劳来之微哉属天下垂定而所使使北招察罕父子南谕陈友定咸被扞僇察罕殁库库随振帝所蚤莫不得髙枕始赫然因兵威诛之然不得以寸削加库库友定则被执死耳竟不得辱身而易志彼二三君子者起农贾夺所业而兵非有父兄服休之素也从市人子弟约束乌合非有吏士之守也竿旗而耰刄非有武库之利也一旦委质云蒸龙变中原之墟去元而复为者十有余歳闽粤中立兵革之间越山海而委输彼其反掌瞠视为陈张所为岂不易易哉库库踬立间闗百折而北趋友定驱妻子骈首东市乃其喻于节明矣元史不为友定立传传察罕亡及库库吾故为二臣传

陈友定字安国世为福清人少徙汀之清流遂家焉友定始业农其为人勇沈喜游侠击断不复问家人有无要以借躯徇急行其志而已众惮服之又乐也争愿为役至正壬辰盗起海上势且及汀而汀判蔡公安募吏士乗城守友定以乡里弟子见缓颊谈军事公安竒之授黄土寨廵检从讨延建邵诸山寨贼平之迁清流簿寻为清流令己亥陈友谅遣其将康泰取邵武邓克明冦汀州友定以总管御之战于黄土尽获其部众克明独身跳去迁行省叅政辛丑克明复来冦逆战败之遂开省于汀州迁左丞甲辰继开省延平迁行省平章政事悉有闽中八郡地胜兵数万人方国珍等来冦败其师胡深既降明为明攻友定逆战于锦江大破执杀深闽所使大都道絶友定即歳时多遣贡舶繇海道取登莱约以十达三四元主嘉之下优诏慰称友定戊申明皇帝遣将军胡廷美取我建宁亡何将军汤和以大兵逼延平兵垂发赍书谕降友定大会诸将杀使者取血寘酒中盟诸将慷慨饮之誓以死报元亡何明兵至夹水而陈友定前战不利归谓诸将敌千里逺斗气鋭慎毋战战徒多杀吏士尔吾墉山而堑壑蓄犀器饱士马持久困之伺间以动众曰善遂乗城守勒吏士日夜击刁斗被甲偶立不得更畨休息怨甚而友定更疑萧院判刘守仁有二志夺其兵守仁降士卒多踰城走者围十日会军器局火礟声发明兵疑有内应急击破之友定知事已迫乃与枢密副使谢英辅叅政文殊哈雅诀曰公等善为计吾自死元尔坐省堂按劔仰药饮尽英辅与达噜噶齐白哈玛尔具服北向拜自经死文殊哈雅等开门降兵入舆友定出门俄值大雷雨复苏其子海自将乐来就死并执送京师皇帝面赐诘曰元已亡若为谁守杀我胡将军又不内使者今何惫也友定恚曰已矣亡多谈安能加死我乎遂并其子弃市

库库特穆尔者颍州沈丘人也别名王保保少育于舅察罕特穆尔遂子焉察罕故元别部后沉勇而好义善骑射至正间盗四起山东诏发诸道兵讨之不利察罕与罗山民李思齐结乡里豪杰前击贼累败之诏加察罕汝宁府达噜噶齐别将无所属部下且数万人转战至闗中势大振而盗李武崔德陷七盘蓝田进攻商州察罕以兵来援大败之进陜西行省右丞丁酉败贼于兾宁路又大败贼于壶闗冬白不信大刀敖李喜入兴元遂入鳯翔察罕击破之复二郡贼迫入蜀戊戌而复泾州平凉移兵守巩昌别部赛音齐复晋宁走王士诚遣闗保击贼于髙平大败之斩获万余级怀庆路总管周全叛降刘福通败我师于盌子城杀拜特穆尔遂围洛阳察罕登城责之乃退诏进行省平章政事得便宜进止己亥大发诸道兵讨刘福通围汴梁三月下之福通挟其主走安丰庚子诏平章博啰特穆尔守兾宁博啰遣巴拜等间道趋兾宁守者不纳遂以兵围城察罕救之败其兵自是与博啰恶相攻辛丑诏和解之各还镇夏遣库库馈粮二十万硕于京寻悉发兵铁骑凡数十万讨山东贼下井陉出邯郸过磁相卫怀度白马水陆进秋七月平东昌进平冠州遣库库会和哩木齐闗保等兵由河东造浮桥济贼二万人来夺击却之围东平田丰出战大败遂降遣为前导降棣州俞寳东昌王士诚杨诚并其兵攻益都壬寅夏白气起危宿扫太微垣占失良将益都被围十余月且下而丰士诚者阴通贼诱察罕至营劳军刺杀之叛入城事闻赠察罕忠襄王谥献武有司为立庙歳时祀弗絶而以库库特穆尔中书平章政事知河南山东行枢密院事代将兵库库既已将大痛愤享士日夜督攻城拔之获田丰王士诚剖其心祭察罕墓送贼率陈猱头等二百人于大都齐地平癸夘博啰将珠展据陜西遣摩该合李思齐兵攻之珠展降博啰复来掠冀寜库库自逆战逐北获其将乌玛喇殷兴祖甲辰博啰犯阙逐皇太子走库库遣闗保等十余万骑讨之取大同而博啰者为其下所杀诏封河南王总制闗陜晋兾山东迤南诸郡诸王各受马南讨先是博啰死皇太子还京欲遂因库库兵威挟废上自立库库微知其意至京可二十里外勑吏士散就州邑食而独身从太子朝太子以是阴恨之而李思齐张良弼者故察罕行也耻为下举兵攻库库部将闗保珠展摩该亦诇知太子恨状辄叛以应制诏削库库削其官李思齐等就讨之得分其地非天子意也然库库持臣节不敢抗摩该等前攻真定不克退而会明大军逼河南思齐良弼各散走亡何摩该闗保攻晋宁库库与战覆其军擒二将以闻诏诛之加库库太傅中书右丞相征其兵勤王戊申明大将军徐达常遇春逼大都元主走应昌库库自太原悉兵来救其前万骑压明兵而阵甚鋭达与遇春合策夜掩袭库库仓卒得骣马帐后走出塞尽丧其精兵十万人马四万匹山西地归于明己酉寻收兵掠定西与大将军达遇夜率万骑掩左丞胡德济营众扰乱达自救之乃定次日力战至晡库库大溃死及降者八万人马驼牛羊数十万库库以数千骑走和林见元少主任以国柄久之大将军复出塞库库悉骑卒死斗大将军败归又数年乃卒明皇帝有江东时屡遣使者遗书币甚恭至辄留不答后招之亦不复顾明皇帝以是心敬库库一日宴谓羣将士曰诸君度谁为男子者曰常国公所将卒不过万人而横行无留阵庶耳明皇帝曰是遇春耶不然吾得而臣之吾竟无以臣王保保其人男子也竟册其妹为秦王妃也

外史曰当察罕之围汴而走刘福通江东仅有濠耳博啰讧而察罕内顾是博啰代为江东间也其破益都而如山之铁骑压江东立靡矣田丰王士诚之刺行而库库悉力而仅胜是二人代为江东间也夫既以诛博啰靖内难而江东之举友谅灭九四而库库之力小弱矣太子乃以欲速之私憾而分其将盖退削者踰歳虽幸而稍振而十不能支江东一矣是太子又自为间也呜呼以一江东之微而养之使强皆元为之非元为之天为之哉

弇州四部稿巻八十五

●钦定四库全书

弇州四部稿巻八十六

（明）王世贞 撰

○文部

△墓志铭七首

明光禄大夫太子太保兵部尚书赠少保刘庄襄公墓志铭

嘉靖乙巳冬十二月二十又三日太子太保兵部尚书刘公卒楚守臣以讣闻天子为震悼辍视朝太宰议赠赠至少保大宗伯议祭祭至九议谥谥法履正志和因事有功为庄襄大司空议葬葬所须县官共给无乏然公有子四其二皆先卒最后灿最贤而又继卒诸孙幼以故公殁十六年而门人大司马刘公采始克具状又十五年而孙守复軰以状来请志铭呜呼庄襄公固德靖间勋贤臣也惟不佞尝窃记之矣何敢辞志曰公讳天和字养和其先南昌人讳梦者从髙皇帝起义兵有功官同知漳州府赐田麻城遂为麻城人漳州公有四子长曰从政由进士拜御史累迁河南叅政叔曰隠居公从宪子曰训其积官皆与从政同而得山西山西公子仲輢为崇德令崇德公子遂魁南宫以丰城令入觐卒吏民思而祠祀之自崇德公至丰城公皆以公贵赠尚书左都御史丰城公有淑配曰秦夫人寔生公公少颖朗十歳能属文十五从父宦游丰城乡先生杨文恪公谈理学为世模楷所授公举子业而内竒公至别而为文以古人期之二十遂举于乡公为人长身玉立顾盼伟如也自是三困公交车而其游太学所交多名士大夫后成进士授南京礼部主客司主事居二歳余天子诛逆瑾于台臣多所更置而公以茂异征拜御史出按陜西前是塡陜太监廖堂贪横甚而寘其弟鹏于锦衣相表里为奸及公当出鹏候邸中甚口肩胁为堂请一日欢公正色不之顾既抵陜首榜廖堂不法事于衢饬诸司毋曲徇而又缚其爪翼数人于狱堂阳为惴惴请一切得自新公亦冀其貌悔小寛之而谤书则阴上矣会公监乡试所得才士人盛于它时其程文为诸省甲甫毕而堂之弟鹏素奴事幸臣宁从中道上堂谤书以其校卒称诏逮公既就系堂使所亲信恫喝校卒且啖之利以求甘心焉长安吏民感公恩而痛其寃恸哭拥车前后数万人车为柅不得发壮者至棓梃行求堂欲捶杀之堂恐稍杜门引避而其豪张杰王伦数十人相与囓臂为盟护公所过舍传必周视食必先尝堂前秘遣尾公者不得近竟以免而公之下狱也幸臣宁入鹏嗾考摭公罪不得遂长系于是给事御史俱有言赦出为金坛丞亡何进为其令有治理声擢同知苏州府事时大盗汤毛九等起湖州之孝丰山中苏为蹂台臣骤用公谋平之而公有湖守之命矣公至湖则首礼一隠硕与谋政所当先复折征均耗赋其民大悦以拟谢太傅安石颜司徒清臣为湖守凡五年考绩天下第一晋山西按察司副使督学校公以母老乞归养报闻寻得旨别用久之仍故官督陜学于其职益称明年迁南太仆少卿寻改太常即以其年为都察院右佥都御史督甘肃屯政乃条所以当革者五曰掊克曰占役曰湖场曰派拨曰侵渔所以当兴者五曰开垦曰墩堡曰牛种曰治水曰屯兵疏上以次报可寻用母老请告不许改督诸边粮饷时少师杨公一清在先朝才公于试事已惜公寃为解于幸宁至是益器重公为特疏荐改抚陜西公前后凡三莅陜其一切利弊晢若镜烛首疏镇守中贵人当汰状罢之因裁损守令不经于费者三十余事民又大悦毎出则窃相指曰此吾向者拥车公耶何吾秦人之多幸也公出师平洮岷叛畨四十二族获甲首三百卤倍之已又平胡店大盗殱其魁赐白金二十两文绮二已又平汉中妖贼悉殱之凡再乞休侍养俱不允总制王公琼偕廵按御史上其劳进右副都御史抚陜如故其明年承秦太夫人讣归哀毁踰礼以祭葬请许之甫公除而总理河道之命下矣时黄河骤南徙厯济而徐皆旁溢不可以漕公晨夜改舟车为橇檋探求尽得其利便浚淤以故导溃以新疏汴河自朱仙镇至沛县飞云桥杀其下流又疏山东七十二泉自鳬尼诸山达南旺湖浚其上流役夫廑二万不淹时而河工就天子嘉之晋工部右侍郎兼右佥都御史仍其职及冬入理部事未受代迁兵部左侍郎兼右副都御史总督陜西三边军务公至则申军令丰储偫广埤堑选锋鋭饬甲械士气距跃思效其年为丙申七破羌明年丁酉十一破羌又明年己亥破羌数如丁酉所上级多至二百余少亦不下四十而天子所推恩公一加右都御史再加左都御史其侍郎俱如故进兵部尚书则都御史如故其金币岁至三四赐积金几数百千己亥公谍冦济农将大入萃羣帅而誓之大出赐金为牛酒飨士陈二寳剑堂皇指左剑曰将不用命者徇此指右剑曰卒不用命者徇此及期而敌众果大至挟诈乗我帅醉遂埤登焉公前已闻警率所部夜行八十里抵花马池即故垒营之贼错愕不敢犯引而西公召醉帅二诘得其状立斩以徇众皆股栗遂率以蹑贼会天大雷雨贼弓胶皆解马■〈⻊敝〉■〈⻊敝〉泥淖中毙者相属而公所檄延绥周尚文兵捣其左宁夏任杰兵拄其右固靖魏时兵击其锋公以大兵尾而劲之强弩火礟四合争奋贼遂大败走枭其名王以下首领五百级卤人畜器械称是捷闻天子行告庙饮至礼下书褒予公甚笃即军中策拜太子太保予锦衣正千户为世官赐金币踰等寻以公久劳于外改南京户部尚书亡何入为兵部督团营军务时中贵人大将多所私役朘其廪以空名予营公力欲清之而诸共事者为首鼠两端以泥公公郁郁不得志会报冦将大入公日夜治军不休因以成瘁疾冦去乃露章恳休上詧而许之特赐驰驿归归二年而卒距其生成化己亥六月十六日得年六十有七所娶王夫人后四年亦卒赐祭葬公亡他媵侍与王夫人相庄白首无间有四子淞乡贡进士娶王氏澯刑部郎中娶万继娶毛俱封宜人溧以荫为太学生娶李氏滦庠生娶詹氏所谓先后公卒者也女三适长芦都转运使周载诸生王同舟林县令方民怀孙男七守蒙诸生守孚锦衣正千户守复保昌令守干都督府都事守巽诸生守有锦衣指挥使总缇骑为环卫亲臣守济监生孙女三适举人曽嘉佑诸生李日坚太学生曽嘉裔曽孙男某某所著有问水集闗陜奏议安夏录督府奏疏若干巻他诗文亦有存者不佞所志志状畧耳窃又从诸孙守巽所得耿中丞纪而读之叅以旧闻盖拊巻而三叹曰呜呼公真异人哉当公治邑而称良墨绶入台而称良御史治郡佐臬而称良二千石意以为精心勤恤之士耳北治河河功立办西治屯屯政肃塡陜陜之贪墨尽解去大盗散徙始稍露其不可测以为世之得公者尚浅然公南人耳十万浴铁之骑霆摧雷掣于交戟之外而徐以尺一如意挥而糜之百歩不留坚至其所飞捷明光上下动色谓三秦自洪永而后始快意于一胜者终岂能测公哉吾闻之廖堂氏之蘖公也校卒挟玺书一旦以锒铛至豺虎交迹即不道途死且狱死耳公怡然以事付藩臬即就道亡惨容者其定力有以胜死也公目中且无死何必有十万骑哉今夫志大者不能无小出入术胜者不能无巧进退然而公不尔也当其游太学布袍挟一苍头仅潦倒诸生而麻城令有世好者业先造公请邑事公第以邑所当创革语之不及私也令敛里甲赀为诸举子费公独谢不受倍遗之亦不受及贵而宅忧家居将三载矣靡一纸官府也生平所厯皆膴仕而最后以军兴法治全陜人视之泉府矣先人之田庐无少増益故所荐大帅某缄金币而为寿公时已得老力却之且报书以为戒饶人之感知者选甆器遗公公恠其精曰得非上方物耶吾书生安用此却之不可遂碎之以明非已好也举进士而中贵人瑾用事于众中目属公异之又问知其同氏以宗人刺投公公不报已啖之美官亦不答其入而督营务也距京师三舍许则真人陶仲文以戚属礼遣刺迓公曰与若主胡戚也误矣亟返之公之归仲文与有力焉呜呼世安得以出入进退窥公哉公又名能知人其识故相太保桂公蕚故将太傅周公尚文皆自其微时世以比杨文襄云墓在麻城鎻口祖茔不佞既志而铭曰

古之大人诚与才合乃立臣极公起墨绶以冠惠文至二千石民之爱之若日于冬婴乳于席饷渭屯湟士饱而骄距跃三百楗竹负刍告兴三月河归其职帝曰虎臣畀汝全陜膺彼憝敌公出匣刃斧不用命亿众胁息前茅且指昏荡天日单于奔北枭其屠耆遂砰轒辒王庭磔坼捷奏朝上夕驰玺书精镠绮帛晋尔亚公仍世环卫观者动色入领元枢王旅于寄臣敢爱力惟是不任骸骨为请帝所闵识驿驰而南青门冠绅万口同啧公之劬劳皆在王室靡往不剧迨乎归田甫遂优游乃返真宅巍峩佳城俨若祁连官所营穸萧条衡门仅庇雨风手所剪棘君使臣礼臣事君忠师训靡忒我铭其幽才哉诚哉过者当式

明故资政大夫南京刑部尚书赠太子少保箬溪顾公墓志铭

余少则闻诸长老言国家鸿豫龎硕之化至孝宗朝极矣而上神圣既益习天下事思与贤者共之歳乙丑策士盖吁天禁中云而是歳所举士至贵近臣毋虑数十百人其最贤者为宋庄靖公闻庄简公张文定公魏恭简公崔文敏公太常穆公大理黄公吏部郎郑公博士徐公及刑部尚书长兴顾公顾公视诸公年最少最晩达盖成进士二十七载而始以中丞抚滇中废又十五载而以故官起厯两京大司冦以年至归箬溪山中又十余年海内士大夫无论识不识咸指目顾公如清镛大敦冀以想见昭代之象望以为乔岳巨川庶几能复为云雨而今亦不可作矣公之薨天子命吏部议赠赠公太子少保礼部议祭祭凡二坛工部议葬诸窀穸自有司出而公孙嗣衍顾独以某尝及事公为属吏奉友人徐大夫中行之状来请志与铭曰公志也某安敢以贱且少辞按状顾公讳应祥字惟贤其先吴之长洲人髙祖寿一生伯通伯通生克升克升生公父恬静翁挟扁仓术行游江湖间悦长兴山水家焉娶乌程名家女杨氏即公母杨淑人也自克升及恬静翁俱以公贵赠南京兵部右侍郎始杨淑人娠公而梦若麟入室者寤生公遂名之曰梦麟公少而警敏善属文踰冠与计偕连举进士授饶州府推官饶故讼地其人吏獧意少顾公公始至于治务精得其情所谳具狱吏视之即廷尉牍弗如于是咸大恐惴惴来听约束重足无所受私公乃时有所纵舍以示寛贷连摄大县令令称平府阙守则又摄守而会姚源洞大冦起卤乐平县令汪和众汹汹无所出公挟一老卒御羸马叩贼垒曰司理来贼大惊争出迎曰非我顾府君耶乃肯辱临我公为缓颊数语利害贼立释令去曰府君活我不复反矣诸台使者咸内愧称公以台谏征至则年不应格迁锦衣卫经厯时缇帅钱宁幸用事公其属也独折节愿交公公巽谢不为动宁当上自免疏属公草公故为峻语风之宁谢曰顾君忧我深耳此白简语也属吏部欲超公为廷尉公固辞乃得广东按察佥事以去佥事治岭东道汀漳山冦起嘬三省中丞王公伯安讨之公以兵挫其锷卤酋首雷振温等级千四百余功上未报公又移兵逐海冦金璋韩亚飒等覆其穴焚余皇三公又移兵芟郴桂冦级千余始报迁禄一级公之治岭东道不拾遗其用师再越省一越郡威望赫然寻入贺万寿至京而江西宁事起擢公按察副使分廵南昌道公驰传往则已捕得反者残民困诛赋敲棰皲瘃讦讼猬起公力为经理振刷之民稍稍有生望而公竟以为民中持故不能无阔畧于上两台摭他事中公吏部亷知状格不下然公亦坐尼不迁者六载始量移陜西苑马寺卿明年事大白遂迁山东右叅政连为按察使右布政使公之为按察尝上疏慎谪戍戒酷刑杜株累严军政四事下有司着之甲令寻超拜都察院右副都御史廵抚云南公所规画上事凡二十余其大者如更定永昌府卫腾越州鳯梧所诸御署筑腾甸等府城隍颁王氏乡约増永昌府县学师儒申明射礼寛军职袭替例宦不能自归乡于官或寓丧者官为传送之滇人事事称便无何以杨淑人丧不候代奔还法当罢既服除徜徉菰城昆山间与尚书蒋公瑶刘清惠公麟结诗社有终焉之志吏部都察院数为上言故都御史应祥闻母丧越在万里之外匍匐径归诚触忤大典第其人材足使卒弃之无以明国家观过之哲弘教厚之道报可公起家再抚云南南中诸父老多及以壮事公思公如一日而会公至旱而雨民益大悦元江酋那鉴悖不受法众方议用兵公持不可曰此困兽可缓而缚也会公迁南京兵部侍郎去后至者不胜功迫之果失一布政使以败公当之南京未上召为刑部尚书公时览爰书有所不怿曰后至所是为例固耳吾安能效赵少府孳孳窥人意行三尺也乃属郎称精平者吴君维岳陆君穏悉取前后絜令増损之着为例时郎李攀龙文髙寡推与公得其一篇读之辄叹曰少年树頥颏操觚翰吾不知其若而人即正始舍是生奚属哉公之为尚书三月御史有及公者始公入其同年柄相某雅自负推毂恩公故为不知者而待之无加礼相某恚以指授御史御史其乡人也疏上乃阳惊曰顾公旧德亦尔尔毋乃憎其鼻耶盖谓公鼻瘿也遂调南京刑部公忻然曰南北皆上恩吾不知所从德又复谁怨公为南刑部益任职无害然自顾且老而象魏日益新居二载竟得请致仕社中诸老人刘清惠公迎谓公吾曹即行者不愧居居者不愧初恨不令山吏部暮年见之公所为吟咏于社中毎一篇出人辄为传写评者谓其诗似白少傅书札似赵吴兴乃公夷然不屑也公嗜书书无所不窥即不以寝食废手一巻时时至丙夜家人笑谓公岂复就试耶公亦笑乃已公少则尝从阳明増城二先生游然不甚傅依其说大指以孔子岂自爱其圣者必晩而后施之曽氏吾骤然而语人以天德之知彼哓哓然而以天德之知自命而卒未离闻见知也且性命非空悬而无寄者吾日愧于伦物而谈性命得无为跖者笑耶公所持衡足破世学之的而不为门户及教授诸生以故无传者语散见惜阴录中公于学不名一家诸六籍九流百氏言人人殊公沜析而衷裁之其最自喜者九章勾股法谓能以人法穷天巧推宇原宙得无师之圣时有唐中丞沈司封者尝从受学焉所著有惜阴录人代纪尚书纂言归田诗选备查摘录授时厯法测圆海镜弧矢筭术读易愚得唐诗类抄明文集要行于世公以乙丑九月七日病疟卒距其生春秋八十有三配张氏封淑人子一思纯为县诸生娶严氏女二长适福建布政理问吴征次适新喻丞潘铣孙女一适太学生朱鸣皋思纯十九而夭无子公乃以族孙即嗣衍后之荫补太学生娶青州守施峻女公卒之明年嗣衍卜以十二月十六日葬于灵山之麓礼也徐大夫曰顾公人所望其貌以为长者不佞得其隠德三焉正德中施御史儒与中贵人抗被逮有谋公以贿缇帅宁脱者公怒曰御史即死死职耳令以贿生御史岂御史意哉然公阴为居闲万方脱御史狱意不自言也汪太宰鋐为广东时捕冦无功公推功汪得骤迁至太宰人或以问公公谢亡有也贵溪相公所举士也当执政十余年公里居讯问不相及亦不复为人言呜呼此不亦斤斤笃至有孝宗朝士大夫风耶铭曰

上帝曰咨汝辟乂民唯贤是敦用赉汝老成以慰兹元元岂唯帝是畏唯一人是媚用昭贶于帝夙夜匪懈自齯骀背五马彭彭再钺于滇帝省其泽以莫不覃贯城荧荧两肺我都帝省其宪抑曷敢渝归而著书其言盈轨派疏九流蔓刈百始所最忧者世儒顿门毋人舜其口而跖厥身毋文短徇好而汪洋自恣匪伦匪物性命曷寄味哉言乎帛如菽如如瓉彛在椟如鸿羽在陆灵山之阳厥土燥丹有书壁焉有司冦冠余小子铭之其永勿刋

明中宪大夫福建提刑按察司提学副使方城宗君墓志铭

嘉靖庚申之二月宗君子相卒于闽其遗言曰死葬我金陵而是时太公为南比部郎也则以榇之金陵栖焉而亡何太公出守蜀久之归扬之兴化则又以榇往曰金陵去家逺谁能及歳时以一盂粥浇墓也盖君殁而亡三尺之息也伤哉天乎又久之太公谓其少子培曰葬女兄百花洲百花洲者距邑不一里逺而水环之君故所读书处也谓世贞通家子女其志而铭之世贞以让于鳞未果诺而于鳞亦殁矣海内诸称兄弟者若而人而去我也伤哉天乎天乎世贞所为君志且铭也者则安能文所不为君志且铭也者夫安能忍君负也按状君讳臣子相其字尝自称方城山人其先世居吾吴郡寻迁盱眙最后迁兴化遂为兴化人而兴化之宗有闻者则自太公周始也太公娶某冝人始姙君而辄梦若月星云霞者至再三卜人曰是有子也而文已生君君为人秀髫眉丰下目光奕奕傍射负气豪儁自喜当其踰龀时习戴氏礼已竟一日戏构题而属文文成多竒语太公异之为益授君业俾卒焉君遂以时义名十四试诸生第一自是连试辄第一而又十余载始成乡荐明年成进士髙第授刑部广西司主事太宰李公黙见君文而竒之调为其属得考功故事吏部郎自相贵絶不复通他曹郎而君日夜与其旧曹李于鳞徐子与梁公实及不佞世贞游益相切劘为古文辞考功署中自公令外多不复酬往而君少年骤贵显诸曹偶不无目摄之矣君亦以湛思故咯血谢病归病良已筑室于所谓百花洲者而读书其中不复问世事居二载李公复入政府移书趣君君不获已为强起有选人陈丞者缘有旧出百金装君不悦曰丞为亷吏惠吾邑吾不啻百金者数也而乃用邑金溷我何也丞谢过罢去自是赆贽俱絶补考功之三月而调文选为文选一年迁稽勲员外郎君强敏于职不废亦时时佐其长有所推进而其好为古文辞日益甚会李公与相严交恶见法而君又尝赙故杨忠愍公杨亦以糺相严坐论严恨君甚几欲用考功令斥之有救者获免然亦竟出为福建布政司叅议君取道省太公于金陵游燕子矶为文记之复偕子与游茅山题诗刻石愀然长啸有终焉之志太公趣之任恒改日征之以不办具装故太公笑曰吏部郎贫乃尔耶则何以使比部郎代具装出月俸卅金予之乃克往君至而旋有倭难当守西门乡氓襁负求入者几万人君戒门者内之或谓贼且近柰何君曰吾在不虞贼也入甫毕贼至众惧失色且下君行求得善火具者百人置要害间手白金人为劳且约曰俟吾鼓而俱发不然毋动也贼轻城无人凌睥睨上鱼贯其后君度贼已集鼓之火具累百发洞中贼死者无算遂以溃去督府檄君护狼兵归兵出省欲纵君令语之曰吾日一酒食犒若若不归伍宿吾不止寝也夫法不能贷若矣狼兵慑君威名竟度岭无敢哗者君两佐文武试其所著策论若序传艺林中以为式久之迁其省按察副使督学校君毎出按部校士坐堂皇上取试题为程义以夕及旦日阅巻以又次日进退诸生无不人人厌服已徐出所为程义示之又无不人人厌服也诸生贫者调学田租赡之不给则为损月奉减供具继之以为常君既精强于其职而两台使者诸司道大夫用名重故造请文事填委君又以其间刿意骚雅讴吟非丙夜不已遂寝瘵日以亟乃稍次其生平著述凡十余巻梓之疾革衣冠坐厅事手书三诗于帙飘飘然有御风凌虚意已掷笔而逝讣闻两使者哭于台诸司道大夫哭于其署博士弟子哭于学士女哭于巷曰谁为社稷赎宗君也则曰谁为赎宗君师我也则又曰谁为赎宗君父母我也御史献科下诸郡祠君名宦春秋祭勿絶君于诗好建安及李白杜甫于文好司马迁北地李梦阳然自以其才气胜之不屑屑取似也其横放雄厉莫可得而羁笯髙者凌太虚秀者夺万色务出意气之表以自愉快宁瑕而璧宁蹶而千里至于论说千古成败慷慨击节宁为籍毋宁为季此岂局蹐辕下老土壤者哉乃其孝友洁廉一试于闽称循良首差为文士吐气矣君得年仅三十六娶于陆无子求当为子者于培子而未也嗟夫虽然以君大者校之亦寿且有后哉是宜铭铭曰有鸟五彩萃于大庭帝发厥祥千秋一鸣雝雝丽霄万羽夺声违彼朝阳困于南征葳蕤其姿从风飘零片羽寸翰揽者称祯大瑞不再丹胤永倾厥穴何所扬之广陵汝产汝归予铭可征

明故锦衣卫经厯赠奉议大夫光禄寺少卿青霞沈公墓志铭

当先皇帝己酉庚戌间余守尚书刑部郎而沈公由清丰令入为锦衣卫经厯数从故尚寳丞张逊业饮沈公少饮辄醉醉则击缶呜呜诵出师二表赤壁赋已慷慨曼声长啸泣数行下余私心慕异之而亡何敌阑入塞都门不启天子坐西斋宫忧之亡所出会敌获我中贵人为嫚书附以进曰予我币通贡即解围不者歳一髠而郭时华亭公领大宗伯要诸大臣以御朝请而天子下其书大宗伯会文武羣臣计即予贡弗予孰便甫就计国子司业赵先生贞吉曰敌所谓贡者也耶彼传城而军我城下盟耳窃以为天子御奉天门出内帑飨士释言者旌功臣敌固当自退而检讨毛先生起嗫嚅言吾姑寛敌以予贡而出之而后议守便赵先生廷叱之争之坚而沈公复为申赵理刺刺不休太宰夏公恠而问曰若何小吏也沈公目摄之曰大吏噤弗言故小吏言胡恠也且不曰主辱臣死耶太宰意不自得罢而华亭公持众议上竟弗予贡次日天子出视朝有所诛进矣当是时沈公气甚壮欲力吞敌几得以身当一面毕见其长乃上疏言请以万骑护陵寝万骑防通州饷而合勤王之师十余万鼔而薄其惰归必大胜报闻罢葢是时相严嵩独贵幸用事数寝抑边事不以报而见事急则若为开言路有所诛进者将帅当事臣迫诛益入赇居间嵩以免而其进有时贿贿价暴起言者日以益嵩日以重于是沈公饮张丞所泣而叹曰诗不云乎潝潝訿訿亦孔之哀谋之其臧则具是违谋之不臧则具是依已矣亡所信吾谋矣吾即不死而苞苴日蝇然过我而集于西第何也且夫社稷何赖焉乃抗疏言相嵩父子翼虎鼠社悞国大计请僇之以谢天下太宰阿私亡所异同冝从坐诏以公昔歳諠哗亡人臣礼今复诬诋大臣自为名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广栁车未有舍而保安贾某者傍睨公曰公非上书请诛严氏人耶揖之入徙家而家沈公公始有居矣里长老问知沈公状咸大喜助薪粲而遣其子弟来从学公稍与语忠义大节则又大喜而塞外人戆争为公詈相嵩以快公公亦大喜日相与詈嵩父子以为常至为偶人三象唐相林甫宋相桧及相嵩而射之语稍稍闻嵩父子衘之切骨思有以报公而侍郎杨顺来总督顺故嵩客也前大帅某业以选愞避敌俟其解则纵吏士取死人首甚者夜徼避兵人僇之以为功沈公廉得其首主名贻书诮之前大帅恚既得代即以属顺曰是故桡乃公事者丁巳冦大入破应州堡四十余顺见以为失事当坐益纵吏士杀僇避兵人上首功以自解而公复廉得其状贻书诮顺语加峻且赋诗及乐府者二或谓公迁人非有言责毋为尔公怒曰吾向者岂亦有言责耶若视眼在否而欲盲我夫杀人而欺其君以要赏吾誓不与共天顺闻益恚以其私人经厯金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属廵按御史李鳯毛鳯毛谬为谢曰有之窃阴已解散其党矣鳯毛得代归迁为光禄少卿而御史路楷来楷又嵩客也世蕃为酒寿楷而使谓顺曰幸为我除吾疡事成大者侯小者卿顺则与楷合筴捕诸白莲教通敌者窜公名籍中以谋叛闻而前大帅时理兵部无异取中旨僇公籍其家而予顺一子锦衣千户楷候选五品卿寺顺犹怏怏曰丞相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死会给事中吴君时来上疏论顺楷误国大罪上怒相嵩不及为之地急下缇骑捕治顺楷而襄得释居久之相嵩败世蕃磔死御史维新复论顺罪而微为襄理还其诸生今皇帝初诏褒言事者沈公寃始大白赠光禄少卿赐祭录一子太学襄用诸生久次膺贡上春官伏阙上书极言总督顺廵按楷杀人奸党状而给事时亮瓒相继以封事请诏可捕顺楷司冦狱论抵罪始沈公少而读书有异质从故王伯安先生游先生一再与语即竒之曰生千里才也辛夘举乡试又七年成进士为溧阳令其治以搏击豪强卫赤子为急用伉倨忤御史得调茌平以父忧归服除补清丰令愈自刻苦有惠爱声故锦衣帅陆炳闻而贤之请吏部得公为经厯至则与钧礼不敢以分加公公愈益发舒赏从世蕃酒所世蕃虐所狎客给事饮非其任强灌之公即以灌世蕃曰吾代客酬也当冦掠近郊时都门闭公急谓陆公勿闭门闭门予敌民矣陆公为言于上而许之所入男女以巨万计公既谪保安而属歳大侵倾槖装作粥粥饥者收百里内骸买地而瘗之其人相卒而为祠生祀公公于诗文援笔立就竒丽甚而不能尽削其牢骚愤激之气往往多楚声竟以是获祸其传者十不能一二人读而怜之沈公讳炼字纯甫别号青霞山人其死以丁巳之十月十七日距其生丁夘得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子袠以穉免襄既白报公雠推太学恩袠而身之金陵谒吴君表其墓已复之呉兴谒不佞某志而铭之以慰公呜呼公有子矣铭曰

为国击嵩不胜公徙为嵩击公胜而公死公死不死神韡韡者亿百千纪呜呼嵩乎蕃乎顺乎楷乎死而死矣

明南京广东道监察御史赠光禄寺少卿虹塘王君墓志铭

余之京山盖有御史王宗茂墓云而王君之墓木材矣而犹未有志若铭其子玉泣而请曰以有待也盖手状而授余夫微状余固知王君当君之试为御史也在嘉靖中而相嵩方贵幸以其子世蕃恫喝中外百司挟其贿巨万敌阑入至都门外而相嵩贿益甚乃郎中学诗御史锦以后先论嵩逮禠职王君奋上书擿嵩误国负主八大罪罪皆有指是时上不能无动意而外难相嵩顾召当制大臣谕且薄君罪得为温之平阳丞自君谪而相嵩益盛至出人主上而其子世蕃益用事嵩柄为夺诸论嵩父子而逮者非死则亦戍祸加惨于君矣君之丞平阳务为精勤称职不少见迁人态而其所辨诬良民为岛冦导者三十余人即上官为君屈君又厉禁其弃女者居半载而全女口二千余女长冒君姓或以君旧官为小名俄丁母郝夫人忧归是时君父布政公桥领广右伯重于朝嵩以君故甘心焉罢归君内哀伤郝夫人而外恭养布政公进而晨暮夔夔奉食不敢以瘠见也退而哽咽几絶者数四布政公老且病深居咄唶时时及出处不能无嗛君谨俟其解而后杂他欢端以荐久之布政公亦竟不起君自是摧毁无复意人间矣天子寻用御史言斥相嵩戍其子而君以哀愤积成疾卒相嵩罢与子戍之日即君卒日而君竟不及知也当属纩语不及私唯曰上活我无以报上恩媍某从子玉前泣请诀君正色曰即某不肖而终儿女子手耶手挥扇自若顷之目遂瞑君卒之三载而上僇相嵩子籍其家嵩寄食民舍以死然外尚讳君直不为旌而至穆宗初始下制褒赠君光禄寺少卿少卿五品法不得予葬祭诸视君而加惨其生存者暴起至九列而见法者赐谥录一子春秋祠祀勿絶君独寥寥至今也夫君不爱死论劾相嵩反复以身为喻甚晳独能动人主以薄谴而至嵩籍金寳珍异过天府按君疏若簿亡不酬然不能回人主之恶而为好天之独薄君以谪疑若为君厚者然不令君一快志于相嵩之败又不令从诸君子与观昌大之会而至褒恤之典去诸君子殁者又倍蓰也呜呼天人之际固难言哉君生貌寝善谈笑与人处爽朗无他肠所为诗文援笔立就善骑射于书靡所不窥然略知其指弗肯竟举于乡凡五上春官辄不利矻矻不少阻最后成进士为行人使鲁晋二国却其馈御史南京仅三月丞平阳倍之人呼为青天王或太平王而于其行泣而送者溢道路奉布政公指抚教其弟俱成立布政公素严难事即君已五十余犹宛然孺慕也唯王氏之先代有闻人布政公与其弟太仆公格俱以直道自致为时名臣至君而加显矣君字时育别号虹塘山人其生以正德辛未卒以嘉靖壬戌春秋五十有二娶于某有丈夫子二长即玉为诸生有材气娶戴次在娶谢女二适国子生杨烈翰林编修利瓦伊祯王子曰余读隆庆初考功令而惜之御史业已验若蓍蔡而胡厪厪一五品为壅阏明主湛恩也且夫旌谏臣宜第事可否不宜独第祸虽然所以为御史足矣何所事此是宜铭铭曰

畴汝恚而复全之畴庸汝言而使汝不及知畴汝报而仅止于斯天耶人兮呜呼噫嘻

同知温州府事赠朝列大夫浙江布政司右叅议黄公墓志铭

呜呼此赠右叅议黄公葬其衣冠所也肃皇帝时倭难起浙无所不蹂躏而温最其要害地黄公之来丞其郡三年矣而始闻难则日夜以其职缮城郭清戎伍修战舰温之吏民德公而咏称之曰府君文武才也吾温庶几不鱼肉矣哉而黄公有忧色曰贼眈眈吾温奈何以鸟合众当之则又慷慨自矢曰丈夫即死死职耳且吾髪种种生讵几而爱之吾腹有丹者寸在盖尝书其语楣间以识云而又三年倭大举犯温兵使者檄公出逆之人或谓公婴城易坚耳毋轻尝大敌公不可曰四郭外非吾民也耶而以委寇速逆之兵志曰先人有夺人之心谓逆也当是时温军分而三公所将独中军其二军帅皆乳袴子一军军迭石一军军铁场以为公后公出誓其众且觞之曰今日而帅归有所矣若无负国有进死无退生众釂而饮泣以勉也曰非不知敌坚黄公业身当之矣乃竟前薄于贼公弯繁弱而拟之劲弩巨礟雷发贼稍稍辟易仅能军而贼已阴分其众为二一从上流掩迭石一从下流捣铁场其帅皆弃其军以走贼合而尾公之军腹背受敌遂大溃公力战久之短兵接顾麾下稍稍尽有挽公以逃者公劔断其指曰去之此吾徇节地也贼枝戟前得公坐公榕树下而胁之降公叱曰世宁有降黄大夫哉贼复好谓公归大夫予我千金公嫚骂曰生黄大夫不一金直也且而曹庸狗旦暮磔裂死何以金为贼怒裸公而寸斩之公骂不絶口时嘉靖之丙辰四月二日也距其生庚午得年四十有七事闻天子为震悼特超赠今官录一子太学生下有司建专祠春秋祭世世勿絶而学使者又以名宦祭于学宫之傍呜呼此可以观君臣矣公讳钏字珍夫世为长溪人王父伯钧有子三其季绍绍有子四其季为公祖母林母李世世称孀以节显而公六歳则已孤崭然见头角矣稍长善属文下笔数千言不休过目即成诵补邑庠弟子故潘大司马以学使者试而竒之举乡荐下第入成均今少师徐公以祭酒试而复竒之两公互相推曰黄生国士吾不能抗颜也然其上公交车辄报罢最后谒选以髙第丞温州先后凡六歳云自公之为邑弟子时时抵掌顾同舍生丈夫一日立玉陛前抉肾肠与人主争万世大计安能局促效辕下驹为其同舍生固豪之然窃已疑其行而公于进退取予析义至秋毫曰毋以纎自恕也故其丞温州先后六歳而重门絶苞苴迨其殁不能具道路装公之殁也其妇林宜人行购尸已糜不获与其嗣子文煜具衣冠招魂葬于邑之沿江里白沙丘又十五年文煜来判吾州事以政行卓异称居有间贽其乡人郭御史文周之状而谒余志铭余伏读窃有慨焉今夫士居平诵说伦义多识往行其于死生至辨晳也卒天下不幸有变士最宜能死然往往介冑多死战而搢绅大夫仅死守此岂以帷帐筹策为不任鞍马矢石耶百雉之堞一旦为人越而府藏称失守即不死贼当死法等也国家无文吏临陈责乃黄公可不死矣而死岂不烈烈男子哉明兴西北世受兵其歳报能死者介胄也倭难作而东南之荐绅大夫有死战者固黄公风之哉是宜铭铭曰

衣冠何归归于闽之野魄何施施于温之浒魂何之帝命胙女以东南之土土兮木兮庙貌肃兮死而不死兮无子有子兮噫

弇州四部稿卷八十六

●钦定四库全书

弇州四部稿巻八十七

（明）王世贞 撰

○文部

△墓志铭五首

明嘉议大夫云南提刑按察司按察使虚江张公墓志铭

故云南按察使张公以万厯元年五月卒予时起家楚臬哭公而后行其孤志熈等用十月葬公于邑西业圩阡又踰月而予被召还里乃受邑人归子之状而来请志铭曰治命也夫张公少长于予一纪余同乡荐又十五年而同予弟懋成进士又十年而予叅浙省从公后知公者宜莫若予安敢辞按状公讳宪臣字钦伯其先晋陵人有赘于昆山者遂家焉世世力田孝弟至公父府君洪有隠德尝之嘉定得遗金数饼为迂归以俟亡金者授之金即驰去一日辍耕垄上有相者过而指府君曰是夫当显显乃以子故府君笑曰吾家世农安所取显耶公时为儿从傍闻之窃沾沾喜就里塾师吾伊不絶矣公业成为诸生久次其成荐复偃蹇南宫试者久之而能不以戚欣见貌益砥节于学田进士谒选得南昌令人或虞公寛大不任剧曰令可拜跽稿也且幸相地何以处之时南昌饶积牍牍数倍他县而黠吏欲以事尝公则争操牍缓急杂而进之公第行其急者而抵缓者地曰胡足溷乃公也后不以序进立抶汝矣吏咸吐舌称伏神明邑事大治近地时中大盗公出循行乡落见长老问所苦人人自喜谓张公全活我又清狴犴之宿称寃者十余即鸷击无以难也公胡髯腹便便造请台省诸公间亦不废诸公日益贤重公曰得数张令吾曹不安枕耶而有段御史某者势张甚一日顾公语县羡金若干吾欲有所馈谓幸相也公徐曰县无羡也御史怒谓南昌令不奉檄览讯谍而称无羡公前谢曰此乃三殿工羡也县不敢置他羡御史益怒诟詈不絶公起自如御史以廵按满夤缘监军事再上疏有所推荐不及公而公益以治理流闻即幸相亦语人张令似不识吾家家亦不识张令无何幸相与御史后先败而公用卓异召拜工科给事中即上疏四事平赋役修水利重守廵谨堤防公故家东南于东南计尤切时方修边备公谓即武库甲仗将士司命奈何一切属中官宜付外给事御史得核之又谓两畿试不宜诿司训老生能失士咸报可公自吏科右给事迁刑科左持节封唐山王充正使给事中之得正为使自公始也还晋户科都给事中三上疏论国漕大计下所司行之公自起小官骤贵重然恂恂益务为恭谨不以白简故加朝绅色而其于国家计尤毖眘有指树数马风诸公卿翕然称之至出为浙江右叅政相惊谓曰张公长者胡遽离琐闼也公于职分守金衢严三郡尝平矿寇大将军用师闽多倚义乌人而义乌人益骄横窃相从剽攻椎埋不休公录其豪以自随而饩之躬为训练成师曰子去盗而为县官用抑何贵也建德学宫毁公捐奉以先其新者盖学成而诸生有膺荐者矣公为叅政三歳始迁云南按察使垂入境黔国公横而欲用故事责三司苛礼公使人语之曰公安得称故事夫岂昔日黔公也望金马门若九天上而欲轻加其从臣乎寻谓其僚曰礼如是足矣寻甸土酋没而其妻安摄政移欲得四川酋某夫之公独曰安摄而私其土之人固恒今不虞失土耶毋亦奸人诈为谍以构难乎勿许便俄诈露竟知非安意也公在谏垣日以推毂贤士大夫为主然不欲使知之而其所绳糺絶少恒曰吾奈何以耳语轻折天下材顾独劾一都御史苛暴好杀会有奥主得不罢而都御史骤迁至八坐与相而握铨者比遂因上计诬斥公归公闻命之后日即行滇以饶货甲天下公无所携顾独拔士之宦滇而不能归者悉传置之人谓公即廉奈何借他人装而重我行李也公笑不答当是时田畯市叟咸喜得一当公为寿至词翰之社雀跃思御而竟病痱矣痱一歳省可能起行忽宿瘤溃不止久之卒年六十有二耳府君洪赠征仕郎母管赠孺人娶于浦封孺人子男二长即志熈太学生浦出也娶于方前长史筑女次志美邑诸生娶李乡进士希直女女二长适朱应龙次适陆养廉夭孙男一孙女一公为人寛仁恭俭出天性即所造请毋论其可者其不可者亦讷然不欲见口也所推逊亡论豪长軰即儿稚唯恐其失之也五六歳喜为诗至老而吟洒不倦雍容和平得大厯贞元遗旨然不欲为人出之间有能举公诗者辄面赤嗫嚅欲避去以故其诗存者千余首奏议公移杂文若干卷鐍之笥而行者仅纪游二稿而已王元美曰张公之为长者乃尔吾闻之明兴昆有王君良事髙皇帝为陜西按察使髙皇帝揭其名于殿楣而目之敦厚其所为长者状非一今乃并张公二矣其官同其禄寿不配德又同世无有能名王君者如张公可以瞑矣铭曰

汉有东阳侯张相如称长者公岂其苖裔耶何其德之似也明之始季昆人为观察使而长者二百年而公始与王君二之寿不德嫓行不禄配乃所优乎其余而昌厥嗣者王君殆无是耶我铭公幽以征夫世世

中宪大夫云南提刑按察司按察副使沙溪曹公暨配顾恭人合塟志铭

盖嘉隆之际有直臣焉曰按察副使曹公逵而曹公之为御史也甫朞而挟其侪糺故佞宰汪不法语峻甚上杖之五十谪外而亦为绌宰汪以解公方卧两缇骑嚢过宰汪第忽挺立指而詈曰若尚能肩胁入长安门耶徐徐步归邸待命得随州判官而前是君按司隶有林某者游权贵间以事请赇公寘之法而翟某者为林奥主迫以权贵书居间复寘之法京师目相摄强项曹矣而公之判随州也属暴水公督焦峣之民以俸缗倡赏格赏援者所全活无筭摄蕲水令章圣皇太后梓宫归显陵当道蕲水郡县责供张甚急公第饬吏民手板水次已公服前引常廪外不庀一钱曰吾蕲水非中贵人外藏也中贵人问而知为公惊曰是故强项曹耶犹嵓然御史会风便引帆去而公迁南城令为真矣公之令南城善状非一而大者若汰方厢役崇学校邑有妇贞暴于淫姑以死者公诇得状闻于上而旌之至公迁去南城与蕲水人后先为生祠以祀公至今勿絶公为南缮部主事遂迁郎中领芦洲公领芦洲而芦利瓜剖之官民豪不得从中牟尺寸矣凡三年而迁知广州府广会府吏弊猬集公一切以惠文埽之若洗始公令南城而御史汰以苛礼望公公拂衣出曰吾御史岂而比耶以是颇得难上声而公繇广入觐顺德丞赵某夜行金赆怒叱出之会公至自觐赵丞坐赇露臬司以属公公治极法且抵罪而廵按杨御史故与丞有连欲有所纵舍公持之益力御史恚而色加公公曰赵丞善行金舍之固当亦竟拂衣出而御史业已中阻监司有恨公者为阴喝曰守飞书燕中道矣则又曰守俟三司集廷欲辱公矣御史窘乃诬公它罪状诏即就讯而公上疏自白竟得云南守而丞及御史相继罢谪搢绅快之公守云南云南亦会府其治如广以最闻遂擢其省按察副使治兵备临安夷酋普宪阻兵公奋身请以所部深入宪巢卒缚之而抚使者王某以非初议格其功更为飞语闻当调公遂归人谓公调不当更内地耶且久资以非时擢耳公笑曰吾往者白吾蔑而今不白者不吾蔑也且吾官三十年而幸有老母在而忍倍母出也公家居不以非时谒守令即守令或宗戚之显重而过举者面斥之不少假亦素熟公为人无忤也公少贫为诸生日一粥自给及其贵而老非客至不三簋客或风公力不能恒三簋耶公谓视诸君诚俭然视吾诸生时则已丰公时有所过从野父浊醪豆羮欢然道故无间也所娶顾恭人佐公起田间辟纑供养姑旦夕以安公于读公贵而恭人有子曰巽学甫冠成乡贡公逺宦不能问家恭人能操什一赢授巽学家日益裕顾居平亦二簋衣不曵地谓巽学曰吾非畏而父嫌也性故安之然公性不好施而恭人特好施楮镪匮则缊袴簮珥继之非姻族而孀独食于恭人者不易指数然恒秘之不使公知也恭人先公二歳卒以隆庆己巳得年七十六公卒以隆庆辛未得年七十有七公字履中其先为常熟福山人已徙邑之沙溪后割沙溪属太仓遂为太仓人因自号曰沙溪其为诸生治易有声举嘉靖乙酉郷贡至己丑而成进士授南太常博士以满考赠父文林公振纲如其官母朱太孺人有丈夫子五巽学即恭人出娶于顾继唐次晋学娶于王封右谕德梦祥女次益学娶于王太学生懋学女次干学聘叶庠生侗女次渐学聘吕胶州同知道辉女女二一配太学生归道一未字晋学益学及长女则媵陆氏出干学渐学少女则媵严氏出恭人抚而子之如已有孙男三绳武继举乡荐娶于王故进士一诚女余二未名晋学出曽孙男一申锡聘于顾太学生咸平女曽孙女一许聘张选部振之子逅则皆绳武出也巽学等将以是年某月某日厝公暨恭人鹿鹤泾之西阡以俟葬而谒余铭公视余不佞大父行而往者罢镇之歳实相继归浮沉里社中称尔汝欢而今已矣虽然知公深者则莫如不佞是宜铭铭曰

世好媕阿强名公激世好奓靡强名公啬贤者称德公亦自得曰俭曰直剂直以温导俭以仁是唯恭人藉公之余以庇公子孙

明中宪大夫云南等处提刑按察司按察副使九华杨公墓志铭

盖予读杨公状而悲之当公之守真定也见亡不以天下第一者而一抚臣欲中公以快当事意辄论罢公夫以天下之好不能胜一人而公就屈即所恃者天耳而亡何事竟白公当复故官然复官之命下而公先已卒矣语云天道无亲常与善人公所恃者天欤非耶公守真定为三辅最大郡庭五州二十七邑之长而临之而上乃有诸督抚台察兵廵见临者以十数又当东西孔道冠盖羽檄肩摩即守食寝弗遑也而公素强力自励又尝为李官谳断益习吏抱案请署公先所急者次第呼署而抶其不当请者曰太守乃为滑胥作地耶诸州邑受约束者以次授案去两造纷争前而呶公不顾第擿其中要窽呼一二把讼大猾厉声曰而不吐实立碎汝首矣以故公所听讼不数语而决故事守以夜分临谳公之始至犹旰非久而崇朝矣邮置供张甚设其造请诸公不避寒暑然所馈不过算器食自恒赋外一不以烦吏民而会敌骑入紫荆畿辅大震公行视郡三面皆土城叹曰地几不与敌共耶顾郡有羡钱若干千缗及旷吏脱骑俸给悉籍之以白于台请因石于山因陶于土度三面咸甓石之不匝月而毕赵民忘兴公又益浚濠及筑滹沱废堤以外拒水而内护濠久之滹沱挟霖雨而水横来争堤且溃公督僚吏多益置土牛竹楗之类捍之而身露立城上慷慨为文以祷及祷而水有若青羊者一目独角卬首而逝水亦随减当公之出祷也民之薄于堤者以千数丙夜不辨色号呼请救忽故神祠光荧然有二烛浮出因傅炬以免咸加额称公神君神君云而公又奏蠲其歳赋之半诸上赋金郡例有火耗或至十之三以供守费公一切革之民益用大悦讴謡载道而前所谓抚臣者不欲言其人故公同年进士也与御史不相能属公伺其状公念已守土大吏安可首鼠斗两监司但委曲引大体觊消其嫌而御史内材公所措置多与谋会满首荐公而劾抚臣所私者抚臣大望公谓背我而新郑公当国恶故相为公乡人尝道出真定以言微尝公公逡廵谢不敢知而抚臣者故新郑客窥得之大喜谓公竒货可居矣公尝修郡城垣学宫阴阳医药公署度之费无所出会有仓羡粟四百石公以付工使计受直曰亡所事请也而公既迁云南按察副使以去则用前事疏奏公谓有所干没当罢诏听归就核公道闻之笑曰太守有州五邑二十七为三十二城一嚬而城可百金乃爱此红腐粟耶且抚臣眈眈欲肉我而自此腐粟四百石外不能以毛发蔑我彼犹人也吾安所解耶公乃归耕杨扇与其诸从季饮甚欢然以数饮得脾疾久之寖革贻书陈懿德先生谓受上恩无以报即不我白我无所愧地下也竟卒而所论公事下彼御史御史责问诸将作受直咸有状因延见吏民询公贤否吏民叩首流血謼曰杨使君仅饮一杯水而奈何以腐粟蔑之或谓使君即不白我曹愿得死代御史乃上疏略曰云南按察副使故真定守道亨材而廉守也廉者必不盗仓腐粟材守而贪亦必不须此仓腐粟且粟授直工工皆有状诏特复公按察副使以示优而公不及见矣公颀而长身风骨耸秀而温然谦卑长者性孝友居父怡山公母平宜人丧以毁瘠闻事继母冯太宜人共养腆备诸弟道通軰咸依公所以抚教甚笃而其逝者子其孤亡间也既以贵念独居饶而使区困役日就约因割腴田六百畆助之以故公病而里中人为饭僧祷神殁而巷哭聚吊若市然公少年为诸生则已有声数试有司数不利着博士家言凡数万余始得解又踰年始成丙辰进士授行人出使诸藩以秉礼最其官当迁为给事御史而居与御史大夫邻大夫之奴与他恶少訽而误谓公奴也间之仅得刑部某司主事稍迁员外郎以至某司郎中公极精勤于职当是时西曹郎名能法比者亡如公其名善博士家言至古文辞亦亡如公竟不调而以积资仅得守守而始得大郡然其迁副使则在万里外甫迁而劾继之劾甫白而公已卒公真无天哉悲夫陈先生曰山海经所称泰戏之山滹沱之水出焉有兽如羊一角一目其名■〈羊东〉■〈羊东〉公所祷而见者耶彼犹兽也而能使水随而退者何也神祠之烛胡自出而应公以出千夫于溺且闻之赵民旱公再祈而再得雨则公不谓无天也余与公善故不辞而为之志若铭公字豫甫别号九华山人其先避世于华亭之修竹乡遂家焉子孙益蕃衍环淀湖而居者亡他杨而邑人以区为扇遂称为杨扇君所自产也父即怡山公母平继母冯俱以公刑部郎贵赠封公娶上犹令唐次宾女封宜人置贰俞氏黄氏有子继芳娶沈氏叅议启原女继美为弟道贞后娶赵氏诸生世华女俱郡诸生继善聘张氏光禄秉一女继茂聘李氏鸿胪豫亨女继英聘王氏为予弟祠部世懋女女三适太学生吴骍诸生项成芳潘云枢三女与最少子皆唐宜人出而继芳继美继茂则黄出继善俞出也公生以嘉靖癸未十二月十五日卒以万厯癸酉六月二十七日得年五十有一墓在修竹之新阡状譔自陈先生而予之铭曰

公神无所不之乎是不于赵必于吴归而德于吴之乡出而德于赵之都以使其人祀之宫而哭之途曰吴乡先生而赵贤大夫于戏

中顺大夫山东按察司副使少谷温公墓志铭

温公之在文登也余自海上走一介讯公而得公报书报书之踰月而公移罢又踰月而讣公卒葢又五年而余奉命来抚郧为公之乡吊公而犹未葬也呜呼伤哉贫也余乃谋于公之子应龙辈窀穸于龙庙山之阳树之槚而公弟真阳令如春以状来请志铭微状余宁为不悉公也公之成进士至殁凡十有八年为行人则一使荆襄为御史则一按鹾吴越再按秦三仍按吴为按察副使则治海道所至皆卓然有声绩而其却荆人金也荆人至今能道之其按鹾而场人暴中倭不登课公申饬旧制为稍通融期限以苏其困立保甲法叅而伍之俾人自为守搜捕奸猾及逻卒之因而利者课自是骤登额逾于承平时而公所治缮理城隍筑海圩闸堰数十百计其按秦益自标树风采至则论同州守某寳鸡令某等贪酷状遣戍削籍有差守令望风解印绶去猾吏大豪一切受法不寒而栗公顜求边所以计娄绌者前后凡二十事条上之报可公又行刺得某大帅蚕食吏士佐冦为虐某裨帅不畏大帅而畏冦状悉劾罢之至督抚重臣亦有缘而谪削者边吏大惴无敢饰情以见益治军军声实俱振而敌亦竟公代无敢深入公又上宗藩七事若补禄粮肃闗支正体统严门禁尤其要者其仍按吴则益熟于其利便而于职得兼治大小诸吏有熟公者转相告报毋为挠温公三尺为而公以为吴所重于天下者以赋而其利之最大者水则抗疏委能吏丈亩里毋伏田田毋伏赋赋而不田者蠲之田而不赋者益之且督诸治河官以农暇开浚水稍稍受职矣公又论罢副总兵一人武吏益戢吴以大治然用事者以公治秦严鲜所纵舍而公不安于台矣其治海道而属登莱与辽之亡命交匿于诸岛时时出剽掠以自益议谓击之则虑起兵祸勿击则二郡绎骚无已时公用杨守起元议外扬军声以胁之而使指挥汤诏等之田横王世禄之长山裴虞度之崆峒李承旸之刘公千户黄汝忠之抗灰诸岛召其豪长者谕之曰与若期一月来受署为良民不者温公大军立殱汝矣众皇恐咸来谒公拊循之为上书二台编保甲给田起税通互市开闗梁禁争鬬岛人彬彬约束比内地矣属暑郡太旱公斋三日而祷立澍公既露祷雨中又以暑故不为雨具寒内侵遂得疾其民相率狂走告神曰大夫为民请雨神幸予民以雨而予大夫以疾非类民今敬为大夫请命果小间公念■〈谷卂〉不任疾疾又不任事即自劾归且就道已而曰吾守土臣也敢去事归乎强疾以待甫得请而公革矣然犹手书诸郡邑毋汜祭毋赙祭吾不而享也赙是死而僇我也公讳如玉字孟醇别号少谷其先世志海随人而以戍赘河南之桐栢王父淮徙籍郧遂为郧人父文林公昕娶于左孺人而生公文林公之为诸生甫着也而公十四亦补诸生郡守许某竒公才欲壻之弗果明年有孙提学者按部试公以为第二人既见而笑曰吾欲冠若以若少疑之今果然自是凡再楚试皆不利而最后我先公廵按楚公遂与荐归及襄阳得文林公讣盖絶食七日而抵丧所抚棺大恸曰天乎谁令我以一乡书易吾父也公之举进士而丧王父淮已又丧左孺人毁瘠时有加自是得心腹间疾矣公之一为御史三按部又一为海道皆名持宪其居乡絶不通官府其居官絶不通家问以故病三月且死而其家不知也公生以嘉靖戊子卒以隆庆己巳得年四十有三初娶于锺早卒赠孺人继娶其从姊封如之丈夫子三长即应龙郡诸生娶主事黄元吉女次应鹏聘举人江以淇女次应岳聘知县李岳女女三俱幼世贞曰公娄为执法大吏所至有声绩岂偶然哉旱祷而澍卒以勤死合于古祀法矣乃其临殁而约束郡邑毋令污我为也此何下结缨易箦哉盖公之举于先公也差殿而始按吴鹾先公属大故藁葬诸知名士咸自避晦削门下籍而公走使二百里而来以金助缮墓不佞兄弟盖三辞而公三进之曰吾为吾之师而已夫是以无虞于松楸而会先帝赐诏洗雪公复从林中丞润上书请予故御史大夫赠谥不报不佞兄弟以谢公公曰甚愧上书吾为吾之师而已公之笃于伦理类如此是宜铭铭曰

天道无亲常与善人此言是耶则何以子之民而殉子之身非耶则子之子孙其振振而子之名与余言而偕不泯

故建宁守张公墓志铭代家君

始吾女女建宁公孙也癸夘谒建宁公里中公老矣与之语响应大要非今时人也徐而察其指嘅然不能尽遗世者去公之五年公卒又六年而公诸子一桁軰征其从父贑州君之状来乞铭墓道公张氏讳文麟字公瑞尝为建宁守罢去故称建宁公学者或尊为端岩先生其先常熟人也髙祖以平生粹中粹中生武邑教谕懋懋生封主事汤民民生公公生而秀颕异凡儿五歳尝戱缘其祖母韩夫人衣不休遽问儿何为者公答曰他日周行四方度如是耳韩夫人大竒之十五则已为诸生善属文有声前令杨名甫使从博士受三礼亲为共饩而久之公遂以明经荐应天冠诸能言礼者时年二十三明年乙丑举进士髙第当修孝宗实录采故事诸繇髙第选驰传行郡邑公得浙江还上事太史多所称遂擢刑部广东司主事司所治金吾缇骑于它曹号剧难举选愞者至取风旨首鼠观望而独公伉以惠文弹治之尚书雅重公故事诸曹郎习亭疑法专平敏断者选治尚书章奏公遂治尚书章奏属安化王叛就捕而中贵人瑾私之阴喝有所上下公业自如亡何瑾亦败下司冦狱公议大逆无道上诏可是时太宰闻公与公同舍郎也寔共治瑾狱所傅爰书称天下以为廷尉絜令云而瑾从子二汉者尚幼众疑其诛且寛之以属公公持不可曰瑾为谁反耶即罪坐所繇繇二汉竟坐诛而他族属可三十人尝别籍矣深祸者穷治谓宜从坐公又持不可曰此不与于瑾荣者也别以次减死论时变起暴猝人人持意行法而公独多所裁正虽尚书亦自谓不如秩满迁山东司员外郎再迁四川司郎中南海梁次摅者相某子多贼杀村邑民家所雠郡邑心知之不敢决公奉玺书往勘且置对次摅殊不自意倨就公公怒叱曰携而父来耶而敢研研然见我也劾抵罪因悉劾先后佐次摅狱者还遇主事公丧俄迁吉安守不拜服除改建宁守建宁闽饶郡也公至始大欲持廉洁风之捃束吏猾不假毛发抑兼并裁滥共其豪右恒衣食鳏寡而治乃以其暇创名宦祠学宫梓乡大儒真先生集行之博士弟子贫不能自存者月受守囊奉钱吏部数言建宁守最当迁而公豪不能折从上官间有所抵牾因遂萋斐公公不怿再上书乞归养母太夫人不许又乞骸骨不许而公自是稍怠于政矣会述职竟投劾免公还时尚壮叹曰大丈夫何常之有哉夫宁成小竖子耳其言诚无所比数然其意亦欲有以用之也吾今乃建宁吾家耳于是务俭素画歳而食斥其赢规贷陂田募诸里佃人以厚假而薄责之歳日益饶裕因创祖庙缉族谱稍飱粥其宗乏者以及内外姻疎属闾右咸以次第得所望去病有药死有敛欣有助戚有慰亡虑日出什百缗而尚多羡则起三大第使三子分居之鳞次栉比沼馆花木胪整幽靓公时时携声酒道从谓三子吾不能具陆大夫槖中装顾吾有龎公安尔曹得之否公素壮强无疾晩始惫谢屏人事焚香危坐集道家书读之卒年六十有七子一桁二桁三桁俱太学生孙希九等若干人公为人玉立善谈论风概豪爽仡仡不能下物然内行淳备事母卢夫人以孝闻其子弟家庭燕见不敢亵也向吾所窥公以此乃其材真有所不尽者铭曰

公之治于官也其学之余耶其治于家也其官之余耶为乡先生为贤大夫富贵福泽寿考令誉亦畧有之不尽其余呜呼公之所不尽者乃其所以余耶

弇州四部稿巻八十七

●钦定四库全书

弇州四部稿巻八十八

（明）王世贞 撰

○文部

△墓志铭七首

明中顺大夫金华府知府汉浦周君墓志铭

故金华守周君卒之明年四月而其二子廷栋廷楫以友人俞允文所为状来请铭其墓曰异日所藉手以报先子地下者也余悲其意而不辞盖歳癸夘余与周君寔同计吏偕又六年余守尚书刑部郎而周君成进士来肄部政已授工部都水主事又比舍饮相得甚欢也君癯若不胜衣而体气髙亮师意自快于世亡所推让尝出榷税荆州以寛简称歳额辄溢归而其大吏才之欲以重曹饵君君谢不顾罢曹辄从其一二故人饮君好为诗余虽差少于君然其好诗甚君不以鄙故时时有所倡和俊声蔚然迁屯田员外郎会故杨忠愍公继盛论劾相严嵩嵩子世蕃坐忤旨不良死君为诗哭之而又骑争世蕃道世蕃闻益恚曰是郎何为者吾不识之乃骑而争吾道又哭吾雠属吏部摘其细用京考下迁武冈州同知州故有岷王颇横君时假守一切推柱后惠文绳之王不自怿稍稍戢然其庄事君甚于守寻迁金华府同知郡有剧盗以其党负嵎吏莫敢谁何君所任市魁佯为阑入盗者尽得其虚实以告君行勒卒习射趋而覆其穴悉平之矣歳少侵台议郡邑发储粟为赈君持不可曰民尚幸半菽即庾空而歳复大侵畴继者乃召巨室以好假贷贫民官为才其子息民两便之立祠肖像以颂而是时御史衘上命访求异人所至苛扰君出而逆诸境曰郡僻小孝弟力田间有之即异人无以塞明诏御史愧为辞去满三歳进同知为知府郡人忻忻以久有君为贺而君病尫意稍怠会复以试事争御史娄劾之罢归君夷然不屑曰御史私我者夫仕宦不止车生耳吾今巾吾车归矣乃稍稍治第舍买东禅寺傍地而池之种白莲颜其圃曰东林居方外僧与谈楞严圆觉诸经而不尽竟其旨曰吾不贪为佛也既嗜酒然以病故不令多进曰驱生而徇吾嗜不为也诗简逺精至有味求者则不应曰吾徇名而营思以吾虚丧吾实不为也自度曲授童子合乐而奏之移声入破柱句谐节务穷要眇毎谓童子若不忧周郎顾耶君既简酒断内不忤物黙合于养生之旨而好服饵瞑眩药竟触疾以卒君讳后叔字胤昌别号汉浦考封主事公慈妣徐安人皆蚤世君起孤童自奋受易归先生有光起家名二千石有田宅振其族而甲之赴急量施以谊称宗姻间可谓难能也已君始娶于邹生子即廷栋娶梁辰鱼女继娶于戴生子即廷楫娶张必绍女女一归顾占孚母妇皆以君故赠封安人子皆为太学生孙男三绍甲廷栋出继唐继虞廷楫出葬某圩之新茔君之先人有年百一十六者其次有八九十者又三四人皆称隐君子君虽稍贵起而仅五十二以死可念也铭曰

以造物之所爱者君事财取而不尽之其意甚微而年仅止于斯呜呼噫嘻

承德郎太仆寺丞瓯江张君墓志铭

盖余十七而以诸生识有功济上甫加余一歳也而丞尚寳矣则又以比部郎从有功饮燕中甚欢而亡何有功谪去又十年而余罢青州节有功时稍丞太仆偻行访余城西邸相与咨嗟呜诧久之而报有功逝矣又十五年而余入领太仆会有功之子汝纪上书得官乃以状来谒曰日先君子之葬也弗备礼矣以有待也今者幸得公敢以志若铭请夫世固有材如有功蚤贵而中厄而又蚤夭也乃余稍次似之幸不死而亡以慰有功地下者非夫也按状有功姓张氏讳逊业别号瓯江其先自闽赤岸徙居永嘉之华盖乡凡五传而至文忠公孚敬累官少师太子太师吏部尚书华盖殿大学士以言礼当肃皇帝意骤显所建白施设至于今传诵之天子为更赐名若字赠曽祖传寳祖敏父升俱如文忠公官公娶蔡夫人继娶潘夫人有子逊志官中书舍人而夭置贰陈寔生君是时文忠公甫为学士也而上闻之喜为赍羊酒贺君生四歳蔡夫人殁即知啼泣八歳以恩入太学上舍日诵书数百言亡何文忠公满二考改太学生为中书舍人寻侍公疾归永嘉文忠公卒而君甫十五有奉当路指齮龁君家门者君弗为顾日治丧礼天子方幸承天闻文忠公讣而悼之特赐太师予谥所以优恤祭葬加备君奉文忠公命入朝谢因上所赐文忠公玺书数百通白金印记若而枚天子归自楚诏进中书舍人尚寳丞俾归候除服娶于吴乃履任满三载封生母陈为太安人持节册封荆王王始少而后贤之享馈加礼君悉谢弗受君固饶才其于诗歌擅宏丽又能纵笔为行草一时声称籍甚而雅好客客稍以诗酒闻则致之为长夜饮相严子世蕃亦好饮内庄忌君而外浮慕之君亦阳交驩而酉酣不能无语失又君所善锦衣经厯沈炼者上书攻相严得罪下狱君槖饘不废百方为其帅居间而事稍解当流置上谷君鬻丙舍为脱装世蕃益恚恨曰日饮我也而衣食我雠而前是冦入傅城下君慷慨谈兵事给事中有荐君者以是得纨袴忌而争构君会满考当迁为卿乃用大察镌秩授两淮都转运判官将发上忽下札相严曰故张少师子今何官其人安在相严不敢对而内愧君因谓其客为我少留张君吾力能复之琐闼君笑不顾曰彼岂以我难迁客哉遂发转运榷盐利至伙先任者不能无干没而君自矢为操益坚鹾卒坐法不能偿且死君至倾槖而代之偿所全活以十数尝部输而道遇刼问知为君逡廵引去曰是廉吏安得赢赀也御史上其事当迁报闻久之始入为南京光禄寺署正再上书乞休不许迁判顺天府未几进今官君自去尚寳凡三为吏职所至砥砺有声人指相诧曰是贵公子何所从习之老吏岂非天性哉而君尝以课马之大梁属久旱为祷于神立澍又尝宿凶传传不能凶有息巫文于是人则谓君且逺大矣而是时相严势愈盛吴给事时来坐论其罪下狱戍君所以慰存有加世蕃愈益恚恨曰是尚衣食我雠也方谋逐君而君以暴疾卒矣君之卒搢绅先生走哭相唁而太保陆公炳为具棺少保杨公博为邮致丧归其诔赞歌颂凡数十百章至相谓曰呜呼无天哉而使张君夭而使张文忠之子夭也盖年三十六云君见若跅弛者而事其母潘夫人陈太安人夔夔斋栗其御家人斩焉就规性好蓄书画顾其弟中书舍人逊肤稍长能别书画即尽推与之曰吾今而后蓄有归也当分箸君故谬为不解而取瘠者又其先宗族戚友之急甚于已以故槖鲜羡訾至殁而不能庀窀穸呜呼以此而见先文忠之操亦可矣君所为诗有鸣玉集使郢集瓯江集夺于酒不甚究然识者以为有梁陈开元风君配吴氏封安人丈夫子三汝纲光禄寺监事娶于周瑞金令鼎女次即汝纪入太学当有官娶于侯训导澯女汝经国子生娶于叶良医选女女二长适江西布政使侯一元子儒士任邦次适顺天通判髙旻子国子生师尧孙男五国祥国祯国佑国某国禄孙女三墓在某所铭曰

夫学始而弃汝于仕毋乃非相君计乎久宦减仲产不克窀穸以逝君所以扬相君至矣则君之末季人能君忌而不能不君愧也噫嘻

明故承德郎南京礼部主客司主事敬斋吴公墓志铭

予髫时毎侍先中丞食间语乡厚德长者必称吴应祥公吴应祥公云而吴公举应天试时业已三十余顾当预计偕辄谢病十六年不肯往往辄捷南宫辄又谢病归又三年始以对策髙第辄又以忧病归归又十余年谒选得礼部精膳主事不三月辄又乞南为主客主事亡何又以病乞休寻卒卒十余年而门人张教谕槚为之传其甥乡进士今黄令朱邦臣为之状又十余年提学胡御史植旌而祠之学宫又十五年其遗孤讷以状与传来乞予铭呜呼公难进易退之节固卓卓若是至其所以闇然而章久而益有合以不朽天之阴施于厚德长者何缓而深也夫予焉能文以先中丞之教盖怆然悲焉虽然予又焉能辞公铭按状呉公讳鸾字应祥其居曰敬斋学者因称之敬斋先生先世家昆山茜泾后割昆山之属曰太仓州遂为太仓人曽祖英祖茂父赠君源咸负隠德不仕公生而神气秀颕十歳善属辞然雅已恂恂不好弄弱冠则从先大王父司马公游司马公以易名东南下帷诸生恒数十百人顾独爱重公悉槖中书授之公亦矻矻不怠至异日教授他诸生毎发■〈弱，左半〉辄曰此某所得之师司马公者也公既繇易荐有司诸生愈向慕之所以事公如司马公公抗颜为诸生剖析疑义探索要眇语人人得所欲去先后成进士者亦六七軰而公毎当试逡廵弗肯行或中道托故返最后兄鳯强之与偕往试即取上第亡何竟归矣公之谒选吏部也同年桂文襄公蕚时为部尚书下堂握手欢剧曰安所从得吴公乎公虽倦勉为我縻一官毎退食未尝不召公宴坐语公时时有禆桂公其语秘弗传然公竟不自得移告留省同舍郎邹先生守益亦公同年也邹先生为阳明先生之学公暇与之下上已惕然起曰武公九十而箴以自警余独非夫哉邹先生录其与公往还语载题名记中公举进士固己久而田产不加赢椽屋不庇风雨躬耒耜自给间有所过从闾党为盛馔要之却去弗食进脱粟少鲑菜乃喜曰是可继也部使者暨有司念公贫意移事就公居间请为寿公惊曰吾乃操使者有司权乎即不肖不能力田畆而家于官哉固谢弗肯当公出必徒步从一童子或时手袍带行斤斤如也道遇田叟小孺揖逊唯谨尝诣州州例给舆从公侧坐舆殊不宁还顾见后青衣驺塞道大恐却之念以书生骤侈乃尔至移日不食其为长者如此公淳至天性事其父赠君及继母殷安人以孝闻家故所遗田悉让其兄若弟独身废着出以故至没贫不能事窀穸公之卒以嘉靖庚寅春秋六十有四配王安人即先司马公族子婉嫕有女操公安之先二年卒子男四长谏娶陆氏次让娶沈氏次谨未娶讷最幼娶王氏女三长适曹承先次适州学生顾樟次适思州守毛希原孙男三女孙一后公数年相继卒独讷及其一子存世贞曰吴公殆深易者也孝庙时贤士大夫颙颙待御矣于易泰也吴公之抑而弗出也为其少也量已也正德间阉武代柄于易明夷矣公可无出也文襄之当轴也其时几孝庙矣公岂耄倦游耶礼之革故也士之鼎新也嘻亦几微矣故曰吴公殆深易者也先中丞又尝言今天下称长者则无踰故太宰朱恭靖公吴公位少卑又年寿未至即淳德懿行奚愧焉天下知朱公乃不知吴公是宜铭铭曰

昔在汉兴剪黜娴餙而崇长者东阳万石长者之德如璞未剔长者之泽如被霂霡家无选行国靡浮绩淳风沕然元气恒溢后千百年粤有遗德恂恂朱公吴寔其匹没而祭社以贻来则松杉郁芊吴公之室我铭其幽过者必式

西华令前奉议大夫同知建宁府陶公墓志铭

友人俞仲蔚以西华令状来盖亟称令贤云而令自罢官至是可十余歳其年七十五矣不佞故尝习令老而跃马徤匕箸谈说世事风角地理亹亹不倦时辅以养生主言谓令可不即死无何令出饮张贡士为酒糺糺倾其一坐已复宿留前水部郎张公所令与客及张公三人俱七十五语甚洽顷忽若不怿者隠几而卧喉喀喀然客大惊呼之不应亟■〈曰上廾下〉至药之竟不醒邑士人惊相谓西华令长者而徤胡以死乃竟死矣西华令者陶翁文渊也字静甫其先世为晋靖节处士及唐而有讳昆者负经世才自废与客孟云卿焦遂舟江湖间南诸侯争致之不得后老于昆之淀湖其子孙家焉再迁于千墩遂为千墩人而陶翁之父讳绣者娶于于有丈夫子八人翁其次仲也少敏惠工属文以易补昆博士弟子稍进太学荐顺天试髙第自是陶翁名籍籍动诸生从游者甚众陶翁读大学而叹曰先君子字我以静甫而吾胶胶乎扰扰乎内不能当外夫非定则何以静哉扁其居曰定斋诸生遂称之曰定斋先生陶翁八上春官不第谒吏部选文工甚尚书览而异之擢为第一官南京工部司务陶翁至而部廨圮当葺为直三千金裁之至九百金复当修京城部复下陶翁计其费减吏估至数倍陶翁之为司务八年所减省费率以万计尚书雅器之所任非翁弗称而吏不胜其核以事中陶翁出为兴化检校会郡阙守御史檄陶翁摄守时倅固在也陶翁逡廵谢不可乃日坐堂皇理郡事退而奉倅唯谨无何迁连城令时方有海冦陶翁缮城堡厉兵寛徭称完邑邑中吏民爱而祠之以能髙迁同知建宁府事它御史顾谓陶翁弱不称令调西华陶翁至西华大水薄城且坏陶翁昼夜睥睨间呼曰天乎民何罪令请得自沈以谢已水退城得不坏诸公伟其状相率为移褒西华令积最当迁而陶翁则已倦仰天叹曰令幸不愧民然旅进退■〈⻊敝〉■〈⻊薛〉风尘间独不愧吾先为彭泽者耶遂拂衣归陶翁有田千墩旁时时割其腴田赡宗族姻党歳以为常有窃而他售者陶翁笑弗较曰吾第虞余畆不任割耳客质田陶翁已尽偿其直矣后其子若孙贫翁复召而三偿之不令其家知也伯兄病笃陶翁为治棺于芜湖得之舟人以风请少须翁泣曰病者能须我也耶翼两木舟中流风大作樯折赖两木翼而免其笃弟惇谊先人之急乃尔陶翁卒以隆庆丁夘十一月八日故不为家卒至无以殓娶徐孺人有子俱不育子兄之子子才太学生亦先卒娶王氏继黄氏孙男二成功太仓州诸生娶徐氏成鳯娶张氏曽孙男一质女一侧出配周汤孙女四配陈彦祯王世望王振宗王某曽孙女一字毛某一尚幼仲蔚谓陶翁材髙宜上第不第为吏而能宜贵数踬以令止长者宜丰后乃不有子习养生家言宜大寿寿七十五以死呜呼仲蔚名能称惜陶翁者矣其习陶翁则莫若某继之铭铭曰

是唯西华令之所返真以令免而贫庶几哉彭泽令之裔人

明文林郎四川重庆府推官南滨康君墓志铭

康君讳学诗字伯正其先为浙西昌甲族有文俊者以避寇徙华亭遂家焉四传而为慎斋君泰则君父也娶于王寔生君君少而颕爽工属文初以病心谻父欲弃之贾其姊夫贾生强谏乃不果既父殁而家益落叔兄某复欲弃君贾贾生复强谏乃已遂授经里中为郡诸生以春秋举乡试数上春官不第至癸丑当第乃与其侪俱用嫌斥君自恨诧曰吾岂有所不足于第耶且夫一第遂至束人老死谒吏部选得饶州府推官君至饶遂以明恕称而郡豪吴阳与弋阳豪雠鬬死者各数十人案十余歳不决台檄君及倅王某会谳之倅逡廵不敢往至以罢去而后代者为弋阳徐令浦浦心欲右弋阳民公知之至谳而二姓各具甲以从曰是行也枉必死之君顾令浦曰无分民也察其情不甚悬而鬬死者敌遂归狱于死者而末减豪使从赎论咸叩头欢呼散去就农曰微康君吾曹宁复知生人业耶君又白赵二生寃而擿三十诬者即监司莫能难也诸台使奬褒娄下且迁矣而以案核宗室为所中调蜀之重庆君以蜀险逺雅不欲往而闻其山水佳久之乃成行其治如饶亡害尝受檄案逆贼吴思义党君间行务探得其骜悉置之理时西寇萨茂侵我土司台属君议发兵饷以助或谓夷自相攻耳勿助便公曰不然土司固夷我藩也而弃之寇我且自为藩且尔何以令他土司因复上便宜数事皆报许公又署泸州州事一切治办尝苦旱公跣而祷神雨澍应公之佐重庆更廵抚者三采木侍郎者二咸有荐吏部第最复当迁矣而竟用持法失分廵佥事意构之台以论罢公笑曰吾再更佐大郡纵厪厪乏善状乃再以一毁而胜十誉若承蜩然则岂非天哉颇买田宅郭外筑圃舍傍有卉石亭榭之属觞咏其间甚适也好读书于天文医筮修炼诸家言俱有所著解其所为诗歌及纵笔作署书要俱以自偷志而已不责名翰墨间时时从诸老先生社游及为酒酒极丰乃其自奉则一算器食以故竟老无家指累君为人敦睦寛然长者然中实耿介与之设久辄益辨素强鲜疾其视履食肉不减少壮时壬申春月忽欲游吴中诸山饮天池支硎间甚欢俄得疾遂卒春秋七十有四娶于杜继娶顾皆有妇德最后娶于干始举二子长时万娶于张有子一尚幼次时亿聘于宋女长适莫是夔次适郡诸生钱有光杜出也次适顾文阶顾出也次适张汉臣干出也其墓葬于五潮泾南与杜顾合而虚其右君起孤贫书生自奋起两佐大郡晩而有子有家且以寿终疑若无所憾者然学而优可以第政而最可以迁强无疾可百歳而竟阻未酬岂天不欲君尽其余以待为后者耶吾有妹归于张夭其孤女实归时万吾故悉君而采茂才贾子某之状以为志若铭曰

氏而康兮归而土康兮以而子孙康兮

明故文林郎归化县知县二山章公墓志铭

嘉靖辛酉秋九月故归化令章公卒于官邑父老相率哭公哀为祠祀于学宫之傍而裒其壮者护丧与妻子归久之其孤衡乃泣持公甥钱君德征之状来请铭章公故游于先司马公余亦辱从公游甚欢余父子后先成进士射策俱推称章公而公竟不第仅得一令以死呜呼夫余则安忍辞哉按状公讳宗实字若虚其先闽人至宋丞相德象徙乐清丞相后曰兴逹再徙常熟因家焉数传而至侍御公珪公之曽大父也侍御有四子次第通朝籍以显曰国子助教仪曰广西叅议表曰大理卿格曰副都御史律大理公最贤有声于公为王父一子曰采钓翁注尝起家卫千户俄弃不顾采钓翁赘于杨氏未有子以兄子永州公棨为后后复取张氏始生公公生五歳则采钓翁捐馆舍自其少时雅已朗出有通竒之誉读书过目辄诵十歳能属文十四补博士弟子贠亡何提学章御史衮按部试公御史雅守经义而公少年不能帖帖于其师说独以意造纵横累千言御史读竟大竒之曰生小蹶千里驹也自是他御史试辄居髙等至庚子遂荐于应天而永州公以单令考最当封采钓翁顾封其生父母曰若勉之有王父秩在一令固不足溷乃考也公志益鋭文日益髙然数试礼部辄数北一时荐绅青襟哗然为公不平而公亦且倦程序业矣已未春当计偕张太孺人谓曰吾旦夕地下竟不能持升斗及我乎公受教乃就吏部选汀州归化令归化在万山中其民椎而犷前令歳审役即重闬为卫谢不见客民亦往往推瓦砾叩门呼谇公悉彻去令民大小得以情请公徐为平亭而遣之毕事无讙者邑有公使厨传取办里甲市小猾得以缓急持之昂物价至数倍乃与公第令里甲计费输官官为市物归其赢一时称便遂行之诸比邑焉公又尝损余俸及嘉肺之羡缗饬学宫新讲堂暇则襃衣延诸生谈说经义彬彬甚都矣而会广大盗数千突攻邑公倡吏士日夜乗城守前是邑门为木寨以固旁无濠公过之曰是不可摄齐上乎趣甓甓门上立敌楼四周浚濠使民得渔之甫毕贼果至坚不可下城人饥且内溃公出槖中装散使赈之以先诸豪乃肯稍稍相给贼既退父老数軰赍金帛诣公告偿公谢曰幸赖公等子弟僇力为令守令念无以犒士为父母羞何自费公等偿乎卒不受辛酉春广盗复大起所过城邑胁军资累千金乃肯退公独持不与相拒凡七阅月贼知不可动第为书射城中以去盛称令贤强为令故完邑不者屠矣贼退疫大作公亦以劳故沾疾且革谓其家人曰死生命耳吾不负邑吾独负永州公言即死何以见先人地下哉语毕而逝距其生正德辛未年仅五十有一配陆氏生子一即衡太学生娶于谭女长适郎德征邑庠生次适予弟进士世懋次字张希咏次字张厚德以癸亥十一月初十日葬于虞山之北麓顶山之原王子曰吾往与章公交得公之情矣未悉其令时事也及读钱君状悉其事矣乃于情有未竟焉何哉夫章公粹而坦洞见底里人也骤接之无修貌徐征之无改辞卒而厚之不色喜卒而薄之不色怒视臧获如婴儿贵贱若一室语可市也此岂可与世之厚城府茅塞岐径者道耶吾从章公长安时吴给事宗吏部者吾友也邂逅章公以齿坐上坐饮便大欢噱而呼呉戏取已冠冠章公竟酒忘易章公之偕二人饮于吾者再乎遂不复报刺刺名姓且漫灭曰足疲不任谒奈何都督朱公延为兄子师数日谢不肯复往与章公友者易与之腹而难其阔略然精励于令若此铭曰

坦坦章公简靖自逺达心无累髫而业成毫翰所抵千人皆废公交车数上蔚然其策而困一第出宰岩邑循物率素毋以师吏有莽伏戎令为身捍卒死勤事魄藏于吴神游于闽赫赫厥祀是曰贤侯逝者靡憾铭者不愧

文林郎浙江绍兴府新昌县知县曹君暨配王孺人墓志铭

余故侍曹翁里居而其自尚书郎使归则益近曹翁云曹翁故大父行也而妇吾王氏姊得称内兄弟曹翁为人长七尺余龎眉须髪尽白顾盼伟如居恒杜门间出服田父服道傍望里中儿肩舆来辄走避市舍须过乃复出而其于乡党会用齿推为祭酒曹翁摄斋坐上坐顾其客皆贵然亡所孙而间于末坐少年非是折之苦为面赤或目曹翁是不从舆中来人耶翁笑曰徒者避舆者当而坐者与坐者抗议亦当乡党乃益严重翁然会亦益稀而曹翁自废久毋论里人不知其故为令即曹翁亦忘之而一日御史干旄过曹翁里修刺入谒曹翁问而知其为新昌吕光洵也坐定吕君自通其父故邑豪曹翁尝抶之市以惩翁意不自得吕君乃言微翁吾父不克戒以终为长者且去吾邑十余年而德翁如一日为竟夕谈乃去而又一日客有长洲令俞时及入谒再拜伏而泣已起居若家人礼问之则故御史集子亦新昌人也御史集使还里暴卒而曹翁悉为解装以殓出时及床下而抚之时时食县署如父子时及且曰翁去吾邑二十年而德翁如一日夫宁独时及也未几而郡守林懋举复来修礼如俞林公故曹翁为懐安教谕时弟子也是三公者去而曹翁毋所报谢人或谓翁即一言可以席三君子而有家曹翁笑不答盖自修脯外稍具伏腊费而已三公亦后先谓人吾至今尚庄曹翁不敢以它事请也盖曹翁少居贫则已自立其赘于时氏且壮而读书数竒僚壻王生巳为公交车士矣妇母张媪薄曹翁不以为壻数曹翁突烟冷即并日食然不从张媪乞釡焦张稍悔割田若干畆以遗翁曰禾熟可歳也曹翁谢不顾去为里塾师自给当是时父将仕公已殁独母丁在曹翁业三十矣而始补邑博士弟子家去邑百里而遥朔望徒步学官旦受课夕归风雨寒暑无间也寻试于御史髙等且廪以让其友贫者支生遂领乡荐北上抵安德警于盗同行一越人坠蹇驴不能上公以已骑易之而徐乗蹇驴殿卒以其人免曹翁凡再试南宫再不第乃叹曰母老矣吾终不以一第而缓吾母养就署学官得福建之建阳训导满三载而迁教谕是为怀安曹翁集诸生之忧馁者得百人为大釡鬵贮粥糜鱼羮以食之而身责课文义以士行相规切傲弗逞者鸣鼓声其罪亡论诸生均称为诸生师者视曹翁严父兄也翁所造有马司徒森如林守而显者又数人时邵康僖公鋭视学政独贤曹翁至举以风七闽而又六载始得令为新昌曹翁之为新昌也洞坦不设钩距诸来讼者取词组而决或抶之至十辄罢使就舍曰休矣逐而妇耕织矣间擿一二讼师斥之境外而是时民贫苦重槖嫁多弗举女曹翁乃以谋于士大夫为嫁程若嫁厚者取妇而责槖装者产弃女者以次第受法曹翁欲筑长堤扞溪水而其黠始且揶揄曰是安能家走一胥耶比曹翁行堤所而吏民亡弗从者曹翁手一最重石肩筐土而曰视吾力所任而凖辰而至酉而罢亦以吾为凖盖不易月而堤成虽其黠亦愧服相率祠曹翁矣曹翁之为新昌九载其俗几变即袵席间有阋语相戒曰毋溷邑大夫耳比满当得代邑人之有女者以千数携而送曹翁且指谓曰此而父也邑当台处孔道曹翁独不事厨传曰奈何疲民以取誉以故鲜宾客声而独仙居应司冦大猷为吏部郎称曹翁严不苛办不扰察不细奠不餙挫不折峻不激成不怠困不求为循吏第一曹翁当之部考最而母丁巳八十六矣当发忽大叹咤曰吾虽宦不一日倍母而今何忍倍母也取部符箧之亡何母丁卒终丧遂不复仕新昌人闻而立碑以颂德其九载中台使者荐书亦娄上而吴陆太宰其乡人或谓曹翁不能捐咫尺之书以贽乎不答而太宰后坐法戍而道新昌乃执翁手曰甚愧见公何自不一闻问乎亦不答曹翁絶不喜言其令时事所为称令事者独新昌士民而其乡父老亦恠谓曹翁仕宦后先十八载而庐产无所増益意其廉而疑其木强少文州守乡饮礼曹翁大宾逡廵辞弗应曰此礼国家所以优贤者某何人也而敢干之曹翁初赘于时而时氏卒有子曰承先继施有子曰奉先凡三娶而始为吾王氏姊有三子曰敬先爱先昌先王孺人之归曹翁也实从之怀安则脯酏浆酒之类以共诸博士过从亡弗给矣曹翁之为新昌也官事不入内家事不出外得以专精于公间一休沐孺人抱儿迎劳苦翁曰所治狱几何毋贻儿业也孺人归曹而称为子者二其长妇家贵也而又故女弟差齿嚄啐不肯下孺人如弗闻也而字且礼之所抚二儿及妇逾于已子至当析产悉推弗居曰幸事翁有三男女于十指生活耳曹翁之殁而王孺人抚其子昌先也盖又十八年未尝一日废女红也性好施予中表从假贷不能问子钱并母钱匿之亦不悔簮珥衣裙之类恒与质家共矣曹翁名祥字世竒别号茆庵得年八十一王孺人七十六以卒当王孺人卒时独其子昌先侍昌先材髙为诸生弃之习古文词任侠自喜既欲改葬曹翁而以状请于余曰惟先子之治命得还骨先垄幸毋以志铭溷乃公诸为志铭者皆谀骨者也虽然今天下可以寄不朽唯吾子而其不善谀亦唯吾子敢以请余乃曰嗟夫世所褒嘉循吏者以声举耳不然有一曹翁而遗之夫曹翁能行罚而使其人不怨为德而身忘之此皆近于古之道也夫三君子不惮先身以从曹翁于委巷固欲有以报也然挟千金之力而不敢吐彼其所信于曹翁者深也曹翁之为循吏没齿而不蕲人知至欲废志铭贤者之不蕲人知己耳何至欲废志铭呜呼谀墓之为辞有余思矣余既已感曹翁志而欲续史未就何可以失曹翁夫妇是宜志复铭之曰

是为吏贤而毋近名为妇而成夫贤而不以令称其卒以嘉隆而生以成弘为其间人而识者以为三代之所以直道而行者耶

弇州四部稿巻八十八


●钦定四库全书

弇州四部稿巻八十九

（明）王世贞 撰

○文部

△墓志铭七首

文林郎知奉化县事贞宪徐先生墓志铭

嘉靖己巳秋八月三日吴兴寓公前奉化令长谷徐君捐馆舍春秋七十有七吴郡王世贞以左叅政部吴兴稍为经纪其丧踰四月而迁晋臬归里又三月而其子文果以治命请曰不肖敢为逝者徼惠一言谢不敏则又曰唯先子之获幸公也最晩而最心念之曰是公吾所创见也既易箦语不肖曰吾目待王公铭而瞑余闻而悲之按状君讳献忠字伯臣其先世有判御药院者从宋南渡至华亭家焉七传而为君父某公娶某孺人寔生君君神识茂畅性操并介自其髫龀时雅已慕竹素之事矣稍长属时义即倾其作者补博士弟子试诸生间褎然为举首久之荐应天凡六上礼部不利君既不获逞于时义乃益务为搜猎稗官百氏外家之语逸壁断戟摩削亡昏旦农圃医卜支离覆逆音声人伎往往精探其所繇造虽专门名家无以难之而其为诗自建安以下至大厯鲜有不窥薄神情妙传独在江左与贞徽之际而已文主尔雅不离象质赋颂碑志取财东京然至于论说兴革利害物情时趣有味乎言之也华亭故推陆文裕先生博精于古视君为丈人行其扬扢风雅下上今昔耳语膝坐忘其为吾汝也君去礼部为吏部选人当得县令人或谓君少迟之一令何足溷徐先生为君谢曰令易及民耳且也一第亦何足溷徐先生竟得浙之奉化以去奉化夷嵕而城蛇虺杂居民俗陋而好讼君不为斤斤三尺湿束之节用平税蠲役防水务有以袵席其长老稍推羡田学官为膏粥费兴礼揖逊彬如也君所为植培务在单赤以下其政术好近民而逺上移牒条教饰儒而不必缘吏以故良士大夫草莽之臣类能诵说之他不尽尔也甫二歳入计道彭城有监司者以一笼筴授君致之京君佯为不悟抵京以一笼筴报亡何君坐殿罢矣前君为诸生固己精堪舆家言而会父府君殁执君手曰吾三世不益丁得无于葬有所恨哉是而责也君拜受教则日夜偕所厚为堪舆者相地数百里内获吴兴之福山而葬焉君又爱其山水清逺土风醇嘉既罢则斥置墓田傍构丙舍为终老计不竟称华亭人矣五栁双桐偃蹇枝门踈棂净几竒书古文间以金石三代之器葛巾羽氅徜徉其间客至则留小饮听去春容寂寥随取而足时命单舫渔童樵青于苕霅菰芦间不复可踪迹也故司空刘公蒋公司寇顾公诸大老为耆英之会于岘首迫欲得君以重斯社君不峻拒一再往后了不复恋君燕闲之晷肆于九经作春秋稽传录洪范或问大易心印四书本义分节受钥伯阳以破玄扃作叅同契亥步心测璞算神启作大地图衍义山房九笈三江水利考狥知郡将冀酬山灵作吴兴掌故集探始中声旁极正变作乐府原唐诗品朱邑既老不忘桐乡作四明半政录其杂着诗文又数十巻行于世君虽道在不朽迹犹方内而博探外典遐想冲举毎自谓刀圭投咽羽翰立张投金示报揖洪崕浮丘于玉京之上葛稚川陶隠居而下所不论也竟以访道不谐邑邑成疾委蜕之际神识了然岂所谓大道隔尘报身斯验者耶君孝友天至内行淳备性不能画而貌其吏部府君遗像如生某孺人病革欲有语不得君跽请曰毋以仲季产未立耶趣推已所授遗之且割槖中之半而后喜可知也呼仲季来微而兄我不安死矣君娶陆氏别室吕氏生四子为文干文核文果文橒女六孙男某葬九霞山之阳去其父墓若干里按谥法清白守节曰贞博闻多能曰宪不佞窃用二陶处士故事志其大者以为之谥曰贞宪先生且为铭曰

而始乎华亭而令乎四明而终乎呉兴清白守节愽闻多能曰宪且贞请以易而名庻几称为寓公为乡先生

故文林郎知长汀县事东涯金公墓志铭

余读仲蔚状长汀公事而窃有慨也县官之绳士于格也若束湿然即簿尉一困之靡由显已长汀公起家邑簿亡已而遂丞遂至令何难格也夫长汀公可不谓贤乎自长汀公一至令而诸子伯叔兄弟娄起幕藩阃佐州邑而显者数人即不能如长汀公要之其所慕效优于格也不贤而能之乎始长汀公为诸生久次而升上舍其业文舄奕軰行可以第矣而竟弗第也一旦自诧嗟曰邑邑久滞笔砚间男子得一命足逞耳谒吏部选为归安簿簿职谁何而部刺史才簿檄摄县赋赋弊故猬起而奸胥度摄尉是无难我也悉搜得奸状立寘之法属歳侵公约其下田出产以质而寛其赋期以须穰歳寻穰下田争出赋亡后者更用最迁余姚丞余姚称岩邑其胥吏猾而民嚚讼然摄公钩距法相戒亡犯也至为謡曰钓竒不雠避金钩公稍稍剂以寛优设学校恤孤耆造请贤士大夫不废礼公之一再为丞尉皆能佐其令以称职举又后先近其家损家廪以帑部刺史贤而数旌之士民为立碑颂德超拜长汀令到官数月尤称一切治办然公意有所不足曰去令以上何官乎四上书移疾归而治园圃凿池种竹悠然自得也慕陶隠居为冈而松其上施檐楹以含贮朝夕霭听风声移时而乐之为署曰翠涛居戒其五子若孙曰吾不能如陆大夫千金槖中装五分之而仆仆车马酒食过从也吾有先人饘粥之业遗汝汝自食力以其羡共我公故白晳而与其伯县丞公章季同知公夏俱髯也已而公之诸子俱髯歳时伏腊上寿冠佩雍容是都出入乡里目属之公年且八十而游婺之齐云黄山以其子从又明年泛大江登九华擥芙蓉之秀慨然慕李太白王伯安之为人还游小孤厯浮玉往返可四千余里至洞庭钱湖诸山水几席间物耳公之纵游竒深遇者恠而以为物且僊曰彼髯尽白矣而颜渥丹诸髯辅之胡为也耶公之尝为余姚其人多至大吏治吴按部谒公里居问遗不絶然公益自袐无所干请州举乡饮聘公为大宾公素强少疾晩而食履视听不衰舒缓静雅不厉人以声色其步武上觇檐而下顾履慎于摄生盖天性也年八十四乃病剧而卧者三月余犹甘匕箸久之始卒公讳韶姓金氏字子善故以长汀令终其乡人尊而称之曰东涯先生其先昆山惠安乡人分昆山为太仓州遂为州人曽大父实大王父罄王父坪以同知夏贵赠为中兵马副指挥母孙封孺人娶王氏前卒有丈夫子五人允孚福建布政司理问娶于顾再娶于朱为乡进士铨女允升蒲圻丞娶于周为左叅政在女允明大宁都司断事娶于毛为思州守希原女再娶于周允清国子生娶于张为封刑部主事印女允和侧室出聘于邵女四归诸生虞典赵檀太学生龚汲大理寺副刘大武诸孙履谦履巽履豫履萃履亨履道履通履遇履进履选履达履观履谦再试武举而履观为州诸生余尚幼女九人曽孙男五权柄栋楫梓以卒之明年正月廿二日葬摩罗泾之西新茔盖公有丘嫂老而贫公廪之至圽而为调棺殓族孤孙鼎为娶妇经纪其家以有成立嫁虞典者嫠而亡子以节着公为之置子而割产以赡所谓归而好行其德于乡者也盖公之妇王孺人卒属铭于先大夫不佞实具草焉今何能辞铭曰

女三其政于邑兮眘而便退而政于家兮肃以闲富好行其德兮以永年居兮桥梓之芊然归兮松栢之巻然于■〈髟上思下〉于■〈髟上思下〉兮洵美且骈福有五兮女庶几其全者耶

明征仕郎睢州判官约斋钱君墓志铭

钱君讳培枝字子充自其为诸生时以博浃于文称而毋当于志因自号约斋以警云而约斋君世为昆山支巷里人曽大父某治儒为某郡教授大父某始徙治医至父某而医益髙能立起人痼世所称春林先生者也有丈夫子二其长旗手卫经厯培志与君俱业儒培志不废医而君独以儒显君为诸生尝受经里人吴中英数试有司甲等然至省试辄不利久之当谒选吏部意若不欲行者春林公故亡恙也曰吾老矣强而待汝一官尚奚恋耶君乃之吏部试髙第得山西解州解故多盐利贾人子日伺吏欲几中之君持文法亡害偘偘不见欲顷之摄守篆一切办治聂德政者杀人事连张守政御史欲并坐守政死君执弗可曰德政自杀人耳柰何复以一生者抵一死者御史为诎俄而河东地大震夜中荡廨宇且尽狱暴火大小囚数十百惊阑出君起令毋救火而环吏卒与囚四周使拊火曰是寒可御也且可以无逸囚比明卒无它君乃发藏谷煑粥食饥者庀钱布饬里甲俾有无相通以调棺殓分布练士捕治乡落不逞余以次招来之凡六昼夜乃定监司念州变重遣一指挥来恊守指挥武人也多所干掫君为白监司曰公将以安吾州耶抑扰之也安之奈何益此弁为即判不肖敢以百口任州监司愧为还指挥君之判解州与摄州无几而旌异累下矣寻丁春林公忧归服除补判睢州睢枕河而州君以春秋行堤白服杂吏民中寒暑昼夜靡间河以亡决尝一署鹿邑鹿邑人称之郡倅行部而挟重者风君有所赇饷君佯不悟曰邑无饷倅故事也凡三载迁庆王审理正君顾谓其子德征曰乃公倦游归矣向者解之变起吾与家濒死者且数而卒数以家免岂非天幸耶天幸不可娄得移文两台归浮沉里社可十载而以老病捐馆盖春秋七十有三矣配朱氏先君八年卒丈夫子二德征邑诸生娶于章继呉再继张德徽太学生娶于顾女二适陆允升太学生王调鼎孙男三承武太学生娶于赵承文聘于柴一尚幼孙女四长字支如霜而卒次适朱禹臣朱名佐次字王某厯城令王君之状云尔德征軰将以某年某月某日葬君于某地而介状问铭于不佞不佞既读叹曰士当居平时胡可一二槩见哉钱君老儒长者耳一旦摄解解变起呼不教之民而饬之上栉下沐泽与法浃州若坚砺且夫环解而邑者六而几六失守也始遂称甲乙焉士果可以居平一二槩见哉余故熟钱君出入里中伛偻以趋遇非齿亦不加貌色益务为敦谨廉取俭予斤斤秋毫不爽其所名斋而约者意止此尔然亦可以铭矣铭曰

以汝不习吏耶判解与睢何伉爽便治也以汝材负气耶归而里居何退让君子也恭俭为政以起中赀其子息之彬彬书诗钱君之归兹藏也宜

明故迪功郎浙江全华府兰溪县丞史君墓志铭

史之先以官为氏至汉而益贵有鲁相晨者其后人以功封溧阳侯始居江南元至正中君五世祖某避由长兴徙居长洲遂为长洲人再举贤良不就贤良公生通一通一生综综生顺赠监察御史赠公生鉴举进士为御史谔谔廷诤出守河间以谗罢有丈夫子五人君其季也生而短小颕秀动止文弱不佞大王父司马公见而竒之以季归焉是为吾姑而是时君甫十六名能属文由博士弟子补太学诸生然试辄不利而御史公卒诸兄皆析箸独君之母陈夫人在君所以奉养百方调声色而进之户不闻履屐声者三十年一日也君所为恭谨自天植即崇弁鲵齿见君恂恂退逊以为有所摄或谬逊之及其钧礼少贱无二矣诸所为不义涉君者避焉若凂其涉它人不义者掩耳若不闻也人有德于君即一饭没身不忘君所德于人唯畏人知之生平不为郄亦不修人之郄以至于善恶是非则心通特不以非与恶挂齿羣不逞少年见以为易上而狎之君不为校久而未尝不下君之厚也过君厚者初亦疑其迹久而未尝不信君之里也君于内行修备事其诸兄尤谨至闺闼间不以惰色接吾姑臧获大小有过未尝轻呵挞曰彼亦人子也以故君忠信笃至擅呉中人称至或举之励其俗云而晩节家益薄由吏部选人授鸿胪司仪署序班盖先御史大夫治蓟辽兵稍资给之君于官益务为恭谨五鼓未见火城一交床徙倚长安门外迫暝不辨色羸马蹩蹩归自大鸿胪所其于引见外藩官吏稍有需染者尽洗去之顾仆仆为役中间凡一请休沐再补满考授封阶无少吏谪云稍迁兰溪县丞君自以不习吏事精心求平令有移讯牒者质之必两造俱厌从容为轻狱以报讼纸赎锾毫发不以入槖邑居冲君买一舴艋奔走迎送毋间寒暑自嘉靖末郡邑争为甲令自减削而君所持操益甚即一薪水必损月奉为直以偿日不能具一肉或谓君胡自苦乃尔君谢曰小吏安所敢取名固职如是耳且马能捐六尺躯借三寸舌欲乎盖不佞大王父令兰溪人尸而祝之至于今七十载而君为丞有廉声其邑父老能举之者叹曰前令公与今丞真氷玉也君以部浙运抵京中寒疾卒得年七十有一君讳斌字允全别号南屿吾姑未有子为置贰张以有子访补太学娶太常少卿陆先生粲女又女其兄之女以适太学生陈文黙孙男一载道孙女一许聘王汝升君居恒谓人吾食王氏德者三世矣一旦填沟壑何以报塞而君之殁也吾弟世懋时在仪部郎寔捐半歳奉调棺殓经纪其丧事甚悉又明年而访奉君之柩葬于灵岩乡之先茔以其从兄文学臣纪状来请铭嗟嗟世贞安忍不铭铭曰

何以称行视君乡何以称政视君邦何以称操视君槖装呜呼是为隆庆间之廉吏长者奉而全以从御史君地下

征仕郎福建布政司都事一斋先生王公暨配周孺人合塟志铭

一斋先生者王氏讳恬字民熈尝为福建幕有官矣学者不以其官称而尊之曰一斋先生先生之王父公讳辂以长子朝列公赠为南京工部主事以少子通议公赠为南京兵部右侍郎父直庵公讳偡以布衣居伯季间磊落髙行谊时人并称之直庵公有四子先生其仲为侧室毛硕人出少则已废着直庵公差其产产不能与伯子均而先生既室周孺人则益已有旦夕累其遗畆废丘如瓯脱先生所受易里中师度卒业则罢耕乃挟册从田塍间且诵且课以其闲走师所质疑难至夜分篝灯为经论义计弗属弗就枕是时周孺人业称名族能自抑下脱簮珥手馌而佐先生耕夜则洴澼絖缉纺而佐读其于书伊吾声时若与机杼韵也盖先生之于农二十年而成其初年田不过三十畆其季年乃至二千畆诸子女十余人咸以次授家室歳时伏腊多饶竒之畜其于儒三十而补博士弟子四十而廪于庠为提学御史章公丘公所赏识盖先御史大夫公视先生为从弟少年试诸公褎然有儁声先生奋而与之相甲乙居恒酒间自诧曰老骥千里岂欺我哉而会故魏文简公讲道东南先生走负笈请得从弟子列魏公难先生长而友之先生之读易毋论三絶编于濂洛诸儒家言俱夙所精习至得友于魏公而后反求之理性之间粹如也先生既屡试不第乃叹曰吾所不获一官而少摅吾志者非命也夫古称不得志则衡命吾知所处矣于是始业医医不名一师日取轩岐扁仓叔和东垣诸书读之间则思所以决脉用方者乃豁然悟曰夫医意也吾师意而医何必长桑公乗哉于是始试药诸病贫人以药请人给之约毋有所雠时复为粥粥之诸病贫人争走就先生医医日以益验名益起先生尤巧于用方而精决脉脉时有异变竒状先生诊之若覩也至为日以诀人生死曰是脉为某症为得之某事当以某药起即不起当复入某症作某状往往竒中十不爽二三而先生故尝入粟为太学生当谒选前给事中樗庵王公与先生过京师而论仁先生曰木气耳王公大竒之益与深语为延誉公卿间而大理少卿冯公选部郎张公考功郎章公数用医幸先生欲荐用之先生逡廵谢曰仆老矣即徼幸得一官安能歳活数百千人哉吏部业为请得福建布政司都事衔以归归复以医显数年而病噎卒当先生病噎时世贞以使事归谒先生神思爽然笑相谓曰此疾王氏送行例也吾且行矣能无一言赆我乎世贞不敢答久之竟卒又十三年而为隆庆元年十月十六日其诸子世雍等启先生与周孺人之殡葬于顾泾东祖茔之次而具状来命铭周孺人故前先生七年卒先生寿七十有二孺人六十有六诸子某某女某某孙某某孙女某某世雍之状曰先生性敦睦居恒以和柔善诸父兄卒而遇之恂恂然长者稍与校论公是非即抗声不少屈与谈理性辄益精斐亹更仆不勌乡党有争閧为居间百方解救取息乃已先生故雅善工部郎曹而巨贾争芦洲者出槖中装百金寿先生冀为曹公请先生艴然曰若固不知我奈何以私溷曹公州大夫万公贤先生然恠先生不往见曰王君俗吏我耳先生竟逡廵弗往也里有董生其兄弟相构怨欲以田售先生先生为酒食好谓之曰吾及见若大父筚路而启此田奈何轻售之且吾外人宁胜若兄弟耶董氏家得不败其为长者如此周孺人尤孝谨治家能为德里闬强力而外严先生有孟光氏风世贞所得先生为儒及医事详于状其于状所闻亦尔乃敬为铭曰

业农而儒畬乃葘业儒而医德乃滋畴其论方意为师我饥我粥癃我治崇丘之枯发柔荑阴功绳绳逮孙枝

登仕佐郎鸿胪序班小东顾公暨配刘孺人合葬志铭

太卿公之编管保安也杖创甚不任瘠矣而其子鸿胪君手一幞而从曰即不敢以后大人地下太卿公创已起趣君归乃拮据生理曰微夫居者孰与资行者盖自是太卿公亡内顾虑而君又用余羡入訾繇诸生升上舍至拜鸿胪序班先太卿公官矣先帝之初元褒嘉故争臣谪徙者太卿公起徒间为银台叅议晋丞京兆佐廷尉一歳中超迁至九卿而君犹在鸿胪母故每入朝君伛而太卿公循墙佩琚之声相属一旦太卿公以年至谢事君亦上疏归都门之外祖席前后若疏傅父子者天下闻而荣之君归而业五十余上太卿公寿盖吾吴朱恭肃公八十时其子都事景固六十觞相属也郡大夫以拟君父子而亡何君竟用末疾困不起太卿公乃大悲曰天乎儿遂亦先吾逝耶谓世贞习史氏言将以某年某月某日葬君于州之新安里而妇刘孺人前五歳圽且窆合矣介徐子有说状手益以事行而属之志铭君顾姓讳可立字闻礼世为太仓州人其先晋司空和数十传而曰思鲁公以理学闻娄蹇髙帝征不就最后部使者贤之祠于郡生思恂公思恂公生寳善公寳善公长者生海隠公海隠公贤以太卿公丞京兆贵封如其官太卿公名存仁其为给事中时上书广旷恩抑邪佞数事忤旨杖北阙下死而复苏直声振一时妻盛恭人实生君君少受其父易寻改受礼凡五试而五不胜始谒吏部选得今官君谓鸿胪岳岳畴能折其角哉而顾以惰自损令人弁髦之也即未辨色盛服危立朝门者伺之必君而其侍穆宗裕邸进退雍容是都上目送君且曰是夫盖闻礼者左右以语君诧谓上似能举君字异数也君为人敦朴寡言笑居平若惛惛而中甚辨晳其治生虽米盐果蓏竹木琐屑必有度太卿公谪君则代治内公归杜门君则代治外其造请宾客亡间寒暑风雨出入恒戴星以故生平不当月旦讥而所与即廛市人得君一语贤于劵矣然君又能佐太卿公施公尝以百畆田续族食百畆田济区役百畆田共郡诸生而君心念太仓公故里岂其忘之将无困弗继耶因割私田二百畆为太仓诸生供而都御史铜梁公义君事为勒石矣尝有中表缓急君贷所知金援之不足则捐常饮器以继而责进者踵门谓君曷不以偿我公谢曰吾尚虚人德而敢为德于人第不忍其急耳君娶于刘刘父仪曹郎璋殁诸所给丧葬及门户庸调一切身任之凡环顾而称宗族交知者视顾若外藏君所为受匄竟其身不以食德故有倦色太卿公感君事空槖中金买田可六百益为族食续至成积仓铜梁公檄君为其长而君竟用末疾逝矣君生以正德己夘逝以万厯癸酉年仅五十有五所谓刘孺人者少长京师母曰王宜人及笄归君尝读书略通大谊精女工旁及家人产静共俭勤太卿公与继配谢恭人良宜之而病无子君稍寘媵亦竟孺人无子夫君不以无子故废孺人礼孺人不以媵故废君礼交相庄也孺人以四十七殁殁之明年而君媵陈有子曰阿蛇为聘大理寺副大武女大武则仪部郎璋子也盖顾刘世再婚姻若朱陈云铭曰

将下寿而犹为人子以一命止将不称夭而不能使顾之祀是启而竟俱死若俱有憾于人理者然为内德而宜于阃为外德而宜于里以无愧太卿公之家人曰亦可以已矣

故昭毅将军上轻车都尉福建等处都指挥使司掌司事署都指挥佥事张君墓志铭

余所友者张将军元凯为布衣饮竟歳甚欢一日悴其容而造余拜且请曰幸有以铭吾父昭毅君之墓问其卒十载所矣而犹未葬也已又其出其友王子百谷之状曰是所待以不朽者二先生夫余而以元凯友也则铭之余而以百谷状也则铭之然而昭毅君故先百谷而识余者也按状君讳建节字子行别号咸虚其先鳯阳之五河人六世祖得从髙皇帝起义为徐州卫千户有二子长祥袭而迁陜西庆阳卫指挥同知次真从文皇帝下金陵以宿卫毖眘授徐州卫指挥使调浙江临山卫遂为其司都指挥娄迁右军都督同知填浙如故有子智以病废孙英袭调苏州卫自是两家兄弟俱重于秦呉间有世官而其居吴者尤着英亡子弟葵袭葵生叙叙生瑀为君父瑀有文武才握卫符者垂三十年而属世承平外侮不竞弗获以功名自显见君生七歳而丧母顾淑人哀毁如成人蒋淑人来称母谓君能子矣是时张氏以侠闻江南甲第楼观假山池前堂罗钟鼔立曲旃罗绮曵地出从平头奴骏马而君于其间独布素自喜又日夜习读经史为书生业父瑀内竒之谩曰家世材官介士不于三尺取封业而至龌龊铅堑为君跪谢曰将相不偏废也且铅堑三尺所受使父瑀语屈而御史视学者已试君髙等补郡诸生自是试辄倾其诸生以至有既廪而其于应天凡三试辄不利最后父瑀卒当袭君请于御史得如诸生制终丧而袭御史善之后遂为指挥使当复应武举试应试者谓所射策论难毋若君何即君射亦无若吾属何也已君骑而驰射鹄耦射又鹄乃大惊叹遂为第一人君凡三试而两为第一其最后以策太竒忤御史犹第二而至部试辄数竒不第如诸生时然御史天民荐之已御史巍复荐之后与都御史黯合荐之御史洛复荐之它御史先后尉荐至再三俱报闻而君之为指挥也盖视卫符如瑀时嘉兴所者故卫属也其舍人儿张生富而入赀为卫指挥欲列坐视事君怒曰即不肖从诸将军其先皆自汗马得之何至媚贾人骨哉顾左右移张坐勿设张大愧夜行金三百为寿公指其门曰此非入赀所也则以缇帅陆太保炳书来解君弗启封曰吾贱不识陆公也卫故与郡钧礼它指挥即不敢以钧礼请而君独行之自如郡守丞初亦不自得徐察君卫事治而所接谈议龂龂见风采至与之搉风雅观酒德久而非君无欢也时暴有倭警都御史蔡公檄诸将军楼船出海错愕不敢发君解印绶佩其副曰吾难吾绶哉促韎帕韦跗注彀而从少年苍头数十人前薄贼贼为之披靡矣而迁南京总漕行都指挥事以去君既持廉无所射徇而能察用其下即偏禆少不法袒而受杖惴惴受约束以故其漕绩独称诸帅冠踰年遂为真而佥郧阳都司事而章中丞焕者君故人熟知君才数令行部上便宜诸非军事而疑者亦辄以属君枣阳大侠郑负险数壁亡命匿税田百千顷官数捕不得君单骑入其巢缚之出众睥睨莫敢动遂置郑法而没其田中丞上君绩迁长福建都司亡几而倭薄省城大震诸守帅皇恐不暇食饮君与其舍人雅歌投壶自如抚臣者失其名伺而难之而君所治虎落躏石劲弩长戟守具精甚而所将士又选贼望见君帜即不敢壁而移壁他所既贼退抚臣乃更愧恨君以三千金檄君治兵甲人或谓君名为兵甲耳君诚能捐其半为抚公寿必德君而其半尚可槖也公谢不可日夜趣治兵甲咸犀利先期报抚臣乃大失望而以君搜兵匿籍得六千人更用为扰而劾之君坐罢君乃大喜曰今而后庶几还吾书生哉即日归解槖中装直可二百金悉以推其孽弟建寅而躬理泉石花木之业与故吏部郎谷祥彭征君年章宪使美中軰课诗酒以自娯识者谓大司马尺一旦夕下君而君以羸疾逝矣君逝以嘉靖丙寅距其生正德壬申春秋五十有四娶于陆故太宰公完孙女子一即元凯娶于王即吏部郎女也孙男三某某所著有毛诗问难四巻北游录二巻军政条约四巻战守说各一巻问漕集二巻续漕志二巻楚游稿一巻守闽说一巻乐志园集四巻藏于家读者盖犹悲其志云王子曰亷逺地则堂髙以张君所不接贾人子并列也而又与郡守丞抗行虽鹖而弁已偘然若惠文士可不知自重哉自君之为卫斥私粮三百以赋士又不欲赋卫尺缕以自益而槖枵然然其爱士溺诗酒甚而无损官卒自致阃帅也乃元凯亦能文娄冠武荐握卫符迁漕总其治大略仿君而中废视君益贫者何也元凯之爱士溺诗酒而损官以为不如君则可以为非君之子则不可乃为铭曰

是为呉儒将张君之阡汝栢之巻然汝室之辉然有书数编而突无烟是为汝之象贤

弇州四部稿巻八十九

●钦定四库全书

弇州四部稿巻九十

（明）王世贞 撰

○文部

△墓志铭六首

赠中宪大夫太仆少卿桐冈陈公暨配太恭人林氏合葬志铭

陈公之为诸生也则已有声矣而数试不利发愤至冬夜■〈奭斗〉水沃足以醒惰林太恭人洴澼絖而佐读力慰止之曰君诚急一第奈何以君身殉乎且身在何忧第赠公弗听竟积劳呕血死时甫二十八而亡子太恭人少于公四歳从死者数矣已而曰谁为我食王舅姑也亡何王舅亦卒而又亡他子姑杨业已老谋当为王舅子者于是封公以从子来而称姑杨之子其配亦号林恭人与太恭人并力以食姑杨盖均妇道矣姑杨安之曰吾向者虞亡子而今得二孝妇庸讵亡子乎久之封公举一子曰桂芳已又举其次曰联芳而太恭人喜可知也曰赠公庶几有子哉于是封公推联芳以后赠公而二母均诲之林恭人忘联芳之后赠公也太恭人之忘桂芳非赠公出也盖均母道矣姑杨九十而始圽当疾革时二恭人昼夜侍汤药浣牏厕姑杨不胜悯指谓曰天乎安能使二孝妇俱受一命以劝天下乎而亡何联芳举于乡居三歳成进士太恭人进林恭人而返之曰而出也吾敢以干乃享林恭人固逊谢曰夫孰非子业已后赠公矣于是联芳司理金华太恭人则就金华养所以谆诲司理如隽母于是司理有治办声擢为御史当出刺诸镇以便道省侍太恭人诲之未尝不如司理时也于是御史复有声得封太恭人为太孺人久之御史进太仆少卿遇天子登极推恩赠公如少卿官太恭人亦进今封所赠少卿制曰禀资颕异植学精勤骏业所基遗泽斯在其封太恭人而曰妇人之德专贞为上故有守从一之经抗靡它之誓斯其节已足劝矣况于为夫置后训子成名兼是数难卒酬所志而国家可无旌命以显被之太恭人已拜命叹曰茕然未亡人何至足辱王言天子九重沉沉乃能悉一嫠至此耶而会少卿以貤恩请封封公如赠公林恭人如太恭人章服礼秩如一太恭人乃复叹曰吾今而后而始安称母矣吾耳时时若寓王姑圽时语者吾可以见吾姑矣已又曰吾可以见吾夫子矣其明年太恭人八十有五少卿旦暮怀思欲归侍而厄于例不得请太恭人感末疾俄翛然逝时甲戌之六月八日也少卿恸欲絶稍苏乃次太恭人事而授简不佞曰荷主上恩无负吾母不肖乃负吾母母圽而不肖不及躬诀视含殓又向者少不及以旌请也幸主上自知之耳嗟夫太恭人十六而归赠公归八载而寡寡十八载而始有子有子三十余载而封称太孺人为太孺人四载而又封称太恭人视第四品可以言报矣夫八载而离赠公离六十四载而后合不亦辽夐再世哉顾所握手而诀六十四载心如一日也方太恭人盛时有欲夺其志者即姑杨弗能抗也而太恭人以死矢之当其时而死即死矣天固有少卿以不死太恭人也赠公少负材行笃学弗究其望后已絶而竟不絶乃太恭人匪惟代事姑杨诲少卿也以一嫠把持门户斩斩不旁落闽人士灼然能称道之不佞诚陋安可以陋辞按状赠公讳鳯岐字某别号桐冈居士太恭人讳琼字女佩能读孝经内则诸书精女红婉■〈女恋〉有淑姿封公名某今尚在少卿即联芳也娶于某有子某某孙某墓在厥山之芝屿其将葬也天子复怜而予之祭一铭曰

畴为艾之俾弗续畴为绝之炽以谷其锡蝉爰宠光百年匪人也天矢节衔辛以翼子孙匪天也人

明封承德郎礼部祠祭署郎中东娄徐公暨配陈安人合葬志铭

徐祠部公卒之七月而其孤荆州守学谟以状与书来泣请曰于乎吾宗自栢翳而后支于彭城播于江曰练祁为昆山再隶为嘉定盖世毋显者至祠部公始稍稍慕经术用启余小子获从事秩宗南渡之系寖有闻于时矣嗟乎布衣之业诚艰难哉余小子何敢忘余小子何敢忘又曰吾母陈安人之殁也盖先祠部公十又三年矣厝而弗克葬也弗敢先也今将启而合之以吾子之辱交于不肖也其宠光先祠部公而为之志若铭焉死且不朽其以祠部公之余而及先安人焉亦死且不朽王世贞曰善乎荆州君之为其亲言也献足征也夫祠部公者则吾丈人行也吾何能辞祠部公徐氏讳甫字德清别号东娄居士其先世曰亮者饶于财尝治酒肆邑西里号徐公坊自徐公坊废其后世益贫窭三传而至处士公经配诸氏寔生公处士公有六男子贫不能赡乃出公为唐氏赘壻未婚而唐女卒唐氏故才公谋内他女女公且啖以槖中装公笑曰男儿生不自力已矣宁依人求活耶竟谢去久之乃始娶陈安人者里中着姓年十九归祠部公是时处士公已殁独母诸夫人在安人所以事之甚备有孝称祠部公业尚少则已多长者游而又特善权竒术居无何稍有田庐埒中人产然性好客即酒一巵豚一盂必与人共之客至辄豪饮竟日夜度不醉不止公竟繇好客故不复校治生至中歳家益落乃慨然曰吾尚有子可教是安能困我于是延塾师课责荆州兄弟业且就属歳侵陈安人脱簮珥以治飡不给洴澼絖佐之又不给至日咀藜为食师怜其意终不忍求去里舍儿诮之曰唉是书能遽五鼎汝乎公弗顾已荆州君举进士髙第为兵曹郎盖祠部公日贵重有家矣当公微时间行至徐公坊故址辄泫然曰先泽犹未泯也我必复之至是即其址治第焉而陈安人乃益佐公拮据家事不少休人或风之休安人顾叹曰富贵宁生有哉奈何令吾遽厌微时事耶亡何安人竟捐馆荆州君归服除改吏曹郎入典内制稍迁祠部郎中祠部公获封如其官公虽贵以陈安人捐馆故意不自怿颇饬治声伎莳花竹疏泉垒石日益召故所饮客饮曰毋诧我贵人我故徐某也公性坦洞不为城府而特好施予时从郡县长令游请多居间解救絶不欲乗人危而所解救亦不甚责报以故人人慕说之即郡县长令从公游者亦欢然不自疑避时荆州君郎祠部久次有声顾出守荆州意公不能亡望公第戒荆州君好为之而荆州君坐为民持市租地忤藩府起大狱相窘闻者谓叵测公歌呼饮自如曰儿即死封疆耳且是儿尚徐氏有耶狱竟白荆州君念公春秋髙得移郡归相见欢甚公顾左右汝曹率豪服不见二千石归布素乎于是事有所屏损曰勿令儿知也公故病瘘久治弗验一日有道人门焉跣语公曰若何苦曰苦瘘道人探嚢中丹如粟饵公令少卧即愈如言而瘘愈行求道人谢亡所见又尝泛小舟吴淞江夜遇■〈风贝〉风飘入海公自度必不免已闻空中欬者若妇人质明舟送还江口矣公虽老健少疾而又负此二竒谓必不死时时促荆州君往就郡次且不忍行俄遘小疾遂卒公生以治庚戌十二月二十四日卒以嘉靖甲子八月初三日享年七十有五安人生于弘治丁巳五月二十九日卒以壬子十二月二十六日享年五十有六有男子二人长学礼太医院医士慷慨重然诺有父风娶李氏次即荆州君学谟娶欧氏继王氏继金氏孙男二其一明佐后学礼者其一兆曦学谟出孙女五人葬项泾原之阳荆州君又曰二老人厪一生以缔造徐氏伟矣功施来裔可比于有国者不迁之主孤何以报称哉世贞谓之徐志铭曰

穷弗戚畴肇基迹曰祠部公之力贵弗盈畴相厥成曰陈安人之明于乎二老人寔开徐先百世不迁曰是唯荆州君之言

封吏部员外郎鹿野张公暨配戴安人合葬墓志铭

张公讳苹字汝清其先苏之嘉定人有得贵者商于蔡遂徙为新蔡人生义官公罕罕第四子廵检淮娶于安无子子他姓者伸继娶于崔生太学俴则公之父也公生二歳而太学公圽时崔夫人尚无恙母梅年二十一矣哭抚棺曰吾必从吾夫子而地下游已又哭曰吾不获死也是且代吾夫子而子代吾夫子而父张公甫能言即母梅所授书成诵矣十歳受从兄芷诗属文以敏妙闻已又受易乡先生林时林君故为国子司业雅自负也谓公故经诗也发易难几数十而公数十答辨不穷林君惊曰生诗而易耶休矣无所用吾矣盖公骤为易多所自得不颛其师门语竟用易补邑诸生娄试髙等汝宁守贾名儒试公而贤之所以馈劳非常且欲以事交公汝南有寃狱久不决其家行千金求公居间公大惊曰诸生能居间郡太守耶趣去毋污我然公宛转为守直其寃不使知也当太学公生时多让腴田诸从季而身取其瘠者又尝焚贷券子钱出不复则母益损比公孤儿时立壁矣恒依其它姓诸父伸居驩如父子无间公当郡试而伸以病亟闻公遽归曰负守期重乃至责耳归及诀而卒久之大母崔卒又明年伸之媍且卒其又再明年而母梅卒公咸自力丧事一切办具不以匄拾累人至哭母梅而痛可知也晨夕号于墓曰天乎不以孤余年及事母母实两大造我何以报也公以再持服故久诸生间顾其文日益髙名日益起翁公大立始视学政而公有子九一齿舞象矣试之冠诸生其次即公问知为九一父而叹曰所谓父不得而子者耶然公长者幸为吾儿授经得以九一从廵抚都御史端公廷敬闻而遣其子师焉公坐上坐呼二子前吾不能以若翁故抗而法于九一也九一寻成进士试黄梅令治行闻入为勋部主事累迁选部署员外郎课最当封于是公年四十七稍倦经生业矣作而曰男子何必身行志哉藉令未五十为吏部郎亦非晩也乃就封如九一官而配戴为安人戴安人者江阴公某女也母曰张媪张媪能读内则女诫诸书以授安人辄习又精女红婉■〈女恋〉寡言笑张媪内竒之谓江阴公是女必贵母予庸人江阴公为偃蹇数壻最后得公曰毋谓诸生孤孤非能困生者安人之归公属公大母崔与母梅在手调滫瀡醴酏敬进之以其次佐公读又时时佐公宾客还往人各得其意而所自储朝夕乃最下草具张公之治四丧戚不废易实安人成之也公既久诸生间欝欝不自得安人徐解之曰孙卿有言志意修则骄富贵道义重则轻王公且夫贫贱何损丈夫哉公为改容谢曰有是哉吾几失吾德曜也而九一之令黄梅也公与安人偕就养当退食公觞属其家人曰陶士行饷母官鲊却弗受乐羊子之妻使其夫愧遗金郑均之弟自食其力乃可以称人母若妻及弟耳安人则匕食而属黄梅令曰令所平反狱若而人所教养若而人令具以报而后进匕食也是时称循吏者首黄梅令云黄梅饶佳山水令以公好之请游则不许曰比懒不欲游公素好饮至则饮少酒曰吾比恶饮翛然一室图史矣公始负气仡仡不可下既贵务折节为恭谨偻行燕中视吏部郎一僮从蹇后■〈⻊敝〉■〈⻊敝〉行不知其郎父也郎任职毋害顾独好为诗歌从同舍郎宗臣游亡何宗生斥补外藩而不佞世贞坐家难削迹杂佣保槖饘都官狱郎又从不佞游时时慰劳泣相对也人谓公奈何弃郎傲吏间不已而又弃之与累偶不虞株累耶公笑曰固也吾乃使之非而所及也仲子九二受易有声邑诸生亦弃去为诗歌公时时称吾家第五何必减骠骑哉郎坐司封时执不为魏公封妾忤时相迁散卿又谪丞广平已稍迁湖广按察佥事进右叅议复有前郄当调公无几微见颜色第趣酒劳叅议曰甚念儿宦游逺今归矣公时时合乡长老髙会雍容是都又为睦族会使其子弟以次上寿歌行苇伐木诗终之以戒勉歳课秫百畆益酤酿百瓿呼所厚者尽之乃已安人庄事公而相驩至白首欣欣无忤色第伏臈祠烝则未尝不凄然相对泣叹身之不及事太学公也与母梅之不及贵也念独张姥在得少珍味即以遗之旦夕女奴候安否旬日必迎致厚奉养然卒歳不一归宁或风之则曰竹竿载驰诗不云乎哉夫妇人不轻离其家礼也公五十八而病肺病五月而■〈谷卂〉遗令敕其三子曰余孤在周歳天悔祻于张氏俾承斩焉欲絶之胤以天之灵获遂牖下汉昭烈谓六十不为夭吾行开六袠矣见若抱子胜管辂若母俪余以老傍絶姬媵使余脱然而亡恋胜魏武鬼之为言归也天实欲逸我以归而何悲也夫锢石椁者犹有郄臝葬者矫而废礼昔范史云令气絶便敛敛以时服龚君宾衣周于身棺周于衣梁伯夏殡已开冢冢开即葬吴季子封坟掩坎其髙可隠吾甚慕之若軰毋复有所加也至朔而曰吾夜梦二十一神降吾室岂其期乎二十一日果卒戴安人哭公恸成疾即覆药亦五月而■〈谷卂〉呼三子属之曰吾岂不念若曹以得从若父游地下足矣遂不食后五日亦卒安人长于公三歳子九一九二其季为九三邑诸生也九一娶于王封安人有子三体震体蒙体咸九二娶于章继娶王九三娶于曹女三人其嫁者杜化蛟章守嘉王见善孙女八人公为人长身白晳踈须眉倜傥自喜其急人甚于已尝与太仆王齐以文通太仆卒而子贫走父客亡应者公愀然曰朱益州着絶交孝标广之吾始而不然今乃信矣捐税租稍稍廪其家且为邑脱践更以诗所繇从兄芷授也曰微伯氏之教不及此计为其孤九锡入赀楚为国官九锡亦自力能文楚王称之又尝倡其邑人桥蔡水所费亡虑数百缗蔡自是不病涉矣公于书鲜所不窥其为诗易晩而笃好之非以训故合也属文歌诗甚习自九一之业成絶不复构思曰儿子軰饶为之毋苦溷乃公为九一既合葬公及安人城西张桥之阳而自为状扶服数千里谒不佞志铭不佞始泫然泣也乃读其遗令则爽然自失矣达不为放洁不为絶其犹在庄周陶生上乎张氏世世工女节安人有加焉以身殉公不眤所产正位外内庶几哉张史矣是宜铭铭曰 

是孤而强以亢其张人文所由昌是妇而贤以相厥天阃范所由传畴坦而归畴顺而依其偕即安于斯谷不百歳而穴千祀其永大庇来嗣

封兵部员外郎龙溪刘公墓志铭

刘翁生二十九年而举中丞君又二十八年而中丞举进士又七年而封又二十年而卒且卒而沐浴具衣冠命中丞前曰日以而之幸于鳞也以徼惠于王父之铭即吾死谁当铭者中丞饮泣谢不对固问之哑然曰将元美乎翁笑曰吾志也促置酒五行稍区画后事曰去吾之明日逝矣果以明日逝元美者不佞世贞也又三年而中丞以书与币具其事介乡进士吴君楚材之状来请曰治命也不佞不敢辞按状公讳缙字一绅龙溪其别号也世为崇阳之南谷人其先避榷茶徙冝春数世归以南谷芜不可业乃居乌土山之阳坪四传而为宜春簿吉有能吏称吉三子其仲曰铎铎五子其少处士公绍基儒而侠即于鳞所为铭其墓者也处士念其姓忞忞无显时而会翁长乃始受麻城髙生春秋久之无所得还白父曰儿非薄书生不为顾于中不了了请得更业而奉大人朝夕去而业农不足则又业小贾旁及相马饭牛牧豕种树陂鱼之术无不心通者什一而息之稍稍具伏臈矣而娶甘安人母子其贰汪安人生子即中丞少而警异翁乃更前白处士曰是儿也授之书了了庶可以竟大人志乎而里中豪有龁闾左人产者翁不平数目摄之间以擿之人豪恚构翁邑令令与豪有连乃捕翁寘狱榜苦之三月而翁不伏释之时以属疫传甘安人病死翁大恸曰吾不能直弱者而以身为豪饵固当奈何乃使豪甘心媪异日何以见地下于是益责课中丞业日至补邑诸生人或以贺翁曰未也我安能长为诸生父厪厪脱践更而中丞举乡贡人皆贺翁曰未也俄而中丞下第归翁谓举子居自以易贵优其身而从乡里少年博饮恣狎邪游耶即不得称吾子所以操之一切如诸生中丞遂成进士授潮阳令还里汪安人泣而语之曰若犹记崇阳令之枉若父乎幸一切毋枉人翁呵之曰令安得枉人令自眤豪耳闻潮阳倍且什之汝无眤豪而一日忘闾里兼照之心实时时念母所以死状何繇枉也中丞谢受教遂为名令而其迁刑部郎改兵部俱以扞冦见功名出佥事贵州遂为其叅议复皆有兵事所抚苖万五千上首功二百余最后为淮扬兵备副使大破倭寇超为按察使至今官时翁家居而所传警急安危百端人或以訹翁翁笑曰儿故有汗马志安能不任之即死死职也而忌者糵中丞当调归翁喜迎谓之曰吾向者不敢以而为子数今真吾子矣人或谓中丞非久且复用翁不答邑大夫以中丞故严重翁数延为乡饮大宾翁逡廵谢弗肯应也出恒骑一欵叚曰吾幸不乏筋骨而奈何驾人车自其微时尝鬻病豕人偿之如恒豕翁曰豕实病归其半直家人有拾遗钗者公闻其为邻妇遗也袖还之至中年而积千金者再辄散而行其德属大饥谷石一金翁为减半而粜弗及者人予谷一斗毋责息也环翁而里者靡不衣食翁三族无并日炊者矣而翁又乐施予务可喜事环翁而桥道邸舍宫寺靡非翁题名矣吴子之言云刘翁大谊章章得诸天性其不得于豪之谓何晩乃不以为怨匪不报之且畀之德移其子于治平抑何质行长者也当刘翁贵胜时岂不能立致陶倮乎乃所取于人若污与人若弃即与人若弃而自致絫纎积勤彼见以为生难也而三族不自知难以取翁若寄者何也今之君子岂不亦读书有当世之虑独于质行长者媿心哉是以有功于中丞所繇来逺矣君子谓之知言翁得寿八十有四子一即中丞名景韶以战功显而能文章成一家言娶于张封安人有三男子日孚以功授武昌卫指挥佥事娶戴封恭人日益日跻俱天孙女五适千户陈邦本太学生汪潮海邑诸生龚衍材曽孙男三女五葬某所铭曰

天寔答尔以令子而贵尔且使尔黄耉以食其祉为子贵尔耶为尔贵尔子耶曰慈曰俭曰不敢为天下先修此三者故全尔之贵尔子也谁曰不然

明故封承德郎南京礼部主事王公暨元配顾安人合葬墓志铭

吾王氏之隽兄弟特起科甲声东南者曰光州君三锡都运君三接其王父曰封礼部公三接为都运时礼部公业七十矣来需言于世贞世贞不能为人寿言乃独为公言大畧以公廉取而谨予简嗜欲啬精气善居于人而无忌于天为能合于老氏计然之微筴而后六年公竟以寿终又六年公配顾安人亦卒都运君乃采公之事行为状而偕光州君来曰维大人吾先子所素辱习者也敢以不朽请按状公讳时旸字暄之别号乐葵其先为宋司谏公浙之分水人又数世而为古川先生仕昆山州学正因家焉为吴始又七世而为公父讳某娶于时有二子公其仲也少颕敏读书日记数百言从故侍郎周公京兆尹柴公游咸器重之以易补博士弟子往往为诸博士弟子冠而会公父兄俱先后卒独公与兄之遗孤任用在家故薄又其先领区税代赔且尽至遗田若废丘者仅百畆乃喟然数曰大丈夫岂立槁哉吾不能结侠行贾铸山煑海细之又不能贩脂卖浆博戏胃脯窃奸民余夫知鬬则修偹时用则知物此吾所庶几耳时已娶顾安人安人素明达乃相率折节而为勤俭其课耕纺率劳食与臧获之最下程劳取其上者食取其下者以为常而有天幸屡歳得以益斥旁产稍稍饶矣例赀入太学祭酒先生试而竒之戒公毋用赀生礼见诸赀生多三吴富人子脂辖怒马鲜服偷食相髙而独公晨起啜一粥敝屣蹩蹩造馆也其豪偶窃笑诋之公自若居数年而公所抚从子任用应乡荐三年光州君成进士又六年都运君复成进士至为南京礼部主事封公如其官人或谓公今独不能鹔鹴其衣连车骑交守相快素所不快哉今公犹舍家翁得无为诸贵人父笑乎公不答诸贵人父间要公谒官长时有所干请公独无所干请曰吾不欲借儿子軰面也当其脱冠服时无所从知为公食稍日益一豆出益一苍头以此异贫时事耳公恒言是脂辖驽马鲜服而偷食者少年安在然当公之食贫计独与顾安人身之其奉母时太夫人备丼瀡实时时取给顾安人簮珥不恤也念太夫人老不欲离左右至逾吏部选期不起天子封公之辞曰孝友着家庭忠信孚乡党盖实录也公丰辅广颡奓唇美须髯望之知其为巨公长者豁达无城府第口不欲掩人善恶以故多疑畏公者然稍益习之益安之矣公卒于嘉靖己未享年七十有六顾安人少读书知大义恂恂孝敬能佐公起家卒于嘉靖乙丑享年七十有九有丈夫子五人长即三锡守光州用持法忤上官归娶呉氏继某氏次即三接累官河东都转运使扬厯中外有名臣风娶归氏次三顾太学生娶金氏继梁氏又次三聘上林苑监署丞娶朱氏又次三重邑庠生娶髙氏女四人长适礼部儒士张必震次适邑庠生沈象贤又次适赵拥又次适邑庠生归有翼孙男十五人重鼎娶丘氏辅鼎娶毛氏俱太学生贵德娶张氏荣鼎娶顾氏俱庠生为三锡出南极人极俱聘沈氏为三接出道成邑庠生娶朱氏道敷娶金氏道平邑庠生娶何氏道中太学生娶阙氏道熈娶秦氏道纯幼未聘为三顾出道明郡庠生娶陆氏道普聘李氏为三聘出调鼎太学生娶钱氏继张氏为三重出孙女八人适郡庠生叶恭炌太学生徐胤锡邑庠生顾允谐州庠生张世懋字潘执中俞汝讃余尚幼曽孙男七人泰亨复亨临亨恒亨纳谏纳讲曽孙女五人凡为中外男女四十三人呜呼公不巧为产而产日以裕不饶蓄媵妾而多嗣人不业养生家言而寿考以终若此岂可与豪鸷轻侠者道耶其窆地在昆山西小虞之新阡葬以隆庆丁邜十一月之初九日而余为之铭曰

谨予以逹名廉取以逺利曰毋为造物者所忌畴报尔俭勤曰本富而晩贵亦锡尔贤裔亦锡尔终俪西小虞之阡曰归于是安于是

明故封文林郎广州府推官芸庄骆公墓志铭

公讳璋字伯喻号芸庄乡人人称芸庄公晩受行简先生封为广州倅于是人或就称广州公云骆氏世于会稽着也其先谱书金郡右姓颇号推金字谱骆而族之硕指繁又多朴茂长者习农事而其颕为儒衣冠自荣寿公以儒授其子爱松公而内文不得为世用爱松公子曰静庵公始儒显也起家万令贤有声后令万数十百人终莫能上静庵公云而官竟不大迁辄弃去还为乡先生挟齿德长于乡静庵公卒娶袁氏有丈夫子三其季为芸庄公公生而袁夫人坐蓐风故捐舍少伶俜寄乳殆数四矣卒不死而其在襁负中已仡仡有巨人志九歳而静庵公之万万絶逺不复能携公中表来唁劝曰儿留不虎狼食耶静庵公笑曰是儿非可虎狼食者去弗顾公则已把家政日出而就塾师读诸子书昃而课耕织至炊浣米枲酰酱瓦木所擘画必当用而其役任臧获大小咸中能日料食不浮口使有继而已而不为市竞什一甫冠其家与学俱稍稍成而竟以家故罢应有司辟静庵公于令洁廉亡羡赀独身与图籍归公安之也公益勤补其乏而时致甘旨奉静庵公静庵公不复问家事安公也公貌朴甚恂恂寡言笑而中洞彻于表食恶肉乃独喜食酒及鱼鱼取鲑小者而酒不甚能醉故贫亦天性然闾里羣恶少年间来诱使过狭邪不应恚要而胁之疻痏卒不应而氓何苖者鬻其郭外田问畆率直六金公行视塍曰土膏六金已耶畆更率一为七金而苖以非觊得大愧服公不欺公既伤静庵公官少达而已幼孤抑其志农则抚先生泣曰我骆氏之先金书煌煌卜幽宫于大风繇曰载昌不肖未有应也尔朂哉先生听亦泣乃更益读书博而务湛淫之思已补博士弟子校有司则亡不首冠而诸博士弟子多去成进士先生最后乃荐应天释褐广州推官台使者前后代上最髙第以满封公如其秩适先生便道过从称觞寿公得冠而绯见郡守相日置酒髙燕其乡人荣之然先生服公教不以巧藏宦竟坐飞构报免日局蹐跪谢过公莞然曰置之夫静庵公志者非也耶且广珠玑犀玳瑁果布之凑也尔不一见槖焉而人蒙之是何异跖盗诬伯夷耶吾小而安静庵公之廉吏遗也老而安若之廉吏养也促具酒及鱼为引满至醉而先生亦陶然遂忘其不为官久之公竟以老疾终正寝享年八十二配薛氏封孺人长即先生名居敬行简其字次居礼女一适陈瑶孙男三大田大山大年女一适吴兑曽孙男三延祝延徽延康女三葬于冠山之原公所自择也先生衔哀着事状而寓书门人某使为铭曰于惟骆公内言炳晰孝弟明经服田力啬岂伊不敦谗阻交辟遗安则荣养志斯怿峩峩冠山幽奠冥宅松柏苍然为厥手植佑尔孙嗣俾大蕃息俾大戬榖绵绵翼翼

弇州四部稿巻九十

●钦定四库全书

弇州四部稿巻九十一

（明）王世贞 撰

○文部

△墓志铭九首

故顺天解元文川周君墓志铭

不佞生则闻吾郡有周文川君云而是时君尝领顺天解又一再试太学冠诸生蔚蔚有声然数竒阨于春官试凡十余上卒不第君亦自厌弃之徘徊山泽间盖余起家待罪中外臣至倦而归归而复起而君尚无恙自公卿大夫而下若氓畯稚妇亡不知有周解元者君竟不获脱公交车籍以老而迨其殁也天下不以爵而归其达尊于君君之乡缙绅吏民谋推君而祠诸学君之子堂又能以君弟光廷状走百里而乞志铭于不佞呜呼周君亦岂竟终不遇哉按状君讳照字光宙以字行世常熟人文川其别号也君之先为虞仲其后有士良者用耆硕征立拜御史士良兄曰某繇北郭迁邑治东遂为着族某有五丈夫子长曰鼎鼎子瓒为封吏部郎中公郎中公生二子其长曰木有子煦父子相继起进士参长方岳为时名僚次曰彬应乡荐以病死计邸例赠通州倅盖通州公之弃君君甫十朞也而躃踊瘠毁若成人矣已从其伯父叅岳公游叅岳公敎之属文即善属文稍长补博士弟子诸博士弟子折年辈而推君君第以文雄长之耶乃自视欿然卑下之矣御史试而才君俾受饩又为之行其字云名干毅皇帝嫌也君所为褎然文于御史者以应乡荐輙北叅岳公为不怿久之曰此岂艺罪哉夫遘有时而发有地俾引例游北太学君顾念其母张太孺人不欲北既渡江中流徘徊却返叅岳公怒曰若能即家释褐耶张太孺人亦曰吾幸健若不以时自力而北无日矣君不获已乃行诣太学祭酒王先生瓒复试而大竒之拔第一遂就顺天试学士汪文庄公俊谕德顾文康公鼎臣复大奇之拔第一所谓领解与冠太学者也三公旣一时文章名臣所吹嘘靡不勃发而君盛年名家子中外争指目谓一第芥取而自其上春官则罢不复收矣君之初报罢有携酒劳者窃睨君作何状君怡然无几微第时时顾左右屈指盖为日以侍太孺人耳叅岳公务为名髙也者而君数佐以实盖尝请建吴公子游祠及坊于学宫左仲雍祠于虞山颠为乡先生吴中丞讷李宗伯杰徐侍郎贯请谥及从祠俱君白发其端而叅岳公行之者也当李公之去其宗伯也以忤逆瑾故则靡不削门刺引去青门时一蹇乗蹩蹩来独君耳又为赋诗慷慨髪上指矣先皇帝初工部李尚书拊循三吴以水利谘君君为条对甚悉自是有白茒之役李公才君而使其子弟来受经君所受经诸生王文恪毛文简之名子弟也常熟属倭警君与议城城城址多侵旁民居君中侵独多或谓朝设版夕讵君有耶君不顾曰邑无城即缓急身讵吾有庸恤此亩甽地且以吾旁地损而完吾家以吾家损而完吾邑得失孰重也周氏旣用贵盛雄于乡其长老多简倨惰接其伍子弟鲜衣怒马饶声酒之奉而君务折节为恭俭恂恂长厚所接即稚子不以燕野老钧席偶俱造请士大夫风雨不避寒一裘暑一葛糜菜厪厪自给也君于内行尤笃羣从中焞炜家旁落无倚割上产赡之食必通甘苦徐氏之女弟贫为归其夫妇而嫁其二女于士族筐篚纎细自君所资也念通倅君蚤背而太孺人不逮禄至讳日輙变服俯伏雪涕祠中日昃不复食以为常君旣老自废而御史某某后先劝驾至为之式其闾表以棹楔郡太守虚大宾之席以请君逡巡弗敢应曰奈何以公交车之遗而据父老上乎其老而益为恭不衰如此君生成化己丑八月二十四日卒以隆庆四年四月二十五日春秋八十有八凡三娶为陈氏卞氏赵氏俱先卒有子某某塟于虞山西麓祖茔所著有易心逸说周易卦变解圣学体要及诗文若干巻藏于家嗟乎周君生乐土有资籍而不为变以共谨惇笃称八十八年如一日也此岂可勉强袭取哉少而蕲用骤显屡绌显不色得绌不色逆要其中必有以胜之者当成化嘉靖间诸讲学荐绅先生务立门戸以名相倾君嘿嘿至没齿出其书而始信其学之深考其行而不合于书者寡也县官急求贤乃不获以吴聘君陈公甫例处君夫亦观风者之责哉不佞所称于君非不遇者有志及铭在铭曰

谓而璞中则玉谓而玉终则璞厥璞何在虞山之足弗漓其真其以永坚后千百年精光烛天

明故征士彭先生及配朱硕人合塟墓志铭

王子曰吴中故名饶隠君子若皋伯通梁伯鸾其人者然其文采不少概见何哉传不云乎身旣隠矣焉用文之则夫修辞之士外恬穆而中动侠者又何择也余为吴人多从吴贤士大夫游好称说文先生文先生殁则又好称说彭先生咸彬彬隐德文采矣而彭先生贫不及中寿以死王子曰悲夫悲夫彭先生死矣即后进好称说焉能更二先生也夫皤皤黄耉天下模楷文先生庶几近之若乃因时为迹匠心成言应不狥物止不近名其犹在彭先生乎其犹在彭先生乎彭先生讳年字孔嘉其先清江人有隶尺籍吴者遂为吴人而彭先生之父昉尝举进士为新会令以不能其官辄去去不能其家益旁落居邑邑不自得彭先生废外务顾谓妇朱精专其志而朝夕之曰奈何使二尊人食贫也自彭先生任为子而新会公怡然忘贫曰吾今而后知为人父者之乐也彭先生少颕卓嗜读书读多六经诸子史两汉古金石言而不喜龌龊习举子业新会公亦故任之曰母苦儿即用是贵作乃翁趣矣新会公与配胡夫人相继殁彭先生毁骨立悉废着而共丧塟家以日益贫顾其学日益进益多长者游彭先生为文章工详腴下笔不数千百言不止尤长记传赞咏诗大扺宗初盛唐二杜旁及香山郢州精法书宗右军黄庭鲁公家庙率更九成行体翩翩睂山矣吴中好事家以不得彭先生书及诗若文为愧郡太守南充王公察彭先生孝廉上提学御史真定杨公为下博士师币征彭先生入郡庠而岁廪之已又檄彭先生应乡试彭先生为一之南都登钟山望大江而返卒不请廪曰是升斗天子所活士以俟异日用者吾安得食之居无何竟请于后御史蕲冯公以免人或谓彭先生不为儒生服当服若居士者彭先生谢曰吾安能卑时吾不及时耳且吾敢倍实而冒其名哉吴中好事家旣雅已慕彭先生争纳履谒请至则奉酒炙为寿彭先生无所忤人人自喜谓得私彭先生彭先生好游吴诸名山若虎丘石湖天池玄墓尤数其所题咏流人间互传写之至纸为贵彭先生不为家裒槖中无赢金即以文请得少赢金趣送酒家矣彭先生虽日游于酒人乎其内行淳备谆谆人伦少弟没无子养其嫠终身有寡姊迎之归妇朱亦时时能先其意曰妇苟以一簮珥负二嫠者即为负彭先生彭先生既豪于文辞貌玉立秀爽甚然口不挂人臧否人故欲试之沃之酒至醉益酒之益恂恂温恭长者故相夏公辟彭先生为记室谢弗就后复有秽相罢以身后托彭先生裹百金装为聘亦谢弗就问其故笑而不答于乎其介立独往岂可与刺促吓腐鼠者道耶然终始不欲去长者乃尔彭先生素强无疾晚得少疾即勅治后事时王子自阳羡归疾作过吴门彭先生出视之为劳苦曰子惫耶吾乃能视子然吾不及新矣余怪弗敢诘旣余归病益甚然念彭先生不已而吴人张伯起为二贤行悯余与彭先生病也无何彭先生竟不起当彭先生不起能豫为日至日炷香以测晷且尽曰未也更炷至半曰是矣遂翛然而逝彭先生生乙丑正月十三日卒嘉靖丙寅十二月初十日寿六十有二娶即朱先彭先生一年卒寿五十九子男一邑诸生履常女二适郡学生文元发郑由恒孙男三女一尚幼履常将以丁夘三月五日庚申合彭先生与朱塟于长洲之武丘乡之先茔而以书与状请王子曰所辱与先子友者若而人所不待先子而没者若而人而未有托也敢以不朽累子王子业已病间叹曰嗟嗟而父吾友也病不死敢辞于是强起为彭先生志妇朱事彭先生有女德法当附书铭曰

余偕而疾汝先蹶后汝不死铭幽阙素冠霓流泪川决翩翩者旐汝东发介文先生谒二伯挟以遨游恣大阅精神行空魄栖宅隆庆改元春三月余铭汝名偕不灭

周一之墓志铭

周君讳同字一之其先中牟人宋靖康中避敌而南居无锡久之徙吴郡之盘门髙帝下吴郡而周氏以髙赀闻举凤阳寝园赋已又缮金陵廊舎以是中落然世受儒不仕至正德中有敎授良者稍用其业显繇博士为王官娶于朱寔生君君少而颕慧所受父书辄成诵寻能为制科业矣而试有司辄不利会母朱有疑疾医弗能辨也君乃叹曰奈何诿母庸医手耶且人子何能不医而儒于是稍弃其业而业轩岐家言博求诸方术竟用是起母朱而医术亦大进会有诏召天下医礼部试至者数百千人得十六人而君为首授太医院医士满岁予冠带其明年建慈庆宫而君当调护诸工役且上功籍当得官而母朱讣至即日号哭就道是时君窭甚力治丧而人谓季匿槖装均之可得百金直以共丧费君弗应而徐曰嗟乎人子也长者任丧爱者任槖服除补入院当调护刑部狱囚君窃喜曰夫囚当死数也而天子且不忍死之庻几知所以用仁哉而会郎直狱责君长跪君不可曰郎治囚非治治囚疾者遂拂衣去改调护内馆诸中贵人中贵人近用事人以贺君庶几迁而中贵人苛责君礼君所以语之如语郎居三载礼部用他事罢君役君夷然弗屑也是时东郡谢榛以布衣游燕中善为诗君数奉之游而榛与世贞及济南李攀龙善又亟闻其不肯跪郎事异之大将军鸾北伐敌不知何所得君名以为贤而檄之入幕余与攀龙榛各为长歌赠君谓大将军有揖客不益重耶然君益自辟逺大将军徐使人风君以武功爵又税所获邉马之良者赐焉君前后力让归而大将军用侈败磔死诸从得官赏者皆夺君自如君之自大将军檄而遂调护五军将士凡六岁当迁祠部郎意有所望君君谢不能会朝殿灾当汰冗员而祠部郎遂以君名上报罢是时敎授公老而就君养君发愤咤曰天乎竟不得以一彩衣侍也自是鬰鬰不乐竟卒得年仅六十君为人中形丰下若负即之语温然退让君子也稍与及忠孝节义事即目张须尽磔而极论之不已其为诗歌多忿激用壮杂以诙谐翫世或旁托广譬以发其所不平诸贤士大夫不能尽君才然亦不敢狎视君其最显者陆文裕公深折行而请交君旣游燕久所与交多曹署或布衣尔汝而其后渐以贵君辄自引避曰以我昔而加彼彼有所不受彼以今加我我亦不能受以故若贵溪分宜诸公在相位翊公宠用事争欲客君不得而君亦坐此终困家贫无立锥地日置口医药间而急于赴义好施予所善李奎魏棠有他故以百金请至废内装予之而不责劵其卒日无以为殓君始妻于盛继徐有子三人长爻补籍为医士配蒋次又配唐蚤卒皆盛出又次爼为京兆诸生配王徐出也孙男四曰室曰家曰官曰守室亦京兆诸生孙女四爼之状曰语有之期年树谷百年树德余之先自宋而勉为德者毋啻百年而始一见于敎授公再见于我府君而俱未有究也乃府君竟含志鬰鬰以殁嗟夫嗟夫余闻其语而悲之盖君殁之二年而塟于吴山徐家墩之新阡塟之十六年而予为之志铭其辞曰

其矻然而不下者其气耶郁然而不泯者其志耶铭乎气可以平矣爼乎志待汝而吐矣

太学三槐魏君曁严孺人合塟墓志铭

君姓魏氏讳缜其先指树而生布柯陇右遂齐皇胄降叶江左亦称令甲五世祖某少孤育于从母夫缪胤毕氏之占冀成外家之相孙枝蝉嫣袭而未改王父奎含章自怡皋丘之间澹如也以季子恭简公推恩为比部郎章服四品长子真义府君讳学于君为父尤有至行薄耕藏名入羣无扰醇醪养德孕鷇不伤君少而秀髫睂弱吐锋颕府君大异望之树庭槐者三曰此所以志也时恭简公勃窣理窟奫沦谊渊讲席郁兴负笈填委君入陪鲤庭沾逺子之诲出从鳣馆预占师之祥怡怡偲偲外晦内蔚凡所指授廓然神解覩凤毛之炜煌式表丹穴相汗血之奇骏乃窥渥洼恭简甚隆爱之谓府君曰是佳儿谁为配者择于甫里严氏有未笄之淑乃委禽焉为严孺人孺人懿善娟秀口无异声动自裁矩宾筵委蛇闺幨匪间亡何君以明经补邑诸生有司第艺辄褎然上列声问蔚跂为东南之冠荆宝垂剖而妒玉人郢雪就调竟摧下里属先府君捐馆舎君哀毁柴立几于灭性服除余哀成瘠移思温故恭简怜之令入补太学郭泰之薄游东京坐倾六馆田巴之纵谈稷下立废千人然君素饶酒德浸淫成嗜嗣宗欲浇其磊块佛大冀亲其形神美疢见膺终以不药恭简痛推友于陋第五之终夕虑深贻厥伤伯道之无天斯人斯疾丧予祝予乃以君伯兄之少子恪为后茂兰虽陨于多露劲草获表于疾风孺人矢死自誓茹荼内甘委心重泉锢迹秘阃茕然在堂藐焉在帷洁滫而前庻几汉中之孝丸胆以诲无忝河东之规恪既有室业复成立曰可以下报乎属苦末疾怡然委顺逝者而识握手若新君生于弘治甲子九月十五日卒于嘉靖戊戌七月二十八日春秋三十有五孺人生于正德丁夘十月初三日卒于嘉靖丙辰三月二十日春秋五十子一即恪娶陆氏故太宰公完孙继娶顾氏给事中公存仁妹女一适王世贞君始窀穸恪实襁褓士礼迫而仅举幽石阙以无文孺人大归始举合祔追逺则严徽辞目慎终则慈音在耳乃谓世贞子其铭之夫卑不述尊则桥玄胡以见志内絶称外则柏舟胡以声诗君抱幽玄之德孺人挺孤贞之操俱以盛年就屈短道齐旌不招永矣丘园之贲秦台未筑惜哉怀清之志凡在踈戚俱为咨洟况属甥馆与于斯文者哉乃作铭曰

于惟魏君楩梓天植滋于礼门不扶而直曾未楣栋如何颓折翼翼内子从一而终毁质梁寡托盟卫风存以立孤逝则报公古悲丈夫兰摧玉折至言令妇兰心玉质宛其嫓矣千秋之室

明故处士沙洲欧君暨配孔孺人合塟志铭

盖处士欧君有配曰孔孺人云欧君以嘉靖戊申卒其明年庚戌塟道园山丁癸之原而子大任已称知名士矣大庾刘公节为志其幽而南海黄公佐复为之表其墓居二十三年所而为隆庆辛未孔孺人始卒大任自光州学转邵武敎授弃其官迂道匍匐千里而近叩不谷庐以黎君惟敬之状合二公之志与表而请曰是役也将奉太夫人以从先君子藉吾子之宠言以不朽地下也不谷者大任友也夫不知其父者知其子而不谷又何辞盖欧君之父曰将仕公慎年且老矣而举君君为第五子髫而失将仕公又后先失母黄生母盛独庻母霍在为君弱不任也而子之孺人归于君则相与夔夔共奉霍谨甚君旣废着业益损孺人乃佐为家所居陈村有茘枝龙眼诸竒卉果流爼天下谋以易饶孺人即脱簮珥充十一资君难之孺人曰财贵流转不息以为器则用滞矣君为人善心计能侦伺物贾直低昂先时而消息之孺人勤俭强本力啬课督臧获垦芜土成上腴即寸缕粒粟无漏也孺人恒操母而君时流转其子以故家稍稍给君有四丈夫子五女婚嫁以时又次第构草堂傍舎益拓甽畮所出不虞伏腊皆孺人与君成之也君念不及其先岁时馈飨俯谒流涕孺人洁粢盛而荐之未尝不相对泫然也君好书斥买至数千万巻庋而授大任等孺人目不知书则亦好书以间伺大任等读浆脯劳赐相继而抶其惰者大任等业遂以书显矣君前后所为义事非一推金同贾者李已又推其舎乡人李已又代其诸兄治垄墓举其先六丧俱于孺人乎资无难色君殁而孺人专为家其政益肃从子应轸废徙抱旗山孺人筑室返之曰吾不忍遂寒吾君肉也又衣食其外孙冯志仁而时流涕抚之曰丈夫岂长贫要自能奋耳大任数困诸生不第然益有声孺人知其以不利时故为委曲慰解既授扬州训迁光州时念孺人老谋自劾归孺人移责之曰吾健囓决辟纑倍若妇何以念我为若母我五十载而不以百一报上恩胡悖谬也大任乃嗫嚅不忍遽请而孺人一旦以无疾终孺人笃事佛口受佛经俱成诵食少荤肉而不轻施僧曰此曹皆游食者且吾安能轻用欧氏槖也欧君为诗文酝藉有法所著家礼杂议保家录各一巻赋诗箴铭赞颂序记若干首藏于家自大任诸生时君遣束贽事黄公佐曰公今贤者奈何当若世而失之以故大任雄于诗文多大人长者游世贞曰欧君迹在农贾间乃内儒术其谈利至析秋毫矣一旦而嗜义则利屣脱孺人心奉佛岂不亦希觊向往哉而不轻施僧何也他事行志业往往同之而此少异者以为阳敷阴翕之性故然孺人所不轻者不义施也不然而推金同贾者已推舎乡人已又代诸兄治塜墓举六丧数取资内庾而无难色哉彼欧君一乡人耳而数称于大人长者孺人晩声与孟母共姜齐毋亦有子之验耶所谓四丈夫子者长即大任次大钧大谟大猷大谟为邑诸生大钧先卒五女者壻周池冯道传刘梆谢敬修李大弼孙男五女九曾孙男一女二铭曰

夫为德而谋于邑也妇为德而谋于室也较若一也而二人以而子有后也而子以而二人不朽也式相佑也郁如者而乡也砺如者而藏也永即康也

明故太医院吏目征泉刘君墓志铭

刘君讳坊字朝礼别号征泉君之先自汴而徙于吴之长洲髙祖少宗伯文恭公铉以文起家遂为长洲着姓三传而为赠君点娶陈淑人生少司马畿娶都太淑人实生君赠君九岁而弃君以委少司马俾就学少司马器其材亟称曰吾先人不亡也而是时皇甫子安有人伦鉴亦材君谓赠君不亡也然君旣就室而少司马尚困诸生益贫窭君上奉太夫人而下抚晜弟稚妹日三商而不及食会中表有以财倾君者君叹曰奈何遗老母馁忧丈夫亦何必非计然哉乃稍营子钱所厚家南走岭外转积居着甚设君本不较量圭撮而务为忠信出入以时消息廉者五之子转为母居数岁遂成上赀而君颇熹以文事自寛恒不废书尤善于轩岐家语是时少司马用令髙第入给事中矣君一过都省视遇例进太医院为吏目上方更建永寿宫给事司糺察而公行护将作吏士兄弟序武禁掖时人艳之宫成论迁得御医少司马尝属末疾悉谢诸医而以公起曰吾弟之所察色顺志居起服食则无非衇药者以故起易也而都太淑人病且革君吁天而恳代亦愈然竟以倦游请宗伯为征药给邮置归君遂不复出矣乆之少司马病辟痱捐馆君固以郁郁不乐寻都太淑人卒君恸毁欲絶者数四感疾竟不起春秋五十有六君貌腻晳丰下动止自矩其宦游时有嫠而羙者诡君以千金之槖愿备媵君力却之家所手起不易为挥斥而其嫁女弟槖恒实诸婚嫁必雅故不以暴富贵浙有爵弁冯者死于吴君悯之为调棺殓护至家不复问报也奴稍娴服鲜履倨而斜睨者即诃之曰若亦作司马态耶盖环刘氏而里者亡忤言君故乃得长者称君娶于胡有丈夫子五以六世祖解元公政之用春秋殉节也俱令习春秋且成矣侹娶陈为乡进士大淳女儁娶支为仪部可大女僊聘李为乡进士应祥女佑聘黄为乡进士学思女仍幼未聘女三其二适诸生陈禹谟汤时升一未字孙男一其墓在某所侹等将以某年某月某日塟君而介仪部君以状与币来言曰唯先子之习于公也敢以不朽请予故因少司马得再从君酒所温然恺易人也少司马卒余为之铭神道之阳而今又忍铭君之阴耶然铭少司马而无媿色于国铭君而无媿色于乡则可许也其辞曰

匮而客游饶而宦游以儒缘之居名士流吾旣以志司马于明而志君于幽嗟嗟其无忝于一丘

赠登仕郎鸿胪司宾署丞古沙朱君暨配王孺人迁塟墓志铭

朱君本儒罢邑诸生而为其医训科有冠服以卒君靖江人也卒而塟邑西郭之西阡而其子正初日夜忧之以为是江腹安能无虞于囓耶居十六年而得吉壤于江阴之东郭外西麓又一年而正初为司宾署丞封朱君如其官乃乞志铭于余曰且以待徙也而又三年正初自大官丞出为王国内史归乃始克徙而奉其故妣王孺人以从按状及志君名习之本儒其字其先为太仓人有仕元而海漕显者传子都水监虎虎子枢宻院判完完次子荆州守源泽源泽子政和簿明逺实始去吾太仓而家靖江遂以赀雄靖江称甲族明逺有子■〈日上永下〉■〈日上永下〉子巗入粟助边为太仓卫指挥使巗子軏鸿胪序班而君之父也君少警颕甫踰丱即能属文十五补诸生而指使公尝燕客客至百余以属君行酒亡不得意者以故指使公才君而欲属之家会君父罢序班归指使公老矣尚以气豪故多里中雠雠亟中以危法序班公念指使公老不任狱而挺身出就逮雠得以移祸更四五讯牒不解且论报君曰急矣乃以竒策走序班公于荆楚而身就系官急君以当得序班故前后搒掠无筭卒不言走所乆之事益解且白矣而序班公卒以丧归乃脱君于狱里中人乃更服君孝而君自是废诸生业益习计倪白圭家言君不务求苛取而时操其竒赢亦会有天幸产益拓邑令始举君医训科而稍亲近之君能精心为令识察民隐前后二十年令所莅恃公益熟而即有不得于理者君亦为左右之俾脱民口然不自见操邑吏权以故有贤豪长者之誉而亡可摘为怨君性好施予于宗姓中表闾左虽不能人人满所欲然待君而起者不少矣族兄雷病金陵邸中且死君挟医而视之割槖装为置美棺而雷起无恙君亦不问棺所在岁大水君出廪粟以继中水者又岁出粟助役前后累数百石其二弟好学而迂不能问家君始而疑之既任之曰学不忧馁也亦竟后先成名君娶于王为江阴着族节俭善女红不妬忌然无子有二女而侧室何举子即正初王爱之如其出先君十一年而卒君后举三女其一亦何出也君卒之年六十九正初为人慷慨赴义谈论举止有君风而文采过之余具前志碣中铭曰

事固不可知而奄然以归耶谁谓而累累于大江之涯而乃有七尺之土以封而乃有一命之爵以荣而乃有片言之铭以无穷猗猗朱公不遇者始遇者终耶

明故处士闲溪朱公暨配宋孺人合葬墓志铭

朱处士公者讳惟新字本初别署曰闲溪人亦称之曰闲溪云其先自洛徙为昆山人父曰佑有四子处士其长十九娶于宋是为宋孺人处士鋭女也丈夫子一曰熙洽娶于沈为邑诸生贤而文数上未第女二适陆承德毛禧孙男二女一适张文柱宋孺人之佐处士公四十一年而卒年六十俞君允文状其行塟而虚其左弗克铭又十三年而处士公亦卒年七十二将以某月某日塟于某地文柱实状之始以铭请不佞盖文柱之称处士公谓受箸日产不能当宿逋半而能精计忍訽时时操奇赢之息力夕以佐昼鲜出以偿入盖三徙居益斥买田宅为着姓而急公家之赋岁事毕先诸邑氓输曰吾安忍一日而廋县官物哉且令吾前公家食新吾讵甘之生不轻为施予度所当施予者即不待请而心诺也长女之倩死亡何女亦死亡后后先为营丧塟里豪雠处士公者数出奇冀中公公不为备亦不为之下竟不能有所中而解允文谓宋孺人敏惠才淑通书大旨曲事其严舅姑以孝闻其治生操纵有法处士公负其才髙而所心揣黙识往往出孺人下又能检诲熙洽为名士而有所补于处士公使薄怨家渐起矣乃絶偷衣鲜食之好以勤俭终其身盖二君子核于文辞不妄许与而熙洽之贤而文为之前者可信也余既善熙洽又吾弟尝从受易谊弗克辞志而铭之曰

畴为而之俪相而有家乃弗永嫓畴为而之器嗣而有声乃弗早贵而所拮据弗尽享之以遗子孙余而子安其居而二人安其墟曰是惟朱氏之乐都

弇州四部稿巻九十一

●钦定四库全书

弇州四部稿巻九十二

（明）王世贞 撰

○文部

△墓志铭八首

明故处士云槎张君墓志铭

岁玄黓阉茂之正月云槎张隐君卒先是王子尝髙君之才若行而为之传矣君诸子凤翼等泣持袁先生鲁望状来请其墓铭曰治命也以再辱子幸图之先骨且不朽夫余读袁先生状而愧余传之未悉也又辱交于二三子也深奚能辞故为稍稳括事畧着之铭而刻其世裔生卒婚嗣于左铭曰于烁府君孝友之枋始籍锺离寓公平江代为甲族厥业穰穰至宾鹤翁而始大光骏发鼎材季子独臧英英朗诣如璧如璋旣克箕裘乃悬弧桑匿迹计然薄逰范阳知鬬时用操赢过当间推其饶以侠自将袨服丛台怒马长杨招要浃门气驰声降绎欢千端更态百方忽尔中惕接淅南翔之子在途家严在床诚孝所格殆恤能庆戒谓勿药汝无即康不有行者谁佚余肪君拜稽首经营翱翔至止毘陵暴客见伤爰丧资斧以逮寓装精镠唯千业为代偿同舎曰嘻伤惠弗祥君曰毋寜余颛盗创君既倦游返政于乡何以怡尊鲜毳甘芗何以继物贸迁有亡乃室乃宇乃堂乃皇乃艺圃场乃储糇粮降割母氏婴此贞疡刲股以羞厥恙犹逿君有至性曰笃不忘温温令恭媚于鴈行有友遗孤谷之宾庠有宗嫠妇■〈飠寺〉之异粻毙者我槥饥者我粻然诺丘山黄金粃糠排难解纷不有其襄晚始委顺夷犹尚羊日屐而登虎丘之冈或台于轝或湖于航匠心为规畅曲通旁手句唇弦自然宫商白云回空要眇激扬命彄呼卢电飞筹觥扶路歌啸几倾吴阊醉谓莫生汝吾葛疆吾食吾余岂其敖荒凡君所治胃脯酒浆鞶帨砺觹钩膺佩纕起雅砭衺物莫能昂入君之堂沃若兰芳左图右书金薤琳琅敦彝匜洗自然文章青碧注射星河垂芒揖逊殷夏周旋籀仓君有贤助差池颉颃其媵徽音三罴继祥歘奋词林鶱鹗鸣凰伯也爽朗烂如春英谓仲挺秀若秋之霜季亦千里目彼汗■〈亡上皿下〉誉驰芬流不胫而骧三事九宾守君友邦以时起居干旄溢坊君如弗闻避世东墙笑造物者谓君披猖遽夺其年淹然永丧含饴抱酣言归混茫硁硁阴都葱葱幽房厥木惟乔厥土玄黄卜宜孙枝奕禩载昌是曰处士张君之藏

张君讳冲字应和其先锺离人后居长洲之郡东里皇髙祖考赐曾祖考彦达祖考■〈日上永下〉皇考宾鹤翁凖母李夫人生以壬戌某月某日卒以壬戌某月某日春秋六十有一配叶氏又许氏子凤翼献翼太学生燕翼郡学生女嫁长洲庠生韩世延皆许出

明处士王守愚暨配蒯孺人合塟志铭

吾郡盖有晋陵王穉登云而当嘉隆间穉登以文章名出世贞上乃一日手其先处士君状跽而请曰唯是先子不朽之计以累下执事世贞谢不敏则又手其母蒯孺人状跽而请曰往先孺人之塟也实在梁溪薛大夫实铭之而以先子治命迁今合于梅湾矣敢藉先子之灵以不朽请则又谢不敏曰吾何以不朽为而父母藉也状固已饶之虽然吾而友也其敢辞按状君故乌姓在春秋间以力闻者曰获至唐五代而有重胤震者立起戎伍领大镇又十余传而为金安公家常之江阴从中贵人使西洋溺于海得一壶以免故事出海则给符归而失符者论死金安公惧弃其家逃之苏变姓名曰王翁家人稍踪迹得之尽弃其田庐以从金安公有子曰真真有丈夫子七人曰洪又壻于王遂益冒王氏洪有子曰景宣君其长子也景宣公好谈神僊冲举时时装为道士服不问家家日以削而会君年十四即委之使受旁落之政居无何岁大水君行视诸子田家坐沈灶下出生薪豆粥相劳苦槖钱贷之使纬萧筑堤以捍其年君田幸独无恙米又骤贵而诸子田家争偿贷钱钱有息家用是稍舒矣君甫娶蒯硕人而景宣公殁君益得为政奉母朱夫人与蒯硕人相率而为勤俭其族豪以侈相雄长为侠游君晨起周视僮干劳佚策筭出入即蒯硕人姑妇皂绨荆笄以偶诸于绣■〈髟上屈下〉间各自得也而君益起家家与族豪埒盖十余年而朱夫人亦病卒君瘁瘠不废礼丧葬咸庀旣而室其季之未室者家其女二弟之未家者以次均槖中装授之已又念常为故里推室庐季徙着以家家焉君往之未几而赵司空有浙西役从兵驿骚甚诸富儿筴之无所出相率空户去君独洒扫庭庑具薪水以止宿者且为醪肉糗糒迎犒其魁曰甚愧不腆亡以待诸将军实劳诸将军擐甲胄而御圉我我何以报则相戒主人翁长者谨护之郊其马毋使溺主人翁庭中临别呜呜泣不忍舎走视他富儿庑牎杗咸爨下材马通几平阶矣君之初徙舎既入而前舎人留一病奴欲以尝君君为具枕席善饮食之曰幸安此毋急去也奴病已泣谢曰吾主乃非人哉欲死我以累长者久之奴卒与他邻鬬以死他邻坐破产君天性故笃厚以是益孜孜好行其德不倦然而卒用军兴故数罗大徭产益挫既意不自得复废常着归苏而会蒯孺人以疾卒长子穉丰妇又卒君愈不怿推家政穉丰而纵身虎丘石湖诸名胜地斗酒自劳悲歌长啸人莫测也王君虽游什一乎顾其少时尝诵书危冠襃衣步武尺寸口不挂货殖而特重然诺诸欲解诅者得君一言若神明君又笃内行至性孝弟朱夫人哭景宣公丧明君旦暮舌舐以冀其复所授室季者先卒为挈其孤成立宗党缓急有所假贷至再折劵无倦色君殁而其里思可知也曰畴夺我王彦方乎哉乃蒯硕人以拮据佐君俭先意佐君孝凡所为推产捐息世以难归君者皆自硕人发之吴俗好媚鬼硕人独不媚鬼至终其身门絶巫觋迹亦可称王氏内则矣君之卒以隆庆甲子得寿六十有九孺人卒则先以嘉靖已未寿六十有四子二长即穉丰有儒行能继君之业而息之始娶于冯继娶丁子一曰无由聘金氏次即穉登为诸生升上舎入直史馆且显矣娶陆子二曰无曲聘鄢陵敎谕殷干女一曰无回聘太仆寺丞徐玄成女女二适刘佩何铨孙女三适举人黄学思陈心学者穉丰出也适和州学正文嘉子元善者穉注销也呜呼季次原宪能自致其名于里闬彼意犹有所近之乃王君务削其近以修隐德非附青云之士焉能声施后世哉穉登可谓善用孝矣是宜铭铭曰

是惟王君与蒯硕人之所寜止侈其隧广其里穹表而俟贲以为不信视君之子

渔江沈君墓志铭

沈君讳文桢字时干先世为鄞名族至其父廷以赀入边授宣义郎宣义公娶于章矣已置贰某生君甫二月而孤君少弱不任学旣长而好之折节从经师开丙舎羣子弟之有文者数击鲜召宾客为文酒会以赀赴人之急若流退而不复句校其中外族多豪贵岁时问遗不赀以故千金之着日损君夷然弗屑也生习书其于方丈大书愈益工而会其叔父应奇尝以书事毅皇帝官中书舎人君不能无中艳又自负其技益置槖北游京师居二岁许无所遇槖装行尽君顾视其腕笑曰谓君中书不中书耶大丈夫何所不托迹归而斥余着募酒家佣列肆钱唐西湖周行瓿瓮间意殊适也胃脯洒削至击钟鼎比素封吾得常隠是间足矣而会酒人多负进故习君弗肯雠君亦莫能谁何之槖又稍稍尽率赀减十之五乃又谓其舎人曰家东海即不能署髙阳长庻几雄于渔师哉以百金治余皇他器物罟网米糈称是渔而获一巨蟹若三石盎竟不得一鱼以是益困赀率减十之七乃买他舟鱼脍枯转鬻杭越诸郡鱼价辄不登最后一岁遇霖雨盐骤贵而所买鱼过时不得暴暴又触烈日尽馁臭强负至嵊山中贱鬻之仅获菽麦十余石绵数十钧他果菜数种竹木器数十以是益大困归而赀尽不能贾诸佣徒尽亡去君内恨为杜门者数年而会有子明臣稍长能属文君顾妻女啐啐无所出辄抚明臣顶曰儿在何渠忧贫而明臣亦自刻厉抗颜人师修帛奇羡辄以付酒家稍稍取之矣君家芙蓉江其西为平楚亭稍南为緑雨溪北为镜水门横塘表之在在足鱼蠏君兴至辄钓得鱼辄酒因自号渔江云或谓君不当复称渔耶君笑应之曰吾向者误吾今乃始知渔夫王弘之吾师矣盖君属末疾歴夏秋未愈而明臣当应试泣谢不欲行君亦泣执明臣手曰若惫我耶我强自力待若一第起耳夫吾家自安九府君而下逮余七叶矣代有诗书至宣义公益显至余而着废隤其家声余心良苦病所由牢耳明臣顿首谢不可则怫然曰去之毋令我不瞑目也明臣不获已行行一日而君属纩时七月二十日也明臣昼夜奔归痛自搏不死又八年而君配王卒又二年而合塟于庄家■〈纔，土代糹〉祖茔之后又十七年而明臣以状来谒曰无似所以不遂志吾先人者庻几一日而今已矣以无似之获幸下执事垂十七年始敢以不朽请其幸哀怜之余闻君之从孙九畴言君孝友长厚人也母夫人病不解衣而侍汤药居丧毁瘠尽礼盖孺慕终身云竭产嫁其两女兄从子行羙傲而狠谓君侧室子也重侮之君不与较最后行羙亦贫甚君虽贫时时通有无至老死无间君有子三人其余子弗子也而独明臣贤为诸生久厌弃之任侠吴楚闽越间业工文骎骎西京大厯语海内知有所谓句章山人者而君称父足瞑矣君生以弘治甲寅卒以嘉靖丙午得年五十有二明臣娶于史无子以从世父晜之子当户为子铭曰

而何所遗子兮不以财而以安子何所显而兮以贤不以官余子弗子兮无孙而孙何所不朽兮其以余言

故茂才虞子中暨配唐孺人合葬墓志铭

虞君子中者讳锦故昆山诸生也三十六而殁殁之四十有七年而配唐始克从之于是其壻求羙捐赀以为葬而手状来言曰惟而兄之习于虞也惟吾祖司马公之习于参议公也而始敢以不朽请参议公者讳臣君之王父也虞之先于宋为丞相雍国公允文于明为兵部侍郎祥又再传而为参议公臣以廉节称司马公善之至老恒相字云参议有子曰封则君之父也君年十三而丧母哀恸几絶已所以事后母朱如事陈朱有子君抚之如陈出封每诧吾有子使我忘亡使朱忘非已子也而君又笃悌急施从兄金窘于仇中粮役几破君谓破者非王父遗耶为受半役割槖而偿之无倦色从弟铣未聘君择名族为之聘力不任娶又割槖为娶女弟嫁于归中废着君推余宅而居之然君之初为诸生未冠也而负儁声及应应天试辄北居邑邑不自得乃稍移于酒以病夭君所以贫能笃悌急施而不诎者大抵多唐孺人力也唐孺人既已失君数誓死求从地下不得即日夜抚其孤淳泣曰吾不能得吾君矣吾能得吾君之志以授汝则椟经子诸书而督之诵曰此而父习也间语以古宿德媺行曰此而父所雅言也示之从兄弟女晜曰此皆而父所援立也淳至二十亦为诸生彬彬树操行有声孺人乃私喜曰吾君不亡矣而淳所为遇及试不利状辄如君又如君病以夭孺人乃大悲泣抚棺曰奈何又使我淳视若子耶已复抚二孙应昌应隆诸所以语之如语淳也然孺人晚节益贫甚而其长女归求美数奉孺人壻家朝夕共奉且时时说古闺史杂稗官家以悦之而昌隆亦渐偕立矣久之女亦卒孺人乃益不自得又三岁无疾而逝度其年盖八十有三也孺人之父曰钺亦知名士淳娶于杨其守如孺人女三长适即求羙为吾兄世德官南京詹事府主簿次适诸生王道行应昌凡再娶皆顾氏应隆娶周氏孙女一适太学生顾咸康墓在金潼阡祖茔之左嗟乎虞君儒而穷以夭孺人妇而嫠母而独均岂非天地所称僇人哉然能以穷见志以嫠独见节使人惜而肃言之是可铭也铭曰

虞乎归而唐以合也以面则咄曰媪何人者而就我室耶以心而始大戚曰故吾匹也乃四十七年而一日耶死者无憾生生不愧死以为唐之夫若子

明故广东提学副使頥斋王公继室丘恭人墓志铭

余丘嫂丘恭人卒之三月而诸孤泣谋葬以状请曰叔氏其辱为志余谢不敢旣读状肃然起曰是可志也今夫敏给详干精刺枲馐饎之役拮据治生曷可不称妇德焉然要之非其至者若恭人乃可志也按状恭人姓丘氏世为吴兴人其先有官散骑常侍者至梅崕公经举进士累官山东左参政梅崕公有五女恭人最幼十二而梅崕公捐馆母李夫人特念之偃蹇其偶而会余从兄頥斋公有毛安人之戚遂委禽焉于是恭人年二十六矣毛安人先有三子二女恭人至则称母拥爱之若已出恭人寻亦举一子而頥斋公之偏有三子恭人夷其子使无别恭人既内伤无尊嫜足奉第精春秋粢盛以共飨祀而又严重頥斋公曰吾安敢以齐体惰见也頥斋公为封部稍迁贑守为按察使者奉玺书视左广学政恭人后先从然无重珥重锦之玩以安公于廉公用持法忤要臣拂衣归家徒壁立乃恭人食不再器器不宿肉曰奈何以口体累公頥斋公藉穑力稍稍有家诸子次起经业间时谓恭人不言之益居多云頥斋公以丁未岁卒恭人履声不出阈者十九年而家宜之中外忻忻如也恭人素强无疾疾作遂不起时乙丑秋七月二十有二日也距其生壬戌得年六十有四子男七一贯州学生次一诚中礼部会试次一正蚤卒皆毛安人出次一中州学生侧室施氏出次一恭昆山县学生即恭人出又次一善一艺皆施氏出女五皆适望族孙男十缉绍组纯约绶纨维绩绾孙女七曾孙男六汝复汝临汝升汝坤汝豫汝丰曾孙女五内外孙无虑数十人先是一诚举礼部当入对忽病心动归归无何而恭人卒时人异之墓在闸头塘之西祔于頥斋右礼也铭曰

妇德伊何毋袭外权柔巽静专以相厥天曰慈曰俭曰不敢先噫嘻其贤

故刑科给事中顾公配陆太恭人墓志铭

陆太恭人之归于顾也甫十六云而姑王孺人则已倦家政至辄付之曰吾欲以观新妇能也太恭人精工于女职其衡臧获固斩斩称治矣而舅封给事公故卞急客至须酒食不问所从来以责太恭人立办祖姑偶夫人用陆大夫例养四子所至封给事公则甘太恭人奉徘徊不欲去指谓迎者曰若有此新妇乎而欲强老人往复戏语王孺人吾妇四不若而一妇足老矣太恭人在髫丱其父处士公奇之曰吾女女也不者当大吾门偃蹇其配久之而始得给事公以给事公才而女之给事公为诸生有隽声然不获志场屋稍移于酒太恭人婉谏曰君诚壮无事急一第独奈二尊人鲜余日何给事公愕错谢过遂废酒而益以早夜读书弗休太夫人为之篝灯拂拭几砚温粥茗寻声而进之问夜如何其则曰夜未央也给事公竟用是成进士授行人迁刑科给事中所至清白上疏侃侃激切论天下事有古直臣风以庙恩封父母及太恭人为孺人乃属太恭人而觞之曰而力也吾以有今日者给事公为行人使归业已念父母老不欲行太恭人为治装且曰向所以语君者何二尊人尚未沾也妇自力为共君职则又曰燕中苦寒寂寂遥夜乎复为买一妾佐行至是封给事公觞属公曰庸讵若即吾二老人亦赖妇故封耳给事公竟乞归养再岁而捐馆舎太恭人之不欲生者数矣入饮泣抚其二孤属曰吾未及而之立也何辞以复公地下也出奉封给事中公王孺人则又窃泣曰二尊人老矣吾不强生以共蚤暮而先之何辞以谒公地下也故太恭人出而修颜以治馈浆二尊人忘亡也长子枞就外傅笃学自励少子今宪副章志襁褓间凛乎肃成之诲忘乎无为父者也居数年而封给事公卒孺人备医祷谨窀穸志物逾力而悦忘乎无为人子者也家人数十百指男服农女服红寝不声笑里不声怒忘乎无为主者也枞旣长入太学有文然困不得第而中年迫邑徭役又坐奴盗官廪当所坐主代偿太恭人即为率簮饵裳服复率诸妇装偿之曰物去幸复来勿挠县官为也自是身不复离机杼矣时顾氏微太恭人立破而久之枞亦卒太恭人叹曰吾妇而哭吾舅姑固当不幸哭吾夫乃哭吾子乎吾自力于顾氏者三世矣而不一雠何也然宪副君已举乡荐又三年成进士复授行人使归觐太恭人迎谓曰小子亦行人耶此而父所起宦也其务清白毋忘而父之志矣又三年当迁得其司副家人不怿白太恭人独喜曰儿戆好尽言吾今免夫以忧先给事者忧若矣为刑部郎则戒郎曰人生死若手毋易也为饶守则戒守曰若一嚬笑而一家休戚毋易也宪副君之为守以廉能尤最得貤恩封给事公中宪大夫太恭人进今号偕诸孙奉觞上寿太恭人为一釂曰母以子贵乃贵耳且吾庶有以谒先给事地下宪副君一再官京师守饶皆奉太恭人以从而最后迁今官当治辰沅道絶逺水陆难太恭人欲请告太恭人怒曰若暴得国恩弁髦之耶吾一老妇耳而再被上玺书冀若少塞万一且吾健未死即死途道奚恨宪副君不敢对强与之偕进次鄱阳而太恭人疾延医治少损宪副君乃宻具疏乞归养太恭人觉之始曰子竟尼我罢矣命也夫以一老妇而胜君臣之谊至剩先给事心我何以归也然归而太恭人疾益损宪副君依依膝前孺子慕盖居昆山而邑之为母者愧子为子者愧母而俗几变居二岁太恭人疾间作宪副君所以祈请解救百方竟用年至不任治而卒太恭人生精勤丝枲不去手食不重肉宪副君之守饶谋以三簋进而太恭人惄然止之曰吾毋事此也令郡饶而守瘠而吾食汝廉即腹如果然奚恨焉宪副君之有称于饶人太恭人力也太恭人既用勤俭持顾室为妇而母者七十年然好施族党有窭生缓急请捐槖而周之不忍逆以故阅其笥毋缗钱寸缕之积易箦时谆谆戒诸妇孙子女强为善而已不及私也当太恭人少时祖姑嫁张氏者归寜而疫增剧俗谓疫当染即张之人避去弗顾太夫人日为候视扶掖而躬治敛解衣襚之疫卒弗染其淳厚明理乃尔太恭人生以成化甲辰卒以隆庆己巳享年八十有六其先某人父处士讳坚母钱孺人封给事公者讳某给事公讳某字某别号某先某年卒子男二长即枞太学生娶周氏俱先卒次即宪副君章志娶王氏赠恭人继娶孙氏封恭人女一适按察佥事沈绍庆今独宪副君孙恭人在孙男某某宪副君将以某月某日奉太恭人合葬于尚书浦东祖茔给事公之兆而手录太恭人状累数千言乞余铭且谓太恭人之事舅姑也有桓少君挽车之节其相公也有乐羊断机之规其敎二子也有郑夫人以荻画地之操其贵而能勤也有公父文伯之母之识其严于祭祀也有采苹之敬其乐于惠下也有小星之慈余素习于宪副君而庄大夫不以其浮称也而志之且铭之曰

子者妇兮父者母兮于嗟丈夫者女兮悴而中荣而始终孰为悴之表而衷孰为荣之雠而庸我操管彤于嗟吴风兮

明魏先生配李孺人墓志铭

孺人者沙羡李兴贤女也至二十一年乃归魏先生魏先生父曰邻水公母袁夫人异时兴贤以孝廉称而与邻水公偕计吏相得驩甚邻水公辄为约曰吾子若女偶乎兴贤业已许孺人魏先生则益敎孺人内则女诫诸书曰魏家妇是未易任也孺人颀而髪鬒鸡鸣候舅姑寝楹之间佩环璆然织纴红作敏妙无二魏故称望族多礼敎中外目魏先生有妇矣孺人闲于其家习然哉其婉静恭孝天性笃至大非以习故邻水公从选人髙第拜邻水令当携袁夫人之令也孺人与魏先生侍而是时邻水公晨兴坐堂上治牍矣袁夫人稍已厌家政盖辄委孺人云邻水公廉于邑无奇羡之入日计口具鲑菜间一肉而孺人更调而进之二尊人甚甘忘约也邻水公繇他事如成都属袁夫人疾已病魏先生顚瞀计无出孺人不解髢而左右者旬余亲为浣中裙牏厕奉汤药袁夫人且絶手孺人强语曰大媿负新妇何以报亡几邻水公亦卒孺人与魏先生扶服下三峡以丧还抵郡魏先生伯兄来奔哭于寝旣卒哭孺人悉囊中赀目魏先生曰二尊人之遗也其以授而兄毕葬孺人从邻水公宦游归乎覸其私亡尺寸丝枲钱刀之积数食指力作而共之要以出入畧相当魏先生居犹依伯兄也亡论伯兄安魏先生即孺人所以处先后过自卑下劳每取大者利受纎者乃亦咸化之愉愉如矣盖孺人已为魏先生生子裳复置媵进曰吾不欲单其后伤长者志裳丱角受孺人博士家言既成进士推择为比部郎当迎养魏先生乐武昌社中饮少行意而会裳丧妇孺人谓魏先生留矣吾不忍吾诸孙乃来就裳长安里裳好读诸先秦古文书夜分未就寝家人耳相语郎自苦乃尔即复欲应博士弟子也孺人以间案行裳书室唶曰伙頥儿之为书沉沉者称吾子矣始裳与李攀龙游也李稍迁守巨鹿及更游吴兴徐中行吴郡王世贞间其文词寡和率相好耳裳不喜饮过予二人輙饮竟醉也栩栩然归有德色孺人见则曰儿醉二生来耶夫二生者则诚海内士也使尔执御吾为纫辔裳繇是逾益坚孺人中寒疾小间再作遂不起裳恸几毁质强起次孺人行授予盖闻之徐中行曰孺人二孙颀然矣从师尚书邸中一布襦寒暑亡他易然恒洁若初服也詧之乃孺人更一二夕辄手自浣漂质明暴而衣又数邀吾辈陋巷閴不闻庖声也徐而出酒炙甚具孺人不以贫故伤志不以跅弛迹伤知人明亦甚难哉传志所载类若陶荆州王侍中母者此其识英雄未遇时固贤然岂亦解称天下士富贵外如孺人否矣魏先生名正蒙褎然大雅君子也孺人有一子裳娶邓氏女一继姒即媵出适龚梓孙男三相如征如一未名女孙二金媖玉媖生以弘治戊午十二月十五日卒以嘉靖甲寅五月二十三日春秋五十有七葬某所铭曰楚之泽沮涂其丘穹如虚厥左以居孺人之愉也且

明故郑母唐孺人墓志铭

昔者秦皇帝盖客巴寡妇清云传称清寡妇饶财财能用自卫不见侵天子尊礼之制诏有司筑女怀清台夫秦何以客巴妇为也妇行坚至兼丈夫任难矣客之志风也此其意独为右赀殖乎哉去秦且二千余年而吾州有郑母唐孺人者孺人事其夫望云君过二十年后望云君卒敎其子又三十七年起赀号温裕家中外斩斩服孺人敎亡敢妄訾非孺人而会年小过不应格不旌于乎有司者其未讲于古之制意耶孺人生而婉淑有令仪闲织纴饔飡诸女役旣笄归于望云君君父殁而继姑性严甚少当或故为非分督过欲以观孺人孺人长跪谢亡状修其色悦而后进之而望云君踰冠则为侠齐鲁间多还往海内长者士贫困或素非面君辄捐槖助之贾少羡归而散遗其昆季姻戚起大塜收葬暴骨志不欲令已独余其义声啧啧称人也而其家乃故不甚广孺人亡论无几微左益从容臾其夫施予而阴力啬补之望云君旣捐馆时有子钦徳弱颇负才隽跌宕从诸先人所遗侠为摴蒱陆博过从倡优鸣瑟跕屣而不好问家人生产乆稍稍落孺人不欲伤其意多以微言风之或暇辄举先君事盖凄然涕沾襟也钦德乃一日悟自艾悉推饮博具谢客生平过从者务孝弟力田间推其赢什一而息之亡何大倍于本业而孺人即劳抚钦德曰止矣夫物忌过聚焉钦德因儒衣冠而游太学卒成名释褐某州倅自引归钦德殆恂恂长者非有攘御刓诈之习而特饶筭能先时消长所以摹擘累赀此尔然好恭逊多游贵人间往往推百金为寿其当为寿者众或不徧更相聚望之所厚即偃然亡徳而望之者至行说挡■〈扌必〉起狱重相窘子姓驿骚计亡出孺人髙卧曰奚恤哉尔其反行而修阙钦徳顿首请受敎竟以是免孺人甚慈于钦德而能节也钦德俭自奉仅专味恒规其出纳奉孺人则不规出纳思所以备鲜瀡者而孺人性不嗜鲜瀡泊如也病甚出槖而示之亡厚藏金帛丝枲象犀瑰伟珍怪之御仅数白金毗具布素衣曰老人业尽是亡令子孙累珠玉纨绮为餙孺人生庚寅卒距其生庚寅者加二十有二年子一即钦德女一适某孙某某皆太学生生孙女几曾孙男几葬界泾南合望云君之兆礼也钦德衔荼苦授简于其子使来乞铭铭曰

界泾之藏郁葱兮益而之宫兮陪体夫子永即终兮以而嗣人炽隆兮

明故建寜郡守端岩张公亡室吴孺人墓志铭

余读诗至小星而知先王之化之备也所谓江汜者其德徧于下矣然亦止于不怨而已肃肃宵征抱衾与裯夫人以惠徧而其媵以命安则亦庻几乎和哉然施者称有惠而受者犹称有命也盖以女妇之徳无所复加而其可言者亦仅此耳及余观于吴孺人状而后知其和之至也虽诗所称曷啻如焉始建寜公娶王夫人久之未有子而建寜之父晚翠先生为置贰谋之独吴氏种多子而贤遂致筐篚焉吴孺人归而事舅姑以礼建寜公以别王夫人以婉上下安之忘其贰也孺人为建寜公生子一桁王夫人抚之忘为孺人出也既而王夫人自有子二桁孺人乳之忘为王夫人出也王夫人捐馆舎而孺人如其素恂恂建寜公前多避少进不敢忘王夫人也建寜公为守质明而起治事具餔矣昏而辍具汤饮矣疾具药矣罢治家大小数千指若画矣岁时具丝枲絺帛矣建寜公怡然而老忘亡王夫人也吾女弟归一桁之子希九是时建寜公亦逝矣独吴孺人在而孺人熟视大喜曰老媪不足以辱吾孙妇孙妇大佳媪朽死不憾而女弟归亦时时亟言孺人贤也旣病革持一桁手曰人言死鬼神尽妄吾无所见闻亦无苦苐气从两脚上奄奄尽耳挥手劳苦诸孙遂絶孺人非有所授习经传其履素蹈变终始以礼有闇合者焉君子以是知建寜公之和之至也建寜公讳文麟先孺人七年卒孺人生以成化丙午正月二十二日卒以嘉靖甲寅十二月二十四日得年六十有九去卒之二年权厝于建寜公墓又十五年而始卜葬于虞山北石城里之新阡有子一即一桁太学生娶徐氏女二长适尚宝少卿徐履祥封安人次适太学生李元绍孙男四长即希九国子生娶吾女弟为先御史大夫公女继孙氏次希齐邑庠生娶南雄李守而进孙女希敬娶秦光禄有成孙女希厚邑庠生娶顾少叅柄女孙女一适锡山华鸿胪复诚子府庠生之亢曾孙男五绍庆福庆衍庆积庆善庆俱未聘曾孙女七长适云间康别驾学诗子时万次适陆经魁一凤子重科余俱幼铭曰

孺人之宫土厚而丰有藤樛中芝兰外业孙枝芃芃以寜而建寜公

弇州四部稿巻九十二

●钦定四库全书

弇州四部稿巻九十三

（明）王世贞 撰

○文部

△墓志铭十二首

明故承德郎礼部仪制司主事分源王君配钱安人墓志铭

不佞读定鼎所为妣钱安人状而贤之盖吾王氏世世称德妇焉而自钱安人之归仪部君也厥姑项太安人实茹荼而唯孺子之寄安人甫十二已婉■〈女恋〉胜妇矣是时仪部君用孤童持门户不堪公私之迫项太安人躬勤俭率先其力指以供其食指犹不给安人日夜拮据而佐之不敢以燕请也衣取其麄敝者食取其菲者不敢以轻肥请也仪部君举乡荐稍用宣曲任氏家法益斥旁产迨成进士二十有二年自太常博士进今官又七年日益贵且裕矣安人以仪部贵故至有封号然不欲改其布素蔬食项太安人晨坐堂上朝子妇肃如也安人与仪部奉杯案而进之斤斤如也已又怡如仪部旣澹素而所产自定鼎外鲜旁子安人为择宜子者进之且强之曰君再世一线耳是不当寒心耶仪部不获已而纳其媵连举二子为衡臣亮臣当嘉靖之甲寅仪部以使事道经里属有倭变画策佐其令乗城守竟以劳瘁殒身安人恸絶食意不欲生也或曰为仪部死也者则死之为项太安人及定鼎生也者则生之安人乃稍勉一食而项太安人老矣又蚤暮哭其子成疾宛转帷褥中而业以蚤嫠誓不近扶侍受切脉安人手汤粥而进之拊摩备至项太安人固忘亡也项太安人勤安人则亦勤仪部俭晩而好施安人则亦已俭且为委曲办具辅其施定鼎生恭敬事宾客安人则又为浆酒餔酏辅其事宾客定鼎欲为之加簋则弗许曰吾不能多簋人劝之奉佛则又弗许曰吾不谀佛也衡臣殁而安人痛之如已出也乃益抚爱亮臣为授室临殁不能语而属定鼎以目叹其未成也安人可谓顺妇慈母从三而终一者矣安人之先为昆山郁家庄里人后迁支巷又数传而有县学生泽者实生安人仪部君讳任用字汝钦尝举会试第二人雅负公辅望弗克竟世所谓分源先生者也定鼎属举子业有声数上有司不利以贡授鸿胪寺序班娶吴氏序班诗女亮臣娶丁氏乡进士允亨女孙男五光节娶顾氏尚寳卿谦亨女荣节娶周氏岁贡生士洵女亨节某某其生为弘治度申某月某日卒为隆庆庚午二月十日得年六十有九以某年某月某日权厝于本邑吕字圩仪部君兆域之次不佞少仪部踰二纪而属于族大父行同以丁未成进士熟其母子夫妇甚悉也项太安人以节旌有专祠于邑仪部亦获祠乡先生之社而独安人格弗及旌祠嗟嗟非不佞谁责阐幽哉为之铭曰

称贤母妇母亦曰汝贤妇惟顺共是守称贤大夫妻大夫亦曰汝贤妻惟顺共以齐汝德之隤然汝幽墟之累然惟汝姑汝夫之是依也且

明故金孺人墓志铭

今年春长汀君使来言曰噫嘻不幸妇死矣讫葬未有铭而不以子属何盖长汀君妇而世贞再从姊也嗟哉为按状孺人王姓讳某故处士朴庵公女甫龀朴庵已捐馆而母夏哭伤其夫病乃育于大父尚书郎易轩先生先生抱抚泣曰此孤女难适属孙安人严诲之孺人少则婉■〈女恋〉勤女红务所以当孙安人意者既笄嫔长汀君事长汀君母当意大如孙安人金于里豪着姓也覩孺人率素好抑损中表咸内恧化之亡何君以例入太学孺人从多储精果酝糗肉候同舎生可与游者同舎生乃争愿交长汀君即客以夕不至而孺人篝灯荧荧然洴澼絖佐长汀君开巻弗竟弗卧也会母忧病甚孺人梦之心动而亦会长汀君业成归归蓬髪累垢不解带侍汤药母卒孺人匍匐自责数泣且酸不忍聴也长汀君旣负才仡仡不自降然由吏部选人授归安簿不能无一咈然孺人微相解曰丈夫生少簿不为尔重簿耶将赖簿重尔者君悟之官力自砥竟以廉能称而孺人日攻苦勤作补禄奉乏虽脂沐一不以烦县官长汀君累最授余姚丞又从之余姚其邑视归安巨难也其声称过归安逺甚长汀君之丞余姚将九载邑人亡不颂者至尸而祠者人知长汀君贤不知孺人之佐长汀君贤也守相征髙第状上后乃得令长汀意已倦而孺人复从旁臾之夫善射者不穷技即再发获而末或少不酬非计也长汀君乃益决自解归属岁侵家稍困孺人谓长汀君曰子官政终而吾家政始姑勉之将不子之负因课耕及理纺绩丝枲场圃委乗起宿不辨色筹其赢什一而息之臧获之指千所役任必中能朴责其惰进勤者而恒优其智力不令尽以故争愿事孺人业充然裕矣筑第四鳞差居诸子而与长汀君岁时过从传餐具冠衣甚都闾党羡焉孺人手勤啬起家乃风长汀君义散之他服度程丰俭仅使有继己君女弟女吴寡而遗息弱未学孺人为延致塾师衣食等诸子列又外弟少孤而贫亦捐槖中装择士族女配之以故孺人殁非子女而服齐衰丧者三四焉孺人生以弘治庚戌八月十九日殁以嘉靖庚戌五月五日享年六十又一子四允孚太学生娶顾氏继娶朱氏允升蒲圻丞娶周氏允明娶毛氏继娶周氏允清娶张氏俱太学生女四适庠生虞典赵庭杏太学生龚汲翰林译字生刘大武孙男十二履谦履恒履干履元履亨履贞履道履泰履观余尚幼孙女五长汀君名韶其称从官云葬以辛亥某月某日墓在磨泾右铭曰畴不夫子令终始畴不子孙硕且蕃磨罗之墟郁穹如寘尔百年孔之安

亡妹太学生张与龄妇孺人王氏墓志铭

吾妹王孺人之丧又二岁而其夫张与龄以书若状来请铭谢不可则曰而忘舟中之有成言乎呜呼吾兄弟三人而中失其一且从先君子之后痛尚忍文哉虽然吾不欲已诺于逝者始吾母郁夫人娠孺人而先君子思质公梦雉十八翩翩来集也解之曰是雌伏也而文明厥亦有令女乎已生孺人孺人少婉嫕有志操六岁从母夫人受四子孝经列女传诸书日千言輙能解其意先君子竒之时抱诸膝戏余曰儿男者当不后汝矣稍长精女红针绣纴刺不习而解多所妙创出人意表二十一婚张氏时先君子方持中丞节治畿饷而与龄父小岩公携其子来就邸舎成礼又二载始归于张张之中表姻戚窃以贵家女故难孺人孺人晨兴候舅姑寝门佩裾雝然大小以第相见慰劳苦谆谆咸得意去则大喜曰是贤妇习于敎者孺人之治于室不闻嗃嗃声诸靡不办具张族有疑事询孺人以不敏对强之不一二语立决则又大喜曰是不独贤也而才为张贺得妇矣然吾母夫人从先君子于蓟念其女日夜哭目尽尰亦会与龄由邑庠入太学孺人遂偕北先君子数逐敌还行色黯然孺人手羮汤而奉之辄尽间与语虽惫未尝不愉快也时时谓吾有二子宦去我若代子矣孺人孝友天笃言动往往傅古义能以柔道将之故尤得父母欢乃居恒郁邑不自得曰吾妇于张而今复女奈吾舅姑何已未之难起孺人惊忧日夜吁天请救遂得疾无何产一子不育疾益甚至庚申冬先君子弃诸孤孺人悲思寖剧度不可治乃舟与丧归抵家强起谢舅姑不能治一日浆馈为妇无状疾旣革母夫人就视之诀曰儿得从大人地下无憾矣母幸健强饭以二女累母又谓与龄曰无念我槖装差不薄将贻后人也与龄哭辞不再娶孺人曰唉君念我独不念君张氏祀耶目遂瞑时岁十二月之五日也距其生辛夘五月十八日得年三十举二子皆殇二女长许聘康时万次陆重科与龄名希九太学生呜呼妹之所由死则以先君子故夫余及之而五内为刺也安忍文虽然日余兄弟辞于舟而恸也妹意若有托者余曰若苦心吾知之吾必有以慰汝妹强举手谢吾虽痛不忍文又奚忍不文吾为之铭而世懋书石铭曰

女而孝妇而贤茁于后啬于年胡弗全噫嘻岂其天

沈淑李墓志铭

余盖从沈山人明臣游云而山人居恒谓犹子九畴贤胜山人亡何九畴书自通其文辞甚壮丽且曰以不佞世而获一当先生乎将有请也久之奉其父稷丘公命以母李状来谒泣且拜曰乃今有请也以不佞世而获一当先生乎则又拜曰母李之弃畴也六阅岁矣而不克葬庶几乎异日也乃今未有日也夫华衮之与词组孰贤乎愿以是丐先生文为母李重余闻而悲之母李者槎湖右族也父李翁母孙媪当李未笄已能佐其媪治家政矣亡何归稷丘公其舅南坡公时尚艾也顾谓稷丘公之继母王曰吾安所得此贤妇哉谓稷丘公外事毋溷我谓李内事母溷汝姑于是李复佐稷丘公治家政矣晨兴而上食称妇其舅姑色未尝不怡然也字其三孺弟一妹称若母未尝不依依然也所婚嫁皆名族大出其槖中装资之以至析箸让产所以相稷丘公德者非一诸来妇沈氏大小可数百千指则咸推李才而李又素辨习治生诸汜胜贾勰农桑场圃家言至岁时燕飨及所问遗出纳丰约必折衷今古礼与謡俗之宜为沈氏掌故者四十余岁人或有所丐请意李且手创家难之倾槖而酬弗吝也李有五子谓其伯九韶可儒也儒而业成已属末疾卧第几十余年而卒为之耗赀力矣乃更欲业九畴儒曰此岂术误也耶九畴以文起籍籍诸生行至乡试辄不利李迎劳之曰茂才安能强命取富贵哉我固悉若也盖李殁而后九畴知有困也当稷丘公晚其治生不能如初年而李为拮据佐其乏又时时饬馈具浆酏客至取頥指办及李殁而稷丘公乃知有贫也呜呼生而相其夫若子不见德殁而始知之可称淑矣李之年六十有五长子即九韶娶于徐俱先卒次即九畴娶于洪洪卒继娶谢又次九道九章皆娶王其最少子后于山人者名当戸女一适王伯梓孙男四人曾孙女一人九畴将以某年某月某日奉李葬某所而余为之志若铭铭曰

相而君兮以而子有闻兮虽余辞之不文兮胡以掩女芬兮

袭妇景孺人墓志铭

予友济南李于鳞殁而行其诗诗所数称乡人独许邦才殿卿袭朂克懋而今年七月克懋司训扬之江都以其妻景孺人之状介其门人陆生来恳铭曰不谷之不得当先生也岂敢以亡人身后请唯是于鳞之灵敢徼惠于门下以亡人身后请嗟夫语于鳞而泫然悲不已也夫予安能辞为之志曰孺人者晋侍中延广后也父瑞而母陈十八归克懋为其爱女也者而少之顾恂恂任妇自然共谨不衰克懋与母语小戆孺人从旁目摄之曰与而语者何人也而戆者何也克懋为愧谢而孺人性寛缓即有所甚怒臧获不能以恶语加之克懋意不怿以谯诃孺人辄唯唯克懋即故益谯诃之欲以试尝孺人益唯唯克懋故繇孝弟力耕起至二十五激雠家奋读书挟策而游学外邑孺人代为家政力纺绩分身耒耜间以勤先百指克懋不复内顾矣乃谓人曰吾向者安吾妇德不谓才也吾二十五而乃始读书乃始知吾妇晚矣孺人事其姑甫三岁而姑亡及亡而以手属孺人于克懋曰是孝妇也孺人晚岁独庻姑在至年九十余所以奉事之不异姑曰先舅之接也吾何敢间焉克懋九试九不利孺人无寸珥尺纨之御竭其共佐克懋学而最后以贡得宦江都得宦之踰年而孺人病暑暴下药之竟不愈卒卒之前数日犹强起缝诸孙衣治汤饼食克懋也克懋所为悲者以此孺人生以正德戊辰卒以隆庆壬申得年六十有五子男二人光炳为郡诸生娶于苏光焕邑功曹娶于栢某某卜以某年某月日葬长白山阳尖山之麓白草嘴兆为之铭曰

不知而贤视而天不知而天视而天之天而天之天吾天也其以而不朽也然

卢母江太孺人墓志铭

乡进士卢锷以其父簿君某之命来言曰某病不获以身请也敢徼惠于下执事为母江孺人不朽计问孺人所与偶者则故提学副使师邵公也惊而曰是正德间称娴文名才御史者乎曰然夫余以卢公几古人矣而胡以能相及也曰是及接卢公者也当公为御史燕中逾壮矣而未有子请于父封御史翁委禽孺人焉孺人之先有讳聪者从下交趾积勲至缇骑帅凡三世而父廸称勲臣世家顾独以卢公贤可托俾终事卢公孺人之归公再岁所而举簿君又四岁而公出按蜀归以孺人见封翁于堂喜曰夫姬也能为吾卢后者也见公配张夫人于室喜曰夫姬也能代吾卢后者也张夫人盖捐管钥而授孺人矣孺人不以有子故废贰张夫人礼更四岁卢公当迁为按察副使督蜀学校实为公故习蜀事而才以蜀诸生寄公故厌其险逺逡廵不欲往母何竟病卒于家是时孺人二十七矣而独裁家政肃括臧获饬财贿以奉事封翁封翁之忘亡卢公也以有孺人也张夫人之不至遂沟渎也则孺人所旦夕慰安之盖封翁之跻大耋与张夫人圽皆举手称贤妇贤妇云孺人退而未尝不饮泣以抚簿君也已成立矣为簿君娶妇得名族汤生锷矣锷逾髫汤复殁孺人大悲泣曰天乎生何不幸而代我先公子已又代我张夫人妇顾谓簿君吾得母若复顾谓锷奈何复代若母母也自是抚爱锷逾笃竟以过瘁废床褥者十二年锷寻举乡试孺人大悦谓簿君卢氏不絶之线者三代而有此子先公为不亡矣孺人竟以老疾卒得年七十有五当孺人之卒也簿君方繇选人任义乌念孺人疾数欲投劾而孺人数移书止之曰吾且起行矣以日进匕着矣汝奚以念我为且官虽卑独不称为天子有乎故孺人卒而锷代子也簿君亦竟以郁郁感疾矣卢君讳雍簿君名某始娶即汤继沈有孙男四长即锷娶于顾其出汤也次锋娶于沉沉出也余二未名侧出孙女一适陈汝骥一适陆士杰一许字马元绪曾孙三邦治娶袁邦济聘邹一未名曾孙女一许马氏墓在某所不佞感锷言乃为之铭铭曰

共而舅相而夫抚而孤以逮孙之呱呱盖四世而为德于卢也于戏

都指挥陈君配张淑人墓志铭

陈君之治军吾海上也日韦注坐庵庐矣而退而问脯酏浆酒之类毋弗给也者即毋论陈君君所从幕客舎人子亦毋弗给也君时贷下舎歩武而内外声无相接即寂然而一切取咄嗟办亡何陈君之配张淑人卒君退乃大叹泣曰吾今而后而知吾妻也即毋论吾客吾乃以不时食且吾安知家吾数呼而苍头数不应犹以我为驿骚也吾不复官矣无何而陈君迁帅滁阳竟报罢又踰岁而君治墓某地将以某岁某月某日葬淑人钱塘荆山原先兆之次而以书与状来请曰吾今而后而益知吾妻也夫淑人十七而归不谷先太淑人朱窃少之而姑试以女红事立办乃始以进先将军遂代总家政政益举使督诸臧获淑人授功亡不雠所摹擘娄当先将军指不谷之先人以指挥世世家温而有帅浙者遂亦为钱塘着盖时大王母戴夫人温而先将军钱塘也不谷初受署温淑人犹在钱塘属海冦起以不谷在行间忧之起寝失度先将军谓淑人非妇往母以安吾儿于外孺人乃得偕而温以养戴夫人也戴夫人忘老矣不谷数与冦苦角杀伤过当而最后以一不利落职恚欲自杀曰吾陈自燕山公而下至都督若阃帅者盖六叶焉至于余乃以不力战隤其家声天乎何所用生为哉淑人从容稍解之曰是不足死也等死死敌乎不谷感奋请效大帅壮其意许之竟以功复官而会钱塘火先将军故寝疾益剧戴夫人谓淑人当代若夫以子也淑人则又往钱塘内共具汤粥药饵而外饬花竹水石选宾戏客嘲以娱先将军为之少已而起者凡三岁而竟卒则佐不谷丧已又佐不谷葬已朱太淑人哭先将军剧而病病又五载而卒淑人所以侍朱太淑人与佐不谷丧葬如将军不谷之得无大罪于人臣子淑人盖有力焉不谷故难子淑人中岁始有子而其二夭淑人谓林女良而进之不谷以军事辞淑人曰夫辞之为忠吾行之为孝斯可也林后以病卒淑人哀之如己女呜呼淑人已矣不谷今安忍室令不谷室而寜复有淑人者不谷老竟鳏矣余悲其意而许为之铭盖闻之曹生昌先云内人亟称淑人明丽刺绣敏妙俱为钱塘良家子冠陈君名将也恂恂礼乐儒者遇敌不有身好客不有家乃竟以不能其上官去矣夫岂唯曹生余亦云夫余所以铭也淑人之先有为御史中丞者本父鸿胪鸣赞佑而母王孺人二子存者廷章聘永嘉项氏次廷相二女长适郡诸生陆从龙次未字淑人二十五而封封十六年而卒俱状云尔铭曰

天夺陈汝乃使汝陈内多顾而外多龉汝亦能恝然于地下耶

明故叶母王宜人墓志铭（代家君）

业宜人卒之又明年某奉朝命总粤师道出宜人里中及门奠而卒哭其孤良材茕然疚也跪且请曰先宜人之所借以亡朽者公吾颔之又逾年天子北召吾云中过良材则发病死矣宜人诸孙恭焕踊而大哭曰公食我先宜人约耶即先人殁且不瞑以未终大事恨于乎吾首尾不三岁而哭吾姊又哭吾甥哉吾不忍其存者为抆泪志之宜人姓王氏先司马娶陈孺人生吾兄都事已遂生宜人生十余年而陈孺人卒宜人十七归衡州君衡州君者故文庄公盛孙也昆着姓亡过王叶两家而先司马宦达慕称文庄公以故字宜人其孙而家特贫甚仅具荐绅大夫之态与名宜人舎去其故而僇力佐衡州君以勤拮据治生产衡州君始释褐台倅改大名最后乃迁衡州丞所典凡三大郡号称沃饶而宜人独身与衡州君往返衡州君垂槖而受代宜人忻然相慰曰谁谓廉吏不得饱妻子耶吾视往者固日加肉矣而监司察廉则亡不首衡州君亡何君竟病疫殁宜人哭且絶者数矣强起治棺殓束装而东诸守令敛数百金为赙宜人谢不受是时良材为诸生甫冠也宜人所以课责益庄于衡州君时良材有子恭焕宜人之爱恭焕甚夕从师所归置膝间手果饵劳苦谆悉然语少不当意即推而下之加诮责不少假颜色以故恭焕与良材接起有声而宜人且老数还过外家与诸兄弟聚燕甚乐也宜人广颡丰下性刚仡仡不少让人他诸兄弟事亡不请宜人不数语而决所面折或小过无憾者恭焕旣与计偕射策不第归宜人迎而喜曰归耶吾卒不讳不虑耳宜人固强亡疾一日暴中风顷之卒享年六十有五衡州君讳梦祺子一即良材以贡游太学娶周氏再娶沈氏孙二即恭焕次恭炫邑诸生曾孙几人葬某所铭曰

孤而令者女耶嫠而贞者妇耶笄者丈夫耶

王室孺人墓志铭（代家君）

孺人龚氏其先代多显者至武岗守震震三女少者孺人孺人生而有令称先司马之交于武岗守也互贤其子女遂委禽焉孺人笄而归我静庵君母曰陈夫人是时陈夫人疾已殆强起抚孺人曰吾乃及生见新妇即鬼耶不忧馁矣孺人归三日而手汤药问安否如习为妇者亡何陈夫人竟捐馆孺人所以治调凶事大小咸当司马公固宦游亡问家人产奉少羡辄以付孺人为筑室斥买园圃益拓婢子日夜纺绩殷殷不絶先司马复娶于陈为吾母太夫人太夫人后来而称姑不自安孺人亡间礼事相推欢甚先司马既得谢割业之腴者可千亩为义田推赐宗族静庵君固已臾之而内难孺人未决孺人殊喜曰此愈于益吾以千亩者先司马老而安孺人养滫瀡之奉不取备而取适静庵君既博大多施予而又好客客履相蹑前堂罗钟鼓蛾眉曼睩征声选技易暮为旦其治园池陂陀静深■〈穴上叫下〉窱郁宻之胜夺目然规岁入什可当者仅六七而孺人务为敦素强本而胜之臧获耳属慑孺人毋敢欺然颇乐静庵君寛其不敢欺与乐相半也孺人丰容岸坐凝然左右頥指肩胁而共役即静庵君不冠亡见迨白首以为常后老且得疾谢家政可七岁乃卒都事君泣而贻书某曰若嫂竟不待矣老人无所爱余日忆微时牛衣徒惘惘耳某读而悲之度无慰存者谨按所著孺人之行而志之孺人生以成化辛丑正月二十二日卒于嘉靖甲寅十一月十八日春秋七十有四子四人世德南京詹事主簿配虞氏世业四夷馆译字生女五人适周允元金允治魏希哲皆太学诸生孺人出也世闻世望州庠生女适晋骧许吴某侧出静庵君名愔静庵其号尝一为山东布政都事未几辄去人或称都事君云墓在某所铭曰

室之藏邃兮梓可树兮孺人之寄兮幽之宫岿兮槚可材兮孺人之归兮寄之穰穰兮归洋洋兮厥配良兮胤发祥兮

顾孺人墓志铭（代家君）

嘉靖乙巳冬十月予以使事道家值从子世业妇顾氏卒世业哭予兄嫂亦哭谓予曰吾老矣不忍复能见新妇死又不忍见吾贤新妇死也予大悲惧重伤老人姑为慰语别去后三岁世业贻书状予曰妇葬且乆未有铭非敢以劳长者叔父其幸哀怜之借不朽焉予喟然叹曰是故贤当吾兄嫂意者为志而铭之孺人太保顾文康公孙女父履方乡进士赠尚宝司丞孺人十七而归世业归十年死太保方盛时铅粉纨縠填溢帷第间孺人幼一无所好弄乃日取女史内则读之澹如也予兄携世业抵京就婚太保第众初望孺人必意轻其夫家孺人则更唯唯共谨迨携归事二亲问安否具膳日务探志弗懈至所以处先后间益相习为婉■〈女恋〉卑异欢甚就而不知为太保家人也御臧获严而恤逮盐米丝缕出入琐冗靡不经画静而理也世业以书进译字馆赴京孺人初亦偕既乃辞归曰君父母春秋髙盍维所以显之者吾当归任君役世业微恋不忍醳孺人正色曰此非所以望君也遂归逾益共谨朝夕弗懈会世业在馆乆念父母亦得援例乞省到家孺人疾乆之亟强起视世业曰吾乃累舅姑吾乃累舅姑语讫死以故予之兄嫂哭更恸也孺人子一某女二葬附糜常泾先茔之右铭曰

绵绵泾之墟孺人是居毋念尔夫佑尔子女且以慰尔舅姑

亡儿果祥瘗志铭

余举进士之明年魏安人来京师又明年儿果祥生时家大人方按治楚得报喜曰余昔之夜梦橘累累而实者其征乎遂名之曰果祥志梦也儿生甫弥月而病风气且絶矣余强投之药刀圭许顷之咯咯吐也已遂蹶然苏复药之愈魏安人念儿乃自乳儿既周岁睂目秀朗口泽兰发肤玉莹可念也而性又最颖利言笑儇媚便辟举止故少于姊然其智足衣食之矣姊尝衣文绣衣儿艳欲得之予笑谓儿误矣非女子何从衣此文绣也儿谢曰此文绣诚不足儿所他日当衣大父衣耳会家大人治饷还见儿益爱娱弄之尝从书室聴姊所诵诗不一再过辄熟见客长揖毕令诵所聴诗不爽也给事凌君云鹄大奇儿许以女儿趣前拜曰甚愧毋以报舅许代舅给事乎凌君益大喜亡何忽疹发被体治之不效死死时揽余袂而呼者三意若有属者家大人时治山东闻哭之恸曰儿在必贵贵则余衣冠而禄者三世且四矣宜其及也儿以己酉生以壬子死死之踰月余始过里乃归儿骨而瘗之先墓之傍且为铭曰

不女殇耶女四岁而遂弃予也将女殇耶后女百岁而死者亦竟何如也有情无情谁为辨之始而若割既而若疑终而若遗呜呼噫嘻

亡儿女埋志铭

嘉靖乙夘冬十月王子之妻魏安人举一子家大人喜为祝髪而名之曰荣寿明年丙辰冬十二月侧室李氏举一女明年从王子青州使院又明年五月女疹夭六月儿又疹夭殡城西佛寺中又明年六月天子修边怒下家大人狱王子业弃官而北伏阙请代矣仓皇命奴贵为麦饭二瓯食之埋之土而铭之曰

呜呼从我而来耶胡不从我而去也然吾携汝来死而不携汝骨去毋谓乃父薄也以家难故呜呼鬼而无知也吾安所语汝其有知也自今日馁矣

弇州四部稿巻九十三


●钦定四库全书

弇州四部稿巻九十四

（明）王世贞 撰

○文部

△墓表九首

明故太中大夫贵州布政使司右参政致仕栋塘陈公墓表

隆庆壬申之三月致仕贵州右参政栋塘陈公卒于家年九十一矣而公之乡搢绅大夫诸生吏民环顾次嗟而叹曰公胡不百岁也则又曰畴复有笃孝扬亲如陈公者乎盖公生甫十月而父承德公捐馆母都安人夫天而抚公以长也公自以生不及识承德公覩遗像辄涕覆面事都安人烝烝敦谨四十年一日也举进士需选则弃之归省都安人卒毁瘠几殆服除庐于墓者五载而始出盖尝走海内名公卿若邵文荘王肃敏辈志表哀诔数百千首以不朽都安人而公后笃老矣居尝祭伏泣祠下孺子慕也则又曰畴复有难进易退恬穆如陈公者乎公有声邑诸生间为易甚精而属乡试安吉廖守奇公材而谓归安武令当入叅试事且治易也以一束帛俾公贽武令公固谢弗肯往已武令果叅试而荐公预乡书廖守始得公谢弗往状不怿至是乃服曰吾不如陈生逺然武令胡渠能识汗血哉公举进士八年而始得工部主事时且有给事御史选谓少需之公趣辞之官改刑部复乞南为祠部迁车驾员外郎为刑部郎再改仪部徘徊郎署者十年而始得参议湖省再迁副臬事满考而始得参政贵省以道逺多瘴不欲伤亲遗慨然致其仕归仅五十七岁耳家食分三之二御史先后慰荐亡虑数四而公无尺字走燕中竟老弗起也则又曰畴复有循吏为德于国如陈公者乎公之摄泉徂徕蓄泄启闭以时即尊官巨珰毋得越粮艘而先粮艘毕即客舶以次鱼贯进不为苛峻以待漕卒商旅欢浃道矣而逺邑坝夫来受役者八百人所募倩而猾卒持至十金不止公尽革之第征人二金留郡库大约人省可八金而三岁获四千六百金之羡以备河大兴公小暇辄召诸生讲说经义贫则为继膏油诸生多显重者吴太宰岳宪副孟祺其选也为刑部而王勇者挟戚畹张甚尝道捽潘御史会以讼事入部戟手语侵尚书尚书第唯唯遣出而中恚甚试以属公设法捕得之穷治奸状论如律参议时督太和山不私其山佃入出其饶者俾佐州民役州为稍苏副使时所平亭疑狱若而人所纵舎株累若而人至于绌贪墨抑豪右偘偘在法表阖部肃然则又曰畴复有食廉于官于家少老一致如陈公者乎漕河栁楂利岁千缗泉夫旷役亦千缗太和山佃入亦可千缗香金称之公前后悉以归官中贵人守太和者冀交驩公诞日得公诗袖数百金及他珍物为报公怒欲劾治之急麾出长跽谢过乃已公归而垂槖萧条山田百亩恒芜藿食勿计也有巨商介公友书为沈侍御居间侍御公所厚始心许之徐出千金为寿公遽入内竟日不复出盖湖俗士大夫以财相髙独见公口不敢及利矣则又曰畴复有矩修内外行醇懿如陈公者乎公十四而为邑诸生时当护月邑令伺诸生咸蹲踞相谇笑公独嘿跪不少跛倚令奇之曰是儿国器也盖生平无登娈破老之好矣则又曰畴复有长厚为德其乡如陈公者乎公虽窘无担石储然姻党宗族有待而举火者公所恩施人辄忘之人所恩施公即一饭弗忘也或谓公当修郄公曰我固不知郄也其为长者如此则又曰畴复有博学能文章欿然如公者乎公十岁而能歌诗于书鲜所不读所著有天目山房存稿山房摘稿和陶小稿见闻纪训弦韦纂要族谱数十百巻藏于家知者以为有会昌昌黎风公意弗屑也盖九十而读书琅然不衰所请挥洒立就矣则又曰畴复有见道明性洒洒朗诣如陈公者乎公尝从学湛氏与邹吕诸君子游然其绌门户杜口耳要之有当于心者非师友所得与也始而主诚终而湛然忘之一切世好如洗留不恋生逝不厌嚣其眞有道者欤已而复次嗟叹曰公胡不百岁也盖公尝从吴兴社其社之老大司空蒋公刘公大司冦顾公辈虽少长于公咸推逊公以为弗如而诸公亦后先物故独公在公长身玉立■〈矢髙〉■〈矢髙〉若云际鹤老犹能细书聪明强识好竒之士以为当仙去不死胡但百岁也而今已矣则岂唯搢绅大夫诸生吏民哉盖天下之人惜之于是公为仪部郎与试南京知名之士三十有七人而先司马府君与焉府君之子世贞尝按部吴兴谨因搢绅大夫诸生吏民之论而表之曰有明贤大夫陈公之墓公讳良谟字中夫别号栋塘有子二人敬则孝则敬则最贤而文其先系配嗣生卒月日详志中

广东按察司佥事赠太仆寺少卿东华王公墓表

当太仆公之将入给事中也跳弗肯应曰吾必死谏死易耳而以贻太夫人忧何辞不许乃入给事中数上书论事执政固目摄之矣而会敌阑冦塞内傅大都公遂欲死敌而以募兵出归复欲以死争权相不果而迁按察佥事兵备岭南以去一与其守令议大盗狱不合台右其守令即自劾归永嘉归而自憙可无死以终奉太夫人也乃又不胜激岛夷难从乡里恶少年拒走之凡三载永嘉之乡兵几振无何竟败以死太夫人固无恙也且夫士岂必尽用死重哉夫死不死遇也或曰公殆欲以愧夫封疆之臣而失职者则又非也夫公知有君亲而已矣奉君则君重奉亲则亲重死不死遇也公姓王氏讳德字汝修世为永嘉名族而其在诸生时美髫睂妍晳若玉雪人固肃然亡敢以狎进甫踰冠成甲第授东昌府推官丁父忧归补大名公之两司雄郡理以一切治办称又尝城临清论功进岁奉而其辨滑大盗狱滑人德之为祠祀焉几十年而始拜给事中即劝上简内阁辅臣谓文言而不当用强博而不获要外廉而内济欲阴忮而阳为容者非其人也执政固中恧所繇目摄矣而公按光禄即汰其费三月而得四万金当冦入公所上十余事如开北都门入郭外避贼者减京通仓粮价使民得量受食而又荐材士大夫赵贞吉刘焘辈娄当上意比奏即报可所募兵山东为诸道最搢绅大夫交口推公才以当一面而忌者亦时时反唇会新太宰上事公投刺少杀其礼太宰贵倨甚即出公而公素严重诸给事偶坐不能得公一语而公间引其所善论国大计臧否人刺刺不休也故事三司谒台亡不谬为恭谨前白事若小吏而公其末顾独捧手而已不为礼乃至都御史诇公廉檄余奉为饷且奬公公曰都御史于法亡奬二司者二司法不得受饷下其金籍之公部兵执盗民也民亦谓公兵盗郡守为民请持未决而都御史意公私其部兵则犹以籍金故公之归太宰移文留公不得而前太宰复用按牍曰是故强项给事耶以擅离职罢公公所前募山东兵精甚居自恨不得以其兵一当敌而其佥事岭南数选练骁鋭以军法约束之身入诸猺寨所伤杀捕卤过当归适有倭乱乃纳太夫人城而从其宗人豪散赀财募兵为墓井捍尝一再败之斩首获生以数十计最后公虽击败贼然失其豪以是愤恚奋益前冀复豪雠而叅将鈇兵悔约跳郡援又不至兵既败公犹手射杀数人骂贼以死然贼自是夺气竟不能越公乡而薄郡矣夫公以乌合之众素所夷等非有国家一节以提衡其命而能用之至三年而亡畔散功虽不终自兵兴以来未之有也天子用督臣请嘉公谊赠太仆少卿赐祠春秋祭额曰愍忠官其后一人锦衣百户世世弗絶呜呼公之致身不必在官人主之用公不必及身虽若俱稍后者而其交尽而互报则无憾矣公之举进士宗人有与时相连者以书为公请公审视之削其请而后投生平杜干谒虽贽帛必却其于进数避不肯就于退则一拂袖而决此其倡果勇奋节激昻岂复有赴会希遘意哉公之殁春秋仅四十二有子如珪举乡进士贤而文如璧今为锦衣副千户谓不佞好谈说古今节义事俾志其大都于墓道之石余见罗赞善侯布政志传中

中南黄先生墓表

当正徳丙子而中南先生黄君得之举于乡以易魁其经十五年而为嘉靖辛夘其弟勉之复举于乡以春秋魁其经于是天下知吾吴有二黄者而勉之一再试不利辄弃去为古文辞又工性命经济之学天下乃独好言勉之而勉之卒又十五年而黄君尚称乡贡士以殁盖七十有五矣黄君意以士不成进士即不能有所施设即少施设而无为之推毂至公卿者即至公卿而问其所繇起赧然靡以应也其气且又索然以故终其身裋褐而不悔也黄君之乆困礼部也而部有崔侍郎桐者其同年生谓之曰公岂有意耶部幸司务缺肯留佐我我力能得之铨曹黄君笑不顾曰小子欲轻相吏哉且吾苟为而所与者而乃待今日黄君既已乆次然其于文章益有声而乡贡士皇甫冲王文录少后于君其声相甲乙时相严闻而欲致之谓是三生者乆困令出我门下以显当重德我而俱莫能屈也黄君为人长身伟貌修髯目炯炯瞳子类河朔大侠壮时属其父公异授产与勉之各千金悉裒以寘书于书鲜所不窥而所尤习左氏庄子离骚司马班氏史诗好称曹谢岑李王孟诸家顾其所撰诗若文则别为杼轴曰吾得于机而发于机虽吾亦不知其所繇来者安能龊龊优孟抵掌为吴中名能文章家黄君与勉之而太原王守宠安定皇甫冲涍汸濂皆兄弟又交相贵善也勉之卒而有子姬水善其父言君恒叹曰吾弟为不亡矣谓其长子道羙殁而幼子河水尚少曰吾名当不后勉之今乃尔得非以而辈不姬水耶黄君不好游富贵人所还往独二家而相次凋谢且尽乃数过姬水城南第爱其花竹徘徊至夕乃去黄君七十五而前后所偕计吏自潞河舎舟蹑屩之京即下第蹑屩之潞河不乗骑曰若不脱诸生吾必不骄若足以为常至是当治装行忽属疾卒天乎乃竟恡黄君一第以死而不令为所欲为且黄君偃蹇乡贡士垂五十年而相严欲客之侍郎崔欲吏之而不得此岂苟为贵者黄君塟时姬水为之状而司勲汸志之盖又十余年而河水之学成内伤黄君意悉取君文若隐居北游闲居客中右阊诸集与所纂校孔子家语两汉博闻汉晋唐四传唐诗二选仙家四书大咍小咍录诗说集梓行之而谒不佞表其墓曰舎此无以慰地下矣余悯而许之黄君讳鲁曾得之其字尝自号中南山人有孝友至行及他大节甚着其家世勲阀妻子生卒详具志状中

南京刑部郎进朝列大夫藻泉凌君墓表

呜呼藻泉先生殁而不佞世贞表之曰有吴贤大夫凌君之墓君绩学工艺文以乡举起家一令岩邑再典州郡奏课第一陟佐秋官归而为德于乡乡人称之曰藻泉先生三邦之人尊以贤大夫而不敢名而学士荐绅犹惜其晚而未竟用及其殁也则又惜其蚤而未竟享也盖不佞过君郡君病且谻矣强其子工部君扶携出谒曰公长者吾乃何幸一接公不佞固已知君之有所属也君之为诸生甫弱冠而于其业工甚试诸生间往往屈其行然至应乡荐辄病不利因着梦成赋以自见乆之用选贡升国子上舎始荐应天至会试辄又病不利而又乆之始谒吏部选为全椒令全椒民苦养马土豪诡为邑供丁而以马役贻下农君至则首革供丁曰吾无所事供也为代下农养马则又约束其寮曰毋行落课常例也则又时鬻其老者俾易驹而为处价以备俵曰毋令而陪偿也价少盈羡悉登籍着为令邑自是无马害矣君又以时立社仓出粟予贫民贷其子钱议丁粮省里递抑斥奸吏鉏强猾邑政大治乃稍留意学官修礼敎之事尊故王文成公以配欧阳文忠公曰此二公牧同地也而会河南冦师尚诏反声言破凤阳髙墙拥诸王孙度藕塘且突全椒而南公从邑中少年五千授甲置阵为三覆以待移文御史所遣二指使掎角前扼贼冲贼逡巡遁去畿甸卒以全椒障云而吏部课令最顾仅得沔阳守沔阳名为饶而困涝君甫至监司檄征积负五万石君曰是无奈涝农何行求富人代为劵约以乐岁取偿而身劳勉之顷完其半以报监司大悦檄旌公力辞守不谷何至代民受旌也沔多客籍皆饶乐而土著民不胜役则相率跳它邑自隐君悉遴客籍以次受署役则土人稍稍归矣公又筑下流之堤以捍荆湖汉沔诸水水暴至不能损稼人相率呼凌公堤云有护卫指挥某薮大盗而社其国莫敢问御史以属公画策立就逮穷治枝党无遗公前后州邑荐剡亡虑十数奨慰娄下稍迁同知庐州府尝受檄清理鹾务宿弊为洗采三殿花石以身先州邑吏而设法委曲处之甫三月报完诏赉金帛加等有居间而槖金于茶及酒者君发之按如律豪猾惴惴受事而君不以自多曰吾愧夫逆絶暮夜人也用治理卓越上闻擢南京刑部员外郎君故倦游而属丧母王太宜人过毁瘠疾服除治菟裘为终老计太宰胡公与君义故移书趣之出公谢曰身业已有之不能为宰公失也会东宫诏恩进金绯然亦不时时服幅巾白帢林居读书焚香宴坐竟日好养生家言居恒诵老子专气致柔章以持世要诀无过是已又好禅恍然若有悟于出世也榜其居曰净因斋更称净因斋主自君之先有时中者为元秘书少监懋翁者为翰林直学士至明而讳贤者以应天治中直谏谪章皇帝思之为赋招隐歌命行人召还俾佐大司马理御史台事固辞书赐老堂以贲其休而子晏如繇善书起骤拜吏科都给事中擢右佥都御史有名臣风凌世世受儒三传而练溪公震仕为黔中校官最不达而最贤最名能文章则君之父也君于诗文少受其父指而又多从文太史刘司空数大人游弘嘉之际卓落诸名家皆其所寤寐交者也又独推史迁氏非阳浮慕之要有以心得者晚乃多病不数为诗其传者三百余章皆有唐人风至论诗十法凿乎其言之也不佞盖尝叙其简抄谓用修而在即赤牍其舎诸君名约言字某得年六十有八以卒有子廸知成进士为工部员外郎述知为光禄寺监事遇知遂知俱逰太学诸孙十人皆彬彬世其风吾所谓君位不尽酬才寿不尽配德名不尽彰实以为恨然大较备有之故为之表而且以君之所未尽属为君之子若孙者

明奉议大夫福建福州府同知会和邵君墓表

先皇帝时予以按察监青州军事而刘公丁公后先为中丞巡抚其人咸寛大好行其德而御史某子甲取一切苛办毛挚为治吏所当刘公丁公则竞为掩覆以见长者所当某子甲则竞为操切以见才事不两值则两济而各以其重称事两值则技亦两困竟用是失意而败甚者或屈二中丞之好以狥某子甲而独青州之安丘令邵君为不然君于寛务施于邑之外所谓赤子者于严时有所用以警猾墨吏而提衡其中豪以上然寛而稍振以节严而力除其细以故安丘之中豪大吏虽内慑邵君而亡所怨其小民爱邵君而不敢以狎待即二中丞某子甲亦不得以其好名邵君总其凡而旌之曰贤邵君之政可见者时徭役平税敛能使其民欣然出其财力以输公而家更足尝取桀黠媚上官人王佩置之理其人至死不敢以颊舌报君画策捕大盗董赞王学古受上赏御史何廷钰者议海运以委君君为条析其不可状上御史意殊不自怿无以难也然君竟用踽踽自好鲜内主擢广西之上思州守以去安丘故多盗安丘令在按察业不虞安丘安丘人知有令亦不知按察也安丘失令桴鼓数起盗行劫城中按察始日夜拮据治盗安丘人亦始知按察矣邵君讳大章字本中世为钱塘人有闻者君以明经数冠诸生举乡荐起家桐城敎谕束贽不行遴其秀文而贫者躬诲之以最得安丘令自令去为上思守不夷其俗敦信兴礼翕然向化其治大约如安丘以才移署横州治状加上思以最得同知福州府骎骎显矣而君竟坐触瘴多四肢之恙即上疏移病归人或谓福善地同知尊于上思守胡归也君笑曰吾不难上思而难福哉吾病自不任耳且也不欲以吾内而殉吾外君归之二年而母瞿夫人捐馆君柴毁支骨又以身襄事往来山中瘁剧病卒春秋仅六十卒之明年而余起废叅政浙江当君之乡意稍征君之所以令安丘者自益而已矣君年六十不为寿官五品不为贵有子四人虽间补邑诸生不为达能自致其寛严之适于安丘而无所取上官指天之报称循吏抑何寥寥也彼夫张汤杜周之徒急于用以民命而塞人主之指然皆终贵至公卿子孙相印侯国不絶又何如其说也余窃有慨于衷故为采安丘之政之最著者表其封曰嘉靖中循吏钱塘邵君之墓

明承直郎刑部山西司主事梁公实墓表

公实为诸生即名能歌诗倾岭南矣已成进士燕中即又倾燕中人而居恒不自得郁郁思归补尚书刑部郎间与其同舎郎李攀龙王世贞游乃稍自偷快曰世故有人哉而郎宗臣已去为吏部休澣辄一来俄而郎徐中行来中行故常与公实逰南太学深相结者也以是日相与切劘古文辞甚欢而一旦念其太夫人竟移病满三月上书请告归公实时声愈籍甚当徙郎吏部吏部亦推择岭南郎一人以风公实且止者公实笑曰吾自欲归岂以刑部郎少之故而一吏部能縻我哉竟去弗顾至济上而贻百韵诗攀龙辈为别百韵即古自杜甫氏而外不恒见也而文甚工既归乃杜门庋图史丹青彝鼎之类一小阁卉木竹石环之而身吟诵其间嚣嚣然不屑也郡国大吏雅慕公实干旄门相踵公实则以一苍头谢谻不任客乡里■〈衤丸〉袴子迹絶不相闻而潦倒书生挟册剥啄则寻声出延食之矣然公实所最善者攀龙辈武昌吴国伦最后定交而谢榛以布衣故公实亦间从逰其于乡师事故黄文荘公佐而友黎户部民表尝与民表约游罗浮山观沧海日出没探勾漏令丹鼎庻几其人一遇而属海■〈风贝〉作不可以舟乃止宿田舎者三夕■〈风贝〉益甚山木尽拔道为徙而公实亦意尽乃赋诗而归是时属疾寒中凑矣归而疾大作遂不起年仅三十有六也公实以念太夫人故弃其官万里归养而竟先太夫人以死尽益谢弃交游期以岁月穷古作者之藴而巻若不触手聿弗受渖庭卉木弗及新以死呜呼何以死也公实所为集若干巻具在取其上驷而拟古作者无大愧其下驷亦足以走夫后死者即公实不死也记之燕中从公实逰间过饭一肉不能再簋既复过具鲑菜不能肉以为恒青衫沓拖其当绣处时囓残则缦以丝襚之而问其家世故尝贵为诸生日以意气耗其数百金不顾诘之则笑而指其腹曰是岂任肉者公实又性不好食酒事太夫人笃至夔夔斋栗与诸弟季友爱甚眤即独饭饭弗甘也又慎饬于言行不侵然诺取予一介不苟自吾党之工于诗不乏而其为人毋工于公实者公实好言数又能相尝一夕谓宗臣曰子甚贵而无身奈何已又谓予曰惜乎子之不得志于年也子而年畴能迹子武乃又黯然而叹曰吾先二子徃其谁为验者盖公实殁之六年而宗臣亦年三十六以殁又十五年而余尚在顾且老无所成乃因公实弟有贞之请而为之表其墓曰明珠瑚若然夜光粤之南在在藏而孰与夫公实之骨之藏公实梁氏讳有誉别号兰汀其父佥事公世某为南台察以谏称太夫人某氏娶于某有子几人其某余详志中

李大夫张太恭人合葬墓表

于鳞为古文辞其传荐绅先生至人读而惊曰夫夫古之人也耶乃于鳞之祔太恭人于李大夫葬也而弗自传也谓正甫不朽先德哉俟而铭以窆谓世贞几其于今有狥也俟而表以隧则又曰伤哉吾先大夫之葬而孤尚稚也盖弗备是矣则又致略曰大夫讳寳字来贡其先长清人至大王父祯而徙歴城之龙山祯有子曰端少孤移着郡西门贫不能自活间与所善博徒博一夕而箕钱十余石少息之遂为西门大贾徧视里中才子弟令操奇赢无不人人累千金端故以末起然为人好施尤急丧葬予棺椁以为常殁而诸小贾暨丧家窃祠伏腊之矣大夫拥父赀为豪解音伎善酒尝得骏马客四十人人与觞敌不醉一补郡诸生不成用赀再补德懿王典膳正非其好也每朝会当上食辄引病不受署居恒谓酒后气吐哈作云罍状触人安能衔三寸日屏息王者前也故父劵仅万金一夕感慨焚之曰奈何以先人之德任怨令闾里匿影避我为益落魄用酒挫产以卒凡三十六歳前已娶故郭恭人有二子矣暨娶今太恭人张氏十六而称为人妇若母存者忘亡二十八而失丈夫后有三子并前五矣三十六而失姑杨太恭人益称母抗二子法于三子咸夔夔斋栗也于鳞既壮大补郡诸生然益贫三剪宅而始获廪县官太夫人所日夜绩而佐于鳞诵者劳可知也于鳞成进士为比部郎顺德守太恭人咸从不以四簋伤于鳞廉迁为陜西提学副使逺不克徃于鳞居邑邑不乐遂乞归凡里居者十年而用荐补浙江进左叅政最后为河南按察使复迎太恭人养太恭人之所从徃者欲以安于鳞其处也为于鳞子子也太恭人素内实不泄一夕暴注遂不起凡七十四岁大夫之一再受封为比部郎顺德守太恭人始封安人进恭人以于鳞故咸称太子五人诸孙七人曾孙五人于鳞者大夫之第三子而太恭人之最长子世所称李攀龙先生者也不佞世贞窃谓司马氏之着于迁也而有谈也班氏之着于固也而有彪也其自叙彬彬乎文矣乃于鳞之不自传何也然亦叙其略焉大夫之以侠起而弗永盖稍异二氏乎论德则大夫弗曜论功则迁固匪创子哉于鳞矣乃太恭人之淑行懿敎何愧孟母焉敬为表之曰是墓也济南李攀龙之父若母藏而吴郡王世贞之辞

赠吏科给事中古溪石翁墓表

盖岁着雍之执徐而王子治魏行部东明时给事中石君星用直谏罢而员外郎穆君用救石君自罢王子为之表其乡曰忠义而石君弗谢也拜而曰星之获称人也则以穆君故而穆君之获以星人也则父穆大公故王子乃为之叙穆大公而石君又弗谢也拜且泣曰大德不再而不肖乃欲三之以吾子之幸不肖也不肖有父葬且十余岁而不能光昭其隐德而以累吾子则又拜曰不肖非敢后吾父也以托于子者深故难之难之者慎之也王子乃又读其状则石翁者少业耕而用其间受经里中师通大指又能为司空城旦家言补邑掾诸邑掾好家于邑而舞文利相髙又相倾也翁少之叹曰近法失人近情失身吾兹有以衷之哉顾书天理二字掌间有所不得意则时时俛视掌而邑故有牍纸赋直为百金而领是役者率十倍偿之家比破翁言于令曰奈何为奸胥槖计悉裁之有法至死者而吏据谳案持不下阴愒曰不与吾百金吾能死尔翁闻微以风令悟促具狱出之其人暮夜袖金以报翁翁笑曰谁为若德者非我也不可示之掌而走凡翁所更事三令大指佐以寛剂法而行即令有过举未尝不请间切谏也退而立众中若胶其辅者民怪令之骤过骤更不知更所繇令亦怪民之旋毁而旋贤不知所繇贤以为翁无泄也益亲之最后令稍汰翁度谏不入阳为醉堕马伤者令强起之则卧而吁曰股废不任矣居一载所令贿败诸用事掾亦败而翁徐起从里中社饮甚乐也翁既以勤累有田三百然多瘠卤而念其二兄贫为人佣作即瓜分之而取其下者给事甫踰龀授之书指以古贤烈丈夫事曰而壮能之乎给事应曰能翁起摩其顶笑曰吾不能办于公赀髙其门而固能自髙也给事举于乡遂成进士翁即贻书戒之曰吾生无他恶独恶宦而槖者若慎之不尔吾不而父也始邻有鬻于翁者其劵已入翁而弗徒也至是人谓邻当徙即邻亦愿徙也公谢曰向者不徙而今胡徙哉且吾理久非不能得之夫欺人之与见欺人也其较可辨也盖未几而翁捐馆矣翁朴直亡它膓不侵为然诺其所与必死友给事后直谏得重杖创甚而穆太公轻千里装重以其子护给事归且曰而为而之友吾为吾之友而已闾左张朝用八十亡子尽鬻其田十亩而来视给事不知其何人也曰我而父友也俄告去不顾翁晚游海头集而乐之谓给事曰死葬我此地遂与其配燕孺人偕窆焉翁殁久之而给事再起赠翁如其官孺人亦获赠如翁品给事稍稍迁廷尉矣而尚窭不能髙其门曰吾以媿于公之子定国王子曰不然也而翁不能髙其门为不媿于公而不能髙而翁之门为不媿定国乃为之髙其墓道之石而表其行翁讳魁字国士别号古溪卒之年六十四其世系具志状中

赠中宪大夫邵武府知府吴公暨配李恭人墓表

盖叅政君之葬其父邵武公与李恭人也时犹在诸生云既服除而领楚荐第一连举进士授中书舎人典内制始谒太子中允尹先生台志其幽而邵武公犹称处士也既叅政授给事兵科外谪浮沈者十五年而以守最封邵武公如其官邵武公之不为处士也与李恭人之得为恭人自兹始也天子固嘉之其于公则曰耆贤龎德敛福弗耀于李恭人则曰冲惠俭勤克相诲廸叅政既感上恩德思所以侈大之而又念兹遘之不易属其友人世贞官比壤乃始以状与志来请曰子幸为我改树墓道之石按状公讳颜字宗鲁其先自嘉兴而徙兴国州者曰贤为公髙祖贤子仲容仲容子澄澄子义于公为父公固少颖慧善读书以夺于家故不获竟尝从其伯父杰宦游燕蜀间已行贾吴越其于治生御臧获折节宾客皆能依傅礼义称为不悖书指尤喜修隐德从弟宪少窭未着博士声公独善视之曰是能使吾吴有闻者也而宪果应偕计髙等人谓公且重获宪报公笑不应曰吾知宪吾从季不知吾故善之又尝子其族之孤者授室矣立而后遣之曰而家鬼不可馁也旦得遗金于道且数斤俟其主而还之欲以半为公寿公谢曰使吾利而金寜俟若耶自是每过公门必叩颡徘徊乆之乃去公虽已老有家而出入恒徒步人谓公岂无以为骑耶公曰出而骑而齿有加我者我何以安于骑也且吾犹任徒步公之为长者如此楚俗淫于祀公独绌他祀曰舎吾行而凭神神讵福我不然我之祷乆矣众强之弗得也以故里中大小习公谨虽亲信之而弗敢以狎加公公之诸为德则李恭人与有力焉恭人于内则多所闇合年四十而内外亲罕覩其面屏以外不闻謦欬也时时劝邵武公诤于族寜宛毋寜讦其遇闾党寜下之毋上之公以故益力为长者恭人尤能调和其先后至废着人自相勉曰庶几异日不隤室如李媪哉当李恭人殁先公一岁其年六十有七而公之年六十有八是时有子四人其长国佐夭而叅政尚困诸生里中为咨嗟涕洟曰是何以死也夫为善者曷征哉而叅政之领解也与成进士也乃俱加额曰为善者征矣是可以死也则又疑之曰造物者果征善而胡以弗及二老人之身也夫岂惟公里中即不佞至今犹疑之虽然积厚者流必长樊侯之树漆易世而后获其用而况于树德者哉夫以公之为长者不能出其里李恭人之为淑不能出其家而其效使人主知之不曰敛福弗耀则曰克相训迪胡以云善弗征也且夫缓而弗爽者天也叅政之赠公与太恭人后名位日隆隆起行貤恩矣而其仲国化亦仕为楚典仪正诸孙九人曾孙男十二人颖异能修其家言者相比也奈何以缓疑之始吾友李攀龙者用顺德守最追赠其父母如其官秩而世贞为之表其墓然天下不谓其先人以顺德守显而以攀龙显今于叅政亦云叅政名国伦其诸孙子女详具左

弇州四部稿巻九十四

　　●钦定四库全书

弇州四部稿巻九十五

（明）王世贞 撰

○文部

△墓表十一首

封中宪大夫都察院右佥都御史南潨张公墓表

万历之改元蜀张君佳胤部吴而谒余以请曰先大夫之葬也木拱矣而始藉天子之宠灵得亦称都御史墓颜且益拓矣敢藉子之一言以重余闻而悲之夫张公者故蜀才子也生五岁不能言一日忽指家所奉像而谓父守拙翁此何像也翁曰而大王父也公笑曰何所从田舎翁服而不具冠带为翁心怪之自是口授公诗古文日千余言辄成诵尤善为俪语邑吴令者闻之抱公寘膝上属对对辄响应不穷间以奇谑令为絶倒曰是儿千里驹也公受里中塾毛诗时时发难难其师不能射辄引避所避师者数矣张翁知而持杖抶公曰孺子何知故难先生避也公伏杖下曰此非儿所强也夫避者不师师者当不避张翁笑释杖起而间知邑诸生胡宾岳为毛诗独异又尝得公文而奇之公乃从宾岳游可数岁意不怿取六经左氏史汉韩栁诸家言稍读之以自广其为经生业铿然古声也乃始喜曰吾竟师吾耳公之甫冠试即屈其侪伍食既县官前后学使者张邦奇张鲲顾阳和皆名能知人咸录公文以式顾公至语人蜀仅两生耳其一为公其一左绵胡汝霖是岁当省试御史贤公文而对策毁省吏手不可得乃遂首胡君公自是应省试辄不利至十上十报罢居恒慷慨叹曰夫蜀自守文翁作之称彬彬多士矣即司马相如扬雄王褒李白之伦亡大贵显者然不至并一官而靳之若我也最后有子即佳胤稚而文公抚之喜曰儿有贵骨不至作我我且为吾眉山氏洵者耶乃稍稍弃其业从髙阳父老酣饮击筑为秦声自快公既于业不利而所著作传人间学士大夫犹喜习之蜀有两杨君慎及名先后以再试髙等取状元及第顾独推让公曰使张生与我鬬泜水者壁帜非吾有也公竟不得成进士及佳胤之成进士而后卒卒年五十有一耳公之为古文似韩也乃又似苏诗歌爽朗清逸有襄阳蓝田风为人笃孝纯中居守拙翁母刘丧易戚备笃顾大治墓楸石益斥旁地曰毋令守令上吾冡无容车地也而其服御居舎亦时饰治如贵人问槖装则日削以佐客会矣佳胤谈公事已又簌簌然涕泪沱也曰百不肖何敢望吾父且吾何知难吾一再试而第不数政而猥被金紫而令吾父老死黄巻青衿间也则又阑及张公先事曰张固多奇吾先始祖天性楚孝感人避元冦入蜀而宿舟黄陵庙夜有呼天性者曰吕奉里宜孙子三呼而以黄土投舟天性起奉土而趋至铜梁爱其山川人风庐之之牧竖所问地曰此吕奉里也以土黄一名黄泥坝天性取所奉土而验之色一遂家焉数传而至守拙翁巽逾四十无子祈子土王祠有异鸟翔于牲不去翁筮焦氏易得涣之咸其繇曰白鸟翔饵乌呼其子旋枝张翅来从其母归而母刘姙公矣公之乡先生度正侍郎者仕宋为名臣墓蚀于寺公行求草间得断碣叙穴所甚详奋谓寺僧度氏以侍郎墓故置守寺若辈乃以寺泯墓耶不复墓闻之官立死僧惧为让地复墓公以一少牢醴酒酹而帅邑诸生请监司为立棹楔岁时享祭如礼当公酹之夕也而梦有冠而袍笏者呼公起公起则闻庭中言曰微公吾鬼遂馁敢报公以白马黄牛公荘牛马适有岁以为验而会佳胤令滑而迎公及沈太恭人养公第令太恭人往至黄牛峡舟几覆若有引之者傅于岸以免滑大盗劫令令自拔骈锻间卒擒盗公闻而喜曰吾今乃知度公谓也吾妇舟而脱黄牛之阨吾子令而脱大盗手夫滑古白马地也更以一少牢谢度侍郎而贻书滑令云余乃叹曰甚矣张之多奇也夫岂亦巴族廪君盐神之遗教耶此无足深论乃公材未究试以璞贻子子为球琰上成公名如公所自拟苏征君洵则诚有足多者故为之表曰明封都察院右佥都御史南潨张公之藏而文苑循吏君佳胤父公名文锦字素卿南潨其别号二子曰宗胤例授太医院吏目次即佳胤余具志中

明故封奉议大夫水亭王公墓表

嘉靖丙辰余北察畿狱抵魏而是时摄魏守者太原王明辅治为三辅最明辅前已守邓有声其家大夫水亭公即邸邸焉郡吏民亟称明辅贤至谓明辅所以得称贤用大夫教也大夫业六十余以文前为寿乆之而明辅擢守吴就迁为吴使者当守日大夫若来就养者居半岁所曰奈何以四簋食而廉也则又曰吾向者虞吴剧乃不虞剧矣去矣母所事乃公矣明辅归大夫晋而其治吴益赫然人且曰明辅非用大夫贤也明辅之语人曰家大夫实敎不谷也盖大夫少尝业儒矣一不利有司而投帙去曰男子无所不见才焉用是龌龊儒者为而其所入赀充外台祗使亦足以有官矣乆之谒选为顺天义丰驿丞义丰傅顺天而又当孔道猾胥把持吏而食公抗以法亡所假借则羣驰台察而构公台察曰是夫办吏也不聴则又构公于诇事者行逮公公缚棰逮人曰缇骑缉法不出都城而今出都城岂敕使所奉天子命耶诸猾胥咋指竟伏公矣天子行幸楚廵抚张公计当所出道供张以委永平倅与公仓卒责一切治倅恐欲逃公曰毋恐也走扈从最贵人所矫以张公欵曰不腆牛酒劳下执事今万姓之命悬贵人非贵人不能安全之贵人恱而为保持公竟以倅免总督守中者幸帅也而才公檄之幕公固谢脱身去亡何总督败诸幕中客多从坐者公自若以无害迁真定丰盈仓大使满岁为直隶北峡闗廵检竟公任所辖无盗窃即非所辖而盗窃者近北峡輙覆御史数上课当迁然公居邑邑不自得曰吾向者易谓男子自见才夫男子安能自见才即甲科假毛羽之耳故其丞义丰日雅已奇明辅礼明经师诲之髫龀矣岁己酉明辅举乡试髙等公视槖中装直百金叹曰儿幸且贵是百金可田矣安能折腰督邮前也盖公归而明辅举进士遂以大名丞阶封公奉议大夫公不以贵色喜所与交贱而少我者人有德于公即毋忘公有德于人固忘之也公固以纎啬起家推明十一消息不妄费然至岁饥悉蠲粟予贫民又悉瘗郊寺诸寓棺无家者人为置薄酹明辅之居官数更沃地公尤能忍嗜以勤佐其廉中一中谗而归就理公阳为不善也者而伺之槖枵然也而更予之明辅事既白繇山东叅政屡迁四川右布政使以便道省而公病明辅谢蜀候吏旦夕医药间然公竟病谻以卒公讳尚智字哲夫其别业有水亭遂自称焉先世交城迁太原之阳曲遂为阳曲人大王父琚邑诸生有文以风痹废王父鼎贤而享年为义官娶于米封宜人媵汪氏蔡氏子男长即明辅也名道行娶于杨如米封次太学生道明娶于陈继娶马汪出也女一归邑诸生张绍祖蔡出也孙男一育才府学诸生曾孙男一女一尚幼公生以弘治戊午十一月十九卒以隆庆庚午六月一日春秋七十有三始予寿公之十又四年而公卒卒之年而予自吴藩迁臬晋为文祭公推公长者又以明辅请据临洮守唐公之状而表公新村都之墓凡三易辞而无愧色噫公可瞑也

明封文林郎浙江处州府推官东林张翁墓表

封处州府推官东林张翁卒之七阅月其子职方君振之合其母郁孺人葬于盐铁塘之左与振之善者太原王中允锡爵志铭其幽矣琅邪王世贞复为之表曰有吴君子张翁之墓盖其文曰张翁者讳士镗字尚声吴之太仓人也始张翁学书不成去而为贾不成又去而业耕乃成耕张翁所以不成贾者意不欲以什一息伤其天务为忠信不二价而生数奇所游淮扬徐沛齐鲁瓯越间足迹几天下三之一而计其赢不能当其出槖日以益损至于耕则心通凡贾勰汜胜周侯诸家言种播耘耔收获之畧益晓便习又能出勤力佐之旦夕饘粥外稍稍具室庐伏腊之费矣乃又能以其羡资振之负笈成名儒举甲第为循良吏有声入拜御史按三辅漕张翁虽用振之推官最封如其秩然业以称御史父而又大耄有司礼请为乡饮宾寺相台察干旄日至其门张翁数使人谢病不恒见也当耕时辄戢身之村所质明起察塍甽午息阴下野老具鸡黍欣然为尽间行城邑中裋褐冯小孺子姗姗儒歩望见贵人辄走避即不知其身大父行且钧显也张翁固以谦约率素起长者声然中安之非以为羙其待人恂恂殊谨至于所亲知不能腹藏过也即所谓守相台察者一再见之刺刺吴语皆细人疾苦状絶不及私故诸公多张翁之直而忘其忤其从叔父季兄若舅后先死翁质衣从富人家得子钱营葬具所养内外孤独若而人修治桥道予贷邻里即贫时行贵而益之不衰张翁中形短小骨劲声闻数百步少年时固已善病五十大病几死已而愈絶不复病美食时饮目光奕奕射人髪强半复黑儿齿白若珂雪振之以御史谪稍迁佐抚州守念张翁老忽忽不欲行翁曲跃咤曰使吾佐抚州日行部夜察牍固一切辨何至不堪卧安瑞州养耶趣与偕之官然亡何竟病振之为请急以张翁归道卒时年八十六矣有子二人长抚之太医院吏目次即振之自抚州归迁南京兵部职方员外郎未上余具中允志中书不云乎予攸好德不佞世贞旣以美张翁墓而为记大都将以其好示吴之为贤士大夫父者

明故楚峰周翁墓表

当邃古初所记说无怀葛天氏者其人岂尽师授大道哉其浑沦无琢之天偶托于身以游于世如是而来如是而去不得已而示去来之迹然其迹亦若有而若无此其合于道为独至而自西竺古先生教来值于浑沦欲尽之后实智导而愚权摄洸洋变幻不可窥涘然其要指不过曰不思善不思恶如所记说于无懐葛天者而已彼其已有所知而逆错之欲有所诣而后修之犹尚优然能补于其既琢无阂于其去来不知其值于无怀葛天之际又何如也余既持是说以求契乎古先生之教而窃难其诎伦物离常用意不欲使出世之法遽离于世外而其教则仅有所谓维摩诘者至中土而稍稍有龎居士出最其后如何允周颙裴休李和文张天觉之类固不必其身为应现而于去来之间亦若有能自主者矣当余之世度不得其人以为余导师而滇人周广文绍稷交最厚尝以书与状来称其大王父事而余始益有以自信周翁少尝业举子巳弃去为诗诗得一二语奇絶则拊掌大笑以为生平快而不堕绮语戒啜少酒啖肉而不堕饮杀戒尝三娶有六子六孙五曾孙三玄孙而不堕淫戒其治家不问生产有无生不识衡量而雅好施有辄散之贫者取诸周翁若寄也与之语多笑或试而调之亦笑或姗侮之詈辱之亦笑当其熙熙怡怡时若令人不知有人我者晨起辄诵弥陀金刚观音经一巻时忻然自得曰吾岂藉是为行资哉吾不离日用不涉贪爱庻几如是而已年八十余至以寿膺冠带而上下峻坂间若飞灯下作细书与客谈亹亹不少倦先时尝寝疾昼有胡僧入室合掌作礼倐不见忧之谓翁且逝矣俄而疾瘳又二年翁以清明日上冡诀辞祖考还谓其妇唐孺人曰弥陀迎我矣又明日曰观音室利亦至矣又明日曰观音食我一芋谓我勿茹荤斋五日西矣自是每食一粥一蔬至期沐而冠令子弟诵七寳如来名号自诵金刚经端坐而逝翼日体香洁如生呜呼余固不能得翁之所以来而窃有窥于其去真所谓无罣碍者哉绍稷又亟为余言唐孺人之与翁事也尝七夕偶坐而偕覩空际有金桥为洞者七栏者二十四以指语左右左右即无覩也人或以境病之大德有言愚者除境不忘心智者忘心不除境悟则魔境真也不悟则真境魔也夫唯彻于此而后可以语境哉周翁讳玉字廷璋别号楚峰居士世寿八十有七诸子及孙有显者详见志中余皆不之及而苐取绍稷之所述者表之墓欲令世之人读而知补其已琢之天归而之于无怀葛天氏非难也

明故潜德耿翁墓表

耿氏其先扶风茂陵人也汉有彦明者徙束鹿为束鹿人而隃縻侯况好畤侯弇父子一时并积战功开大国而诸子孙鹊起至二大将军九将军十三卿三驸马都尉他为中郎将校尉刺史二千石又数十百人几与汉相终始而后有耿纪氏者不忍负汉而为曹以节死其族遂废徙于滑遂世为滑人殆千余年而始有潜德耿翁耿翁业闾闬自若非有所负挟而邑之人逊以为大人长者其起由孝弟力田而遂用本富甲于乡目不甚视书而谈搉畴曩策世事喉舌间尽雅语翁年八十余有三子其二子各有子成进士起家尚书郎以其官封其父少子为诸生负儁声邑乡饮延翁为上客罢饮归则二子从诸孙谒迎扶侍而入翁笑谓曰居尝读汉史先隃縻病好畤诸侯佩银黄拖青紫而侍医药当世艳之今吾幸尚健而若皆封君也又而子以儒起吾不知视先隃縻孰快也居乆之翁乃物故盖年八十三云而妇孟夫人亦年八十四以卒有四子自封君腾节外少子思爱继举乡荐诸孙十八人成进士者随朝至湖广叅政随卿至右佥都御史立南北镇抚勋随孝为指挥佥事随相为鸿胪序班微者亦郡邑诸生曾孙十六人咸彬彬世衿裾业呜呼国家兴岩穴士士角材而始显非用门阀映籍也则耿氏之贵盛奕奕雄汉当倍蓰矣吾故表其事于耿翁之墓以示为耿氏后人者翁讳润字天福里人称之曰潜德先生其事行详晁太史所撰志中

处士友荆王翁墓表

自太子谕德王君元驭贵而天下知有友荆翁翁讳某字以东为元驭大王父也后元驭成乡贡而卒卒一岁所而元驭以会元及第又后六年而次孙家驭复以抡魁成进士又某年而翁子封谕德公始克葬翁某乡祖茔之兆而属不佞表其阳不佞盖闻之左庶子申君云翁父自然公之老也分授诸子田宅尽子伯季善处顾独内奇翁且欲以观翁之为人推下产与之公受弗辞曰微吾谁为任下者顾其居滨海益逺鲜士人易豪也行求白地若瓯脱岁力耕少熟得余镪以赋予子户而役之积鱼盐之羡以佐耕而业益骤起埒素封矣念伯兄老而废受产不给也岁割旁拓田赡之而任其税有从子及寡姊寄食翁如家翁为人倜傥饶智略决策利害出入析秋毫所任使仆卒不为机防务以尽其技而其末岁家益拓益务好行其德有贷翁千金贾而败者窘自归罪翁第促觞觞之立为折券尝遗镪千缗于市市人得之识为翁藏以归翁翁缪惊曰吾固无遗镪也且入若手即若物而何溷我为竟谢不受人或谓翁起家积纎累微是不可当数岁力耶而奈何弃之若弁髦翁笑曰非而所知也翁性佚宕不为城府刺刺面诋人过不少避以故其乡党争严重之而不能无怨家时以法中翁翁亦不为较生不业儒顾独好儒以授封谕德公且就至元驭兄弟而大就翁得年七十五始娶徐生封谕德公名梦祥继娶陈生太学生梦臣皆能以俭德成翁名元驭即世所称荆石先生锡爵者也家驭今为膳部郎不佞尝读陶朱公传以长子从起家覩积赀之难而知不能挥其易翁所谓积纎累微者也乃至不责偿千金不受弁镪彼固仁心为质欲以厚收薄毋亦其恢廓大度足称创家主耶吾故表而出之以愧夫龌龊缪为恭谨者而复为之语曰水有本木有源以为不信视二孙子之贤

明故赠中宪大夫赠江西按察副使北溪董公墓表

有丘睪如于阳翟北之长冈者曰赠江西按察副使董公之墓董公之去霸州吏目而归归而没也以子中丞贵得户部主事赠寻又得今副使赠凡再命矣而其葬犹称霸州吏目也中丞盖追思不忘而以属不佞谓先大夫得藉天子之宠灵以有兹赠而犹因循故号无以显扬而光大之敢请辞而文隧道之石不佞谢不获则谓董公之始为州吏目也实吾太仓而是时不佞初就外塾从里中师即闻里中师称董吏目者贤幕也而今状云公之吏目于太仓尝迹岛盗之谋行剽者从壮士揜之盗魁就缚立解散其党沿檄筑昆山城其所分功独巨而独早就身旦暮版筑间役夫不待敲扑而集其上官器之复使核昆山赋公穷搜其弊源一切伏赋悉出即大豪亦惴惴受计矣凡半载而闻母丧号哭即日就道去其吏民无所从赙之言也不佞则窃若耳之矣夫信而传信也是故其状又云公之至自太仓则扶服委顿者数矣而又枕苫数粒而粥遂感痿几半岁有异人脉之曰是非可以药饵加也吾有灸而不损砭而不深入者问公歳四十八则以纸如其数覆穴而以簮一枝裹其鋭濡油然火透纸爇如灸而纸不傍爇如此者数处拊公背曰起起期后三日当复来后三日不来而公起迹之无有也公自是健履矍铄于未疾时里中俱称公孝感所致而公免丧谒选乃得霸州霸为京辅郡然其人多自腐入为中贵人从舎人儿暴横闾里公一切裁以法亡所纵舎相率戒避此青衫掾公又勤干掫枹鼓鲜敢发发又輙得以此负强干任事声而会有嫠妇纵他奸私事恶其儿妨之首儿大盗业诬服矣公察其色疑之为辨释坐妇奸论逺近叹服为神明巡抚都御史侯公位荐公材于朝故事荐不及州邑佐而公特被荐见以为破格旦夕超用矣而狭中者不能无忌端公又以豪挚果势逆之以是间有龃龉公意不自得喟然叹曰七尺吾受之父母而以狥人马足耶遂移牒乞休解槖中装仅俸金三十耳公始娶刘继娶王皆贤淑而无子其媵孔有子即中丞少而颖公抚之曰此所以安吾归也耕有暇輙课之读未几果成进士为浚令公就浚令养者凡三年而浚吏民若不知令有父也然至令退食谆谆为言古今循良状某事便民不便身者勇任之某事便令不便民者勿为也且曰吾非不习为吏者乃不能得之格今若幸而得之格可自负耶中丞敬谢教唯谨以故治浚有异声而公亦获自寛于山泽间盖中丞以户部主事使归里而公始告逝也状又言公之少也尝用例入太学与其豪长者游爽朗不复问小节然于内行甚笃家故饶其二兄欲析箸公辞不得捧券泣请曰彼九世而犹共者何人也又不得乃取寝丘之恶地曰食贫幸少安耳公之先自尉氏来迁三世而为英输粟千五百石佐岁人主嘉之旌其门曰义民为公曾祖子通渭令英有善政英子涿鹿驿丞琇则公之父也至公凡四世有官职而不能大显以发于中丞声施海内矣公又置媵李生女适任澍中丞名世彦有孙二人女一人呜呼公所仕仅一州幕职法迁易而荐难公能越格而使人荐不能使人就格迁公能致不可迹之异人以起不起之疾而不能致用事者厕名于久次之除目能使其用竟于不可必之子而不能竟用于可必之身造物者为有意耶为无意耶不佞以公之子而信公以公太仓之政而信公之霸州夫是故表公石而鲜愧辞也

明故征仕郎仁斋程君墓表

夫表墓非古也然而仁人君子之不欲死其先也则犹有厚道矣今夫伯夷叔齐至圣洁也孔子称其饿于首阳之下民到如今称之史迁为之赞传曰君子疾没世而名不称焉圣人作万物覩夷齐虽贤得孔子而名益彰岂不亦互发更寄哉原涉之慕京兆阡也大辟其冡道而名之曰南阳阡而天下卒莫与也是时桓君山扬子云业无恙金马彼原涉者何知徼一言之惠哉而令后世寥寥原氏为也盖徽有重厚长者程德容君其于人业儒而托于贾以隐者也自程君父有华公生丈夫子四人而君最少其遗着最薄君挟其遗以游江淮北溯燕代十余年成中贾又二十余年成大贾君所谓贾因俗时变不规规什一务以寛大易纎啬而所至有天幸辄赢徽俗之月旦人徃徃用赀甲乙而程君之为赀益廓于王父时乃益好行其德大要在损已厚往而薄责于是族多鳏弗克媾君踧然曰奈何及吾世而鳏且弗克媾也辄移槖中装为婚费且使授室凡程君戚而中表者举于君乎是依又葺亭周术以息行旅助邑城城邑令善而旌之自程君之言富而仁义附焉其施不损息徽俗乃更稍稍贤重君矣程君之用赀重至挟以取官职而自克为敦谨甚于少时内行笃至淳如也所奉太母郑孺人二十年如一日郑有子诸孙而独安君养曰孺儿吾所宜也君虽出行贾而四方珍鲜以时继其父母又严事其伯仲兄也盖更来称若父者三矣程君修家庭之行不蕲其名出里闬外而迨其殁也其犹子本中曰季父贤可表也呜呼毋亦仁人孝子不忍死其先之意欤本中善属文工诗而顾他贵人曰是非吾所急也闻吴郡有王先生者君山子云俦也以状介莫云卿之书请不佞嘉其意而次第其行书于墓道之石程君讳仓别号仁斋世为歙着姓娶于唐子世楠为礼部儒士鸿渐为太学生诸孙三人曾孙一人余详见志中

处士质斋钱翁墓表

去吾州之东北偏即海上而海上寛佚土土人割鱼盐之擅以自殖其豪长者业以去城郭逺韦跗注而见其子钱家不爱诸儒生即儒生至吾且慢骂之而独钱氏为诗礼族盖其先为广陵王元璙而又有为元提举者海道千户者以漕起官至积着大家世世右文钱翁兄弟凡四人而其仲尤富自称曰聴涛尝衣偏裻从平头以游大人间钱翁少受父产独畸臧获之指不能当诸兄半而其术足以饶使之诸子钱家咸苦他苛取而独钱翁法不过十一又时时有所纵舎以故争来受子所赋予佃田为分受岁不令其独灾也病者葬者婚失时者为委曲赒恤以故复争来受佃而钱翁又强力课耕自给乆之产益拓十倍于所受时钱翁屈指筴出入秋毫不失以为计然樊侯不过也而实恂恂为恭谨家所蓄牛马数十牧之海钳其口以往仍纵之归复钳其口终钱氏居邻田无牛马迹矣今太仆卿顾公于钱翁为诸甥行也而其父困徭避徙他所钱翁即为代徭又不令其田瓯脱也盖钱翁少业儒为州诸生不自得即弃去曰吾安能衿裾而方朔死既有家成立而意乃未尝忘儒也属其子天福曰若即不自儒毋遂废儒者游钱翁之为家几与仲埒而不敢以豪甲乙奉事益谨仲亦怜而抚之异诸弟属有倭变闻他豪多狎冦而重迁钱翁独不可曰是重非他冦比也吾去而吾田在倭不能以田往奈我何即携家避吴中而吴中顾公贵矣德钱翁为佐居亭休澣良备乆之倭退乃返舎归业于诸子而身羽服延道流谈养生家言自谓神仙可致也一夕有冦发以惊卒钱公讳璨字藴文别号质斋至卒也得年六十有九子三人女三人婚嫁皆名族详见顾公志铭中天福念钱翁无已旣葬而介顾公铭以乞余表墓呜呼钱翁材足起家智足藏身达足娱性此三者人所难而翁独易之然能察于冦之大忽而失于小能宻其养于身之内忽而忘其外岂智有所不及而达有所不用耶昔人所以为单豹嵇康之流叹也虽然令钱翁黄耉瓮牖间以与草木并腐藉更过是而数十百年亦奚为哉谨以是复天福而聴其树石曰亦足以殁钱翁矣

都察院右都御史谈公室屠淑人墓表

当先皇帝时右都御史谈公之为名卿大夫也盖出而望于乡学士大夫争慕说之殁而为之志其幽碑其隧之道而不知为内助屠淑人者力也屠淑人之捐馆舎也谈公盖尚无恙云居无何而公殁久之其子志伊乃克举淑人祔公以其姻姚安守秦君汴之状介余友王君稚登来而请余不佞表其葬甚矣谈子之不忍冺冺于母也淑人之父曰秋野君武进人其先世为锦衣镇抚矣而中絶屠君少负气上书求复官不得则移其家以请又不得踯躅公交车间而淑人生自其少时雅已有竒贵征长而婉■〈女恋〉负志操精女红屠君心异之为偃蹇媒妁者数矣最后而谈公之俪朱淑人卒闻淑人贤因委禽焉公是时为地官郎未辨色而入朝已即行郎署刺促案牍良苦迫昏而后有其室盖家事一委淑人矣然谓淑人甫离女也者而少之乃约束臧获严扃鐍浆脯酰醤米麦之属秩秩得其所谈公有使事孺人从归里谒姑王太淑人修其仪而进之雍容如也小间问安否荐汤粥滫瀡若素习为妇者太淑人大悦曰微而贤吾能不悲思前妇哉即谈公亦曰而今而可以无内顾忧也公之监山东试也以忤旨夺十官为信宜尉念太淑人不欲行淑人徐进曰公谴去毋缓也念公以人臣谪万里外妾独不能周旋一室间代公职人子耶谈公行而淑人所以寛太淑人者万状不忧离矣公之治兵于蜀也淑人复偕行公逐盗山谷间遘危疾且剧家人大小传疠比比独淑人在不栉沐而侍公犹以其间调医药散诸疠者卒以公愈并起诸疠者公持两广节时有所征讨淑人旦率其子女吁天愿事早集母使有东山斧锜之叹公凯还而喜可知也具帔服迎拜于门内曰公劳矣为天子宣威德荒徼然得无有所杀戮耶公善之时时有所纵舎寻以少司马最予诰淑人亦进今封倦且归矣谈公既数更大镇归里后复用旧勲进今官比于六卿而产益旁斥食指日益众王太淑人业九十余淑人晨兴而称妇务以意娱恱之退而称小君以御于家家政理已又称母督志伊就塾师公得安其身山水诗酒间不复问也淑人性强敏过目辄不忘褐素蔬食自喜视其家芬丽泊如也朱淑人有遗女淑人抚之均于已出其贵不行于妯娌姻戚间周恤贫乏无惮筐篚庻几妇道之详者矣淑人卒以隆庆丁夘得年五十有五谈公讳恺海内称所谓十山先生者也子一即志伊官太常典簿余具状中不佞盖读秦君状而叹曰甚矣谈子之不忍冺冺于母也夫女德不外见乎然而樊姬絶鲜僖妻授飡所以黙诱于短而阴修其郄者功岂鲜鲜哉淑人贤而谈公有闻矣令至今存谈子之所以深于恭俭者恶可已哉夫刘向氏志列女而传之则亦不佞表淑人葬意也

郭母奚太宜人墓表

吏部郎郭君谏臣之母卒而属不佞世贞表其葬曰呜呼是惟郭母奚太宜人之墓太宜人者盖尝事封吏部公矣曷称母以母终也称宜人以谏臣贵故封也称太宜人以封吏部公殁而后之也曷表乎母以母德着也始太宜人之为女也而蚤失恃矣父克仁翁之贰举一子仅九月而其贰夭子呱呱泣弗乳太宜人以意和粉酪若乳也者而啖之得弗死而后母来所以虐其子万状太宜人业已妇于郭当归寜时泣涕为恳请无已则益修其珍异于后母子而再请曰孽幸长愿得供爨下役即不敢以大人遗而亢伯仲之礼于嫡后母为感动得竟弗死太宜人之为妇也舅姑老弗任委家政封吏部公吏部公读书长而多侠游委家政太宜人太宜人甫笄也而饶为之矣诸臧获踰百指畴力耕畴技工作畴行贾畴女红纎巨一切以材受署时治羮粥劳勉之而抶其不职者盖人人自强也姑徐性刚而故为苛责欲以观太宜人兢兢早暮弗懈徐八十余矣病背疽太宜人不栉沐而侍汤药唶脓浣中裠阴吁天请身代亡何病良已至九十一而后终徐之殁也祝太宜人有妇如其孝也谏臣之未举也有义兄在太宜人所以处妯娌欢如也义兄殁而太宜人抚其孤如已出捐槖中装三千金为置上产曰吾先舅姑志也谏臣之姊妹四太宜人均其敬而私其匮者至养其子女曰亦吾先舅姑体也太宜人之为母也爱谏臣甚而能劳之小长即屏去嬉游具督就外傅既补博士弟子则益寛其资使与吴中贤长者游问所过贤长者也击鲜浆酒继之矣谏臣成进士任袁司理太宜人拊而属曰若强直多自遂慎之夫法非可以意气损益也司理拜受教故所莅用明恕称即其发权孽奸置之理籍其家天下以为快而不知所调剂全活众也司理当推案有所平反太宜人始一加匕箸矣司理之以最征拜考功也太宜人谓封吏部公曰势来迫人奈何顾呵舎儿勿沾沾令里中人知郭吏部家吾立逐汝矣复谓考功吾助汝而为德于里也诸假贷贫家毋令出子钱即甚贫并母钱焚券矣环郭而居数里内小民家待太宜人举火比比也考功佐国是抗颜廷诤曲直或以虞太宜人太宜人意殊快曰儿岂藉羙官饵耶即一获伸考功令而幞被固甘心胡虞为考功自是可以无内顾也夫太宜人之捐馆舎七十五寿矣里中人巷哭相吊曰胡遽弃我谁衣食我呜呼太宜人不亦贤哉其少而德于女长而德于妇者家也以谏臣显德外着矣故表之称郭母也不佞世贞所据状以表者其甥韩太史世能也不佞世贞故谏臣友也封吏部公讳某有子三长即谏臣女五孙男四孙女一曾孙三曾孙女一所婚嫁多令族详具状中

弇州四部稿巻九十五

●钦定四库全书

弇州四部稿巻九十六

（明）王世贞 撰

○文部

△神道碑三首

通议大夫南京兵部右侍郎羽泉刘公神道碑铭

公讳畿字子京别号羽泉其先以卿士佐周遂为大族代有显者至宋避敌由汴南徙居建康数传而元提举顺之搉茶平江路即平江之长洲家焉再传而沛教谕徳让徳让生仲舆赠中书舍人赠君生铉厯事五朝以詹事府少詹事终赠礼部左侍郎谥文恭有三子其最少者浒浒一子桐仕至汤溪令有治声赠兵部右侍郎兼右佥都御史桐一子点初赠工科右给事中再赠如汤溪公则皆以公贵也娶于陈赠淑人实生公继娶于都封太淑人公生四岁而陈淑人见背都太淑人来称母十八侍郎公捐馆舍公抚其二弟孺妹以共奉太淑人有孝称盖乆之始字钱淑人以补博士弟子数获隽诸弟子间可十岁而成乡荐又六岁始举进士其明年除知温之瑞安县公至则造请士大夫延见长老问所利苦以九等别户产以九则定徭役民循等应则亡得私下上其孔道为飞云江舟子网利不时渡公官置船而籍核其往来且亭其津以憩渡者邑当助役夫于邻驿凡三故困苦之人二其直乃已公议毋以夫徃而以直徃俾自募邑人大恱俄岛冦犯黄岩去邑且逺公独危之趣徙傍地子女货贿内内城而増其雉堞储糗糒募丁壮乗城为守备居月余冦果至亡所得逡巡遁去乃条防御八策上之官着为令瑞安东南衿江其外大海有凤皇南■〈山几〉诸岛为冦巢西北阻江而三港遮浦为括闽道冦所必争公益募括苍泰顺壮士杂邑子弟教之为陆陈扼其吭沿江凿外壕绕以周垣修列战舰海口益署福清苍山船相牙角调渔舟为侦伺身戎服而旬试之又明年抑贼于飞云江已又殱贼于铜岭馘其魁冦小定即葺儒学修经史阁为祠祠故陈舍人东褒衣缓带延诸儒生谈说经义其中雍雍如也公为令先后凡四载积前后计旌荐且数十召拜吏科给事中迁工科右给事中大朝灾议营建而公奉勑司监察条八事上之所以摉剔冗滥奸弊非一又糺一兵马指挥干没者置之理当是时将作大匠幸而中贵人伙大司空雷公以斤斤持之恃公为益强所裁省万计论功进通政司叅议仍兼右给事亡何而上所御西宫灾复议营建雅已熟公才俾仍司监察是时严相孽孙鹄以锦衣指挥来预负其宠阳为推逊公公直据其上坐鹄稍有流言弗动也亡何鹄败而公以功进太仆寺少卿又摠第大朝功进太仆寺卿公感知遇复条马政八事上之下部覆报可寻迁顺天府尹公独欲修尹故事曰吾得备弹压安能以狱市诿而昼寝辇毂下耶所赋役即弹射豪贵亡所避猾吏不寒而栗时乃议城张家湾而议者曰敌冲也城之利然非十万金不可公请以五万金城而移大官三万金先之益以劝募金公调度徃来仅四月而城成会所劝募足还三万金于大官上恱特赐白金文绮亡何进都察院右副都御史督抚两浙浙娄中冦前帅虽以傅会取功名然不胜其汰败故大司马赵公用亷节继之民稍稍苏矣公惟赵规是随而小损益其用特严赏罚科身往来海上约束文武大吏罔敢不以情应盖踰年而庙子湖坛头悬山东大岙南策黄裙福宁焦洋后先报捷比比卤首虏获生以千计内地晏如论功赐白金文绮寻加正二品奉乆之矿贼起直隶之婺源流刼徳兴玉山遂犯常山势张甚公疏请会直隶江西兵夹讨之不待报而发所部兵由衢州分三道入捣大破之俘斩劲贼七百余悉散归农前是公疏上天子嘉公任超为兵部右侍郎兼右佥都御史总督三省军务命下而贼已平矣公复上五事而所称严保甲以清盗源革冒滥以重名器禁妄派以苏民困于便宜尤切俱报可是时御史龎尚鹏论公功凡千余言大约谓公用兵能以正合以竒胜卓然有古名将风平居恂恂一儒生深厚不伐岂与炫才邀赏者等哉上闻而益嘉之録一子入太学仍赐白金文绮公念民兵召募无已时而卫所士髙卧弗与征行疏乞合为一军练之以次减募民兵费诏曰可其下闽广如令已公满三岁考封三代再録一子太学寻迁为南京兵部侍郎而御史有疑公者谓公自严相所骤也公廷辨略曰监工时坐锦衣鹄上者谁耶御史当不闻严氏讧而谓自相所骤也臣本末众所知唯有一归而已前是上已屈御史疏留公再请再不许而公劳苦兵间乆困末病矣会得代归病寝剧疏力请骸骨赐休沐居里公虽病里居闻一朝事未尝不为精思其后也一君子进未尝不喜动颜色也然竟病不愈而卒中外搢绅大夫未闻问而推毂章上亡虑十数矣呜呼公所谓鞠躬尽瘁死而后已者非耶明兴贤公大夫之以节着吴者自文恭公铉始也当景帝议易储羣公悉上署文恭公为祭酒独不上署英庙既复辟而贤之拜祭酒少詹事且倚以相会卒文恭公虽不及相然天下髙其行而慕说之又蚤贵娄更大任子孙鼎起显盛为吴甲族公少承之独以孤生居贫其间至忧食指不能具伏腊人或谓公且废着可稍资其羡以谋什一公笑不顾曰不腆先人之庐不能守而废之即何以有辞地下且吾儒者可什一为盖未几而文恭公之里门隆隆然列戟者则公第也君子谓文恭公政不外究而公文不内施要之其竒节丰绩有相发者固不独称于刘矣公卒隆庆己巳距其生正德己巳春秋六十有一子一份娶于王女三适张汝化盛于唐袁一鹤孙二詹以公录为太学生娶于吴次譍钱淑人与份先公十余年卒譍亦卒今独詹在而当公卒时以讣闻上震悼赐祭下有司为营葬于某山之麓詹以公三品例得树碑神道谒太常卿袁公洪愈之状而问余铭袁公称公淳笃夷坦有隠徳至行其语当不妄余不佞素习公当公之为总督吴故其四履地问里中不知有所谓刘总督者迨以宦游过金衢间即委巷穷谷靡不祠刘总督公且加额愿公有后公可以铭矣铭曰

皇笃公刘俾时好逑服采服休初命尹温雉驯于原鲸鲵其奔入赞衮韨白简栗栗以绳不遹帝营建章赫赫天梁公总厥纲司仆塞渊騋牝三千国富用宣惟时辇毂是拊是饬以城冯翊乃睠南纪爰锡公履奄有粤海公徒组练蒸日波绚岛夷是殄回旋内指戎莽若洗与庶更始出凛夏霜归燠冬阳以律乃臧公钥利关刍粟如山无烦民间衮衣西归帝省其私毋嗟釡锜孰仁匪旻徳曜沈湮于嗟百身赐阡郁葱我碑其丰庶几文恭

明通议大夫吏部右侍郎赠工部尚书谥恭简欧阳公神道碑

嘉靖二十三年吏部右侍郎泰和欧阳公卒于家其明年大宗伯寀言故侍郎铎精白博茂砥节首公以保乂我王家宜祭塟宜谥诏曰可予祭塟及谥其更下太宰太宰浃言具如大宗伯宜赠诏曰可赠工部尚书其更下翰林翰林臣言具如太宰于法敬慎事上曰恭一德不懈曰简宜赠恭简诏曰可予谥恭简于是翰林臣致谥太宗伯致祭太宰致赠大司空致水衡金钱以葬而公始有归曰工部尚书欧阳恭简公之墓故事三品得树石神道盖三十年而未有举也子献以督府都事左倅吾州而来谒拜曰唯是先公之有遗憾于大邦也则不敢请以不榖之待罪而大邦有憾也则不敢请乃大邦之吏民以先公故而及不榖曰公庶几有后哉敢假先君之灵徼惠于吾子以不朽请世贞乃拜手曰此不佞之所与闻于父兄者也按状公字崇道别号石江世为潭人其先大司徒歙以经术鼎承率更询兰台通以学行继武至刺史琮治吉留为吉人数传而徙泰和遂又为吉之泰和人公少颖卓四岁能尽识云台二十八将名氏六岁受经辄成诵十三工属文十七补诸生居乆之就试其后先试而邵公寳蔡公清者俱能名知人见公文叹曰是岂经生俦耶而家文忠公与苏黄复出矣即首之遂以其岁登乡荐盖甫踰冠也而其明年复成进士公自是力为古文辞而尤精治经史曰其退可禔身而进则宰天下者乆之授行人上书论时政语剀切报闻寻使蜀蜀王竒公貌欲自结厚遗金帛扇皿公一无所受曰使事有职不敢以私拜君王赐也归下峡舟束于盘涡欲覆众呌号不已公色自若徐命取器物投之涡杀其势而会风怒薄舟于滩以免人自是服公有大臣器俄迁行人司副为工部虞衡员外郎进郎中时有填临清中贵人者假冦警请得如江西故事督军务疏上诸大臣皆茅靡公时在郎署乃独持衡大臣间曰奈何无事而弄兵以边鄙我中土而要节钺夫中土无大兴而节钺不轻假中贵人不当帅勿听便大臣赖以强乃得罢公以便养乞南得兵部武库戒藏吏悬隶直以待至则给之毋得先显者其显者亦毋予羡诸曹署甚称之时乔庄简公为尚书贤公至引以自副每语辄达丙夜曰吾老矣固当让欧君也出为福建延平知府公思所以易其俗首下令禁黩祀淫祠故数十百所悉彻以其材葺学宫里社建李先生祠馆诸儒生茂异彬彬矣诸死者毋乆匿弗塟塟毋张宴毋得为佛会盖未几而家无积丧寺舍无寓棺也首司礼者曰萧敬外谬为共谨而羣从子弟多丞郎缇帅所从舍人子里居暴横时强买民田而遗其赋列肆栉比侵官道至不能方轨而民苦赋争徙窜公归赋于萧氏曰奈何重困我民也已又正官道界斩其余椽曰复尔我尽没而肆矣已又得萧氏奴杀人状立决无所纵舍舍人子愤跳之司礼所谗公司礼大恨曰及我幸也而鱼肉我一旦失上意吾无归地矣谋中公以法将为缇骑逮太宰完微闻而举公堪剧改调守福州公叹曰彼固有大珰在将寘我穽也竟投劾归部固檄公上公上而填福尚珰者果盛气以待曰萧公诚贵人无奈桑梓何吾而帅也公不顾裁减其横需且半郡有祭当颁胙故事益市肉肉且及其客咸徧公弗为市肉益肉又不及客也尚恚使隶委肉郡庭而去公阳喜谓诸生尚公毋以若相礼而劳若耶趣分肉诣谢尚益不自得会迎春公又削其宴剧尚益恚因谒次庭诘公公不为动尚至出僣誖语公徐拱手曰尚公非臣子哉而忍为是言即上闻得无不可耶遂趋出而城中士大夫为公阴喝尚客曰府君尽得而奸私矣已则曰吏民为府君持若録而槖矣客大惧交关尚以解而公益自励为苦节大要以寛省刑役为县官牧养小民肺石之锾即尺布不以自供而备庾赈至絶一切会贽曰吾不欲溷吾民也尚亷得公状自愧因藩臬诸公以谢而公于诸公以一切絶故不能有加礼诸公外阳浮称之心弗善也而公议里役则曰郡饶士大夫其士大夫又饶产民无几矣请得稍减分民半役则上下交哗公时巡按汪御史珊独心是公而为持之居乆之上下则亦信而公以治行闻癸未应朝吏部奏课天下第一赐彩币羊酒明年擢广东按察副使督学政公至则惇礼崇让以行检先诸生即试而疎缪者所察跌宕少检者聊示惩而已再试及察如故乃始斥乙酉当乡举五人魁其经而公屈指曰吾得其四矣谓唐穆陈思谨郑弘彛李日森琼潮士也诗魁得无广庠乎非岑万则曾贯试连士谓张叔庠亷士王养民迟之俟后举张稍俊可名在二十王不能七十前也后皆如其言广人人能言之以为神满三岁迁云南布政使司右参政未上召为太常少卿是时天子方有事礼乐议建南北郊改髙皇帝旧下羣臣议咸唯唯而公独以时诎未可报时相雅重公欲入公翰林公力辞之泊如也遂迁南京光禄寺卿上六事皆为官节省摉干没稽出入天子嘉之着为絜令寻以后母忧归服除即家拜南京都察院右副都御史督操江兼佐院事会复以父忧不果上服除召补前职方旦夕顜筴江防事而改公抚应天十郡督粮储矣谓吾不虞它七郡而独虞苏松常吾三郡之是虞而最甚者苏夫苏弹丸黒子地耳而漕饷天下半即不给奈何厥田虽上下伯季也季亩仅五升而伯至十五倍之是且驱而芜也既而曰吾得之矣吾不能额减而能均乃请于上比其最重与最下者而稍损益之重而不能尽损者为递减耗米派轻赍折除之以阴见轻轻不能益者为征夲色递增耗米加乗之以阴见重诸推收田者从圩不从户田为母人为子奸巧无所容逃窜渐复而公又令民岁以田出缗钱顾役毋得仍十年旧裁省邮置滥费定收纳凡数十百条而会苏守王君仪者迁为兵备副使与公合以是能推行之无害时吴人顾公居相位以书贻公曰公行法而吾家増赋千石也然为百贫家家减十石矣公所为惠政于十郡非一而独于苏着又独于田赋着是时章圣皇太后梓宫祔显陵道经公所治公第严饬守令将佐储糗糒除戎器广游徼毋令梓宫有它而已问所以待山陵使者公曰使非彻侯中贵人耶此有司事非吾任也既事竣而所经由抚臣以次受赏山陵使独劾公不饬下公既已迁南京兵部右侍郎犹夺三月奉上虽以山陵使言夺奉而所遣缇骑诇公者交得公治状以闻上遂器公无何吏部阙侍郎以应补者请不应凡再请再不应而欲求老成持法者乃上公辄报可公之佐吏部也不携家曰吾乃安敢家此官乎哉时当考察法司属公佐其长务以精核行之不阻势不修忮其斥谪以否不以毁公之乡人有居相位者谓公且移徳我公自以孤诚受上知弗谢也九庙灾大臣当乞休公念无他过引乃自引衰上曰铎未老而衰耶其赐归里公明日即束装辞就道人谓公缓之上姑怒公以示眷行且召矣夫相君者公向弗谢也而又弗辞且以公为怼公谢曰去弗敢留召弗敢稽者人臣节也彼知我者以我为恭不知我者以我为怼公归而卜武溪之胜构盱武草堂与伯兄爕读书杯咏其中甚乐也可二年所而九卿给事御史合二京荐公者亡虑二十疏言甚切然公已寝疾亡何遂剧公犹起坐自若家人谋销饮器为医药费者公不可手书从伯兄所贷余镪俄瞑目不语至明而卒卒之前十日有光起盱武若落星越禾蜀江而坠故居春秋五十有八人以为祥云公燕颔虎额台背电目望之伟如也少丧母哭泣如成人寻育舅氏其后居父及继母丧柴瘠加痛人或谓今母亦及慈若耶公曰吾知母俪父吾悲不及养耳不知不及慈也公事其伯兄甚笃即老未尝不怡怡鴈从也语舅氏虽乆未尝不涕涔涔下也于书鲜所不窥为诗文雅健精宻成一家言公自郎署至省台佐铨柄出入中外所莅以威爱称为嘉靖间名臣人主所以褒嘉之甚至极哀荣之典而天下犹以不及尽用寿不及中为恨公大王父升王父鹤皆以公贵赠右副都御史大王母王母及妻皆南蜀王氏继母康赠封皆淑人王淑人亡子而所贰刘氏张氏有丈夫子三女二长即献娶于某由州倅为两淮都转运盐使司判官次曰叅娶某少曰卿娶某皆邑诸生女长适诸生杨同唐次适王宗明墓在武山之阳铭曰

欧阳之秀锺泷冈后四百祀文乃昌太宰宗伯小司空柱史太史诸曹卿宛若羣鷟鸣髙桐谁其最先媚朝阳有伟虎额电目公便便巨腹贮古今辨若决溜波长风尚书折节下师郎为闽岐伯扶瘵尫抗节睨世无衡珰帝曰汝铎铎海邦骊珠在采金在攻偕之报帝光天阊大江以南帝腑吭汝何在汉晏在唐何以腴国无瘠农则壤下上程凶丰剂以损益去偏伤野鲜瓯脱家伏藏穆穆政府帝所登如镜悬照羣闇惊汝瘁于职匪汝躬胡以称衰咈帝聪武涂可禾陇可桑念欲挫名名以鸿大星陨精越禾江敛用归体湛然空帝胙息壤启玄堂温明赙襚归黄膓一徳曰简慎事恭其以树楔表令终后千百年酹公宫有光烛天帝龙章

明故赠通议大夫兵部右侍郎汪公神道碑

世宗皇帝之二十七年而新安汪公玄仪以寿卒于里盖与其子良彬俱犹称处士云而孙道昆起家义乌令矣又二十有四年而为隆庆之六年义乌令为兵部右侍郎得封公与良彬如其官以明年万厯之改元葬公塘山之壤于是汪公至三品法得树石神道而天子所下制词大指谓廊庙之材匪一世积以美侍郎而推功于公道昆捧而读且感泣谓其友世贞向者纳王父竁实征言于故按察使攀龙即王父所操行谊长者然不能出于闾阎之外以徼惠士大夫之一言而慰诸幽耳业以壮为父兄扞恶声不及犬马与一贾人子能股掌中贵人而脱其弟于厄即攀龙一言之何至乃闻九重而辱人主之纶綍夫既人主所幸采择布衣之行不容掩而光大之是在吾子世贞谢不佞不敢辞盖闻诸攀龙公年十四而亡宠于父也悍奴语弗顺父恚孰视之不能诘翁操大梃掊而诟之曰奴叛法当死奴魄夺蒲伏受杖父以是心异公而会父得疾甚独公侍卧起昼夜无倦乃骤爱公与谋什一之业以为徽指众而寡积聚未易豪也槖装客燕代遂大起盐筴游贾东海诸郡中以其筴资诸从昆季咸饶沃遂推公为盐筴祭酒而中贵人刘景填浙东西责贿诸贾大小相率亡去而景夙戒吏以非所急急欲得公吏遂系公之弟公既脱身念奈何以已故杀季乃自诣景景怪问颀而晳者何人公曰贾客汪玄仪也敢以千金为贵人寿然公实不持一钱景愕曰吾所急守义也而玄仪者何也公谢曰守义实字而此中善视贾居恒以字行景颔之出人怪公何所从得千金耶公苐持券谒说郡守守谓是素不侵为然诺者许贷库金且行景而景坐刘瑾败得免乡人持酒劳苦公公笑曰干支家言我生有天赦果然而公至六十即罢贾归休里羣贾挽公谓祭酒方为我曹筴成败奈何舍去即二子才年少恐不能无得失公谢曰老不任道路矣家岁赋秔六百釡可以粢盛秫半之可酒浆洿池其间可网罟以羞客旁舍竹十亩轩二楹于吾计足矣吾安能仆仆刀锥为二子守虏也无几而封侍郎君举道昆三年矣而公授之诗百篇辄诵公以行酒喜曰是能出我家于贾者吾不偷甘食好衣而毋事蓄藏之产业者以此儿耳道昆成进士而公喜可知也盖八十余矣日进斗酒者三苍头一人能秦声使佐酒一日栉而升堂命酒声奏忽顾封侍郎君曰而翁归矣顾而弟客他所而子逺宦语之勉为善而已釂而逝公所娶吴淑人为溪南着族父庆以择壻得翁俭而好行其徳诸画佐公皆出意表为公置媵黄举良植攀龙所载举二子事甚怪不録吴之卒亦七十有九其称淑人亦以封云良彬娶于胡有子二长即道昆既赠公而迁左侍郎次道贯用道昆荫太学生良植有四子道坦道会道贞道耆诸曾孙五人道昆又亟称公即乆客益务敦谨自爱为其俦强而酒之狭邪以一倡侍公呼烛具书草达旦与吴淑人庄至老媵亦化之雍容如也不佞尝窃读史迁氏传于诸客最称临卭之识宛孔氏之雍容宣曲之折节为俭然度其后无显者积盈而不已则造化鄙之藉饶而亡所苦则见以为因仍而忘诗书之好故其说曰邹鲁以其故多去文学而趋利者以曹邴氏也乃汪公内行淳至骤去其客归而举诗书之好于孙子宜其享矣人主以道昆故荣宠汪公至举闾阎之行而亟旌之永永无斁为汪氏后者宜何如报哉铭曰

毋窘于穑而客是即亦毋乆客以勤勤亲以佚佚身以诗书后人有丈夫子二长善养志次述其事畴为若孙文而树惇司马道昆帝曰司马汝格乃祖惟予赉汝制词赫赫爰剔潜徳以光燕翼塘山之圻土沃而滋大隧丰碑余表厥丘畴为铭幽有齐李侯公神行天以大庇象贤则百千年

△墓碣铭一首

程君汝义墓碣铭

后程汝义卒之十九年而其子善之以其诗来请序则又以状来请铭墓碣曰不腆先人之行不足以再辱长者唯吾子怜之敢徼惠于仲蔚仲蔚者余友也而为之介则又固请曰程君儒不逮仕客不踰中贾年不能辞夭而何以传暨表为然而志之在幽宫者日就蚀也其强有以慰夫称为人子者余谢不敏不获已为铭其碣君故周伯休父后至梁忠壮公灵洗居于睦为今徽人又十三世而孙云抗黄巢乱寨休宁之■〈氵义〉口遂冠休宁族曽祖训祖典父珉世世隠贾君生而警颖受经术工属文然不甚笃好之稍长即弃去曰丈夫具弧矢胡意即必于是中求适人寿几何乃从其父兄客周赵燕楚间君于什一不为钩距苛取苐忍訽寡嗜以时伸缩之周俗纎俭微济以寛饶燕代■忮其民羯羠不均君柔平为剂赵俗懐急纵侈则务缓示朴歴楚三俗时见所折衷而适有天幸不乏损最后客吴嘉定乐吴之风土与其贤士大夫因家焉君所不好者经生业乃独好子史于象纬堪舆龟筴覆逆支离之技时时心通尤喜吟咏为歌诗后先数百千篇其存者十一二耳即叩之皆真境也余别有序不载君虽心计出入乎哉其大指要以竒取而偶施毋问出问出所宜而已徽旅贾徧江左君衣食其贫者不幸而医药棺槥于我乎取尝袖百钱行市廛间以乞窭人钱尽乃返乆之倭冦犯嘉定城未及版令欲纵民妻孥出避君走谓令曰去民之肝腑而责之守夫安能肤立请捐百金募勇士为诸巨室先授甲而登埤城卒以无他盖冦退而君忽意倦曰归乎归乎吾安吾瘠土矣未及买舟而卒时年三十有四也君讳兀利汝义其字别号西野娶于汪有二子长即善之娶于吴继娶陈次善夫早天孙男一人女三皆善之出葬永丰里之原铭曰

郁芊乎佳城其下汝委形而上汝铭谁铭汝铭王先生

弇州四部稿卷九十六

●钦定四库全书

弇州四部稿巻九十七

（明）王世贞 撰

○文部

△墓碑一首

明故翰林院侍读学士掌南京翰林院事奉训大夫华公墓碑

公讳察字子潜常之无锡人也葆胄殷宗锡胤公族其在春秋右师表君臣之训迨乎晋季孝子艰不娶之贞乃后仲息遂昌厥裔宋氏之始肇基东亭及明播迁于荡口世艺黍稷爰有资槖公父奉政府君息辕素封解褐半刺业慕文事耻以訾显泰陵委和之运震泽灵秀之汇时惟庆门乃笃生公公生而髫秀长不肤立揽玉尘以齐润客讶宁馨挹银海之渟澄人夸阿堵诵收三余之晷论穷九师之辨府君乃延耆硕以攻玉购英哲而断金公毫不停缀锋无抗衡薄游贤关则林宗之首八俊髙步艺苑则田巴之屈千人属龙飞之纪元歌鹿鸣而登荐江左之珠竞灵蛇谁当照乗燕中之金收蹀躞误蹶追风惊取一鸣献无再刖竟登南宫上第射策金马读书中秘每试与吴郡陆君浚明更擅甲乙故太保费文宪公读其文而叹曰东南之美尽在是乎公遂与陆君申友于之分钱通则管鲍惭分气投则逖琨让舞九畹齐秀居然大国之香连城并辉宛尔清庙之器然而珍阻投夜产忌当门枚马之吹嘘甫上绛灌之诋诃先入陆既改省夕拜公亦出郎民部淮漕之舳舻飞雪义絶染指神武之衣冠若云心安幞被遂以疾予告栖迟逾年意泊如也府君笃资事之分割晨昏之恋强公起补掾武库迁佐职方蓄学与五兵偕富宏识则九域同朗寻正车驾锐精置邮民鲜告痡国减冗耗遇恩实授进封府君如其官母邹为宜人斯皇朱绂宗党荣之会天子方饬金华而治经术开白虎而讲同异首以旧学兼采时奬改翰林修撰拜命之日俾仍五品禄章奏最之辰通理三考迁次银绯绾曳之美徊徨弗居博望清华之选逡巡若畏诏美撝谦特聴所守寻与校累朝寳训实録宸章之炳烺若烛何假青藜天禄之恬淡如饴无谢玄白以録成进侍读同考会试皇太子立诏谕朝鲜赐公一品服充使者以往父老杂进方钦长卿之见难豪帅归诚自繇然明之却贿■〈岛，甲代山〉水传为盛事马韩载在稗史公既娴婉其度加以长虑浃识故太傅李文康公任在首揆号为知人适有宻勿之陈荐公堪寄端右会诏青宫已齿三至宜备四友公首擢司经局洗马台臣谓公酣酗不当储辅天子外伸诤路特寝新除仍顾辅臣出李启事曰是尚堪朕辅者胡以不当储耶且以酣酗加华某何异谓黄门为宣淫坐阍伯以阑入也公既却轨无通李复削草不泄时始两贤之蛾眉见嫉班姬所以奉帚莼鲈非美季鹰托而扁舟予告归里至是者再昔安石偃蹇朝命栖迟东山自谓去巢许非逺公筑园傍舍名曰嘉遯亦何以异兹而复见迫府君黾勉北上非其志也俄补故官命主南畿乡试贝玉走不胫之集桃李成无言之蹊前后二试若少宰茅公宗伯瞿文懿公两魁天下尚书翁公陈公刘公殷公侍郎两朱公毕公曹公凌公軰出入三事蔚然名臣垂白羔雁不废师礼公程序之作世所指南片辞而模楷攸寓百试而光景恒新未几超拜侍读学士握留篆而南素薄宦情更凉物态冥鸿超蹈之旨黙授流言青蝇点污之谈翻成知已乃以微谪露章乞骸驾言倦游笃懐养志主上愍其情不之强也公以学士侍二亲且五十矣夔夔斋栗不改孺子之慕烝烝克谐遂成太和之风俄而奉政府君捐馆匪法大连之善居有踰浚冲之死孝溢米时进亲慈为之祝噎鸡骨支床门故虞其毁性亡何又丁邹宜人艰哀以岁加礼无老废乃大营冢域茂树楸槚锺侯之墓田丙舍原氏之南阳新阡方斯蔑矣公谓龙蛇屈伸士之恒遇杜树之荫百尺黄河之润九里故计倪五策匪徒谋伯王丹千金聊以足志四姓之炊烟待暖羣稚之孤茕托俦取若囷廪寄之袵席役助资匮之亩里搜伏匿之田涸辙多润乎蹄涔为渔岂安乎竭泽至于取予归节丰约因心虽连云之翚革争鶱而二簋之豚肩不掩物情颇异行之自如若乃树梓种漆樊君云之迂筴也木屑竹头陶士行之琐算也唯公行之独得其效公虽家埒素封服阳陵君之善对名在丹扆安张长公之退节时有佞相假赐环而为钓复遘幸帅指推毂以求脂甘语狎至危机隠括有为公动者公如不闻间谓所亲曰昔人有投盐于水以明非惜惜所与也吾守先人饘粥之遗而捐以填狭邪之径乎且使白首嫠妇丹唇衒门匪惟失节徒増其丑俄而佞相幸帅相继沦败始服公之逺识公林居凡三十载矫履迅步若士之狎云霄柔肌粲颜姑射之凌氷雪髙标鲜令简度清贵室絶二八之媵坐无九九之客悬榻稀下应门鲜通然而五祠并建躬辟主之烝尝千里裹粮手故人之问讯亲仁泛爱道不相谋酬恩徇知谊有攸当至于齐相脱骖未收越石之感孝标着论不免到溉之嫌情意所安毁誉为汰公既杜口朝事逺迹世途取亢寂寞之乡长王嶕峣之色偶周行墓所顾盼松栢泫然乆之谓诸子曰昔与陆生周旋馆阁各言尔志陆生慷慨裹革吾欲雍容经济今皆已矣九原有知宁无小憾君子以是知公之未尽忘世也公素强无疾岁昭阳之作噩辜涂之月觉筋骨少异意殊忽忽叔子方侍容台典属国促令请告奔波以归见之喜动颜色沈痾少平迄于改鑚竟不时损饰巾待期绰乎太丘之度易箦就正俨矣子舆之启大怖将临熈怡若寐小敛既毕容色欣然公以弘治丁已季夏之六日生卒以万厯之甲戌仲夏二十七日春秋七十有八所著有碧山堂知退轩翰苑留院东行纪兴岩居诸稿及纂华氏家乗九巻续传芳集六巻东璧兰台之撰舂容雅丽为宗一壑三径之辞简逺玄澹为主虽黼芾人伦脍灸羣吻俱擅珪璋靡惭竹素而岩居一集迥乎超矣公天与检镜夙成规彀右文之景虽未竟其虹摅于陆之仪仅微征于鸿渐使际虞代则巢皋分徳其在孔门亦宪赐裁衷矣寝疢之际三子七孙长者垂绅服衿以侍汤药少者累棊采蜡以娱游目谢庭兰玉之荣吾宗琳琅之秀人理靡亏夫子可瞑甫及授窆叔子继之乃知水竭鹏海珊瑚随而告枯凤归吊鸟鹓雏以之从逝修短逈絶衰荣不恒其门人王世贞等感匠石之见采悲融帐之莫从恩泽未零音徽就杳进不能请字衮于公朝退不获寓心丧于私垄敢造菲颂寄之坚珉其爵里父母子姓详具于左铭曰

矫矫先生履坦安贞进不离体退不近名雠史东观授书西清讥以誉伏荣将瘁并三事步武一书投削蓬心庙廊华邸丘壑天与真贵人岂縻爵毕力温凊戢躬汤药以俭成饶以饶成徳用必取赢施必归泽内众千指顜焉若画环公之乡爰谘爰式里有仁父家有严君是亦为政奚其离羣我征在昔身隠焉文君子修之必达必闻材足奢取事诫盈忌不朽让一达尊居二隠几委形超然曷累追契千古声施来祀

△碑六首

太仓州重浚诸河碑

先皇帝之四十又五年前叅政臣云翼言臣吴人颇习知吴事吴地故不能当天下五十之一而岁赋十之二漕粟给大司农遂当天下半其农自壮比老死不能得一佚食日夜从事桔槔于水以田而间者水故道多阏无所灌泄请一切治水委之御史诏下大司空议督鹾御史故尝任治水其委之鹾御史诏可其下鹾御史于是侍御孝义蔚公元康议治水而侍御洛阳董公尧封以案来曰是小借民力而大禆之于永永余敢以自诿乃会蔚公及抚中丞巴陵谢公登之下按察使者汤公宾按察使者下郡守蔡君国熙丞金君柱龙君庆云吴君宗吉议曰水数治不能周南亩以忧吴父老至烦叅政言然曩者尚书李公用大兴法辟召官属遍四郡甚屈县官帑不二十余年而塞不腆丁未之役台使者以名任一倅倅以丈报至委数万缗水土间不二年而塞即计之今未有能用大兴者也然使县官不爱食民不爱力而司役者不爱耳目则固未有不办治者也夫计之力取民近利者田二十而夫一逺者三十而夫一计之工夫三而丈一难者四而丈一计之食夫一而缗半计之耳目则丞等请以不肖躯任三公曰善其申议议四郡则先苏议苏先常熟太仓次嘉定议太仓先七浦次杨林盐鐡则为议七浦曰夫七浦绾毂常熟之口而东注海者也利最先于是即以今皇帝之元年春金君任治七浦其役夫合诸七浦之傍田者而佐以杨林盐鐡之民凡十八日而竣为丈七千二百有竒工六十一万一千五百十九食若金者六千一百五十有竒外创坝以距海潮费若金一百二十八闸一以备止泄费若金三百五十七又拓月河以辅之工万一千六百五十二食若金者百三十七既报而谢公以迁去今中丞莆田林公润来曰呜呼是唯余所理赋乃以勤二三子亡何侍御庆阳麻公永吉以瓜代蔚公曰唯余所奉玺书以嗣事余敢辞则会林公董公再下金君吴君及倅吴君维京则复为议杨林盐鐡曰夫杨林者横州之北其右多阜易涸而盐鐡故漕河也是二河者太仓干也丈各八千有竒青鱼泾至吴塘顾浦嘉定干也丈各三千有竒出七浦坝而外者海沙所沮洳不浚之即扬尘也为丈三千八百五十计之工四万五千食若金者五千四百有竒俱报可则又以戊辰春倅吴君与金君画地而治之其规模大氐视七浦其役夫合诸河之傍田者而佐以七浦之民凡三十日而竣既报不佞某以燕请林公董公则相谓曰日大司农困匈奴使者十軰相望而天子即位予民租不能半然阳予之阴猬取之矣吾侪忧皇之度无所出今而知所以策矣某谢不敏乃曰昔在永宣民困犂庭忠靖敷刋壤沃流安文襄核均伏摉困苏迨其季年公私陈因筴殆谓是乎二公曰然岂唯子之州是利将四郡蚤莫焉退而蔡君以书请曰子为铭之非以耀成事也以示后之志水者有考也其无难兴也无避口也无何而州父老数十百人复来请曰向者诸公虽属我畚锸而厚食我今旱二月矣而环河之民有生色焉殆诸公之贶乎与造物者均哉某乃不辞而为之铭曰

震泽沮洳维天所汇以为帝藏日夜北首衘云屑霜既舻而厢原之不探陆尘其波何以沟防譬彼峻冬败厥貉狐而叹无裳维先末禩臣翼有言逮帝初载大臣细旃强本节用顜求利害中丞煌煌手抉天翳百吏伏骇惟麻惟董左冠右斧日畏日爱监司承之提衡守令以衋成事曰维诸河襟带太仓黔首所恃官毋私帑民毋私力务一其志庻几子来立表刻漏以听戒备男跣而撬女执簟筐遵彼河旁猗欤金吴立畚锸间与细分功民亦有言不日成之毋乆勤公清流泱泱树之梓杨以为河封岁不念恤魃佐其武千里若赭环河四周膏泽所侵悉为沃野桔槔之声比阡相警以代澍雨无蕲于天蕲我大吏是浚是抚爰在成际忠靖司平七泽节宣文襄继之筹析秋毫为民请蠲上错涂泥外庾于田外府于廛姒绩弃仁羣公勉旃斯千百年

忠孝祠碑

隆庆之戊辰冬余自副察起再游大名覩其疆邑土风淳美民竭其谷麦桑麻之利奉给县官退而治其余以共事家长上庶几乎能自足忠孝之愿而亡所事于诗书之利者居无何而郡太守郑君旻以祠故田侍中弘正及其子仆射布事请盖大名古魏州地而侍中父子尝为其州刺史节度诸军者也当肃代之季所谓魏州者一辱于安禄山再辱于田承嗣盖至于恱与绪而天子意不复有魏之山川人民而为魏之人者亦安于故而不复知其上之不为田而为李矣侍中因军心之向踞其位而能一旦奉六州之籍归之天子请吏治赋天子始为之疑继为之大恱而魏之吏士始亦为之骇继而为之俛服恐后公率全师压赵境声王氏抗命之恶再锻其武卒还复治青郓罪获师道族其家公北掠赵之要领提衡其六州东悉覆齐鲁十五州之地并其所治为州共二十有七咸手挈以报天子其有功于唐甚大而雠于赵及齐鲁人甚深用事者闇不晳于几乗赵之人请帅捐公帅之而又夺其纲纪之仆俾阖门就屠僇以死仆射由苫块起墨衰而从事枕戈待旦誓不与贼俱生而魏吏之黠者已深中赵之诱而复动其故迫于得所欲而缓于报公遂至挟仆射援河北故事以请苟仆射于死生之际少有所动而移其念于择利则必为之姑以应之而庶几其乗隙伺间如李少卿所云者乃悉其财帛予士卒上书告天子恸哭于侍中之灵抽刀剚腹盖仆射之所不能报于力者雠而其所可报于心者君与父也仆射虽已死赵诛虽废然魏人终不敢显为赵而竟唐之世犹能以羁縻之迹时出其资赋以讨挫叛镇至于宋而夭子恩徳日以浃又获牧如冦如韩者拊之魏遂以首善闻诸郡盖又至于今而余之所覩羡魏俗如向云者谓非侍中父子一洗其凶悖而振之以忠孝之力也耶郑君谓魏俗固淳美然亦少椎不时以君臣父子之节撕警之则亦易忘而侍中仆射于其节为最着魏既以二公故善其俗其徳之也当无已乃即废署彻其朽材隳塈而更新之加以丹垩颜其堂曰忠孝余乃纪其事而歌以侑神其词曰

旭轮兮太行下明河兮流漳涤而田兮从王悉而军兮以四匡师不勤兮仇予恒欲报兮狡为阻臣胡避兮殉君子胡恫兮从父曳虹旗兮焜煌弢天弓兮上襄藏而肝兮彩繸之使阳咸兮招筮之重貂兮委蛇从副乗兮后先驰帝大明兮泽汪濊将赵魏兮齐文轨神怡怡兮享牷醴毋抚剑兮东北睨条风兮甘雨惠我民兮以逮赵土赤帻兮青衿灵翛翛兮怳有临美我俗兮为我御祲千秋万岁兮同此心

南阳张鐡二公庙碑

在唐至徳初而有渔阳之变时南阳张公巡以雍丘令破贼走之进守睢阳迁御史中丞凡七十战城破而不屈以节死诏赠扬州大都督官其子亚夫金吾大将军人主所以宠灵而光大之者既极备而天下学士大夫以至妇女孺子类能言之踰六百年而为明之建文称革除而文皇帝靖内难时南阳鐡公铉以参政分省济南固守不下寻抗王师于东昌累进右布政使兵部尚书叅歴城侯军文皇帝由他道入京师购得公责之跪不可剸其膝责之反顾又不可劘其耳鼻竟寸磔于市鐡公既用不屈坐族而天下学士大夫嗫嚅嘘■〈口医〉于齿吻间而不敢吐后事渐解稍稍有笔之书者而会今天子即位制诏大宗伯故革除被罪诸臣忠于所事甘蹈刑戮有司即所在祠之坟墓苗裔存者厚加恤録以表忠魂励臣节于是鐡公之事益大显而南阳守维荩令见宾谓公其乡人于诏得特祀而张公盖前六百年而为义而尚未有能祀之者以请于大梁之中丞御史咸报可乃即郡城西闉故社学地中构堂三楹以安二公位左右廊楹各如之戟门一凡公帑之羡费者仅为金三十余皆令逊所任也既成而分守叅政李君廷龙率守维荩同守通通守希仁维熈令逊以状来请世贞言以文丽牲之石世贞谢不敏则谓张公提一旅冯孤城遏十三万之强敌以障江淮公死而贼旋灭其为勲最大鐡公之守无异于张公其所摧坚折冲雅亦足相埒而不能救金陵之下然张公之所为狥者七叶之天子而其所雠者贼耳且是时死则已不死降冦矣而鐡公之节独信于真主一统之日知存者之为名公卿有妻子而亡所羡亡者之为奸党宗族无噍类而不之顾其事为甚难然唐之所以报张公实国家赏罚之常典而鐡公之获旌又我维新之后禩上之所讳闻而下之所不敢言者也不又甚难哉愚窃闻之髙皇帝起义自采石下集庆而首举其不降者御史大夫福寿而褒封之立庙于鸡笼山夫旌敌于抗刃接铩之际略其吠尧而取其徇桀以故其所感发振励仅易世而为主死者比比即鐡公其尤者也而天子方嗣大服涣徳音以髙帝意行之于丹书之所志者而不恤孟氏有云先圣后圣其揆一也噫嘻明徳过唐殆万万矣今而后谒二公之祠者为封疆之臣则思其所守邦之荐绅衿裾则思其所立感人主之激赏则思所以报覩二公之近者二百年逺至八百年而若新则思所以不朽是参政与守丞倅令意哉因记其事而系之铭诗曰

臣有大纲上以酬分下则成仁岂名之厚而薄五宗弁髦其身君有大徳敌怨不校而谊是敦旌彼后夫以绎前思以风嗣人于赫睢阳为淮储胥不惊敌尘有烈司马作齐息壤洪流其湮毁魄全天宾于帝所怛为明神崇庙岩岩击鼓坎坎万舞侁侁骖虬翼鸾缭虹屈蜺双甄俪輴畴右畴御霁云之徒以逮万春若彼平安及齐汗骢毋污尔轮灵之未格立髪嚼龈含噫未伸灵既格我膋旨鬯芬削厉为忻丰我稌黍固我城隍福我人民豫山凌空丹霞应之并表嶙峋读此丰碑千秋万年其人若新

泾令刘公生祠碑

刘公之去泾也盖以给事御史选召云而泾之男女耄倪惊相谓奈何夺我父母其搢绅先生亦谓刘公特召诚宠异之然奈何夺我父母为当公行相率而走数百里泣祖于江之采石即其地亭焉归而其乡之人祠刘公者曰东茹麻曰北古楼曰南妙峰曰西下坊凡四乡之人祠刘公若一其邑人则以请于台御史报可则又以请于前太守王君廷干记之则又相率走千里纳篚于不佞世贞而请勒诸珉是时刘公复用卓异转天官冢宰属云而不佞意逡巡若有避也其男女耄倪曰吾不知冡宰属何官姑以吾父母恩累下执事搢绅先生则曰冢宰属钧臣也得无以嫌避乎而以吾父母恩累下执事不佞盖乆之乃喟然而叹曰太史公创传循吏班氏嗣响有味乎言之彼其称述平仲之善至愿为执鞭而不可得岂非以睽世故哉乃今幸生当之自失之耶夫刘公一令耳其容保教思几使泾跻兴于礼乐去而益思之不忘斯民也三代之所以直道而行也不佞又何嫌避也刘公者名世亨江西之临川人也始泾得刘公属岁侵公不欲以善赋闻身请得当户部勾校例幞被去林大中丞因民请而疏留之公乃序立条教栉比其俗输为限役为等损冗费禁苛取平亭其骑置之它郡邑者勿过劳佚岁时行乡落劝农力耕置社仓教积贮诸开垦荒塞因山负泽听自利弗禁婚葬宴会衷俗成则去其奢纎大庾小槖稍稍充盈公乃喜曰民自是可教矣乡有约约有长长有副申髙皇帝大训而衍广之章善用长瘅否用短月朔燕见诸生考问徳业鼓锺间作声诗继之彬彬跄跄动止自规比邑方城若士逮民观风质成公又曰耳目之地得无有蠧吾治者乎断革讼师摉剔弊吏吏与胥徒凛若负霜大豪闭门中猾偻行公又曰四封之内得无有萑苻弄兵贼吾民者乎起自旁邑莽或伏戎下令诸乡乡募武勇趫健如格巨室主之据要走险捷策飞应冦至輙警警传辄获曾未何时丸絶赤白有虎负嵎莫之敢撄为文祷之负子以奔虎患既息乃饬虎落以至储水眘火储堰眘水濡有衣袽绸缪牖户民于刘公若在襁褵刘公于民慈母严师昔在召伯蔽芾甘棠勿剪勿伐流为美言播之声诗而况于公肖之祀之匪直肖祀之思以永之伏臈烝尝报成祈滋子子孙孙是冯是依公人神哉于乎公真神人哉不佞乃系其畧以授今令祝君而乱以歌曰

琴髙之山兮下有琴溪七音泠泠兮南薫间吹白叟兮讴悲青衿兮前致辞畴食汝食兮衣汝衣薫蒸兮兰餈湛酤兮膋脂公不来兮伫余思帝命真宰兮代飨之握人铨兮沛大泽公欲歆兮亮非一泾民世兮不倍徳将衮衣兮绥南国

房县潵澥堰斗门碑

房县令朱衣上记都御史幕府言邑故房州迁人地四塞亡商贾之羡其民依樵采而食所出薄不足以共以故恒苦饥而独邑南有稻田数千亩号为肥饶其所受水出滴水岩灌溉以时则收倍它田而其地髙下凡三畈中下畈以次而受上畈之水其上畈以次而制中下畈之命凡水见遏而不下则弗敢播旁泄而他注之则弗敢播而下畈亦时能窃发其防以使上中畈之立涸以故恒蓄争其争能互为害而不能自为利日者令以行部至田所具得其状乃行属乡三老亭父某某课督民之获田利者以次受赋俾环畈而圩之毋使傍泄自上而中而下至绾毂之口凿石为斗门大者三小者三十有五中为管七十余上溢则板以障之下涸则启以泄之凡为条石之以丈计者二千五百五十五为柱者一百十五为槽者十有五役工至三千三百三十而赋帑金仅六十余因与守畈者约其下畈当受水而不予水者罚在上畈不当予水而輙启水者罚在下畈其民皆稽颡听约束毋敢犯窃以为令迁徙无常乆或忽忘之不以时饬治奸民起而修一旦之愤破毁成业坐自失计而归訾于上愿得幕府之一言勒石而树之通衢以示永永都御史曰善乃为铭曰

周有稻人掌稼下地猪防沟遂以迨列浍杨芟作田暵涝咸备惟此山邑罕覩其利引流下输建瓴斯易比于桔槔厥逸蓰倍门此三畈以时启闭房南穰穰民靡虞岁爰戒来者毋怠成事

故福建按察司副使宗君子相祠碑

往嘉靖戊午岛夷起闽海躏福清遂以其劲捣省其大帅恐甚部分诸监司乗城守而故广陵宗君子相以参议得西门西门最为省要害郭外之氓叟妇稚跳贼而求入者踵相囓也大帅念贼或得以间乗之下令毋内民内者坐军令宗君谓奈何遂拒吾赤子而委之贼且贼逺未遽乗也乗吾力能办之大帅益恐欲设难难宗君则谓省无百日粮而骤益人以耗吾食非计更令入而挟刍粟者入之其非挟刍粟者弗听宗君又谓吾赤子奚择奈何逆拒其饥者而委之贼贼又必不能为百日攻也于是大帅之难穷而宗君遂大开门纵其人诸见阻它门者亦转徙而入凡数万计宗君度入且尽徐徐治守具而数出竒以创贼竟逡巡遁走于是宗君之声称冠诸道迁其省按察副使督学政竟用积谻病周岁卒当宗君之为叅议副使而汀守徐君某以事趋幕府故善君因得从君游其游辄于西门内之乌石山山有薛老峰邻霄台蟠桃坞之属皆遒耸深秀昔人之所诧以为灵仙窟宅者宗君乐之间谓徐君曰天地大矣而有兹山为兹山亿万年而始有吾二人哉则又曰吾去吾官若脱屣耳而不能遽舍兹山也庶几异时神游乎哉盖宗君没之十六年而为万厯之丙子徐君自谪起数迁而为其省之叅政以至按察使尝经行西门咤叹曰此故宗君所入避冦吏民道也指谓其父老若犹记宗使君否父老涕涔滛下曰微公言吾能忘宗使君其为人长者稍出而谓郭外之民记宗使君否则大戚中有号哭者曰微宗使君而不肉于岛夷者几希且吾犹使君子也更问徐君宗使君不幸而夭吾闻活千人者后必封使君所活讵止数万人其后何若徐君亦泣而不能荅以宗君之无子也则相聚而泣其颖者曰吾闻之朱仲卿死而以桐乡民爱之故谓后世子孙奉尝我不若桐乡及死而其子葬之桐乡西郭民果为仲卿立祠岁时祭不絶今宗使君无子独不能捐西郭之咫尺地以祀之而视其为若敖氏之馁乎哉徐君乃曰毋庸也吾不忍以宗使君故损汝曹槖乃搜赎锾之羡与学匿租百五十金以为祠费行地而得乌石之址喜曰此故宗君所属神游地也其必食矣于是闽令裔先丞从周受工焉为堂三楹墙缭之出石桥而门与西山对复得傍寺僧之匿田供岁祀其民以时祷祈者勿禁徐君乃走书及状而属世贞曰请假子之一言以示永永余谢不敏则谓韩退之尝志栁栁州之墓而又记其罗池庙以知栁州深也今吾幸辱宗君知亦为之一志其墓矣宗君文当不下柳州故尝为要官而外除亦略相同其迁地之近与赐复之易宗君虽若少胜之乃其年与其后不及也独所谓少年勇于为人不自贵重毋论宗君无之而乌石之祀亦其民之乆而不忘与徐君之独居厚也非若所谓死能惊动祸福之以食其土也已余文固不敢望退之其何能辞乃记其事报徐君而复为乐章一以迎送神俾刻之石其辞曰

筑宫兮岑崟望乌石兮叅差桂栋兮玫垣薜蕙兮缭之藂百馨兮庑门揽游鯈兮桥池黄流兮灌鬯实笾兮肥羜氓纷纷兮若囝灵何为兮延伫倩觋饰兮前舞灵徘徊兮心独苦秋兰兮紫茎濯清泚兮流素馨灵翛然兮若来独流睐兮友生风谡谡兮茄蔕怳若袭兮灵之袂彷徨兮不得吐将两诚兮冥会夷犹兮憺忘去惆怅兮日将暮金支荡兮回照霓车辚兮泽雾朝泛兮欧冶夕栖兮丁戊灵之格兮羣愉灵之逝兮我忧吻沧海兮不波束崟﨑兮使安流憯莫憯兮百年乐莫乐兮千秋

弇州四部稿巻九十七

●钦定四库全书

弇州四部稿巻九十八

（明）王世贞 撰

○文部

△行状一首

先考思质府君行状

呜呼先府君之弃二孤也盖八年于今矣不肖兄弟恒怦怦营营焉惧懿徳之日就泯一旦溘先朝露以为终天痛而属覆盆之未回烛不肖兄弟间欲有所诠述不数言辄涕涔淫下且中咽也每举笔不能终一赫蹏内惘然废也今年春天子御极霈发恩诏与天下更始不肖世贞乃敢昧死伏阙白见寃状下有司特赐洗雪还府君故官乃复敢与世懋稍稍摅次遗事行为状而以不朽之计徼惠于下执事无论不肖椎不文即震裂荒迷中十不能举一二以为大愧然窃惟于先府君懿徳有所不尽而无所溢盖下不敢以私诬逝者而上不敢以私罔立言君子其幸垂亮焉府君讳某字民应其先世为即丘子讳览即丘孙始兴文献公讳导迁江东至宋左司谏讳缙者仕髙宗朝称名臣以不能事秦桧中废居分水为分水人数传而至元古川先生讳梦声仕昆山州学正家焉遂为昆山人已割昆山支地属太仓遂又为太仓人古川之五世孙讳琳琳之子讳辂辂之子讳倬曰质庵公举进士累官至南京兵部右侍郎封其大父父官如之凡三为县令一为御史再为按察副使为左右布政使副都御史抚畿辅所至称循良吏民思之生特祠者一祠学宫者四没而祠于乡者一志循吏者五志乡贤者四质庵公凡三娶于陈氏其继赠孺人生都事君愔最后继封淑人生府君质庵公为副使于贵州业六十一矣而府君生府君既与质庵公生俱丁卯而又少颖秀异凡儿质庵公爱而竒之每曰儿异日当倍胜我其任南京兵部时府君从故大司马太原乔公时时过质庵公辄呼府君方髫而姣好也儒步详视若老成人乔公已心器之属以騈语对輙益竒乔公大称赏置府君膝指其坐曰此儿异日坐也府君渐习服博士家言为文章峭健有气力十五而质庵公捐馆府君柴毁过礼依都事君居都事君故友弟然为人豪于声色居恒张宴杂奏伎府君如弗闻也者每读书至夜分伊吾声后管弦弗罢矣时府君方病消病可二载其读书为文章益自力而乆之学益以宏博而湛邃于理旨十九出应试州举第一试提学御史复第一补州诸生明年复在髙等至嘉靖辛卯郡试为郡守故大司马聂公所赏试提学御史为御史丘公养浩所赏俱第一遂荐应天乡试明年壬辰会试以病弗任场事归居二年而陈太淑人疾病府君不脱衣冠而侍汤药悉槖中装走诸郡邑医治弗效搏颊叩天请得以身代竟弗效府君痛几不欲生水浆不入口者三日其视含殓棺椁靡所不诚信然不一杂浮屠及吴俗礼时人翕然称之明年当会试以丧不赴始府君与都事君废着出仅田二千余亩皆下瘠然有天幸恒岁而府君日读书共养陈淑人若不为产者然以无妄费故有所饶羡旁亩益辟因时置废而息之所受鬻田辄予善价其善田日益来会岁乍侵民饥流徙府君有廪米数千悉假贷乡里不计息而以其竒煑粥食饥者所全活不可胜数戊戌会试其文竒甚不第归而名益着弟子从受经者众辛丑遂举进士隶事礼部府君为歌诗雅有声然意殊不自喜则取廷尉絜法诵读之曰是三尺人主所用以提衡天下者吾一旦获从事安能嚄唶睨猾吏面孔也是岁授行人司行人又明年使淮藩行祭葬礼王国所馈遗直百金却不受满三载报最授修职郎乙已都察院以阙御史请诏独选御史府君为第二人得江西道寻监视中城府君以素习絜法故吏不敢夤縁为奸所理号能持平士民安之皇太子当出阁府君上疏列三事其一欲令师少之官赐坐论道降次答揖于讲读诸臣特免叩首俾得完养正气从容讲析不惟崇师重道有光令徳使其知有君之尊有父之亲不敢以一人肆于士大夫上为益不细其二引汉儒之言谓太子国储军抚师友必天下英俊又为天下立太子必宜用天下贤才欲令九卿各举所知贤者以备宫僚之选必容止方严徳行淳固经术精通闻见该博四事俱备乃为无负毋得仍用轻忮争进之徒以为异日害其三谓毅皇帝在东宫时刘瑾之徒以狗马淫戏摇荡上心卒乱天下欲令内阁司礼甄选小心慎朴无他肠者充六局丞郎之选其有作奸犯科簧鼓为幻者许三师纠察论罪无赦疏上中外韪之时中贵人宋兴者行万金近幸及相嵩领东厂缇骑多从爪牙吏虎而翼齮龁人府君列其状论劾之兴迫则复行二万金近幸及相嵩以疏辨且辞相嵩为拟旨不允辞上亦微知兴横泚不字罢之中外讙呼颂上明圣善纳諌相嵩既以负中贵人兴金又内惭府君谬为已不与者曰侍御好手一白简散大珰二万金耶其目固眈眈府君矣无何以九庙恩实授阶文林郎予勅命出监河东盐法府君第以严简治曰吾力能设钩距多耳目使晋人言王使君然事贵有体吾不欲侵巡按权也至贪墨吏独无所纵舍曰此吾职所颛办也居岁余以疾告归里里中儿有郡县事以干府君府君正色拒之然时取其枉抑无控者宛曲为解说直之竟不使知也时世贞已举进士府君贻书谆谆谓士重始进即名位当自致毋濡迹权路又明年戊申府君病间复为御史出按湖广至则疏劾藩岳郡守之贪不职者各一人罢之曰必及吾爪而后罢楚民则何罪于是诸墨吏多望风解印绶去其留者惴惴相戒不敢为非长沙以南多巨豪豪有暴横郡邑中家为楼堞箐砦自固者有用药术淫良家女子者府君亷得其状悉捕治杖杀之猾民重足立其尤至窜亡去他省守令端拱而治中贵人廖斌填承天尝陷前御史至戍焰烈不可近然已慑府君风既谒度当报谒则为饭欲以尝府君府君饭且为饱徐曰吾与贵人俱称上臣子治一方忍相厄耶贵人所不鱼肉吾民者吾请事贵人贵人所不知而舍人子鱼肉吾民者不得不为民治之亦不以及贵人凡吾有所裁终始全贵人名耳廖斌恱而愈严府君戒其下终府君任毋得犯前御史贾者好入人死死多不蔽法府君所行部輙为平反甚众楚人至今颂之己酉监乡试其程序文以雅纯冠诸省诸生吴国伦等九十余人皆知名士后为京朝官显重甚众庚戌代还复按顺天八月敌数万骑犯古北口时三辅自己巳土木难后可百年不被兵谓敌无何当自退府君时以万寿节留京师独忧之谓世贞曰古北单薄与敌共一墙耳吾所恃者京兵蓟兵俱柔脆不习战敌朝阑入而夕驰于都门之外谁能御之通州吾咽喉也六师之储聚焉吾当为上守通州乃具其事以闻且请速出禁兵屯南关厢召文武廷臣计议战守长筴而即日按部之通州勒吏士授兵登陴收诸舟楫之在河东岸者通人心非府君轻喜事然畏法严莫敢后缮治至夜半甫毕而敌骑已大入突至通火竟夕红烛天然竟不能渡河而西凡半月府君昼夜不解甲而治军通以获全上时坐西斋宫荚敌忧之甚念无以先闻者独府君疏而所使谍觇诸辅城独通州完又独府君昼夜睥睨间会相嵩及大宗伯今元相徐公请见言边事上曰王某可一升至次日遂特批超府君都察院右佥都御史经略通州以东诸军府君念天子方旰食用边事擢不敢辞而益治军会敌退首上疏请发帑金下给事御史赈诸中敌者报可时议欲増补京军公独请汰之谓国家以有用养无用汰之岁可减漕粟数十万得沿边数万壮士又请于京城筑外郭为居人储胥广置村堡使民缓急得保聚无至饵贼设总督大臣辖蓟辽保定资其兵力以拱卫神京通涿昌平宻云为四重镇镇各置兵万人得相救他如查革冒滥以足军用精选间谍以严预备寛假文法以懐边将收募竒勇以备选锋宣谕威徳以激士心咸凿凿破的议者或难之后卒具覆次第如府君指府君请増修通州二城城甚坚费率减十三四赐白金一镒文绮二会传敌复欲大入冦诏用府君言置总督为侍郎何公栋而悉调诸边兵数十万驻近京为卫而以大帅咸宁侯仇鸾总之与何公相表里吏部拟当为督粮饷者上特用府君其守通如故侯鸾骤得幸上挟重而性贪其所从卒于刍粟实利折价故尽欲得本色公移持军兴法恫喝府君冀以贿免府君叹曰上超用我乃不念国家大计而以贿免耶第若为不悟者而身歴诸宿兵要害处皆为伏刍粟即侯鸾所遣骑异道至咸取给无悞府君复上言兵所过计食麄备万一大军与敌角而所转烘炒熟食甬道逼敌不易达大军既前角敌势不能中分其兵以援饷请预得捐三千骑付臣因粮车为战守可以无乏兴复报可侯鸾度所以窘府君者穷稍稍意诎并取本折矣而竟以不便府君故敌亦不恒入议革通帅归饷事户部召还京府君治饷可一岁所用度支金五十八万有竒出纳无丝毫盭其于侯鸾自公贽两吴缣外不以一金为侑壬子之春三月府君用原官巡抚山东治务持大体不为一切苛烦而于法无所纵舍吏民畏而爱之仅三月余倭冦大入浙之台郡纵杀掠而闽时亦有警廷推府君复用原官提督军务廵视浙江兼管福兴漳泉地方亡何改廵视为廵抚始闽浙诸亡命入倭者诱以通中国为互市而滨海居人多大猾阴内主之互市乆不能无所负寖以成仇隙相伤杀不已因縁而为卤掠前是尝设都御史经理之颇有所诛戮坐以残贼抵罪因罢不复置后惩之益为寛奸人以相勾连得计乱益甚至是乃用府君府君度所治军府皆草创而浙人又柔脆不习战兵所受玺书轻不足以督率吏士上疏请假事权诛赏俱得以便宜行事严接济之律寛损伤之条开招抚之令南则会二广北则会江左诸镇相掎角为应援毋得秦越视而是时俞叅将大猷汤叅将克寛俱武勇饶材略府君虚已而任之都指挥卢镗坐前都御史事尹凤以赃累俱系狱府君惜其才奏释为别将时所募调狼土兵未至而括苍郡邑恶少年饶趫勇耐劳苦府君亷得其主名纠为兵分配诸将时时出牛酒金帛慰进之争自奋愿为府君死而王直者最贼魁也与其党徐学毛勲等据海之列港乗巨艘为水寨而筑室于港上诸山时时出竒兵来袭我府君谍知之夜遣俞君为前锋而以汤君继之纵火焚其室贼仓皇走向舟兵随而击大破几尽殱矣忽飓风发兵大壊乱贼乃得乗间走所卤获生倭百四十三首百五十余焚及溺死者又数百人军大振而府君所释尹君者将闽兵徼归倭于表头北茭诸洋卤斩百余级夺生口二百余后先以捷闻赐白金各一镒文绮各二贼萧显尤凶狡率劲倭四百余屠吴郡之南沙还逼松江而军松江守来告急府君慨然曰吾向所疏陈掎角者非此耶顾谓卢君镗吾出汝死何以报我卢君跽曰请取彼萧显以报府君壮之酌以巵酒悉选其麾下锋畀卢倍道掩击大破之斩萧显余众溃入浙者俞君与诸将士徼杀无孑遗是役也越境而尽贼因以完雄郡又我兵与倭角不利陆今陆角而利功甚大御史按江左者以闻复赐白金一镒文绮二府君行部视诸县或未城或城而庳且薄者计贼所繇道以缓急为次第毕城之凡二十余县独慈溪士大夫持不可府君强之不得曰后而当思我言府君去浙一岁而慈溪破其残疮累累矣强就城且相诮曰若奈何不听王公言城今晩矣杭固为会镇倭所窥伺者而每府君出按部烽火不时警守令恐督集其男子登陴其女子以授饷至暮不得番休府君还即罢之曰男归而耕女归而机吾在何恐为阖城欢然如再生盖府君计倭以逺未至至而吾斥堠明无虑弗及奈何先敌而逆受困也浙人初慑倭斗声至则掩耳走其所当卫所将校皆纨袴儿惴惴相戒宁以明法死府君择其中有志意技力者激之曰倭亦人耳若奈何见而走且若幸而世承平不复有分茅土衣紫带玉者今庸知非天欲富贵而軰乎浙自是稍稍有战将如邓城刘堂孙敖张四维夏光陈行健軰奋逐北有功或斗死以节名府君复广为刺得沿海宁绍及闽大猾所素称内主者悉系之覆其家贼自是不复知我虚实与所从入乡导其余皇在大海中亦无有以米粟火药通者往往食尽遁矣府君之抚浙闽可二岁功次三千余皆剧倭倭时有所陷堡寨随而撃灭之计彼得不偿所失而我军所俘杀亦过当然府君毎当上功辄逡巡不自言而小失利则引以自咎曰为人臣委质固当尔也人或谓府君乆次当迁不则亦量移易地府君谢曰吾知有尽瘁而已且吾而易谁当难者甲寅秋七月敌入大同杀大将覆其师抚臣坐失律下狱议置代未决上宻谕相嵩中外臣谁为真忠者相嵩惶恐不知所以对上曰吾能得之吾向所自拔者王某耳相嵩顿首谢遂手勅吏部朕思大同抚臣须得人王某可都察院右副都御史巡抚大同赞理军务仍促之往毋候代故事唯置相用手勅盖异数也报至府君治一日装即行浙吏民以数万计挽车絮且哭曰公幸全活我奈何舍我去县官遂不复东南顾耶夹道拥至北新关车柅不得前府君亦为挥涕曰县官念南北等耳北事缓且来绥若矣乆之乃得发道吴郡抵家百里而近府君使使酹于墓歔欷叹曰上恩重生不复得为亲有独奈何于是府君行抵淮则从陆倍道度紫荆关敌骑时尚充斥府君第遣两侦卒先而身以单车驰之镇镇人饥新中敌拥迎府君欢呼曰上不忘吾曹遣所亲信臣来吾事济矣府君至则上书具言岁侵与军所以乏兴状请大司农金钱十余万赈之报可府君与司农郎约毋有干没以畀大帅约大帅毋有干没以畀禆帅约禆帅以口率给吏士不者当用柱后惠文弹治之诸受约人人恐而府君又间从帅所取一封衡之以示不测则益人人大恐不敢私吏士获全活者万计而会敌复入冦公与总督许公合宣府兵徼破之捕首获百余卤马牛羊称是捷闻进兵部右侍郎兼右佥都御史明年乙卯之三月蓟辽总督蒲州杨公入为兵部尚书廷臣以阙请议推府君为贰上即用府君进本部左侍郎兼右副都御史总督军务兼理粮饷仍即日之镇大同极边地寒其军素称俭然微于抚臣饶府君则列所当私入号幕府羡者十余条悉罢之以归军毫髪无所与府君之为大同才半岁于其行吏士哭而挽留不得发者几如浙且曰上与我公胡遽夺之吾自今色复菜矣府君既与杨公代而敌帅巴图尔杭台吉达喇苏等数万骑入犯古北喜峰冷口诸隘府君发兵拒走之乃大集将佐讲画战守利害条上凡八事曰列戍守曰听权驻曰据险要曰专责成曰明探报曰张兵声曰恤主兵曰抚属夷俱报可府君以副帅吴佩二万骑守冷口以辽东帅殷尚质辅之为外援以大帅周益昌万二千骑守马兰谷以副帅龚业三万三千骑守墙子至石塘岭以副帅祝福四万余骑守渤海至镇边城大帅赵卿继之为内援以大帅李贤步骑万人守紫荆倒马诸别将歩骑二万东西佐之而自以精骑居中调度来往奔命府君与宣大督臣约诸地在宣大而险在内者移宣大兵为内守地在蓟保而险在外者移蓟保兵为外守彼此有分地无分民各以便宜为国而已府君念诺延属部名称为外臣然往往为敌侦候势不宜迫之迫之则驱而与敌一厚之则彼益骄而挟敌喝我乃令抚廵兵备捐缯绮犀毗贝带胡粉之属以好召诸部妻子所以慰藉其意良至而于六月中合蓟辽大帅出兵耀武其地旌旗径百余里不絶众稍稍惕息更为我用矣巴图尔等既已不得志益征集诸部牧近郊为邪谋益急而府君前所遣布劲兵坚其瑕不可犯九月敌悉众屯懐来川攻南塘儿墙又攻黒冲峪已又攻大石沟府君督兵拒击复走之捷闻进右都御史兼兵部左侍郎如故予一子原卫所千户世袭府君辞不可逡廵自谓曰家幸业儒父子备朝列毋为复侵介士路也时真保河南山东诸防秋皆骑兵无步府君谓守利步不利骑藉军威用骑重而以二战士食供一马非策也奏裁马六千余匹所减刍粟以万计敌人先后冦辽左府君所发兵败之获首功数百又招徕则汉一千五百户事闻赐白金一镒文绮二丙辰兵部尚书阙廷推府君副宣大许公上雅欲用府君谕相嵩首不如副相嵩意有所向极言许公长而练事宜内府君强力果势宜外乃已时大举讨倭冦府君发兵五千人从禆将尹秉衡将而南有功赐白金一镒文绮二九月初小王子达喇苏等犯一片石喜峰口诸处府君复督兵拒走之赐白金一镒文绮二寻以擒获叛逆赐如之明年之三月敌阑入滦河诸地颇有所杀掠府君督兵力战走之诏切责夺一官为右侍郎兼佥都御史余如故前是杨公为政时府君所糺治诸将臣无不聴凡府君所糺治或以善迁者即问府君所当代为谁以前一日论罢次一日奏补即相嵩及其子世蕃有所欲上下不及发颇以是为恨许公代之一切取相嵩指不复关府君府君居邑邑不自得曰吾所欲寄死生于其人而不吾识可乎令杨公而用事吾为之死可也今非吾力所任矣而会兵部贠外郎杨君继盛以论劾相嵩父子为所陷抵罪府君闻之恨弹指出血不肖世贞又不幸尝从杨君游颇为之经纪其丧而乡人客相嵩所者文致其状嵩父子怒切齿丙辰秋防功不録与滦河之役责重皆坐此故也府君既受命日夜拮据益治军其分布大约视乙卯加宻而身与大将焦泽欧阳安等抽诸入援精骑驻要害为声援是时西帅谙达巴图尔锡凌阿十余万众谋欲犯古北马兰东帅达喇苏阿雅噶台十余万众谋欲犯义院冷口诸镇谍知明兵盛咸嚄唶不敢先发滦河之役敌虽有所剽掠其得不偿失后复为窥伺计食其马骡杂畜过当乃稍稍遁诏复府君原所夺官寻以辽左获敌酋功赐白金一镒文绮二明年戊午之二月复以辽左破敌功录一子入胄监六月复以辽左属部获敌酋功赐白金一镒文绮二九月复以辽左破敌功赐如之盖府君于诸将中独才故杨都督照杨壮武饶智畧惠而好士然性刚多忤诸上官诸上官人人弗悦也府君委曲为保持之得不败至辽帅杨时思自励有以报府君而府君所下军书规画调度咸中窽以是得尽力连破敌当是时辽几重相嵩见府君连受赏益不怿愈欲危府君以明法而是时诸边臣治军饷不无有所干没给事御史临当出核相嵩私沾沾谓府君且当得罪矣而给事御史至钩出纳籍旁采物议亡论于府君亡害更极推荐谓白首筹边赤心报国相嵩乃阳惊曰王某能尔耶九月大敌王文土蛮黒石炭诸部十余万骑驻大鹻场以精骑七千犯界岭坎墙且上禆帅崔桐拒击走之其别骑犯箭捍岭禆帅佟登走之复合其骑犯箭捍岭以西大帅欧阳安马芳等走之其竒兵数万骑入黒谷岭中军将张伦等破走之贼度明兵众合而坚不能以间进遂拔营遁府君擐甲严号令督诸将逐之出塞乃返无所失亡是岁府君功最大竟以相嵩恚故格不录予赏赏如初而练兵之议起矣蓟镇外捍敌内控三辅戍卒故数万人而承平乆多所窜逸自庚戌变后敌日迫势不能不多调各边兵为卫边兵岁苦调发日以减耗后先督抚诸公议练戍卒岁益壮可省调发十之六七大司农省军兴刍粟称是见以为名美而戍卒多选愞不习战所勾募取充数而已诸老将孰计之不敢任调发如故相嵩与其子世蕃业得之冀以中府君而郎有某生者乆废暴从幸臣文华起乃以谓相嵩相嵩复阳惊曰边事弊乃尔耶于是指授兵部疏令某生出按蓟卒所以不练状而某生至则风府君曰足下何所失相君指耶府君唯唯旣行驻昌平再书贻府君曰不佞将入矣何辞以复相君府君曰吾业已失相指何复为且某长者吾不敢以污请竟不答而某生入为疏则盛言戍卒当练不宜以调发疲各边而毁府君不事事相嵩当拟诏故盛其罪寛其罚要府君以后効府君不敢辨为疏列十三事请以三岁为期曰添募游兵曰近地垜勾曰原籍清勾曰调取边官曰安恤军情曰周济粮饷曰军器犒赏曰预备战马曰更选战丁曰抚夷支费曰责宪臣曰责将领曰修边墙所以规画甚详时左侍郎江公署兵部然府君言条为奏以请相嵩览之嘻曰昔何畧之又何详也且若尚欲三岁耶明年之二月敌犯辽左府君所部将照大破之获首功八百二十四级卤马牛羊夷器以千计故事获首卤至二百即以捷闻至四百以大捷闻府君所破获过当当封而世懋复举进士相嵩愈益恨持府君益急例春防所调发兵视秋省十之五至是以练戍卒故复杀其二而巴图尔锡凌阿数万骑挟诺延帅伊克噶海为向导谋入冦府君所遣谍多被杀乃严勅诸将守要害而具疏以援兵请相嵩宻疏谓府君欲挟敌自重耗大司农金钱不可听上为心动而无何敌竟乗滦水浅突冲潘家口入掠府君率所部万余骑直前拒敌数里而阵别遣大将马芳等以轻骑八千乗夜绕出贼前贼故众数倍我然莫知我虚实稍敛其众不敢散掠凡三日引去兵尾而撃之捕首卤百事闻上乃知府君前所请兵非谬第停禄为秋防荚而录诸将欧阳安等下之狱然相嵩已嗾御史论安等皆坐死欲以揺府君而见部将当从守边者刺知状稍稍引避自逺府君荚之无可与共秋者益困不能舒而都御史鄢懋卿相嵩客也欲以府君啖相嵩佯为露情欵者曰相君实欲困若念邉事重不复能困若以而不任且纵之归耳府君谓鄢同年生不卖我果请归懋卿乃为属草授廵按御史方辂辂尝以邑令事府君雅不欲听懋卿曰毋伤也今相君欲逐王王自请归是两徇之也辂以草辞重欲别具草懋卿曰弗重上弗听也上弗听而王弗得归是无徳于王而重失相君指也辂乃从受草然府君亷无可迹污者第极言病悸不任事负上恩当罢既疏上相嵩为内主逮之下锦衣狱狱以谳牍请相嵩子世蕃削所具府君功次上刑部尚书郑公惜之持不肯从重论再驳乃比守边将帅守备不设失陷城寨律至明年庚申之十月朔竟不免呜呼痛哉初府君就逮时二子独世懋在而世贞为山东按察副使自劾解印绶去与世懋谋为伏阙请代者府君力止之曰我于国家无少负上幸念我或庶几忘之奈何复激之耶且严氏为穽深蹈其一矣若兄弟奈何行复蹈也世贞等不得已则时时从相嵩门蒲伏泣请解相嵩亦时时为谩辞相寛戒以毋激上意亦无他第不欲遽释弛边臣心耳而辽左核功状至相嵩阴摄削府君名兵部郎徐君善庆复以练兵出相嵩嗾之令追论府君徐坚不从乆之移病归相嵩既已陷府君谋为下石益切然愈益诡秘世贞兄弟不知也呜呼痛哉当府君在狱时谓二子曰吾自御史迁治饷当为逆鸾所构死不死南御倭当死不死北御敌数岁岁当死不死今乃死相嵩手耶岂非命哉死等耳死敌为快然辱国吾宁自辱耳日取周易尚书毛诗读之欣欣若有得曰古之圣贤处忧患而不失性情之正如此也虽一息存而志不少懈文王之演易于羑里也某固未之逮也子路之死也而结缨曾氏之死也而易箦庶几余自勉哉迨及祸神色扬扬如平时不少乱府君孝友天性质庵公开八袠称令善终府君犹以生晩不及共奉为恨自号曰思质每语陈淑人未尝不泫然掩涕也事其兄都事君及史氏姊恭甚即兄姊少乏取之府君如外府也举进士而族有妬府君者造浮辞蔑之至非所忍闻府君以御史归而会其人坐大狱府君力为脱之死人有用前事间者府君愀然曰毋多言三世而上何人哉质庵公斥义田千亩赡族乆之田渐瘠府君方有戎事不暇及岁别捐米三百石以予贫者而谓世贞兄弟必终质庵公志内外亲待府君而举火者十余人以岁时给奉缯絮酝粲者又十余人所称贷不取息者又十余人惇信扶义俶傥重然诺急朋友之难甚于已一饭必报至仇隟不以挂胸臆中坦易无城府时自谓生平事无不可对人言者其居郷好从乡父老称说稼穑较岁丰俭及前軰长者事其仕宦好称说节义慷慨亹亹不厌而大要归于忠厚其于材好诸葛武侯范文正及近时王文成诸公于诗好建安李杜文好司马子长贾长沙苏子瞻封事好陆宣公而尤笃精于经术阅书一过目即成诵于百家言无所不窥晓指画山川险易筹兵饷歴歴如覩马上占奏草两吏从旁録之指为痛然府君不欲以才掩人即驺卒奏一策可用欣然揽之若已出所歴官皆台职三为廵按一经略一提督三廵抚一总督其所推毂贤士大夫遍天下所当纠实时宰以私属之不为动其为总督时相嵩衔府君已见端而会有诏荐堪大任者府君以前都御史汶上吴公定陶曹公侍郎福山郭公名上曹公郭公俱坐得罪相嵩戍吴公亦以相嵩恨之故自免者也后三公相继起为当代名臣海内称之至所拔将校迁大帅者尤众府君故畏勤由浙而后军事愈倥偬夜未尝不四鼓坐筹所以为日者某所某事待旦而行之后自谓吾在狱身危矣而心少得安于声色器玩世一切可欲无几微艳少则庄吾母郁恭人盖彬彬白首也旁絶媵姬与昔贤所称不入季女之室不登娈童之床者奚啻无愧色哉前府君逮而都御史余姚翁公谓世贞曰毋用为而父忧是尝帅吾浙矣不妄费一财不妄害一命故当无凶终且寿也且今浙帅庸若而忧而父耶世贞兄弟所以敝屣自匿有生望者亦恃府君仁几得如翁公言耳而竟不免痛哉痛哉然府君殁之一年而御史辂得疾归一夕自恨死兵部郎徐君移书来言相嵩所以嗾之状为文祭府君称府君武穆而斥嵩奸桧文具在又一年而侍御邹君论罢相嵩戍子世蕃孙鹄又二年而侍御林君按世蕃反状诏僇之籍其家相嵩为编氓以死又一年而都御史懋卿以嵩党戍又一年而世贞上书具其事今少师徐公少傅李公与诸公怜之下吏部太宰杨公怜之为行大司冦报府君罪所坐枉大司马报府君功当録杨公尤慎之行御史报具如大司冦大司马指乃以闻诏曰王某准复原职呜呼诸为奸陷府君死者相继败而府君赖天子恩与诸宰辅大臣之明以有今日令府君而在即不敢望委蛇从诸公后得一援枹鼓生当匈奴必有可以自效如孟明魏尚者而已矣乃仅使世贞兄弟见之痛哉痛哉府君生以正徳丁夘五月四日殁以嘉靖庚申十月一日得寿仅五十有四娶吾母郁氏故居士公遵女以世贞主事满考从府君佥都御史封为恭人生二子即世贞娶魏氏封安人世懋娶章氏一女嫁太学生张希九从府君京师故病瘵闻府君变痛不胜死二孙士骐为世贞出聘沈氏士骃为世懋出五孙女长适乡贡士华叔阳早殁次适朱木又次许聘华之某为世贞出二尚幼为世懋出有奏议二十巻诗文一巻藏于家世贞等将以明年己巳之十一月初九日奉府君塟于项泾之阳而谨泣血具状如左惟明公哀而褒之一言殁者得称为先君子骨且不朽存者唯世贞等得为人子亦且不朽不胜恳切惶恐之至

弇州四部稿巻九十八

●钦定四库全书

弇州四部稿巻九十九

（明）王世贞 撰

○文部

△行状一首

杨忠愍公行状

杨忠愍公者讳继盛字仲芳其先小兴州人也当洪武中小兴州数中冦有诏尽徙其民内地而公之始祖百源者得保定之容城遂家焉百源有子述又三世为公王父青青生封兵部公富为公父富有子三人公其季也始兵部公娶于曹而生公兄继昌矣已复媵陈女生仲继美乆之曹复举公公始就襁褓有竒质兵部公居恒谓人曰日者言吾门当骤大岂是子也耶然公仅七岁而母曹竟捐馆陈女妬日夷公于竖使牧公饭牛牛肥踰年从牧所以间徃里塾覩里中儿诵读揖逊而心好之归谓兄请得受里塾学兄曰若幼何学公艴然曰夫幼者任牧牛乃不任学兄言于兵部公竒而听之学公竟学然不废牧也十余岁而兵部公亦捐馆乆之兄坐邑赋践更公遂往代践更至十三而从师受经为举子业渐有声十八补邑诸生踰冠读书于邑寺僧舍自励刻苦恒读至夜分灯且尽瞑坐而思属文义会寒无下襦遶屋行且温诵日所忆令胫以上微暖得稍假寐五鼓起汲水手冻属于绠呵之乃解其明年春诸僧病疫且甚同舍生俱亡去公独曰吾去僧谁为治汤药者乃吾死僧矣则为之亲爨事问医调药饵僧以次愈而兄病疫亦作报至公于是奔波归日夜不解衣而扶侍亦愈时人异之为语曰疫无鬼以为不信视杨子公既为诸生数从有司荐不利家益贫然益以勤苦其术业益进遂举庚子乡试明年辛丑下第归当入太学公兄继昌计以入太学当捐赀为负笈费不可则乗公出而强公妇以八石榖废着居曰毋溷乃公为也公游太学再试居首为名髙故荐绅大夫递馆榖之稍稍具槖中装而妇治农有天幸辄岁公竟事归为酒召其姻族奉兄觞曰始弟所以黙而从废著者惧不胜负笈费为兄累今幸有余镪足佐兄朝夕请得复从宇下爨可乎兄愧然许会复当计偕有司以三十金为公费公悉推兄使输边获散官级曰吾道近可徒也甲辰复下第再入太学时祭酒华亭徐公异公材为指授经义甚悉公遂以又明年之丁未举进士髙第授南京吏部验封司主事及与考功郎郑公晓游郑公者素负鉴以裁一世士而独爱重公谓人曰夫夫非吾所及也因为公语古今成败得失与国家章典大者公主事验封而郎中以缺告验封掌诸郡邑吏入肄事者公已夙钩得其弊乃为严登籍定序先后革冒替精谁何其试吏毋得假手上下翕然称服公既以曹事简稍用其力词章乆而厌之而是时关西韩公邦竒为兵部尚书韩公大儒公始从之而受乐三月而得其数乃谓韩公曰乐体于理而用于声者也有器而后有声夫器理所寄也乃构桐竹丝漆手制管和矣已制琴已瑟若箫笙埙篪之类谐而合奏之若一以复韩公公大恱曰技更进是乎姬吾语汝吾欲制十二律之管管各备五音七声而成一调何如公退而凝思废食寝者三日梦大舜坐投公以金钟使之击而谓之曰此黄钟也公醒而汗怳若悟者起篝灯促复制管至明而成者六已而十二管成韩公抚膺髙蹈曰得之矣始吾辑志乐成而九鹤飞舞于庭其应乃在子耶韩公既归老语公乐不止以尽子吾为子悉吾天文地理太乙六壬竒门兵阵之书而授子公乃徧习焉而会诸僚有讲圣门之学者公又从讲学人或谓此曹子什伍卖声誉奈何中之公不顾曰道在人志耳子不闻夫商丘中诱而投火以得寳者耶庚戌秋敌大举躏京师而南南中议发兵入援嚄唶当往者公奋曰主辱臣死即无一兵从我丈夫独身取单于耳会敌退之明年公满三载考道由山东谒曲阜孔颜氏庙徘徊于俎豆之间久之登泰山絶顶望云气慨然叹天体之不尽益有志于学以明年辛亥春抵吏部甫见即迁为兵部车驾司员外郎时咸宁侯仇鸾以云中骑勤王骤得兵政天子虚已听之而侯鸾骄且内畏敌敌请于二边互市市马侯鸾主之奉以中国币帛议遣使公乃上疏条论其十不可五谬大略谓互市市马者和亲别名也敌践躏我陵寝虔刘我赤子而先之和忘天下之大雠其不可者一矣往北伐之诏下天下晓然知圣意日夜输其兵食以助京师而忽更之曰和失天下之大信其不可二矣以天朝堂堂而乃为开边互市纪纲倒置损国家之重威其不可三矣天下豪杰日夜磨厉其长技以待试而甘心于敌今谓国家厌兵无所用之隳豪杰效用之志其不可四矣庚戌之变天下颇讲习兵事无故以和弛之使边镇美衣偷食而自肆懈天下饬武之志其不可五矣往者边臣私通敌吏犹得以法裁之今导之使通其不勾结而危社稷者几希开边方通敌之门其不可六矣伏羗之莽在在有之往者厌国威不敢肆今谓县官慑而奉敌乃尔其何有于我开百姓不靖之渐其不可者七矣敌昨深入时我虽不敢逆一矢然彼知我无备也备之已半岁而互市终之彼谓我尚有人乎长敌人轻中国之心其不可者八矣敌狡诈出没叵测我竭财力而辇之边敌负约不至未可知也因互市而伏兵若吐蕃清水之盟未可知也或互市毕即入冦入冦矣而驾诿他部我既无所摄问之未可知也或以下马索上价或责我以他赏或望我以苛礼未可知也堕敌人狡诈之计其不可九矣大约岁帛数十万得马数万疋十年之后敌马少而我帛亦不继将何以善其后不为国家深长之计其不可十矣凡为谬说者有五不过曰吾外假马市以羁縻之而内寛吾以修武备夫敌至无餍也至无耻也吾安能一一而应之是终兆衅也且吾果欲修武备而何所藉于羁縻此一谬也曰吾乏马吾藉此以资吾军则又非也既和矣无事战矣得马将焉用之且敌安肯捐其壮马而予我此二谬也曰互市不已彼且朝贡夫至于朝贡而中国之捐赀以奉敌益大矣此三谬也曰敌既利我必不失信又非也夫中国之所开市者能尽给其众乎不给则不得无入掠此四谬也曰兵危道也佳兵不祥夫敌加于已而应之胡佳也人身四肢皆痈疽毒日内攻而惮用药石可乎此五谬也夫此十不可五谬非唯公卿大臣知之三尺童子皆知之然而有为陛下主其事者盖其人内迫于国家之深恩而外慑敌之重势内迫国家之深恩则圗幸目前之安以见效外慑敌之重势则务中彼之欲以求寛然公卿大臣知而莫为一言止之者止则身任其责而危开则人任其责而安陛下宜振独断发明诏悉按言开市者选将练兵声罪致讨不出十年臣请得为陛下勒燕然之巅悬谙达之首于藁街以示天下万世疏奏上壮之下相嵩等八臣议咸唯唯侯鸾恌愤曰竖子目不知敌宜其易之乃宻疏云云上意遂中变下公锦衣狱就置讯公持论侃侃不屈狱具贬狄道县典史狄道在陜西之临洮山中其民不畏法而狄道令严重公不敢烦以事公请曰余典史也不敢有他请请得从典史事令贤其意而许之公务益共敬其职冬月受请谳竟莫弗倦临洮民翕然称杨公神明即监司以难狱犹豫者輙问杨典史云何不以及令也公少暇则进邑诸生为讲说文义大指诸生人人得意恨见公晩而公损俸禄益之束贽买东山超然台剪棘立书院以居诸生祀伏羲而下至周孔配以濓洛关闽诸贤狄道之旁地故多回夷其子弟悉习梵典公召而约束焉为立二经师而身诲其稍异者三十人诸生日益众无所取食公乃集邑吏搜飞洒者伏粮得三十石而鬻所乗马及妇张夫人服装买民间最重赋地二千亩白于府以伏粮子之乃仿故井田意割授诸生父兄使亩入粟以给笔札及婚丧之费又买城西废圃使茹蔬而引洮河之水灌溉之地益以肥饶给诸生胜读矣邑故有煤山生畨制之不能开而仰给薪于二百里外公挟卫指挥单骑往召生畨谕之咸服曰杨公即须吾穹庐且舍而况此煤山耶邑遂不苦薪时有称巡按御史使下邑责鬻褐者公持其人曰御史无责褐也责褐即御史吾且得请之其人大窘郡守尉为旁解乃得脱去自是无来责邑褐者矣公之为典史狄道将三年其吏民爱之呼杨父诸生或称关西夫子而敌数败约入冦侯鸾奸复露罪至族公言大雠天子思之稍迁山东诸城令之诸城月余即迁南京戸部主事之南户部三日而迁刑部湖广司贠外郎道复调兵部武选当是时相嵩最用事恶侯鸾刺骨而善公策以不得立贵之为恨然天下之恶相嵩甚于恶侯鸾公始迁刑部即欲移疾归既复调兵部则中夜起坐自诧曰天子遇我厚矣我何以报塞张夫人从傍笑曰公休矣且归耳公曰何谓也张夫人曰夫一侯鸾而困公几死今相嵩父子百鸾也公何以报为休矣且归耳公霍然大悟曰吾乃今而知所以报也于是日夜宻具疏谋论相嵩抵任之十二日而疏成为癸丑元日将上之会上方怒诸给事所行遣公已抵阙门矣趋出更十五日而斋斋三日乃上疏其辞曰臣先因阻马市罪应下狱逆鸾威属问官锻炼必欲置臣于死陛下特寛其罚不二年间复至今职夫以孤直罪臣天地隆恩不死逆鸾之手而又迁转如此之速则自今已往之年皆陛下再赐之年而臣身亦陛下再生之身也臣夙夜祗惧思所以舍身圗报盖未有急于请诛贼臣者方今在外之贼惟边冦为急在内之贼惟严嵩为最贼有内外攻宜有先后未有内贼不去而可以除外贼者故臣请诛贼嵩当在剿絶边冦之先且嵩之罪恶贯盈神人共愤徐学诗沈炼王宗茂等常劾之矣然止皆言嵩贪污之小而未尝发其僣窃之罪嵩之奸佞又善为摭饰之巧而足以反诬言者之非陛下之仁恕又冀嵩之感恩而归于正故嵩犹得窃位至今为嵩者乃日惧言者之多而益宻其弥缝幸于得陛下之留而愈无忌惮众恶俱备四端已絶幸赖陛下诚敬格于皇天天心仁爱屡示灾变以警去年春雷乆不声占云大臣专政夫大臣而专政孰有过于嵩者又冬日下有赤色占云下有叛臣凡心不在君而背之者皆叛也夫人臣而背君又孰有过于嵩者如各处地震与夫日月交食之变其灾皆当应贼嵩之身乃日侍左右而不觉上天仁爱警告之心亦恐怠且孤矣不意陛下聪明刚断乃甘受嵩欺人言不见信虽上天示警亦不省悟以至于此也臣敢以嵩之专政叛君十大罪为陛下陈之我太祖髙皇帝诏天下罢中书丞相而立五府九卿分理庶政殿阁之臣惟备顾问视制草故载诸祖训有曰以后子孙作皇帝时臣下有建言设立丞相者本人凌迟全家处死此其为圣子神孙计至深逺也及嵩为辅臣俨然以丞相自居挟陛下之权侵百司之事凡府部题覆先面禀而后敢起稿嵩之直房百官奔走如市府部堂司嵩指使络绎不絶一或少违显祸立见及至失事又驾罪于人是嵩虽无丞相之名而有丞相之权有丞相之权而无丞相之责天下知有嵩而不知有陛下此壊祖宗之成法一大罪也权者人君所以统驭天下之具不可一日下移臣下亦不可毫髪踰僣嵩一以票本自任遂窃威福之权陛下用一人嵩即先谓之曰我荐之也及黜一人嵩又号于众曰此人非我所亲故罢之陛下宥一人嵩即谓之曰我救之也及陛下罚一人嵩又号于众曰此得罪于我故报之嵩窃陛下之喜以市已之恩假陛下之怒以彰已之威所以羣臣感嵩甚于感陛下畏嵩甚于畏陛下臣不意陛下之明断乃假权于贼手如此此窃君上之大权二大罪也善则称君过则归已人臣事君之忠也书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳人臣不敢彰已之能以与君争功如此陛下苟有一善嵩必令子世蕃传于人曰上故无此意我议而成之又将圣谕及嵩所进掲帖刻板刋行为书名曰嘉靖疏议欲使天下后世谓陛下所行之善尽出于彼而后已也人臣善则称君之忠果若此乎此掩君上之治功三大罪也陛下之令嵩票本盖取君逸臣劳义也嵩何所取而令子世蕃代票又何所取而约诸义子赵文华等羣会而票拟屡更数手机宻岂不漏泄所以题疏方上满朝纷然已知天语既下前讲若合符契如锦衣卫经歴沈炼劾嵩疏陛下发大学士李某票拟某即使所善问世蕃乃同赵文华拟票停当令文华袖入封进此人所共知也即劾嵩之疏世蕃犹得票拟余可知矣是嵩既以臣而窃君之权世蕃复以子而弄父之柄百官孰敢不服天下孰敢不畏故今京师有大丞相小丞相之謡此纵奸子之僣窃四大罪也边事之废壊皆原于功罪赏罚之不明嵩为辅臣乃为垄断之计欲令孙冒功于两广故先置伊表侄欧阳必进为总督姻亲平江伯陈圭为总兵御史黄如桂为廵按朋奸比党诪张为幻先将长孙严效忠冒两广奏捷功升所镇抚又冒琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加升锦衣卫千户令任职管事效忠严鹄皆世蕃豢养乳臭子也何尝一日离左右而至军即至军亦岂能一人自斩七首级而假报战功滥窃官爵以故欧阳必进得入为工部尚书陈圭托疾得掌后府黄如桂得骤迁太仆寺少卿是嵩既窃陛下爵赏之权以官其子孙又以子孙之故显拔其私党此俑既作仿效成风蒋应奎等令子冒功杖死遣戍皆嵩有以倡之也夫均一冒功也在蒋应奎等贪冒科道则劾之在嵩贪冒人所共知科道乃不敢劾嵩积威足以箝天下之口可知矣此冒朝廷之军功五大罪也逆贼仇鸾总兵甘肃贪虐论革嘉靖二十九年大同帅张达等败没正强敌窃伺之时使嵩少有为国家之心岂肯用此债帅以寄干城而世蕃乃受鸾银三千两指逼兵部荐为大将及鸾冒哈札尔军功世蕃亦藉以升荫嵩父子于时尝自夸以为有荐鸾之功矣及鸾势出嵩上反肆凌侮故嵩尝自叹以为引虎遗患后又知陛下有疑鸾之心恐其败露连累始互相诽谤以冺初党之迹以陛下之明然不知始而逆鸾之所以敢肆者恃有嵩在终而嵩与逆鸾之所以相反者知陛下有疑鸾之心故耳是勾敌背逆者皆鸾也而受贿引用鸾者嵩与世蕃也进贤受上赏进不肖受显戮嵩之罪恶又出鸾之上矣此引背逆之奸臣六大罪也前套酋犯内地深入经时兵法击其惰归此一大机也而兵部尚书丁汝夔问计于嵩嵩乃曰京边不同势败于边可掩也败于京不可掩也且敌饱自退耳故汝夔传令不战及陛下逮治汝夔求救于嵩嵩又曰无恐也吾为宻疏保若及汝夔临刑而后知为嵩所绐乃大呼曰严嵩误我矣是嵩以不战绐国而以死绐汝夔也此误国家之军机七大罪也黜陟者人君之大权非臣下可得专且私也刑部郎中徐学诗以论劾嵩与世蕃革任为民矣嵩于考察京官之时逼令吏部将学诗兄中书舍人徐应丰罢黜荷蒙圣明洞察留用夫应丰乃陛下供事内廷之臣嵩犹敢肆其报复之私则在外之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于考察外官之时复逼吏部将汝进罢黜汝进言官也纵言不当陛下旣降其官矣其为典史则无过可指也嵩乃以私怨罢黜之则在外之臣被其中伤陷害者又何可胜数耶夫考察大典也陛下持之以激励天下之人心贼嵩窃之中伤天下之善类此专黜陟之大柄八大罪也今府部之权皆挠于嵩矣而吏兵二部大利所在尤其所专主者嵩于文武之迁升不论人之贤否惟论银之多寡各官之任亦通不以报国为心惟日以贿嵩为事将官既纳贿于嵩不得不剥削乎军士所以军士多至失所有司既纳贿于嵩不得不滥取于百姓所以百姓多至流离利归一人毒徧于天下人人思乱皆欲食嵩之肉皇上虽屡加抚恤之恩岂足以当嵩残虐之害哉如是臣恐天下之患不在边鄙而在域中此失天下之人心九大罪也先朝风俗淳厚近古自逆瑾用事始一少变至嵩为辅臣谄谀欺君贪污率下通贿殷懃者贪如盗跖而亦荐用奔竞疎拙者亷如夷齐而亦罢黜守法度者以为固滞巧弥缝者以为有才励节介者以为矫激善奔走者以为练事卑污成套牢不可破虽英雄豪杰亦入套中从古风俗之壊未有甚于此时者究其本源嵩先好利天下所以皆尚乎贪嵩先好谀天下所以皆尚乎谄源之不洁流何以清风俗不正而欲望天下之治得乎此壊天下之风俗十大罪也嵩有十大罪昭人耳目以陛下之聪明而若不知者陛下待臣子之心出于至诚贼嵩事陛下之奸入于至神以至神之奸而欺至诚之心无恠乎堕其术中而不觉也臣请更以嵩之五奸言之知陛下之意向者莫过于左右侍从嵩欲托之以伺察圣意先用重贿结纳于陛下一言一动无不报嵩报则酬以重赏凡圣意所爱憎举措嵩皆预知故得遂其逢迎之巧以恱陛下之心陛下恱嵩之能尽合而谓之才不知其先有人以通之也是陛下之左右皆贼嵩之间谍其奸一也通政司纳言之官嵩欲阻塞天下言路故令义子赵文华为通政使凡疏到文华必将副本送嵩与世蕃先阅而后进疏内情节嵩皆预知少有干涉即为弥缝闻御史王宗茂劾嵩之疏文华停留五日方上故嵩得以展转摭饰是陛下之纳言乃贼嵩之警犭其奸二也嵩既内外弥缝周宻所畏者厂卫衙门缉访之也嵩则令世蕃将厂卫官笼络迫结姻亲夫既与之亲又岂忍发露其恶不然嵩籍江西去京四千余里而结亲于此欲何为哉不过假婚姻之好以遂其掩饰之计耳陛下试诘嵩诸孙所娶者谁女立可见矣是陛下之爪牙乃贼嵩之瓜葛其奸三也厂卫既已亲矣所畏者科道言之也嵩于进士之初非私属不得与中书行人之选知县推官非通贿不得与给事御史之列考选之时又择熟软圎融出自门下者方补科道既选之后或入拜则留其饮酒或出差则为之饯赆或心有所爱憎则授之论刺为嵩使令至五六年无所建白即升京堂方面夫受嵩之恩既如此附嵩之效又如彼以故科道诸臣宁忍于负陛下而不敢忤于权臣也是陛下之耳目皆贼嵩之奴仆其奸四也科道虽入其笼络而部臣如徐学诗之类亦可惧也嵩又令子世蕃将各部之有才望者俱网罗门下或援之乡里或托之亲识或结为兄弟或招为门客凡部中有事欲行者先报世蕃故嵩得预为之布置各官少有怨望者亦先报世蕃故嵩得早为之斥逐连络蟠结深根固蒂合为一党互相倚附各部堂司大半皆嵩心腹陛下自思左右心腹之人果为谁乎此真可为流涕者也是陛下之臣工多贼嵩之心腹其奸五也夫嵩之十罪赖此五奸以弥缝之五奸一破则十罪立见陛下何不忍割爱一贼臣顾忍百万苍生之涂炭乎臣前谏阻马市谪官边方往返万五千余里道途艰苦妻子流离宗族贱恶家业零落幸复今官仅将一月臣虽至愚非不知与时浮沉可圗报于他日而顾履危冒险攻难去之臣觊难成之功取必至之祸哉顾陛下以再生之恩赐臣臣安忍不舍再生之身以报陛下况臣狂直成性忠义郁结每恨壊天下之事者惟逆鸾与嵩鸾已殛死独嵩尚在嵩之奸恶又倍于鸾将来为祸更甚舍此不言更无可以报陛下者陛下听臣之言察嵩之奸或召问二王令其面陈嵩恶或询诸阁臣谕以勿畏嵩威重则置之宪典以正国法轻则谕令致仕以全国体贼臣既去豪杰必出赏罚既明军威自振边冦畏陛下之圣断知中国之有人将不战而夺其气闻风而丧其胆矣内贼去外患除其致天下之太平何有疏奏上恚公戅而相嵩方以他事得上意构公复下锦衣狱诘公何自引二王公对曰非二王畴不慑嵩者且王家事渠宁不忧为嵩败耶狱具诏杖至百有遗公蚺蛇胆谓服之可以御杖公笑曰吾自有胆何蚺蛇为却之第饮一巵酒毕受杖送司冦狱公创甚至夜半而苏狱吏内畏嵩屏去药食公碎甆盌手破诸腐肉血稍稍起司冦当公诈传亲王令旨绞中外骇且恠以人臣阿私侮三尺不冝至此而郎史君坐稍持狱谪矣佐重公辟者侍郎王学益迁矣公以冬月行论从容读书不辍且曰丈夫会有死死分耳天得无稔嵩而后僇之耶将奈国体何是时海内士大夫阴传录公疏至纸为贵而公当出朝审诸中贵人夹道指目公劳以酒肉袖白金而遗之至枳道不得发公悉谢不受或谓中贵人是不齮龁若曹者曰杨公天下义士今得见之幸也即齮龁固当而又窃指公三木叹曰奈何不以囊相嵩而囊杨公也上意且惜公欲免之居二岁而狱有失律逮冬月行尽人籍籍谓公且不免司业王先生子难谒相嵩请曰公不忧万世耶相嵩曰吾行当为救之且卜之王先生复前说曰卜之鬼乎人乎夫人则奚卜也而卿胡某鄢懋卿曰不可公不覩夫养虎者耶乃自遗患相嵩者颔之已更有蜚语闻上竟以十月朔论死公临当赴义出所著年谱授其子应尾曰后十年可开也复为诗二章其一曰浩气迎太虚丹心照万古生前未了事留与后人补其二曰天王自圣明制作髙千古生平未报恩留作忠魂补盖慷慨曼声长啸以没公没之七年而相嵩奸状大露上采御史邹君应龙言逐之归戍其子世蕃又二年而御史林君润白发世蕃大逆状论弃市籍其家赀巨万万嵩削籍寄食于人以死又三年而天子崩遗诏褒录诸死谏者吏部以公名居首赠太常少卿赐録一子太学生无何用给事陈君瓒言赐公谥谥忠愍用御史郝君杰言赐祠公于保定额曰旌忠呜呼国家之所以为杨公者足矣当公再上疏再得罪以死天下称公之忠痛公之寃而不知公之功实在社稷天下知先帝之怒公至僇其身而不知再用公之言以格鸾嵩之奸于后天下知今上仁圣数用言官言褒恤公而不知其阴体先帝之遗意呜呼公可以含笑地下矣公生于正徳丙子五月十七日殁于乙卯之九月晦春秋四十配张夫人胡村处士梁女婉■〈女纞〉有志操尝上书请代公死报闻丈夫子二长即应尾太学生娶训导李君某女次应某娶都御史王君遴女王君盖为兵部时闻公下狱慨然以女许聘者也而又有尝许公婚而自悔匿避弗顾去者令其人在不重悔涊然下汗耶天子旌公之明年而应尾谋改葬公持公所自着年谱徒步氷雪中八百里而谒世贞曰先子之没向者实藁葬焉而未有志铭也将渡江以请于少师华亭相公而藉吾子之状为先容不佞谢弗文应尾泣曰先子之遗意也不佞重谢弗敢盖忠愍之没相嵩实怒不佞而嫁于先君子有至痛焉应尾重泣曰不得子之状无以辞于少师公也先子即死且不瞑既而王君以书来曰子为状而乞志铭于巨公大贤忠愍公意也不佞不获已为着状而泪涔滛流弗已至于序録公遇难事则大恸几絶投笔者三矣其辞之不能次固宜也公所上劾相嵩疏传人人国史记之不佞故直书其文而稍去其浮漫者如右

弇州四部稿巻九十九


●钦定四库全书

弇州四部稿巻一百

（明）王世贞 撰

○文部

△行状五首

明故工部尚书致仕进阶荣禄大夫承庵胡公行状

徽有工部尚书胡公者讳松字茂卿别号承庵其郡之绩溪人也先世自吴兴而徙六世祖桂林府幕子原传容县令士俊士俊传景和景和传庸庸传有明有明传淳俱负隠徳盖至有明而以公赠至淳而以公封皆云南参政有明娶于冯淳娶于方赠封皆淑人则公之祖母及母也公少长美风神善举止其出入人固目属之矣为邑诸生工属文正徳癸酉举应天试其明年甲戌成进士授嘉兴推官亡何御史按嘉兴部顾守讯谍囚大小云何守错愕不知所对公从旁代对甚悉御史大竒之曰推受事未渠旬也而乃能尔即奚难浙东西牒也自是有所按部輙挟公往而公以平反无害能佐御史威惠称召入拜江西道御史尝疏论临清皇店谓中贵敬缇帅宁不当以嬖幸牟民利不报出按山东益矫矫持风裁墨吏咸望风解印绶去而会意有所不可移疾还里至肃皇帝之六年病良已复除浙江道王太原某者材臣也而憸故尝比幸将彬以台评戍矣时杨文忠廷和实当国而会桂文襄以言礼骤贵恶杨文忠而善太原假边事荐之为陜帅公极疏论太原并侵桂忤旨下迁亷州府推官时桂方贵倨甚御史程启充周在至以论解公得杖北阙下而太原娄迁继桂拜太宰人或谓公且无往公曰逐臣敢后计耶单车趣之任有守珰据民茘枝园者公夺之民珰戒是强项推不难宰臣而难我谨避之耳寻量移同知广信府未上进福建按察佥事泉库失千金持守者狱甚迫公独疑之曰守者偻行子耳且盛夏单綀安所取匿出穷诘之则摄倅与吏为奸悉论如法永春吏人追岭冦者道山乡乡人惊相拒即纵击捕得四十余人以为真冦自诬服公察其寃释之众大欢服寻即其地分守为布政司参议泉故有院以居疠疾者其地重势家几得之请于上移院城外岛公独持不可曰县官念此曹且死衣廪之卒移岛絶逺立毙为人臣不能明上生徳何居遂寝亡何以河南按察副使饬兵大名公为大名益有声遂进云南右参政会以国庆获锡典俄转贵州按察使贵酋安万铨有所任易棐者虎而翼御史属万铨从子仁为致棐仁即称病公移书谕之仁来见御史下仁狱夷众閧拥仁去汹汹且乱公重移书仁言利害甚切仁乃请罪缚棐自效事得解进广东右布政使转左以母忧归服除仍故官属岁侵用公策全活老弱万计拜都察院右副都御史督理河道再以故官总督漕运兼抚江北公之为河道也前使詹者以河决议开赵皮寨支河杀水势公谓开赵皮不如孙家渡近省费可十倍詹时佐司冦力阻之而其督漕时以淮新城据河冲时时溃版筑公谓河不易抗冝徙而疏入海亦以迁去弗果然代公者后复卒用公议以济公他所创转漕法洗清江浦宿蠧着为絜令又尝疏罢淮安凤阳二墨守凤阳守行千金中贵人居间弗顾也公之入为户部右侍郎徙左及提督太仓俱未朞遂拜工部尚书相严方重用事而伊王恣欲拓其洛阳邸计直且十万金以十二赇严业许之矣公疏谓非祖宗制且时诎勿许便相严意不怿然卒无以夺也时敌大入冦而咸宁侯鸾以边众入卫得幸欲悉移其众京师移武库仗于营以便给调公谓边兵外也而内武库仗内也而外甚非所以重肘腋杜微慎防也执弗许公念部事日益棘而二憾无已时祸且叵测惴惴成疾时对客立忽仆乃上疏乞骸骨诏许之公归疾渐损而封参政公尚无恙公以岁时置酒会父宗旧奉觞上寿参政公殁而公执礼悲慕如少孺也友爱其弟栢痛不及公归而逝语次輙呜咽不自禁所循抚真犹子矣尝病其族食指众而室陿不能逮先损地为楼六楹合族之主而叙居之曰礼可以义起也公既家居乆而台察守相干旄相属公不复及私第黙为徳于乡而已都御史周公如斗御史刘君世曾尝疏公齿徳乞存问报闻公恂恂恭谨长者出入时徒歩遇孺子与顜敌礼即田父廛叟探岁功较物贾纚纚语不休也少为诗与边歴城贡方棠陵豪倡和在伯仲间行草流俊有法然务以自偷志而已不欲有缙绅间声公以弘治三年闰九月十四日生以隆庆六年七月二十有七日卒春秋入十有三尝以隆庆庙恩进阶当得一品配汪氏封淑人先公卒侧室安氏程氏有丈夫子三长廷烈太学生娶于程亦先卒次廷烋太学生娶于周皆淑人出也次廷黙娶于汪安出也女一适许寀孙男十人坚塙壆垣升堂陛埜某某孙女六人廷烋将举公葬而属同邑戴君伟略次其事来征状于不佞曰先公志也夫先公固知世有执事文矣不佞当已庚时尝望见公颜色朝行中已又一接公绪论以为恭俭撙节君子也敌大入公卿将相腰糗糒而口戎务即致命遂志无踰此者公逡廵而陈乞骸之疏不自虞忤虽内迫于相严外迫于侯鸾而计无所之公固无匿力也天子方按朝籍而责九卿怠缓之罪非死而徙耳独寛然纵公以其官归知公无匿情也公归二十余载而用寿考功名终当时所谓公卿将相毋论若隔世即敌亦再纳欵质子矣戴君又言公治河所部济而济有夏相父祠夏以属公佯若弗闻也者夫公一论劾太宰再左权相抑悍王折幸侯几身殉者数矣而卒不废此岂亦天幸哉不佞窃负知公故不辞廷烋而为状以俟太史之采

明故嘉议大夫南京兵部右侍郎虚斋王公行状

王公讳积字子崇其先为扬之仪真人有讳思保者髙皇帝时从军转徙太仓卫因遂为太仓人思保子贞贞子海海子原俱不仕原子成即封武选主事公也武选公娶于萧而生公少颕敏天植纯笃既长益自刻苦读居恒达丙夜冬则拥被膝坐夏置两足木罂中避蚊蝱时陆先生安甫者知名士也见公文而叹息曰少迟之必为国器而公既出试辄不利于有司乆之始以诸生擢应天荐为正徳己卯明年复会试时天子方南狩待次复乆之明年为辛已赐对甲第授兵部武选司主事以先帝登极恩封公父如其官母萧为安人而公竟以二亲不便养乞南得礼部主客司主事至则迎武选公萧太安人以养时时备珍甘奉武选公钟山大江间武选公故以老强起为欢已而疾日益平公寻迁南京兵部车驾司贠外郎进武库司署郎中满六载实授武库故所隶风马舩千余艘以备上供物郊庙香币军需甲仗者分属诸卫每一船敝辄责卫校士自补破产者相望至自雉经溺水以徇长年二万余散摄诸郡县吏因縁为隠匿至者仅六千人船日以减耗公既任武库乆孰计利弊十余事上之部为言于朝始以武库余羡水衡钱治船不以累卫校士而郡县所隠匿长年悉出为官用着为令嘉靖己丑迁广东布政司左参议治粮储公念广储策未有定乃复考利弊十二事一曰时会派二曰通拨运三曰给户由四曰定本折五曰处厫垫六曰设部运七曰定脚价八曰谨收支九曰核屯课十曰议储蓄十一曰处虚粮十二曰处寺田上抚按行之广民繇是稍稍苏矣而公所部新宁新会恩平盗积为剽刼十余年不已守令噤不敢言兵盗益炽公奋然请得身当之而总督林公冨亦才公悉以兵事委焉公条议贼有当剿者四有可破者六林公报可与公谋以十月发诸道师岭西师自恩平蚬冈入岭南师自龙眠入舟师自龎学水入合撃大破之卤获以千计盗遂平抚按议首上公功公逡廵避弗敢当捷闻赐文绮一金十两辛卯入贺万寿还省武选公萧太安人公念二尊人益以老拟请急得扶侍而为武选公所尼乃留其妇陈安人养居无何太安人竟卒公独身跳而奔丧昼夜哭泣目尽尰服且除武选公病痿公手调汤药旦夕侍左右因上章乞致仕不报至丙申武选公复卒公哀毁盖有加丧葬傅礼戊戌服除谒吏部选乡人有当国者意公往或私之公谢弗肯往岁余不调至鬻衣自给乃上章乞休吏部愧而除公陜西左参议公所治平凉平凉为韩国宗属数百千人咸仰廪县官不时给则聚而嚣前治平凉者多转徙他郡避之公独不可为委曲计处廪之且徧韩王感约束其宗属曰若曹慎聴王参微王参吾安所得食耶公尝谒召伯祠祠故有泉乆涸公入拜而泉复陜人异之庚子迁贵州按察副使治威清威清为故鬼方地其人羯羠公推诚辅术而行尝捕得其剧盗张胜俞助等小暇则择取其子弟资异者教之自是科第比比岁与滇粤埒癸卯监其省试甫毕而迁湖广右参政时方有苗难进贤万公镗起家为都御史讨之闻公迁喜顾其属曰贼不足平矣因促会公谋贼有糯塘山囤者最冲而坚众议亟攻之公独谓攻囤固首计第贼方欲以坚老我不若以轻兵缀囤而别选精锐从间道破其余巢余巢破囤胆夺矣兵法所谓攻瑕则坚者瑕是也万公曰善遂如公言进师而会柄臣有修贵省御史隙者摘试録中误株累公谪两浙转运副使万公上疏力留公不报然竟用平苗功赐金一十五两公之副转运自藩臬尊官来谓且不怿而公益安之居岁余遂为本省按察佥事明年为按察副使又明年为福建右参政都御史朱公纨方议防倭冦下诸道规兵食乆未报公至勾宿牍稽逋数所以条对甚详朱公既素贤公至是乃上疏荐公自代且引宋苏洵氏言必代已有贤者而后可以死论卤斩倭功赐金十两已酉进山东按察使遂为右布政使寻入闽为左所至有治行庚戌遂进都察院右副都御史廵抚山东是时京辅新中敌而山东为左臂调发固倍蓰恒日公夙夜谋所以善后者曰饬军务处粮饷备灾荒议保甲革冗员荐逸才疏凡十余上廷议倚为重明秋有敌警公勒劲骑擐甲驻临清以俟报会敌退乃已公之为山东务持大体不为一切苛烦责小办治而吏民畏懐之若一壬子天子念公贤特为迁南京兵部右侍郎以优公而公乆劳苦兵事目渐眚乃上疏乞骸骨辞恳甚吏部具公政术而为言所以欲归状乃得致仕公归杜门不复与时事海内士大夫日冀公复起而公眚益甚竟坐废公虽以眚废然岁时行圃具酒食聚亲族谈说郷里事以为乐间召所厚故人雍容杯斚论文义竟日不倦如是者十六年而卒公为人恂恂长者遇大事片言立决即之温然袭人和而中耿介非其义毫髪不可干其游宦时多从故魏恭简公吕文简公邹文庄公游其讲究道术甚晳然不欲以名扵人所扬歴八省政绩甚伟问之絶不肯道居官三十载被服衣素若儒生不为家而姊弟多濡泽者位三品京朝官以齿徳尊世而待里人子童孺均于敌为文章典雅有度博识故典骤而遇之若空空然于郷党寃抑时有排解閟之絶不令知所自予兄济美先生意不可一世士顾独善公且严重之曰子崇吾所不敢望也呜呼公真所谓乡先生没而可以祭于社者矣公生以弘治卒以隆庆元年丁卯八月某日春秋七十有六娶即陈安人有女徳庄事公终始先三年卒详见陆光禄先生志中子懋学懋良诸孙某某公官三品于法当赐祭及塟而懋学等遵遗命未敢请将以某月某日窆于新阡而属王君复亨采公略属世贞不佞少且贱于公无能为重窃念先司马抚山东时尝与公代而世贞又从公里闬间窃习公以为庶几无愧太丘有道之风故不辞而为之状至所以不朽公于幽而劝天下于明者则有邦之士大夫与立言君子在不佞何敢干之谨状

锦衣卫百户懐南杨君行状

君讳仁悫字君实世为吾太仓人有支族于魏隶籍锦衣卫遂亦称其卫人初名质后更今名君年十二而王父宗禹困雠家讼得疾圽兄弟弱不任中外政有悍仆且叛去君请于族缚奴掊白梃击之且死而后逐之家近六公市市人或少君不为礼君不怿归市自是絶迹矣既冠乃谓其兄弟曰吾先人之大故也以讼吾不可以不白其雠业以解欲中止君不可竟胜之而后归葬也然自是日益贫君一旦慨然叹曰丈夫安得终龌龊田亩以觠牸犊柴车荷一具锸埋七尺耶独身之京师叩公交车门上书请益东南海戍广斥堠为腹心保障不报当是时海固无警而易君言且以为狂君自是乆困公交车间然稍颖脱见其参伍钩距之技而中贵人司大官水衡者聘君往以为司计君钩核出入数塞其旁漏巵而稍寛其内公私尽裕中贵人善之着为絜式尝从先帝幸承天用供亿亡害赉白金还徃乗传君寻倦其役谢去更籍太医有冠服矣买大第长安里日过从贤士大夫益市牛酒为欢一时翕然称之谓有陈遵郑当时风而所幸爱故人衣食其家若归居数年废着转徙贫逾于旧然所幸爱故人过从士大夫交口誉之君名日以盛陆太保炳者督锦衣缇骑初亦有所疑数伺君久更以为贤檄之幕俾充缇骑伍长领钩察当是时太保贵倨甚而缇骑横所察其人非死即家立破而身夤縁从恣奸利更籍以取功名至得帅君独持大体务为寛平长者数数戒其下慎之毋令西曹郎吏腹诽我锦衣一片地有天无日也而太保心愧之乃更积君劳试百户矣会倭冦起东南亡所不躏君昔言颇以雠而其于边事益习气益发舒深语不讳先后辅相徐公李公及今髙公张公竒君才以语杨大司马而檄之边佐总督筹划时敌廷益徙近塞所招纳亡叛以十万计号为阪升其壮者勒习骑射度入冦辄用以向导余卒耕蓄自给稍稍收其羡以赡敌益富强而中国自镇城外辄弃为瓯脱不复垦旦夕仰度支刍粟稍不继即坐槁君殊恨之乃行求近地稍腴而易自保者召丁壮田之尽鬻其家赀以充牛具谷种居二岁所收羡逾于出旁产益拓君又募死士给以衣甲善马使诇伺敌他出即掩其穹庐卤子女或盗其槖驼騊駼百十羣以归乆之敌情益得君叹曰是阪升可诱而致也令县官毕我力我能使阪升挟其敌酋来即不可而能使阪升自疑敌亦疑阪升上下交疑而我乗其间功可全有也为书上之大帅及圗画敌中形势与防御攻取之法甚详所以用君策或未尽即用之或不必雠而敌中人慑君间来归者比比大帅第君功第一赐白金予百户实级锦衣朱太保推毂君协理西司房日益贵重用事而君且病矣君之得隶锦衣幕也盖多先御史大夫公力云而先大夫之督蓟辽也辽东病饥人相食君时有行役杖马棰叩门请得通登莱饷先大夫大恱收君策而礼之又时时资其家迨先大夫罹谤傅爰书君岁时槖饘锐意居间请救百方不已也居平慷慨语不肖曰人生旦暮死耳即死得足下一言曰故义士杨君传足矣盖又数年而不肖家难白强起游赵魏间抵君书曰得无有意乎杨君传哉君业卧床第报曰吾虽病小缓之更一二岁可传也盖君阴已得敌窽谓阪升且有变庶几如向者策有功名也而君病益甚亡何卒君卒之二载而敌酋缚阪升之魁十余来欵塞赐封如呼韩邪故事天子所以册拜将相大臣典物极厚然亡能名杨君策者嗟哉君为人髙鼻深目面骨隆隆起强力自给见语一义事眉端栩栩色喜也遇人有缓急即投袂而应之虽中夜叩门亡不立应也即以翌日突烟冷计无所之而方夜宴客且满数十人妇簮珥衫袂岁朝在酒家所不恒归槖故杨太常仲芳当伏法哭之市又尝经纪沈光禄子刚丧其二家子弟相通问如骨肉君之北上也则墓隧毁矣五服之内无解装者迨其贵而归余奉髙大其墓立戟斥置旁墓田丙舍为烝尝资以其余谷赡贫族岁为常君殁而不能具棺敛诸与君善者为调费也可谓节侠沾沾自信者矣君享年六十始娶陈氏有一女适姚李继苏氏有一子文渊慷慨善骑射亦隶锦衣领缇骑伍娶倪氏女一适刘思亷盖君殁之二年而文渊以状请文渊所为状请者谓不肖知君深将徼惠于巨公贤大夫以不朽君于异日不肖有成言矣其为死者请则传之为生者请则状之唯巨公贤大夫择焉以使不肖有辞地下谨状

太学生金君三园行状

何知仁义已向其利者为有徳诚哉乎鄙人言之也夫计然白圭之流业已试其术于国雠而复用之于家度无论乌倮程卓已其人咸磊落饶大策雅非龊龊佣伍也彼其才有所傅而其志乃更有所托然至杂取士道润色文雅寥寥竟千载无见焉何哉王先生曰余不及面金君及覩君之遗集与吴生所次叙未尝不三叹也盖君为诸生入太学习制科业且就已弃去弗顾曰吾安能旦夕拮据铅椠也归从其父雪峰公商大江北盬盐芦石往来淮扬间君于利不为干没苛取其审画宻鸷如千钧之弩不轻发发必破的豁达善任使大小中器以故挥霍千金立去来无阂君虽匿迹贾所至与其大人长者游而又好为诗其诗即社中称名家者不能有所加君诗日益贵有声郡邑守今时时造请君君意殊不自得曰即不肖奈何以郡邑守令重乎始雪峰公举君而母刘卒育于嫡母汪君痛不及刘时时独饮泣枕席间为渍旦夕奉雪峰公及汪极淳备会汪卒工为圗其像不得伏而思俄若有见者下笔而汪之像俨然雪峰公亦继卒君哭毁甚治丧丧车且数千两芝生墓者再乡人艳称之目其堂曰孝芝云君既已毕葬则复之淮阴贾所置酒与昆弟髙宴发槖中装直数千金畀之还休宁有四男子俾俱受经生经乡里间风君曰公家幸冨奈何不使一郎君訾省而人弃之儒君笑曰诸儿能儒者吾不赀矣即劝君胡弗仕君曰吾宁商而儒今仕商也吾弗敢为也君素强无疾夏有疾遂不起既革缕缕条后事不爽也君讳塘字伯献别号三园其先宋司农公葵世居休宁之中市明兴有仲善公者以文毋害为郡狱掾郡有疑狱株累众仲善公故焚牍以身抵戎伍所全活数百人人人祝仲善公有后大父万全公负隠徳父即雪峰公讳显耀者也娶夏氏生四子伯铉娶福建布政司参议黄福女次仲鎏娶吴珙女俱庠生次叔鎜娶吴纲女次季钝太学生娶浙江按察司副使邵龄女女三人长适叶津次适汪进次适吴成周孙男三人长涍聘夏舜卿女次洤未聘次洵聘太学生汪良举女孙女四长许聘汪奎子次许聘何元象子次许聘太学生汪应利子次许聘夏佳子君生以已巳十一月二十八日卒以甲子六月二日享年五十有六伯铉等将以乙丑某月日塟于某山以书介吴士钱谷来请曰先生今中郎吏部也即季次原宪身自致金石何所頼先生为先生其幸状之死且不朽余哀而许焉问谁当铭曰将走闽谒今中丞汪公呜呼若四子者可谓能善用孝矣

顾母杜孺人行状

顾太孺人者杜氏杜之先与顾俱以医称吴中其业相上下而顾特多显征为侍医孺人父曰恒庵公其人长桑流也雅已异顾蔗庵公而蔗庵公盖尝娶于叶殁业闻孺人贤委禽焉太孺人之事蔗庵公恭甚其抚叶所遗孤而字之也如已出蔗庵公故饶财然宕而重去其乡仅以赀受七品阶而多从诗酒人放浪山水间孺人日夜饬治厨传精肴醴以待即客非时至取咄嗟办无爽蔗庵公继母宋尚无恙性严少可乃独安孺人乆之蔗庵公病捐馆孺人有二子曰亨曰弈俱幼孺人啼而治丧事指二子曰吾不即从若父地下岂难死哉然自是家稍稍匮孺人乃废着转依其兄家洴澼絖佐二子读夜分灯荧然时好为约曰吾女红孰与而书诵多也以故二子俱业成从有司不利亨乃改习书奕繇先人医先后征数迁亨直文华殿为太常丞奕御医二子之以禄养孺人者亨二十年奕三十年孺人前六十时二子固已走故张文敏顾文康许文简张文隠尚书秦端敏诸名公文觞孺人至九十乃独奕在然诸名公则益慕异之今太师严公太傅徐公太保李公相与为诗文辞甚至奕筑室燕京里中奉孺人也太傅公扁其轩曰人瑞为之记大指以上治化亭浃和气薄海内孺人母子间更相瑞如此缙绅大夫得太傅公言愈益慕异孺人矣孺人中多疾尝困不起可三岁晩而安奕养髪尽白已一二黒齿有更生者忽坐语奕妇曰而夫姙七月生日者言当贵吾谓即长大足矣乃今竟遂验耶吾一再病不支而夫日夜祷请代令我忘困亨没而夫含辛而强笑令我忘哀吾不能甘粝觕而夫益斥置修糈柔脆轻靡温丽之食服令我忘老属者丧而舅吾不敢忘敝苇臝塟也而夫市材于楚直百金焉令吾忘归而夫之孑然也吾私恨无天乎乃今有子矣复戒妇无施僧无易朴臧获毋敖夫子徐命酒进四杯卧栩栩然适也次日遂病痰弈惊进药弗肯受遂卒卒就殓颜如生孺人生以成化乙酉六月九日卒以嘉靖丙辰二月十六日享年九十有二子四言娶梁氏襄赘髙氏其先叶出也其二即亨奕亨为太常丞先卒娶张氏奕今为御医娶符氏继李氏女二长适镇逺守伍余福次适张秀孙男五三寿太学生策府学生中和举郷贡士蚤世节关孙尚幼孙女四长适时豪次胡应明次陆观次幼未适奕为日与丧偕还葬属道警未果而谓某曰不肖亡以当长者然念以子之故辱知先孺人其状先容焉而长者赐之铭先孺人死且不朽即不肖死不朽某再三谢弗得聊为志其大都备采择云

△述一首

顾母查太宜人述

余友人盛生时时为余言顾母查太冝人之贤也太冝人者今参军公节母也其父曰缮部公太冝人生而婉■〈女纞〉有志操缮部公内器之为偃蹇其偶最后始得象胥公象胥公则已前娶于周有子矣所谓参军者也会周卒而象胥公闻太冝人贤乃委禽焉缮部公亦贤象胥公以太宜人得尚公晩居无何象胥公暴得疾捐馆太冝人恸不欲生者数矣顾参军在髫龀未自立太宜人抚而叹曰吾捐吾身以下从逝者则谁与卫存者且吾以身而下从逝者毋宁以心而下从逝者于是屛去膏沐剔铅粉而精专其志日夜抚参军而育之稍长为择名经儒傅之而身自为内傅参军每读书至勌苦太宜人辄具佳瀡滫醴酝以劳曰儿幸自爱毋过苦即参军以少佚游闻太夫人不怿曰儿生贵豪固冝吾何以见若父地下也参军愧自责无所容乆之乃解凡顾氏之臧若获中外指数百千俱来取太冝人束约太宜人率之俱折节而为俭力以故视其在象胥公时则益饶参军用其大王父文康公荫当得官雅不欲行太冝人日促驾曰若奈何食先文康之泽而弁髦之且吾待若官以报若父行矣吾当偕若于是参军始就选佐左都督府迁佐后都督府俱名任职无害三载且考最而会天子推登极恩赠象胥公如参军官太冝人为今封视五品于是参军奉所受上诰诰皆云锦文成五采冠瑱而流珠绀淳青圭之绶丈有六尺八十首鵕翿垂鹇朱提之带率其妇若子再拜前为寿太冝人意若不欲服也参军复再拜以请太冝人始歔欷而强就服曰吾诚不自意全且及汝贵第无繇令若父见耳言已泣数行下盛生又为予言参军之孝也秩至下大夫且长矣其依依太冝人膝前犹乳哺也严事之则若严事君师也其在外谯呵不闻内其在内履綦不闻外可以为人子矣世贞曰余读诗至履霜未尝不废书而叹女徳之无极也兹固无足论第如昔人所纪公父文伯母事固贤然要之其用爱常耳彼犹以义方归之则夫太夫人岂不亦彰彰难能哉抑汉时通明大臣固无如翟丞相公孙平津俱名能事后母要之其物备耳若太冝人者称母不称后参军者称子不称前慈孝烝烝妇稚化之室用太和动为义方郁为休祥于乎顾母其未艾哉

弇州四部稿巻一百

●钦定四库全书

弇州四部稿巻一百一

（明）王世贞 撰

○文部

△颂二首

晋颂

岁隆庆庚午山西按察使吴郡王某时备乏外察预采访秋月上事晋阳以暇考见吏民覩其俗愿朴而勤共四塞绾毂其口靡盖藏之实然俯仰粗给而不虞岁国宗亡虑数百千人禄仅周口以其礼义闲朱邸而不虞憍国戚大小兢兢阖门而不虞法中贵人抑首出上阑以礼造请士大夫而不虞侈复以暇耳之则交口而加额称其国之主贤若一夫民贫而不虞岁者頼其主施也国宗贵戚而不虞憍者奉其主礼也国戚众而不虞法者畏其主裁也中贵人近而不虞侈者则其主共也夫主邸诸王子也入承大宗世桐圭之社以抚有太原其左相朋寔奉经幄首陈东平经谊行善之旨主再拜受之以时劳苦国吏士锡予加厚以沁源田千亩食河汾诸生敌傅城以庾廪百斛食戍卒诏募兵晋以三千金为资装晋侵以廪百斛粥饥者寻又大侵廪如初以二百金瘗其骸天子创皇极殿以三千金助者一城晋阳以千金五百金助者再主之宗王荣泽薨旌徳薨弟镇徳薨都御史迁髙右布政使逵死官以百金赙调棺敛丧事者五主之王太妃属疾昼夜侍汤药露祷山川叩颡渍血特赐医钧礼医毕技奏疾间倾帑中金钱为酬岁时奉觞太妃行家人礼白首斤斤无怠色天子廉主仁孝状下玺书为棹楔旌之具如典于是按察使某谨昧死敢言之某不佞备乏外察预采访恭诵天子褒扬晋王玺书与吏民所交口加额王仁孝状不胜忭甚窃谓晋之先君文侯与其裔孙文公甞一再被周天王命卣鬯朱戸纳陛虎贲弓矢斧钺至隆崇赫然多述也然其要仅以奬率诸侯拱卫帝室威有所外宣而泽不必内究乃今王固非有方伯连率之实然世世称上仲兄国首先百藩能禔身敦行推汪濊之徳佐天子平章恊和之化遭世治平威无所不加无事履霜露振旗斿以逸行徳天子心贤之虽备物少逊而褒诚独深可纪也已乃拜手扬言曰

参井之分为燕右肩帝省其私壮王填焉世称介兄垂二百年翠薨朱杗罘罳翼然乃睠淑宗入纂厥虚曰叔父伯舅卒偕尔妻孥以共国租岁时行省吏民咸赐大酺三簋之膳用充君厨帝发七萃星言启行妇祖于宫驹秣于场岂不虞征俶理厥装汉宫既灾乃营建章精镠三千以佐天梁涓涓天泽入谷乃阏匪唯绎之又布濩之沕沕我民罔知帝功匪唯已不居又归庸之芃芃之囿灵卉萃止王奉太母式燕以喜雍雍者耆执经以趋王曰匪臣我箴我模粉泽杂沓巧笑都倩袂不停拂目无党盼温如酒徳颓缓泮涣为俭毋损施为善母近机蔽不新成与物熙怡故曰上不僣上下不逼下与人同者物必归有大而能谦必豫王之谓也

封少师永懐翁徐太夫人八十寿颂有序

嘉靖中不佞世贞成进士长安中而今少师兴化李公状元及第是时封少师永懐翁与太夫人徐奉其尊人赠少师公无恙也居二纪所而少师公以硕徳受简世宗皇帝入预机务遂膺特命进首揆永懐翁娄封如少师公官久之少师公寅亮之化成五单于内面请命南粤授首天子推功相府所以褒锡翁父子非一少师公稽首固请归政天子弗获已下玺书赐金续廪俾以故相侍永懐翁于是永懐翁与徐太夫人偕八十矣水陆之宴以劳庆者逢迎太和与世更稚杯匕杂进无异强年厘祝之典倾动海内而不佞世贞方居里自废其明年改吉乃始藉手不腆之言以从华封人后不佞盖窃窥夫判权舆以还元气漓解即公卿大夫居鼎冢之位未有能及二亲存者明兴二百余年天子敦龎鸿鬯之化充塞宇宙而一时喆弼耆俊又有以仰承之于是乃有江陵常熟二公并永懐翁为三顾翁所得有独至者少师公之举寔冠多士而其在相位又为百僚冠以再荣翁与徐太夫人一也翁与太夫人奉其尊人赠公以临少师公及第二也翁与太夫人八十时含饴而弄其五世孙三也少师公甫耳顺而谢大政得以专精神辅汤粥四也翁有次子诸孙曽大者珥簮握管备诸从其少亦衿裾之秀以待用五也翁负天地独厚帝所宠绥少师公为国元老以大造天下即能言之士畴不欲效其一得而况不佞世世受知称门下客者哉敬为颂颂曰鸿蒙始分民人剖醇自有父子以称君臣厥伦五之孰际其真福亦五之畴备其纯于赫李翁累行滋谷藏名杜权以黙养福于惟夫人专静若淑曰慈曰俭以徳承毓皇皇大利瓦伊帝所启启之伊何爰有令子射策魁庭晋熙帝纪斗杓元浆润泽万韡鼎釡之养寔惟天禄弗甘其饴惟水惟菽槖解疏金手扶薛毂颜夺衫紫肌凌带玉大徳得名得禄得位使福使寿使多喆嗣古之善祝于翁未备阿魄长圆地维无坠北带长淮东衿大江中有庆门百福攸龎金绯在庭珰佩盈堂客称万年主酬未央南极腾煜寳婺含藻相星徳星左右环曜如日升海若云拥峤翁以令子长为世效

△赞二十五首

开国功臣赞

夫天柱折则炼石之勲始昭地维崩而断鳌之业斯伟姚姒揖逊汤武征诛厥徳懋矣功亦选焉然而泽有因渐用惟勘戢夫使虞不发庸仅浅放勲之化受早殂落或衍微仲之仁宇宙自如日月未改然犹谥为帝王鼎甲今古而乗时辅弼佐命之士五臣十乱次者夔龙爰逮伊虺载在彛釜炳于旗常天下诗讴而书诵之迄于今不衰若乃两仪混而乍辟七曜昏而复昭扫百叶之尘氛运九有于再造巍乎如天荡乎难名则孰有几我髙皇帝者乎古称大人云蒸龙变股肱心膂奔走御侮不亦茂又林林哉是故聮百万之众摧陷廓清如六飞在御靡所不被此则中山氏之所以开帝统也批捣磔裂前无衡敌却扫千里血流漂卤此则开平氏之所以扬帝威也给漕馈饷军行无乏创立章典衣被黼黻此则李韩氏之所以熙帝业也推测象纬筹筭帷帐群力自归独智潜起此则诚意氏之所以赞帝谟也他或入备鼎铉之寄或出膺干城之托或冠冕艺林或储胥方隅靡不摧郦躏陆俯绛超灌于乎盛哉余以三吴蠛蠓之畯误忝簮履端委熙朝概颇牧之英声则抚鼙思奋仰晏子之嘉谟则执鞭愿驭甞逰鸡山覩丹青之缋已而获骏奔太庙观配位徘徊怅慕者久之爰序所懐人别为赞庶几杨班袁陆之旨凡三十三人曰太傅中书右丞相征虏大将军魏国公中山徐武宁王达太师中书左丞相韩国李公善长中书平章军国重事征虏副将军鄂国公赠太保开平常忠武王遇春御史中丞诚意伯赠太师刘文成公基大都督朱公文正征北将军左都督曺国公岐阳李武靖王文忠征戍将军右都督卫国公宁河邓武顺王愈左都督信国公东瓯汤襄武王和征虏大将军太子太师宋国冯公胜征虏大将军太子太师颍国傅公友徳征南将军西平侯黔宁沐昭靖王英中书平章政事越国胡武庄公大海中书平章政事郧国廖武闵公永安徳庆侯永忠同知大都督府事虢国俞忠烈公通海南安侯通源越雟侯通渊同知大都督府事泗国耿武庄公再成长兴侯炳文亲军都指挥使髙阳郡侯韩公成同知大都督府江阴侯江国吴襄烈公良同知大都督府事靖海侯海国吴襄烈公桢亲军副都指挥使济阳郡丁公普郎枢宻院判东丘郡侯花公云同知大都督府事巩昌侯陜国郭宣武公子兴左都督武定侯营国郭威襄公英定逺侯王公弼翰林学士承旨兼太子赞善大夫宋文宪公濓翰林待制赠学士王忠文公祎御史中丞章公溢征虏大将军太子太傅凉国蓝公玉中书左丞相忠勤伯汪公广洋大都督府佥事乐浪郡濮忠襄公真赞曰九有中摧浇风代扇狂澜滔天惊尘比甸坤覆干承川凝岳洊末教凌夷众雄髳腼三山鳌击大陆龙战天笃髙皇神武丕宪灵珓示符赤蛇栖弁江介初启神州攸奠纷梗削平游魂逺遣重朗日月先驱虹电功超五始乐成九变桓桓中山寔为帅首黄钺载麾驼金压纽批汉无坚拉张若朽齐洛角崩秦燕指授玄黄争属壶箪惭后庙无移簴室不改蔀永绥旧都启我元后带砺常新蝉貂世守堂堂韩公国之老成托契藩幕遂冠时英萧规乔谋是殚是冯开物创典欝为法程惜哉就殂上应祲冥孰是克终鉴厥初诚纠纠开平有力如罴岂不懐恩真主必归殱谅禽诚若俯拾遗狡矣库库晨军余师一矢腾菔万马皆披蒲类北填遂夺燕支河魁告殒百身曷追英英刘公卓识朗诣洞徃千载知来百世人谋鬼谋生天生地力赞安攘黙纾真秘揣敌阴符悬捷兵气定鼎卜洛仰禆天计相排虽切主恩毋替返驾青田遗荣芝桂行行文正受赈国门亲则犹子地寔维藩提衡弱矰抗阏鲸奔真王剖符爰发后昆终言不令国以永存帝乙归妹以产岐阳有卓岐阳英武夙章作镇于严哮虎是将擒枭下雄断臂扼吭北逐亡元至止应昌名王阏氏累累就降振旅敷文礼让辉煌烈烈宁河有煜其眄遇大则勇无冲不先始畧江淮遂平汉沔伯哩收虹昆仑回霰中道奄沦八州流唁懿懿东瓯龙潜谊定三吴席卷七闽波静平蜀师还功存不竞始冠彻侯终膺九命阴谐帝志释兵休请几失彭英恩隃贾邓矫矫宋公玉立而武克绍哲兄牙爪心腑宣力中原扬威大卤儋珪上公启茅殷土丈人之吉以忝征虏天爱西南乃生颍国惟颍之雄开平是则喑呜震荡兆众辟易剑阁中夷昆池永辟碧鸡再鸣白雉重译岂不崇封帝省其籍于烁黔宁戚均皇胄豪鸷神启机权中秀玉关师出葱岭衡仆移兵佐颍树绩留后六诏称一百蛮归凑筚路魋编熊庄何陋世裔开府若若两绶武庄长身颊色立铁横槊雄呼涛偃山裂作镇婺邦襟控全浙峻猷垂念狂刃中发兆应神光灵昭殄灭郧公宏畧飞舠大江首定集庆如汉闗中战深陷敌矢义就终遥封未享貤泽难弟鄱阳师轧日月亏蔽陆舟横捣百战弥厉回旌西指岷蜀崩溃帝训昭回垂耀千祀巢湖之舰威均六师倚欤虢公沈算先几委力劬瘁伏节驱驰南安越巂寔克继之蝉纚并曜戟垣差池简简泗公果毅能整入赞枢衡出奠越岭匪昧衣袽需泥在顷遹■〈艹马〉象贤孤诚愈秉疏勒长兴敌憯曷逞为况为弇丹青彪炳彭湖鏖劲岳坼天咷列宿徘徊神龙泥淖两贤既厄六竒谁效髙阳眩敌王服死告伋子齐贞纪侯肩耀良既骏奔祯亦鵰翔左提右挈草昧王纲蜂屯斥堠蚁列余皇淼淼江海载启大邦康山之祀普郎为烈捐脰敌舟横戈握血太平既屠花侯就殉披襟猬射詈贼霆震神翁白首间闗嗣胤重瞳怆瞩恩波渥润簮缨骈降汾阳之里陜公既钖营公迭起一呼陨敌天颜为喜平滇鲛窟探胡虎子匪藉椒房再膺彤矢定逺骁虣戎行髙掲一骑衡颷双刃环月迅若流电搏如没鹘南扫不毛北逾穷髪隶颍佐凉名收九伐恂恂宋氏徳言君子煌煌辟书东观昉启帝辑华衮女其粉米鸡林波誉龙池擅美天浆御调銮騘哕止华川之彦时称厥匹雄愽川渊天谟甲乙穷编奉使幽忧深室贾辨未终郦烹永窒鸿翥章公鹰扬其猷虬髯戟张棱棱紫眸再集乡旅遏惩冦仇出入风裁三事允修灼灼蓝公雄威踸踔烈火腾昆霜华吐锷西极龟莎南收羗笮浑邪授首旌旗絶漠碣勒推班侯封比霍广洋干敏帝曰良哉三入中书再长西台拮据吏道控揣时才贵极生骄功成不赏崇庸懿烈寔委草莾曽如濮侯义不二君刳膓若饴不湼岛氛陵厉秋日■〈雨上奄下〉霭天云翼翼诸贤真宰所私力佑元气汛涤妖霏惟昔禹功河洛瞻思向微明德吾鱼之悲崇关巨堑道通岨夷九原可作斯人庶几

太宗功臣赞

奉天靖难诸功臣故汉王髙煦荣国公河间张忠武王玉太师英国公定兴忠烈王辅太子太师征虏大将军淇国丘公福太子太傅征夷将军成国公东平朱武烈王能太子少师赠少师荣国姚恭靖公广孝中军都督府都督同知泾国陈襄敏公亨太保兼太子太师领宗人府兼中军都督府事宁阳侯浚国武靖公懋征南将军太傅黔国公定逺沐忠敬王晟都指挥崇安谭忠节侯渊都指挥金乡王忠壮侯真后军都督府都督同知安平侯莒国李忠壮公逺中军都督府都督佥事武城侯漳国王威毅公聪前军都督府左都督永康侯蔡国徐忠烈公忠后军都督府左都督丰城侯茂国李刚毅公彬征西前将军中军都督府左都督武安侯漳国郑忠毅公亨保定侯滕国孟忠勇公善驸马都尉富阳侯景国李恭敏公让驸马都尉广平侯沂国袁忠穆公容中军都督府都督同知成阳侯潞国张忠毅公武泰宁侯靖国陈忠襄公珪镇朔大将军太保阳武侯鄞国薛忠武公禄平江伯陈恭襄侯瑄少师隆平侯郑国张襄僖公信太子太傅征夷将军安逺侯融国柳襄愍公升兵部尚书兼詹事府詹事赠少师金忠襄公忠太子太师掌戸部事赠汤阴伯郭忠襄公资少师吏部尚书赠太师蹇忠定公义少师兵部尚书华盖殿大学士赠太师杨文贞公士竒少保戸部尚书赠太师夏忠靖公原吉少师工部尚书谨身殿大学士赠太师杨文敏公荣左春坊大学士翰林院学士解公缙凡三十三人皆文皇帝壬午将相也或策勲戡定或奏绩毗亮或开拓荒裔或创遏强冦彬彬一时之盛哉于汤有光视代匪易叅之中山诸公抑亦其亚也他若曹茹之达变柰李之先几虽亦乗遘致显则径庭矣故不叙及

赞曰于戏嗣皇力政为纪弦促柱迫帝遴英藩俾奋幽朔甲除君侧巨野龙战玄黄其血靡膴不渍修江既冯爰革大君庙貌无易改纪政教以弥天地滉漭再辟惟我介子雄勇冠锋所当靡敌为彰为宪而武不终卒以贵溢咨彼贤豪左右翼飞如构斯植有赫河间峻谟首倡以节狥坚爰贻定兴崔巍如山突骑无前禹迹茫茫三廓南荒貂绵蝉聮矍铄淇公首寄元戎崇封褒然握十万众以骋大荒与身俱捐东平灵武王略茂昭遂开土田筚路驱魋不吊大烈有象者贤懿懿恭靖勿弁其髠阴符启兵谁哉鹰扬乃徕陈公用社于泾懋克绳武受服寄膂耄而簮缨奕奕沐王靖滇拓交亦屏亦桢渊既冠锋真特百夫而弗覩厥成镇逺回面入猷出钤鬼方敉宁安平武城信古名将持重坚忍受胁悍帅谋弗获选骈首狂刃丰城永康收勲褁创并寄留荩黆黆武安云中之绩牧尚是凖洸洸保定危身果杀易名斯允珪盟册府城阳埒恩奕叶昌胤富阳肺腑广平俪之亦克戎赈僴僴阳武万雉如虹为国储胥优优平江万艘如云为国乳餔隆平内晢为龟为蓍皇省厥图安逺外摧为虎为貔在交之墟忠叅帷幄资赞转饷司马司徒曰义士竒弼谐青宫原吉禆谟荣出六竒毋若缙一言屹然国枢吁彼五臣偃风倾阳事取权济林林羣彦画筴宣力以辅皇帝虽绩于家而逆是取峻命不易丰亨豫欣威靡不信穷发遥裔皇帝殿坐麟拔酋耳咸充琛贽顾成之庙上为太宗羣辟列配岂伊不推庸于列考龙变云会我陈雅诗比于丹青烁煜万禩

续髙士赞

夫叔夜传髙兼取市朝孝绪着隠首匿姓氏虽逺迩异观要之混迹者遗名遗名者混迹探其大致将无同哉吴中仲蔚家贫读书谈道娱性乃采髙士自荣公至陶征君凡三十六人人为之赞因寄所托简质沈逺彬彬然称其家言矣所收即衰周而前亡纪者杳邈未易志也终晋而后亡称者伤其后之淆实也乌乎永兴之穴筐篚苞苴剡下之宇土木文绣下田居传蚕室求逝不可凌夷至于终南之捷北山之移固已腥泉石而桎烟霞矣然独恠夫幼安龙徳不曜天人岂其一二见少仲蔚耶吾乃复繇汉而隋益之以十六人人别为赞以补仲蔚之阙文夫鲁连先生隠辨者东方大夫隠吏者郭林宗隠通者阮步兵隠酒者此其人非不髙以非仲蔚意也姑略不志

梅福（汉）

寿春子真明尚书谷梁春秋为南昌尉托疾以休数因县道上变求假邮传请上毋颛外家而僇忠谏再书不纳飘然东归读书养性优游自怡忽弃妻子击柝吴市人以为僊莫知所逝有壻羊裘而傲汉帝

杨王孙（汉）

王孙者何孝武时人习学黄老家累千金厚为奉养意至必臻及病且终戒其子曰布囊盛尺入地七尺从足引脱以土就魄友人祈侯谏令勿薄王孙答书死返其真返真冥冥亡形亡声亡形亡声乃合道情饰外以华厚塟以鬲鬲以棺椁裹以币帛支体络束口含玉石欲化不得欝为枯腊千载之后棺椁腐拆乃得归土孰其真宅死者不知生者不得是谓重惑祈侯曰善臝而长息

王君公（东汉）

王生者何明易为尚书郎言事不用自污与官婢通详为清狂侩牛市中口不二价卒以狂终时人为之语曰避世墙东王君公

韩康（东汉）

京兆韩康卖药市间口不二价三十余年女子识其名跳灞陵山桓帝征之柴车先发弃车牛而逸不知所适猗欤伯休竟以身匿

孔元方（东汉）

许昌元方郄左同师厌谢世用而道是资火焚其次家人救之箕踞笑曰尔来何为凿窟休舎旬月乃出栢棘蒙翳伏若蛇蛰终委妻子游于蓬室

袁闳（东汉）

猗欤汝南司徒太傅是为诸父心窃非之欲投深林以母老阻乃筑土室肆周于庭不复为戸自牖食饮旦于室中东向拜母母一思子辄往就视数言而去母没哭泣不为制服以心茹苦时莫能名谓为狂生袁闳夏甫

闵贡（东汉）

闵贡仲叔含菽饮水同郡周党遗之生菜受而不食晩家安邑病须肉味日买猪肝一片令为给置仲叔问其故叹以口腹累凿坏而遁乃客于沛

韩楷（东汉）

河南公超栖放自遂学靡不贯征聘皆不至就除平阴令三日视事弃官而遁学者随之所在成聚华阴南土遂有公超市策拜光禄大夫辞疾不起束帛玄纁郡守遣致优游杜门乐以卒岁

郑玄（东汉）

髙宻康成长八尺余受书马融业过其师何舞阳闻之迫以就辟幅巾诣辞一宿而退莫知所之黄巾数万环拜其庐渤海而东文举是依寔成祀于尼宫

管宁（东汉）

有汉管君宁北海朱虚人十六丧父中表悯其孤贫咸共赠赗郄不肯纳华邴同声砥砺相恱行锄黄金挥同瓦砾冕而过者华出覸之还遂割席避地辽左三十余年穿坐当膝邻牛暴田牵至凉处为善饮食男女争汲鬬阋阴为多买器争者自息时有王彦方躬行至徳与宁化海外声及中国皂帽西归三府交辟笑谓华司徒本欲作老吏乃故荣之泌之洋洋可以乐饥委顺还化八十有竒

索让（晋）

索让伟祖辟名自逺太守阴澹造焉忘返退而叹曰于乎先生收人所弃弃人所收宅不弥畆志忘九州岛庄生孙髙黔娄孙清遂谥之为玄居先生

朱百年（宋）

山阴朱百年携妻孔氏入南山伐樵与采若将置周道间旦旦复如是取者悟留钱得钱买缯彩归以遗其妻逢人辄共饮酒间复失之母以冬月亡敛不能具绵终身恒衣夹不复避寒单嗟嗟百年孝且廉

禇伯玉（南齐）

吴郡元璩父为娶妇从后门而遁遂隠瀑布性耐寒暑时比之王仲都征为议曹不就退复剡居郡太守僧达礼致停郡信宿数言而退复书丘珍孙古之逸民华阴城市此子索然谈讨芝桂

宗测（南齐）

敬微居江陵亟辞叅军辟自言同鳞羽栖止在丘壑袖携庄老编飘飘庐山侧子孙泣相挽长啸如不识鱼复为江州厚饷遗敬微敬微前致辞狂疾少相加量腹进松术度形衣薜萝淡然分已足岂容当此施

仲长子光（隋）

仲长子光不曜其事庵于河汾佣力自艺守令谒者辞瘖而避着颂独逰聊以托意弹琴饵药以终其世宅乎无为合道冥冥谥曰天隐河渚先生

朱桃椎（隋）

桃椎成都披裘带索浮沈不仕益州行台迫为乡正不言而逝逃入山中夏则裸息冬则依树手织芒屩道而鬻者置米乃取髙帅礼之降阶与语张目直视于乎桃椎非僊非鬼其人如是

敖士赞

嘉靖中余守尚书郎九岁不迁当自劾罢客有过者谓贵人申申而詈子非吴中小儿耶柰何阔武鹰视不置长安睫间也而又多使酒骂坐抵掌谈说世事一二少年嬲之不休夫夫安能自罢客谓吾子敖士也余愧谢无有因忆曩者不自怿间从歴下小媍索苦满引实不敢作步兵眼孔向人性畏热伏时从曹中还以急谢谒刺不善捉髪晨恒令家人捉之以故蓬解不受栉腰腹小肥磬折差碍耳即使酒骂坐与世龌龊争长岂真能为敖者夫客亦知祢正平耶其人得敖之粗而遗其精中散色絶喜愠而非汤武其人得敖之体而遗其用文举调忽曹氏仲翔骯■〈骨塟〉孙公其人取敖之偏而曶其全杨侍中之盘马玉平子之探鷇螭虎之沐头僧达之掷坐其人窃敖之似而悖其真吾所谓敖者老子而下七人耳因为之赞略叙所以

老子

昔有柱下微言五千吾师叹之其犹龙焉専气致柔婴儿以全不为物先物莫敢先请谥曰敖厥敖在玄

柳下恵

鲁有展氏三黜士师可以去乎怡然无辞袒裼裸裎由由与偕自贵其道物莫能过请谥曰敖厥敖在和

列子

御冦师一而友伯昏手为妻爨食狶如人雕琢复朴于事无亲国君大夫等余齐民所最戒者先不已若请谥以敖厥敖在狎

庄子

庄生漆园洸洋自恣抑彭等殇诋訾孔氏笑谓楚相牺牛以譬上下千载莫得而殽请谥曰敖厥敖逍遥

鲁仲连

鲁连先生不知所始下聊摧衍再发而已其出如云其敛如神逃之海上卒为逸民请谥曰敖厥敖在冺

东方朔

东方先生仰师游龙海鸥武皇草芥羣公染迹朝市聊以从容支离覆逆滑稽不穷清质浊文卒以乐终请谥曰敖厥敖在同

阮籍

阮氏籍者以醉自匿谑浪天地陶然真则箕踞放旷见憎礼法口无雌黄眼乃青白请谥以敖厥敖在黙

弇州四部稿卷一百一

●钦定四库全书

弇州四部稿巻一百二

（明）王世贞 撰

○文部

△赞三十首

壬午诸臣赞

故兵部尚书南阳铁公铉翰林院文学博士天台方公孝孺太子少保礼部尚书宣城陈公迪礼部侍郎贵池黄公观御史台左副都御史新淦练公子宁戸部右侍郎瑞安卓公敬礼部左侍郎山阴陈公惟善御史台右副都御史江都茅公大方刑部尚书南和侯公泰刑部右侍郎山西暴公昭叅大将军事辽州髙公巍监察御史庐陵曽公鳯韶翰林院修撰黄岩王公叔英衡府纪善修国史泰和周公是修浙江提刑按察使前刑部左侍郎开封王公良江西提刑按察副使前右佥都御史崇徳程公本立苏州府知府姚公善礼科左给事中常熟黄公钺徽州府知府莆田陈公彦回辽府左长史绩溪程公通太子太傅魏国徐公辉祖谷府左长史刘公璟御史台左都御史真定景公清兵部尚书溧水齐公泰太常寺卿分宜黄公子澄吏部尚书富平张公紞皆殉命壬午炳烺着声者也其它侍从台谏郎署守令倍之夫铁公冯未坚之版筑鼓不振之兵气转弱为强几就而挫天之所废谁能兴之支有靡碎膝无小屈斯为最矣希直以天挺之才当人文之寄虽经纬未究而黼粉已彰至于劲气峻词昭掲千古金石无泐日月长新于乎烈哉姚安陆之牧三吴毋让文翁髙辽州之策诸王奚减贾傅其它从容慷慨归尽不同要以雠志完节舍生成仁无可讥者魏公绌彼肺腑坚此股肱非武宁开天之勲仁孝厚坤之懿岂直盆瘐狴犴亦将叅夷五宗矣景公懐豫让之诚而不获逞齐黄秉鼌错之忠而鲜所成心无余施国有遗恨若张太宰小摄于霆击而终安于雉经可谓不逺之复未尽处死之道乃其敷绩滇荒饬躬铨部与迪肩衡视瑺骨臭亦洪建之良臣也因附而赞之或谓不佞既叙靖难之勋复表壬午之义达变者为优则守死者为劣矣夫汤不以放桀而夺沈渊之务光武不以剪商而绌首阳之墨允况今天子鼎命伊始褒辞煌煌舍后夫之不宁识忠臣于板荡哉是宜赞其辞曰

寳鼎告成珠繻就络飞龙利见神虬已跃波沸九海掎倾十岳帝坐虽新庙貌犹昨子燕孙贻天无适莫神惟常享人乃归仁壶箪在野玄黄亦遵匪惟后夫亦有顽民莫轻匪毳以等厥身寸心不回五宗倐尘桓桓鼎石髙皇所器完瑕立坚鼓败为锐大夏拉逻一木焉制抗节内廷捐躯东市辟彼陨璧光完魄碎希直儒雄先民是程剪遏戎机铺张治平絶命长哦丽日经星流谊沧海建标赤城景道矫矫宣威滇池进秩春宫寅清帝仪碪镂镬烹骨芬肉饴子孝父忠袁卞同辞有斐澜伯公交车骏发衔新蝉冕职迩玺节飞檄逾琳投湘拟屈臣操松筠阃仪霜月蹇蹇子宁着声中外帅臣失律以宠自解抗辞请执不愧司败玉屑遗芬金川表派英英卓公征竒履虎曲突能谋逆鳞匪忤归诚故天流惜新主畴云孔壬乃寔爱汝复初长者献替是劳御李舆尸冯河殉要大方佐秦毋忝祖焦入台而殒卒以节昭于赫秋官有侯有暴暴司采访以燕事告侯漕六师无絶甬道断舌余声抉心犹跳髙既宏识曽亦强辨贾傅请缨鲁生飞箭妖鵩垂凶蹈海终践访魏虽厪狥隠曷变叔英讃夷乃甘食薇殷徳为是周粟为非是修申雉在阁尊经前峙孔庙后瞰锺陵良焚钱唐程刭豫章心无变谪道不移亡毋如元一宣猷股肱化美文翁封同杲卿钺也苫土自沈于奫外无负友内不辱亲士渊循吏狥知酬宥彦亨纯孝感亲捐脰嗟此贞臣以及吉士封疆能死社稷是卫精白既同休采曷异窜迹文身不可遄计皇皇魏公气如长虹委心王室削欵椒风璟亦负竒出控藩封从理入口皆以饿死武宁不没文成有子终有后先节无彼此烈烈景君诡迹専向山魈避名文曲征象愤拟伍员侠肩豫让事违志毕形冺神王泰既受遗澄故家令削濞鼌生除旦子孟窜逺心迩潴宫移姓谋之不终得死而正张公为滇乐不可支铭绩鸡峰衡枢鳯池曽是浮沈大僇不施拊心内谋竟以完归在昔梁元业所由圮韬于武夫优于文士坚甲百万角崩首稽曽是衿绅而弗茅靡三灵效顺九轨仝趍志士饮泣哲人如愚昭昭就湮冥冥可诬耳有口碑壁有藏书圣皇开天爰立臣则钖胤旌祠以垂无极汨江扬波首阳献色我作颂诗有光明徳

浙三大功臣赞

当髙皇帝之甫下金陵也西则强汉耀兵于上游南则狡周蓄谋于肘腋披舆图而指皇业仅一弹丸登锺陵而盼四垂皆吾敌国天眷有徳俾丞相宣公信公辈诸熊罴之士不二心之臣以为羽翰股肱然奔走寔繁而筹策犹窘时则有若资善大夫护军御史中丞弘文馆学士太史令诚意伯赠太师括苍刘文成公基字伯温首膺辟书遂参大计天颜甫接黙征庆云之祥御座不拜遂辍龙鳯之号至于运筹奏筴授筭遣将推步则周天掌上指撝则千里目前语无不雠往鲜空返子房之在三杰独推天授曲逆之夸六出尚惭鬼谋垂拜相而力辞有余让矣甫归田而论事有余忠矣自公之殁且八十载而为己巳治极而疵蘖牙其间强敌麇至狞盗猬起当六飞北狩之初猖羣小南迁之议泥马迨于汗踵铜驼亦垂蒙棘物情竞变大事欲非时则有若少保兵部尚书赠太傅钱塘于肃愍公谦字廷益入赞枢庭受知黼扆出片言而折利害捐百口以定安危九鼎屹乎如山万姓因之奠枕乃若受脤节钺擐甲郊畿温言拊循士如挟纩振臂一呼疮痍尽起温禺日逐之羣既豨突而争进忽狼戾而反奔然后励精卧薪开诚推毂军事旁午动中机宜尺书所临咸惊庙算以故罗施鬼方之域牂牁夜郎之黎虽叛者九起而荡平相属战龙甫戢玄黄之血未干飞羽向宁赤白之囊自鲜身危震立祸发杀机长讴告逝毋忝广陵之弹恩纶继褒获返关西之葬所云功首岂亦有辠耶又七十载而为己卯宫车数出元良靡建田蚡内讧受淮王之金钱吴濞外窥应东南之反相屠僇大吏阑取连城轻兵豫章直指建业挟中贵人为内应说大将军如发蒙人忧土崩内思外济时则有若新建伯兵部尚书兼都察院左都御史赠侯余姚王文成公守仁字伯安飞檄勤王建牙誓众组练千队艨艟万艘探虎穴而虎子成擒扫鲸波而鲸儿授首二陵絶烽烟之警六飞无衔橜之虞至若赣浰肃清絶二百载之逋啸田宁拊循寛十万人之诛夷或穷捣如纪明或持重如充国文武为宪动止有神夫诚意之运筹则留侯之智也太傅之靖难则汾阳之勋也新建之戡乱则条侯之武也然而皆浙以东西人也浙水秀薄山亦如之其人儒雅外饰趣利畏事盖自古然矣三公骏发衿裾之末鹗击文史之场吐风欱云补天刋地旗常日月带砺河山不亦壮哉未习曽乌得而囿之余小子叨列旬宣薄游吴会循览往哲有概于中因为之赞以昭其盛其辞曰

帝辟石门下为青田藏侔宛委产富胎仙天目之山苕水出焉萃于临安龙蟠鳯鶱中为禹穴万灵攸旋深山大泽是锺三贤烈烈诚意沈几卓识遁甲孤虚支离覆逆神谋鬼谋超契绌迹鄱湖闘龙波立天坼公出其竒以脱龙厄饮汉沼吴收都荡碛濯沐三灵股掌八极孤诚自信阴邪从匿蹇蹇肃愍尽瘁旬宣绥晋及周十有八年晚赞中枢力折羣奸屹如砥柱以奠播迁折棰匈奴飞檄黎蜑黄屋长尊紫盖不愆文武吉甫万邦为宪噂沓背憎匪降自天百身曷赎九有称寃赫赫新建秉此懿徳古训是式式是百辟王命作牧爰靖南国潢池若洗崇山遥擘濞起豫章窥觎洛宅公兴义师捣其肘腋日月簸荡湖波腥赤献俘庙社书勋册帛凡我三贤起自书生师望鹰扬风后徂征畴谓尊爼乃有竒兵开仪混元浴曜沧溟胜繇天定功以久明小子吏浙敬聆徳声诠管作颂敢告司盟

齐鲍叔牙赞

鲍叔辅桓公以入临淄而遂有齐于功臣无两矣知管仲之能伯公故晋公之雠而不疑知已之不如管仲故甘为之下而不辞知仲显也下仲微也桓公之得称霸首也管仲之得称霸者师也谁为之叔为之也天下归功于桓公桓归功于管仲而叔独退然而不居呜呼明此而晏婴明此而子西而为之君者亦庶几

赵衰赞（有序）

晋文公为三军择帅以谋于赵衰衰曰郄縠可恱礼乐而敦诗书于是使郄縠将中军使赵衰佐上军王子曰成季之世有晋政也宜哉文公所起共患厄昆季交也狐犯虽亲才寔匪匹择帅以将谁能踰之衰汲汲焉晋其素踈后之郄縠偃然居六卿首而已退处其五冺于较势専于集事又其论敦本而近乎道夫自宣孟而下几祀矣其间厄于灵族于屠遗烬忽然迄至熖也衰实培之欤郄氏之后与范中行氏恶而郄亡范中行之后与赵氏恶而范中行氏亡迨其终也又并晋而亡之赵虽存其非成季意哉愚窃谓成季佐晋他谋策未离春秋人物其荐郄縠毋论鲍管逺可与岳牧同风吾既嘉成季之贤而悲后之嗣者寡也追为赞曰

造父佐周俾炽厥后乃生子余亡人是友既臣亡人以返晋辕曰子余勋大夫于原惟楚不共侯命摈之惟原大夫侯询任之曰有郄縠能寔胜予何以中军礼乐诗书次者上军次佐乃衰苟利晋社遑恤其它彼赵与郄长为夹辅诸其败者交轧以恶六卿为三三卿为国虽则有国覆兹先徳赫赫成季休休有容敬赞淑节敢告丞公

任安赞（有序）

汉史骠骑将军日益贵大将军故人门下多去事骠骑辄得官爵唯任安不肯王子曰贤哉乎安也其犹有古侠士冯讙虞卿之风焉当大将军盛时士争自洁饰求晐其趋之也若飘风之集羽其用之也若烈炎之炙手而安与田仁方以贫事家监得养恶囓马非必有国士之遇也迨赵禹过择郎将得安大将军犹不肯此于安何徳灰冷鸟散而安如故大将军始知有安晩矣语曰岁寒知松栢之后凋难能哉骠骑不以望过安骠骑亦难也虽然丈夫生世当委质事天子弗遇已尔乃事太子左右为大将军私人安岂亦习战国游客之风不蚤自树耶夫使骠骑不得而来之孰若使大将军不得而有之也吾既重安而又惜安为赞曰

矫矫任生强有力气所固者名不屈者势大将军时流马脂车众趋以前我恬自如脂车流马转之骠骑众舎而趋我无易意灌好魏其武安蘖之骠骑贤哉澹若不知长霄广漠鸾鳯容与既逺罗网孰铩其羽嗟哉任生亦昧几只受太子节卒以诛死

巴延子中赞

故元吏部侍郎事见传中

赞曰元虐用民自絶上下天叚■〈虤上日下〉虣汩此中土匪乏酋帅拥强首鼠亦有贞士膏领齐斧矫矫巴延儒迹攸奋岂厌原禄而强頺运毁质自藏庶保厥藴北跳龙沙王图蹇邅南顾吴墟大明中天帝曰起之臣则死之苟覩今是焉恤故非彼元之躁滛乃有硕徳胡弗庸蚤寔禠其魄

蔡子英赞

故元行省叅政事见传中

赞曰王庭奄如帝宥弗剪彼其子心矢不可卷岂薄华风大卤是腆抗心长揖匿迹赁舂恩割俪体目无铍胷矫若秋霜煜如天虹览书者何惟明皇帝仁不夺躯义不夺志舍是后夫风我来裔

前将军汉寿亭关忠义侯赞

呜呼故主之谊表于奔袁讨贼之忠见于许田樊城一师炎烬几然前无衡操后有伏权天耶人耶公则奚愆精诚所鬰金石失坚川停岳摧风车电鞭君臣大纲如日行天我懐威神颂公万年

又

呜呼簒汉者瞒也成瞒簒者权也瞒名汉臣也实汉贼也权阳瞒敌也阴瞒翼也公批亢于前而不虞奸于掖七军甫淹六师随厄使永安之恨不在许昌而在公安建兴之师不出樊城而出祁山安乐之笺与归命之璧而相后先惜哉虽然不以间关而废兄弟不以离乱而废君臣其峙如者山岳澄如者川流而炳如者日月星辰呜呼此其所以亘万古而犹神也耶

伍大夫像赞

唉哉平乎不父不君壮哉胥乎能子能臣孝愤侠烈宫郢乃伸明哲沈几沼吴益神虽然忠之余足以鼓江涛而不能回其主智之先若质蓍龟而不能保其躯要其心盖以吴报父以身报吴使殁者不愧存者不孤呜呼丈夫

淮阴博陆二侯赞

汉有大功臣二曰楚王信大司马大将军博陆宣成侯光夫埽秦袭魏取赵定齐席卷天下之十九废昏立明诛奸取畔袵安汉祚之四百项氏山摧之威非信莫遏武皇土崩之势舎光曷奠然而猜起蹑足祸萌骖乘韩既备五刑复夷三宗霍仅及身妻子不免徒使锺室之草歴千古而长丹鳯车之辖飞南山而不返呜呼惜哉余感其事而赞之且志戒云

九有躨跜三灵错莫秦社虽墟楚氛甚恶褒斜中断南郑如靮淮阴神武恢我王略北埽三秦东挟五侯虏豹袭田捷若承蜩（叶）斮余泜水溺且潍流蹋索中原项蹙一丘饮至未终兵符中失反接传车离骸锺室距涉辞通诚表天日百战为虚单辞辄实走狗既烹牝鸡之凶翁主出塞羗入回中群雕在天胡为藏弓惜哉匈奴与汉始终

于赫孝武光承炎汉皇舆四辟兆心中涣赤灵所绥天启轮台顾复冲子靡慰予懐爰诹■〈执上目下〉御爰及博陆温恭朝夕执事有恪光拜稽首让于日磾乃抱孺子乃抚蒸黎民毋枕革以即袵席工商流通农蚕举职褒节尚玺遏封外人孤诚上假立排三亲再霈鸿庆再罗大丧九有晏然四垂不崩黜昏立明阿衡是法勲塞宇宙忠昭日月孽繇女作祸自势萌黄膓未干赤族已成干戒亢龙坤称牝马无成有终臣训千古

项王像赞

力拔山气盖世喑乌发万马废目重瞳剑如虹挺一奋僇守通八千人飞度江芜中原灰秦宫裂九宇爵羣雄于乎新安之坑仅可半白起之役轵道之诛未足酬六王之一王既负约而弑义髙又负约而攻王而俱絶命于大江之澨此固天巧之黙会而区区腐儒者犹曰楚憞羣策而自屈其力噫嘻

陈思王像赞

以为让当涂者心耶危五官者迹耶则胡以上责躬而不亮求自试而卒不获揽绣虎之遗像抚铜驼而叹息彼其夸不朽之大业者孰与夫仲之所得也

刘太中公像赞（有叙）

刘太中公者讳昌字钦谟吴人也仕至广东左叅政阶太中大夫故称太中云父公礼有隠徳不仕太中少而颕敏甞过酒家取进簿阅而戏焚之寻呼笔次第其数不爽为经生即有声经生间二十一领应天解明年会试第二人繇甲第授南京工部主事召入秘阁预修一统志太中蔚畅于文辞尤工五七言近体时夏寅正夫者为同舍郎亦名能诗而独推太中郎巻册有太中诗夏君为竟日夜嗫嚅弗出唇也语具李文正诗话中志成以久次迁河南按察副使督学政太中性严泠慎许可其督学近九载所培栽固富桃李而迷阳菉葹剪刈弗恤也暇辄考访河南故实为河南志已又鸠其人文章为中州文表最后以叅政卒官年五十余所著有五台集悬笥琐探行于世有子嘉絠工诗文蚤夭其曽孙某贫废着而餬其口于四方然颇欲修先人业奉太中像来请赞曰庶几藉子以肉百岁之骨余悯之征其塟时志状则不能举曰少孤失之矣余故粗悉太中因为之叙而后赞其像曰

英成之间丰芑所培垂一百年吴为首地其人磊砢而材贤徐吴韩叶政行文学最称卓荦太中出焉咀英扬芬以与之角若黛翠逺山细压睩波万眉敛蛾入宫之妬庸恤其它弱而雄鸣冠衿誉髦标驰二京晩而滞留婆娑一官盖八九秋谓公穷而公则显谓公逹而公则蹇其澹然而若无营者公之深其棱然而不可狎者公之浅也耶

封都御史望庵赵翁像赞（有序）

故封荆州守赵翁卒之四载而以子御史中丞公贵赠如其官其明年不佞世贞起家楚臬受约束中丞公间出翁像俾为之赞唯是前行省叅议九一督学使者大春皆名质核良史所以称翁隠徳津津不容口至谓中丞公之显庸昌炽皆翁贻之公之为循良吏着声嘉隆间皆翁教之夫天子嘉褒人臣之绩必推本其先而赐之爵爵如其子凡以教天下厚也即后先制词称予赵翁备至以为古隠君子流夫为之上者不爱如纶之训以为翁重而为之下者其可嘿嘿已于言哉乃敬赞曰

古有逸民猗惟赵翁善不近名隲无筭功恂恂君子若毖其口尽削机事以与天偶田有栖秫付之醸醇毋汩其漓用葆吾真先民有言至要在我寄愁天上埋忧地下叩翁之居恬若华胥入翁之里寂如畏垒不覩荆璞槎牙焦峣铲为连城其光烛霄沈渊之蚌混沌拥尰灵珠既剖波沸霞涌带金纡朱雍容是都颀而飘须贵不易趍我赡遗像愓焉心疚其徳则新其人已旧朂哉中丞毋或改玉翁于九京庇尔戬谷

莫山人像赞（有序）

山人姓莫氏名叔明字公逺一名更生字延年吴之长洲人少孤贫初从师受章句不能其业而其于书亦涉猎大义而已顾独喜为诗诗务清逺専诣其自许以岑参常建之流长庆而后弗论也台使者闻而致之学宫郡大夫即其傍隙地以授山人俾茇蒿莱数椽栖焉而久之有违色于里中豪豪构郡谓山人侵学宫堧郡诘山人左验不能对即徙出会故通政钱唐周兴叔爱山人诗山人遂从之钱唐数与其贤长者游寻渡江谒故相吕公于绍兴与相酬倡山人生数竒蔡司空莫宪副间以义故要山人许授室山人当行治装而司空死宪副坐劾罢去装又为盗窥亡何兴叔亦暴病死以故山人益大困而其自憙为诗益甚今年夏游燕中燕中称诗侠薮而山人用齿长恒踞上坐而论诗又鲜所许可众背诽山人至捃其累语行酒山人意殊不屑也予戏谓乡有沙头亭长人憎之或问亭长何渠能得一沙头人憎曰不尔吾亦能憎一沙头人山人笑不答太宰张故雅知山人问何自来亦有请耶复不答山人业以困桂玉返而予有郧楚命及于清源乃改附予副舟日一脱粟而已顾日一再咏俄出其像示余曰世益左矣子念我幸为我不靳一言予谢不获乃叙山人事而系以赞曰

以子曷鼻魋颜蹙齃膝挛将刚成君类耶则彼一入咸阳揖相张君而踞其位今子一入燕相张君欲有属而子不能对者胡誖也子之诗与像当后子耳更千百年以为孰非而孰是岂当生者不可必而未来者乃可恃耶吾不能不子迂而窃悲子之志

学士华公小像赞

蔼乎貌之春阳也皭乎志之氷霜也其皓然者柱下史之发与髭乎而皜然者藐姑射之仙肌乎非簮笔宸扆众竞进而独退者乎素封其槖众竞靡而居约者乎饶令男子众籝金而遗仁礼者乎一丘一壑或朝或宁长康之所不能损益而图者乎无漏所凝大丹已绪帝曰姑止弗召汝而留为世仪矩者乎指以为仙或香山洛下之佐而实非古者乎其申申自若者仰不愧俯不怍所沾沾而色欣者得天下英材而教育之而不佞其人者乎是为赞

陈小山像赞

有丹乎容而皓其须八十一年驶如隙驹谁受汝笔谁收汝骨朽者汝骨不朽者汝笔是唯汪君为之藏而王先生为之述也耶

约斋钱君像赞

儒其躬医其先朴外而华颠再佐雄州而橐萧然地雷殷天百城无坚卒以家全晚不乐王官移疾自免饱泌休衡尚羊游衍里无挠言家靡浮羡噫以约失之者鲜矣

王舜华像赞

以为吾舜华耶宜寛褒而逶迤胡为乎挟玉笙气若御冷风而飡紫霞以为古子晋其人耶其色赤仅十六而上宾胡为乎晳而颀繁髭而泽鬒岂合者仙才而不必尽合者其姿耶子以迹拟而吾亦以迹拟耶将乗鸾鹤而从晋于缑山之岚耶抑挟万巻为帝守厕如淮南耶吾闻之去憍与盈仙道乃成子毋自轻子骨始轻滓果澄而清后千百年吾将貌子于蓬瀛

题故云槎张翁像赞

其佻若髙阳者其饰耶其豪若浊张者其迹耶其超若柴桑者其臆耶其偶若英皇者其琴瑟耶其峥嵘翱翱者其三翼耶

李生像赞

若絇履而垂裾左图而右书便其腹丰其颅粹乎其容而戚乎若有隠虞彼皮相者谓为河北之沓拖声交者谓为三吴之膏腴而识之深者谓其蹈素服初而能縁饰以儒者耶

太医盲者邵君像赞

此故处士邵君之肖形也颓然其若倾退然其若不胜汝不能自行頼人以行众生不能自生頼汝以生夫真宰者假汝明于心而夺汝明于目意使汝内専精其虑而外绌其欲以寄其仁于有知之属汝必尽取其所甚絶者而力挽之汝不胜其仁而真宰废威此佗鹊之所见忌而弗克永绥汝寿宜止于斯鸣呼噫嘻

张道官像赞

是从赤松子游而遇黄石公榖城者耶为坛阳都劾百神验而上升者耶立祭酒祛疾疢者耶称句曲外史隠词翰者耶汝外跳玄而内为名计以生有涯而名无际乃求王子题曰玉局散吏四先生之裔

锺太傅季直表赞

舞鹤飞鸿秋山寒涧誉冠时评迹无代见丰剑星寒泗鼎波溅腾瑞墨林流规颕传古雅幽深丰妍峭蒨一字神呵千金为贱畴疑子舆隆凖谁办

右军大热帖真迹赞

右右军大热帖十七字虽纸敝迹渝而风范犹存且遗墨缊透肤理隠然有入木七分之势

墨池飞龙鬰盘玺丝十七骊珠精光陆离有象烛天土花蚀之青鳯片翰人间所希其在琅琊天球庶几

右军此月帖赞

右右军此月帖二十五字结法圆美而时有米家笔且纸墨不甚合疑为此君临

优孟抵掌卒惊楚王虎贲登筵蔡为不亡屈邯郸踁步山阴堂柔腕虚和役圆就方谁其最工米颠襄阳

右军淡闷帖赞

右右军淡闷帖痰干二字作淡干皆古书通用妙在藏锋精雅之极是唐临本也赞曰

欧险旭颠颜庄李佻寔繁喆孙厥祀几祧楚惊优孟谓为叔敖以似求有典刑不恌我追会稽毋惮焦峣

禇河南哀册文赞

山阴书圣河南入室柔外刚中风疎意密拙含大巧文无掩质虞欧既逺稷柬非匹帝册腾哀有资椽笔风骨苍然天真自溢流芬墨薮擅价缃帙

史道硕八骏图赞

维昔枢星元恺是降周有文孙改即田功帝收其精以归房宫下生八埏为八毛龙权竒兰筋髵■〈髟上思下〉肉鬃万耳耸立以聴嘶风造父御王■〈丷上固下〉■〈丷上固下〉折冲副车之乗爰命河宗叅伯执鞭厥右奔戎倐忽灭没电追丰霳七萃凝策杳莫敢踪遂陟昆仑戴胜之邦饮血■奴归觞逢公鼓其余骁立埽徐烽后三千年帝日再中放尔鼔车野秣于丰道硕作图矫若虬虹嗣彼新息荐式于铜仆臣司藩敢弗告共

弇州四部稿巻一百二

●钦定四库全书

弇州四部稿巻一百三

（明）王世贞 撰

○文部

△铭九首

颜神城碑阴铭（有序）

世贞不佞既已城颜神则诸父老走李先生文记之李先生雅善余故于文称稍过非当不佞中丞公侍御公之教也与二三大夫士之谋也余恶敢雍容而坐颛之余不佞又恶敢雍容而颛诸父老之力以为已功诸父老从子弟蒿莱其亩日夜胼胝将事矣即因材于山髙下陂陀减省它费十之八九而宁无一二酒浆饭炊之费以勤诸父老二三大夫士瓜分版筑杖马棰而人策之亦既劳止筚路蓝缕以启兹城拮据忉忉寔唯二三大夫士与诸父老共其何不佞之有不佞则窃复隠虞焉为诸父老城颜神者城之已耶将县之也城之而前使者以万计嗫嚅旁喝卒靡敢动今不旋踵而告成事诸父老业以受赋二百里外不胜其烦附庸即百雉之崇易易若是规而县之则可县之将为若置令若丞猬役毛供龁人于袵席间哉而割三邑之膏壤使其民与诸父老并削而弊筴大左不取也语云见已然不能见将然即令今决城县利害与他日身所受本末岐异矣然未可箸数而舌析姑以明余志耳余不佞敢遂藉二三大夫士暨诸父老子弟姓名系之碑阴而傅以铭铭曰

颜姜之山厥阳泻卤夹谷造天绾毂其口莱新西控淄益东走五民居之匪利南亩作为竒衺即山而取盗铸椎埋韦跗帓首矛钤日寻何戎不莾唯余睅目靡富靡榖本之不探而未是瞩厉我父老以勤版筑雉野罄室壶箪道属唯兹父老藩屏是笃石城峩峩可以砺镞危冈冠领腴泉滋腹在易有言设险守邦卫以武师周以崇墉遏轧乱萌毋使蔓张毋若安之薄征厚藏刃铩钩喙枉矢大枪销为耰锄趣而农桑比屋兴让遵彼周行牧臣辠言敢告职方

止戈楼铭

大名使院之后有楼翼如藏甲仗火器如干前使颜之曰武库不佞盖爽然若刺也夫武库者汉县官聚五兵所也有令司之在未央盖歴代毋改使院何以称焉敬为更而颜之曰止戈戈所止也于文止戈为武曰止戈取止勿动也复系以铭其辞曰

太行之南寔为沃区臂魏指赵爰翼上都饔飱锄耰委蛇襟裾唯易有言需有衣袽用除戎器以戒不虞赤堇之精鞴以欧胡剖列五兵利剸蛟莬欝攸司铦厥名神枢胡以蒇之穹阁彚起衡梗髙庋崇墉周庀包之虎皮倒载于戺夫既蒇只亦永宁只匣有旷铗櫜有怨矢胡弗庸我竟老止此止戈为武斯义所纪毋佳毋忘请俟君子

使院新井铭

使院故无井晨取汲于一里外运甓者踰十人而犹不给余莅事之三日进群吏而诘之即无问劳役者之肩与踵一夕车门鐍而牙城铃阁之间缓急何所恃哉行相地于帅厨之后隙艮隅而凿之凡四十尺而得石去石之五尺而甘泉见初沫起若瑟俄蹙沸腾溢其洌氷齿可以佐茗色益茗味因为之铭以示后人其辞曰

天之一地之六涌神瀵写明玉汝茗汝粥汝盥汝沐蓍而布椟得易九三之繇曰可用汲王明并受其福

研铭

墨实攻汝而汝自如墨动不足汝静有余为汝纳污汝既恬然为汝去垢汝亦无言夫是以能永年

墨铭

不用耶而惜汝之材闇然而不章用耶而惜汝之精的然而日亡汝自以为能立言汝祖快于摩顶放踵而老氏之徒以为竟夭其天年

纸铭

知其白守其黒为天下式猗汝之徳好汝者加汝以五色而汝弗良于墨噫其所谓混沌而饰者耶

笔铭

结绳而有鸟迹鸟迹熄而中山之用溢呜呼其文有余而质则否者耶静而不能藏动而不能久者耶然犹能亲荐绅而逺甲胄彼治天下者尚以为功之首也

墨精铭

峄阳之材熁其流肪和以浮提作玄冥霜瞠谷超超以继仲将汗竹素林作千秋光洮琼铭洮河之阴结緑是斧蚀墨如蠡哀音中羽帝赐益公椽笔以侣折节从我我实惭汝

△诔六首

建宁张府君诔（有序）

嘉靖戊申夏六月八日故建宁张府君卒于虞山之里第春秋六十有七府君国器非凡公交车蚤对三为法吏张廷尉之不寃两刺雄州吴河南之第一荐剡娄上除书垂下而竟坐非构遂息扶揺气色施于泉石羽仪仅于乡里余事润屋壮心察眉岂非明哲自藏舒巻委运者哉在昔杨恽废弃田彼南山始借声伎以逃终罹怨望之谪而公没齿无忮读书自頥优游造物以永令誉呜呼休哉某也齿后未获从公之杖履公寔俯缔姻好时申徳音约我虞山大岭邅如未遂而今已矣嗟冥驾之异驱念手迹之在目追为诔曰

显允府君鼻祖自留播于虞山寔滋以稠驿驿皇祖筮为国僚以逮乃考树惇靡尤是生府君天质秀特搜于艺圃发羽饮的甫冠登朝外史是绎既理宪比夕若警愓吏所弗解士所未醳合而为一收精绌刻翕赫中珰乱我国纲公婴其难详本略芒详之伊何元憝孔张孚号用厉王威斯扬略之伊何族属孔棘涣汗用休庶虑斯谧初命吉守宅忧未集载命煌煌于建之阳畀建士女以莫不庆树尔田禾酌尔酒浆若亡吏胥曷号于乡耉老嬉遨童稚讴謡堲顽解犷涤思奉曹自讼于闾曷烦市朝考第书最陟明乃当胡其皦皦而逮口网爱者其下恶者在上谁云弗胜挽幰泣巷公之归来拂衣悠哉汲瀑故巘倚桧丛台黔鬓朱颜箫鼓循垓望为神仙寔圣人孩眺公之乡俨若通徳积縠飘氛鸣珂耀色窥公之门丽若伦侯华榱承日峩栋云浮登公之堂何异谢家玉树挺秀芳兰竞花入公之室一榻萧然左图右书支頥其间宗党姻姓待而举火永无■〈飠戹〉痍以即宁堵邻比左右相从无忤岁有俭戚割以匄予疾胡弗仁乃婴斯人谢玩却嗜用全厥真屏虞调息熊经鸟伸谓期百年而厪六旬溘焉就冥何续其生盍云披猖而丧老成逺迩嗟叱州邑赞评呜呼哀哉彭泽髙枕东山逸驾始绩既暌后晷独暇春遗煦日秋饶辉夜公出其余嘲弄元化玉藴于椟芝荣于戺公敛其余贻燕孙子我申诔词以备张史呜呼哀哉

故永新令陆公诔（有序）

嘉靖辛亥冬故永新令陆公先生卒于乡前是陆公罢永新令十七岁而卒也公世为长洲人邑居而族盖有太宰者贵甚力能拔所亲而陆公为诸生时自引絶不复沾昵已太宰事废他株引坐累破产比比而陆公其族也为诸生自如久之荐于乡第四人寻荐南省复为第三人赐对进士举宏词受校业翰林馆七试皆第一海内亡问识不识称陆公明经精博士家言而公意不怿益读中秘书书多左氏司马班固诸家秇文及它稗官齐谐猎其槩而大要乃根柢纯洁亡畔谊理已当授官试复第一而大臣意有所不可俱出陆公出得给事中主试浙浙诸书生大小黜陟陆公手公距为书生三年尔人荣之争相自称比为重亡何相某宰某互钩党为奸利排善扶慝所意必达公条具劾上上善之为罢更置相而以体难大臣杖陆公朝堂论谪贵州驿丞贵瘴乡公单骑挟册往经数载亡苦乃稍迁永新永新令多善政语见太史尹台序中盖迁人由琐台出又縁谏业自好卑易邑小不当而更日夜望量移邑亦亡敢以吏治望之公不也考永新令髙第状当见褒而某某时复用公度且中害谬曰病入贵湿侵四支伸屈曷任耶仕宦重适意行乐尔竟投劾免陆公为人慷慨好行义多施家不为官故饶为官而槖空空然则以施故事母孝故姊寡而贫陆公事之如母也母失明公旦夕唯所以娱志不得因从伎音乐公遂若好伎音乐者母捐馆一日悉斥出之终其身不复聴云陆公为文雅叙事其究若夏敦商彛而不特作■〈大上且下〉侈组割湛湛若漙露一时人号能师信而乃以拟汝南太原辈甚污妄不偶夫数君子剽何沈饰盐嫫倚门而眩妆细视欲呕者乌足辱陆公哉余哀其秩既不满行文于称显矣非所志也叙而诔之辞曰

中季渥秩天所弗荣繄惜令誉乃畀陆卿在往浮湛一出咸惊战艺无坚校才类衡批鳞料须身踬神王罹窜箐棘营卫亡恙引迹渊蟠沉几朗畅我仪图之山甫是伉岩岩吴趋日月尔私赫彼峻猷敛溢后施先民格言沃根啜滋稗官子家博综靡遗文所由生生厥自然耀熠星汉流行岳川铦璧成叶刺猴棘端曽是穷术洵巧非天彼其之子割裂繁饰谓尔毛嫱狂且粉泽公执无色以胜万色大矩永标时才辟易絶口朝政衡门衎衎孰覩眉宇蹙然未满垂世何长经时曷短谓苍匪髙爽福殄善呜呼哀哉予惟在吴蝉冕代作随形俱泯一何辽寞银艾其章丹铅厥略斯物苟窥韦裳亦乐畴不终竟存者难名亦有黄耉为亡少称震泽东汇扬峰北冯中藏鬰然陆公先生呜呼哀哉

通政司叅议张公诔（有序）

岁重光作噩之毕月故通政叅议张翁捐馆舍春秋七十有七翁讳寰字允清苏之昆山人世有甲第闻于熙朝至乃考奉直公贞夷简亮弱冠味道入蜚南宫之声出扬西门之绩以畿郡满考幡然乞休天子嘉之晋钖蕃庶遯肥考盘贲泉石以金绯腾云霞于竹素优游大耋显融令终风流所贻谈者口实翁颕朗天授渊源家派既举进士释褐三典雄州咸有子恵浃于邦人稍迁秋官员外郎以爱行法民称不寃居无何念奉直公髙年乞归养华颠在侍婴孺羁慕服劳寝兴胡耉安昃既以天年奉奉直公终瘁毁立骨余性而已居丧庐墓有乳燕之祥荐绅先生属咏成什御史亷得状异之上翁孝亷不报服除补故秩超通政司叅议银台通奏之司为帝喉舌紫宸秘严之地若接謦欬盛年宏材处之不疑谣诼当心精彩刺目遂用庙灾援例得赐骸归湖山故盟口未寒林泉则夙心顿委尚平之微累既毕玄度之胜具独着或扁舟苕溪霅水之社或短屐武夷匡庐之顶千里孤驾毋赍当时之粮门生故人为开康乐之径若乃志慕竒书手追名墨薄蹏尺一鲁缟齐纨醉渖漓漇家至人属舂容寂寥泛言旁酬七步未颕八又犹蹇足贵太冲之纸奚取相如之毫尤以多通树道下引为体林宗人伦之表太丘长者之风阳和溢于眉宇春华粲乎齿颊足使初交顿旧后进忘新既逺游趣深坯墐殊薄陆有思光之舟水具志和之宅太岳思御潇湘动流三游在念有成言矣一疾委■〈疒带〉遂尔长往呜呼哀哉乃子某等以世贞夙奉盻睐宠之小友使操觚翰爰播旃素夫诔以志哀揆所由起鲁围死绥之勇汧督维系之戚叔持甘法仲武蚤夭故使词客陈些太师采风起沈浦之慸寃回商秋而就■〈日耎〉今翁乗化去留无忤终始备福者五不朽有三亦何哀之有哉然使盛徳就徂则百年犹短髙风永閟则百身曷赎巨平岘首殊抱荆民之泣太傅西州尚起羊昙之恸爰狥旧典谁云不宜诔曰

族由令滋人以贤贵有斐壮武般般其裔播迁于吴娄起髙第仲臬于襄叔也藩寄食徳者何伯有喆嗣褰帷三辅脱屣雄刺蓬蒿自若松菊就植夷犹清泌卒以完逝夫子挺生弗隤其声水鉴朗悟机神洞灵射策公交车苴茅连城自济而濮益称仁明讼狱时往讴謡互聆百堵甍甍冲波是冯彼莾萑蒲伏戎冯陵捷若承蜩有泯弗形三牧于开目刃无全瞷寗匿豪没为公田犴鲜孥累阓饶母钱守槖如涤斋厨萧然单车就征泣幰阗阗曰爽鸠氏帝用旌贤峻坂未躬白云横目志养斯荣大孝匪禄扶侍以终居然婴服溪淙写哀林颷助■〈血夬〉援琴乍弦弓旌交属汝作纳言司帝喉舌唯斗离辰莫喻亲切终风自南谗口回穴挂冠神武上书北阙七尺自如百组谁絷丛桂含滋畹兰生恱维昔谢公竟阻东山乐通失侯愤疾于田宁如夫子心形黙全瀑布界空幔亭衡烟地肺幽阻天目蟺蜒三江五湖衣带之间鹤■〈敝上毛下〉华阳煜如神仙彼美司空遯于菰城皤皤黄髪三四老成尽谓夫子江东步兵白日未驾青山可盟把臂竹林飞觞兰亭履舄所抵一坐尽倾谈天脍口悬河启粲季野阳秋汝南月旦后进争辐名流忻讃雌黄既絶吹嘘独擅陋彼嗣宗流思中散蔼蔼眉宇便便腹膓四候唯春九曜絶霜入羣不乱泛迹毋亢市隠岩通渔麓樵江莫或名之亦莫可踪辞取师意书繇匠心游戏墨池纵横艺林元常凝思子云湛深卒以不朽人用子箴子曰毋尔余畅余襟弗凿其天孰古孰今汗竹缃缥流黄纨白朝披夕洒有请必获戸竞灵蛇人夸拱璧不翼而蜚徧我南国荟蔚穷檐■〈穴上叫下〉窱阴壁亥步所艰见子题迹嗟予眇小龙门是登麈尾胡床蟏蛸欲扄图书在户兰桂在庭恵而好我携手同行焉知来者谓余后生畴昔之岁余丁家祸缱绻夫子寔来唁我渥丹其颜飘须縒嫷五岳之期唯子是拕美疢见■〈薛上虫下〉曽未改火仆夫饬辕糇粮就褁潇湘之思掷笔而化呜呼哀哉天期既迫尘游曷藉桃源不春柏房长夜翩翩素旐辚辚灵驾露歌未晞巷哭人诧矫矫夫子寔超生死应迹而来乘理而逝银艾其表萝薜其里传子隠逸非子之始传子名卿非子之止微言可述徽容莫纪玄心慧觉佛轮儒轨呜呼哀哉

礼部主事华起龙诔（有序）

明万歴甲戌之夏五月故翰林院侍读学士华公卒其季子礼部主客司主事叔阳字起龙以哀毁得癖疾明年秋九月竟终于苫次春秋甫二十有九呜呼哀哉杨仲武之清才儁茂王子安之藻理秀发并以兹年而同厥厄何造物之戏人骤予而骤夺也起龙少负颕质风标鲜令为学士所钟爱训励尤切虽铜盘别食宠异等乎道彦而青衣受槚切磨几于廷硕柔爱义方庶几并行不悖矣以故舞象之岁褎然邑庠歌鹿之秋甫踰弱冠凡有撰述脍炙人口寻举进士髙第拜工部都水司主事出视税武林非其志也内迫晨昏乌鸟之恋外慕污浊蝉蜕之趣恳疏引疾予告南归温凊之暇纵心邃古模楷作者盖卓然有成矣既告满三载补刑部四川司主事委积馆舍不忝懐方之职塓缮巾脂无烦郑侨之对至于钩剔奸隠祛扫宿猾虽謡诼狂响行之自如寻以念学士乞归星言载驰获伸无方之养者踰半载俄而学士疾亟汤药躬调遂有刲股之举含殓甫毕遽成呕血之恸衰慈在堂二稚依膝割恋人世追踪泉台诸所未终一念毕矣夫其汪洋竹素挥霍毫翰飒若风鸣落若霞舒雕虫之士往往魄夺而务在剪裁雅托冲淡乃其就者亦既斐然陶谢之藩旦暮可启而又旁通释典兼晓宿因临池之染多托经藏性不嗜酒而从容欵宵居无杂交而慷慨倾槖至于名画法书商彛周鼎挥金悬募几侔秘苑此子无死故未可量也子之元配寔余淑女圭璧表其圆方鸾鳯恊其鸣和天之不造先子而天帐蕙久荒墓艹载宿而余犹栖迟世途俯仰物变以此言哀哀可知己乃作诔曰

天族惟殷华为国桢鲁纪司马贵而不名右师睅皤却楚以情峤寔显晋厥宗通灵孝子絶婚嗣乃绳绳其丽不亿以逮于明四业骛驰衿绅勃兴子之先君蔼蔼吉士横经虎幄紬简金匮处荣能割未满思退匪爵而封爰政乡遂声华四垂门故三事晚而逍遥与物靡际其心则长以贻善继子之览揆麟祥在梦蓝田嘉玉丹穴威鳯秀朗天植颕悟如纵累纸立扫千言闇诵公交车之作世所摹风鸡山歌鹿龙江摅虹伯既难兄功孰与仲取标南宫射策金马隽掩同升芳驰都下洛阳少年正平大雅车停纵观纸贵传写降心玄古力绌轻冶俯仰时人和者宁寡厌迹水部脱嚣梓乡斋栗夔夔退而洋洋跌宕词林从容艺场灵威古文金薤琳琅伦蹏嵇鎗敦夏彛商不踁而趋集子之堂长卿自娱文园养寂王程外严亲命中迫寅恭秋宪神明三尺帝曰汝良改隶宗伯周氏懐方汉典属国子始为政剔其垢积宾至若归吏怖徙匿道行九夷声流重译陟岵兴懐循陔致思囓指髙堂使我不怡神虎朝挂云龙夕辞归者及门病者起帷如登春台如含醴饴既翕且躭将永天期天期骤迫夺我严父冠无昼栉寝不夕处回生可希敢爱其股呕血长号鸡骨支柱曽不踰年追轨九土子之衰慈早暮悲啼子之二孤或泣或嬉建礼清曹天衢甫夷素侯之藏南珍陆离凡子所慸一旦若遗天既夺之昔胡贻之呜呼哀哉星陨珠沈兰摧玉折铩羽鹓雏伤蹄汗血密戚哀攅英游痛咽浚冲死孝长谦才絶人孰无悲悲子为烈子之遗文百有余篇锐情魏晋旁谢及颜已窥厥藩惜不假年其骨虽朽其言足传子无没视余操子权英英淑女获配君子先子而徃以身蓐蚁若父乃舅亦且老矣仰怵天裁俯慨人理临穴莫从纒恨桒梓呜呼哀

哉临淮侯李公诔（有序）

万歴甲戌秋九月都督留守诸军领中军府事临淮侯旴山李公以疾请解机务诏许之公之冡嗣言恭方统熊罴不二心之士环卫左右上书请急扶侍辍直以行又三月而公捐馆舎上为震悼罢朝赐祭者五黄肠题凑象庐之墓一切自尚方给造礼也公之先世恭献王以长厚托肺腑武靖王以雄略长爪牙遂启大国从祀髙庙鼎革之际疑迹失封中兴之朝优诏光复易世载徳不忝惟公公孕女斗濯濯之秀负淮泗汤汤之表研洞韬略敦诗恱礼世庙丙申之岁踰冠袭侯天子有事圜丘上皇天大号公以虎翼虑无骏奔陟降特拜蟒绣■〈马上衣下〉蹄之赐先后持节册封周藩及遣祭荣吉二邸视不过禬自冺单成之灾赙必以礼何取宰咺之诮已事遄反毋淹馆薪遂佐留省右军之帅晦智杜权任真推分棨戟之地凝尘湛如也竟以材武茂异推督江防戒严受脤之旦励节絶甘之守时适有岛冦流犯内甸公出次江浒以死誓众余皇蔽空视一麾而进止组练曜日唯余马之所向苍兕呼而妖氛息素车退而怒涛敛水奏鲸鲵之戢陆鲜鸣吠之警寻有诏入领左军都督府河内陈借冦之辞美稷弘待期之信还理所任迁佐督留守诸军玺书褒美优赠三世比于周宣之召虎诸邦艳之俄度支弗继士用流言披猖脱巾仓卒倒刃公佐其长以柔道宛解徐置诸理祭彤着绩独蒙逗留之征汧督完危弗寛贸首之妬甫尔解绶寻蒙赐环进领左军再被江寄进平蛮将军为全楚大帅勃卢溪子之锐咸缚长绳髽首卉服之顽争謡短韵行商乐乎野次遗秉安于栖亩入长东枢出总漕政公锐思善后详不尽力所上五议朝议是冯吴会之飞艘相尾毎先告期敖仓之积粟如山更忧陈积夫萧相转饷特表元勋车侯富民乃昭至意而公以微文见诋还佐其府俄而漕功就白人主伟其事而嘉其不伐改统中枢督留守诸军事陪京大小庶务悉以委之竹马遵浒衮衣在洛太尉之节甫入临淮之令尚新天子以六军大帅贵在得人元戎启行温诏敦促公念母太夫人老不能奉板舆而北上书力辞至再始拜俞旨原庙之衣冠出游谁为执御光烈之紒帛犹在时当护存公以宿将之隆受祠官之托厥意深矣温清之美芥视三公菽水之调甘踰五鼎天子虽难公之情而弗释其用竟伸留守前命七萃三翼之辈精采顿新长干大桁之间讙呼载道公简易持已含博为政虽钖难老犹歌来暮而天不憗遗一疾告薨春秋甫满六十虽未登上寿而享国三十有九年三聘诸王两佐南北枢四长其府一帅全楚握漕务佐留守再督江防一总禁兵未拜诸彻侯功臣艰大之任靡弗绾南北要害之地靡弗歴玺书符印节钺之颁无虚岁尚方金绮楮币珎鲜之贶无虚月言恭孝隆继述材备文武昔师望表海伋将虎贲平阳入相窋直禁籞代兴之李何以异兹显则纶綍幽惟金石足以照耀东第黼衮千古尤欲累生时之徳行注送往之旒旍爰以不朽属之儒生爰纪荣哀托之客卿敬为诔曰

汉有飞将唐推药师奕世灵武昭声鼎旗赫赫髙皇托肺陇西以启岐阳四张天威平牦二庭横絶焉支手摲休屠血我留犂乃开大邦及嗣而微元康求旧钖金公乘至我文侯爰七其命七命伊何匪虢匪郑淑旗绥章勇爵鞶镜三藩之礼侯始为政风谈晻霭周还慎靓赫彼留京王业所冯我侯戾止如雷如霆楼船在江练凯自鸣蠢兹岛夷愓息奔崩储胥不惊以翼孝陵弗逞悍士仇我司计三事大夫首鼠匿辟侯曰毋尔汝育汝事国有三尺汝毋自厉攅锋浴氷抽矢丛猬片言立解削彼豪懻躨跜层关頼尔即安如何壬夫揺之笔端阖门养重闭合谢諐玉节金符以靖楚藩纾尔戎韬挞彼荆蛮侏鴃兴歈魋编请冠雧雧六军寄命于漕帝睠中顾曰吭脊腰拊循其师以争风涛为雪千厢如云万艘输无后期士鲜告劳鄼既肩庸滉乃愧骄钟山龙蟠石城虎峙永奠南极上公所理惟侯再命斧钺弓矢车熊大桁竹马江汜肃肃徒御粲粲门子介胄征文棨戟象礼三十九载珥貂垂瑜如履室堂中权左枢如鸿北南天京旧都檿丝螭文烛银■〈马上衣下〉模贝带鵕翿朱櫜仆姑赐无虚月库不絶书栋桡示凶河魁告变喆嗣祈天星信飞传百身曷赎一往奚恋陋彼荀视毋烦史谏倾都雪涕中朝流唁讣音上闻怵我圣皇蜜印朱芾栢椁黄膓鼎烹以享悉从尚方介士轻车归侯于藏易名之典以俟太常元勲肇国纷莫可纪金貂网蝥旅葵生圮侯兴继絶令闻遐迩有子而贤世济厥美曹社之木其桥覆梓俯仰遗徳侯谁在矣呜呼哀哉

孝丰吴宜人诔（有序）

古诔赞歌颂少着于闺第之懿者言妇徳不外见也乃若纯动诚格自掩弥布淑教所施溢于闾右贻厥孙枝此何以例焉王子曰予读吴太宜人传而志之太宜人事其姑谨姑病再刲肉作糜进病良已即秘之弗复语于人相南山大夫起家甲州郡而好施予乡之无■〈飠戹〉者冻者骨暴野者川无厉道无涂疫无胥弃翳大夫是颂有丈夫子二伯佐亷访仲叅政行省率其教所莅有声实诸孙维岳以文学位郎署少者朗秀林立盛哉敬为纪之其词曰

濯濯宜人佩芬结英夙习婉娩内闲未章作嫔于吴吴宗之庆爰相夫子配发厥祥（一）伊何早遘离孽于姑我姑未遑曷恤其肤矢神自刲载告乃俞迄以终考左右服扶（二）夫子克寄阃政是齐逯逯千指曷闻嗃嘻岁时烝甞洁鲜殷肥体絶阿锡首靡华笄（三）以俭成丰以丰侈予左粥右纩以待鳏寡亡暴中野亡暍行旅岂曰季从岂曰姊舅（四）凡我吉民虔祝吴宗惟吴之丰我生曷恫赫赫南山是采是冯匪着闺袵实启家邦（五）伯服宪纪敉辑岭粤周道中否弗咎其辙仲司考功如鉴斯别并恊肥遯以贻象徳（六）南山不骞咸泽俪肩荣芝产秀谓期亿年忽是中涸人理曷延环邑陫侧宗姻洏涟（七）仙姿不春玉魄长夜忘忧悴堂合欢委榭繐帐风卷妆台霜卸月支罢香畴返灵驾（八）姑谓令妇子曰圣毋四徳咸懋诸福萃与岂无刁瞷氓蟊财虏亦有姬姜女则奚姱（九）徳曜可字公父嗣贤玄霜屡易徽音邈绵我因闻孙敬图不刋敢托彤管播之素旃（十）

△哀辞二首

哀岳义士君宠辞（有序）

明嘉靖三十又六载大司马臣论言江淮帅臣言偏将军沃田与倭冦战不利圽千夫长岳君宠免胄搏贼以马死之下御史核如奏臣论昧死言君宠故暴从田间应诏一旦捐弃性命报塞大恩宜録赠如例诏曰可其赠君宠千戸予一子官官如君宠先是江淮帅臣檄青州兵备使者王世贞募卒三千人使者募三千人异军苍头特起君宠属推择为长当行使者觞而命之既受觞跽曰不侫不手脍大酋肝吾掷吾头而报使者壮之居无何竟以死报嗟夫君宠所谓草莾食力之臣也捐妻子婴锋刃胡为乎哉且使者业已蚤贵猎金紫日费县官廪百倍若矣从诸辇上先生谈说治乱不亦翘然须鬓男子哉然而坐视冦披猖未有救也使者碌碌磬折以无当也即饱死何以见君宠地下为君宠指屈兵兴天子后先推毂将帅即坐逗留征数矣未闻有以马革裹尸者抑何馁悖失策也是不幸而不得君宠死又君宠之乡中人好勇尚气固其俗然诸为奸借躯报雠亡命种种法死者私闘死者其人技能自视岂尽君宠下哉然而授余肉犬彘不食也于乎君宠得死矣使者敬为楚语一章下神而怡之辞曰

鼍鼓发兮殷殷鸣鸾刀兮血膋陈灵之降兮亡期将吴会兮与余仇驾虹车兮曵彗旗左驸豹兮右骖螭手余元兮抉余膓渇沧溟兮肉鲵鳇将告成兮东沂江冥冥兮翼灵飞愤而往兮欢来旋群殇从兮为厉先荡横祲兮瀵齐田灵逍遥兮以长年

哀赵节妇辞（有序）

明嘉靖三十又六载安丘父老言张氏女死事张故书生赵东周妇归亡何赵生坐羸疾困且殆张日夜不解髻奉汤药浣中裙厕牏指尽瘃顾谓赵生即不令若独死赵生死张大号泣三日浆水不入口以间赵自缢众觉解不死已再缢再觉解不死张度亡奈谬为守者谢姨辈劳苦生肉冷矣亡及矣吾宁不爱雀鼠之息为姨辈忧三月而守者信之少懈怠夜起更衣缢棺侧解之系絶矣分巡使者王世贞异其事下青州守守下安丘令征诸博士弟子偕父老言张氏故书生赵东周妇为东周死具如前状宜旌使者为上御史奏未报则以一少牢祀赵烈妇于乎齐俗侈任侠好相雄长以利固尔无盐氏之贾衒史核女之乌合志传苟赏以为明智仅二千余年而烈妇始大洗之快哉虽然今皇帝风励谊行化浃既世矣而以使者所目覩委节捐脰之事往往不在诗书而在甲胄又其甚乃不在弧矢而在帷幨也可慨也使者愧为男子矣于是敬为楚语一章下神而虞之其辞曰

蕙羞蒸兮药房泛霞膏兮荐天觞修眸兮瑜珰灵将假兮中彷徨怅独御兮亡欢赪幽姿兮不可干昭昭兮启明将薄鉴兮予微诚灵肃肃兮双袂偕子仇兮来而逝辕连栢兮輗扶荔骖和鸾兮朝上帝

弇州四部稿巻一百三

●钦定四库全书

弇州四部稿巻一百四

（明）王世贞 撰

○文部

△祭文二十二首

祭张府君文

噫嘻府君皇造弗竟摧峰涸渎仙范永鳏遗蜕在木嗣人东奔扶服修毂羣些毕奏百身曷赎长吏邑填戚党巷哭噫嘻伤哉我闻在昔张仲孝友爰播江汉胤滋孔阜曷式廓之府君其后肃肃仪羽温温璚玖巽学铢累宏识川受植是禾黍芟其稂莠令名长裕竒数鲜偶孰抑之穷而瑟是工蓄踰半豹艺匪雕龙纵心条畅摅藻遐通威鳯匿彩白驹咏风茹徳服俭乐忧泰穷奕奕嗣人冠弱明奋砥业好修以有嘉闻初矢法曹戒喜平愠天卿是迁百辟其训手疏目计剂等称分陟贤忘庸斥壬服明靡最弗具有秩用章厥推伊何恵绥宠光嵬冠既加朱绂斯皇服君之教君食其报报君之优君敛其休室靡改辟躬曳敝裘舆马侻素仆从简修敦行益勑择语寡吝世縁匪絶贞标曷狥置身澹泊黜意荣峻孰不百年竟睽耳顺噫嘻伤哉岂仙者流而厌尘驾冥契脱履追踪大化武陵南澨灵馆幽榭或游其间曷辨昼夜灵輀顿迁广陆屯邅白杨噭号凄咽流泉纒悲荐绅矧兹象贤敬因执绋陈我鄙言噫嘻伤哉尚飨

祭御史大夫屠公文（代家君）

呜呼屠公古所谓不殁者其人非耶已矣不复能为天下借公矣公繇御史起家数更践雄地晚自大司冦为御史大夫其登朝亡虑五十载后先太半执法而会主上神圣手三尺诸法吏佐意而治而公毅然必达所不可为副相握风裁纪行且尽上独无以久嫌也诸从郎署娄起同列褎然而颠白者公上独无以老厌也公满九岁上计独得赐秩一品年七十乞归独留没独数厪主上悼念岂其无严公且私之耶忠信孚尹精神流通始若落然终则挛如盖天下不以归公之贤而以谓主上之圣始某则闻屠氏有御史大夫二俱为太保丹山公于公伯父也公早贵不及而晩际过之世所称于公者赫焉公亷足以周身而不形人汰勤取于成事而不趣人先其直中人讳而不见怒其名居人仰而不见忌天下有慕公者不能以其慕而近公天下有不便公者不能以其不便而无推公公之归殆有余地矣某往属吏事公公亡少我进而恵教之蔼如也度无以报公地下敬为主上扞北圉饬桴鼓之吏冀以效国士知公其与我哉

祭尚书朱公文

呜呼太檏之真浑沦敦龎至和之精粹夷冲融漓而未罄乃有我公褎然其廷昔在孝宗玉堂徊翔金管从容依隠自完与物无恫退不必后进不必先白马青袍三十余年晚佐邦礼乃握留铨氷壶大镛欝为时贤云衢在武脱屣超然称笃不任唯帝曰俞优以传饩翼以安车悬之里门望庐而趋童稚失年氓叟忘愚进各以意怡怡于于环堵萧然左图右书长吏伏谒岁时而已动容自规言笑皆体穆如条风澹若玄醴抑抑武公恂恂夫子无懐之日畏垒之里呜呼百年而守婴儿扫榻委顺饰巾待期生人多浇焉能留之大化既还谁为叩之醍醐消泆众啜其醨挡■〈扌必〉哓诼日启日迷呜呼哀哉洞庭涸流吴山削芒公追胡髯以御孝皇圣泽永閟贤风凋亡征诗百身遗闻在邦何以奠公束刍椒浆呜呼哀哉

祭伯父文

呜呼三月而中表兄自家来谓以别请伯父也伯父酒之曰若故游青州兵使者今复东乎青州作何态使者何以治之状因为抵掌谈说山川莽苍土风雄豪与使者拮据劳苦良悉伯父踊跃慷慨谓中表此子吾固悉之吾安得壮而偕若游乎世贞怪问何以无书也曰是将受书夜忽■〈疒带〉下数十行委顿不支耳而以胥后命世贞大忧恐■〈疒带〉下非老人宜也然念伯父气充而泽善饭故多阴隲岂其尽于此哉亡何有叶教授来言家之人甞过王氏里见其老人聚而咨洟少者狂走无次也曰王氏其有戚乎逼而穷之不答世贞益大忧恐心语夫老人聚而咨洟者感泽深也少狂走无次者骤失依也非伯父谁当之哉然竟念其气充而泽善饭故多阴隲岂遽尽此也又旬日而得吾父书矣以讣来呜呼伯父弃诸子焉之耶始也一再疑其疾而不能走一介之信也既也闻讣矣而不能弃其官还哭也疾而毋以躬药饍也圽而毋以躬含敛也塟而毋以躬窀穸也非人哉世贞也犹记曩者癸丑之秋决狱过里中北也伯父舟祖于吴门世贞固恋恋不忍醳伯父正容谓曰若以予老耄而汝儿女子哉若辞书生为天子李官七尺之是恤而三尺之是扢夫昵昵杯酒道疾苦不休者儿女子也若异日得谢归雁行而差池以游则庶几焉世贞长跽如教别久之属主上以兵革寄吾父宫府之外三辅七萃女寔将之其敢以手足请也夫世贞复出治狱矣东藩之臣矣中间可飞传省谒不则解绶易也胡为乎不归哉即世贞旦夕归而趣莬裘之茅花竹欝然而流涓然而岩岿然伯父胡在也即从巻草抔土中酹伯父呼而莫之起也呜呼非人哉世贞也吾曩者盖微之伯父好从容立谈夜分客疲欲倒不移足也为象戏累百千局不饮而为款宵之宴质明无垂睫也荧乎方瞳耳垂珠而听聪须髪飘乎甚鬒世固未有如此不百岁者也以故吾父子得稍自安于宦今又何及矣非人哉世贞也虽然伯父春秋七十而加八不少矣诸子孙即仕少起无韦布矣生不为京朝官而章服者二十载一日矣华榱崔嵬而造云不山而岩居不泉而沼居出有乘坐有榻老而聴声被色别味矣毋政于国而政于家乳哺贫者而师其愚者郷之人尊之为乡先生不敢慢矣凢世贞所为悲者私情耳履顺而来履顺而去伯父固超然洋洋哉世贞抑又何言也

祭故思州守毛翁文

呜呼公故三公子为良二千石又为二千石父不为不贵春秋八十有三不为不寿乞其身于盛年以诗酒自放烟霞丘壑之所私畀而领袖者不为不乐有子十余人诸孙二十余人不为不盛履顺而来履顺而去无苦蹙痛痾以挠其归不为不适而迨其没也荐绅大夫士以及田畯佣贩竖子之流相与咨嗟惋慕怳然若有所失皇皇然思欲挽公之驾而不可得盖不以久有公为厚幸而尚以骤夺公为深惜公之及事文简公也天下之轮而朱蹄而肥早莫于毛氏之里门而公忘之迨文简公捐馆以言礼事忤新贵人日齮龁其后而公忘之公自禁近乞分司留京又自留京守瘴乡而公忘之公之子柳州君又先公逝而公忘之公之存固已久与世忘而世乃恋恋于公之殁岂犹遗公于中而浅公于迹耶譬夫玉之峰娄之流崷崪演沲以为常而不自觉其髙深一旦峰摧流涸隤乎其改观而旁人之相与指而追其髙深之为益固也呜呼公余丈人行则以戚属故置余小友之席日余治居邑旁诛茅构容膝之圃公来言曰若柰何恡巵酒而不一试吾屐乎予谢圃未成公笑曰俟子之圃成而饮吾吾老人不能待老人知旦不知夕也自是一再过吾圃圃成而公遂絶迹矣呜呼公真知命者哉余兹姑絮酒酹公异日祠故南华真人柴桑香山二居士以秋菊寒泉荐之而配公于其侧公宁无莞尔而笑也耶尚飨

祭黄令朱隆渠文

呜呼朱公颀然而赤飘须渥姿覩者改色雅歩若规吐辞如剔宅易居平推里洞膈人亦有言古之遗直公交车屡却专城攸在维峄无岁以政为岁左飡右粥肉雕筋瘵无小无大神君于頼人亦有言古之遗爱赫赫台旌玺书用冯胶东逊质道州避能鼎事垂期服忧东归改令瓯海卒困岛夷公衡吏民以城无咎讴歌甫毕讥谗随辏铜墨娄新丹赤犹旧呜呼朱公自峄而瓯文登为三厥政靡怠于心曷惭零雨其东飘风自南彭泽既解柴桑多暇玉润华国兰芬荣榭徊翔艺圃浮沉酒社虞渊未息胡遽长夜呜呼哀哉唯公寡友友予父子以逮兄弟惟予父子愧先公仕唯予兄弟偕公清泌公子我女姻媾永缔日公迈轴见余箕裘欲语中咽数回修眸不朽者心我任公谋呜呼哀哉

祭周中丞文

惟公名世之贤天挺材英言为国华用为国桢筮令江右焯飞俊声回迹栢台众推老成惟我东南靡匪冦武公骢至止爰剔爰抚惟岁不仁佐冦为伐惟彼土田白若瓯脱公拜自靖以献天子请赐岁租与民更始飡公粥公人颂戸祀谓公寔兼武备文事南距吴会北奄徐方雝雝青衿是翼是匡公晋中丞仍故开府玄黄在篚浆酒在簠若士若女公所哺乳拊而循之厥施逾普公抚江右如丁奏庖砉然中音肢理不挠胡步趾鼎镛而中道夺公大造既艰长筭曷庸呜呼痛哉公神在楚公魄在越公泽在吴庙宫永掲三邦之思匪日而月不佞小子辱称同行公恵好我时登予堂尊酒陈心慨焉以慷望彼山阴惋如山阳呜呼哀哉尚飨

祭郑封君文

呜呼维戆翁古之遗直系出广文里标通徳毓秀合浦腾躔南极宗靡间言室鲜违色衡荆偃蹇轩车必式乃有象贤羽仪上国蜚声缙云流恵冯翊云胡不吊溘尔长息万里飞音百城纒恻霜羽夜号氷蹄昼拆故庐匪遥冥轨长隔我寓生刍其人如璧弥年曰胡贞复曰白请用谥公永垂懿则

名宦祠奠先公文

呜呼惟我府君抚有浙人讴謡勤思十七其春食报不諐爰列明禋时维戊辰祠之明年惟贞小子寔叨旬宣徘徊学宫顾瞻豆笾灌醴崇肴咨嗟涕洟怳若灵旗来格于斯徳泽如新徽仪莫追胥撼东涛岳表南枝亦有肃愍府君四之惟贞小子寔愧缨弁自今而徃敢矢厥愿进不蕲荣退不谋便言不猎名事不避难庻几九原藉手以见呜呼哀哉

祭瞿宗伯文

隆庆三年己巳夏六月故少宗伯学士昆湖瞿公卒于家又三月而其同年生王某始闻讣于武林又三月而某以迁山西便道归里始克絮酒炙鸡为文而告公曰呜呼当公治愽士家言其隽永之趣则跃鱼而戾鸢精纯之语则玉琢而珠圆真足以鼓吹六经指挥百氏而名不出于里闬之间及其冠南宫对大庭一日而获天子之颜为之播其名于九土而公顾退然敛五色而就吾玄公于古文辞得欧阳氏家法且顺风扬声不胫而驰贽币踵门门限欲穿而世之所深慕而羣羡者乃竟其已弃之筌先帝拔公于二纪俾之御簮笔操水镜于禁庭留铨而当尚黙之世公意欝欝而不得宣迨今上之龙飞公特简在而佐容台礼乐之柄公意亦欲有所吐而竟以病而归田吾吴自失朱恭肃公日夜求典刑于老成意如公者足以继之恭肃之模楷吾吴垂三十载而公乃二载而遽僊夫造物之生公其厚公也恒有余而其所以生公者恒啬而不究其全岂民生之多踬其未究者恒君子而究者或不尽然抑末季之精漓徳之厚者气或薄而不永年至于公之所■〈口答〉尔而无憾者获以人事君之义美利利天下而不言不佞齿少于公而以乡荐之旧幸从公而周旋中间二纪所遘升沈离合之迹真若石火之与电烟然则仆之尚存者何足多而公之前往者亦何足怜也耶尚飨

祭李缙云文

呜呼彼造物者为有意耶抑无意耶而生我公有意耶而公为子而子于人为父而子人之子而弗克树其宗良于学而不能获一第良于政而不能获一善迁以终无意耶乃玉公之度而恺悌温恭乃玉公之趋而详雅渊通去其令而令之父老子弟若茕然而失怙去其乡而乡之荐绅士民糜不咨且而悲恫然则造物之于公不必其有意而无意而公之获固气有啬而理有丰拮据之吏服公亷而疑其简操切之徒爱公慈而病其容食公徳者固以喜公之施而虑其不可继为公谋者忧其不问家人产而竟其身以穷公恵利之念寔欲流通于物我而无间廓大之度至于齐得丧忘彼此尽一切有为之迹而属之空公固不为竺干漆园之学而居然有元鲁山阳道州之风呜呼公病以酒骨立而僊为公覆巵公不谓然进公一觞公当莞焉盖不善酒者谓公以酒而夭其年善酒者谓公以酒而全其天呜呼哀哉尚飨

祭封君王翁文

呜呼王公卓荦其材试而不竟以贻后来公有贤子三为大邦所至玺书唯龚唯黄惟吾吴郡天子外府守曰咈哉余嗜余苦公来就养曰且去汝汝视吾槖庶不愧父守迁宪臣文武提衡大江之南四履所冯载绥关中衮衣西征公以益贵憺然不盈营营青蝇乃构萋斐公子于归公伺其篚其篚伊何图籍而已易嘻而俞汝不愧子大明回空魑魈敛藏状枉氷涣遯哲彚张中州之臬公子翱翔天假蜀迁以休沐便乃视公药乃视公含怛然而化用表无憾贞未识公辱公子友意其为人魁硕朗秀藴玉懐珠肯堂允构昔以百年祝公眉寿百年已矣颂公不朽

祭徐处士整文

呜呼惟公孝友天植明哲内慈以俭起家以寛息之豁达坦洞不为城府太璞未琢徳机恒杜望公之里如登畏垒入公之居如逰华胥与公从容蔼若春风与公酒语几忘我汝日公之疾当予在苫存不临诀殁不视含河山步武千载一旦公时辟榖犹谓其子促制季雅二王归矣未遽浮白姑以此始引不能釂顾而色喜溘然就化夫复奚言所不忍舍良友哲昆若下名酝辟疆之园呜呼哀哉纵予异时强从仲逰谁为投琼谁与藏钩夜台冥茫谁作酒友酹公一巵复能进否呜呼哀哉

祭苑马少卿徐公汝厚文

呜呼公之长贞十有七年其为外家于行独先差池胶庠鹿鸣宾筵乃至南宫雁塔标鶱试官棘寺托乗周旋获齿友昆兰芬石坚予署鸠司公宰鳬县公入留台予副外宪公浮予沈予出公入示迹参商寄心胶漆懋生也晚进之小友评搉方内谑浪杯酒时谓阿季不减元方世无二贤孰赏吾狂余有弱息君字厥子其仪不忒其室孔迩公有色市觌予则和公有厉声答予则嘉奈何弃予而即沈冥巷哭途嗟福善曷征呜呼哀哉公之宰县讴若卓鲁公之入台鲍氏其伍既巡河中乃有鲁邦吏畏民懐春雨秋霜十年之间再被金绯直钩弗饵投竿遽归公所察猾若鉴擢毛公所扶良若土培膏公所笃友甚于急已公所推表洞于见里公所面斥人无背议人或忤公公不留忮叔向遗直子产遗爱百身曷赎一往千载呜呼哀哉

祭宪副张君鸣徳文

呜呼公逝矣而太夫人有垂雪之痛遗孤藐然稚也公胡以能逝耶以为有天也而公获寿仅踰艾其藐焉之孤成未易也以为无天也而公尚有老母有藐焉之孤足嗣也公病且一岁而不闻其破赀而广医知以为爱家甚于身不知其虞伤太夫人也余讯问之相继公必谨书而报有瘳知以为讳疾不知其寛余忧也公既以瘳闻而又云遇所谓异人者膏傅之而病株悉拔余是以翱翔乎洞庭而未及旋乃公奄然而遽殁既不获视公之含又不获奉公之成言以抚其孤而知公惓惓于易箦者欲有致而不得发呜呼痛哉公也公节恵之政不下古循吏仅至一监司而世遂与之轧迨其聴移也士林望其复出竟浩然而不可夺其谋物禔身术足以长有位不五政而遽归其専气致柔道足以长有生望下寿而不可希然至于口不挂臧否人以为如阮嗣宗志不恋崇显人以为如邴曼容与之接者蔼乎周公瑾之醇酒而过其里者恂乎万石君之遗风名不必隆而取近实考不必遐而取吉终生既称顺殁亦奚恫呜呼我有不腆之羞以侑澄酎荐之公腑不必自口公子我壻我女公妇所不能一二尽者公之生前所可自矢而求效者公之身后公而有知为我肯首也耶尚飨

祭巡抚都御史林公文

呜呼林公昔在先朝帝骄窫窳为厉为妖血牙衡生流毒市朝公衣绣衣斧其膂要九阍呀然天聦忽昭僣藩陆梁幸客嚣呶鲸鲵既尸魑魅永消公迁中丞以奠南纪益务寛大与民更始虎而冠者戢其翼趾爬搔疴痒俱大欢喜蔼然仁声而濩闾里墨吏风解上滑茅靡凢所陈奏靡匪国体昔余北还谒公台端坐削威棱立吐肺肝恤烈褒耆先君与旃虽屈蝇营无乖璧完人亦有言知己寔难越藩之行公困薖轴望而不见我心如惄手编示我后先谏録霜飞白简星璀丹牍予寔尾骥谓予弁玉与讣偕来五内倾覆读弗能章且乙且哭呜呼痛哉事固难言天摅公才而啬其全天寿公名而夭其年授公太阿使扫巨奸寻室其铦秘弗使宣骤予之官骤夺之权世所覩者电光石烟其不朽者髙山大川呜呼痛哉储胥海江拉然崩矣梁栋社稷砉然倾矣赤帜正论汉垒平矣推毂贤才齐轮惊矣有肴崇爼有酒清矣为序序公公如生矣呜呼痛哉

祭刘司马文

隆庆己已故少司马羽泉刘公卒于家明年庚午春二月其友人山西按察使王世贞以便道归里始获絮酒炙鸡为文而敬告之曰呜呼天而无意于世耶则材者不必庸天而有意于世耶则材者必见庸庸者必克终然自其有意无意之际而窥之或始向而中旋辍或行道而数已穷当公之四十而尚滞学宫困公交车也宁何异于马周之在新丰及其入谏议叅银台佐太仆尹京兆而仗钺于东南者近天下半寔庻几乎中令之佐太宗人见夫天子之急于贵公以为幸而不知其重于托公者萧相之未央与诸葛之隆中公一试而黄屋崇再试而白羽息以为臣人之伟烈而不知要在于天子之能尽用公然公虽歴官近十转跻八座而中间用之得尽者不十余年而遽阨天下犹以用公晚而夺之速以为斯世惜追惟先帝之末造属明哲之屏斥公优游于水火之政府其贤者固爱公之心而不肖者亦爱公之迹迨泰二之中吉举百器而陶甄天下得公之心者固逊公以为贤而仅得公之迹者亦念公才而不忍捐盖公之圆融委畅若流水之行地而其明白洞达若星辰之丽天公政在越而行在吴今其悠然而社于乡者称乡先生岿然而庙于官者称贤大夫公之生死于天地间庻其不孤也耶尚飨

祭叅政周公文

呜呼当公为循吏于嘉靖间天下莫不知胡以岳伯之重而卒然见中于单辞中公者亡何而事败天下方以公之去为恨而以公之白为快胡快公者终不能胜夫中公者使公竟老于睚眦彼荐剡之数腾意朝上而夕报庸胡斤斤然守故典厪以虚名而被躬岂所谓公论者或在下而不在上抑所谓故典者寛于众而独严于公呜呼道之行也否也行或使之否或尼之公伯寮其如命何而臧氏子亦奚以为吾独叹公之才不尽究于国国不能尽究公之才志士感慨乎毁誉之倒置仁人恻怆兮民生之多灾虽然公归而政仅一家徳仅一乡献纳不达于九重月旦不及乎它方造物者犹靳之而夺公于尚强畴三事大夫畴黄耉无疆昔求伸于咎繇今将以问乎巫阳呜呼公貌若严冷而即之子易辞多伉直而绰有藴致粥粥乎而中有闻断断兮而实多技今皆已矣还之冥漠典刑犹在音徽不作元龟何寄史狐何托吾侪小子通家承学获尚公晚念不数数独以襟期置之鴈行所欲报公齿吻不忘敢即繐帷敬酬椒浆有涕莫挥黯然神伤呜呼哀哉

祭学士华先生文

呜呼世复有言凖动绳顜若画一如公者耶深谋吁算材梓种漆如公者耶急友崇师饭不虚徳如公者耶公以学士显嘉靖间如椽之笔数劲而天下若以为未究于用及其归也为徳于乡露雨以时为政于家俨若神祗虽公亦忘其身之弗庸而天下若以为颇见于施盖公之所欲为者付之及门之弟而其所有待者乃在于象贤之儿人覩公之辞禄而素其封不爵而若寓公非邸而朱其宫以为穹奉厚飨柰何一旦而舍诸而不知石渠之地法从之贵公所得于盛年者固超然其若无也公真丈夫哉公真丈夫哉愚尚友古昔请得以白香山而拟埒彼其迈世轶尘之度难进易退之节诗则长庆取其宏而岩居取其洁固已易世而殊辙矣若夫山林之岁公辄嬴其一纪东亭之为山与荡口之为水吞八九乎履道之里玉树者三固不若龟儿之一犹子也彼犹慕兠率轻海山而不欲归公今返真之宅彼将御风而莫追矣呜呼岁在癸卯公以文衡众凡百三十有五其最少者为贞而髪且种种俯仰存殁能不痛哉公不朽之寄数借于愚寿石丰珉大书特书而今一觞幽明遂殊愚言倘征公殁岂徒呜呼尚飨

又（同门祭文）

呜呼有赫华宗其指几兆鬰为闻人服休秉要而至于翁尤以文耀中秘万巻鬰盘厥胸出而试政国赋与戎如刃发硎若流决江惟王议典乃鸠耆学校史兰台横经虎幄公于其间五鹿岳岳少所龃龉拂衣东归归而为徳以时树滋五服之内咸食其施内规外矩行自中伦乡有达尊家有严君过者必式万石之门曽是乔龄而误服食譬彼岱宗黯然失色摧大夫松裂丈人石呜呼畴福有五谁遘其全至于考终翁始备焉其更赢者多子而贤不朽有三畴其企止曰徳曰言翁则居二其未竟者或功而已古称荐贤厥唯上臣癸卯百士济济恂恂益以南宫又若而人布列中外俱称国桢栎如济等亦忝同升以此颂功厥功亦弘有币在刍有酒在絮睇瞻南云长路伊阻逺惭南州走恸府主呜呼哀哉

祭大司马刘端简公文

呜呼某以按察副使事公也公盖抚山东云而是时幸臣司空赵者统天下兵出讨倭檄公以三千人会师公第以三千人往而弗身会师也则又责犒公第令有司犒而弗捐抚锾赎也曰吾抚臣体故尔司空赵恚之甚然莫能谁何公而人主方下诏采青齐矿司农缇骑络绎旁午公以少矿应则忤旨切责公不得已则少以益矿应矿且尽而司农缇骑责未巳某乃具实以状请公持之久忽慨然曰矿脉果竭矣人臣而剥民以媚吾君吾弗忍强所无以欺吾君吾弗敢立上书得报可公生平居官大节恵政无虑数十百指而此则某所亲得之公者公及某事未半岁而迁欲荐某及今王司马遴而厄于例不果则数属代公者曰慎毋失此二人也盖又十余年而三公九卿举当为抚臣者公卒以某应呜呼公有一介不取之守而不见廉以使人名公有百折不回之志而不见节以使人畏公有推毂贤士大夫之风而不见恩以使人感公有大海纳污之度而不见狥以使人狎其始也虽名为亲相知者见而有所不能尽而其终也天下闻而俱信之以故再起再乞休复起卒不起脱然若浮云之在空而靡所碍藩臬者半海内抚东土治留储督卫兵六卿之长居其三而天下犹以为未究于用寿至踰七袠而天下犹以为未究于享赐祭予葬易名之典宫师之秩洊下而天下犹以为未究于报何者其信之也某不能弃官而临公之丧以从执绋之后又勌于文不能拟招续些以使执绋者歌之且老矣其能报公耶不能报公耶皆未可知也盖聊以写吾私而已

祭封宫保大学士严翁文

呜呼世所艳称箕锡华祝得其一者亦足称福矧翁于兹靡屇弗笃翁有喆妇室而拮据宾馌师机百指怡愉洎乎雪颠翁尚称夫翁有令子为帝师辅水镜东铨氷壶左序洎乎赐金翁尚称父翁有闻孙履素刋抚峥嵘艺文委蛇规矩洎乎策名翁尚称祖天书焜煌丹玺殷鲜虹玉团腰虬锦覆肩歌吹枞考垂三十年虞峰标峙昆湖镜汇岂其相庐而为畏垒翁若慈母曷不来止觌翁眉宇蔼如春融粲齿树颏穆如清风方寸之间廓如霁空行不择名处不违则稍有居间靡匪解醳退而示人亦无徳色于公髙门厥身尤厄惟庆登庸已亡万石惟溥庻几颇惭鼎革自有中国自有人伦自有冑族自有荐绅富贵福泽翁畴与邻呜呼南箕敛锷羲晖汜驾奚不百年而遽长夜溘然留余以还造化音徽虽邈典刑未谢世贞视翁寔大父行懋也晩收令子门墙无些可悲有颂是襄暂憇仙逰惟我一觞呜呼

弇州四部稿巻一百四


●钦定四库全书

弇州四部稿巻一百五

（明）王世贞 撰

○文部

△祭文二十二首

祭杨襄毅公文

于惟太师光辅三帝出入将相寅亮天地武乡汾阳合而成公为勃为崇乃其下风束髪登朝四十六年如雨霡原若舟济川勤瘁厥躬敢以■〈谷卂〉告尺一甫临单车就道家有五龙咸嶷其角纬武纲文贤科继铄金紫侍觞银青荐簋玉带衮衣夷犹其里天不憗遗竟殱此良砥柱中摧台阶拆光凢公之荣举世诵希洎公之哀薄海纒悲而独贞等衘国士知物情所弃公独收之贞之不造自窜田里公两秉衡再起再徙懋知从兄既弱而单亦一起家仍为徙官重明丽霄不遗覆盆援枯就荣使得称人矫矫应龙不厌雕虫采华詧实同升诸公俯仰宇宙知我者独九原可从百身莫赎公神流行不忘魏京敢托椒浆一伸鄙诚呜呼

又

呜呼公弃士庶垂期年兮人之痌公若初瞑兮欝欝佳城公将旋兮煌煌制词丽中天兮惟彼襄毅为国经兮粤项若韩暨秦程兮灵寳晩庸竖侵衡兮得公一支以易名兮内外宾服可谓正兮安民大虑是曰定兮留侯为成取立政兮武乡危身忠斯命兮公之拟之畴低昂兮公其乔崧峙中央兮时出甘霖沛四方兮又似震霆摧八荒兮金石其文公遗迹兮金玉其昆公遗泽兮六十六年有涯者识兮百千万年无涯者徳兮

祭李于鳞文

维隆庆四年八月十九日河南按察司按察使沧溟李先生于鳞卒于苫次其友人山西按察司按察使孤子王世贞闻讣之一曰不及为位而以家艰归至明年之三月壬戌朔哀毁小定乃始能为诗百二十韵以哭之又为文一章絮酒炙鸡裹粮授其仆之济上而告先生曰呜呼惟子文章珠藏玉府示世模楷为明粉黼独立熙台子鼓余舞炳烺长夜追琢万古余所心悲欝曲龃龉千二百言亦足以吐其未竟者酹而告汝昔署爽鸠从若风虎为郎序迁不隔跬武清霜昼粲白日宵炬子前西逝余亦东迈髙掲二华嵳峩岱泰黄河其间炯一衣带玉女腾噏海若横眦子之挂冠鳯矫鸿鶱余嗣解组屈蠖哀蝉清泌衡门其迹则然所不接席徂垂十年圣人中兴纁帛交贲子时幡然顾我色喜当为女先女其强起余谢不可子曰毋尔畴族女雠畴烛女幽得不思报节士所羞女以佚归造物所仇雪涕而冠寔惟子谋旬宣于浙从子之后汴绣子被晋斧余授太白配月俯视列宿云物⿰睨风雨潺僽子之喆妣悠然见遗扶服修途吊影繐帷小人有母能不攅思羙疢朝闻夕而拂衣奎壁晻翳沧波竭涸忽传子耗既疑且愕曽未回睫家祸亦作髓涙骈枯肝腑寸凿呜呼哀哉人生鲜欢惟事父母生我知我爰及朋友一旦尽矣肤立同朽惟余与子匪但三益薄禄微声以逮休戚凡子先躯余必偕值子今溘然视我若捐余独何恃而能久全余复何心而游世间子困尸谗余困人言存者受憎殁者受怜呜呼哀哉惟昔济上坐而丙夜执手浩叹谁为来者尼聃暌则轲周分驾邈尔汉季为两司马不闻扬扢以绍谟雅兰金恊契山水齐徽惟余二人开辟所希浮生如寄胡能不归金石可泐荣名庶几言犹在耳其人已非呜呼哀哉子之遗孤驹而汗血子之遗编家传白雪有丞相在戚若昆弟二三友生其进未已素车虽杳班管娄纪人谁无死子死可矣呜呼哀哉尚飨

又

呜呼自子之殁仅四改岁子之遗言四驰遐裔国秀岳灵珠丛玉萃辞百其家繄子是最走北地垒衡掲赤帜当子锋者畴不辟易唯是属文以瑜来擿谓若龙蛇夭矫伏匿殷彛夏敦款不易识虽则不识苍然其色子之生存目无万古谓子万古众未子许谓子一代能不子迕不闻曹刘嗣业盲腐専至且鲜兼工独汝以此盖棺亦可矣夫子书之行巻三十余我不敢秘亦不敢居爰椟其梓以授儿驹薄有椒浆附言区区帝省人文上宰斯笃嶷嶷伯玉入领枢毂吴徐息抟分赞外服司仆之寄借及不榖所谓小美秩宗攸属凡子所急靡不来复唯子儿驹尚蹶文战鲁衿未改泌饥犹恋下蔡衔哀繐帷罢绻素魄心折清霜发变呜呼哀哉念子支床余方薄游道逺且难莫挽霓辀生惭中散死愧南州长些大招以比吴钩悠悠古今旦莫之期后子而生获奉差池偶后子死亦复几时不晦者心不朽者辞呜呼哀哉

祭宗子相文

维隆庆二年戊辰秋七月戊申朔越二十四日辛未友人吴郡某谨以斗酒炙鸡哭告于故宗君子相之灵曰呜呼礼在朋友不哭宿草子之逝矣其草九夭胡为过之使我心捣维昔龙蛇寔在庚申予铩于罗以死美君君未归土予始称人其徃则遐其痛则新呜呼哀哉长淮北带大江南襟中为巨汇涵珠毓金以有宗君秀发艺林应籁长呜万窍俱喑蚁观一世虎步千古鞭齐抶梁出风入雅笑谓济南齐盟狎主神悟独创力排众许是时相君眈眈吾曹屠裂诗书燔烹命骚君辞司封闽藩是劳务屈夙好振其厌射时维归师若豕奔佚君豮其牙奄尔愓息民毋逊兵兵毋逊敌纩之粥之我严我慈缓带褎衣儒而将之遂迁学官既吏而师鴂音来柔左矩右规其言孔布其身不作斗陨中霄峰摧半岳甓社沈光延津化跃广陵絶弦七闽蠡铎呜呼哀哉既夺其年又斩其后君有髙堂谁服左右君有遗编谁与为守岂乏令昆岂乏哲妇孤魂异域灵柩京师漆灯久湮黄膓欲隳群鬼有托君独畴依人生至此天道何知呜呼掷笔之章精光煜然君实骑龙游昆仑颠我叙君诗比于青莲其以君传亿千万年余既奚悲君亦奚怨呜呼哀哉尚飨

又

呜呼子相之化垂一纪余而始有兹墓又二载余而余始获以椒浆恸而酹子土子朽者骨不朽者神墓草未宿遗言若新余欲无子恸畴能逆予涙而使不流余又安能起子于九京而荐余之一杯呜呼庚午之秋于鳞亦逝岂子厌修文之庐而亟举以代耶执手夜台契阔相慰亦语子以千古之计遂耶亦复语子畴蹇策不受畴牛耳以继耶畴馁其鬼畴丰洁其祀耶呜呼古之最殇子安文考后而死者孰寿孰夭平原二儁蓝田五秀更千百年孰识斩后凡是两端子所素忽精言竒思鬰不得发以让生存子当立髪呜呼髪策策而若磔齿龂龂而相撃声殷殷而厉霄目炯炯而如射吾固疑子之犹在徐而察之孤松止号而狐伏匿吾安能伺子之遗迹耶呜呼能不痛哉

祭吴峻伯中丞文

呜呼峻伯昔司爽鸠我实佐公兰芬漆投赤帜秇文丹铅索丘丁戊之交式遏东土公寔继予以诲齐鲁方舟孟诸并轨梁父霆霹下来霜霰纷如世有太行我踬公驱饮恨河梁飞思天外投谗畀豺以为余快公歴天台仗节鬼方六徂暑寒鹏骞鹄翔谓不仇予三拜邮书手迹渐非心期未踈白日靡恒或照或孤公踠我起夫岂异途呜呼峻伯人之出处如云舒巻何足深语季来治吴日接杯爼顾谓王子伯实眷汝予兹藩越将公是笃逶迤清苕凌厉天目忽枉季音遂壊梁木雪涕悬河流噫震陆呜呼峻伯公才曷伦其晋右军简贵清真纵横翰墨欝蟠经纶分甘何乐誓墓何辛六月少息竟辞寥廓公之大节如氷玉琢桃李霄汉松筠丘壑酹公此辞九京可作呜呼哀哉

祭魏顺甫宪副文

呜呼哀哉使我独出而君处吾犹惄焉而不安于朝涊焉而惭夫野今使君没而吾独存没者固不知而存者忽忽其谁与语君目瞅然而下视口若期期而不得吐意不可乎一世思纵心于千古夫以予之不佞而乃屈君之指数君兄于鳞而毋予弟谓予骋康庄而先其武彼新蔡之锋距若铜梁之膏乳立以豫章之骨君后叅而称四甫或袭六加七或原始呼五景争附而匪标声相寻而生忤遂令济上之风猷等逰理于斤斧弹章肆其齮龁旌书下而龃龉君虽接淅而去齐世独何心其诅楚忆癸酉之孟冬君追予于汉之浦髙吟怅絶于黄鹤流藻托慨乎鹦鹉评寡和之春雪千秋纷其上下君命笛于桓伊予荐琴乎阮瑀怳流水之在聴忽山阳之悲踽猗欤中兴之麟鳯叹不覩其仪舞有子材且贤麟之趾兮鳯之羽君亦何憾哉当怡然而遐举呜呼子相白骨于鳞黄土三甫之外明卿子与余髪种种顾景而偻末照易颓所获几许生死大梦天地逆旅申椒畹兰以佐湛醑匪有存者谁不朽汝呜呼哀哉

祭故奉化令致仕徐公文

呜呼古之豪杰于世有数竒而不相值若避者其幸而得之则胶嫓宻而金逊利然未有得之晚且难而失之蚤且易如公之与无似者也公虽少年癯山泽中间为令辄自免而以文章著名东南即无似亦窃海内声然自公免令之日而余以通籍于上京余坐家难罢青社归海上而公废着而游于吴兴以故虽谬从卿大夫之末其所慰而私淑者翰墨之流懿所跂而犹隔者大雅之典刑迨余强起越藩从事兹郡而始获用王江州故事一执雁于寓公之庭方握手而缱绻若两毕其生平凉颷为我来流云为我停当其扬风雅核古始派九流陈三表无似霍然不敢以为惫而至于操柱下之玄窍综伯阳之秘旨霏微若屑玉潇洒如咽露者非公言之聴而孰聴公骤谓余有罗先生百三十八年矣书来见讯以三山之契征表于瑞梦而期炼药于玉阳之陉顾刀圭之入口当羽骨之立成且将遗余以两丸使获附于鸾鷟之尾而余黙笑而不应然竟为公具人徒饬舟楫泛公于太湖以候罗先生寻闻其至一日未见而病病而亟归归而遽以不起称矣呜呼讵意公之所谓梦者不在三山而在两楹余四十四而识公公已七十有七龄识公仅两月笑语不获四杯酒不获三而遽溘然而就冥慨徽音之莫嗣伤逝轨之无凭呜呼痛哉然视公之与罗先生则已幸矣公遗爱在邑挂冠脱然陶柴桒巾车之兴五言长城时自雕饰宋左司昆明之境临池逸笔窈窕沈欝禇河南枯树之遗扁舟苕霅浮空破竒张志和渔父之咏独其所深寄而自寛者黄金一成冲举非艰盖将夭彭大夫之长年卑陶都水之一官而终其身逐逐于炉鼎而竟不雠其言余送公谒罗先生其二章之起语曰闻君欲炼大还丹与唱仙人行路难空里云车骄欲堕风前石髓健难飡毋乃谶耶其不然耶今更举之以唁公于九原公无粲尔而破颜耶抑为我凄然而长叹耶

祭岑给事文

呜呼天子争臣分琐留京扶肤就立澄阏使清肃肃百僚惟公是程侃侃大议惟公是冯国有真是如矢赴的国有真非如刃铩敌白简娄陈丹扆増色繄公之亨曰鼎而革羙疢是躭而咎良药曲木是栋而畏绳削洪炉丛忮黄金为铄繄公之屯曰姤而剥公始一麾犹绾郡符继谪丞公手板以趋蹇蹇青衫来思伏蒲楚鵩何智岭鳄何愚呜呼哀哉龙江斗陨华盖峰坠瘴损苍梧芬收八桂羞彼瓦全宁公玉碎青蝇吊客虞翻同喟我不知公公偶我知雪夜山阴始成心期狼狈一出事多志违公既知我我乃负之我得公讣久而犹疑絮酒束刍酝涕纒悲公没之后乃见清时所为世惜岂独吾私呜呼哀哉尚飨

祭温宪副文

呜呼我之先君吁俊南土与者九十公寔翘楚擢枝郄诜嫓美游羽遂握台符东摄负煑百吏肩胁以避质斧剂寒为和拂我环堵顾念先魄藁葬何苦宰木虽拱窀穸未举爰槖于镠爰絮于酤千里南州以奠府主鄙彼腹扪铭兹剑许沈葭渐吹幽谷就煦帝恤我君俾复章甫公时载巡飞疏请叙法宁蔽绩咎乃隠膴我实竞竞以成龃龉公迁于莱病不时愈讯信仅归讣音旋吐岂无尔悲云路曼阻公昔拊我今公我拊公归冥冥予蹈踽踽凑栢栖堂旅葵生庑欲为而宰而实空窭嗣器若淑无所御侮酹公一觞聊荐心腑衔恩狥知俯仰今古呜呼哀哉尚飨

祭华起龙文

呜呼始嘉靖间鸿山先生簮珥而游石渠虎观之间且大用矣而弗竟用也既而归老于慧山梁溪者三十年人固惜公之弗竟用矣而公弗谓弗用也何也以有吾子也先生之得吾子也晚然能及其身而成髙第歴三郎曹最后赞容台典属国以其最进先生之阶骎骎乎显矣先生殁而人不谓殁也虽先生亦不自谓殁也何也以吾子在也曽未几何而吾子殁矣乃始成先生殁矣吾自昨冬出填襄邓送家至瓜步以道迫不及哭先生而子之所使迓者其人与书至称子之病状云有痞厄积在胷胁间饮食鲜少悴乎其颜余不能先生之悲而吾子之病是忧何也以吾子为先生重也春而吾子复以书来请文先生之墓而告有瘳矣冬而吾子之使来而不持若书怪而问之则果以是疾弥留矣呜呼痛哉先生之所望于吾子者何如而遽此极也若年未三十于先生不逮塟有老母不逮养二弱稚不逮长辞故已窥建安之藩而未及启文若已履昌黎之阶而未及上然则子之所以不死者方有待而其所以居死者殊无当也吾有女获事子而不待以死然死未几而子继之则其所不永偕者室而其所永偕者穴矣呜呼吾不十年而哭吾女今又哭吾子人生于兹世何如也其少者壮者皆已骨而老者犹恋恋于世鞅而不得归能无黯然而内悲今以一觞酹吾子子识之吾且归矣归而有所以为二孺子庶几报先生于九原而存子一线之遗呜呼痛哉

祭诰封严母吕太夫人

呜呼畴不有伉惟夫人伉衮衣偕耋翟茀以相畴不有嗣惟夫人嗣手握大斗斟酌元气畴不有养惟夫人养鼎釜之腴分大官饷畴不有归惟夫人归柱石在堂庭玉相辉畴不有祀惟夫人祀宗伯司之饔飱牢醴畴不有塟惟夫人塟司空佐之金吾复圹贞山之阳欝芊佳城大隧丰碑三公九卿千里而内守令摄统及郷先生牛酒上冢呜呼哀哉妇徳幽闲誉不上逮扬于王庭有来纶綍女教静専不出阃帏能使迩逺备荣致哀夫人休哉天子所贲夫人仁哉太保所启视不佞贞寔大母行永媾庆门天作之祥敢攀崇楸以酹欝金冀骈云车俨其来歆尚飨

同年及通家子合祭陈夫人文

呜呼惟少傅公为国硕臣偃蹇厥助以耦夫人惟夫人不厌荆素以佐少傅公五絁之节而式是百辟也则天子称俭徳焉惟夫人不惮拮据以寛少傅公内顾之忧而一志于国也则天子称勤徳焉惟夫人不猜小星以均少傅公逮下之泽而笃生嗣喆也则天子称寛徳焉惟夫人不勌乳翼以体少傅公贻燕之思而俾嗣喆之通国籍也则天子称慈徳焉少傅公之归也天子既为之续廪以资我夫人中馈矣而太史方时割大官之法酝珎飶以为寄夫人种其徳而始食其报则胡以不百岁也而遽奄然以长逝岂人理之不可常抑造物以盈而见忌呜呼天之于夫人虽稍啬其年而名宠之盛与为之伉若嗣者则絶后而光前譬之婺女之精或少掩于岷峨而万古之泽不竭于嘉陵之川崇古等昔附骥于少傅公之末者视夫人嫂也光祖等接武而第者夫人盖犹有母道也聊写悰于絮觞仍拟徳于束草夫人其一享之毋忘其佑冥冥以安太史于孝而安我少傅公于老哉尚飨

祭魏太夫人文

维已酉嘉靖二十有八纪恭简公母氏太夫人卒越十月庚戌秋孟曽孙婿刑部郎王某遥寓嘏馔帛拜手告曰呜呼太夫人之懿柔既作嫔于大宗用笃启我恭简跻于显位亦既有令闻呜呼太夫人之敛厥顺毋亢毋豫靡改于服素天不憗黔首用降割于魏剪我恭简呜呼太夫人之顺拂茹荼岂弗苦曷见于色呜呼休哉维恭简服明训体学不懈乃与于大道委全是归不冺其昌百年胡长呜呼太夫人寔后之大耋之朗融优游以终不享其养亦不替厥养呜呼太夫人哉

同年祭张佥宪祖母文

呜呼太夫人殁而诸孙佥宪君以王事不得归诀也将无憾乎哉虽然太夫人有孙矣虽不得诀奚憾矣即某等诸从佥宪举丁未者凡三百人其以二亲在者十不四五矣其以二亲推而大王父母在者十不一二矣及自丁未而来十年中间不能待身溘风露比比而况推而大王父母在者又百不一二矣而太夫人乃岿然独存若鲁灵光也则岂唯张氏之瑞岂惟我二三兄弟之庆于乎太夫人归奚憾也虽然太夫人春秋且九十髙矣即慈孙所希觊世固有百岁者垂及而乍夺之宁无纎忽未契也今佥宪君出为天子制使奉玺书以绥宁东诸侯而留其二尊人处甘旨之备于口服彩之备于目板舆之备于四体不十年一日耶夫出者以志养而处者以物养太夫人不百岁可也某二三兄弟抑非同丁未举也且辱周旋为僚属之友敬为文寓絮刍而告太夫人其知之乎尚飨

哭亡妹王氏文

岁庚申之十一月二十七日世贞兄弟奉先君子之丧归越八日女弟卒于张踰月始匍匐往哭又二岁为癸亥二月之十日且塟乃能率弟世懋治牲醴为文而告之曰呜呼痛哉汝死而令吾兄弟生也汝死而从先君子地下鬼有知乎哉庶几矣吾兄弟生为天地大罪人厌厌之息犹尽也汝死则死耳吾生犹死宁若汝也呜呼痛哉日吾与汝方舟而归而弗汝见也惧以哀重汝病及见汝且革矣汝声微属曰兄以文章名天下能无意我乎吾时中哽不能对久之曰即不讳为铭铭汝汝颔首以谢业铭汝矣吾既称残人即铭之而孰信之孰传之其能为汝不朽耶否耶且汝之淑徳懿行纯性敏工吾虽略言之亦未备也虽然即未备犹能略言之至汝之所以得疾与所以死状非志铭所及也汝年二十且字从先君子于通之使院火作汝有贞姜之操几殆坐是心怦怦有血疾矣癸丑汝归于张氏属先君子治军越而吾使归吴两地岛冦大作先君子拮据矢石间余兄弟奉老母避地奔窜汝逺虞越而近虞吴至废食寝几朝夕矣汝自是病渐痼秘之弗告也先君子既移镇蓟以老母念汝而携夫妇于官也权臣衔私忿切骨恶语数至汝即忧叵测与老母相对避先君子而饮泣既又不欲伤老母心至避老母而饮泣枕席间茕茕然痕也汝病益深矣而犹秘也先君子毎一闻敌骑至即奋身出为士卒先汝无夕不搏颡祈天而请救也迨已未之难起先君子方力抗敌已逮使至汝无刻不擗踊祈天而请代也先君子几死汝亦几死汝疾始弗能秘叩之医十无一二治矣先君子中竒祻弃吾兄弟而汝万无一二治矣呜呼痛哉吾兄弟生不肖不能出先君子于穽而又不能医药汝以死吾犹具眉目偷食饮称人于天地之内其亦可羞也已吾之所不能铭汝之事者有二汝之孝于王者也非其令于张者也抑先君子之犹在覆盆也吾余息之为存者也逮吾属此辞笔彷徨而再掷泪滂沱而不可挥且语且咽数矣汝聴之其能怡然而甘我饮食耶虽然即向所云得从先君子者大胜吾亦可以自慰矣汝有二女而少孤吾兄弟待之犹汝也其长者抚于吾老母当为择贤士归之少者虽依其父吾时时不敢忘也汝之槖装颇厚吾悉以归张氏其未尽者非吾力所及然留以遗二孤女必不食也呜呼汝少则孝父母兄兄而弟弟既为妇则恭以事舅姑而勤俭以相夫子令声蔚然闻虞城矣汝之志固未尽伸也汝不尽伸于行然无不谓贤也呜呼吾既不能医药汝以死而又不能传汝以不朽竟负汝矣痛哉痛哉尚飨

哭亡女文

呜呼予昨岁杪病痏几殆汝羁于华至废食寐手治修脯东走骆驿谓予稍间喜动颜色汝当免身意且得雄以为华庆予亦称翁汝舅我师书来启封病蓐不任暴以凶终予时伏枕枯泪垂血强欲含汝展转莫发汝既长往几失汝母偕汝季父舟往哭汝维此春正皇霈厥恩予病强起上书国门为汝大父白见沈寃文罔缭绕三钻其火迨乎议上皇始报可星披露零改水疲陆始过汝殡一申恸哭素旐欲淄漆灯渐昏朝晡上食其盌流尘人孰无子人孰无死我为汝父薄汝至此呜呼痛哉唯汝大父寔锺汝爱汝昔啼号谓见永背赤绂旋复丹书昭洗汝从九原以是语尔汝之无知其亦已矣汝而有知能不中喜呜呼曲房杜徽仙管收谪弦月遂沦猋云曷适下絶遗孤上留垂白汝为令女复为哲妇电火既消于汝何有徒悲汝父徒悲汝舅呜呼痛哉尚飨

告狱神文

嘉靖己酉孟夏念二日有旋风挟苇席折竿破狱舍之瓦而入坠焉次日刑部郎王某谨以文告于神曰某少时甞闻人言旋风下有鬼神也今风甚迅异迹所起止若有警焉者意神或较共事之弗虔欤或论死死者之未丽法其滞魂魄欝悒而不得信欤或论死未死者之有遗情欤或幸不论死者之有遗法欤或狱吏逮胥御之弗良致颠坠欤或噫气率发而偶值神无意焉未可知也独以为神与某俱寄此圜土之责神责其幽而吾责其明神责其久而吾责其暂吾视神道不相干为责一尔主上闵念蠢愚之甘祸布徳音下有司録末减者虽大辟亦微察实而赐议焉当兹日也神毋乃假以牖用事者之衷使细心而无枉耶亦不可知也某不能生死死生之乃朝夕慎千掫调医药广主上好生之徳以彰神之休罔敢懈神其为左右相于冥亦罔可懈

祭城隍神文

昔者髙皇帝制诏天下毋人神诸岳渎薮泽城隍毋以诸侯王爵爵之自是二百余年诸岳渎薮泽城隍之神洗涤其谬守分一志以大庇民而青州之城隍其神为九牧之一甚尊贵灵异不偶不佞则闻向有司以神宫越在西郭门外于故实不称乃改筑焉而神之故宫犹寘未彻一二乡畯父老耄昏于念贾福淫祠奔走皇惑劳牷浊酤婆娑之舞非期而谒比于丛林且谓有新旧神焉其新小而旧大使人舎于内而外趣不佞即天子设郡真二千石乃复有假守耦而治叅令互事其何以统齐耳目教民忠也敬下其议郡郡下两学博士弟子咸曰毁之便先大夫管仲功徳于齐民甚深即祠祠焉乃一二乡畯父老未改耄昏好辞媚神佯易指目非敢谓有新旧也神所游衍假而聴政毁诸已乎不已无年灾及使者于乎神所云聪明正直而一之者也今像于此复尸于彼贾福祸淫奔走皇惑莫知适从是二神也人神之不可而以二神为甚亡谓不取夫令神赫然临之而草木狐兎精状变怪强魄横厉剽叚其似以号召民又神所大诛也不佞敢具言之神神其牖一二乡畯父老通其耄昏悉屏逐羣为祅者以光扬我髙皇帝之化毋令得以二端窥神不佞皇恐死罪死罪

祈雨文

提督军务兼抚治郧阳都御史王某谨具瓣香束帛敬告于风雨山川社稷城隍之神曰都御史无似以天子命领郧节其荆襄汉南之山川土田人民皆与神共之今旱自五月至六月矣未黍之地髙者蟹螺而卑者沮洳日夜恃雨以为命而不能希涓滴之赐今土尺坼而膏寸涸本下萎而末上焦其父老子弟食寝之弗遑以为岁忧夫天下称名山者无踰玄岳而称名江者无踰汉其神当最灵而又尊贵即父老子弟之所循省以为最媚事者亦无如神神不当坐视其困也且天子方斋明其徳以奉上帝恵鲜小民百执事精白一心恪共乃司神罔时恫矣即都御史之不蔽职而神督过之亦不当以移于民也都御史今贬车服减驺从从事于坛壝而敬与神约其恵我甘霖三日以起焦枯当从父老子弟百拜稽首以谢神之大贶而光昭其威徳抑语云天灾流行国家代有意者神乃不能得之岁耶都御史无似尚能以五郡吏民请命天子而神不能以五郡吏民请命上帝者未之有也神其鉴之鉴之

谢雨文

呜呼二五之灵其用为神神佐上帝以宰生民帝有至仁神寔僎之凡此滂沱畴非帝仁民有大命神实柄之凡此渗漉畴非民命兹惟长嬴魃为戎首如惔如焚铄石焦亩单辞朝闻夕奏絪缊汉江立波嵾岭蒸云龟者为合朽者为腴仆者为起巻者为舒雨之骤来其滴歴歴匪雨之滴实生民食雨之将收其丝霏霏匪雨之丝寔生民衣贞寔无良六事何饬爰借神休脱我于责诸二千石黄墨绶吏敢不涤心以承神赐田畯里父率其子女崩角厥稽式歌且舞人亦有言欲而不贪贞有百城神泽所覃勉勉我皇祗恭恵矜毋使云汉流歌中兴

弇州四部稿巻一百五

●钦定四库全书

弇州四部稿巻一百六

（明）王世贞 撰

○文部

△奏疏五道

应诏陈言疏

原任山东按察司副使致仕臣王世贞谨奏臣伏覩隆庆二年三月诏书内一欵朝政得失许诸人直言无隠钦此臣窃惟皇上以圣睿之资当鼎革之际委用艮佐询召耆硕挽国是于将非收人心于既涣大法小廉朝野垂谧而又霈然下徳音求谠论此诚古帝王之盛典臣向隅余生猥伏草野过蒙湔祓复领事寄而夙遘疾厉委■〈击页〉不前长负生成衔恩丘壑苟有一得敢爱其愚伏惟明主不遗刍荛之微小臣遂忘尸祝之戒谨列为八事上请倘以为可采俯赐纳用臣愚虽死之日犹生之年不胜恳切愿望之至为此

计开

一法祖宗以弘圣徳臣窃惟我祖宗功莫盛于太祖髙皇帝徳莫盛于孝宗敬皇帝髙皇帝业由开创政多更始臣愚不妄渎至于孝宗皇帝承列圣之贻范而丕显之深仁厚泽沦浃民志迨于今过一甲子而讴谣之不衰臣不佞请举其一二以告孝宗皇帝简素恬穆后宫无偏私声艳之宠节俭敦谨后乗无狗马趫肥之嗜御极十八年贡献裁损殆尽行幸稀简昧爽视朝退御经筵咨询治道暇召大学士刘健李东阳谢迁尚书刘大夏都御史戴珊等相与讲析政要较求画一以故圣聪日启万机益练少詹事王鏊尝讲文王不敢盘于游畋章有所指摘退朝即召中人李广戒朂之曰今日讲臣言殆为汝等宜自省勿贻后悔学士张元祯上太极图说亟读之且读且叹曰天生斯人以开朕也中人为皇后治袍请开广东珠池特命内库择藏珠为之而以责中人曰若不过欲自得珠不思困吾赤子耶李梦阳上疏忤旨左右请加杖责不许曰若辈欲快吾一时不过成吾杀谏臣名耳凡九卿大臣不轻更易以年至致仕者进阶赐金续以舆廪偶遇糺弹即为温慰听自陈乞休以故当时大臣寅恭循法无自私求避之念言官精白靖献戒憸讦刻核之风宫府一体朝野敉宁即诗书所称曷以加焉臣愿我皇上深维而宪述之或命辅臣紬绎金匮之秘于孝宗皇帝圣政畧成一编朝夕呈览以为圣徳之助臣愚不胜惓惓

一正殿名以尊治体臣窃惟太祖髙皇帝登极之后名其大朝门曰奉天门殿曰奉天殿以至诏赦诰勑俱以奉天冠之明人主不敢以一人肆于民上无所往而非奉天也革除年中悉更诸门殿名成祖靖难之初明举其罪布告天下永复太祖之旧先帝偶创郁攸暂新耳目未几晏驾御史往有所陈皇上不忍遽易臣窃惟图治在乎法祖大孝贵乎成亲皇上为上帝元子可一日而不奉继太祖大业可一日而遽忘伏望霈发明诏于大朝门殿仍奉天故号以昭象魏之重或以华盖谨身二殿左右各门存皇极殿等名以慰羮墙之思臣愚不胜惓惓

一酌恩义以处宗室臣于嘉靖二十九年遇故修玉牒臣云自亲王而下至庶人已未名者几三万位又二十年矣可得五万位周府已近四千位韩府亦千余位虽竭天下之财力恐不足以供其源源之产往者闻礼部会议裁省经制臣愚越在草莽不能尽识窃以为国家待宗室之意往往伤于用恩其待宗室之法往往伤于用义夫族属至于奉国将军亦可已矣又复推而三其中尉以至世世不絶所谓伤于用恩者也虽其疎者皆髙帝及列圣后也无罪而困之于一城而絶其仕进之路所谓伤于用义者也伏望皇上下礼部及府部大臣会议于奉国将军诸子俱听免其禄秩分居附近州县废着之日仍照会典事例给与房价量复徭役终身使得毕力农贾其有志科目者照常肄学应试听为南京及司府州县等官一应宗室年至五十量与本等服色冠带其周韩二府郡王至奉国将军改封云南广西四川福建地方量给路费行粮庶几少苏中土之民且获安天族之养再照各宗室命名俱限金木水火土字様以致重复互犯创造生涩自今而后系中尉以下止从上字定名其下不拘何字非唯可免重复创造之苦抑亦少寓亲疎之别或谓事体重大或谓关系典章臣窃以为及今不处十年之后将有不胜其弊者矣易穷则变变则通通则久唯皇上鋭然行之臣愚不胜惓惓

一寛禁例以求才哲窃惟王府亲戚不得为京朝官原非祖宗甲令止是宣徳年中秦府永兴王欲以女女通政使李锡子诏谓锡见居喉舌之地不许弘治中吏部尚书屠滽与大理少卿王辅有隙以辅系王亲创为此例出辅叅政郁邑以没夫屠滽修区区之小忿而使国家负猜疑宗室之咎狭贤才进用之途臣以为滽非纯臣也大学士杨一清先后建言颇有次第而新贵人张桂等谓一清有所援引用浮言沮之迄今未复天潢流派绳绳无已属在国亲其丽不亿即有竒谋硕画不得与庙廊之议干城腹心不得膺保障之托以皇上之侧席思治求士草野而顾乃画才于圣世甚无谓也且今宗藩之最巨者不过以财自娯如江南一富室而已岂有钩结党与为国家忧如梁孝燕剌者乎伏乞下臣所言于吏部今后凡系王国亲属一体照常升用京职毋得壅阏庶几国家宏荡荡平平之政宗亲无戚戚具尔之叹臣愚不胜惓惓

一修典章以昭国纪臣窃惟大明会典一书实我祖宗经世大法百司庶僚奉而行之可以传示永永而时涉变通事多损益先该嘉靖二十九年间修完进呈不知何縁废阁然自二十年以后隆庆二年以前中间典仪之更革兵制之裁定财赋之出纳又有不容于不修者臣愚欲命内阁辅臣作速更订进御颁行至于法司上慑天威下媚政府以意为师颠倒二尺或疏辞引二王而比以诈传令旨或出题涉风谏而比以子骂父或奉旨延迟而比以弃毁诏书或奏事欠实而比以冲突仪伏舞文弄法不可枚举亦宜明旨禁革着之会典中永以为戒臣又唯太祖实録洪武三十一年止中间至永乐元年尚有阙漏未载夫汉不以吕氏而废本纪唐不以武氏而废实録何者明天下不可一日无史也臣愚欲下内阁诸耆硕臣考究革除年间事迹别为一书附之国史之末其侍讲方孝孺尚书铁铉殒身灭族以卫社稷宜鉴其吠尧之忠赐以易名之典他若尚书齐泰等亦要明着功罪以示劝惩其于国家治体关系非细臣愚不胜惓惓

一推徳意以昭大劝前奉隆庆元年诏书旌録言事及查举先朝大臣恤典海内士大夫欣然加额思奋其忠力以为国家风厉一世之典无或过于此或有事涉遐逺或于格外有未合者臣请罄其一得以备财择髙皇帝时开国诸公侯自中山开平岐阳诸王外功莫大于韩国公李善长颍国公傅友徳宋国公冯胜徳庆侯廖永忠善长筹幄转饷之功不下于鄼留中间以嫌疑获罪王国用辨之甚详友徳等戡定荡辟之绩逺过于綘灌卒老牖下而时属匡襄未蒙易名之典文皇帝北伐时失律者主帅丘福耳而同安侯火真等骂贼力战以死其忠节皦皦着实録中臣以为此诸臣者宜优加赠谥者也征士吴与弼刻行追古力辞宫秩其髙风足以廉顽而起懦翰林检讨陈献章潜心圣传化行里闬其绪言足以继往而开来副使李梦阳何景明再上谠言力持权竖气节足以彰明国是文章足以润色皇猷臣以为数臣者宜特褒以谥者也故给事中陆粲吏部郎中薛蕙一则上言典礼一则纠论权奸相继谪罢中间粲尝量移邑令蕙则引疾乞休以故于例小有不合然其直节媺行何可遗也臣以为此二臣者宜量予以赠者也夫旌及于逺则潜徳者思奋旌逮于下则位卑者勉修一举而励世之善备焉臣愚不胜惓惓

一昭爵赏以徕异勲臣见先帝时复开国六王之后俱为列侯所以张大国恩率厉士气至隆厚也今敌无岁不犯边国家之财用稍绌谓宜提空名以鼔舞之而上不为异格以待下下不为异勲以报上斤斤守刓印之故规而欲责人以挞伐之竒烈臣以为万无是理且王守仁在武庙时提乌合一旅生缚逆濞致之阙下而区区伯爵始见格于悍宰今复沮于多言夫书生不谙故典谓伯为至重不知今世世称伯者不下数十人曷不取其祖宗时铁劵校之其功不过下一城破一军而止有能如王守仁者乎皇上幸下臣言吏兵二部会议若守仁者予之世封其髙帝功臣如前所举宋国公冯胜颍国公傅友徳徳庆侯廖永忠亦宜并下所司讲求所以中废之故取其嫡系量复封爵明告天下有能驱灭北敌大者公小者伯世世勿夺数年之间能无长平冠军出而应诏者乎臣愚不胜惓惓

一练兵实以重根本臣见节年防秋延绥固原将士万里入卫日渐减耗为之痛心而太仓岁漕四百万石以养疲癃无用之士为之扼腕且京师与蓟边呼吸相应臂指互使其势与他镇不同臣愚欲望皇上勅下兵部分委御史等官于陜西各边不分军丁舍余精选五千余名宣大辽东精选三千余名以为骑士山东河南山西北直隶等处精选三千余名浙江义乌等处精选二千余名两广楚蜀土兵精选二千余名以为步兵仍于团营锦衣卫各官军旗校精选一万五千余名合三万人分为二营另委名将如戚继光马芳者统之明诏内所举废弃大小将官曽经战阵者各任偏禆分领哨掖日逐演练严其赏罚一遇声息令其恊助蓟辽总督战守其陜西每岁入卫官兵俱从停免仍委严明给事御史将京营京卫大小官军悉心清查其老弱者黜退见阙者停补至于锦衣一卫冗食尤多尤宜酌量裁革岁可得漕米三四十万石以养此一万五千之精兵不唯蓟镇缓急有赖而国家隠然得居重驭轻之意昔周世宗宋艺祖尝行此法兵以寖强战无不胜臣愚不胜惓惓

地方水患恳乞天恩大赐蠲恤以培国本以寛民命疏

浙江承宣布政使司左叅政臣王世贞奏臣分守所属杭嘉湖三府先自五月至六月终霪雨不息洪水为灾小民旦暮车戽寝食不遑财力俱困当即具呈驰报提督都御史谷中虚行臣会同分巡道查勘间至闰六月十四日风雨大作连三日夜山水暴下湖水暴长堤岸冲决室庐颓坏渰死民命漂泊牲畜什物不计其数污邪之地汇为巨浸棉桑之区推折如赭流移比屋号哭填道各州县拯惜文移与军民灾状拥愬先后不下数千百纸臣躬亲踏勘当据父老泣称比之嘉靖四十年水灾更重与正徳五年彷佛等情缘湖州地方极卑受灾尤重不惟国课无赖抑且民命可悯欲候各州县勘报细数方行题请有违奏限就径具呈都御史谷中虚乞赐早为具奏将题过日期寛恤縁由示下榜谕慰安民心间又据湖州府申称浙西杭嘉湖三府虽均为东南财赋之区杭州原无白粮嘉兴夏税数少惟本府税粮兼重又当二府下流西受天目山水之冲激北连太湖逆流之涨溢一夕千里漫为大洋且地形釡底停蓄久而难泄凡遇水灾自来较杭嘉二府特甚随查各巻正徳五年府属水灾题奉钦依止征白粮二万七千余石其余正改兑与徐州南京各仓库粮米共四十万石零蠲免六分余四分正米折银五钱存留尽数蠲免又查嘉靖四十年水灾未勘分数之先奉抚按并总督粮储都察院会题本府灾伤独重存留全免起运减免之外漕粮仍派改折大半案存可查今遇水灾比前尤重兹已髙低覆没颗粒无收有秋絶望民命国租咸失仰赖切念东南贡赋之民不幸而罹灾沴譬诸子孙竭力以养父祖其子孙阽疾危亡忍不投诸药石以全其生乎通查本府本折粮米四十六万九千有竒遽欲取偿于渺茫白粮之中脱至告报后期户部会计无据概行征派官军临仓逼索岂无脱巾之虞贫民徒事鞭笞将启剥床之祸纵使守令身当其罪亦无补益乞念灾伤独重早为题请特怜区处蠲免起运之半仍赐漕粮改折其存留并户工二部额料坐派工料军饷等项尽赐蠲除闾里有更生之望地方消意外之虞等因到臣及据杭州嘉兴二府各查报被灾分数不等通行具呈都御史谷中虚蒙批浙西地方遭重大水灾百姓疾苦甚矣本院即具大畧题知仰该道仍会勘明实作速报缴照得前项三府灾伤湖州重大縁由既经都御史谷中虚题请蠲恤臣不当复赘芜词上渎天听但念方今国用诎乏边费浩繁司农大臣势不容已必用会计已定缓不及事为辞纵有寛免不过存留欲以涓滴之恩为天地之泽流亡展转盗贼继之臣忝司守土蒿目惊心安敢不言以误国计臣窃谓皇上虽富有四海而九重六师宗庙百官之所藉给者湖嘉杭及直隶之苏松常六郡而已自二十年来倭变起而草莽之臣十不被冦者一二耳殿工海饷供亿浩繁而民之囊槖存者十无其一矣郡邑之所鸠积与狱讼之余锾四御史出而扫地无余矣今欲赈贷则自司府而下仓库之蓄一空欲劝借则自一二巨室外闾阎之积如扫臣实忧之痛之计无所出传曰竭泽而渔虽必得鱼明年无鱼况泽竭而鱼未必得乎臣愚不佞窃意皇上有文景之寛仁而民不沾赐租之惠有文景之恭俭而国不见陈因之富者所由来固非一朝一夕然其故可思而其事尚可为也伏惟皇上幸念东南为国家之本根小民为父母之赤子下该部作速计议将湖州起运钱粮曲免一半漕粮六分改折存留通赐蠲除杭嘉二府或免起运十分之三或议改漕粮十分之四如起运必不可免通议停止以候明后岁丰熟带征其一应颜料加派织造等项悉暂停革若以边需国用不足为虞皇上但责司计言事诸臣悉心奉法清查内府内官御用大小各监局钱粮毋得欺隠严核京营行伍务要实在沙汰锦衣诸卫寄籍老弱及内府各项匠役冗食多所裁革皇上节宫中一事之费则可以存东南数十家之产去左右一时之蠧则可以开国家百千年之利发一念爱人之诚则可以活千万人之命下一言爱人之诏则可以收千万人之心孟氏有云不泄迩不忘逺臣逺臣也为民请旦夕之命皇上无以为逺而赐忘焉臣不胜幸甚浙西之民不胜幸甚

议处清军事宜以实营伍以苏民困疏

钦差提督军务兼抚治郧阳等处地方都察院右副都御史臣王世贞奏臣窃惟国家创立卫所余贰百年虽遣发频仍而死窜接踵以故藩臬郡县清理俱有专官而时委宪臣督察勾补良亦专且重矣然而天下之卫所卒不充而民日以朘者何也臣自中岁跧伏田里数从父老游处颇得其详大抵所甚困而无益者莫过于逺戍逺戍之困十四在军而十六在民臣每见清军之牍一下其在穷边逺裔户弱丁单者一遇勾摄即就拘挛沿门乞哀搏颊求助若族丁稍众者即不以正户应役或胁委孱弱或购推黠壮孱弱之人往往不达戍所就毙道路即幸而达戍所而衣食鲜继水土未服不窘而鳏则老而独安望其能披坚执鋭以御侮一方瓜瓞枝繁以长足行伍哉至于应勾之徒稍遇壮黠则借口亡命诈索亲邻故隠行装坐食解伴着伍未几或营称赍册或委托取装卫官受其贿属利彼月粮甚有解者未及门而军已髙卧于家矣至于每军一名佥里役二名押解此辈非有腴田上赀应出践更者也又非身犯罪谴应流置者也使之废庐产鬻子女触冒寒暑凌歴瘴险以与军共一旦之命盖至于千里之外而下产半废矣二千里之外而下产尽废矣三千里之外而中产亦半废矣臣故曰天下之卫所卒不充而民日以朘者此也其便莫若从近改补夫从近改补者大约仍以天下之兵补天下之伍而伍不缺也所谓便者有四应勾之户乐于近而不预规匿使吏胥得策一也应补伍者便于水土而不至困絶二也近则不逃逃亦易迹三也解户不至破家四也有是四便而二百年莫有以是请者有三疑曰兵制也曰罪人之后也曰边卫缺伍也今中外卫官犯私罪则调卫军犯逃则调卫盖不必拘原卫也遇故絶则销不必足原数也今其调卫者后人耳而伍不缺故于兵制无碍也其言罪人之后者不知当髙皇帝时多垛充及从征二端耳而所谓罪者或粮赋违限或工作误式甚而至于洪永之际奏请小有不合僚属偶尔不和又甚而死事逮于羣从诖误累及亲友纵其身罪合而今之应补者日以逺也又况未必其真为之后者也至于边卫之缺伍固所当虑苐不知百年以来能与敌战而得一阶半级之勲者有一清勾之卒否也扬粤之民性不耐寒秦民见行如往弃市中土之不堪边戍盖自古记之若其边地之近者不改而内固可改而边也臣尝与清军御史李頥言之深以为然特以身被专寄官执法不敢以是请而臣请之也如蒙勅下兵部查果臣言不谬通行各处清军御史并查本省卫所旗军缺籍其有递逺省分应勾解者即于百里内外改补充伍仍行原卫所注销其嘉靖元年以后犯该边卫烟瘴地面军罪者不在补近事内以杜奸恶侥幸之端若应解逺地户役责令有司量佥殷庶寛议津贴毋使无辜之民比闾受困仍严逃伍之条枷号调逺申纵放之法一体究治庶几军伍益实民困少苏臣窃追一夫不获之耻仰冀罚弗及嗣之仁不胜惓惓

议处本镇军饷以资边用改添实力以固地方疏

题臣查得接管巻内隆庆六年该前任都御史凌云翼圑练步兵因虑日粮衣甲犒赏等项支用不继议将所属郧阳襄阳荆州南阳汉中五府并商州各所属州县原编民壮巡检司弓兵每十名抽扣二名工食起解户部济边银两改留抚治衙门作为军饷免其解部抚治衙门原议十名扣一民壮工食悉行停免该户部覆奉钦依备咨前来钦遵行各府州递年扣解郧阳府寄库听支外随查前项军饷额数郧阳府属七县岁该银一千五百八十八两八钱襄阳府属七州县一千六百三十八两八钱荆州府属一十三州县二千九百五两二钱南阳府属一十三州县三千四百六十两汉中府属一十六州县四千六百八十三两六钱商州并所属四县一千八百八十六两四钱以上通计该银一万六千一百六十二两八钱内据汉中府平利县镇坪巡检司申称该司原额弓兵三十名奉文裁减十四名止存十六名今又扣抽三名巡缉乏人该都御史凌云翼批允免抽除减银一十四两四钱万厯二年该前任都御史孙应鳌看得郧阳府属郧县房县郧西上津竹山五县额编民壮数亦不多每县既调六十名赴镇圑操又复与各县一例扣解工食似觉偏累议自万厯二年为始停扣姑以五县见操之兵抵作五县军饷银一千一百四两之数万厯三年该臣看得荆州府属江陵公安石首松滋四县连年水患重大地方多警宜减编其半以寛被灾之区而选编精壮实力各以其半为本县操备等因具题该兵部覆奉钦依钦遵讫以上三府通共停免军饷银一千八百五十九两七钱尚该实扣银一万四千四百三两一钱节据荆州府属地方多苦水灾频年逋负不彀原数及查本镇团练精兵每年日粮衣甲犒赏之类用银二千五六百两及臣近行各州县官快保甲人等但有当时捍御强刦杀获真盗及缉捕全伙有功许于军饷内支给赏赉以一岁计之又可四五百两大约费银三千之数今郧阳府库见积银五万一千有竒复据荆州府知府林绍申称府属巴东长阳兴山三县皆无城郭可恃公安石首松滋监利宜都五县濵临川江水患频仍江陵虽在附郭然外而流棍辏集内而贪奸睤睨兼之先年左卫移置显陵荆右轮戍靖州广西郴桂以致城操之军不满八百披坚之士未当其半弹压固难空虚可虑乞要将前项民壮弓兵除无城县分径留该县防守江陵松滋公安石首监利枝江宜都逺安夷陵归州十州县扣抽壮兵或发回各县以资捍御或留府团操以固根本等因到臣看得荆州府宗藩萃处商贾辐集而二卫之军疲于逺戍臣前请抽减一半之疏未蒙裁允迩来沙市失盗有司得以借口商洛地方僻处深山矿徒角脑不时啸聚该道兵力甚弱近时镇安山阳之盗束手无措幸至金州地方散窜方始就擒以上二地防守缉捕尤宜议处臣又思之窃谓都御史凌云翼奏留饷边银两初因本镇空乏冀稍有资储以备缓急固非得已今幸赖皇上威徳薄海内外罔不率服虽闾阎不无干掫之警而萑苻可少窥弄之虞其于大兴似在可免臣近奉明旨严督守巡等道清理卫所屯田其所知者襄阳卫竹山所及郧阳南阳等卫合卫所官兵廪粮一应公费外余出子粒将来随岁丰歉征收到官本色可以备荒折色可以充饷夫势有轻重事贵变通今自数年以来每年约计日粮衣甲赏功犒劳之费不过三千余两而辍国家供边之资坐之空虚不用之地即使异日或有征调而郧阳见贮五万余金及岁积屯田子粒应之固沛然有余矣其各州县固号疲累然凌云翼疏上时已获免十名扣一之数臣不敢复求寛减下干物情唯是前开荆商一十八州县民壮弓兵相应改编实力以资捍御伏乞勅下该部议覆将郧阳府属竹溪保康二县十名扣二壮兵工食银共四百八十四两八钱襄阳府属银六百三十八两八钱南阳府属银一千四百六十两汉中府属银一千六百八十三两六钱共计四千二百六十七两二钱每年照旧扣解本镇以为团练步兵日粮衣甲犒赏并备地方缓急之用其襄阳府属银一千两南阳府属银二千两汉中府属银三千两仍照春秋二季扣解布政司类解户部接济边饷荆州府属并商州及所属四县各十名抽二民壮弓兵俱免扣银改编实力在荆州府听兵巡上荆南道在商州听分守商洛道选作本道标下精兵与各官兵合营操练调遣其屯田清出余羡俟造册之后果足每岁本镇军饷再为题改施行庶少充军国之资储粗备荆商之保障不致坐糜财力置之无用臣于职守亦稍自安縁系议处本镇军饷以资边用改添实力以固地方事理未敢擅便为此

申明地方职守事宜疏

题案照先准户部咨前事该臣题内一欵清查屯田本部复议咨臣将叅政杨一魁清出襄阳卫开垦隠占屯地比旧加五六倍者收册明白以定岁征仍通行南阳商汉一体清查如见征屯粮较之原额所少数多果系豪强隠占作何清理逃亡荒芜作何开垦或贫军将地市之于人作何处分等因题奉圣旨是钦此钦遵备咨到臣除行司府将襄阳卫清出屯田收册定额征收及通行湖广河南陜西各守巡屯田该道各将所属郧阳荆瞿均房竹夷枝长逺忠并河南南阳邓唐陜西汉宁金沔等卫所屯田吊取原册到官查明要见原额官军若干员名领种屯田若干顷畆共该子粒若干逐一照册照至丈量有无与原额相合果否势豪侵占逃亡荒芜召军开垦贫军市卖追究还官自首者免罪丈出余地照畆升科及照各卫所设居隔逺屯坐星散若令刻期速完未免潦草不的增损失当不能经乆必须寛以月日沿坵履畆逐一丈踏务求至当使国储无亏人心允服去后续准本部咨为清查边腹屯额及厘正洲荡芦课以禆国计事该户科都给事中光懋等题本部复议恭候命下通行各省直及边镇督抚并咨都察院转行各巡按屯田御史备行各屯田道查照先今题行事理吊取各卫所老册备查原额军人若干每名原额屯地若干见今何人承种逐一挨出亲自丈量要见与旧额有无相合侵夺者即追还官首出者免其问罪额屯既清着实整理若有抛荒召人开垦原系成熟督率耕种务臻实效每岁终将行过事绩依期奏报毋得仍前视为虚文等因题奉圣旨是钦此钦遵备咨前来又经通行各道遵照丈踏分别膏瘠等则尽数追究起科今据湖广管兵巡下荆南道右叅政杨一魁分守右叅议李日强兵巡上荆南道副使马文炜分委郧阳府通判邹启元推官吴誉闻郧县知县李应辰房县知县朱衣荆州府同知秦宠枝江县知县蒋垠河南分守汝南道右叅政李廷龙分委南阳府同知万通邓州知州陈文唐县知县刘懋中陜西守巡关南道右叅议李学礼副使曹当勉分委汉中府通判刘釴等会同各卫所掌印管屯指挥千户等官冯髙张相等各将丈踏过郧阳荆州荆州右南阳汉中并襄阳共六卫均州房县竹山枝江邓州唐县六所起科畧节縁由造报到臣查算得清丈出各卫所屯田额外郧阳卫余出屯地九百六十一顷六十八畆六分八厘三毫起增麦米子粒七百六十八石二斗八升一合七勺二抄四撮襄阳卫余出屯地九千二百五十一顷七畆一分二厘二毫一丝三微五尘其起增麦米子粒除补给月粮外实余出三千九十六石六斗四升一合七勺八抄五撮荆州卫余出屯地一千一百五十四顷二十一畆六分八厘九毫五丝起增子粒米一千六百九十石三斗五升一合七勺二抄荆州右卫余出屯地七百二顷六十七畆四分三厘五丝起增子粒米一千一百六十九石九斗七合六勺一抄二撮南阳卫余出屯地三百三十二顷八十八畆八分将旧屯地均摊每顷六石加补官军月粮折色及蓟镇京班起解预支之数外无余羡汉中卫余出屯地一百一顷五十二畆一分四厘八毫起增麦米子粒五百三十三石八斗一升二合三勺均州守御千户所余出屯地三百一十九顷七十六畆八厘起增麦米子粒六百九十五石九斗六升房县守御千户所余出屯地二百五十三顷三十七畆六分九厘起增子粒米九百二十四石二斗三升五勺竹山守御千户所余出屯地一千三十七顷二十二畆七分八厘六毫起增麦米子粒二千七百九十九石九升四合七勺五抄三撮枝江守御千户所余出屯地共八十九顷五十畆八分一厘五毫起增子粒米四百六十八石六斗九升三合六勺守御邓州前千户所余出屯地六十四顷五畆七厘二毫起增麦米子粒三百八十四石三斗每石折银四钱共银一百五十三两七钱二分五厘于内动支二十一两六钱八分六厘补给官军不敷粮数外余银一百三十二两三分九厘守御唐县右千户所余出屯地二十九顷四畆一分八厘起增麦米子粒六十八石一斗二升四勺共该余出屯地一万四千二百九十七顷二畆四分九厘六毫一丝三微五尘各科不等共增屯粮三万七千四百七十六石五斗二升九合八勺八抄九撮内除各卫所查补见操运粮领班各官军月粮行粮及一应公用又守御邓州前所折色二十一两六钱八分六厘凑补官军月粮外实余出麦米一万二千二百一十五石九升四合三勺九抄三撮银一百三十二两三分九厘大概前屯有自来不曾清理者故余地多有节经清理者故余地少其清出之地又有硗瘠不等者有补旧逃荒下则者以故余地虽见多而屯粮亦少然自未清理之先有粮在而田不知处者矣有田在而人不知主者矣有在操官军止支七八月粮者矣卫所苦于屯卒之负而公用不支屯卒苦于卫所之役而逃亡相继今自臣清理之后粮必属田田必属主一切月粮行粮俱行补足可无告匮而其外又有此屯粮一万二千二百一十五石九升四合三勺九抄三撮银一百三十二两三分之积臣又查得先该题为议处本镇军饷以资边用改添实力以固地方事欲将本镇军饷银一万二百六十七两二钱内除六千两还边除荆商一府一州四县编充实力外尚存银四千二百六十七两二钱俟屯田完日果有盈余悉令各州县自行解边不许另作本镇军饷该戸部题奉钦依行臣遵照去后今据前项米麦折银于臣军饷已似足数但年岁丰歉不一似难取盈各卫所公用于此告给又经节年有行赃罚积谷备赈縁军职受词之禁甚严以故所积之谷无几臣今拟于此数三分取二每年麦米粮八千一百五十三石三斗九升六合二勺六抄二撮六圭六粒各折不等共折银三千二百五十七两三钱五分七厘三毫三丝五忽八微一纎八尘并邓州所剰银一百三十二两三分九厘亦取二分该银八十八两二分四厘九毫九丝九忽九微九尘九纎九渺零解作本镇军饷余一分该粮四千七十一石六斗九升八合一勺三抄一撮三圭三粒银四十四两一分三厘九毫九丝九忽九微九尘九纎九渺零本折从便各留该卫所仓库公用备赈仍听臣行所在守巡衙门查盘不得侵用即今尚有瞿塘宁羌各卫忠州等各所清查到日约计赢余可与原数相合臣本镇军饷似一毫不以烦有司而各卫所公私之用亦无缺少矣所据右叅政杨一魁李廷龙副使马文炜曹当勉右叅议李日强李学礼同知秦宠万通通判邹启元刘釴推官呉誉闻知州陈文知县李应辰等精心拮据筚路胼胝其于屯绩颇効劳勤然亦臣子之常分臣已于举荐疏及年终考语册内附见不敢渎闻欲候瞿塘各卫所通齐类报但臣蒙恩改官即日交代势不能及除候完日听接管都御史徐学谟通前备开总撒数目造册奏缴清册咨部查考外今将见到卫所屯田子粒折色略节总数理合开报縁系节奉钦依申明地方职守计处本镇军饷事为此

弇州四部稿巻一百六

●钦定四库全书

弇州四部稿巻一百七

（明）王世贞 撰

○文部

△奏疏十一道

地震疏

钦差提督军务兼抚治郧阳等处地方都察院右副都御史臣王世贞奏臣万厯三年五月初五等日据湖广布政司抚民兼分守下荆南道右叅议李日强呈据均州并守御千户所各申称本月初二日丑正三刻地震自东北方起从西南方去连微动三次有声无迹随据本司照旧带管兵巡下荆南道右叅政杨一魁呈据襄阳府申本府并所属枣阳宜城南漳光化谷城等县于本月初一日夜戌亥等时分地小震自东北而来正南而去至次日子丑等时复又大震自东北来西南去又据湖广郧阳府卫并郧县竹山上津保康等县各申俱于本月初一日夜至五更一点寅初初刻地震自东北摇动有声至西南止及据河南布政司抚民兼分守汝南道右叅政李廷龙呈据河南南阳府申称本府并所属裕州南阳新野唐县南召镇平内乡等县各申报本月初二日丑时初刻忽然地震自西北方来房屋微动邓州申本月初一日夜四更四点丑时二刻从西南角如鼔向一声地震三下房屋微动初三日丑时三刻又忽微动至丑正四刻复震三下等因各到臣除通行各属修省外切念臣知识浅曶不能通于天人之微又不晓习占候风角第闻之史李固曰地阴也法当安静今乃越阴之职故动京房传曰阴背阳占为夷羌背去又易飞候曰震以四月五谷不熟人民饥今者为五月矣阳盛之极伏阴萌焉宜静而动尤非所宜即今年岁顺成夷夏敉辑是天下未有灾之形而皇上修徳勤政大法小廉又未有灾之实第窃覩邸报西戎邀求他处互市构胁松潘属畨虽跳梁未着而伏莽已征至于外家之请乞无厌少府之赐发不已安像征符络绎不絶皆迩年所未有语云勿谓涓涓其流将长在物意已窥其渐而天心复示之微其于房固所云盖有不容不虑者臣愚不胜一念惓惓伏乞皇上笃承仁爱益懋敬徳内而养志以坤道宁静为教外而饬备以阴谋险伏为虞诚孝可以回天节恵可以待岁至如臣等叨糜禄饩奉职无状者特赐罢斥别遴材哲以充有位庶几灾患可弭治化益新縁系地震事理为此

乞恩表扬勋徳旧臣以示激劝疏

题臣闻之谥以尊名节以壹惠故有一字之褒而荣甚于华衮者谥法是也即使勋徳旧臣风猷未泯泽犹在人名不泯口不出臣部外而臣不能举私切愧之臣抵郧阳以履任谒故南京兵部尚书赠太子少保原杰祠退而延见吏民询文学掌故具有能言杰事者津津不啻口出也按杰成化中歴显职为户部左侍郎与侍郎叶盛王恕名相上下寻改左副都御史抚治郧阳满九载迁右都御史升南京兵部尚书行至南阳而殁先是关陜川蜀荆襄饥民以数十万计流聚山谷不能衣食遂肆虔刘先尚书白圭讨之以抚胜继左都御史项忠讨之以剿胜后先俘斩凡数万计驱逐余众使归故土而随散随合再戢再起言者以刑僇过当上干天和乃议用杰代忠杰徕抚流民各安侨业招乡为邑崇邑为郡增设都司卫所以弹压之使烽磷攘矫之场进为耕桑化居之土矛矜戛札之俗变为衿缨礼让之风国家享辟土之名而黎庶知有生之乐者固杰之功也臣又按河南太康县故都察院右都御史掌院事顾佐先尹京兆寻绾银台公廉之誉流着朝野是时章皇帝念缙绅之间簠簋不饬当扆而叹乃以先少师杨士竒荐超长台宪赐以玺书佐遂奏罢御史不法者十余人申饬宪纲提衡文武遂使预晞之苴望都门而逺却羊石之骑避北里而不前盖百五十年而士风肃然台纪益振者则佐之功也原杰迁官鞅掌以殁顾佐满考悬车令终勋徳固宜显褒令甲亦无小碍特以嗣息单弱门故寂寥无为之请者而年岁久逺士大夫又不能寻讨故乗访问耆硕隆庆之典止逮先朝遂使名哲永湮旌号长阻而碌碌尸位之臣乃或先之恐非所以张国维而厉臣节也伏惟皇上即位一诏首雪壬午死义之臣后用漕计追録故尚书宋礼锡典优备迩以御史回道考察督责台臣振举宪典累百十言其在二臣必当加录如蒙勑下该部查果臣言不谬议将南京兵部尚书原杰都察院左都御史顾佐考实定谥顾佐仍量赠一官臣不胜缁衣之诚遂忘尸祝之戒无任悚仄俟命之至縁系乞恩表扬勋徳旧臣以示激劝事理未敢擅便谨题请旨

乞赐忠臣祠额以励士风疏

题臣据南阳府申据南阳县知县程逊申称奉隆庆六年诏书内一款革除间被罪诸臣忠于所事甘蹈刑戮有死无二皆我太祖髙皇帝所储养忠臣义士我成祖文皇帝当时亦有练子宁若在朕犹当用之之语是诸臣罪虽不赦心实可原朕今仰遵我圣祖遗意褒表忠魂激励臣节诏书到日各地方有司官查诸臣生长乡邑或特为建祠或即附本处名贤忠节祠岁时以礼致祭其坟墓苗裔傥有存者厚加恤録钦此查有本府邓州籍兵部尚书铁铉系革除殉节名臣于明例应合祠祀又查得唐忠臣赠扬州大都督张巡据唐书及本省通志俱称系南阳府南阳县人原籍向未有祠于万厯元年五月内具申本府转呈提学道及分守汝南道转呈抚按衙门详允建立祠堂一所春秋祭祀二臣縁未请有祠额及载在祀典等因臣查得大明会典合祀神祇条内于归徳恊忠庙祀故唐臣张巡许逺配以雷范姚贾四臣又以海宁为许逺乡邑复建有许侯庙窃谓国家于忠贤节烈之士旌不遗逺祀不惮烦盖上合先圣大书特书之旨下诲后世从一不二之臣甚深且渥也张巡之守睢阳功在东南而义塞天地死在一时而生烈万古虽氓叟妇孺亦能加额诵叹不休其视许逺事同节倍在当时固已有定论矣逺得专祀海宁而巡独缺祀南阳此有司失于讨论之故也至于铁铉之死事比之壬午诸臣尤烈盖内无削弱诸侯之首祸而外有保障山东之巨勲抗节踰于刘沈矢志坚于君素用以配巡真无愧色今据该府建祠铁铉于诏例虽合而张巡尚未奉有明旨臣愚不胜仰止一念据实上请伏乞勑下礼部查果无异特赐祠额颁降祭文一道有司春秋举祀不絶俟纂修会典之日一并收入庶有以慰既往之忠魂肃将来之臣轨其于圣化似亦有补縁系乞赐忠臣祠额以励士风事理未敢擅便为此

议处缺官以禆吏治疏

题臣万厯三年正月二十二日据郧阳府房县知县何思具状令义男何桂抱告为乞怜残命事思由举人除授前职自万厯二年七月得患痰火风疾一向昏沈强勉任事调治未痊目今前疾愈加沉重实难供职望准放归保全生命等情到臣该臣批行郧阳府查实申呈各守巡道转详去后续据湖广布按二司守巡下荆南道右叅议李日强副使杨一魁会呈勘得知县何思委果见患风疾病势危笃该县人民素称刁悍政事壅迟不无旷废相应准令休致等因转呈到臣除批郧阳府通判温大通暂署印信外又据河南布按二司守巡汝南道右叅政李廷龙副使杜辂会呈称近见邸报南阳府唐县知县程蒙吉已经论劾改教原掌印信查委该府通判李惟熙署掌又据陜西按察司分巡关南道副使李良臣呈称汉中府城固县知县傅第于万厯三年正月初三日丁忧印信委平利县儒学教谕张文运署掌各缘由到臣除各批行依拟外臣又查得凤阳知县冀野洋县知县邓谋俱该前任提督抚治都御史孙应鳌论劾西乡县知县刘椿龄该臣论劾内冀野近又被告发陜西巡抚衙门批行按察司坐赃问革各员缺俱应铨补外照得房县知县何思自感风痰已成痼疾神不摄魄力难从心归计久成邑务全废所宜准令致仕以遂生还及查房县乃古房州地唐县亦古唐州地俱名大邑控制要害以故各设有守御千户所衙门军民杂扰弹压为难且郧阳七城唯房最大南阳十三州邑唯唐最冲较其积弛之因在房尤为特甚查有郧西县知县朱衣资性精敏动若发硎镇平县知县翁金堂才识老成裕于游刃虽各到任未久俱能摉剔吏弊勤恤民隠通据道府考语以至人士公论咸称有为而山邑僻静讼赋稀简颇怀不尽之叹雅非器使之宜若令就近调改二县其于精采必有可观又汉中一府为古东川全镇秦蜀喉咽之地而二州十四县令遂无一由甲科者或以稍隔耳目而生纵心或以前逼桑榆而少逺志吏翫民狎上恬下熙一遭白简则各邑恒多遇有征书则阖郡偏少即今洋凤二县知县被论之后署印官未交代间而洋县有凤翔流贼杀人凤县有死罪强盗越狱虽杀人者已遁境外越狱者旋即捕获臣方严行究治以警将来而审其积弛之由皆是县令非人所致其各县之中若有三四甲科以提衡其间不惟所属之吏治为之渐清而邻壤之风声亦知向慕至于地方兴革事宜缓急机密道府一时不能不有所寄赖以广忠益者其为禆补非浅臣愚伏乞勅下吏部行令郧阳府房县知县何思致仕员缺以本府郧西县知县朱衣调补南阳府唐县缺以本府镇平县知县翁金堂调补洋凤二县及西乡城固郧西镇平各县缺量于新选进士内取补庶几墨绶小吏咸怀自靖之忱黔首遐陬与沾不遗之泽地方幸甚臣亦幸甚縁系议处缺官以禆吏治事理未敢擅便为此

议处添兵减饷事宜以固江防疏

题臣看得荆州府濵临大江盗贼不时出没该府水陆兵力单弱巡逻亦欠严整当行分巡上荆南道严行府卫州县掌印巡捕巡司等官整束兵马固守城池禁防盗贼严谨库狱仍将见在兵力应否增添要害去处应否设备详议回报去后续据该道副使徐栢呈称先年荆州右卫置造巡江哨船四只大哨中军船一只拨该卫军余五十名每船分布十名整备器械专委指挥一员督率撑驾上自夷陵州下至监利县一带江洋督同巡司哨堡官兵往来巡缉但今荆属江洋浩渺兼以近日水灾为害人心汹汹前船数少似难周遍欲行本府添造哨船四只仍于该卫军余内选拨二十四名分驾与原旧哨船共九只兼同昼夜巡缉等因到臣随批哨船准添造务坚固便用选拨军余并器械各精整仍责用心巡警毋止为迎送之具外又具荆州府申奉守巡上荆南道右叅政沈人种副使徐栢各信牌奉臣宪牌查催荆州府属州县万厯二年分并上年拖欠军饷银两今该知府林绍查得隆庆六年起至万厯二年止本府所属江陵等一十三州县拖欠抽扣民壮弓兵工食银共计六千八百三两九钱三分五厘七毫八丝内江陵公安石首松滋监利五县为最干系军需重务相应照数追解但查江陵松滋公安石首四县连岁灾伤逋赋大半加之徭户流移的难征比合无俯念地方困苦将前项拖欠银两暂停其余无灾州县照旧征解再照荆州府上自巴东下至监利南北千里江出其腹其间如巴东长阳兴山公安石首五县苦无城池额编兵壮数目不多江陵虽号附郭然外而流棍凑集内而贫奸睥睨兼之先年左卫移置显陵荆右轮戍靖州广西郴桂以致城操之军不满八百披坚之士未当其半弹压固难空虚可虑为今之计莫若将前项民壮弓兵除无城县分径留该县防守江陵一县留与官军合操松滋县近日被灾特甚并乞停免其余监利枝江宜都逺安四县及夷归二州共该抽取壮兵一百六十八名或照旧抽解以充军饷或留府团练以壮威声以至荆右二卫轮戍官军或怜念荆州先已撤去左卫郡城委的单弱特议奏留等因到臣巻查先准兵部咨为钦遵明诏陈言地方紧切事宜以苏民困以图治安事该本部题覆前任都御史刘秉仁条陈内一款撤戍兵以守要镇查得荆州卫轮戍广西班官军一百六十员名靖州班一百九十三员名郴桂班九十一员名荆州右卫广西班官军三百一十四员名靖州班二百七十六员名郴桂班八十九员名瞿塘卫清浪班二百六十五员名郴桂班一百九十员名襄阳卫临武班二百五十员名忠州所清浪班一百九十员名夷陵所广西班一百四十员名靖州班一百六十八员名长宁所靖州班一百六十一员名枝江所清浪班二百名广西班一百四十三名先因彼地苗贼作乱调遣征剿宁息遂尔留彼分班戍守原非长久之策乞要先将靖州郴桂等处稍宁地方原调戍守官军撤一半以守荆襄要地存留一半以以防苗夷出没其意固为甚善但未经二处巡抚会议即今广西尚称多事干系军务难以遥断合无备行川湖巡抚从长酌议某处应该撤回某处应该仍旧上紧具奏以凭复请定夺等因题奉钦依备咨在巻续准该部咨为应诏陈言兴革利病以安地方以光新政事该本部职方清吏司主事罗青霄奏本部复议将瞿塘忠州夷陵长宁四卫所原调戍清靖二哨与瞿塘卫原调戍郴桂班各官军照数撤回各卫所分拨操练把守紧要关隘荆襄等卫枝江等所应班官军照旧存留等因题奉钦依备行钦遵讫今据前因除巡江哨船官兵无容别议外臣查得前项军饷银两原系户部覆题奉钦依将郧襄荆南汉五府并商州原编民壮巡司弓兵十名扣二解部工食银两存留抚治衙门团练标兵日粮犒赏并备地方警急军饷支用之数切照荆州为南北要冲初以维城之重增置三卫惟左卫颇号完实已经调护显陵遗下荆右二卫军伍衰耗事力凋疲转漕列哨之外所余无几而每岁调戌广西靖州郴桂等处合有一千员名据刘秉仁疏辞所谓遇有剿伐彼处土兵收功跋涉逺瘴百无十还虚縻资粮有损无益在此有点拨贿脱之弊在彼有馈索私占之利大约尽之然止言荆兵逺戍之苦在彼为无益而未及荆府无兵之害在此为不可缓者也夫以一郡城之内藩封大小将数百计步武之外沙市商贾辐辏俱为盗窥沿江自公安而下久失民业洞庭濵湖之寇匿形而来得利而去纵横倐忽势若风雨而欲以数十额外之卒御五六扁舟扞之城守单薄尤足寒心纵使人人为用夕夕干掫而巷不能具一伍师不能成一旅卒然有警而臣以提督之虚名遥制于千里之外亦安所用臣为至于郧镇之有饷以饷军也郧镇之有军以卫民也今强割贫邑之力以为财而又竭其财而不使之自卫臣亦不能自安臣不敢求尽撤两卫之戍广西靖桂者求撤其半以五百人为荆地卫也郧镇操练赏功之费十不须一颇有余积以待不虞其江陵公安松滋石首水患尤重臣以为宜减编其半以寛被灾之区而编选精壮实力各以其半为本县操备使荆府得存此逺戍之卒以合见操之伍及旧设新留弓兵民壮共成一军而训练之不唯屹然一郡之雄抑且隠然上游之重各县不致重困而亦稍有兵以自防若乃核军实布号令严赏罚究欺隠于增兵减饷之后此则臣之职而亦臣之力可以自致者也其襄枝卫所番戍之卒臣不敢遽有所请以干军政傥悯其征调之苦念广西等处冦警稍缓而量省之国家不遐遗之仁也非所敢必也臣不胜惓惓曲突之虑具实上闻如蒙勅下兵部复议将臣奏内事理允行仍通查前任都御史刘秉仁所奏将襄阳等卫所调戍临武清浪各班官军量减三分之一或以事难遥度仍行前四川湖广等处巡抚衙门斟酌利害缓急议报臣与地方俱不胜幸甚縁系计处添兵减饷事宜以固江防事理未敢擅便为此

恳乞容令休致疏

题臣据湖广荆州府江陵县知县李应辰申为前事内开先因本府奉蠲租之诏本职诚恐旷荡殊恩滥及熟里委官丈勘仍责公正一名以董其事至万厯三年三月二十日府学生员许仕彦因公正张现报畆逾数诉之卑职乃委巡检范应瑞覆丈得仕彦隠匿田状的数卑职谓之曰公正妄加生员隠匿二者胥有罪仕彦即出不逊语卑职讦之曰汝负隠田之罪而复敢恣睢是益过也时日色已暝听审盈廷剖决不及即令张现等收监次日问理究张现妄加之罪生员送学扑教不意许仕彦聚集各生二十余人倡首数百人和之徧立匿名掲帖其词曰先翦李知县羽翼共执范巡检剥其皮刬其目殱其毛巡检去知县次之范巡检乃纠弓兵率子妇闭门户誓以死守得免仍以四月望日约誓行香举事裂卑职之冠裳有生员谢启蒙张翘者卑职素与相知先期密告卑职谨避得脱恶党乃共击谢启蒙之家人于府二门内几至于毙拥入府门至本府秦同知处喊呼寃枉秦同知善谕之莫有应者问其姓名则曰两学生员百家姓等寻又扬言曰李知县具帖六百沿门请罪则吾等姑恕之卑职念其聚党成羣不可理谕法禁久而不散其祸无已乃忍耻屈身令汪县丞潘典史往学中谢之恶党仍与其教官扬言曰责皁隶二十枷号一月责书吏十五则吾等乃已卑职不之许教官又对卑职言曰百姓奴仆生员子弟何不责奴仆以全子弟之尊卑职亦弗之许乃聚噪不已卑职不得已亲往两学谢之本府林知府自夷陵回羣党讦告如初本府知羣恶势成更不论理不得已而行权以散其党乃重责公正张现复责禁子张智各生得志仍倡为增丁之说卑职一闻斯言即对两学教官言曰审丁系里排公言减者增者一毫无私一户之内生员应免其族内人应加安得以一生而庇一族如有雠报委系不当加者处之亦易今后凡减丁者不加丁者无论已其家道殷实加丁不谬者幸出公心毋再扰毋重苦小民其雠报者具呈赴学彚送除豁仍究里排之妄讵意狼心不足暴横转加四月二十七日卑职从抚台谒文庙遇生员萧九成请令略一让路即将民壮欧打次即羣恶脱巾喊称急救生灵卑职畏之从本府后趋至县学前恶等相随喊骂恶言万状人众声喧彻于街衢有疾追来驱者有声言且饶他者役人力走仅免夫卑职于学校无毫发之辜而恶等凌虐无已今日得志明日又进焉明日得志后日又进焉又后日又进焉屈事无已而凌虐愈无已含羞忍耻在人情而已极下凌上替尽在位而寒心彼即各恶居职之上职亦将逃职忝父母师长尚可以一日居乎哉且不去恶等必将钳职于市又不特噪骂凌辱已也为此告乞休致等因具申到臣蒙批行仰守巡道访实议处去后续据湖广按察司兵巡上荆南道副使徐栢面称彼时该府生员狠戾凌肆之状知县李应辰屈辱逊避之情目击耳闻殆有甚于所申者今李应辰杜门称疾决意求去而诸生汹汹不已尚欲狙击以快其忿阴中以遂其私道府戒谕谆谆恬不知畏中间虽始祸者许仕彦倡恶者萧九成而生员王化实为之主文训导刘璠为之党助教授曽贵臣自监利署印归而为之从臾者也臣不胜骇愕以为今天下文轨同一政礼修备荆州为楚望郡几于首善之地而诸生不务诵法孔子龂龂焉日取引绳排根之语以为士风日肆挡■〈扌必〉呶謼之行以为士气即无论江陵知县贤其父母师帅也虽激于一时之忤而系许仕彦狱然不终夕而即释之非有棰榜缧绁之辱以加于衿绅也今羣詈之不足而肆其谤毁谤毁之不足而胁其归礼归礼之不足而遂欲改其政改政之不足而别以起其端夫匿名有律卧碑有禁髙皇帝之法固森然严也而弁髦之何有于一令且府学诸师为诸生表即诸生之不恪其失职之罪不暇而训导刘璠公为之奓言以长其鋭教授曾贵臣又阴为之左右以终其嚚臣不知其所守何职操何心也李应辰素号贤能屡经旌荐固不宜以一眚之微而遽移地亦不宜借调停之意以快羣不逞但闻其去意不可挽而谤詈胁侮之余其气已不甚振矣且其所日理者多傜赋之事而所莅者非诸生即为其父兄姻戚者也以不甚振之气而当所由不振之事以不自信之心而驭不相信之人即无望其邑政之善亦非所以爱惜人才而保全之也臣愚伏望皇上勅下吏部将江陵知县李应辰查照调繁事例改补本省地方以后政绩有成其行取升迁无碍仍行都察院转行巡按御史将生员许仕彦萧九成王化及严访助恶无赖之人通提到官查照卧碑及近内阁题奉钦依事理从重遣发斥革千碍教授曾贵臣训导刘璠一并究饬庶几吏治有赖士习少清未敢擅便为此

申明谒陵事体疏

题臣据湖广行都司掌印署都指挥佥事李瀚等禀称本司所属卫所地方郧荆襄三府与承天不相关摄每遇到任升迁恭谒显陵往返一千五百余里夫马疲■〈击页〉职业旷废等因臣查得皇陵在凤阳孝陵在应天均之为南直隶也然各副总兵叅游兵备留守诸臣其江北止于谒凤阳皇陵而江南止于谒孝陵者限于地也夫臣子心虽无穷而分则有限今据行都司职掌俱不开有承天地面似与江南北诸臣事体相同且承天夫役困苦已甚得少寛一日之役则民受一分之赐其于二圣在天垂悯汤沐之念亦足仰慰万一伏乞勅下该部覆查无异行臣将行都司谒显陵事例除免于事体颇为穏便縁系申明谒陵事体事理未敢擅便为此

患病日久恳放生还疏

题臣据湖广下荆南管分巡道右叅政杨一魁分守道右叅议李日强会呈襄阳府均州知州王言恳乞致仕縁由到臣看得知州王言初任郧阳知县政绩着闻已经抚按会题五品服俸升判黄州量移均守虽酬贤之典少若未称而励精之志益坚于初调剂冲烦抚安凋攰即其乞休而阖州为之泣留二道欲拟旌异诚不宜听其乞归但本官始闻母疾即深徐庶之忧思既感沈疴难作淮阳之卧理情事迫切食寝衰废所宜允归以全孝思臣又看得均州为太和要地事谻民疲中间抗持中贵弹压强豪殊为不易今铨除者既未即到委署者又无相应近见邸报郧阳府通判邹启元升广西横州知州见在侯凭尚未离任本官有为有守不刚不柔清屯增数倍之储听讼昭片言之折其于剧郡绰乎裕如若使就近调补必能使上下信获军民畏怀且于臣一方屯政大有裨益伏乞勅下吏部再加查议果臣言不谬准令王言以礼致仕惟复念其政术有成年力可惜许亲终疾愈之日有司给文赴部选用邹启元就近推补均州其横州员缺另行铨补縁系患病日久恳放生还事理为此

荐举贤能方面官员疏

题臣待罪郧镇垂及二载其于三方藩臬之长九道守巡之官颇以职业粗知梗槩縁圣朝宰极百度惟贞自铜墨而上皆精心奉法职业多称臣不敢索垢指瑕仰累荡平之度谨举其贤能尤著者以备采择切见陜西布政使司左布政使刘曰材博大老成精详慎密编徭议驿三秦之凋攰为苏计吏辨材百邑之纲维自整武略与文谟并美年资共物望俱隆河南布政使司左布政使周鉴才华畅茂学行渊淳握篆而精神一新清戎而克诘有体皛矣壶氷之莹蔼然握璧之温河南按察司按察使郑云蓥志行峻洁学识精明持大体则不激不随辨庶物则有伦有要提衡属城之吏俨若神明弹压都会之豪凛如霜日湖广按察司按察使胡邦奇淬刃新硎斵轮老手谳庶狱则火山之明慎考羣寮则衡鉴之空平宪纪一清公望推重河南布政使司分守汝南道右叅政李廷龙古貌古心实徳实政激扬清浊居然揽辔之风克诘戎兵允矣杖钺之选四民畏志真如春雨秋霜二纪歴官不愧飱氷啮檗湖广布政使司分守下荆南道右叅议李日强苦节奉公刚肠疾恶政存节省岁计渐见其有余时切恵鲜冬日自征其可爱岂惟无染指于腥釡抑亦能树节于权珰湖广按察司屯盐道副使马顾泽悃愊而中有甲兵坦夷而不为城府公勤既着乎宦迹孝友尤重于乡评近委清屯禆益匪浅河南按察司分巡汝南道副使杜辂行履清修器识温美严赏罚而兵防允赖精谳断而讼狱攸归声实卓乎可观勘报雅非其咎湖广按察司兵巡上荆南道副使马文炜以循吏中兴之尤当江防上游之寄积隳具举李临淮之精采改观卓立不移朱南阳之强直自遂江堤屯务惟怀永图吏弊官邪了如指掌以上诸臣皆廉能称职内李廷龙近报升江西按察司按察使尚在地方周鉴繇右布政使转今官原系臣属俱当荐扬者也伏乞勅下吏部查访无异将刘曰材等各论资擢用庶几贤哲彚升治理攸赖縁系荐举贤能方面官员事理未敢擅便为此

荐举地方人才疏

题臣所辖三省五郡地方谘访人才偶有所知例当荐扬以备采择切见湖广荆州府石首县原任刑部尚书今侍养王之诰刚方不回忠赤自许运筹谋筴四夷熟其姓名正色立朝八座仰其风彩长孺社稷之干充国元老之猷之诰殆兼之矣即其阖门奉母不与外事内而乌哺之养知三公之不易外而鸿渐之羽为一方之表仪可以絶意蒲轮乐几蓬荜第圣朝优体臣下无不遑将母之虞若更因循不举恐之诰体国之年尽为报刘之日所当查照先年尚书唐龙事例起用者也河南南阳府内乡县贵州提学副使今养疾李蓘优游中秘多读异书扬歴外僚兼练时事居峻而不为城府杜机而时露甲兵李善之称书簏仓曹之号肉谱蓘为后人实克嗣美且其年力方强出处无玷所当及时起用者也伏乞勅下吏部查果臣言不谬将王之诰特赐起用李蓘早为铨补庶几国家获休采之益而臣亦少寛蔽贤之咎縁系荐举地方人才事理未敢擅便为此

荐举迁谪官员疏

题臣访得郧阳府同知江万仞刚直自遂博雅有声自登甲第已踰二纪徊翔郎署监司之间垂十余政特以不善骫骳积与时左数遭谪斥秉节不回自莅郧阳即署郡事励精厘革加意节省逐去舞文猾胥禁止滥供宿弊三月之后颂声翕然本官资歴既久琢劘复深若不早为拔擢则蹉跎益至后时腾踔终于无日伏乞勅下吏部查果臣言不谬早赐收擢庶几圣朝不至弃才而迁客亦知自励縁系荐举迁谪官员事理未敢擅便为此

弇州四部稾巻一百七

●钦定四库全书

弇州四部稿巻一百八

（明）王世贞 撰

○文部

△奏疏九道

申明地方职守事宜疏

题臣叨任督抚郧襄等处于职守事宜偶有所见谨开列为三事上请伏惟俯赐允行不胜幸甚縁系申明地方职守事宜事理未敢擅便为此

计开

一臣窃惟督抚于军政为切军政以屯田为要近该部臣覆允给事中杨言之疏行清军御史遵奉修举但臣查郧阳抚治申明屯政止下守巡二道却与该省屯田道副使无干其屯田道有所措置径取抚按批详于臣了不关白以致甲可乙否朝令夕违难以遵守且臣所辖郧阳等各卫所俱在驻札及附近地方比之三省巡抚遥制者有间以故军政黜陟调遣机宜多属之臣不应屯务乃复他诿臣近见下荆南兵巡右叅政杨一魁称将襄阳卫屯地清出开垦隠占田畆比旧可五六倍将来足赡军资方俟核实要得通行南阳商汉各处一体清查其有行屯务须下三省屯田及守巡该道屯田道有所建白通取臣及抚按清军定夺任内举劾仍照布政司右布政使事理施行臣又思各省屯田道副使佥事多有兼职不能一一巡歴多是取办文移姑以湖广陜西言之其应属卫所延袤数千里差人往返动踰两月卫所恣其欺蔽册籍大约苟完未有真见利弊纠剔奸隠者至于守巡闻见既真巡歴又易若罢设屯田道止责守巡于屯政必有可观但系更革事体难以轻论伏乞勅下该部将臣二议斟酌从便施行其于军政不无小补

一臣近准兵部咨将所属千百户及武举所授职官一并查荐除具题外臣切惟千百户所镇抚于秩至卑细也然遇兵部推升则惟有守备把总等官皆以都指挥体统行事以故部推往往难之故千百户镇抚之于守备把总也得之则非有战守俘馘之功一旦而骤越于指挥之上而人忌其速不得则虽有可用之才终身汩没于下寮而人惜其迟且臣所见该卫军政各项差委往往不足于才而千户以下其人才颇多往往不见于用臣愚伏乞勅下该部议将千百户镇抚官员凡遇推荐者比照守备把总事例先给与指挥体统行事札付仍行抚按衙门量委军政掌印操屯巡捕事任候再有旌荐一体推用庶几可免骤迁之讥且无淹滞之叹其于剂量人才叅综卫政不无小补

一臣访得施州军民指挥使司所属宣抚司三员安抚司七员长官司三员自近年以来父故子继将印信私相授受管用止称护印舍人通不赴部告袭此其念虽起于恡财而其渐遂至于蔑法且为之上者既不以王命为重则为之下者亦不以汉官为尊争夺矫虔势所必至除臣已通行省谕外伏乞勅下该部行臣及抚按衙门申明承袭旧制责限各土司务要一年以里告卫覆查无碍请详赴部领文回司方许冠带管印管事仍谕以圣明在上兵部纲纪肃清更无分外使费若依前不赴部承袭擅称护印名色者问罪革职其施州卫官吏如有勒指需索情弊聴臣等访叅重究施行庻几国法永昭夷情知戢

谘访将材以备録用疏

题臣准兵部咨该本部题职方清吏司案呈照得本部推补将官必查簿内曾经保荐人数题请简用然毎以人材不敷该本部题准通行各该督抚巡按访举去后随据各奏保到部登记叙録至今擢用将尽且往年奏保者多止于将领而指挥千百户等官槩未之及是以叅游之缺仅足挨补而守备把总恒苦乏人及查歴科中式武举未推尚多縁歴年既久中间人之存亡与年力之衰壮行止之臧否俱不可知未经各该抚按查举难以推用竟从槩弃不无可惜相应一并议处案呈到部看得国家任用将领所系甚重而朝缺夕补必须得人方克有济乃今守备以下缺人推用诚当急为选求相应依拟合候命下移咨各该总督巡抚及咨都察院转行各该巡按御史查照先今事理将所属上自叅逰守把下至指挥千百户等官无拘见任废革但有年力精壮才略优长堪以备用者逐一摉访分别等第逐名开注考语不得混称以上各官俱系云云套语致难酌用及将歴年武举中式官员一体查访疏名具奏以慿覆请附簿备用并将荐举人员备查年岁履歴另造文册一本送部并入将材簿内查考等因题奉钦依备咨到臣随该臣备行湖广河南陜西都布按三司及守巡各道体访抚属各卫所将领叅逰守把指挥千百户等官及歴年武举中式官员去后续据各开报前来臣徧采考词叅以闻见虽其歴官腹里沿习承平与生长边地积有战功者少间至于器使之才亦自颕脱而出臣谨分别等第为皇上陈之照得湖广行都司掌印署都指挥佥事李瀚寛博善谋沈深有度驭操而戎阵能整咸怀敌忾之思握篆而兵政克修共服絶甘之操使寄分符要任必以持重成功南阳卫指挥同知夏年才识通明操持洁慎骑射则巧力兼备处事则谋断互资视篆已着乎猷为驭戎尤征其纪律襄阳卫指挥佥事王一桂英爽有文恪勤而武循循如处子激之则义气不回讷讷若书生叩之而竒谋立见尤精骑射雅负戎韬竹山守御千户所掌印调郧阳卫右千户所副千户张相器宇骁雄才猷骏发西征负冠军之勇气欲吞夷握篆絶治私之讥操堪指日用之阃外必吉师中原任协守松潘南路地方右叅将张焰干略本优威名素着叅戎西蜀负闻名胆寒之称归卧南阳得阖门养重之体沈疴既已悉愈年力未宜投闲以上五臣皆名实无亏才守交茂内王一桂年资虽浅张相官秩尚卑要之异日可当大用所宜首荐者也行都司佥书署都指挥佥事张崇徳貌雄毅而出之以恭技精良而将之以慎领屯政则清查不扰事事有条练戎卒则进退有方人人悦服佥书署都指挥佥事丘侨貌寝而射艺独竒外黙而才识中裕昔分岳阃则道不拾遗今领郧操则师出以律郧襄守备署指挥佥事张万年器宇轩豁才识老成捕盗有方恩威着于一面清屯得体节操冠乎羣寮汉中守备署指挥使戴寅既精武射兼晓文檄饬军容之整肃望重干城熟地势之险夷图成画地均州守御千户所掌印指挥佥事江腾龙气貌瓌奇才识宏爽射必命中能使举军之尽惊利不易心遂絶幸门之濡染襄阳卫署印指挥佥事薛世安膂力精壮射艺优长擒剧盗而闾闬获安练操丁而什伍能整南阳卫指挥同知邢谦拮据每优乎承委慷慨时见于论兵孝以事亲贫能守已后所千户所署副千户庆五常体貌魁梧才力武健角射为一时之絶论兵亦羣弁之英荆州右卫中千户所随操镇抚林维乔智虑精详性资爽朗操行可表乎纨袴胷中殊富乎甲兵兵部咨送军门赞画常徳卫右千户所署所镇抚于超本以科第之英获与韬钤之选弯弓横槊屡试不忝材官草檄论兵异时可占名将原任武冈守备郧阳卫指挥使康本茂强毅有为刚直自遂掌卫篆而任事任怨御夷方而不竞不絿迁任病归痊可当用原任荆瞿守备襄阳卫指挥佥事丁元吉胆气雄沈动止详雅识变达机颇得夷情之窾敦诗悦礼居然儒将之风才尚有为去非其罪以上十二臣皆无忝厥职有益于时大可折冲小亦御侮所当次荐者也及又查得林维乔系隆庆三年中式武举于超系万厯二年中式武举通合具奏以慿覆请伏乞勅下兵部查果臣言无异将李瀚等酌量资格推用縁系谘访将材以备録用事理未敢擅便为此

保留给由贤能官员疏

题臣据湖广布政司呈内开郧阳等府同知韩孜等三六年考满縁由各开到臣除批司行令各官照例带俸管事候会本题请明文至日施行外该臣会同巡抚湖广右佥都御史赵贤巡按湖广监察御史李栻议照郧阳府同知韩孜仪度详雅才识通明奉委不事承迎而政清弊革所莅不求喧赫而吏畏民怀廉能久闻终始一致又考得荆州府清军同知秦宠才守俱称声实并隆职在清戎而兼修六事政成佐郡而流恵两邦褎然循吏之尤雅称良牧之选又考得该府抚夷同知蔡璧性资夷朗才识优长驭土夷而张弛得体开寀穴而绥赈有方持守无改乎清修成器可占乎逺大其韩孜系六年满秦宠蔡璧各系三年满俱各称职应准给由但查二府所属地方水旱不时凋攰日甚荆州尤为冲剧而见委秦宠自清军外蔡璧自抚夷外筑堤浚穴审徭盘粮差遣坌集顷刻无间郧阳虽号少僻而各县缺官分署之后韩孜所委数职一身若俱准离任考满不无乏人偾事之虞以故该司先后请留俱亦有见相应循例会题如蒙勅下吏部再加查议准令三臣在任带俸管事将任内行过事迹攅造牌册差人赍缴本部照例考核题请复职其于地方诚为有补縁系保留给由贤能官员事理未敢擅便为此

纠劾贪纵有司官员疏

题臣窃惟民之有墨吏也犹禾苗之有蟊贼也蟊贼一日不除则苗立槁墨吏一日不除则民立困夫懵于察而不能知知之而不能除去者典司者之责也臣以前月入境道出汝南即闻民间口语籍籍谓南阳之属城有虎而冠者以间访之邓州知州张某也随于履任之日即行各道府开报所属极贤极不肖职官而汝南守巡南阳知府之以不肖应者又张某也关南道之以不肖应者则西乡县知县刘某也臣尚未敢尽信以为巡按御史复命逺者不半岁迩者甫踰月而抚治又将有所纠摘矣曽不畏而自暴弃若此岂其矫亢而鲜获上偏拂而不近民流言一兴文致顿就意者其犹有间乎及臣更访之而其贪纵不职之状殆不止是也臣不暇言其细请言其大者张某之守邓也农民之纳补与木铎乡老人之尽更宁止百也而人责纸至十刀少亦五刀刀为价银五钱八关厢四乡小集斗秤行头之尽更又何止百也而人责米一斗斗为价银一钱二分九十七方之保正副盖一百九十有四人更也而人责纸一刀刀为价银三钱五分此其求索之赃贪状一也丁粮皁隶凡三十七里里各一名名各工食银七两五钱而所当皁隶朱冠等皆积棍也令其自为计而衣食是四百余金何所归也修土城筑墙而买板杵五百余副毎副定价一两五钱使家人自其乡以骡车装卖计其值不能百金耳是四百余金又何所归也此其侵克之赃贪状二也假练兵而户科银一钱甲长保正副银五钱计千余两而所费旗帜器仗火礟十固不一也修文庙城隍庙而罚众银二百余两计文庙费十金耳城隍庙半之十又不一也旬一受状状不下二百纸无不取供者虽告和息各罚纸价银五钱今赎锾之报存者几许也以岁计之而纸价当何如此其科罚之赃贪状三也郑应山奸妻前夫之女逼妻自刎保长刘天髙发其事而民壮头髙天叙为之过银壹百两即释应山而重榜刘天髙及邻证郑大经等皆坐杖纳赎谢济谋占瞽兄谢恩之产掜母告不孝状词以授髙天叙复为之过银五十两而捕谢恩置之狱痛棰三十几殆而不肯释席有库殴婶郑氏事发内乡矣喜有库之来诉而究郑氏壻秦逺及中证阎应坤阎应诏皆罚赎榖银十两凡捕私盐必令恣攀富户胁银银足则并盐徒而释之此其枉法之赃贪状四也刘某之令西乡也考察回任渐起欲端丁祭晕回遂图归计纸赎不以积榖而尽入于私囊需求索之大家而祸延于比屋以争田之小事而郭亨罚银十两任武罚银五十两以人命之重情而汪子贵赇银五十两王栋赇银十两后为该吏胁制退还子贵前银宋宪陈美六侨商也而各胁黄金十两不审何名罗明所告生员也而接伊黄金十两为之効力至于催科无法唯事秤头科罚恣行不知止足以故邑人为之谣曰中堂不说谎陆银玖百两大叔做收头水夫又打网算来总是一千两大叔者其家人主纳者也水夫其役夫主过者也此刘某之贪状也是二臣者其殆非不沾沾自称能也上亦以是信之为之奬而不为之饬乃一旦狼狈至此者邓州之欲生于饶而西乡之念怠于逺也臣入境甫一月而遽遂欲弃人之平生其不以为骤而刻者几希臣颇亦知束湿御下之戒宁敢觊望风解绶之名顾于墨吏不知则已知则宁可使共事于地方去则已不去则又可使复居于民上哉叅照南阳府邓州知州张某酷以济贪巧能文恶借武备以添兵勇实为盗克之阴谋假古道以用乡耆俱作过付之心腹虽鼷鼠多技而饕餮难盈汉中府西乡县知县刘某病忘戒得政以怠成覩邻邑之覆车更加蹂躏幸大计之漏网遂肆侵渔初政虽有可观晩节略无可取以上二臣其赃迹已着物议大腾均应罢斥者也伏乞勅下吏部查果臣言不谬将张某刘某俱赐罢斥其张某贪迹尤着众怨尤深相应禠职为民员缺另行选补庶几沃土之臣酌贪泉而知爽遐方之吏凛天威之咫尺民困可苏台纲亦肃縁系纠劾贪纵有司官员事理未敢擅便为此

议处有司官员疏

题臣准巡抚陜西右副都御史陈省会稿为给由事内开汉中府宁羌州知州李某褒城县知县陈某各三年考满例应免其赴京縁考得李某贤能称职应令照旧在任支俸管事陈某政绩平常相应酌处施行除李栋系布政司会呈该臣批李某才守端裕吏畏民怀仰照例管事带俸造册送部缴外访得褒城县知县陈某寛厚有余精明不足关防过弛吏弊遂至纵横推案罔闻邑务为之丛脞斥幽虽尚可惜与最似或非应所宜降调闲散薄示惩创者也臣又访得南郑县知县周某赋性慈祥行事迂缓捐俸而陪里甲其恵几何舍马而时步趋大体已损至于供亿之冲烦百萃胥吏之诪张万端既不能竭力节省又不克加意搜剔盖守虽可观而才似不称若使之移牧僻邑或能爱养小民所当改调者也洵阳县知县李某樗栎之材桑榆之景无愁而忽忽如失不饮而昏昏若酲舆隶喧呶于前而不能出词组牌票纷纭其手而不暇问所由责比则百事不完放告则一人不至盖年事衰迟精力隳顿所当准令致仕或改教者也二臣虽不系考满官员但南郑为秦蜀绾毂之道不可一日乏人而李某尤衰庸待尽之余不可一日任事若候至三载其积废养奸隠忧有不可言者夫岂惟绩用弗成而已哉臣先因商汉之间山邑迥僻民俗犷野为之令长者或以才不易见而多自沮或以咎不易彰而轻自放不识月旦之可畏唯喜暮夜之无知以故欲得一二甲科以提衡其间使之观感奋效冒昧上请过蒙俯赐允行今各县俱系前题地方而南郑尤为紧要臣愚伏乞勅下吏部查访无异将褒城县知县陈某议降闲散南郑县知县周某改调洵阳县知县李某改教或令致仕其遗下南郑等缺量以甲科及丁忧服满赴部有宦迹者除补庶几吏治可几遐方有赖縁系议处有司官员事理未敢擅便为此

贪官虐民疏

题臣据湖广布按二司守巡下荆南道右叅政杨一魁右叅议李日强呈奉臣批据榖城县承差系绶告为前事会问得犯人一名王某招年贰拾捌岁四川顺庆府南充县人由举人任湖广襄阳府榖城县知县云云问拟非因公务擅自科敛财物中间果有入已馈送与人私弊从重问革施行据执中所犯前情与例相合批候叅题施行其应追赃内减给二项花绒银共五十八两既称时价不亏又系修理库藏寅宾馆俱有下落及科罚里甲银一十二两作贡士宾兴之费又一两七钱五分备春酒用讫俱应免追及将告人系绶等各照发落外该臣会同巡按湖广监察御史向程叅看得榖城县知县王执中徒有小才不知大体苛责无名之需闾阎几于刺骨肆行非礼之辱闺闼靡不丧颜减克算尽锱铢因而入已修理宁无冒破何以自明民怨既丛官箴尽坏相应照例革职为民又照榖城素号冲繁且苦凋攰而其吏民狃于狙诈豪强便于跳梁以嚚讼为美徳以匿赋为故事方系绶等告讦之日富者输资黠者助口腾造謡谤簧鼓百端风俗日非治理难望必得廉干有为者代之庶可弹压刁顽修举废坠縁臣抚属三府并无相应官员可以调改伏乞勅下吏部查果臣等所言不谬行臣等将榖城县知县王某革职追完赃赎发原籍为民员缺于甲科及丁忧服满素有政声知县铨选或将河南湖广附近县分能干官员调补庶羣吏知所惩省而一方不废提衡縁系贪官虐民事理未敢擅便为此

查叅纵肆宗室骚扰地方疏

题臣万厯三年六月内据郧阳驿逓送陜西平凉府韩府乐平王次子镇国将军遣牌一纸内为公务访贤事顶太祖髙皇帝真容世系宗谱奉圣旨金牌为父母出家随喜天下名山本宗在外合干皇上的派宗枝如遇经府州县驿逓大小衙门并抚按两院如牌到日即排香案接侍真容世系到臣看得宗室非奉圣旨不敢擅自出城今乃指称髙皇帝世系违禁出逰牌用皇明宗室大印钤记大非事体且恐系诈伪随该臣牌行湖广守巡下荆南道右叅政杨一魁右叅议李日强会同查访去后随该二道回呈据光化县申称查获宗室及随从人役李汝贵到官供内云云等因到臣覆审李汝贵秦太供执无异照得宗室不许擅自出城节次申明事例甚严且悉也今韩府宗室融煋既系天潢近属不畏国典明条越省出逰积累年月骚扰官府诈害乡村左道惑人宣淫无耻至于擅发牌面私用印章诈传金牌诏旨出访名山及要抚按两院大小衙门接侍太祖髙皇帝真容皇明世系等语尤属猖狂难以轻处但其所称镇国将军及乐平王次子名位未委虚的及恐有别项违法私逃情节通难悬断再照汝宁邓州等各府州县官明知宗室出外生事即当申请合干上司羁留待报却乃滥给夫马代逓头牌坐视横行罔知觉察俱于法体有碍通合提究以警将来为此除将融煋行县馆伴及李汝贵秦太行守巡道各问拟应得罪名发落外伏乞勅下礼部行臣将宗室融煋差官伴押陜西抚按衙门送韩府面证确的名位世系及于何年月日出城有无别项违法情节轻则罚住俸米重则革爵闲宅居住其供内应付夫马汝宁邓州等各府州县有司官员通行巡按御史提问发落干碍韩府守卫官军应否叅究听彼处抚按施行庶几少饬宗正之条抑且薄示邮传之警縁系查叅纵肆宗室骚扰地方事理未敢擅便为此

纠劾贪肆县官议处贤能州佐疏

题臣初莅郧镇据分守道商州各开洛南县知县陈可则商南县知县邢某吏才宦绩俱有可观以后物议渐沸民怨渐滋而戒饬之见于陜西抚臣郜光先者亦渐以异矣及得之汉中郧阳推官之掲辞核以该道之覆报质以吏民之口碑而后悉其贪墨舞文之状于法不可少贷涂炭倒悬之苦于二邑诚不可一日留者臣谨按陈某之于洛南也矿徒何徳打死张进忠送银一百两止拟威逼杖罪罚榖五十石米廷相强奸侄妇范氏地方刘升呈告行拘库子袁仲谦杨珠为过送银五十两金五两罚榖一百石每石折银三钱共折银三十两张彩云奸男妇为兄张彩凤挟发行拘义官张益过送银二十两金五两刘天瑞充军逃回因与继母奸私事发伊男刘仕科同门子刘黑狗过送银一百两蒲州商人郑可爱争奸打死张三汉事发慿王光礼杨邦吉过送银三百两王光尧讦告王大亨用药毒死嫡妻大亨央刘门子过送银三十两罢吏孙廷玉盗支造黄册官银吕来周讦告送银二十两银盘盏二副刘宗仁因人命事发慿刘门子过银二十两狐皮袄一领刘尚思奸收兄嫂街民杨万敖挟告行拘王自明为过送银二十两孙宗奸义女唐氏刘进贤为过送金五两辰砂女带一条俱从轻释放王竒告要丈踏地土东乡三要等里富民苏文英张镇等央何雄过送银三百两塌案不行土豪韦汝科与李可李杰告争房地汝科送银三十两徇私枉断李国济马洛川证此某枉法之赃也县堂征收万厯二年秋粮折银二千八百余两外加收银三百两止报一十四两余入已经管吏刘养性徐孟宰证收丁银三百余两止支使过银八十两余入已里长苏坤蒙养志证该县毎年麦米粮共一千八百余石照例征折色每银一两加火耗银三钱自万厯元年至今三年共该火耗银八百余两俱入已古时登收证修理大门鼔楼申允动支官银三十四两却将二十一里派出木植砖瓦夫匠工食又指修理监墙申允动支官银四十两止用银八两二项余银入已经管义官刘进贤证此某自盗之赃也差心腹皁隶刘母猪下乡催粮二十一里十排陈南等共凑银三十两送收入已管朝用赵雨证里长张世先营收郭下等二十一里均傜各项钱粮毎两加收银三钱私送入衙此可则科敛之赃也邢某之于商南也李友徳争奸马景秀妻打死尚友富告发行拘殷省祭过送银八十两没河店任伯万求奸男妇王氏不允打死事发行拘皁隶王世畏过送银一百两栁得春告雷楮人命雷宗义过送银七十两任大关殴死本妻惧罪逃走装诬伊弟有奸送银五十两雷邦宁奸淫使女事发行拘吏吕腾臣过银三十两李节失盗被贼妄攀良民李堂等吓银五十两俱即释放毕王五毁骂祖母段嘉猷过送银三十两置之不究董昻欧打亲叔门子小王儿过送银十五两虎皮一张从轻发落土豪李文忠与致仕典史李朝用告争坟地李文忠央库子关仲杰过送银四十两偏刑枉断李朝用男要行告讦本官凂通学师生和息前事至今未结此某之枉法赃也该县奉陜西巡抚衙门明文罚榖七百石本官将一应词讼原被告不问贫富槩行科罚民多逃窜却勒要暂管巡捕王巡检上榖一百五十石仍不时点闸地方更夫滥罚充数指称米价科派一十二里三十六地方各银一两共四十八两阮徳等收证此某科敛之赃也更替一十二里里长毎里索要见面银十两张朝相郭海山证以编牛站索受一十二里富民雷邦仁等银六十两吕门子过证佥报富户索受李登李操等五十余家共银二百两吕腾臣过证此某求索之赃也叅照陜西西安府商州洛南县知县陈某商南县知县邢某用严威而济欲假小办以文贪蕞尔一方诛求不思乎竭泽藐焉三尺颠倒罔畏乎明神民怨并深官箴俱坏且前项赃私事迹多系枉法不惟律例有违而各地方富豪人命强奸重情亦当究实治罪以伸国家之宪典泄闾阎之愤寃臣又据分守商洛叅议姜继曽开称商州判官杨善治干足以剸繁经术足以饰吏榷税咸阳额外増千金之报署符泾邑槖中无一介之携如商洛有缺推补必能约已裕民补偏振废臣覆访相同且系选贡于近奉明例有合伏乞勅下吏部如果臣言无异将洛南县知县陈可则商南县知县邢某革职为民仍行巡按御史提问具奏并何徳王光尧刘宗仁张彩云米廷相刘尚思孙宗刘天瑞李友徳任伯万栁得春任大关等人命强奸重情逐一从公究实论罪遗下员内一缺将杨善升补地方幸甚縁系纠劾贪肆县官议处贤能州佐事理未敢擅便为此

举劾有司官员疏

题臣待罪郧阳抚治履任以来诹询民瘼辨论事邪或因事奏移或据实纠察先后俱蒙允行兹以升任交代例当举劾敢即见闻之真者为陛下陈之访得荆州府知府林绍本身教而肃官邪縁文学以饬吏治革门摊苏里甲实恵征其及民究水利议兵防逺猷足以谋国一尘不染六事允修汉中府知府项思教严收赋出纳之规吏弊顿洗寛置邮往来之法民困为苏勤考课以兴人材祀忠贤以培风教卓矣氷蘖之操温然瑚簋之资南阳府知府霍维荩子恵而严缜密以栗莅冲郡而公私不扰御大藩而怀畏兼闻属城无败马之羣官舍有悬鱼之美襄阳府知府万振孙才华畅敏议论英发志存扬激属吏仰若神明政切绥怀小民赖以还定更少养和平之福当益征逺大之休荆州府同知秦宠才能剚■〈谷卂〉事不辞难修塍议城胼胝版筑之内清邮丈地拮据握算之间辛勤首尾七年清节始终一致南阳府同知万通精敏有为峻洁自守治河而费省功速民无睅目之谣清屯而畎别廥盈兵鲜脱巾之变属城颂徳半刺腾声荆州府夷陵州知州袁昌祚天挺异才人推宿学筮仕而即投荒徼不以九折为怀承委而专事编摩允副三长之誉虽簿书之日仅半而节恵之政居多汉中府金州知州曹景旸恵足使人寛能得众省里甲而凋攰少息清徭赋而飞诡莫容虽无赫赫必征去后之思惟日孳孳不袭宦成之怠南阳府南阳县知县程逊裁滥供而岁省千金咏歌来暮修废堤而功成三月民庶子来暮夜之桴鼓不兴公门之舞文敛迹岂直循良之冠预征謇谔之风荆州府石首县知县张一鲲资性沈审才识精通革弊清徭乆矣循良之实政修堤改邑隠然良工之苦心入觐单车攀辕载道原任荆州府江陵县知县今改郧阳府郧阳县李应辰节恵已着于旧游清勤愈坚于改任理屯地则军民无异辞治赋讼则昼夜无余力居然韦素之节不失赤子之心郧阳府上阳县知县张应凤性度温克才猷敏成政不近名民沾节省之恵刑无滥及吏有惕息之虞踰满而装槖萧然留任而欢声载道以上诸臣俱贤能久着资歴已深所当遇缺擢用及备行取之选者也南阳府推官王见宾倜傥宏才慈祥实意寄体访而雄豪为之逆敛委稽查而蠧敝一时悉除搏击与威凤齐辉政术与雕龙并美汉中府推官周梦旸精峭如发硎之刃洁廉则在壶之氷一心奉公请托为之逆絶天然疾恶僚寀无所容私真郡邑之指南称邦家之司直郧阳府推官吴誉闻金玉其相氷霜自励听谳而折衷情法有哀矜勿喜之心理屯而调剂兵民得大庖不盈之意仕学固其优事艺文亦足名家荆州府江陵县知县朱正色才识英畅性度刚方刷积翫而精采一新抚冲疲而讴讼四集实徳实政已征枳棘之鸾凰允武允文自是韬钤之龙虎荆州府公安县知县杨云才苦节禔身精心为政流移感其绥集襁负以来胥吏畏其风棱茧足而立范莱芜生鱼之釡鲁中牟雉驯之棠南阳府唐县知县刘懋中才猷老成器度轩豁承隳废而鋭情振刷公府为之肃清念雕疲而极意拊摩里甲沾其节省郧阳府房县知县朱衣才华朗畅吏事精明袪水害清军田凿凿乎百年之利逐讼师除蠧役凛凛乎七邑之瞻南阳府新野县知县傅来鹏才既有为操尤不苟稽义仓修古堰必求有以利民革火耗禁博徒务去所以害政以上诸臣俱贤能已着资歴尚浅所当候次擢用及备异日行取之选者也臣又访得原任荆州府通判今升云南和曲州知州刘某奸能取誉巧以济贪清审地方则每总科客户纸价银叁两而门差四出查理田塍则勒要各县纸银十二两而尽入私囊司巡捕则大盗如孙文甫李廷诏等敢受属而拟徒管地方则十总如罗段行笺扇行等俱取货而无忌委收洲课则援诏免而申减征收庄头之请托监收厂料则藉脚价而多收火耗扣搉曹之羡余僚吏羞与之肩士民欲唾其面汉中府沔县知县郭某才识庸闇志行卑污惟吏是从纵子游荡走差贴马毎马折干银三钱更换里长毎里躧堂银五两甲首吴凤鸣等五十名每名纸银七钱大户黄云等解军毎户罚银五两官箴有玷民怨已丛以上二臣所当照贪酷事例为民或不谨闲住者也兴山县知县郑某冥行无知近衰在得清逃粮恣里胥之诡射疏河港任夫役之逃亡散施州饷银而戍卒莫知其数给饥民榖石而市棍半入其嚢佥重囚兄弟以解囚囚解俱成乌有罚过堂银两而慿吏官吏毎日平分性则廛市之斗筲才则衣冠之土偶所当照罢软事例闲住者也襄阳府推官冯某儇资多露小器易盈柔而害物义府之称李猫躁以市恩窦申之呼喜鹊小遇有司之失礼则牙距鸱张一为巡道之所持则首膝蠖屈监生李植叶朝盖生员李嘉祯之狱物议大腾仪宾呉翠郭宗孟指挥鲁本教之词私情甚显其它如被胁官豪髙勋戚从厚任邦周等不免请赇之谈所任书皂王乔李崇旸黄天锡辈尽是槖饘之客湖广荆州府监利县知县毛某喜事而昏轻听而躁田粮均丈则寄耳目于罗鉴致公正每名十五之徭库藏出纳则受鼻息于王学诗有钱粮毎两加五之议词讼概准和息而纸价重于罪钱里甲既征条编而杂派过于常额丁忧郧阳府竹山县知县王某初政颇尚严明晚节忽成誖谬均平银一两八钱者多用九两有余杜伟之具词问实火耗银毎一两者加一钱以上王诏之究革可征奬励辄那借库银而责主簿王廷用赎锾之补审狱则差人追罚而成犯人钱大林之寃以上三臣俱法当罢斥第在冯某则才谞可使在毛某则资歴未深在王某则任后始发而所举赃事或出浮言或未尽入已所当降调以示惩创者也荆州府同知蔡某心虽坦平性实跅弛臣初任时值其三年考满亦因司道考语循例保留而器满易盈宦成多怠署夷陵之篆务则视事踰旬径归废公署之关防则其子终夜不返拜起无下僚之节喧笑彻上人之闻虽官谤有端而政务多废汉中府略阳县知县傅某恩泽独施于吏胥慈祥太偏于听讼事毎加厚而民不怀思政将报成而声日减损南阳府南召县知县陈某言出口而复嗫嚅事将行而多退缩民狎于爱更乃胡越公家吏乗其寛因而上下其手以上三臣所当调简以全器使者也伏乞勅下吏部查果臣言无异将林绍等照原拟擢用以示优或久任以观最其刘某等罢斥降调以明警庶几百吏勤劝三方肃成縁系举劾有司官员事理未敢擅便为此具本专差承差王儒亲赍谨题请旨

弇州四部稿巻一百八

●钦定四库全书

弇州四部稿巻一百九

（明）王世贞 撰

○文部

△奏疏八道

恳乞天恩俯念先臣微功极寃特赐昭雪以明徳意以伸公论疏

原任山东按察司副使致仕臣王世贞谨奏伏覩诏书内一欵三法司将部院锦衣卫见在轻重各犯会同审问如有亏枉即与辩理又一欵各边战功往往勘覆稽迟赏不足劝都察院便行文各该巡按御史将嘉靖四十五年十二月二十六日以前未勘报功次俱限三个月以里勘覆钦此真圣主罪疑惟轻之至心赏不踰时之令典凡在覆临靡不欢忻鼓舞冀沾化泽而臣独负沈寃至痛切骨腐心敢不忍死哀吁一求伸于日月之前顾自弃于天地之外哉臣故父王某原任都察院右都御史总督蓟辽保定军务先年巡按顺天大敌入犯畿甸臣父挺身出守通州荷蒙先皇帝奬拔为佥都御史寻勑督理粮饷臣父感激殊恩即誓以身殉国昼夜拮据规调兵食不至乏兴属倭冦纵横浙闽臣父以原职提督保障二方节次擒荡大酋萧显等凡一十余捷大同覆师臣父复以副都御史巡抚即有甲寅之胜蓟辽阙帅臣父复以侍郎总督节年于一片石墙子岭等处堵遏大敌六次臣父十年之间手披荆棘躬冒矢石艰关万死不敢少懈累蒙褒谕超擢荫赏祸因原任大学士权奸严嵩及伊男已处决逆犯严世蕃虐焰滔天法守扫地每遇秋防毕日恐吓贿谢臣父无从措应例当举劾之际把持颠倒臣父不敢曲从以此节次记恨比时臣任刑部郎中因见同年兵部员外郎杨继盛为嵩父子屈陷临当朝审臣托所知以正言劝嵩解释继盛身死臣不忍坐视经纪其丧臣父骤闻邸报私切痛愤弹指唾骂原任宣大总督杨顺为嵩报雠曲杀经歴沈炼臣父不忿复对众指斥其奸嵩闻知愈加切齿因见臣父地任孤危易生媒蘖每遇科道官查理边防钱粮差出即便讽令捃拾臣父罪恶而给事中袁汝是御史凌儒等详核军情叅酌物论每于覆勘疏内极口荐扬臣父至有白首筹边赤心报国等语嵩与世蕃益愧且恨必欲致臣父死地嘉靖三十八年三月内臣父谍知大敌全军压境声势异常具实奏报嵩对众扬言王某又来恐吓朝廷希图侵克行粮不要采他臣父擐甲野次飞檄星驰严督叅将髙延龄等据险固守而敌众我寡一拥突入臣父率万余乌合之众当十万鸱张之敌鼓舞将士捣其肘腋敌以故不敢久住抢掠仓皇夜遁我军尾击获级百余臣父荷蒙先皇帝恩宥戴罪防秋止是暂令住俸并无降责嵩见不遂复用心腹逆党副都御史■〈马阝〉懋卿谋以堂官之势主唆巡按御史方辂劾臣父病悸不胜恐悞大计懋卿手为笔削疏辞务触天怒下吏兵二部议令臣父回籍嵩复鼔众腾谤及譛说臣父不肯杀贼致蒙拿送镇抚司打问嵩子世蕃辄将该司问稿抹去功次送法司议罪原任尚书郑晓等深惜臣父无辜比照先年侍郎张珩例充军盖以张珩功罪辨明起自戍所复登入座故也嵩与世蕃愈怒复驳该部屈拟臣父比例守边将帅守备不设因而失陷城寨斩罪监候间嵩与世蕃复因兵部郎中徐善庆查勘练兵风令覆入臣父误事情节善庆守正不从成隙告回原籍已上俱有人巻可证切详该部议拟律条臣父止是提调文臣原非守边将帅大冦将入预行奏报及严督叅将髙延龄等防守原非守备不设边敌止是扒墙进抢不久退遁并无失陷城寨况先奉明旨戴罪防秋是先皇帝未尝欲杀臣父也御史方辂止劾臣父病悸是御史未尝欲杀臣父也吏兵二部覆奏臣父回籍是吏兵二部未尝欲杀臣父也法司上慑威断止拟臣父照张珩例充军是法司未尝欲杀臣父也臣父下狱一年有余节经科道部属勘核军饷练兵事体一言不及臣父是中外公论未尝欲杀臣父也而嵩与世蕃止以睚眦不根之隙巧诽阴胁必致臣父死地累尧舜知人之明损国家好生之徳开邪细侥幸之门解豪杰任事之体此臣父所以茹血腐心死而不暝目于九泉之下也查得先该三十七年内臣父督发辽东总兵杨照等大破敌人斩首八百余级行巡按御史核勘间嵩父子因见臣父下狱分付奏内将姓名削去止是杨照升都督同知切见成化年间总督王越威宁海子斩首四百五十进封伯爵及查各边大举自永乐以后并无获级至八百者嵩与世蕃欲重臣父之罪而遂没无前之功欲没臣父之功而并轻杨照之赏臣父失事既轻获功复重如近年以来福建连没郡县提督止是罢官陜西杀将覆军总督仅令听勘臣父不敢望威宁之封独不可从二地之宥乎严嵩误国之罪上通于天纵子谋逆情状显着自当剖棺戮尸阖门寸斩以谢天下非臣区区私雠所当言独念死者不可复生臣父临没遗言我不负国但功罪未明切不可祔先人之穴即今藁塟道傍烝尝失所举家苫块寝食不宁伏惟皇上离照当天羣隐悉露至仁徧覆一夫必获曲体先帝之遗衷尽洗累年之宿蠧而臣父独以权奸陷害至死寃状未白功次未叙没为覆盆之魄存有向隅之悲为此泣血吁天情不容已查得先年尚书王文于谦因石亨等夺门诬枉重罪伊男王宗彛于冕奏辩各复原职钦赐祭塟赠谥臣父事体委与相同伏乞勑下吏部将臣父王某被陷情节吊查法司原巻逐一查访罪律有无相应及行兵部备查南北劳勚及辽东斩获功次的确照例将臣父前罪辩雪复官恤録倘有一言涉虚臣甘万死无任哀恳激切待命之至为此

患病不能赴任恳乞天恩仍旧致仕疏

原任山东按察司副使致仕臣王世贞隆庆二年四月初十日传到邸报吏部题奉钦依起用臣为河南按察司副使整饬大名等处兵备切念臣本樗栎下才先年待罪青镇奉职无状幸漏黜籍旋以家难仓皇弃官荷蒙皇上天地至仁不遗一物起骨加肉援枯就荣铨曹过采言官之荐拔置近畿授之兵寄臣虽至愚敢不誓策驽钝少报涓埃而小人猥薄福过灾生先于本年三月内感冒寒湿等疾左足痿痹不仁动止须赖扶曳即今延医用药调治未见痊可大名畿辅之地兵备紧重之官若使迁延时日坐待病痊不唯有违简书抑且上负恩徳展转思之实为狼狈伏望皇上鉴臣犬马之诚靡敢不尽悯臣蝼蚁之命或所当矜查例准令照旧致仕庶几未死之年得以沐浴圣徳歌咏太平臣不胜迫切恳恋之至

中途病患日深不能赴任乞恩放归田里疏

河南等处提刑按察司副使臣王世贞臣蒙圣恩补授前职整饬大名等处兵备先因得患寒湿等病于本年五月十八日具疏乞休未蒙题覆随于本年六月二十七日接到吏部札付催促赴任诚恐上负恩命下鳏职役强进药饵仓皇就道行至徐州地方不意前病日重延医诊视皆云元气积耗已甚虽复俞扁未易奏功理须静摄赡养将慎啬固加以岁月庶望有瘳臣虽贪赴功名不能自拔沈痼且念上有垂白之母临当出门牵裾泣挽惜臣逺离恐有后悔展转彷徨不知所处伏惟皇上搜剔岩穴旁求俊乂使驽骨附于千里鱼目混于连城以臣微生尤为至幸而臣终抱狗马之疾自絶生成甘就田野区区血诚冒昧上渎窃冀皇上隆仁广照泽枯烛幽不以覆载之大而忍一物失所不以华勲之盛而夺匹夫之节一下臣章所司查例放归田里臣身虽废臣志少伸尚能率先耒耜以供赋税窃效讴谣以彰太平不胜迫切恳望之至

患病不能赴任乞恩致仕疏

山西等处提刑按察司按察使臣王世贞谨奏臣先任浙江布政司左叅政于隆庆四年正月初四日接到吏部急字文凭一道内开题奉钦依升臣前职限四月初一日到任臣即于次日离省前至常州府地方忽感风痰眩晕流火湿痛等病会臣母郁出送臣弟世懋前赴礼部仪制曹郎瞥见臣病不胜忧惶强留沿途就医调理臣病日深母忧日切母忧日病臣病转忧忧病纠纒无有痊理切念臣少乏乡曲之誉长守簿书之业材能下中无可比数陛下过听湔臣家门之累拔自胥靡被以衣冠洊佐大藩遂长雄臬禄食优饶吏谪稀简臣虽謭薄受此隆天极地之恩亦思夙夜匪懈以图报塞虽至愚陋际此攀鳞附鸿之会亦欲鞭策驽钝以赴功名而逾分之福造物所恶病与命会狼狈至此一旦犬马沈疴倐先朝露上孤陛下大造之仁下贻小臣终天之恨为此迫切具奏伏乞勑下吏部查照近日山西按察使金立敬事例赐臣余生放归田里万一臣病稍愈获以残晷侍奉臣母庶几少伸爱日之私而臣弟勉修职业奔走曹署亦获一寛瞻云之恋臣区区报塞微诚尚有所寄无任惶悚哀迫待命之至

闻母病危乞放归田里疏

山西等处提刑按察司按察使臣王世贞谨奏臣于本月二十七日得臣男家书一纸内称臣母郁前患脾病复发肢体尰胀痰嗽不止医药鲜效臣不胜忧骇即日入见御史饶某具呈乞休许为行司查覆间臣思春时母郁感患前疾臣昼夜吁天延医剂方调治幸而获痊随具疏乞休侍养该部惜臣尺线之长夺臣寸草之日当即寝阁仍行督催臣既贪名禄兼畏简书黾勉就道苟完场事以致臣母饮食起居失冝前疾复发若候饶某会同巡抚衙门具题覆允方得离任臣母苟有后时之虞臣当负终天之罪万死莫赎百口难解为此迫切具奏伏惟皇上以孝理治天下必能俯察乌鸟之情不责犬马之力勑下吏部查例容臣致仕如以大计在迩事体非冝即照考察事例闲住臣得归奉汤药少延臣母残喘未死之年负耒以供恒赋有子责令践更补报国恩尚更有日臣已解绶付所司讫单车赴境候命即行目今寝食俱废起止不恒语言颠倒方寸愦乱拜疏之日不知所以伏冀天慈鉴亮为此

自陈不职乞赐罢黜以昭考察疏

钦差提督军务兼抚治郧阳等处地方都察院右副都御史臣王世贞奏臣查得万厯三年系京官考察之期四品以上官例当自陈伏念臣跧伏田里蒙被恩造出自覆盆复縁通籍奔走藩臬了无寸竒进长冏寺徒糜岁廪今者叨抚三方亦思少效一割而才力选愞资性闇曶知不足消弭于未形行不足提衡乎羣属加以少而自放老无所成内悔雕虫琐屑之技而不能改心畏羔裘逍遥之讥而不能去跅弛之踪犹涊齿颊跋■〈士冖田疋，上中中下〉之苦尚滞膏肓虽葵藿仅存而蒲栁难待当兹器使之世独臣竽滥为尤臣之奉职无状引分丏归毫发不敢虚诳伏乞圣明俯察罢斥归里庶可以蠲异日旷官之诛且少寛一时贤者之路臣无任战栗陨越待罪之至为此

患病不痊乞恩致仕疏（代）

据浙江布政司呈右布政使莫如忠致仕縁查得吏部职掌内一款凡自愿告退官员不分年岁俱准致仕又一款嘉靖十年三月内本部题准今后内外官员有疾愿告致仕者听本部访其行实如果歴官勤劳操持无玷外官系抚按俱有旌异及非怠弃职守有所规避者准升职盖国家之于臣下或因其年至或念其疾苦而许之归者传之所谓体羣臣也或核其有劳勚察其无规避而进之职级以荣其归者不惟表人主使臣之礼抑亦以励天下易退之节也今据右布政使莫如忠告称患病致仕縁由既经该司勘实又该臣覆核别无规避情节相应准其致仕但据本官清才博学雅度冲襟至行几于曾闵邃理嫓乎卢郑初以乌哺之爱滞家食者垂二十年继而雉膏之美腾荐剡者又十余次从容应辟敡歴诸藩节爱有闻风棱愈着迨乎两浙一任拮据军政夙夜在公物望攸归臣所目睹乃因末疾恳疏乞休步武省台脱屣丘壑求之一时罕见其比在如忠有素丝羔羊之风犹堪卧治而臣不胜缁衣馆粲之好实切挽留特以疏傅青门之饯贺监鉴湖之请在前史已为美谈于清朝尤为盛事况本官情出由衷事非得已又于格例颇合为此具题伏乞勑下吏部查果臣言不谬准令本官致仕仍照前例量拟加升职级以示特旌惟复俯念人才难得本官年力未衰姑放回原籍调理候病痊之日有司奏闻起用其于称事酬劳之典廉顽奬恬之政恐未必无小补

保留贤能儒官疏（代）

据宁波府学教授周绍稷申称接到吏部文凭升襄府纪善见今纂修某项书籍告乞离任等因臣切见本官问学渊源孝友天植甞师事故翰林修撰杨慎值其客死荒戍万里护丧倾资为赙乡评士论月旦籍如及宦真阳颇垂何武之爱两训明海不添阳城之规束贽不行皋比无倦潜心古人服膺作者求之侪伍实为卓越今以常格去补王官一行曳裾遂絶推毂甘从遯迹永谢清朝臣愚不胜拳拳惜才一念窃谓明主之用人譬如大匠之采材与医师之求药不以薄栌残棁而遽遗不以马勃牛溲而见略盖曲成之恩不忍一物之失所而器使之哲诚惧一才之未尽今据教授周绍稷才行俱优沦弃可悯况系先任巡抚都御史赵孔昭荐举优异即今尚未离任颇于事例无碍伏乞勑下吏部暂将本官铨补本省各府教授以备异日六馆之选庶几青衿之士知所向趋而臣缁衣之诚亦获少遂縁系保留贤能儒官事理

△表二道

拟唐中书侍郎颜师古进王会图表（癸夘乡试）

伏以沧海无波中国仰一人之圣太平有象明堂比三代之隆铺张敢托于丹青光彩顿生乎汗素仰尘睿鉴俯鉴微衷窃惟大造无私法乾坤而抚物至仁广运辟混沌以为家干羽两阶重华所以有苗之格玉帛万国大禹复为涂山之盟自伊尹制命乎四方乃成汤兼享乎百物文犀纰罽之产竭藏以来雕题漆齿之氓负襁而至遂为令典以逮成周有臣三千共展缵文之绪诸侯八百诞敷诛受之勲少则宰公负丹扆而听政继而天子张赤帟以受朝有繁无繁雍容阴羽之内要服荒服惕息爻闾之傍卢牛■〈鼠勺〉犬之竞雄兹白乗黄之俱骏鬰作天闲之御侈为王会之篇千古若新普天同庆慨皇王之渐逺卑力政之徒厪秦诈义渠实贻羞于秽史汉骄冒顿行受辱于嫚书扶黎老上之庭难辞黩武衅鼓温禺之血终属虚言盘木白狼扶南之颂篇虽美蒲梢天马大东之杼柚其空唉彼狡童实吾殷鉴启民之帐甫入千烽已逼雁门浿水之城未降洛冦横烧鳯阙五兵徒穷于九域七尺不保乎独夫变极而通否终则泰兹盖伏遇圣武膺厯干元统天二九而麾义旗秦灰尽扫三十而践宸位商网宏开除乱于汤武有光致治与唐虞并美李药师之兵驰大漠颉利成擒侯君集之骑渡流沙髙昌授首智盎上岭南之籍彦深奉川左之琛横却月于天街划长虹于地脉遂使越裳重译肃慎来庭梯航日出之邦韦辫月氐之域指昆仑为西镇标碣石以东门爰陬日吉辰良用集六服羣辟鹓班鹄立济济跄跄龙盾虎贲雄雄赳赳毡裘错落覩黼黻而目眩魂摇夷乐兠离听镛锺而动心洗耳九天阊阖初颁九市之尧樽万国衣冠共祝万年之舜寿是云利见当五位之龙飞敢曰来仪闻九成而兽舞彼防风已集毋烦后至之诛况禆海如归不待指南之赐傞俄侧弁怳七日之享钧天缥缈鸣銮俨五云之扶圣主玉关西出嘱侍子以再来铜柱南辞叹长安之不见六师永戢七徳无亏臣师古职忝中书才非左史欣覩天朝之文轨窃因前代之篇名幸二阎之图绘稍精逺摹顾凯致诸国之瑰竒悉备近掩梁元飞头饮鼻之殊形在子前儿之别类慕华风而就饰羊假虎皮变旧俗而未能鸠犹鹰眼备陈曲折颇悉纎微岂惟征率土之皆臣抑足表湛恩之无外藏之金匮虽千载如在目前副彼职方举四夷取诸掌上伏愿不絿不竞无怠无荒有不贡则修文莫勤逺略慎厥终如其始恒切时几

拟宋以欹器论赐宰臣王曾等谢表（湖广程序）

伏以圣主贻谟小物着持盈之训仁人继志遗章发交儆之端政体攸关朝端具耸感将恩切荣与惧并臣曾等窃惟衢设尧樽广黎庶庥和之乐庙専殷斚表季昆敦睦之诚汤盘之劝日新武户之虞风至虽制器尚象之理攸寓而居安虑危之思尤深仪鉴于殷周公制侑巵而示戒礼尽在鲁孔子游威庙以兴思满而覆虚而欹水哉是取中则昃盈则食天且弗违自法言再衍于重黎迨说苑详征于敬谨以至风人之扑满尚犹借讽于滑稽彼长安之薛憕山香何禆治理况大业之耿询水戏仅托游观虽遗模赖杜当阳而复传其至意如李赞皇者能几名存实泯物是人非无取熙时有需圣代我文祖燕闲之候适词臣儤直之余挹金勺而进言屡回宸听侈玉堂之盛事长播艺林先皇帝虽庥弗庥损之又损顾告成封禅而秦汉之侈心不萌虽迭表祯祥而文景之让徳恒在爰自天禧之载首颁云汉之章指禹桀之所繇假弦韦而为喻三时召对酒徳之论并传两府拜观肉食之徒自警忽及鼎成之日遗弓与兹器而并留追惟衣缀之时凭几听遗音而逾烈岂期初政再覩睿谟兹盖伏遇岐疑夙成元良蚤着朝长信而仰承坤徳若周文之事太任按山陵而丕振干纲如虞舜之放伯鲧甫及谅闇之毕时惟不言言乃雍属当象魏之陈虑善而动动辄吉谓羮墙之伫想无如恪守洪规总琬琰之空悬不若恭敷大训启天章之秘阁开寳笈之真言睿藻昭回恍若日星垂照奎文飞动迥如河洛迎来一览而重奉龙颜载读而永存龟鉴音徽若接涕泪交零臣曾等滥先朝侍从之班叨揆地承君之选受恩再世衔戚终天敢不奉以撝谦益守盘盂之戒挹而能损宁罗覆餗之讥感履盛之无常马匹自亡于几望思恶盈之当避龟膓不夺于朶颐伏愿逺师四守之格辞近体二宗之成法髙不危满不溢长守贵于当年父作之子述之允执中于永世

△公移

议处于肃愍公谥号后裔修葺祠墓稿

为再表忠勲大臣以弘劝典事据杭州府申该分守道牌仰查于肃愍公后裔见授何职是否功升纳级其旌功祠于何年月日勑赐见在何处及墓道有无坍废申报等因遵依查得肃愍公后裔于嵩见任杭州前卫指挥同知据卫牒称肃愍公一子于冕官至应天府尹致仕无嗣侄于允忠袭本卫左所正千户于允忠生子一芳袭授前职加纳指挥佥事长男于岳阵亡于一芳升授指挥同知歴升广东都指挥佥事次男于嵩袭授指挥同知等因及行钱塘县查得于肃愍公坟墓旌功祠先于弘治三年致仕府尹于冕奏请奉勑建造坐落本县尉司上扇地方节奏修理至嘉靖三十九年奉总督军门胡批据仁钱二县申详估修于坟工料价银共该四百七十九两五分七厘奉批仰府查将所罚沈文言名下修于坟银二百两先给兴工余另处此缴备行二县领回前银先行办料修葺后因覆实前工减去木铺户俞安冒估未领银八十一两四钱八分五厘外欠找工料银一百九十七两五钱七分二厘因无堪动官银向未找给完工经今九年之上日复坍损据委钱塘县典史袁溶查得本祠内堂三间坍损大半正堂三问三角损坏头门三门上面坍塌又一间半原系估修未完左右碑亭倒塌周围墙垣坍倒二十五丈堂后卷蓬左右厢房小祠堂以后三司府县厅共九间俱各梁柱桁条川枋椽木等项朽坏俱应脱换修饬等因为照于肃愍公精忠伟节着在国史天下人人知之亦人人能言之今其祠宇年久损坏有司之责也相应速为修葺合无备行该县掌印官亲核查估分别新旧续坍议估查处堪动价银给发兴修完固不许仍前稽延以致旋修旋坏庶亦无辜国朝建祠报功之典等因备申到道据此该各道会看得故少保兵部尚书赠太傅谥肃愍于谦忠义天值韬钤神启襜帐之地躬抚绥者一十八年筚路之劳环周晋者三千余里晩膺简命入佐中枢当六飞北狩之时惑羣小南迁之议泥马为之汗踵铜驼几于蒙棘物情一变大事欲非而谦以片言立折其奸以百口誓定其决吁谟既协睿听始回九鼎屹乎如山万姓因之奠枕逮敌骑之充斥属郊原之震惊而谦复躬擐甲胄亲冒矢石温言拊循士如挟纩振臂一呼疮痍尽起雷霆所击烟尘顿空然后推毂贤才搜补军实羽檄旁午动中机冝尺书所临咸惊庙算以故罗施鬼方之域牂牁夜郎之黎虽叛者九起而荡平相属自昔己巳之乱以至于今己巳之治盖一百二十年宗社永肩辰极长拱未必非谦之力也谦有贯石嘘虹之忠而不能保要领有补天浴日之绩而不能泽后昆拟报睽于汾阳论功优于鄂国旌典粗备荣施未深庙貌渐隳墓木几赭伊嗣孙于嵩虽非血胤犹奉烝尝其见任指挥同知又系伊兄阵亡加升当查加升事例止该一级所升职系纳级者恐当例革致使勲贤之后仅同偏禆之遗禄位卑微声业损耗时虞桂玉有忝箕裘夫靖逺之诛一土夷新建之平一藩府并乃分茅仍容延世谦之伟绩抑何寥寥且所定肃愍二义曰刚徳克就曰正已摄下曰在国遇难仅举疑似之称殊乖扬励之典窃谓谦于危身奉上之忠有功安民之烈内外宾服之正纯行不爽之定冝择二义以风有永逺则岳飞武穆之改称忠武近则时勉文毅之定谥忠文谦于二臣实为无愧今天运二外围尘屡动苟于谦能有所褒异播告中外握枢死绥之臣不唯上明国典抑足下鼓士心其为禆益殊非浅小职等叨从揽辔之未不胜执鞭之慕为此具呈伏乞照详转奏将本官祠堂坟墓特加修葺查伊裔孙应袭指挥佥事上量加升指挥使等官职衔并照先朝祭酒李时勉及近日少保石珤事例改赐美谥一体施行

旧病攻中不痊恳乞转为题请放归田里公移

照得本职年四十三岁先任山东按察司副使于嘉靖三十八年七月内奏为患病危笃恳乞天恩放归田里事吏部覆题准致仕隆庆元年六月内南京科道等衙门题荐该吏部覆题奉钦依起用隆庆二年三月内吏部题为缺官事奉钦依补授前职随因得患痰湿等病奏为患病不能赴任恳乞天恩仍旧致仕事复奏为中途病患日深不能赴任乞恩放归田里事吏部先后立案移文督促赴任间适因前病稍愈期限已迫勉强于本年八月二十四日到任缴凭讫本职素慕名位幸遘清朝拔自覆盆授之鎻钥亦欲砥砺职业以图进取偶于十月初一日归自官舎薄举私尝忽念先魄尚滞浅土老母彷徨繐帷形影相吊耗音久絶而职忝被冠服坐糜廪饩托迹吏民之上滥与豪贤为伍进蹈宰我汝安之诮退深贺循惟谷之痛中夜歔欷起立待旦遂致胸膈壅滞痰闷干呕前病日见深重即拟具疏陈情乞休归里縁时下秋防警急本职见于锦绣堂等处住札只得扶病选练兵卒料理文书今羽檄少稀解严在迩而职上膏下肓俞跗莫措跋胡■〈士冖田疋，上中中下〉尾狼狈难支于时论为弃人于大造为长物即今明旨振刷中外选核名实使职窃禄益深则负恩益甚且国家纵急才亦何必举所不易塞之任于素所不能之人又拂其所不欲之情而深其所必不愈之疾乎为此具实哀恳呈请伏惟本院垂照大则为三辅忧御圉之托细则为一物恤沟壑之私特赐转为题请查例致仕职未死余年实拜大赐不任迫切祈望之至

弇州四部稿巻一百九


●钦定四库全书

弇州四部稿巻一百十

（明）王世贞 撰

○文部

△史论二十首

太公

管仲非太公俦也然而吾尝为之说曰为管仲难为太公易夫何以言太公易也文王之圣而有天下三分之二武王继之纣之虐失天下三分之二而其一亦且心叛矣即无太公商宁不周也无太公而周毕闳散之辈以将纣师不倒戈乎否也故曰无太公商宁不周也夫齐桓中材主也管仲以羁旅之匹夫而为之相屈髙国世卿之威而惟吾使北攘狄南惩楚彼方强武整一以方张之势而我率孱诸侯以抑之而若承蜩此非有过人之材不能也吾故曰为管仲难为太公易夫太公非直易也凡太公之所为多阴谋秘术见于金匮六韬诸篇者先儒以其异于道而斥之以非太公作不尽尔也夫齐之后强于鲁而益逺于道谁使之太公使之也故孔子津津焉推仁于管仲而太公之不及抑不特此也武王之灭商若畿内畿外之国以封同姓及功臣凡数十彼其君岂尽徇纣于虐若飞廉恶来者盖归附之称后则灭之耳夫岂亦崩角而就服者哉凡武而称无战则周毕功也太公不得称功臣太公而称功臣则不得不任术太公之任术也与武王之为武也夫子知而隐之若宋儒则以为无之矣

季札

余每读宋人语谓季札之才近伯夷未尝不为之失笑也季札而似伯夷谁不知者季札盖智人也得老氏之精而用之夫以诸樊之为长焉而让夷祭夷昧之为仲为叔焉而让即中人亦勉能之夷昧没而犹让则非中人所能也彼见夫吴之俗狠戾而好战日寻楚之干戈而僚以贪愎躁勇之性光以狡悍忍诟之资左右焉其人目睨而齿击盖未尝一日而忘乎王位也札欲以礼息鬬而不能以义割恩而不忍其身之不恤而何有于国故孰计而舎之非得已也彼二人者感札之予位而不忮安札之无欲而不疑以其属尊而不之逼而札始得为札矣彼吴之亟乱而亟定数衂而数胜若无札焉至百岁而犹能将师以救陈尚犹以老氏之道待楚虽以夫差之好胜而弗之责也夫差之将亡吴天下之人皆知之札听乐而辨六国之兴衰独不知吴之将亡而黙无一救乎彼不欲以其身殉鸱夷也伯夷则不然其为夫差之叔父也必为比干吾故曰季札智人也得老氏之精而用之者也

蔺相如

蔺相如之完璧人人皆称之余未敢以为信也夫秦以十五城之空名而诈赵而胁其璧是时言取璧者情也非欲以窥赵也赵得其情则弗予不得其情则予得其情而畏之则予得其情而弗畏之则弗予此两言决耳奈之何既畏而复挑其怒也且夫秦欲璧赵弗予璧两无所曲直也入璧而秦弗与城曲在秦秦城出而璧归曲在赵欲使曲在秦则莫如弃璧畏弃璧则莫如弗予夫秦王既按图以予城又设九宾斋而受璧其势不得不予城璧入而城弗予相如则前请曰臣固知大王之弗予城也夫璧非赵寳也而十五城秦寳也今使大王以璧故而亡其十五城十五城之子弟皆厚怨大王以弃我如草芥也大王弗予城而绐赵璧以一璧故而失信于天下臣请辞就死于国以明大王之失信秦王未必不予璧也今奈何使舎人怀而逃之而归直于秦是时秦意未欲与赵絶耳令秦王怒而僇相如于市武安君十万众压邯郸而责璧与信一胜而相如族再胜而璧终入秦矣吾故曰蔺相如之获全于璧也天也若其劲渑池柔信平则愈出而愈妙于用所以能存赵者天固曲成之哉

魏公子无忌

当七雄之末诸善战者以法归吴起以智归孙膑以巧归田单以勇归白起及廉颇李牧而公子无忌不与焉彼公子者以为卑虚得士急于收名而稍见其实差胜于孟尝平原辈尔愚以为善为兵者固无如公子者也吴起孙膑之时秦固未甚强而田单之所摧则骑刼颇则栗腹而牧匈奴也白起用秦师以攻诸侯固无有不糜碎者是故白起用劲者也吴起用治者也膑单廉李乗瑕者也若夫邯郸之围秦悉关中河内之卒馘赵人四十五万而压其城城且旦暮下矣公子虽窃符以有魏师而其人皆嚄唶懦将之所教而恫胁不振之余也又纵其父兄独子以归者二万人外若削弱其形而内实有以一八万人之心而振其气偏师直入于虎狼之窟而逐之以存赵此其乗坚而为瑕转弱而为劲者何如也秦乗公子出而日夜伐魏其志已无魏矣魏旦暮亦唯有下耳三十年公子以二使致五国之师而其人又皆恫胁不振之余也国五其将将五其师此非可以顷刻联合也公子率而大破秦军于河外走蒙骜乗胜逐之至函谷关而不敢出此其联散以为整转弱而为劲者又何如也公子不死魏几不亡万金入而晋鄙之客之间行公子知饮酒近妇女之足以伤生不欲以生为秦虏耳愚哉魏王之为秦亡魏也或曰公子非善兵者公子之客善之是不然公子殁而未闻其客能西抗秦者也且客善兵亦唯公子善用之韩淮阴之驱市人战也髙帝之将将也公子亦庶几矣其每过之而令民奉祠不絶有以也 

髙帝

髙帝之斩丁公以为后世为人臣怀二心者戒也人许之能惩一而戒百此言非也帝之取天下孰非用间纳叛以有之而其在麾下自丰沛初起之士外孰非诸敌国之臣妾而独丁公称区区二心也且帝之窘果丁公生之不冝悖徳也其以为人臣戒者亦非帝初意也帝方灭楚以号令诸雄王威天下而丁公首着其阨故丑之既僇而为此名以掩也吾何以知其然于纪信得之帝之诸功臣孰有大于纪信者毋论忠也而帝卒不録何也即无后侯之可也即不侯祠之可也而不然者旌信而成其成皋之降也非史几乎冺矣故其于信也耻之变而冺者也于丁公也羞之变而怒者也若季布则必欲诛之购之久而鲁朱家始以间投滕公胁帝以北走虏南走胡之说而后赦耳非赏布节也丁公固当诛吾独恠夫帝之诛不以道而不考古之士妄为之说者

周亚夫

汉将能持重决胜无如条侯周亚夫其为相侃侃识大体贤于申屠嘉逺矣父勃亦不如也然而亚夫之下狱其祸不在于持后兄盖侯封而在不救梁始夫梁天子之介弟也而太后爱子也其左右习于口必能为百端以谗人而使之信而自太后入谗必能深中帝之讳而不使人觉毋亦以条侯畏七国重诿梁以尝之而为向背地进耶不然破吴楚亚夫功最大不益封即诸将亦无封者而梁王以拒吴江都王以请封吴俱赐天子旌旄出入警跸窦大将军监荥阳兵封栾太常布从下齐赵封彼其论计勲籍宁能一二埒亚夫也太尉之迁丞相亦以贵极无所踰且中外之望归之耳非必帝心内善之也又不然为丞相三岁而下狱下狱不食数日而死帝无毫发留意者岂一朝一夕之故也夫以晁大夫周丞相临江王皆帝之股肱肺腑骨肉一旦而弃之若承蜩帝真少恩哉藉令其劳细栁军亚夫且坐扞诏大不敬诛矣安望其贻之后也

魏相

终汉世而称守成之宰则无如丙魏其奉职见功吉若不能及相者而其人则犹之乎熏犹也当博陆侯之下相系虽其心以相逐故车丞相武库令为不长者而实用告贼杀不辜事法之非以私也本始之代天子拱手而唯大将军之为而相以刺史髙第入为大司农又以大司农髙第拜御史大夫谁为用之博陆侯用之也侯以地节春殁而大夫相以夏因昌成君许广汉极言世卿之横讥切霍氏遂得入给事中去尚书副封而功显君之邪谋始发矣相盖窥帝之有疑惮于霍而借以修其郄也夫以博陆侯之忠与安社稷之勲犹将十世宥之而不能保一髫龀之血胤安在其为汉徳乎哉博陆侯之族谁为族之相族之也赵广汉材臣也其窥见微指而剪抑霍氏与相同之乎为忮者也夫以一九卿之末按胁丞相私事欲以自救而诛之固当然不有颍川京兆之绩可少赎乎哉京兆尹按丞相丞相不以为望而救之帝必为感动京兆尹免而丞相之徳益宏矣广汉之诛谁为诛之相诛之也宣帝之治汉选用贤能吏核名实国富兵强威加于四夷固相之材有以称之然而阴朘汉之元气开幸戚之路以糵哀平之乱者相亦不能无一二也若夫寛博长者以不徳收徳则吉恢乎有余地矣

昭烈

说者以昭烈取刘璋为孔明之罪或曰孔明未尝入蜀也盖龎统谋之也或曰昭烈之入蜀刘璋迎之也至蜀而后有疑乃始成师焉愚以为不然刘焉者虽帝宗也而不臣尝为乗舆服御物絶贡赋矣曹氏欲挟帝以讨之而力未及刘璋之嗣有地也非汉意也其入蜀也以迎其用兵也以郄何伤乎且是时荆州半与吴共之其势必不足以立国有蜀而始可存汉之绪而进足以讨贼愚以为孔明即与谋可也且取天下与存天下者异存天下不得已而权以济之犹胜于迂而失天下者也昭烈之不杀璋佩其将军印与其财物而使之居公安处之善者也

关公

关公之失荆州以为公之失余以为非公之失而昭烈之失也昭烈之失在委公以与操角而不为之后继也其不备吴则次之夫操猾虏也割天下之三垂而以戎马据其吭公虽胜获于禁七军能保操之不自至乎操至公保其能胜乎即胜能孤军乗而深入乎不胜其何以退乎夫胜而不能退是自纵敌也不胜而不可以退是委公敌也俱非所以有荆州之道也当是时昭烈或自出或以委孔明翼徳率三万之众而驻荆襄为公声援公进而可以藉其威而胁操退而可以有所就而不坏散隐然夺蒙逊之狡谋而江陵固于太山矣夫以昭烈之明孔明之智而计不能及此孰非天也夫取襄樊而因以北掩洛东蹂许其贤于箕山斜谷不百倍哉故曰天也 

陶侃

自陶士行殁而梅陶与人书谓陶公机神明鉴似魏武忠顺勤劳似孔明而纂史者略节其善而称之遂以为江左之巨擘吾以为士行知为名镇将而已殆不知有晋也当处仲之作逆也士行虽失职居广州然所部不乏军食且负岭海之固坐视其先后之兵起而进不闻一言以相阻退不闻与谯王甘卓之盟以掎其后假令处仲遂得志始兴当为司马孚而士行不亦为孔光王舜乎苏峻之难京师已失守矣当号哭而勤王以死誓讨贼可也而乃以不预顾命为恨其拒温平南曰吾疆场外将不敢越局士行何官何寄也而称越局兹何时也而尚恨顾命之不预哉兵既发而复追之还食有余而不肯贷太真至动义旗回指之说然后勉强以趣事侥幸而成功耳假令太真欵郗氏伏峻亦遂得志而劝进之笺亦可自荆州发乎亦遂可为峻之孔光王舜乎或若刘石之分王乎吾不知其所自处也史称其有异志以梦折翼祥而止又称其瓌珤珍异富于天府宁尽诬哉凡士行之所为治治于其所自有之地而已其有功于晋者仅居一焉而又不纯唐之李临淮亦类之临淮之功大于士行而不能终其劝王忠嗣之行赂与激史思明之叛盖可以窥其所以不终矣吾尝谓是二公者称名将可也称贤臣不可也

苻坚

苻坚之伐晋其势在必克而当时中外智勇之士未有不谏而阻者何也其识在坚下也坚之所以败者一其不知胜道者一失关中者一而伐晋不与焉坚不当在行人主而在行将帅不得展其用而内顾重所谓萃三军之良以攻王一败而师崩师一崩而天下之心尽摇一也坚又不当舎荆而先寿春夫桓冲虽忠而闇懦非谢玄比也坚既已取蜀有襄阳则荆州之胆夺矣阳平率张蚝窦冲之辈以二十万而萃于荆荆必破桓氏必覆桓氏覆而谢氏之胆夺矣然后长乐率慕容姚苌之辈以二十万分捣长淮之南以缀谢玄而阳平用王浚故事以舟师径捣建业未有不举者也坚不出此而以百万之师付之于一掷其不知胜道一也坚又散氐于中土而留鲜卑及羌于肘腋之下然犹未也吕光伐西域而秦凉之卒十万西矣坚伐晋而宿卫之良数十万悉东矣坚败而关中之所以为卫者无几矣夫是以慕容叛而鲜卑之在秦者蜂起而应之羌亦从而讧焉不踰岁而国灭虽坚之失策亦孰非天也天下剖而为二北之并南若三而未有不先下荆襄者也王浚之于吴巴延之下宋皆由江而达者也虽以贺弼韩擒之捷亦杨素之取上游有以制之也坚以六十万而溃亮以六十万而弑魏太武之号百万虽入六州而士马死者过半信乎不利人主哉若坚取晋而以仁义守天下后世不得不以正统归之夫岂惟晋隋又宁在唐下也夫晋伐吴而同者仅羊祜王浚杜预张华四人耳宁可以成败论哉

袁粲

袁景倩抗节而死于石头史称其简淡平素而无经世之才身居剧任不肯当事闲居髙卧门无杂宾故及于败而裴子野之论之亦曰景倩民望国华受付托之重智不足以除奸权不足以处变萧条散落危而不扶及九鼎既轻三才将换区区斗城之里出万死而不辞盖蹈匹夫之节而无栋梁之具矣余谓景倩诚名义士也其才固不足言虽然凡其所以后之不能振者皆其获全于猜暴者也当泰始之末湘东之忮益甚以建安之勋亲王景文之懿密而皆不免景倩苟自强励为援接而收物情当其时亦且伏金罂之赐矣观景文表解扬州湘东报曰人居贵要但闻心若为耳大明之世巢徐二载位不过执戟权亢人世今袁粲作仆射领选而人往往不知有粲粲迁为令居之不疑人情向粲澹然亦复不改此乃粲之所以为全者也凡始之所以全皆其后之所以不振者也虽然居上宰之位当母忧则解职不以势夺情闻桂阳之变则扶曳入殿墨胄策骑不以私夺公承苍梧之难则出镇东府阴谋讨贼不以身夺节至于臣死忠子死孝为粲者亦可以无愧矣盖其伯父淑尝事逆劭于东宫弑逆之夕以不从见杀赠太尉谥忠宪天下归其节而至于粲乃独施异议焉夫粲不死不失作谢朏而淑不死乃作萧斌淑之死亦宁能如粲哉

魏征

自程叔子之以为玄成之事唐太宗与管仲异而紫阳因之曰管仲有功而无罪王魏先有罪而后有功叔子又曰管仲知非而反正圣人取其反正也愚以为此皆不熟于史之过也按左史襄公立无常鲍叔牙奉公子小白出奔莒杜预注小白僖公庶子至乱作管夷吾召忽奉公子纠来奔预注曰子纠小白庶兄也大史公世家襄公次弟纠奔鲁其母鲁女也次弟小白奔莒小白母卫女也然则纠与小白俱僖公之庶子而纠为兄何以不当有齐管仲何以称知非而反正也且身傅子纠与小白战以竞齐不胜而死之何辞也夫子以攘夷尊周之功大而不责其死曰仲傅也犹可以无死至玄成之为隐太子宫臣则不然髙帝命之也当是时可以迁而为他官或下移而为秦齐之国属且而事太子夕而去之非委质从一者比也始玄成之与隐太子谋也不过以秦王勋重有夺嫡势劝其立功以身安而已玄武门之蹀血玄成固未尝身与其事若仲之射钩也秦王正东宫而以髙帝之命召玄成玄成可以无死矣然则管仲之于玄成俱不得言无功也仲为大玄成次之亦不得言无罪也玄成为小仲甚之虽然玄成尝从李密归唐而为秘书丞已使黎阳陷窦建徳遂为建徳之中书舎人矣而独责其死建成何也故吾所以轻玄成于管仲者以事论不以人论

武瞾

自天地辟有君臣而中国之臣妾身为簒而身失之者有三羿浞已耳新莽已耳周武瞾已耳其以女主而男号者一亦瞾已耳羿浞不尽僇姒氏莽不尽僇刘氏故天下卒归于姒刘氏之嗣若族而瞾不然也其杀唐诸帝之子孙殆尽而后革命杀唐之良士大夫及其子孙之五而后革命革命而又杀唐士大夫其子孙之十九诸凡为瞾之公卿大夫非其屠剥之余若羊豕之垂鼎俎而后解縳者则亦其屠剥之余之裔也非身为唐臣食唐禄者则亦其臣与食其禄之裔也朝而入朝其冕黼而居其上者一媍人也又其故主之雠也其弁衫比肩而相揖逊者非女主之淫僧与淫少年也不然亦其女主之屠人殱宗室贤士大夫者也然是时公卿大夫相率而为之臣而不之耻何也其它魏元忠娄师徳之徒无论已贤如狄仁杰才如姚崇节如宋璟而皆为之卿相宋儒之笔严于霜钺龂龂焉龁散吏之扬雄与故僚之王魏而于是诸贤者略不之及又何也野史称仁杰有寡姊老而贫仁杰尝过之为设浊酒麦饭其子自外猎归以一兎肩供仁杰曰姊老矣而仁杰幸居相位柰何不及某在而使之仕姊曰吾有一子不欲其事女主乃惭而退呜呼孰谓宋儒之识而不及狄氏姊哉

牛僧孺

吐蕃悉怛谋以维州之众奔成都西川节度使李徳裕遣兵据之事闻宰相牛僧孺曰吐蕃之境四面万里失一维州未能损其势彼若来责曰何事失信养马蔚茹川上平凉阪万骑缀回中怒气直辞不三日至咸阳桥此时西南数千里外得百维州何用之上以为然诏徳裕以其城归吐蕃执悉怛谋及所用偕来者悉归之吐蕃尽诛之于境上极其惨酷司马光曰以利言之则维州小而信大似也以害言之则维州缓而关中急此言悞矣僧孺险人也惟徳裕之是阻而不深为国家计以信愚缙绅而以利害愚人主司马公迂儒也为僧孺愚而不覩其时势之缓急夫吐蕃一入长安立伪帝数蹂畿甸而悉掩我河西北庭之土地人民而有之其祸几与唐相终始清水之盟血未入口而伏兵已发于帐外彼之请盟于长庆也岂有所慕于中国而事息兵耶夫亦南困于南诏北摧于回鹘力不支而后盟也彼其能以万骑缀回中而责我何所事盟亦何必假维州以为兵端彼力之不足不得已而事兵于维州徳裕固任其能角之矣即不得已而归维州以示信则可奈之何縳已降之将卒而使之甘心焉伤天地之和示中国以弱也且夫悉怛谋之归也徳裕以出境之法受之矣受之而复反之是何求信于吐蕃而不信于悉怛谋也为唐计者以正告吐蕃曰吾无所利于雕甲弱弓之士天子仁慈不忍使一物之颠隮以归尔则不能令而废法而法行是我陷人于死也今投之不毛之地以示警如不可则曰安西北庭之中国人者数十万能归我我亦如之吐蕃喜于得地而惮于兵端必无它也庶几可以无废仁而全信或曰然则金完颜主之不受任得敬赵位宠降非欤曰是何可同日语也夫夏髙丽于金为不侵不叛之臣也权臣乗其主之弱而以地市金奈之何其受之若悉怛谋者谓之向化可也

李纲

宋自靖康而后称相者庶几李伯纪为巨擘焉虽然谓以伯纪之用舎而卜中兴之济与否非吾所敢知也当斡里雅布之南下也都城之必不可弃夫人而能知之而是时举朝皆媍女穉子也皆宣政之所乳哺而伶蓄者也天子欲一旦而弃吾百岁之宗社而委其子女于敌伯纪独奋而请守之都邑之人心不在他将相而在伯纪明矣天下勤王之师日至而斡里雅布以孤军深入而不得决乃纵其从容以归而不乗其■〈谷卂〉而掩之此则诸将相之罪也命伯纪为宣抚事固已去矣然三镇犹未尽下也伯纪致命遂志之日也一抗诏而不出一衂师而求罢其在汉法能逃死乎及召相而首以诛张邦昌为去就尤非策也邦昌一死骨耳其人不足道然金人立之而不为请纪纲之卒金人退而从其大臣以迎康王其迹犹未叛也留之以招夫北属之将帅士大夫犹不足而必诛之诛之不足而又修郄以僇疑似之宋齐愈遂使刘豫偃然中原吏民之上以甘心于我而忠节如张孝纯者俛首而为之辅豫固借口于邦昌而孝纯有所惩于齐愈者也且宋之有天下久矣非于君臣之义尚未明也而汲汲于诛邦昌者何也当金再入而伯纪在汴汴亦破金入维扬而伯纪在相髙宗亦必走凡宋之所以绌伯纪而不用者皆所以全之也夫汴被围矣而士大夫方汲汲于辨程頥王安石之学术与孔门之从祀于乎宋之不卒复中原岂尽小人罪哉

岳飞

昔人有以岳武穆朱仙之役奉金牌十二班师为恨者且谓武穆用大夫出疆之法不奉诏而进兵可以报雠而复中原则非也凡可以用出疆之命不奉诏而进兵者其势足以制内者也势不足以制内而为之必败势足以制内而为之虽成功非纯臣也有如武穆不奉诏而进兵桧以尺一削武穆官使一部将代将之而归何以自处乎强敌乗于前而严僇迫于后是非徒败身也且败国夫非独义不顺也武穆虽强两河之兵虽响应势亦不能独举何以言之乌珠者亦栗悍猾贼人也女直之重兵尚聚于燕云之北而未尽发也武穆入势必用韩世忠张俊之军为之左右掎角刘琦王徳以殿岩之卒后劲吴璘以秦蜀重兵出刼其西援而后金之胆夺而中原可全复今诸帅一时奉诏归而武穆以孤军深入情见气摄而敌悉其全师以萃我胜负之机固未有所分也夫武穆可以复中原而不使之复又使之必不复是故志士仁人所以深痛恨于髙宗也

髙宗

髙宗之所以信秦桧而必欲和者非桧之术真足以动之也谓髙宗之不欲二帝归者亦非情也当是时政和帝殂矣用兵不已渊圣必不归即归而帝不解以一虚名居之别宫耶凡帝之所以信秦桧而必欲和者有三而兹不与焉一曰志足二曰气夺三曰中疑曰志足者何也夫帝故康王也天下非有变而帝不过以一使相奉朝请终其身足矣今虽称臣金然犹人主也虽失中原然犹有天下半也彼重视其所有而恐失之者足于其所有者也且以其所不得者非其所素有者也曰气夺者何也大梁之请和也与磁州之南驰也维扬之宵遁也明州之泛海也岌岌其身之不保者数矣夫身之不保临安之不敢有而何有于中原帝之所忧者非二圣之不还也忧其以身为二帝从也曰中疑者何也苗刘变而帝之心不敢以尽付诸将矣是韩张与岳三将军其兵皆重于京师而秦桧以和之说进立夺其兵而易置之帝之安不安于和而安于三将之失兵矣彼其轻于废韩而易于僇岳者皆此意也凡言不欲二帝归者皆深恶髙宗而文之罪者也呜呼髙宗诚可深恶也自建炎而至咸淳百余年来其真可以恢复者独此时耳完颜亶弱尼玛哈死大将之可以战者仅乌珠耳非岳飞敌也萨里罕乌噜非韩世忠刘琦吴璘敌也海上之女真其覆燕倾汴者渐以疲老中原之子弟则犹知有宋徳也而我之兵方骤振而甚整不于兹时复而谁复哉夫大定之治治于淳熈而浚之才又不能过布萨揆赫舍哩志宁孝宗有志而不获时帝有时而不见志若开禧以后且厌厌为人役矣呜呼天哉呜呼天哉

文天祥

谈者悲文信公之忠而惜其才之不称也余以为不然夫信公非无才者也当咸淳之未天下之事已去而信公以一逺郡守募万余乌合之众率以勤王而众不溃此非有驾驭之术不能也丹徒之役能以智窜免间关万死而后至闽复能合其众以收已失之郡邑而所遣张汴邹凤遇李恒悉败既再散而再合矣而举军皆大疫死者过半五坡之役复遇张弘范以败凡天祥之所用将皆非恒范敌也元起朔汉以力雄海内外灭国四十殱夷女直以至宋宋自朱僊以后未有能抽一矢发一骑而北驰者元举太山之势以压宋卵而信公欲以单辞羁身鼓舞其病媍弱息以与贲育中黄之徒抗盖未接刃而魄先夺矣虽有韩白未易支也故信公之数败而能数起吾以是知其才其数起而数败吾不谓其才之不称也凡闽僧之告星变中山狂人之欲起兵与诏使之不及止皆所以成信公也方外备顾问之言毋亦馁乎然此非公之志也留梦炎之不请释公虽以害公其为知公者矣即不杀公而公竟以黄冠终不可也即公不以黄冠终而有所为必败败而死于盗贼之手以殱其宗而夷赵氏之祼将亦未可也然则公之为宋尽矣其亦可以死矣故曰闽僧之告星变中山狂人之欲起兵与诏使之不及止皆所以成信公也

尼玛哈

自北魏以后得志于中原者毋若金而金之所以得志者则皆尼玛哈为之也其速于取辽而缓于定宋皆有说辽盖其类也虽有城不善守而以野战为务故金得以其长而用之一再胜之后而举之如破竹宋之大漠而南长江而北其为名城者数百千其人不能战而能守兵民之繁伙盖百倍于辽而不已也金之初起其女直腹心之众不满万人益以渤海靺鞨杂部更五之而已尔破大梁之后留兵则有所不能取河南北之后分戍则有所不足惧其情之见而势之屈也故尽辇宋之重寳百工士女以去而以其地轻弃之张邦昌刘豫而不之顾彼非诚弃中原也借其为之力而捍宋也彼聚其重兵于燕云之际而遥为之声势有警则分道而下用其国之众而无所不攻事已则敛兵而归委之中国之逆臣而无所不守俟其势之定人心之稍安则加之罪而废之而后江淮以北始晏然而为金有矣尼玛哈之初策以西举夏定关陜而后遣师渡江以追髙宗其意谓夏可朞月而下也举夏则肘腋之患除定关陜则右臂之援絶尼玛哈不死宋之为宋未可知也夫尼玛哈一谋臣耳取燕下汴算无遗策涸宋之府库而不与其当建策立太祖之冢嫡而其主不能夺使金之乌竒迈得贤于宋之太宗噫孰谓金无人哉

弇州四部稿巻一百十

　　●钦定四库全书

弇州四部稿巻一百十一

（明）王世贞 撰

○文部

△论四首

春秋一

滕子来朝左氏公榖俱无传注疏曰时王黜也又云滕子方在丧胡安国曰非也周之东迁未闻敢黜诸侯也在丧亦非也终春秋而不闻称侯也则岂其俱在丧然则云何春秋为诛乱臣讨贼子而作也其法尤严于其党桓公弑君之贼也滕不敢讨又先邻国而朝之是党恶也故削之胡氏又非也孔子之削之也子之足矣何以子其后也先王之训曰罪人不孥夫滕与国也迫强而已不与于弑非贼也非贼而削其二百四十年子孙之爵是苛毒之刑也受鞅也讳其宗国而没其簒轻手逆之公子翚而加诛于无罪之小国是偏盭之政也幽厉也孔子不为也春秋天子之书也天子而文武在乎诛桓而已惩滕而不必削也吾故曰孔子不为也亡何杞侯朝矣一事而轻重霄壤焉则何以服人且前桓而会州吁者后桓而成宋者皆力足拯乱而与于乱者也罪又十倍滕孔子胡以弗削也削之胡以弗及复也吾故曰孔子不为然则滕之为子也何居曰杞侯之后为伯也亦犹是也其自削也夫截长补短将五十里不胜大国之诛求而甘于附庸渐而以子礼来也鲁亦以渐而子之夫渐而子则不得其始也孔子于桓即位之后来朝而子之曰此其始乎夫彼自弃耳噫亦足以惩矣

春秋二

孔子于春秋书晋赵盾弑其君夷皋许世子止弑其君买而左氏载董氏之言曰子为正卿亡不越境反不讨贼孔子曰惜也越境乃免又曰许世子之书弑也以不尝药公榖氏因之而卒莫异论也又千余年而习春秋者卒莫疑也独欧阳氏为之论曰盾止实弑也学者奈何信传而背经其言甚辨而精无以难也左氏公榖固习闻其时事者也其记符合而节契尽绌之不可也然信其言则孔子申韩之所不为也盾犹云耳当其时天下之不尝药者伙矣独以微文而致重辟于许世子何居然则欧阳氏当乎曰未也夫信传而背经不可则欲信经而废传乎欧阳氏知盾止之为弑而不知其所弑也夫弑于何知之曰三传知之晋为盟主盾实执政三年之间而诸侯之被弑者三而莫问也盾一逐而穿之戕灵公于桃园也若拉枯然亡不越境谋可推矣反而不讨非不忍也是不能为成济解也董狐直而笔之婉而辞之盾故所欲受也止之不尝药也罪亦眇矣国人胡为而疑之止又胡为而自疑以走也岂不章章见逆谋哉孔子因其赴推其情而不易其旧也然犹微有可疑者春秋虞廷之李书也曰罪疑惟轻曰与其杀不辜宁失不经是故见盾于会见买于塟使天下后世之为恶者不得以其文而饰诈其刑恶者不得以其文而饰怒也故曰微而显志而章其要卒归于忠厚也故非弑而弑者三传也弑而弑者欧阳氏也三传征乎春秋孔子所不为也征欧阳氏乎春秋不必孔子而为也

春秋三

吴子使札来聘公羊氏曰吴无君无大夫此何以有君有大夫贤季子也何贤乎季子让国也榖梁氏曰吴其称子何也善使延陵季子故进之也胡安国曰札者吴之公子何以不称公子贬也辞国而生乱者札之为也故因其来聘而贬之示法焉皆非也夫寿梦卒而立季子者非序也志也寿梦卒而季子不立者非让也序也夷昧卒而季子终不立者让也可以立可以无立立而能已于僚光之憯乎亦势也季子虽守节而不达者春秋之时臣弑君子弑父以蝇蜹乎邦君夫子欲立天下之大闲而先绌守节之士其何以劝且安国之深讥札也为其逃僚也其使札则犹夷昧也春秋未有先事而惩者也先事而惩者翚率师志渐也札胡渐焉其曰贤札而进吴子者是臣为能进君也贤之则何以不公子札而国吴也吾故曰皆非也然则何居曰吴之以子也谓其能歴聘也荆蛮而中国之则中国之其曰札不纯与其中国也进而诱之来抑而树之防圣人待吴意也于札无与也

春秋四

春秋圣人之书也其有疑焉者阙之阙之尊之也委曲而以意文其辞悞后世者非尊春秋者也弑君大恶也有不幸而蒙者以严戒后世可也幸而免者非圣人志也盾弑不及穿探盾谋也诛归生而不及宋何居则何不曰宋归生弑其君哉必欲惩天下之从乱者而寛天下之首乱者是使人为恶必极也犹未也栾书中行偃弑君而以庶人之礼塟恶愈极也其不书名弑何也厉公骄而好杀固耳不犹贤于楚围乎重诛盾以幽而轻待书偃以显我未之前闻也其卒麇何也杜氏之释左曰楚以疟疾赴故不书弑然则史旧文耳安在其为笔也公榖求其说而不得则阙之阙之可也胡安国曲为之说曰围弑君而伯大合诸侯而莫之讨也宋向戌郑子产有献焉而不敢以为非也圣人至此悯之甚惧之甚是故察微显权轻重而略其簒弑以扶中国也果尔则何不大抑其会而贬削之而顾为之讳哉呜呼安在其扶中国也为其主盟也而讳之则天下后世必如项籍如梁冀董卓而始得正其罪也如项籍如梁冀董卓天下固已声之而固诛之矣焉用春秋为也莽操裕温之徒匿其簒弑可也偃然而居正统可也为安国说者登圣人于叛党者也麇弑而比奔比于围无君臣之义也归而见胁以立灵王就缢也灵胡君也卒胡弑也信此则春秋不作可也曰春秋圣人之书也非欤曰圣人胡可非也经传之佚秦烬乆矣吾征其信者而阙其疑者子姑反而求之于心可也

△辨五首

萧何诸葛亮优劣辨

闗中王维桢试诸生以萧相国诸葛武侯为问其言大略以武侯之不能一天下才累之也而未曙大体出师表出而俶傥之士修词之子皆扪心退矣木牛流马出而伎匠之徒执斤锤而求售其聴者皆攦指退矣八阵图出而诵鬼谷之书习黄石之略者皆批頬退矣夫使诸技客才人皆退而不敢前引以为弗如而不肯任则亮不得不劳亮劳则不得不欧血而功不就夫萧何木强人耳出师二表何不能为木牛流马何不能制八阵图何不能解独以无文而用文无制而用制不解而用解遂以佐成大业而享有令名宠冠羣臣而庆流苖裔也故萧何之役诸将也似乎无能而能于诸将疑于不足而足于诸将彼孔明者有竒而直见其竒耳此竒者不为用也此两公之别也予读之曰是非王维桢之言而扬雄氏之言也曰汉屈羣策羣策屈羣力楚憞羣策而自屈其力天曷故焉以语夫相臣之道几矣非所以语于二子之优劣也夫孔明非不善用才者今夫大匠之为宫室也其梁栋欂栌必构夫楩柟豫杞之良者充焉断而小之而弗胜也或用夫黯然而中腐者匠之罪也其无楩柟豫杞也则非匠之罪也孔明之相蜀也属炎精之渐涸天下固已忽焉忘刘氏而天又从而臾之故以龎统之智焉而死法正之敏焉而死关张之悍鸷焉而死于是乎孔明之志穷势不得不独身而力干之然犹日孳孳焉举蒋费董向之徒以善其后虽以忌愎之李严浮诞之马谡褊浅之杨仪暴肆之魏延不得已而拾其长以充牛溲马勃之用令是时而有子房者出而街亭之役必复以帷幄付幼良有韩信者出而祁山之役必复以旗鼓付文长有平阳侯者出而五丈原之役必复以画一付公仪则可是三君子无一焉而奈之何其以酇侯望诸葛也孔明逆知其身之足以灭魏又逆知其身亡而蜀不得中原矣蒋费亡而蜀不蜀矣故冀及其身一用焉而卒不遂也且出师表何与于天下之为文者木牛流马何与于天下之为艺者八阵图何与于天下之为兵者苟声至而响合气同而类应则奚不可之有孔明之言曰开诚心布公道集众思广忠益其为独用长者乎哉夫酇侯非断断无技者约律法给馈饷营宫室其所兴创规制海内讴思而遵奉之数百年不衰夫为相者必不一见迹而后可则周官三百六十记里鼓指南车周公无亦露才而阏一世哉

闳夭不赂纣辨

史记纣囚西伯于羑里闳夭之徒患之乃求有莘氏美女骊戎之文马有熊九驷他竒恠物因殷嬖臣费仲而献之纣纣大悦曰此一物足以释西伯况其多乎乃赦西伯赐之弓矢斧钺宋儒曰毋也西伯必不以赂免王子曰否否西伯必以赂免于何知之曰纣知之纣也尝醢九侯而脯鄂侯矣于西伯何有以无罪请也欲加之罪其患无辞且纣庸俟罪乎以圣徳请也圣人之心有七窍请视诸夫纣何圣之恤嗜艳妖色骋骏竒技淫巧其素也骤赦而骤喜其所欲僇之人此必有以探其素而深中其嗜明矣然则闳夭之徒非欤曰何可非也内文明外柔顺俟命正志生死不易文王之徳也委曲万变以出其主而任其过颠夭之徳也文王之徳臣徳也身谋之也颠夭之徳亦臣徳也为君谋之者也巽之九二曰巽在床下用史巫纷若吉夫子赞之曰巽以行权呜呼至哉

成王赐伯禽天子礼乐辨上

礼记明堂位曰成王以周公有勲劳于天下命鲁公世祀周公以天子礼乐程子曰成王之赐伯禽之受皆非也杨子慎曰其论正矣其事则未之详也鲁之用天子礼乐也其末世乎明堂位周衰陋儒为之也昔鲁恵公请郊庙之礼于周天子使史角徃报之平王也夫成王赐矣伯禽受矣恵何以重请之曰徃报未成许也周至于平衰矣至襄抑又衰矣襄不许晋文之请隧也而谓成王赐鲁郊乎然则鲁之僭何始曰着在春秋鲁颂春秋桓五年书大雩雩始桓也闵二年书禘于庄公禘始闵也僖三十一年书四卜郊郊始僖也鲁自伯禽而下十八世至僖公始郊诗人颂之曰周公之孙庄公之子又曰皇皇后帝皇祖皇稷则不出于成王之赐益明矣故孔子曰禘自既灌而徃者吾不欲观之矣又曰杞之郊也祀禹也宋之郊也祀汤也鲁之郊禘非礼也周公其衰矣其君臣恧然虞天下之议已也以藉手于成王伯禽其陋儒又从臾之甚矣其无忌惮也鲁颂曰白牡骍刚白殷牲也鲁曷不用赤噫我知之鲁縁宋而僭者也其以宋解乎哉王子曰杨子辨矣美矣然而未覸于故也夫礼成王实假之于何知之曰以请隧知之隧隠礼也晋文雄伯也复王崇勲也而王孱王也文敦巽以请之王从伉以却之而文弗复也夫郊禘之大典也鲁弱国也鲁弗请天子弗问吾故曰赐也闵而后鲁属政于盟主为齐若晋矣稽役有讨擅兵有讨公止公弗见大夫再执而不闻以僭礼乐讨也则何故借曰辞之天子之宗伯太史未失官也三邦之分寳天子实记焉岂其大礼而忘厥自耶鲁得僭之齐晋先矣奚待鲁也春秋之互见以微讥耳如其僖始鲁颂曷弗削也鲁颂之弗削非僖始也然则曷为用白牡曰成王志也尊周公以报功徳也用白牡班鲁宋也班宋示有等也鲁恵曷为请曰请议也或器报之示许也夫吕氏春秋吕氏言也何征

又

然则周公之用天子礼乐也当欤程叔子曰成王之赐伯禽之受非也予则曰叔子之为此语也语于秦之君臣也非三代之君臣也唐虞之世其为帝者茅茨不剪土阶三尺而已都俞吁咈于其内得一言则君臣交相拜而相咏嗟非截然而不相及也尧得舜而三载命之陟位受终类上帝禋六宗望山川徧羣神辑五瑞狩四岳不闻其以疑尧议也舜得禹而命之终陟受命于神宗率百官若帝之初不闻其以疑舜议也尧舜之于舜禹臣之者也成王之于周公师之者也以尊则叔父也以亲则为其父弟者也存而负扆以行天子之事没而崇以天子之礼乐夫谁曰不可且以周公之功与舜禹并而尊亲过之不复子则禅而帝复子则祀而王圣人之所以崇徳报功也而曰非者何也夫秦而始君朕也君父皇考也而臣弗与也其尊若天而臣若草芥也吾故曰叔子之为此语也语于秦之君臣也虽然必舜禹生而可以行天子之事必周公殁而可以用天子之礼乐必孔子而万世可以天子之礼乐报外此则又非也

淮阴侯不反辨

余过淮见故侯韩信祠怅然悲之夫千秋之士论淮阴侯信者未尝不惜其功大而汉报之薄至以反死未有明其不反者也信功诚大至族灭以死而又身被恶名余窃悲之故为之辨曰信之不反于楚天下知之其不反于关中虽当其时天下亦不知之天下能惜其功而不能辨其不反何也信之罪独有请假王及期固陵来缓非纯臣之节耳信见夫项羽之入关裂地而王诸将以章邯之功微焉而王长史欣董翳之功微焉而王申阳之功微焉而王司马卬张耳之功微焉而王吕芮共敖臧荼田都田安之功微焉而王自掐数其功于汉视数子何啻百倍而汉王又素名能不爱城邑封功臣逺胜羽者内不胜其欲故请耳夫重责信以功而薄报信以封汉诚失之信虽稍贤于武臣韩广于人臣之节非也其后之不反何从知之曰以信及陈豨传知之夫信尝再为大将又再为王其故部曲臣吏何限乃舍而与陈豨谋豨其时以别将将卒五百人从宛胊至覇上以游击将军别定代破臧荼侯于信非素所拊循士大夫也信遽而托之以腹心豨遽而受托以反此不可解一也豨之监代赵兵自喜下宾客蕲得侠名耳周昌忌而言于髙帝覆案之急始与匈奴通又召之急始反豨初固未反也乃遽与信谋其不可解二也信智士也如必与豨谋必屏人必耳语何由使舎人知之其不可解三也信既通豨必多置人于邯郸走关东西道髙帝之动静豨之胜败俱知之不应为一女子所绐入而落其手其不可解四也以信之功吕氏一女子单辞族之而不能辨汉王固己心知其然私畏吕氏而犹喜其能驭诸桀将矣吕氏之所以数欲废而不终废也信不反卒以反族等之英布而乐悦之封得世同于贲赫呜呼可慨也夫

△说三首

师说上

经有之民生于三事之如一先王之制师也齐于君亲若此其尊也君治之无适而非君也者亲生之无适而非亲也者师成之无适而非师也者礼云事师无犯无隠服勤至死心丧三年报若此其隆也昔者孔子之卒也其门人议曰若丧父而无服既除子贡复庐墓焉三年而后返当其生也其门人辟君离父母比而游于列辟之邦颠踬困厄而不悔及其卒也而各以其得守其说而不变曰吾师云尔又百世而其裔弟子曰吾师之师云尔虽然孔子不师老聃郯子孔子非无师也而不称师曰闻之某某而已故曰心丧不言服明无制也言心由心别也故陈相倍良而学许行倍也即许行之徒倍行而学孟子非倍矣受墨而之师杨也受杨而之师儒也受佛老而之师吾道也皆非倍也郑玄业成而辞马融融欲追杀之玄疑其追也而以厌胜免融以卜免玄而弗追也是何师弟子哉逢蒙学射于羿思天下唯羿为愈已于是杀羿飞卫之得纪昌也荀卿之得李斯也天下以为戒矣故曰其师也以道其丧也以心天下有道而师者有业而师者有利而师者道而师者道成则君亲之孔子是也从一者也孔子之不师其师以无常也业而师者业成则长之去君亲间矣利而师者何居呜呼天下之不相师利者寡也

师说下

天下之利而师者其说何也今夫士之及髫而受书也其为亲者曰师苟贵吾子足矣无论道也其为师者曰自行束倄以上未尝无诲焉余以餬其口于四方何道之授未也弟子得执其利权以进退其师庚而甲辛而乙曰业此而晦者业彼而显者唯弟子之利而已犹未也其达而先者得执其利权以招要其弟子曰吾门士吾能荣重之弟子亦唯曰吾利吾师而已朝而甲暮而乙阛阓其门墙而争赂焉噫吁是何君亲之多也犹未也庠序行而世之以利莅诸生者科举行而世之以利进诸生者皆偃然而居师彼所谓进诸生者古所称座主也辟之则为举主吏之则为府主进之则为座主其义一也其所传何道授何业也噫吁是何君亲之多也彼其执弟子者固已谬矣然犹诿之曰厚至偃然而居师者何也私天子之公法而身之私天子之公人而弟子之易曰涣其羣此非所谓羣乎乃至欲以区区一第而笼贤者亦浅矣闻之先臣霍公韬者举南宫第一然不为座主称门生既知举亦谢诸生不相通曰吾以矫夫世之无耻者呜呼如霍公者知师者也

杨子应尾字锡类说

容城杨忠愍公之下狱也而其长子甫丱也名之曰应尾尾分幽容城故幽州属也居十二岁而应尾问字于余字之曰锡类应尾之为锡类也何居尾为九子义取尾九星也属后宫场故得兼子也葢天官书云锡类者锡为其后者善也以忠愍父之而应尾子之后必昌诗云孝子不匮永锡尔类言君子孝而嗣子又孝永锡以善也忠愍公之得为忠孝所移也忠愍没而应尾犹未离丱也面深墨而不饮酒其称忠愍必哽咽气塞也鼎革之际伏阙奏书白寃状而上已前采大臣议超公四官易名特祠且为録其后如应尾矣应尾之称忠愍其哽咽气塞如故也可不谓孝乎抑尾之繇曰君臣斥逐不和应尾名而忠愍见法非偶也葢一纪而天始定应尾其为我自呼曰锡类而忘而之所以字者乎夙夜警惕以致惇于君臣父子之谊有王子者将为九子之章以祝汝

△杂记四首

杂说送卢秀才

韩退之与陈商秀才书谓其工于瑟不工于竽几数十百言大要欲商之贬而竽也予谓陈商非必能工瑟者夫使诚工瑟也天下将亦有是古愽雅君子骤得而心赏之甚于竽之合也夫使其卒无合也于吾瑟固无损也退之工于瑟者也而不以瑟进商何也商盖负求齐之念不得而以瑟解是故卑之若曰仅可语竽耳唐承六朝绮丽之习首事俳偶靡靡都嫚音节烦数溺于竽矣退之独以古文辞振起之当是时学者固多向信或诋毁有合有不合也迄于今而天下犹知有韩瑟也进于是者曰孔孟之瑟其声大以宏究于太音之始而用足以解愠发聩一时有合有不合葢今之习之也视退之又何如也吾友卢君非陈商类也穷愽经史鲜所不解而发于文甚竒数上而卒不得一第人或惜且疑之曰君其殆瑟乎而竽乎君固无易志吾将进其瑟于孔孟之门于今于后必有合也

右说瑟

吾徃年买舟北来京吴地舟最轻丽而便于操人或疑之曰是行将涉大江顿修途可以身试乎哉于是易大者其楼橹帆柁甚坚且巨也而又多窃藏它人资槖计其贾又甚贵姑就之属水涩阏一日夜行可三四十里踰半月始抵江口则追计小舟之程可以先旬日而达相与愧悔无及也亡何发江口指瓜渡风作波浪起立日色惨晦舟之小者其人呌号汩没中幸而济面犹作死灰状不幸而卒然不见者有之而吾舟固如山之安如奔马之顷刻而过也嗟乎然后见其大哉大者固不必迟其水之涩阏则变也卒然而遇大江之风涛固变其足以御风涛则常也是故君子与乎其大者也卢君忠信而好力行义其楼橹帆柁巨且坚矣博学能读左史诸书其资藏富矣天将试君于大江之中君无疑于迟也耶

右说舟

猱

兽有猱小而善縁利爪虎首痒輙使猱爬搔之不休成穴虎殊快不觉也猱徐取其脑啖之而汰其余以奉虎曰余偶有所获腥不敢私以献左右虎曰忠哉猱也爱我而忘其口腹啖已又弗觉也乆而虎脑空痛发迹猱猱则已走避髙木虎跳踉大吼乃死世人谓邯郸挟瑟而倡者类之于乎是宁独一倡哉

波斯胡

波斯胡者尝得一蛊青质而善麺其巨胡识之曰是寳媒也则与诸胡携之南海上丛戟自卫构巨鼎煿油而火之三日夜不休海人出于波以珊瑚之长丈者赂焉曰请寛是胡衷珊瑚而戟之去也复火之三日夜鲛人出于波以明珠之围七寸者赂焉曰请寛是胡衷明珠而戟之去也复火之三日夜龙女出于波以若月之璧若日之靺鞨赂焉曰请寛是胡衷璧若靺鞨而又戟之且叱之曰去吾不尽而父藏不止龙父惧走而诉上帝下震霆雹急撃巨胡死众寳流离人间王子闻之叹曰是亦不可以已乎

△议

正士风议（大理卿试）

生朴遫不识忌讳承严令使为正士风议未覩旨所乡敢摅悃臆献议焉议曰帝王经理天下之教具在于正士风其为物若至散漫无纪不可为缓急恃而僄鋭喜功之徒所轻置弗先者然而治道之隆污乃卒因之则是至散漫而至要缓急所恃以为固而不可无者也今夫风发于青苹之末悠然细也不踰时而被乎数千里靡不嘘拂也抑何速也其涣披而龢也中之悴者怿阏者畅其憯栗而就凄也中之草萎毗而木暴落也中物而物变而物不知其联也是故先王慎所以风之者在昔明良之契唐虞为盛徳让于朝雍睦被野之时非无士也夫人而莫非士也迨夏歴周其渐摩植培使醇心而向道非一日矣故虽衰季穷域畯夫游女尚知守洁白励贞一之节焉夫岂惟士己巳哉战国力政是角诸侯王名能好士好其貌士者耳簧鼔口舌轻信挟竒秦加以狙诈悖仁义焚坑先王之六籍尊吏道使士道降而与吏道伍浸淫逮汉因沿未革贾生痛哭太息诚鲜虚语抑先民有言周之士也贵秦之士也贱非特上贵之贱之也士亦自贵自贱焉是矣愚犹以为未尽也人孰不为其贵而顾为其贱者则是有以风之贱也其所以风之贱者则是在上而不在下也探夲计委殆未可责之士也今夫礼义亷耻人知尚已然而未全有也诡力谀威人知鄙已然而未全无也至于令名显禄人所共欲也豪杰则不然其为豪杰者寡矣上之人于其习俗未渝之先既未能辨鄙尚之机预一之而其所向信为令显者又在彼而不在此嗟乎嗟乎谁克自振拔哉方今圣明揽断宫府惟贞间有一二未臻徃昔愚不敢毛举小者其大乃苞苴请托依慿城社幸道犹辟礼门微芜柄在貂珰则士趋貂珰柄在枢幄则士趋枢幄柄在方术则士趋方术其前之所以风后者既不以为非而后之所以风于前者又加甚焉如此而好爵如此而速化且世所指至贤贵举动式也或势分相轧则因縁为间蔑惜大体或贿鼎染指则溃坊横溢并其平生而失之介立独行名之曰愚奔走乞哀誉之曰通是非倒植醒醉互指虽朗识未易析强力未易固也法者天子制之弗有人臣守之弗敢専也今除吏自丞尉以上承望风旨惟所厚善罔狥法矣任者不得守非任者乃得専官不必得人人乃必得官又所使便给供役字艺医巫待诏者秩至上大夫扬扬与公卿伍是明道挟邪而阴为之相也抑又有怵中惨目却顾不忍言者古刑不上大夫以示贵有礼尔今乃使狱吏抑按之榜笞甚齐民头抢地赤肤体亵观聴沮摧其气何如也言者以不言而罪是已其究乃至于不言岂一朝一夕哉勇敢在倡积威渐约此于士风所损非渺小也古之时化天下之氓使为士而后之时驱天下之士使为市氓呜呼可惜哉愚向欲探本计委在黼座细旃之上与一二元老大臣端标定趋使士知轨则羔羊素丝轻纨鄙膏示之以节伯拜稽首让于夔龙示之以睦典铨惟笃共令不挠示之以公而又时鼓舞激昻之作其气使不折隆其意使不轻嗟夫士孰不欲为其贵者松栢之生匪扶自正榆栁枳棘亦且熨裁就矩风于四海隆迹可复不然而徒欲以尺一考功恫喝之又不然而以三尺廷尉驱之是不过扬汤而止沸耳吾未见其能正也

弇州四部稿巻一百十一

●钦定四库全书

弇州四部稿巻一百十二

（明）王世贞 撰

○文部

△读二十五首

读秦本纪

秦始之恶极矣然其创制立法可纪也称皇帝罢侯置守令即王族懿亲无尺土之奉岂不亦廓然大公哉春秋之时徐有淮夷青有莱夷雍有犬戎义渠豫有三川陆浑之戎冀有鲜虞赤白长狄山戎荆扬之地则无非蛮者其人类聚羣分而生尧舜之世化不得过数千里焉荒服之外大抵因俗为教固耳秦一荡洗之而至于今即西北至于朔方辽西无终令支之地南广百粤踰五岭巴窄滇池亡不袭衣冠而谈诗书治礼乐者于乎谁力哉故秦皇汉武不足为人主训也然而功足言也先王之法有道穷而不得不变者封建也民之为君三年丧也有势穷而不得不变者井田也古文也于古有益之而善者纪元也有损之而善者肉刑也有略而善者氏族也于乎时哉宜哉宜哉时哉

又

秦之取天下而不以道者其罪不在始皇而在庄襄以前之主所以失天下者其罪不在始皇之取而在守也夫秦自孝公用商鞅为功级之赏以诱战士而使之强七国之民自始祖而至于耳孙其首世世入秦庭而封于泾渭之间男不得耕女不得织士不得拱手而奉先王之业葢至始皇而天下之所谓共主若赧王者顿首于冀阙之下而周不祀矣其时六国之邉秦者四而其半已为秦有矣秦虽大出兵以下之而非有血战封观之实如长平伊阙者也秦之势不得不并六国六国不得不并而为秦且秦至是非与周代也与六国为代者也夫六国者非僭夷之楚即簒晋之赵魏韩而簒姜之田氏也秦何以不得灭之藉令秦称皇帝罢侯置守令而轻徭薄税以与天下相安于无事夫谁曰不可善乎贾生之言曰仁义不施而攻守之势异也昔人有云汤武逆取而顺守之而儒者皆以为非愚以为未可非也夫桀纣者谁之后欤禹与汤之后也商周固世世而臣事之矣桀纣二主虽恶然不能出于五服之外而使商周之民尽被其毒也即不忍而诛其君吊其民立其近裔之贤如若微箕者而匡辅之不亦可乎是时夏殷完国也非若赧王之如髪而不可挽者也商周大邦也非若晋宋之伏危而不可退者也圣人与其政之仁而亮其心之无所冀而姑为之称曰顺天应人然犹不没其实而时见之夫子之不纯予汤武也乃其所以不纯贬秦晋也近世有竖儒丘氏者不得其说而轻于持论绌其统而削之呜呼是身为僭也

读魏志

余读史至魏操未尝不恶其巧而惜其拙也身佐汉而相之挟天子令诸侯以收四海之权而为魏矣既阴夺而又阳郄之曰吾以臣道终乎何其巧也然而天下莫心与也后世莫口与也举而名之曰簒呜呼簒矣当献帝时董李肇孽拉然土崩海内之欲为所欲为者何限有操亡无操亦亡亡等耳有操后亡则曷不修诸葛之政将之以忠纯摧陷廓清区宇奠乂人心而无忘汉也则汉人心而厌汉徳魏也则魏不亦明白坦遂哉而顾狼其嗜狐其态屠僇忠旧放废仪节至于弑后辱主而后已噫又何拙也虽然魏操无足言也吾所尤惜者刘裕裕非操比也搏国于桓玄还已失之晋而后夺之晋无裕已不社矣零陵之弑亦可以己乎丕不害山阳公裕害零陵王其后裔之亡也亦如之呜呼孰谓无天道哉

读宋史

宋所以得称大继汉唐者独其君共俭崇礼让斩然家范蔼乎子惠之政而已其它固不胜晋余得畧指数焉艺祖贤非晋武帝比也然而其所以取周则又甚焉武帝藉累代之业离君臣之分势不得退而称臣矣艺祖一殿帅耳固周帝之所卵翼而手足者也一旦乗隙而掩之若承蜩然其何以见周帝地下哉晋鼎革之际其为敌者偏覇之孙氏而宋则遗统之刘钧也重在刘氏则轻不得不在赵氏也晋自太康中下吴即无尺地不入版者而宋至太宗朝始取太原降两浙然卢龙十六州之地契丹之割如故也天下固已失九之一李继迁割银夏黎桓割交址天下又失九之二而宋之君臣方日惴惴焉奉岁币而昆事契丹及二帝之北禽也与遗主南窜迹相等也晋之江左其君忘中原矣然未尝不诏江北而贼之宋之江左其君日夕不忘中原矣然未尝不表金敌而君之伯父之晋之亡犹有禅受之迹焉宋亡而衔璧舆榇再辱王庭抑何甘志绌辱也故宋之治其于汉唐弟也其统于晋亦弟也语统者伸宋则不得独屈晋屈晋则不能独伸宋且宋安能越晋而汉唐也或者曰宋至濓洛继之闽而先王之道秩如也斯其所以为统乎曰仲尼鲁人也世卒不以鲁先盟主之晋而况濓洛为也彼以为宋重诸儒生乎抑诸儒生重宋乎

读荀子

吾读荀氏书其言性恶礼矫大氐多愤嫉过中之旨则岂唯小疵已哉至云养心莫善乎诚有味乎其言之也夫诚者其实不妄也对诚之者而言则圣人事也偏而言之则彻上下语也宋儒举而非之曰既诚矣心安用养耶如以辞而已矣孔子之告哀公曰思事亲不可以不知人思知人不可以知天其为荀氏语也宋儒当复举非之曰是天亲而外铄也是上达而下学也抑何谬戾失序也宋儒之好刺非古而颛其尊若此又庄子之言曰父子不可解于心君臣无所逃于天地也名言也夫无所逃于天地亦已过矣宋儒复举而非之夫父子主恩君臣主敬天也人也宁纎毫乎哉尧崩四海若丧考妣必尧而后若丧考妣也父不慈即瞽叟为吉甫若晋献者逝而子可无恸哉

读扬子

余读扬氏法言其称则先哲畔道者寡矣顾其文割裂聱曲闇■〈勿上日下〉淟涊剽袭之迹纷如也甚哉其有意乎言之也圣人之于文也无意焉以达其所本有而不容秘耳故其辞浅言之而愈深也深言之而不秘也骤之而日星乎徐之而大羹玄酒哉乃其矩矱天就矣世之病扬氏以道也余之病扬氏以文也虽然文则又奚病焉

读管子

余读左氏所称管子大要佐桓公以正如伐楚却郑太子辞上卿礼彬彬乎徳言君子也即孔子亦称之曰如其仁如其仁及读管子一书自定兵制兴鱼盐诸大筴外徃徃择卑而易行愽小以圗大转败以为绩巧取而不匮愚其君遂愚其民以愚天下之诸侯使翕然用于吾术而不敢背窃以为战国之策士术史傅会而增益之者晩而信其然不谬妄也夫齐积狙之国也戎与楚积强之国也骤而用齐以王齐必不信骤而加戎楚以王楚必不绌管子善因时者也时至三代人犹纯如也及周之衰而人龂龂如也孟氏曰管仲曾西之所不为也而子谓我愿之乎又曰王不待大文王以百里汤以七十里滕不五十里耶井田之制孟氏之言则既行之矣至于筑薛之问而后其技穷也得王而王者周公也得伯而伯者管子也能王而不得王者孔子也不能王而欲王者孟氏也昔宋之南压于金若卵矣而濓闽之徒日谆谆以正心诚意之说告其君至于用略焉万一不幸而君任之井吾田车吾兵不踰时而社稷饱敌矣于乎今安得起仲而将相其才使之南治岛北却敌徐而置濓洛诸儒于庠序间雅歩髙论藻饰其所不足耶

读逸周书

余读逸周书七十一篇未尝不深竒其文辞而怪其誖也其言甚仁汤而武武曰桀与其属五百人止不齐民弃之徃奔汤凡数徙辄弃汤放桀而复薄三千诸侯大会汤退再拜从诸侯之位诸侯莫敢即又曰武王征四方憝国九十有九馘魔亿有十万七千七百七十有九俘人三亿万有二百三十是武王者秦始汉武之靡也王子晋曰吾复三年上宾于帝所以是至今称晋仙去王会叙事固典有法然所纪竒民淫珤怪鸟兽抑又何诞也奈何不使人主津津好大哉第书名汲冢者非按汲冢书晋太康二年汲郡人不凖发安厘王冢出书凡七十五篇如纪年琐语梁丘藏缴书易国语论语篇目杜预序称太甲杀伊尹事今本皆无之书所载武王斩纣妲己悬头二太白旗及周公谥法已收之太史公史记中宁至魏始出哉虽然余未获见汲冢书以为恨而孟子于武成乃仅取二三策何也

读家语

吾尝读家语怪其错杂不精如所称商羊萍实于大道奚益也虽然是宁独无圣人之言乎哉自宋儒表四子列于经独尊论语论语行而家语废乃至如周礼孝经圣人经国尽性之书不得一列学官使诸儒传习可慨也孟子言仁义辟杨墨其功大矣至于辨理气之属论君臣之际未甚彻也有任而发者有矫而致者于经犹月之于日也夫三礼周礼也仪礼也曲礼也今废周礼仪礼不载而厕之以月令檀弓儒行诸篇抑何轻重失次也愚不揆欲诠三礼而删其歆莽褒犹之傅会者为礼经尊论语而删其非夫子言者采孝经礼记中庸大学家语之凡为夫子言而粹者别为经以配礼而六之其非夫子言而稍粹者如鲁论门人檀弓诸家合为传与孟子翼经而两之未敢也聊识于此

读关尹子

关尹子九篇刘向所进云其人即老子所与留着五千言者其持论抑塞支离而小近实非深于师老子者也其辞潜夫论衡之流耳不敢望西京何论庄列至云人之厌生死者超生死者皆是大患也譬如化人若有厌生死心超生死心止名为妖不名为道则昭然摩腾入洛后语耳岂向自有别本耶抑向本遗错后人妄益之耶夫老子而不为关尹着五千言已耳老子而为关尹着五千言此其非关尹语也无疑

读鬻子

鬻子伪书也其文辞虽不悖谬于道要之至浅陋者掇拾先贤之遗而加饰之耳谓禹据一馈而七十起非三吐之巵言乎七十起何其劳也禹得七大夫如杜季施皆非夏氏因生之姓至所谓东门虚南门蠕西门疵北门侧几乎戏矣夫鬻子九十而为文王师也乃末篇曰昔者鲁周公使康叔徃守于殷何哉阮逸伪元经李荃伪阴符刘歆伪周礼固矣犹能文其辞未有如鬻子之浅陋者也虽然使伪而近也毋宁伪而逺也乎近则惑

读列子

庄子语多引列子或曰传会之书也此殆不然其持论无以大异庄子其叙事裁而掞辞法则似胜之独所称化人见周穆王与西方有圣人语为瞿昙氏之学者徃徃相引以重至谓其教尝已行于中国而秦废絶之噫亦谬矣余谓列子中所载二事与关尹子之言皆非旧文儒而瞿昙学者阴益之

读亢仓子

亢仓子其文辞东京之后迂于儒者耳其议则无嘉焉余读公孙龙虽其谬悠鄙舛而要之纵放强辨俨然战国之习也伪者多援少倍多拘少刿亢仓子伪书也列子载亢仓子遂有亢仓子家语记子华子遂有子华子贾谊称鹖冠子遂有鹖冠子呜呼士之托空名以求传其言者意亦可悲哉

读鬼谷子

刘向班固不载鬼谷子隋志始有之以故读者疑其伪撰然其命篇甚竒词亦伟至所以捭阖张翕之机大要出于老氏老氏之以退为进以与为取知白守黒知雄守雌不足求足不大求大虽天下后世之言术者莫外焉深于鬼谷者也鬼谷老氏之所甚讳也仪秦又老氏之所甚讳也虽然不得而终讳以辞其咎夫老氏之于礼犹惜其为乱首而充其说诈而为仪秦惨而为申韩诞而为市大悖而为梁角于乎可胜乱哉按鬼谷子楚人隐鬼谷不著名氏尝有书责仪秦夫既教之矣又何责焉续仙传曰鬼谷子即王誗也得道为地仙此谀辞也

读邓析子

邓析子五篇邓析子郑人也或云数难子产之政子产僇之按左氏驷歂嗣子太叔为政始杀析其人不足论其文辞战国策士倪耳循名贵实察法立威先申韩而鸣者也至谓天于人父于子兄于弟俱无厚者何哉先王之用刑也本于爱析之用刑也本于无厚于乎诛晩矣转辞篇与智者言依于辨数语同鬼谷子岂后人傅其旨苟益其辞也耶要之小人之言徃徃出于机心之发故不甚相逺耳吕氏春秋记析尝教获溺尸者购逆尸者交胜而不可穷固市井舞文之魁也孰谓驷歂失刑哉

读吕氏春秋

吕氏春秋其文辞错出不雅驯徃徃有类齐谐稗官者其食客所为耳悬千金于市购增损而莫之敢也畏其意故不信其令焉取增损哉儒家者流取其篇首所纪月令厕之经迨今焉甚矣不韦之巧也始而以财役其身阴乱秦裔而不悟也既而以财役其言阴乱圣经而又不悟噫嘻则岂独不韦罪哉

读韩诗外传

韩诗外传凡十篇汉人燕韩婴所著其注诗二十二巻而此则杂记夫子之绪言与诸春秋战国之说家稍近于理者也大抵引诗以证事而非引事以明诗故多浮泛不切牵合可笑之语葢驰骋胜而说诗之旨微矣独其辞稍明徤可诵而所记亦不甚诡于伦物唯谓孔子南游阿谷之隧则类于懐春之吉士而周公之讨管楚激于隐客之一言为大谬耳夫子见狸迹鼠而鼓瑟曾子闻而识其有贪狠之心其然乎岂螳蜋捕蝉之说所由昉乎然以美曾子之察音则可以见夫子之移志则不可甚哉好竒者之易誖也

读白虎通

白虎通者汉章帝建初四年诏诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事曰白虎通又按班固传天子会诸儒讲论五经作白虎通徳论令固撰集其事然则此书为班固笔也其言礼乐名物制度甚详徃徃杂取经传不为背理道而独于五行之生克次第悉取人事以配之大抵出于不韦仲舒之绪论而其它立赏罚议褒贬则公榖之义居多至纪封禅而谀心尽露矣吾尝谓汉之儒多援经以饰事而宋之儒必推事以就经援经以饰事有逺而诬者然而于事济也推事以就经有迩而当者然而于事不必济也其济为隽不疑而其诬至于刘歆之佐王莽噫亦可鉴也

读三坟

毛渐序三坟其时皆以为伪书而渐独信之毋论其浅率而强为古语也伏羲画连山而有民兵器阴兵妖阳兵妖兵阳阵至策辞而曰主我屋室主我刃斧神农归藏而曰杀藏墓此皆不知其时而妄为说者也隋购天下遗书有刘炫者伪为连山等易百余巻上之受赏而去后事发坐抵罪所谓三坟者岂即其书也耶

读元命包

右书据以为后周卫元嵩述唐苏元明传李江注杨元素由秘阁传夲镂行而张升以授杨揖者也愚谓此即素撰或张升撰而托者也卦下每作重迭文难字而考之诸字书则易晓其旨甚浅而于理不甚悖又经传注若出一人手故以为宋人作也凡唐以前伪书其理驳而时有精旨其文杂而古其字竒而有不可识者今皆反之故以为宋也乾坤凿度亦然惟穆天子传竹书纪年汲冢周书则非秦汉以前人不能也

读圆觉经

余读圆觉经所称四大各离今者妄身当在何处未尝不怳然自失至云四縁假合妄有六根六根四大中外合成妄有縁气于中积聚似有縁相假名为心则又未尝不洒然悟也余自束发而来所身受荣辱忧喜悲乐亡虑数十百矣日憧憧焉役余而受之若以为真境焉抑何谬盭失计耶不得已而强受之而假名之得已而不已而又强执之呜呼余之暴余深矣不即不离无缚无脱此是吾人善证苐一义我爱既絶万境皆空不愿作佛何况生天亦庻几矣庄氏言至人入水不濡入火不热呜呼是奚啻水火哉

读坛经

坛经其圣人之言乎哉然而非圣人教也其教行天下遂无祖矣非无祖也夫人而能为祖也黄梅之徒盖千余焉引而不发跃如也达摩之示旨微矣子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣夫悟解悟也解悟非悟也酥乳醍醐品列而人尝之而味得也日携醍醐而食人知味者寡矣

又

阿难亲从世尊且数十年受楞严时几隳法身而不支数现圣光屈金色臂指示要理而不悟六祖一谒黄梅而即觉其入可知也然至迁化现虚空变分骸二国抑何其通达灵妙耶夫子曰或生而知之或学而知之及其知之一也

读卫霍传

昔人称卫青霍去病传为太史公叙法之竒者然其论卫将军曰于天下无称也去病则曰有天幸不至乏絶而已呜呼匈奴天下莫强焉其所以数胜而不绌者岂尽天幸耶至伍被之所以竒大将军于淮南王者又胡无称也李广葢屡战而屡败也太史公津津不啻口出焉叙其材力僄果负谊槩饶仁恤指画军事若貌也于其胜而幸者如彼于其败而不幸者如此是可以识矣吾不幸而材不见知于孝武而卒腐以老如公孙弘儿寛者二将靡耳奈何雍容取公相为也彼葢以李广自况也太史公于游侠刺客货殖伯夷屈平诸传皆有所感慨独于李广卫霍传比兴之义多吾既深于其指而又惜其以私故掩卫霍摧敌之妙使后人不得寻也

读会昌一品集

余尝怪唐中兴以后称贤相者独举裴晋公不及李文饶以为不可解后得文饶一品集读之无论其文辞剀凿瑰丽而已即揣摩县断曲中利害虽晁陆不胜也当裴公之下蔡也天子之志定将谋合而蔡之亡形成矣公不过一赞其决耳蔡下而天下之望归焉及其帅河东握都统印环数道之兵受进止而不能取赵一支郡而望若故也一屈于镈再屈于稹三屈于逢吉四屈于宗闵而望又若故也是遵何道哉文饶佐武宗通黠戞斯破回鹘平太原定泽潞若振槁千里之外披胆待烛百万之众俯首而聴一言之指麾国势尊主威振即不啻蓰裴公而上之而及其贬也天下有以为当然者岂尽成败论耶彼其訾太尉之赏浮则不闻有以司徒匹者讥平泉之观侈则不闻以緑野匹者又何也裴以诚李以术裴以容李以忮如是而已史称其一饭必报睚眦必酬夫倄别于恩怨若此而岂意其曲挤而致之死地者乃其素所恩之敏中耶何文饶之精爽能见托于令狐而不能快心于敏中也则其鬼固贤于其人也呜呼才至于文饶而不得称贤相可畏哉

弇州四部稿巻一百十二

●钦定四库全书

弇州四部稿巻一百十三

（明）王世贞 撰

○文部

△杂着十七首

七扣

齐大夫有疾吴使者造而问之阻于阍曰大夫病谢事乎曰尔大夫病惫乎曰未也何状曰大夫貌若悴而中腴强饮鲜食口时嗫嚅召医切脉隔陛而语所繇覆药空器间称有瘳使者喜得之色排闼而进揭流苏扬文帱却息敬问大夫所苦为齐吏民忧大夫曰敬谢客不敏不慎霜露以辱使者愿请燕焉使者曰淄潍之交戎莽穴巢千矢饮羽二矛重乔十聚九謼番番蹻蹻其父老息其子弟以日耳目大夫大夫方杜请而寂居游神■齂之庭解轭纵缩之衢大夫即百不念治司败得请其简书大夫悚尔而聴几起复卧曰有之不敏之冥蹈于祸也欲迅奋而就飞毋若四体之束沈痼也吾子之来药之乎觌色如剖接辞如切正言以当瞑眩婉旨以徐调节使者曰唯唯陶卫之区水陆凑潏前树安邑之枣后产江陵之橘桑麻竹漆栀茜芋栗谷量牛马陂计鱼鳖车船鳞薮酿池肉垤于是使计然为之画筴朱公白圭左右僇力握算桑孔垦利悝国王孙鼓铸乌倮畜殖卖浆洒削之微亦足张郅刁奴四游戎王阴易北则槖駞■〈马夬〉疏駃騠驒騱紫貂之裘表以狕皮縁以灵玑东则铅松怪石织文檿丝水碧空青■〈彳同〉■〈彳同〉之含可以照迷西则■〈王雩〉琈赤垩木难火齐駞卵■麝灵羱骇犀筒巻白氎指文朱提南则珊瑚扶疎丹砂流离血玉之■〈艹咎〉耀蛇之玑瑶琨齿贝织篚文机■〈马上衣下〉蹄琢黄螭尾呈白连城照乗掩映的歴陆驰水奔昼走夜息指不及屈室寡留隙于是乃按府藏怡颜神臛遥羽脍飞鳞调芍药写清醇田池射猎拟薄君人比闾向风贫游趣尘此亦天下之至娱也可以强起大夫乎大夫曰咈哉予病未能也使者曰建章之傍甲第斗雄蔼然薄霄厥氏金张儋珪紫庭结褵椒宫据泾跨渭鄠杜旁通汤沐天腴呼吸帝聪玉柙珠襦题凑黄肠万岁之夜预赐以从于是天子猎甘泉祠太乙陪副车从清跸鵕翿飘其当风禅纚煜以迎日驰击缥眇謦欬温宻若离若合两体为一若明星之丽霄羣臣葢遥指而彷佛天子乃大欢乐之万舞纵横曼衍鱼龙籋纎翮炙幽簧鸣飘雪舞回风使伯牙鼓琴延涓和歌而觞之歌曰曜灵兮欲西兰房兮桂栖子何偕兮不归歘然而起憯然而悲策昆蹏命佽飞穿道北宫直抵昭阳夷施姒袖之流璧列玑行投骁舍人覆射中郎执戟捧杯屏退彷徨独承恩而赐佐奉祠酒于匡床荐靡靡之哀调出窈眇之秘戏铜龙怅以思合银虬杳以莫继頺然辞别不谢称醉银烛列行金貂引驭髙舂未起冠葢填隘门无纳指巷絶容骑此亦天下之至贵也可以强起大夫乎大夫曰咈哉余病未能也使者曰将以骊山之阳为坛造天法驾峥嵘降跪推毂丞相奉章御史承旃蹶张威弧鞮鞪戟鋋静若凝霜动则急电万骥耸耳一麾俱先储胥沈肃庵庐葱綪律按九伐功期不战则有常鸿师望良膑为之运筹授韬绛为司马穰苴法曹师旷耳占秦厉古挑贲育黝获绰最诸僚投蔺以嬉负籣示趫虎落长阑龙骧不嚣于是乃纵兵而北填蒲类践阴山赭焉支血祁连酋首服匿敌血■〈火〈冖上鼎下〉〉蠡两贤骨都当户且渠之属泥颈请死浑庾屈射鬲昆薪藜之国革面而问冠履欃枪中没太白遥徙改骑西向则玉门衡辟葱领臲荡渥洼竭产乌孙空帐回旌东出则浿水方舟右渠枯骨濊貊砥平三韩称一扬帆南枻则梅岭平沈苍梧自裂黄屋苍波王头北阙然后卷甲弢弓归马放牛献俘庙社班爵通侯此亦天下之至快愉也可以强起大夫乎大夫曰有是哉如予病何即不病不能也使者曰应侯畏谗乃进刚成文终辞诀平阳被征明明元首穆穆股肱八柱承天万象资生峩冠进贤幡车阳遂皇皇金章若若緑綟长史导前司直翼毗帝车起劳百僚屏辟玉食晨分天浆夕传出入金华尚羊细旃上应太微拱极开躔艴则千荣就瘁愉则万朽回鲜于是乃钊先徳躬劳劬握发吐哺思来庶谟广布皇风以蔽九区重译献琛王会垂图五章之凤九尾之狐兹白酋耳乗黄鲜隃狌狌善芳蛩蛩距虚犬戎吉皇白州比闾百怪瑰伟波若东趋天子乃命司册倄相绩表勲螭龙之鼎首名麒麟之阁施泽迤逦融光灼烁此亦天下之至伟乐也足以强起大夫乎大夫曰予病未能也即不病而以起予胡哉使者曰赤堇之精若耶之英萃为五彩郁为七星纯钩湛卢觕质易倾含光承影窈眇无形庆卿不讲楚瞳无成于是使风胡薛烛相而拂拭猿公兰子教以习击庄生论说孔周絶述匿形空岩斋志絶粒七七之期天女授术铦锋隐脑诡瑰莫测决虎豹截蛟兕捷若承蜩易若探蚁若乃五父之衢七嬖之里匿日为氛激雷成矢切骨如姬腐心仲子片言即合投袂而起透佚重关跬武千里辟影驱神变化若鬼燕谢变色之夫聂免呼天之姊万务恒平一畯不寃然后却秘怪纳精玄龙文不化辉山媚川由侠入虚逍遥长年大夫色动曰剑可铸乎曰可葛天卢之颠岝■〈山上咢下〉厜■〈厂外义内〉上耸无际■阣泬寥下瞰无底清流滹渺四周其汇乃以阴阳欣合之夕庪县茨山而乞其玄液干将承垆莫邪鞴风凝思太始吸嘘五方其始镕也瞳瞳眬眬灔潋鸿烿怳兮若二有之发蒙煜兮若太阳之浴扶桑其始出也冥冥荧荧晕彩韬精杳兮若冲虚之未形细兮若银汉之匿微星其始磨也奕叶炜煌英灵奋张夭兮若垂天之白虹又若纎阿之耀清霜其用之也舒巻焕炫崩目逃眴忽兮若大卤之摧霰又若丰隆之驱急电未既大夫曰美矣剑矣神矣技矣病且起矣恐累二三子奈何使者曰未也以剑入者非玄之玄得地而遗天盍使广成授要眇之诲聃史为之解契素女导内彭翁外卫出窈入冥调息降嗜日魂月魄立鄞完鄂九还七返八归六居坎离既济方圆夹扶谷神不死蔚然灵株于是北斗除籍天公主进命苍精兮示符降青鸟兮驰问驾卿矞之云旗兮驭房驷以为马契贰揺曵以抗旌兮飞亷挟■〈雨上酸下〉而飘洒度绛河之泓澄兮白榆歴歴其在下奔星先而扣阍兮苍龙白虎敛吻爪以次舍帝句传于九宾兮赐汤沐而荐之命太娥奏弦兮玉妃按节而吹叅差斟沆瀣之妙浆兮天鸡臛以为臇蒸旃涂之丹卵兮河伯侑以赤鬐碧藕千常而郁郁兮素莲百子以离离凿峑崖之玉膏兮泛以苣蕂之灵脂乃醉歌曰天长地乆浩无终谬恩列籍托帝宫私悲逍遥无与同上帝知之赐以格泽一乗粲女婵嫣灵馔不爽气酝常■〈酉肙〉上下天人嬉游自然三光等朗五岳齐坚此天下之极意荡志无所肖比者也大夫可以强起乎大夫曰唯唯否否夫有骨仙也者有才仙也者有资仙也者骨仙也而流沙有败道之籛才仙也而淮南有自殊之安资仙也而沙丘之肉如鲍膻不佞桎体绁形含浊嗜腥大钧见限頺阳就倾虽慕轶妙实病未能使者曰易竒而法钩深探赜归连异名京焦别脉诗正而葩渐变风雅原骚玉辨赋则扬马烂蔚虹霞凄切风雨苏李五篇枚氏十九唐山铙吹于何不有尚书春秋檀考孔嘉腐令盲史质辨艶夸先秦弥弥西京峩峩灿则星辰沛为江河柱下微言漆园导浸洸洋漫漶窅眇渐渗鹫峰崷崪耨波演漾精微沈冥万细莫状乃隐词薮泛义涨咀艺脯湎谈酿浮提金壶之汁太乙青藜之杖离朱心照输倕意匠混沌启朗须弥揺荡始乎愽窥若沈冥之网弥山之罝弋鹏翔脍鳌枢摘天斗探珊瑚沈而思之兀乎若枯杖之蜩甲进纶丝于月■〈出骨〉霏霏忽忽若断若绝若出若没迨乎属辞苍昊发祥曜灵呈赫云汉曵练天酒和墨研霞之纸列行奎壁于是剪蔓刋条探玄极幽尧叙五始禹疏九流百一其家万喙寂收巴歈废音齐野罢抽衣被穷纮鉴烛累叶咸乔怅夭沫政惭怯绛灌辞劳颇剪羞业赵李舆皂猗倮匄乞振亭亭兮独秀垂绵绵兮不絶大夫涊然汗流霍然投几曰犬马未填沟壑旦暮事此人而有死请毕此死揖让之间疾病良已

人问

三皇以降倐朝而夕八纮之内匪咫伊尺无始无极曷无始无极庖羲昉圣胡弗粒蒸而血其牙以龁衡生后王佃渔噫嘻曷惩炎帝药民而七十二毒是咀胡眯于毒而晳于解既有岐跗上寿胡寡蚩尤■〈名页〉铁始制五兵将共工徒搏而与祝融氏争无懐其间俗胡以龎寿丘之子兵师营卫未尝宁止胡以髙揖逊而灵禽是感爰与终始雪不封条是曰太平胡以盈尺而表丰登畴疹畴祥惟五日一雨以归帝调荡荡懐山襄陵谁咎之繇醴泉曷淆萐莆曷凋帝割中和以萃都君胡父顽母嚚而晜象嗣均竟不得志于伦舜举咎繇而僇共工驩兠彼岳何人谀于帝尧而共厥朝夫既比屋其人可封士师胡官咎繇胡庸岂其进昌言而用瘖终予击石拊石百兽率舞将来自郊薮而育于圃既格而舞复于何所舜尚见帝乃骈娶女而源出有熊别嫌何取象欲据之为帝贰壻鲧自颛顼实为王父年百五十乃产神禹胡重华既庸而殛五世祖禹不利有苗乃振旅归始以徳縻胡窜之三危而彼复扞之禹平水土九州岛甫治而胡式其贡曰蠙珠组玑怪石铅松檿丝织皮尽彼瑰伟纳之茅茨涂山之会玉帛万邦邦有十乗从君于行墠幕何施于何资粻益避箕山觐讼弗与胡徳之不逮而阴迹舜禹众既归启胡颜以处仲康肇位爰讨羲和肘腋之命有穷制之而即武功于它唯汤王武顺天应人人所咸与胡懔懔誓众曰孥戮汝桑林之祷甘霖千里胡及九载而六责伊始或澍而枯其后何以赫哉成汤天锡勇智表正万邦胡虺辞之弗臧曰兼弱攻昧取乱侮亡尹五就桀其职何居将侃侃逆鳞抑嘿嘿歠醨退而干汤桀胡不疑商王曰履而胡支日名子弟甲兄癸子承亲讳无所辨异亦曷胜纪泰伯虞仲以天下让胡弗佯清狂而逃之吴弃古公养惟后宫百有二十一月二周以象天则匪髓凿而竭则怨是失职三终阳节任为人父夫是以娶胡十五而有王武犹曰仲孺微子臣敌卒称三仁武庚为义胡以顽民而少康曷君受剖比干而囚叔父箕有命在天犹寛祖伊胡七十二諌而辛甲不殊包茅之媺化于后宫而扞彼无良彼之无良胡弗仪刑文王武既克殷亦有箕微既无利黄屋而胡不遄归终为西伯谁则难之武建诸社尽东北海其土匪芜其社安在胡有此剪刈而称兴灭举废田虞贪豕而迎■〈礻昔〉于虎豕尽而饥得人肉以脯奉体于口失不亭取大国之圻王畿百之国三其军王六其师胡侯赋之众而王师之微百里之邦厥赋千乗卿大夫士朝觐会聘以逮祭享胡不悬罄冢宰制国用岁杪大计吏而胡王后弗会用启后人以奓奸费叔鲜流言周公辟之成甫髫而疑九鼎一丝而始启金縢毕召奚为王假有庙洋洋如莅而胡立尸以祀之生则紊之死则戏南正司天推筴日食夫何以旅见天子而不终礼为惑昊皇穹如富媪配之匪稷匪文而偕于祀胡弗惴非类胡弗虞神弃成王剪桐唐叔以封胡惩君之戏而遂其终苌刘兴废违天乃亡胡更祀二十而周犹赘龎胡重耳之覇而因齐之强卫武睿圣九十五而自箴抑抑德音胡先侯之羡而有兄祲子放郑声胡扶苏舜华子衿褧裳道欲宣淫其又何惩昭王之不复满已及艾胡楚之不报而驰骋荒裔卒用其力以剪徐■〈蠢，万代春〉管辞卿礼于平周胡外抑内侈为反坫塞门以肩诸侯将口四维而身效其尤夫子脱骖以赙馆人将成乎一哀胡日恸哭而辞车于受道之回伋也为位以哭兄妻胡自绌夫纲而白不报母慈

演连珠十二首

愚闻物无専羙配祸为福情有轧机縁恩出怨逹士悟而亷取贪夫昧而无厌是以荘生上相寜为曵尾之龟韩氏真王终作就烹之犬

愚闻测苍苍之机虽兆亿而或近通悠悠之情若咫尺而竟踈是以白虹中天岳隔秦王之褏飞霜九夏海沉邹子之书

愚闻抱磊砢之材遇识乃显郁沈冥之怨非伸莫通志士舎身以明用贞臣显节而遗功是以双足就殊尚抱荆山之泣连城既剖长辞陵阳之封

愚闻逹幽冥之縁则了悟终始平人我之观则兼通内外故以此身得度者现以此身而度人持严法害众者乃用严法而自害

愚闻事有系一丝而扶九鼎死或重太山而轻鸿毛是以鹿门躬耕不作出山之草羝海长牧寜慕荡阴之桃

愚闻岱宗崔嵬不废丘垤渤澥浩溔毋骄行潦是以兠离与韶箾杂陈下里与阳春齐调钧天广乐蜩螗之沸自如夜明丽空熠耀之辉恒照

愚闻俗士滞方圆则千机无碍拘儒执有无则万类俱齐是以漆园著书知彭聃之夭殇子王舍说法称芥子之纳须弥

愚闻杀机既发虽变莫回业障一深穷刼难透是以刑天捐脰尚衔干戚之舞窫窳断尸犹化食人之兽

愚闻天厌人国必诱其主主厌社稷必贤其臣是以宋人之疾难疗曹社之鬼不闻深目折腰鵰鹪愈爱其妇临鼻长肘雠靡见庸于君

愚闻然诺在心河山不改精诚着象金石为裂是以赵宗既复竟赤程婴之颈周鼎虽移尚碧苌弘之血

愚闻蠕动虽小佛性俱存干行固尊气机黙属月虚而鱼脑减星实而豕肤粟是以圣王之法天也不使一息之或违其体物也不使一介之弗足

愚闻圣君不必登哲道合则从暴主不必求奸德叅则售是故亷虎舜庭难免神羊之角夔龙纣世奚脱穷竒之口

戏为册虎文

制诏丞相白额侯斑勇惟乃祖乃父叔皮仲升文武交畅世济其羙以光有汉君金天降岳枢星散精少负雄气长炳文理帝赍予以右弼使嫓于青龙氏彼不寜乃职以干予之罚君孜孜夙夜秉徳陪佐出张爪牙入干股肱祈父召叔惟君一人今将奉君之烈扬于大庭其敬听予命君昔守宣城黔首饱于刍豢不克树义乃改张旧服闾右削迹使君之懿称足被遐迩君之功德一也泰山之傍民迫苛政聿来胥宇君以法刑其三世依依不舍昔华旦秉宪鲧鲜伏诛夷吾启封伯氏没齿君之功徳二也梁益之间倮虫为灾娄加剪刈道絶行李君之功徳三也东海黄公诡妖挟诈君神武逆折赤刀不行凶渠授首君之功德四也晋守至忠衷甲粟马冀逞其欲君挟秘计以授九尾之校使巽二嘘噫滕六降祥逆折厥谋种类还定君之功徳五也复有畸畯单豹盗太乙之寳君回照奋威罪人斯得阳货之诛光于前鲁君之功德六也度索之山郁垒神荼禀服大教执除妖鬼以借扫除之役洞幽逹遐无所不靡君之功徳七也君有七徳功实配焉章以般般视之眈眈乃又笃启尔象贤之■〈彪上贝下〉奔走御侮九有之内羽毛齿革辐辏阛阓凡有血气莫不神明岂唯予一人是效昔尚父非熊在耄鹰扬繁缨垂露革履彤弓以大表东海世世子孙咸血食也君之威烈视彼有光而封号不加无以称予一人之意今遣御史大夫宋鹊侍中胡紫敬奉册册君为南山公进号素威上将比于天策扶桑之西葱岭之东鴈门之南象郡之北诸非国家汤沐者悉以充君食邑诸少■〈彪上贝下〉具赐冠邑食有差有司毋得检问仍遗君养牛十头上尊糗糒五日尚方致异味予有不令之臣曰神羊恃其惠文以阳排触君悉付之理君其安意摄精神加饭食以佐予不逮

戏为狮猫弹事

御史府臣言某月某日据仓部校尉申称部界中有剽寇鼢氏■〈鼠勺〉氏大小数十百軰乗夜縁刼仓粮一千五百五十六合有竒见捕未获随据左右厢游徼申称少府衣帛夜不知何人盗去一百余事践囓损二百余事右前件地方俱系刺奸大将军执金吾苗狻猊所领某月某日复据故纳言以白衣领职鹦■〈母鸟〉息男吉了诣台诉列称故父鹦■〈母鸟〉蒙天子异恩待诏公交车日承頋盼偶以忤旨浮絷门下省某日夜分刺奸苗狻猊来诡称有诏诘问未毕輙将父衣裾挦扯拔发摘捶血肉狼藉致死身尸移置别居脔食至尽惟余破衣裾见存盖縁父鹦■〈母鸟〉存日曽为天子言苗狻猊过恶致乗间修郄横陷非命当日复据江北新向化人玄鸟诉列鸟自离弃北地投诚王化荷主上怜念勑将作大匠为置营居第一所大司农给廪食感激上恩衔结思报不意何者为刺奸苗狻猊帅领牙从将鸟妻及二子輙便扑杀赀产荡尽栖托无所臣欲行推对縁系大臣未敢擅便勾摄谨按刺奸大将军执金吾苗狻猊拥尰贱材支离小器谬以形似获忝非常既列牙爪之官复寄干掫之任谓宜夙夜在公谯何奸窃蠲省嗜好煎涤旧痾而乃大肆豺虎之威自如犬羊之性齮龁命吏害及衣冠左右盗臣祸深城社昔梁冀带剑入省尚书尚能叱夺礼齿路马有诛而狻猊敢于禁地挟雠矫僇言路之臣白起挟诈爰孽杜邮之诛李广杀降终来失道之刎而狻猊贪嗜货财丼同盗贼上乖天子好生之徳下闭逺人慕化之路至于仲尼不欲之对臧孙诘盗之辞上行下效载有明征鳏职旷官此其小者臣又闻之先民有言见无礼于君者诛之若鹰鹯之逐鸟雀也臣居闲见狻猊出入掖廷游戏自若或小遗殿上或卧吐车茵喜则揺尾怒则张牙恶不可极渐不可长臣谨以劾请以见事免狻猊所居官收付廷尉法狱治事见阙仍下三公尚书仆射以■〈礻昔〉日愽选贲皇之裔亷谨勤干者充之其为髵■〈髟上思下〉貌者置勿用一面督捕鼢■〈鼠勺〉诸党及根究两厢失事状以闻

与于鳞陪祀上帝归戏柬宗吴徐三子

夕余以于鳞谒帝帝享我钧天之乐而乐也曰二子唯女哉岁屠维恊洽昭余祈之墟女得三人焉其一丰上而躁一佻而侏儒一啁音脂颜爰爰■〈亻瞢〉■〈亻瞢〉女策之偕来焉余其享之余拜赋伯也之首章于鳞赋甫田卒章而退及皇太巫追以帝命曰某锡而以太山之田某而以东海之息壤锡女也女世职此土以夹辅大造毋抉我秘我则剪僇女

募縁疏

修广孝寺募縁偈

广孝寺僧欲复修故刹及庄严圣像已托前宪副徐君汝厚为疏语复谓居士能无一言乎居士病且废于世无一切縁安能以讇语作大饶益不得已口占偈曰

稽首十方众释种婆罗门宰官大居士若以庄严愿世现端正相颇棃黄金色是身如电露不复可究识若以营缔愿转轮王四州及将相大臣是身如电露不复可究识若以供养愿富有象马珠天食诸天乐是身如电露不复可究识譬彼一掬沙而以抟海水用发希有心破一切恡执皈依大法王头目非我有而况于财物米麦金银钱乃至微妙罽珍寳璎珞衣种种作檀施无愿亦无想不离于真谛苾刍仗兹力复于阎浮提而建窣堵波像法长不壊更以所余福回施诸有情同向等正觉是名无漏因是名最上果

太仓州普济寺建经阁疏

天弢居士言昔在世尊广示方便财法并施厥称檀越智慧双启冀证菩提以故诸大菩萨于法华会中各覩喜施之因阿育利王于僧祗刼后尚获聚沙之报破执者指为有漏利导者悟其无邉所望同志咸发信心破大悭恡弘众利益太仓州普济寺者地带离方名标震旦白马开其祯瑞朱鸟于兹翔拱讵意末法之候遂罹四兵之灾几使慧海荡为尼连业林剪若槎枿烟云聚散仅存清凉之名水月空茫不覩慈悲之相所頼沙门惟觉者苦行加持誓心缔构朝经暮呗爰聚资粮铢累寸鸠不私衣钵自讲堂以至斋室亦既焕乎由两庑而逮中门将苟完矣唯兹瓯脱之区拟建旃檀之阁将以祗奉三寳光昭一方而法语犹湮捷椎未击顾谓居士宜伸片言用告初地发心菩萨及声闻大部众凡有羊鹿车乗璎珞妙衣逺悟夙生多寳之证仰希长者布金之诺一切非我不吝檀施庶使法鴈双鶱趺落莲花之趾天龙合部珠腾贝叶之编怖鸽将鹙子而并栖飞鹫与雉堞而俱耸东睇琉璃之海智日方升西瞻浮玉之山慈云弥覆大小诸乗于焉萃止缁素方等悉尔皈依毋论见未之縁悉树人天之果

修观音殿疏

观世音菩提萨埵者苦海之慈航法王之上佐也圣证乆明慈愿未满带果行因用权成摄歴阿僧祗刼居补位而称尊徧恒河沙众咸现身而说法悲爱如阿耨水功徳胜须弥山大转法轮于我中夏江左乃震方之庆地建康尤欲界之仙都舍利西来赤乌由之建刹经文东译白马所以开縁六代代兴不废雨花之地三山山立俱成礼鹫之场周宋鼎革有大知识者感聚沙之宿因举布金之胜事辟嚣廛而开龙藏捐火宅而种莲花法象宏敷于今为盛然而邪魔间作末教易衰寳座旃檀不戒三灾之火穹碑屃赑俄倾四大之风岂直端严妙相皈礼无阶遂使清凈法门奢摩絶迹佛弟子里人金生白屿者幼躭内典颇悟夙生虽混迹儒绅而投机正觉叹荣华之奄忽真等颓光悲像教之凌迟有同及溺誓决贪痴之网敢轻有漏之因特以心慕东亭愿舍虎丘之宅家怜贫女可堪牛乳之供力不从心势须用众凡国将凡宰官凡居士长者念此皆为应身或金钱或布粟或缨络寳珠慨彼元非已有檀施不分乎四众告成何藉乎三时寳地重开喜覩圆好之相金箆再照争依慧觉之光今际八万四千毋陀罗臂援入西方多生普光功徳山王如来呼为善友天弢道人王某夙窥斯道乐观厥成故稽首和南而为之疏

吴郡正觉禅寺重修大雄寳殿疏

昔我世尊释迦文佛慈悲发于五浊精进超乎三刼坐双林树等正觉之倐成称两足尊建大雄之寳号权实互显愚圣同师遂使日月灯光常明震旦戒定慧教徧供知识在昔王舍阐化竹林之金地肇开以至忉利说法旃檀之寳相由起逮白马之东迈欣丹鹫之鼎兴窣堵甍云旁连欲界阿兰砌玉上等色天惟我姑苏实称胜地有大林庵者一名竹塘神畀名区代居尊宿至胜国居士陆士宁性同修静托莲社以栖禅志慕元琳感虎丘而舍宅中峩法像妙好端严别构精蓝靓深窈窕梅蕚冬荣颇现优钵之相柰实夏茂不减庵罗之果慈篁秀发于四垂忍草丛生于三地解夏驻锡俱属耆英演法传灯无非铨要彼美常侍藉宠先朝龙吐罘罳复表寒陵之额螭扶赑屃奚假江令之文弘大师下鸡足山吐狮子吼入受人王之供归为道俗之宗奏拓丛林逺隶灵谷法栋乆倾宁免波旬之累业障所纒不戒尼连之灾像法日以陵夷僧徒时困缧绁莲花灼烁厄火宅而难敷鴈王蹁跹覩弥罝而屡却平湖陆太常生由庆裔智表前身慨慧日之向沦扶弥天于再造不恡报体兾种福田时兵备广平蔡使君佛地位人为旧府主三乗解其最上五马策而重来割爱网以利刀了无罣碍纳须弥于芥子曾不留难给孤独者其夙心继絶灭者其仁政谓彼化城之顷刻多出寓言至称有漏之因縁徒明实教必迟岁月有頼檀施四众所推圆晓其首凈业不染薫修有闻聘主此山俾图修复天弢居士手创短疏躬捐微赀尚頼诸方共成义举法施财施俱成善业之根去恡去贪勿蹈痴迷之网务使八十二相重覩如来之法身亿千万众再礼瑠璃之寳界洗渔乡为凈土改鹿苑于长洲凡长者布地之金至阿育半残之果但能喜舍福报同归祗园姓名等吾文之不朽灵山面目歴永刼以长圆

弇州四部稿巻一百十三

●钦定四库全书

弇州四部稿巻一百十四

（明）王世贞 撰

○文部

△策十首

策一

今天下北创敌南扼倭三尺童子至于白首之田畯汲汲焉而日忧乱矣夫倭无足忧也犬戎尝入周矣而不能有也吐蕃尝入唐矣而不能有也匈奴有晋羯有晋鲜卑有晋氐有晋羗有晋拓跋有晋此非匈奴羯鲜卑氐羗拓跋之能而晋之罪也迁其部落散入中国而代熟之其饮食居处嗜好同矣气候便矣是晋之时势然也金有宋元有宋此非金元氏之能宋之罪而石晋氏之罪也石晋以幽州赂契丹其民日夜安其教而便其长技金元用之以捣我固易易也是宋之时势然也是故善为中国者以敌攻敌而后全制敌也善为敌者以中国攻中国而后全制中国也今敌则不然谙达辈志在摽掠足衣食称雄沙漠间而已其部众甘膻腥暖毳幕喜好射猎拥妇女走马驰角而已其畏城郭也犹伏机之穽然畏暑湿疾也犹之蹈汤火然其不便衣冠揖让名法也犹招之笠而绳绁之也是故倐而入也亦倐而出也不能留也非有所沮却势不可也庚戌之变敌直躏三辅门阊阖军焉而我不能发一矢抗之更十日下矣敌趣掠而趣去不顾也何者以非其志也所以非其志者何也以非所素习也然则敌诚不足忧乎曰有之其为中国倡也我竭天下之兵以北遏敌南遏倭又竭天下之财以供南北兵而卒不得要领而我坐困矣燕赵秦晋齐鲁周楚之郊其为侠结纳亡命习射骑陆愽报仇者不可纪也铸山煑海夜出而晨归者不可纪也习妖书为妖服以妄希富贵者不可纪也一旦而有豪喜乱者倡之不旬月而数十万人可立受事于麾下鼓行而前谁为坚者指淮漕则天下之喉咽塞指中都则天下之耳目新指陪京则天下之根本揺指汴洛则天下之矛钤集我欲抽北兵而敌控揣我我欲抽南兵而倭扼掣我我欲悉发诸边而诸边翫狃我于乎何以策之哉昔者阿房成而汉髙帝观之叹曰大丈夫当如此及东游会稽项籍曰彼可取而代也彼二雄者其目固已无秦矣魏羽林烧张彛第杀其父子而帝不问髙欢叹曰事可知矣归散赀结豪杰走事尔朱竟以代魏夫以天下全盛之势而举事一不当而豪杰得以窥其间吁可畏哉

策二

甚哉周之自弱其兵也大司马之法其所以制军师旅卒伍至要而有纪其振茇治阅于四时而施之搜苗狝狩者甚详而不烦日闲而不废独其诸侯四夷之役徃徃使其方伯连率任之而王卒不轻发也夫兵未有不战而自精者也终春秋之世而王师之在行以胜告者不一二也至于战国而周仅以空言弥缝于天下实不能当诸侯之一岩邑禆帅也此不战之罪也秦以日战而兵日精楚赵计不胜秦耳南略滇西并蜀若破节而拉朽然无他战故也不战则以文帝之治天下之富饶而匈奴一入烽甘泉而赭北地战则以武帝之不治天下之耗虚而力遏匈奴之劲又用其余下闽下南粤下牂柯夜郎下大宛百试而锷不折故武帝之强也用文之余富也而宣元之降匈奴也用武之余强也昔宋之有靖康也金实草芥我而刬刈之数十万之师夜一鼓而旦絶马迹矣及其季也天下囓其什八而韩岳锜俊之徒收余烬一再角而折其锋此之所恃以一再角而折其锋者固刬刈之不尽者也今夫士平居投石超距趯踘迹射力扼虎豹然而闻金鼓之声未有不色动者矢刃交于前未有不股栗者何者以非素习也有恂恂于杯酒而侃侃于行阵者则习之也勇公战怯私斗岂独秦民性然哉作之公则公作之私则私耳余所言作者未敢及也今国家之患莫大于聚天下不战之兵于京师而竭天下之资以奉之而不得其丝忽之用庚戌事起上赫然逮治大司马以下更戎制稽核尺籍矣然而泄泄如故也亡论其影避役占名在而实亡者老弱市人子不堪者即人人贲育怒马厉刃亡益于用也此非所以强兵之实也今天下转岁漕四百万石以给京军计独有汰京军之半留其勇壮者时搜习之以示强干而已余漕粟之半可悉征其资以付邉人之能战者作其气而鼓舞之敌未有不屈者也夫汰兵而兵强益兵而兵弱此精之说也不战则积强以为弱战则转弱以为强此战之说也汰其必不战者而厚用其战者可也

策三

自庚戌始而西北之兵亡日不与敌战自壬子始而东南之兵亡日不与倭战兵日以战挫削日以继而卒不强此又何也夫所谓战者非浪焉而迫之使角也兵日以战挫削日以继此所谓没世而不复振者败军之气也夫易进易退不量敌而前一中敌而靡烂者东南之兵也难进易退敌寡而前敌一多而缩匿者西北之兵也愚请先言西北之弊今夫所谓将者非必人见才而用之也所谓纨袴乳臭债帅者日叅焉率然而授之三千之卒不习而责之战此以将败也三千之卒不必尽精武库之朽甲雕戈畀焉使之食半菽而御敌敌马驱若风搏若电我之马若仆若偃若猬若蜗敌人之长技十不得一矣此以卒败也三千人为方阵四面而受敌敌为大军以拟我而杂出其骑为四面而更迭攻之敌分而我分之则内乱敌合而我合之则不支彼此不相援也援则敌阵动而贼乗我故以万人军焉而不收万人用也以三千人军焉而不收三千人用也此以阵法败也退缩逗留者斩军律也然元帅不敢轻用之于将而将不敢轻用之于卒其极至于鞭而贯耳止矣前有死而后无死谁不后也将鋭而以师损者诛懦而以师完者免损而无贿者诛损而有贿者免此以罚败也将幸而掩败以为功者赏功微而贿巨者赏大臣有欲与恩者赏功大而无贿者不赏大臣有欲甘心者不赏此以赏败也于乎若之何其兵之强也汉武帝不爱天下之食邑府藏以待天下之有功者赏不踰时罚不信宿得其人则付之以数万人聴其损而不问恩者酬怨者报而不恤是以投响而意得事至而功随聚也其次则莫若杨素素贵近人也尝出战简留者三百人人畏敌多愿留者素悉取三百人斩之更简留人人不愿留矣幕府上功簿纎悉必録故将士畏素严而乐得其欲其击突厥也为骑阵以诱之敌来奋击而大胜此五败者无一也如杨素者可以战者也

策四

天下所至重而甚危者则莫如宣大宣大古上谷云中地也都长安延宁诸镇重都燕宣大重宣大之所以独重于燕者为燕蔽也方文皇帝时宿重兵于二镇以威慑喝敌大漠之南王庭絶而不复幕是储胥也是虎豹之不采也及其季也敌时时入掠矣杀伤不相当矣然敌能入之而不能有也狥利而骤进微饱而骤退小创小止大创大止其常也敌又不敢越二镇而遂攻燕何者畏二镇之掎其后也是犹门户也犹手足也今者敌入而杂居于堂之外庭之内毳帐覆野骑错路二镇之人不得就时而畊牧矣敌进弗能拒也退弗能蹑也叩关内而弗能要也门户析手足痿痹而燕之所恃以重者仅耳目耳然而大司农之金钱日夜辇输于二镇若陆海然敌践屯则耕作废敌徼道则商旅废故二镇之民枵腹以俟大司农之金钱尽而卒弗饱也治二镇者有总督矣巡抚矣有监司矣守令矣其帅有总兵矣副叅游守矣又有御史司察之矣其事不相通而其力足以相制则不独十羊而九牧之也合则为蒙不合则为掣且名虽为帅所统不过三千人而已其乆者不过三四年而止耳其权不足以兼治诸将之兵而足以胁诸将其智不足以强众而威敌而足以侥幸而自迁是故大司农之金钱日夜辇输而北以给二镇而二镇之金钱日夜辇输而南以之京师其为督抚也监司也守令也总兵也副叅游守也御史也则莫不商二镇而传舎之也故欲二镇之足扞敌则莫若得人得人则必使之无商二镇而传舎之无商二镇而传舎之则莫若捐二镇而予之而不为之叅间则可昔者唐之末回纥吐蕃攻关中矣以天下之力拒之而不足而天子数至于蒙尘然不敢窥河北诸镇之一障何者人有其地故也人有其地则人自战而长饶吐蕃之于蜀也南诏之于蜀也若穿鲁缟也小予韦皋以蜀而不虞蕃大予王建以蜀而不虞诏此其明效也是故捐二镇以予材者则必聴其生聴其杀聴其辟置经费爵赏而无禁效则公之侯之而世其地如是而三年不省度支十年不全制敌者吾不信也

策五

昔人云荐绅则守和亲介胄则言征伐此大较也今荐绅之所不察以为非而介胄之所深然而嗫嚅不敢出口者莫要于和戎而其名与便莫善于市易夫魏绛之所陈与韩安国严尤诸君子之所论辨逺弗备载矣请以宋事明之夫以太宗时言则宋强而契丹弱然无日不寻于兵中国之败衂以十数焉坚者摧鋭者折至其甚不能庇天子乗舆之幄以真宗时言则宋弱而契丹强然自澶渊一盟而南北之君臣与其民日拱手相乐于无事聘问之使不絶而宋之所以中契丹而饱其欲者不过一郡数邑之资而已宋不察而仍其术以待本我中国之元昊而岁赂之也夫是以弃银夏而重困中国是谓以弱志处强势又不察而矫之结女直而攻素所通好之契丹也又不察而又矫之结蒙古而攻素所通好之女直也又不能事女直与蒙古兵构而宋不社矣是谓以强志处弱势然则宋之所谓失策者不在于和而在和之不终且厌弃武备也夫用其和者于其战者而国削用其战者于和者而国亡其较亦可思已今敌虽号强大斗骑多然其志不过欲得衣币次乃金钱而已非必用尺一牍与中国讲敌体也非必欲册尊号称兄弟结甥舅也吾捐一郡数邑之税而付之忠实之邉吏宣上命微赐其酋长以竒丽缯帛之服有差而约勒士民使与之互市不絶夫弃无用之丝枲以易有用之战马此其利甚巨互市出于下而天子不与焉此其体甚尊可以弭冦可以减戍可以乗郄而用间可以乗暇而修武此其谋甚愽夫何惮于名而不为也或曰辛壬之间则有败谋者用而辱国焉如之何其再也曰恶是何言也药石一也有用之生人者有用之杀人者则非药石之罪也故议和出于富氏而治出于秦氏而乱议恢复出于岳氏而治出于韩氏而乱君子毋姑求之于其名以为美而遽从之以为不美而遽废之求之于实可也

策六

天下之所日中冦而尾几不掉者自诸邉外则莫若岭南夫吴越之所以中冦者海上之奸民为之内主也奸民尽则冦亦从尽非能使冦尽也冦至而无与导者也故吴奸民最少最先弭越次少次弭闽次多次后弭若夫岭南则不然其海冦负海以为讧东借日本之诸岛悍夷以为爪牙而西南借交址占城阇婆暹罗以为逋薮此其于疾也在骨节辏理之间而非可汤药去也而又内结山冦以为腹心之援山冦之为巢穴累数百千计而不可穷缓则出急则遁抚之则阳聴招而阴为冦我寡则彼乗间我众则彼匿形而吾民介于二冦之间善事之则相与通有无而得为利不善事之则并其身家以饵冦夫耕而出其赋税以共官官且重征之矣出其赋税以予冦至倍而偿之矣郊之民既迫于冦之害而不得不事冦则购郭之民以为间郭之民饵于冦而乐为间则借郊之民以为藏故其始也海冦焉而已山冦焉而已今而郊之民冦也郭之民冦也自节帅而有司一身之外皆冦也此其于疾膏之下肓之上非可以金石针砭也夫海冦之来也彼为客而我之除山冦也我为客夫主不可以不时备而客可以不时至也故其便莫若先除山冦除山冦则莫若大用兵大用兵者合二广闽楚之兵分道而悉入穷其巢穴之所至而荡芟之度其险逺而素不为盗者为置官吏以约束之分兵以扼其要害而后时察郭之民为冦侦我者郊之民两属冦者轘而裂之以使民晓然知从冦之害海冦之至茫然不知我之有无内冦而我始得为主善为主者多聚兵以为伏深冦之入而焚其舟冦进而无与为之导退而归路已絶其气必夺而计必穷夫然一举而殱之此十世利也书云若药不瞑眩厥疾不瘳屠牛坦之为屠皆众理解也至于髋髀而非斤则斧皆岭南之谓也

策七

国家待宗室自亲王至中尉凡八等其支子歴八世至于庶人而禄始絶以明有富也仁也亲王冠九旒章服下天子一等郡王以次裁杀即公侯大臣毋得抗以明有贵也礼也王国所属长史卫校百千人而止耳不得臣他吏民干有司事以示有节也义也葢三善具焉以故二百年来王国鲜败度弃礼以斩其社者即卒不幸而间有吴濞之变亦輙随发而随获其资不足以行欲其势不以酬志故也虽然亲王于常禄万石郡王二千石镇国将军千石以至于庶人亦百石而他婚嫁居第资送导从之费不与焉愚尝得宗正籍观之自嘉靖二十八年而见存者一万余人今又十余年矣人益其半而合之而当为二万人也又十余年而人益其半而合之当为四禺五千人也酌禄之中人各得禄五百石益万人是益五百万石粟也天下有益禄而无增田吾不知大司农何以应之是重敝民也民贫且逃亡矣宗室之人所以仰哺而待衣者日孶孶焉而卒莫与也官又为厉禁俾不得从农商之业其贤者又不得偕寒士从有司之荐蒙虚名而鲜实利故至并室而雉经者有之矣易名姓而为所不可为者有之矣是重敝宗室也且以天下之大北距敌南际蛮东倭而西戎之内即穷岩版筑其人之负一才艺者靡不入而称荐得官职至举天子三叶之懿亲无罪而圄之一城之内被之以虚名而实之以庶人者何也此非所以明亲亲用贤之道也所以励翼庻官代天工必非宗室然后可则是周不得周召毕散汉不得徳向苍虞晋不得孚攸齐不得嶷元魏不得勰周不得宪唐不得孝恭揆勉而宋不得汝愚也夫薄待族以不足用而厚困民以供之是壅阏王上之仁于尺寸之内而蔓害于万里之外也今号称有司当王国比近者见宗室之如悬罄突无烟而衣露胫则其势不能复念民见民之废着鬻舎捐妻子以供王国之禄则其势不能复念宗室二者交战而技穷而日为之邅延以冀代要在于脱其身而已上诚欲惇亲亲不以吏事困之则请姑置其近者请自将军以上少裁其禄数而务实其恵中尉以下则请毋赐爵禄而寛其禁使其贤者得与寒士角长而受仕其不肖者从事于南畆以其力周其身而官弗与焉庶乎其犹有支也

策八

三代而后称治者独汉然非其才之独髙也所以用才者简易而无不尽当是时天子所寄以共事者内不过丞相太尉御史大夫九卿诸将军外不过守令而已即举守而言其狱讼军兴钱榖辟召赏罚靡不悉推而付之不以私人察也不以文法牵也第课其治而为之殿最以行吾典耳三公阙于九卿郡守取选焉而不为他曺以颛之也九卿为将军矣太尉为丞相矣而不为分途以限之也狱吏而通经也武弁而习吏也书生而闲武也故汉之才有过尽而无不尽之累国家于内为三公九卿大约延仿古昔而制于外为独详守之上有监司以领之矣而又有中丞以摄之御史以察之即不得自论鬼薪以上赋税虽斗斛弗敢颛也其内军府得以治兵事而不得与其权兵部得以与其权而不得治其事其大小之相制也若犬牙然其俯首而聴于法也若束缚然故虽拥连城将百万之众一赤衣吏以片纸诏而絷其项弗敢动也得意而今日为公卿以掌握国家之命失意而明日为髠钳短后之衣蹩蹩长安中而弗敢怨也可谓详于弭乱而略于求治者也故巧如莽戾如卓雄如操不得而尽用其巧与戾与雄也圣如周召不得而尽用其圣也无他法为之束也今其制不可尽变独有融酌于汉与明二者之间而稍为之裁节而已论思赞辅之职则必遴夫作行之贤者而不必尽两制之人新进之士备词林者必使之补外以习吏州郡冗散之吏有异才者时召入以补其阙抚臣而监司守令非九载弗迁间为之增秩赐金玺书以作其劳者秩满而为之峻擢以大报其贤者贪墨暴苛诛其甚者而斥其次者至于进取之涂毋颛科甲而广其选毋限文武而通其用使诗书与案牍弓矢比而无低昻焉而后人人自奋砥砺于事功天下之才不偏枯而后尽夫髙皇帝兢兢百折而得天下今使雕虫之士从容而蠧囓之而不为之防吁可慨也

山西第一问

问太子天下本学士大夫类能言之而莫详于贾谊其说果尽出于谊否也三代而下不能蚤豫教故其治不古若亦可闻其略否夫论子道者则有温峤之侍臣王褒之太子二箴示君道者则有唐文皇之帝范十二至我太祖髙皇帝及成祖宣宪诸庙皆勒成一书以示皇太子其旨与帝范同异否今上之元年即诏立元良以定国本天下欣然谓吾君有子矣夫出阁之期已示而所以辅导匡翼之具未悉诸生其为我详言之庶几备承华寳鉴之一二云

自贾谊所称天下之命悬于太子太子之善在于早谕教与选左右有味乎其言之也虽然非自谊始也书尹之诰曰一人元良万邦以贞盖言本也易蒙之彖曰蒙以养正圣功也盖言学也唯礼与左史书大传亦有之其略曰古者后妊七月而就宴室所求声音非礼乐太师缊瑟而称不习滋味非正味太宰倚升而曰不敢以待王太子所谓胎教也生而接以太牢士负之有司斋肃端冕而见之南郊所谓襁褓之教也能行立矣道之礼过阙则下过庙则趋所谓童稺之教也少长始知色则出齿于太学教之为人臣焉教之为人子焉教之为人幼焉毋使异日有一人之肆也十八曰孟侯孟侯者于四方诸侯来朝迎于郊问所不知毋使异日有深居之悔也故太子立而置太师太傅太保及乎既冠成人则有记过之史彻膳之宰敢谏之鼓瞽史诵诗工诵箴谏大夫进谋士传民语愚窃以为其备官也非好糜禄也非欲其敌仪于至尊也欲使左右前后皆正人以渐摩其徳也鸡鸣而起一日而三朝非故欲劳之欲其习于勤也其与国人齿也非故欲卑之欲其习于恭也自周之末暴秦继之人主不尽能举三代之所以教者为教而太子亦不尽能举三代之所以学者为学其始也子道缺而跃龙之地或危其终也君道缺而飞龙之地或亢是故秦之胡亥受治狱于赵髙晨即位而暮射人而望夷之祸成矣汉之戾园开博望通宾客多以异端进巫蛊起而长安兵而湖阴之祸成矣开皇之际嬖子窥嫡杨素进而房陵之位不终矣徳宗之末宫寀无择王伾叔文进而永贞之治损矣至于汉灵唐僖之季父张譲而毋赵忠定策国老而门生天子帝位予夺于左貂人主食息于中涓宦官之势重而天下之大计移矣故温峤之箴侍臣也则曰均士抗礼以卑厥情入学齐齿言称先生不以贤自臧不以贵为荣思有虞之烝烝尊文王之翼翼屏彼佞谀纳此亮直言太子之职所当尽也王褒之箴太子也则曰勿谓居尊祸福无门勿谓亲贤王道无为无为虑始无为事先损之又损全之亦全言太子之地不易居也斯二者皆所以语为人臣子之道也唐文皇制帝范十二则冠之以君体而建亲求贤审官纳谏去谗戒盈崇俭赏罚务农阅武崇文之类次焉皆所以语为人主之道也灿然备矣惜也其言教详而身教略也承干储而不终髙宗帝而不帝有以也眀兴髙皇帝甫立皇太子即建大本堂居之积武库七略之书而聚天下之英俊耆硕从容谈说经义赐宴赋诗最后采经传格言为书曰储君昭鉴録俾日进讲曰若等务导之以正他日胜重任也至文皇帝而稍充广其书益以髙帝之谟训曰文华寳鉴召皇太子授之曰修已治人之要尽矣若其勉之宣宗之为帝训也篇凡二十五始君徳而终药饵也宪宗之为文华大训也巻凡四进学也养徳也厚伦也眀治也要之其命名与帝范同而章轨与唐文异眀徳隆隆嗣三代矣自青禁之制不讲于先朝朱邸之开仅同于藩国海内皇皇然若靡所瞻望上即位之初元即下诏立皇太子推恩海内其眀年复示出阁之期以十龄奏闻温文日新岐嶷天縦中外亿兆臣庶咸欣欣焉思获奉盛美开天下万世太平根本而草莽下臣不胜私忧过计以为太子之体不患其不崇患其崇而无所接异日君臣之分不患其不辨患其辨而至于不相通今虽未能猝复古制如所谓拜师而齿学者宜亦少采贞观至道仪节三师宾客见则必假以殊礼从容燕闲启沃治道其诸寮寀亦聴坐侍讲读反复开陈以毕所见所讲读诸书自六经四子及先朝谟训外别命儒臣修纂六曹职掌今时要务如财用困乏民业艰难武备积隳士风日卑及它一切吏弊国蠧分条附见务令剀切不必宏深勒成一书専备询览人主时时考问观其进否而稍抗法于其左右至于坊局谕赞之官必选清方直亮通眀该练者充之勿急才藻以长浮华勿广遴谘以滋躁竞其内而保姆阿监必委长年毋令见少丽以犯未定之戒服御居舍崇俭朴毋令见竒衺以开奢侈之渐率土之臣皆其臣也毋以■〈执上目下〉御仆从为私人天下之有皆其有也毋请荘田店宅为私藏太子徧识万类之情而不见其用尊在一人之下而不废其谦中心无为以守至正唐虞三代之化端在于此虽然愚之私忧过计犹有不能已者盖国家雍熈之治莫盛于宣徳弘治间而及其后也颇不满于二正之季彼其出而乱二正之治为振为瑾者乃宣弘所用以侍青宫之人也今六局丞郎而下縦无其人可不预为之所乎宁侗而无爱其儇宁缓而母爱其捷宁椎无能而不必其有技宁目不知书而不必多识此在人主及辅弼大臣加之意而已

第二问

问孔子删述六经垂训万世盖昭昭如日焉自扬雄王通氏始为法言中说以拟论语而雄复着太玄以凖易通续六经君子非之以为僣然宋之诸儒亦有太极图通书定性皇极西铭等篇彼尽黜汉儒而自精醇其语宁无意于续也然易系有非夫子所撰者乾坤多余章而毛诗杂淫风周礼缺冬官而大学缺格致礼记杂出汉儒之手春秋如公谷各泥其师说讫未有定不知雄通辈何以不敢讨定而敢于续也今论者往往有异议如谓各官格致本不缺大学周易有古本之类其说可尽举而折衷之否

六经其犹日月乎其体厯万古而不亏而其用亦时有所不及故夫日有夕而月有晦幽崟蔀房之下郄容光而自逺势不得不假之于烛夫烛者所以佐日月之光于不及者也训故之学翼而眀之者也立言之学广而通之者也皆所谓烛也取烛而佐日月之光于不及则可以烛而配日月之光而谓之三不可此扬雄王通氏之所以失也扬氏之为玄也凡三方九州岛二十七部八十一家二百四十三表七百二十九赞■〈扌筮〉之以三策闗之以休咎絣之以象类播之以人事文之以五行拟之以道徳仁义礼智为其太曼漶而不可知故有首冲错测攡莹数文掜图告十一篇皆以解剥玄体离散其文雄之自叙云尔其意则曰此非扬雄氏之玄而扬雄氏之易也要之无易而后可以有玄有易矣玄何所用之且玄之体方而易之体圆圆则不待拟议而自成方则必待假借而后就故说者谓扬雄僭也王氏之拟经也大抵以汉七制续书以曹刘颜谢之篇续诗其所赞易即闗子眀之成筮论其所定礼则叔孙氏之绵蕞仪其笔春秋则止陈亡以配获麟其要如此而已其意则曰此非六经之经而王氏之经也要之可以言传而不可以言经有六经矣夫安得而配之且其所谓七制诸篇者何敢望典谟雅颂之藩篱而闗朗叔孙不过支离糟粕之近似若元经之帝两魏出蜀汉而夷江左大旨亦已悖矣故说者谓通亦僭也至于法言中说虽若有出于模拟剽窃而往往能尊正道发微言于千载之后特所谓法言者言多逺而指则近故不免于晦中说者说虽畅而理或支故不免于杂至有谓通与李徳眀不相及而唐初诸贵臣称门人者不一举其名以为阮逸之伪撰虽未必尽然要之亦有可疑者矣宋兴周程氏者出盖尽屏诸儒之说而泽于道徳醇如也周氏之为太极图说也标理于极而推功于静其为通书也表里太极之说而加详于圣贤之学程氏之答定性书谓己性无内外动亦定静亦定也张氏之作西铭谓理一而分殊人当以事亲之道事天也邵氏之皇极经世诸篇眀天地之消长推日月之盈缩与阴阳之度数刚柔之形体经之以元配之以会叅之以运终之以世盖得易之变而推广之者也要之其为说虽正大而微妙然岂有出于六经之外者扬雄王通氏急于六经之名而缓其实周程张邵氏精于得经之实而避其名此所以异也而后之持正论者必欲深文巧诋以中通雄之罪至目之为僭窃等之为异类盖至于莽大夫扬雄死而千秋不传之统直接之孟氏愚以为六经至孔子而止矣即孟氏与宋诸贤亦翼而眀之广而通之者也特所谓烛者其光有大小而佐日月之功有隆杀耳夫阳避其名而阴绍其统愚不得为通雄二氏称屈也执事谓六经自秦火之后不能不有所遗错以讨定之责责雄通氏愚谓非二氏所能办也今请得而畧言之谓繁辞之十翼有非夫子所撰者序卦之或强也而杂卦之或杂也谓乾坤之二卦自彖象而外夫子所赞皆当属之于系辞是一说也谓夫子曰放郑声而郑卫淫奔之诗不废或曰放者声耳存其篇以示戒也或云非夫子之旧也周礼缺冬官矣而河间献王辄以考工记补之其能合于圣人之政否也有谓五官之中如县师廛人之类皆在所少者惟王一条耳是一说也大学缺格致矣而朱子辄取程子之意补之其能合于圣人之心否也有谓知止末二条即格致之一章固不缺也是亦一说也礼记所载大学中庸既别表为一书而其它篇多不出于夫子缁衣公孙尼子所撰也月令吕不韦所修也王制汉文时博士所録也其它檀弓儒行等篇要亦有大醇而小疵者至于春秋一书左氏详于事而略于旨公谷守其虚而忘其实谷梁以卫辄拒父尊祖不纳子纠为内恶公羊以祭仲废君为行权妾母称夫人为合正盖范宁固已言之至于胡安国而始以其说探圣人之心于千载之上然圣人之赏罚固已眀而圣人之所以用其赏罚者未免流于刻也夫所谓广而通之者固不暇论而所谓翼而眀之者其亦有人矣乎诸儒生遵髙文之训白首守其师说而不敢废愚则何敢言愚所谓书之有古文虽稍异其语易大学之有古本虽稍更其序而大旨不甚逺固无可论诗之淫风存者出于夫子之手孰得而议之第在郑卫则绌它说而附于淫在异国则又绌其淫而附于它说不知可更一裁定否也周礼之冬官或悉取五官之属者而补之简斥刘歆之傅会合仪礼礼记而为一经可乎取月令檀弓缁衣王制儒行之类稍未醇者取家语及鲁论之为门弟子言者各降而为传以与孟氏并传可乎取左氏之事而绌其浮取公羊之例而绌其凿取谷梁之旨而绌其偏裁以胡氏之法而绌其刻更定为一书可乎要之非其急者自强不息而吾心之易在矣允执厥中而吾心之书在矣思无邪而吾心之诗在矣毋不敬而吾心之礼在矣春王正月而吾心之春秋在矣得其要则六经为吾用而其语皆筌蹄不得其要则吾为六经役老死而汩没于章句虽然愚之所甚忧则不在此今世之学者于书偶有所窥则欲尽废先儒之说而出其上于道未有所得则已力排先儒之诣而闰其统不学则借圣门之一以文其陋无行则逃之性命之乡以使人不可诘此又宋贤之罪人而扬雄王通氏之所近似而不取者也愚之所甚忧者此也

弇州四部稿巻一百十四


●钦定四库全书

弇州四部稿巻一百十五

（眀）王世贞 撰

○文部

△策四首

山西第三问

问太庙之时飨也与文庙之释奠也盖皆有从祀焉岂亦出于报功崇道之意欤其礼始何代而损益何主大较可得闻否国家于典礼至眀备也先帝盖惓惓致意焉今太庙从祀之臣自成祖而后寥寥矣不闻有议増入者文庙之两庑自元季而后寥寥矣间有议増入讫于今未定者抑果难其人耶或慎重其典不轻举耶国家熈眀累洽之运以崇徳右文称而使列圣无臣孔门无贤甚愧不取也诸士子熟琬琰之编且事俎豆久矣其母曰邹人之子不知而不以告也

太庙之有从祀者谓能佐其主衍斯世之治统也以报功也文庙之有从祀者谓能佐其师衍斯世之道统也亦以报功也其典归之秩宗而其议掌之太常虽徳之者不能举无功之祀怨之者不能废应祀之功斯礼也人主行之以厚道而持之以公道者也盖愚尝读商盘庚之告曰兹予大享于先王尔祖其从与享之及洛诰曰记功宗以功作元祀而后知先王之用情于其臣也又尝读周礼大司乐以治建国之学政而合国之子弟凡有道有徳者使教焉死则以为乐祖祭于瞽宗而后知先王之用情于其师也生而共其禄于朝死而共其飨于庙而君臣之体一矣生而以兹地嗣其教没而以兹地配其飨而师弟子之体一矣夫礼有其举之莫敢废也礼举矣而不备于盛世君子之所以为礼耻也礼备矣而世无其人以应之君子之所以为盛世耻也太庙之有从祀其制见于周而其议详于髙堂隆任茂大抵以一代之臣配一代之君而已至唐而可考者淮安靖王神通梁文昭公房玄龄而下距太尉李愬凡三十二人也至宋而可考者韩忠献王赵普济阳忠武王曹彬而下距丞相葛邲凡二十四人也其它固代不絶也夫金偏隅耳而犹能举舍音尼玛哈乌珠张浩辈之祀而况不为金者乎文庙之有从祀其礼起于汉延光而其议定于唐贞观大抵以其有功于圣经而已而不必尽论其人也故贞观之诏自左丘眀卜子夏而下距范宁贾逵人盖二十二也宋至元丰而益者荀况扬雄韩愈也至淳佑而益者周敦頥张载程颢程頥朱熹也至景定而益者邵雍司马光也其它固代不乏也夫元胜国耳尚能进董仲舒而其人有许衡吴澄者应之而况不为元者乎眀兴髙皇帝之初念无以昭宣诸功臣之烈建太庙首议以李韩公善长等六公及胡越公大海等从飨最后韩公坐嫌死而六公亦间不得与逮永乐而始定自中山开平二王而下距永义侯世杰凡六王五公一侯十二人从文皇帝祀者至洪熈而定文武臣惟河间王玉东平王能寜国公真荣国公广孝二王二公而已先皇帝之世于宗庙大典盖惓惓焉首上太祖徽号及追上文皇帝祖号已采礼官言进诚意伯基从祀太祖位六王下而以僧故斥广孝使祀大兴隆寺寻用翊国公勋请进其祖营国公英天下不以私病英而以公快基广孝谓英功足称也独仁宣而后寥寥无闻者过也夫承平之世先文徳而后武功则列圣之丕承宣眀治道抑何章章着隆也忍使万世之后谓眀有君而无臣不得比于唐髙宋真之季耶夫以杨文贞李文达商文毅刘文靖杨文忠之贤于辅而不得从蹇忠定王忠肃王端毅马端肃之贤于铨而不得从于肃愍之贤于枢而不得从张定兴辅之三下南交朱宣平永之八佩将印皆位太师握环卫为心膂牙爪而不得从何也其人纵不能与中山开平等岂尽出世杰真下耶愚以为礼官台臣当一建白下公卿大夫博议而精核之进其灼然者不为过也髙皇帝又念无以表扬我先师之道诏革天下神号而独不以及夫子且谓所封爵及诸从祀者俱如故至正统而益以胡安国蔡沈真徳秀吴澄先皇帝之世于文庙大礼愈惓惓焉凡再释奠幸太学爵改王而为师神改像而为主佾改八而为六盖前是从祀者夺扬雄矣已采辅臣言退荀况马融刘向贾逵王弼何休戴圣王肃杜预吴澄而罢其祀抑郑众卢植郑玄服虔范宁而祀于乡进王通胡瑗杨时蔡元定最后以濮议故进欧阳修天下不以私訾修而以公许王通等谓修学足称也然此皆先世儒耳至于眀而独寥寥者过也夫治统与道统而俱盛即列圣之嗣徳扬诩教化抑何孜孜不替也忍使万世之后谓眀以功而不以徳至不获比于元马上之俗耶当嘉靖中言者请进薛文清瑄从祀会议且定矣一二沮之者谓其鲜著述无大裨益天子伸其说而屈其请今上初言者欲并合王文成守仁陈检讨献章而祀之复下羣臣议其许瑄者十而九其许守仁献章者十而二三而卒莫定也岂非以瑄经行淳备笃信守死出处以道有功圣门至于守仁则因其致知而疑其慧于献章因其主静而疑其寂耶其近于慧与寂者其流之罪也非其师说也是三人者縦不得与二程朱氏等岂尽出胡瑗杨时下耶愚以为礼官台臣当再一建白下公卿大夫博议而精核之进其确然者不为过也然自髙帝诸功臣而下尚有说焉李韩公之佐开创固不下酇侯虽以嫌死帝尚为讳之若冯宋公胜之佐大将军取中原下秦陇降纳克楚二十万之众传颍公友徳之从大将军取山东其平蜀功冠诸彻侯而开滇南二百年之地惜其终于帝之末遘革除之变而未有举也勲烈固伯仲岐阳而子永义矣縦不得从太庙祀亦冝别于其乡隆其赠谥而録其后不宜使子文之勲为若敖氏之馁鬼也彼于圣门而称学者若吴聘君与弼之介胡布衣居仁之敬魏恭简校之端罗文毅伦文恭洪先之守似亦可祀于其乡今恭简有専祀而诸君子未备不可一次第举乎而愚又有进于此者先朝之黜汉儒凛乎斧钺矣夫卑汉者所以尊宋而不知其陷宋儒于背本也令训故之学不传即眀哲如二程朱子亦何所自而释其义乎愚以为若卢郑等者复其祀于学而刘向吴澄辈専其祀于乡可也斯礼也愚能言之即执事能聴之而议者未必许也今天下难其典而易其人者何也逺者不能悉其实而近者有所疑于心也愚故曰斯礼也人主行之以厚道而持之以公道者也

第四问

问太史公有云天下熈熈皆为利来固圣门罕言之然大学称理财冢宰制国用岂非以当世所急也耶即不敢与诸儒生为雅言夫齐越蕞尔国耳管夷吾计然为之谋而卒以富役天下桑弘羊一贾人子然当汉疲耗之极而营之使大农有竒羡刘晏干吏也以区区十五道之赋而供度支不乏果何筴也今天下虽号全盛然中外恒枵然若果然之腹不能以月计大司农时时告不支矣岂其源尚有可开而其流或有可塞欤愿与诸生商之以观有用之学且上主计者采焉

执事拳拳以理财之要下询不佞书生也授之握算不知縦横其何以仰佐末议于主计者虽然敢不罄所见闻以对大抵富国易富天下难富未开利之天下易富已开利之天下难得人而専听其法易以法而强授之人难夫管子者古所称能冨国者也今其书曰错国于不倾之地积于不涸之仓藏于不竭之府所谓仓与府者五谷桑麻六畜而已其外则官山海所谓负海煮海负山铸山笼百姓之利而收之官而已又其外则制罪大小入以兵甲钧金束矢而足五兵而已财有余则借以使敌如贵买莒椘代衡山之物以疲其上下之力扵物而已故天下弱于齐之富而齐霸所谓能冨国者也其次莫若计然计然之书曰知斗则修备时用则知物二者形而万货之情得故积着之理务完物无息币以物相贸易贵上极则反贱贱下极则反贵贵出如粪土贱取如珠玉财币欲其行如流水行之十年而越大富以其赀倾吴而横行江淮间所谓能富国者也然此一方耳四封之内皆邻敌也其流易达而输易委盈缩易晓也我故得而发我之赢而时中彼之急收彼之无用而为我之有用母之权长在我而子之息长在彼肥我而不忧彼之瘠损彼而不为我之累故曰富国易也若夫天下则不然尽四封之内外而皆吾地也其人则皆吾人也肥在左则瘠在右损在逺则累在近管子计然之筴有所达而不必尽达也故曰富天下难也汉武帝因文景之遗赀不胜其溢而修怨于匈奴已修威于东韩西域南夷已又修其欲于宫室帷帐逰幸之事河决岁侵又从而齮啮之盖不数年而大农少府水衡之金钱米粟尽矣于是桑弘羊为治粟都尉筦天下盐铁乃请置大农郡丞分部主郡国各往往县置均输盐铁官令逺方各以其物贵时商贾所转贩者为赋而相灌输置平凖于京师大农之诸官尽笼天下之货物贵即卖之贱则买之抑天下物名曰平凖又令吏入粟补官罪人得赎罪禁盗铸告缗钱算轺车船贾人一岁之中太仓甘泉满邉余谷诸物均输帛五百万匹民不益赋而天下用饶今世诸儒者掩口不欲道弘羊弘羊故心计臣非诸龌龊儒者比也虽然谓弘羊能开之则可谓弘羊能生之则不可盖汉兴人主世世守共俭宫室之汤沐不以烦大农而悉推山泽闗梁之利以予民民得恣取而无禁故农利十一工利十二而商利十九至武帝国家之用始不足而弘羊辈始得以其心计而通利孔执事试屈指而筹今之天下于汉赋财法向所称有一之不备者乎弘羊而在更何所加故曰富未开利之天下易富已开利之天下难也当肃代时户口之耗十八九人主而下至六师供邉之费悉仰给于刘晏之十五道晏好用亷勤吏先爱民故非弘羊比也然其大旨不过在于捷得四方之物价使食货轻重之权使司恒为之掌握利在官而害不在民其所谓爱民者又不过捷得四方之丰歉丰则籴歉则粜以两利而相济其所谓理财者不过寛予盐商之资以收盐利厚处漕艘之费以收漕实而已故谓晏能整齐之则可谓晏能生之则不可执事试筹今之天下即有如弘羊晏者在能捐百万金而不之问乎能听其自辟召立富贵人乎左右不中制而台省不外议乎故曰得人而専听其法易以法而强授之人难也迩年国用乏大司农不能当中旨数更易中外士大夫朝夕以用为忧公交车之牍至累月不能竟十道之使旁午而未久辄报罢盐政壊而思复其旧计开中之入更损二十万缗且中止矣屯政壊而思饬其旧计其羡仅足以供本军行之三年而复废専官矣欲铸钱而计铸之入不能当其损矣欲设官会行钞法而国家不能出数十万金以为之母矣累世之蓄困于先朝之工祷而天府竭矣爰赎之所积困于频年之征觧而郡邑仓库竭矣水旱虫蝗加以无名之赋而闾阎竭矣广盗起而所费者岁以数十万计而五岭之公私贫矣河决而所费者以百万计而青徐兖豫之公私贫矣外有日重而必不可已之邉计内有日益而必不肯已之宗藩然则如之何曰此在人主精思之委计于大臣而后可也邉计不可已则加重于主兵而少调客兵使兵得息而食减宗藩不可已则渐限其封爵而听其从四民之利使人自便而禄减罢不时宣索则六宫之用简而户部舒停非时工役则将作之用简而冬官裕清内府工匠力勇之数核锦衣腾冲府军之籍则冗食省而漕粮有余毋轻以一人言而遽兴毋轻以一人言而遽革则国是定而司农得少展其技嗟夫入利之孔开已尽矣然细而不胜其出利之孔语云涓涓不竭将成江河况若江河之决乎哉故其徳莫大乎节俭夫节俭者眀主之所优为而左右之所不甚喜者也主慎于赏赐则左右见以为寡于泽主难于兴作则左右见以为穷于侵主精于搜核则左右见以为无所匿其弊故自古中外之臣言及利计毋论其可否也朝上而夕报可着为令甲有之言及国蠧毋论其重轻也朝上而夕报罢甚且付廷尉矣噫即管计诸才臣杜口可也

第五问

问外国之为中国患也久矣迩者盖益讧焉以战则多馁以守则多瑕孶孶然聚天下之策而日讲求之而卒不得其要领夫我之所以不敌者其故何也敌虽强其视匈奴突厥女直蒙古孰类今缙绅之士或议战而介胄之士或更议守要必有折衷者眀威徳薄海内外今縦不能犁王庭卤老上而勒石于燕然之颠四郊多垒即何策以洗其耻乎诸士子之乡中敌数矣其必有习者眀以语我

中国之不能与外敌者久矣而今为甚其说凡有八曰聚散之势不敌也大约中国胜兵与敌控弦之骑校之可各得三十余万我散而为九邉而敌长聚是以九而攻我一也其不敌一也勇怯之实不敌也敌便马疾斗耐饥渴上下驰逐若风视死若赴而我于是数者无一焉其不敌二也劳佚之形不敌也敌因粮于我我裹粮而应之不待三日而自困其不敌三也骑步之力不敌也我虽骑不能疏行突斗而为骑阵敌无所不冲而我无所不应也不敌四也攻守之机不敌也敌既阑入邉扼宣大蓟晋之要冲而居之马首东则东犯西则西犯彼无所不攻而我无所不守其不敌五也客主之变不敌也敌入而烽始举烽举而兵始出敌顾为主而我顾为客彼得従容设伏以诱我其不敌六也専缓之计不敌也敌自春而至秋其上下日以入冦为计自辰而至夕其事非斗即猎其所工非骑即射而我之吏士则营营焉不忧斗而忧其妻子为文武大帅者不忧外而忧内又加以文法簿书之是牵逢迎便辟之是熟而望其能膺惩大憝哉其不敌七也上下之情不敌也敌自其主帅以至于斗卒无贵贱一也其嗜欲易通而沈慸易达也我士卒之于偏裨偏裨之于大帅武吏之于文吏邉臣之于大臣若隔九阍焉而何以责之效力也为敌间谍者本我中国之民而以我情予敌为我烽堠者本我中国之兵而以我情予敌其不敌八也夫所谓八不敌者审矣然而敌卒不能为我害者何也是匈奴突厥之敌而非女直蒙古之敌也夫所谓女直蒙古之敌何也自其立国之始而地半已中国之中国之民安敌而不相鄙也敌安中国之俗而不为苦也故以中国攻中国而敌得饶于战以敌供敌而敌得深入而久居也若夫匈奴突厥则不然其嗜欲不合也其居处不便习也其冦也利中国之玉帛货贿而不必有其地利中国之子女技作而不必有其民匮则至赢则出月盛壮则攻战月亏则退兵深入则虞归久居则虞疾中国之所以获支梧而稍息肩也夫不求我之所以胜汉唐者而幸敌之尚为匈奴突厥愚以为中国之计左也夫荐绅守和亲而介胄言征伐自古则然今荐绅之士不习战者则曰敌亦人耳此其众不过当汉一大郡战不胜则诛帅守不固则诛守臣吾法行而前固无衡敌介胄之士习战者曰不然敌斗士勇三倍我其马力十倍我试即邉兵人校之其见敌而不股栗者十不一也其能角敌而互见其技者百不一也夫士畏敌而不畏将将甘死法而不死敌何以言战哉愚以为皆非也愚非能抉穣苴膑起之秘起卫霍于九京而与之筴也不过诸邉大夫之所恒知者其略曰审形势眀赏罚定国是重将权而已夫所谓审形势者不敢逺及秦诸邉也姑请言其近者宣大之险与敌共矣其法当以战而为守山西蓟邉险犹在我也其法当以守而为战以战为守者非必战也我弃小堡而并于大堡堡宿锐士栖糇粮择帅以统之使不可下而简募精骑如所谓百保鲜卑者分属诸骁将以为竒兵或击其抄卒使不敢散而轻我或袭其辎重使不敢易而近我然后多间谍以离其党广招诱以弱其势十年之内敌庶几且逺乎以守为战者非必守也敌不入则坚墉浚濠宿兵以待之敌入矣清野以疲其骑清野矣坚壁以防其攻壁坚矣设疑而误其路路疑矣严兵而尾其归此所谓守道也不然而责宣大以守是坐困也责山西蓟邉以战是立败也所谓眀赏罚者其说非徒谓峻罚也赏固当先之夫古将兵而峻于罚者莫过杨素将将而峻于罚者莫过汉武帝然而乐为素兵者乐微功之见知乐为汉武帝将者乐万户侯千金之易致也故酷罚者人之所欲避也而赏能夺之战危者人之所易晓也而赏能愚之今国家于失律之法严矣独所谓赏者极于数十金而所谓爵者不及世欲以此而售人之死命何也愚以为人主精意于此如赵艺祖之别贮帛封椿库购敌首而又不爱通侯世爵之赏以待天下之负材而自喜者盖朝奏功而夕报玺书毋使墨吏持文法讥诃之而后严僇社之今使天下有所甚欲者以易其生而有所甚恶者以易其死其不悉谋力而致之于敌者鲜也所谓定国是者县官下求材之令人得举所知铨部次第而用之矣其未用也人人皆诸葛亮其既用也处处皆李元平固所用之才未尽真而所以待之之道未尽是也不见形而有所为则议者得以其形而訾之稍破格而有所请则议者得以其格而绳之愚以为今用人自督抚而下冝精简其选既用之后则精専其任而徐待其成一切建白指摘凡属烦言阁不令下可也所谓重将权者今督帅之委非不重也然阳示之重而阴迫之轻为之下者自一命而上即有奥主咈息嚬笑皆惧触怒然犹平居言耳敌一入而督帅不能行之大将大将不能行之偏裨盖有令下而嘻出而指相目曰此廷尉人耳非而主也故愚所谓重者居平不为之中制敌至则聴其诛赏敌退务核其情实而已凡愚所以对执事者疎节阔目不能为必胜之筴也异日倘捐前箸而借我尚当以根本之说进

湖广第一问

问古推功者重开创语徳者归守成殆未有以易也我髙皇帝逐亡元定■〈宀禹〉县再辟天地驱一世之豪杰而左右之不亦功倍尧舜哉其良法媺意提衡畔涣顜若画一盖二百有余禩而天下谧如也文皇戡家难泰陵敦身轨赫然声施异世焉其后先承显之烈亦能举其大畧否今上业方在冲幼而薄海内外奉泽共度搢绅黔黎交口而颂圣哲以为过周成汉昭万万夫万古莫二之功我髙皇既擅之乃今上秉齐圣履大寳而富春秋万古嗣盛之徳此其时矣将何修而可以比扵先皇观也诸生为精言之不佞将以闻于上

圣人有先天而创大业者天下归功焉有后天而弘大化者天下归徳焉功不在一时而在百世之后者其所贻者孙谋也徳不在一时而在百世之前者其所绳者祖武也功与徳不可岐而二者也故夫创有徳而守有功振废之谓功垂吁之谓徳二者相因以成其盛者也执事颂国美扬圣哲欲人主上登三下咸五而先以髙皇帝之大功与所以垂治安之道而至今者为问甚盛至心也愚无似敢以不敏对盖孔子尝观河洛而叹曰微禹吾其鱼乎又美齐氏之绩而曰微管仲吾其被髪左袵矣夫禹之功诚大然是时原隰之膏沃比耦而黍稌者尚有之即不治犹不至尽天下而革其旧至管仲之季北不过山戎跳梁燕蓟之末垂南不过椘蚕食江汉诸姬而已而所谓楚者犹窃中国之衣冠而谈礼乐管仲亦仅能膺惩而扞圉我耳孔子尚称服其仁而况于元以荒服边裔之众累我中国而悉臣之举一世之豪杰俯首而事之以为主倾耳而听之以为令俗日化于淫哇而不自觉故夫所践者莫非其土也所临者莫非其人也髙皇帝起淮右提三尺剑以与羣雄角而胜之乗胜而北驱逐而置之大漠之外乾坤辟而再位日月涤而重朗海岳奠而如故民人复而维新夫岂直得圣人之威哉即轩辕逊五兵而大禹譲玄圭矣髙皇帝犹不自圣兢兢焉奉大寳于盘水驭六马以朽索鸡鸣而起未辨色而视朝不以寒暑间者戒滋逸也六宫取充位而已无燕赵二八之奉戒滋荡也赐租之诏无岁而不下戒尽民也一记阅江楼几成而罢之终其身不为离宫别馆戒游豫也去岳渎神祗之滥封而归本号戒亵神也滇诏平卧榻十七年而始克平戒勤兵也朝鲜乱安南阻日本贰闭闗而听其自服而不之讨戒启衅也废丞相析中书省而六之不得相弹压戒専国也五都督府握兵籍而不与调发兵部得调发而不治兵戒専戎也六尺之孤垂拱而不置母后席戒内干也外戚食国租而不与政戒外移也南面三十年而不改元薄海内外称臣妾而不加徽号戒侈心也髙皇帝虽以神武盖一世而抑其才以下一世之贤士其尊在九重而洞彻其肺腑以与闾阎之志通其开辟之绩足以当天心是故厯十余祀而天眷益厚其深泽胶固于民志是故厯危疑震撼之际而不动其纪法足以纲维乎后代是故指鹿训狐之辈欲窃之而不能久执事之所称髙皇帝者功而愚则所谓髙皇帝之所长有天下不尽以功也继髙皇而圣者莫若成祖人见其聨数十万之众垂百年而再造区夏六龙之驾四出塞而单于请命余皇之卒徧海内而越裳重译凡有血气莫不尊亲以为是成祖功乎不知其大指乃在亲近儒臣杜絶女谒表章六经却请封襌而所谓功者不与也继成祖而圣者莫若泰陵其媺政固不可更仆数也大要在奉两宫睦诸邸御经筵亲朝政礼耆辅优言路畏天警悲人穷躬节俭敦仁恕盖十八年如一日焉人以为考皇徳乎哉鼎成之日而深山邃壑田畯红女号泣思慕若孺子之于慈父母故内讧于谨雄宁彬外躏于鐇濠刘齐蓝鄢辈而天下晏如也是则我孝皇之功所以不朽也我主上御极之载距髙帝戊申所二百余矣天道变而人事应之焕然鼎革以昭中兴之治是天下之大期也属者岁颇登匈奴革面南越授首无兵革之警中外得以精意而承令是天下之大机也主上以冲幼握大寳凝然不动声色尊严若神委政耆硕讲眀经谊一二元老相与夹辅内外宫府一体政不旁落即书史所载周成汉昭之内何敢望万一焉是天下之大本也期不可忽机不可失而本不可不预培而黙滋今虎观诸儒日横经而讲者无非三代帝王之训而大臣之所进说图解其善恶凛乎万世龟鉴也第不知燕闲蠖濩之际亦尝内验之身心而外验政事乎人主一身父母宗子其精神上与天相流通而下与万姓不隔者也上帝临汝无贰尔心一夫不获恫瘝乃身盖凛乎其可畏而恻乎其不容己者也故人主之念不可使少怠惧其日安于佚也縁识不可使早开惧其旁入于欲窦也才不可使有余惧其求于治之外也左右不可使便辟惧其唯言而莫与违也我二祖一宗之政不下榻而可以按求至二帝三王之心法又不在简册而在方寸耳人主中心无为以守至正公卿大夫日取祖宗法而夹持之十年而财不裕民不安外国不宾服礼乐教化不渐兴者吾不信也夫以髙皇帝之烈崔巍昭烜与天地并而后皇以廑廑守成之政仰而思嫓不亦计左失当哉而愚复以廑廑守成之说进得无益其左也虽然人主陋汉唐陿祖宗以为非至治之绩而必欲上等于尧舜其志非不恢乎大也然出之不以本而行之不以渐掇拾经史之陈言而施之不相入之俗强物之情而就我此王安石之所欣然以兴而韩富司马之所惄然而深忧者也孔子曰如有王者必世而后仁又曰无欲速无见小利无欲速则必求所以寛收其效者无见小利则必有所以究其大者请更得从容而愚始敢以文帝之谦譲而未遑者一进

弇州四部稿巻一百十五

●钦定四库全书

弇州四部稿巻一百十六

（明）王世贞 撰

○文部

△策四首

湖广第二问

问天官家言谈说灾祥祸福若指诸掌其大槩三焉有逺而不变者如元会所纪阳九百六之类是也有近而可推者日月薄蚀五星躔度正犯之类是也有卒来而不可究者彗孛凌变寒暑霜雹震骞水旱之类是也然推天以征人则于法有合有不合推人以征天则于数有验有不验果何也说者以为三代时人主之精诚彻于天天视听为一而后不能尽然又谓太史失其官躔野变其度而不尽能一一应然欤否耶当世宗末海内报灾异者不虚月而奏其祥者輙上闻然至于今而寓宇宁晏外藩宾服民心忻如也即徃者星异小小而圣主喆辅交相为儆固借此益修其德以仰承仁爱顾其数有可推而其道有可尽者乎诸生毋以不经对请用以观异日

执事发策而以上天之运象与灾祥之应否为问诸生鄙人也上之不能穷神知化以契上帝陟降之精而下之束于制不能窥见天官推歩占候之法毋乃以臆问而令诸生以臆对乎虽然窃有以窥问者之旨不在天而在人也盖执事之问三而人事不与焉其曰阳九百六者自然之运也载于太乙肘后甚详曰凡四百五十六年而一阳九二百八十八年而一百六阳九竒数也为阳数穷百六阴数也为阴数穷皆所谓厄候也考之羿浞而得阳九七周赧而得阳九八汉延熹光和而得阳九九隋大业而得阳九十周厉幽而其间得百六十二敬王而得百六十三六国与秦之际而得百六十四晋为十六国而得百六之数极而反于一五代而得百六之数三其分裂乖散可谓章章应矣然舜禹而得百六之数七小甲雍已而得阳九之数五百六之数九庚乙武丁而得阳九之数六不降而得百六之数八盘庚小辛而得百六之数十周成康而得百六之数十一汉明章而得百六之数十五唐文皇而得百六之数二此于时不大小称治哉而又胡以盭戾若此也夫气运不足言也至于近而可推者日月薄蚀及五星躔度正犯之类是也象见而天下之祸福因之所谓天感人也卒来而不可究者彗孛凌变寒暑霜雹震骞水旱之类是也几动而天之灾祥应之所谓人感天也日月之交月行黄道而日为掩则日食是曰阴胜阳其变重月行在望与日冲月入于日暗虚之内则月食是曰阳胜阴其变轻圣人扶阳而尊君曰日君道也于其食谨书而备戒之然竟春秋二百四十二年所著见不过三十六而已前汉二百一十三年而食者五十三后汉百九十六年而食者七十二岂春秋之际为能治于汉耶说者谓史佚而不尽载近矣而是所谓日食者其尽能为灾于汉否也自日月而下者毋过五星为其能尽天之五行也岁星最吉其所居国不可伐能伐人填星次之凡国居久则福厚荧惑最凶所居国受殃太白次之辰星又次之要之犯道变色则皆足以为灾久伏不出则必化而为彗彗之所指靡不立祸然亦安能一一而令人应耶夫吉星不能挽之而使留凶曜不能推之而使去则所以感人者亦辽邈也吾姑举数者以证之夫吕后以日食而逝然此非人主比也殁未几而眞主自代来以二十二年之治而永汉祚于四百日食抑何祥也秦王以太白经天而有天下然此非易姓比也立未几而仁义行有效以二十三年之治而昌唐歴于三百安在太白之为天下兵也文帝时一日而裂山者二十九一雨而为日者二十五壊民居至八千之众法以为君道废壊民失所应也夫君道不壊而民安佚孰有踰文帝者也又其四年六月雨雪法以为诛杀过当应也君仁而不过诛杀孰有踰文帝者也世治则鳯凰见麒麟游芝草生鳯一见于汉桓之元嘉再见于灵之光和苍麟十六骖驾于石虎芝草数万供养于宣和彼四君者是遵何德哉世之为觧者曰三代而上人主之精诚与上帝相为流通上帝日卑其视听而待之是人主与天一也故一遇变而立应一修德而立改三代而下既不克斋明其德以黙与之契而又未甞中心栗栗以承其变是人主与天二也是以有应有不应也然所谓九年之水于尧而七年之旱于汤者亦未闻其能逆销之也则夫箑脯蓂荚屈轶觟■〈角虒〉之类吾不敢尽以为和德应也则又曰帝尧之世羲和钦昊天而其仲若叔分殷四时矣夫以杳眇不易测之政冠万机而推策无可据之人踞四岳九官十二牧之上其事若迂而甚专笃是以职修而动辄验汉兴太史公之职等于卜筮供奉而今且以一书筭白丁充之矣夫安能望其明天道而察民故也是或一道也则又曰分野非故也夫以益州而逺属魏以冀州而属蕞尔之卫燕在北而东配析木鲁在东而西配降娄秦西北而鹑首次东南吴越东南而星纪次东北盖自古犹疑之况于今荆扬二州地半天下而戸口人物实当天下十之八夫躔度安得而不下移也且当春秋战国时国各以地应今废郡国而尽欲以朝事当之又安能一一验也是又一道也凡此皆执事之所疑也愚则以为天地大矣人于其间取吾形气之似者而欲配之已取吾机之相通者而测之已又取吾法之可推者而模范之谓天地在是矣其合者固恒而不合者亦恒也当嘉靖时彗若蚩尤之旗无所不犯山陜之间坼地千里摧百万人之命夏霜冬雹水旱霆火靡岁无之逺方波臣不得尽覩修省之实而宗伯所陈事非瑞芝即白龟鹿也私心固不胜其忧矣而十载之内岁益登纲纪益振朝野益恬穆无事岂所谓不在天而在人者盖有道耶抑髙皇帝之功德贻后者与宇宙并而灾祥不能撼耶客岁象异特小小耳既非五星之精所化不过周伯王蓬之属而其在阁道上下者占不过兵革冦窃伏奸在侧耳圣主喆辅公卿台諌恐然而交相戒者何也愚有以窥其故矣夫人主之摄下也无所不靡而其于言动也无所不快意盖天下让尊焉使非有更尊而为天者以临之而又出灾异以警示之几何而不日流于骄且怠耶不然彻乐避殿减膳菲服要亦责躬之虚文而所谓求言宥过赐租省刑亦有国之常政又何必待示变而始克举也是故人主而能祗敬则大戊之桑榖髙宗之雉雊为大戊髙宗昭德也宋景之荧惑为宋景昭贤也人主而汰则含誉彗矣平虑鬼目矣甘露雀饧矣愚故曰执事之旨不在天而在人也

第三问

问史有二家左氏志编年而太史公列传纪其得失亦大略相当自荀恱袁宏之流祖左氏班固陈寿范晔之伦业司马由陈范而晋南北朝至胜国犹宗之而左氏盖寥寥也至宋涑水氏始略法其凡而着通鉴业以佐人主治道而已明兴国大政閟于金匮石室而不得窥然以修史者征之代出人手其贤否不一也不至无矛盾否国史家乗其亦可信而征否吾欲用班固兰台例尽出国史之藏而使贤而才者司其事务合于昔贤之所谓三长者而后成书宋以后事别列为编年而续涑水氏以备人主乙夜之览不识有可以当之者否不佞请因诸君子以观倚相之绪

愚甞读文中子之书曰史之失自迁固始也记繁而志寡则又未尝不叹其言之失也夫经有不必记者而史有不必志孔子之作春秋也而君臣父子夫妇长幼之伦着焉中国荆蛮君子小人之界判焉盖二百四十二年而千万世揆是也故经不敢续也亦无所事续也至于史则不然一代缺而一代之迹泯如也一郡国缺而一郡国之迹泯如也贤者不幸而不见德不肖者幸而不见慝故夫三代非无史也周衰天子之史不在周而寄于齐晋之盟主盟主衰而又分寄于列国国自为史人自为笔至秦务师吏斥百家而史亦随烬矣五帝之事若有若无三王之事若存若亡则非史之罪也祖龙为之也执事试进操觚之士而质之史其论三代有不尊称尚书者乎然自舜禹汤武及桀纣而外有能举少康武丁太康孔甲之详以复者否周之季有不尊称春秋者乎然自桓文而上有能举宣平共和之详者否二汉而下有不稗官晋齐谐六代期期唐书芜宋史而猥琐辽金元三氏者乎然一展巻而千六百年之人若新而其迹若胪列也则是史之存与不存也愚非谓晋氏六季唐宋而下之能史也谓治史之有地也凡天下之言史者有二家其编年者居其一而左氏为最纪传者居其一而司马氏为最左氏之始末在事而司马氏之始末在人重在事则束于事而不能旁及人苦于略而不徧重在人则束于人其事不能无重出而互见苦于繁而不能竟故法左以备一时之览而法司马以成一代之业可相有而不可偏废者也自汉孝献帝命荀恱约略班史之文而用左法凡三十篇曰汉纪而袁宏复为东汉纪亦三十篇其文辞华实略相当后世颇称述焉而其它如张璠孙盛干宝徐贾裴子野吴均何之元王邵栁芳崔龟从之流曰春秋曰纪曰略曰志曰厯大约又因二纪而为书执事谓寥寥者非也特其书多散佚不传耳继司马而盛者则无如班氏而范晔之后汉陈寿之三国亦其亚焉大约如司马而小变其凡例或不能备表志如寿耳自是而后以人主之命撰者则房玄龄等之于晋沈约之于宋萧子显之于南齐姚思廉之于梁陈魏收之于魏令狐德芬等之于周魏征等之于隋刘煦等及欧阳修宋祁之前后于唐卢多逊等之于五代欧阳玄等之于宋辽金是也其自撰者则伏无忌刘珍蔡邕之为东观记谢承之为书华峤之为典张勃之为录何法盛之为说崔鸿之为十六国春秋何承天徐衍之为宋邓彦海之为代李百药之为北齐是也欧阳修纪新唐而刘昫寝志五代而卢多逊废则或以其文哉述左氏者宋涑水司马光氏故好为史而当熈丰之际不胜其爱君之念纂资治通鉴以上之起周威烈而迄后周世宗于治体无所系则宁削正史而不书有所禆则旁采异书而不废虽其繁简不能超时而自为法然世主称良焉夫明兴其治统政化人才卓然越百世而于史抑何湮略弗振也夫金匮石室之閟度非草茅所与闻然徃徃传之荐绅云革除靖难之际其笔不能无曲与讳也输欵而美其知义抗节而诬其乞哀乃至英宪孝之际秉如椽者陈庐陵刘慱野焦泌阳之辈徃徃鸱张其臆一人而代各贤否一事而人各是非甚或责阙供于仁孝之里诋掠金于戡定之臣将何所取衷哉野史亡虑数十百家其在朝者修郄而灭其公是逞已而欺其独非在野者剽一时之耳而遂为目信他人之舌而用为笔则又不可信也家乘稍具生卒世系迁转履厯而已要之无非谀墓者改事之非而称是略人之美而归已则又不可信也愚故不自量辄因执事之问而有请夫班氏修其父业而仇者以私史间之乃章帝益出秘书给笔札于兰台之署而俾续成史以宪帝之世天下日寻干戈而犹能命荀悦修汉纪况于今圣天子秉睿哲履昌运日以文教揆海内而公卿大夫熟于坟典丘索之业者哉有如一旦悉出金匮石室之閟录其副以授夫载笔之臣而益以郡国志记及向所云野史家乘之可采者使公平该愽之士持衡其是非而尔雅遒古之才藻润其辞事会典之所辑星官之所职六尚书之故牍可以书可以志可以表而我明一代之业当无逊于西京矣其事体稍重大而有益于治道者或起自赵宋而至先朝用左氏之体而逹涑水氏之忠微益以文而严刈其杂合所谓通鉴者而上之虎观诸儒得进读于燕间而黼座之表回清瞩于乙夜其益非浅尠也或谓众力易就也然见错而辞不驯独为不易也然志专而体不杂故夫左氏也司马班氏也寿与晔也非晋唐与宋之可儗也欧阳氏史五代而传史新唐而不传无他众力与独之异也夫所谓独者执事毋亦难其人乎愚以天下大矣不敢逆缩焉而谓无人愚故尚欲法司马氏而窃意其于帝纪孔氏之文训故尚书家语而节略之以为不称又生不及遇左氏传故其叙春秋诸世家舛忽而不详好自发其意故于刺客游侠货殖伎幸之伦徧采而不忍斥有能节其凡例自羲黄而下迨于今为一家言以藏之名山大川愚且愿为之执鞭而终其身也执事毋以为迂否

第四问

问西汉尚事功不如东汉矜节义固也然事功之效能立见于国而节义则先养名而晩收效且寺人党锢之祸亦云有以激之夫晋人贵清谈六代开靡词其驱江左而削弱亡论己末宋之季明理学者视其人何啻天壤乃入朝而奋袂以称恢复羣居而敛襟以谈性命或者谓宋势之不复振亦与有力焉何也国家履恒泰之运治平久而弘正间有倡古文辞者其俦颇推扬之大槩少伸而多抑其卓然欲以节明志者徃徃抗谏诤而殉封疆君子称之天下北孽敌南孽倭搢绅先生投笔而修羽檄之业暴起腾贵及至于性命之学兴云合而景从而一切下视为土苴为焦螟也是四者于古之所矜尚同耶异耶其于世果孰益而孰损也诸生有辨志之学否 

天下未尝乏才也人主欲就天下之治故不得不求之以实天下之所谓才者因而自就其欲故不得不应之以虚应之以虚虚之久而人主卒无以得其实也不获已而相袭以成虚求之以实而竟无得也人主之求亦虚而天下之材卒无以自见其实上与下交为虚而名与实相为悖如之何其得用人之益也夫岂唯无益且有大损今夫山鸡之于长离也鍮石之于金也碔夫之于玊也杞栁之于楩梓也君子见而恶之为其殽名实也犹之乎可也若夫狂鸟冠而似鳯修蛇角而似龙则见者且却避矣何也谓其似之能为害也执事之策诸生果取其实乎抑欲得其似而遽己也愚尝论世而窃思唐虞之际矣禹稷契咎繇各以其职成天下治归而陈谟训而靡匪心法也亦靡匪至文也凡执事之所谓事功文章节义理学者固无繇见也三代而后治日以驳而名始出矣汉髙帝不爱真王彻侯之印以膻恱天下而所谓求贤诏曰从吾游者吾能尊显之其意不过欲尽一世之才而为我用而世之应之者毋论其时萧曹韩彭之属而已也辅相则魏弱侯丙少卿将帅则卫长平霍冠军赵营平受遗则霍愽陆戡难则周綘侯条侯父子循良则黄颍川龚渤海韩冯翊材干则赵张二京兆尹扶风奉使则张愽望苏属国立功则傅介子甘陈之属人主之求材也若探囊而取之所求立至其效用也若探符而合之所效立验故终西汉之世人主之用在下而不在上而天下之权在上而不在下虽以元成偷而外藩宾服黎庻愉乐郡国之政修而国势强者其人才为国尽也光武感二龚诸贤之事故欲风天下以节义友庄光而不之臣褒卓太傅俾冠元勲而天下翕然改观矣是故安隗托节于坚苦逢周矫志于冥逸陆戴致躬于府主弘彪昭让于姻封即欲出而用世者靡不束髪自励羔鴈成羣舒徐而应歩武鼎铉而年且老矣而李太尉陈太傅又以劲节峻行而鼓舞之李元礼范孟愽之流为之祓濯缕剔君俊顾及之说兴而天下之贤士君子日与权戚佞寺角而汉事变矣当是时人主与左右之好恶伸于上而天下之是非各伸于下是故终东汉之世而贤人君子与社稷而俱尽者或以谓节义激之也晋氏谈玄老而王乐为之倡至于东晋浸滛极矣建安修丽辞而曹刘为之冠至于六代浮靡极矣夫以魏晋拓跋日侵寻于干戈而为之君臣者嬉嬉焉以清谈丽辞而待之社稷几何而不削且沦废也然是数者皆上以是求而下以是应者也至于南渡之宋其国势无以大过于东晋六代而一时诸贤名理学者洁修其行而髙其说意欲一洗千古而空之而上接三代之绪顾日以恢复之义闻于朝而莫之响应也日以格致诚正之说闻于黼扆而莫之究用也退而修明六经尊其统而正之曰宇宙之在汉唐忞忞耳至宋而始大明也藉令玄谈丽辞者曰吾不益晋六代也若安能救宋亡呜呼宋亡非诸贤罪也盖下以是待上求而上顾不以是待下应也至我髙皇帝神武定天下而一时忠荩硕画之士若徐中山常开平李韩公刘诚意辈各出其长以就功名之会所谓云蒸龙变盖先后无偶焉而上甫下金陵贤故元大夫福寿旌之为予祠春秋祭己才故元学士危素授之官而为其失节窜临淮不复用微示天下以轨矣而是时方拮据马上业乃驰书币而聘宋文宪王忠文陶安魏观辈俾之司纶綍而所以奬慰恩礼有加盖彬彬称多贤焉而亡何忠文与吴忠节能殉滇孙左司能殉闽叶南昌能殉楚熊岐宁能殉敌至于鼎革之际而庥采之列为方为铁为陈为卓之流其争先而就义者何众也则是髙皇帝以实求而天下以实应也夫髙皇帝未尝不言理学也其文辞发于论心论洪范诸书而其事见于尊崇夫子及诏天下先以经术而取士大指欲搢绅士大夫发明心得之学以黼黻皇猷佐理国事无愧夫子之教而已不欲令其标户别轨以出于所谓功业节义文章之外而创为尊也列圣益培植之盖百余年而诸搢绅大夫徃徃以实应故扬文贞李文达辈出而为辅蹇忠定夏忠靖王忠肃王端毅马端肃刘忠宣辈出而握铨枢于肃愍王文成出而戡大难庻几哉事功有征矣而李刘章锺之抗疏是以谏明节也陈刘孙许之殉义是以守明节也所谓以实应者犹故也当弘正间天下不胜其质人文之所藴崇浡发而为李何徐薛辈相与修明骚雅西京之业颇翕然争言古矣执事乃谓其少伸而多抑何也骤习之而稍怠事则抑骤言之而稍骇聴则抑露其华天下以其华而掩其实则抑欲自致于用天下不信其用而信其无可用则抑然文士类多沾沾自喜上者厌薄一切而下者相倾为竞也自喜则途分而不为党厌薄一切则多避而无所营相倾为竞则各露其短而不能掩故其为损浅也事功之臣大者股肱腹心而次亦御圉干城亡论己德靖之季而天下相率尚通以就功善恣肆讳而为恢廓善干谒讳而为敏捷善诇刺讳而能用间善干没讳而能用仁甚或竭天下之力之半以内投隙而外就私然举事一不当而持衡之臣犹得以议其后其为益与损半也节义之士致命而遂志者尚已其大之批龙鳞抗论扆陛之上次亦请尚方搜城社折槛鎻树而不动天下髙其风而愿为之下然亦有因是而遂自谓髙恣行胷臆而莫之能挽天下敢议而不敢折顾其介特自好必不忍舍其旧而下之也其为益大而为损小也自理学出而三者俱下风矣即笃行如河汾卓识如新建如新会而畴得而议之彼能见其大者逺者而芥视此数端而亦宜也奈何笼天下之鲜修尠学者而合之取其最污最下而谓为逺且大也尠学则避之闻见之外以为良鲜修则避之性命之表以为卓随处体认则随处縁而喻利万物一体则一体贤不肖混淆而便其私一语合则嚣嚣然而遽谓尧舜一不合则哓哓然而詈其非人稍抑必借巧而更扬此负必要彼而求胜故夫理学之为益者大而其为损者亦非小也夫所谓理学者非能外是三者而创为髙者也其矩矱在心而其用在伦常日用之内出之而业则为事功功成而纪述之则为文章功有尼而不得遂则为节义而其体固未尝变也然则执事亦务以实求之而已求之而应以实则进之求之而应以虚则退之而天下自是无虚应矣夫精白一德竭肺腑而媚其上者应之者责也责行辨志眈眈逐逐以来贤者而不示好尚之隙以为天下窥此非应之者责也愚生之见乃尔毋亦以为虚而弁髦焉

第五问

问今天下为边害者毋如敌为漕害者毋如河即小夫孺子能言之而今敌已幸款塞矣河幸一切徙去漕道通矣说者乃尚谓敌款不足恃一旦而觧盟而边患犹故也河徙不足恃一旦而横溃而漕患犹故也即胡以待之诗云迨天之未阴雨彻彼桑土绸缪牗户今所以绸缪者何筴也主计之臣议通海漕以助河业已睹其效矣将遂漕海耶抑姑为道以俟缓急耶而功名之士尚欲计复河套未已也夫海漕可暂通而河套似不可复也亦能明其所以否诸生异日为国家用覩兹二者恐不宜黙黙也其悉以对

执事以天下大筴试诸生而诸生业铅椠者见以为计划无所之耳虽然不敢不罄一得以对夫所谓天下大筴者边防也漕计也国家建都燕盖北廹敌而南仰三呉之粟以自给故边譬之肩背也漕河譬之喉咽也夫肩背喉咽者人之所恃以为命也奈之何其易言之也当今为边害者莫如敌而为漕害者莫如黄河其悍猛善溃奔突而来若震霆而莫可御迅疾若风雨而莫之控揣为势同也居数岁輙一溃溃輙入为候同也其溃而入纵横汗漫而无所不陷害聴其来聴其息而手足无所措其不敌同也厚集而御之乘险而拒之为堤为墙数千里咫尺之地瑕而是数千里者皆瑕矣其不易防同也未至而请为备大司农靳金钱弗肯予即予之而核者乘其后既至而备大司农推金钱以予之予而不必尽用于边与漕也其积弊同也盖嘉靖中而敌之雄若谙达者率其黠弟悍子以数十万骑牧于云中上谷之间而与我共不入犯三辅则东躏辽西囓晋又西而掠秦凉夏朔之境中国罢于奔命者三十年矣天子为之北顾而兴嗟至数四废旰食乃隆庆中谙达不胜其孽稚之爱而输其要领以款我縳中行翕侯于鼎爼之上谷蠡屠耆而下面内请命者数百人国家因其人而假以封爵大小羁縻之然不为给禄食也以汉文之盛犹廑廑称兄弟国焉而我明若天之覆彼而日益尊彼不能讲敌礼也汉供呼韩邪岁费四十四亿而我市马不过一二邑之租而已不为倾左藏也且纳款之端在彼而不在我制款之权在我而不在彼即魏綘扬雄所称何啻焉或以为敌诈而款我非也敌不款我何以制之而彼故为诈且谙达诚老厌兵其孽稚诚感我之厚待而思効顺夫焉得为诈也又谓敌卒觧媾轻骑閧于互市之下而疾驰叩居庸卤昌平缓急何以应之又非也夫敌将大举必先后集诸部祠蹛林暴糒晾骑形见势动而我故得先为备也大约中国因款而息肩而得专精于敌则可因款而息肩而遂忘敌则不可夫所谓专精者何也比蓟镇岁益省调各邉鲜按伏赢金钱当以万计不可裒而积之近镇乎秋稍登商贾时集赎锾爵赀不可捐而平籴以实边乎盐筴屯政不可时举乎冗卒不可汰而骁骑不可益练乎山海而西以至鴈门不可削夷而为险乎犹未也而敌酋计已耄且死耳其贰者必杭台吉而是孽孙故不变也其势必内猜而不相容降人之在寘颜者因中行翕侯之縳而中恨且自疑也当其时有能两匈奴其国而中度辽且为维州其降人乎是一大竒也然而不敢尽言也漕之役当嘉靖末而黄河决而东注自华山入飞云桥截沛以入昭阳湖逆厯湖陵以至谷亭四十里其南溢于徐为巨浸天子为之南顾而兴嗟亦数四勤宵旰而大司空出计以为仍故道则河益狎而攻无已强捍之则暂见其利而终酿害谋于捍与徙之间而行求废趾有河自南阳折而南东至于夏村又东南至于留城而浚之橇檋版筑之役兴而谤腾上谓捐天下之财以填无益之壑天子意不能无动而会采辅臣言委计视河者乃止前后役夫九万有竒白金以两计者四十万而粟石称是两岁之间漕道通而大司空再受赏而吏士赐爵有差或谓河不久复当变胡以费水衡钱万万者非也汉武帝之塞瓠子避河害耳而至发卒数万人自湛白马玊璧羣臣从官自将军而下皆负薪置决口功成而筑宫以侈之今兹通漕大计胡以费也或谓不当逆拒河也逆之则决而为漕害顺之则借以为漕利又非也夫河性能决而不能安为顺也言借河利者引冦而入室者也然则为今之计者如之何曰河决有渐也度其来或增筑堤以抗之或决其下流而别引之霖溢有时也多集木石以为楗严耳目以为侦而已自淮而北则多横溃而成溢自淮而南则或涨入而成塞皆不可不预计而逆为之所也夫漕河通而海运之说渐绌矣海运之说得之漕河阻而后入其言大计二曰岁徃返不过四月而艘卒以三之二而自便耗余可小裁而羡镪可积也曰县官即万一以喉咽忧能别于喉咽之外而济大命诚亦利便哉然而不克如胜国终始之海利者何也胜国业下宋而宋之戈船下瀬之卒啸聚而不敢归者无虑数万此其人皆习风涛踯躅待命者也朱清张瑄一剧盗耳骤以东南天下之半而委之金虎符万户而下聴其自爵赏而不从中命也钱榖聴其自出没而不从中訾也故清瑄得以毕见其才而为百余年之利然国纪溃而清瑄亦并族矣今亡论守臣自一嚬笑外斤斤束三尺士亦安能舍燕中牍而见富贵乎夫艘与卒阳为募而阴则拘摄也别妻子若脱褓见制阃若束湿不待纳之鲸鲵之口而称就死矣吾固筴海漕之不可以久也然亦知创之者之甚难而湮之者之甚易乎哉一旦有缓急凿空而后思其故则晩矣夫边计愽而悍锐之臣亦或有理先帅之绪而思复河套者乎藉令国家都长安借河套之地以为外屏而益斥逺敌可复也长安今不得言重矣我以十万之众逐敌而敌果去也势必设八卫卫五千人而后成军何所取调也若移镇何镇可移也势必错卫所州邑得二万民户以配之何戸可徙也势必筑五六城以犬牙错河所取瓦石材木也敌必争争当以兵数万卫之何所取饷也河池饶即可屯敌不能无蹂践乎何以能且耕且战也敌既失地独不能合东大酋而并力我乎大酋即不东独不能从之而西以取偿于京辅乎我竭天下以奉陜而陜不益安乃以京辅委者非筴也故曰海运可暂通而河套卒不当复也海纵不暂通吾不可遽而废其道河套纵可复吾且缓而待数十年之后呜呼天下之事见以为名美而其实不易举者固志士才臣所欲廹得以为功而元老耆哲之所徘徊而却顾者也敌款而吾日汲焉若有事即敌无款而吾坦焉若无事漕通而吾日虞河之决即河决而吾不虞漕之通举以提衡天下易易耳宁独此二端也

弇州四部稿巻一百十六

●钦定四库全书

弇州四部稿巻一百十七

（明）王世贞 撰

○文部

△书牍二十八首

李于鳞

萧寺握手邈若河山既别之后意更深矣舟中忽忽无可与语者凡所接类作贵人态罄折戚施相寒温而已近天津迅雨乍过波涛人立逺不见天茫茫尽白独立舷际神王气豁怅然不挈于鳞共赏也已命酌尽一斗则取于鳞长篇十絶为曼声歌之浮云不流鱼龙若竦稍间复蹙而按之悲风飒来不能自禁泣数行下嗟乎俯仰上下人代河山倐忽咫尺得其几何三十之年仆垂及矣肝胆委拆仅一于鳞又焉别也倘令仆或恋耕钓仆来执事或遂厌承明纵有流水之思谁为吐也亦复谁怜之者逰子悲故乡丈夫乃志四海假令与于鳞周旋虽絶胡貉导非人之境吾二人足乐矣如今向桑梓逐髙阳故交为鬬鸡六愽之观焉在适耳目也子相毎毎志援桂树仆故怪之亦云此耳万里比邻谯谓不达必要神赏而废相亲则锺子期没伯牙何为不鼓琴也人归甚迫兼有薄冗任笔见忆殊乏诠次二君长歌虽警句时发大要多散缓可商耳前途少间亦欲了此事也

又

会陈生始得拜足下文也其辞瑰伟丽特亡论仆守之可遂终身矣文致自陈生生不识谓为何等语此亡怪也足下所讥弹晋江毘陵二公及其徒师称而人播此盖逐影响寻名迹非能心覩其是也破之者亦非必输攻而墨守乃甚易易耳吴下诸生则人人好褒扬其前辈燥髪所见此等便足衣食志满矣亡与语汉以上者其人与晋江毘陵固殊趣然均之能大骂献吉云献吉何能为太史公少陵氏为渠剽掠尽一盗侠耳仆恚甚乃又笑之不与辨呜呼使少有藻伟之见可以饰其说仆安能无辨也夫献吉盗太史公少陵氏而不怨也吴子辈尊二君子二君子不知也仆甚怪公实持吾辈五作徧示人人那可与语适自辱矣古之人文成而欲传之通邑大都已又欲藏之名山传之通邑大都以候识其惎指浅也藏之名山还造化非名山弗称也其喻寓深也此仅可为于鳞道难与公实言也仆自结束以来还徃燕齐吴之间凡四五居天子邦而友荐绅先生又六七载仅吾于鳞数子耳就数子中又仅吾于鳞于鳞仅吾耳行天下乃知天下大也夫行天下大乃又悲天下小也幸勉旃自爱毋易而身子相病告子与乞使星散颷忽知足下之不快或望符竹大非予懐伯承计已到规之勿令入他道近作可时置邮书中来仆亦一二请正

又

春时卧江城中得顺德守报怅望几不欲北后稍知于鳞乞之太夫人小备甘旨胜长安米时也岛冦遍吴越仓皇拔母子兵戈中敝庐幸不烬耳老父日夜援桴鼓奔命改暑及寒未得一熟合眼国家之难仆私独深七月中理楫遇明卿维扬放歌谑浪颇极倾倒明卿大长进非吴下蒙也子相出逆予髙邮遂与偕抵其庐痛饮三日子相信于鳞与仆殆如韦駄天王护法到处皆是渠构别业莲花池旁坐起万巻大未有来意奈何之京应酬种种欲息无端一行入曹便尔堆案子与数相过慰藉杯酒睨视黯然河山间有二三谈者所谓异方之乐徒令人増悲耳汪正叔飞鸟依人魏生志意渐强亦落寞中一助也聴传郡政大嘉向赠我伊周屈宋语非一小试邪曹署眼底人侧目我辈谓于鳞向文称某子甲行酒相笑为此得罪仆亦甘之况其它乎仲夏初子与岌岌几有青琐之行恐仆失子与亦恐子与自失茂秦可策蹇卫一叩斋阁否此老得无恋王门醴邪呵冻附书此意蓄育千绪不能遂悉知之当同也

又

前书殊不悉答闻夏时讼庭寂然推案携数巻息郡圃中此致可想也仆行复及之第得与足下接壤足耳道傍罄折固非我辈事足下名太髙恐或借此侧目稍柔之亦无以气加足下者仆五载为郎近乃亲刀笔得讯谍不可了了时覩讥驳一大笑耳家大人方属人手掌中不得不低眉惄如调饥无可自醳安能致君家苦浇磊块也足下骂我恶少年不知慕许觧元悼亡者果何人哉然所谓君知其一未知其二也某产小觧意秉烛侍笔研间竒思煜煜不无助耳张令信佳士毋论见著作即口仆已自佳吴下诸蒙政若八百人俱迷阴陵道者然一俞允文能熟建安以上诗便许仆天下士知否在彼何与乃公为我谢张令世间有刘备耶子与益骎骎然不可无仆也不朽者文不晦者心足下二语当置之胷臆子与处得读新作可谓无长矣文须草非仓卒可就冗间极成七言长篇絶亦不便可就三月为期终无负也

又

春来讯牒日有二三皆手自传狱足下亦大苦盈廷造化小儿忌足下与仆甚摩弄之耳政何关柄人也不能五日不会徐生顺甫从旁臾我髙山之感差不令断弦也太夫人板舆周郡中园耶小娃摘紫房挂頳鲤为寿当可无念我辈亦闻马使似小有言昨缕缕为陈语足下固知爱影响然不能于流外相顾也谓考丞倅语多傅致古义不了了且又意足下腰间傲骨耳此辈既无复致趣便可以此辈处之愿足下留意也间微词及足下他事直欲要青天与仆盟第得无所任虎而冠者乎海内尘俗士方聚訾我辈厌薄吏致以为无益时理乱毋更中其口且仆不告足下谁复言者老谢近得数诗絶不成语怅然怅然

又

怅怅间孔泗忽到接手札如积阴之乍濯也四诗俱神境煜然无容谈者徃日裁书都不详盖子与久已得之不肯为足下尽言后连致籍籍皆秽人耳便欲付之浊泾安能恝然令后世笑仆哉海内豪杰仆与于鳞曩时醉心几欲奉扫除之役自覩小进犹甘鴈行奈何一旦至此使仆抱独愁天地间竖儒谓文人如于鳞何既复惟之于鳞髙洁修介非一事相试也曹中同舍室若悬罄而吾幸有余禄足以相推竟无所及又能辨取予毫髪仆与子与虑虑足下时格少耳殊无计及此者且使果以此言妄耶传者恶于鳞耶亦宜必有一二误于鳞及于上下多忤者不宜置不问也伯承视足下及仆仅杯酒然诺交新喻事起足下过仆弹指出血刺刺不休也伯承竟惩创收桑榆耳于鳞自忘之耶子与至以石卫尉郭代公为觧仆甚怪不类且证足下矣太史公贫其于货殖传津吐曲析然不闻罗墨诛逺即建安开元诸君近即何李其人多傲睨世人争欲甘心焉亦无当此名没齿者于鳞即不讳何以下见数君子耶方拟驰急足专报足下且以为诀使来良快于鳞果暮夜无歉仆虽为割肝拆髓必有报于鳞断不独身从长安中贵人也老谢此来何名狼狈失策六十老翁何不速死辱我五子哉且不轻用常人态责于鳞彼不记逰燕集中力真负心汉遇虬髯生当更剜去左目耳生平交好叛溃殆尽仆唯仗醇酒一浇磊块要成送兄文及十絶情思昏昏且遂欲从吏人牍不及作少缓数日必无负也

又

得足下书知已面张户曹良悉哭公实诗读之夜愀然声者非其神泣耶乃此子足死矣诸懐靡不絶尘清秋偃蹇向中原悲壮哉更二语老杜毕世不曽拈出齐使报书战国策第一编也斗酒佐风如戛金石已复缄匣中吾二人共之耳足下岂其从汲冢得而以诼余也明卿雄沈子相朗秀格格不相下更私求证于我不能不为吴左袒子与骤出菰城社中言大为二少年嫚骂彼非沈船破甑者终当穿鼻耳眇君子死未耶即不得李絶书吾二人飞诸懐数章亦当恧入地且乏公实哀挽鸿毛矣更旬日仆可望燕赵间一輶于廷尉时独赵韩厉鬼彼沾沾无寃民即卒死宁无浩然挂冠哉奈王生恋却长安米何也足下可嘉平前发足吾为治传城西寺中邮致苦来十日轰饮袖匕首划青天足下徐易衣冠九宾会不亦大快矣眈眈摸金中郎虎率以聴足下无害

又

丞来复得书及复陶知足下暂驻恒会比益不逺心怦怦然殆甚足下丞屈指行日移更得前否世贞梦寐已作招提促膝状神思飞越岁安得并晷而暮也足下再语许赵州卞生泣其璞耳其人雅洁鲜偶世贞颇于调外识之独诗律少所谐契二生徃徃诱其一言以佐酒谑余弗能救也卢柟何所往其人可与偕来否

又

日踟蹰偶坐待足下甚望足下过诸贵人也而乃病耶真宰妬我甚西山爽气度亡能辱眉间色或心旌揺揺踰句注耳夜卧寒粟遂成此四絶聊以请质毋玉而音慰问谆至怳若挟纩子其加餐予亦强饭

又

招提恋恋殆难为去哉觉愯然而神飞也东趣檀二尊人治汤沐烹伏雌斗酒相劳得小忘足下耳然一闻邢州大夫輙惝怳自失身不能拆而两向者视足下影则已中妬之矣又数日抵渔阳渔阳古称侠地突骑精锐闻天下乃今稍异焉其士民多文弱土风淳细蔚然桑麻被野环城饶竒山水足自适也间者一命驾焉忘二三君子之不在侧为语触舌而止因大悲呼浊醪浇之矣足下知事近变耶明卿坐儇薄谪愈益沾沾自喜徐生驾矣子相岐足长安门中外耳浮议籍籍以足下与仆渠魁焉竟无奈我辈何也则何可以不挂冠见贻家君文及七言一律四絶句幸甚早发善飰自爱

又

从上谷还家君使人来致足下书也且拜衣及镜之赐家君书谓余即不敢以诸侯庭实待于鳞破例受之矣赐我七言雄壮沈鬰四五言无所不妙然姓名长借客踪迹竟疑人即使仆自道亦遂不能易此一字一味矣城西子相出宿泫然而别吾夸之太行游彼色飞也今已抵河间七月望后可得诣邢于鳞先期为我檄诸令以牍来传即之邢明日可就谳毕急欲拜太夫人前为寿且就见蔡姬也子与失雏可怜彼所游地暴骨矣吾甚危之

又

某此身衷案牍无复余致日夜望而苦来释我胡尚寥寥也寻当益南粗治赵定狱便可握手昨理发忽得三十茎许白者为之惄然昔人挥霍尺璧而捃拾寸阴即不肖岂其以辇上君子鬬蜉蝣之岁哉恐一旦遂不得后足下东驰渔阳放令支出上谷与隶杂走委蛇千里具如于鳞言然不大竒拓一二佳语亦是人间所有耳见当知之于鳞毋怪髙生世殊不乏此使者近矣邢大夫将不视紫气为白虹也虽然使者亦心动栢人置耳昨急足报书文叔念我背痒也则余亦念蔡氏痒妄希老麻姑鸟爪容方平鞭之否聊以佐足下鼓掌

又

洺魏风物非下觉邢州自妍也张守日击牛酒为驩令人邑邑耳上计得请具金紫前寿太夫人良慰足下郡楼之作聊以塞命殊不铿铿樊侍御信来邉地羽檄旁午夜寐不着枕促奴鼎问信老亲矣二生慕足下不浅见便输吐飞鸟依人可怜可怜

又

推鹿举白赋十二体鷞鸠氏之乐也无复再矣从月中仗醉别于鳞甚易既醉揺擗累日不复可遣念于鳞拥蔡姬时也能无一二齿某哉老盲骑而追我于馆陶呵责良久唯唯谢洗心以从二三子不复能作态去矣雍奴流潦际天宛然泽国也一钱买两巨螯大足佐酒时时取于鳞诗荐之耳

又

日卧起泥涂中无复望于鳞问矣泗如从天而下出于鳞书婵媛良至已又开绢素则有万金者五焉跪读所赠文而知于鳞治于王生也其称东方之利害悉矣奏于鳞诗白云从西北起也大风泱泱乎而雨随之矣甚矣哉于鳞之于仆也即古所著屈宋苏李杨马甫白之俦或才力小让或时代鲜接或肝胆尚乖或酬和未广仆固不可就攀于鳞然恐一时之盛径絶今古众口謡诼便成丘山要在身后亦复何害太夫人大佳驹不废学旦夕许相国良善于鳞已出按三辅诸生中即有能如何武诵于鳞诗者否仆见憎造物顷为此官诸贵人揩眼相看然盗贼小屏五家之良颇效麾下多握廵篆乃致讥驳纷纭难奈耳泗言秦中数震不休于鳞佳睡中毋疑蔡姬荡耶仆尚不令媍孺辈来嘉币敢拜觧衣之惠余不多及

又

泗来则携登华诸篇至也一再读之觉玉女羣峰窈窕在目莲花芬袭人也毋论足下诗即记自应劭汉官仪叙封禅而上无似者千古第一记耳龙城生不亦五尺童语哉仆尝道东岳以非所偕食顷而返不复吐一语盖有待也如足下竟未东身挟尺屫寸脯信宿耳足下书盛欲归云请之两台不可则欲自投劾泗亦云然仆六尺身不能自了在人鼻息间安能与足下出处虽然窃谓足下非计也太夫人尚壮而足下贫须禄养今幸为愽士师差自强不受湿束胡遽厌罢也厯山之田瘠而诸罢归者介于都会监司守相之间不良止也则未足以辱足下耕明卿为郡佐颇一再得其耗二三大夫如王新甫凌汝成者雅亦相推毂可念间饭时思子与手板子相状不觉失笑错饭耳造化窘我甚矣推案日复盈庭泗亦畧见之虽成一诗报足下从此中出那能佳也

又

政为明卿懑懑间足下二歌忽飞来一字一泪也更复作鲛人一泪一珠耳宛转慷慨靡所不极快哉快哉夜鼓动取足下歌朗诵之泣数行下已呼酒一斗伸纸倚和倐忽成篇出看檐楣间星斗来亲人也时未尽三鼓故不能如足下政复以气颉颃耳明卿足谪矣具徤足裹三月粮须足下书至即发也

又

剧暑劳使者道路间殊愧念之足下善病乃尔耶强饮辅药自爱世贞在人齿颊间不能径行以拟足下秦中比尚有十日住足下病已能一行乎非世贞所敢望然窃欲有所言乃已耳仲蔚菰芦中想大得佳梦书当为致之

又

不糓遂买舟北矣美疢蝉绵终虐君子招提之访竟不能待天寔为之谓之何哉倘回光下烛俯遂伏阙之请足下虽髙枕物外仆避世墙东尚得托迹鳞羽扬花素懐如其不然可访我于夜台之侧也于鳞于鳞兴言至此膓不寸断丈夫穷矣二章比兴之微非夸父可逐裁篇咏言能无闗于方寸业已置不复和既念吾二人遂判千古悲歌可以当哭幽愤鬰浡安为留之胷腹间作磊块耶其不佳固耳玉玦一瓦砚一以奉君子衣几之御玦诀也砚见也既以为诀终愿相见

又

燕中食指繁桂玉行尽家大人用狱少纾责仆南还拮据旦夕之计不谓抵家风火未定旋中非常之耗并日而北且询且前方寸猬磔度河知有宏贷始敢称人然气力惫无复余耳家弟出足下槖中书备友朋之旨金石铿然又诗六章规风矩骚靡所不致即令他人读之不自已何况仆哉足下念我如此持此而死可也太夫人万福千里腾踔日异于杜门为佳耳

又

泗殊仆仆也千里徒歩将足下命以访沟渎之余世贞甚愧见之已从泗得太夫人起居千里日上蔡姬无恙为慰伏时曾具书并数诗托临淄人致之不谓竟浮沉也足下书辞廓落兮而无友生读之令人于邑然故杜门自苦耳又云卧床蓐且百日足下胡善病乃尔故当不足造化所耶然何以在人间令宗梁先驱也世贞比日益困甚属甘泉旦夕竹宫之厘可觊暂贷回光遂未有期也犹尔奄奄气息方知汨罗老生大是诬死十絶歌之燕城拉攞矣田居纵不乏比兴何所取足下长日哉泗促报书甚急不能属草俟狱小定当颛人上候并有所致不一

又

太夫人万福驹何似徃朝城令所遣信来草草附报岁暮始得足下六月书幸不遂浮沉然亦艰矣诸篇熟读至丙夜呼酒尽三大斗悲歌慷慨泣数行下仆生世不谐竟为僇民独幸得一当作者而南北间之唶嗟安能更坐于鳞白杨颠仆把树根两面孔相对也顺甫小从足下唱酬便自超日挞求楚不可得矣家季遂荷不惜齿牙殊沾沾彼虽王山人令弟在初果念念作佛不求菩萨觧脱两足尊何以导之来书谓谢少安李伯承荟蕞作者波及呉徐又言伯承胷中一片某君某君何人作何状宁为鸡口毋为牛后吾郷亦有一两公来相要问此事吾不许也独张幼于辑吾两人徃返诗拟刻之意差得强耳张又为二君篇其贻书俞仲蔚令石于鳞所草乃公传曰天下文章尽在此矣仆甚赏其知言子与偶中萋斐极细不欲出坐簿书婆娑髪行尽白顿释之不大偷快哉一衣带水浮家泛宅徃来饶有逸致益重思足下今徃奉答及寄题白雪楼各二律试为置壁间令顺甫读之何如吾戱语黄淳父李于鳞日欲饮长江渠言有足下十万横磨剑毋虑也孙仲谋批曹公楮尾云如公不死吾何得安此虽雠敌不可不谓知已也一笑

又

仆与于鳞隔何啻人间世哉所恃一书耳子与归始得手教读之若灌醍醐不觉蹈舞应节诸篇种种神境离薋园羣蜑鬬珠最后出五寸明月又不费鲁元七百觔金能无大偷快也吴城龊笔如巨冢然不敢有加于仆至矫首望于鳞直天上人耳子与甫得量移家讣继之造物岂亦有耳耶明卿晩始知宦拙癖落胸腹者计已消恐不无留涊人齿在渠与足下俱有佳儿子与奈何奈何且立壁如长卿满坐作文举犹可念也汪中丞数藉存我自谓岂遽出魏济南下哉计欲行世贞诗忆得旧有存没十六絶句其一云济上诸侯才且贤能将玄草及生传野人自爱名山好不爱区区一世怜以此辞汪矣于鳞为我一抵掌否所与从游者梁辰鱼其人长七尺余虬须虎颧能为诗若词词可伯仲王敬夫语仆东欲游海岱西登太华中间谒济南生毕此死不恨矣仆喜其言敬以报足下外扇头系率尔之作毋论其拙可也

又

不佞则从徐兖州所寓足下书已又从熊按察所寓疏稿及诗当不复浮沉矣卧都门外招提五阅月而勘覆之疏始上当事者幸哀怜先君子予故官不佞兄弟亦始得称人即以其日归计取道安德而进要足下见于齐河敬谢向者絮酒之情问太夫人万福乃各出所鬰积借君家苦荐之相与剧语竟日欲于海岱之间增一胜色竟坐以不敢从传车故所买骡其驭者能制我柄不欲使我异道且念候先君子命久急当白之几筵恐家太夫人以迂徐见谴即无辞强从者踯躅南首不佞诚非人哉乃不佞五月招提中能不以一字望足下知足下不欲通长安书今距济上仅三百里而不能强马首使东顾刺刺焉唯舆人之诵是聴足下纵无望我寂寂鲍山不笑人乎世贞归矣归即奉所草先君子状而以不朽之事干记室盖先君子居平谓某明兴百八十年来文则已盛矣北地君吾所不易然至济南则当与天下共推之呜呼斯言时时在耳今所藉以慰先君子地下者非足下其谁哉敢以不腆之币先容足下其幸毋拒而惠之言先君子死且不朽某兄弟亦死且不朽舍弟之急足下也甚于某不能自达其辞足下念之千里比入试神气当自王足下尚避除目岂宰君畏阿游差胜薛广德耶至鸡肋及不佞仅可发松栢间一恸耳足下既坚凿坏之节而某又迟此命驾之兴此生合并似难然俟襄事后一二岁中当请于太夫人断从足下天门日观傍非虚语也吾曹友道迩来觉少衰又重之以某此举后不为补过应便澌尽足下亦宜自强不一

又

盘门舟语眤娓至夜分犹恨其少别后忽忽如所谓见阿闪国一见不再见者归偶二三子转自怅怅献岁刺促少佳况乡里项领故可恶第不知足下折要时何如耳北来人传时意欲以足下例我不免强舍弟一出答其意如仆自是丘壑间物五官已缺何堪令世人描画耶子与得一握手否闻其为客一日发七十函书六尺之躯不自保受人役乃尔助甫书晨叹明卿三斥而夕报当调令人鬰鬰一措大能弄笔墨何捩眼鼻乃日理科斗时状耶李相草先君志铭颇悉两台亦许为请恤襄事在冬矣当墓道树七尺碑待足下言以不朽幸为我谢五日客郑安平所谓三不可知者不肖盖未尝寝食置焉其幸赐怜之汪中丞戚将军轻舫过我沾沾得御李君将军提三尺遂不减吾辈七寸管前无衡阵足下亦相许否不腆野人之敬敢以尘记室四近体见鄙懐勿哂多狂奴态新诗乞令侍史一一録寄为属

又

昨乡人龚司训者去为附数行计当已彻览矣仆归知足下治兵海上得无沾沾自喜燕颔耶得书具悉近况见念之切苐所谓七尺碑待足下文久矣读李将军传千载酸鼻知太史公必不以都尉曲笔其叙致独详于长平冠军寜无意也新诗计日益江南诸山水与足下幸相值当自各奋其间独恨少仆耳某公者名能好龙沈生清狂士亦复与幕府周旋否除目至亦遂有不才姓名使踯躅三辅随具一削乞休矣足下鸿矫吾便蠖屈沈者自沈浮者自浮何闗真我足下勉旃仆甚畏此月如无恙从足下于西湖洞庭金焦间必不爽也

又

春杪司吏归自汴忽拜所椷赠仆文及一诗不佞怳如赵毋恤得霍泰山山阳侯天使书斋三日而读之齿颊尽芬矣魏于汴外臬也分不当得文而又足下不相及又不敢以文请足下故念我深毋乃非福乎哉始不佞业已上书即坚卧而上书人至下邳为盗憎并书失之委顿返徐相公闻而沾沾喜且笑我曰天意也书即上如太宰何会逾期久狼狈抵任中丞公怜而不以吏事见困然安能饱饭逐逐辕门且转徙苕霅间矣自癸亥来碧浪浮玉凢三我迓而最后以冠盖辱之忽忽殊自悔无可奈何计故乡一衣带水小不佳便买舴艋径归矣昨岁见足下云食杨梅未尽一颗径止又不甚称西湖今年春霜甚杨梅树若髠而棹西湖辄大风雨岂其移色于不佞也计足下食■〈飠不〉饦夷门尘中当转偷快耳足下未迁仆且投辖子与啖虚言至今不得下咽吴生奉五寸管御魑魅吾曹词笔尚在百六可发一粲殷宗伯寄来义荘记遂刻意大类足下不负琅琊一片石矣前承捐贶偶得良信辄用附谢并候承太夫人起居不悉

又

足下口刘都督不置而笑仆自没于戚大将军谓将军仅能喉间喀喀作声此自足下皮相耳刘都督战将非大将也仆时谓足下文如韩淮阴连百万众多多益善八门五花变化竒正莫测然觉伯玉有萧萧马鸣悠悠斾旌意程正叔老儒也尚恨不见淮阴与项王各以十万榷鬬仆谓淮阴用蒯通策作鼎足视阿瞒及大耳儿紫髯奴必有可观者足下覩此意恐不竟许也

弇州四部稿巻一百十七

●钦定四库全书

弇州四部稿巻一百十八

（明）王世贞 撰

○文部

△书牍二十四首

徐子与

陌上握手遂成河山欲歩复却踟蹰道途黯然之语更谓未尽舟次拜十絶之赐击节按歌浮云不流自吾与子邂逅省署各荐其素竟谐为一于鳞实九合之海内名俊岂曰乏人归就吾党愈自爱也曾未几时茂秦却轨于邺下公实返耕于南海仆亦从此逝矣吾子倘遂分司于鳞子相不益孤耶秋风莼鲈政自渐迫仆非不厌京土非不思故乡海内豪杰自少知我益稀不得不悲耳明春买舟候子于吴宫之侧大剧醉也

又

别后再作书三君竟不得三君一纸也颇觖望白下之行可更上否见邸报子相遂拂衣其为人果锐必达仆甚畏之然令于鳞益孤矣此腐鼠当属羣鸱乱鸣夺食不满鹓雏笑也仆以十月后旬之淮昨始了此段业债酬接还徃都无意味曩谓京尘眯漫污人乡里小儿作恶更剧宇宙之内何可着眼欲寻一片地如武陵桃源者吾三数人镇日相对便足千古此语殊莫使外闻之拙作附览

又

书来且读五言一章怅然有余悲矣吴中之约庻其可望苐某此身尚在罗网间虽清冷咫尺就釡则易耳更忆招提神伤之甚恒时作别不至是剧殆有驱吾涕泪者怪哉此得讯谍一目便了粗有余日泛澜前典区区得失不足复挂齿颊苐世事如此宁唯剥床宇宙虽大无复着眼足下谓何谷永有云万里之外以身为本虑一旦伤尊慈强飰自欢然中多懑懑不下耳方欲疏乞病不识可否足下开二子别纸自悉也外古体奉赠以当觧装亮之

又

仆东治莫州牍得足下道书良慰诸诗大竒胜燕中汶汶故若二手计兹时已出霅来活吾吴民矣于鳞主我于邢也手刺麋调蔡姬苦玉巵为寿醉分十二体各赋之至郡楼诗成觉太行嵯峨作欲压城状旋于黄榆马陵置顿且命驾矣风雨如晦流潦纵横直妬我哉秦中之役乃其人乍开眼当复盲尔不然海内如某者而犹令之踯躅螬食之余耶业为老亲不得遂挂冠昨取先后稿大芟洗得赋一巻四言古一巻乐府三巻五言古三巻律四巻排律二巻絶一巻七言古二巻律三巻絶一巻杂文十一巻凢三十余万言足下以为何如道经呉门可屈使者尊重一访仲蔚蓬蒿否吾刻其诗未完先上卢谢集髙士赞外疏稿三册足下莫或须之否

又

迩者附一书南归人计当得逹矣子相为致足下书及诗因具起居之详案牍良苦髪都白耶仆亦有二三十茎许变者衰态侵寻故不免作有情痴耳晨见燕中信仆乃得青州一老兵刀笔九岁复着黄皮袴褶称主人长枪大剑中真为羊裘所笑且从家君处觅过残岁便之镇矣子相无恙诗思似小衰止大抵避名其如吴狂何哉

又

昨一再书投足下未报也知旦暮吏牍良苦某以残腊辞二尊人接淅东首榖日抵青州任疲卒陈案无可开眼居恒自嘲此仆当生债未满也即一二加振刷小异矣而燕中贵人举旧郄齿颊间几入窜籍子相外补矣又欲削明卿籍其俦强庇之得免然沈浮无复上理足下知之否吾坐此絶未携媍辈来日一饭一白粥从兰若借藏经案牍之暇时展一巻以自娱耳所葺诗赋文稿类盛一大簏箱几欲焚之以还造化结习未忘故不能决足下竣事而北轻来云门一游乎吴中仅俞仲蔚可谈至须先驾也

又

岁中凢再附书足下恐竟作洪乔故事知尚未按吴中狱邸报乃有汀命汀差简风物不下吴兴于二尊人甘旨差办苐持手板见子相何以致辞世贞治青齐颇称平探丸椎埋之徒徃徃来效麾下即小欲展巻而属羽书至敌入犯令支以西家君之几被锋镝者再焉虽以失利退天子犹镌一官且秋警难测要人眈眈仆今在数千里外日食饭咽不下生人之趣都复穷矣吴生浮沉计难自拔言及令人慨叹足下竟不为所寛我何以能免若老亲得就田里仆虽捐脰穴胸无不偷快者勉旃自爱愤懑抑塞不能成诗聊作数首附览

又

自足下入闽后阔焉不闻问仅家人从燕中来者见足下人具起居之畧以此少慰耳闽比苦倭冦足下郡虽小逺政不搔动耶于鳞拂衣归矣人言阿龙超阿龙故自超也世贞以家居方履虎尾不敢遂及此令箕山之人弊见吾面皮青州称小康刀笔之暇吐思益竒但欲作送徐汀州诗輙为它事所间不复成语竟不知何祥也足下朝觐时吾遣人至相约可繇德州取陆道抵泰安吾与于鳞候足下梁父旁因迎至青州为十日饮人生有几毋更虗也别诗一章聊以当鼔掌之资不悉

又

初得足下书云小腹作痛不得行意甚忧之欲走一介问讯未果而使者再至矣启椷悉疾状令人骇愕足下不赀之躯上奉太夫人下未有郎君奈何轻信人言服金石乃尔今虽已愈尤宜自保爱吾与足下既无奈世人何独鬬此身在耳六诗俱入妙境乃是病令查滓尽去吾比以清明扫祭感怆之余日为浊醪所驱都无复致勉尔酬塞不足存也巨笋芳兰朱鱼皆山房妙品一一领讫足下委顿后勤拳故人若此何以为报承许上已后枉驾儿稚辈欣然拥篲日候问约之不止真可谓通家矣寒舍傍诛茅构一小园取骚语名之曰离薋仲蔚为古体一章诸君亦有和者足下不可无作张氏新刻附览近与一二僧徃返甚精禅那多览佛书法门中龙象也至亦须一见箬老无恙不向寄诗去何以寂寂余不具

又

八月中始得足下长芦信颇以地近为慰燕中冠盖能小及青眼否能不以词客例相疾否野人无复世念所不释然者足下及明卿耳明卿不从吾呉徃返亡由得其耗然似于仕路渐无恙也仆近购得佛藏经已就隙地创一阁居之颇极水竹之胜家藏书三千巻金石十之一名迹百之一老作蠧鱼优游其间不死足矣实不愿二三兄弟见怜也于鳞厄危疾想服食少过足下宜一规之亦望足下自以为规吾两附书不逹亦不得此子尺寸之牍岂邮中人尽殷豫章耶吾党各天仅頼此一叚又错迕若此真可恨也去人促书甚迫而坐有十余逺客才不及刘丹杨思极惘惘

又

九月中游阳羡诸山问之土人云从此而道长兴八十里殊自怅恨不早为日以要足下也出洞疮复发抵家复大发委顿间有致除目者见足下山东之命不觉搥床大喜吾党固无所事此念足下免风尘中屈膝且令世路少洗俗态耳欲走一介相闻病不能遣乃辱手书慰存授以秘方及拜种种佳贶至梦游一事令元白无色矣问使者知动履无恙唯兰玉尚自杳然仆疮苦不可言医云毒已散尽唯缓之俟其自平耳即不死来岁三月定邀足下洞庭之泛作惊涛拍天语必不虗也承寄佳章及近作无非妙境而赠沈明臣一歌尤伟此生何多幸耶仆所为三洞记足下试观之入选体自谓不减康乐亦一印证否箬翁所愿为执鞭者千古大事仆虽非其人敢不勉旃得足下所草行状便是凌霄台材木仆不苦矣族兄东昌君碑阴记来促甚急幸即挥洒附顾氏人来为妙艳异编附览毋多作业也目眵手战不能多及亮之亮之

又

岁杪遇于鳞云子相髙朗多竒明卿切核能蕞二家之胜者其足下乎霅中人数相过称足下颇善病亦复善贫山田税益少不能食门下客然客日益进又云为客作岭外书人至七十函头目岑岑竟夕胡自苦乃尔读所送邑令文絶浓冶董狐笔似不如是以子与才欲为吾党作国老其无奈姜桂不相入何于鳞惘惘业微悔其行仆谓于鳞舒巻甚合古苐以龙性不易驯耳不知龙故善屈也舍弟不免遂北少答诸公推毂意太湖三万顷仆一人饶领之不以累二三子也政恐造物来妬人耳新岁匕箸稍进精神劲挺而时复有忧生之戚不审所以助甫书笑吴生翮娄遇锻不知其锻殆甚昔人有言仕宦不止车生耳鄙以邴曼客张长公念虽薄终不如柴桑君一决也汪伯玉见访云欲与足下同泛太湖仆许以秋仲恐足下兹时褰帷大国矣向托族兄金吾勑碑阴记易期者数能终恝然乎寄于鳞四章附览

又

昨得足下书云悠悠之谈颇有以我为不当出者于鳞亦及之弟稍为隐耳嗟乎非二足下谁语者仆之不当出岂唯天下知之虽仆固知之向者除目初下于鳞飞书劝驾时仆方为誓山泽间足下故在吴阊与舍弟极骇仆以为不宜尔独公瑕不强也足下宁忘之耶兹时仆非敢介然自附长徃之操亦非敢以谊为不当出独反之此心谓先君子既负大祸仆胡颜尚托吏民之上被衣冠拥胥役与仕进之人同路且耳目变异遇触私讳胡尾跋疐动多枳歩一行攅眉便无舒日又以生平弄笔墨鼓唇吻不在人后今奈何复轻掷半残之躯于好事少年之口而会所上疏辞见格造物者又聊萧之不置公檄私移委曲慰勉老母见谪谓我不能问家人产数却匕箸彷徨失筴歔欷就道道得偕足下稍自寛耳方与足下济宁谒徐相公渠拳拳用某某事相慰勉仆谓亡敢论望某即先君子讵作某比也兹时虽北行不携家所常翫习书巻亦无从者业以再疏上报可即顺流而南足下别两日疏复报格愈益笃责之而治所邻西北邉当戍口十余羽书简书旁迕沓至既复自念向者鼎革之会先君子误不为台琐所怜而頼二三大臣之见知旁采巷议以有今日不肖兄弟既拔之涂泥之中安敢悻悻自好也且仆业以不敢忘私门乃遂敢忘国乎求之心不怿则窃放古事其不出者一王伟元耳伟元与嵇侍中同记遘司马昭甘心时渠一路人固未定君臣分也盖嵩为仇异日世蕃居之伟元安可出哉先帝既已僇嵩父子而主上复雪先君子寃今仆再疏再不许而又不出是仇君也以故不得已暂扶曳之镇今近两月矣郡政简可以日晏坐堂皇不移晷而决然仆未尝不五鼓起坐也食味减家十之五酒益减十之八非大阅祭不御服色世谬以仆资久当迁当稍简吏事毋轻拂逆人乃仆日行隘理亭障简练士卒视墨吏若仇不敢传舍其官岂性好为此哉诚思一二有以报塞谓出为不徒者即挂冠耳子与试视仆岂嗜腐鼠者即一官亦何所荣仆且仆家居藉先大王父遗产足自老坐起万巻左右金石丹铅辅之时诵佛书逍遥峭蒨葱青间高舂而起间遇剥啄非载酒问竒即贽书乞言者养一二僮干输赋践更不渉官府浩然诸豪杰齿颊之外岂不快哉小不买书及接江湖徃来客岁杪积少余镪以答慈念老人便忻然矣五日前草一乞归公牍俟觧严即达之两台更不得请小量移即卧家耳足下为待之

又

数承饷湘藤最后最佳知足下旦夕属我体也秋气滋峻不免箧笥然无异中心之藏耳武昌瑰竒之政当自越凡文人无行頼于鳞一吐气文人无用须足下洗之不佞寄理吴兴仅五月幸不为吏民所厌恶中豪而上荆棘亦自不少水灾一事极意区处聊有次苐月俸悉送官助赈不免资家庾矣近为台檄入省猥用廵务相苦觉少妨吟啸归兴鬰浡足下过采舆人之言而从臾我是欲我车生耳也日来不覩足下诗长江大别吞吐天地秀气胸中久矣何时一发破我磊块家弟亦不寄诗来乃寄诗足下耶想近益有致足下言当不浮仆于诗格气比旧似少减文小纵出入然差有真得以告足下大江而上自楚蜀以至中原山川莾苍浑浑江左雅秀郁郁咏歌描写须各极其致吾辈篇什既富又须穷态极变光景长新序论奏札亦微异传志务使旨恒达而气恒贯时名易袭身后可念与足下共勉之时见邸报足下寂寂除目明卿婆娑瘴鄊于鳞小畅又以太夫人忧归文章憎命似无复开济理抚公颇怜后一月为处便归襄事毕竟坚卧矣此生尚可得半完不尔必有悔也余具别纸

又

数从除目求足下名不得令人怅然仆比者决意髙枕而乞休之疏复见寝阁且移文笃促良苦老毋复感脾疾几委顿幸以其间精医药获遂有瘳少用自慰耳拟于来月下旬束装而长臬者迁已尽雪鸿指爪又未知竟落何地也仆须髪强半白右辅已失其一老态渐出不知足下比当何如耳明卿不免台推纵复无它亦自﨑嵚可叹于鳞茕茕草土气乃差得王也吾曹皆空青丹砂而独仆受气浊世尚欲收为牛溲马勃之用者徒不满大雅一笑陆初平千里投足下须仆书虽不得仆书足下故自倒屣也不至浮沈近耗而已虞翁奏议完否见惠一部却不妨为草序也吴中故人无它仲蔚移宅蓬蒿稍剪公瑕去为平津客矣

又

春时得张使君所致书仪旋有报书附送吏去不至浮沉否传足下量移耗不一尚未见除目何耶金马碧鸡苍山洱水之胜固尽入足下奚嚢中长卿逰得无倦乎行部多暇日讯牒省可计获以间治私掌珠之庆能一见慰使幽隠破故人生涕否不肖善病状至秋良已儿子大者似堪箕裘其一跳地作虎子最小稚啼嬉有态间日痴性发罄槖装斥买书作蠧鱼其间小祗园增一丘一岛屋数椽异日为行药偃曝之资野人不即死业已逾量矣哭于鳞百廿韵诗及奠章前当以得之复许为作墓碑尚未脱稿儿驹以其集来凡数十百万言稍汰书牍之冗者付剞劂矣伯玉捐十金来为梓费且许草一序足下亦有意乎吾曹二三兄弟独于鳞渠自万古矣似不必避标榜嫌也比亦以于鳞故增尺牍至六十巻搜括书史殆尽中多舍弟及吴中名士手刻画颇精并所行乔庄简公集附览此公弘正时名臣也为先君子了国士一念耳秋气渐凉南中尚暖唯为道自爱葛守故人投荒万里足下有以慰存之破其寥寂也

又

昨岁暴得都下耗不胜忧以故走信霅中多危语当不复为雅度娆也仆自北行数日后病良已抵彭城而苦水阻改道从陆以三月望后入都门去国十九年人人见讶容鬂以为真苏中郎北归日状政复作卫洗马忧人看杀耳马曹事多寄之三僚日晏小坐辄告毕甚足藏拙但此官例若传舍恐不能久为吾有也圣主勤学遂无千古元辅俨若神君仆故不免自没然小祗园泉石时时梦中唤我矣足下书遂与明卿书同日至抑何神也书辞谆切字字肺腑无计出足下苦海苐此心不敢不尽交游间独伯玉差工耳肖甫已自不免末路难工转自于邑欲作一诗奉酬来雅当于后日斋居事笔墨也询使者云后房有梦兰意得雄须报我自爱

又

前月得舍弟书云足下有信至以弟西出甚怅怏不自意此役初无他乃是以资耳而寻端之士颇遂龂龂頼二三节槩长厚士持之耳闻伯玉乃不免当得中旨留也仆不能出而再为知己所强聊应之耳今便兴尽婆娑山城中俟南床白简处分毕恳上章乞归矣今已五十前路足可知遂初之后事事胜作宦所虑非政府指不能置我于度外耳伯玉留当亦请告兄益孤奈何造物者颇汲汲我辈苐文士尚未脱阳九若登匡庐顶上有朗照而蒙气下蔽所可恠也比间寂寂公署若深山中道院了得全稿诗赋文说凡四部百五十巻可百余万言只巵言诸録亦二十余巻不作旧邾莒赋也此后却寻一简易方六十不死徙入光明藏矣老蚌生珠比复何似助长之弊戒之戒之兄若正位台察肯觧组要弟寻盟湖山间以毕余年者大胜事也曹子念南游意以专访兄耳其次乃泛武夷啖荔枝若渠一歌出便可夺季狂五花簟也

荅汪伯玉

不佞向者不得数数奉颜色然一再从友人壁间见公文心窃慕好以为世人方蝇袭庐陵南丰之遗不则亦江庾家残渖耳公独厌去不顾顾为东西京言自仆业操觚覩世所构撰入班氏室者唯公而于鳞与不佞亦窃幸同所嗜仆时时离去之又不堪整栗以此愧公乃者复从顾圣少集读公序则雅以诗道见属仆自怪何所得此于公也既舍亲王从事来致手教累纸惓惓之懐徃事所不敢述承慰存唯有饮泣嘘欷而已居复自念公方为国家杖钺万里外拮据兵事日不暇给而仆负大不韪跧伏闾井名姓足以掩人之耳其绪言残帙入人齿頬间且嗽而吐之公独不然公真所谓嘘枯而肉骨者不佞固心感髙谊苐秘之世将谓公多偏驳之好矣承欲传子相集需仆序即二三兄弟后死不得与斯文以为公累子相没且不朽春时吴明卿书来先以是见托不佞不能辞子相才极髙惜犹在汗血未竟昆仑之驭仆序大要据实评隲亡所假借宁少负子相不欲子相负古作者今明卿尚未上之幕府岂意有所未满耶少年善窥人以吾曹过标榜明卿久当思吾言也德甫长者何所中萋斐乃尔海内交游摧折殆尽仅一明卿硕果今托二天差足寄余禄矣非公念及安敢为此言闽丝拜嘉辱喻嗣致蛎黄食指当日动矣以此垂涎蜜荔勿怪野人得陇望蜀也南中气侯多异柱石之躯佐以瀪错幸自珍重

又

周泉州来致手书盈纸读之欣然独赏已出公海错佐酒且噉且读称快耳家弟业操觚意不可一世士毎至得公文与于鳞诗辄手至再三不释曰此非人间人也仆余日无足送頼友于时从臾不至大寂莫久不闻朝事迩一闻之有足快夙心者此意端可为知已告耳宗生集行世皆公力也顾仆贱且负大讥于人度不足为此生重公能终靳一言弁之乎左太冲三都自佳必求玄晏叙者意殊可念也近越人吴仕来谒仆书干门下为徐汝宁所嬲不得已与之并致元人墨迹一巻计已达矣其人亡他长然不失称长者公一见当自了绢素写恶诗一帧并新刻薄物将逺意乞照入

又

人不可以无势公乃能屈明卿虽然见公文终当北面耳

又

不佞之以书渎记室者再矣其余指徃徃为亲故借名然亦贪公髙谊冀献其丑愽清燕一笑遂亡匹夫硁硁之执公不唯无鄙斁之乃重致意焉闽使娄发竒刻种种织文之羽侧生之艳夺我蒿目发我食指至读书辞婉缕恍若奉公颜色又似与子长孟坚酬徃非复今人观也公念不佞深推及家弟家弟翩翩虽不敢比于世作者差胜乃兄矣其服膺公文以为数百年无此物要自肥膓满脑中发之非虚言也应徐沦落宣瑜长逝吾党数子复成邺中天下文章非公一二主盟几便茅塞勉旃自爱辱喻不忘敝帚公下袭魏守之武使仆得齿于济南生何幸如之然仆僇民也有巨创在膏肓不愿为此以重累长者之德公诚不卒弃仆倘贲一言弁诸首使仆子孙异日知藉重家塾焉死且不朽戚将军真韩白也仆私心实重之曩王兵宪者尝欲仆叙其纪效新书窃恐不当也公既有成言矣则仆安敢以固陋辞呉平大蠧一旦授首公与戚将军社稷之寄莫三焉每览右军王畧帖千古若新何幸生耳其事间想闽峤间战地令我神爽蒲团小小工力扬去矣俟少间当竭其愚为歌若謡者以附于铙歌鼔吹之末縁去人迫不及就亮之亮之捐贶佛像精甚便赡养香阁中四部经是妙谛三昧苦海余生知公为我津梁矣然维摩经所说洒脱圆便不可思议楞伽是达磨老祖首授东土微奥上乘公大善知识不惜余梓成此法果何如何如旧有巵言六巻自谓艺圃鸡肋偶有便手聊刻成帙然不敢多示人今奉备一夜之览其痛斧削之公诚有意为玄晏乎仆之愿也非所敢必也近体二章少酬来羙兼有薄物布其区区庙路清夷旗常日懋清尘浊水余复何言

又

宗人王司理者书来云每谒公辄娓娓口仆不置仆无味于姓名久矣乃独涊公齿颊间公故长者得无为曹丘累乎仆自献岁来入有俯仰出困酬应为儿童项领所窘不可言日者见托戚将军纪效新书序从梦呓时得之不能佳聊以塞责公自文章家韩白戚亦兵事中班扬仆所偕慕幸不已诺耳有一佳士欲贡置左右四明沈子明臣与诸生有声寻厌之颇能作先秦两汉家语长歌短章酒所慨慷十纸立尽而又任侠慕说古烈士大欲见李于鳞及公与仆耳仆戱谓见于鳞不立槁于太山松栢间乎盍足闽见汪公向者吴生道公礼遇状至欲泣然吴生自感恩此子似急知已矣见自了之向辱损文羽仆布素之躯不知所裁此后勿更劳筐篚惟馋口难属厌耳一笑

又

昨沈山人嘉则行为作一书固其人差有材气不负举然亦贪入贱姓名公目中忘其数数耳乃公前已损传食急邮访我海上公方南逐敌拮据兵事于故人书辞委致乃尔昔诸葛公羽服素车治军渭南每牍教出所慰抚人人自得司马宣王叹其名士公毋论类之至于损下名势敦布衣之悃奬借薄技开艺文之塞即古无二矣公勤勤欲荐不朽于仆甚大盛心仆能不色飞所以逡廵再却者先德尚冺冺仆虽生未脱曹蜍李志耳然明卿处得仆诗实少仆诗文旧稿五十余巻近稿可八巻中间骚赋乐府自许一班杂体小词亦颇鸡肋公衮衣内召过我吴门仆焉能竟閟之不求斧削于般倕也戚将军用兵仆私心实向慕以故承公命辄遂为序今犹在沈生所倘有可已姑为隠之何如公拔明卿于齿吻间使有余肉明卿楚士当内感入骨矣仆诗所谓江东歩兵席上司马一狂一醉非公孰能怜者古人急知已诚然哉维摩经检得一部奉上亦不能大佳乃比之藏中差有注耳似可付剞劂仆偶有寐语附贡左右壬戌以前士大夫不居间壬戌以后士大夫不讲学乃真士也得禅理者不讳禅名冠儒名者务实儒行乃真学也公览之不一笑粲否知有留府之灾前徃鄙言頼祝融藏拙公复以精绫紫缃续之得无添蛇足乎又一巻稗官家物也其置之酒瓿乃见爱耳暑动计南土稍酷唯为天下自重

弇州四部稿巻一百十八

●钦定四库全书

弇州四部稿巻一百十九

（明）王世贞 撰

○文部

△书牍二十四首

汪伯玉

闽事棘国家急得公如天球大贝一旦借公力略定闽不经事少年从而拟其后頼庙计差定耳公所谓独孤犹镜磨之益莹且此举仅六月息扶揺羊角九万益上苐台諌类若此异日县官缓急何頼仆拟泛一棹从公为緑野之客倾吐挥霍使千古色动因谒齐云登黄山而归大偷快念老母不能逺出行复自笑造物者当忌此举动吾曹不利人乃累公耶昨偶见一友人云公能轰饮至数斗不乱与公同年近十载始得公文又十载始得公酒可为晩合然至于命樽罍呼卢握槊分筹鬬白又未卜何日也语及更益怊怅耳沈生自是湖海气有足当尊意者吴郎妬除目踯躅武夷建溪间竟不知作何状也彼骤失公如夺乳儿恐难自生活矣公久拮据兵事归奉年伯老先生颜色当益驩苐闻百口多负责公又垂槖得无虞共养耶二诗欲抒鄙素遂略忌讳外具真野人之敬希鉴入为荷

又

公别后亡何而上书人归书寝弗下宰公者贻札数百言责仆以大义谓当出相公言则少而辞加峻已又属鄊人郭吏部坐一介吾家谓不出何以复宰公命时仆尚未脱布帽鹿裘枕维摩楞严而卧室人娓娓交谪矣固强弗应乃窃闻老母为损匕箸曰吾何以供而之食客也又弗应则又曰而不念而父之事未竟也而拂造物者夫造物者造而父而拂之以自完则可吾何頼于后不获已乃姑为若出者因季狂徃附数行以报公然匆匆未悉也至京口辄又复上书乞归而抚台以秋期来檄又不获已移舟至彭城待命时有邸报相公厌政事还里仆窃自喜庻几其遂余私乎所上书人再归而书再寝如故也盖宰公之言加峻云又不获已而徃之魏今稍量移也且一载而仆仆不休意若甘禄食者盖春时复上书上书人遇盗几殒委顿返欲复上书则见以为矫而饰情或谓躁不安其官上之台台辄格谓幸壮无害奈何亟拜亟返乎以故噤弗敢请而先大夫之事得之于台者乃不得于省曰胥后命然则不佞之出竟何頼为追忆舟中领公见诲语有味乎其言之也春时相公谓仆吾所以欲起若者非为若也宰公亦不必以吾故知若今恐不然矣迹其语今似少验嗟夫世固不能知仆而乃欲强仆之所不欲得者而予之仆又安其所不欲得而忘其所不可公以子非夫哉四月莅浙藩谓公当以例出西湖之上却扫飞来峯以待而不闻问当是细君见怜矣昨覩邸报旌闽功旦夕玺书开府之召天下以文人业操觚不晓事无益安危之数一赘疣耳非公出不能大洗之仆当归为公代理烟霞之业兹专急足布此以候起居且有薄恳并希鉴亮

又

昨不腆尺素以授曵裾者计当达台下矣山中传入枢府之命不任踊跃蒲州公得明公何异稚圭得永叔也今五单于面内南粤授首而明公从容运筹其间且以余力发为铙歌鼓吹扬诩昭代之盛如椽大笔纵横燕然山石上固千载一时也不肖勉襄先事方循俗传谢卒卒无可道近从仲蔚所从臾之将束装而以明公报不成行贽赆俱返乌鹊绕树作依依可怜色幸小有以慰谢之公瑕意似犹豫已为力请或可取陆而南也于鳞全集更半月可完计三十巻公所许序急付来吴明卿想暂归里亦烦为督一序殷相公志铭与不肖所草传颇及评隲故不复赘嘉则在小山朱邸间仰仗不浅季狂落拓两贤无乃相扼耶即二甫亦须摄国者加意耳薄懐缕缕非毫素可悉唯加飡自爱

又

不佞昨以一价驰不腆之币于门下虞其愞不任行役且长风大涛未审得自逹戟门大纛下否审明公从舟行吴阊之傍不嫌嗣宗服尚能以青眼佐緑醽也肖甫中丞时迩亦或可共周旋楚史事诸公皆回车然魏顺甫之恩明公甚于衣食之也此君治济南有仁明称无论其沾沾御李所坐祗以公事左当路文致它谴然非应大黜典明公一或拂拭之道傍之苦得遂饤筵其为吾党生气何如耶俗冗卒卒非子墨所罄南溯江云不任驰情

又

苍头归则以使者偕至启椷而尺一之牍后先者再焉六月为期期之吴阊今及秋矣能不神爽先驰于檇李越来间也所示诸集丁戊之际获一与寓目焉乃今选益精骊珠满握靡不照乘讵宜必用七寸式作取舍耶独集中三四齿不佞欲增重嫫母之贾使后世不见轩鼻结喉状获比肩夷施良汗愧耳于鳞集已完凢三十巻今附上鄙意欲得公序者公于世文章独执牛耳不腆敝赋寔奉盘血以从而世眼龊龊谓此子文多诘曲聱牙语即一二稍习太史氏者我太史氏无是也不知于鳞法多自左丘子长韩非吕览渠固未尽习也公能忍于鳞忍不开天下后世觉乎集已行须急就付梓为恳公之来窃有请也倘遂取陆而北不佞不能作长安书敢遽有请也张相公知我且慰存我髙相公遂不见摈大司马休休感恩则有之燕间能徼一言之惠以谢乎至不肖近迹颇治泉石台榭花木之类益辟构法书名画金石古文不惜觧衣质买匪惟寛身且用自污耳以公宠灵我而不即沟壑也日操七寸之觚以从忻然终其身矣诸处士不受征竟拜朱邸之赐无乃过乎然贫士易为德耳魏使君任楚史极佳笔力小窘须成后出郢斤裁之夏热颇轻为道自爱

又

公所命材官至拜大教兵事鞅掌不忘鄙末雕虫之技俾效祝太翁太夫人惟是鄙末得以微技为太翁太夫人役则大幸也前黄舍人已征言矣所以不敢辞者不佞才有既而一念未既也重锦盈篚北味充槖觧衣推食足深国士之感谨拜大贶天子虽幼冲而圣睿夙成委寄贤喆此千古一时也明公表里夹辅王室区区流言何足介懐不肖行就禫矣蒙示江陵相公颇见许以为药笼中物幽谷之卉谁能自芬頼公吹嘘欲寘之裀褥耳亡论草土余生未忍言出即此身尚在喉吻间焉能再辱耶不然时清若此且有一二大老知已少负韈线之长者谁不欲自见哉子与因学宪顾逼试日婆娑行巻中不如仍旧贯得早推迁足矣明卿除目应亦须试后公怜才求旧至念故不当求之今人也近游太湖得一记及诸诗不辞续貂之诮聊以附览廵邉之暇必有篇什并所规画大计幸赐指迷万荷

又

春时頼我公之庇以有此官尝走一价候起居而是时节钺尚在玄莵浿水傍以故不得奉大教为歉楚之役实相公用雕虫之技知我而留我于周南也生平恶愽士弟子业徃在晋时偶一弄笔所谓老翁效儿戱耳岂谓其好之而又饶习之耶御史虽不以恒时面孔相向然反覩杯桊之状衰鬓种种亦自厌怪矣徃者身固困毁誉间而尚庻几铅刀之割以少吐文士气而今已矣嘿嘿不自得托之酒酒复易醉小诗拟作适诗亦避去唯泚笔理案牍颠衣倒裳以趣台期耳相公佐天子千古盛际我公从容陪议朝野熈乐使一野人少伸其重于不争之地亦何所不可耶场事毕当以不任请骸骨幸为从臾之少迟则论囚上计相逼矣适魏顺甫氏以志告成而何氏亦以志来也间阅之毋论何氏即顺甫可称具草耳鄙意欲邮致公为加裁削而时以质于相公何如

又

昨有一启附我公匆匆中不知作何语也今已辞台买舟而东稍寻社中儿与稚子辈开臈酒为卒岁计耳来教云相公甚急不佞唯相公所为辞亦美苐昔人有三不可知之说即蒲州公一证也且今召起累累若项王军中闻四面歌时态安能策蹇并驰耶公至云复有后命此自爱我深耳即入计斥幽之惴惴而敢它望乎苐不佞故吴中布衣归不难耳辱喻及舍弟传相公欲为两制择人所见后进唯夷陵守袁昌祚佳耳其人长者于文气调甚古而畅又能取办仓卒次则南兵部郎管志道也魏顺甫清修介峻已推毂台使者张助甫千里才也用之邉地便当脱颕此皆相公药笼中物能从容一荐之否公欲梓敝帚长安邸中且许有珠玉之导甚厚盛心苐令人骇谓此岭外客何縁走簏箱长安不以为伴朱提来亦且见而唾矣幸缓之即死亦当以不朽累执事也

又

自宋世人主假色台谏至其势重而不可返不胜不止当其重时其所鸷击鷇探若张汤杜周之治狱虽贤者而有所不免及其狼狈更以其口为权臣之尻而掊君子公试读永叔子瞻辈白简语能一人不受察者乎乃至元佑朝宣仁尚在扆而刘元城至即与二吕范忠宣凡六疏击欧阳甚而六称程正叔为五鬼其人俱皆贤者此何也以在公今日何异也

宗子相

三君祖道握手涕零遂不能复奉颜色愈怆然矣舟中拜长歌之赐更取十絶读之色骄行者亡论万镒伐皷扬舲于栁色蒹葭中网鲜倾醇其乐何限第念豪杰海内能几半载之内去者茂秦公实并仆为三子与复有分司之章于鳞倘遂褰帷之请足下能不落莫耶上下百千年南北万里得之有神失之岂偶足下幸自爱勿遂为世网困也仆之一身麤可自了唯坐家君覊旅之迹见拔主上忌者必欲置之危地巢卵私忧诚所不醳耳巻素污讫附上幸麾置之

又

过淮不能待足下留诗传吏及再附书浮沉得无达否归后事小拨构一楼扁曰万巻拟了此春夏岛冦暴发仓卒奉老母避兵吴中汹汹越警恨身不能两耳期促又北首装念足下抱膝吟时也何乃天壤哉于鳞竟以郡出明卿昨乞假去后几时交游眼底落落星散可怪也眇君子竟不为我和五子诗昨闻在王国中多从侠少倡家逰晩节栁三变何为也不忆一旦叛去尔尔寻于鳞移文责之足下行时三君尚援送仆例前有寄示者别来亦有见懐一篇否七月望可抵广陵能轻舟见过剧谈通夕深所愿耳且仆不访足下令足下出视仆可笑也

又

久不得问昨遂成二诗及草一启奉候遅回去人未发把扇欲挥旧隶即至二札中语怆然心折稍读诸篇格律清峻意味隽永诚是当家海内神交若此竒矣元白慈恩院逰相寄大是一段佳事我辈乃足当之来教谓茂秦云云弟意亦复尔几欲削去五子之一冀其不逺复也何如于鳞顺德亦可若萧望之用经术为九卿而以试吏故守右扶风藉令一学掾便足荣于鳞何浅浅也公实留别诗为人所梓政不必作此态弟苦干戈丛中走出旧思荒落昨偶成一文几作龙城公语怅然久之非兄不敢以告也

又

毘陵道中得使者书知为期遅我湖浒便宛然对足下也幸北上期小缓可遂得迁延兄纵不见召弟能忘于心乎莲花池邉必着我双屐矣明日可度江抵扬州须五日泊更二日抵兄欲作一段胸中语苦碌碌久从吴下诸君未易摆脱耳今岁贼冦我地焚掠不可言仓皇奉老母避郡始从父老操戈殳自卫幸不犯田庐无恙史籍所记乱离之状身必见之向语多难无朝野乃成谶可笑使者云兄为我夕起食停匕数四此骨肉交也俄当面未尽所言强饭自爱

又

书来念我殊至唯有挥泪耳酒间见答一章慷慨高咏清霜昼飞即仆不死而二三君子健饮无恙天地未大穷也讯牍计将毕后五日可遂东抵卢龙踽踽无足谈者吾以漆园拟吴生以湘累视足下以腐令当于鳞以盲史肩子与日自相下上耳不能鬰鬰久作使者态也长安诸贵人横弄风雨即尽逐我辈相苦耶苦我辈者如人之苦飞鸟铩而绦束之无奈耳逐之广莫之墟乃所以相乐也足下无害

又

招提惋别无复晤理乃更有白云之逰也足下所携苦太多恨醉昏然便旦耳炊饭毕就道跬歩业海河间牍山积旬日了之即寝溲是物于鳞相闻计太欲得仆然道出中山须烹葵之月可颠倒邢使君裳耳顷闻政府此人云吾老不分见轻薄少年吾去之略尽独竟余王某也家君颇鬰鬰书来诮仆何状作何筴免余谓所坐非墨污败隳宗绪即不以施市人而诎朝士之籍者请十岁尽人间书十岁尽人间游屐从南岳还道钤冈絮酒知己之酹彼岂其恶余哉足下自爱彼视而当门兰也徐生盈巻相寄大自意气中不无裁割故具弱耳去人需送行一律四絶宿观中诸篇毋令徒手返也

又

赍疏人还得足下书知近获佳丽良慰暑可无虑消渇否细君比何所道足下过选部不大烦苦耶某遂复完恒镇牍旬后可遂握手于鳞矣足下要我作观中诗而负之又负我一律四絶何也岂羊肠世途顿尔戒吟耶将为殿脚女恋恋无暇笔砚耳古体政佳可别作之勿背旧约也外短歌一章以当抵掌不尽所言

又

某以三日治邢狱毕则过于鳞斋中矣牵生鹿手刺杀出蔡姬酒荐血肠作热洛河饮噉醉饱分十二体悉赋之御风雨登郡楼歌两欲决章河灌襄国也然无日乃不念子相作长安贵人耳及洺而疏吏回得书知起居扇头诸篇伉爽贵倨坐大行云表万象下伏竒哉子与明卿大寥阔不知作何面孔向人也老谢追余于魏城其意求田问舍耳某无以藉手奈何卢柟觉稍莽莽可谈郡王丞罗倅佳士也意麟鳯我軰不以使者折节明当发舟泛河而北三辅疏毕上矣勉旃自爱无多言

又

昨得书知足下已转勲部甚慰世贞则日侍家君谈业海中态令人怃然不早引谢恋恋至此宁免周子南之搥床已裂两中裠作袴褶矣足下知吴中添一健儿耶伯承亦遂飞鸟依人呉峻伯迩时眼孔作何许彼能识于鳞与仆故非时人耳幸与进之

又

读足下寳剑篇觉三尺■〈釒截〉从风胡冶中来耶袖而弹之天门划然中开东海泱泱乎大风矣寳劔取其断决腰带勉以禔身神羊利用触邪敢不敬拜早夜韦弦之佩以嘉承君之大贶抑世贞有言向者吾与足下僇力矫志寔左右济南以启不朽麟鳯之喻中心藏之虽谢生中叛梁亦奄化而武昌跳踉阑入盟所一时彬彬自谓无让西京之盛何期河岳东徙贝锦滔天辇上君子眈眈虎视独足下翱翔乎天府李尚衣衿乎闗内差未短气耳今武昌手板豫章长兴刀笔江左仆复袴褶戎马之域令万世后谓为何时然吾与长兴犹足蜗涎自濡呉生仰面看人奔走僚幕緑衫竖子犹得作先軰眼孔向之其穷甚矣足下即自唯日所逰从诸君得此人一舌底语否足下勉旃无忘夙衷幸甚幸甚峻伯虚懐甚难上东门便可同出所喻欲令歌百花洲或大江以别足下此故懐也弟神气已见大巫而索耳

又

潞河挥涕作别足下书竟不知何语舁行氷雪中皮面剥裂殆如多年木居士以立春日抵省桮桊腰脊苦痛不可道盖未及谒抚台而募兵之檄下矣三千卒不难致调发无已为之奈何青州大盗侠处处皆是探丸杀吏以为酒杯间作剧见兵无一可用者积隳之后所谓马如羖羊矛如铁锥耳而以雄闻天下岂不羞哉矿脉已微细官所负徒工价甚多睊睊胥谗矣而侧闻内意未巳当事者遂不聴舆人之诵乎仆夜虽寤寐间犹臲卼且竭区区图之不济数也生死人间小事恨不得开巻不分足下诸君跋扈过济南升于鳞堂因以谒太夫人于鳞径携蔡去无頼哉明卿消息若何向者吾悲之乃不知世贞更大苦海也如念吴峻伯者可戒之令勿出

又

昨除目从邮来子相已遂离政府出治闽武夷天姥便自气象丈夫足迹何可只踏长安城耶二三君子拊掌拍腹要自娱快耳计足下便道还上尊公寿以何时抵任嫂途次安穏否世贞本末无所复言尔时漏网计足下力也佛法众生得杀为觧脱亦是薄障未满故青州土猾大盗以觧散读书灌园聊用自娱而北使至则敌十万骑阑入辽西家君冐锋镝逐出塞仅破一障耳而所卤斩颇亦相当竟坐镌一官羽檄日上邉吏益轻毎念及肝胆臲卼进退之间宇宙如束奈何奈何子与守汀亦吾侪余意也审此呉生必无复起理足下乃得踞见子与故当耳于鳞贻余文又四诗铿铿也世贞毎读吾軰文不能己昔贤览镜之泣此何以全于世哉一两日前成赠足下歌行颇怪伟使今日得信后不复就矣薄物非敢云贺聊见千里亮之

又

念昨岁得子相报书不相闻者五改火矣所懐计同之也邸中流言岛冦数躏闽诸逗挠当从坐者甚众乃子相与焉以子相才佐省事百不发一靡然就办虑未悉汀守治状耳于鳞日言归竟归矣毎苦趋省若就逮今以于鳞故抶舆人恨不须臾至也彼偃蹇称病不任客三径蓬蒿矣而独要吾为十日布衣饮徐左参许相国数得止坐隅焉子相胡不约汀守走一信相闻也于鳞归而仆留子相坐上子与受事明卿薄谪吾党信无所不有哉张助甫一札麟鳯吾軰至矣第未见其诗其书遂不减二三子信竒人也青州戎莽株拔岁复就稔卒无能以汉法中我然长卿故倦游且归矣勉旃加饭自爱

又

走万里使裹半岁粮相访故人意乃尔第椷题以七月发两改火矣则所为君处南海不佞处北海风马牛之不相及也故七言悲歌慷慨泣数行下不止也吾党信难为逺哉足下滞闽即闽多冦警矣乃欲以万户侯遗足下乘长风破巨浪剑客翼前技击衡后视被髪燕市中时胜不也所喻曾参军者尚未至毋多募齐兵徒自苦耳不佞甚熟之稍一二豪侠不易出为县官用出即探丸杀人发冢亡命名挂狱吏牍者计以侥幸自赎胜来受事不胜辄鸟兽散日者乍浦之役君子六千人一夜无迹且所至好剽略陆愽跕屣鸣琴未便以平法治也江淮间不借闽兵乎闽又胡以乏告借他兵为也足下书决然挂冠不佞一诗庻几有味其言世贞幸漏黜籍独明卿再贬不知所坐是不欲此子在人间耳明聊哉明卿哉于鳞杜门如昨徐大夫忧归矣吾二人苦海中两叶舟何所问途后会未期努力强饭

又

友人浮系呉郡王世贞再拜陨泪移书故宪使宗君子相吾与子相琳宫托宿风雨如晦鸣鸡絶袂不谓今者遂乖各天毎小展念五内摧磔记仆扶服奔难时得邮信将子相一札问仆难所从起今何状作何筴宛转词组千致读之呜咽涕涔滛下也适会卒卒无南去之便因循报章今便己矣子相虽号就奄漠然而遗藻煜发英声踔踸仆遘祸属毛衔寃刺骨涂炭以来虽线息守魄而万念蹈冥子相如生不佞犹死则幽明之轨未岐抑塞之衷尚可暴也向仆隶爽鸠子相后至称僚寀杯酒然诺之好而己既当事贵人骤识贤者峻领藻镜衣襟荐绅三事以降莫匪还徃而仆方逡廵守刀笔败裘羸马甘其俛陋乃子相不鄙从前顾尚书所得敝帚恱之下榻论心断金称利使仆忘弃援上之诫厌射鳏居之操济南呉兴二三君子牵挽左右亦既斐然么么诐侧之士谬意傅会吾党可以猎取浮名掩庇遂欲寻响而来聆声而去既戾厥望便生诤心以仆与子相为竒货卖之嗜者簧鼓牙舌指搐讳忌子相既不获安鳯池而仆之余浸径沿尊人沬血回肠方寸虿螫欲逝不可在生无术试为子相数辛丙中故五六年仆南使子相移告半之实得三年耳休沐之夜率相过从击鲜酿醇刻烛命题赋就辄吟吟罢辄饮饮过辄醉鼔掌掀眉谈究古曩比兴所繇之旨上下数百千岁污隆之调角胜自贤徃徃移丙连五无复知旦坐是竒声不得尽閟时时有闻人间然未尝与子相只语及长安中人事也毋论子相慎宻雅重仆即狂不检独不念家大人出没荆棘为于垣累乎且为文章不已其效能使智者妬愚者厌弱者献谗力者出■〈扌必〉大抵势当然耳其所以乃在慕同调薄异已疎易亲贱隃贵少加长增敖益惰遗落富势脱疎寒暄亲■〈目匿〉曲蘖倦罢礼数此数者仆不幸与子相间有之彼长安人事大小如蠛蠓之度大空何挂吾子相目也今谓吾党日夜簸唇颊非刺长短不亦缪悖大寃哉至又谓仆与子相尝为文哭竹书姓名人以耸动大臣令甘心我记其人自陷辟后不佞窃以国家于法已尽矣念居平逰好腊肉絮酒一力助掩长揖而退当寛大显信之朝即扈辄脂习可免提汤同日之诛足矣岂有形之翰墨以干大僇者哉子相之于斯人固未半面也今者谓文出仆又谓出子相谓出仆也者阳为子相也者谓出子相也者阳为仆也者其阳为二人觧也是不欲吾二人一存也于乎令吾身当之易耳而以中吾尊人哉仆虽存故不如子相也且仆年少不更练误録有司肉血躁热气志衡厉毎多籍康嗜醉之癖而负斶斗抗名之敖间懐傅班投笔之志自庚戌变后尊人忽被非常之命洊治兵革仆虞深巢幕过自惩刈跬武山岳揺吻鳞尾功名二端等之啖蜡第令太宰御史考吏时称有不谨王生削职于计遂矣何图青蝇之巧变白为黒迅霆之滥击蛰逮株仆不惮左手奉尺牍右手握欧刀于北阙之下所以拜跪乞哀延旦夕之息者冀日月之回照而雷雨之有时愤激暴伉非有益于生存故也事本末独子相知之仆吞声久矣不敢白之地上白之地下耳嗟乎子相仆独何心苟住世间不记单阏之岁西邸中语耳子相谓仆夜梦黄衣而牒者云云吾不复能久矣仆梦亦如是因相与诧叹惋然久之笑曰彼真以为能死余耶即使曺蜍李志虽至今生存何益也子相梦既以稍稍雠何独难仆哉德甫来言子相则不能无王融中郎恨作此寂寂竟鬰拂酿病审尔子相不亦明珠抵鹊也居又闻子相之夫人当得报投井几絶救之乃觧子相宁能恝然逝也若妇竒妬未有子痛哉吾为歌三章诗近体二章其所欲吐而不敢者固不啻是兹与子相约异日冀得沐恩赦奉家大人南还以菽水之间当徒歩哭子于邗沟之阴搜所著书籍汰次其事与于鳞序而传之脱不讳亦欲子相治一容膝之室泉台傍待我也仆与子相朝司命君诘所以拮据我軰之故彼而神也其宁无腼颜而枝辞也

弇州四部稿巻一百十九

●钦定四库全书

弇州四部稿巻一百二十

（明）王世贞 撰

○文部

△书牍三十一首

余德甫

弟自前岁附一书足下輙得疻痏疾几死久之昨春有天子诏匍匐与家弟北上留滞国门之外至秋始得从昭雪追唯畴曩但有感痛耳归理书室得足下手教满纸及拜雅贶新诗已入无漏境界令人且读且赏岁杪与于鳞谈足下诗视燕中时隔一大刼知萋斐之軰助足下不少矣闻复为冦憎且有祝融之变造物者何意幸老鐡尚在不足多惜不才踪迹误玷山公启事中然此生断无出理坐卧万巻作老蠧鱼此饕何似食大官膳单舫双屐放浪湖山间何似车尘马足旦暮蹑屣慈闱问颜色何似候光范门非足下不敢道也用晦句意时自超胜与足下倡和良佳然渠一瓣香竟落何所湏足下为拈破徐氏人去迫种种所欲言付之乌有奈何扇头诗亦出草次不足存也明卿三折肱知为良医政恐仕宦不止执虎子耳子与贫然客日益进余不悉

又

用晦所使人至得足下书叙致缕缕且为先君子哀些挽歌情文备极时仆襄事甫毕还越而有晋臬之除以岁告墓取奏之栢间神飙格磔痛复新矣寄来近集翩翩有厯下风而老语时自陡健用晦骎骎欲度骅骝前豫章斗文不在于莫令人快赏何极芙蓉社稿已为作序并奉酬二首湖上草堂一首试读之何如郢匠之斤也仆久絶意世路而为造物者所强复就羁靮虽一再迁觉景象不大佳也上书纳告为归耕计矣子与白首银艾足下差得金紫明卿屈膝又足下抱膝时也肯以彼易此否比苦舍弟北上百冗如猬而乞文者踵接出毛孔间语应之极不有致行年四十五髪强半白右辅忽堕其一仕宦不止车生耳思之令人悚然

又

昨内戚中有郁教谕者附一书新刻足下不至浮沉否涓人来得手教累纸具悉近况幽忧之躯不能奋飞渡大江揖足下匡庐五老间政当于梁月想象颜色耳徐吴二生作万里外人于鳞遂成隔天昨年有李翰林维桢者赠一同人诗云中原七子已无多诵之毛髪悚然竟尔成谶所刻芙蓉社吟稿声应録即吾二三兄弟只语无遗失者足下诚一片有心人也于鳞全集凡三十巻梓之期来春三月内完足下可多致侧理为刷几部并及豫章诸王孙好事者见和大咏悲怆用壮令不佞便欲击唾壶然至千里之念则久耗磨之矣二章奉酬来雅并薄有书刻之类以佐邺架幸赐麾纳用晦有东下意果尔当为扫一石小祗园也然不虞湿束宗正条否

又（兼寄顺甫）

昨有一启附顺甫兄计已彻览矣贤王开馆兰台以全楚史见属二君子何必减左史倚相宋大夫班管余泚挥洒篇什令三湘九疑增色健羡健羡第此事全頼伯玊握牛耳今复内拜恐诸君遂成参差且淳父前郄币仲蔚复滞行公瑕亦在踯躅慨然徃者独嘉则耳虽仅西南一方而上下千古私心虑之不肖少时闻颜亳州作随志以为佳后得而读之殊不满人意且编年非体也近来青志稍可耳于鳞集已完梓可三十巻伯玊前许作序亦复以属明卿二兄有哀挽幸速寄来欲置巻后嘉则便附此不一

又

二陆生归得兄手教及鹅鲊之贶怳如面存佳句日新慰懐非一弟九月间买一舟泛太湖登两洞庭觉此身飘飖出尘世外归偶子与于胥门容鬓憔悴斗酒相劳已而甚怜之也词人百六无减于昔仅伯玊肖甫两君气差王然伯玊已不免齮龁矣足下与新例雅合苐阳乔甚众而中丞公长者少具眼恐不能拔兄于骊黄之表然大江以西有操千古物外权者似亦不在长安冠盖间也二陆生沾沾御李复感推食之惠以为眼中无此人纵忤桓大司马不恤也扇头之作故颛及此亮之亮之张元春者吾小友也从思伯游岭南毋论思伯雅士元春画品在征仲叔寳雁行书法亦精工足下试目之便一日千里矣日苦文债填委草不及悉况丈为致声欲作一诗寄之尚未成也

又

邸使来得所寄书及读新诗感激用壮令人立发见须为太公立传不佞从子弟后职当效劳何至辱筐篚哉苐知足下欲重之聊拜赐耳拙笔不足以重太公复自媿也楚臬之补当事者似为场屋见借不免一行以答其意事毕即当拂衣称五湖长耳邸使传行时太公微有霜露之恙想兹时已勿药肖甫干旄见存杯酒扬扢甚快但苦百城趋谒之吏波及衡荆更成扰扰儿軰又有婚事征文人不减催租拟于伏中避暑金焦间吴楚不得而有足下以为何似作传日凡二十起始就一书亦五起武陵天台间人真堪妬也余不具

复肖甫

不肖行乞燕市中一奉颜色嗣后絶不闻问仅从徐子与得足下谪状之略而已目前有邮卒马生者来言遇足下颍上念及不肖语缕缕则知足下臬颍上己又云有新命视滇学政则足下又臬滇矣居无何而使者至以书与币来开椷读之叙致畴徃所不忍竟嗟乎肖甫足下以君奔命之身且有行色百冗猬起而犹能存沟壑故人胸臆间若此朋友之节犹未坠地也诸篇声调极佳已坐开元堂奥间仆近有论艺六巻自谓颇窥作者之藴刻尚未完俟后陆提举任滇南当附览也陆子仆师也足下幸怜而视之如视仆也外又有好事者刻仆与于鳞徃复诗足下试一观之仆一立骨耳世好了不相闗小頼篇翰文寂寞送余晷先君子可以入土则有饰巾待瞑耳足下无以为念也不腆将逺臆并希鉴入谷永有言万里之外以身为本勉旃自爱

又

昨奉谒不能操豚肩斗酒一伸州民之敬而开府忘分循旧尽倾家酿俾嗣宗白眼隗俄于大将军侧偶乏颍考不见谯诃醒而内感且自惭也次日袁抑之太常复见挽醉卧剑池千顷云极思得江州卤薄耳承有东廵耗旦夕扫小祗园以待忽拜手札知且为皖城之行不唯此间泉石色阻公所留邢州小槽真珠能无啧啧望御耶此段或一月可竣尚不孤竹马公神略潜授枭逆授首上寛宵旰忝在交知不胜慰情所喻于鳞集序岂唯太冲托重之意亦自吴季子挂剑髙谊耳如以几务为累弟当勉尔效颦政恐不免唐突西子也别示云云不论当否世尚自有人

又

得足下书知按部近况许以旬间过我小祗园也泉石卉木至鸱夷赫蹏种种色动思御矣新诗雄丽宏放几欲槌碎黄鹤华发渐看天地老语又令人凄然相见无复它仅堪浮三雅销之耳拙篇不足效颦聊见奉要意第所谓延之五君者不可不自脱然也明卿逺相存吊故谊不落莫楚大泽去潢池非逺祝融又其郷人何无状乃尔耶世界缺陷要不足多恠于鳞集序当如命苐恐遇识者谓不如床头捉刀人乃真英雄也一笑一笑明卿寄来乐府觉过模拟不堪见大巫唯于鳞亦中之然时时作精诣有摩天自运之势承示真所谓有识不异人意也

又

弟以前月二十九日抵襄阳而是时孙中丞以其日走宜城仅一再相闻耳三日上代疏因发都下书得百函即欲遣信候足下而念无可使者谈蜀道难輙吐古乃拜郢陵还过均州武当鬰鬰若作眉间色以望日早发遂转入深山中沿洄汉江时寒水涸澄碧透底怪石竞出如象如马何啻百千舁人右囓趾水即左担时缥缈破云际忽降若堕深谷吾以为剑阁滟滪之险不过如是耳顾从者而唾何独畏讯张使君次日辟戟延见吏民颇检积牍报诸镇书更不能一念寘足下遂以又次日遣信凡所欲告足下者具别纸足下日奉太君即无意人间世世固不能无意足下也郧城如斗大千峰牙距四护之江水流几席间亦一竒也苐老态岁比甚声哑齿豁不堪吟啸又鲜适与为酒人者当复寻愽士行径耳献岁便五十后期转迫勉旃各自爱不腆一诗五扇及它机杼之余可以佐太君晨旨者惟财纳为幸

吴峻伯

子相书来知足下已至京甚恨仆得一官不复能奉教左右也向者附数行张孝丰当得逹否足下二十年名家犹令偻行抱案辇上君子不自厚颜乎符节令颇阙或得方朔金马之兴且与二三子唱和足遣也仆疎节阔目东方千骑聊以适趣而已不日拟复理渔猎之业与足下相见无期欲求平日诗稿一録庻几展玩之余不忘万里比邻意耳颙俟

又

使者来赍诸土物种种烟霞间色也复从宗生致先后二满纸足下念仆深矣所叙家难缕至令人酸鼻不复能诵虽然词人百六岂唯足下读礼之间犹得经始玊华属厌泉石仆案牍中老吏耳季之所得孰与仲多耶知欲请外甚力金马落寞殊不足辱长者第闭目掩耳不妨作东方先生监司腰膂乃非丈夫所堪仆既已湛浮苦海不得不为足下预怜耳鐡网中十年珊瑚一旦披示踊跃震眩无异贾胡足下不悔暗投仆亦何敢自外幸少寛其期旬日后可上也松萝之契宛尔髙度吾东吴菰芦人敢仰觊足下縁得浮家泛宅徃来苕霅间此段致非此不长足下同之矣腊月初缴册便发取道上东门能夜出一相访否宿抱如洗子相为人精进不可不日下上也伯承沾沾自喜竟无作风尘面孔时宜诣耳

又

暑迫谒台遂为所强留滞弥月闻儿病疾驱东归则小棺卧壁间三日矣摧痛几不聊生间取佛书读之粗得过耳讯谍纵横强出视事无面孔可以向人仆虽未敢效西河之毁亦安遽附东门之逹进不得为夷甫退不得为元叹房栊若扫粉黛削色足下知之能不一掩袂耶太山之篇草遽不足以辱大誉三诗清絶可咏觉风味蔼然时来濯人尔时眉头鲜复可觧政頼一二友生耳珎谢珎谢足下以何日还台仆亦欲西也天目诸峰时鬰盘吾胷中虽归计龃龉要当非逺足下歩武仆便先驱

又

夏时为旧部曲所强不免作一书附渎当上记室否明卿来言足下诗佳甚然不能誉其语仅从助甫处得十九章读之信佳也捧表者不知为何公故无从问足下起居世法大自应尔诸佳宦如织独山东部吴使君俨然于此不凡不凡世贞兄弟自槖饘外日有眼泪洗面耳居闲无宾客觧救即万方不入也独以白羽小息而竹宫之厘多上瑞者冀以众免耳委巷中毎见歌薤露人輙便叹慕以人理既穷都不如逝者之快又有所不可辄黾勉就饭食耳张司农故知也当世贞患难时所以慰藉存问不避眈眈有古烈士风以尝备足下属吏欲受面焉使世贞书先之敬以起居足下

李伯承

使者至致手教嘉币殊荷记存三诗为东秦生色矣乐府选体大是风人典刑此段悟境前軰絶少湏数日为足下细评虽然仆乃一长枪手也将无为毛锥揶揄乎哉所谕茂秦云云君子成人之美固然仆语亦不甚作剧卢柟落魄不齿乏乡曲之誉故是数百年赋手也谢宣城奨进小才至谓无惜齿牙余頬览教殊所未觧或他有闻否

又

乐府绵丽抵掌叔敖并其风神似之五言选亦多造心之语间可商略者十得二三亦非鏦铮时人名比也知足下爱仆深所评隲不敢以谄进足下无罪其狂兹颛人封上近体更希示教仆粗已成帙旬日后过上东门倘遂命驾不敢不出政恐饰画无盐唐突西子耳

又

昨罗生来得兄诗马太史吴提学来复再得兄诗兄三及我诗矣而缺然不报即寝食无甘焉一则以贱姓名如莸缙绅间疾走而避之惧其点也而何以辱长者一则东迈之后濡首刀笔桮桊其要思都废矣即寒暄无益之语又何以辱长者然窃闻足下则晋为侍从尚符玺雅歩承明之庐以为故人光重幸甚足下吾党出为外臣仅于鳞老愽士师可与言诗己耳如弟绾两绶讯谍讥驳日至盈庭寝食起上皆白跖也足下天上人不一哀其穷加手援耶匆匆间拈得一五言律忘其似否足下有以教之余不悉

又

伯承仁兄念问忽辱诗寄及便与谢李軰宣之不觉怆然南望雪涕也追仆昔觏与足下落落耳既渐覩所作心稍敬爱之足下折而与我好古所谓知己则未也亡何足下衔命东土阔踰半岁间时追过投分之浅愈益系思迨复见愈益亲且真也更见不知作何如好耳足下勉旃簿书见牵慎无厌薄一邑数千万家生死足下喜怒中可畏也

又

昌平南道出碧云寺坐泉声取执事书读之良快复自恨不得与兄共此境界耳次日便蹈足苦海簿书堆案不觉林泉之思与縁都尽业已傅河间牍七月间可会邢大夫矣风尘中差此慰心数厯过日又未审何时得奉谈笑也京师态比当益甚不妨逹摩面壁某疎狂自许一觞一咏今叚刀笔亦自铮铮捧腹自笑老子韩非同传也子相不可不会同年中杨膳部其人人物志也亦一二下上否

又

上事人回再得书相问殊至邢大夫粟一麋待我就刺取血酒池中牛饮各成十二体别矣谢茂秦卢次楩谒我于魏城中一日竟去某当遂东泛河取道益津也京师中态日益甚嫫母眈眈足下于何处藏蛾眉耶见须敝稿且就绪诗若文可得千余首昔人所谓仰面看屋梁冷淡生涯耳锺期何人哉勉旃自爱

又

比自庚午奉教后弃官南归再起出入燕楚时时念兄无异粉署而鳞羽为艰近从李史君处得手教怳若奉颜色且连有三熊之夣不胜慰心白香山官位差小进耳闻濮上园亭若履道者四蛮素绡角又更倍之渠仅有阿龟不堪辽落兄篇章朗着又非彼所及也所冀禅心不堕魔女手中时时容彩笔翫世耳新刻甚精苐记得兄白鹿旧聮世逺六经藏入壁丹成五老化为峰是前人所未道语今却改上句觉景虽胜而声事不称仍旧贯如之何吾家弇山园真足称三山六水宏丽幽絶事事可意为呉中少年共之郧城仅如斗大安能久匏系耶所输兄者此一着耳承谕后进何如人天下大矣句践尉佗崛起江海间不无大国之赋主盟故当自难兄表里河山故无害也李史居然有慷慨击唾壶意亦是一恠事可笑可笑

魏顺甫

前春一附书及诗顺甫也计当已逹何寥寥若此得报知顺甫还为旧曺冯生白首之叹岂唯在昔虽曺事薄足以佐顺甫开巻无害也世贞窜迹海郡无可复言尘念不能自割絶当借人了之耳明卿豫章诗絶佳虽已稍迁然文法吏益得以湿薪束之矣山居四载著述必富何以教我寸阴可念即一堕身手板间行当悔惜也李实夫还部否所与徃者何人不惜指示为属春雪作寒强饭自爱

又

至后得足下六月书附承起居为慰知数过于鳞甚眤徃者乃壶公试长房耳四律气色奕奕射眼梁甫鲍山聮小似杯桊杞桞然不伤句愈见苦心年来白眼倦看人有味乎言之也仆不即死猥复浮沉里社中真难着眼鸡肋此生时自览镜私恨七尺为千古惭人开端独诗笔纵横靡所不破以此小小快心如阿鼻中甘露洒耳览足下新诗令人想见司马宣王拒诸侯渭北时状岁月其驰勉旃勿轻失于鳞也近体聊见鄙懐并有于鳞一巻可就索苦读之

梁公实

昨足下行未几仆遂衔命出问途中人足下动止厯厯恨莫及耳抵家苦应酬久稍稍醳方筑一室未庋置图史海冦猝发仓皇避兵吴中吴中世情太不减京邑且更北耳于鳞书来言贤弟复得隽大喜足下眠更穏番禺饶山水璇房药室中多列仙隠君子相游从甚乐也苐丹砂未易化石髓难识亦有不死术足下知之耶广陵遇吴明卿为我停数日过从倡和致极不俗同舟梁生落落别可人意小比当得面子相风尘中不意有此段事于鳞出守以贫故不能具太夫人饘粥故闻谒台使者邸中长揖径上莫能诘也故是吾軰作用增城香山二公会否其守论云何知必无钩络足下强飰自爱后晤未涯朂之而已

寄陆与绳

弟此行殊不得已苦当路聊萧之不置且无辞以对耳六月触暑就途公私追饯十日内遂无顷刻休如陆叔平周公瑕及二三宗戚居然至情此外不免张君嗣之叹矣今日至丹阳稍间料理故人遂能急兄走一价相闻滁阳距江上百里兄之不能会弟犹弟之不能会兄也肖甫出京中报书云兄非久即北召乃数偃蹇除目何耶如弟犹更杳然虽时时信一及然旦夕事异安能望栢树子成阴哉每读李于鳞诗竒数能令遇合变美材常被功名愚此际尤觉有味也肖甫毎谓弟与绳所至推毂足下奈何寥寥齿頬间弟谓与绳以道眼观弟弟尚隔一尘以世眼观固自爱其所当意者何能不推毂也若弟所以报与绳则异是愿与绳无赫赫名愿与绳无德于人而已徐相公之爱兄甚其次则我相公佛地位人也而外议犹谓台监为之快意弟不自量欲出相公于怨亲界而不能奈何奈何不腆扇头一诗及机塾之遗将阔臆乞照入夏热虽溽滁阳公署若莲花水月观当不苦也

王明辅

郡城饮十日甚驩二布衣遂获虚左也虽然彼所以重使君至矣颿饱无恙遂抵益津治牍毕且比日取盲史腐令书佐浊醪以当二三君子耳于鳞比复相闻否理箧中仅一箑捉笔书二诗遗足下及罗君有力者负之而趋可也别封为我遗卢生匆匆不多及

又

曩岁以狱吏持少缓而家大人念先垄则从囹圄中刺促世贞归也以故得道谒门下乃门下不忘故欢进之先国歩次家难缕缕叙致即不以酒食夺区区守而枉车骑传舍饩廪继焉归无何则传有非常之耗狂走氷雪不能告别门下窃自谓旦夕人耳亡以报长者洗沐恩唯是敝庐饘粥之田以席二天庇至都乃不遂捐孑然之息居闲径絶踯躅覆盆之下希回照耳平生还徃削迹且尽而乃辱门下遗之书至损奉禄之贶入与家大人言之出则对老母相陨涕以邦君髙谊所罕当者又昆从繇家来称侨产它邑几不免控揣门下为移邑免报自中祸来尽室而北拮据桂玊家乏纪纲非门下怜而寛之不并为沟壑之瘠耶他日万一奉赦归仅有一子为府主践更亦所忻耳家大人一二门生辄为渎门下此欲自尽其所以为家大人者门下之念愚父子至矣固不必尔也悚愧悚愧神明之政翕然遐迩旌书日闻节钺在属恐不能为父老久借公奈何世贞比状无可奉闻者太乙祠厘不休差用小寛耳

又

毎与陆太常语公清度津津溢齿颊间也大梁无信陵夷门之风者二千余年于今矣于鳞非久辄去唯公有以复起之世贞故是丘壑中物昨为造物者所强已不免深源会稽王之叹今段事势至此岂可更流湎濡首二月初即上书乞休无何老母忽感脾疾几遂委顿幸在扶侍渐就痊可置身医药不复挂人世事矣承公惓惓慰存唯有感叹公此迁倘在江浙尚能扁舟出迓棠阴下也偃曝无事戱题杂画十二絶念欲得佳笥藏之适公使至聊以奉归

又

向有梁生者云欲西北逰太华因附奉懐诗于扇头并徃所草巵言乃闻其人尚留滞金陵恐终不逹矣懒癖怯暑不欲与人世事忽有球琳之翰从云间坠读之则怳若对芝宇于鷃适轩也仆近得隙地于隆福寺西颇饶水竹前结茅宇后构一髙阁安藏经时时戢身其中不复知天地为广恨宿障太重魔来娆人不能洗尽耳公所为就正録序益见造诣之深鲁君可称大力人太极像素大逗漏然读所剖析又是一重公案觉明卿数言简切耳宋时措大掩窃前贤训故操戈入室迩来似有天意仆恐后之视今亦犹今之视昔也闗中诸名集荷一一将致仆向者略闻之李斯云击瓮叩缻弹筝搏髀而歌呼呜呜快耳目者真秦声也想公亦以为然耳向巻诚恶札頼偷儿为我藏拙不堪再尘邺架矣近成戚将军新书序并杂刻二种赤牍一种扇书诗请教物候向暑冀加飱自爱

又

岁大受计寔借口公与不肖以文兹举而公竟不免夫孰非命也得手教三复之怡然以一二知己为快而不以销骨为恨殷深源小竖子耳即虞仲翔亦似芥慸吾法藏中固自有人也不肖幽忧如昨宿业所纒作老蠧鱼齮龁不已翰墨时时自入迩又于小祗园增一邱一岛一渚屋十余椽水木芙蓉数百本异日把蟹螯拍浮酒船中野人生计足矣不覩李都尉循髪时语丈夫岂堪再辱耶不佞椎不文无能为先府君重何再承筐篚之损念一信四千里不易敢拜嘉薄有所效以当于吴缟之谊幸赐裁纳所需舍弟书渠临池之技遂出不肖上不敢隠也却上四纸薄寒■〈忄替〉栗北土尤甚茕然之身小节哀思以为兹道不宣

又

自入郧吏牍小简得从事铅椠暇辄屈指故人心旌摇摇太行白云间也暑退拟走一介以候门下而邮传纷纷格司马法不能发符繻以俟小间而使者先之矣公方黜羡杜机以与羣真四果地位人游乃不忘旧知而使云霞之迹屈重于风尘不佞固喜欲狂然不能无中嗛也所谕新筑在千雉内跬武丘壑放意圗书超览宇外而不鲜离索之感乃知三径非难二仲未易仆比不携家仅一有髪僧耳日受堂叅而无法可说稍得静坐滋味似见阿闪又似为总持一念所夺俱不堪奉献也小疏时上多龌龊长语然已荆棘世眼谓不病呻吟老翁作儿态矣公何自赏之乎公自称守邓时得台一温语增价十倍敢不敬拜下体之诲不佞即黄绶以下未尝不假以色也太夫人七袠不能称觞从子姓之末以为歉不腆之辞庻几少効劳焉来月当恭効左右诸惟为道自爱

弇州四部稿巻一百二十

●钦定四库全书

弇州四部稿巻一百二十一

（明）王世贞 撰

○文部

△书牍二十八首

吴明卿

舟所得十絶歌之不觉泫然涕下也悲风泱泱乎来哉已又自庆生平脱疎多口语与世左道何辱幸诸君爱发潞河南者日亡虑数十舟那能载此诗往也仆南矣所见风物亡不胜昨游者至所与接语非类因念数子中于鳞最久俯仰上下旁及吾党足下虽晩合亡减肺肝五岳之士风马不及何触而聚曷剖而解天涯比邻固古人神旷之说想象容色至于落月屋梁又何悲也抵前途少息欲作广五子诗遂首足下矣勉旃自爱视草下彤闱约数子夷犹西陌衔杯酒放歌毋谓少一前席人否

又

天津人去附一信想达矣舟日夜南追侍老父抵吴门稍得一会属军事迫匆匆第言明卿有巻轴寄余者置簏箱中持去越矣归后接俗客欲作胸中所无语酬应甚苦抵淮台臬诸君乃更令作生平所无态身是卿辈人何堪遭此炉锤也于鳞时相过否子相慨然拂衣大是急流勇退仆郎秩且五载栖栖道途当为愧杀幸强饭少有所见进退亦陈迹耳明卿倘有时觅便寄我乃深愿也

又

广陵三日饮大是竒会吾辈虽于鳞岳岳能作酒间狂态娆之唯足下与仆耳北就子与拉顺甫过吾未尝不南望长叹也曹中日对累累出向俗面令人双眼自合推案小间即取架上一编读之古今称缺陷世界所取旣嬴便可随分必使有尽之日事求相当亦已愚矣此间甚少足下何不促携楚袖来耶纵武溪中桃花可念巴渝弥弥谅无足当大雅者抑何濡滞也顺甫几类曹溪舂杵悟数语便入法门恐不免北宗忌恶耳怀抱对人极难为足下之言岛冦复犯越老父握节奔命不暇敝庐枕海或终遭贼手于鳞出牧不理上下奈何奈何

又

闻足下问大骇已欣然甘之知固宜耳不记子与坐上鼻息耶诸贵人目摄我辈久且未发虽然仆乃其魁焉亦宁能独后足下夫诸贵人计且误矣仆以为忌足下莫若显足下用长安一席地縻之今令不絶升斗禄而放之旷荡清涟之所使穷耳目之态而时拂以牢骚激昻之思此为厚耶薄耶于鳞且甘心邢州牍暇呼蔡姬佐浊醪耳二三子亦尚旬日歌呼为乐独仆仙仙乎困一室举翮四隅时赖歌咏陶写无足言者人便聊以问足下更旬日可得复书也自爱自爱

又

昨得书知益敖然自放也子相谓徐两生酒炙尽足下也固难足下哉诸篇如食周家寒具快不可言薄命蛾眉歌之惋然涕流乃某心头语假楚狂发耳足下佀欲得不才文为别恐益丞公一弹章然亦忍能意相拒也谪地当何所向风尘甚矣吾二三兄弟恐遂生死别沧景之间取道握手亦大竒也第不欲伤老亲心且复踟蹰足下无恠拙集须有后命乃成帙必一寄衡湘间别纸肝膈看即焚之

又

别后再把于鳞臂一遇子相独于足下仅从邮中得数行耳人生忽忽可念旣无王乔越境之送又乖叔夜千里之驾足下以仆非人哉凡三梦足下最后乃葛巾来谓余不能折腰乡里小儿径解官去矣岂足下真有之耶适得邸报仆已作青州老兵足下能屈为郡僚否庶几尚可朝夕也白鹿洞新诗当何道不必庐山康王谷水一洗数百年俗气矣家君粗自健儿女辈无恙聊报足下

又

海上报足下书与诸诗计已悉彻览矣足下何时履南康任守版无恙乎仆寝处蹻跖加之新少年如束湿薪所以鸡肋未决者岂谓五斗足恋耶北风渐息老父或可得以冗地弛肩仆行止如枯叶蜩承之而已于鳞再发关中书大赏仆诗以为秦汉来二三千年仅见此物耳知言哉使得足下诸篇读之又不晓作何快状也闽越二君子一相闻否于鳞有四怀及四寄絶句仆方和之未就今録以寄足下儿长能跳地作虎子否吾两孺风气日上其一以侍家大人恐足下欲闻之

又

与于鳞约久欲走一介访明卿匡庐五老间未果乃数从除目目诸迁人独明卿自如恠之又数夜梦明卿憔悴风尘吾二人东西呼之不应也书谓于鳞得无有变乎乃复从计吏下谪版矣是进不从不肖退不从于鳞也妖梦是践胡言哉胡言哉明卿即携二妇还武昌着犊鼻卖酒不然何以啖之长安中大人横目待明卿来曰嘻而索而予研研然固当即明卿创何面孔向之明卿孰计报我也于鳞自喜益甚衡门翛然不容尺屦第时时击鲜田间从世贞卜夜欢耳青州緑沈如雪山世贞治之且三岁眈眈惠文无能难我也则明卿以世贞犹龙乎哉世贞乃非夫也坐家大人次且故不归归后先等耳东方之人亡识楚道者彼以风马牛不相及甚难之衣裘二种以共下体余奉少许时作酒须

又

岁杪怀人凄其欲絶得于鳞济上诸篇已复得子与霅中书足破栖闷最后而足下闽使至手记念存先君旧雅羊昙西州之恸损饷老母下逮儿稚俱辱篚箧嘉宾剡下之资武夷一集烟霞蔚然灵运临川之藻末及子相荟蕞遗文子期山阳之思促与家弟宣之始大偷快使我神王旣复循省今昔怆然内沮泣数行下自子相公实娄迁异境于鳞鸿举仆亦蠖屈徐生龃龉衣冠道尽仅一足下硕果不食情者何物能令人老嗟哉嗟哉仆奉讳来忽二三载偶不旣死戴颜称人还以冦警奉慈颜入城虽未脱衰绖长絶声伎至人间吉礼高宴一切废谢而馋口不禁遂夺蔬素结习牵引仍辑敝帚风蝉雨蚓候至难遏吻翼之间资人厌笑往往临境自掷中寝忽起与愁终天无境足避欲死不得生无一可嗟哉明卿世人见仆具眉目张口舌缓歩详视犹以七尺见待不知其人已非人也不然家有先人饘粥之业良贱千指俯仰无累敝庐园池容膝之外尚可游目藏书万巻作蠧鱼其间亦自足老仆岂逐逐腐鼠者自明卿外于鳞子与有几鲍叔故聊为一言之承谕择珠之梦此是足下精诚所发于鳞往往照乘如仆不过一鲛人泪耳闽冦近耗如何邵武虽在上游不至剥肤行省资调兵食恐不能不妨啸歌也子相集序勉尔奉命中间评隲不相假无论二三君子即子相地下闻之亦未首肯然仆以为吾曹宜据实毋轻许轻许将使年少有以窥人李献吉序徐迪功集云大而未化吴子辈谓献吉忌昌谷此非也昌谷偏工虽在至境要不得言具体何论化乎吾犹以献吉为浮未见其忌也叙子相如是是足不朽矣明卿以为何如癸亥稿乏善书者仅録近体以当面扇头一诗见鄙怀幸教之子与故倦游不出矣泉守周公仆尝及门焉亦相问否王道思遗诗文烦为访録全本相寄顺甫入及于鳞门而始见亦大恠也今幸欢然矣家弟工于鳞语风气日上不至落莫恐欲闻之故具示

又

前书去以烽燧故虑有浮沈不谓复得使者辱饷种种备至三月而两损故人筐篚又越在数千里外何念之深也扇头二作情至语殆不忍读诸篇精核沈雄五言近体尤是长城案牍间乃亦有天际真人想耶仆向诗吾党无中驷诚然哉子相集序自读之亦不能不恨宜诸君之未蔽意也虽然仆生平不欲浮誉人施之二三知己尤不宜尔即宁使子相郁郁地下奈何欲吾舌短不至鼻操笔后进谓我曹轻自标榜也足下试更味之如仆言子相固不得入作者室亦岂两庑间物耶向在青有谈艺四巻丧中理旧帙稍增损之不敢轻出记有采于相诗一则今録上倘置集末亦见区区臭兰之感足下遗锦绮再矣不知仆尚布素也箧笥之则虚足下惠幸毋及也里中好事人輙梓仆与于鳞往复诗今致一册能为加丹铅否比苦城居局促饭不得下咽傍构小园诛茅为容膝之所读书其中扁曰离薋足下幸作一五言古体写掌大薄蹏寄来可登巻耳德甫复点白简岂真拙宦耶当有故幸示之承拟卜居吴兴仆近游焉风物故自可如刘司空辈皆寓公也第令太史公品之不若吾苏耳所寄子与书渠近感一美疢■化约以破镜夕见访至当授之因与商足下菟裘也新诗奉酬殊觉形秽初热珍飰自爱

又

昨知足下朝取楚道而北怅然怅然松桂偃蹇从何所舒色乎汪中丞书来则娓娓足下不置也此君不减皇甫度辽能倒屣节信又一真阳令者云曾受诗门下走使千里而勤渠我也未几邸吏至真阳令报左矣岂吾党不利人尚尔耶世路渐夷畊钓幸不至失所坐卧散帙中差强作二千石第一念及泉夜輙痛恨生趣且齿髪渐摇动形神不亲旦夕沟壑亦任之耳佛书大堪解缚恐足下未便爱之四絶书扇头附吴志道上览此生不知何以得此于足下子与多可则宜然为人恂恂长者若不为狸貉所噉保无他祸也子与贫为妻子辈所嬲又不免出矣如何如何李生絶不得耗闻魏顺甫梓其诗宗集完可多致几册

又

前见陆吏部言足下当迁者数矣何以尚滞启事耶仆二月间走霅上吊子与念其宦日拙归槖萧条不忍乆溷遂归矣于鳞为作徐母志铭真淮阴抟沙手也然仆偏师五千亦自旗皷足下当已见之张氏两甫后先走一介视我山中助甫解作我辈语真所谓骎骎欲度骅骝前又有陈丞耀文者博浃于目下少两亦足下同年也舍弟风气日上吾甚难为兄赖其好饮吾始得少休息入春忽忽酬应构一禅室坐不能至夜輙为酒人牵去幸具少宿力懵腾中亦不至出下乗语耳子与言于鳞意似欲足下且缓刻武夷集不知何故足下旣自己长城恐亦无虑输攻也偶有一佳物欲贡置足下药笼四明沈嘉则者任侠负才气文多作两汉家言诗歌横逸不可当似少足下裁剪耳渠以足下诗汪中丞文戚将军用兵武夷山水为闽中四絶足下一见便自能青眼亦何俟仆筌蹄也新刻三种附览冗迫不能成一诗亮之亮之

又

得书知以报最东西参承亦旣劳矣乃犹能惓惓念愚兄弟至谓七台山之秀出武夷上而不见録于名山志欲使仆鸣其不平者今天下二华不如蛾眉衡岳不如武当嵩少一培塿耳无佛处得称尊而昆崘天柱以要荒弃之虽然是宁独山而已哉足下又谓仆续尺牍及时人存者固不及也吾不欲吾子相寂寂遂立泄耳然世眼差好俗取易晓其书所以传也巵言旁及非类大要有调停意然亦有见于大夏之拉攞不如椽室完整足下试观退心菩萨宁能胜独觉小乘哉汪中丞公卿下士目所鲜偶文笔如锯齿足噉名乃过自挹损吾辈所愧也已为足下致深感矣

又

自于鳞殁与不肖家难后絶不得足下一书幽忧中不敢及时事至嗜除目若渇者迫欲得足下及子与量移耗耳乃当事诸公犹能以眉眼待足下又伯玉入枢廷不为文士少用也不肖自先事苟白没齿无世念苦为造物者所强补官之后至令人守迫再疏见阁黾勉一职踯躅常调无岁不请一闻老母病报解印潜遁而忌者犹以出处见訾可叹可叹家居坐卧万巻多古法书名画小祗园木竹日胜台榭爽垲扁舟■〈虫葛〉屐五湖诸山间服除之后皆文酒日也亦何所藉彼正恐复忌吾处耳每念于鳞竟逝忽忽无赖不肖踪迹参差殆类所欠一死昨构得渠全集合三十巻念其瑕璧犹足连城不忍删去之唯书牍之类稍裁其无谓者足下与伯玉可草一叙即付来梓之毋令幽明有不竟之恨楚史固自贤王右文实伯玉一片心也犹虑诸君子总杂不谐葢左氏班马不出二手故耳兹因沈嘉则便附此诸怀种种笔不能悉自爱

又

仲夏走使数千里致奠于我太夫人又损槖中装为不肖兄弟伏日费何足下念之详也八絶句一排律伏奏之肝腑寸寸裂矣余答寄怀慰古近又四章足下收南海鲛人泪满掬尽以遗我初犹泫然泪也已尽错落真珠矣刻成古乐府独以元美于鳞耳乃又得足下而三然不佞伤离于鳞伤合足下亦不胜其合矣夫离者病独览合者病双阅此在连城不无微颣也于鳞集完刻呈览足下试绎之此君虽以文笔尚在人雌黄间其澜伏起束各有深意巨力未易言也今世贤士大夫能熟太史公班氏则有之不能熟战国策考工记韩非吕览也以故与于鳞左其稍有可商者必欲以古语傅时事不尽合化工之妙耳然亦未易言也足下作集序须及此意乃足砭世眼膏肓至望至望前颇闻足下家有萑苻之警得书知复挟祝融氏一洗而空之向语避地阳羡或于吴兴结数椽宁复虞此乎然人生饮啄自有分老铁尚在何害也贵阳一方宁足当牛刀倘以暇日尽文其山川之陋乎哉

又

再得足下贵竹书叹逝者之不复慨生存之无几披写衷素以暴幽明即无论仆与一二友生酸鼻于鳞有知亦自无憾地下也向梓此君集未即点检数行内剞劂之锋遂不顾捩人眼耳谨即去之矣新诗种种便似阅万里图经不待咏鲰隅而知为蛮府也秋翮凌厉遂当扶摇而上如仆者幸自在家锄菜为人刺促勉再一行然所以留滞周南者政为驱之作老博士耳颠毛被领日磬折少年前时得甘言自■〈日耎〉俟河之清人寿几何北山蕙帐尚未寒也子与踯躅闽海三甫皆在田间而德甫鸡骨尤憔悴唯汪司马张中丞差自强耳二君推毂故人良厚能令万里之外不畏天逺贤器比冀当获儁儿子风气小上三试忝首然不敢过有望也起家后行稿附尘清览不一

又

初从南阳道中闻兄以前臈二十六日抵任凡两作书附大梁人去昨见贺岁者至云兄尚在锦里当以新正二十六日抵任抑何濡滞也当使夹池翠竹晩失葱蒨夷门白首老不待年足下躭南楚之游毋乃孤中州之望乎今日从朝天回杜门无事因得遣候兄信记孔文举与曹公书五十之年忽焉已至公为始满融又过二今兄过二而仆始满文举复叹岁月之不居吾家逸少怅前路之转迫安能缩地于梁楚间作一聚首耶闻子与重刻于鳞集闽中有所删削仆可藉手以舒足下色矣不腆廪旣之余供门下一醉幸赐照纳扇头诗见鄙怀或可希璚瑶一一报也

又

邮吏归得足下书及志喜四诗足下念我固当不忧人谓皮里无阳秋耶所喻为骢马驱逐中州风物佳甚不然者即不以三公易矣仆以是月望后一日登太和絶顶其宏艳雄秀目所稀有昔人谓峨眉为震旦第一山此恐不甘第二也胸中嵳峩磊块非乏不敢轻出与之角稍在嗉作嘘■〈口医〉声已为罡风吹堕天外矣助甫约同游而不果闻当至郧却有大慰心事渠已有副命昨方君贻数行见示谓即欲真补且又欲破格处欧桢伯尘埃中乃有此有心人作如此不俗事真令人赏叹深龂龂伯玉无复更冠葢长安理书来谓且以省觐行更自无迹仆车已生耳当遂乞骸不然又作一伯玉也纵归亦岂能璧完意不欲右文之代再见此事尔

张助甫

不佞自以逺方待罪之吏不敢文深其辞以干用事者乃辱不鄙而赐之书出迁入固洸洋累百千言中间所以奬与不佞非不佞所当固足下自道也数坐白事上省得从于鳞田间酒语便推足下垂天之翼真可以搏九万而息天池不欲足下区区为时闻人而已不佞少窃父兄余波污版籍赖天之灵不令入从中秘诸先生游而以游于鳞故并盛年壮气却黜人间之好相与劘琢其辞以为亡论身后名即人生舍死亡足娱者而又赖天之灵不遂懵昧自六经而下于文则知有左氏司马迁于骚则知有屈宋赋则知有司马相如扬雄张衡于诗古则知有枚乘苏李曹公父子旁及陶谢乐府则知有汉魏鼔吹相和及六朝清商琴舞杂曲佳者近体则知有沈宋李杜王江宁四五家葢日夜寘心焉铅椠之士侧目谁何独于鳞不以为怪时有酬唱期于神赏已耳不谓二三友生复取其糖粃而簸扬之凡不佞所间口于荐绅大夫者皆不得已泛应之语所谓糠粃也然未一二芬旨于口固八九枳棘于目矣假令不佞尽出其藏宁有不掩耳却武者哉今世所称说为文如某某而贵如某某而传者此其效甚着胡于足下无当也足下鼎岁入政府衣袖襟带足以旁映逺近令足下舍此而就彼甚易且贵传也足下胡无当也夫荆山之璧连十五城而不易此璧难也荆山之璧连十五城而不易然三入玉工手而不悟此非独璧难也知璧者难足下深于璧者矣不佞无恐矣二三友生彬彬一时宗卿神韵遒上微少检质徐子寡所自造然缔构合作必使轻重宫商出入象意语无偏重机不骤发觉明卿小优耳以足下所急畧为举之别草歌行一章刀笔长物不复深致覆瓿可也藻镜多燕葩竒日新伫希鸿章以慰驹谷即寝饭戈戟不以劳苦吏民受事粗有效不以愉怿为宇一介在宙一息非文章哉何用自寛勉旃足下

又

某向者不量輙妄有所投赠退恒自愧悔疎贱之无当也而乃辱走使裹匝月粮相问讯启椷之刻僚吏改容僮妾色飞以逺方贱吏何所得贵人若此乃某窃沾沾自喜不以足下进不佞故喜吾党有足下也岭南梁公实恨失之太早生但汗血今公实不死矣足下词笔鸷鹘良骥击空蹑景独得人间一种雄快下上子相时扼其吭何所假不佞哉又足下须某全集及批点史记古乐府史记固一二渔猎焉然鄙不能日俯首而效丹铅之力须后命足下语不及左氏者岂少之耶其叙事若真宰之琢万形亡不极意穷巧字字珠玉也世人掇拾其余沥可厌耳不佞昔称使者治狱燕赵间而燕中要人修睚■〈目比〉迫急谓旦夕不死且窜也以故检西曹时赋乐府四五言古选近体诸大小杂文总得三十四巻比于呜呜之歌即不以施名山而覆瓿甘之大要用自偷耳岂敢以辱长者亡已有所拟古乐府然独江南诸调颇足抗衡间仿魏晋十合二三于汉往往离去不似也于鳞节奏上下瞽师之按乐亡弗谐者其自得微少优孟之为孙叔敖不如其自为优孟也某近稍稍因新事创名度以古曲于鳞见之更喜心夺耳今輙往旧着拟乐府及僣批古乐府足下试观之青州以后者当再上也尝与于鳞言子建才敏于父兄然不如其父兄质汉乐府之变自子建始李杜才高于六朝诸君子然六朝乐府之变自李杜始足下行当信之慎无为俗客言也十二篇篇各有致又陡健举不佞八章仅中下驷耳中多微词千万强閟世情双侧目足下知言哉其它郁浡欲吐而阏安能缩地与足下轰饮大噱一倾倒也春朝倘以劾去幸为泰山东海歌送我子与俄当受计都下一善遇之

又

前时荒迷中仅一拜尺牍长歌之赠得附承起居嗣后见邸报知足下复为用事者齮龁有广平之除溺人必笑窃有问也何足下不善宦至此耶徐汝宁颇能言上蔡东豪致此子亦竟谪矣仅一明卿硕果犹三折肱令人短气不佞自奉讳来忽忽公除又且逾岁虽未脱麄素强颜为人春时课僮丁理耕钓之业及日上赋践更游徼不求免与世无涉足养狂态独宿障未除时问笔砚指腕荆棘偶披佛书忽若有悟然而七情损腐无复根器思一游目则外惭路人间及养生则内痛逝者展转偪侧愈鲜生趣嗟乎故人不小念我鳞羽飞沈湖山閴如迁客归氓唯阿能几幸不吝呴沬使我渇思如醳勉旃勉旃杨大名故在东省自云与足下有连时相依存今当比壤聊尔附问扇头六絶多忞忞之致可俯赐酬又新刻二册乃吴中好事所为非鄙人托寄足下姑置案头杯酒间时一开巻如见吾与李生耳

又

昨春有大名杨倅者云与足下文字交又官比壤因作一书及扇头六絶句奉寄竟尔杳然岂此君能作洪乔浮沈耶若足下故当不忘绨袍故人也知足下近量移楚楚多佳山水新诗想复煜煜入神境无由令我见之迩来鼎革一新某生启事药物殆尽然多采似笼尔详步雅语及性命二字便得要官此曹厌薄文士以为无尺寸用固宜未能拔足下骊黄之外然足下亦无少为所动耶仆负大憯天地间分与世长左藏书万巻金石墨迹称是作蠧鱼其间足了此生矣不当复通姓名贵人前独念足下慷慨悲歌燕市时间何可忘也恶诗一并新刻请教向书及诗稿録上清尘浊水攀望无由勉旃自爱

又

居恒恠足下书不易得得则肝胆殆尽矣中间怜及家难令人神伤不复能读叙迁状便如贾长沙元通州在眼黯然短气复寻有阳侯之难河伯差长者不至助世人为虐耳八章哭奏先几宰木如和白日昼匿清霜春零令屈宋屈体为之亦未过是何足下之善于楚也新篇字字超越大离魔境见父真难弟所不足于兄者深穏耳十年来吾党外不复见此语柄物者安能不相忘耶仆自除服后得诗可四百首文可四十篇聊以送日而已足下云秋杪欲自劾操扁舟访我兹事非身可决倘得迁越中或可便道相访或令见父来相与小扬扢千古事于吾愿足矣足下在楚明卿在闽肖甫在滇仅无恙然可尝不伤矰■〈矢敫〉也闲来思之作一大笑又恐为天公所恠答足下诗气拂郁不能佳答见父差其少致耳新刻三种推案后可佐酒谑余非中书君所能尽唯强饭自爱而已

又

昨台力还因附手启并诗为谢计当彻尊览矣传足下已参薇省野人久不见除目无从核之以资歴声实亦当尔尊吏部公万福贤季诗力骎骎来逼人当于有意无意间着一砭耳仆自为天地长物身名委掷无一可道唯于永日酷暑称疴谢客六藉为粻翰墨当酒时自酣饱亡关应酬裸袒不衫衫亦不汗倦即就席醒便起坐若使等埃荣于轩冕较铢乐于案牍冁然之际差有微长耳仆所谈艺足下亦时一游目否今世不识丁人开口高谈性命慧能滔滔理解自是夙生縁力岂有一语之际而便都了耶恐足下或乐闻其说聊以相谓吴生便附起居所须岳阳鲟鳇黄陂子鹅二鲊食指久动矣足下何以答我

又

不佞兹遂腼颜而出其非人哉以足下汝颍间月旦当不知置我何所也然不佞麋鹿之迹分不获老长林丰草间凡再上疏三上书书辞濙濙至泪为渖矣而造物者不见寛愈益迫之又以■〈⻊斤〉弛不能问家人产为老母诮几至无所容面乃强起耳此地极堪藏拙倘以旧资故得东南一地计小染指即拂衣矣县官廪不易食坐食之腹胀惫欲微有以称塞者足下幸扣囊底智敎我吴郎得高州去矣子与方作选人足下避言坚卧不出大丈夫故宜尔然消息有时恐朝夕上食太公所更不怿仆此言太类李少卿循发而劝苏中郎不满有心人一笑然愿足下更思之今世名豪士大夫骫骳不利时则讲学肮脏不得志则谈禅要非得已然差有人我之辨愿足下为彼不为此也仆走谒台者九百里还受筴按行诸山险又千三百里时时得新语乃不甚作劳今録似一笑二尊人万福贤弟风气益奇进时因北风参差鳯翰为望不腆出机杼及薄禄之余幸毋辞却也

又

昨抵武昌拟走一介以候门下起居且报命驾之辱而作吏者日从事车马案牍间亡论匆匆笔札也即寝溲亦仅计晷耳生平厌明经业一行入棘罚作老博士弟子吾伊者五日而录入我手十之八不过供人一粲而已弟本不能出而迫于一二当事者谬为知己语相强漫尔染指遂成触藩此间中丞御史颇亦垂国士之盼然司体凌替度非一木所支老子婆娑岂恋恋五斗哉不能作深源去梯叹子南槌床恨为少年揶揄也计足下久已禫服昨所报书皆肝膈而稍不能忘情于羣小大抵吾曹动止与世人眼耳齿吻自有縁不足较也昨足下来而见父遂不及一札岂有所恨耶兹附录往并李子书为我致之王君载风流盛年握手之后一夕而逝仆近来齿堕不休衰相现矣以故迫欲为归计非漫浪也五皷起作此欲得一致语不能可笑可笑足下幸尚壮勉旃自爱

又

不腆问讯不足以报嵇驾十一也而何至厪使者楚录老博士吾伊语耳而足下阿所好至津津不容口当为少年窥也新诗四律是勃律河中羊脂玉精采刺眼更得昆吾琢之便足偿十五城弟报二章乃是水苍佩纵尔精絶价故不足论也间与赵中丞语至足下輙啧啧以为毋论足下文雄举一代其居官敏断即古隽曼倩张子高何以过其决策成败剖疑难昭然龟鉴也世欲行千里而舍骅骝策蹇乘此何说也今天下能急才者独汪司马伯玉次即中丞而子真肖甫为四耳吾欲得足下于伯玉姑待之岭右之除以入计迫故寻闻且有后命仆生平受甘言负不敢以为然苐归寻高阳社中佀了此残腊也

又

但兄赴部不必认题太大望人太难只如侪辈无毁誉者唯稍加平易自成坦途过于裁抑又为人所窥子真亦须此月抵家已移夷陵访报矣崔嵬之梦此是兄生平见与精神遘之若俟此期则扶摇无日矣弟拟以望前登岳欲取月色得示当移望后一日若陪从羣公则力辞之已办白祫行縢接■〈罒离〉为山叟装无虑也此间真僻寂日开门如升堂法师却无问法者闭门即不如退院僧有弟子叅承耳兄但来于文苑内竖一指便得不二法门矣书中故旧俱不足言今世人从世情生又在世法中长养不能脱世态故恒也弟校集凡赋诗文说部将百三十万言得百七十余巻异时更得玄晏一序便足忘死矣

弇州四部稿巻一百二十一

●钦定四库全书

弇州四部稿巻一百二十二

（明）王世贞 撰

○文部

△书牍三十四首

许殿卿

世贞不能即死以累故人茕然在疚而念存之至损机杼之贶何以为报襄事毕知当稍抑性辅以菜果于鳞一篇足先公不朽矣此子杜门如昨非足下时相诣不遂木石耶老亲在锢虽终风小息曀霭未消仆间五日一入侍余时非涂炭贵门则偃蹇斗室耳间取平生篇什一二读之差自吐气不至作宗子相身后耳四絶句骚辨之余音令南冠人读之那复堪冬事定当勉和上泗促书甚迫草草不次亮之

又

病中辱损书及前后刻海右倡和集读之未尝不爽然若失也古人重感恩而薄知已乃于鳞与足下兼之矣夷门长裾无恙鲍山白雪移置梁园中故应当宠王前席犹记畴曩歴田酒态于鳞岩岩作白眼出嗣宗上仆亦颓然庶几叔夜独足下落穆似山巨源今果贵耳仆自五月即病病至八月小愈为阳羡之游归复大病病至今未己疻痏徧头面间亦欲效昔人息黔补劓有所论撰心腹怦怦怔怔不可置思且惧更为造物者所嫉自己耳吴中好事者为仆刻阳羡诸游稿并所辑徐汝思诗附览诗扇一握画一帧奉佐清燕之赏余不多具

又

与足下不相闻者两岁矣数传足下不良于行甚忧之乃从广陵会潘子霓转运袭勖司训云足下自厌嚣卧湖上以城府故数称病耳饮啖不复异畴曩甚慰甚慰想时时从殷相公作布衣饮也仆有此除乃当事者以雕虫拔我念时清恐负知已染指一出家园山水风物事事殢人行年五十刺促不已欲何为耶于鳞没遂四改岁墓草已宿言之腐心兹行深拟枉道一奠因得奉足下及殷相公杖履而简书颇迫事体有极捩眼耳者强自抑耳兹走信归于鳞梓其家致束刍之奠并相闻足下异日解绶乘款段而南不妨白雪楼信宿也扇头拙语近游戏禅公于两机并圆遂走笔一报诲何如舟次不多及善饭自爱

又

得手敎满纸及扇头诸作读之怳如玉室金庭人对坐也转令人忆于鳞耳诗思乃尔佳想健在坐起能自力为慰仆忽忽不自意有郧襄之役台秩峻加乃造物者悯我苐与家弟不免乖隔交游满眼一切散去以此怅怅耳子与明卿同日推迁差足吐气玉润遂未及接谈笑须一叩乃行也少保相公烦为致声至德州当遣信相候不一

黎惟敬

念与足下倾葢招提时也即分手系之人生卒卒若此贤弟遂射策为郎奉使矣然足下第五之名竟何减骠骑也仆輶车所经渔阳令支上谷诸边地南尽燕涉赵魏之墟邢大夫十日轰饮被发狂歌觉太行羣峰黯然矣青州左沧海右岱宗山川莽苍故是竒地虽戎莽纵横尚不废吾啸歌也足下来岁偕计吏而北可以其间访我有一段人间事欲与足下商之公实子比何似足下为我问其家人以报每士大夫吏粤者未尝不谆谆语公实也然世情谁解者怅然怅然

用晦

不佞自遘家难归于当世贤豪不复能数数而友人余德甫书来则亟称君侯贤私心窃甚慕之及为先子伏阙上书陈寃赖天之灵与诸公之力得请抵家则君侯之书币与所致三诗在长跽诵之清风穆如乃昔人所谓千里神交应未欺我字字挟风霜君侯家故事不佞何敢奸之下走雄飞语工气壮磊落千古至所谓依然一水未尝不色沮自失也不佞既倦游颇怀敬微一室之恋而君侯复屹屹宗正诸条竟乖尚平之托恐握手遂无复日奈何不佞每读陈王求自试通亲三奏及黄初诸令良悲其穷乃子桓所称文章不朽盛事经国大业则不知季之所得孰与仲多区区富贵若飘风惊电君侯与不佞共勉之耳此意烦示德甫徐宪使人去迫有近稿不暇录呈扇诗极仓卒为怀笥之玷麾掷可也

又

颛使来致所为先君奠章挽歌时仆勉襄大事稍毕还越而除书至获以便道归即奏之松栢间哀飙飒然而劲乎乃霜霰簌簌下矣外贤兄所示秘事三纸向者虽得其说而不详今益了了腐心之痛千古不朽又辱贤兄为记表之此何异朱勃白新息侯书感恩地下矣德甫向足下酬徃差不落寞新诗爽朗矫健德甫虽老将觉时时三舍吴士致二君子意欲仆序芙蓉社吟稿挥冗强为命笔并见委诸题一一完讫独近来甚懒临池不免伤茧耳损饷杯四种种有致而陶羽宣鱼尤精絶方浮沈高阳社中得此便是华胥乘驷快不可言仆宦兴索莫已上书乞骸其详具德甫书中不复赘春寒时袭人珎饭自爱

又

得足下所损书及诗读之令人感结胸臆涕涔涔下也先太夫人拜生刍之贶则不肖心磔已且铭之矣不肖所谓两台投劾者计必果请矣而不获请南床白简必行矣而不竟行造物者岂故周召我耶嗟嗟丈夫亦安能再辱也足下期欲以新正谒太岳泛峩舸长江中屐齿徧吴诸山而后访我壮则壮矣不至困宗正条以为长者忧否纵鱼服自匿紫气能不东行也小祗园水竹日益成趣所增置丘岛楼观台榭水木芙蓉之属似非复人间境亦欲得奇士见枉不为辱耳寄来近稿俊逸朗爽老手斵轮宛然吴郡济南堂室也始济南报德甫书以大江以西一人者计其时未有用晦也济南在当不复作此语耳鄙人乃有云七言近体不易撰然近则近之五言古易藏拙然愈近愈逺谨以献足下为溲勃之用损饷细绒珍于复陶茶瓯沈水香皆是高斋精品一一领讫所委四扇一长笺四纸皆勉尔塞白临池之技实不如我家弟也吴士奄忽藁塟异乡少妇行去帷矣可叹可叹

又

向谕子长壮游之兴固竒之然亦疑之君家宗侯意亦尔知不成行矣不唯小祗园泉石神沮吴下诸名胜在在自失中山东阿之叹千载若新武昌朱邸已闭德甫当遂高枕向所云其人虽长者安能于格外待国士耶

又

二陆归得手敎累纸又拜雅贶因得闻龙沙公万福足下吟思日益胜不肖羣从中表小有意者皆入佳句中一何幸也二生万里干谒为毛知客所窘非足下当立槁矣仆比游洞庭两山间览太湖之胜归坐小祗园觉天池枪榆各自有趣以此知南华生非欺我者恨不令足下共之耳元春画笔骤入妙欲令一探南中山水归拈伯虎征仲两瓣香足下试窥一班可也余情具德甫书兹不复赘

又

豫章寄书邮素能浮沈独足下岁再三遣使易若比邻友谊若此真令人叹息逾楚宪之补似欲鸡肋我于试事腰带已减握日令磬折少年前良可笑也不获已少出答其意归计决矣自春入夏无顷刻暇儿骐三试忝首文气骎骎步武乃公差足快心足下寄来新诗调甚高而意旨少散缓文通不应才拙当由应酬苦耳新开府凌君于足下交厚或能拂拭德甫旧人守文那能于意外行事耶对客匆匆作报不一

又

昨有数行及途中杂诗附候吏去计当已彻览矣今年楚役实以棘事强我而不为我腰腹面孔计録中前后序易义论表五策皆取办一时拈笔作老博士不休使相如毫腐何以应之所取两三楚名士小用作适第得乡里书交旧时自零落且验衰相渐现倘得稍量移即縁此归卧耳德甫复尔抱影司空见惯不办格外行事新中丞或稍强人意兹因便往録尘览幸赐指教不一

穆敬甫

不肖孤始闻执事于朱司空也葢色飞焉以为羊角晏平在下风矣旣复得侍颜色于东明则又怃然心折也已又心自喜曰社稷庶几一日之赖维执事与东泉公乎居忧间邸报络绎至而执事郎礼部已丞尚玺已复郎天官矣则又津津为天下喜也乃不知殿幽之典区区所不齿于南床而不遂骨省院者赖执事力也有来自宰公所曰执事指天日以明不肖它二相所来者亦如之执事岂以一日之爱为不肖报耶抑亦以不肖尚庶几可备韈线之用耶而不知其精已销亡矣虽然国家以此名抑天下之不职者而执事不欲使不肖有此名其用情抑何厚也不肖纵老丘垄间其出入日相指曰是夫也犹夫能自罢者也则何敢一食息忘执事语云无德不雠不肖之灰冷矣何所用其雠虽然窃有请也闻天子虚已待某公某公虚已以待执事夫论道之官兼任统均宅揆以来独周公耳亦思所以周公其人乎其心休休焉其如有容焉社稷为恱八荒为度所以仰答天意者庶几哉要之相才亦易得耳李太尉桑赵二中令可鉴也计惟执事能以此言进故敢布其区区秋气渐深唯为道为天下自爱

又

春时小僮归辱报书累纸具悉公所以去国之故且惓惓于孤有余爱焉自昨岁见邸报公入考功跃然以喜也而与家弟语未尝不弹指叹念公之不能久也夫推毂贤士长者好尽忠于所恩推心置人腹恢廓自信而不疑此四者明世之所宜而达士大夫之所喜而今非其人与时也公于数者类有之且不胜愿治之急而骤以古道望人宜其尔也乃冥鸿逸迹超然物表皭乎不缁渊蛰观化时行则行庶几万夫之望矣至公之不及终爱孤乃所以深爱孤也孤生平乏实行竒节万不足以望公之一而不幸用薄技有海内名夫名者兼知与忌而有之公试观世之知我孰与忌我者多也知我而誉我者十能胜夫忌我而毁我者一否孤故筹之矣出不过增人齿颊腥耳顽体粗自支吾苐书画癖益甚遇一佳者不惜解衣小祗园奉藏经旧饶水竹迩得乡间一残山欲移之山师见误增置无已槖为枵然真一愚公也然令公闻之恐愯然神飞我泉石间矣时事多奇与公向示靡不雠造物者固号称修恩怨然自其一二恩怨外岂无欲为社稷进贤退不肖心而所怨之人相援其近似者俾自疑而长引所恩之人退而各修其恩怨恩日以蔓而怨日以深今旧德解体新进竞用国事固不知其底止也偶为公一及之寻扪舌矣蔡使君行聊附此此君待我厚棹楔虽力辞之然未尝不感其意也扇头四诗聊见仰止

与石拱辰

春间蒋令自贵地来拜手教之贶兴感念存所云叶公之似时亦微闻之旋为物色则它往久矣且迹故不及下邑也蔡使君来复得承起居之详公方林居内观动静天则不以区区人爵婴念苐海内东山之望郁而未伸居周公之地者能一日安乎某不获自固匹夫之节画蛇此出昨岁闻老母病报解绶遄返而罪戾深重一念未孚竟抱终天之痛虽白简饰画不无过情然诲我至矣造物者固怜而见容此身已付之鹿豕间矣少春兄入衡地搢绅吐色不才昨谤劳为辩雪至指天画地毋乃以我为死骨耶龌龊无能报知己奈何郜君矫矫差强人意尝受约束不敢以私请也见间希道意

又

蔡使君人归拜手教帛贶及扇头之作甚慰悬伫少春丈已归与公耦耕对读时复觞笑下上千古郝君不百里而近行窝乘兴在步武间真足乐而忘世第令辇上君子坐失三贤为何等时耳不肖近益治小祗园不减白香山履道池上它日抱瓮其间不失作老圃斥置金石古文近万巻咀咏之余不失作老蠧鱼园有佛经一藏力谻趣阑之而逃焉不失作老衲子足矣足矣所恨者江左多文士软羙交不得公辈伟人开我三径耳公向托为穆太公寿序匆匆未果幸以其履歴来新正禫除后首试笔也

又

始兵使所遣人回得报书已又从乡人所得燕中书葢前后皆肝腑也至别纸见喻出处之故于我心有戚戚焉门下神龙威鳯也不受羁笯翱翔千仞故非浅陋所可窥必欲自引以报知己则亦未尽当也藉令门下异日入而禆赞谟猷出而扞圉社稷即不至作殷深源其在二君子退犹进也战国策所云智深而勇沈智不深则露勇不沈则缺符卿散地或留或往皆门下养大勇时也不佞甫禫服余疚在衷乃闻有齿及者葢以雕虫之末鸡肋我于无竞地耳唯门下有以教之扇头新咏匪惟夙吐且见雅调属有俗冗不及详统祈照亮

张有功

维扬往返俱阻衔杯不谓丞相邸中三日之醉牢落至此兄与不佞俱非少壮人世几何怅然怅然莱阳令来辱教贶逺存东海波臣天上公子记忆也再三手之不能释耳牧寺之迁骎骎故物不足为贺但祝兄精神益强酒杯词笔飞扬汗漫令青莲仙人岁星金马足矣昨见张丈人道兄豪致不浅令人肉奋世路纵横握手未期奈何奈何李伯承可以日夕也奇人多难得毋轻失之

梁思伯

念足下以吴生故谬交不佞遂偃然为先太师珠玉之导令先太师而在其何庸不佞哉语云人貌荣名岂有既乎仆装已北则闻足下留吴中多长者之游翰墨挥洒今吴中人稍稍言之矣不佞待罪外臣坐平生宿业故心甚好之不欲割弃也旦莫计唯有投劾耳昨石扬州致足下书到始知足下北上无繇走一介问行李也其以余非人哉书词披写恳至两箑画极精诸诗翩翩有致笔亦称之郑广文三絶也前者从子相所得公实集録之足下与惟敬后先致善本公实己矣二三君子无忘延陵心诺可尚也燕中毋苦桂玉否以足下艺能宜亡所不合政当于项领间柔之耳

与欧桢伯

别足下之二日而梁彦国至又数日而出会知足下曾过此为之懊叹累日居无何此君谪命亦下矣渠新作翩翩虽不能如足下大力似未减惟敬许大北京一冷曹不能容操觚士良可叹也计足下归治丧畧毕异时游吴之筴定否太湖田亦不薄差足君伏腊也小祗园成矣坐卧三十年退笔成冢败瓮作丘亦何所负王生政恐造物妬我一壑耳近绪忽忽仅成赠答彦国二诗可取看也秋暑渐蠲节惟自爱

又

昨梁彦国行附一书为候不意此兄接淅遂尔空返足下万里奔丧冲冒雾露冀天祚纯孝久已抵家获躬敦塟事征考淑懿垂之金石有子如此太夫人可瞑矣向所云买田吴中事如何皋桥之傍愿复得一寓公与贵乡人伯鸾嗣美毋濡滞也暇日览近集真词场巨丽不复操粤音矣不肖忽忽大祥始买一舟泛太湖登洞庭两峯与灵威丈人斗石室中省黄绮遗迹令人飘飘有遗世意归拟杜门作倒挂鸟而为逺客如思伯辈所挠香未及竟吐逺近征文人如责博进何以堪之思伯故自佳画复竒长里中生如张元春为渠将去恐岭南人骤增梁氏价也对客草草不悉剧寒计南土稍暖强粥自爱

与张羽王

虎丘之饯尽郡中诸名胜而府公屈行而信布衣之交便是千古竒胜惜仆非其人耳舟中小间读新诗语语击节蓝田嘉州入室而才情恒有余小引叙致拙宦宛曲已堪酸鼻不知安仁越石见之当何如耳仆生平交游沦落行尽晩乃得公私心慰赏中夜独笑度公亦当然否也二诗极宜佳而为公私冗沓若春困呓语可恨可恨所委俟前途小间当命觚恐亦不免小巫之索种种之情容于燕市倾倒不一

袁鲁望

履善来盛夸足下同泛石湖之檝分韵角险当时颇亦一念王生否浊醪对榻曾未及期便若九秋之隔中间耳目新诡变故百出宛然足堪半册史记也仆一懒措大耳造物者何意故以案牍应酬困之若比丘操屠刀静女习倚门知者怜其非素不知者笑其非似袁仲足下湖山无恙耕钓粗给涵濡六艺之场夷犹亡是非之乡此乐何限履善别致迪功五集云出足下家梓人仆向读其诗谓如六翮抟风三危吸露快爽种种不可名状此集殊多下乘恶趣大抵六朝时沿晩唐以此标饰迪功如出狐白之裘而益羊鞟也昔人得魏收文輙投水曰吾为魏公藏拙此非真爱魏公人也以为不爱魏公不可足下果徐氏忠臣宜急谢剞劂留迪功前集名世之语岂在多哉仆欲与迪功结地下之知期足下不朽之业其幸垂照

又

过吴阊得足下捷报喜剧不能言唯与家弟盘舞称快事快事至夜分而已世路清夷勉旃自爱公交车射策当无出仲舒右第二十年行秘书入木天恐鲜竒册可读者又蟠螭桃花色野人独享无縁分奉以此二事为小恨耳舍侄亦遂附骥尾衰宗遘此畊钓之业度不至失所矣熙甫名士落魄见收何世之饶伯乐也华存叔所附此纸并恶诗扇头见忆后不免破例时时作长安书奈何余容嗣悉

又

岁杪承手教累纸惓惓之怀怳焉若面清曹多暇望实益进为故人光重比归者传二三大老意推毂良厪以故与老母计之强舍弟一行答其意旣而自悔其爱弟不若爱身之甚也得邸报大事已可见吾党好立名过于激发遂开殆辱之端南牙北司势若水火当事者勉强调停智力俱困伏戎之莽伺间窃发其祸不但熙丰而已也区区此身幸犹在樊笼外两园花事日新佐以醇酒坐卧万巻中作老蠧鱼大堪送日斋中一扁曰半完此言非兄不敢以道也先君乡贤事已得请于两台矣想学院亦无阻拜兄之惠得列于爼豆间可藉手以见地下挽章犹望留神春气向和强饭自爱

周叔夜

过清源值执事病谢客然强起为我握麈尾下榻忘昃情何可言诸篇妙者可错置班史中仆虽效丹铅无当窾政恐足下发于机反自不解所以耳少保相公偶以燕接口执事不置然非私其乡人也平度尸而祝之固当水衡一曹事胡赫赫耶固知功名损治郡非竒人矣已别足下以冬初赴官讯谍满案都不了了此狂书生效也足下勉仆以少陵孟坚甚荷援引仆自授管窃有志焉然微为近之渐觉不类此可与知者道也至谓仆书可习苏黄乃误矣迨立之年数影不足安能向研池傍逐小儿辈涂雅假仆少窥进一歩令千载后恶札挥映亦奚让吾家右军大令也见方君希致声与执事聚首风尘中差足乐于鳞请郡索居更瞶瞶方散客烧烛醉书欹斜且未竟所吐尚容嗣申

又

楚中莽旷饶山水足下弭节三湘放奏九辨令郢雪益辉巫雨流润不大竒快也吾家太夫人来吾扶病移居书室如斗大閴寂可人病不能就足下语可见就不

又

垂死后别吾兄不意复得握符节称使者长安中风涛汹汹一叶下上分鱼腹矣又不意不即御魑魅而称东藩之臣也念吾与兄隶事扬扢风雅慷慨世故无足难者独兄出入为循吏所至有神明称而弟龌龊刀笔间蓬垢而涉妬女之津不免风雨良可叹也昨来理槖中装得后先丑作诗赋杂文得三十巻稍加删定以供后来覆瓿耳非兄骨肉垂念不敢以闻李东昌昨得一书巻恨弟诗语讥其政绩可发一大笑也遇不解人无复奈何须兄小与释之不一

袁履善

足下皇华之暇登太山望溟渤揽辔鳬绎之墟追吊往胜录成诗章惠而教我珍重珍重足下舍我去朝夕索焉延颈望西山云气身在尘土无由飞越兄以朗博之素际兹大观心目更拓齐物俯世弟何敢窥其涘哉计使事毕当得取便归省泖湖鱼鸟不惊春舫林泉秘人逍遥相羊身渐自逺弟近亦有于鳞可儿也快不令足下共之象玄遂得留自是君身有仙骨世人那得知其故一笑

又

足下书寓上事人也则叙契阔陈丧乱宛然握手矣足下谓从贼中来饘粥都废仕路刺促荆棘眼底至喻于蟹蚌酰鸡亦大悲哉虽然此宁独足下也某风雨之椽再辱贼手被发燕市中复失贵人色眈眈虎视故有槐简不敢弃之候作逐客用耳间一揽镜鬒发骤改■〈豸契〉貐纵横黔首失素秦晋之间岳徙地拆但恐一旦不待无以寄吾区区日夜仰面看屋梁未给也吴明卿曾一寄吾诗古来薄命妇不肯悔蛾眉吾读之泫尔涕泪也足下毋以时薄而自矜束长安中纵乏仆与李于鳞宁不有屈氏累盲老公腐令之属卧足下几席间乎勉旃自爱风尘之际毋深谈朂之而已

又

从邮中得报书读之移刻乃尽足下尺牍无孙孔璋至于叙致时态评隲文体宛然如觌足下畏长安尘污人耶即一旦奉除书腰膂亦奚复可堪耳仆所以旦夜刿刻不休者欲于身后结一段縁不敢持此博人间快意事足下为我不平良厚古所称知已未也杨祠部峻修时出故不作仆騃闻有家变不识果否止酒选友四字箴也遂当粘置屋壁间以充韦弦之佩高士赞效颦俞生便不能当足下意然自质胜也试再览之所须汉书从别致上

又

与足下别且十二载不意复得握手鬓须尽改银艾如故足下落落穆穆意甚安之然世常有执其咎者重以牷醴之奠施于先几足下泫然使仆肝腑中裂不能措谢高饮三日萧关暝步风驭倐忽有无间意怅然不自得久之即拟飞单舸一叩首堂下而意殊有所避次且踯躅迁期改途今竟不得东矣足下念我于形迹之外可也兹谨走一介致不腆之币薄有肴核佐二尊人欢其付之记室足下以何日北上仆虽谻尚能操壶酒豚蹄百里之外世路渐夷努力自爱仆幽灰在谷无所受暖足下勿怜存之而已余情寄扇头时冀挥握以表区区

杨祠部

再寄书执事并陋作见情竟恝然不报岂京师人类尔耶出没狱吏间如苦海每念欲得张华陆倕之流与下上今古则益恨曩时不旦夕执事向敎索廖宰志可两日后得也某秋杪了役欲来春以微罪行丰草长林无复羁笯矣苐江南无尺寸地着双屐奈何奈何

又

每一上牍人回輙得兄敎念我良至又时时动拂衣兴春卿署中持酒杯课花鸟耳亦足薄兄宦情耶某不晓事书生耳铅椠之业虽枘凿时态心愈好之案牍作苦偷息吟咏昨理发得三十茎许白者怅然久之有尽之年更可授他人手磨弄耶三辅狱毕传归从渔阳旁小邑就山僧乞藏经读一遍足矣不复理向时眉眼见贵人也勉旃醇酎足畅毋多谈

弇州四部稿巻一百二十二

●钦定四库全书

弇州四部稿巻一百二十三

（明）王世贞 撰

○文部

△书牍十七首

上太师徐公

某等窃伏覩壬戌以后相公柄国清节峻犹一洗中外苞苴之旧收召耆逸白驹絶叹保惜言路皂囊生色优假边场任事之臣使得各献忠力海内之士人思自奋精白喁喁望治至于密疏回天六飞中止功在社稷千古所无丙寅二诏光被海宇而中间大鼎革俱以顾命发之光昭先帝之谦德无损今上之孝治虽尧舜共黙皋契佐宣亦何以过此今内自辇毂外际魋编含生之类无少觖望而独不肖某兄弟罪恶深重不能为先人延吁须臾之命一沾维新之泽没齿覆盆举家向隅嗟乎不孝之罪上通于天矣痛惟先人自受殊擢以来驱驰南北劳瘁万状实不敢毫发负国已未之役失事甚轻言官傅会风旨法司上慑天怒律既牵比情复径庭此皆我相公所素悉也严氏排毁之深鄢某网饵之巧此则我相公所深赐悯者也记不肖槖饘之日以楚服请见我相公曲垂指示谓当冺黙姑俟天定不宜速激更生不测因旁及时事叹息久之曾未何时命与祸会终风洄穴雷霆暴兴不肖兄弟旣不能叩北阙伏欧刀请代退又不能弃捐不孝之躯付沟渎以从逝者所以枕块削迹强颜称人庶几一日回光之照恐死无以见先人地下耳不肖虽摧裂愦乱时然未尝顷刻忘我相公之敎亦未尝顷刻不加额颂我相公大德特以亲在浅土家犹罪籍身负不孝大恶不敢以区区无益姓名仰玷门墙长负生成之恩自弃名教之外八年于今矣乃间从友人徐中行及二三乡戚所传我相公时时齿及使人屏息而无所容知大造之不絶物也今匍匐万里泣血上疏匿影都门之外迫于禁例不敢叩谒谨此斋沐手启投诚并具疏稿呈览伏惟俯赐怜察一为逝者明其区区得归附先大王父之域没存感激非衔结可报如疏辞情节稍涉欺罔及不肖兄弟妄有他觊天地鬼神临之在上速赐诛殛无任迫切惶悚待命之至

又

伏承垂访星变具谂翁惓惓忧国忧民之诚区区素昧于此偶有一得不敢不对据邸报火星入于禁中妖星纒于角度荧惑为火星当秋冬囚死时有王色主大臣有忧宗庙不享今犯禁中慈庆火亦似小应第久守不宜且荧惑虽火星占多不属火灾恐尚有余虑耳角度之星旣非五行定是客星黄而有光恐即所谓周伯者不知其在左右角抑两角间耶或出入或守耶大约主将相灾从外入兵蝗寃狱种种颇不祥然使在光武时纵犯帝座不过一严先生加腹耳古有诸侯之国其分野当之所以祸小而应速今天下一家主上以圣哲敬承大则黙消其变小则移于郡邑未可知也梁武之跣走不如宋景之一言天道逺人道迩是在庙廊诸公尽所以省弭之方而已

上太傅李公

春和伏惟台候万福世贞等冒昧上渎窃自相公握柄以来奬拔耆逸保惜言路优假中外任事之臣使得毕献其伎身励羔羊之操居间造请一切从洗二三同德以启太平至于顾命登极二诏即使尧舜复出皋契佐之其所规画断不能过虽穷山絶海跂行喙息之微靡不踊跃鼓舞自幸生成而独不肖兄弟罪恶深重不能为先人延吁旦夕之命一沾德泽没齿覆盆举家向隅区区孤忠无以自白嗟乎不孝之罪上通于天死不足赎矣痛惟先人自叨冒通州之擢南北驱驰间关万死尽瘁微念可质神明实不敢为国家妄费一财亦不敢懈隳一事已未之役边敌散抢旋即退遁言官訾摘黙受风旨法司议谳仰慑威断罪既微尠律复牵附下狱以前严氏阴为排诋下狱以后渠亦不复讳忌偃然自任此则相公所素知中外士大夫亦尽知之至于严氏所以切齿于先人者有三其一乙夘冬仲芳兄且论报世贞不自揣托所知为杨氏解救不遂已见其嫂代死疏辞戆少为笔削就义之后躬视含敛经纪其丧为奸人某某文饰以媚严氏先人闻报弹指唾骂亦为所诇其二杨某为严氏报雠曲杀沈炼奸罪万状先人以比壤之故心不能平间有指斥渠误谓青琐之评先人预力必欲报之而后已其三严氏与今元老相公方水火时先人偶辱见收葭莩之末渠复大疑有所弃就奸人从中构牢不可解以故练兵一事于拟票内一则曰大不如前一则曰一卒不练所以阴夺先帝之心而中伤先人者深矣预报敌耗则曰王某恐吓朝廷多费军饷边敌既退则曰将士将战王某不肯兹谤旣腾虽使曾参为子慈母有不投杼者哉当先人大故时不肖兄弟旣不能叩阙上书并碎雷霆之下退又不能引欧刀赴浊流下从逝者匍匐万里舁骨归垄枕块削迹强颜称人不肖诚不惜死死无以见先人地下耳今神圣御极元首股肱千载一时区区不于此日白见寃状一求昭雪尚复奚望哉不肖父子两厕相公通家之后昨见养翁相公道惓惓见念至情归与老母言之相对感泣然不敢轻以尺寸之牍上尘记室者实为亲骨浅土阖门罪籍身负不孝重恶惧贻门墙之玷而不肖踪迹易为人所訾指以故次且踯躅欲自奋而不果者数矣今匍匐万里泣血上疏匿影都门之外而迫于禁例不敢叩谒谨此斋沐手启及具章揭归诚门下伏惟俯赐览察一为逝者明其区区得附骨先大王父之域殁存感激非衔结可报如向所陈及揭辞内情节毫发稍涉欺诳或不肖兄弟妄有他觊天地鬼神临之在上速赐诛殛世贞等无任迫切惶悚之至

上少保高陈二公

世贞等死罪上言窃伏思先人尝以一日之附不肖兄弟得称为通家弟子世懋又以雕虫之技辱见收门墙从诸生后而自奉讳以来家在丹籍身负不孝大谴实不敢以不祥姓名上玷记室至于仰止之私无日忘之乃者神圣御极贤哲作辅维新之化千载一时窃不自量欲为先人白见寃状匍匐万里伏阙上书而迫于禁例踯躅国门之外无由希望颜色窃布区区之恳唯相公怜而察之痛唯先人束发登朝羔羊自矢通州之役误受知先帝尽瘁报国十年之间南北驱驰间关万死不敢避缩而祸繇谗积事与命会天威猋加霆霰并下覆盆没齿长辞回光悲乎悲乎始严氏当国时亦欲罗致先人于门下先人稔识其奸逡巡引避渠固己切齿矣而会不肖世贞不能慎交游以从事于杨仲芳宵慝若某某者从而孽之先人又不自閟时时对众斥其奸状贝锦朝织夕不可破阳惊阴喝极其智巧铩翮就笼寄命游釜颐指鄢卿授草方察颠倒三尺吏议莫从迩时世贞兄弟欲叩阍泣血请代而迫于奸言谓当静俟激则变生仓卒大故又不能引欧经雉以从逝者强颜食息天地虽广何所自容伏惟门下以甘盘旧学超践伊傅之地左右明主翊赞太平必使穷发无寃白骨尽肉乃忍惜一投手之劳于素所怜识之人乎疏稿上尘清燕之览苟先骨可以附葬大王父之穴世贞兄弟当死效犬马少酬大造如有希觊他念天地鬼神立赐诛殛无任哀祈迫切之至

上江陵张相公

不肖世贞衅恶深重致先人罹于大祸自奉讳来七易寒暑矣乃心未尝一日不在明公然未尝敢以尺寸之牍尘记室者自惟身负不孝之罪于人无所比数且不祥姓名物情所厌是以次且踯躅于门墙之外而有所未果乃者天地鼎革万类维新窃不自量一拟伏阙哀吁匍匐万里行次德州始闻明公爰立之命不胜雀跃星驰至国门而迫于禁例上谒无由区区私情敢托毫素痛惟先人束修登朝精白自励南北驱驰间关万状尽瘁一念可质神明已未春辽左大捷获功至八百余蓟镇之役敌众我寡一时阑入然犹以乌合数千之众力抗其锋清野坚壁贼失利而遁功大罪轻中外所寃而为严氏力修睚眦頥指宵人中以逗挠之典终风暴起霆霹横来法吏慑魄三尺颠倒天听愈高没齿无诉嗟乎不肖于斯时旣不能衔尺一效缇萦上回白日之照又不能引欧刀就沟渎以从逝者且严氏之郄颇亦以仲芳兄就义时谓世贞为之游说又为之经纪其丧怒室所移销骨莫解嗟乎世贞不孝之罪上通于天死不足赎矣世贞固不能即死死亦无以见先人地下耳明公以甘盘旧学超应傅梦明良相遇千载一时即薄海内外匹夫匹妇不忍有覆盆之戚而况叨附骥末亦尝奉一日之下风如世贞父子者乎伏惟明公赐哀而收録之苟先魄就窆不至藁塟世贞尚可以少逭大戾偷生渔樵歌咏盛德矣兹具揭奉览事出迫切不能措辞不胜惶悚祈恳之至

上太宰杨公

不肖窃伏思自明公初进元枢时先人以疆场之役上奉指示获树粗绩旣明公仗钺西巡而当事之臣如严氏者横见齮龁傅会文吏以成大祸是时先人一机上肉耳属明公再入西府黙为保全使先人无得罪于公论辽阳覆功疏上愚兄弟以私请冀用解释旦夕之命明公慨然悯而许之天未厌祸谗口所及雷霆猋发竟不可解世贞等即不能死削迹自匿饮血茹荼然未尝一息敢忘明公大恩亦未尝一息敢忘仰止明公盛德今神圣御极明良交泰含生喁喁思奋盛世不于此时伏阙吁天退而归诚门下白见寃状一旦溘先朝露何以下见先人泉台之侧哉痛惟先人材质不敢希明公万一至于思齐景行动自轨式鞠躬尽瘁可质神明南北驱驰间关万状已未之役所谓一彼一此疆圉之常而权奸快复黙授风旨言官白简唯所重轻法曹丹笔以意下上市虎旣成投杼难解天乎天乎凡先人功罪大畧具疏稿中兹不敢再赘至于严氏所以切齿先人之故盖有三其一乙夘冬同年杨仲芳且论报世贞不自揣托所知为严氏居间不遂就义之后躬视含敛经纪其丧为奸人某某文饰以媚严氏先人闻报弹指唾骂亦为所诇其二上谷帅臣某曲害忠良奸黩万状先人以比壤之故心不能平间有指斥渠误谓青琐之劾先人预力密诉严氏必欲赐雠其三严氏与今元相方水火先人偶辱见厕姻娅之末渠怒室色市甘心后已以故于滦河小恤则曰大不如前覆核边实则曰一卒不练预报敌耗则曰王某恐吓朝廷希克军饷大敌既退则曰将士俱欲死战王某不肯凡可以触致天怒而陷先人于死地者无所不用其力先人死死严氏耳非死法也今权奸误国之罪已着徙薪焦额俱见褒扬而独先人蹈非常之祸衔莫吐之寃伏惟明公悯而录之如疏辞少有欺罔或不肖觊觎他念天地鬼神立赐诛殛无任哀痛激切之至

又（时公致政在里）

不孝孤不能以罪戾之躯为老母需顷刻之命上疏乞休即日南窜行抵泽州而讣音至矣扶服奔丧仅存线息归叩榇柩遽成终天呜呼痛哉先后庚年遘此荼毒初既不能从死地下后复卤莽傅棺宇宙虽大何所自容况劳言者以为负国虽不知其语云何大要生人此身唯君亲耳狼狈至此知不能自解于门墙第向时出处之际颇晓自爱祇为相公肉骨生成恩重不能决裂再叨迁转唯山西一命曾以归塟先君仰渎钧听此外亦曾有希觊他念否副使前后十四年实歴俸亦三年始转官耳吴兴三四巨室封豕长蛇稍裁抑之亦不敢大有处置也去一二贪官摘一二讼师属岁侵间有所劝输以媚丘壑待尽之民则有之亦半岁内事耳何至劳白简龂龂牙颊也国家视弃不肖如长物然不肖之视弃此官亦如之所愧匹夫之节不固腼颜一出为此辈描画作津路贽仪以此怅怅耳即日纵漏黜籍已勉迹先右军之誓墓无容忉忉所以不能自己者惧为大贤君子知人之累也伏承手书存问并示张少宰先生札具知台候万福天眷益隆当赐环为社稷柱石为天下正论赤帜惟自爱不宣

上司冦黄公

不肖向从朝着中望老先生风犹峻洁以为宋广平杨司徒二文贞其人既从吴兴父老得老先生吴兴之政以为卓密县鲁中牟其人私心实艳羡之不自量有所撰述自附于子长执鞭之义乃者复见老先生奋然为国讨除蕃贼父子即穷海魋结素所不识者靡不欢然加额称快而况身负伍氏不共之雠于期腐心之痛如不肖者哉圣明御极鼎革一新老先生与二三大老同德辅政含生喁喁思被化泽而独不肖兄弟罪恶深重不能为先人延吁旦夕之命没齿丹籍长为覆盆嗟乎嗟乎不孝之罪上通于天矣痛唯先人自受先皇帝拔擢以来南北驱驰间关万状尽瘁一念可质神明暮夜之知毫发不染此则中外士大夫所素悉者蕃贼父子始见先人年力尚壮受知先皇帝不在人后力欲指致以为羽翼先人畏恶其奸匿迹自远苞苴长谢丘壑莫填虎视眈眈命寄齿颊而会杨仲芳不免对众弹指泣骂上谷帅臣为蕃贼报雠以取富贵先人复不能閟慎有所指斥终风暴起倐为雷霆片纸朝入三尺夕变区区孤忠无以自白嗟乎已未之难先人尝预报敌势重大矣尝严行叅将高延龄堵遏及集兵近地矣谓之守备不设可乎边敌溃墙进入散抢遂遁所失何城所陷何寨御史功罪疏上已荷恩宥防秋定夺而宵人鄢某受蕃贼风旨挟堂官之势恐吓方氏代草疏辞务触天怒律既径庭情复矛盾且辽阳一捷至八百余级各边所无系先人奏报勘疏既至正可借此微功以赎前罪而蕃贼风令削去止是杨照升赏罪则唯重功则唯轻先人死不死法死严氏意耳今严氏罪状幸赖老先生为天下一正之至于徙薪焦额俱见褒录而独先人蹈非常之祸衔莫吐之寃孤魂浅土未归兆域阖门百口饮血茹荼能不痛哉今疏乞查核功罪伏惟老先生垂悯先人守正被诬之实与疆场任事之难一命所司发原狱词送吏部查覆使先骨可以就窆不肖没者存者当代效衔结之报如疏辞稍涉欺罔或妄有他觊天地鬼神立赐诛殛无任皇悚迫切之至

上司马赵公

世贞等窃伏自惟明公按全越时先人方有甲胄之役获从事于左右赖恩德保庇以免大谴旋膺特命改镇北门昼夜规调发变骨瘁终始一节间关万状已未之役我寡敌众仓卒阑入先人鼓率凋旅力抗其锋贼始退遁伤残甚轻而横为权奸所陷天听倐高莫从吏议饮恨泉壤长为异物世贞等既不能叩阍吁天为逝者请须臾之命又不能捐蝼蚁以下从九原所以苟理食息强颜称人者亦妄意回光之照庶几及于覆盆耳今圣上御极明公与三四大老同德赞辅魋结蠕动之微靡不踊跃思奋而不肖兄弟不于此时白见先人寃状即一旦溘先朝露何以异于禽兽哉严氏排陷情事己具见疏稿不敢复赘凡边圉任事之难孤臣寃愤之酷明公固所垂怜独辽阳大捷获功八百有余系先人题奏复为严氏所抑姓名见削区区微私欲借以徼幸恩泽如吏部咨到明公速为覆核先人苟可以附大王父之塟没者存者皆明公大造也

上御史大夫南充王公

伏惟晋宅水土开府济上以临东诸侯皆四履之地世贞固不能具櫜鞬伏谒而部小吏之牍乃辱幕府心却之谓而以书来毋更牍为也夫明公一旦畧分而推私于故所厕门墙之人如此世贞乃非分矣明公书亟言李于鳞归不置世贞间者亦一相闻且为罢官歌壮其事彼拂衣行沾沾自喜也于鳞固丘壑中人也众口甘腐鼠久矣明公厌而思为于鳞乎世贞不佞以为古殆无隠中丞也明公秦以前则可济以后则不可且天下谈说节行政术者要毋能舍明公而他今士气沦溺灭顶计独望明公益入治中正色垂绅使苞苴却洗蹊径荡平廉顽起懦于廊庙之上故不失首阳也又明公书欲须世贞诗及它文章公于兹道先达也何所取敝帚而令孺子操而辱长者之堂虽然既已及之不敢隠也世贞二十余遂谬为五七言声律从西曹见于鳞大悔悉烧弃之因稍劘刿下上久乃有所得也其治骚赋歌选雅负不甚下于鳞然多病癖不喜人闻之又最不喜闻于人显贵者故出不十之一而鸡肋之名几咀碎齿吻间业为明公国士之遇负惭出之且吏所録间有避不暇屏削明公审不以覆瓿等班氏之素可也

又

世贞等侧伏草野中于昨冬从邸报见明公晋秉台纲清德照映薄海濯祓岂唯辇毂之下崔黎削侈而已今神圣御极鼎革维新顾命登极二诏直接唐虞而明公与三四大老僇力协心熙赞皇猷含生喁喁思奋盛世顾独世贞等衅戾深重不能为先人延吁旦夕之命一沾德泽没者覆盆存者向隅嗟乎不孝之罪上通于天死不足赎矣往者严某父子伏法时承明公见示手教首为海内称快复拳拳悯恤其私谓若可以少慰亡者则先人致祸之繇与严氏排陷情状明公既已悉之可无赘矣独念先人自通州拔擢感激国恩誓以死报浙闽之役军府草创岛夷猬兴手剪荆棘躬冒矢石彼地土民至今有保障之思云中覆师之后洗沐疮痍振起凋敝为之一新蓟镇五载三摧大敌兵储山积毫发不私葢自十年以来间关万死尽瘁微念可质神明实不敢妄费一财亦不敢隳废一事辽阳之捷百年所无已未之冦数日旋退守备旣非不设城寨又无失陷而终风回泬雷霆乍兴天怒所加三尺尽废区区孤忠无以自白当是时世贞等迫于谬计谓激则变生以故隠忍濡迟不敢伏欧刀叩北阙仰希缇萦之迹一旦不测又不能捐犬马以从逝者块伏闾闬强颜称人俯仰之间何所不愧嗟乎嗟乎世贞等不惜死死无以见先人地下亦妄觊日月之照耳匍匐万里泣血上疏匿影都门之外而拘于法禁不敢上谒谨斋沐投书并具疏稿请正兹事旣在明公掌握又辱所素悉而世贞不肖固不足辱公亦尝称门墙弟子明公幸哀而恤之且为吏部杨公一言没者存者肉骨且不朽如疏辞少有欺罔或不肖觊觎他私天地鬼神立诛殛之无任皇悚待命之至

又

某闻之史迁氏云伯夷叔齐虽贤得夫子而名益彰颜渊虽笃学附骥尾而行益显乃若春秋列国东西二京节侠党锢诸贤士行读之至今凛凛若生者岂非左马班袁诸公结撰力耶然所谓一字之褒重于华衮则唯夫子乎是归夫人至此大不幸也然亦有死而称幸者幸其所托以不死在也即托人之贤而不死托词之工而不死然未能兼获俪至者也先君子束修自励羔羊之节拮据兵戎十有余岁而卒以不阿附权幸中深文而殒其事之本末天下之人能知之然不胜其睚眦甫复一官齮龁相继至两台奏旌亦复报罢而明公独慨然操如椽之笔而为之传所以褒闵之辞备至先君子不幸而遇嵩以死幸而遇明公以不死且以明公之贤而工于辞万世之后因明公而先君子脍炙于荐绅大夫之口为其子孙者当何如以报也拙诗书扇头聊吐感激之绪百不发一唯明公亮之昨小僮回更拜扇币之贶过渥益不知所言谢区区承乏起家叨转浙西虽宦思索莫世意卤莽未敢一日不尽心民瘼以负知已冬初勉襄事期日制之老母乞假不可唯有乞归耳倘得为宰公一言尤见生成至意秋气未深为道为社稷苍生自爱

大司马刘公

往者以燕侍家君教之曰吾于天下所不如者二人一为汶上吴公一为麻城刘公其仁心政术洋溢所莅其洁修恬于功名之际即古人曷加焉然吴小迫而好贤其名不如刘公寛有大臣度云是时世贞私心窃慕之旣録囚识吴公于常山还而待罪为东藩之臣污公属吏愈益私窃幸快其平生而属台事严不敢以私请虽然间一从僚吏望见公眉宇退而未尝不忻然得也已接公谈未尝不怳然自失也公故无少世贞间有所论请罢亡不可者公迁握留钥属有兵车之役受驱骢马不能追拜后车之清尘虩虩惶恐无状而公更收贱姓名置之荐剡乃所善张副使来谓公本意殆不止此日者乂微闻公之属世贞于段君也夫世贞思之未有以当也凡所旦夕托体青齐吏民之上粗不大戾者以奉行公之明教故然十不能四五耳公胡巻巻若此岂以家君有连施及乌之爱耶世贞少愚不能推择为它吏守刀笔九载局促成案又坐游罪人睢眦至贵引绳批根几以事见法今食寝蹻跖燕雀处堂即大长者怜而收之焉能自致青云之翼乎为家君踯躅边陲解去无日强颜待报不然且自劾归矣海内荐绅先生日夜望公北赤帜善类世贞独以为未可也天之迟迟于公葢有待也此其为公深矣一旦而北欲信心而行乎其信人也不失官者将失公矣门下故吏恃国士之知輙复僣言及此公不以为非愿详秘之

又

世贞不肖尝奉下执事之敎于东土自惟愚稚守职无状不足以佐下风而翁长者不忍弃而録之中间虽一布感激之私亦拜大诲之辱而间阔者十易寒暑矣自承先君子讳以来阖门饮血不敢自比于人今春始奉天子诏匍匐而北上书陈寃赖二三大臣采中外之议即欲有行而横为一用事者所尼踯躅国门久之乃获从庄襄公诸孙游盛为世贞道翁所以缱绻良笃不肖所谓﨑■〈山钦〉歴落人也翁向者固已过听而赐録之今尚欲过存而重録之耶不肖毋论抱终天巨痛而摧击震裂之余田光先生所谓其精已销亡矣区区布素亦自有微业守此可以仰报门下独念先君子尝受翁一日之爱而生平心事为权奸所阻末复以身徇之海内一字华衮宁复有过于翁者乎今奉所草行状以请倘悯而惠之言或小传或像赞又九卿得一公举祭文殁者存者岂惟衔结之感而已耶明良一时鼎革之业师表万世而我翁首膺简在三锡留钥幸无以易退为念不肖拭目仰俟风猷惟冀为社稷为士民自珎爱不宣

又

昨取道龙江瞻眺万雉思棨戟之所驻一奉下风而远吏避国禁次且不敢入衮衣十载之挹先君九京之感无由布之于左右良用怅然乃舍弟书至谓明公数惓惓于不肖甚恨失候不肖于世无所比数独辱明公盼睐而造物者亦误听其败革遗勃之用强之一官必欲蛾眉混沌实所不堪已上疏力恳乞休得请之后当泛舴艋大江携瓢笠而候明公于麾葢之下未晩也偶闻用事之人裁定庶僚礼持军容不入国之议于明公驺从有所减损明公亦听然而从之此甚非也夫明公与魏公此官即唐之所谓东京留守也留守出入具羽仪鼓吹视方镇特不建节耳且明公旣奉天子勅卫陵寝弹压畿内即有所张大无非所以信主威慑不轨也其所谓军容者旌旗在前戈戟左右金鼓节趋乃称容耳明公固无之也且京师有天子在焉然而省牲则列导骑主试则拥八驺者何尊王命也夫物无两大留京虽重不可并国称也明公非可以九卿例也鄙意以为宜急复之不然后之议者谓轻贬损威重自明公始也且往年新营之变其故在主帅不尊等威不别也今又无故而居卑而示之以弱大不可也世儒不博古不达势妄以胸臆变更者不可枚数在明公自裁之耳区区刍荛之见唯赐而稍秘焉幸甚幸甚

寄少司马丁公

世贞负大罪天地间不即死强颜称人五改朔矣自奉讳后块守塞兊不敢一通尺寸之牍于生平故旧长者旣日夜思之独于明公大雅不能毫发自鸣殁且不朽耳古称知己重于感恩何者明其难全也明公于仆进有鲍叔国士之知退有薛公改馆之爱且当流离颠沛间冒吏议排众睊务存余暖于不然之灰又推右骖以资饘槖即古所称衔珠投环未足万一而今竟为弃物与世永谢已矣无用为报矣故尝登胥丘之台望要离之垄思古节侠借躯感慨之士輙恧然泚颡也己簌簌泪下不禁嗟夫嗟夫明公岂必欲知之哉昨岁得邸目知已遂镜湖之请脱屣万锺高蹈明哲后见季宪副颇能言绿野香山之致令人神飞山川修夐不能一蹑芒屩从公杖屦为恨不腆野芹之敬恶诗扇头聊见怀仰幸赐麾入春初尚寒时进匕箸以慰惓惓

大司马张公

昨岁附一书子熈去不谓蒙长者记忆而是时业自爱其半残之躯以庶几称门下客乃今并失之矣造物者见侮掷之风尘乞解不遂黾而就比今踯躅苕霅间无所容面乃拜翁大敎之辱又为离薋园四章宛然三百篇家范也稍令西河叟释而序之益汗颜亡当矣深欲造玄亭一倾倒未果东望明海烟霞五色令人奋飞无已则唯有手芝园集恭读之耳然又似舍翁而与先秦西京建安开元诸贤揖让也先君子奏议并所草近稿附嘉币往祈赐斤正嘉则乃获幸门下近作何状闻令郎大竒人不审可一相见否大篇得手书八寸赫蹏欲以压巻知当不吝初夏多湿为道为天下自爱

弇州四部稿巻一百二十三

●钦定四库全书

弇州四部稿巻一百二十四

（明）王世贞 撰

○文部

△书牍二十五首

吴中丞

某窃伏承高风旧矣五紽之操下盼脂韦将使谈士芬齿墨吏破胆不佞觊以传吏之便取道恒州谒台下瞻奉龙光一二摅吐逡巡未及日者繇河间而东未抵高阳二舍则几逮阳侯之难委顿入城不浸三板俄尔摧毁可三十丈身从吏士号睥睨间仅得小退耳错轮之道改就击楫出北门泛而安州又从安州泛而郡城波涛汹汹望不见涘垂杨宿杪视若蒲苇篙师时从舟底捞粟梗人家依高阜余者十可一存灶突无烟大类荒岛所经由城市老幼牵道聚哭谓潦且四岁日夜希半菽之入今又空矣旁邑踵困亡所移食盗则不敢饥又难忍计唯有自尽耳河伯不仁长吏佐之政岁蝉缓恐一旦不讳仰累仁公今天下北罢敌南折倭夷三辅要地陆沈若此可为寒心仁公抚有兹土素所恻怛寕但如某口语而已耶窃以为速上疏蠲额租量为赈勚多集诸大吏讲求水所以决之故下楗竹石毋计小费庶不遂为鱼耳遗黎孑孑待哺仁公即无惜一介之使为行灾抚而慰之所大愿也某愚不更事宜度涓涘无所禆于海岳私泥堂下百里之虑违先哲未同之旨唐突尊重无任惶恐

大司冦长兴顾公

子与至得老先生所和长篇读之真如奔流从岷峨间泻来一注万里日与李顺德吴给事相击节蹈叹以为前辈风流故自逺致是时初有谳狱之命陆沈酒食中不得小效蛙响拜大贶之辱唯是老先生与坦翁一二大老天所独私出则黼黻朝着归则领袖泉石其所增色岂唯天目苕霅而已燕中渐不可开眼榱栋惟新便有黍离之象世贞抱案九岁矣所坐想子与亦能谈之鸡肋种种无可复污笔札昨检先后着赋诗杂文各体三十二巻聊缀成帙照影自怜不觉食寝俱废乞得小镇或出或处不至弃其平生以报老先生国士之遇耳引领南睇无任驰仰与时节宣珎饭自爱

上冯少宰

伏惟相公秉铎三吴豪俊猬起咸喜自门下而独世贞以间出无所比数如牛溲马勃欲一附于药笼之物而不果然世贞初从选人隶棘寺相公固俨然辱临之且复以家大人游从之故数惠颜色至接巵酒奉温言之欢而相公则益日显重握风纪世贞待罪西曹之属间繇公事一再见外不敢踽进其履于相公门庭惟数从一二友人如吴给事宗考功得相公一言相与击节推伏大雅宏度不幸而不得奉几席称受经诸生幸得为私淑足矣是一二友人皆少年锐情琐屑末艺又不善掩避相次谪补而独世贞既前自疎外无纎末可觊于相公众口謡诼至视为太泽之糜求以饱嗜者乃闻相公力明其无他而湔祓之得无齿罪籍是世贞后先自弃于相公而相公终始收之也古人云感恩则有之知已则未夫恩之大者及于出万死挥千金而古人不肯轻加于知己乃相公知世贞矣所以援骨嘘枯之恩深矣何以为报也不佞素有膏肓之疾自今而往窃自誓不欲疗即一日不罢而以污民社者不敢毫发有所负于幽明即罢不死而愿以生平之力下上千古著述一家之言更不讳而遇封疆干矛之变必不委琐苟免以负门下知人之明如其仆仆亟叩昵昵缕谢为儿女之恋相公将遂弁髦而厌之哉不佞相公旦日坐庙堂进退百官于不肖姓名如素不识人足矣他非所敢望也

上傅中丞

世贞不佞少时繇计偕罢试依冡君长安中业已闻执事为考功赫然有声考功岁当黜诸郎吏诸郎吏故多大贵人门弟子也当幞被出署时五侯鲭腥在■〈口辰〉吻间葢台省快然一洗云而执事亦坐是不安适外去世贞间私于家君以为执事非今人也其成化弘治间人耶然成化弘治间人在今日未必遂能为执事以执事当其时固不特止于其人而已自执事去后世贞窃禄为京朝官旁再覩其事嚄唶脂软则往往私叹安得再屈傅公治考功哉不自意待罪为东臬之吏而执事俨然辱临之旣已幸快其平生而执事所规摹搜卒补乗赈荒厘弊城险浚流皆百世之业也而世贞闇且牵于文法不得有所效见以承万分之一葢日夜负芒刺焉而执事既以谬容之又谬许之至疏草一下上官降色僚吏改目世贞亦得稍奋迅其缓怠之躯然向者世贞固好慕执事而不能为人言之不知执事何所取于世贞也世贞少时固已妄希古人之业而旣举进士不幸误从二三少年游因极意为词章者且十岁未成生平脱疎多口语就谒大官贵人若谒鬼神未尝不淫淫汗下也目■〈豸契〉貐之凿齿则思请剑焉耳封豕之冯陵则思请缨焉而坐家大人执桴鼓为封疆之臣惧一旦之波及以贻私庭忧筋骨柔脆不惯引强骑迅强鹪鹩抢榆之翼而志天池亦左矣故宁自托处若五石瓠浮沈于长安之污潦而中间小有所持论与毛发踪迹已渐落人齿牙间幸不即罢斥而托于吏民之上已二岁白棓赤丸十去六七緑沈如林乌号若陵其不受事麾下听约束者亦改而之南亩矣颜神之城板筑斧砺河水循故高博食新诵无皤腹謡鲜坏陂莒三大姓与剧贼房李后先就逮捷若探诸囊中虽然是固未足以酬我执事抑不佞闻之大犊而祀者人主也盂饭瓠酒而祀者农也肉鱼兽而祀者豺獭也其大小不同以分酬一也世贞姑能为其小者酬耳执事其亮之方秋执事加匕慎栉颐养道体以慰中外之望不佞区区芹曝尚有片言之献以少禆幕府者候他日焉其以为海大鱼也

王宫谕

比发京得手敎斯时坐西河之戚懵懵不复辨意独如豁者稍间卒之大要秦以上语无容晋人尺牍地也知已奉太夫人由相卫入关还故里觞桑落为寿甚乐使人云出当别取道汉中泛巫峡楼船而下直抵留都视曩稍迂也司马子长多壮游游竟竒其文章执事亦有意耶明兴高文二帝鼎卜二都双垂若日月开辟元秽百七八十年来彬彬之治亡论迈汉唐矣即吴蜀偏季尚有太冲孟阳诸君子赋之兹何寥寥也吾州故桑君名恱者庸妄人好自标者耳为二都赋类不过阊阖中货郎肩装而乡里小生时时或称之夫使堂堂大明两都即无以赋者尚可而奈何使桑君擅而污其重又令后世窥见明也执事握笔珥簮庐承明席天禄坐卧燕之邸垂二十载中间秘籍秇文与学士大人所称说亦已多矣而今望钟山抚大江据雍容之署得以其燕驰骋上下当不大让孟坚平子也数百年一时愿公勉之天子神圣定国本锄芟憝恶登用贤乂先生不日赞谋议几事万集饭沐不暇谁行议此举也

杨仲芳

舟次仅一奉颜色匆匆未竟所欲吐抵暮接邸报知执事迁夏官此故物耳所遇诸君子无不色喜执事柄用者丈夫得意事要令磨墨盾鼻左手持櫜右手写燕然碑乃为快耳第执事往所忤人以大辟败又名太高如孔翠威鳯弋人争欲得而笼之幸自避千仭遥览乃下可也执事晳于义忘久矣莫助之爱弟姑效愚焉（书抵京而君就逮三日矣）

徐子言

曩谢书达记室否别后穷日而南仅一追会老父抵家酬应不可了梦中一月匍匐北来偿此业债兹后或冀少纾耳中秘异帙日得幡勘燃藜之暇当博求两都故实追美班扬幸毋虚此佳地某之鄙劣渐以膏肓所遇大不可眼两手持蠏螯拍浮酒船中此实语也兄莫更羡之否

蔡中丞

贼舞白刃而剽者可二十人不佞从乡里少年白梃掊之輙获其一僇二首余兽窜去虞伏发其众嚣约之耳不则尽掩而取也诸少年旦夕聚而忧贼雠我竟不来也此易与耳贼大约五六百瓯粤人半之其不能围城而入甚明然所以攻西门不休者不过张兵以胁我缀我而分其部散掠村落耳执事第严饬吏士登陴偃旗鼓静以待之而择其骁勇善斗者夜间道发阴布各村落间使会精勇少年设伏要其零抄或合或离勿使之测识彼进迫岩城不能入退无所掠不过三日走耳贼走以余皇载礟火而追之彼惰归可立尽也

应在明

自前岁得再领教札窜迹青海簿书之日手板半之以故于我兄不复能致尺牍具寒暄之敬兄将无以我为薄不发邮书知已郎夏官长安中大人乃有此除目可贺也仆徧观交游中即意气激卭不喜骫骳者有之无如兄勤敏精悍留心应世之学而长依于正如令兄领职方叩囊底智足以了此南北矣青州地险而民悍加之俗好斗陆博豪饮借躯报雠剽椎发冢以为固然铦矛三寻乌合蠭涌即仆旦夕所与起居人皆白跖也自仆为破赏格人人相轧发小始敛手耳然幸或可以了吾事将来之忧未艾也兄托我先大夫之文固不敢负约弟不才口语方为众所厌恐不能为先大夫重如其不然将遂勉强捉笔矣冗次不竟所欲吐唯含章以候大用为属

寄方德新侍御

足下起旷大节世所奇瑞而仆乃幸得当之招提杯酒扬扢之际便足千古惜倾葢分岐并于一日使肝膈遗致郁郁思奋而未遂耳足下抵潞河之明日先君子之命下即纵身两骡间听其踬顿不旬抵彭城鼓枻顺流念足下待于齐鲁之墟迫欲归不能待敬留书欧生以问足下一诗书扇头见怀为俯和可否苍梧暮云视吾洞庭诸峰何如异日毋相忘也

寄何参政

弟侧伏草莽则闻吾丈为大吏岭表秉铎江右隠然东南一龙门而弟谬起从事于浙吾丈飘然尘壒之表矣浙东西相望如异域一官湿束不能步武钱塘而东以叩玄亭乃稍稍传荐绅大夫议欲夺吾丈于烟霞泉石间不识肯遂幡然否传有编古今游名山记弟夙心日访之书肆而不可得近得之邵少参所读之连五日遇讯谍輙乙之少间复读之至丙夜不忍释令人厌见吏民耳严君平尚云州有九游其八以为恨来日何几乃欲以匏系之躯而继亥迹之后不亦迂哉携此编归异日略如宗少文故事足矣草次成一章仰博郢和亦见区区神驰于左右耳诸记次第中微有错迂者恐误漏雌黄又所遗似亦不少弟所收后先不下数十百种不审可备续编之用否敬附邮筒于少参公所拳拳不尽所怀统唯照亮

答王礼部言卿

昨执事建礼除目下则指谓家弟曰是关中少年玉质金相人也子何幸而得之为同舍郎则又指谓曰恐非子之所得而长有也是王裴之选也乃执事书至沾沾喜得家弟同舍相与琢劘甚欢也语有云声应气求葢庶几近之矣仆向者为执事言礼曹一日足寓邮其言固已验而今所称王裴者即关中缺吏部郎何可舍执事也虽然唯仆窃亦有进执事固卞生所谓连城珍也其在内黄有攻日而无攻人在燕都则有攻人而无攻日稍兼之者独礼曹耳勉旃分阴可念也仆谬为诸公推毂而一官落落无所见投劾去又不获请然縁是得侍老母疾专精汤药间出处固细事也其它种种家弟或能道之

答曹宪使天佑

不奉颜色者十七寒暑矣区区自废草芥中与世一切抹杀迨强起为吏乃知明公自政术外■〈⻊必〉跋艺苑舂容寂寥脍炙人口虽不能沾被膏馥之遗仰止一念固私所深也昨见北垣指切怪而不得其故后始知为杨忠愍下狱一事记任大名时忠愍子应尾携所刻年谱相示乞行状弟亦怪问之曰少不能悉父下狱事奉遗笔云云耳弟不暇更致诘也要之世岂有酖人羊叔子哉乃投杼之疑不能得之于慈母况今传声不切痛痒少年辈也达人大观苴芥轩冕烟霞泉石自足千古计未释然者两贤相扼之叹耳不肖本无作官理而为造物所苦累疏乞休竟成寝阁多口之及罪我知我公除而后获以余日洒扫先垄托钵佛宫私计足矣手教娓娓且肺腑之谈忧痾不能出祖吴楚各天牛斗相望勉旃努力不朽为盟豫章可与酬和者德甫外有用晦王孙美秀而文社足依也仓卒未及卒业聊抽一简已堪解颐珍重珍重

答沈太仆

前殷无美云疟鬼来病君子良用劳念继从康生得勿药之问乃知天锡难老神明万福冀区区公除后操一舟从翁杖屦于五湖三泖间庶此生为不虚也翁名德耆寿君厨之长海内师表鄙不自量以糠粃前引虽抱珠玉之秽亦窃遂其蝇骥之私耳乃重冡饰奬过分即前辈汲引无惜齿牙不佞何人斯而敢当此汗悚无任大贶惧以不恭扞长者之命谨对使拜嘉所有不腆书币上渎记室唯赐麾顿万荷

汪正叔

仆尝称谢茂秦可作诸佛菩萨云葢此子苦行坚志便令剔肾析骨亦无不为者今又于足下见之于鳞之作印证大宗颇为俗眼喧呶足下独口其文不置又因而下询及仆也足下之勇亡复减茂秦矣仆兹归拟筑室山中少有所效以再见足下亦愿与足下共勉之见托巻仆素乏临池又纸不甚发墨今附上幸挥弃之为我藏拙可也

与黄郎中

始者见足下拂鳞须摉城社以为好奇伏节士耳既闻受辟元帅幕府诸幕中少年人人有连也而独足下孤生且州郡职窃为足下计少所自全者弟相知传足下逡巡引外多辟少进彼固无奈足下何也夫君子处于屯明夷之际如此哉世贞戅于交游鲜所伏伏足下耳比来贼直授首宗社大庆然意者彼逆送死耳非有长筴驭缚之也而余党尚蟠聚肘腋又外论切切以岛众眩利蝇嗅而集不必一一禀命贼直东南祸未遽艾也足下今迁为武部武部其官也且足下又时所缓急需者也必素讲析利害若指掌为我一言之乎世贞污法曹郎无状不能以死奉职而又不能为骫骳以恱势人进退无一可言者日待罪东方戈矛之乡以幸故未即中汉法虽然旦夕且归矣念足下无已故因邮卒致讯为强饭自爱

陈佥事子兼

明天子及相君思以惠晋蜀学者为蜀得大夫甚善大夫少以文鸣郡国中未有试也今为大夫得蜀操一方艺苑之柄亦甚善虽然贞不佞窃有告焉贞也尝读史覩蜀事秦李氷首教垦植逐去妖害逮汉兴文翁始渐以礼移化之蜀自是质文彬彬与中国抗宋初后进向道稀少张咏为郡修纪文翁之迹自是又有任李辈出也夫此守尔其民社役赋狱讼军兴调兵食百用鳞比且不以为恤而致重于士敎如此故文翁张咏名与李氷并而功过之明天子惇化饰象徧郡邑置学宫树之师饩其俊而宾其尤未已也更遣宪臣督理鼔舞专勑径行事得校黜陟师生毋以民社狱讼役赋军兴调兵食烦劳之至专且悉也今夫蚕丛鱼鳬村僻寡陋之俗固革而雍容埓汉宋固多好义用修之士然未见大踰过之也专则易举杂则难徧夫杂未见难徧而颛未见易举也其无恧腼尸位耶大夫盍亦思所以惠进蜀学者以答我明天子及相君至意贞也闻之矣直而温寛而栗体也士所羣视而趋者宪臣吾稍以其士而姑息之众且玩易不自励至冒竞无耻之流因有所挟而蠧其隙稍更振束缚以法又丛谤怨且非待士恒轨也近又有傲诞肆意者轻所阅曰吾将尽黜之其与于旌赏无几此又非也伯乐善相马者也郡有千里马则取千里马而数百里或不能数百里则取数百里马矣不能以数百里马而百里或不能百里则取百里马矣故士不可执一衡万也因万而衡之如相马可也不佞为诸生时诸生中即有青衿冠衣而貌儒者行龌龊市井类也不可不黜又不可忽易黜也大夫固明慎势岂得一一熟之或他有所托假而后得一时之闻槩终身之禁锢此非为大夫处厚策也蜀故多异人严君平辈混迹佣卜卒难物色之至有砥节修行表于闾党而未显者精访加敬之所以风厉继进也大夫今之贤人固有不为文翁张咏者其毋以刍荛而忽遗耶

寄郜侍御

不肖之待罪晋中也窃谓得备察属承见颜色领大诲为天假之便而自履任时格于例不能谒台下第时时傍习揽辔风裁为千古骢马生色神飞梦驰于龙门砥柱间旋以老母病弃官南遁又不复能辞谢虽天地弃人罪无所加亦恃台下慈明见亮耳草土间偶覩邸报知台下埋轮之疏格不下遂移疾归超然威鳯千仞非斥鷃所能窥安石不起将如苍生何蔡使君来惓惓道台下俯念不肖至意且谓前南床齮龁起自某君窃自初以此君长厚推心无间世路险巇乃尔然实自吴兴三四豪贵人成之不肖疎节骨体夲非世材为造物所苦遂添蛇足来者可追兹亦何足道也雕虫末技夙障牵纒身亦厌之台下幸一施针砭起我膏肓不胜祈恳

李太史本宁

过京山以斗酒豚肩谒太公太公方从里社欢饮不归也辱尊君娓娓捋须相慰劳晋阳之别葢三载所矣尊君则为言门下且以使事过里率诸生觞太公而方为相国所急不得请太公跃马肉食与尊君竞壮不复以膝下欢恋恋也世贞雕虫之技似亦见知相国迟之使从事楚棘而当事者遂以全録见委自二义客经外靡匪拙笔当此右文不讳之朝亦欲借托笔札以附于旃孟方朔之讽退而悔之三十年仕路人犹作草茅语且欲以偻行抱缶之伎而厕奏于国工大乐前其能无厌斥也以素辱门下知爱敢吐其私为保全之诸公所万万世贞今岁骤衰怀抱作恶二竖见凌日有忧生之感已具疏稿令舍弟投上倘得从臾生还皆大贶也方作书疟发愦愦不竟统亮原

答赵中丞良弼

前者辱教使逺迓草率附数行为谢及于冗中得一诗亦不知其何语臈月小尽抵襄阳追淮海公不及因代疏发报燕中书得百函随趣谒郢陵归用望夕入郧甫三日而使者复以大贶种种至矣鄙言不以属瓿口而欲登之壁且复理故帚损华觞大币为谢是重不佞愧也太和真府呼吸上帝岂敢以风尘吏而遽干之景风之候藉手贤抚君为绍介则不佞将执鞭焉郧城无所不绾毂仅一二鸟道为通其在楚赋肩于随息固附庸也而翁乃重以奬饰鄙人倘遂信之得无令人作夜郎王观乎一笑一笑所示咨目称属似未安欲令改正宇下之覆固日浅而勤恤我多矣其能遽即分庭礼哉俟小间当如命也

罗虞臣

夜饭郡斋时也李于鳞谡谡松下风二地主濯濯月中栁谢卢亦矫矫伧父仆狂浪自放疑非人间游也别后捉鼻见道上贵人都无复味耳瀛莫之间饶鱼蠏足啖浊醪浇磊块无复可道者大名一片读书地执事勉旃自爱二诗见扇头可博而取也縁箧中无复余耳

复杨都督

得公与二三文士倡和诗具见祭征虏羊巨平投壶缓带风味顾圣之故倦游其材足依包子颇称三絶俱幕僚妙选也武林游目大是佳事况重之以东道主哉但野人怀土又惧为世眼物色故更次且耳然未尝不神游画舫青油间也

熊宪佥

前使以马公之以迁去也不佞私计之以吴中之节即无当者必属公已邸中报至果公也不佞兹有三喜喜公得治其旧民喜诸父老得复为公民喜柄事者得公高枕而付大江之南亡害也即羣沙中少年人恃七尺刀裹干糇帕首韦跗来受事麾下矣世贞敝庐之烬抑又何幸焉青齐寝食盗贼白刃起酒杯间加之原田无岁文法苛烦如束湿薪非不佞所办也计旦夕且归矣明卿昨始量移小郡推往者忆其白公事皇皇若有失也其为人笃友谊然诺生死罕匹焉世亦有怜其沦落者哉

上丁中丞论海运事

蒙发许给事奏内事理与分守道会议复辱别纸垂问具纫不遗葑菲至意窃谓登莱一方不过数百里地瘠卤禾苗少熟而淄青绾毂其口谷有余不能出给它郡以转资不足不能求籴它郡以自给故小熟则骤饶小凶则坐困闾阎无间岁之积者乃其恒也今岁收至歉斛麦已盈一金尽所有而供辽左不十之二而室如悬罄矣其不可一也登莱旧无海舟其通者皆山岛及辽左之桀黠人也今欲海运则须造舟山无大材足采操舵驾帆浮泅占风之卒皆欲取办于闽浙令一下而民无所措手足矣其不可二也今辽左之饥荒在然眉而造舟募卒事皆创始非隔岁不办也夫残登莱而有益于辽左犹可残登莱而无益于辽左其不可三也山东喉咽也辽左虽重犹手足也割喉咽而供手足万一民困盗起谁则任之其不可四也台下上为国家画久大之筴下为地方极纎微之虑但亟据实奏报止令辽人导海以求粜而不必令登莱导海以馈辽其各岛有舟人民稍寛其禁听令转贩仍晓谕二郡积谷人家毋倍索高价沿海牙行之类毋得乘机诓盗为奸庶公私不至困厄而边腹俱有调剂唯高明图之

议防倭上傅中丞

伏承下防倭诸议及别辱手札见谕令悉心条对具见明公惓惓为国集众思广忠益至意也区区一得之愚乃有相左者知明公不欲属吏之寻声而贡谀也夫倭诚可忧忧不在山东也青登莱沿海也皆瘠卤数十里无人烟不足中倭欲也进无支港退无寛洋深入则不能散掠则不达非倭所便地也我无贩海通贼者贼不得内应必不来即来不过淮扬之败溃或为风涛所迫者一二舶众我令长枪劲弓蹙而取之立尽耳今明公欲奏设提督开府如浙直故事恐部尼不行也行而一二岁后羽书晏然者开府之费何以解设叅将毋论其供亿烦扰也今两地有兵备副使二矣备倭都司一矣兵备之令不能行叅将叅将之令不能行备倭是叅伍也动相掣难相诿如之何其可也留民兵善矣然是兵天子所恃以防卫京辇者也岁募其人一直八十余金费至巨也万一倭不来北敌即有警议者曰山东私此五千人何用也四十余万金之费何归也留赃罚备缓急之用善矣大工迫若风雨工部之任事者眈眈悉秋毫也彼其惧诸道之以倭解也必不从我矣造海舶此尤非策也夫山东陆战地也山无大材人无善水地无支港海无寛洋此其势必募闽浙之卒鬻淮扬之木费巨万而成舟师闲居何所置之有急何所用之故设提督莫若明公以抚职为诸道主设叅将莫若责成于兵备备倭留民兵莫若严阅诸道之快壮留赃罚莫若使道府设法处置造海船莫若精陆战明公第无上此疏而以时按行海防访问利害从容图之未晩也区区直以为天下之患不在海而在山东山东之患不在倭而在盗贼盗贼之端与防弭之术未易借筯数也请俟燕闲之间进焉唯明公矜其戆録其狂幸甚

弇州四部稿巻一百二十四



●钦定四库全书

弇州四部稿巻一百二十五

（明）王世贞 撰

○文部

△书牍二十八首

上朱大理书

某昔者读栁子厚上崔大理启其为文葢千余言然大要不过求遇已耳某既以高其文窃复卑其人以子厚之才不稍自贵重蕲识于崔公即才若子厚崔公不先识之而使其匍匐自献某以为罪在崔公也考唐史卒未见荐子厚则兹启亦赘疣耳夫不能爱人之才与不能自爱其才而轻售之人其失均也某少岁粗晓窥弄笔墨便得解去旣释褐从诸荐绅先生后多所覩记事事触感消沮用世之志加以行能鄙劣习懒成癖不敢与今侪辈竞晋显退而思欲效尺寸于古人伥伥焉若师瞽无相跬武枳棘而不得举乃幸以职守隶门下执事者不以他属吏视使荐敝帚且为游扬之悚愧何以得此于执事某之文不能望子厚万一执事之贤崔公不能望万一彼所有者某则无之然而彼所无者某则不意其有也某之周旋棘省几满岁矣执事之御阍者某不一二面焉执事方吐沐延揽而某缩焉如畏岂直以势分悬隔不敢以不肖之身劳尊者降接亦妄意束髪读书果为何事旣鲜先哲之长乃效其短耶执事不以督过而惠教之诗云采葑采菲无以下体君子下体之爱至矣某直不敢当耳抑某闻于穆叔其次立言去德功为品三也假某能为子厚亦子厚耳有子厚之文执事之爱必更至使子厚求遇其文执事未必取也顾距今窃禄之载衡晷未涯万一少进磨策驽钝或有所见以无负执事亦愿执事推爱某之心爱天下之胜某者而已同年李■〈艹尤〉芳濮人刻意五七言律迩时名家不知合致谁左坐使事故尚未及侍下风其人所谓胜某者不敢隠也

与陆浚明先生书

逺辱寄高文读之至再三不作一今人语叉不袭一古人语抑何竒也某所知者海内王叅政唐太史二君子号称巨擘觉挥霍有余裁割不足执事之文如水中之月空中之相不落蹊径不窘边幅仆间与吴峻伯论之谓正统在执事也吾苏作者后先固不乏何至掇六朝诸公之败缕结鹑聫络而成章仆私心怪之以为如阊门市绮帛得三尺头面耳不直一镮也仆少执事三十年总角时见家君论当世人首屈指执事私心慕向之不减于龙门之驭既幸取进士亦谓尚及壮时思有所见于世而疎懒之癖切入膏肓跨马候谒达官如使絶域顾同事者面頳流汗少小作态不自梳栉后不复能梳栉朝起假手僮辈抑按之甚苦便欲尽削去发执事谓此人者果可见于世耶西曹号冗散而讯谍未及清昼晏坐间亦有文字之好捉笔一二语旣读之便自羞毁去且未及登执事门何敢便操铅椠柄执事谓仆多所述作所传妄也

又

伏承太夫人奄弃惟是纯孝摧戚曷解太夫人上寿令考越有闻嗣奕于再世其何以憾焉执事宜抑啬毋令过礼仆羁守不得归致生刍之拜谨南向盥授不腆芗币伏惟鉴入之前月曾辱寄左氏镌幸牍少间假休沐卒业顽鄙未窥见一二然于援证核驳无假累纸疑义跃然痼癖顿洗真汉廷老吏笔也当令盲老公心服地下矣所谕孤树裒谈乃闽人李侍郎集闻已托梓人仆向从袁履善处録之比旧十益五六大抵多闾巷不根语闲中妄欲删定旣复自叹此不过增眼目一重魔障毕竟何益执事但从履善索之见当自厌也

陆子传先生

某于公通家子弟行也曩叩玄亭阻应门悒悒而返自后且不敢以尘土案牍之身厕秽大雅纳刺恧却数矣居平见京师事不可眼与一二知已拍手论吾先生蝉蜕污浊翔于千仞罗网满地孰得羁笯闻开巻之暇颇往来文氏布袍玄帢凝尘湛然贾其余力要使锺颜三舍丹青戏游真宰上诉奇哉归也近从射陂草堂覩其人固世縁未断翰墨清妙亦一时名手再致声执事甚切也

答徐以言

自执事有伏阙之疏不复闻问者十四寒暑矣虽凡羽弱鳞不足复溷龙章鳯姿区区仰止一念则何尝不旦夕焉自以先大人方履危制命炙手不欲伤当事者意拟走一介候踪迹稽剡之间而竟次且不敢仅从越中人得起居无恙有加额而已然区区竟繇容城君故被萋斐而先大人复不堪其齮龁时时相左遂中奇祸至今日呜呼先大人已矣某不孝不能代欧刀北阙乃以宗祀之故勉强偷食息亦何颜称人于天地间哉即死无以借口地下不死而如曹蜍李志厌厌无生气何为也人于生死亦触藩唯谷奈何奈何近者元凶禠斥小竖逺戍执事之道已行海内方日夜觊东山之召以大吐未竟之藴而不忘穷谷草芥手书慰存且订盟五湖三山为日以待执事高谊宜尔仆虽欲蹑芒屩操瓢笠以从山川之灵其肯令不孝之子辱长者杖屦哉兹因萧丞便附言鄙悃外三诗聊见野人之献耳不足存也勉旃良饭自爱

复冯汝成书

执事握文柄首善之地青衿在门桃李在朝甚休甚休世贞曩承乏贵郡诸罪状非一致大祸于先君子自奉讳来不分为人间人久矣即以衰慈恋恋先魄浅土勉理线息生死之际时复触藩虽敎铎比壤余光衣被不敢一通尺素于长者之侧乃者僊舟过吴驰使下问惓惓副以腆贶昔人所称薄云天之谊今复见之矣所谕志事及下贻艺文一局悚息不足当来命之辱向者以公之大敎为太守李侯谋之使浦子司其事鄙薄不量窃亦欲附借不朽及览浦所结撰固自勤论著往往未合作且多挂漏意大加删定而官居无携书足考公时甘棠西土自贤兄外少可与商者又案牍乘之居无何家难作矣肝腑小苏间及往事輙汗簌簌下以公良史不下左丘草一齐乘发不百一而足耳何所资不佞也艺文极备且精核真冯氏碎金仆安能措辞哉无已则有宋后诗微劳雌黄乎于鳞见赠叙文已收入尚有颜城碑一篇又仆有兵备道阅武堂二记碑阴一铭及祀岳君宠赵烈妇二文似可备采择者仆非敢言文于齐事小有关耳卢柟赋得一本如命上之子相集太烦仆曾畧节其诗今附览吴邵武书来云亦为小删之拟梓于郡矣近体一纸多弦絶不成声者覆瓿可也贤兄岂难涞水哉世乏伯乐不能于骊黄外拔千里令人短气

答李伯华少卿

令亲至承手敎及示二志知遣信者再俱为洪乔浮沈怅然先君子大祸实有为之者呜呼何忍言哉世贞自奉讳来饮血枕块分填沟壑四易寒暑矣以老母在不即死戴面皮见人然亦何意尘世家有先人遗籍虽不敢望公家二酉宛委差足送余日而摧裂之余志意荒落开巻茫然无可措者死生之际大都触藩灰坐一室亦是阮籍穷途公览之不一损道心否二志纵横万言纎曲俱尽愚谷巧于用短公无乃巧于用长耶女郎诸山秀出吟屐无恙时时令齐风飒然恶诗不足言第见怀仰之切耳臈寒强飰自爱

吴叅议

闲时尝读列仙传恨太苦寂寞公所统诸洞天与尘界絶金紫呵从烟霄日月边乃知寰海内自有一种富贵神仙也公前身想是玉皇香案吏耳

何侍御

京邸一再手刺不得达阍者过檀家君为某言执事遂见念二孺子矣此何以当也不佞闻使节东行部霜雪之下无废阳春三军殆挟纩哉温泉殊闻胜骊山汤无硫黄礜石之苦差足养性且执事为东道主不一奇快适从中丞公醉归腹痛畏行恻中止耳不以仆愚足侍杯酒之欢惠然而过我诚所望也

周胤昌

信来辱手敎垂念良至发潞河时亦欲取道一过京东而不可得知尊怀乃遂同之矣承谕欲移病请告世路汹汹吾辈第一着也执事岂以仆非人哉青州虽十二之国然其人懭虣好乱桴鼓昼起大费将牢执事不以见怜而以见美何也

董侍郎

昨以舟过石头不能伏谒长者而从吏以手刺赐诲适偶有闻于舆人辄效一得之献脱畧无次诚不知其未同也乃复拜大敎慨然有澄清天下志且痛士习忧民风有味乎言之矣今中外称伉直立奇节表表者不过四五公而就其间当名实洞表里慎终始若百炼之金絶瑕之玉而无可议者则莫如明公明公一日大拜广夏细旃之上一旋转而海内向风若勲贵减驺于文简边徼戢兵于司马固易易也不佞所重为明公祝者愿明公少含弘其介冲融其辨使姜桂微温刍荛得进而已大教又谓仆亦尝被狂放不检之讥而识者以为不然此自明公爱忘其短耳仆少年时与三四友人习雕虫之技奉职粗理不从权贵乞功名便以为足标榜自是报施多简中遭大惨形神都废禫除之后时时以酒寛之几遂成痼平生赖先人饘粥之遗获苟遂其志而所识穷乏不少迩来忽动移山一兴及颇收买书画至减仲产以此愧心第为狂为放不敢为不检耳所谓大将军幸保持之明公试观不才岂堪有为于世者耶吴兴稍一挫墨吏持巨室汹汹至今仆何垣壁而敢希明公作用试事毕乞归当径造门下请敎不一

瞿师道

侧闻晋典纶綍不废史管当挽复淳古与七制并隆甚至幸也天子方大处分声色无动而又开阁延经生侍青禁明去留之旨杜窥觎之萌逺方波臣靡不涤耳奉宣德音况执事居禁近之列者乎某别后八月始抵家得一及送老父镇日酬应寝溲俱夺筋骨不联黾勉复出与成侍御了此段苦事所经由淮以北望清源千余里亡不陆沈者邑之民仅免鱼鳖易子析骸亡但象见又黄河别延浸漫漫成巨洼运河顿长土若平地此喉咽也患已剥肤矣节镇诸公日望迁为一身计则可如天下何弟非与于此者不忍见耳外拙作奉寄如左

袁抑之

别日抵潞河已二鼓矣踰旦乃发舟水颇驶鸣榔伐鼓前后应答杨栁蒹葭微寒自生隠然江南景也始者自适退而怆焉知已朋侪无复在眼纵复烹鲈湛酤谁行赏此闲中忆记兄白简息而诵之不觉商飙飒然而四来也监军新命于役北陲令人慨然有封狼居胥意丈夫得志要令盾鼻上磨墨奈何龌龊效吴子辈为也出塞歌思勃勃尔稍南暇为兄一扫军中宜慎保霜露此行极大机括智者沈几万勿轻动仆非能知此者于兄效骨肉之爱耳

又

别后再作书及一诗偿宿逋悉达否望长安片纸不得诸君信忘之也知往返军事良劳苦虽不获着袴裲裆上燕然操如椽笔权竖内消獯鬻逺塞兹行顿若游览矣弟命薄书生懊恼作狱吏不已又令出与屠刽伍黾勉毕役趋故乡恨不并日生来劣志愿从乡里老人酒社中作役不愿作公卿门贵客也时事大异勉树勋猷几微之际愿吾子自防朂之耳

又

不幸遘祸来即生平号故人相知者往往削迹自引去乃独再辱足下书毋论书已所以慰诫指示靡不肝膈也入与家大人言之即相对泣涕者再矣仆虽已罢官贫不虞槖镒而足下禄入故尚薄胡重推食念我且厚也念足下饷不当受受之以足下高谊愚父子所坐深居闲无地营救间一侍狴犴还輙闭门与老母弱弟吊影叹息青灯荧荧风雨时送出人间世所无忧怖即敎称縁业当不知前生作何状也第王上多竹宫之祈符瑞胪奏窃可希觊首领回光之烛杳然未期足下所治多赫赫直声在朝称屈载道栖迟紫薇堂中与诸君雅歌浮白不啻上司徒公也岂其食鱼必河之鲂勉旃自爱吴生在属中颕脱否

答杨中丞

不肖向者强起踯躅三辅间幸与全晋接壤每一望旄麾棨戟槎牙于太行白云不胜其注仰而自唯礼数隔絶徽音阔逺不敢轻易輙通其私兹闻移疾乞休方在疑骇乃承手书下问副以厚贶始得从徐駉卿备承起居之详虽玉体少违而竖子逺遁今中外之望属明公一人南阳龙卧恐未便稳也新诗清逺孟襄阳遗韵近亦当伯仲苏门窃意明公之貌当如服气飡霞之人慿虚欲仙不宜作虬髯虎头顾盼也太史公致想慨于留侯得无类是耶弟荼毒余生十年草茹先事苟白扣蠒角读遗编足以自了而横为造物者所戏两疏莫遂折腰鞅掌兹获量移复拟乞骸而上书者为盗憎委顿而返此行真画蛇添足可叹可叹承见需全稿实未就剞劂有三四种聊以资抵掌冗次不悉所怀统唯台亮

翁司马孺叅

世贞无似尝辱从公寮末而公国士我又辱称公之州民而公覆翼我迨谬起称公之下属吏而公复故人我拜辞之夕握手为欢使苏壤登于华席槎蘖被以春芽伏谒之躯怳若骤贵既幸游公之乡而一水间隔不获登堂仅再遣候尊居起居而已僻处吴兴菰芦中无可通使者秋间一布尺书菲币于族子鸿胪定鼎所不谓其自淮而归竟成洪乔故事及冬而请假襄先穸奔走不遑宁处仰止之怀与日俱积间从邸报见公所上流民图疏为之北向加额老臣惓惓格天之忠不知九阍遂无阻否世贞既强出从事亦欲少策驽钝以报知己而庙堂之上气象乃尔且半残人也安能复仰中贵鼻息已具疏乞休获奉一帚先垄侍老母菽水以送余日于分过矣天下事须大力人负之云霓山斗之望旣属我公自不得下同微末运河国脉当极劳神冀平成在迩宅揆有期尚容嗣贺从子进士一诚行聊附言区区统惟鉴亮春气渐和为道为天下自爱

与潘中丞书

扁舟顾访东海云霞为贤者增色华琛异味稚子诧传以为希遘至月下浮白啸傲成小祗园一种佳话矣惜回风不辞无由操豚肩斗酒追饯于吴阊之傍此歉尚邑邑耳舍弟北首送之至晋陵已别令苍头上乞骸之疏幸怜而获请半残之躯尚犹不属人也见传代翁中丞玄圭之锡舍我公其谁天下事须得天下真才勉旃自爱勿作区区儿女子恋也扇头诗虽叙安期千里之致然尚理前语与公争五湖不当复渎钧览妄谓公虽高牙大纛间菰芦布颿之兴当犹故耳遂不获躬报谢似未能免俗唯高明寛之

刘子成

别后抵潞河信宿解维水驶岸阔棹歌相发湖海之景便在目前也所惜者不与知已共之耳见赠六章乃是开元作手非吴子辈可拟仆则旣私喜且幸矣因于足下窃效微规古人业鲜两至名成在专不朽之业唯此一举可以自力其它大半由天由人足下少息而跂之便足垂世慎毋令刀笔吏称慕也

又

往固草次知兄儁才且辱国士之照因以微规代谢亡见罪否仆之南也谓得少憩息山居可以属意昨者抵家仅月许公私顿迫食寝都废又坐期逼星夜走淮南会成侍御十七日役毕使复南不拟作儿子应酬矣譬如释氏断絶种种一切世人谓乐却以为苦必断絶之我旣谓苦安得复乐此耶周岁后可藉手见足下狂奴故态重心赏否穷寒北望黯然兴怀想同之矣

又

辱手敎知抵家复遘西河之戚莅镇已久威信境外为慰苗类犷悍好动难制亦具人性古有三年而克者乃亦有七旬而格者要在足下自择耳仆自昨秋中寒两作游岱幸不见籍辗转之际放下世味一切无与唯念去日卤莽虚负生理乍得余年便拟坚入雪山断臂穴腹无复顾念今而更悠悠故吾可恼可恼足下知公实逝耶造物小儿半道弄人仆亦几落其手公实故縁薄耳顺德守非不大佳直少却世人一段荐牍寥寥政是本色仆梦刀未遂聊复陆沈簿书丰草长林蓄之久矣为老亲方履虎尾不得恝然奈何东南之变不意一至于此三吴无尺寸干土宗党交游大半异物仆亦无羡生者早晩等耳使回促书甚急据案草率数语殊不诠次风尘之际哲士竹帛愚者碪斧足下勉之

又

自杯酒燕市时于今二纪余矣待罪楚臬值门下俨然在疚而贞坐所守不能躬束刍之敬寻又逐除目而东悠然之怀彼此托之邮筒而已郧襄之役其不以余孱授之蒲弓苇矢俾卧治焉乃又以隙日畀我果获从事铅椠隃于息黔矣甫拟走一介候门下安而使者乃首之叙睽合之悰导契阔之故且以不佞先二子鸣即文运不百六为偷快夫仆何忍言哉业上书乞骸旦夕待报具区之阴有菟裘在二子诚如公言虽然所谓马则吾马齿已毁矣追唯门下持节淮阳以一白羽扫岛虏若秋叶太阿之锋旣血饱而匣閟之能无啾然鸣也五单于虽面内然时时见恶氛幸善饭自消息即一抚鼙不能舍廉公矣太公不朽之寄焉敢以鄙陋辞苐所著状者吴楚材何如人也而能为于鳞言其鼓唇若■〈医，口代酉〉嘘而嗸牙龂龂然于吻间有流味也则诚楚材也虽然窃以为公口授之耳所示顺甫志铭精简有法顺甫不死矣朴如云公且为含其殁者而恤其存者此自公厚德亦足为末俗劝其它具别启中非日专候更布区区

复戚都督书

某向则闻东南诸名将亡隃公者又会前兵使阳曲王君雅能道公用兵状出纪效新书读之以为县官即早用公何至吴越财赋之地如瓯脱哉而无何伯玉中丞复书来云戚公今韩白也雅欲得足下言足下能无意乎不佞窃亦以倭事起首尾十二年环东南且万里所杀伤以数十万计縻大司农金钱不訾仅得一戚公耳如戚公真能战者以故不自量其愚辄诠次鄙见为序序成而中丞使复来遂授之旣殊自愧悔以下泽之乘輙逞足于晋廐三逐之媪径衒颜于楚庭纵二主怜而不色怖之独不贻阍人笑哉及使启椷再复公书所以奨予不肖甚勤拳笃至若真有味乎仆言如伯玉指者载览别集诸缙绅大夫纪丰功于金石如瓯如楚如闽凢数十百战则又愧仆叙之未悉也乃公则欿然不自喜精求性命以希太上仆何敢望焉仆何敢望焉夫仆自束发来即知操铅椠之业于今二十五年矣近窃窥公之用兵而稍有悟于文夫文出于法而入于意其精微之极不法而法有意无意乃为妙耳以此印证于公公其许我否漳潮兼阃近格所希公不得不于格外仰报此贼如复平鲸波尽偃南天若濯侯印焉能更刓敬当释耒以俟飞捷南床萋斐伯玉赖公是在廊庙间不过六月之息第国家无以使劳臣耳事迫则蹻跖生爪翼事定则夷齐蒙垢腻嗟嗟宁独一伯玉哉偶公见示及之不觉忘扪舌矣沈嘉则快士也足备药笼中一物否承损华币珎错种种充庭使我不知所裁又惧劳使者往返勉拜赐极切愧悚外具乃野人食芹之私一诗书扇头愿效高山之仰非足奉酬来美也幸亮而纳之

又

与公别怳然自失者久之海内故有人如所谓生不愿万户侯者寻用沾沾自喜矣兹时计已登大将坛如公向所云庙堂之上必当大耸动第宫府渐二臧否异同调停智力俱困矣恐无能为九万里扶摇者舍弟业己行殊悔强遣之令后世谓仆爱弟不如其自爱之深也欲作赠公诗为酬应所苦仅成一章书扇头奉上庶几出入怀袖间耳募兵议成执事乗六飞传道吴阊仆尚能操舴艋奉斗酒豚肩相劳也春气初和强飰自爱

又

春时传闻非一自信以为必无而事类投杼几废寝食后审知其无他固知精忠所格豚鱼为信然亦君相明喆宗社之福也仆疚铩余生甫离禫除诚不敢遽及膏沐以希恩泽而忽有楚补久之乃知当事者似犹以雕虫知我区区行藏动若隔世头发尽改手板犹故且令褦襶触暑峩珂凌风生人之趣都不复有何况作官特恐重得罪于简书聊一染指即图拂衣耳江陵相公诚可谓社稷臣其在翁培植非浅为渠尊公征言固区区所愿执役者所虑班倕之门难为工耳见答两仪七曜语竒絶竒絶第言大非吾任也汪司马经畧以足下当之所条上必十世利当不至作赵营平数遭驳难也谙达闻已逝黄须儿必解组此在探得其情用南北单于縻法而已然无事而饬兵不若无事而庀财财即兵也老书生谈及此顿觉技痒几欲投笔公得无一抚掌乎贶存种种过渥拜嘉多愧不腆杼塾之私唯记室存之

答武冈王

伏蒙殿下下敎贲及幽忧唯是陨越荒迷之人无所比数不祥姓名輙敢以渎钧重悚息悚息先大夫之有事大藩廿有四载矣殿下见称若新悯恤寃酷以命孺子孺子死且不朽拜启华集怳被雄风小山金楼瞠乎其后复征睿旨有意楚书俾魏余二君子总司其凡仲蔚公瑕淳父嘉则为佐纪纂不唯七泽吐润二岳生色兰台渚宫之间几复闻屈宋唐景辈佩履声矣淳父似终不能强仲蔚虽苦头风简出感知己谊重或可从臾长裾一登醴筵也岁暮卒卒垂襄先事不克覼缕统祈钧亮书刻数种附览不宣

答西亭中尉

往结髪游燕齐间则闻大梁有西亭公者河间淮南其人也不佞私意得如枚先生绌汉官之好一从事于雪苑夹池卒卒未果而会故人许殿卿者为梁史因托一致声门下乃门下不鄙夷之辱赐书所以慰借良厚读殿卿海右集序复拳拳焉唯是二三兄弟跅弛之迹点人齿久矣门下何味乎其名而举之也不佞凡所从故人所见门下诗若文者三皆佳絶至奉敎札及序刻春秋传而知所嗣于河间之声不诬也仆于兹道鸡肋耳家既无遗书足雠所裒访十不得三四甚媿无以应门下旧有论著系春秋者凡四篇一得之见幸怜其愚而敎之殿卿便便酒态似山巨源又得普师游戏三昧久计当益入扇头之诗聊见仰止新刻二种少尘清燕不多及

与棘寺诸僚

贞无似幸以职守隶贵署辱诸君子不鄙弃屈年位而友之使得厕寀从之末席惟是不肖之身承君子之下风岁竒半矣入则贰骑出则后先假以颜旨纵以谈笑师师怡怡削廉破隅使贞得忘已之贱而以拜诸君子之巨惠当事者念需次久俾得効一职寄迹焉遂与诸君子隔也初亦意棘署云曹相距仅数舍许念迩室之未睽庆尔思之足慰而别且一月矣司寇严稽核升散之期迫于卯酉案牍萦扰数舍之武不能屈诸君子玉趾又不敢以望旧游之轨每过列棘门据款段輙欲下彷徨久之而过窃稽近事咸损服章为贶葢欲佩着胷表毋忘念思然某以为思固莫涯物则有敝敝而弃之是弃诸君子德也先民之戒曰赠人以财无若赠人以言藉是不揣捐前直易置数畨绢其幸毋金玉而辞而以大赠贞贞也领诸君子之训借退食微燕一展诵焉穆乎挹春风恍乎见梁月朝夕如接诸君子也快哉悚息以启踊跃以候

弇州四部稿巻一百二十五

●钦定四库全书

弇州四部稿巻一百二十六

（明）王世贞 撰

○文部

△书牍二十四首

答虚斋王中丞公

伏审峻陟中台保厘东土三十年公辅之望今始少称慰缙绅间也特某腐儒未解事不敢以为门下贺焉自庚戌秋变距己巳仅百年耳祸似小轻其势则大弱也上赫然揽威赏大有所处分有司宜惕然日夜茹胆席藁自淬励而今又三年矣缙绅先生靡不开口谈兵食也而未有一事真足禆人主不过削天下之财以供无益募天下之人以食余财甚或借县官之喜以弄恩乘县官之怒以张威耳敌至则嚬蹙而忧身敌解则扬眉而冀擢此非特亡念国家事也乃其智识罔昧苟且以为私计亦拙自雍并兖豫幽冀青齐间亡不召募疲供亿移家徒矣昨又闻有白棓挺杀令者此岂特渐已也上下人并心力谢它役而图其外犹不足尚可益中溃哉万一难作泽中拉然土崩谁为支者山东喉领也难作其势日益重山东之势重而执事之身日益危展布尔日益艰某不佞愿惟所以称是三十年者敢从效一得焉夫临淄即墨诸枪手矿人多奸侠亡命伍也白莲之役恃而胜得无易我耶给事曹郎所集兵匪乏勇也以为兵则不勇以为贼则勇宜急慰收之毋得令他豪杰用也更望下教戢郡邑守令时百姓之力安静填之毋令易见乱临清大贾沃饶垂敌涎久敌一入紫荆飞骑驰奔若迅霆旦夕傅城下舳舻接甬千计得晏然哉请毋谓逺不至也城下之师谁则料入哉某切因家君以羇孤之迹蒙主上不世之遇而授之以不能称之职抚心衡虑悚然在衷妄有所窥想而执事乡大贤长者也家君则何敢望所遘似之矣故因而献其芹曝其少赐清间之燕一进而诲之

奉樗庵先生

自执事罢朝之荐绅士夫莫不愤恨怆惜弹指侧目于当路之下石者而不敢抗一言于朝夫天下事所以日就于颓败坏散而不可支持此正由公论之在下而犹冀其足以挽回扶曳不至于一国之若狂者亦在下之公论也夫在下为公论在上为公法公法立公论行而不显公法亡公论显而不行执事罢仅一二载不惟行者絶不可得而所谓显者日渐以微而愤恨怆惜之意亦日渐以不振矣此关系岂直浅浅已耶古之君子一时之事业天为之人不能限之后世之事业人为之天不能限之假令执事在砥砺服官居职即不咈民以从已能强已之所不可以从上之可耶即不纳势招贿能禁它人之尽无招纳耶即不昏夜踵乞迁转之际能一无叩讲而自遂耶又能喑黙阴重随变态之百出而噤絶无一言耶言之絶无祸耶又能为忮贼忍害之行杀人以媚人耶此五者人不能强之执事执事亦不能强之人而欲其无罢或以罢故为愤恨怆惜误矣今而后田可农亲可养圣贤之书可读未老之年可以奋发而精诣此四者执事无求于人人亦无望于执事而又何病焉故仆谓愤恨怆惜爱公而不知公者下石当路为不爱公而未为不爱公也仆愚钝无所窥识然于父师之敎侧聆一二以为有济世之心者必当慎其迹有高世之迹者必当降其心夫不量已之不能夫子而见南子不量已之不能栁下惠而与处女宿哓哓然而议也营营然而行之曰吾以遇主巷耳吾以纳约自牖耳卒之巷无所遇而牖不成纳仆未敢遽议其心然亦未敢遽是其迹也或见与时左遂奉身而独洁或势与念咈至直行而蹈祸曰此足矣世莫予及矣且以为糠粃且以为草芥而据益峻视益广行益怪而难企呜呼鸟兽不可以同羣我岂其异类耶仆又不敢信迹而遽与之也惟执事介特之操温恭之度消融于学问体验于身心务实戒名近里达表于二者之病了不相涉故敢毕其愚而请正焉新拜帕茗及披手牍之惠谆切相勉仆志习污陋牵迫鸡肋之感特不至叛名敎作小人它日从门下有地耳山居希为道保爱不宣

华鸿山学士先生

伏审迭茹荼苦扶服襄事某鸡肋尘守不得奔致生刍之哭仅从诸生后一效执管微劳然于先府公懿德未能少益寸尺愧间忽辱手书厚惠茕然在疚不忘几函之迪唯有感佩而已计踰祥孝思当未纾先府公夫人享有上考物志易戚终始俪备人理罕复遗憾天下之身幸自抑啬全之某窃禄浮湛如昨平生于泛然应酬上不大能有情而颇亦好习读诸老先生书然孤陋未尽解也独时事感触不可言募人积粟未克刷城下之耻而中外晏然辇绫锦益之互市之马方来甘泉之烽随继今莒州贼执同知滇土夷杀方伯羽檄交驰名实俱尽瓦土之势匪直已形特俄耳时旣甘厝火之薪某恐不免破巢之卵也家君病体绵质一时之偶遂服重寄其间掣肘触藩每一念及若负芒刺非师之爱亦何可尘渎向熟岩居诸稿真足名世我师不罢官不过八座已耳试问今八座畴可达素而自表千百岁后亦复谁有知今八座者世途荆棘动輙由人唯此事差可自力愚虽不敏愿从执鞭冀念门墙之末俯赐提策亡任感切使旋聊此布悃不宣

又

再辱书一拜白粲之贶岩居稿落落莫莫故义熙人语也某倦风尘中輙焚香讽一二篇爽然自远时从南来人得起居荡之役甸人从乡子弟掊白梃褁糇角贼甚苦彼亡所甘心焉童圃赭泽矣而不能加先公之庐岿如也敢以为吾师贺虽然彼或者萃其怒而仇我盍移室哉贤器清令复踣有司真宰所吝靡关人理不佞请毋束湿而时优之使不尽意当自距跃三郎君比复何似不能不悬情耳老父入春军事委顿须发改色某近者尚书举故牍便以省刑见命猥复周行辅郡簿书自匿余亡可为道者出入神明良饭自爱

王稚川太常先生

师行后两辱敎言且领至意欲具启走使奉候而且谓秋前未抵雍也发且止数矣某自入五月来灾疹洊罗一子娟秀奄化异物旦莫泣损忽忽若失得以淮役拟托便还吴下少寻故游浮湛幻身而家君取快嫉者复有浙师之命驱驰危险委质无论在某敢安且家滨大海与贼共之彼少见迫驱此便婴焚掠归仅旬日欲奉老母避地阊阖卜筑未果报期寻逮黾勉北行万事俱废舟中稍谢它累用纾鄙忱左右且见闻一二请质焉邸报知大将事露矣天子追僇尸籍其家示逺近东海波臣窃自惊喜以为赖宗庙社稷之灵决疽去瘇亡损支节此非人力所及也当今国家威甚振所可虑者不在难去奸而在易用人外兵帅时陈似矣而共事乃一白面老公又京营将纨袴子也其人知识勇干缓急可备否一二元老共戚休股肱腹心之寄生不能为县官百口明巨奸因其役从臾之又无以善其后何心也二王出留旨下乃定海内心婚学大典次第举行正根本絶嫌疑逺近大小靡不加额诵圣明第讲读之臣亦有以敬皇帝时政告者否师名德重望枢握有日杞人之忧预以相质幸与而敎之

答王新甫

万里将书兼携巨帙良悉所谓甚厚期仆也仆何以当之追唯曩游殊太草草独以一二语下惬鄙衷濒行投赠聊具仰止何能少重行色不意蒙记至此能无汗颜执事程则班史掞藻沈宋翕然将一代之盛而又官岭南岭南山川奇秀宏丽称天下其所当于耳目而益于衷不浅将必有的然传者幸毋靳诲仆也京师交游政难与语朝夕仅一歴下李生黯黯古色当逺出吾人上陆沈散署足占世态矣来书以家君擢贺未究深爱所存去秋偶縁城守便得超越众非厌服行能聊相慰借今令周旋宠贵乳哺悍骄刿虑穷巧未寻要领执事倘一体之必见恤也如仆又何语退非子传进非以言尸禄触藩惭颜如甲草木等耳何以自树自见哉人去急附通起居别书扇志怀请敎照入

又

仆受质偏驳往守狱吏縁责多忤谬以资薄从诸大夫后踯躅东土白跖之区也铦矛三寻攒若邓林杯酒失色白刃霜跃即不肖腼颜之息以寄士民上旦夕危汉法中耳以故匿不敢通其厌弃之姓名于故人也乃使者从傅中丞来则将足下尺牍亹亹记不肖如昨足下长者宜尔仆于文章鲜所规象师心自好良多谬盭然亦以其夺之故不复能治申韩家言胡以得此称吴君也岂吴君与足下亦遂有昌歜羊枣之嗜未瘳耶足下娥媌令姿饬以规矩调伏其气与时抑扬海内荐绅大夫言文苑者谁不领袖足下也即忌人又谁以一二酒食之事指足下者然窃闻足下尚少之益日夜刻刿性命之藴讲求经济以求太上所谓夫黄鹄遨翔于天池而不贱斥鷃丹穴之吭雄于九霄而不薄蝉翼此更难也足下又亟称吴明卿固无恙哉尚能从足下游乎青衫如鹑八口微禄即不遂自决为沟中之断者安能不俯然向绳墨也足下念之固喜如仆乃簌簌泪下矣济南生傲吏关西尝三以其文若诗来承欲得其耗故附以闻卒卒不旣所懐亮之亮之

又

向者傅中丞人还则具一启及以覆瓿之言侑也至于今不奉绳斧之诲将无去人浮沈否所从游者翁朱二方伯咸以习足下故再三口政术不置足下之亨于官宜尔世贞齿颊之余坐卧锋铦困以刀笔为湘中之累久矣不自意再逃简书政为老亲踯躅虎口进退唯谷踽踽笑人于鳞足下何以敎之惜哉明卿负诸君子推毂称不罢故以坐废也文章之途日益荆棘筚路蓝缕以启山林非足下谁托也

又

与公张园痛饮时十六改岁矣待罪青社鳞羽一摋浮沈异天间者阔焉即不才所遘会不敢望称人何至作官量移贵省掷身案牍中忽忽忘其故吾矣敎翰飞坠恍若覩紫芝眉宇及稍读辞所云知俨然在疚犹勤存故人高谊乃尔虎丘步武之间竟成间隔盈盈一水亦复何怪仆此出真画蛇之足但中间有大不得已者进退踯躅触藩一羝可叹可叹县官方急材黄金巍峩日购枮骨而千里之足乃放中野所未解也知不足膺公怀聊及之耳公哀戚至念纯一不已天真自露外境皆假佛法所称证无生忍亦此意也不知诸大知识能首肯否非日当效生刍之敬先奉谢因布鄙忱伏惟照亮

朱客部子价丈

壬子冬道宝应里中俨然龙门也忘其少且不敏而輙进所欲吐辱长者收之小友矣已论报还值有他出弗果谒然邑臣致二行巻捧之如和璧隋珠从天下也句吴诸少年过从索而指赏以为祝京兆且复出矣何期一巻遂有长康之化迄今咄咄抱歉也丙辰从家君所两扇头之寄昔人所谓焕若神明顿还旧观良不虚耳执事吸月露间齐梁又所与倡和相慕说者为博南山人也世贞晩进于诗无所解然窃谓博南山人固博而多组织之语不能如执事清婉天致自发其言成一家云执事得无难之否执事之视宗生世贞丈人行也渠独以幸数于燕市奉杯酒扢扬风骚世贞削迹海邦寝处蹻跖矛盾之与交而案牍之是眈岂非命哉日者岛寇陆梁淮扬间将无识康成里否发邸中报见公以不赴尚书期应公谪也非修我墙屋故耶属家仆还敢以布其区区别作请正何敢兾玉案之报八宝书屋中有贱姓名足矣

与李东昌

幸縁玉倚忽尔萍散言怆离索令人自失曩执事五马就驾体中愦愦遂阻招提之饯更承不弃逺飞敎言计履任已久上下安和逢迎案牍咸目牛游刃听折之暇或登楼望岳或省驾齐墟付余解于歌咏体至景于丹青宛然一风流太守也弟日坐省中譬若笼中之鸟毛羽楚楚顾影羁牢虽效悲鸣谁为释去明秋或可得使事道经贵治叩门索饮政恐太守威仪严重阍人不察谓是游客漫逐之耳于鳞峻伯只如常此间最难得与语便附闻之足下所有云谷樵者否为我指其口曰但宜进酒

又

执事郡当孔道摄吏百计揽听逢迎岁月谓少而能片言取折分身应酬又复游戏丹青纵横词翰萃成巻帙惠之故人岂惟文雅吏术兼至无遗一丘一壑犹可想见高致也仆迂疎质相世态本遥强就束缚随人笑语迩来闻有核察倘縁此得解便还故吾但家君连被委任事势匪轻进则虞身退犹歉报乌鸟之私中夜芒刺执事举以见贺意犹未悉仆也自执事言离云司变故丛沓遂为危地仆虽未膺厥责亦复何心将来日浸日溺难究结束一着浩叹而已别来偶手谈竟能胜袁宋诸君此可为告

寄凌汝成

伏时周还台使者海上也属苦吏猬挚且蒸热卒卒以故报书不得有所倾吐旣发则时时念大雅不置也从长安中发邮书輙问执事除命不得甚恠之以为向名氏则再三闻公交车矣将无执事厌其高足耶家人从南来具尊公及太夫人起居状良慰贤兄忽遂再朞每经黄公酒垆不能不兴浚冲竹林之叹计执事犹甚寄哀于人琴也其孤比习其书否青州日饮食盗贼而处无所复言新南康推受事何如贫甚无以为投劾地世途咈息往往碍人执事幸委曲成之世贞旦夕且归矣勉旃自爱不多及

答徐汝厚

两辱翰敎及海物殊荷逺意昨见竹隅公云足下苦公分相逼且朝夕计饘粥不意诸生时此乃佳耳士大夫最受病在求与诸生异与诸生异不得不作盗跖吾州前辈固无如足下也某自入散曹来稍稍静思即向年与足下相处时徒以浮气待人以易念待事以麤心待古人书以满意待诗文终无毫发进益且得罪同行不少也来敎云洋山治芜湖税极不得已昨闻洋山固欲辞之又非也东西南北惟上所命我欲洁身谁当其污者君子自尽何如耳想当不复然矣

又

昨始得袁舍人书及虾米向兄发柬时谓此当最先到旣乃最后到可笑也仆循次作一月老狱官长日宴坐殊更忆孺子风度不浅浅今冬北来谓可续旧时语笑但归思益憧憧地兹期或南遂相抵牾亦未敢必也恶诗一聊録去仆迩亦颇微解独于赠寄执事甚加意而甚不惬想是执事縁薄又不知我縁薄也

与岑给事

世贞自奉先君子讳杜门席藁者七年矣春初天子霈恩诏与天下更始不肖方有霜露之恙匍匐而北白见先人寃状俟命国门之外而是时数从邸中吏传执事后先所上疏读之诸剖析利害持国是搏大奸以为无减于长沙敬舆之识私窃伟之至举逸一疏中间误及不肖若有艳于雕虫之技而加之拂拭者执事岂有所过听于人谓牛溲马勃真足以备毫末之用耶不肖束发时即冒朝籍其时妄不自量亦欲效铅刀于一割而不幸与用事者忤驯致大变震荡摧裂之余此心已灰久矣七年中负不孝之罪不敢自比于人而今幸执事之疏与庙堂诸公之力先君子获从昭雪不肖兄弟稍得称人于乡井间即国家复过听以一命见萦不肖虽懦不得为嵇侍中亦何敢偃然而自附于伟元之节哉烛之武曰臣之少也尚不如人今老矣田光先生曰太子闻光盛壮之日而不知臣精已销亡矣不肖之所以逡巡而不能出者窃用二子之言自问而颇有所验惧以知人之哲累执事也昨复读执事救周太常疏令人叹服度非北垣诸君子所办区区一得之见蓄之久矣敢以闻于执事大抵今之称大臣者类多内顾之念而不肯为国家任事今之为谏臣者各欲自靖其志而不肯为国家惜才且与其易而退之毋宁难而进之今主上固寛仁恭俭不忝守文主然颇勌于万几而左右之道谀者其兆已大露即逺无论元佑元丰近不见正德嘉靖初事乎正德诸中贵人弘治诸君子激之也嘉靖诸新贵人正德诸君子激之也此意唯执事可以奉闻亦愿与同志者相为慎重而已不肖不然之灰无能为报第先君子入土即纵身散帙中作老蠧鱼送余日苟有微见于三氏之旨勒成一家言毋负执事门墙足矣先状奉览并粗薄仪将下忱统希照入

与尹御史

向者霜节东临世贞侧伏田野第从今耿中丞所得公风猷一二私心艳慕之今春不肖兄弟奉天子恩诏匍匐北上为先君白见寃状而为用事者所尼踯躅国门之外复窃从邸中吏窥公娄上大疏隲核贤否纲纪国是隠然有古贾陆风而最后乃误及不肖兄弟岂以障尼胡禄足备鼎爼之用抑怜其沦落困踬穷极已甚将收而拂拭之耶不肖身所当忧患类非人间世所有径寸之地灰烬已寒即冒昧强出必至跋胡疐尾供士大夫笑资上负国家再造之恩下累执事二三君子知人之哲唯期杜门筑坯于丹铅之业少效区区庶几毋负门墙而已天地鼎革明良一时政诸君子大行所学之日不佞乃复有隠忧焉敌气日炽兵食日诎然此犹在外也今万几渐勌百孽潜伏言路微枳逺则熙丰近而正德其兆已大见矣庙廊之上与台琐之地何以待之执事幸有以示我使野人得安意畊钓不胜大望不腆先人之币少伸下忱并先状呈览统祈钧亮

寄陈司理

某尝读史如徐孺子之流其托寄若无关世者然一遘府主之辟即不应犹终身北面焉古人不以知己易感恩其意固尔也乃某舞象时则以雕虫之技辱知于长者其时实懵昧于人无所比数然执事固已误知之而不佞亦繇是得补校官弟子以次获升斗矣奔走世路十余年竟无繇南窥衡湘之境又不获走一价致咫尺之书少抒区区之愫而旋遘家大人难摧剥震裂幽忧■〈占上心下〉滞之余其于生平踪迹忽忽若无所识者近遘天恩旷荡扶病北走伏阙上书兾白见先人寃状邂逅贤从子太史公于都门之外始一闻执事起居怳若啖火枣而爽然悟三生者使人愧汗津津然下太史公又亟为言过庭之于所闻于执事者不一执事岂尚以某犹夫哉彼孺子者则何人也吾郡自辱惠于执事二十有五年矣其风犹政术虽闾井至今能道之而一时不能理于操切少年之口然其人往往澌尽灰灭无复闻于世而执事方健杖屦无恙日夷犹于武陵桃花间犹以其未竟之畧发之于太史公所谓季之所得孰与仲多此语知当不满执事一笑粲聊志鄙感耳兹具不腆币仪托太史公上之记室拙诗二章书扇头请正执事能无曰孺子可敎否南中暑溽强饭自爱不一

与徐叔明

昨在九江有数行附尚兵宪通候不知达否弟以畏热廿二日始抵省两台诸僚虽见爱厚而此间礼节颇繁衰颜磬折顾影内愧且履任候台者踵接牍吏环绕旅酬交错又入棘在近强驱作老博士弟子兴寄都尽不去将为小祗园笑人矣每见诸公谈吾丈风雅使人忘倦又云吾丈亦时时见念豫章紫气中有同此苦怀者必非他人也诸公急欲得吾丈来见代为鹦鹉黄鹤增色亦有意否为吾丈谈此苦而以相要者热海中亦自时时甘露洒也一笑一笑五更起作书目眵数误竟授草小史景象当何如余不尽

又

使来拜手敎叙致契阔旁及风雅间以澹辞怳然若寘此身黄鹤大别与公对语也纪行刻老手纵横遒句逸发正如右军五十二以后书若江山之助固不足言矣入楚稿便自作小巫颐颏齿牙芬流锷出故旗鼔相当羣公之言岂欺我哉弟劳苦视家君数倍而饮啖益进不困夙夜星数之说信有之马曹事少简更托须臾其中偿文进耳湘楚右辖神僊官府稍为戎籍系心以此送日亦自佳政府注意维桑仗钺之命当在不逺然中丞方在事似未肯轻移也中丞见念之深便间幸一达之溽暑南中当益甚加飱自爱

与陈户部晦伯

不佞生获遘足下同世后先通朝籍垣省相望乃不获一并荐其长称国士交抑何竒也旣足下屈为外臣得吴郡而仆已久弃田野间乃足下不鄙收其麋鹿之迹而赐之友结襟带握杯酒扬扢千古隲核二次以求太上抑又何遇也仆于文章无所推让顾不自怿以九州岛之外六经之表不得如阿难耆婆者为之总持中国区区虽倚相惠施亦不甚多见使三代文献寥寥焉抑亦诸博士师弟子少置力耳夫岂独秦王李斯罪哉今天下幸而无挟书讇言之禁甫离龀即从事学官顾其所习仅科举章程之业一旦取甲第遂厌弃其事至鸣玉登金据木天藜火之地者叩之自一二经史外不复知有何书所载为何物语令人愦愦气塞休明之代士大夫谈性命者创不根之语蝇集蛙傅以文其陋而瞷然欲主齐盟即所谓驴非驴马非马龟兹王乃骡也其稍上者即操觚之士攀西京蹑大歴厌薄宋儒以为不足道实不如宋儒日占■〈亻毕〉小有所撰述也即所谓夜郎王谓汉使者我孰与汉大也不佞少小时窃以托附长者之嗜顾不能沈思有高阳涉猎之病中年好酒懒事时时自废然意有所溺竟不能一日离之居恒谓三日不饮酒觉形神不相亲一日不开巻骨孔尽窒罢归田为乡里小儿项领所苦忽忽寡酬以故每一遇足下輙便欲倾倒别后与家弟言之犹娓娓不置也家弟亦云目中未尝见此人几得之奈何失之寻足下迁留省为仆言且有旬日留后六日仆走一介迹之拟挈箪榼嗣其后以稽从者则以先一日发矣足下如无意开府吴会野人足不能及百里恐此生无复握手当恨曩者之草草也足下勉旃自爱闻结撰已成垂勒不朽世无慕华林编要高孝标者残膏余馥能见沾否杨用修自谓近代子云见足下聊萧之仆初未敢奉从然覩其书如方城万城张浚张俊三尺竖子所不道者何也近有致河南通志者名宦中相州刺史高阳王雍魏孝文帝弟也以孝文戒益自励今作王雍高阳人此又大可笑也今世所称博学知名士如此仆又安能舍足下乎勉旃强饭自爱

答陈淮安玉叔

自嘉靖中一再从苏山先生燕邸而最后先生外迁吴明卿氏来言曰夫夫有子矣是少而敏楚材也亡何而闻公成进士已又从家弟所得公诗今乃又得公文矣公于隆庆中名满长安乃厪厪一守操觚之士亡所藉以生色然淮扬股肱郡治理一切流闻玺书褒召当亦匪遥循吏自可亦何必寂寂文苑哉来敎不惜齿牙余芬以仆一二狂谈有足荛采进之引玉不佞于公文无能为役顾管窥所及谓公实自正宗发以竒藻意融法中不出法外汪李之后罕见其比故不辞而僭为之叙自忘形秽之诮也公能为我藏拙否先太恭人贲大些兼拜牢帛之贶铭刻珎醇惠存种种吹暖于灰援骨加肉何以为报使旋聊此附谢诸容嗣悉腊寒为道为天下自爱 

又

得尊公书知门下初以一介走我于家而不值也乃更凌大江而上及我武昌则使者足重茧矣启椷捧咀有余思焉门下盼睐千古而肺腑故人乃尔仆故深幸之惟恐其不得当也家弟获遂同泛不减元礼之游仆每出必悔悔又不能无出非人哉兹行虽一与寓目江山之胜衰颜磬折奔走委顿以从诸少年后无地着面强自力入棘即文事丛委之矣垂老于晋楚间作博士弟子真前生业债也已具乞休疏托舍弟上之不知当如何耳佳刻华织谨领独青州从事作乌有先生楚酿甚恶幸所携足朝夕不然不能无望于使者也新诗烺烺郢雪之致奏之黄鹤无论玉笛令梅花尽落矣漫成数语以谢沈嘉则魏季朗诸君从门下游甚善然渠辈尚以多弹铗之叹也尊公秦音呜呜为楚生色他文多竒知当未艾方苦头风饮药不一

樊侍御

某一二从酒所奉颜色虽往覆亡几而倾吐特深日者拜命之候方苦渴疾匍匐通姓名门吏不得一捧别袂中怀惄如使者揽辔而陟太行之颠慨然有余慕焉墨吏省已解绶循雅之士争自刮濯以庶几下风来谕似有所未足巻巻叩攻于顽石胡长者乃尔某不佞闻古有助于人者牛溲马勃亦不却也乃其所助则非牛溲马勃比也顺德李守于执事属吏也即亡论其文卓荦趣古某故同舍郎私之谒省中归炊脱粟闭门谢客书声竟夕矣母来自歴下就视毕数日跨一骡归不敢以烦县官刍秣尝谓苍头岁除矣安所得酒持敝缊袍东家质之某幸有余奉推之不数数受也比迹其守郡率素亡毫发改日一肉奉母耳妻子更日得少鲑菜耳吏民讴吟戴守若父母而颇以文法左往使又不乐除道积糒待非常之客客亡为游扬者仅鸡肋牍末耳令李生伏盐车上羊肠屈足就秣御圉鞭棰而拂之固所安也伯乐过不视乃始慡然骧首嘑鸣矣执事视李生何如也毋令海内有以御圉窥伯乐者

弇州四部稿巻一百二十六

　　●钦定四库全书

弇州四部稿巻一百二十七

（明）王世贞 撰

○文部

△书牍三十首

俞仲蔚

春时附一诗及书知当达也贼益深无复下理贵人悉海内兵攻之吾恐遂一掷耳仲蔚佳士颅肉作青精气何可着贼手无力不能挽梦寐仙仙耳仲蔚知呉明卿谪耶坐以谈文章故当事者几一网尽然谓仆乃其魁焉所深恨仆则以左右死者常自厌恨业障不自割断借人了之明岁夏初可长得奉仲蔚也日坐樊笼讯谍满案作生平所无态苦甚苦甚武当笋风格袖领篔筜昨过焦副使者杂油及蒜烹之一见欲呕不觉匿笑此笋亦遂当笑吾也人去便聊以问仲蔚

又

前入呉见陆子传先生仆钦其归甚髙又丈人行也颇与仆论诗仆举足下似之渠云甚古雅少浏耳仆谓浏政是呉子病故不应识足下耳今奉去素巻一册一欲足下书古诗字仿钱大或遂多得数章近体亦可二三乡居极幽寂春来卉草种种又多海鱼新菜差足奉也足下兴小佳便从蓝舆舁来醉花下矣京师称谓太厌人仆与于鳞辈稍稍去之因呼字然仅施三五同志他友生亦遂字吾吾不许也今以谓足下亡讶也

又

迩人回附短启并令家仆微有所助不知得彻览否念仲蔚围城中寝食不寜天下大矣仲蔚故不渡江而北或西从楚蜀山中樵采了此生奈何寄要领锋刃间耶事大槩已可见仆为老年衔上恩北门之托君亲分深不忍弃去耳不然仆岂吓腐鼠者即黄冠胡难哉昨与宗臣呉国伦约平生所著述人书一巻相授以备卒然不可奈何所得仲蔚篇什虽出妙翰恨未悉今颛人需仲蔚平日诗亡论巻帙幸一一寄来秋凉当手为诠次来岁倘遂乞外付之梓人以比于名山大川之义仲蔚毋过自抑南海梁有誉亦五子之一而今死矣海内仅觉李守纵横逼人仆极兵力彼犹黄池之盟呉子我耳然舍仆恐遂下风也当发仲蔚一笑

又

三得足下书良至猛虎吟前无作者昨见南来人冦似小缓然数十白手叩台城横杀将吏从容归其大众彼不肉我哉乆计以江而南与贼共之幸彼中乏英雄耳阊门中诸小儿涂抹倚门便自相国色卒然问足下无知者如仆固益不见齿沛父老习见隆凖公酒态谓是风老公十日髙会威加海内始相惊一亭长作大举止千秋事业岂易令龌龊书生赏哉孔嘉亟为吾称某子甲吾数从人间见其诗未也此子风神小可耳便令侍足下十年不作雪山苦行终落闻见宗耳前书邀足下拔家而北恐未易又足下帷房之好不轻复当且止全集何时付我世贞冬尽当得三辅谳狱使者十月可了径归卧矣浚人卢柟赋手张左亚也足下物色之否

又

数辱损书勤笃备至题扇一章怳若偶坐清飔自流梁生遂致全帙息鞅精兰稍就披卒愧于足下无测髙深愚不佞妄谓名世语不在广如五七言古正始之音出微入妙近体小有散缓恐一二微璺不无连城之累耳赤牍委致义庆若在当令絶倒序记如马逺山水图类虽极人工终乖天则敢取十八付之梓人敬俟来命足下谓仆所云髙士赞欲收仲长子卿非也乃子光耳语见文中子中亦有前史载其度格足下偶忘之耶幼安龙徳而隠变化莫涘髙士后先此其翘楚足下意若有不足而收之者非所敢闻也幸自惟急须入集耳别纸聊杼尘思以答来美当见挥斥

又

盛氏兄来辱损书及扇头三絶之赠良悉来美郡非孔道遣信不易故于足下殊若沈简精神之思托之梦寐耳老吏平亭粗所便习虽酬讯匆匆颇有隙日以荐诗书世人贵耳时便齮龁而仆受禀偏驳不耐杯桊乏博山閟温之口而多中散箕坐之骨加以仲举犯上之性自附陈容同日之志谗间所积遽成丘坟当事既拟肆其虿心怂惥何縁亦侧鸠眼临发之日尊慈婵媛亲■〈目匿〉汍澜谓仆都谢笔砚逃形案牍入齐以来磬折熟矣亦能粗语滑稽佐酒醆矣昨者上计吏还言朝堂内外尽为煨烬冦迹所至河流欲腥家君僇力矢石横拒出塞幕府上事翻被镌削北风甚劲南幕多乌又闻檇李有数余皇西则秦晋败堞改阡心胆尚裂东则青兖大侠亡命骨节尽痒生非其辰黙与变遘意气所发亦欲淬砺铅刃仰希一割之用既而唯之手趾束络踯躅何所昔人有言吾不能为千古笑端也外则念玉石俱焚之菑内则顾巢卵并及之变坐是竟食而三废着终寝而九起嗟也静推阴阳消长之会胪数史籍盛衰之迹往往符验而仆最不幸心所不喜乃复得之明兴裁抑门第寒素杂陈而仆家乃六卿二人监司守令纡朱绾青又不下数人此一征也幼藉尊君之庇不耕而粢不蚕而帛出无步趋日享再肉此二征也束髪被荐踰冠登朝隶司冦者九载而不被一谪今又猥赐金紫矣此三征也心所欲语口辄能导意所欲笔手辄能副誉不及闾里而或鼔舞遐徼此四征也虽使足下为仆解之何以解也不佞三月之间盖以归计阴请于家君再矣而未许曰汝其置余何地哉夫少也学未成而遽倍君非所以处也且使长者亲戈殳之役而卫其子弟彷徉于鸡狗之社可尔仆敬谢无状因复需忍待罪东诸侯絶旦夕之请抑郁憏结而不得伸聊取夙所著作粗加编定诗自骚赋古体以及近代文则繇序传洎杂着往往畧备人苦不自知荐丑百代以期偏嗜亦良拙矣即不量未遂沟壑尤欲赋二京志五岳续子长不竟之编铲老氏未纯之论九一其流付之山川而所虞如此所望如彼是将却日再中留望为几也足下能无笑其言乎今海内之士家握灵蛇与仆金石要可指数衣冠之雅于鳞日掲则呉生入室宗徐升堂伯承峻伯顺甫二三君子亦当两庑山林之致足下擅其玄谢榛修其短卢柟采其材王治吹其澜又闻呉城中有彭年黄姬水莫叔明者可谓盛矣夫文章之士如韩非李斯班蔡孔祢潘陆两谢兰摧玉折岂非造化之精恶泄人羣之举忌擅今日仆念诸君殆不啻念仆也勉旃强食自爱公署虽嚣别有筱室可以娯性足下倘许蹑屐仆便脂軏淮口却扫齐门种种之懐尤未竟吐以待更发

又

春时身在人齿颊间又复老亲踯躅戎马之地故作书多憺闷语足下读之得无讶否陆生竟买舟而北附足下书及扇来甚慰空谷足下歌行宛转流丽故非凡语特痕迹陶洗未尽去选尚隔一尘耳仆居恒谓子与如醍醐和软丰腴靡所不入今见足下解带留连东吴菰芦中便自有千古风流令人妬闻此举淄青大都会也襟带海岳多古贤士大夫之迹足下能杖策而来乎郡厨虽索然脱粟之饭可以佐游足下无自苦人生百年里中也政复何益

又

前者辱损书及风雅之贶尔时大人方候不测之命仆与家弟涂炭衢路微闻严耗则方寸崩溃小测寛旨则精爽狂越无论仰和虽读之尚未了了寻荷主上多竹宫之厘且念故剑敝履垂假闇昧曲贷可希余息复延惊魂稍定三复寻绎始知足下敦嘤鸣之好信疾风之劲良用刿心至于摅藻瑰丽咏言幽隽三百之后此其铮铮家大人所坐轻重行路明之至被构本末未易一二数也冀足下知已乆当自晓独仆区区夙心于东海一书虞昃日之将逮怅寻壑之无机叹文人之鲜永测功业之难终不幸冥蹈若合符节令仆身当之易耳仆不惮碎首流肠曲旃之下第恐虎视眈眈坐以好名遗恨在狱以故削怨为脂柔愤作合匄乞匍匐若瞶若瞽用纾旦夕耳日月如照雷雨终解与足下夷犹耕钓固当匪遥不然夜台之傍岂少仆一人哉呉中唐子畏每言河清难俟后世知有唐生足矣仆每悲其意然此君婆娑率于著述不能逮逺仆虽不才跳梁翰墨间自谓无让古人间一开巻至大歴长庆辄兴阮生广武之叹足下视仆岂恋朝荣者外拙诗一什章十二颇冩所繇兾畅来美岂敢滥续华貂凂称金错足下亮之而已

又

家人来得仲蔚手书郁郁中更不堪读为我酿涙耳頼二章一破之笔势朗朗超着如见米颠父子仆老不办事此舎弟颇好临池便付之作津梁也长公遂弃仲蔚致悼人琴固所不免亦愿达者念有尽之期削无益之痛毋徒戚戚自苦为也■〈木咢〉严圆觉金刚维摩诸经大是对证妙药仲蔚勉之书来知走呉门哭子相故孺子千里生刍也此君婆娑政坐宦薄著书未成嗣息中絶古语缺陷世界殆为渠云耳世贞饮咽如昨甘泉中奏瑞日新差得从雀鼠余息他固未敢希觊

又

昨乞足下书陶贞白传记已挥洒矣可便付去力仆自寳禇河南哀册后偶再阅宋景濓方希古二跋定知彼所见詹本之为摹或为赝也第恐耳观者翻据以蜉蝣撼我又考诸集不无异同要当以此册文为正聊识数语须足下作蝇头楷以铁手腕发之令人益想见河南公用笔妙处当更为大具美食也吾忽忽无暇临池而意尚好之一岁来所见独项氏藏栁诚悬度人经佳耳字极细而筋骨遒劲可爱真所谓大字蹙令小者文氏出师颂有金书御题小玉壶印故宣和物但古法书家称萧子云出师颂不闻有索也岂萧书行唐人以绢素临摹之自此本应募而一时鉴定贵臣悞指为索帖耶縁阁帖内数行小类及后出月仪帖亦章草故耳昨复见王百榖啧啧叹赏舒生进士箴决以为唐文皇真迹仆谓文皇集无进士箴其用笔诚精熟然多肉而少骨后人熟兰亭圣教者亦辨之不必髙品且文皇自为箴赐进士而以贞观收藏小印钤缝甚无谓也余言出二子意惘然不乐然声价亦顿减矣何当见兄以比抵掌年来购集得宋四家及赵呉兴凡十帖自谓颇精汤生装池时更相许亦须足下一鉴赏懐素千文极合作而足下不甚笃许不以劳公客卿也

又

昨得足下书陶隠居传哀册跋真所谓小字有大法当自仆评诚悬度人经语发之耳懐素笔故神骏第好以意创造今人不熟千文或拆看多不可识此秃师妄欲凌右军足下大骂之似为山阴吐气耳宋有张参政者好作草圣每令其从子落槀至波险处问张亦不自辨乃曰若何不早言使我忘之故亦宜尔米元章论书云张颠俗子变乱古法懐素稍趋平淡信尔颠史当更甚耶今世所传颠笔剧少伯英殊愁大令桓江州帖或云是伊书果否然足下骂懐素而推豫章又不可解豫章自云涪州以后全入素三昧然素结法紧豫章慢素腕力强豫章弱故自有辨也足下又云性不喜郭林宗此语的有见要令世人闻之仆日来眉头得小展过此一月浊醪妙理尽矣

又

足下遂扁舟送我虎丘当复闻虎声矣羽王合诸名胜迹足下而不可得大是佳事第令此会寂寂耳燕中风尘无面可避然每至谈足下与叔平辄自洒然即诸贵人闻之亦怳然自失也初入京几作卫司马看杀疲顿不复支今稍得息肩耳而又为文责所苦刺促竟日无复佳兴可叹可叹未审何日隠囊煎茶捉足下耳作嗢噱也子与明卿虽似解然未可望除目顾观察须促其上道勿作逗留也

又

久不奉问家人从东来颇得足下状知杖屦无恙词笔益健胜聊用自慰而已弟以三月登太和其瑰壮秀拔不知于三峨如何要自弟视五岳琅璈象管断续云气中幡节婀娜听如意指挥玉京太清之游当不过如此也所不堪意者宫观数十百画作一家相羽流万数无一人捉尘尾作玄语游客填道诵佛号振耳作謟希福不减长安市乞儿且以晩显故遂不得南宋以前人片咏只字令人扼腕今所上一赋四记百咏可黏置斋壁当少文卧游否年来不作赋既成读之谓可文考灵光鼓吹恐亦是老态护短也钱叔寳秋凉欲过此仿王安道例作图足下为我书诸篇于册仆不能令后人称三絶庶几托骥尾以不朽耳所许冩圆觉维摩可就绪否既乞休不获未免婆娑山城军事稀简罢案之后仅如一退院僧差有髪耳人便聊此奉候不一

卢次楩

足下四赋恒时某几案间私怪骚辨载胥巫沅涸润扬马物故岷峨改色兹长已矣何图足下河北伧父千秋絙也往者计出狱当抵蓟门虚左而待者寜一日哉足下竟舎我而往来邢襄间也以天之灵不我弃也亦得遂善于鳞此子岳耸于中原仆亦垤峙于江左后土所命忘其崔嵬切劘下上无复宇宙楚人呉国伦淮南宗臣呉人徐中行故南海梁有誉草昧特起偃蹇羣雄独吾二人者相慕说辇上君子遂成眈眈握节之日眤友耳戒出毋问讯卢生胥靡也其于助君浮薄名不浅于乎次楩足下吾自拾人间遗失物何预诸少年事耶按部过浚当疾飞骑载来并组北首斗酒之后扬扢风雅身与足下旗鼓相当勉旃自爱兹仆已抵恒阳颛命邑大夫致不腆之币笔札者四五人受足下所草赋及诸诗歌从邮中附来毋见避也

又

骑而追我道傍莽苍河梁间色也夕与茂秦长揖不作足下缱绻故知竒人难再耳下卫河饱帆张风鸣榔泻流不旬日而抵燕大足畅懐为足下成五诗可自翫也毋轻令时人见之知复当南南殊饶山水恨乏我辈人耳勉旃自爱不多及

彭孔嘉

匆匆避兵呉城未展契分不谓芜词得挑足下申赠缱绻遂逾夙交虽形接未数而神晤独深拜北行一章行李増色乍入樊鞅数苦公私牵廹不得一致尺牍之问足下亦间者阔焉每念足下时怃然自失也呉子辈佻锐夸扬易相蝇集李宻未见秦王时态故不少足下与仲蔚独持气格不落彼度内良用珍赏如黄生奕奕风调过乃翁多矣别作渠遂与足下并称寜不拍手醉桃花坞哉冦盗无已仆政坐奔走恐不长见足下幸自爱眠食外薄物至可收

黄淳甫

呉城邸中获奉珍吐江夏之秀端自不乏行巻触目琳琅独足下连城耳一行入曹讯谍讥驳故复不少兼世情酬酢种种轻难割断仆幸不以有情待之对巻便自入无小罣碍足下相许否贼汹汹围中知无废啸歌数日变故必多忱慅牢愁之思幸示教一二仆每怪诸君子好相标称辄从某家索画分韵限题组织牵就不縁性真都略风格孔嘉跳梁亦所不免足下后来领袖其毋作此伎俩也别纸成一章聊见鄙懐足下领之先公文集刻成否

又

僮回启箧则柑香袭人以一遗仲蔚一自供至今鼻端拂拂有天际真人想瓿菜色真如蓝田緑玉囓之令氷液流齿牙酒膓自涤真大快也恨乏曹子桓手笔形容之使二妙沈郁耳岁暮剧有山阴棹兴未出门而尽又不及子猷矣

谢茂秦

别后再辱书不报岂其冗夺也以足下之未解于鳞故既于鳞来谓杯酒郡斋释然矣且为诸郎君解装焉乃某则何敢一日忘足下曵裾王门醴酒无苦茂秦而知呉明卿乎不知其阑入五子眈眈虎视也余与于鳞悲歌长安邸中更甚畴曩耳所不醳者梁生游岱已矣而足下滞漳河二三子复漂转南北山岳卒起为欢鲜嗣奈何于鳞亟言曽于游燕集有所雌黄余亦得效一二可即封寄加订裁为传之江以南无秘也按部渔阳垂当发传聊于于鳞布其区区强飰自爱

又

邹处士张武部来再得足下诗复从问起居曵裾自若尚平之累都毕不每念足下食指多何以诗饱世贞比治刀笔多暇即眈眈柱后恵文能挠我一觞一咏为也于鳞归言足下骑而追送且百里绨袍恋恋犹故人哉独不能如不佞作罢官歌相遗耳顾圣少歌行鏦铮大非足下家也幸规之为深湛之思乎其人今何在留书足下待其来以授之邺中诸王藻声蔚蔚醴酒不薄足下无苦

答王贡士文禄

世贞东南之鄙人也日者先君子大故不能即从地下以为千古之人子辱自奉讳来凿坯塞兊夐谢世路虽二三故人讯问时阙更用自安而执事独不鄙恵之书重见推假谓为长卿子云复出足下岂有所过听耶仆不才束髪时气豪肠肥妄命管翰轻为撰着竟不窥古作者藩域而狂声已几碎人齿锷间余髪今种种矣毋能为矣足下幸勿过听也书到后公除甫毕为乡里项领所苦已稍间悉发之益自愉快不谓足下知有仆谓仆知有足下也艺草雄丽奔逸古歌行其在建安下大厯上乎文出入荘荀淮南诸家其犹俯视唐宋乎稗官家言谈名理其表里伊洛乎谈经济陆贾班嗣之流乎以足下才若此奈何不令拥簮笔承明石渠之间抗论国是不则亦驾双熊泛五鹢用口舌立功万里外而犹龋龋旅进退于公交车之门噫世必有任其责者足下何怪足下又欲辑明诸先生文辞为一代言甚盛心也至谓仆为叙则非仆所敢任仆尝私有所评其畧国初诸公承元习一变也其才雄其学博其失冗而易东里再变之稍有则矣旨则浅质则薄献吉三变之复古矣其流弊蹈而使人厌勉之诸公四变而六朝其情辞丽矣其失靡而浮晋江诸公又变之为欧曽近实矣其失衍而卑故国初之业潜溪为冠乌伤称辅台阁之体东里辟源长沙导流先秦之则北地反正歴下造玄理学之逃新建造基晋江毗陵藻梲六朝之华昌榖示委勉之泛澜如是而已于乎假足下即不薄此言而姑留之闻者得无掩耳而走乎仆与足下数百里隔能命一舟见访彼此扬扢必有当者又鄙作凡六十巻谈艺四巻记朝事两种种各廿巻尔时尽出之以佐足下舞剑之乐足下为何如

又

每辱足下一赐书辄浮白呌舞至醉仆﨑■〈山钦〉歴落与世长左已矣不快足下知仆快世有足下也今世不能识一丁人始习雅步谈性命文士业操觚翰者又不能通概时务乃足下独不然足下髪种种矣而心甚长仆又安敢自足老死酒食间也刘生间则谈足下髙态辄令人欲诵左太冲振衣千仞冈濯足万里流语勉旃非乆当面亦欲足下一知孔北海耳蒙示大学古本仆尚未得其说无以复也此书谓自紫阳后始完不知自紫阳后方始聚讼耳仆以为不若求之心可也谈艺六巻颇匹之鸡肋幸教而正之

与沈嘉则书

岁杪承枉吊以足下归思廹不能留乃闻踯躅朱顾间意甚望之张大司马使所得手书累纸惓惓之属似犹不遐遗我也七月内于鳞儿驹以其父全集来手为校雠毕入梓矣呉髙州近一入启事想不至沦落子与作夜郎王意谓胜执虎子何肯投劾也足下想误闻耳不佞入春善病茕然之躯几复从于鳞后改火行乃矫健阖门坐苫于蔵经阁作老蠧鱼三食神仙字矣足下调我米汁之好縁欲扶衰时或有之小秖园一丘一岛数椽屋百本水木芙蓉水竹日胜当足下所欲闻也露台如命或七言律一其次聮或可置楣表于足下湖山实境稍切耳

又

足下云水中摸瘗鹤铭可读者大是竒事此正是豫章鼻祖足下戈法想为一进矣足下又盛称倾槖获扬州琼花记石头城中一催妆诗贵于三斛珠今何至倾槖耶此花终为人鸟宫取去朱邦宪呓语至于玉帝所荐足下作代人不允大可畏也邦宪遂尔长逝觉呉淞以东无复人风雅侠烈事事在目真慨痛深陆与绳以此君事见胁断酒不佞谓邦宪頼酒不作四十九年虚生耳九月与子念辈泛太湖登洞庭幽探壮览觉此身如出天地外归从乡里应酬杯酒作剧觅语竒凡中半耳记一首诗三十余首方付梓完日呈览也足下为玉叔绍俾叙其文玉叔文故峻洁饶竒思仆何能为役足下计之覆瓿可也长淮限人恐无有能物色足下者不虞桂玉哉幸自思之对客不一不一寄

沈茂才书

不佞获从嘉则游间则夸小阮不置也且曰令此子抱铅椠而从二三大夫驱于中原者必不后矣不佞因已私识之而会嘉则从足下所来辱赐书读之即无论其文辞瑰丽乃寄向倾注栩栩纸墨间矣岂嘉则亦遂先仆于足下耶不佞负大憯天地间万事瓦解已乆为豪杰士大夫所弃虽然不佞亦不愿其更收也伏蚓沸蜩为气机见廹不得已而有声岂以自愉快哉嘉则既已误聴而足下复艶传之将使不佞愧而走耳独来教有垂访意春时倘遂鼓枻为十日饮仆乆夺贤叔氏髙阳印章当解以佩足下岁晏海邑零雨牢骚临书不胜懐悒

与殷无美书

近于月下登天池山出小语叩耆宿已冒雨听泉声还访袁仪部偕二三名胜徜徉虎丘张氏园时有少年佐酒糺辄念少足下一人耳然闻足下于南翔社会中作风流魁其乐尤甚当不复念我袁生更自夷然孔嘉稍健能剧饮喜以报足下莫公逺持一画投诗于辕门欲藉此为南游计其人足下所素悉且贫甚幸少有以慰藉之足下得无笑仆复作徐汝寜乎

又

仆昨者欲从足下得诸公志铭或表状之类以益仆所有琬琰録者耳不意乃以録草来得窥贤者著作之盛然用是窃有助于足下也计足下不甚笔削其原稿出何人手不雅驯乃尔以仆所知呉文端乃以宗伯学士理诰勅耳后出为礼部又出为南吏部而列之大学士王虚斋先生以南兵侍归而列之都御史周公诏太常卿耳赠官得侍郎先君右都御史而俱列之侍郎朱恭靖公南吏部而去南字何也仆于国朝谥法姓名俱有之今徐公源无谥而称忠恵徐公缙谥文敏而曰文端何也其它尚未可指数又仆所知者昆山周公鳯鸣即康僖子为大理寺丞方直有风猷以公事归数十荐不起方公鹏以庶子为太常卿乞归文学行谊卓荦有声弟御史鳯亦数言事而俱不及何也其次则二陈祭酒一名霁一名寰者虽四品然太学师又馆阁旧臣也张石川寰为通政叅议通脱有山泽间声其父知州公尤髙旷有致家兄提学世芳出处大节皎然俱不应寂寂也阳湖先生虽贤然其人尚在而遽为之传则今严殿学刘兵侍诸公俱当传也足下幸再详之且请以告张公呉中称文献甲天下毋令为少年所窥不一

答王百谷书

近从伯龙所目足下诸篇意窃艶慕之不揣以离薋园为渎遂荷不鄙金声铿然使我松桂生色云霞更态辄手一缣步叩玄亭见阻阍者邑邑东返还就伯龙间知足下善病状且云于呉子多所避当应门不察泛以逰客待耳方在倾渇忽走一介以累牍见慰悰托斐然至于射洪之巻遂夺正始蕺山之箑阑入堂室一时得之便是贫里寳珠良恐仰负暗投至意仆自束髪知弄觚翰已厌射时调二三友朋左提右挈并驱中原旋遘家难跧伏草土公除以来忽忽无赖牧竖野叟皆得操不律污薄蹏相狎虽有酬和雅非素懐逺愧夏侯刑余之却退惩正平尸冢之恸隋寳和璧付之人人掌无私拊唇不暇反何图淳父之外复有足下才出一语便足连城将结金兰附言萝栢乃闻垂有京辇之游雄飞雌伏接翼无期勿愆浚恒敢布私臆大抵北士沈雄兴寄多乏南客秾宛气骨少柔损益之间是在足下仆且老矣侧聆大吕悬之清庙而已

又

昨小仆北行时谓足下已发矣乃闻朱门有好弦者方自恨失之而足下书至肝膈累纸及启所为先君子诔辞奏之松栢间悲风飂然如和伟元之恸俟足下归当百拜以谢也承示倦游之思及所得半偈斋中物大士想亦为动色矣何况仆乎元老宰公书来相劝驾不免令舎弟一出答其意如仆半残之躯留置丘壑间异日可以见先人地下耳别示云云足下诚爱我然所谓刺刺者似未解人意仆不出乃可忌耳魔波旬急佛湼盘粗似得之且足下方壮仆安能偃然耶此语可发一笑第勿令人闻也

又

念昨过足下与足下见过舟中虽两接杯酒奉谈笑然忽忽多醉梦中语武林山水如画苕霅间尤自清逺恨以髙车大艑辱之且不欲数数动人姑一再领略且与私约异日作一芒鞋竹杖縁耳足下更不忘我逺使手书勤勤慰存软语清谑宛然如覩眉宇快然快然白司马佐江州时年四十四有诗云老妇低眉事舅姑苏长公守湖州亦正得四十四仆今其年矣颠毛种种岂复堪此踯躅足下幸以莼鲈时候我可也金令佳士敬如诲不一

弇州四部稿巻一百二十七

●钦定四库全书

弇州四部稿巻一百二十八

（明）王世贞 撰

○文部

△书牍三十五首

呉子充

辱寄塞上杂诗大有竒致可讽也然仆窃恨其少呉山人游京师名动京师一旦束装去走北岳度居庸上谷云中见苏司马许中丞诸公倒屣而迎山人宾上坐甚竒也属戎警多调集材官车骑钲鼓连道戈甲戛札谓山人慨然有封狼居胥意投笔而策万里勋不则亦采雄览之胜成铙歌张大皇度山人何寥寥也岂谓仆不足教犹有秘耶度兹时已抵家洞庭始波木叶微脱桂醑枨蟹从一二乡老先生谈子长之壮游口津津耸臂助竒恨坐间无仆一倾听耳谢茂秦集完将发吾与李君挽之或可更得旬日也

王舜华

再得足下书见念良至诸篇秀发故多致语右辖王公时相与讃叹舒金屑玉文章之彦无如足下者往时杯酒豪逸竒气口不相巽攻瑕倾坚各出其短二三友人阔步膺视彬彬一时仆之不才寅縁罪人以事见望浅中之辈便谓竒货可居媒孽百出顿尽一网虽伏节海岱遯名刀笔亦复胡颜与衣冠之士揖逊哉时以牵懐家庭举武藩谷生平之志抑郁未宣故且并日铅椠濡首经籍踯躅仕隠之间以待不常即使増忌人之口颊损宻戚之欢心亦所不顾耳承足下书欲再往燕中仆深所未解今荐绅先生揺手而讳文章百运屯夷此道为甚足下才气磊块岂能伏调与时抑扬第五之名何必减骠骑哉尚书尺寸地不容一胤昌可慨也悠悠之谈至云此子移色于我可谓抢榆之测黄鹄腐鼠之讥鹓鶵非惟不识仆且不识胤昌矣迩来诸家少所涉猎独不得足下全集以此怏怏千万毋吝

又

别后数辱足下损书及诗见诲良至曽因便风布其区区将无洪乔浮沈之虑否仲蔚书来云足下必欲北游得非曩者陵阳之璞未遭楚法耶长安贵人齮龁我辈诗书之禁等于刼杀足下蛾眉便娟何以藏人睚眦间哉青齐风物亦不甚恶足下如杖策而来脱粟对饭扬搉风雅粗毕旧懐然后奉一欵段使奚奴御而太岳之颠登天门观日出亦大竒也足下果有意乎急欲须全集一览幸即寄示

又

盛氏来称有足下书及诗数巻问之则羽化矣云渡沂湿之水出而暴诸沂逆旅主人亡携也则移文逆旅主人甚峻不得吾不知盛氏之为殷洪乔若是恨恨乆之昨舎弟始贻书来具足下事良悉而亡何足下书亦至乃知近蹑履天门日观间泰山去仆所它治邑不数十里不足以辱玉趾故不佞失戒候人也长歌纵横遂不减徂徕旁云气仲蔚云足下多伏兵猝发溃围百战无坚独不能当青州节制师耳不佞殊愧负其指足下屈为尚书邸中客不佞即上一日听诵子虚无生不同时叹乎尚书落落大度雅能为上言足下令召见公交车门殊不苦毫腐也仆始待罪而东也日惴惴焉寝食于三寻大矛间今幸一切听理刀笔之暇时吐其思当与胜会海岱让色然益秘爱之李于鳞罢官时过从间一出示终以施名山大川耳足下又云有诗话在舍弟处故应佳谢茂秦摽掠旁小有众一旅何能军也可姑置之闻已携文君而北伏臈受赐毋苦桂玉青州虽忝为东诸侯室如悬罄且倦游归矣为家君踯躅邉邮不敢他请须借人了之足下抱宏挟竒既迩多惧能不自损与时浮沈任其抑扬别诗一章以希鼓掌余奉少许可付酒家

答包参军

杨都督信来忽得手书及新诗画扇悲感顿集十年握手怳如梦寐中事矣足下既倦游东卧海上不减柴桑翰墨游戏足以送日仆自奉讳来人理都尽差具头面耳唯结习未忘间一诣此境如菩萨达多在阿鼻中作四禅天想岂吾常有耶都督缓带之余时开东阁二君子席右授简甚善甚善野人恋土安能东也叅军集足嗣明逺恶作辄上不免唐突贵土蛎大不如闽唯酒蚶风味絶胜耳损恵一瓿为佳

答顾季狂

岁暮旷处有懐伊人忽杨开府信来接足下一纸殊慰知杖笠近入越矣越去乡不十舎许长卿得无倦游乎开府旷朗大度不减武寜王侍中珠堪足下啸咏所示谢茂秦固无恙然犹栖迟邺下不已胥靡行及矣仆自奉讳后形神薾飒志意衰惰每思旧游怳若夙世偶有小小篇什徘徊自笑如栖蝉伏蚓纵声振月露安能离身槁壤之外耶

又

从游客得足下所为蚁谈读之如食勺药快美甚已又得足下所刻诸体诗则三臡七俎馨香留窍咽间矣毋论足下步趋青莲即已脱呉体便自朗朗超着所愿足下更深惟之而已世贞比好酒如昨而更懒甚拮据刀笔读书不能至乙夜思枕矣独喜时时为诗辄有竒语不知从何所来也足下能东乎当治一室稷下之里相待也有于鳞髙枕可访耳

陆象孙

秋时自海上归中表来谒者持足下书知复作吏部选人适坐刀笔冗匆匆不尽所欲报乆之从邮中得嘉善除目甚善以足下名屈教授诸生非所待也虽然嘉善乃去家不二百里菰米菱芡鰕菜酱酒之饶足以佐著述无苦即不佞所闻于先朝如胡仲伸聂大年桑民怿王应龙五六君子咸号愽雅工文辞然其人材固不能髙足下足下舂容寂寥纵力所施标赤帜广文宫中不亦大快耶青州使君日啖麦面■〈飠不〉饦箕踞看云门积雪致不减野人也恨无可与语者未免探簏箱中陈故人耳闻文氏子亦于嘉湖间作官审耳得足下相游从也呵冻附此不悉珍重千万

张幼于

向者仆避兵呉中雅已传足下少而多长者之游窃相闻足下未遂见也然行巻内则再覩鳯毛矣始仆守尚书郎殊乆不自量思有所论著成一家言即刀笔半之弗果不佞身今把三寻铁矛人也足下何过听而辱之言足下诗故饶才情轻俊流易览之韡如也渥洼之蹄寜但千里而已哉竟足下就骋于茂苑武丘之墟乃多矣无所事仆矣

又

昨廹家大人命南还告先垄因治畎畆之羡为桂玉计过呉门得与足下相闻也亡何而有燕中之耗且扶服北上矣业已置犬马之食于夜台傍不谓尚在人世复与足下相闻也自中祸来即无论名姓见厌人齿颊间亦自厌之矣而独足下惓惓然慰问而且遗之歌诗也跫然而来也其为空谷之足音耶夫士居平慷慨杯酒间自谓不后人卒而蝇集已卒而兽散此何可胜数哉仆不为诗乆矣则岂唯方寸瞶瞶于垣之耳荆棘生焉为足下不自持聊寄一章如念之当秘之也足下才甚髙语甚秀调甚雅仆复有献者深沉之思而已又七言起韵多傍出傍出宋人伎俩唐无是也

又

承损饷洮琼孝宗英主益公贤相故不忝魏文贞笏也色若古鼎润若璧叩之泠然中清商故端歙辟易矣酬物诚微尠知足下不为意者念此研之去来俱不辱也倘许赐和尤是词林一段佳话然比是一片緑玉淳熈主人不合称琼琼红玉也所示皇甫司勲云云彼偷儿者亦非刘义观耶阮将军何宜有此不得不付释门怨亲障也

史臣纪

岁杪南归邂逅足下呉门卒卒不及有述而无何中非常之耗则扶服北矣不自意犬马之息复得在人间与足下相问矣足下书所以开慰不肖良切夫以今日蹉跌至欲求未定之天为万一之报此固无日仆之一身粗善决裂今者所坐政复跋胡■〈士冖田疋，上中中下〉尾回膓牵膂知复何言唯主上多甘泉之厘差用徼福于众耳新篇奕奕清令足下乐饥泌流驱使风物与三呉诸君子下上故不落寞也如仆步武湖海而滞樊笼乃可悯耳走笔一絶仰酬来雅秋风渐深勉旃自爱

寄友人

握手作别忽忽半岁每念金玉间者阔焉故乡亲旧如昨否岁得无恶有司得无作剧否玉兰海棠花下髙歌不恨少一人耶仆在此粗足遣司事极与懒便近偶语呉峻伯云吾譬如面上眉虽少用处自不可无也附去一笑

方生

足下多游临济间临济贾客薮也或多隐沦独行托迹逃者及大竒侠客亦物色之不令侄三十年名家犹令淮阴少年斗力惜哉

答陆汝陈

昨盛兄来赍致足下手教及诸诗殊多铿铿之致家伯父髙年病后赖足下清谈忻以送日闻欲北游燕中羽书旁午桂玉未易且诸贵嗫嚅以文章为疫恐足下致狐白于炎洲裹酪奴于伧父虽极清珍不与好会仆切虑之向者偶以著述相勉陆师粗及归生非欲雌黄令哲有所上下也足下不察以为仆见归文不多辄便诬诋使仆衔后生轻薄之愧呉中阛阓诗书人人大将岂令阿蒙得置一喙然于私心少所降服足下既以启之不宜黙矣震泽以前存而弗论足下逺不见杨仪部祝京兆徐廸功近不见黄勉之王履吉袁永之皇甫伯仲耶不亦咸彬彬有声哉然或曼衍而绵力或廹诘而艰思或清微而类促或铺缀而无经或蹈袭而鲜致或率意而乏情或闲丽而近弱所见唯有陆浚明差强人耳陆之叙事颇亦典则往往未极而尽当是才短归生笔力小竟胜之而规格旁离操纵唯意单辞甚工邉幅不足每得其文读之未竟辄解随解辄竭若欲含至法于辞中吐余劲于言外虽复累车殆难其选仆不恨足下称归文恨足下不见李于鳞文耳于鳞生平胸中无唐以后书停蓄古始无往不造至于叙致宛转穷极苦心然仆犹以为顾陆张王之肖物神色态度了无小憾比之化工尚隔一尘海内故自有人足下未悉耳昔有问王北中郎谢仆射优劣桓公临欲答复停曰卿好传人语不能复语卿仆偶然之谈足下得无示人乎

又

逺荷笺教叙致寒暄兼及箴切别纸所示铿然之音卧读就起尘思披濯向闻足下颇料田园日涉成趣髙枕短屐谓是平生寄懐载讽投笔之章嗣览裹笼之语始悟英气幡然尚在眉间如近日孙太初辈非忘世者也仆受委凡陋筋力散懒待罪以来颇少髙足之念虽未谢纨縠视同芰荷暇抽往哲遗言粗若窥见下笔忽逺亦渐自厌之矣足下戒仆抑满示虚又广仆以何李张陆之业斯诚爱我窃虑未悉也忆曩弱冠之岁狂气漫溢醉后白眼见憎礼法足下所覩私亦壮其襟吐世变触目日更消阻瓦缶土质中实枵然未满何抑固虚奚示北地信阳素所脍炙有志未及至于张陆乃是乡之巨望著书馆阁鸣国家之盛际仆寒蝉饥蠖吸露伏稿候至而声何敢拟也仲蔚清令素钦鄙懐兹词翰两絶始信嗽玉衔珠尚多待贾孔彩汗血无假穷荒如足下与之皆翩翩铮铮后出之彦时乏林宗子将之藻遂尔沦落幸致声自爱

又

承手翰逺存陆沉兵戈不忘故人若此新诗数章沨沨亡论裁格直是致中语故不易拈贼益深矣足下山田恒瘠且与人共之曷不舍去束剑而游京师耶吾与李巨鹿并驱中原左师舎之未定歃血所先东呉菰芦中乃复有仲蔚吾韩彭也此子固小窘邉幅玄致奥语间夺烟霞景色足下时相与上下甚善陆象孙太憨生日事挥洒要供宗呉抚掌之资耳厥子不遂奄逝固当小胜之世贞往者为传其遗稿聊以识汗血今奉去足下就览也羽檄汹汹南北莽然都无复干土行云郁术授书自失别构韵言不竒足下亮之

答陆鸣羽秀才

坐梅花下吹铁笛汝陈狂呌举白足下湛如也私怪风骨整整不谓季野乃尔累纸披豁懑懑之懐又语竒倒宋人尺牍三诗见赠投欵深矣惜仆陋不足当之耳亡论他郡吾郡中伯虎盆死桃花坞履吉竟一太学生近日长沙相公怜归生称百倍老子当文柄求之不得俞仲蔚博士家言不成去学耕象孙垂白需次耳仆每怅怅叹其少逢形秽微职视为赘疣何图眼底复见足下也鹏抟九万非六月息不可老骥伏枥志在千里足下幸勉旃仆跅弛之性受束登朝驱握刀笔一行作吏长乱素懐且主上自管三尺他日守职无状未卜税驾仰羡足下意政如足下也别缀非曰成语聊答来美陆君遗作未集剞劂足下附以所藏殊堪不劘虽乏穆驭之効覩其汗血耳许诔章尤见终始交谊仅俟増入俗冗据案草复不既所含容面悉

与杨应尾

吾与尊君肝膈相委燕市赴义为老亲彷徨不得游从地下兰若须眉一再见梦生气凛然行部郡城欲取道过吊世网汹汹捉鼻忍息惭愧人世岂唯山阳闻笛之感西州叩门之恸二子宜勉思令徳砥砺谊行而翁懑懑含志长逝待后人发之嫂抱影茕独以日为岁弃而翁就二子勉旃自爱薄俸廿金可财十一烹只鸡絮酒以酹余治嫂菜糜吾不敢烦郡县不能多耳

与袭克懋

公非于鳞集中所谓袭克懋者耶则不佞之获神交乆矣公以尊夫人之戚来告且请志而书则语语于鳞也不佞安敢辞所介于陆生者竟未至也即无陆生不佞安敢辞来币却附使完璧并文上乞收入于鳞已矣称为其友者不佞庶几一见焉未果何日临楮使人叹慨深

与海盐杨子书

刘子至得公所恵书读之良愧来意之辱仆自束髪时操觚为辞章雅已好先秦西京言然非能有所得也中更苦戎马案牍间之内外奔走卒卒无须臾暇罢官后天假逸晷差可从事笔墨会有大创胸臆间卢扁所不能攻念此生无痊理不过付浊醪支吾旦暮耳以故即有言不重为海内豪杰所齿然亦不愿其齿之也公独何见而谬许仆岂公有西伯屈令之嗜然至谓仆胜济南李生则非所敢任也李于文无一字不出经典极得古人聮属裁翦法诗五七言近体神俊髙爽合处不减青莲意公未尽见之见当褰袖濡首矣刘子时时言公雅度髙操即不佞亦于书辞窥一班两班公岂遂困场屋者哉开岁有事贵邑或能于玄亭一倾倒兹附言问私鸷寒不悉统唯照亮

与魏允中

仆虽以迁归乞休沭假浮沈里社酒人中心甚苦之忽得足下手书及二律六絶句令人洒然自逺诗篇托寄清逸时时感慨书语宏放瑰拔悲愤用壮读之再三愈増国士之重叶公好龙畏其真者世眼曶曶并以废之足下之不遇知固其所也然至猎宾荐歌鹿鸣射策金马翶翔紫庭得少刀圭药便足翰生无俟八公辈道引也足下过期仆鼎铉之业仆已决意杜门从天公乞残日作蠧鱼万巻中于愿毕矣太行虽险盐车诚重了不相涉足下勿怪其癖也春日渐永毋令隙虚勉旃勉旃

又

得手书及扇头二诗感槩磊砢令人目爽醉歌之遂髪立矣家弟又亟言足下才可一日千里也且谓今脱颖少年目不知典籍其稍慕为古文者则又离时业逺独足下并秀于骨而饶于藻即皮相者亦终不能再舎也然则足下竟何负吾亦何负吾眼惊人之鸣第少迟岁月耳小儿风气日上差散人懐拟扫燕中邸旦夕造请觊师资之益仆谓足下亦宜借此一拓耳目少商竹素之业可也已作书毛使君令具传矣外不腆书币将敬扇头一诗聊见区区不悉

答李驹

走两价裹一月粮匍匐数千里而来致生刍之奠于我太夫人也盖犹子之谊蔼然矣启箧得书以墓碑若传为托不佞遂任碑辞令仲蔚公瑕辈书之勒一石赑屃佳城中百世而后何论陈太丘郭有道哉所云私谥鄙意亦尔以自有此法来唯此君当尔所谥自文外为贞若介若宪者与交知辈更商之当令舎弟草一议也全集俱检领每一读之泪辄涔涔下不止千载风流尽矣梓法依献吉集行欵大小得二十四巻刻手颇精须新岁二三月可办也诗种种有妙趣所谓游夏不能赞一辞文或得一二篇可删者及尺牍当十留六七耳见吾侄浮票中议拟数条甚当于鳞有子不死矣贽币却上并饷家机二端新刻尺牍清裁内有尊君一巻可収藏也秋气渐深强粥自持临纸哽塞不尽

又

于侍御处得手书知近况为慰所喻尊公集如锦带赋尝鼎一脔亦足称味且元亮闲情似无损其髙致也唯尺牍有应删削者无妨割爱耳闻子与刻之闽中亦小有裁订幸少徐之何如搢绅先生于尊公诗无异辞文则如葵丘盟不无一二心背者而猥以代兴推我虽然谁复能与桓文争盛哉仆忽忽马曹乃有郧襄之役禄秩日优愧此初服兴念逝者寜无浚冲河山之叹过安徳当走一介相闻先此附报不一

答于生

得书累纸知以于鳞故惓惓不佞也益令人悲咤托寄九京矣新诗抵掌怳见孙叔甚矣有若之似也稍更熟之令筋髄神气傅合则于鳞果不死矣十月内可成此君墓碑来岁三月梓集完足下果有意乎挟布帽扁舟而来访我当令足下尽见我武库呜呼天之未丧斯文也后死者盖有待焉足下强进饘粥自爱

答程子虚书

不佞于世无所比数且在茕然中而足下逺来过从以文事相命大出其槖装为贽足下岂噉名者要必有当心之嗜耳方欲留足下旬日小秖园而属舍弟忧采薪不能具主礼以是还客辖去至今恨之文且脱稿而使者至遂附上足下书谓不佞与于鳞并出嗣何李后也已又谓与汪伯玉鼎足而三夫于鳞建安伯玉西京是二君子者各操其强悉甲临我蕞尔滕国介于齐楚之间悉索敝赋犹惧不共而曰狎主齐盟谁则信之适李驹致于鳞全集至转自不可阶耳方谋欲梓行足下如有意乎不朽于其间为数巻助何如铜章二甚佳遂足佩也墨亦是奚潘之亚小间当作一诗相酬五言律清新雅逸大是当家足下云有家戚速归里后会未即以为怊怅耳

答呉瑞谷

得足下书累千言大要以仆与于鳞伯玉鼎立而三乃江东赢其二又子与明卿辈为之左提右挈以睨中原而中原独于鳞为不竞唯是一二词家之论亦有之仆殊愧汗不敢当也始仆为有韵之言顾才不能髙于鳞而辱于鳞收之鴈行已与伯玉互见其文章伯玉精司马班左氏仆不能如其洁而伯玉又辱收而颉颃之大约仆于诗大厯而后者阑入十之一文杂贞元者二十之一六朝者百之一顾所以不敢遽大逊两君子者窃自谓于意无所不达于境无所不究不至作嗫嚅喉咽间次且半途耳虽然中原得于鳞自足以豪何能多寡也足下所致刻集仆骤读之以为古人耶古人仆鲜所不见以为今人今人不宜有也足下尽削去铅泽藻饰而出其骨体天质以角世之浮靡者即不能得一二少年名声吾知其后必传矣勉旃自爱于鳞云呉下阛阓诗书超乘而出是为难耳此语极有致即家握灵蛇人抱昆山交贾声价以驰四方其果当于足下心者谁耶足下书词所谓陈子何许人未见其文有便幸一録示当暑服散作报不一

答汪惟一

得足下所遗数诗沨沨乎有致也乃一书见为之念笃矣菲薄何以当之仆已为于鳞成全集世荐绅大夫犹不能无疑其文则荐绅大夫未尽读古书过也于鳞每称属文言属者取古辞比今事而聮属之耳谓其臆创诘曲不解之语则非也足下梓明诗删见委序不获已以数言塞白状若不甚为于鳞左袒者有说于鳞虽抱髙世识而不能无偏好其去取甚刻而自负曰删则甚重世有不得于实者必借而攻其名吾所以预为之地也以意而轻退古之作者则有之以意而轻进古之作者则无是代益之可也虽然亦实语也足下识之自是天下不甚攻诗删矣呉瑞榖者不识其姓名与何状乃亦能文颇健而实所少者致耳寄声勉之青萝馆集完亦望损数本于鳞集却附上不一一

简僧虚白

夜来听法师语觉四大为与苦海中不蒙此甘露洒乆矣但此一了后便应万念俱了晨起龊龊如故岂所谓阿闪国一见不再见耶谈伴松东林二上人去处极令人邑邑我辈于何处觅津梁唯师自爱今去白金伍两绵布四十六端助梓华严会论外布四端少将薄供乞鉴入明欲遣一仆往起龙并烦师共行也其详容告

柬明竺僧（竺得疾日忧之）

和尚起居少安稳恶药食多苦多恼作么生如是我闻药王大士只治有智人病不治无智人病何以故有智人一了百了无智人百了不了故又闻药王大士只治无智人病不治有智人病何以故无智人沦没欲海由欲生爱由爱生着由着生病急切难离是以见了而发愍心有智人何不速便解脱了取无生自陷鬼境故和尚三载牛山六时经行总为甚么来今日与和尚约三日愈三日不愈时一把火烧却和尚四大分散后着谁受病恁时即不骂王元美短行须自认取往东家作牛作马

答周俎

仆于诗质本不近而意甚笃好之然聊以自愉快而已不谓海内之士强取而配于鳞乃至于取仆与于鳞而配弘正间之作者又能取仆之所不合者而见诲使之稍降而改趋如足下诚仆益友也敢忘十朋之赐虽然蓝田之玉一琢而成寳不足以见工技也它余璞饶表而鲜里纠错劲确多出其锋以难琢者乃足以见工技也仆诗固不敢当璞其纠错劲确颇似之乃有请于琢者也始仆尝病前辈之称名家者命意措语往往不甚悬殊大较巧于用寡而拙于用众故稍反之使庀材博旨曲尽变风变雅之致如是而已至于山川土俗出不必异而成不必同务当于有物有则之一语而会昨者莅魏行戍燕赵其地莽苍磊块故于辞慷慨多节而凌厉寻转治武林呉兴间其所遇清嘉而丽柔故其辞婉而务当于致足下见仆魏诗而怪之或见仆呉篇而合也虽然仆所不自得者或求工于字而少下其句或求工其句而少下其篇未能尽程古如于鳞耳至于僻语奥意如足下所云幸擿而示我当一一明之仆固不敢创见而为字创法而为句也仆所以纷纭其辞者非敢自贤而希胜足下将欲毕足下之旨而见技于我也毋金玉尔音而追琢我是望出处之际仆既已染指岂敢借誉岩石为老母近病视汤药耳稍有瘳即出矣承念感感薄仪侑缄乞照入

与子培

不孝孤不能终事老母以为兹酷罚也岁行朞矣草土中摧裂小定念髙邮奉手札三徂寒暑是时足下拳拳以贤兄子相志铭见托即子与亦从臾之而未敢许也以有于鳞在也痛哉于鳞复长逝矣后死者敢辞其责足下如有意可以状来今走一价候老伯并布区区于足下不宣

答杨生

昨春闻尊公之讣草草酒絮千里不能成一辞以为罪盖有待也尊公嗜义若渇赴人之急慷慨然诺有朱家季次之风指画兵事顾盼风生直欲扫祁连山一片石而竟已矣寿不能过人仕不复满愿可为太息流涕戊辰之秋再书恳我作一传以表其生平冀及身见之仆业已心许欲少得履歴岁月未及报而病矣执事哀少缓稍诠次以来或传或志仆当任之以慰尊公于地下闻执事已入隶金吾策勋树名此其日矣勉旃自爱得书知沈子已抵京为我道意杨应尾想当应选矣

张见父

向者足下偕长公枉驾时足下虽嘿嘿不竟吐而长公已微言欲致束修之敬漫不晓何谓既足下行而典谒以刺见则称门生矣即欲追刺返足下不果既而使者以书至亹亹数百言过自折节下比于颜涿聚髙县子石索卢叅之流而欲通于仆门墙之籍固足下不自满假至意第仆少陋躐科名不能乆事经术以从博士游畏邹孟好为之讥而避河汾抗颜之愧即小有结撰亦以自绳削而已居恒自谓不能吐玄一语亦不须侯芭一人以故二三友生有修贽而自通者立却之不应晩乃更受足下殊礼也且与足下交乆矣即谓仆一日长有正平尔汝故事可按也无已置仆于三之下五之上乎异日折简见命扬搉不敢不尽其愚也七言二律宏壮有致卒卒仅以一章相报毋讶其少叵罗不反拟从卷白波时如接公瑾耳不腆筐篚同于赠缟并祈麾纳

弇州四部稿巻一百二十八

●钦定四库全书

弇州四部稿巻一百二十九

（明）王世贞 撰

○文部

△杂文跋三十八首

王山人西湖诗后

钱塘田叔禾志西湖游览即野畯红女吐一语小隽者必録焉王君此诗惜后出二十年遂不获采然散施湖山中光色无恙异时又焉知无叔禾者出于才情雅致条添一段佳话耶余有幽忧之疾故不能东游时时取叔禾志列山房中晩又得君诗于少文卧游计足矣

甲申十同年会图

甲申十同年会图作于弘治辛亥距今六十有七载矣太师李文正公为之序而太保闵荘懿诸公次焉余所见两本其一在益都故尚书陈公清所其一则庄懿诸孙一鹤一琴持以见示者也明兴人才之盛独称孝庙时而孝庙诸大臣又独称甲申成进士者中间如刘忠宣戴恭简李文正谢文肃王襄敏及荘懿公皆扬歴中外位承弼着笃棐声其它类亦亷洁好修之士仅一焦泌阳驽耳以香山洛社之耆俊不在野而在朝固可以仰窥孝庙如神之智其一时景物光彩为人所艳羡而不可得者仅此图在览之寜无兴忾耶然是九君子之贤厪足以奉弘治之泰而一焦泌阳成正徳之否而有余小人之效速于君子若此则又可慡然而思警也甲申之名公卿而物故者则倪文毅岳在南者则张简肃敷华因附志之

题江夏公卷后

江夏公射策举髙第为弘治庚戌读策大臣用故事相唱酬成巻而江夏公手书之藏于家巻中若三原王端毅钧阳马端肃琼山丘文荘盱江何文肃阳曲周文端猗氏耿文恪长沙李文正钱塘倪文毅四明屠襄恵皆彬彬巨公长者盖宪孝之际太璞未完其精敛往往修本而略于饰江夏公孙淳父出示余三复之恍然若绛侯张相如对语时状令人想见文景之盛有余慨焉巻首画为杜堇古狂笔今亦不可复得矣淳父其善有之

题叶秀才为方氏复姓记后

建文末天下之名能殉义者莫如天台方先生其得祸之烈则亦无如方先生先生殁三十余年而天下乃敢举其名又五十年而天下乃敢诵其言又百年而天下乃有求其已絶之裔而为之记者盖先生在围城时则以其幼子托上海余氏友若伍胥之托王孙于鲍者遂冒余姓其后人今为南昌司训有声先生之乡人叶君刺得其状业欲为置田宅要司训君归天台奉先生祀其书与记甚详呜呼先生方驾格泽骖故主而宾于帝所其正气沸郁宇宙间世之日星先生之名而金石其言者耿然若以为不没即其后之存与否无足为先生轻重第以一时万乘之尊挟不世之怒而有不能尽快其意于意外之日者亦可想也叶君名琰为先生纂述遗事又能推其别居为文信公祠令得及事先生庶几哉赵朔李固之客即千古奚让焉

梵隆罗汉

咄汝十六大阿罗汉化身三千大千有无功成行圆却入隆师指间谓汝是阿罗汉法在何处谓汝不是阿罗汉汝在何处咦即不在隆师指间却在居士鼻孔毛里觅之毕竟不得无可奈何而已

题虹月楼诗后

鲁恭王所治诸宫室独灵光殿存王文考异之作赋纪其胜曽未数百年复鞠为草莽而后之君子仅于残编遗墨间想见其飞虹却月之胜或有或无而已朱氏在胜国有虹月楼画壁冠东南杨铁史为之记冯海粟系之诗为一时胜事今所谓楼与画壁俱漫灭无余而朱氏子孙尚能守海粟诗迹以比于文考之赋曹子桓云文章者不朽之盛业信然哉朱君谓巻末有大王父司马公题托某敬识其后而归之

三忠祠歌后

日予郎燕中时尝游所谓三忠祠者客或以文信国亡论已即诸葛丞相岳武穆祠若非其地然予谓忠义在人心靡所不应且燕故属冀州操以冀州牧成簒业又于金为大帅所都彼二君子亦岂能一日而忘恢复其地哉固不幸生各不获遂令陆沉于荒裔者数百年而真人出始大洗之俾乱臣强敌之区一变而为薄海星拱之所二君子有灵其不洒然而来游以享也予既用是语客又尝一再饯故叅议陈先生于祠所徘徊纵观相与慨叹乆之然未及以其说请于先生后十五年先生之子谦亨出先生所为歌三章故文太史征仲书而刻之石者以示余读之愤激用壮令人慨然有白衣冠易水意太史固信国裔孙其为乐书宜也不佞何足以辱先生先生没矣昔人谓孔北海嵇中散虽九泉下凛凛有生气非其人与歌也耶

题所作僊岩歌后

文丞相自真州跳元师与其客六人泛海由台上以间入广起义兵台固其所从取歩道也去丞相殁二百八十年而台诸生叶琰捐其所游地曰僊岩者请于官祠丞相而益以腴田若干畆供祀事友人支秉中为余言因与家弟各为歌一章纪之踰月而叶生携巻素来乞书呜呼士古今不相及令叶生得值丞相持片纸从乡里恶少年数十余皇道海截瓜步簒太后少主以归亦一竒也何至令丞相间闗五岭至雩都而始就溃哉即幸际太平可以无节显而往往致其微意于千古磊落慷慨之际亦可嘉也已

题荆王赠张太史文后

右荆王赠左相素斋先生致仕叙及诸名士大夫之作附焉今百年矣宛然熈朝盛事可想见也昔汉东平王苍好善其骠骑司马中郎感之宦于国至老不忍去为它吏天子两贤其道加旌赏流脍史册蔚为美谈先生实以坊直侍王后相之七十而始归王之所以贤先生与一时艳美故不多让也至于出处大节超洒寡累又有非申公枚叟所敢望者先生诚贤哉余故书其后以遗张氏子孙使寳之知其乆于疏傅之金也

跋李于鳞赠徐汝寜子与序后

我辈歴落﨑■〈山钦〉人无所不可饶作循吏如西门豹不免落禇先生滑稽传中何足道哉于鳞独哓哓鸣其不平岂真有不足耶为之一笑

赠题杨凭序后

凭里中子癸丑岁尝有徳于余余为文赠之已脱稿会匆匆北上不果凭固不知余之有文赠之且十年矣而交游中如徐中行呉国伦辈颇往往能传诵以为竒思一见凭而不可得今年春余居里凭以事北上过余别语及之始欣欣动眉宇欲乞书为行李重嗟夫余世所厌弃以为﨑■〈山钦〉歴落可笑人也又其文多自喜如向二三子之外鲜读之者而凭方数中怨起狱家破于吾言不一雠其何重之有虽然吾覩凭之貌益少气益壮而心日益长操虑日益深凭行矣世有能读余文者又焉知其不识凭于杜徳机也耶

二张诗

乙卯秋得伯起幼于二君诗合为一巻去今十五年矣伯起书法日益进幼于诗日益佳余日有所得得辄为人持去不复能成巻余后先一人耳而勤懒若此固遇不遇之一征也

送徐长谷诗后

余以己巳闰六月过长谷先生饭是时先生甚健进肉饵两颊红腻出一纸授余曰此罗仙翁书也书兼正行体笔小麤然不甚疎慢其辞亦多养生家指且云有异梦蓄之十年与先生为蓬莱之契方厌句曲多人事而史少卿际来迎炼药于玉阳山房当以七月初赴征仙翁貌云苍头实见之髪雪且秃而色渥丹问其年云百三十八矣楚人尝举成化间进士至大叅余甚异之七月而先生书来告如约余因为二律诗以赠具人舟导先生泛太湖而北过玉阳山房会余有钱塘之行可半月许归再访先生则捐馆戢身一木矣不胜骇质先生之子云扺少卿所一夕暴下而所谓罗翁者絶不来叩少卿则亦未尝迎也先生意愤愤辄发辄病利増剧然病中作荅予诗一章句新而笔劲若无他者属其子曰为我持谢王君俄而不起矣余后遇董尚书呉叅政唐比部皆好谈养生者云俱得罗书书大扺如前指又效尚书笔为荐于蒋河间而考之成化中罗姓登第无楚人且百三十八年胡寥寥至于今而始着也罗事不足深论独叹生世之无凭如释氏所谓一刹那间者而余与先生得之晩而失之易为可悲耳会先生子出绢素索书二诗乃为纪其事而志余感于后

敬书先大父公尺牍后

先大父司马公手书十二纸内二纸上其师西溪先生二纸贻妇弟陈余皆贻其婿今兰溪史丞者偶得之合为一巻藏笥中司马公以厚徳闻海内每作亲故书娓娓如耳语不厌人人皆得意以公亲我即先君子亦然世贞始好为尺牍语稍简有法而实意衰矣书以志愧

题赠王先生巻后

余为文赠水亭公时公年六十既三年而王君来守呉郡余解青州节归又三年而王君以玺书督呉四郡兵又二年而迁陜省以去水亭公固老不衰于旧而王君望日重位日尊名理日益精乃数数顾余出此巻欲书之为水亭公寿又以舎弟颇解临池并令书于鳞文耦之余之歴落﨑■〈山钦〉世弃乆矣即于鳞亦负非时之诮而其文又皆诘曲聱牙取唾观者王君即不弃敝帚治江南六岁槖枵然而藉手于兹以觐水亭公岂公父子俱有昌歜羊枣之嗜耶为之一笑

题包参军东游稿后

王逸少东归日时时与周益州书期游目汶岭竟以迟暮不果此縁宗少文既倦往栖江陵貌诸所游歴于一室曰抚琴动操欲令众山皆响余每三复斯事慨然流叹束髪登朝使车所歴上谷太行寻治兵东土泛莱海登岱宗周日月之出没穷天地于一瞬盖庶几哉生平大观矣幽忧抱疾块守蜗庐云鸿指爪托之梦寐即济胜寡具壮游不恒造物所忌今古一辙吾友包庸之挂冠殊乆乃能贾其余兴再渡江涉淮而北数千里信宿天门日观间览秦汉之遗迹以归归又能悉寄之于诗若文至盈巻轴呜呼盛哉庸之夙临池步武逸少画笔不减少文诗亦清丽有开元大歴风吾事事不能胜又不能负一笈以从烟霞之后而庸之乃更欲托以不朽岂吾杜徳机时乃微见吾丘壑耶兹与庸之约异日倘过衡华峨眉洞天为我致声祝融君莲花峰主青城文人曰王生疲于诗亡虑矣

题素庵巻后

左史张先生颜其居曰素庵而一时荐绅大夫为之文若诗成帙大王父司马公之跋与焉司马公于先生为外孙先生殁几七十年而司马公捐馆舍今又四十余年两家子孙乔木相望余尝过先生之庐而其裔孙汝■〈羽戈〉后官藩国为侍从四壁图史之外萧然无长物窃有慨于先生之素风不衰而愧吾王氏之偷鲜衣怒马者因敬题而归之

聚芳亭巻

呉兴山水号清逺其在唐宋时以园亭之胜埒宛洛自余游呉兴求其迹而不可得盖内郭崇而阛阓外郭夷而桑麻之区其俗之朴茂纎啬固然余尝戏谓山可潴湖可陵则亦治而田舎之矣间以故典考所谓亭馆以披翫卉木者唐开成中杨刺史汉公为园于白苹洲而亭之曰集芳见白少傅乐天记宋牟端明子才为园于郡宦而亭之曰芳菲见周弁阳公谨杂识至元时闵廷举介甫为园于近郊而亭之曰聚芳见陈进士遇记三亭大抵命意相埒其故址随后先废而独介甫能合一时之知词翰者为之记若诗其七世孙少保荘懿公又能求故李文正公为之颜其端而志其殿以谋不朽亦可谓能世业也已荘懿从子宗伯公娄起为郡冠带着姓今其居虽少徙而乔木鼎舎固照映菰苕闻诸孙一寉辈又拟余片言继其后呜呼天下之至不易乆存者人耳其次则亭馆卉木耳然余向故欲求亭馆卉木之迹于其墟而不可得得人之片言而若新何也毋乃所恃以乆存者又人乎其亦可慨而思矣

跋汗漫游巻

汗漫游巻故许国用先生物有范庵李少卿题篆石田沈山人画复系以长句枝山祝京兆为之赋西涯少师守溪少傅青溪太宰匏庵篁墩二宗伯九栢太常辈皆有诗诸公成化弘治间贤公卿士人以词翰著名而祝书沈画尤是昭代逸少恺之絶不易致嘉靖末余偶从呉中得之为箧笥清翫今年春先生子元复太仆来访海上语及之太仆叹曰吾髫时所习读也失且五十余年矣余辍以还太仆且为题一诗于后作许氏故事呜呼李太尉谆谆着戒于平泉木石未几而归之他人而郑文贞之笏李卫公之带与诏乆而其子孙愈寳之至足以动九重之听太仆可语虎儿善存之勿作失得弓达也

题池上篇彭孔嘉钱叔寳书画后

余少读归去来辞虽已髙其志而窃难其事以为非中人所能后得白乐天池上篇览之颇有合谓此事不甚难办此文不甚难构而千百年少俪者何也苏长公云乐天事事可及唯风流一事不可及余则云风流亦可及唯晓进退不可及也友人彭孔嘉尝为余书此篇遒劲丰美备得颜栁骨态长夏无事钱叔寳复系以图宛然履道里白叟退休所矣吾名位虽小薄而年差壮小祇园水竹差胜图籍差具酒量差益今年湖田不沮洳亦何必请分司奉耶便当一决书此以俟

题大石山聮句巻

大石山以稍僻故见遗范文穆呉郡杂志第其竒胜不在灵岩天平下成化中呉文定李太仆张子静史明古陈廷璧共游之而文定太仆子静明古为聮句角险斗胜遂成艺苑佳事太仆书此诗最为合作题识如祝希哲文征仲徐子仁诸公东南名法书尽是矣独以不得沈启南画为恨然世人自贵耳叔寳续为兹山传神亦不俗也内君谦和韵遂不减作者昌国翰墨少传世览之令人肃然华玉剧为前辈鸣不平当是苦佻■〈亻达〉少年见窘耶吾郡人居自矜饶赵呉兴翰墨而呉兴却无之以为笑今东南名法书为玄旻一巻将去异时不免更笑吾郡也

文待诏诗帖

待诏公长幼于可一甲子薄虞之岁诗巻酬和几无隙月噫亦竒矣孔文举髫龀时扺掌龙门既屈年正平交游之懿辉映前史待诏公少游沈征君王太傅称重客晩得幼于为小友殆庶几乎公既物幼于不胜西州之感拾其遗作贻余读之前辈风流故宛然昭人也余遂拈其事为词林一段致语公有时名其诗若书呉中人雅已能言之

赠梁伯龙长歌后

往年伯龙登太山以长歌千三百言见示余戏作此歌答之中多呉儿俚语乆不复记忆今年冬伯龙出佳纸索余重録一过岂谓余嘻笑讇语亦成文章耶然伯龙艺益髙名益起而穷日益甚时时避人偻行意长者之騃犹故也书毕不觉失笑唾纸

跋两山记及诗后

余既为兹记而读之所不能如伯玉者文度所得西洞庭者俱可十二于东山亦染指焉伯玉则不暇也吾裹十日粮酒倍之行不问主所至自津尽匿名姓与钓父羣长空皦然了无纎云靡夕不月靡饮不夕清歌流歠遇兴辄极凉暄天剂秋不萧瑟从行诸君陆丈善诗子念俪之陆丈善画张生嗣之李生善奕奕称国手黄生少年雅亦善酒季善供具佐吾馋口将书一通以寄伯玉大司马署中当听然而笑梦我五湖之曲也

书匡庐稿后

用晦王孙寄佳纸乞余书游匡庐诸作得记一首诗十二首余所歴仅十之二耳仅一日而阴晦半之譬如见裴叔则麤服乱头时安从得其玉山映人之状用晦坐少文一室又隔一层想象纵令鼓琴动操亦安能令众山皆响书此为观者预解嘲耳

题于鳞手札巻

余次于鳞集乃数数覩袭朂克懋云今年春过广陵克懋出于鳞手书诗及尺牍满纸皆効肝胆语吾向者谓于鳞私一殿卿耳不谓复有克懋也夫寡交而合者必深少可而推者必笃克懋有此足以自老矣

又

于鳞居恒谓所知吾与元美后世无能轩轾者独自恨少不解临池耳今览之信然

又

仲春廿一日入兴化哭子相墓次日还髙邮题此巻不觉泪涔涔湿纸上生平意气尽矣

题赵承旨画陶令像鲜于太常书归去来辞及余所作长歌后

家旧藏赵承旨画陶靖节像飘然有羲皇上人意鲜于太常书归去来辞行草遒逸飞动大是江左风格虞文靖复为二君补小传奕奕隽令胜国名笔备矣癸酉冬少师蒲州杨公称病归其里世贞拟辍以为赠或谓公负宗社勲歴中外四十有五年以上宰谢事靖节令彭泽甫八十日而遽归若大不相伦者是不然公之不为功名系与靖节之不忘宗国其致一也昔人有以武侯出师表偕归去来辞互称盖深识之矣且公忠顺勤劳奚啻倍蓰长沙公至于急流勇退岂复为八十老人婆娑态耶不佞业以赠公而敬为长歌题其后以见区区仰止之思无间于今古云

太仆刻周书同命跋

按周礼太仆秩下大夫孔氏以下大夫无称太者定为中大夫要之非甚贵倨也乃穆王于冏而特命之至嫓于大司徒而俾之绳愆纠谬格其非心又戒以慎简乃僚无昵匪人则亦重矣第读其辞则若后世所谓奉车驸马都尉职耳其于攻执抚龢禁■〈蠢，原代春〉驱蛮之责无与也夫以穆王之贤一侈心启而七萃之士髙奔戎辈应之八骏之迹徧天下而莫顾返是时伯冏者无论其人在否躬命之而躬与之左甚可慨哉夫子所以删书而不废者非特以其文也

刻鲁颂駉篇跋

马斯徂职马耳而归之思无邪见靡不以为迂者夫子重存之而举以贯诗三百何也秉心塞渊騋牝三千毋亦兹意哉后世才不必诚合而王毛仲之徒亦能孳马至四十三万亦富矣而卒不能益开元之治君臣后先以侈败今太仆旦夕转徙业无以徂我马者其于思无邪则不可以食息怠也

刻扬雄太仆箴跋

子云意在修辞故其语漫浪不若圣规之切然所谓虽驰虽驱匪逸匪愆者视骋容与跇万里不大径庭哉

题正学元勲巻后

故新建王文成侯取叛王正徳中勲最大而又能直指心诀以上接周程氏之统诸言立徳立功者无两焉然其封爵属大司马纷拏垂四十年至隆庆初始定而从祀之典属大宗伯迄于今尚在议也此何以故说者谓扬雄氏白首矻矻著书天禄而不闻道李广将军结髪七十战而不获侯独文成以一悟而师世学以一胜而开国封能无为老将宿儒忌也彼其称老将宿儒者谻死铅椠戈戟间亦徒自苦耳易有之易简而天下之理得文成庶几哉盛徳大业矣于忌乎何有

题莫云卿送春赋

余尝为云卿题送春赋云卿絶爱之称于人不记作何语甲戌秋日复覩此于友生所怳若阿娇出长门小玉枕臂掩抑睨盼殊不胜情书法艳冶有瑶台罗绮之态然勿令少年见之见则魂佚矣莫怪老颠杀风景也

题所书赠莫山人巻后

寒泉山人自喜为诗诗清絶而不得志于诸少年每过余辄欲乞余语然未必留箧笥中也今年游京师益不得志于诸少年而其自喜为诗益甚出素巻廹余书旧作于太宰公诗后余书若不已亦且将不得志于诸少年矣

书赠孙山人诗后

幕府不见客独见兆孺留之弥月又不为客作诗独为兆孺作四诗兆孺不可为不遇也

跋所书梁公实墓表哀辞及诗后

余犹记草公实哀辞剧寒夜构火五尺纵横素书之四更乃毕与子相明卿浮三大白戏欷而散二十余年矣所寄肖甫中道奔外艰去竟弗达去年冬公实之仲有贞聴调燕中以墓表见托余谓文成当并哀辞及所草十挽生平倡和之作聮为一巻仲寻补吉郡文学而余叨抚郧草墓表已竟适有南役拟録一通寄之而手疮痛以两指拈管不知其作何书也吾六人者如矍圃观射客存逝各半其最少为余亦已五十矣俯仰人世间能不心折仲其为我焚之公实墓前不然存作梁家故事令诸儿读之可也

书苏长公司马长卿三跋后

苏长公跋相如大人长门二赋喻蜀文皆极口大骂不已余谓相如风流罪诚有之然晩年能以微官自立于骄主左右而不罹祸此其识诚有过人者恐长公于兹时不能免太史公腐也余于宋独喜此公才情以为似不曽食宋粟人而亦有不可晓者于诗不取苏李别言以为六朝小生伪作又谓有崔颢者曽未及豁达李老作黄鹤楼诗颇类上士游山水而世俗云李白盖当与徐凝决杀也岂不知崔颢为何如人耶只晴川歴歴汉阳树一浅语公毕世何曽道得宜其诗之沓拖饾饤也

緑牡丹诗后

余始为王太史家赋縁牡丹得一律敬美弟继之题钱叔宝画以贻太史呉中名彦传和至数十百首遂成花王一段佳话太史出示此册然余诗是王家緑牡丹耳因别赋一律书其后观者勿笑老书生画蛇添足也

宋板前汉书后

此书余得之江南故家末有倪元镇跋当是元镇家蔵北宋板也惜阙目録及陈渉项籍等传十余巻中有朱书用唐抄本及南本舎人院本参校系宋景文笔字画妍好无一字苟简而考证评隲有出于诸注之外者别作墨书亦景文笔盖録刘原父语也前辈读书用心如此令人汗下

又前后汉书后

余生平所购周易礼经毛诗左传史记三国志唐书之类过二千余巻皆宋本精絶最后班范二汉书尤为诸本之冠桑皮纸匀洁如玉四旁寛广字大者如钱絶有欧栁笔法细书丝髪肤致墨色清纯奚潘流渖盖自真宗朝刻之秘阁特赐两府而其人亦自寳惜四百年而手若未触者前有赵呉兴小像当是呉兴家物入吾郡陆太宰又转入顾光禄失一荘而得之噫余老矣即以身作蠧鱼其间不惜又恐兹书之饱我而捐也识其末以示后人

弇州四部稿巻一百二十九


●钦定四库全书

弇州四部稿巻一百三十

（明）王世贞 撰

○文部

△墨迹跋上三十八首

锺太傅荐季直表

魏太傅锺成侯元常书世不多见见者唯淳化阁数帖及戎路力命二表而已宣示乃右军临笔长风白骑识者有疑戎路力命纷纷若讼独此荐季直表最后出由分湖陆归荡口华复为之刻石以传自华氏之刻行而天下之学锺书者不复知有淳化阁帖矣此表小法楷法十各得五觉点画之间真有异趣所谓幽深无际古雅有余昔人故不欺我也华氏蔵为大戎胁取夤缘佐未提权相复见法籍入天府寻用代禄转落缇帅家缇帅没余乃偶得之贾人手亦云幸矣好事者意此神品无上法书不应歴唐宋间寥寥乃尔又歴千五百年而完好若未触手甚或以纎媚疑之第此正纯绵裹铁书家三昧也庸讵知非其时卧江左深山中不得排金门入紫闼而亦用此故不堕兵燹耶藉令李懐琳宋儋白首临池办此结体否咀赏之余因敬题于后

又

锺太傅荐季直表向者草草题数语而未尽春日闲居数展阅之愈见其妙李太仆贞伯眼底无千古为文待诏言虽积笔成冡不能得其一波拂也待诏又辨闗内焦季直为闗内侯季直今表内侯字甚明盖装潢之际少加墨润故耳此书即令懐琳辈作赝必当仿宣示墓田不解别创此结法也以淳化帖中萧子云列子一段较之中间尚可容数人何况懐琳辈哉其辞极典实是东京语于繇他文笔更胜第表尾称黄初二年司徒东武亭侯考陈寿志繇本传为魏相国封东武亭侯坐法以侯免文帝即王位为大理即帝位为廷尉进封崇髙乡侯迁太尉而不言作司徒若少抵牾然法书録有袁昻评锺司徒书字十二种意意外殊妙实亦多竒勑旨既具如评复谓繇书意气宻丽若飞鸿戏海舞鹤游天则繇固尝为司徒传遗之耳愚又考华歆贾翊传歆以魏相国改司徒禅代之际忤旨不益封辞疾不允至四年而太尉翊卒繇代之按廷尉于九列为第五不应超拜上台岂歆托疾得请而繇自廷尉领司徒后进太尉而歆复代之耶其崇髙乡二年始定封东武之称斯为当矣黄长睿赵明诚往往以碑帖证史传之讹余窃愿学焉若上米芾印则宋人之蛇足也芾恒云生平不见汉魏书故寳晋斋断以晋始

右军三帖跋

余前得先右军大热此月二帖于昆山顾氏乃黄琳美之家物转入陆太宰全卿顾氏其外孙也大热帖更世乆纸墨已尽掲而犹有揾入肤理者细玩之极纯雅可爱当是真迹此月帖笔势圜逸而闲有襄阳意疑为米南宫临本后得淡闷干呕帖于慧山谈氏印识题跋甚众结法精美有度而发笔微怯据鉴定以为唐人临本也真迹纵潦倒如裴叔则病剧回眸犹足掩映数人临帖从真迹上飜出优孟抵掌尚近于王孙隆凖薛绍彭云古囊织缥可复得白玉为躞黄金题况为之后者乎珍重珍重

题唐虞永兴汝南公主墓铭藁真迹后

昔人于永兴率更书俱登品神妙间而往往左袒永兴余初不伏之以虞之肉似未胜欧骨盖谓正书也晩得永兴汝南公主志铭草一阅见其萧散虚和风流姿态种种有笔外意髙可以室兰亭诗叙治头眩方卑亦在枯树上游则非鄱阳薄冷险笔所能并驾矣此草吾乡陆太宰完所藏而李文正东阳为识其后且云太宰见此本三十年往来于懐其弟长卿始购得之以为快然余考米襄阳书史云先于洛阳王护见摹本后十年真迹在故相张公孙直清处其后止贞观十年十一月丁亥朔十六日与今文正相合但所云旁小字注赫赫髙门在裴丞相家是其铭及前褾红绫色如新有名几玄者题云云又宣和书谱已入秘殿而前后御题寳识今皆无之此岂即王护之本抑果真迹而流转兵燹失褾识耶襄阳又自言尝临汝南墓志浙中好事者以为真虞本此书虽妙极戈法而不无襄阳结构或即米所临未可知也窃以为右军之宣示大令之白骑即一转故自佳耳何必锺太傅哉陆公与余后先丁未进士俱有书画癖而文正题跋之日正余此日也为一叹而书其末

禇河南哀册文

右故相河南公禇登善书唐文皇哀册文得之呉江史氏家盖九百年而纸素完好墨色烂然刺眼真神物也评书者谓河南如瑶台婵娟不胜罗绮第状其美丽之态耳不知其一钩一捺有千钧之力虽外拓取姿而中擫有法此晩年笔似非虞永兴所能低昻也巻初落江南深山中且避讳故不登宣和御府及入海岳长睿诸君眼然亦用是得脱金烬为光尧帝阿晖赏识显晦固有时耳宋景濓尝谓詹国器跋一巻云似河南笔然中落八字又无诸贤欵识其为赝本无疑阿晖既当上跨其父余之所得视景濓不既多乎

又题哀册文后

余所得此帖有于瓌绍彭题识及诸名贤私印甚伙至于绍兴御记敷文鉴赏断不若詹本之少据而结法淳厚风华秀逸又非禇书之它存者可拟（余所有枯树赋双钩及刻圣教序班固赞虽佳系少年笔不免细而微佻此册与家侄至一帖同法）其为真迹神品无疑宋学士跋詹本谓廿三年下阙岁次己酉五月甲辰八字嗣皇帝下不书治字遡悲风于长字下阙术字又庚寅作庚子与此正同意者詹氏所得其临摹别本耶然此有髙祖配天一人有庆而詹本独阙或禇公书此槀草故不止一本耳按内庚子庚寅据史当以庚寅为正术字阙系笔误治字阙则非臣子所敢书也余又取文苑英华唐文粹大诏令诸书参考之如鳯纪凝秋文粹作鳯管髙祖配天文粹作髙配于天良书自得文苑作良画先懐反正文苑作先懐友敬蚩尤逓翦诏令作遽翦徙邑垂仁文苑作从邑青扆同规文苑文粹作青戾龙乡委赆文苑作委质升年文苑作千年商管初飞秋弦罢佾文苑作弘璧陈阶钧天罢佾惊川攸缅文苑作梦龄遐想羲和司日文粹诏令作瑞圭司日凝清秋于广路文粹作凝秋林又与文苑俱作广陌诏令作拂凝霜隅山文粹诏令作嵎山虚卫文苑作肃卫轻池文粹作轻驰凡十余处疑即宋学士所谓不能悉数者然徧考三书此异则彼同而详翫其语要当以此册为正也岂诸书所载或得其初槀或得其进御改定之笔耶若此文之为禇公撰诸集甚明学士似亦不必更赘以年月考证也詹本世不复着而学士及方希古跋在吾故详着而书其后毋使世之览者如兰亭讼端

懐素千字文

蔵真此巻欧阳文忠公家物后有公跋语与集古金石録所载同内缺百四十一字文征仲太史手补之亦仅虎贲之似耳藏真书虽从二张草圣中来而结法极谨宻微有不可识者或从心时波磔不应手也此巻字字欲仙笔笔欲飞是行世第一本由文忠而歴王文恪家转入余手为拈出差不为负矣公瑕叙其由来甚详且谓不让吾家河南哀册或以为知言云

又

此巻后有欧阳文忠公跋知为公家物也六一居士印章甚竒古朱色若新第跋语所谓后人弃百事而以学书为事业至终老穷年疲敝精神不以为苦者是真可笑也意大是不满素师盖公方在两府刺促西厅掌故故无暇究八法也他日出镇颍许间有诗云晩知书画真有益却悔岁月来无多更敢作此跋语否耶藉令素师不办此行径荼毗秃颅后草木腐矣六一何自知之为之一笑

宗室家懐素千文

余家有懐素千文真迹仅九百字飞动竒逸为诸灋书冠今得豫章宗侯所藏绢素千文阅之圆熟丰美又自具一种姿态大要从山阴派中来而间有李懐琳孙过庭结法或以素生平遒放疑之当是种芭蕉浓渖染叶时笔不然恐非周越髙闲辈所办也吾两家其善有之斗牛间双紫气不在干将莫耶矣

颜鲁公书送裴将军诗

右颜鲁公送裴将军诗多感慨踔厉是公合作语而不见集中锡山安国续刻之故应是安氏物也书兼正行体有若篆籀者其笔势雄强劲逸有一掣万钧之力拙古处几若不可识然所谓印印泥锥画沙折钗股屋漏痕者盖兼得之矣裴将军当是裴旻旻剑舞与张长史书呉道子画为开元第一公于时年尚少甫得法长史其书此歌时旻岂亦锦鞴紫膜盘马跳跃为惊雷掣电状耶不然何公书之酷似道子画也跋尾曹武惠王林和靖处士俱亦自有笔意可观

又

公行书实胜正而其传者独争坐位祭濠州伯侄送刘太真诗而已此巻兼正草行三体而大又倍之足以展其龙跳虎卧之势用大金刚力护张长史心印真可寳也

栁诚悬书兰亭诗文

自禊叙出右军笔玉匣兰亭龙孙定武外石刻何啻百千本而孙兴公文及诸贤诗寥寥无传者独栁诚悬少师尝一録之见宣和书谱栁法遒媚劲健与颜司徒嫓美书家谓惊鸿避弋饥鹰下鞴不足喻其鸷急去山阴室虽逺大要能师神而离迹者也余从顾氏所骤见之怳然若未识乆看愈妙因捐一岁奉获之仍为歌志于后

又

公此书乍看之亦似有一二俗笔而乆之则俗者入眼作妩矣殆似髭圣之视羊鼻翁也锋劲处真纯钩铎矟游丝细笔亦似铁铸中间一二行小楷以无意发之絶得晋人心印耳跋尾杨少师有书名乃不能佳宋适无书名乃致佳此亦不可晓也沧浪莆田海岳无垢及长睿校书皆宋之谙八法者皆有跋澹游老人王万庆庭筠儿也明昌金章宗年号然则此巻盖入北矣万厯改元初秋书于九江道中舟行如画

杂古墨迹

前二纸智永一札似临笔禇河南断简得之陆太宰所本与右军帖为一巻故黄琳美之家物也眉山兄弟二札故当雁行襄阳诸诗尤自秀颖邓文肃班彦功饶介之皆元人名书家翩翩可喜也余所为聚此巻如穷波斯采寳得成寳船辛苦头白

范忠宣公诰勅

右尚书右仆射中书侍郎髙平范忠宣公入相麻学士苏文忠公笔也盖中书行词门下审定尚书奉行故告尾有门下侍郎臣大防给事中臣临等言制可后别一帧仍列左仆射大防及右仆射为公俱未谢盖大防以侍郎公以贰枢同入相耳其后左丞刘公挚右丞王公存吏部尚书苏公颂侍郎孙公觉则皆官尚书省者其书作行草至尚书省臣押名似出一人手而甚有笔意吾家先司諌绍兴中领郡告正同第书敕此书制则以官位大小异耳文忠词深醇恳切自是四六西京亦唯忠宣公足当之第一时在位皆耆徳天下欣欣然向治不知宣仁老司马文正吕正献殁哲庙之欲窦开奸萌伏而宋之大事几已去矣诸公独忠宣公最称能持平不为深激得君子之体然不获藉此挽回世道仅足以缓小人之怨老而祸寛耳呜呼惜哉吾于嘉隆之际几见此盛而隙亦动为之悚然

宋先司諌公告身真迹

右直秘阁知常州军州兼管内劝农事告身一通为世贞十五世祖司諌府君是时去司諌者三岁业六十有七矣而髙宗思之以旧衔领郡行词头乃仆射兼平章事秦桧叅知政事孙近吏部侍郎晏敦复也敦复尝指斥桧奸近则所谓伴食相耳当府君在諌垣数上章抗论国是有直声故相张魏公实知之其殁也南轩先生予之铭嗟乎令司諌而真桧必不肯行词头然使府君而真司諌必有所以自见于桧者而竟已矣后二十一年府君卒至其裔孙国子先生讳廷璧请于故按察使陈公琏少宰叶文荘公盛为之跋皆散佚不存正徳中告身始归我先大夫司马公世贞乃购得二公稿于别集而乞呉士善书者书之而志于后文荘公终吏部左侍郎为呉郡名公卿陈公以学行显其为按察也吏部言其文而选愞不称宪特改通政使掌国子监事以非常典附志之

又

某三十年前曽览宋八朝名臣言行録今日有见遗者于舟中阅之见所记先司諌事而愧昔日之草草也张右相以吕尚书失律不自安而是时奸桧方任元枢嗾台諌论之冀得代其处公独不可盖桧欲相而公先出諌垣矣公之守常又以不礼桧党之仕敌庭者为所譛罢主崇道观则公之始出諌垣与罢郡皆桧意也公在諌垣年已垂七十其罢郡业七十余至八十七而后考终及二子登上第又及见桧败天之所以报公亦不薄矣因再拜复书于后

范文正公手书伯夷颂

范文正公手书伯夷颂纎妍有好致第不作天章延庆风骨耳书家者流以为得乐毅论遗意吾不识乐毅论未敢附和然伯夷圣清与昌黎髙平皆斯道楩梓不应于翰墨中论轻重也跋内文富晏杜诸名相声实相伯仲仁粹二君实文正喆嗣而君谟才翁辈皆擅临池尤可寳爱别一巻皆元人跋盖元有平江路李捴管者尝得之以归于范氏之子孙一时诸公髙其谊争为之诗歌题识其间极多名手人谓元人书胜宋人定不虚也不佞获一寓目不胜惕然有髙山仰止之感至秦缪丑欲与韩范论心为之失笑

范文正与尹舎人书

范文正公与尹师鲁舎人二札盖家人寒暄语耳而君臣父子之道备固不当以书家论也跋者如宋洪文敏迈之博识尤文简袤杨文节万里明呉文定寛之学术元栁待制贯黄文献溍之词行汪文节泽民台哈布哈忠介之死义皆卓然名搢绅与二君风猷节槩固有相感异代者不胜子长执鞭之叹敬书于后

范文正道服赞

范文正楷书道服赞遒劲中有真韵直可作散僧入圣评非讇笔也跋者皆名贤大夫而独文与可黄鲁直最着鲁直此书极精妍端雅不作险侧态岂见正人书后所谓心正笔亦正耶然结灋时有元人滥觞不可晓也

杂宋元墨迹

杂宋元墨迹一巻其后乃元人跋虎儿书耳中间虎儿差有家风致能亦自遒爽唯蔡忠恵奕奕神令得晋人笔名所以冠四家不虚也

宋贤遗墨

宋贤遗墨一巻曰光者司马太师温国文正公曰浩者司諌晋陵邹忠公志完曰侁者集贤修撰阆中鲜于子骏元佑间循吏也子由印记者眉山苏文定公辙也曰芾者礼部贠外郎知淮阳军襄阳米元章曰友仁者元章子兵部侍郎敷文阁直学士元晖曰孝伯者即之父叅知政事宋史不为孝伯立传即之传第云参政孝伯子又不载邑里可谓挂漏曰庭珪者王卢溪也忤奸桧谪晩始登用得宫祠以终曰宗翰者胡氏为监司不甚显曰思退者汤仆射进之以大观文落职凡相二人执政二人侍从监司六人此巻文正公始而进之终疑若不伦者噫宣仁一女主耳用司马公而契丹至戒邉吏曰中国相司马矣慎毋生衅夫以干道帝之贤志在恢复而使之与张魏公并命又何舛也南渡之不振盖不必韩贾而后决矣余故留进之书俾论治忽者思焉

苏沧浪真迹

苏沧浪子美草书少陵漫兴八絶句而遗其一后不著名姓或有谓为山谷道人及杜祁公者南宋诸君子以书法及寓呉之岁考之定为沧浪无疑也按懐素自叙帖前六行为公所补与此颇相类此更颓然自放而气亦不乏山谷与公后先俱服膺素师公得法而微病踈山谷取态而微病缓公劲在笔中山谷劲在笔外以此不能无堂庑也公为杜祁公爱婿公殁而祁公始学素草颇有氷玉之誉然此巻谓祁公书尤误也

蔡苏黄米赵帖

余得蔡忠恵安乐扶护二帖苏文忠乆上人一帖黄文节眉州毕大事二帖于柘湖何良俊氏又得米海岳古诗于长洲张鳯翼氏提举帖于华亭张某氏最后得文忠送梅花帖赵文敏骑从帖于嘉禾盛氏弭节帖于吾州周应元氏后先以善价购之不敢作米颠据舷狡侩也千狐粹腋知为裘者苦心子孙其善蔵之勿落俗眼

东坡书烟江迭嶂图歌

苏长公此书极醇古妙在蔵锋而秀气又自不可遏乃至大令辞尚书永兴孔子庙堂法亦时时见之岂定国晋卿皆公所深爱而晋卿画又足发之耶时万厯改元初秋宣城道中展此巻觉九派九子诸江山各出所有来争胜也

山谷杂帖

鲁直诗曰春来诗思何所似八节滩头上水船此君每出语法即若上水船非妄也书极老健又云樊口舟中烛下眼花头眩更观东坡醉墨重増睡思若未首肯坡书者此不可晓

山谷巻后

此巻山谷老人诗故夏太常家物毁于火中每行下辄缺一字太常子大理徳声补之亦佳巻尾有呉文定公跋及手简要当有李文正篆首今亦脱落矣诗不着题亦缺名氏而考公集有之杜老浣花溪图引也歌词力欲求竒然是公最合作语书笔横逸踈荡比素师饶姿态亦稍平易可识而结法之宻腕力之劲波险神竒似小不及也始公作草书眉山先生从傍赏叹不已顾谓诸学士曰鲁直书故佳恨不令见懐素自叙帖姿态则可谓耳最后见素书大愧悔以为不如逺甚愈刻意临池晩节自谓得长沙三昧然以吾家蔵素千文字真迹校之公犹在堂庑间也

题山谷巻后

山谷老人自谓得长沙三昧然余窃怪其巧于取态而畧于求骨此巻书太白长歌翩翩几与风人争胜使悬腕中如拔山力不啻作长沙矣张守跋初不知为太白诗后见全集始能补其阙语以为竒事岂羊皮诏中人例宜尔陋耶后二跋如萧海钧文明沈石田启南皆弘治间名士也

山谷老人此君轩诗

先骑曹子猷云何可一日无此君吾家小祇园竹万个中有轩三楹不施丹垩纯碧而已零雨微飔朝暾夜月峭蒨青葱暎带眉睫间令人神爽陈子兼方伯为题署曰此君轩今年归自楚得山谷老人大书此君轩诗一巻怒笔勃掣有箨龙坼石势悬针下垂则轻梢遏云槎牙外向则须节奋张居然墨池傍兎苑因留寘山房中异日乞公瑕双钩入石壁之轩为此君传神也

又一巻

涪翁书此君轩第二诗是初得长沙法而以华阳真逸笔运之能于穉中取老作法外具眼观可也

山谷书墨竹赋

石室先生以书法画竹山谷道人乃以画竹法作书其风枝雨叶则偃蹇欹斜踈棱劲节则亭亭直上此巻为刘克荘书墨竹赋尤是当家试一展览淇园秀色在目睫间矣

题米南宫书后

元章妙得晋人笔而以神俊发之往往于结构外取姿韵余尝评其书如儿驹试风剑侠入道此巻为友人李子所藏前一纸是其本色奕奕有生气后一纸尤精不失禇河南悬腕法余爱翫乆之乃以王履吉小楷南宫传系其后而记以岁月李子嗜古而所藏时为人持去不甚惜此巻其善有之纵老颠复生勿受彼凌夺也

翠微居士真迹

思陵称北宋时唯米襄阳薛河东得晋人遗意虞道园则谓黄长睿知古法书不逮所言绍彭最佳而世遂不传米氏父子举世学其竒怪弊流金朝此巻多冩其生平得意句结法内擫锋蔵不露而古意时溢毫素间不作倾险浮急态内一诗絶似右军几令人有张翼之叹然则予之幸不大胜于道园哉道祖襄阳同时人与刘泾俱好收古书画翠微居士其号也

薛道祖兰亭二絶

薛道祖手书禊帖是从真定武本临得者足称喆裔此帖文征仲太史家藏入张伯起转以售余籖首有征仲八分小字精絶之甚及危太素虞伯生二跋皆可寳也独兰亭画乃宋人笔仅半帧伯起定作赵千里恐未当耳宋人惟道祖可入山阴两庑豫章襄阳以披猖夺取声价可恨可恨宋

髙宗养生论

右太史姚君继文藏宋思陵手书嵇中散养生论一篇行模真草相间后有徳寿御书印徳寿思陵为太上时所居宫也思陵初拟豫章在青氷之间晩始刻意山阴傍及铁门限此尤其得意笔正书时于督策露章法一二盖欲以拙救熟耳行草翩翩二王堂庑间而不能脱蹊径然要当于六代人求之继文工八法无俟余赘余独叹中散之精于持论而身不能免也其微言奥旨若遗丹之在藏数百千年尚能起痼离凡中所谓一怒足以侵性一哀足以伤身思陵深戒之故徳寿三十年不减玉清上真而五国之游魂不返矣单豹食外彭耼为夭其思陵与中散之谓耶

范文穆呉中田园杂兴巻

右范文穆田园杂兴絶句六十首公好纪事帅广右有桂海虞衡志帅蜀有呉船録此盖罢金陵阃以大资领洞霄宫归隠石湖时作即诗无论竹枝鹧鸪家言已曲尽呉中农圃故事矣书法出入眉山豫章间有米颠笔圆熟遒丽生意郁然真足二絶余不敏何敢望公然视公挂冠幸尚少息黔补劓之暇安知不能为公増一段呉语耶因识其末以俟

张即之书后

张温甫秘阁喜作擘窠大字不一诗辄尽一幅绢岂鹅溪遭蚕厄耶闻金人极爱重之悬饼金购募彼诚以为杰魁男子喑呜叱诧者不免神尧作率更笑耳此一絶句及戱题跋语老手峭劲却于桑皮侧理书之似解人意览眉山诸贤侧卧趯笔倦后一展可也

又

张温甫好书少陵古栢行岂所谓霜皮溜雨四十围黛色参天二千尺者似渠墨池派语故耶余见凡数本咸峭骨可畏此稍和腴而遂不甚能发笔可叹也

弇州四部稿巻一百三十

●钦定四库全书

弇州四部稿巻一百三十一

（明）王世贞 撰

○文部

△墨迹跋中三十二首

赵子昻枯树赋真迹

禇河南枯树赋为武延秀差作二王屏风脚欧虞之迹不与焉其在当时珍贵可知赵吴兴更取二王结法临之茂宻秀润视真迹不知孰叩山阴堂室耳画树全得古籀法真吾山房中二絶也

又

昔人谓临书如双雕摩天各极飞动之势余得禇河南双钩真迹与此巻对之虽形模大小不甚异而中间行笔絶不同禇妙在取态赵贵主藏锋禇风韵遒逸飞动真所谓谢夫人有林下风气赵则结构精宻肉骨匀和顾家妇清心玉暎自是闺房之秀也若买禇得赵当亦不失所望矣

赵吴兴小楷法华经

法华经兼明二宗又似释门左右史盖释迦阿弥陀佛及妙音观世音普贤药王文殊弥勒诸菩提萨埵縁起功徳皆在焉然其大指多寓言以示摄化耳十六王子明得道于无始而不为逺舎利弗以至五百罗汉明成道于无终而不为迟若乃无学声闻弟子即人皆可以为尧舜以至提婆逹多见他山有攻玉之石灭后多寳佛塔闻声即现表吾道之不生不灭三千万亿化身诸佛随光而集征此理之万殊为一药王品见诚之无所不贯妙音观世音见诚之无所不应其言若至宏竒诡伟不可涯涘而修持供受之功则甚切近要约至于宿因超刼与它经多相抵牾而求名之懈龙女之顿要亦有不能尽然者盖其时在会比丘比丘尼优婆塞优婆夷闻声而先退者五千人矣而况数千载之后不亲见佛而读其遗编者乎然使后世耳证之人焚身炼指以为福创塔如多寳以为功像千手千眼以为化则又失之逺矣胜国之法以因果调杀心以饶益饵贪痴故多粉金书大藏者以十数独法华为胜书法华者人以十数独赵吴兴为胜而此巻乃呉兴自用了愿者以小楷书精茧其结构细宻肉骨丰遒盖备有北海诚悬之妙而时济以大令者也第二巻缺为明夏太常■〈日上永下〉所补尤圆洁可爱吾弟其善护持之贤于多寳塔功徳矣

赵吴兴大通阁记

仙人称五通所不能通者出轮回之外耳佛法则六通矣亦有不能通者能化有縁不能化无縁也此云大通则一切皆圆满矣按法华经佛与阿弥陀弥俱为大通智胜如来法王子无央刼以来今始成佛阁所以名大通欤文敏书此记遒劲匀整肉不隠骨晩年最妙笔佛地位书也元人跋至三十余皆具八法盖其时多能书而又好事非今人所可及也善嘱付善护持吾弟其念之

赵吴兴心经真迹

般若宻多心经是王舎城中无上三昧语呉兴书是兰亭室中无上三昧笔昔有开士学殷扬州咄咄法冩莲华经能使方丈地毕刼不被四风雨今留此经山房中邺侯三万巻皆頼护持矣珍重珍重

赵文敏书济禅师塔铭

右济禅师塔铭誾禅师撰二僧皆南渡后法门龙象也毋论其文辞工拙要之是本色语耳赵文敏既夙精临池诣极八法而又服膺西来深入三昧故其所书视他迹尤妙盖本右军骨调以大令肉即北海跳踉不露一笔也千八百骊珠入我槖中月来卖文钱为之一洗恐儿辈厌不能浮大白快赏之第以一瓣香展供耳

赵文敏书詹舎人告

右赵文敏所书宋起居舎人詹仲仪告辞奬谕各一通丰丽遒逸肉骨停整其学李北海殆如玉环之于飞燕虽任吹多少而霓裳一曲足掩前调后当有题名及胜国诸公跋惜为俗子益以松雪道人伪欵及印章污其前后遂成蛇足聊为拈破留之勿令览者有兰亭之讼也

赵文敏公行书

作书有全力而无先意乃得佳耳此巻赵吴兴行书二赞二图诗及跋尾凡二百三十二字李北海法十四米襄阳法十六而妙际时以大令发之天真纵逸中自紧宻波磔遒丽外不废拙古所谓信手拈来头头是道故曺溪以后境也卞华伯以眉山赞语跋之亦似见一斑者立春日题此觉芳英烂漫笔端

赵子昻二帖后

昔人评赵吴兴如丹鳯翀霄祥云捧日余谓正书不足以当之独以尺牍行草得山阴父子擫拓法而以有意无意发之盖不负此评耳余所有二帖一开巻间见其精采映注姿态狎出而结法复不疎盖尤其合作者跋尾俱交游中书家董狐语可信也

赵文敏公篆书千文

书家者流篆独为诸体之■大较有字笔有字学不可废一者也二李逺矣仅徐骑省兄弟郭恕先有字学而不得笔梦英而下亡论也新安呉孝父示余赵文敏此巻余不解篆学第覩其配割匀整行笔秀润出矩入规无烦造作恍若所谓残雪滴漏蔓草含芳之状肃然敛容者乆之然读王氏跋衙官峄山竖子阳冰语又未尝不为一笑至错喉喷巻也

又

新安呉生以赵文敏篆书千文乞余跋文敏此书极精整有意出徐骑省周右丞上绢素用织成乌丝栏是南渡后修内司物目所未见吴生别之二岁所乃在余质库中惊问主事者生质之得四十金用为豪具径去不顾矣昔卢节度从山北卢匡求右军借船帖一阅渠寳之但许就视而已卢除潞州行三舎客有携此帖云有一郎君求售卢惊惋还之不复问吴寳此书不移时而其身不能有何况卢氏子也余自是不以合浦珠而以为楚人弓姑识之耳

赵魏公千文篆书

赵魏公书贵重人间若拱璧然徃徃有力輙易致独篆体不甚经见今年夏为歙人呉生跋一千字文笔法之妙彷佛斯冰复生旋闻其鬻之好事家为邑邑累日岁聿云暮有以公别纸千字贽吾文者其用笔虽细而结构愈宻焕若旧观时病肺强进一大白赏之既而自悔其多好也巻后老铁一铭亦自佳当时闻有伯琦参政篆不闻有铁乃知前辈未易才也

赵文敏公于归帖

赵吴兴于归帖淳雅有古法是合作者然此青凤一毛耳生犹寳爱之若周人不知其得吉光全裘当更何如也苏长公尝书赫蹏云吾此纸可以劖钱祭鬼后五百年当受百金之享古人自负定不虚耳

十絶句诗画跋

唐人十絶句婉丽有情得蓝田诗中画趣赵文敏书笔翩翩能发之会钱叔寳尤子求避暑蓠薋园令各作句景十小幅复走一价呉兴要文休承并作之共成一册不敢仿画院品第庶几后之览者如入寳山各自有获也或云赵书有疵笔出俞紫芝手果尔所谓买王得羊耳

鲜于伯机千文

鲜于太常草书千文初展巻间不能大佳乆看始觉其精紧有笔外意跋尾楷书数行轻纎自媚乃谓是五十以后笔岂亦有明逺文通之恙耶

鲜于伯机诗记真迹

昔人谓赵文敏每以已书三纸易鲜于困学一纸今困学三纸往往不敌赵一纸岂古今人顿异嗜耶余所有困学游髙亭华岩记及诗真迹殆数千言见铁网珊瑚中行笔清圆秀润芒角不露隠然唐人家法即与文敏鞭櫜中原不知合置谁左跋尾邓文原龚璛亦临池老手可寳也

杨铁厓巻

至元间杨铁史声价倾海内余名往往借客今其文与书俱在耳独劲气时一见笔端异日老客媍謡此亦可窥也

明宋太史手书郑濓名解后

右包叅军家蔵宋太史书郑生名解示余按书述称太史父子不失邯郸此书行笔极萧散而有纯绵裹铁之意似非规规学步者跋尾如乌伤王子充金华胡仲申豫章掲汯号能文章家初不以临池名而结法翩翩自佳皆可重也汯故曼硕应奉子太史名濓郑生亦名濓岂古所谓慕蔺齐庄之遗耶则其文该洽辨核固宜尔昔斛律丞相至不能署其名而更之犹以为繁若太史者得无乃愧其简乎此语颇有意然当不免叅军一卢胡也

宋仲珩方希直书

叅军又出二纸其一为中书舎人宋璲仲珩其一文学博士方孝孺希直也仲珩太史公少子希直尝评其书如威凤翀霄祥云捧日此书虽草率不经意而时时见八法俊美圆逸知方君非曲笔耳希直不以书名而刚方不折之气流溢笔墨间其名磨损不可辨盖永乐中有禁收公笔札者同罪故耳而百六十年间学士大夫宝之若拱璧然则人主之威有不能尽伸于天下之贤者可慨也希直在建文朝以文学博士伏节其职若今侍讲读学士者因附记之

宋克急就章

余往与徐献忠先生论书法叹章草自二王后仅一萧子云即颜栁苏米以至赵呉兴负当代能声而不一及之黄长睿刻意其学而无其法国初宋南宫仲温可备述者然波险太过筋距溢出遂成佻卞先生笑谓余家蔵仲温急就章二百年矣差不露筋距举以乞余贉池零落若追蠡而绢墨幸不败结意纯美余欣然重表饰之以为征诛之后获覩揖让而后偶取叶少藴刻皇象石本阅之大小行模及前后缺处若一惟波撇小异耳此岂亦仲温手临象本耶然一二傍释小字圆穏有蔵蓄与仲温他书不类而仲温别自补急就阙文与张梦辰则小而劲此恐或非仲温笔也然因是得覩皇象渥洼之种逺出仲温蹀躞上语曰买王得羊不失所望夫宁啻不失而已哉

宋仲温书画帖

宋仲温生平作章草极多然微涉佻而尖此书画帖遂能藏颖古法蔼然大抵不经意乃佳耳宋此书本无可疑而为后人増二印章遂成蛇足吾故为拈出生其善有之

俞紫芝急就章

钱唐俞和子中颇得赵魏公三昧此帖以宋经笺纸用章法书急就觉古色蔼然令人不忍释手按章法自皇象索靖后唯右军父子豹奴孙权二帖至黄米荡尽黄长睿始振之然往往笔不逮意子中独能寻考遗则于断墨残楮遂与仲温并驱昔孔北海思蔡中郎见虎贲貌类者辄引与同饮曰虽无老成人尚有典刑俞此纸览之能不兴北海之赏乎

凌中丞书金刚经

晋世诸贤好写河上公道徳经自禇河南圣教序后乃始有书释经典者而金刚经独苏眉山赵吴兴往往作行楷散施阿兰若金刚经是佛真谛语故非他经比也中丞凌公书此经全用铁门限笔圎熟有结体得临池三昧盖百余年而复归之公孙比部岂古先生所为善护念善属付者至是始验耶因为题数言于后云若不见真相愿以自护持若见不真相愿以施比丘若得见真相无护亦无施

凌中丞临子敬洛神赋

昔人谓右军书黄庭如飞天仙人曺娥碑如幼女漂流于波间若大令此赋则仙人凌洛波容与而不憔悴盖兼之者也诚悬云子敬好冩洛神人间合有数十本余所见古刻独十三行及一全本耳十三行势稍竦侧而用笔重翩翩若迅鹘全本笔轻微而秀媚儇逸姿态不可言此帖为故中丞凌公所临盖全本也公仕仁宣朝至中执法以严重称公卿间结法清婉乃尔太史公见留侯像能不忾叹已巳余来呉兴公之诸孙工部君寳藏之而间以示余庶几吾家石泉男之为右军大令孙者矣因识其后

沈民望姜尧章续书谱

事固不可知沈民望以一书遇人主备法从更百五十年乃不能与掺觚少年争价问之人有不识者然此巻行笔圆熟章法尤精足称宋南宫入室而所书乃姜尧章续书谱为临池指南皆可玩也因收而志之

天全翁巻

右前一纸为聮句诗仅失诗题耳后一纸为水龙吟慢句词半已不全皆天全翁手笔故特存之人谓翁书由米颠来非也其遒放波险全得长沙面目神彩风骨亦自琅琅惜结体少踈耳

灵岩胜游巻

天全先生游灵岩作此词寓水龙吟慢已载郡乗中此巻为刘以则书者以则灵岩之东道主也其词不尽按格而雄逸伉爽时一吐泄居然有王大将军麈尾击唾壶态书笔胜法亦往往称是巻首沈启南画足为兹山传神刘西台祝参省钱学士皆有书名者独桑民怿以文自豪而语不甚称为可恠也

徐天全二札

天全翁出入长沙襄阳间余尝评其书如剑客醉舞僛僛中有侠气此二纸皆真迹而盘谷一章尤横逸不可当岂所谓遇其合者耶

徐天全词

天全翁自金齿还吴十余年多游呉中诸山水醉后辄作小词宛然晏元献辛稼轩家语风流自赏词成辄复为故人书之书法遒劲纵逸得素师屋漏痕法此巻盖以贻呉江史明古者词笔俱合作后有呉文定沈启南二跋亦可宝也

名贤遗墨

右一巻墨迹为学士承旨宋文宪公景濓教授胡公仲申太常丞张公来仪学士解公大绅太师杨文贞公士竒祭酒李文忠公时勉太宰魏文靖公仲房太保髙文义公世用太傅于肃愍公廷益太师徐文靖公时用右都御史韩襄毅公永熈太师王端毅公宗贯宫傅何文肃公廷秀太保刘忠宣公时雍太师李文正公宾之修撰张公亨父少保倪文毅公舜咨宫保戴恭简公廷器太保屠襄恵公朝宗检讨陈公公甫太仆李公贞伯宫保呉文定公原愽太师梁文康公叔厚太傅王文恪公济之太保洪襄恵公宣之太宰王公（阙）辉少保毛文简公宪清新建侯王文成公伯安宫保湛文庄公原明提学李公献吉何公仲黙宫保刘清恵公元瑞詹事陆文裕公子渊修撰杨公用修舒公国裳少詹黄文裕公才伯赞善罗文恭公达夫其人二百年名臣硕儒也如景濓大绅原博贞伯子渊名能工八法者士竒时勉仲房世用宾之伯安元瑞用修达夫庶几中郎虎贲他固不尽尔也余袠而藏之窃附于甘棠勿翦之义云尔昔山谷老人谓王荆公书简逺从杨少师法中流出黄长睿谓章申公惇楷法妙入魏晋三昧米海岳谓蔡鲁公京及弟开府卞俱得古人笔然是四人者其精缃菀翰距今无一存即有之亦不能售数镮之直而韩范富欧率然之笔流落人间尚以拱璧视之然则物之可传固在此而不在彼也仆既题此一友人过视而笑曰若自为拙书解嘲耳且若论诗何以不取髙崇文而取宋之问乎仆无以答因记其语

三吴墨妙

右三呉墨妙一巻自建康至云间以南皆呉也为赋草者二徐武功金太学二元玉各一纸为说者一沈学士民则为诗歌者九钱文通原博张南安汝弼桑桞州民怿蔡孔目九逵文待诏征仲陆文裕子渊顾宪副英玉王山人子新王司业绳武徐长谷伯臣各一纸为尺牍者十三沈少卿民望李太仆贞伯王文恪济之唐解元伯虎顾尚书华玉王大仆钦佩丰考功人翁各一纸吴文定原博祝希哲王履吉各二纸国朝书法尽三呉而三呉鏦铮称名家者则又尽数君子其长篇短言出于有意无意或合与不合固不可以是而槩其生平然亦管中之一斑也留山房中异日便堪作吾乡掌故儿辈其寳存之

三呉楷法十册

第一册陈文东小楷圣主得贤臣颂文东名璧华亭人国初以书名家沈民则学士出师表字颇大民望大理虞书益稷篇字小如文东余每见二沈以书取显贵翱翔玉堂之上文皇帝至称之为我明右军而陆文裕独推陈笔以为出于其表今一旦骈得之足増墨池一段光彩然是三书皆圆熟精致有黄庭庙堂遗法而不能洗通微院气少以欧栁骨扶之则妙矣盖所谓云间派也

第二册徐元玉临禇河南哀册文字差细而笔老独不胜其佻逹盖摹禇而用之以米者也东原生传差精谨当是中年笔周伯器跋有微致其人即周疑舫也钱原漙陈氏墓碣铭遒迅然欠雅是宋仲温遗构云间人至今仿之呉原博墓表极得苏长公笔而锋多含蓄不露佳手也蔡九逵嗣命议书雅健而辞不甚佳陆子渊二柬在真行之间元玉小而不楷钱呉楷而不小聊备一家云尔

第三册祝京兆赋一首杂诗三十首后序一首少年时槀耳楷法甚精絶间以小行若草率不经意者而具种种姿态可宝也又古近体诗十五首是行巻上公卿者稍似经意多大令风格而近纎长其诗亦多秀儁语视晩岁应酬若出二手独拟元日早朝排律而押韵用二新字二人字二臣字不可晓也

第四册祝京兆黄道中字致甫说用秃笔作楷而间带行法纯质古雅隠然欲还锺索风道中即吾故人淳父姬水也为其尊人五岳公乞集序以此为贽余固辞谓此汝南家乗奈何畀人则曰使不佞而仍故名与字知非公有也且公文成非吾汝南家乗乎为一笑而留之因记其语又赤壁赋劲挺从禇河南来而结法微佻约斋闲録序出入锺太傅王大令古法郁浡指掌间而雅致精宻削去畦径与黄道中字说皆晩岁笔也人不可以无年信夫

第五册为文待诏征仲小楷甲子杂稿凡诗四十七首词四首文八首中亦有率意改窜者楷法极精细比之暮年气骨小不足而韵差胜诗亦多楚楚情语如元日梅雨言懐无题梦中诸篇皆晩唐南宋之佳境也闻之呉人待诏每新岁辄书旧诗文一册至老无复遗而没后分散诸子有徽人某子甲以四十千得廿册以去今不知所在此本乃故人子售余为直十千因留置此比于吉光之片羽耳

第六册文待诏征仲小楷其一为余书早朝等近体十四首用古朝鲜茧结构秀宻神采奕奕动人是八十四时笔也其二古诗十九首极有小法其妙处几与枚叔语争衡时八十八时笔也又一条三行射礼有鹿中云云尤精甚而考据详核偶于散帙得之附于后其三昼锦堂记差大于古诗结力遒劲是六十七时笔也其四拙政园记及古近体诗三十一首为王敬止侍御作侍御费三十鸡鸣候门而始得之然是待诏最合作语亦最得意笔考其年癸巳是六十四时笔也其五致仕三疏中有窜改当是稿草而精谨乃尔令人作颜平原想吾所缀集皆待诏中年以后书真吉光凤羽缉而为裘后人其宝守之

第七册王履吉拙政园赋及诗四章皆小楷得锺王笔意张琴师傅亦类之其下指极有媚趣微伤自然耳退之琴操稍大兼正行体意态古雅风韵遒逸所谓大巧若拙书家之上乗也跋尾仲蔚与家弟评履吉书若讼而各有致并存之

第八册文寿承书五子诗是于鳞辈初年作盖未绌茂秦而进明卿也休承书养生论二君号太史箕裘然寿承觉淳古休承虽自清俊结法微佻卞彭孔嘉书余广五子诗及近体数首是古髙丽茧能于率更内斟酌温润秀劲光彩射人盖中年最合作笔也许元复一纸老笔圆熟流俊而所书龎居士传语尤可喜是四君者仅一休承在然老矣而前后五子者复失其六每一展巻辄为噫叹

第九册陈道复千文此君书不易楷楷不易小而吾兼得之陈子兼三槐堂铭妍秀而微少骨蜀中诗古雅而小逊态陆子传二歌出麻姑坛遒丽肉满览之煜然然是二君最合作书王禄之与其师尺牍亦自佳俞仲蔚前后杂诗二帧共二十二首诸与余倡和者是晩年笔稍纵而有诚悬腕寳剑篇以下是二十年前书尤精婉可爱诗亦多警句故并存之

第十册顾徳育牡丹一赋酷有征仲家风黄淳父前长篇一永兴之有锋铩者后十二章小似不及周公瑕诗二十章用笔精雅有法袁鲁望十五章莫云卿十四章王舜华十二章吾所不敢深论若鲁望之流利云卿之浓婉舜华之轻俊皆菰芦中翘楚者也最后得张伯起唐人数诗伯起生平临二王最多退笔成冢虽天趣小竭而规度森然矣

弇州四部稿巻一百三十一

●钦定四库全书

弇州四部稿巻一百三十二

（明）王世贞 撰

○文部

△墨迹跋下五十六首

李文正陆文裕墨迹巻

涯翁篆胜古隶古隶胜真行草此砑光笺书数诗乃晩年笔余割其半及跋尾遗王学士而留此以其备有众体故耳最后苏墨亭一歌更遒劲盖中年得意笔也俨山先生寳应雪夜翫月歌则出入北海吴兴雄逸超爽有秋雕春骏腾骞絶影之势陆之于李歌辞不妨衣钵书法更自青氷也因合而藏之

李文正词翰巻

太师李文正公词翰擅声馆阁间此巻为宗易太史书当谢首揆之次岁而巻端有牧羝撃贼笏一曲岂意有所不足耶今年为甲戌距公书时正一甲子北庭有解甲而邉戍无脱巾当此可无感也宗易为任丘李文康公时亦以首揆赠太傅偶与元驭语次及此因举赠之以比于虔刀之义云尔

张东海册

张南安书虽流浪自喜往往失之缓弱此册铁汉篇用秃笔差遒紧可存

桑民怿巻

桑民怿才名噪一时几有雕龙绣虎之称此巻为盛秋官书者尤多生平得意语其书似不胜文文似不胜诗大要不能去俗耳盛举髙第后至广宪以亷名

李范庵巻

书家评吾郡李少卿贞伯如纯绵裹铁视祝京兆不愧氷清余此所藏巻虽尺一草草不经意而遒劲有生气可重也少卿当宪庙时抗疏不肯书佛经为艺林树赤帜今给事岑君允穆于鼎革之际白简数上皆国家大筴至救周太常一疏尤卓荦伟甚余故举而归之且以庆贞伯此书之得所托也

金元玉巻

王大可比部亟为予言金元玉书法胜徐子仁问之呉中人不识也亡何购得此巻元玉笔橅仿呉兴老意纵横神爽奕奕可爱惜结笔小未去俗耳视子仁堆墨不啻诚过之

杂帖

呉文定之眉山沈启南之豫章仅得其似耳京兆翩翩时有大令风度文待诏中年笔微涉佻而韵颇胜履吉善取态俱可録也

祝希哲小简

希哲此书皆赫蹏小简与舎中子多言市井回易事买书便是雅语至末简所谓月甚佳可来一眺盖希哲与阊门少年时时傅粉墨作优伶剧耳书极潦草中有结法时时得佳字岂晋人所谓裴叔则麤服乱头亦自好耶

祝京兆巻

祝京兆书名薄海内然其行草往往自豫章来独此巻征仲灌木图歌时有大令遗意虽极纵放而结法不疎运腕极劲巻后王履吉跋黄勉之歌皆可重也图今在徐氏大可丈余征仲生平得意笔上有京兆书作擘窠大字恠伟动人因附记于此

祝京兆杂诗

祝京兆少时书杂诗多作小行楷体若草草不经意而流丽有态时时媚眼譬之夷光阿环捧心病齿皆可图也

枝山艳诗

希哲词多青闺中瘦语令人絶倒宜从禇河南瑶台美女不当作秃师屈强老笔也淳父乃以丰丽赏之得非取骏于骊黄之外乎

祝京兆季静园亭巻

祝京兆书季静园亭诗以大令笔作颠史体纵横变化莫可端倪虽考之八法不无小出入要之铁手腕可重也然书道止此耳过则牛鬼蛇神矣

祝京兆巻

此希哲中年书虽不无出入然往往自杨少师豫章襄阳来而疎瘦横放不求尽合所以可重也巻首四字尤遒伟中有赠闗西孙逸人即太初也

祝京兆秋兴八首为王明辅题

祝京兆书本作颠旭时时阑入颠芾中此巻书少陵秋兴数行后天骨遒发几与波浪兼天石鲸鳞甲语争雄长小展视间太行诸山忽若奔动为之一快

京兆杂诗巻

祝京兆此纸虽出山谷海岳末复遒劲政如三河少年跃马自快然是正徳间笔也

希哲草书月赋

希逸此赋真江左琳琅一时脍炙人口然不无穉语希哲生书法波靡时乃能用素师铁手腕叅以双井逸趣超千载而上之尤可贵也余尝谓希哲如王谢门中佳子弟虽偃蹇纵逸而不使人憎跳荡健斗如祭将军而有雅歌投壶风味识者以为知言此巻为故毛光禄书光禄尝刻之石殁而其家贸以供何颕考两日费今年春与张中丞肖甫阅之时陆叔平在坐曰此赝本也真迹在故毛光禄所余笑谓叔平曰子知光禄之有此赋不知此赋之不为光禄也耶叔平悟乃睨视之而笑嗟乎人阅物物亦能阅人聊以寓吾一时目而已

又

祝京兆好书谢希逸月赋人间合有数本吾所得毛氏者其甲也此巻落笔甚遒初亦紧束未畅数行后姿态横出波撇暎带几欲与豫章争衡且结法全类毛氏本唯以管城君小弱故乙耳然亦是渠喆昆也程君游太湖烟月间诵洞庭始波木叶微脱语取此巻印证之不如见裴将军舞剑书法为之一进耶

祝枝山李诗

祝京兆作旭素书是京兆旭素书耳佳处亦多大令取态笔独此巻太白上皇西巡歌五首因秃管淡墨之势而用之虽极狂恠怒张而结构自不疎中复饶古飞白遗意骎骎乎二氏青氷矣巻在江西程生所余以京兆他书数纸文太史书一纸画一纸易之用米襄阳故事耳

京兆书杜紫薇诗

祝京兆好书中唐诗初读前一诗以为京兆语而恠其稍浓渥有致既辨其为杜紫薇集为之一笑至于书纷披老笔望而知其枝指生也

题祝京兆真迹

昔人谓右军才行甚髙有逺识惜不究其用以书掩之此非公言也令右军而用不过作先始兴谢文靖耳千载之下孰有艶羡珎异若此者乎张长史与颜尚书同学隶不胜去而为草呉道子与张同学草不胜去而为画杨恵之与吴同学画不胜去而为塑彼其所就则已卑然而其就専也古人之志于传也如此右军可无惜矣余始甚爱京兆字学晩得其集读之不称人乃有谓京兆书掩其文章者故识之于此

又

祝京兆草隶奕奕絶世惟李献吉诗沈启南画可以配之然献吉与京兆絶类盖皆有败笔而不失为大家也济南诸公后出几令献吉失盟主而京兆遂无有能踰之者书则文征仲类何仲黙王履吉类徐昌榖败笔絶少画家唐伯虎亦不减征仲

茂苑菁华巻

吴中希哲征仲履吉道复称四名家此巻种种臻妙履吉差作意希哲太不经意然姿态各自溢出云卿得此殆若狐腋之粹白矣昔蔡中郎箧论衡而谈骤进云卿临池比益工得无虑为人搜作艺林公案乎

文太史三诗

文太史八十四时为余出金花古局笺行书此三诗以赠书极苍老秀润而结体复不疎三诗浓婉不在温飞卿下唯明妃曲为永叔所误不免时作措大语耳以此知宋人害殊不浅也

文太史四体千文

文待诏以小楷名海内其所沾沾者隶耳独篆笔不轻为人下然亦自入能品此巻千文四体楷法絶精工有黄庭遗教笔意行体苍润可称玉版圣教隶亦妙得受禅三昧篆书斤斤阳氷门风而皆有小法尤可寳也自兴嗣成此文后独元时赵承旨及待诏能备此众体惜少章草耳

文待诏游白下诗

文太史归隠后扁舟秣陵与刘司冦顾司空倡和大是香山社风度书笔视平日小纵而苍老秀润时时有法外趣诗亦清逸可喜第起句徃徃落韵此公疥癣疾误入膏肓吴人至今中之耳

文太史书进学解后

史称昌黎为进学解执政怜而竒之遂以省郎知制诰令昌黎今日出此文三日内不得回首望春明门■〈氏鸟〉吻矣然此文虽跌宕终不能如东方子云雅质而饶古意文待诏书法出圣教序亦然

文太史絶句巻

文待诏此书真得豫章三昧者取态虽小不足而风骨遒爽殆似过之诸絶句如老病迂疎非傲客只愁车马破苍苔大类白少傅分司洛中语皆可寳也

文太史三体书

苏文忠书钱唐伎女诸絶句真迹字颇小文太史特以意临冩不拘拘形似而古健遒伟隠然为眉山传神抵掌老优自当色恧后三体书拟豫章尤妙惟作米家笔差不似耳昔人谓右军临摹宣示胜于自运又云笔秃千管墨磨万定不作张芝作索靖信然信然

文太史三诗后

晋阳风物凄紧九月于明佐藩伯斋中览故文太史三诗金波桂树清露梧桐语恍如此身在越来虎丘间其结构之遒美亦似与玉兰堂中人烹茗匡坐却巻后别是一境界良増季鹰之感

赵飞燕外传

文太史小楷书赵飞燕外传初看之若掾史笔草草不经意者而八法自具是真迹也余乃丏尤子求作小图凡九段系其后尤于此图有精思颇得龙眠呉兴遗意周公瑕复为书西京杂记十余则俞仲蔚书外传皆小楷工絶之甚往往有踞太史上坐意外传文芜杂盖稍为笔削之耳飞燕合徳事不足论第伶玄此文与国色并絶代为千载风流断案太史铁心石肠而寄托乃尔毋亦靖节闲情赋故事耶

徐髯仙墨迹

金陵少临池者如顾司冦陈太仆皆得意而不得法最得法者徐子仁然好堆墨书离披拥尰不能免墨猪之诮此巻虽极浓肥而有骨端重而不乏态是最合作书也子仁行世最少君其寳藏之

杂书画册总跋

前后序及题画八分皆文征仲手书精絶之甚第不及晩年铁手腕耳

吴中一时书法尽此矣惟祝京兆妙得晋人法趣常有余王履吉陈道复皆少年笔与晩岁全不同吴中文士尽此矣语遂无一佳者乃知此道之难也

王履吉五忆图歌

履吉五忆歌虽昉自平子而能用已意发之后复有文伯仁系图伏日一展阅如碧玉壶赐对消得紫绫半臂矣其用笔秀雅絶得尚书宣示乐毅论遗意独中间一入崛强肥重文皇戈法未易疗也

王雅宜书杂咏巻

履吉行草自山阴父子中来然所得者姿态耳此巻白雀寺诸诗尤备风骨有美女舞竿良骥走坂之势友人王元肃云履吉作此时病已甚然时时偃卧以指画腹曰祝京兆许我书狎主齐盟即死何以见此老地下前辈用心如此何必减锺太傅可念也

王履吉白雀帖

王履吉先生养痾白雀寺访故人王元肃虞山不值作此歌元肃拏舟追及之因以二丈许桑皮纵笔满巻为赠虽结法小疎而天骨烂然姿态横出有威鳯千仞之势盖月余而履吉物故当是絶笔也又二十余岁而元肃为双钩入石尝乞余言跋尾居数岁元肃亦殁又二岁而有以此巻质者诘之知非王氏有也无何赎去又数岁而复得之它所流落宛转真如传舎失弓得弓何必在我因为题其后以俟后之君子主斯巻者时庚午之夏伏日也

王雅宜长恨歌后

白学士歌绵丽详缛宛然开元宫中韶景履吉以行草书之艳冶之极并得玉真情态余乃乞莫云卿书陈鸿小传家弟书手删外传俱小楷补之翩然有晋人意尤子求复系以图令人恍恍有乗槎犯斗之兴然不欲多展展则恐费蒲团工力也

王履吉书江文通拟古诗

江文通拟古诗如逸少临宣示帖形势巧宻胜于自运惟古离别李都尉二章差不似耳履吉之于虞永兴亦似文通拟古书法姿态既备结构复不疎盖晩年得意笔也

陈道复赤壁赋巻

此道复过醉时笔虽得失相当而遒伟奔放有出蹊径之外者唐文皇云当今名将惟李绩薛万彻耳绩不大胜亦不大败万彻不大胜则大败以语文太史及道复必当各领取一将印也

朱射陂巻

壬子冬余以使事道维扬朱子价为书二巻其一为近体旋失之此巻多齐梁乐府语虽不无小出入而宛倩秾至不失箕裘书法萧散流宕有林下风气尤称合作自后固时时诗寓余然絶不可入眼至九江集几落行巻中笑海岂文通才顿尽耶子价已化异物秋日晒书出之殊切山阳之感聊识于后

马太史巻

同年马太史作书大有笔而不胜好竒之念往往使人不可识此巻为余书东封纪行可二万言皆行楷遂无一笔放轶盖余酒间尝讥之故耳闻徽人袖精镠购太史书时得赝者此巻乃落余山房散帙中将并饱蠧鱼物故有遇不遇也因识而收之

陈子兼巻

余甚爱陈子兼书每出纸素子兼辄欲书已作余甚苦之癸丑避冦呉中以此巻索书曺子建诗子兼不伏慢骂乃别録蜀中诸篇并巻见遗今可一纪矣曺诗岿然山房而蜀中篇遂为人携去子兼知之不免又作一大骂也

陈子兼诗牍巻

此一巻陈子兼诗及尺牍书法极洒落可爱然皆数千里外笔耳晩归仅一水而音问极少或小札数行因题二韵于后莫怪陈惊座年来尺牍疎老饕能自饱不喜换羊书

俞仲蔚书

俞仲蔚旧为余小楷歌行一纸行草及大书古选体各一纸合为巻藏小酉馆仲蔚前后寄余诗不下数百纸不能尽尔也子敬作精书以贻谢太傅谢辄批尾还之物固有遇不遇也

俞仲蔚书金刚经

禇登善书阴符栁诚悬书度人二经余见褚石本又于项吏部处见栁真迹皆小楷而桞尤劲挺有风骨今年春仲蔚为余书金刚经一册微用米颠笔而八法种种不乏其得栁为尤深此经是佛最妙语破一切着比之阴符度人故不与易也凡书金刚经者眉山吴兴并仲蔚而三皆法寳兼墨寳故志之

杨秘图杂诗

记余初入比部时见同舎郎呉峻伯论书法辄云故人杨秘图珂者今之右军也余购得此巻不胜喜以示峻伯字为之解云此非右军而何余时心不能伏然无以辨之又数载稍稍识书法一日检故巻出而更阅之盖杨生平不见右军佳石刻仅得今闗中诸王邸翻搨十七帖其结构尽讹锋势都失别作一种细笔而临摹不已遂成镇宅符又似雨中聚蚓耳恨不呼峻伯嗤之然诗语亦得一二佳者今闻其人尚在多作狂草或从左或从下起或作偏傍之半而随益之其书益弱而多讹然自负日益甚诗亦日益下第其为人潇洒食贫有遗世之度可念也因记于此

陈鸣野诗

山阴陈鹤鸣野翩翩任侠髙位置恒自称中国陈鸣野云楷法用墨絶肥壮而无锋颕若龟鳖之缩项足行草殆似枯枿败蔓纵横道上而云出自魏武锺太传颠旭狂素良可笑也此巻所书絶句中如夜深池上弄琵琶万里星河月在沙莫恠樽前弹出塞只今邉将未还家却自有唐调可喜也

外国书旅獒巻

余于燕中邂逅王太常汝文谈诸译人多精于其国书者乃以旅獒明王慎徳至所寳惟贤则迩人安百六十五字令书之得九纸为西天女直蒙古髙昌回回西畨百夷缅甸八百媳妇大约多类籀草而西天独雄整女直有楷法而小繁复不知其为陈王谷神所制否也因复乞黎惟敬俞仲蔚周公瑾莫云卿王舜华陈道易程孟孺管建初辈作篆籀分隶小行大行章草之类以冠之而钱叔寳复为图系焉余以中国书固称彬彬八法然自大篆而后会意象形之外亦仅取其适用美观而已不必尽有书理也诸部于书理无论要亦能用以纪姓名通朝聘而世守之不变异日同文之化成此亦一故事哉乃至竺典所谓造书主三天人曰梵曰迦卢而苍颉頋其少季元二张赞羊皮诏孟浩则曰书契复见科斗文光弼则曰龙蛇后见古文字盖皆厌属羮酒忘其太玄者也何足道哉

扇巻（甲之一）

扇巻甲之一为法书凡十六人二十一面内徐髯仙子仁三李西涯宾之白洛原贞夫朱射陂子价许髙阳元复各二呉匏庵原愽頋东桥华玉金赤松元玉唐六如伯虎王前峰绳武王涵峰履约袁胥台永之马孟河负图呉霁寰峻伯各一西涯仅一词耳与匏庵皆以书名而皆沓拖不称更不若震泽之遒劲也华玉翩翩有晋人意元玉伯虎俱足呉兴堂庑差薄弱耳子仁堆墨丰美而肉胜绳武似舅卤率而骨强履约肤立不能难其弟永之疎逸自放贞夫作轻重笔斌媚近人子价结体虽疎而天趣逸出良堪压巻负图之纵诞峻伯之纎弱若此合作者不易得元复牡丹歌及书皆圎熟得禄之补图尤为离俗耳此皆吾后先所收以不堪动揺故聚而帙之时一展翫庶不以炎凉戚疏也

扇巻（甲之二）

右扇巻甲之二法书凡二十一面祝枝山希哲六面皆草圣也老笔纷披中秀骨森然超出蹊径之外当于神逸二品中求之蔡林屋九逵一面圉圉可怜王雅宜履吉九面翩然洒落览之如山阴道上行使人应接不暇而辋川一书小楷尤精丽真堪与摩诘语争胜其与履约一面又履约绳武一面仅堪乌衣诸王而已陈道复二纸颓然自放王子新一面步武邯郸聊附于末记吾家右军及苏长公俱为会稽余杭老姥作扇縁不知希哲履吉存日何似以今度之想亦当然耳

扇巻（甲之三）

右扇巻甲之三其廿三面为文衡山征仲书其一面为寿承临笔内庭下戎葵风搅青桐二面作眉山体与初秋雨霁皆小行特精甚赤壁赋字尤小余半面图以补之睡起绢封缺月三面皆豫章体险急中风骨奕奕可爱此老之于二公庶几出蓝之美其它体俱本色而笔多暮年或肥或瘠各俱神采八十衰翁一面即所谓寿承临者不失箕裘余于此老晩合中有四纸见寄者惜其纸垂敝不能作懐袖观聊以当笥箧之珍尔

扇巻（甲之四）

俞仲蔚凡三扇宋玉神女及舞赋司马相如美人曺子建洛神多作蝇头小楷而清劲有法周公瑕之班姬捣素文休承之宋广平梅花精丽轻逸陈子兼之宋玉髙唐朱子价之相如长门黄淳父之杜牧阿房莫云卿之舒元舆牡丹家弟之江淹神女觉意胜法张伯起之祢衡鹦鹉彭孔嘉之潘岳闲居袁鲁望之陶潜闲情觉法胜意程应元前赤壁仿锺太傅后赤壁仿颜平原虽骨格未成时复长进诸赋上下二千年才情妙丽各极其致而目下数君子皆名临池者以小楷纪之真可寳也

扇巻（乙之一）

扇巻乙之一凡九人十九面王文恪济之一沈石田启南三周康僖伯明一夏文愍公谨一祝京兆希哲二文待诏征仲四王雅宜履吉三陈白阳道复三袁谷虚补之一是数君子者独文愍为江西人沾沾负书名余皆吴中工八法者文祝王陈已见甲巻所以屈居此者不无纸敝墨渝之叹耳

扇巻（乙之二）

扇巻乙之二凡九人十五面王酉室禄之一许髙阳元复二朱射陂子价一陈雨泉子兼二马孟河负图二王前峰绳武一俞仲蔚二周公瑕二髙唐王篆书一绳武余犹及识之禄之而下皆所与往还者其人皆有书名作行草遒劲有法而髙唐篆笔最为淳整其弟齐东王尤有法尝贻余两扇而失之以为恨附志于此

扇巻（乙之三）

扇巻乙之三凡九人共十五面汤湖州世贤一陈布政鎏一为前后出师表沙秀才鲁一为赤壁赋梁礼部孜一俞山人允文五王山人逢年三陈山人演二王太学穉登文司训嘉共一则皆所自撰歌诗内俞古隶二陈古隶一篆一余俱小楷斐然可爱亦以纸墨不甚精新屈居副箧耳

扇巻（乙之四）

扇巻乙之四宗提学臣一徐方伯中行三张少叅九一一吴提学国伦一吴中丞维岳五董宗伯份三皇甫佥宪汸一俞亷宪宪一王太守可大一仲舎人春龙一张比部烛一李茂才言恭一周袁州璞一皆平生所还往而于交有心许者有面合者其人有工临池者有擅长城者然半已游岱矣揽之不胜人日曝书之感

扇巻（乙之五）

扇巻乙之五为吾少师华亭徐公二面公过余小祗园又得余贺孙成进士诗手题此扇见寄又宋中丞望之一曹中丞子诚一莫方伯子良一张中丞肖甫一吴大参明卿一王大参阳徳一张进士伯起二王太学百榖二欧愽士桢伯一俞山人仲蔚一莫太学云卿一魏解元懋权一毛山人仲章二顾茂才懋俭二其人多昭代耆徳清时胜流或擅长城或精临池者偶以所得之晩第居是耳非有所甲乙也

弇州四部稿巻一百三十二

●钦定四库全书

弇州四部稿巻一百三十三

（明）王世贞 撰

○文部

△碑刻跋二十九首

淳化阁帖十跋

第一巻汉章帝书当是后人集汉章草法如圣教序类耳王着既谬称章帝遂有谓千文不创自兴嗣者得无愈失之耶晋武帝书品谱断赋述俱所不载余甞见米芾所临其大小帖幽深无际出有入无自是卫索门风度赋述仅称元帝如发硎刄虎骇鹗视孝武如露滋蔓草风送骤雨文孝王雅薄绵宻纎润至康哀宣明简文皆所不载览其遗墨尽是夙工晋世书法之盛如此宋明略见赋述齐髙颇着能品梁武晋安故是箕裘黄伯思谓安军破堽数朝三书糺绕若出一手定为赝作此殆未然帝王书多摹则前轨不解创构结法偶同亦何縁悬断耶宣以祖后孙道子以弟先兄梁髙梁武判作二人着手如悬锤何以无半册六朝史在腹良可笑也文皇大笴白羽取天下笼盖一世而矻矻墨卿毛颕间工笃若此伯思谓吊江叔艺韫二帖为髙宗书核矣谓枇杷移营亦髙宗未有据也吾意唐诸帝若髙若中者不当辨菽麦髙既工八法中复能五言岂混沌一窍耶叔懐弟也不当先伯智且以人臣耶置之唐后则文孝王亦不必在宋明前皆着误也

又

第二巻张有道书变章法创今草为古今第一昔人谓其如清涧长流萦洄崖谷交龙骇兽奔腾挐攫今此诸帖法具有之米元章以真迹乆絶疑为长史书恐长史不便解此耳书词祖希时面祖希张玄之也与大令同时其结体小疎亦在山阴之下余甞疑其为大令书又以为张融思光巵言载之甚详八月一帖自古雅米元章黄伯思谓崔子玉为唐人书无所据谓锺元常宣示帖为右军临书白骑遂帖为大令临书长风帖为逸少少年时书却琅琅可据虽然买王得羊尚可况赝元常真右军大令哉皇象文武帖冩东观校书郎髙彪送第五御史箴语后一表云是唐人书亦以章法类有道八月帖耳书赋称其龙蠖蛰起伸盘腹行书断称其沉着痛快才力似蔡邕而妖冶不逮肩吾品以上下葛洪谓之书圣然哉张茂先王茂弘一时名臣然俱入能品二帖风棱髙利雅亦相当元子有真淳之称似未若虎儿恨不及见耳王氏诸彦无非上乗所谓触目琅玕宁独风范世将两表评者谓得元常心印惟廿四日帖伪髙平三世豪翰评者谓方回章健逸发骫骳亷棱独表光絶览之故当尔尔卫公自夸得伯英骨与索靖一台二妙似不及索安石虚和流动着品不弱帖所云道民者五斗米道也皇恐再拜政是佞其师尊耳米颠不知便意非真噫亦轻于持论矣书法至魏晋极矣纵复赝者临摹者三四刻石犹足压倒余子诗一涉建安文一涉西京便是无尘世风吾于书亦云张华称丞相王珉称司徒卫瓘位至太保止称尚书令皆王着不读书故也

第三巻庾元规书媞子江淮间呼毋为媞书箱计是奉母作此人乱天下大舅不下桓元子但才不足耳翼既蹇蹇书法亦古雅第欲遂比野鹜得耶按启事似上陶太尉者沈嘉字长茂窦臮评其势捷而疎鸷击失中杜预二帖米元章黄伯思以书辞疑之过矣晋语虽不俗故大不可解伯思又谓刘超笔与元帝近因絶外交不应复有此帖絶外交语出自窦蒙然谓其一帖三行存者或即此耳徽操涣凝皆逸少子鳯毛欝然懐祖乃有书名坦之不闻箕裘也今法亦似小拙司马攸即齐王也见能品赋云突兀嵩华参差斗牛许之至矣刘瓌之御史中丞代王子敬题太极殿榜者赋称元寳刚直两王之次以僻故不能书其索征西前一帖章法纯古虽数经摹勒银钩宛然刘穆之评者比其类昻藏蹇谔之士纪札诚可疑所谓俗语也张翼逸少叹小人乱真者临仿乃有余自运不足王敬豫导之子见能品陆士龙以下书不甚着羊敬元孔彦琳皆入妙品评者谓羊槭若严霜之材婉如流风之云谓孔如飞流悬沫吕梁之水工力故不如羊耳僧虔两启结法与王琰乞江郢帖同端雅之极用拙笔时手办此耶此巻前軰评驳甚众要之不足论其笔法非后人可及也独题庾亮为元亮沈嘉为嘉长刘瓌之孔琳之王昙首皆去其一名谓杜预司马攸卞壶刘穆之王僧虔为侍中山新沓为太守王廞司徒左长史也目为司徒山新沓杜征西司马献武王索征西晋人也谢庄宋人也皆列之庾太尉王海陵间着不学至此而三馆诸公无为糺正者为之一笑

第四巻梁王筠沈约书诸书谱不载王结法殊散缓沈差有意耳阮交州在上下品行草入妙窦赋比之激溜悬磴垂条晚青张懐瓘云研行草出大王若飞泉交注奔流不息赫赫跃迅此帖信有之黄长睿槩疑非真过矣萧确者邵陵王子窦称其寛而壮賖而宻绰约文质天然超逸所书孝经一则耳真伪未可辨也萧思话庾品下上此帖亦佳梁武帝甚重萧子云肩之妙品今所书列子虽志在古雅如十月冻蝇何足师尚张懐瓘曰当世多影效子云肥钝无力者悉非也此本定赝作不然石本翻易失真出师颂故应佳恨未之见耳长睿谓禇河南谪潭府时无侍中姓薛者又谓山河帖是枯树赋中録出者虞永兴大运帖欧阳率更比年帖是碑刻中録出者真书家董狐也率更行草圉圉寒俭吾未敢服膺懐瓘乃谓其跌宕流通惊竒跳骏不避危险示之二王可为动色羊薄以后略无劲敌岂吾见其杜徳机耶夫欲以残缣断石寂寥数行而尽千古士难矣徐峤之浩父赋述称其娟姹锺门逶迤王后陆柬之吴郡人书断入妙品谓其工于仿效劣于独断今二帖与薛稷帖皆佳李北海翩翩自肆虽行草不同亦云麾笔也陈逵晋人为中郎将今列之陈薄绍之宋人为丹阳尹与羊欣齐名今列之唐每一开巻便为王着村老供一卢胡也

第五巻为苍颉夏禹孔子史籀李斯程邈宋儋卫夫人古法帖随朝帖智果梁武帝评书及何氏二帖蔡琰我生一帖敬祖一帖孤不度徳亮白二帖懐素右军一帖张旭晚后得足下二帖无名氏移屋及意识二帖着亦以时代错杂真伪难辨故别为一本耳颉文科斗祝融峰神禹碑絶无此法至史籀皆伪作无疑黄长睿谓李斯田畴一帖乃李阳氷明州刺史裴君纪徳碑语其字体亦当尔谓程邈所作隶书今汉碑中字此为伪构果也宋儋开皇中人仕至校书郎窦蒙评其祖锺而体流着亦不晓耶智果书梁武帝评乃袁昻疏有梁武帝答诏耳书辞不同者深山道士帖为柳产疏为袁崧舞女仙人为萧思话疏为薄绍之龙跳虎卧帖为梁鹄疏为韦诞疏不载王右军评辞及遗李镇东程广平桓玄范惟均孔琳之帖不载孟光禄何者为正耳吾甞恠其訾子敬薄伯英以为未当何氏者长睿谓为不知何氏以为欧阳率更亦以其书法近之耳敬祖一帖以为子敬语法俱似之或是好事者摹其书若圣教序之类孤不度徳二帖极与子敬帖中章草相同而差小移屋二行外遒紧飘逸及意识帖俱絶佳后有羊欣二字是欣书也

第六卷为吾家右军书开卷顿尔神豁米元章黄长睿谓适得书至慰驰竦耳皆近世不工书者伪作中间结体小疎韵度落凡时或有之谓尽伪作则吾岂敢惟殷生帖法既浅促又是从合晋人臾语为不得真耳然亦非郗歆书也七儿帖为之一慨甫过知命婚娶都毕种种琳球至恶者犹是道韫郎便堪乐死何必阿述始尔飘然与周益州诸帖意皆佳问君平子云后然汶岭游目终否愿素山川济胜须种夙根耳景风帖谓是贾曽送张说文唐人集右军书果也庾子嵩逸少伯父行今称子嵩似亦无害彦国老不得尔晋人固字其父况他人乎昔人谓右军内擫大令外拓此大凡也元章诸君子泥之故右军笔稍大者涉放者皆定其非真迹不知此公龙爪金错变化万端以区区蠡管求之毋乃为永和诸贤笑地下乎吾力非能辨此者故寘之以寓懐田居可耳

第七卷右军书多神妙都下帖当今人物眇然而艰疾若此令人短气慨览今昔末运所乗贤俊并坠致足摧感黄伯思谓初月至前从洛帖皆伪毫髪惝怳间非吾识所能辨也皇象帖杨用修谓勿勿非勿三也系石笔误然此三字甚明恐是三思之三因促还皇象草故止之勿三耳承足下还来帖后有释智永字流放无一笔铁门限法或云是智永临右军书亦非也帖尾谨此代申不具非晋人尺牍语是永自作无疑自慰毒热二帖云唐文皇临本当别有据小园子帖米谓大令书似也右军父子俱在神品安得不交有结法岂因展笔小纵便尔致疑当由内擫之言误之耳七十帖游目汶岭又复谆谆必欲果此一段竒事然自谓年垂耳顺作书后不久当遂之岱矣不唯西游未果汶岭即岷岭用古字杨用修辨之甚详

第八巻昔人谓死罪帖足下各如常帖为非右军书蒸湿帖大令代父书吾皆不能辨然淡闷干呕咸古字须右军乃解作此蒸湿帖固一二大令风又焉知非乃公偶为之耶凝操徽涣咸有家学何据定为阿敬代笔也不去人间而欲求方外此或速弊是际竟语慨然慨然

第九巻大令书神情散朗姿态超逸有御风飱霞之气令人作天际真人想一时羊中散軰相推尊之光艳腾踔几掩乃公梁唐二帝拟之河朔少年又辱之饿隶要而论之殆文武之政耳巻中奉对帖是郗家离婚后语雅非敬懐不能作宋司空识遂累大雅玄度帖翩翩敬笔第帖辞曰仁祖欲请为军司谢仁祖卒时敬方十三不应便及时事长睿辨之极当但结法不类右军恐方回书耳薄冷益部二帖颠米辨为欧阳率更其险劲率更手也知非六朝后尺牍语何长睿书絶不及米持论往往胜之者米以法黄以事差核耳

第十卷大令书吾当托桓江州疾不退至分张帖元章诸君子谓为长史藏真赝迹吾不解书不能辨第谓长史藏真去此尚三舍耳合观伯英草与此结构同恐是大令创草黄长睿所论崇虚观建自宋明帝泰始四年以此证书之讹亦得之然书笔鬰劲遒发纵出自余子譬啖恒山紫花梨亦以为快也大令似不分右军吾不知之习右军者自虞永兴禇河南后不能得一笔大令笔往往落李北海米南宫赵吴兴及迩时祝京兆手腕指间当自有神物司之敬安能强哉

淳化阁帖后

今人类多称淳化阁帖不知往时唯两府拜日方被此赐元佑中亲贤宅诸王仅搨百本遗人然雅已不逮旧至靖康朝遂掷敌手即无论潭绛泉汝大观戏鱼旧迹亦自不知矣包叅军此帖虽木本然纸墨古色隠隠指睫间而波磔督策之际无毫发遗恨唯第五巻阙智果何氏等十一帖今泉石亦少此而宋刻乌镇福清三山殿司皆枣木又云有脱落是未可知也黄长睿书家董狐余犹恠其不究极八法而徒区区于出处真赝叅军具腕中眼者毋亦得其意于骊黄牝牡之外哉

淳化残帖

李鸿胪藏阁帖第九巻真奚氏墨澄心纸淳化搨赐两府者汪端明所谓墨黒甚于漆字丰穰有神采李庄简谓初用廷珪墨则色浓又初板完好无银锭纹考之皆合又此卷唯益部耆旧薄冷二帖为欧阳率更之误余皆大令笔也吉光片羽购者千金鸿胪其善有之不减得吴兴白练裙矣

大观太清楼帖

大观太清楼帖徽宗时以阁帖毁于火复取真迹摹勒上石而益以秘阁续刻及贞观十七帖孙过庭书谱总二十二卷褾题巻尾皆蔡京笔或以为刘焘无言非也摹搨精妙不减淳化阁帖而世少传者徽宗故秘爱之不久有靖康之变而时又无它刻以故视阁帖为尤贵重甲戌秋八月余以俸缗四十五千得之长安市乃故太傅朱忠僖家藏物然仅巻之二四五八十耳明年复以十六千得第七巻为右军书于吴中而缺首数行其它巻及续刻尚杳然也搨法精甚字画稍肥而锋势飞动神采射人若淳化之亲贤宅二王府帖绍兴太学淳熙修内皆出其下余故识而藏之倘日力未尽尚可希延津之合也

绛帖

此帖吴中黄勉之以十二千得之于市人割去巻尾却以泉帖淳化云云装后勉之子淳父始辨其为绛帖仍割去尾装而属文寿承籖题其首后得五十千质之华礼部叔阳归踰三岁复得三十千始真为华氏物而叔阳病甚寄余郧中为别按绛帖凡十二卷其首巻仓颉夏禹至秦汉人而止今颇与之合而二巻之帝王自章帝以至于唐髙宗五巻自梁王筠以至薄绍之皆缺右军迹亦失三之一其治头眩方据东观余论知其为真綘也岂绛帖不完之本好事者姑取其褾改作十巻以希重息耶抑别有选本耶第其石刻之精与纸墨之古不在生平所见淳化阁本下而徧考宋帖无此改损本恐非绛不能当也昔人以绛为淳化嫡子太清楼为介弟今吾一岁而俱得其十之六七以比于吉光之片羽则具体矣然淳父吾故人叔阳吾婿方壮不二年而失之而况兹帖之阅人若传舍又安必其长为我有也

汝帖

淳化阁帖出而其子裔最良者为大观为潭绛戱鱼堂修内司而其最下者为汝盖王宷辅道守汝州因徧搜诸碑帖篆分隶草而节取之自皇颉夏禹以至钱忠懿郭忠恕得十二卷其所留淳化亦不过十之一二自以为甚博而綦精而不知其所得者多虎贲重儓之类耳且自以险急偏倾之势发之石理麄而刻工拙所谓鲍老当场郎当舞袖者耶第其刻在汝大类社之樗以不材而获全今尚可搨也昔人谓为黄长睿所掊击不直一钱噫令无长睿亦能与潭绛争价耶

东书堂帖

东书堂帖者周宪王为世子时手摹上石大约以淳化为主而秘阁续帖亦时有删取至宋太宗以后蘓黄米蔡诸家胜国虞赵鲜于之迹皆与焉刻成亦曽进御宪王临池之力甚精惜其天资少逊以故粉泽有余肤理不足又似徐偃王前仰后俯仅尔肉立此帖盖摹笔至使古人之迹屈而从手耳其于兰亭亦然盖双钩廓填始可免此病也

寳贤堂集古法帖

寳贤堂帖自晋靖王为世子时刻者大约以阁帖绛帖大观寳晋为主而益以邸中所藏宋元及明人墨迹墓勒上石于行欵次第颇不俗第石理既粗而摹刻搨三手俱不称以此在诸帖下耳当孝庙时甞进御人主右文亲为手书褒美之其所自叙颇夸诩其墨迹之盛而所见寥寥乃尔视今权相缇帅家蓄殊不能百一也余往岁为晋臬邂逅中贵人问古刻真迹今无一存者不知何繇失之为一慨叹而已

真赏斋帖

真赏斋帖三卷第一巻为锺太傅荐季直表初在相城沈启南所李贞伯吴原博俱定为真迹后归华氏第唐以来落何人手不入天府及窦臮赋述肩吾懐瓘品断中又巻首有米芾印芾自言生平覩真迹自晋而止无汉魏者寳章待访诸録亦不言太傅此为妄益无疑结体虽与宣示墓田少异余甞评之小法十六楷法十四要非二王以下人手第二巻右军袁生帖妙甚徽宗时进御者第三卷唐人摹王方庆进先世书凡二十八人其存者仅此内右军二帖有篆籀隶分法黯淡古雅出蹊径之外余帖虽有刚柔擫磔之异种种可翫沈启南甞从华氏乞得令文征仲双钩复刻停云馆中此华氏本也摹本既精搨法亦佳为尔时法书墨本第一留山房中归耕作劳假以散力庐山

陈氏甲秀堂帖

甲秀堂帖五巻近忽盛行想是摸刻杂本为之耳然真刻颇淳雅可爱蔡中郎九疑山碑虽见宣和书谱而行笔絶类开元孝经陈思王诗及鹞雀赋亦然黄伯思辨其为李懐琳赝作极可据也唯眉山豫章襄阳诸尺牍奕奕有姿态耳

文氏停云馆帖十跋

第一巻晋唐小楷自右军黄庭至子敬洛神虽极摹搨之工然不离文氏故步虞永兴破邪论序规仿曹娥神明不足耳余甞见此论大抵沙门攻傅太史奕语也率更心经陀罗尼咒虽用笔甚劲而结法小圆似不类碑石存者阴符经真草两帖俱有小法颜鲁公麻姑坛不如旧本拙而存古意欧阳永叔谓鲁公无此笔非也此正是东方朔家庙碑缩小法耳度人护命经譬如铜雀遗瓦令人寳爱古人不可及岂唯翰墨而已耶

第二巻唐人双钩王方庆所进真迹后有岳珂张雨沈周王鏊文征明跋右军二帖无上神品大令光禄并余迹纵横妙境虽再经摹勒回睫一阅诸迹丧气间与家弟临池怅手腕之拙輙自解曰蓝田佳璧尽矣安能作烟华色耶李懐琳伪为叔夜书见诸书苑甚详叔夜当不致恨地下矣此君精能之极几于悟解胸次不甚髙故小乏风骨耳后有汤君载文征仲二跋其辞亦详缛可喜也

第三巻颜鲁公祭侄文有天真烂漫之趣行押之妙一至于此噫此稿草耳所谓无待而工者忠义真至之痛欝浡波磔间千古不泯陈深陈绎曽文征明三跋亦该洽称是朱巨川告徐柱国流吏楷耳懐素千文作小行草号千金帖贵在藏锋而少飞动之势林藻郭郎帖古雅殊胜非后人可及杨少师神仙起居法后有米友仁商挺留梦炎诸跋山谷极推重之至目以散僧入圣昔人云张茂先吾所不解余于少师亦然

第四卷宋名人书李建中宋初第一手苏黄诸公起乃稍稍揜之书家者流讥其庸拙此行笔可见杜祁公行草仅免俗耳而耳观相臾至黄裳陈旸跋如小儿涂鸦胡重也永叔乡社老人动止供笑乃颇自矜许岂独知人难哉文潞公乃无论结构亦老逸可念王荆公本无所解而山谷海岳争媚之何也中间仅一二纷披老笔蔡君谟二纸差强人意然多圉圉未畅坡公涪老共四纸虽结法小异而俱能于形势外取态颕叟存故事耳唯颠米九帖煜煜光彩射人赵氏法书当以此帖第一第其与人札云张旭俗子变乱古法髙闲而下但可悬之酒肆后人评米书仲由未见孔子时气象亦畧相当人苦不自知耳

第五巻苏才翁子美各一纸宋人谓才翁书法妙天下则不敢信比之子美较老苍耳子美亦自有字学范希文司马君实如召伯之甘棠不以书也冯当世范忠宣亦然林君复有书名而此不称此外如少游参寥薛道祖范文穆姜尧章李元中皆有可观文穆南宋人误寘此册中

第六巻为南宋名人书如王定国钱穆父贺方回陈简斋皆元佑政和间人文氏悮耳米敷文陆秘监之竒逸张于湖之调畅韩子苍定国方回之老健虞雍公之俨雅皆有可采者张即之大擅临池恶札之驩垂此行押差未败耳朱紫阳张敬夫文信公儒林国祯千秋尚新岂在书乎叶少藴笔不佳甞仕显矣好构撰其人才亦下中

第七巻为元名人书邓文原二札皆有清令之色昔人评鲜于太常如渔阳健儿姿体充伟而少韵度此札殊有米颠赳赳风骨必仁亦潇潇可念虞仁寿札似伤佻康里巙评者谓其雄剑倚天长虹驾海不无曲笔又谓如莺雏出巢神彩可爱颉颃未熟颉颃未熟斯则得之巙又言吴兴日作可万字侬可三万字恐无此理赵彦征周景逺吴兴之优孟掲曼硕伯防陈敬初之鲁卫他如胡长孺袁清容饶介之张贞居王叔明不无一二佳者要亦偶然之合耳倪元镇笔如风女儿漓漇长袖岂为丹青所携借耶吾不能知之以俟鉴者

第八巻为吴兴赵文敏书行草尺牍若干首遒媚清丽妙有晋人风度小楷常清净经千字文各一篇精工之极妙逼黄庭洛神唯凡骨未尽换耳昔人谓之仪凤冲霄祥云捧日又云上下五百年纵横一万里举无其敌真知言哉

第九巻宋承旨濓舍人璲各一纸书述称宋氏父子不失邯郸觉舎人小纵耳承旨翩翩有颜米笔詹孟举叙字小楷可谓精能宋克章草书于彼法中太儇露未是合作然已足压巻解学士似为衔橜所苦未甚驰骤然踠足差少祯期举举出蓝之能沈学士一颂一札清婉流媚故是当家然与詹生俱淘洗宿习未尽书述谓沈大理球鞠少年危帽轻衫然哉徐武功是米书之儇浮者马刑部是米书之病狂者刘西台是吴兴之局促者李少卿爱写此疏是其得意事故出得意笔有纯绵裹鐡之状张汝弼以小故佳耳再一展便不足言

第十巻为祝京兆允明书古诗十九首秋风辞榜枻歌余往从文嘉所见真迹清圆秀润天真烂然大令以还一人而已顾华玉跋不能佳文征仲代为书石者后有陈道复王履吉题字亦可观书述一篇京兆评国初至弘正名笔差许仲温民则而恶汝弼其所扬扢皆当味其微托固欲与吴兴狎主齐盟矣书法仿章草不能造幽亦自不俗

弇州四部稿巻一百三十三

●钦定四库全书

弇州四部稿巻一百三十四

（明）王世贞 撰

○文部

△墨刻跋四十五首

衡山禹碑

禹碑在祝融峰重刻者有二本而隶释亦微不同大抵多以意会耳非必尽能识之也按昌黎歌科斗拳身薤倒披鸾漂凤泊拏虬螭是书形势亦诚有之及读盛弘之荆州记刘禹锡寄吕衡州诗此碑流迹已久不当叅以蜉蝣之足但铭辞虽古未谐圣经极类汲冢周书穆天子传中语岂三代之季好事者托大禹而刻之石耶然宣王石皷文亦多类是似更有不可晓者予直以为即秦以前文犹胜作西京后人语而用修所谓龙画傍分螺书扁刻不啻倍蓰峄山琅邪也留此以冠诸刻

岐阳石鼓文

石鼓文辞既深典出入雅颂而书法淳质是籀史迹其为宣王田猎之语可据欧阳公偶以臆见疑之为书家诸学士贬击殆无地可容面若以夫子之所不应删则非也诗固有夫子之所未尽见者此石今犹在太学而人不知护持岂亦所谓舍周鼎而寳康瓠者耶

秦相峄山碑

昔贤评徐散骑有字学而书法不能工今所橅斯相峄山碑仅得其状耳求所谓残雪滴溜鸿鹄群游之妙徒想象于荒烟榛草间重以増慨

西岳华山碑

西岳华山碑文见杨用修金石刻亦尔雅可读为新丰郭香察书凢汉碑例不存书者名氏此小异耳至谓东京无双名而云察书者监书也其言亦似有据然邓广徳梁不疑成翊世邓万世王延寿谢夷吾苏不韦费长房蓟子训此何人也其行笔殊遒劲督策之际不尽如锺梁二公知唐人隶分之法所由起耳

汉太山孔宙碑后

汉太山都尉孔宙碑宙融父也卒以延熹四年又后四年而都尉废废三年而长子褒坐融匿张俭抵罪时融年十六宙卒时仅九岁碑不载宙子名余故附记于后碑阴有广宗捕巡等今皆失之其书与文虽非至者要之不失东京本色也

跋汉隶张荡阴碑

后汉荡阴令张君碑君讳迁陈留已吾人盖既卒而其门生故吏刻石记之者也文辞翩翩有东京风独叙事未甚详核耳至谓其先有曰良曰释之曰骞者按良韩人释之南阳堵阳人骞汉中人宗系絶不相及文人无实乃尔其书法不能工而典雅饶古意终非永嘉以后所可及也

汉景君铭

汉故益州太守北海相景君铭今在济宁州学见永叔明诚集中而永叔辨论加详隶法故自古雅尚可识益州部当言刺史不当言太守也额曰铭辞曰诔亦属未安东京作者往往如是

汉司隶校尉鲁峻碑

右司隶校尉鲁峻碑亦汉隶中之有声者也郑樵氏谓出蔡中郎赵明诚疑其不然俱未有据峻自司隶再迁以终今举其雄者又为之私谥曰忠恵父皆门生故吏意也

汉圉令赵君碑

汉圉令赵君碑当赵明诚时已刓缺名字无考而所载铭辞今尚彷佛可读书法方整锺蔡所近其碑是汉旧刻可重也金石録云司徒杨公辟考碑司徒袁公辟当以碑为正

蔡中郎书夏仲兖碑

按赵明诚金石録云此碑元佑间治河堤得于土壤中刻画完好如新又云家所藏汉碑二百巻独此碑最完然则欧阳公以前当不及见矣碑尾今有蔡邕伯喈书字乃后人妄益然内称夏君于建宁三年六月卒官而是时伯喈繇桥司徒府出长河平入为郎中又其隶法时时有篆籀笔与锺梁诸公小异而骨气洞达精彩飞动疑非中郎不能也但蔡集不载而他书亦无可考姑阙以俟知者

桐栢庙碑

后汉桐栢庙碑王文考撰橅搨精彩动人览者谓是宋本按欧阳永叔集古録谓磨灭虽不甚而文字断续粗可考次其所载文仅十之六七不应此本完善乃尔岂汉碑已泐而宋人别得善本重刻之耶分法虽极古雅然往往有史惟则张正臣笔意视受禅碑劝进表不无出入因识以俟知者

皇象天发碑

甞览黄长睿东观余论称休明书人间殊少唯建业有吴时天发神谶碑若篆若隶字势雄伟后又阅赵明诚金石録颇载碑所谓上天帝言大吴一万方等语以为妖而不着其竒昨肖甫中丞搨一纸见寄大抵与汉隶殊异亦不用批法而挑跋平硬又尽去碁筭■〈豆斗〉环之累隶与篆皆不得而名之信所谓八分也虽稍磨泐不可读而典刑尽在因録之箧中跋尾胡宗师不着临池名而絶得鲁公宋文贞碑侧记法亦可取也

急就章

章草隶之分变也自伯英创今草海内争趣之章日以废书谱称二王章法俱入神而其存者自孙权豹奴二三帖外不复可见岂非爱而传者不在是耶此急就章称皇象书无可据唯米元章书史云象有急就章唐橅竒絶在故相张齐贤孙山阳簿直清处此岂即其物耶然当叶梦得刻石时再经摹搨国初又一入仲温手风骨尽矣形似一二存者精意古色尚足照映艺圃况真象书又当何如耶

孔子庙碑

孔子庙记后有陈思王曹植词梁鹄书数字是宋嘉佑人益者魏文帝于簒汉后日不暇给乃有此举毋亦禅让余策哉何新之莽魏之丕来辱吾圣道若此也碑字多漫漶其存者结体亦与受禅同差可寳也

受禅碑

受禅碑云是司徒王朗文梁鹄书太傅锺繇刻石谓之三絶碑一云即太傅书未可据也字多磨刓然其存者古雅遒美自是锺鼎间物噫其文与事不论后千百年而使海内之士所指而唾骂者寳玩不忍释孰谓书一艺哉

劝进碑

劝进表亦云锺繇书结法与受禅畧同第所称官俱号督军盖是时尚未称都督耳以太傅手腕使书前后出师表刻之七尺珉不遂与日月相照映哉吁可惜也

又二碑

余所记劝进受禅二碑以乞家弟矣后复得一本字画不甚剥蚀惜受禅阙前数行中又多断简当是旧搨再经装池致零落其存者犹奕奕精采射人也余始絶喜明皇泰山铭见此而怳然自失也汉法方而瘦劲而整寡情而多骨唐法广而肥媚而缓少骨而多态此其所以异也汉如建安唐三谢时代所压故自不得超也

锺太傅贺捷表

太傅贺捷表一名戎路表清丽无前唯结法似小异真迹藏宣和御殿欧阳公以二十四年九月内羽尗死为疑黄长睿复以闰年驳之当无可措语矣第此亦非李懐琳軰所辨也

宋搨兰亭帖

此禊帖所谓兰亭叙正本赐潘贵妃者及秘殿图印乃是作一小册子于绫面书记耳是元初人装贉池皆零落后有朱紫阳及柯丹丘题仲穆诸公跋末又一老僧作胡语末云付之东屏永镇山门按赵吴兴独孤长老兰亭十三跋内称吴中北禅主僧东屏有定武兰亭从其借观不可一旦得此喜不自胜独孤之与东屏其贤不肖可知也此本为六观堂周氏世藏岂真北禅物耶第细看是木本及取姜尧章偏傍考证之所谓仰字如针眼殊字如蟹爪列字如丁形云字微带肉颇可据他未必尽尔又中所注曽字乃作一钩磔黄长睿谓押缝僧字之误今亦不然也字形视他本差大而中多行笔雄逸圆秀天真烂然又圣教序古刻佳字皆从此中摹出吾不知于定武何如复州以下皆当雁行矣始吾一再题皆谓定武而不能辨木本所以后阅米海岳书史称泗州杜氏收唐刻板本兰亭与吾家所收俱有锋势笔活回视定本及世妄刻之本异又云钱唐关景仁收唐石本佳于定武不及余家板本逺甚米髙自标树乃尔即世所闻三米兰亭是也理庙题作正本且所谓有锋势笔活语岂三米耶抑杜氏本耶若老僧付东屏一跋恐是好事者附会成画蛇足耳语云兰亭如聚讼吾向者不熟律漫为长歌遂作一畨错断公案然此本亦自不辱也

又

莫云卿甚爱吾此本以为在定武上而周公瑕不然之于跋尾颇出异议人或以难余余谓昔裴逸民性弘方爱杨乔之有髙韵乐彦辅性精纯爱杨髦之有神检论者评之以乔虽髙韵而检不匝乐言为得然并为后出之儁此本之视定武殆犹杨乔之有髙韵而微伤检者乎要之亦伯仲也然遂欲定周莫之优劣比于裴乐则吾未敢知

又

余甞见开皇石本禇河南临本与此虽小有不同然皆行笔也定武稍真为一时赏重然米南宫絶不喜之其后摹者日益楷而小非复故步矣相传定武为欧阳率更临故楷法多胜禇河南临则行法胜盖皆以其质之近为之耳米笔佻以故不欲为定武左袒与公瑕之谓此本不如定武者俱非笃论也

又

此本初为周氏六观堂物周生殁其家失之落拾遗人黄熊手熊甞借张氏摹石搨得一纸作古色却割去真帖入旧装又携示今沈尚寳申学士乞题尾质之吾州曹氏得中金三十两以真帖一幅质周金华处得中金二十两最后事露曹氏却责令原巻而会金华殁复从其家购之始复合而售余损他器翫直数十千去久之而吴中有刻兰亭叙者文休承为题尾加奨饰以为不下定武细阅之即张氏石本耳以此知余所得之妙信非凡品也

题宋搨禇摸禊帖

昔人称宋搨兰亭自定武外以复州为胜豫章次之刘无言重刻张澄禇摸兰亭为第三本今此帖称张澄摹勒上石盖昔人偶未见澄原石耳所谓循王家藏本恐不甘复州豫章下也记余少时得石刻禇摸褉帖前四字为张即之书次为马轼图禇摹状又次为米芾元章跋及赞于尾云元佑戊辰获此书崇宁壬午六月大江济川亭舟对紫金避暑手装禊帖之下仅绍兴二字御记及后有政和六年夏汝南装观察使印而已余七印皆米氏识也英景间吴中陈祭酒缉熙得此本谒馆阁诸大老跋凢十有三双钩入石余获石本后十余年而陈裔孙以墨本来售仅余忠安等五跋而増元陈深十三跋于前诘之则曰近以倭难窜身失后数纸耳陈深书尚固未登石也余时不甚了了捐三十千收之踰月小间较以石本不及逺甚又踰年检都元敬书画见闻记云祭酒殁此巻毁于火余闷闷不能已然恠所以存此五跋者盖陈命工更临一本而刻此跋以授少子今此其本也又数年始获此宋搨本内有范文正仲淹王文忠尧臣手书杜祁公苏才翁印识及米老题赞与前本同异几二十许字考之米老书史无一不合而光尧秘记敷文鉴定又甚明确始悟陈所得盖米本耳陈本轻俊自肆至米跋则翩翩可喜使他人故不易辨此然亦不敢出入乃尔意米老甞别为赝本以应人又惧异时夺嫡故稍错综之耶此老白战博书画舩其自叙以王雍雪景六幅李主翎毛徐熙棃花易之损槖装矣能无作此狡狯变也余不足言独恠陈以平生精力与诸老先生法眼不能辨故详记其事于张本以叹夫真赏之不易得也余赝本为友人尤子求乞去余笑曰售之第无损人三十千

又

米襄阳谓此为禇河南的笔亦非也既称勾填清润又云以意改误易数字未有双钩廊填而意易者盖唐人于河南临本上加双钩耳虎儿实知之不欲矫其父误谩定为诸葛正等于赐本双钩又非也正当作贞宋人避其庙讳故余始谓能辨陈家本作于定国耳今乃能于米家本作董狐书毕不觉一笑喷笋满案

宋搨兰亭帖

此帖前有故相李文正题额后则元杜本郑元佑陈深诸名胜及明杨文贞跋皆许为定武佳派而跋语似尚有萧翼赚辨才一图今失之矣纸色如栗玉墨如淳漆古雅可爱考之宋复州江州豫章诸本皆缺前会字及周邸所摸第五本结法同唯督策觉此为胜乃知周邸絶爱重之与两定武禇摸赐本并为五耳莫云卿题尾云海虞有赚兰亭图逼真阎中令而禊刻不称后归赵太史汝师今春晒书见之因举以贻汝师未敢遽谓延津之剑庻几中郎之虎贲耳

兰亭肥本

兰亭肥本二前一本虽少剥蚀而淳雅饶古趣当是定武正嫡后一本则时刻中之小有意者留以备考

周邸东书堂禊帖

兰亭叙刻周宪王邸中者凡五本其一为定武本二为定武肥本三为禇河南本四为唐橅赐本而其五复为定武本不知王所藏本果无夺嫡之疑否王果有正法藏眼否且似以已意临搨而不作双钩廓填媚润有余古劲不足恐未能为中郎之虎贲也石刻于画尤逺泉石气韵了不知所在而诸贤偃仰隗俄之态尚小可寻以此知伯时自不凡其它诗及杂记真行数纸皆宪王笔纵不能脱俗而时时有晋意譬之王石饴澳釜蜡代薪比之尔时诸贤风流都不似然不至作宋儒吃菜事魔也此本视近搨差整洁留之作诸兰亭屏脚

王右军草书兰亭记

余初见此帖大骇亡论与右军存迹毫髪不相似其纵慢生穉即唐开元以前无之独于督策处小近笔阵图耳杨用修谓笔阵图乃江南李后主伪作及览蔡子正跋尾谓陶榖学士得之李主所后榖之裔孙遗之且云迩者定州石刻小字朝廷尚取而置之禁中则此书尤可寳重也盖陶性贪甚而寡识又以豪压李主所匄夺无厌李故用懐琳故事作伪书装潢古色以戏陶陶果不察而寳藏之其孙又赂子正于枢廷代朱提而蔡又不察最后降敌强作解事引沈学士饥鹰夜归渇骥奔泉语灾之石俱可笑也世固有寳燕石者犹似玉也此书固朴之于璞哉

题宋搨黄庭经后

昔人谓右军黄庭不传世而传者乃吴通微学士书余所见多文氏停云馆本往往纎促无复遗藴以为真通微赝作及覩此宋搨乃木本耳而増损锺笔圆劲古雅小法楷法种种臻妙乃知停云自是文氏家书耳且通微院吏体安能辨此狡狯耶曹君其寳之异日受白云子诀见飞天仙人鸾鹤时更当一大快也

旧搨黄庭经

黄长睿以陶隠居翼真检兴宁二年南岳魏夫人授弟子杨君黄庭经使作隶字写传许长史时右军殁已二岁为辨然隠居上梁武书云逸少有名之迹黄庭劝进不审犹得存否长睿以隠居破隠居亦似痴人说梦也第唐人谓是换鹅经则可笑耳此木本宋搨摹拓展转失真而中间尚存意态如所谓王谢家子弟犹可想也

右军笔阵图

笔阵图二本一本刻自周邸者小类欧阳率更伪本无疑此本作行笔而稍大数行之后筋距横出至讹张昶为张旭盖亦非真迹也或云出江南李主手李用笔踈而婉媚此则遒劲有格恐亦非宋人所可到也

周孝侯墓碑

宜兴周孝侯墓有古碑一通云晋平原内史陆机撰右军将军王羲之书跋尾云唐元和六年岁次辛卯十一月十五日承奉郎守义兴县令陈从諌重树此碑后又有一条前试太常寺恊律郎黄某书名与书俱模糊而书字微可推当是后人因陆机撰下有空石妄増右军将军王羲之书以重其价耳文内初载处事大约与传同至于弦絶矢尽左右劝退处按剑怒曰此是吾効节授命之日何以退为我为大臣以身殉国不亦可乎下忽接韩信背水文差不成句又云莫不梯山架壑襁负来归云云元康九年因疾増加奄捐馆舍春秋六十有二天子以大臣之塟师傅之礼亲临殡壤建武元年冬十一月甲子追赠曰孝侯礼也赐钱百万塟地十顷京城地五十亩为第又赐王家田五顷诏曰处母年老加以逺人朕毎愍念其二年月日塟于义兴旧原按处以永平七年战殁赠平西将军赐钱塟地及给处母医药酒米俱如碑盖又十五年而元帝称制追封孝侯建武其年号也时陆平原殁已久矣岂于树碑之际而为处后者窜入谥孝侯一句耶然不应以永平之诏移入建武后至所谓梯山架壑奄捐馆舍天子以师傅之尊等语又似平原他文错简然考之吴及晋初俱无元康年号不可晓也书结构虽小疎笔亦过强而中间絶有姿骨督策之际大得锺王意在李北海张从申间又不可以其伪而易之也

题右军十七帖

黄长睿言石刻有二本其一巻尾有勅字及解无畏禇遂良校者最佳盖唐本也其一为贺知章临本李后主刻之澄心堂者王着翻刻之殊拙而瘦所谓阁本也此帖后有勅字及无畏等校与长睿语合盖宋人得唐本以精工刻之其钩拓擫捺无毫髪遗恨而纸墨如新光彩映射真所谓山阴之嫡嗣也吾弟其寳藏之

宋搨临江二王帖后

晋二王帖右军上中二巻大令一巻前为二像扶侍者各二盖宋临江石刻也黄伯思谓淳化阁帖多赝本唯十七日等帖后有文皇勅字一巻最佳此本则汰去阁帖之伪者而博取诸家藏真迹名刻命好手双钩上石掩映斐亹剧有生气为书家一代冠冕余初得右军上巻盖宋搨之絶佳者喜而题其后曰箕裘谁复二王如底事吴兴一巻无记得向来贞观例黄金偏购右军书居半岁忽复有以右军中卷及大令下卷售者（大令缺数条）后先所得皆元人装然前巻为巻后卷为册断非一家物而纸墨完好精润若契麝煤蝉翅蔼然轻云之笼日延津之剑常山之寳符固无以喻也为之踊跃不寐敬识而藏之

圣教序

集右军书圣教序心经余前后阅数十本独此旧搨本不失笔意最佳耳此序为唐文皇记为髙宗作今以冠藏经盖叙记僧玄奘求法事也始奘于武徳末乞往西佛地取经不许乃私从一贾胡阑出边亡何胡弃之去几死独身越五烽谒髙昌王传致西突厥可汗歴十余国而抵鸠摩从胡僧戒贤习大乗论译经语又之中天天竺戒日王所说法积十八年而以二象駄夹经像还至凉州上闻手诏飞骑迎之令安夏阿兰若译经行世而父子相率为序记侈大之噫彼髙宗者固耳岂文皇之雄畧豪气而遂衰沮不振至此耶彼其志得而无所事事意惓而感慨系之不之于长生则之于因果无足怪也奘既托之文皇懐仁又托之右军以不朽其业即令达摩师见之不满一笑耳右军真迹固多第自禊帖外不应行法大小匀整乃尔且梵字多所不备其小小展缩偏傍辏合所不免也

又

圣教序书法为百代模楷病之者第谓其结体无别构偏傍多假借盖集书不得不尔仲蔚谓出文皇手又经于志宁等润色不无失真是不知咸亨中沙门懐仁摸集勒石而心经末有志宁等润色题字盖玄奘方于洛中搃译西域所赍经藏以志宁等领其事故云尔唐世宰相有兼译经润文使者即其职也凢唐藏经巻尾皆有诸公名姓此何与于书而仲蔚乃以是病之陋一至此乎展册为之失笑

绛州夫子庙碑

绛州夫子庙记宋人集右军书圣教序犹是真迹中集者此又从序书及他石本摹刻形似之外风流都尽矣虽然记得朱紫阳好曹孟徳书刘共父好鲁公书朱以时代讥之刘答固耳吾唐忠臣若汉贼也朱乃屈笑此夫子庙记不当胜作奘师序耶吾姑为此石解嘲耳

摄山栖霞寺碑

栖霞寺碑文及铭梁尚书江总撰至宋沙门懐则始集右军书勒之石亦圣教序遗法也结体极婉润逼真第钩捺处不得其行笔之妙耳总持江字佛弟子阿难为总持第一故云祝京兆逰栖霞诗所谓宋刻梁文江令字者是也总持平生好佞其佞佛亦尔已落绮语障中是何功徳哉

王子敬洛神赋

子敬洛神赋旧仅见石本十三行今刻之吴中章氏者虽结法小异翩翩有格外姿态昔人评右军洛神如凌波仙女今絶不可复得覩此彷佛逰龙惊鸿矣

子敬辞尚书令帖

子敬称州民当是上扬州刺史耳盖会稽王时为扬州秉政故也书法遒逸疎爽然右军家范不无少变北海吴兴皆其滥觞少可惜耳

瘗鹤铭

瘗鹤铭余徃岁游焦山后崖水落时得之仅数字耳而此帖乃一百许字盖取旧本刻之壮观亭者刻手精颇不失初意可翫也其书炳烺今古第不知为何人造润州图经谓为王右军至苏子赡黄鲁直确以非右军不能也欧阳永叔疑是顾况尤无据黄长睿谓为陶隠居又谓即丹阳尉王瓒瓒腕力弱不办此隠居虽近似要之亦县断也余不识书窃以为此铭古拙竒峭雄伟飞逸固书家之雄而结体间涉踈慢若手不随者恐右军不得尔至于锋秃颕露非尽其本质亦以石顽水泐之故而鲁直极推之又酷爱之得无作捧心邻女耶取鲁直书作小推诘渠不能不面赤也

又

焦山瘗鹤铭或以为陶隠居或以为顾况或谓即王瓒笔独苏长公黄太史以为非右军不能而苕溪渔隠辨其误似更有据余所藏旧搨铭书仅缺二十许字盖郡守摸之壮观亭者虽结法加宻而天真微刓叶伯寅常从其舅氏周六观游焦山于水中探刻石摩娑久之不及搨时时怅恨昨年秋得袁尚之本仅十六字加装池属余题其后六观愽雅君子清言为一时冠不幸早夭伯寅念之尤切毋亦寄渭阳之思于朱方之化耶题毕三叹

陶隠居入山帖

袁昻评陶隠居书如吴兴小儿形状未成长而骨体甚峭快此入山帖虽小过侧险而逸气遒发雅与评合第帖语称元帝乃晋元非梁元也若梁元则不甚相及不应称帝号又邵陵王乃萧纶当隠居卒时纶尚少不应载其诗姑阙以俟再考

许长史碑

茅山许长史碑陶隠居着下有此一行隠居手自书则余文乃隠居弟子笔耳长史名穆世名谧句容人祖尚吴中书郎父副宁朔将军下邳太守谧仕至护军长史散骑常侍得道卒年七十二按晋史有许迈传迈字叔玄一名快句容人后名玄字逺游与王右军善游名山莫知所终好道者谓之羽化今碑文称第四兄逺逰永和四年嘉遯不返则长史固迈弟耳又云长兄揆世名毗次兄虎牙世名聮皆得道者许迈传畧不及长史事至于祖父兄弟官阀皆脱畧何也右军有玄度忽肿至一帖黄长睿杨用修之徒引以驳晋史玄度实病死乃云服巨胜仙去不知所终不知玄度是许询非迈也续晋阳秋曰询字玄度髙阳人风情简素辟司徒掾不就早卒世说盛称之然畧不及逺游晋史既不为询作传仅附见孙绰传中亦无服巨胜语此皆不可晓者长史仙事未足论其祖父兄弟世系官述差可以补晋志之遗聊志于此又记得一事吾友许邦才好谈玄罢长史归李于鳞书戏之曰许长史犹在人间济上人不知用古语也骇谓许于鳞何独乃诅汝许为大笑于乎世宁独济上人哉

大佛寺碑

此碑在青州北门外大佛寺中髙齐武平四年建欧阳公甞守青矣而不载集古録物之显晦固有时耶其书不能大佳然犹有汉晋隶分法文笔琐冗是江右体中最下者内连袵与密云争暗旨酒共渑流竞深孝子与顺孙藂芳节妻共义士相望国道与华胥竞髙帝业共虚空比壮落霞秋水之法一篇三见能不令览者呕秽耶然亦见尔时习尚如此固不止庾家射赋舍利碑已也寺檀越为青州刺史司空公宁都县髙城县开国公昌国公侯临淮王娄公当是娄定逺也其爵有加封有别封悉着之者齐俗陋故耳碑阴又有李北海龙兴之寺四大字遒伟圆健犹可赏翫余别搨一本置山房因附识于此

智永真草千文

智永书圆劲古雅无一笔失度妙在于藏锋敛态耳余少时任尚书郎曽一见绢本真迹于山阴董氏妙墨深入肤理滃欝欲飞真神物也生时一字敌五万今当不知如何耳

弇州四部稿卷一百三十四


●钦定四库全书

弇州四部稿巻一百三十五

（明）王世贞 撰

○文部

△墨刻跋六十五首

唐文皇屏风帖

文皇甞作真草书古帝王龟鉴语为二屏风示群臣今所存者草书耳轻俊流便宛然有右军永兴风度惜天骨小乏戈法犹滞后有祝寛夫姜夔王允初跋亦佳姜遂题字荒伧不知体大可笑也

唐玄宗御书太山铭后

记太山铭唐开元帝制及手书相传燕许修其辞韩史润其笔以故文颇雅驯不猥弱隶法虽小变东京最为秾劲饶古意余甞游其地度天门造碧霞鬰浡云雾中此铭独煜然有龙翔凤翥之态包叅军搨得一本以示余余既读而爱之然窃有慨于帝之侈心也木有蚀蠧入焉当是时天下几小康帝意以前薄秦皇汉武不足道而不知太真林甫国忠禄山之徒固己乗其侈而入之蠧矣叅军得浯州中兴颂当时置墨池傍阅之其治乱始未有大足相发者噫嘻可畏哉

又

记太山铭者唐玄宗皇帝御撰及书字径可六寸许虽小变汉法而婉缛雄逸有飞动之势余甞登太山转天门则见东可二里穹崖造天铭书若鸾凤翔舞于云烟之表为之色飞既摩娑久之惜其下三尺许为搨工人恶寒篝火焚蚀遂阙百余字傍有苏丞相颋东封颂正书闽人林■〈火阜〉以四大字刻其上恶札题名纵横漶灭不可读怅然而下后人事事可憎殆不特此

孝经

唐玄宗书孝经后有太子亨右相林甫左相适之等题名韦郇公陟称彭城县男盖自吏部侍郎出为河南采访始袭公爵此本封耳韦斌封平乐郡公可补本传之阙书法丰妍匀适与太山铭同行押亦雄俊可喜当其时为林甫所蛊媚极矣犹知有是经耶三子同日就陨属镂南内凄凉废食厌代唐家父子如此循览遗迹为之惭慨

凉国长公主碑

右凉国长公主碑小许公撰而开元帝御书书法过肥然点画间自有异趣要之自唐变此体帝为最也碑辞大半可读考之唐史睿宗第六女字华庄始封仙源下嫁薛伯阳今碑内封爵先后同而字乃从花妆非华庄也又称归故丞相虞公温彦博曽孙曦及考彦博传曽孙曦尚凉国长公主伯阳传尚仙源公主坐父稷诛流岭表自杀然则公主固嫁薛伯阳再嫁温曦史遗曦而碑讳伯阳也

兖州孔子庙碑

右孔庙八分书唐太宗诏一通髙宗诏一通祭文一通太子弘表一通后有朝请大夫开州刺史髙徳裔刻十二字或徳裔书不可知也其行笔不甚精工而颇峭劲时时有汉意乃知古法自开元帝始尽变也

唐文皇告少林寺书

文皇围洛城时以少林寺僧建功遣使致书存问且为护持之书法不甚工而亦不俗当是幕僚笔内世民二字行草是亲押耳首有开元神武皇帝书后人所妄加也今少林寺僧犹以白棓髙天下岂佛教所谓护法者其时已尔耶

题武后书升仙太子碑帖后

武氏牝晨滛革唐鼎观此书遂欲乱千古同文之治嘻何其甚也文似出北门诸学士手笔意软媚无铁椎椎悍马时意气且既为太子立碑而以莲花六郎称其后身得不秽千古青简耶为之一笑

孔子庙堂碑

虞永兴孔子庙堂碑石刻在关中余有二本其佳者以乞家弟文虽断阙不甚剥蚀然是五代时翻本也首有相王旦书碑额盖旧无额武后増之耳至文宗朝冯祭酒珤请断去周字而唐史遂以此碑为武后时立者误也相王所书大周孔子庙堂之碑虞书入妙品评者谓其徳邻贞白又谓与欧阳率更齐名而专体过之如层台缓步髙谢风尘又如行人妙选■〈罒干〉有失辞特其传世颇少甞见贾躭相公极称虞笔末云孔子庙堂碑青箱中至寳而已噫当其时已珍贵如此况千载之后其残碑断墨如鲁灵光者但再经摹勒虽典刑仅存而风骨铓铩所余无几慨念唐石不胜色飞

又

记此碑之月余客有复来售者首有孔子庙堂之碑六字残缺既少戈法宛然虚和清粹之色自尔入人定为宋榻无疑也惜后失数十行购别本佳者补之为山房清玩记法书目中又有永兴谢文皇表盖碑成进御上赐以右军黄银印故谢耳于乎文皇所以期永兴至矣

九成宫醴泉铭

书断谓率更正书出大令森森焉若武库矛戟虞永兴称其不择纸笔皆能如意髙丽亦知爱重遣使请之其名大若此然太伤瘦俭古法小变独醴泉铭遒劲之中不失婉润尤为合作此帖得之十年前文既残缺字亦模糊然视汴刻犹是未央瓦差不荡古意也因识而藏之

又

醴泉铭余所有者字画差具可辨后复得一本更完整觉其精意古色流映眼睫间摩娑竟时率更之于索靖李阳氷之于碧落至下马坐卧味赏旬日不能去昔人云解则爱之余不解而爱爱矣又了不解不知何也

又

郑公此文因随氏之巨丽归唐徳之俭损颂而有风体了然谏録中语也渤海书书郑公语当知合也

虞恭公碑

率更书温虞公碑得之鬻书人者残缺不复可读第其字画之妙不在醴泉化度下如郭林宗虽标格清峻而虚和近人他书不免作李元礼谡谡松风矣

化度寺碑

赵子固以欧阳率更化度醴泉为楷法第一虽不敢谓然然是率更碑中第一而化度尤精紧深合体方笔圆之妙而残缺尤甚昔年得一本仅二百余字后又致一本虽剥蚀其可读者几再倍之当是前百年物而字意小缓散不能如少本之精劲也岂搨手微劣故耶因合而识之俟明窓细展究其所以异可也

皇甫府君碑

率更书皇甫府君碑比之诸帖尤为险劲是伊家兰台发源石刻在西安虽小苔剥差可诵耳皇甫君名诞仕隋死于汉王谅之难者恤典殊不薄后以子无逸贵于唐始克树碑噫逝者有知能无麦秀之叹乎

欧阳通道因法师碑

道因与玄奘同译经者见髙僧传碑文亦宏丽饶其家言然去简栖头陀不啻一小刼耳评者谓欧阳兰台瘦怯于父而险峻过之此碑如病维摩髙格贫士虽不饶乐而眉宇间有风霜之气可重也余甞谓皇象文武索靖载妖帖章草中鸟迹笔者颜真卿家庙茅山碑正书中玉筯笔者兰台道因碑正书中八分笔者此未易为俗人言也

赵摸千文

赵供奉在贞观中以书名甞与诸葛贞临兰亭刻石者此帖云亦是摹晋真迹在吴江史鉴所匀整流便矩度森然恨结法小局促乏萧散之趣耳

禇书圣教序记

余旧藏褚登善圣教序记婉媚遒逸波拂处虬建如铁线盖善本也后陜省致一纸轻弱不足言或以为翻刻或以为有二本第俱有可疑者旧藏本称龙朔三年建按遂良以永徽六年贬汉州显庆二年徙桂州未几贬爱州岁余卒盖未甞生及龙朔也岂遂良甞书之至是始摹搨上石耶陜省本则云永徽四年中书令臣禇遂良书考之本传宰相表遂良贞观末为中书令后罢永徽三年以吏部尚书同中书门下三品四年进尚书左仆射疑皆后人附益之耳

碧落碑

绛州碧落碑篆书在石像背州将以不便摹搨别刻置庙中今本乃别石耳李旋之辈以为陈惟正李譔李瓘书不可辨按洛中纪异録称刺史李谌为母房太妃追荐造像成忽二道士来云君刻石须篆书乎我天下能篆者李异之聴所为则扄户三日乃开化二白鸽飞去篆文宛然像背矣此涉诞妄不可信然李阳氷览之七日而不忍去习之十二年而不成其妙如此岂惟正譔瓘小子所办乎字书杂出颉籀锺鼎款识以故与斯体小异聊识之以俟知者

少林寺灵运禅师碑

灵运碑者唐崔琪撰末云圣善寺沙门勒下残缺二字当时僧书耳文浅陋不足道书法絶类圣教无一笔不似后世倾侧偃卧以取姿态者其人材虽足称要之有愧于此髠也

御史台精舍铭

唐史称梁升卿善八分东封朝觐碑声华为一时冠此帖亦可寳也独御史台持宪之地乃立精舍倡诸系者礼佛懴悔昔狱吏命祀咎繇范孟博犹非之况侫佛乎崔中令湜固盛言因利结西方縁矣不知附禁脔事发曳锒铛时佛亦当庇引之不为之一笑

桐栢观碑

新桐栢观碑唐崔尚文韩择木书桐栢即天台别名道家所谓金宫玉庭洞天真境览兴公一章觉此颂寂寥耳择木书于汉法虽大变然犹屈强有骨明皇酷嬖太真无所不似隶分体不免作丰容艳肌时状老杜云书贵瘦硬方通神盖有感也计此碑当为拾遗君印可者

大智禅师碑

此碑为唐史侍御惟则书窦臮赋述称史书古今折衷大小应变声价极不落莫也其行笔絶类太山铭而缜宻过之知开元帝润泽所自耳大智师北宗之铮铮者严挺之粗能其家言俱可存也

张旭肚痛帖

张长史肚痛帖及千文数行出鬼入神惝怳不可测后河满子一絶系张佑作祜后张史生可五十年余甚疑之既考知与此斋帖俱髙闲笔也闲书僧米元章欲悬之酒肆者然亦自佳耳

张长史郎官壁记

张长史以草圣名其楷法独有郎官壁记为书中最琅琅者董逌称其隠约深严筋脉结宻又云守法度者至严则出乎法度至纵识者以为得长史墨池三昧此刻在宋已少吾吴仅有都太仆元敬一本语具金薤琳琅寻入王文恪公家文恪亲为跋于装池之四旁（余闻之三十年矣而始得之所藏九成庙堂化度名公诸楷帖皆辟三舍矣因敬题其后）

心经

此草书心经刻之长安中云右军书非也虽遒逸而疎纵不入格不中懐素作奴况右军乎见唐文粹乃驸马都尉郑万钧书张说有序万钧尚睿宗女代国公主字华婉者也于书家不甚烺烺宜其然

裴?少林寺碑

裴懿公?书少林寺碑开元十六年建又在嵩山而金石録不载何也裴少时负文笔号霹雳手而雅不以八法名此碑辞至沓拖不可读而书颇秀劲多媚态得非时代为之耶传不载阶封此书银青光禄大夫正平县子亦可补传之阙

李北海云麾将军碑

李北海翩翩自肆乍见不使人敬而久乃爱之如蒋子文侥■〈亻达〉好酒骨清竟为神也吴兴习之加媚似犹未得其遒此云麾将军碑尤著者将军名思训画品在神妙间碑辞絶不之及岂古人以艺为讳耶

岳麓寺碑

余友俞仲蔚为余言李北海岳麓寺碑胜云麾余亟购得之仅可读耳其钩磔波撇虽不能复寻览其神情流放天真烂漫隠隠残楮断墨间犹足倾倒眉山吴兴也题名称前陈州刺史按邕谒上太山还献词赋上恱会有仇人发其赃者张说忌之下狱论死许昌男子孔璋救之得免谪尉遵化此其赴谪时道书也碑文颇庸陋又于社拾遗集见其一诗穉语殆不可晓何以负干将莫耶称于世耶米元章评其书如乍富小民屈强生疎此语殊未当书故佳小佻耳邕以纎文获名以虚名获死以佳书获訾皆所不虞者因附识之

李北海娑罗树碑

娑罗树碑是北海笔遒逸丰美而不伤佻卞当是合作书也

李北海书法华寺碑

秦望山法华寺碑李北海书碑尾称伏灵芝刻即北海托名也书法肉好妍雅不作轻肆习乃知吴兴所得此为多矣

李北海东林寺碑

北海此书本小束法度再经摹刻虽鼻目无异脂泽有加而天骨扫地矣所谓韩生貌赵郎不得情性者也余晩自庐山归东林程孟孺驰视之以为絶竒即此碑也

臧希晏碑

右金吾卫将军臧希晏碑朝议郎守卫尉少卿淮阳县开国男赐紫金鱼袋韩秀弼八分书文多模糊不可读所可辨者其卒以广徳二年八月五日及有懐恪懐亮语考懐恪碑希晏其长子也书法亦清劲可喜其能不因开元帝之好而变者乎撰文为银青光禄大夫行兵部侍郎清河郡开国公而缺其名当以史证之

孙过庭书谱

孙虔礼书谱刻石凢三其一秘阁续帖末未有宣政印记者最为完文今不可复得矣余逰燕中有伪作古色以鬻者其刻亦佳而中有两讹字盖秘阁之帖遗于后而纸敝墨渝刻者承之頼以辨耳其一末有宣政印记而前缺一二十字盖自内府出而巻首稍刓破然自真迹上翻刻故独佳中间结构波撇皆在其三为文氏停云馆刻则影响耳虔礼书名烺烺一时独窦臮贬曰凢草闾阎之类此帖浓润圆熟几在山阴堂室后复纵放有渇猊逰龙之势细翫之则所谓一字万同者美璧之微瑕故不能揜也因书于第二本后

徐浩心经

季海书名噪一时有渇猊奔骥之喻此帖意近而法慢米颠斥为吏楷诚尔然不能不为眉山小庇之耳

嵩阳观记圣徳感应颂

圣徳感应颂尚书左仆射兼右相吏部尚书晋国公李林甫撰盖玄宗命方士炼大还于嵩阳观六转而移炼缑氏山太子庙九转而林甫纪其瑞者也当是时女蛊边衅交作于中外而林甫以金石之毒发之天下之縁督几絶而唐事去矣而君臣方日熙熙然交书其美而张大之良可叹也颂成之明载太真册其又七载林甫殁又四载帝走蜀不知大内辟糓自托元始孔升真人时亦得此丹力否耶书为徐浩古隶与帝隶法絶相类虽以肉胜亦自有态可寳也

懐素千字文

此千文行草刻石闗中虽时有讹笔而遒逸飞动往往妙境

懐素自叙帖

此帖如并州劲铁北山迅鹰竒矫无前独冠诸种然坐此亦不得与二王盟仅屈强江淮耳真迹歴数相臣家归陆冢宰近闻一总帅以八百金购之复入平津邸矣于乎素师不习莲花梵字作此有为迹堕落缣素伴朱提入紫闼宛转粉黛间对肥肉大酒不亦重痛辱哉安得祖龙火了此累刼障为快也

懐素圣母帖

素师诸帖皆遒瘦而露骨此书独匀穏清熟妙不可言唯姿态少逊大令余翩翩近之矣

懐素藏真帖

懐素藏真律公三帖乃游丝笔萦回怳渺中有挽强饮石之劲至不易得跋尾周越书得其遗意蒋之竒有苏黄法皆可重也

恒山祠记

唐河东公所书北岳恒山祠记公为相有武畧其书要非其至者特以故事存之耳

王清源碑

唐朔方河东河西陇右节度使清源公王忠嗣碑中书侍郎元载撰门下侍郎王缙书载其女夫也所记事与史不甚异其文词琐冗无足多者缙于书称名家与李邕相伯仲评者谓其过薛少保今其结法清婉老劲不在岳麓云麾下览者自当得之哥舒之力诤义者能之李临淮之先见智者能之清源仁者也所见逺矣所见超矣

中兴颂

摩崖碑中兴颂元结撰颜真卿书字画方正平穏不露筋骨当为鲁公法书第一唐文靡琐极矣至结与萧颖士辈方振之颂亦典雅仿峄山诸碑第有可议者颂其君而斥其君之父曰噫嘻前朝孽臣奸骄且冠之篇首岂颂体尔耶吉甫于宣王诗穆如清风者未闻其以厉王斥也序辞所谓非老于文学其谁宜为亦夸矣晓人不当如是

东方画像赞

东方画像赞碑阴记颜鲁公书石刻在陵县陵即古平原郡也故城址犹存今仅三之一耳碑已再刻余所得乃旧本虽小模泐然其峭骨遒气滃欝奋张亦足辟易余子余谓东方生迹固竒诡然以逍遥流易之度处虚实有无间夏侯文亦时时有壶公蓟子意独公书太严整未称所以发之不若留右军写其情性可也语固涉狂公复生不能不俯首耳

家庙碑

右颜鲁公家庙碑石刻四面环转在关中后庙毁宋初有李延袭者语郡移置之结法与东方画像相类而石独完善少残缺者览之风棱秀出精彩注射劲节直气隠隠笔画间吁可重也天寳间安氏蹴天柱折而力扶之者郭尚父张睢阳平原与常山四耳颜氏独擅其二碑之所以重者是宁独书哉

多寳佛塔碑

颜鲁公多寳佛塔碑石刻在西安旧搨完善可读公书如东方画像家庙碑咸天骨遒峻风棱射人此帖结法尤整宻但贵在藏锋小逺大雅不无佐史之恨耳多寳佛塔事在法华经中歴过去未来阿僧祗刼世尊说法此佛即现寳塔空中赞美大抵皆寓言也佛惟空是以常在常现常满今以有为迹求之得无去之愈逺乎一念发菩提心即证菩提即现多寳塔称善哉人自不见闻耳

茅山碑

鲁公好仙术不特书麻姑坛已也按李含光者陶隠居裔凡五世其事絶无可纪独人谓其隶法胜乃父遂断不作隶差近厚耳鲁公结体与家庙同遒劲鬰浡故是诚悬鼻祖然视虞永兴禇河南誾誾气象不无小乏

元次山墓碑帖

颜文忠为元次山书中兴颂殁又为撰碑文而自书之所以推许次山者至矣其忠义才术畧相当然次山于文非真能古者何至竭蹶其步而力追之耶

宋文贞碑

余始有碑侧记又后一岁乃得碑文颇剥蚀其行笔与记全异碑辞内称公雅善戱谑不常矜庄凢所诙谐人辄疏取昔人见公赋梅花以铁心石膓为怪故不足恠也非所望于萧傅亦是一证太史公读张文成事而疑其伟然丈夫乃如好女子世固有不可晓者

宋文贞碑侧记

宋文贞公神道碑侧记颜鲁公撰书石刻沙河二公刚劲大节相埒书亦称是真足三絶第其笔以取势为主微类徐吏部而力过之不免奔骥渇猊眉山寔得此法作擘窠书愈増恠伟黄豫章独印赏以为瘗鹤铭之流亚噫惟其似之是以嗜之然耶

八关斋功徳记

右颜鲁公书字径可二寸许方整遒劲中别具姿态真蚕头鼠尾得意时笔也此书不甚名世而其格不在东方家庙下故非余子所及也记文宋州将吏为节度使田神功疾愈请祷此猾禆媚骄帅之常亡足恠者第其时有可慨也盖载缙鸿渐辈方以因果之说耸人主至引阿修罗帝释为证毎冦至礼佛祈祷退则修八关斋饭僧报谢将帅体解而世风靡矣呜呼唐之所以终不复振也有由哉

千禄字碑

余读颜鲁公家庙碑知公世有书学及览颜秘监干禄字书益信盖秘监于公为伯父其所辨证偏傍结构雅俗灿然而公于此书尤加意几无一笔纵缓余故识而藏之以为临池指南书曰干禄盖唐以书判取士故耳跋尾句生亦翩翩邯郸可玩也

臧懐恪碑

臧懐恪碑颜鲁公撰并书懐恪再为王晙萧嵩兵马使积官右武卫将军封上蔡县侯三赠而至工部尚书则以子希让贵故也兄懐亮至左羽林大将军懐恪有子七人咸显而希让至尚书节度使鲁国公碑称兄弟子姓勋贤间出自天寳距于开元乗朱轮而拖珪组者数百人而唐史不为立传故聊载之书法伟劲不减家庙茅山而石完不泐尤可喜也金石録又载韩择木书第三子太子宾客希忱碑及希晏碑以韩秀弼书之希让胄士也而能为不朽计乃尔诚有过人者矣

与郭仆射争坐位帖

余少则艳鲁公坐位帖晚始得此佳本为之摩娑竟日噫稿草耳乃无一笔不作晋法所谓无意而文从容中道者也其辞余未敢论独笑鱼开府郭仆射与杞载禄山希烈之徒澌灭殆尽而公之断楮残墨千载恒若新呜呼是宁独书而已哉

又

公刚劲义烈之气其文不能发而发之于笔墨间何也余甞谓公学不如其人于麻姑坛记见之辞不如笔楷不如行有意不如无意于兹帖见之

颜鲁公祭侄文

公行押之妙一至于此噫此稿草耳所谓无待而至者忠义之气与恳切真至之痛欝浡波磔间千古不冺陈深陈绎曽文征明三跋博雅殊称是真迹在永丰聂氏尤可寳也

祭豪州刺史伯父文

此帖与祭季明侄稿法同而顿挫欝勃小似逊之末有缁郎题名可恨可恨

楚金碑

按贾氏谈録言通微为学士工行草然体近吏中州士大夫效习之谓为院体此碑清圆有余遒劲不足即所谓院本体非耶得颜尚书小许钩磔便脱此病夏热偶题

峿台铭

元结次山撰峿台铭见欧阳永叔集古録中次山凡文多从颜尚书真卿李学士阳氷索书此篆书不知阳氷作者或自作之次山于文尔雅然不能髙而爱身后名甚铭亦类是昔社襄阳碑岘首一絶顶一深涧曰吾惧千岁之后之陵谷也呜呼古人之于名如此

尉迟祠祈雨碑

此碑辞小属考之则唐张嘉佑祈雨于尉迟勤之祠应而属吏纪者也勤为太师从子义师之役寔从死焉书法絶似蔡有邻而少放得非亦其笔耶

李阳氷篆书谦卦

李阳氷此刻虽再登石居然有残雪滴溜之状是廷尉正脉至于谦卦当人置座右一纸

成徳节度纪功碑

右成徳节度使李寳臣徳政碑寳臣降虏与田承嗣軰创藩镇之祸其人本不足道碑辞胁下为谀馁謭不文独王士则者仅见陶九成书谱中不甚着而书法遒劲潇洒有李北海张从申之笔良可寳也碑在真定御史行台不易搨昨夏温中丞如璋致一本装潢成帙而记于后

柳尚书仆射诸葛武侯祠记

右记裴晋公度栁尚书公绰书是时在武相元衡幕中三公勲业年位虽小异要之不愧忠武侯者柳于书不得称名家独米元章谓其胜诚悬弟今观其行笔飘洒雄逸无拘迫寒俭之态真足埙篪第结构小踈不能运铁腕捺磔间耳碑在成都可七百年矣完好尚如新得非以僻故存耶

董宣传

碑前有四字篆书汉董宣传传作中楷结法俱精雅有方圆意而不具人姓名当是唐能书者书之也余甞怪郅都董宣其清强不屈凛凛至今有生气而班范列之酷吏使与义纵减宣等后世将何所取衷哉

弇州四部稿巻一百三十五

●钦定四库全书

弇州四部稿巻一百三十六

（明）王世贞 撰

○文部

△墨刻跋七十二首

唐柳书西平王碑

西平忠武王神道碑裴晋公文柳常侍书石刻在髙陵县墓所苔藓剥蚀字画仅存耳然要之含蓄于玄秘也是时西平诸子皆已逝独太保聴存乞晋公文亦寥落不能发其忠义戡定之绩至于料吐畨背盟事絶不载岂有所讳耶所记官秩如初拜清道帅后以边将入为神策都知兵马使始加左金吾卫将军未甞为右金吾大将军复以神策先锋讨田恱加御史中丞再加御史大夫左散骑常侍非检校官所记诸子仅十二人史称十五人皆当以碑为正耳聴于其时徒见晋公禄位勲业之盛几埒西平意其文之足以光显其先而不知晋公虽非忌者自以为位宰相绩文崇简要体当如是耳而于西平之元功伟筭十不着二三于乎是宁非聴责耶前此韩昌黎柳柳州固无恙也有碑志来为人子者其不作李聴鲜矣吾窃有感故志之

玄秘塔碑

玄秘塔铭石刻在闗中会昌元年建柳学士公权书裴观察休撰又十二年休始以盐铁使入相所著楞严义解诸所叅会妙入玄宗岂彼法中居士长者之流耶此碑柳书中之最露筋骨者遒媚劲徤固自不乏要之晋法一大变耳

题复东林寺碑

后复东林寺碑柳河东书是年为大中丁丑河东自太子宾客复拜常侍又二载以太子少师元会占奏耄谬夺俸书碑时盖已几八十矣中多作率更体而小变遒劲为文弱亦可爱矣

集柳书普照寺碑

集书自圣教外最难逼真此碑遒劲方整有一夫当闗时力视诚悬真迹不啻如之以金人奉金国教犹不忘临池江左吴傅朋张即之軰为可愧也撰文者为仲汝文粗能其家言第云寺故右军王羲之舍宅者妄右军渡江时未十岁当是淮南公舍耳

李剑州碑

长史名广业曽祖淮安王神通父云麾将军璲子为都统国贞贞子庻人锜也以锜显故立碑碑立之未五年而锜用叛僇矣夫一传而子死事再传而孙死叛不亦大径廷哉碑辞多泐阙不可读书撰人有曰尚书刑部侍郎上柱国原武男有曰使持节华州诸军事者而皆不可考矣书法极清婉可翫集古金石诸书俱遗之因志其略

济安侯庙记

济安侯庙记在华州盖昭宗自华归长安褒赏节度使韩建而及于城隍之神者也记为谏议大夫李巨川撰拾遗柳懐素书其所载七月甲午建迎上于富平丙申至华州命建与丞相叅大政固辞其年为大京兆光化元年加太傅兴徳尹与史皆合特巨川所谀建辞过当后梁兵下华州以建所为表檄书奏皆出巨川手又为建画策杀十六宅诸王逐禁旅敛藩镇资数而僇之距碑成仅一年耳吾故记其事以戒夫文人之贰心而脂辞者

僧彦修帖

彦修盖与亚栖蛩光齐名者作诗语如避机懒妇书法如淮阴恶少年风狂跳踉俱非本色可叹可叹

宋蔡忠惠万安桥记

万安天下第一桥君谟此书雄伟遒丽当与桥争胜结法全自颜平原来惟策法用虞永兴耳昼锦堂差近之荔枝茶谱不足道也

蔡端明荔枝谱

蔡君谟荔枝谱一巻昔人评其书严正方重如土偶蒙金今无乃类之乎此本枣木刻在闽中故不能大佳耳白乐天序称荔枝树形团团如帷盖叶如桂冬青花如橘春荣实如丹夏熟朶如葡萄核如枇杷殻如红缯膜如紫绡瓤肉莹白如氷雪浆液丼酸如醴酪大略如彼其实过之离本枝一日而色变二日而香变三日而味变四五日外色香味尽去矣苏子瞻诗云海山仙人綘罗襦红绡中单白玉肤此皆为荔枝传神君谟不及也然彼是巴蜀岭南荔枝耳似不足辱二君子语

昼锦堂记

韩魏公以上相作昼锦堂于相州时欧阳文忠以叅政为之记而蔡忠恵以三司使书之时称三絶又谓忠恵每一字必写数十赫蹏竢合作而后用之以故书成特精絶世所谓百衲碑者是也今观其用笔特遒劲伟丽出入清臣诚悬间而不无叚师琵琶之诮然自宋书家当以襄为首云

韩魏公书北岳庙碑

北岳庙在曲阳中有一白石梁相传云是舜时从岳飞至者因祀于此其说迂诞不可信然古树遒竦有二塑鬼竒甚皆千年外物碑刻亦称是魏公此书全法颜平原而时时露柳骨锋距四出令人不可正视公之受遗二世以身系轻重此亦可窥一班矣

淮渎庙记

大中祥符间修淮渎庙知制诰路振记之书则待诏杨遵度也二子于名俱不甚传文踏拖固其习书法甚熟于圣教而用笔稍粗且欲以佻渇发势竟成俗札昔人论书而贵人品髙信哉

大相国寺碑铭

右寺碑在大梁为翰林承旨宋白撰待诏吴郢书完好若新立者白亦颇有文学名而辞芜杂不工不敢与江揔持作奴何论简栖郢虽不能脱祗候习颇遒劲自赏殆类诚悬集书聊为存之

宋真宗先天太后赞

真宗此书在亳州龙徳宫遒逸有致盖以其年正月谒龙徳耳先天太后者老子母也唐系自老子尊徽号曰玄元皇帝故太后之号因之乃宋亦尔耶

嵩岳庙碑铭

右嵩岳中天王庙碑卢崖州撰有唐季衰薾之风孙崇望盖以书待诏者运笔固圆熟毋乃通微院体之遗耶

大观御制五礼记

大观五礼记石刻在大名旧城字画不甚宻而遒朗可取或云徽宗御笔也徽宗能作瘦金书于楷法不足或是蔡京耳

醉翁丰乐二亭记

坡公所书醉翁丰乐二亭记擘窠书法出颜尚书徐吏侍结体虽小散缓而遒伟俊迈自是当家醉翁一记偶创新矱翩翩动人无取大雅介甫沿之作志更成捧心若能于压字处用古韵差可耳

荔枝丹帖

东坡公书柳子厚罗池铭辞遒劲古雅是其书中第一碑内步有新船秋鹤与飞昔人证之已明无足论者子厚英秀欝欝未吐没为明神亦是常理独恠嫚客死当是伊伾文态未洗尽耳

金刚经

坡书金刚经刻石者二本其一后有甘升提举跋为甘刻其一前有篆书十余字凢坡书撆法多拂起是右军临宣示笔意甘本失之今此旧本也第石理麄漫锋铩多中断耳能大师聴此经至应无所住而生其心言下大悟不识一字为人说法四十年右军五十二后便是境界毕千载不可复得为之怃然

苏书三十六峰赋帖

坡公此书古雅大胜季海赋极不足言亦不见坡集中

苏书归去来辞帖

此帖颇似李北海流便纵逸而小乏遒气当是三钱鸡毛笔所书耳卓契顺大竒人然亦名使之在彼法中固无取也瘴海孤臣借暖牢落不尔无以送日为之一叹

表忠观碑

表忠观碑苏文忠公撰并书结法不能如罗池老笔亦自婉润可爱铭词是苏诗之佳者余甞恠钱氏起群盗非有大功徳于民而能制一方传数世穹爵崇奉迨于大明爝火自若纳叛之后圭组映带者又百余年久而人思之何也武肃王初有国将筑宫望气者言因故府大之不过百年填西湖之半可得千年武肃笑曰世有千年而中不出真主者乎柰何困吾民为遂弗改此其智有足多者五代史故欧阳氏怼笔未尽征也

东坡陶诗帖

此帖张敉秀才于天池乱石中搨得见贻者不拘拘就绳墨而古雅之气流动行押间可重也

苏书连昌宫辞帖

元微之连昌宫辞人以为胜长恨曲非虚讇也坡此书作行草极有姿态而中不无穉笔长庆集中百官队仗避岐薛宋人多讥之谓岐薛二王物故已久为微之误用事今书作岐路盖真本也

苏书中山松醪赋帖

余甞见宋人评书者极称坡公草圣恨少见之此本虽极豪爽牛鬼蛇神而不免涉踈慢岂逸少所谓尔时真大醉耶

东坡絶句松醪赋帖

东坡絶句三十首松醪赋一首用笔流利轻俊指腕间蠕蠕有生色文待诏精八法者吾甞得其临本览之终不似也诗亦有致语能使与可错饭满案故自不俗

马劵帖

子瞻以天廐赐马遗李方叔使鬻之而为书劵鲁直又为跋索十万钱大是佳话然以子瞻故硬差作伯乐抑勒牙人亦见尔时词客之横耳

东坡告史全节语帖

坡老言诗至杜工部书至颜鲁公画至吴道子天下之能事毕矣能事毕而衰生焉故吾于诗而得曹刘也书而得锺索也画而得顾陆也为其能事未尽毕也噫此未易道也

东坡杂帖

右坡临懐素王右军桓大司马各一首杂诗二首桓字符子今跋尾称鼋子又云征谯纵时书皆误也征谯纵者刘裕此当是平李势时书坡临帖如只雕并抟各有摩天之势此之自运尤觉不凢

东坡词

坡书此黄州二词行模大小絶似表忠观碑遂无一笔失度恐好事者若圣教之勒石也内百年强半来日苦无多语人或忧之而公扬歴禁从节帅又十六年而后殁四百年后乃为唐伯虎作谶无情之能感有情也如此

寄文与可絶句三十首

公此书不甚假腕力而遒婉秀媚有笔外意诗亦多清丽可喜岂公以此君故瓣香洋州使君耶

苏长公行草醉翁亭记

新郑公家藏苏书醉翁亭记今刻之石结法遒美气韵生动极有旭素屋漏痕意第不类苏长公余见苏行草不少唯渇笔一二得似耳正书遂无毫发且公此书既不登石不应复用前跋岂公没后有王逸老者居恒欲出懐素上乃其笔耶或南渡诸公如陆务观张温甫軰覩琅耶石刻戏书之耶又念三君不辨此妙境令人怳怳跋尾赵吴兴小愞慢而疎不应称宋及赵子固并沈启南吴原博跋恐亦未为真耳区区不能随人悲笑因记于此以俟夫识者

山谷书狄梁公碑

昔人谓狄梁公事范文正公文之黄文节公书之为海内三絶然文篇法既俳书势亦倾侧未足絶也黄正书不足存有韵无体故也梁公复英王荐张相所称潜授五龙夹日以飞千载而后犹凛凛生色然史称王及善王方庆亦与谏复英王者柬之以梁公荐自益州拜洛州再迁秋官后以姚崇荐入相世知姚着绩开元不知其荐张至二王愈泯泯矣余故附着之

山谷中兴颂碑后诗

山谷中兴颂碑后诗是论宗语俯仰感慨不忍再读迫急诘屈亦令人易厌书法翩翩有致惜摹搨久遂多失真者余谓坡笔以老取妍谷笔以妍取老虽侧卧小异其品格固己相当跋尾云惜不得秦少游妙墨劖之崖石少游当亦善书尔时谪藤州故谷念之耶

山谷书东坡大江东去帖

铜将军铁着板唱大江东去固也然其词跌宕感槩有王处仲挝鼓意气傍若无人鲁直书莽莽亦足相发磊块时阅之以当阮公数斗酒

山谷七祖山诗

山谷登七祖山次周元翁韵诗其书本得意笔而为再刻故且石顽而工拙所用峭侧取老取媚意殆尽其仅存者偃蹇桀骜之态耳诗亦颇自负得意语而类若为拙工顽石所侵者何也人苦不自知何縁复寄王子骏

山谷书东坡卜筭子词帖

缺月挂疎桐一帖山谷书苍老欝怒大是竒笔坡此词亦佳第为宋儒解傅时事遂令面目可憎厌耳词尾寂寞沙洲冷一本作枫落吴江冷枫落是崔信余诗语不如此尾与篇指相应

食时五观帖

涪翁食时五观乃小乗经觕语耳然不可不时使何太宰王侍中读之笔法极轻弱而鲜余味

涪翁杂帖

涪翁草书自作偈语一通又唐诗二首此公自谓得长沙三昧一时亦翕然归之其风韵态度诚翩翩浊世佳公子也即无论结构与素师手腕有刚柔之异识者自得之

庐山髙歌

欧阳公庐山髙自谓出李杜上不满识者一笑然其雄劲豪放亦是公最合作诗也凡李杜长歌所以妙者有竒语为之骨有丽语为之姿若十万众长驱而中无竒正器甲不精丽何言师也山谷此书姿态犹存而锋势都乏岂石顽工拙之故耶

蔡卞灵岩寺疏

米南宫谓卞得笔此书圆徤遒美有兼人之力而时以已意参之盖有书笔无书学者要之不可以人废也

蔡卞曹娥碑

蔡开府手腕极有力故行法多遒逸惜一二俗笔未尽去尔此碑尤可玩也

米南宫天马赋

庚午春马生致米元章墨刻天马赋笔势雄强超逸真有千金蹀躞过都歴块之气赋语则不受衔囓膝生秃驹耳徐元玉后题一诗颇致代兴意未敢尽许也

米南宫杂帖

元章三絶句又二纸神气奕奕射人令览者爽然

米元晖夫子庙记

米元晖书夫子庙记石刻在吴城中书亦秀颕可爱但结法既不古又乏变态耳黄鲁直赠之诗虎儿笔力能扛鼎教字符晖继阿章取羲之献之故事书家不愧箕裘者有大小锺大小卫犬小王大小欧阳大小米惟小米差弱耳

赵子昻帖

吾乡人陶氏治地得藏石凢法帖十卷后二巻为姜尧章卢柳南余俱赵吴兴孟俯书吴兴画兰一本清絶楚楚与王摩诘蕉雪同韵第国香零落不无楚畹之叹耳书兰亭记几遂逼真所不足者雌黄之表固未易言乐志论盘谷序并数尺牍皆佳石既完好搨手亦精视真本当十不夫一真可意也此帖为顾善夫所刻内千文归去来辞西铭各阙数行陶谒文太史书补之文固谢曰莫易视吾不能为后人笑端人谓太史胜束先生补亡逺彼宋康王之于吴傅朋非无此论但恨晚耳

赵子昂杂帖

子昻续书谱文赋精工之极如花月松风娟娟濯濯披襟留连不能自已

左太冲诗于曹氏兄弟犹子昂于大令父子可谓逼真第太冲诗末云振衣千仭冈濯足万里流尚觉子昂手腕间乏此大气象

服食帖家弟初见之惊愕咋指谓吴兴遂能造此妙境既读跋尾知为临右军笔也相与愀然叹佛菩萨地分不同若此

子昂大书不如小楷书不如行丰碑大碣螭首龟趺要多非其至者须于闲窓散笔有意无意间求之耳赤壁赋刻之江右王邸中间亦有金错刀法虽潇洒纵逸而不乏矩度与苏赋俱变体之佳者

赵吴兴（佑圣观记推官厅记）

佑圣观记在杭州本观推官厅在湖州郡斋俱赵吴兴书俱规摹李北海而厅记稍遒劲余至湖州访墨妙亭遗迹无一在者用此解馋耳

番君庙碑

番君庙碑者祀故长沙文王吴芮也芮以故番令不能为秦死而从乱特以寛厚得物情能取国于虣项保爵于猜刘歴数代而卒以善絶垂二千年而人祀之有加不亦幸哉为元学士明善文赵承旨孟俯书皆暮年笔故老劲而书尤可喜也

玄教宗传碑

碑为集贤修撰虞集撰学士承旨赵孟俯书盖叙真人张留孙玄教之所由始自张闻诗而下及其徒陈义髙凡八人皆赠真人留孙位已至开府而其孙吴全节亦阶特进元之名器滥觞至此哉且虞公修撰集贤而留孙实知院事其文与书虽美不足论也

虞文靖垂虹桥记

文靖此帖俨雅中有余意不失中古衣冠可重也

重建庐山东林禅寺记

右记为奎章阁侍书学士虞公集撰及书所志寺颠末颇详而书亦圆婉可爱特少遒耳余甞过东林叹其日就荒落为之怃然盖元时赋敛薄江淮间有余力得以从事小果今自贵珰外无能继之者矣非尽其教之衰然也

孙真人碑

孙真人徳彧碑邓集贤文原撰赵承旨孟俯书徳彧即书重阳真人碑者也承旨此书不甚取骨而姿韵溢出于波拂间盖能用大令指于北海腕者也

王重阳碑

右碑为金宻国公璹撰至元而道流李道谦书之亦遒伟有法按重阳名喆初业儒不成去业武不就偶以遇异人得度遂为全真教祖张大其说而行之者皆其徒丘处机力也其说颇类禅而稍麤独可以破服金石事铅汞之误人与符箓之怪诞而其徒不尽尔也重阳所为说未甞引锺吕而元世以正阳纯阳追称之盖亦处机意所谓张大其说而行之者欤

马丹阳碑

丹阳真人初名从义后名钰重阳上足也其所云心不驰则性定形不劳则精全神不扰则丹结然后灭情于虚宁神于极亦是第所谓丹与极者何物也丹阳初有家为重阳所导至再三乃弃之与其妻孙各行化得道碑为元学士王利用撰而道流孙徳彧书文颇详腴而书尤劲有鲁公遗意

王重阳仙迹记

重阳仙迹记金翰林修撰刘祖谦撰而姚牧庵璲至元世祖朝以安西文学为书书法全学宋文贞碑比之孙李不作墨猪气而文亦能略去幻化语稍藴藉不为其徒张帘也重阳得无师智近六祖而悬谶若志公踪迹又似万回真异人哉

雪庵茶榜

元僧漙光书茶榜其辞紫方袍底语耳不得禅恱真味书法风骨颇遒劲略具颜柳及眉山豫章结法惜胸中无卍字骨令天趣流动笔端结习未忘超洒不足所书官学士后赠司徒唐不空三藏且尔元俗无足怪也

杜待制书清真观碑

右赵承旨郡学碑杜待制清真观碑各一通并为一帙杜规摹赵遂无一笔失度政犹羊敬元之于小王耳迩来文待诏擅名吴下纷纷奴书令人厌开眼丈夫宁为鸡口无为牛后惜哉

明宋璲书千文

仲珩此书颇得晋唐人笔意圆熟流便有弄丸运斤之势唯结法小疎耳甞见方逊志评其草云如天骥行中原一日千里起涧度险不动气力初以逊志为太史公故未免曲笔览而信其非妄也

俞紫芝四体千文

俞和元末人紫芝其别号也刻意吴兴颇称优孟此四体尤精然不免露本色耳宋俞秀老号紫芝此君亦号紫芝吾友俞允文絶不称号近刻一私印亦曰紫芝三君子皆俞姓皆善书亦大竒事也

宋克前后出塞诗

宋克书此诗及后一帖皆合作者其精巧更胜古章法乃所以为终不及耳

七姬帖

七姬志铭为寻阳张羽撰东吴宋克书文既近古而书复典雅有元常遗意足称二絶第其事大竒而不情杨用修跋可谓得其隠真汉廷老吏也

枝山十九首帖

京兆此书清圆秀媚而风骨不乏在大令下李懐琳孙过庭上十九首是千载之标公书亦一时之英可谓合作真迹在休承所近闻以桂玉故鬻之徽人便是明妃嫁呼韩可叹可叹

祝书唐初诸君子帖

祝此跋为刻禇登善书者祝跋已入石而登善摹本在许元复处未及授刻为恨笔法清婉贵丽如顾家妇而不乏林下风气置之武徳贞观间谁能辨也

祝京兆味泉赋帖

此书二十行外隶分溢出古雅有余虽大得兰台道因笔不作寒俭态若钩剔之际少加含蓄便是大家

祝书王文恪公墓志铭

此书方于晋而不疎圆于欧而不局开卷时古雅之气照人眉睫间是祝金石中第一手祝书毛中丞夫人墓志铭此书视王文恪志铭运笔小圆形差扁古雅亦相亚也祝京兆六体帖韩淮阴自谓用兵多多益善此帖近之唯学素师腕差弱耳

君子亭记

阳明先生谪龙场用王猷张廌例为亭竹间而手书记于壁后人为摹刻之先生是时心未忘所能以故其书与辞皆工而差可读也

王新建纪功碑

新建既俘宸濠献之归待命于南昌而勒者也结语嘉靖我邦国盖踰年而世庙自楚藩入继大统改元嘉靖帝王固自有征哉

华氏义田记

华从龙先生此举是范氏家法应徳此记宋文之有致者征仲此书汉隶之有锋者聊为存之丰考功笔诀

丰考功笔诀

一册故鄞人丰道生所著道生初名坊以罪窜易今名皆采古八法精语而时时傅以已意其最所宗事者右军耳兼享魏晋而旁及唐人至宋元及近代则齿牙余剔耳其书自古钟鼎籀篆及小楷行草凡十余种种各有法而以笔滞故不能无利钝吾所谓丰氏有书学而无书才者此亦一征也

弇州四部稿巻一百三十六

●钦定四库全书

弇州四部稿巻一百三十七

（明）王世贞 撰

○文部

△画跋四十一首

史道硕八骏图巻

谢赫画品谓史道硕师曹卫与王微齐名而王得其意史得其似不无甲乙至李嗣真续画品虽屈第中上然在二曹顾陆前则与赫异矣贞观公私画史称史有八骏图为隋朝官本宋宣和帝因之遂入画谱此卷首虽残破然有秘殿印记即赵吴兴白钱塘亦定其为史本无疑也余甞考图画见闻志谓晋武帝临御得穆王时八骏图本令道硕摹写之歴宋齐梁陈以为国寳至隋破台城为贺若弼所有齐王暕以骏马四十蹄美锦四十叚购得之寻献炀帝至唐贞观中勅借魏王泰因而传摹于世今此卷无贞观小印当是人间摹本第其绢素精古笔力髙妙与郭若虚所记鬃鬛腹项蹄尾色状无不脗合虽神彩小剥落而騀駊蹀躞权竒灭没之态固可按而想见也少陵咏曹霸与后世所称二韩陈闳龙眠吴兴较之不知当何如耳万歴初黄金台买此以为差胜骏骨遂识于后

题勘书图后

右一巻相传为唐文皇训子图阎侍中立本画元故恒阳文正王手定为神品第一图中隠几而坐者天颜肃穆目力注视奕奕有生气童子娟好静秀展巻畏笃一武将拱立丰下而谨若不敢肆者然可想见其褰旗挟将之力余一侍童二介士皆各得其意上有宣和殿印初翳若雾余令善工浣之则朱色隠透光彩射眉睫间而器物之妙绢素之精断有非后人所能赝者第文皇面赪而髯虬挺发可畏以故世称之曰日表曰髭圣今像颇不甚合且尔时教承干则不应命立本图教髙宗则已长亦似未通而余又甞考宣和画谱立本所遗无此图仅有伪蜀黄筌勘书图二巻此岂其一耶盖宋初诸降王中独孟■〈日上永下〉有天人相见于花蕋夫人所供其童子为玄喆武士为赵廷隠而当时进御者以胜国故不敢具其实故目之为勘书图理稍近耳第其冠服类六朝不甚似五代则有未可晓者姑阙以俟精鉴愽识之士

石刻十八学士图

右十八学士图督府叅军李子获阎中令旧本摹勒上石所谓周昉貎赵郎并得情性者也内薛收不早死何减房杜许敬宗得早死不与李猫同传生亦有幸有不幸耳余旧甞为朱司空题此图末句云诸公诘朝且虚左雟州流人来上坐意谓王魏两侍中也不知此图今在司空所否然此十八文学之士以庻僚为秦王叅预谋议耳髙武朝始有北门学士及崇玄集贤渐以官着闻盖至于今而极矣当李子兄少师公为学士时至十余人并英宗朝李文达公軰亦十余人为我明前后盛事焉知后世有不托之绘史也耶

摹阎立本十八学士

余为李叅军书十八学士石刻之明岁而公瑕以画本见遗云自青琐摹得者其人物极为精雅服有绯紫青緑四色皆巾裹而独苏世长黄冠秃无发脑傍有七黒黡若星者极肥而短颔胡鬖鬖被口与虞世南面皆皱纹盖二公仕隋代甚久年可六十房杜少而泽与史合也其间有抵牾者图称房玄龄字乔年薛庄字符敬陆元朗字徳明姚东字思亷颜相时字师古而唐书称姚思亷字简之房乔字玄龄以字行陆徳明薛元敬字即名也沈存中欲以是尽而证史之误余又考之史苏典籖名朂今曰旭颜相时亦不当字师古师古相时兄也又唐武徳中制三品服用紫五品以上朱八九品用青緑腰带搢垂头于下用挞尾勲官随品加佩刀砺纷帨贞观初始以深緑为六品浅緑七品深青浅青八九品服今所不可晓者房杜既勋邸元僚官品并等不宜杜青而房绯岂房封临淄侯而如晦仅建平男耶按五等爵男亦不宜青也苏世长以陜府长史为军谘祭酒故宜紫然不宜于志宁陆徳明亦紫二君官甚卑传可考又助教盖文达緑而佩印玄龄虞世南绯而佩纷帨世长志宁兼佩印及纷帨徳明亦佩纷帨而他无之也衣皆窄袖短下束带遒紧无逶迤寛博之象岂其时服制尚未定耶存中博极群书其易持论固宜然吾意尚不敢以史而废图今欲以图而糺史亦未之敢也姑识以俟知者

王摩诘演教罗汉

摩诘演教罗汉图一轴上有徽宗御题押按宣和画谱摩诘罗汉凡四十六轴此其一也公绘事既妙絶而奉佛尤笃所画罗汉于端严静雅外别具一种慈悲意袈娑文织组秀丽千载奕奕有生色此君当云夙世自禅伯前身应画师乃称耳

陆宣公画像后

余偶得唐陆宣公像于楚中绢素极古行笔有昉干争赵郎风而幞头作折上盖贞元末公卿大夫已盛行军容様独袍色惨淡似紫而已黯尽或忠州别驾时服也愚甞恠崇陵之于公有大不可晓者其在翰林日虽不能尽用公之言而公于言少所不尽又为之一屈通微再屈参以伸公而自公之拜相也言之所不能尽者十之二事之所不能尽者十之八而又为之伸纵诞无耻之延龄以屈公而公遂一谪而不复振岂延龄之才真有足胜参与通微者人主之侈心日益开而贤者之言与事日益厌薄少味故也公殁而始见召召又踰岁而哲孙立然是时公仅五十三耳即不死而元和之烈昭昭于蜀蔡河朔者岂邠公晋公所得有耶然后世欲究唐之弊皆在公疏而验公之言皆在史至谓公文于张文成而宻于贾太傅三代而下以王佐归公而无愧色公亦不可谓不尽也今天下名为治平无讳之朝不知公而在尚有可言者否与能尽公之言否所以称公相业能大异唐否吾与公之耳孙廷尉与绳善因书其后以遗之与绳旦夕且大用才气足继公当于其身验之也

擘阮图

擘阮图相传为周昉画一人坐而擘阮即蔡京诗所谓左弹右擘弄清音者也一坐而持扇若拍口若启所谓手捻轻蕉口自吟者也一坐而倾聴意甚专所谓侧耳含情披月影者也京不足道其诗亦长语第奉宣和帝命题此诗而帝手署三字用瘦金体极遒美押法尤妙考宣和画谱不载昉擘阮图仅周文矩有之文矩五代人亦一时名手此图设色运笔风神态度几可与顾凯之陆探微争衡似非文矩所办若文矩画帝亦不令京题咏也岂谱成而昉此画最后得之者耶记以俟夫鉴识者

宋徽宗红桥鸂鶒图

宣和帝逰后苑龙翔池见双鸂鶒翘足红栏之上因戏为此图设色不甚深而目睛羽文骈栖自得之状描写都尽复作数百言叙其事书真所谓瘦金体乍看不得佳结法亦时时露疎穉而天骨遒美逸趣蔼然于细翫得之信不在李重光下也按邓公寿画继称宣和五年赐宰臣以下燕琼林侍从皆预酒半遣中使持大杯宣劝因以此图示群臣靡不环立耸叹称服神妙然则当其时帝固自寳爱之若此而四百余年后乃入吾手为逰目助不大幸耶鲰生见帝书画便以为议论中竒货吾不尔也卫懿公好鹤鹤乗轩以亡国而纽滔母愈好之人固有宜有不宜耳因志以当抵掌

徽宗三马图

里人顾君出宣和帝三马图示余或以行笔稍露蹊径疑为临本顾其饮龁腾嘶之态溢出缣素间纵尔亦是隆凖公的裔耳似非邯郸子舆也当宣政时青羗赤狄千里之贡日至天廐万匹往往吾师而秘府所藏曹韩神品不下数百千轴宜其妙也度至五国城尽观北地騊駼駃騠穷姿极变要必有进于是者而浮沉沙漠中不可得矣为之一慨

范寛山水卷

范仲立画与李营丘甲乙俱在神品此巻层峦迭嶂掩映向背自有条理与宋人评逺望不离坐外者诚相合哉燕中投刺作劳归获一展阅尘襟如洗

髙克明雪霁溪山图

宋绛州髙克明受眷仁庙累官至少府监主簿赐紫仍画院供奉大梁刘道醇第其格鴈行李营丘范华原虽屈居妙品第一而谓其端愿谨退尤喜幽黙多行郊野间博山水之趣箕坐终日归则求静室以居沈屏思虑神游物外景造笔端所请豪举之士即势迫利购弗应也今世称二马刘夏要亦以易知之耳若克明殆犹顾陆之于张吴岂可同日语哉此巻雪霁溪山图其飘瞥窅窕映带深浅曲尽灞桥剡溪象态而笔力苍古风格遒劲妙出丹青蹊径其神物也巻尾二跋为徐武功吴文定书亦是素师首坐苏长公入室当武功时巻在刘完庵所文定为沈石田周题已不无楚弓之叹今又再易主属之家弟矣弓之得失何足计但令此神物在在护持天地间岂不快哉作一歌仍题其后

题郭熙画树色平逺图卷

右郭熙树色平逺图一卷按熙河阳温人渠宗若虚称其施为巧赡位置渊深虽复学慕营丘亦能自放胸臆巨障髙壁多多益壮至宣和帝则盛推李成而谓熙与范寛王诜虽自成名仅得一体然熙之传世者多号平逺与若虚所记颇不同余甞得戴文进仿熙卷絶爱之时置几案间以当卧游之乐今览熙此图乃觉文进尚有蹊径也孤亭木末平楚苍然遥艇小桥时自映带若深若浅或晦或明几欲置身此间文进三舎矣巻尾赵松雪虞道园冯海粟柯丹丘軰皆胜国名士恨语不甚称耳

题文与可画竹苏子瞻诗后

东坡先生甞赞石室先生画竹曰诗不能尽溢而为书变而为画又为作篔筜谷诗曰汉川修竹贱如蓬斤斧何曽赦箨龙料得清贫馋太守渭濵千亩在胸中后石室复贻东坡书云近语士大夫吾墨竹一派近在彭城然则石室真能以书为画者耶若东坡纵横八法中宁无篔筜谷笔也余所有此一帧乃石室先生竹而东坡先生题语真足三絶清昼焚香燕坐一展阅觉眉睫间有浔阳紫极宫色九咽皆作清冷气誓当与此君偕老殆是前縁

又

此巻有李衎题衎宋人善画竹者也邓文肃赵仲穆柯丹丘皆元名士也旧在文待诏征仲所文极爱之时寘几案间舍弟得与寓目焉余不意购得一贾人肆中殊自爱且以庆此巻之得所归也

题烟江迭嶂图歌后

余既已和苏长公韵题此巻后续览宣和画谱目有秘藏晋卿烟江迭嶂图及考圣朝名画谱则又称烟江迭嶂图行于世然则晋卿作此画有二本其行世者为王定国画而长公作歌者也当宣政间诏天下断公文及墨迹进御之本岂应复留公歌于后而畵首乃有秘阁图印盖定国之本仅余公墨迹而画已失矣御藏晋卿别本又有江山平逺及千里江山图安知不流落人间好事者取以配公书为一巻作艺林竒翫耶若以为延津之合则吾未敢盖歌辞与画境小抵牾耳至于分布构结纡徐掩映之状妙极工致断非南宋胜国人所能办而苏长公笔法精纯古雅为平生冠又不当叅置蜉蝣之足也书此以俟夫真赏鉴者

赵千里画船子和尚卷

赵千里名伯驹宗室子也船子和尚得南泉逰戏三昧者此图不甚精而稍具言外意后先题赞者毋虑数十人皆名僧而语不了了余乃为作一转曰千里墨迹奕奕若新和尚自荼毗后顿絶影响然究竟不知谁在谁无也

李龙眠画十六应真后

龙眠居士画马几落马趣故其于十六应真供养变化穷极幻巧乃尔人物皆俨雅衣褶作兰叶描古木蟠屈遒劲吾不能多见吴道子王瓘今当亦无忝矣跋尾独所谓道衍即荣国恭靖公乃真尔其它元人似别题渡水罗汉者语意不相属宜去之勿使人有蛇足之叹也

题僧梵隆画十六大阿罗汉巻

袁汝阳歌谓梵隆以画名一时思陵称其与李龙眠伯仲此卷画十六大应真及山神罗刹狻猊龙虎之类行笔极精细古雅而精彩焕发一展巻间恍然觉此身如入五台国清与阿罗汉对语眉睫鼻孔皆动吾不知于尉迟乙僧吴道元如何信不在龙眠下也独恠此僧笔妙絶乃尔而画继不详不审其故题语多宋元名僧是石霜赵州棒喝派后三跋出武进薛应旗太原王道行与余虽颇掇拾禅门砾屑譬之穷措大把刀箭手势不似也

饮中八仙图后

唐开元中八仙为少陵拈出觉竹林太寂寂也揽此图翩然动把臂之兴第畏长史颠墨供奉醉歌难为酬往耳汝阳三斗固不足道也

马逺十二水

马河中逺画水逺不以水名而所画曲尽其情状吾不知于吴道子李思训孙知微若何然自昆仑西来至弱羽之沼中间变态非一无复遗致矣画凡十二帧帧各有题字如云生沧海层波迭浪之类虽极柔媚而有韵下书赐两府三字其印章有杨娃语长軰云杨娃者皇后妹也以艺文供奉内庭凡逺画进御及颁赐贵戚皆命杨妹子题署云然不能举其代及徧考画记稗史俱无之独往往于逺他画见杨迹如一按逺在光宁朝后先待诏蓺院最后宁宗后杨氏承恩握内政所谓杨娃者岂即其妹耶又后兄石谷俱以节钺领宫观位至太师时称大两府二两府则所谓赐大两府者疑即石也此巻初藏陆太宰全卿家李文正吴文定王文格俱有跋而不能详其事聊记以备再考

题画后考陶九成书史会要杨娃者果寜宗恭圣皇后妺也书法类寜宗凡御府马逺画多命之题所谓大两府者果杨石也因记于后

李山风雪松杉图

右金秘书监李山画风雪松杉图而黄华老人王庭筠题叅寥诗于后二君皆宋名家子为完颜氏禁近有声余偶得二絶句题其后云云令二君而在不免泚颡然李用笔潇洒清絶有致出蹊径外庭筠翩翩遂入海岳庵三昧皆可寳也此君仅四十有七而没然时时自称黄华老人极可笑跋后所谓万庆者庭筠子仕至行省右司郎中金史误作曼庆当以此为正

石刻髙宗尼父七十二贤像赞

宋李龙眠所画尼父及七十二弟子图思陵手自书赞而刻石于临安之太学后有仆射秦桧记宣徳二年吴御史讷刓去之而志其事于后余搨得一本精采尚新可览也思陵研摩八法入山阴门径龙眠丹青妙天下诸贤器服古雅令人望而知仰独伯玉视尼父为前軰而公伯寮季孙之客而毁仲尼者其人贤否虽殊不当寘之门弟子列均也内颜哙恠状不类人而澹台豪武若子路孔子云以貎取人失之子羽此恐别有据识以俟考

石刻圣贤图像后

石刻古今圣贤图像凡百二人在绍兴郡学三代以前虽内府所藏亦以意会耳唐文皇虬髯遶喙天下称为髭圣今本虬而不髯明皇目细而长今作巨目梁武晚节一短瘦老公而今状伟甚隋文以魁异惊世而今特细瘦文中子髯下垂至腹见其书今微须而短夫求古人之迹于史求古人之心于其所著书犹不能尽合而况区区貎肖之遗能数传而无抵牾也噫

宋刻丝僊山楼阁巻

宋刻丝仙山楼阁颇精工而不甚得画趣盖宣政间装经像函物也若唐伯虎文征仲歌陆子渊顾华玉跋及君谦民怿軰题稍可重耳巻初藏顾御医世安子渊外弟亦云间赏鉴家髙皇帝初禁人间不得蓄伎巧一时妙迹永絶诸君以为叹诧嘉靖中有巧工得旧刻丝思之一夕而悟遂能作此今人间盛行新刻或故令揉涴成旧以索髙价然亦不难辨也

元髙尚书房山巻

髙房山尚书作米家山如孟襄阳诗大自简逺巻中跋画胜国名士如赵虞二文敏邓文肃鲜于困学皆精八法者虞公诗是两马中皮囊逮后笔尤可念也

赵文敏长江迭嶂图

赵文敏公此图冲澹简逺意在笔外不知于李营丘如何骎骎欲度荆郭前矣吾歌所云直将清逺苕霅趣写出滉瀁金焦竒公故吴兴人聊用为戏耳其于海门吞杨子浮天浴日怒雷惊涛之势固少逊至杳霭澹荡出有入无润气在眉睫间不至作公家大年朝京观也跋尾诸诗虞伯生柳道传胜国名流陈敬宗吴原博先朝学士精八法者而启南尤画史中董狐言故足重也

又

吾向者见公画以为公吴兴人故类苕霅间山水耳大江中行十日不遇风波平如席病小间推牎对江南北诸山阅此巻便似芙蓉镜中美人黛眉湛睩使人心醉以此知前軰之不易嘲也

天闲五马图

赵承旨孟俯天闲五马图或谓临李伯时笔奚官二紫衣杖而立者端严有威度朱衣而刷者与马受刷者一马龁草者二齿相齮痒者二各极意态垂柳朱阑怳然若飞龙天廐之在目窃谓阎右相韩晋公合为此图不必伯时本也王处仲击唾壶时以此佐之当更神王耳

黄大痴江山胜览图

近来吴子軰争先觅胜国赵承旨黄子久王叔明倪元镇画几令宋人无处生活余甚为扼腕今观子久江山图仅寻丈耳而有万里之势且用笔极简而意恒有余真西施洗铅粉立苎萝时状我见犹怜况老奴乎因题而寳藏之戊辰夏五月极热于蓠薋园书

又

王右丞诗云江流天地外山色有无中是诗家极俊语却入画三昧黄子久江山胜览图是画家极秀笔却入诗三昧吾甞挟短笻北固于轻阴薄暮时置眼黯澹间逺树若荠人家若蜃市怳然此巻之在目归从青箱中拈出列之几案亦似此身复在北固取右丞二语髙咏之都非人间世物也

黄大痴山水为杨二山题

一峰老人此画不甚类居平笔而清润多逺致自出南宋诸公表跋尾预为老僧作证不令人巧取豪敓然僧腊有尽又安能计弓之失得耶少宰公具道眼当作云霞变幻观可也

王叔明阜斋图

黄鹤山樵画阜斋图有二帧当是一向一背以极其趣耳松鬛极得米海岳所称李营丘刚针法峰峦竹木室榭秾丽详宛大是本色佳境及读沈启南歌所云此图彷佛竹里馆茨茅翛然傍川水倚床张册白日长似题前帧复有孤桐置髹几则后帧也阜斋不知何许人启南北之辋川应亦不俗吾家小祗园宁减此第此中暂阙主人耳曹茂来先軰持以■〈执上目下〉余文览之不觉怃然

黄鹤山樵云林小隠图

黄鹤山樵王叔明为钱塘崔彦晖作云林小隠图叔明所长在重岩复嶂枫丹栗黄宏丽之致耳而此图则清逺滃郁大有北苑襄阳妙致骤见之以为大痴老人又疑老人不办是也图后意似小未尽问之王百榖云犹及见全本盖少有浥澜为装师裁去耳题署者僧泐季潭叔明既手书所撰云林辞而同时为辞赋记叙诗歌者凡廿七人多佳士而余所知仅山阴王裕金华苏伯衡始丰徐一夔嘉兴鲍恂桐庐俞和临安钱宰会稽唐愚士而已沈道祯戱谓余惜不及文待诏生当一一为考以报盖待诏最能详胜国先朝士大夫始末故也归而书之以志余陋

倪云林山阴丘壑图

云林生平不作青緑山水仅二幅留江南此其最精者也若近若逺若浓若澹若无意若有意殆是西施轻妆临緑水不胜其态仓卒见之靡不心折据题初写寄赵士瞻后入邹惟一家惟一所托以殁者书法亦遒婉雅胜其生平时

云林西园图

云林此图乍看不似西园而细求之乃无不合作其用笔似弱而老似浅而深工力最多是得意笔也

方方壶云山巻后

方方壶在胜国于赵吴兴軰亡所推让画家者流登之逸品此巻江山秋兴从董巨大小米来而遒劲古雅别有构结非凡笔也留余山房时一展翫以当卧游方壶名从义字无隅贵溪道士也与张伯雨齐名

石刻玄元十一子像

玄元十一子像吴兴赵承旨手摹书赞登石者今虽稍剥落其意像之古雅与书法之精工尚可据而想见也其人与事仅见于庄列所称欲以配吾孔氏十哲耳佛髙弟子亦十人事事模仿乃尔

钱舜举洪崖移居图

洪崖移居图吴兴钱选舜举笔服餙不甚古而神彩秀发■〈执上目下〉御亦作天人相览之令人洒然虽然吾欲拍此老肩却畏侍者侏儒叟异日作上帝弄臣道梯仙界长短也

又

按真诰所称洪崖先主为青城仙伯者与赤松子俱为神农氏师此则唐张氲先生也先生生于隋一名藴字藏真亦自号洪崖人以为即其现身云长七尺五寸眉目疎秀戴乌帽衣红蕉葛衫乌犀带短靿鞾携卭竹杖所乗白骡曰雪精从者五曰橘栗术葛拙负六角扇垂云笠方木镫二玄书木如意长生瓢魏恵壶不柱杓常应开元帝召欲爵之不应辞去寻乗骡入彭仙炼丹井以化今考舜举此图貎饰乗从种种靡不合者盖即其人也当是时盛言张果先生而不言张藴先生岂先生能杜徳机更胜之耶唐传竒又云李泌邺侯任诞多大言甞得酒留客而曰今夜洪崖先生过宿当为具人皆笑之夫以为古青城仙伯则诞以为张氲先生不足诞也邺侯自灵武功成后失不匿迹耳不然夫安知邺侯之不为真而先生之不为诞耶放笔作一笑

搜妖图巻后

右崇宁真君搜妖图一巻盖元人笔或谓元本后人所拓也为神鬼吏兵七十有六鹰犬三为陆妖者二十五水妖者二十二人而妖摄者六为人物者一百三十有二飞者走者匿者慑而跳者怒而逐者恋而顾者争先者桎者刄者矢者磔者攘者跽禀命者立而属耳者坐而指挥者其为态不可指数然往往巧尽其势运笔工致而遒劲设色之精俱非后人所易及其事之幻妄狂獝所不暇论也自胜国诸公画以意胜而吴士大夫惮于日力目之以为俗工置弗视噫固然矣顾陆张吴之所以妙絶千古者此非其一班也耶余故留置之箧笥以备一家而志于后

赵吴兴画陶彭泽归去来图题和诗后

赵吴兴画陶彭泽归去来纵极八法之妙不能不落竖儒吻盖以永初之不臣宋与至元之仕元趣相左耳若其风华秀润标举超逸虎头点拂云麾烘染所谓赵郎并其情性而得之者与彭泽人品文章真足三絶又不当以此论也余诗为恶韵所窘不免堕竖儒口业令嗜古者见之其不骂为杀风景者几希书毕一笑

古画山水

余癸酉秋自建业扬帆歴采石皖城眺九华匡庐之胜徘徊于黄冈赤壁间所遇无非此图者遥岑近渚空青润翠或挂眼睫或扑衣袂苦竹黄芦低桥断岸与舫子相出没真令人乐而忘返今来郧城中如斗大坐卧一斋阁忽忽无頼骤见此图怳若故人相值纳节东归之日更寻季鹰莼鲈境一畨作梦觉也若其画品之妙髙可以攀马逺父子令伯虎与周臣极意为之亦自不逺

弇州四部稿巻一百三十七

●钦定四库全书

弇州四部稿巻一百三十八

（明）王世贞 撰

○文部

△画跋四十二首

题王安衜游华山图

游太华山者往往至青柯平而止至韩退之登其颠不能下恸哭与家诀其语闻于人人而仙掌莲花间永絶搢绅先生之迹而仅为樵子牧竖所有洪武中吾州王履安衜独能以知命之岁挟策冒险凌絶顶探幽宅与羽人静姝问答归而笔之记若诗又能托之画而天外三峰高竒旷奥之胜尽矣画册凡四十絶得马夏风格天骨遒爽书法亦纯雅可爱安道殁归之里人武氏而失其四后于长干酒肆见之宛然延津之合也倾槖金购归为武家雅语垂二百年而吾友人李宪使攀龙复能登其颠所至书吾姓名于石而吾又托友人王叅政道行刻石莲花峰今年夏复从武侯所借观安道画册及诗记磅礴累日太华既两有吾名姓而吾胸中又具一太华矣是何必减三君子耶为大粲笑识其末

戴文进七景图

戴文进作图凡七帧曰浣溪春行卧聴松泉竹溪夜泊雷峰夕照凭栏待月西湖雨霁东篱秋晩予初阅之以为沈启南作见题字不工及验其印章而始知为文进也然无一笔钱唐意苍老秀逸超出蹊径之外乃知此君与启南无所不师法妙处亦无所不合耳吾乡陆太宰全卿各系以诗其跋后乃云岁乙亥七月寒疾卢院判宗尹愈之未有以报而卢君素轻阿堵物乃举以遗之选事稍暇当为君每景赋一诗以寄兴然则七诗盖为卢补书也今年乙亥忽得此于友人而予与陆公后先丁未进士各一甲子其事颇竒陆公在政府尚能以其间成此雅话而余饱饭山镇中其容忞忞耶因感而次于后

城南茅屋图

此图乃钱唐戴文进作有程南云篆额杨文贞诸公题咏文进自谓仿陈仲梅而中间大有米襄阳笔意唯落色稍过浓润耳茅屋中红袍人岂秋江独钓例耶文贞一絶作古隶颇俊整吴余庆及南云皆以书名而不能佳有鲍相者书甚婉媚有韵而不以书名皆所不可晓也

戴文进山水平逺

钱唐戴文进生前作画不能买一饱是小厄后百年吴中声价渐不敌相城翁是大厄然令具眼观之尚是我明最髙手此巻奕奕秀润境意似近而逺尤可寳也

题王孟端竹

孟端竹为国朝第一手有石室居士梅花道人遗意而清标髙格又似过之余尝记其二事其一沭黔公行金帛求孟端画谢絶之后忽作一幅遗其僚素厚黔公者使致之曰姑以是塞公意毋言我为公也其二月夜闻邻笛乘兴画幅竹访遗之其人乃大贾甚喜具驼绒文绮各二求孟端一配幅孟端却其币手裂画壊之呜呼即无论孟端竹求其人可更得否

王孟端湖山佳趣巻

得一巻初阅之以为黄鹤山樵也清思直扑人眉睫间应接不暇至题尾知为九龙山人王孟端孟端在永宣间声价不下黄鹤山樵今来渐寂寂然使有真鉴赏者望而窥其胸中富丘壑也吾东吴菰芦人步武之外皆巻中境界晚途复作吏不觉自逺聊置此巻案头于春明退朝之暇时一展看不令衿裾烟霞色尽也巻初属陆太宰时乞李文正篆额呉文定题字邵文庄作歌其为名士所推如此

夏太常墨竹

夏太常墨竹名价重夷裔虽近小损亦不减彭城韈材余尝题一巻云云今年秋复从明辅所见此巻掩映斐亹大有好致而水石复妙余因辍以赠之且戏明辅曰晋人不识竹尝谓是有节薥吾太常里人也盍以归我明辅笑不答

沈石田春山欲雨图

石田画巻无过春山欲雨其源出巨然僧梅花道人而加以秀润不作惊风怒霆勃怒战掣之状而元气在含吐间峰峦出没草树滃鬰颓然若玉环醉西凉蒲桃后将赐温泉沐者巻距今垂百年每一展览觉风格若生墨渖犹湿真神品也夏日九宜堂与沈山人嘉则舍弟敬美曹甥子念相约为此歌虽咄咄赏新语犹自后尘

石田山水

沈启南先生画于古诸名家无所不拟即所拟无论董巨乃梅道人松雪房山大痴黄鹤笔意往往胜之独于云林不甚似病在太有力耳此巻二十六帧帧帧饶气韵生趣秀溢楮墨间至云林一笔亦絶无遗憾尤可寳也巻初出汤舍人凡十六帧汰其四为十二已又从黄羽渊得十二帧汰其八为四已又从黄淳父得十六帧汰其半为八已又从沈生得十帧汰其八为二此所以精也跋尾彭孔嘉称文丈待诏云石田先生神仙中人也此语吾亦闻之待诏且云满百文某安敢望此老前辈风流推挹乃尔令人叹慨深

赠吴文定行巻山水

白石翁生平石交独吴文定公而所图以赠文定行者巻几五丈许凡三年而始就草树水石桥道无一笔不自古人而以胸中一派天机发之千竒万怪种种有真理至于气韵神采触眼若新落墨皴点了絶蹊径予所阅此老画多矣无如此者令黄鹤山樵梅道人见之却走三舍董北苑僧巨然当惊而啼曰此子出蓝掩吾名矣鉴赏者亦以予为知言否

又

白石翁画圣也或云此巻尤是画中王也毋论戴文进唐伯虎即胜国诸名家谁能及之或云翁有东庄图可以狎主齐盟然是十三幅幅各作一体此巻如万里长江千山夹之当为翁第一笔

沈启南画虞山致道观昭明手植三桧

今天下阙里桧已焚秦松非旧独虞山致道观有昭明太子手植七星桧然其存者三耳幽竒怪崛种种横出意表且在理外余俱宋人补者虽自遒伟方之蔑如矣余尝欲令钱叔寳尤子求貌之神手莫敢先晩得沈石田翁画独其最旧者三株且为诗歌纪之与余意甚合余家小祗园缥缈台望山顶苍翠一抹今复得此箧笥中又有虞山矣何必买百里舴艋也

石田画隆池阡

石田先生游支硎之隆池阡有记记中有诗至其为图则后三百日而始成以此知先生之易于文而不易于画也一展巻际便觉苍翠秀润之气入人眉睫间余游其中再矣不知视画孰胜也

沈石田临黄鹤山樵太白图

白石翁笔底走董巨何况黄鹤山樵此画太白山图不知视老樵原本何如当自胜之唯翁亦云榾榾追三月极儗加精致便欲无此巻后辈岂可易其自负出蓝亦不浅矣逺浦良畴扁舟矮屋出没于云雾杳霭间连峰障天竒石揷地枫丹楸碧应接不暇茂来出示之几欲移家此间买两觠角犊垦十双也

石田画钱塘山行图

余尝从桐庐陆行至钱塘诸山不甚遒耸而掩映草树出没庐井甚有意态峰峦翠色欲滴白云间之时时道坌江上沿洄渺弥帆樯相望又别一境界也王子猷云山阴道上行使人应接不暇岂欺我哉比时有公事不能出一语博其胜忽忽往来胸中今得沈启南先生所图阅之顿还旧观置山房中比于宗生之游不让矣

石田画

昔杜少陵持花卿歌二语为人已疟至其自述则云三年犹疟疾一鬼不销亡传之艺林为嗢噱柄白石翁此图正病疟时作尔仲蔚乃欲令马君寳此作竒方岂痁鬼亦新画师与大歴词人冲替耶览者能无一絶倒也

石田载酒图

石田诗落句云主人昨夜载春酒酌月还须唤老夫似未得与此会也其描冩风物情景乃尔佳知此老胸中丘壑矣烟波画舫垂杨曲岸事事彷佛小祗园独具山磊块竒胜耳然吾园两高对耸湖石嵌空若罗刹窈窕曲折花竹台榭又似过之恨不与此老同生作天然一段其色也

又寒山图

石田此画品政如其画寒山嵳峩丹枫翠竹别有天地也不经意处亦自可人

题石田写生册

此册白石翁杂花果十六纸折枝鸟三纸鹅一纸渡溪虎一纸秋蝉一纸其合者往往登神逸品按五代徐黄而下至宣和主写花鸟妙在设色粉绘隠起如粟精工之极俨若生肖石田氏乃能以浅色淡墨作之而神采更自翩翩吾家三岁儿一一指呼不悞所谓妙而真者也意足不求颜色似前身相马九方皋语虽俊似不不必用为公解嘲

石翁彩卉巻

白石翁折枝自徐熈易元吉来不作成都派以故种种有生气此十五花望而知其非凡笔也陆文裕以领解之三年秋游太学跋此结法疎俊妍美隠然有陶贞白吴兴小儿评是二絶足富小祇园老圃矣

题唐伯虎诗画巻

唐伯虎桃花庵歌当有图不知落何人手予后得一帧意颇与歌似而秀润婉丽妙入赵吴兴三昧因装潢成巻按二科志载伯虎首篇作伥伥行又有何处逢春不惆怅何处逢春不可怜二语今皆削去伯虎此诗如父老谈农桑事事实际中间作婉致情语当由才未尽耳然过此则胡钉铰矣余十年弄笔墨不敢置眼睫间今老矣爱此画不妨并读此诗一再过也

唐伯虎写生册

人以为徐熈之野逸胜黄筌之富艳品遂分矣吾吴中写生无过白石翁而伯虎次之此十六幅种种臻妙盖得徐氏三昧而稍兼筌笔不分白石翁下山斋时一展翫觉乾坤一种生气落翰墨间为之欣然独赏也征仲待诏有折枝小鸟二履吉题句附于册后足称聨璧矣

周东村宾鹤图后

周东村臣为宾鹤翁作图文太史题字称二絶偶有长康之化几五十年而翁诸孙幼于复购得之诸公啧啧叹赏幼于兄伯起至以唐伯虎为其曽大父画西园图失之不能复以为痛恨为我谢伯起公家司空飞去古干将剑吴中老人家藏长史批诺丞相燕公馈九公主鸡林夜光帘可并觅也幼于不忘其先故当自偷快人得人失伯起亦姑置之何如

周东村韩熈载夜宴图

韩熈载夜宴图乃李主遣国手顾宏中于熈载第偷写得者曲尽其纵狎跌宕之态宏中别写本行人间宣和帝收得凡四本俱宏中笔而又有顾大中二本亦佳帝自着谱云大中应是宏中昆季也弘治间杜堇古狂稍损益之寻落江南好事大姓家以百斛米遗祝希哲为作一歌八絶句手题其后称吴中三絶此则东村周臣摹堇图而白阳陈淳书祝诗周行笔精工不减杜而陈书亦在逸品盖第四佳本也熈载事絶不足道顾其意欲自污不肯作亡国相有出于长卿犊鼻之上者昔严续仆射为其父可求索熈载神道碑以千金双鬟为赆熈载不肯作谀辞重相苦欲删润立却其婢题一絶泥金带曰风栁摇摇无定枝阳台云雨梦中归他年蓬岛音尘断留取樽前旧舞衣宋人传竒所载陶学士风光好事此老风流中耿介权谲种种不乏也

吴中诸名士画

右周东村杂山水八幅妙有郭马笔意唐六如一帧亦精絶陈白阳二帧其一少年笔最工不减六如一写意亦自清逺似马文璧不若晚岁之草草也文衡山四幅清逺秀润得元人趣仇十洲四幅秀气逼人眉睫间两水雄逸与东村俱不下宋人陆包山游天池一帧巉岩陡制秋怀一帧萧瑟而不寒俭皆可赏也

临李伯时莲社图

宋李伯时作莲社图其宗人元中为记甚悉元赵吴兴子昂重临之而予所得则又子昂临本也即孙枝所不论其人物俨雅位置精宻益可以想见其二本之妙余乃乞俞仲蔚小楷书元中记而仲蔚又畧叙所见于后足补元中之阙余复考记内佛陀耶舍者华云觉佛陀跋陀罗者华云觉贤耶舍即鸠摩罗什师与跋陀罗俱从罗什长安中译经后跋陀罗南迈止庐山与逺公社而耶舎辞姚秦还西域足迹盖未尝度江也且逺以晋元熈元年示寂而道士陆修静至梁天监初上武帝科仪相去可百岁其不相及无疑要之莲社事固佳是禅林游戏三昧地不必计其傅会与否以慈氏莲花藏例之则三大刼中人皆在会固无不相及也异日仲蔚见之能印证否

凌氏藏文待诏画册后

吴人得文待诏一点染法輙赝作欵识觅生活此三十六纸真待诏得意笔闲牕散怀出倪入赵极有意无意之妙而都不着欵识仅余一诗岂邢娙娥敝衣来前令尹姬自色夺耶玄旻必欲吾辈证明之毋乃觉有待之为烦也拈出题其后

文征仲杂画后

文太史画闲牕散笔在有意无意间是以饶意其书在中年是以饶姿诗不作应酬语是以饶韵此十帧可谓文氏碎金置山房中敌吾家琳琅矣

文太史云山画巻后

文太史征仲诸生时为黄博士应龙作此巻画仿老米气韵生色遂不减髙彦敬书法圆熟翩翩出晋人比之晩年笔少骨而多韵诗虽大歴以后语亦是楚楚应龙絶宝爱之戒其后人勿为饼金悬购者所得去六十年而其诸孙强以留余得厚直而去余聊以寓吾目而已平泉庄草木不能毕文饶身人失弓人得之吾又安能预为子孙作劵耶

衡翁诗画巻

癸丑余避地吴中一日以间谒文太史手此巻索题太史坐隅画兰石毕觉秀色朗朗射人眉睫间已书数古体诗诗亦清抜是平生合作者而书法从豫章来尤苍老可爱今日偶理散帙得此巻出之墨色尚如新而太史游道山已七易寒暑矣为之泫然一慨

文征仲劝农图

祝希哲记文待诏作劝农图潇洒冲玄往往有意外色是孟襄阳韦苏州诗境令田父览之亦解忘风雨作劳跋尾从兰亭圣教来视暮年结法小涉佻耳祝京兆文吾所不敢论其书絶类禇河南而老健过之是平生最合作者噫二百年无此笔矣

陈道复书画

白阳道人作书画不好模楷而绰有逸气故生平无一俗笔在二法中俱可称散僧入圣此巻尤其合作者至书少陵赠王宰一歌自拟亦不浅矣吴中少年不胜家鸡之贱吾故存之以俟夫赏识者

陈道复水仙梅巻

后清池新月下看梅花水仙全似苎萝女为吴王缟素时状道复此巻并其神情得之当作百花中周昉也

题画扇巻（甲之五）

右扇巻甲之五为名画凡七人十八面内戴文进松崖图笔简而趣有余故是作者与祝希哲题字足称二絶沈启南五面多老笔槎蘖磊块可畏独一面榴房妙絶词语似戏聋老人且为祝生子亦有希哲题字唐伯虎二面其一秀色射人眼睫间其一布置精宻而逸趣不乏可与文进鼎足张梦晋石湖秋渠风流名士陈道复山水花卉九面所谓意足不求颜色似者题字亦多佳致谢时臣小米派也比之本色差不俗耳

画扇巻（甲之六）

右扇巻甲之六皆征仲画也凡二十面前一面乃癸丑秋送余北上者时年八十四矣尚能作蝇头小楷题七言见赠彭孔嘉以排律继之楷法遂不减公余十九面皆杂山水夏木寒林清泉白石或题诗或止押名而苍古秀润妙有胜国诸公遗意内十面尤合作揽之令人神爽又一面于拳石中澹墨隠出一狸奴若醉薄荷者而威势自足信乎公胸中多伎俩也世人往往见赝笔不免有蜉蝣之撼因拈出之

画扇巻（甲之七）

右扇巻甲之七凡六人为画二十一东村周臣七面内榴房一面包山陆治六面内竹一面余皆山水十洲仇英三面文水文嘉二面五峰文伯仁二面沱江陈括一面周之工力可称斵轮仇之精诣逺隃叶玉伯虎而后当为第一手无疑叔平格力本自超絶伯仁才趣尤擅精丽而俱好以新意发之不无偶然之累然其瑜者尤足连城休承浅于子久秾于元镇抑在季孟之间乎人谓括之视复甫颇足跨灶不若崇嗣之脱骨有愧于熈也吾所蓄画扇凡六十余皆名笔也考之古大令有驳牸之迹又文通拟班姬画作秦王女乘鸾向烟雾兹其所由昉乎然自宋以前皆团扇余所有唐宋人山水花鸟其制犹存而今之扇则自倭夷作贡始以其适用而雅举世尚之即令士大夫袖一团扇挥暑有不掩口者哉故知觚哉之叹不可作也

画扇巻（乙之六）

扇巻乙之六陶翁存仁图天文地理各一文太史征明六陈太学道复一李东昌孔阳一梁礼部孜一尤山人求三张生复一皆画也又二面作梅杏花似吴延孝笔而许太仆初小楷二赋其上书画法多可观而不无作阿婆面又间有刘司空之恨聊为存之

文伯仁燕台八景

永乐中人主移跸大都而一时馆阁诸先生扈从者光侈其事分胜标咏大抵损益胜国之遗如所传金台八景然往往多七言近体汤王孙所以见屈于刘尚医者此也自李何后护格絶不作讇长语而丹青之托则杜堇古狂外亦不复再见文德承薄游燕市久取王蓝田画中诗法别贮奚囊隠隠有卢龙龙虎气览者果公子牟耶江湖间亦足慰魏阙思矣

陆叔平游洞庭诗画十六帧后

余以壬申之秋九月游洞庭而陆丈叔平时亦从诸少年往盖七十七矣而簮履在云气间若飞归日始草一记及古体若干首以贻陆丈存故事耳居明年之五月而陆丈来访则出古纸十六幅各为一景若采余诗之景不重犯者而貌之其秋骨秀削浮天渺弥的然为太湖两洞庭传神无爽也玅处上逼李营丘郭河中马夏而下所不论矣陆丈画品髙天下逺近望里闾而趋者求一水一石而不可得今乃举太湖全洞庭之胜而赠我且复巽辞以其画将托余诗而不朽也余固有偏幸陆丈毋亦有偏嗜耶问之陆丈自言至八十二画当大成审尔吾于其时上章乞道士服策一杖从探未竟之胜归而吾二人者合作摩诘一身毋谓狯少年得陇望蜀也

陆叔平临王安道华山图后

余既为武侯跋王安道华山图意欲乞钱叔寳手摹而未果踰月陆丈叔平来访出图难其老侍之至暮口不忍言摹画事也陆丈手其册不置曰此老遂能接宋人不作胜国弱腕第少生耳顾欣然谓余为子留数日存其大都当更细究丹青理也陆丈画品与安道同故特相契合画成当彼此以笔意甲乙耳不必规规骊黄之迹也吾友人俞仲蔚周公瑕莫云卿辈特妙小楷吾悉取安道叙记及古近体诗托仲蔚唐人杂记并诗托云卿李于鳞一记六诗乔庄简一记一赋托公瑕都少卿一记托程孟儒别书作一册此册成安道有灵不免作卫夫人泣矣

钱叔寳溪山深秀图

余近获髙丽贡茧洁白如玉夏月钱叔寳见过令作矮行长帧浅色溪山深秀图结法一派流自黄子久而间以启南老笔苍古秀润絶出蹊径之外一时吴中名士俱作歌赏羡之眞胜事也人或谓余有所寄则不然大丈夫好山水便当谢去朝市安用役役寄此为然人生有义命要不当以一端成出处也譬如见佳画輙云是眞山水见佳山水輙云一幅眞画究竟何所归书此志感且以解嘲

又第二巻

叔宝为余图之两月意不满会得佳纸复作此图纯用水墨气韵精神奕奕射眼睫间且要余作歌酬之曰能事尽此二巻矣余既如其言复戏谓叔寳此浙东西山水也昔赵大年出新意作画人輙嘲之曰得非朝陵回乎谓其所见不满五百里也叔寳当颊发赤然异日老屐游秦陇巴蜀八桂七闽还吾更当得两竒巻矣

夏山欲雨图

梁礼部思伯见访心逺堂出沈启南春山欲雨图示之后有吾兄弟沈嘉则三歌嘉则独作夏山已雨语为不类思伯遂以钱叔寳夏山欲雨图见示索跋叔寳此图晻暧郁浡生气淋漓遂足雁行启南独二荷伞人亦似已雨状几欲书嘉则长歌应之嫌其形秽相与一大笑而止不然少陵雷声花气二言或足塞白也思伯其肯我否

尤子求画华清上马图

杨太真华清上马图旧有粉本而寂寥不甚称尤子求善白描会余得蜀笺乃乞子求作图而以意增损之遂妙其太眞上马时态与三郎停鞭顾盻之状俨有生色太真及诸姨应俱善骑观丽人行所称足下何所著红蕖罗袜穿蹬银又当轩下马入锦茵故自可想也当其乘照夜白扈从入蜀尚自谓得策六师一小停而马嵬之骑不复前矣吴中善书者俞仲蔚连昌宫词彭孔嘉长恨歌周公瑕津阳门行黄淳父清平调八首及袁鲁望张伯起王百谷王元驭华幼圜舎弟辈各以小楷书宫词遂成佳本其它固所不暇论也

钱叔宝纪行图

吾家太仓去神都为水道三千七百里自吾过舞象而还往者十二而水居其八得失忧喜之事错或接淅卜夜所经繇都会繁盛若云烟之过眼而已去年春二月入领太仆友人钱叔寳以绘事妙天下为余图自吾家小祗园而起至广陵得三十二帧盖余尝笑叔寳如赵大年不能作五百里观也叔宝上足曰张复附余舟而北所至属图之为五十帧以贻叔宝稍于晴晦旦暮之间加色泽或为理其暎带轻重而已昔宗少文图五岳名山于斋壁曰鼓琴动操欲令众山皆响吾请老之日以此册置书斋阿堵得之不自笑令泪出耶然终南山有快捷方式又安知长安道中之无隠沦也且吾与二子俱幸而不死是不能为向子平亦终当为少文矣因题于后

钟馗移家图

钟馗事仅见唐传竒中杨用修以为乔锺葵字辟邪后人因而附会之恐亦非也李伯时旧戏作嫁妹图或云即移家图余尝见其副本叔寳虽彷佛其意而所增饰过半作魈魑虚耗得志跳踉之态深得小人情状昔谓桥神貌丑畏张平子图之不敢见异日叔寳可免勾摄之苦矣

弇州四部稿巻一百三十八


●钦定四库全书

弇州四部稿巻一百三十九

（明）王世贞 撰

○说部

△札记内篇一百三十六条

卧痾斋室无书史逰目因取柿叶得輙书之凡百余则分为内外篇其内多传经外多传史

○思无邪其诗之纲乎自强不息其易之纲乎毋不敬其礼之纲乎允执厥中其书之纲乎是咸有至力焉

○干六龙皆圣人也圣人不能为时能因时耳文王（阙）哉然而文王易孔子则难

○六龙皆圣人何以有忧有疑有悔非徳之不足位不当也圣人能易之贤者勉焉愚者蹈矣

○在田之龙何以使天下文明哉夫子盖深知之曰时舍也明非时所能舍也自任确矣

○伏羲之画八卦也岂以为卜筮设哉后圣见理之与数合也因借卜筮以发之盖即卜筮以明理也非举理而归之卜筮也

○必三百入十四爻而定吉凶也六十四卦毋乃未备乎哉非圣人之未备也仅易世而日趋于繁也

○尧命羲和天道也舜命禹地道也禹荐伯益人道也圣不可知舜禹文乎大而化之其汤武乎

○亢龙有悔其圣人阅世之言乎用九天徳不可为首也其圣人处世之言乎老氏得易之偏用而深者也

○时至剥而天地几丧矣然而圣人生焉圣人萌于剥产于坤成于复显于泰圣人生剥不生姤贤者则不必然

○六阴之坤必生阳矣圣人名之曰复若失物而更归也喜之也六阳之干必生阴矣圣人名之曰姤若不期而遇也外之也是故日月之蚀虽常而必以为变

○木徳其至矣乎土厚载物金火之为用至矣然而其体不仁也故于星岁为吉镇次之长庚荧惑多凶

○生人之用皆七情也道何之乎舍七情奚托焉圣人顺焉而立道释氏逆焉而立性贤者勉焉而就则不肖者任焉而忘本夫父子生于欲者也君臣生于利者也柰之何其逆而销之也

○物制力物制气物制徳制力者角而胜制气者见而胜制徳者闻而胜

○火无体物为体星然而发燋宇宙铄金石欲最甚怒次焉夫犹火也夫惟狂者以志成之其秦始汉武乎夫惟圣者以道成之其文王太王乎

○咸感也晋进也然而圣人未尝不重致抑焉蹇遯之多吉繇也甚矣躁之为人害也

○圣人不穷否而穷明夷否之天圣人能为之也明夷之天圣人之所藏用也弗能为之矣剥乱成也姤乱萌也圣人不忧剥而忧姤

○自黄帝而前其圣而不可知者乎尧舜禹文王周公孔子此六圣人者其至者也

○臂之使也左用弱右用强君子居则贵左用兵则贵右秦尚右汉因之元后复之其强征乎今之北尚右也是兵之遗也

○或谓释老虚圣道实然乎曰实则虚之虚则实之无所不虚以成一实释老也实则实之虚则虚之以虚明实以实维虚圣道也故夫圣人者自然者也

○愚者狥迹智者厌迹释氏絜两端而罟之其术足以愚愚者而智智者愚愚愚也智智亦愚也故夫释氏出而天下茅靡矣

○老子非小仁义而薄礼也小仁义而薄礼之时也夫畴不欲遘三皇哉如不反何故文武而鸿蒙则化矣羲农而殷季则政矣

○老氏之本旨吾道之别途也其张杜之法小乗之剽拟也王马之书禅宗之影响也故教有二而无三

○知进知退者易也以退为进者老氏也佛乃欲一并而空之彼能无卑我哉我所究六合之内而彼欲究六合之外彼则自诬矣

○外性而修行者吾思进之外行而言性者吾彼之性空乎不之于君臣则之于父子不之于父子则之于长幼夫妇朋友也孰谓空哉

○征诛衰耶黄帝先之矣揖逊盛耶莽操后之矣是故于道不于迹

○微子去之箕子为之奴比干谏而死去易也奴则难死又难死不倍仁易奴则难去又难

○老子习礼而薄礼者也荘生畏死而齐死者也佛氏畏灭而乐灭者也有者讳之不及者文之斯其所以异哉

○阴屈其徳而佐阳则吉伸其徳而抗阳则凶地之于天也月之于日也臣之于君也妇之于夫也佐者也小人之扵君子抗者也

○大哉艮乎终万物始万物君子得之成身术者得之延年

○圣人凿天地之窍而天地弗雠也为其维天地也塞其窍返其朴然乎然而将以盗天地故弗与也是故有周孔无期羡

○天下有疑行而后有易有窒情而后有诗有迹治而后有书故曰其于中古乎于乎是岂惟春秋哉

○天地之始浑乎国之始朴乎人之始婴儿乎婴之渐而童也势也亦理也因时而节之存始可也反始则谬

○三分天下有二以服事殷圣人之心也内文明而外柔顺以蒙大难圣人之几也

○或曰六书心画也有诸曰在观而已以道观六书羲文之精也以技观六十四卦颉籀之迹也

○郊享之有配祖也是三才之道也颛顼喾尧稷文几无愧矣徳不足而强尊之其亵天乎毋乃僣日月曐辰哉

○韶作而百兽率舞非因声也和徳之至也不然寜无师旷之言哉

○墓祭非古也虽然亦时可耳夫魂气固无不之也因其魄用其遗而诚格之不几于易乎哉

○祭之有尸也其先王感假之微机乎然而尸必贤匪贤匪诚匪诚非萃是故不可以行后世也尸生近近生狎狎生戏至于戏而可无祭矣今也主而不尸渊乎其冥穆也吾从今

○席地古礼也不几于犬豕食乎今也严肉刑古政也不几于豺虎乎今也仁

○讥世卿谓其非徳举也独不曰世诸侯哉诸侯非甚暴不易也守若令者朝报殿而夕以更为能久厉民乎哉善矣栁生之言曰封建非圣人意也势也

○二百四十年耳而弑君三十六王室四乱天王数出臣射王子烝毋其始也逾千里而错戎七雄之既也歴数世而民鲜牖下死者则封建为之也

○读周礼曰异哉方千里而官人若此之众也尽地力不足以供采禄矣民谁与养

○禹会诸侯于涂山执玉帛者万国兹言谬矣涂山蕞尔地耳诸侯之乗具官以从大者二十小者十之几十五万乗矣畴能容之荒服之地驱驰万里畴能逹之圣人之省方会其方之诸侯也

○迎虎为其食田豕也独不曰伤人乎周公驱而逺之乃迎而祀之非公典也人亦有焉曰何进曰刘璋

○取民近贪刑民近残行师近乱独尊近亢厚族近私然而天下不为厉者知其不得已也君人者愯焉而恒以不得已之心行之善矣

○有生有息生不能不息息不能生生生而不已似息生焉圣人善因息通其生噫斯所以裁成天地乎

○物生我我生对对生轧轧生机机生祸圣人忘物我者也机至而烛是故不为机先亦不为机后

○天下之逹道五伦尽之矣舜明于庶物察于人伦物即伦之散殊者也愽审慎明圣人宁一照而已哉

○圣人未尝不格物也朱子之格物其流格于物也王氏之格物其流无物也故曰不诚无物

○是内而非外不若内外之两忘非忘也毋不敬也

○见觧之得在肤而不在里也偶然之得乍有而亦乍无也

○鸡犬之专智人弗若矣牛马之专力人弗若矣骈焉而为人用而无弗悉也用天下者乃恒有所弗悉何也

○天下之事未有不始于一成于两此乾坤自然之妙也是故古之圣王独端其原大其辅

○荀卿之危态臣也甚于簒孟献之罪聚敛臣也甚于盗噫其真有所警矣夫

○天地盈虚与时消息至哉易也哲人先焉愚者后焉时至而悟悟无及矣

○三苖之于舜也其五帝之欲乎鬼方之于髙宗也其三王之欲乎昆夷之于文王也其太甲成王之欲乎荆戎之于平王也其后世中主之欲乎上焉者化之欲即理理即治次焉克之又次制之至于后世不胜矣桀纣幽厉欲滔天其为亡元矣

○读大雅之什而知文王之圣功深于武矣周公之知圣深于武矣

○仪刑文王岂亦末哉小心翼翼昭事上帝此其精也一念之敬而万邦孚矣

○不学之谓贫无成之谓贱心死之谓夭失身之谓无后

○北极天之枢乎动处至神而听于静静处至微而能制动亦渊矣夫人日胶胶乎扰扰乎反而求之而极安在哉

○灾异之来也曰天心仁爱人君信乎夫戾政感而盭气应之寜有心哉则何以不仁爱民焉

○由外以之内而内祸生焉其惟目乎由内以之外而外祸生焉其惟舌乎

○易頥之象曰君子以慎言语节饮食夫机不易发则寡忤矣气不易泄则全神矣抑亦养身也夫寡嗜可以澹志也鲜求可以完节也养徳亦尔

○不能反躬天理灭矣美哉言也信眉而谈性命举足而称圣贤皆不能反躬者也

○临财毋苟得临难毋苟免其毋也不在临如临则已晩矣

○孟氏之告君也则旁引而逹之程氏之告君也则逆折而阏之噫非孟吾谁与归

○荆卿传曰其为人智深而勇沉有味乎言之也凡智不深则非智勇不沉则非勇深所以藏智而出之使不测沉所以养勇而发之使必遂

○有徳易兴无徳易亡凡都会然也谓长安亡难乎秦何以二世谓洛阳亡易乎周何以七百故四海而朝宗京可无版筑矣四海而土崩金汤晩矣

○智崇礼卑夫礼卑而不智崇者有之矣智崇而不礼卑者非真智也

○圣人之言逺如天愚以为近于地也贤人之言近如地乃时时逺于天凡圣人之言未有不可践者也

○之燕而越其辙燕可至乎知之燕之辙晨进十而夕退百也燕可至乎吾北首矣穷日夕矣之水而迂也之陆而径也则无虞至也甚矣分门者之徒之谬也

○虚其中实其际虚其名实其行噫吾何得而见之

○人至于死而万用尽矣圣人以之昭节掲轨垂万世焉夫妇之间一情欲感耳圣人以之立纲陈纪配天地焉

○以好用人以恶行法以入奉出以吏制戎以意创礼以欲兴役六官之欲修得乎噫

○记繁而志寡迁固之失也虽然不可废也三代何寥寥哉噫罪我者斯言乎

○甚矣圣人之不欲尽也其治优乎有余化也其遘变出而有余地也其言引而有余味也夫贤者则不必然读周孔荀扬之书判矣

○理数一发而合者其易乎探数以求合理者其太玄乎玄则人人则不神故夫书也政道一发而合者也诗也情性一发而合者也鲁论也言徳一发而合者也如之何其拟也

○诗书之不复古也畴取删焉礼乐作而后有述嘻谁能续之

○春秋圣人之药石也文中子之续春秋也以药时也则何以帝二魏或曰阮逸之伪也如其伪如其伪

○诗可以兴可以观可以羣可以怨其惟风乎颂则纯纯则成雅兼之矣

○诗之存滛奔也非小子所敢知意非其旧也示戒微而道欲重

○凡诗刾谗直而厉矣圣人之戒深故存之

○春王正月夏时冠之然欤曰否否正朔天下之首政也春秋以止乱也而身乱之其何以训

○春秋成而获麟也瑞应欤曰弗必也获麟而后作春秋以比于河图洛书也曰不然也春秋之作久矣获麟圣人之所托而悲者耶曰奚悲也当其时而春秋之事既也可以止矣

○诗删而风未易亡也屈氏志而恻枚李情而宛庶几哉雅颂则微或曰唐山郊祀非欤曰恶逺矣

○钓而不纲廉无咎乎弋不射宿静无咎乎岂惟得圣人之仁焉亦所以教物也

○乡党圣人之用也吾无隐乎尔

○夫子之文章夫孰非性与天道也赐也岐之夫子之无言盖深言也赐也疑之

○赐不受命而货殖焉亿则屡中能役物者也回也其庶乎屡空能不役物者也圣人亦未尝不理财也若以为多学而识之将货诂学乎学诂货乎

○夫子曰参乎吾道一以贯之曽子曰唯以非故曽子也夫子之道忠恕而已矣犹之乎故曽子也子贡疑而夫子之旨微彰曽子唯而夫子之旨有所未竟矣噫

○天地间一气而已初无有善恶也有气必有理以理求之则有善无恶以气求之则有善有恶

○荀子之言性恶盭矣然亦自体验得之如告子亦体验而得者也扬子之善恶混从孟荀之论而发其疑韩子之三品复因三子之论而酌其似非体验得者也

○舜之诛四凶而封象也果何居曰得罪于天下虽弟无赦也得罪于已虽疎无诛也况亲其弟乎书曰瞽瞍亦允若象且化之矣谓圣人而修匹夫之郄于弟也

○谓禹入圣域而不优也何居其功殆圣而不可知者乎舜皋陶之示戒也以为居功者训也非不足也

○尧崩舜避尧之子舜崩禹避舜之子禹崩益避禹之子而天下有与有不与也是上下相狙以诈也何异莽丕哉故夫孟氏者得圣人之心而舛其迹者也

○问服章可以示君不可以示臣责善章可以示父不可以示子

○诵毋自欺章而不涊然颊赤者非人哉牛山之木章而不悚然汗浃者非人哉故圣贤之醒人也甚于药石

○爱亲敬长有天性焉然而非天知天能也爱生于恩敬生于习谓生而无不有可也谓生而无不知不可也

○瞽瞍杀人咎繇执之非臣道也窃父而逃遵海滨而处非君道也语心则可

○血流漂杵非虚言也纣徒七十万其辅而恶者百无一乎倒戈而攻明其有御者也内乱而自为敌众讧而交相蹂能无漂卤乎夫然后而知语兵之难也

○栁下惠遗言至行冺矣要之侨瑗之流也圣不几于过情乎吾为之曰伯夷清之圣者也栁下惠和之圣者也

○孟子曰人皆可以为尧舜程子曰仁者以天地万物为一体至哉言也夫子閟此二寳而不轻发者盖预虑之矣何虑曰虑有释氏之即心即佛也大慈大悲也

○颜子之胜孟子气质也孟子有无师之智有立统之功

○大学之证亲民者何居非信经也巧为凿也补格物者何居肤而陋甚哉人之自亮难也

○人伦明于上小民亲于下是孟子亦言明徳亲民也而王氏不知引也然而康诰等所释甚明不敢易也

○孟子之学至矣程叔子朱子之学成矣气质之融液微有未尽也王氏之学几矣心体之淘洗微有未莹也

○吾向者谓圣人之道无加焉者而今而后知有加焉者瞿昙氏书也唯其加是以卒莫加也故圣人之道有极者也瞿昙氏无极者也极者何中是也

○孟子之功在尊孔子之道而伸明之耳不在辟杨墨也墨子兼爱摩顶放踵为之不便身也杨氏为我拔一毛而利天下不为不便人也夫不便身之与不便人谁其听之其人虽至今存可也其战国之为说者百家而皆不能久非我之道有以胜之其用自不能久也

○夫人生有涯而欲无涯以有涯之生而供无涯之欲势不得不求之延年以延年为有尽势不得不求之离生死今二氏之所以渐衰非其说之衰亦以取验少也

○治世也住世也出世也皆有圣力焉其至尒力也其中非尒力也

○有公天下之事者不必公心也有公天下之心者必公事也与子非私乎曰非与子也与贤也

○今之为二氏者何庸辟哉固二氏之所深辟者也人其人火其书庐其居浅矣然而卒无以易也正其本以胜之胜不胜矣若欧阳氏者称名持论者也

○念佛者不念佛者之砭也即心即佛者泥佛之砭也非心非佛者泥心之砭也以砭攻疾则可无疾而砭则不可惟于吾道也亦然

○福善祸滛人之常也非天之常也遇其顺则无不合遇其舛则无不乖噫贤者骇之吾执焉

○天地仁乎夫未有生而不死者是生与杀相半也而又加之以豺虎兵盗灾疫斩刈之属是杀常胜生也黄虞以来非一代矣桀何繁舜何寡也是乱常胜治也尽诸衡生以奉纵生是不仁物也纵盗贼暴兵而血牙中原是不仁人也浑沦一气而已孑孑焉而望之且责之噫不亦左乎

○人与天地乃相似耳圣人未尝与天地相似也天地无心而任气任气故不能无过无心故未尝累徳天地之有薄蚀晕孛震雹水旱崩竭灾厉也是阴阳之所为也犹之人血气之疢疾也若以圣人之赏罚比天地之生杀过矣故曰圣人无复

○霍子曰有司之校士也其荐扬也以国也吾何徳焉噫公矣读先王之郊祀社稷则愯然也造物者岂任徳哉然而先王以教民厚也虽然师之则过

○春秋之书日食也重之也以有常乎无常乎曰不谓其常也于何知之曰礼知之礼有当祭而日食者朝而日食者送葬而日食者其预知也则胡不先期而易祭而朝且葬也先王之法废久矣日食之有推自汉始也知之其不书乎曰胡弗书也常而变者莫大焉然则何以不书月食曰此义微矣寜使天下荡阴教而不修无寜使其疑阳也圣人之畏女徳深矣

○驵者曰吾晨发梁休粮于方城之外夕抵郢而弗尰也且七百里矣术者曰何哉吾离形而儵乎七千里之外若步武也又能使人见之驵者曰唉欺哉还以问畸子畸子曰吾綦异是吾儵而游九有之表际天地入无间探太始究太终驵者益惑畸子曰无惑也子以形之者也彼以气之者也吾以志之者也

○天下之事名执其虚而利执其实圣贤莫能踰也莫能踰而知其为害之大也故举而约之道

○侯服玉食穷水陆匕箸中产噫缁而髠者犹有五观胡弗思哉

○佛之有因果也外之者以为荒也内之者以为浅也然至于吾人则日用之而不知耳渠亦有言曰不昧因果易不堕因果难

○静而无思一物不容澹兮若秋空徐出其倪非槁而通调而畅之蔼兮若春融自为始终悠乎天下之真乐何穷○寂然不动感而遂通静亦静动亦静也

○王充氏贱儒也其学尼而偏其识浅而稚乃哓哓然敢于非圣唉是寜免于先王之诛

○太玄之凖易也法言中说之凖论语也有意而为之夫有意而为经可乎周子之太极图通书邵子之皇极经世吾不敢以为无意也

○无极而太极吾不敢从其而也动而生阳静而生阴吾不敢从其生也诚神几曰圣人神又胡几也几何赘也顾养锡类抑何作意也大舜申生何其不伦也

○向歆学父子而人夷夏者也孙卿李斯业师生而行人禽者也故曰有言者不必有徳

○治安之于事也原道之于理也孟氏之后无伍矣

○读纲目至蜀汉之际曰严哉明统矣至翟义沈攸之袁粲徐敬业曰有君臣矣至莽大夫扬雄死曰异哉此有说也雄卑臣也春秋之义不责雄以死也废君之温而官之鬻国之渊而爵之而俱卒之徼新主之俭事十姓之道而官之爵之何也是使天下失节者免于责也其罪雄也何居罪雄而不得与于道矣呜呼

○周元公之为元也程纯公之为纯也正公之为正也朱文公之为文也易名者有深旨焉

○由濂洛而前其学愽而觕其诣浅然其人材大其就实由濂洛而后其学精而纯其诣深然其人材纎其就虚

○扬子云先贤之优孟王仲淹圣门之宇文周程正叔吾道之宋襄胡康侯春秋之商鞅朱紫阳儒宗之衡秦王新建紫阳之逢蒙

○尊徳性也主静也致良知也随处体认天理也体仁也其欲标名而自尊一也善用之皆可以成君子不善用之皆可以成小人

○髙者入于空虚欲速也卑者入于功利见小也

○今之谈道者吾惑焉有鲜于学而逃者有拙于辞而逃者有败于政而逃者有骛于名而趣者有縻于爵而趣者欲有所为而趣者是陋儒之粉饰而贪夫之渊薮也

弇州四部稿巻一百三十九

●钦定四库全书

弇州四部稿巻一百四十

（明）王世贞 撰

○说部

△札记外篇一百三十四条

○尧舜之禅也舜禹将无徳之乎曰奚为而不徳也为天下徳之也如其身将汤徳桀武徳纣矣

○三王家天下始乎然而尧舜之前有之矣汤武征诛始乎然而尧舜之前有之矣

○尧舜禹之禅受也汤武之征诛也伊尹之放君也箕子微子之降敌也周公之摄阼也孔子之欲赴佛肸公山弗狃也唯圣人能为之贤者则弗许也比干之剖也伯夷之饿也贤者能为之圣人则弗必也

○盘庚贤主也虽然读其文而知商治之衰与商质之所由漓矣

○桀之恶不如纣炀之甚也亳人不桀恶是仇而躭于穑曰勤民哉可思已孥僇之誓毋乃以刑迫乎吾未见汤之无惭徳也

○文王之安于囚也臣道也太公散宜生之以术啖纣也亦臣道也

○谓周成王之不如汉文也何也曰周公在矣而成不圣

○谓太甲之贤于成王也读金縢凛乎愓矣以周公之圣而几不免易曰月几望马匹亡无咎无咎者仅无咎也

○周宣王中兴之令君也而弗克终何居曰激衰而后图治故也其于中也未纯其于政也非学

○齐桓之覇也不以战胜其犹有汤武之遗乎覇至文而衰矣宋襄之亟辱也楚荘之■〈忄替〉志也秦穆之不主盟也焉得五也昆吾大彭豕韦几然哉

○晋襄之墨缞也可以己于亲乎其徼秦也可以已于徳乎秦穆之再施晋也有容矣而不克终弗学也是故能誓而不能无殉也

○太公之翦商易管仲之摧狄楚难太公之辅文武易管仲之辅桓难

○文也悼也晋之令君乎文创伯而优哉必也吾从悼

○季友之置牙后也以厚也其立孟氏何居周公复蔡不复管

○共世子之为共也或讥不逃曰其言尽之矣为吴太伯则可

○谓赵盾之不与谋吾弗知也谓许止之仅不尝药吾弗知也

○赵武贤卿也楚得偃然而狎主齐盟者则武罪也

○春秋之罪吴楚也不以夷故以王也如秉礼而翼周吾将从之矣六雄之自王则梁惠始也故梁惠者魁叛而浮夷者也

○三公子之好士也以自张也信陵之好士也以存魏也恶乎同魏为秦而疑信陵矣赵为秦而摧李牧矣唉

○荆卿之筴下矣虽然燕亡不由也范睢之筴工矣虽然秦王不由也

○乗迫为合攻隙为离其苏张氏之揣摩乎听苏而不动者未之有也张氏之解从六国自解也

○秦逆取而顺守可得延乎曰有天道焉恶得延如其事也不土木不神仙不残刑不黩兵不巡逰不焚诗书虽百祀可也

○淮阴之初说髙也髙宻之初说光武也武乡之初说昭烈也若悬劵而责之又若合契焉噫可谓才也已矣

○周法繁汉法简繁则虚故易弱简则实故久强

○官之繁设也财之繁取也用之繁出也上下之繁相待也盖至宋极矣汉简于唐唐简于宋明实酌之是以久而治也

○丧之日易月也昉文帝乎然而以诏天下也非为君也故文无不君而景有弗子

○景有三寃臣焉大夫错丞相亚夫临江王荣呜呼文徳逺矣

○坚忍哉周亚夫也遇文而显遇景而败果任哉申屠嘉也遇文而伸遇景而屈

○君尧相禹稷契咎繇秦可唐虞也政斯而行周官者莽耳

○汉武之雄也其与慝俱茂乎汉武之罪民也而功后世蜀而南岭而南吴会而南者则何啻亿兆哉千百祀而袭衣冠被教化者奚自也

○汉髙疑神者也汉文性仁者也光武修贤者也唐太宗饰圣者也宋艺似光武而文不足令主哉汉景之俭也宣之精也明之文也唐宪之鋭也武之断也其失刻宋仁之寛也孝之至也抑亦其次矣

○君哉元孝文宇文武柴世完颜雍之贤而不与也曰偏曰閠曰促虽然功徳懋矣

○赵宋之有周也其何以异于隋坚乎操之簒汉也亦延之矣裕之簒晋也则复之矣操悖而不臣裕至再弑唉此其辱乎赵徳乃长

○有以蜀取天下者汉髙帝也以呉取天下者明髙帝也一则乗彼之未定而用之一则以我之定而用之

○宪庙有圣政二曲从礼官言钱皇后得太庙一也追复景帝位号二也于乎不可复得矣

○诸葛亡而蜀亡非徒亡蜀也又亡魏何也诸葛没而懿之智日练而望日重也簒本成矣

○宋懿祖之悖徳暂也出于乗也太宗之悖徳终也成于积也太宗之忮也其宋彧齐鸾之流乎宋法寛

○诛兄而不伤弟者周公也僇子而不伤慈者石碏也废父而不伤孝者托克托也

○晋之南渡斥石斥符斥姚斥慕容宋之南渡臣金臣元矣宋以道学诸贤而继唐鲁不以孔子而长晋

○张承业不完人也然而完人矣其不受晋爵也不从晋帝也其在文若之上乎

○友谅之雄强也其在项籍李宻下窦建徳上乎亟败亟整其犹能振乎张士诚明玉珍自守虏耳然士诚之能得人也玉珍之能治国也亦足称偏才矣

○察罕特穆尔而在明之忧哉虽然天之所废谁能兴之田丰既叛博啰特穆尔再犯阙而元之腹心腐矣竒后太子再疑库库而元之四肢痹矣故夫田丰博啰者元之贼而我明之勲臣也竒后太子者元之戚而我明之间臣也

○谓中山王之贤三代而下鲜比也其用兵也整而简武而不残其居功也安其事上也共其藏身也哲盖韩淮阴邓髙宻曺济阳合而为一者也于乎休哉李韩公之功大矣而不终也其人非反者也不善避功也刘诚意之功大矣而报轻也以术合者也非以天下大筴合也

○诸葛武侯之后得大将二人焉曰唐太师汾阳郭忠武王子仪明太傅中山武寜王逹中山之易也在乗创也汾阳之难也在振衰也然而亦各有难易焉汾阳之难在庸主也其易亦在庸主也中山之易在英主也其难亦在英主也

○问大将曰中山其全矣常开平李岐阳傅颍公之勇沐西平之靖张定兴之重其庶几哉问大臣曰不知也毋已于肃愍之任王端毅之直刘忠宣之笃乎

○壬午之难有功而无愧色者一人焉曰鐡司马铉己巳之难有功而无愧色者一人焉曰于司马谦其人才同也忠同也酷祸同也

○汉庶人之叛也杨文敏之赞上亲征国事几失矣其还师欲袭赵也非扬文贞之力止国恩几失矣虽然吾犹以文贞之功大于文敏焉

○己巳之役不急奉迎太上为景帝疵乎不知太上所以得速还者由不急迎也特不可为训耳天位不再社稷为重君为轻千载而下能几周公哉南城之奉养不以礼则非也易储君心也相职也于肃愍一本兵耳夫不録其再造之功而以易储罪肃愍何其忍也

○有君徳而好文多艺者唐文皇魏孝文也有君才而好文多艺者汉魏梁三武也无君徳而好文多艺者汉灵隋炀宋徽也无君才而好文多艺者李煜也文艺为累不为益

○莽之诈也温之忮也敬瑭之鄙也虽得天下耻弗洗也

○髙贵卿公之贤少康也君子悲其志焉虽然成济之祸成矣安乐公之不思蜀也无弗嗤者虽然其牖下矣

○晋元之孱也而中兴唐髙之霮也而创业寜非天乎

○项羽之不僇太公也符坚之不杀慕容垂也寜非天乎虽然有君徳焉

○坚之败也大举而不分晋得并力矣身在行无后拯矣鲜卑主而氐客失要害矣惜乎其不为聪虎之及身也

○桓玄簒而不弑裕得借以灭玄自后无不弑矣虽然寜为玄也不为裕也符坚不僇敌君而亡唐髙僇敌君而兴虽然吾与坚也不与髙也

○文其治者畴易唐太宗哉推刄同气犹有诿曰剥肤也刺王姬之胜是亦不可以已乎

○刘彧萧鸾萧绎其天之戾沴锺乎裕之殱晋宗也道成之殱宋宗也若循环然衍寛齐而子弟鱼肉之几无报矣然犹昌于唐也

○晋之欲平中原也相会稽将禇裒殷浩宋之将义恭也梁之将宏也抑何异纵鳬而猎兎也危哉危哉

○隋文之逆取周而顺取陈也犹知有将相焉相髙颎而治将杨素贺弼韩擒虎而强惜乎不良于子也始而政任之不胜恩而伤义终而辟齐之不胜法而伤仁

○身覇有国而身失之者凡几曰莽曰曜曰坚曰衍曰存朂身治而身乱之者凡几曰秦始曰汉武曰唐玄此岂其才不足耶一念之敬而才为兴资矣一念之怠而才为败资矣

○伍员侠客之雄也重在伸志范蠡谋客之雄也重在全身员勇胜智蠡智胜勇

○蠡也仲连也张良也其所觧之机同也蠡迹卑而用神连迹逺而用竒良迹近而用巧

○鲁仲连有仪秦之材而近道者也彼其智不欲以富贵害生也又不欲以生掩名时见胜溺寡取胜蠡彼黄绮者岂其徒哉

○桀纣身亡国者也赧献而后吾悲之矣玄徳所以痛恨于桓灵也夫酿天下之乱者必不死天下之事者也死天下之事者必不与于享天下之奉者也惟相亦然

○或问材曰汉问汉材曰鄼侯何留侯良淮阴侯信博陆侯光武乡侯亮何也入而能出大衂而不揺不赏而能完非材其孰成之良之伸志也善因几也孙吴有待信无待信也神于兵者也夫承武而不土崩也居废立而不人猜也噫吁光可以想矣忠信权惠信敌公信雠武乡其最乎汉而后蔑矣

○汉可以托孤寄命者周亚夫哉霍光恭亚夫倨光宻亚夫踈所以殊也若勃则亚夫下矣彼丙魏者小才也徳则丙胜

○项氏之坑秦也僇婴也天其伸六国乎虽然不可以训

○信越叛乎曰恶吕氏之诛也承帝意也夫二臣者非人臣之材而不能君也其弗获令终也宜哉

○班氏之传循吏也不及赵韩其犹得先王之意乎

○龙徳而隐管寜氏近之鳯凰翔于千仭兮黄宪氏近之

○汉魏之际吾得三人焉曰诸葛孔明管幼安范承明孔明以身殉道者也幼安以道存身者也承明以身存道者也为幼安易为孔明难为承明易而难

○叔度之渊淳几于徳矣乏立言焉马融氏之言奚禆徳也

○冦河内之让也少巽蔺矣贾胶东之平也则大愧亷焉非帝其谁能觧

○敏济务寛容众智谋身三者备矣义不足而卒大弃之其孔光乎胡广乎华歆乎禇渊冯道乎嘻

○东方朔阮籍其善处难者乎既弗能避又弗能凂曷不龙跃鸿矫哉虽然哲于文举叔夜矣故夷章莫如巧藏巧藏莫如神藏

○尧之言共工也为莽貎也孔子言少正卯也为安石貎也莽不相人以工于臣也安石不相人以工于儒也噫

○西京之事功几利矣然而为君也东京之节义几道矣然而自为也宋人之自为也甚于为君

○甚矣宦寺之不易胜也陈窦不胜而家族袁绍胜之而国遂亡训注不胜而家族崔胤胜之而国遂亡故夫创业之主之贵始也

○蔡邕氏之才节而不令终也非一念之畏为之乎与其死于殉卓也毋寜死于拒卓也

○羊叔子有君子之徳四焉曰慈曰信曰亷曰让虽然其为晋谋鼎革之际也有中恧矣

○嵇侍中温平南偏于忠者也王元公刘太保偏于孝者也元公其犹庶几矣

○嵇侍中之所以不如王伟元也俱雠先而君后也雠为君者也非君为雠者也

○司马孚若优于冯道乎犹知有耻焉虽然袭其享逃其迹阴其行阳其名是不如朱全昱之朴也

○晋渡江微而立其文献公之力乎危而安其文靖公之力乎文靖易文献难虽然运之有革也必不能以身殉也

○始兴养乱而庾亮决之会稽养乱而元显决之不养不滋不决不溃

○谓陶太尉之忠似孔明吾不知也洁于祖逖而武不及治于谯王而节不及敦革晋其方岳矣

○安之量而才不玄也玄之才而量不安也合矣而功不大就何也志不足帅气

○操也裕也几于混矣而功不就或曰迟暮也或曰遇敌埒也皆非也志在内不在外

○被逆名而大有可悯者其萧综乎吾为之思其处而不可得也彼梁武父也亦父仇也东昏父也而疑奈何

○尔朱荣之雄武也几于项氏乎欢材不及荣而术过之是以成也泰材不及欢而法过之是以久也

○事有不幸而遘其变者其事已矣然而甚难言也宋髙宗是也臣雠而忘君父之难非也急雠而廹二帝以死者假手僇君父者也又非也

○邓髙宻其材不及识也有大臣之度焉彬几之乎材则愈下

○王魏之改事文皇也微有委焉有髙祖在不纯之乎臣也王之先谪也不与难也宋儒乃以顺逆劣之而优管氏毋乃不可乎

○甚矣王琚之才之似王晞也晞稍弱知止而存琚稍雄不知止而殆

○姚崇李泌才相似也崇体近实泌用近玄狄仁杰宋璟器相似也仁杰近圆璟则方陆贽李綘识相似也贽逹綘遂杜黄裳裴度畧相似也黄裳近踈度近宻

○杨国忠之明安氏反几矣王叔文李训崔胤之攻宦官果矣王安石之变法大矣韩伌胄之复雠正矣公其事私其心卒致败焉

○东海王疆寜王宪所谓以天下让非耶夫如是奚而丧

○王忠嗣而无死其中兴之元绩乎光弼知将而不知臣真卿知臣而不知将知将而知臣者郭汾阳也知臣而知将者张睢阳也

○谓子仪武不如光弼也贤之其以终乎度之畧不如徳裕也贤之其以衷乎合衷与终而定人

○燧之与晟也功阳爝也人薫莸也然而同厥终焉徳于是乎不聪

○李西平之难不难于复京城难于介泚懐光之间而孤军不屈也盖见才节焉

○中兴之臣吾必推郭汾阳李西平然至戡定之年俱且六十矣使其早亡一边镇虞候而已尔神策小将而已尔甚哉才之未易识也

○宋氏之业之永也基自周世宗哉赵普憸人也文不如徳裕而才埒之虽然宋不五季者谁庸也谁谓旦贤钦若谓也逢而旦长之吾无取焉耳

○读唐史至五王之复唐也曰大哉绩乎虽然有遗憾矣夫武氏者社稷首诛人也唐臣不共天故立宗室磔枭瞾殱厥宗出中睿而王之帝治而弗宗于庙也上也即帝中矣居瞾于上阳而族武弗使嗣也次也名曰翼皇嗣吾故知其弗尽讨也

○张睢阳之才也而处于必不支也文信公之忠也而处于必不振也噫岂人为之

○天之报方进以义也报素以玄感也报世绩以敬业也巧矣其若合契也虽然义也敬业也不良于人而良于事

○问宋臣曰李文靖之逺王沂公之公韩魏公之重范文正公之廓司马文正公之笃庶几尔

○程正叔之贵沆也韩魏公之贵曽也贵沆为其识逺也贵曽为其器大也然而为沆易为曽难

○宋臣之于迁也率数让而后就脞冗弗恤也如其不堪不就可也如其就一让可也故夫以势要君者卓操也以名要君者宋臣也

○狡矣夫夷简之筴也以西帅而收公于仲淹成则掠之败则加辟焉仲淹之欢然非心欢然也其子知之矣欧阳氏何文奸哉

○问洛党蜀党曰朝吉朝而夕闻父母丧也将不哭乎岂不曰余乐未忘哉甚矣洛之拘也然而为蜀也荡其失则俱曰好胜

○安石光才相等也行相髙也声相慕也一以乱一以治故术不可不慎也

○冦莱公之才之似李卫公也李稍宻韩魏公之器之似裴晋公也裴稍巧

○赵韩王之逹也而不胜险冦莱公之敏也而不胜躁王文正之容也而不胜弱富韩公之果也而不胜褊才难不其然乎

○安石非奸人也然而误国之罪重程氏以旧而寛之朱氏从而与之苏轼非纯儒也然而无失节程氏以异而雠之朱氏从而抨之

○启外衅自王黼童贯始也耗中国蠧帝心则自蔡京始也故自宣靖祸者京为首黼贯次之

○秦白起死无李牧敌矣用赵郭开而赵举金尼玛哈死无岳飞敌矣用宋秦桧而宋降宋文之为魏僇檀道济也齐纬之为周僇斛律光也唐荘之为明宗僇郭崇韬也噫

○南渡而后宋岌岌乎危于晋矣然有人焉纲浚鼎治内飞世忠锜玠治外然而一桧足以胜之是故贾似道之误国可罪也谓宋尚可以支元则非也君子是以恶桧而恨髙也

○问李纲张浚赵鼎忠乎曰忠矣然而纲之失愎浚之失躁鼎之失闇也靖康之初不失汴也纲也其再失汴也■〈〈卤，仌代乂〉上木下〉之狃纲也江左之得为江左鼎与浚也江左之不得为中原亦鼎与浚也浚气强鼎气弱浚过多鼎过少

○能见而能不见者吾得一人曰鲁仲连其为人也名不违身能遂而能完者吾得一人曰龚壮其为人也孝不违忠

○二陈之相器相材畧相似也康伯宏俊卿亮

○虞允文之材逾于浚其气则不如也

○察罕之忠庶乎岳飞矣武则同而功过之库库之中沮也失在太子其终为纯臣也遗教在父

○汉之后非汉后而称汉以残晋曰刘渊氏唐之后非唐后而称唐以灭梁者曰李存朂氏宋之后非宋后而称宋以乱元者曰韩林儿氏亦巧矣

○李文逹之让王忠肃朱抚寜之让郭定襄其犹知有国乎薛文清之蚤退吴聘君之辞秩其犹知有几乎文清贤者也聘君■〈艹马〉行君子也其俱不足以有为于世明也文清而不去且伴食矣聘君而不辞且株累矣

○刘博野非君子也其去乃以不封张氏周阳曲君子也其出乃以壻曺元力陈师召闷闷者也独持不吊阉直倪舜咨表表者也送阉人赐丧人固有不可必者也

○大臣者吾必以王端毅为巨擘焉次则刘忠宣孜孜为国知无不言者王端毅也孜孜为国知无不为者刘忠宣也虽然吾不难二公难时之容二公者也

○赫哉太祖之圣也而臣不称盖有将无相矣李韩公一时之才也而学不足刘文成可以将相矣而量不足

○杨文贞之雅也与文定之敦也商文毅之定也刘文靖之质也所谓守文相也杨文敏李文逹之练也杨文忠之果也几能济时矣

○王端毅之在铨也其犹麟鳯乎于肃愍之在枢也庶几蛟龙矣麟鳯天下望而知其瑞蛟龙天下望而思其泽

○明之初兴也能为劲者惟陈友谅库库乎其下友谅也得之速非我速也彼失之速也其破库库也得之缓非我缓也彼失之缓也

○问新建伯之功曰不在难而在速稍迟则建业下矣又稍迟六师接而江许可购下矣兹其所以伟也

○人主无再元无封禅无上尊号其圣人之共训乎后氏无临朝外戚无与国政其圣人之义训乎君不匹嫠翁主不移醮其圣人之礼训乎噫虽三代何以加焉

○汉失之刻唐失之乱宋失之弱

○汉髙之功胜汤武矣迹又胜之唐文之功功汤武唐文之迹迹汤武矣孟子重则伯夷轻

弇州四部稿巻一百四十

●钦定四库全书

弇州四部稿巻一百四十一

（明）王世贞 撰

○说部

△左逸三十条

峄阳之梧爨樵者穷其根获石箧焉以为伏藏物也出之有竹简漆书古文即左氏传读之中有小抵牾者凡三十五则余得而録之或曰其指正正非左氏指也或曰秦汉人所传而托也余不能辨聊以辞而已

桓十六年春正月会于曹谋伐郑也夏伐郑秋七月公至自伐郑以饮至之礼也始公与诸侯围郑也即郭门门焉昭公愳使子人私于卫侯曰惟是鲁君之首祸郑以修郎之怨也宋君之左右出子也则惟雍氏宗之嬖不虞君之俨然辱临之也敢请卫侯曰忽何故入对曰寡君之为太子也寔先君之嫡以请于天子有成命矣不腆抚军而执役于齐以扞掫北戎大勋是建出子挟宋而奸之国人之望寡君如望岁焉何以不入卫侯曰是非寡人之所专也二君志也曰鲁宋何厌之有鲁志翚也宋志督也已■〈忄替〉之不悔而日勤师以求无君之国而党之即天子不能无旦夕诛君胡翼焉即寡君孱不能圉其刍牧之邑而以归君君且归鲁菅之役我克宋郜防而鲁以班取之又弗徳也鲁安能徳君卫侯乃辞于师以疾而归公亦归

荘七年夏恒星不见夜明也巫季阳曰日没西也没而光其西方有圣人乎史逸曰不然是中国之征也而在下夫夜下象也夜明日之余也其夏殷之后乎代于时为映更二甲子乃晦乎二甲子中国有圣人日不没矣闵公二年公子庆父缢谥之曰共仲而弗以僇告也仲孙湫闻之曰异乎季子之为政也刑莫侈于弑逆滛莫丑于奸上庆父三年而再行之而又通君之室以希得国鲁有司冦将谁辟焉庆父而后谁无后者且荘公之二子庸辜乎周之元公其制辟曰絶管蔡蔡明有差也孟叔同立叔实耻之作法于凉其季子乎是夫也得世无鲁矣

齐侯以诸侯之师侵蔡溃蔡侯逃于墓使其大夫考父请曰亡人不佞不能事盟主以辱君之玉趾又俨然劳诸侯之师不佞寔愳辟不敢以介见又弗获改服从诸大夫朝归死于先仲之垄不佞王恤受赋弗敢稽也盟府之好聘兵役弗敢后也亡人斋沐剪发以俟大僇君用之先仲誓弗载祀唯命其幸以先仲故赦而夷之附庸君之惠也非所觊也齐侯欲弗许管仲曰许之君为盟主而修床笫之恚以勤诸侯必终其快剪灭惟城毋乃不可乎请伐楚诗云出自幽谷迁于乔木言徙义也君以恚兴戎而以义救之又何■〈忄替〉焉乃复蔡侯

齐侯伐宋围缗讨其不与盟于齐也国子曰不可弃恩不仁乗弱不义昔五孽争乱君实不胜挫越于外宋君无忘先君而率诸侯以靖我阽危敉寜抚有东国君寔不能光昭先君之令徳嗣主齐盟夹辅王室而启戎夏之长心以力竞呴昔我先君之有讨于荆也我握其臂宋持其指君今伐宋楚为之劲我为之掎不佞唯宋不以軘逆而遣一介之使来劳曰寡君孱不善师中楚以为大国羞君屈玉趾跋履敝郊庶几念献之微而修先桓公业用还集我乎将无廋辞以困行人公不听君子以是知齐徳之不竞也

僖公二十有二年冬十有一月丙子郑文夫人芈氏姜氏劳楚子于柯泽楚子使师缙示之俘馘丁丑楚子入享于郑九献庭实旅百加笾豆六品享毕夜出文芈送于军取二姬以归明年秋楚成得臣伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几叔伯退而叹曰异哉夫子之为楚也泓之役君王幸以狡胜宋而夸之同盟又掩其二息而无别宗是必不得诸侯夫子不谏而今又诿楚以快子玉君以汰失之而臣以愎复之必败夫子实败楚而欲他诿也得身为幸

王命尹氏王子虎内史叔兴父策命晋侯为侯伯王若曰叔父惟乃显祖文侯翼相我先生辑敉在播用渥厥锡奕世光辅时上帝弗厌我先王永绥绳绳亦逮尔股肱叔父尔惟裕少习于难砺乃智蒇乃勇若羣仆■〈执上目下〉御罔不乂俊于乎余小子弗惇弗习于内寔陨越几甸唯叔父是怙鼎簴不揺臣妾其还鬻熊氏陆梁汉江蚕啖诸姬余小子弗武弗克豫外以勤我叔父糓厥胄甲鋈厥軜翦俘累累靡扞不诛于乎天夺舅氏余小子日臲臲弗恬即于次叔父尔寔大奠我甸荒昆从姻戚友邦冢君大夫咸若度汝克纉文武载益光于前烈王曰叔父其归视师柔逺能迩用赉尔大辂一戎辂一骈服具彤弓一彤矢百玈弓矢千秬鬯一卣虎贲三百人徃哉敬服王命以绥四国紏逖王慝无怠成无改食天嗣惠难老余一人永孚于休晋侯三辞从命曰重耳敢再拜稽首奉扬天子之休命

王受鲁侯瑴玉为卫请晋侯曰昔越我先王二叔不咸夹煽亡烬维周伯考周公大振文武之业僇管蔡蔡以靖王室施于九夷九夷率从余一人不徳不能辑寜宗族厥有卫郑弃盟府之好而有二心以服事荆寔頼我伯父丕扬周公之烈剪刘荆人伏窜箐棘声郑之罪归于京师告用于庙余小子罔敢恫怨法亦罔敢赦鲁之宗臣以故职请曰蔡叔怨艾改行周公寔复封之传国至今予弗克专郑在深室徂寒越暑冥于昏旦曰康叔之徳只以三馁食其速诛之以比于鲜唯伯父稍薄其从蔡而复之亦唯伯父晋侯稽首曰君王幸赦卫郑以辑全卫重耳之愿也敢不唯命

秦伯塟穆公当从死者百七十有七人子舆氏之三良与焉孟明谏曰不可我先君之御秦也其治命寔多君不之好而唯乱是用殉塟礼之叛也殉良国之疵也王官之役晋人盖日夜西首焉以伺吾国君薨而示之疵毋招衅乎我得由余戎自削矣以良为殉去戎几何先君之覇也定王室恤同盟攘土受胙再造国君史足书矣而终之以凶徳无已其老臣哉日余再辱秦师先君再拔之死也曰而余身也无以称报王官一矣请殉为再秦伯曰子舆氏先君之志也而先武公之故也子为生者可也孟明退而不食七日卒

齐侯朝于晋宾媚人相郄克趋进曰此行也君为妇人之笑辱也寡君未之敢任宾媚人曰日大夫以晋君之命征敝邑寡君恐不敢爱牢醴以飨从者匹于单刘惟是一二邑臣不能勅内人以干大夫寡君寔无所与闻大夫唯已愧之雪而举晋殉之以天之降罚齐而使青人之骨暴于鞌亦岂无一二晋殇先文公之有讨于曹也修浴薄之郄而终宥之大夫其遂宥齐而光先文公之徳以寛诸侯夫谁不服如其咲也九逹之荘人尽诛乎郄子不能对君子曰郄氏之后殆哉夫骄徳之败也骄匹夫不可而况国君乎哉兵以逞忿忿以成欲其尤未也则先成子之恭乎

范武子谓赵宣孟曰亡人也辱夫子之收之不敢以间请也晋为盟主吾子寔执大政以光辅社稷城濮之战我先君仅一得志于楚无以声之曰楚为不道蚕食庶邦商臣弑頵而子不以间率诸侯僇楚楚犹外也宋弑杵臼子不亲讨而以委中行氏齐弑商人子又赦之子为正卿曲庇巨憝畴取式焉夏将狄矣曰君不胜民吾焉能夺之且有周之司冦在士季退曰唶夫子能行之且忍之矣

宣公十五年晋败赤狄于曲梁灭潞晋侯赏桓子狄臣千室亦赏士伯以瓜衍之县桓子之老无诡曰士伯之赏信也抑夫子其辞之夫邲之役不能尽援其长者以归今之有事于狄者皆其孤也其处者则又袖手夫子其盍以邲请命于君曰君幸毋僇敢蒙赏乎不然请以是为吊丧察伤訾夫君行溢臣行节礼也诗云钟鼓既设一朝飨之君之溢也书云伯拜稽首让于夔龙臣之节也桓子不能用其明年卒

诸将攻屠岸贾于司冦之署且命之曰国有大典女实擅之以剪僇勲贤而灭其祀君以为讨岸贾再拜稽首曰诸大夫修成季之徳而过督臣也则既闻命先公不能事巨室而罹于难用弃羣臣谁之为也既殄其身又污之谥故臣旦夕疾首焉以君之命持司冦爰书以讨而谓之擅也其谁不擅诸大夫亦唯私是竞以乱角乱将奚靖焉君行及矣伏剑而死

晋侯使吕相絶秦云云秦伯使大夫成差报曰君修怨于敝邑而俨然劳诸侯之御又辱先命之寡君无所逃罪不腆敝赋诘朝相见也唯是二三臣受事于先君之老不敢匿敬布腹心昔我穆公念献公婚姻之好以内惠公许遗我列城五朝济夕设版焉穆公如忘输粟自雍及綘相属秦饥晋闭之籴我穆公岂敢以施责唯妖梦是践于是乎有韩之师天弃惠公以兵见也穆公释缧而馈之七牵俾复有晋国是我再造于惠也惠公即世唯是文公亡人累累我穆公擐甲胄以从晋之卿大夫吕郄之难文公潜弃其国戡而后返寝门窒皇寔唯我纪纲之仆是我又再造于文也虞夏商周之胤谓穆公之无利晋而袵席之是以来朝则岂敢忘晋徳我穆公师河上均纳王文公诈而郄师阳樊温原攅茅之田晋寔擅之如无穆公城濮之役秦之龙盾虎韔悉用辅行晋是以大破楚郑弃叔詹之命文公以私讨岂其辱秦之疆埸而诬我先君穆公之终怒郑则文之为也超乗三百毋毛发之累候人襄公茕然背文公之好不以饩馆逆而以兵掩使我骨暴崤函之间我是以有王官之师穆公之事三君皆不克终终岂在秦襄公即世诸大夫来言曰请立公子雍治命也一二耆老谓我康公毋为晋徳晋以怨报康公思纂穆文之故披星戴炎以赴晋诸大夫利幼君而阴败盟我是以有令狐之师使我康公寔愧于一二耆老晋又乗我康公之圽而徼白狄践我场苖卤剽我人民潴夷我城隍属先君景公有膏肓之恙■〈〈彡上立下〉页〉医于我寡君寡君斋穆公三日而遣缓也曰其疆埸之吏不能布大好君则何怨穆公之享于钓天为晋君请甥舅哉君立而寡君喜可知也庶其赦我乎君又衷甲于河东而诱盟我寡君是以不能涉河犹命颗奉教歃血在口而劳诸侯之成师以临寡君君来言曰白狄而仇也以而之赐命讨而有二心于狄曰晋将伐女狄既余仇将以间止君师也君信之楚为封豕长蛇欲敝晋于鬬我肆其浮诅君又信之抑君以为兵端既不获受命矣敢告文襄灵景唯晋四君狎主齐盟惠逮来裔谁之功也且称君盟以藩王室无受誓雒京南辱邲不报坐齐以讥执事甚轻甘心焉使之尽东其亩君唯力是竞而独辞我寡君寡君敬受辞剪棘夷道以延君之軘车唯命

晋范文子反自鄢陵使其祝宗祈死曰君骄侈而克敌是天益其疾也难将作矣爱我者惟祝我使我速死无及于难范氏之福也祝宗退曰异哉夫子所谓将社稷奚赖焉国有六卿子列在二中军之良厥犹将之且以先武子之徳只细大咸瞩将子是靖子辟其难而戕其身以族免也则不曰晋国之禄食者几何君子之爱身也以存社稷也其捐身也亦唯社稷是存诗云既明且哲以保其身又云夙夜匪懈以事一人夫子视一人之阽危而先辟之不可谓忠将身之不保不可谓智君子曰祝宗之言信也虽然栾之逆也郄之眯也抑亦可免夫

楚子伐宋宋使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之乐婴齐曰异哉大夫之见而以君削也君失诸侯在此言矣日婴齐受命于寡君寡君斋三日而遣之曰楚为无道蔑视宋寔以国之辱辱及盟主僇其下介以干楚师维是鎞矢及帷鞞铎摧雉士均粟女职编旦夕所不即死坚待盟主之救晋师苟出而以先微子之社稷共楚者有如日晋师苟不出而以先微子之社稷饵楚者有如日寡君之孱臣元寔臾言之抑邲之役晋之戎车大倍蓰楚彘子弗克用命沦于颠隮则岂唯天之咎今复弃宋宋折而楚郑先之卫鲁茅靡也从齐以披秦为阴构悉率诸宗挟强以北鼎是用询将晋之大勲是坠唯君与二三卿圗之诗云子不我好岂无他人请从死矣有以报寡君晋侯曰善乃治师

会于商任锢栾氏也子产私于范宣子曰侨闻之先王之待迁臣也留之弗可则导之惧有侵也先之所徃无使穷也三年而后收田禄里居兾其反也盈也非有大故以先人之汰遗孽晋不能即诛以遗诸侯而又穷之侨窃惑焉亦不曰有先大夫书之勲未斩宣子曰寡君之有讨于盈也寔书之为匠丽氏之役也至于今未雪也黡又济水焉伐秦独东其马首以狃师使寡君不获志于秦以惭诸侯寡君之命曰凡获罪于余者无共国获罪于先君之社稷者无共天子产退曰盈必乱晋失盟主殆此昉矣修书之罪则既赦于先君且无辱羣臣以虞中行氏修黡之汰汰罪微也罪人不孥古之训也范氏其为栾乎女慝不察男怨是狥任谗弃戚肆忿滛志其犹以武子文子之泽也再世而已

秦后子奔晋以翠旄之复陶鞶鉴璧珥甲父之鼎私于赵文子曰针也不能事其兄以即盟主其不以就大僇而使之朝夕飱焉唯吾子是頼与先君蜚亷之好是庇针也敢徼福于先君以事夫子赵文子辞使者出诸大门之外而拜曰我寡君以公子之辱临而不鄙也日夜饬邸传焉武不敏获肩列大幸毋以内臣而有异交精白一心夙夜匪懈唯君是媚武之志也吾子饩念先君而贿痗武即不肖敢蔑忘其先而贿之爱后子悔曰针之待夫子浅矣宜其及也

宋之盟叔向归而有徳色祁奚曰异哉肹也吾闻之先王之于夷也徳兼之覇者之于夷也力外之未闻其柔之也召陵之役齐桓大张其兵辞楚慑而后成伯也是则仲父之教也城濮之役辞不足矣刘之兵楚劘而后成伯也是则先成季之教也楚虽强为荘若穆寔不得志于诸侯而以求晋晋为盟主倐弃诸侯倒阿授之毋乃逆损乎肹佐上卿不预其筭喝慑衷甲阳辞以诱南冠之臣偃然歃先小国尸盟固若是乎物不两大楚既先之则主之矣晋既不能大寛诸侯之力聘朝飨助日岁孳孳焉又令楚得役之是重困也安在息民楚为封豕贪婪无厌轻重异供薄厚生怨争未艾也安在弭兵六君之衡一旦失之犹以为多何所非绩晋侯耄而厌武上卿是藉寜无先文君之讨肹也及身而已后其殆哉叔向闻之愧三日不出曰吾知罪矣夫子再生我者也

晋人执仲几归京师王使大夫弘诘之曰昔在商王自絶于天暴弃兆民我先王以为讨拂逆众快弗斩其裔封之旧都佐以懿亲又包藏其祸心以谋我先王既正其罚又曲霈之爰择明贤唯桓圭土田九命是锡世世子孙称上公于周室天降灾予一人以忧雉堞盟主纠庀诸侯以共事而女敖然曰余客也且有滕薛郳为役女之宫郊甸遂寜不唯王之土其卿士仆妾隶圉市莽寜不唯王之臣余一人不徳不能抚有宋宋以枝辞而有滕薛郳国无小其相为役乎先王之令诸侯曰毋倍上毋陵小女一举而贼之余一人将奚頼焉女即司冦毋廷女主以干天讨仲几不能对乃囚之

吴季子使还而过鲁叔孙穆子曰美哉先太伯之让也而吾子几之虽然豹也窃有惑焉太王之志也授季逮文爰发周邦其命维新盖卅载而天下谧如也子之诸兄日寻兵于楚以劳其民今闻其嗣抑又甚焉子守曲节而不唯先君之志是体以绥辑两国而好之太伯之让也其承亲而靖乱也承亲孝也靖乱仁也仁孝合之为义吾子违亲而乱是用酿毋乃不可乎季子谢曰微吾子之药石札也则不闻斯言札也不才唯颠越是惧敢多让乎

齐侯乗栾氏之乱遂伐晋取朝歌为二队入孟门登太行张武军于荧庭戍郫邵封少水赵胜以师来追曰以寡君之不糓尝从君于盟所口血寔未干而君俨然师临之也何故栾氏为逆则岂惟寡君恶之方藉君之威灵以为僇君右叛臣而背盟主不寜敝邑之雕甲朽戈从君于剧不敢辟齐侯使崔杼荅曰昔我桓公大协诸侯以蕃王室天子藉之锡主齐盟女先君之不度而竞于力盟是用狎代诸侯之子女玉帛干楯丝枲驰粉女世蚕食不以为厌女亡臣克修妇人之孽而逞师于我又为嫚辞而辱及余之先子即一二孥稚不敢忘女勒我行人使从诸大夫曰必以类又强诸大夫而歃之天子命我先君曰伯舅女率太师之典纂乃祖考无忝乃旧先君用是以旧履而有讨于鲁女又眤鲁之奸言而兴羣戎以贼我邿京兹剪雍门之荻焚庐舍薙原获寡君弱不能遏其遗孤其遗孤日夜西向厉刄曰必肉晋死不敢辟今天既夺女魄而诱其君臣之衷以睽间也寡君敢不顺以天命讨大夫以军若城降者寡君之命车无所爱亡臣偃不若命军还而疡发目弗获瞑诸大夫所习闻也赵胜曰齐侯必亡犯上侮强助逆诬帝此四者得一为誖况兼之乎姑敛师以骄其还还而后袭之可肆志焉齐师还赵季衷之遂获晏牦

刘氏范氏世婚苌弘事刘文公故周与范氏赵鞅以为讨六月癸卯王使使赐苌弘死曰微大夫之力周不及成也虽然大夫乃与晋之叛臣晋不以为讨弗敢憾大夫弘拜稽首曰君王过听臣策九蒇诸侯之力大城成周版筑之下暴骨与焉以为臣僇臣死且不朽君王幸诛臣以悦盟主盟主服从诸侯向宾以僇臣之故臣死且不朽成武二氏始之良也宣孟文子嗣之英也奕世陪晋力轧而争孰为叛焉如其与也以臣是悦王悦盟主盟主悦卿毋乃非渐乎夏杀闗逢成殷志也商裂比干因周计也晋之从政睥睨干雉无日忘之臣闻命矣下见安于敢以天子之命讨曰首乱陪臣波及王度维是不佞与于厥辜赋柔桑之五章而死周人藏其血三年而化为碧

公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子重为齐侯夫人曰请使重见子家子乃以公出公遂如晋将如干侯使请逆于晋晋人曰天祸鲁国君淹恤在外君亦不使一人辱在寡人而即安于甥舅其亦使逆君使公复于竟而后逆之公至干侯处于郓齐侯使髙张来唁公称主君公恚欲自杀曰余再辱不如死也子家子曰君有臣不能即而弃其社稷以陨越于外将辱之是取又何恚焉二国宴而惧劳师季孙虩而虞复君其快君死也如一君又不戒成其志矣退而曰二国之不为君也微哉晋伯主也齐伯之余也政在强臣矣而又右之右国之逆以抑君不数世矣鲁犹宗也晋齐之鬼不其馁而

赵简子问于史墨曰季氏出其君而民服焉诸侯与之君死于外而莫之或罪也对曰云云君子曰史墨小人哉六卿固弁髦晋君而墨又从臾之藐焉以簒髙岸为谷深谷为陵如其弱也庸非君乎冠履定分不可易也三氏瓜剖墨其为削乎

楚灵王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎侍者曰善哉君之言及此也而晚君王之令庆封也则曷不念郏敖城陈城蔡不羹则曷不念其先之馁鬼日台章华而朝诸侯奓然而问周之鼎也君王未之念也诗云啜其泣矣嗟何及矣其君王之今日乎

晋荀寅求货于蔡侯蔡侯曰寡人以国之贫小不能事大国而失身楚楚不若是恤其从政者虐而夷于君以诘予之瑱佩复陶三载弗克事珪鬯获罪于先君之社稷用昧死请于大国幸哀怜之而悉率诸侯之甲征罪于楚唯是不腆敝赋寡人之妾舆货贿悉用从事敢辱大夫之请我先君叔不能率王训而罹于傅书爰及嗣裔脱羁而已大路阙巩姑洗宻须之鼔唯晋是贲蔡无分宝疆埸之弗辑与岁佐蔡虽辱称诸侯也其室犹悬罄頼大夫之力得肆志于楚有瑱佩复陶在敬用藉手吾子光辅盟主而辑绥诸侯方贡不乏私觌自萃又何求哉荀寅不悦而退

定公三年蔡侯唐侯朝于吴请伐楚吴子许之蔡侯曰盍以辞先之夫槩王曰我蛮夷也惟力之是廷而奚辞为伍员曰不然我与楚閧五易世矣若麋之角于泽数挺数绌狎为雌雄弗克有楚我直楚曲何患无辞辞以先之武以继之制胜之经也乃使伯噽以师先曰天诱楚乱不有戢也而世滛其威以逞于我寡君之命羣臣曰毋黩武毋愎报惟是邉竟之吏修父兄之怨能合而不能离也且辞于寡君曰我天子之制亲亲贤贤犬牙盘错以屏王室唯楚之先靡徳只而藂其鴃舌以徼惠于我成王而称附庸我昭王之南狩尔实包藏其祸心鸠其蟊蜮以震惊侍卫盟主有讨尔又游辞而诬之水神曰以是逃罚水庶几靡喙哉邻尔国者若邓若弦若夔若江若黄若六若蓼若庸若麇若濮若息自一二宗室外夫孰非神明之胄而剪焉使弗祀尔有憾于陆浑而耀于雒曰楚折钩之喙足以为九鼎乃又枚卜曰余尚得天下不吉投龟诟天而呼曰是区区者而不余畀余必取之城濮之役尔帅为僇邲之役尔不能具耳目以入宗庙尔犹不省慝而睥睨其共辟以干天诛日唐蔡二君之以好觐也尔既征其佩与肃爽而又使嬖臣穷其副而系之三年蔡君日夜搏颊而请寡君也曰蔡之社稷狎夺狎予若童子之食且不糓之先人其不刘于楚市者几希愿得举国而从之晋又许我长毂九百以为后劲寡君乃曰余一人不敢修怨于楚惟王室之不竞以为余愳余忝为宗盟长敢忘干掫武士十万自鄢及郢尽敌乃止江汉诸姬以及庭坚之裔悉复厥祀其诸大夫士非族于熊能自变夷寡君无所爱其爵遂济师

吴王赐伍子胥属镂以死子胥叹曰天乎余之无罪也吾先君之骤王而入楚也吾君王之逞雠也而伯诸侯则微奚之力也使者曰不敏少不足以知大夫则窃闻君王之绪言曰余一人敢忘大夫之勋唯细言是狥以隮于僇抑先王之不获正始也殁齿有隐憾焉栢举之役大夫暴与尸雠棘而鞭之楚人煨烬之余励其生者以报死者萃怒于我我是以不获有楚檇李之役大夫寔张皇六师不足以卫先王之指遂弃羣臣余一人以为恨语有之人臣无外絶贰也大夫以身事余而东其子于鲍氏亦庶几异日栢举哉余不得复事大夫矣子胥俯而吁且诧曰树吾墓槚槚可材乎三年而吴弱且亡也

晋侯会吴子于黄池争长赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国授敌乎夷徳轻不忍久请少待之乃先吴既反卫有恶司马寅于简子者曰吴有内难厥亦胥矣子为正卿以佐盟主而不张武师以慑蛮夷而先之吴既先晋越又胜吴如其合也不更后乎宋之盟子之先武子也今子实再辱晋焉君以辱为讨子将焉辟必杀司马以悦于国简子乃遂杀司马寅

弇州四部稿巻一百四十一

●钦定四库全书

弇州四部稿巻一百四十二

（明）王世贞 撰

○说部

△短长上二十三条

耕于齐之野者地坟得大篆竹册一袠曰短长其文无足取其事则时时与史抵牾云按刘向叙战国策一名国事一名短长一名长书一名修书所谓短长者岂战国逸策欤然多载秦及汉初事意亦文景之世好竒之士假托以撰者余怪其徃徃称嬴项薄炎徳诞而不理至谓四皓为建成侯伪饰淮阴侯毋反状乃庶几矣因録之以佐稗官一种凡四十则

邯郸之难楚取魏睢濊之间以自益也江乙为魏说楚威王曰臣不佞少习楚事窃以为先灵王之贤甚于先荘王也楚王作色曰先荘王雄楚者也九战而九胜以盟诸侯光列五覇声到今灵王少负不讳罪为章华台而疆内叛之天下不哀客胡誖也曰主臣荘王之有讨于宋也环城刍牧者以百里筑室反耕宋人易子而食析骸以爨王赦之盟而弗有也讨郑郑亡其君肉袒牵羊以迎而王赦之盟而弗有也讨陈以夏征舒僇乡取一人而又弗有也恤邻厄诛不庭汲汲乎亡燕息之间戎车屡驾地不加益以空名为政于天下者荘王也灵王灭陈灭蔡城不羹躏朱方兵力所及亡不有也方城外之师与方城内应而王暴缢也以实利媒祸于天下者灵王也今魏闻赵之请救而王弗与也潜师乗虚而取睢濊之间是灵王之武也臣窃以王殆贤灵王楚王曰微夫子之言殆哉请得因睢濊而媾于魏

陈轸谓楚王曰臣欲益王之地而王欲割也臣欲强王之兵而王欲削也欲收六国而宗楚而王欲失也欲抗楚以抑秦而王欲卑也夫割与削失与卑度非王欲也然而以意得之得之王之礼张仪而内宠郑袖也

谓魏惠王曰酒有酖王食之乎曰否前郎中貎美而阳疆以备宫监乎曰恶是何言也然则酒之恶酖也为毒也宫监之恶前郎中也为其钓滛也张仪之毒也甚于酖而其钓滛也甚于前郎中王乃委国而事之何也

楚顷襄王猎于濠而乐也觞羣臣而命之监曰醉乃解客有来谒者曰请须臾曰毋间遂酒之敢问客何业曰臣不肖少贾而中弃之晚乃业儒见鲁儒与吴贾争也鲁儒曰亲重身吴贾曰否身重亲鲁儒曰吾闻之夫子矣父母之雠不共戴天其以身也曰以直报怨吴贾曰吾先君阖闾之有檇李役也王夫差因以夕枕薪昼茹胆而令于庭曰夫差尔忘越王之杀尔父乎曰不敢积甲而训之以伐越栖越句践于会稽之台而弗诛也为其称臣也王句践因以夕枕薪昼茹胆而令于庭曰句践而忘会稽之耻乎曰不敢积甲而训之以伐吴栖吴夫差于姑苏之台而弗赦也夫差报亲而赦也句践报身而弗赦也然则身重亲臣未有以折也臣今者过王之国都而知其骈谬也夫函关之留鄢郢之举王殆以为疥癣也置之均已王面赤趣罢猎

芈八子使其监谓张仪曰妾之有憾于恽君所悉也惟恽日夜不忘囓龁稷异日安能俯首而事之今恽幸在逺可圗也妾欲行申生之胙而惧大臣之以逺证也惟君善谋之请以黄金千镒为寿仪曰诺他日见昭襄王王曰恽之治蜀也庶几理哉曰然曰惟先生之习于蜀也吾欲开其西南之地以劲楚后可乎曰不易也其西南为罗施鬼方其人若猿猱若■〈或上虫下〉又若伥而又最善毒粟黍之液淬于刄血濡缕立死其食人有咽而死者有周月而死者有周岁而死者有三岁而死者施之食有即沸败者有十日败者有踰月而不败者为蛊百状与■〈郄，几代阝〉变构是不可威而致也王曰先生何所得之曰得之蜀贾之徃来能以其物贸者也居岁余而蜀侯恽以山川之胙来致馂王将尝之八子曰是逺馈也试而后尝之以啖小臣小臣即毙昭襄王怒而欲诛之穰侯曰申生可鉴也蜀之程五于曲沃矣居再旬而毒不败肉者鲜王益怒曰蜀毒不败肉也夫申生寃恽独不寃使司马错赐之剑蜀侯恽与其夫人皆自裁而诛其郎中令婴等二十七人

尉文君谓赵王曰夫从人者意不欲天下之精为从也衡人者意不欲天下之精为衡也夫天下之精为从也无间而起其说于从者精为衡也无间而起其说于衡者从衡错而倾邪之士得执而操其权故夫利与客逝而害留王也且夫一辩客之任足以食百战士而有余王请一切谢客可也

毛公为信陵君说魏王曰家任长然乎王曰然然则臣之乡有火于邻者炎筄烬簃折杗廇势必逮及其长方醉卧不起其弟不得请而从家众■〈奭斗〉水柯斧而救之可乎曰可然则秦虎狼也旦夕且举赵赵举而包魏于膏肓之间必不已也秦甲西下轵道南阳封兾因夏水决荥宿胥之口而灌大梁东兼邯郸之甲度白马而与师会大王虽欲偃然托吏民之上一日得乎信陵君以王醉之未醒乗见卒力战破秦师而存赵以存魏也大王乃厌社稷而怨之乎王曰寡人非敢怨信陵君也不忍于死者鄙耳毛公曰晋鄙宿将也将大王十万之众于境日费千金而不恤也覩社稷之殆沦而次且不进也毋乃以魏为货乎信陵君知诛货魏者耳不知为大王将也王谢曰请徐思之次日薛公见王曰客何来曰邯郸见信陵君乎曰信陵君日夜悲啼思大王内责咎外畏诛未敢东驾也信陵之客三千人人扼腕发立以大王薄介弟而轻社稷功思以颈血污属车之轮臣其一也且以大王之兵符在卧内而客取之若承蜩王谢曰敬因客迎信陵君

赵有楼烦之地赘县入秦秦欲得之赵弗应也秦王使使以好请而以兵继之赵王谋于公子胜曰若何公子胜曰贿之富人有溺者人得其尸富人请赎之其人需金甚多富人愳问邓析曰安之此必无他卖矣得尸者患之以告邓析曰安之必无他买今秦无他买而王无他卖也秦不善策而以急来王毋拒也缓之而后要之而不失利也

孟尝君之为燕谋齐也燕师⿰骑刼破七十二城复去燕而为齐于是襄王相安平君而誓师焉孟尝君方食客失箸不知所择冯谖起而问曰主君殆有忧色乎孟尝君曰微夫子言之固有请也日者吾不能事宗国颠越于位又不能备御圉之役以为都邑忧其能免于嗣人之罚乎事秦秦吾憾也不可以再辱楚赵吾与也事之吾不忍于先君之邑而弃之又弃客也冯谖曰君何患焉吾请为君三东其客而薛席于临菑之社而毋恐吾客一往而齐不敢西南其车骑客再往而齐七命之使驰薛三往而齐请固盟乃属其客胜臀阳为得罪于孟尝君者而奔齐事安平君之舎人以间谒安平君曰薛公不可赦也夫弁髦我前王之托而以齐市燕今又中立弗臣也一世纵敌数世之害也请以埽燕之劲而剪之安平君曰谨受教因相与规兵食胜臀曰夫子之所守即墨若干仭曰四仭而不及者八之一其下丰如之上不及者三之一曰薛靖郭君之所筑也加寻矣守士几何曰烬余也不及万人曰薛公之所鸠者六万家家壮男子二而皆荆楚闘士也客三千人其半剑伎客也兵法十围而五攻今二之为兵三十六万而可曰楚魏之来救若何曰请以白璧十双金千镒分而媾于二廷更请以十万塞其救道安平君不怿曰子策之善今令吾举国而从事薛而犹不足也请缓之故曰客一徃而齐不敢西南其车骑也久之冯讙乃使以二乗为秦装也者而间行至薛曰秦王敬使其大夫某布之执事不糓欲留君以固秦之社稷而君弗察也虽然不糓不敢以怨也君诚有意乎穰侯出舍以待君之临薛公谢而去之而泄之安平君居有顷则使以十乗为赵装者而至薛曰赵王敬使其大夫某布之执事日者君去赵相寡人心怦怦焉惧辱其社稷以为先生忧君幸不得志齐敢虚介弟之位与邑以待薛公谢而去之而泄之安平君居有顷则又以一乗为楚装者夜请钥而内之与薛公室而语弗泄也乃使客董之繁菁若以奸得罪者奔而事安平君以间谒曰君知楚使之一乗夜入薛乎曰知之知楚语乎曰不知也董之繁菁曰吾得之其内侍者楚王使为薛公曰淖齿之与其兵不反也吾不敢以恨其嗣王虽然请因君而利焉吾欲纳甲十万于薛因子之吏士与齐故臣向而吾以四十万继之如其克也尽淄维之东奄姑摄以为君封域也不然吾得薛为外疆以界齐江汉之潴惟其腴都五倍薛而酬君何如薛公谢曰未敢以市我先王如其不获成也而图之安平君矍然起见齐王曰薛不易下也而其地楚魏之所急也孟尝君又诸王之所急也王请得而拊之齐王乃使大夫貂勃以七命侯之车服聘于孟尝君曰伯父先王之所师事也孤不敢以臣惟是五世之昭伯父共之孤不敢外也不腆车服太公之所拜赐于成周者也敢请为伯仲之邦以世世夹辅齐故曰客再徃而齐七命之使驰薛也孟尝君率薛之吏民而拜赐报聘者行矣乃属故狗盗之客徃而亡何安平君寘相印兵符于卧内而旦失之悬赏百户以购孟尝君使使敬奉安平君曰有贾于市而得者以献为其类于君也不敢私谨以渎下执事安平君大恐而厚礼孟尝君使曰为我谢孟尝君单之首领实在君所单死而已不死而不左右齐之宗社以奉事君者有如日君无恙而所不得志于单者有如日故曰客三徃而齐请固盟也

武安君坑赵降卒四十万人于长平赵大震还师秦王为王车而御之既罢燕舍人错曰赵不复下矣而武安君且死武安君所谓巧战而拙胜夫以赵之存者其耄老哭子弟其孤少哭父兄厉白刄冯坚城而以故告诸侯曰秦为无道蚕食六王赵举势必及韩魏南收楚北归燕而东割齐诸侯之吏士闘亦死降亦死等死闘什伍乎而秦之强兵伤过半天下之为赵者五以五倍之众协人自救之谋而佐必死之赵当半残之秦此犹之乎剑石也剑虽利不缺则折武安君计不胜必不行行秦王不怒而师辱不行师不辱而秦王怒臣故曰长平之役武安君为赵坑四十万人又为四十万人自坑以谢也

燕王喜使栗腹以百金为孝成王寿酒三日反报曰赵民其壮者皆死长平其孤未壮可伐也王乃召昌国君乐间而问曰何如对曰赵四逹之国也其民皆习于兵不可与战王曰吾以倍攻之可乎曰不可以三可乎曰不可王大怒左右皆以为可伐鞠武曰浅矣昌国君之言夫谓赵不可伐者觌在赵者也谓燕不胜赵者觌在燕者也胡以不觌秦夫燕之所以缓中秦祸者赵为之屏也夫燕攻赵而不胜燕燕且为赵举是赵失之秦而取偿燕也燕攻赵即胜之是瘠赵而速秦举也祸且邻我即胜赵而举之得瘠国而彻其屏亦邻祸也且天下之能祸燕者秦也赵弗与也其稍足以支秦者齐楚之外即赵也燕弗与也楚失鄢郢而东徙弗能军矣齐中我济西之役而甫复国其气弗振矣赵又丧四十五万于长平是三国者茅靡焉燕旦夕之为秦是忧而何有赵也燕王益怒不听遂以有鄗代之败

穰侯免相国就封陶出关关吏阅其单辎重千有余乗闻之昭王王按剑而怒曰吾王四十年不为王而为穰侯穰侯相三十年不为秦而为穰也籍太后朽骨何避乎必僇而室之武安君恐使其客说曰大王亦知五覇之所以遂否乎曰不知也齐桓晋文霸而遂宋襄覇而否者非桓文之独工而宋襄之独拙也其行事谋筭等耳齐晋强而宋弱也齐晋之所以强者何也齐之所以强非始桓而劲也厘襄之世东尽嵎夷而邑之西略济上之十二诸侯而举其半晋亦非始文而劲也献公为之灭虞灭虢灭魏灭耿灭东山之狄以大启曲沃而后文公因之宋襄之地不加辟于微封而兵不益于殷遗也然则为晋献齐厘襄之所遗者难而为桓文因者易也今大王信客卿以越韩魏而攻齐为穰侯罪夫穰侯之所罪者一耳大王一忧魏则穰侯为大王拔河内城大小六十走芒卯馘暴鸢入北宅围大梁立责其河东地方四百里连拔三县再忧韩魏则穰侯为举武安君将而卤首二十四万擒公孙喜三忧韩魏赵则穰侯为殱其众华阳下卤首十万取巻蔡阳长社观津以东临齐而齐服其最忧楚则穰侯之所举武安君轻兵而拔鄢邓明年拔郢烧夷陵遂东至竟陵举宛叶楚不能军而窜陈以不振穰侯相而大楚韩魏各割其半以肥秦秦之所为秦者三而后客卿得入策也夫客卿之所为秘者曰逺交而近攻而其在魏何不令魏近攻秦而其为齐谋何不令近攻楚赵而逺交秦也故夫穰侯之所为遗者难也且夫秦入楚楚之珍寳齿革悉以富咸阳而穰侯拾其溢也秦王色沮久之曰吾非为穰侯失策也为秦之有穰侯而无寡人也客曰惟然有之元二之际严君疾用事惠后内主而庶长壮方棘时有王而无穰侯王得称有王乎何以至今日哉王曰客休矣吾方思之穰侯乃得良死

信陵君既促驾归魏魏王与之相持而泣以上将军印授之信陵君发使使五国赵王曰邯郸之围实魏觧也且其将者又信陵君虽靡躏之余不敢不悉发谓尉文君以八万人徃复之楚王曰魏将信陵君矣微魏不虞亡楚亦不虞亡也谓春申君俾都尉英以十万徃其韩王燕王曰魏吾蔽也不救魏魏必亡魏亡而吾亦踵之且又信陵君将各以五万人徃至魏郊战有日矣公子选魏之武士奋击四而一之得十万人众喜曰吾闻王龁之恃秦众也盖三十万今吾加其四之一而居守者弗与也胜有日矣朱亥曰不然公子不覩夫羣鹿之于虎乎使鹿各逞其技以与虎触未有不饱虎者也羣鹿并力而负嵎以其角劲外而凥内擫虎未有不靡者也夫秦犹虎也五国五鹿也向者鹿犹各逞技焉敢望胜乎信陵君曰谨受教乃身请于四国帅曰唯上国之恤我社稷而以师来也莫适为长进退之节孰为之金皷也利孰行赉不利孰行钺也请得一人而事之诸帅曰魏师主也而公子上将也敢不惟命之听公子乃徧拜以谢为坛而令之斩一将之后期者与赵一都尉之乱行者曰与秦扞而燕以羸师尝之佯退以乱其整魏赵合而尽其良以坚当之楚轻兵为十覆以待战酣而四躏之韩以溪子巨弩长戟断其后咸如公子教遂大破王龁抑之于西河之内是时天下称明兵法者无如公子虽秦人亦曰自吾下山东未有如魏公子劲者也公子在吾何以得志乃进间

魏哀王谓公子无忌曰甚哉寡人之不欲事秦也然而无可以与秦劲者公子无忌曰昔者未有魏而晋师之西而格河之外也十九胜焉秦人恐而退自摈为戎不敢比数于诸侯晋恒以为权于天下有魏而秦师之东而格河之内也彼十九胜焉君王怨而退自贬为藩不敢比数于诸侯秦恒以为权于天下晋一而覇三而弱君王能复求晋后约韩魏而臣之乎可以西却秦南为政于齐楚魏王曰恶是何言也君晋而身事之也则不若君秦而名事之无忌曰臣固知其不可也为从之不固也君亟断河内毋使函崤游士之轼入境而媾韩赵是一完晋也车驰金马驰璧而南托于楚是益一晋也车驰金马驰璧而东托于齐燕是又益一晋也三分晋而抗秦犹庶支三益晋而秦不立绌哉从衡之利害剖也请照烛然先王之君臣不察朝苏氏而夕张仪至于此极也臣窃怪以君王问晚矣魏王曰善

文信侯且仰药客周甲曰徐之请隠而窥秦王死未晩也乃偻行见秦王曰臣东海之鄙人也海有龙鱼服游渚豫且得之束以网罟旄柳钩乎喉吻之间霜刄垂飞于■〈纎，丘代韭〉鳞鼎灼波涌王曰危哉贾师见而愍之脱衣以质放乎清泠鼔鬐扬鬛倐忽变化雨泽四裔垂颔之珠报渔者乎报贾人乎王曰贾人哉客毋为隠也贾人因是以衷刄锯龙之首而拟鲙龙则无异于雠渔者彼谋彼之谋吾为吾之为而已文信侯闻之立仰药死也

秦王既以诛二周韩剪赵魏燕代其舍人之坐文信隠者跳之楚楚王辟客寝见曰国旦夕亡先生乃幸肯临之先生不以亡弃楚敢问秦王何如人也曰秦王为人蜂凖长目鸷鸟膺豺声少恩而虎狼心好以礼下士金石赏罚其大夫何如曰其大夫则刻深悍精而法于吏将帅虣猛好谋而毅士卒则习之矣无疲数曰固也数愈劲袒禓赴敌左揕人首而肉之右挟俘卤百厉百决楚王瞿然曰秦其帝哉曰帝也等亡耳曰子之言秦帝也而亡何居曰王不见夫田者为狐狸鼢鼫之暴也思豹牙而貙爪者逐之貙豹因是以齮龁人思又为狻猊若驳逐之狻猊驳因是以齮龁人甚毒发矢巧中穽三尺之童得而脯餟之诸国貙豹也秦则狻猊驳也且夫王之好以礼下士金石赏罚也此欲得所为得之其蜂目长凖鸷鸟膺豺声少恩而虎狼心为安于君者而已哉其大夫佐其君得所欲为得之能无从臾君哉其士卒袒禓赴敌左揕人首而肉之右挟俘卤百厉百决此自欲得所为得之为安于民者而已哉楚王悦曰然则前楚亡乎曰非臣所任也臣犹之乎宻肌以旦寄息者非以春秋寄息者也

荆卿为燕太子使将入关寒泉子见白虹之贯日也诧起曰此必有诸侯谋秦王者乎据崤渭之衢而候之燕车四乗寒泉子视其使貌沈深叵测也其副悍目哆口怒而面白此骨勇者曰是为谋秦王者哉柰何投肉虎狼之口而怨社稷也舍定间行徃谒荆卿曰客何所繇事曰敝邑燕王之孽臣丹闻秦王有意督过之不胜恐惧以王之欲地雠首献愿世世称北藩筑宫比于臣妾不识秦王亦肯幸赦燕否寒泉子曰此非虞野人所任也虽然试为子筹筴之十一夫秦豺国也其君臣日夜东向而思食诸侯王十世矣今业已吞二周揜三晋郡县之兵旦莫度易水太子为欲地之足以鲍秦王而雠首之足悦乎得燕欲地焉徃得太子雠首焉徃为太子计者不过曰吾遣卿西事秦秦王幸而见之以其间为曹沬所为反诸侯侵地大善则不可因而刺杀之秦内急主而外寛诸侯以延呼吸之命此大非也幸而计遂为曹沬要盟而许之释盟而不食言此五伯之事也非所以语于反复秦也兵以速加燕计遂已杀王秦之易王也如反掌而用兵如脱兎兵必速加燕计不遂而主语泄秦王之虣然怒也兵又速加燕加燕而社稷墟燕之子孙之无噍类也授秦以名而快其忿钩其虿毒其吻荆卿跽曰不敢先生幸终教轲曰毋也子行而献欲地雠首秦王必暂悦悦而子说之以寛燕而伐桀楚必从秦兵发子驰而归报太子以重金寳购齐使悉国兵尾其后约楚而夹击之以重金寳购匈奴悉胡骑繇五原躏其西北以重金寳狥三晋之亡臣大夫而悉燕兵数十万压之必羣起而响应夫秦重兵宿于外而内空虚四捍不逮骤发于不虞之燕其亡秦必矣子为盗侠而货燕之社稷何所非死乎荆卿拜而请曰先生之言金石也请毋泄也既别谓秦舞阳曰吾非不知彼之谋以旷日持久则不能也吾以刼许太子而倍之是吾爱身也怯也吾且行矣

周鼎入于泗秦皇帝制诏善游者万人泅求之不获尽斮死获之以千金若万户邑赏客有见者曰臣固能获之臣少尝见之错彩如缕而色飞九州岛之山川民物都会怪伟具焉皇帝曰善如布式曰获之请销而器之皇帝曰恶为其鼎周也如秦则折钩之喙足矣客再拜曰主臣陛下之欲得鼎也而不忍毁也昔者得周之故王胡不以奉而废之夫陛下易火徳而水易王而称皇帝金人傀俄万世师秦唯鼎是周令天下有以窥见其余夫三川之阳岂少为文武昭穆者哉秦皇帝曰敬罢客吾不复问获鼎

秦始皇既啖二周平六国郡县其天下而卫之嗣君犹称国也朝而当夺而秦王不省也居数载丞相弗悦之惧而辇其重以黄金百镒白璧五双赂中府令髙而祈存焉髙谢曰始皇乳虎也弗敢撄且吾何得之丞相姑待之居无何乌倮以所畜駃騠百足槖駞十双献而始皇封之戎王之瓯脱使比列侯以朝赵髙乃通于丞相去疾斯之舍人曰上夕者按图而不怿也曰卫蕞尔邑而尚称君以乱我制丞相其谓何丞相恐乃上言卫故姬姓侯也今天下邑而独卫邦令若长而独卫君弗当宜罢君为庶人邑其地始皇读而疑忽咈然息上柱曰丞相久不言卫而今言卫者以我封倮也谓倮贾而我崇赂也下书切责丞相丞相久不言卫今胡言卫耶丞相岂以身有功当封耶卫君世世为秦臣共职贡不乏寜若六王之挟王而衡我其食封勿夺丞相以咎髙髙曰非诳也上讳非其指且不私卫而私倮丞相乃悟竟始皇世不敢言夺卫

卢生等将就坑搏膺而叹曰天乎余之无罪也余死将诅诸孔子监者曰叱嗟生恶无罪主上既以焚孔子言而召诸儒生乃倍孔子来见乎抑匿孔子乎倍而来不义匿而事不忠夫仙药之难就而仙材之不易遇也而徐市等乃面相谩欺糜膏血而奉之又其以子弟殉大海诸儒从臾如决流退有后言死者而无知也奚所诅死者而有知也奚以见孔子卢生霣然雪涕曰死晩矣死晩矣乃就坑

客谓丞相斯曰相秦而有大功于天下者二人而应侯不与也曰何人也客曰商君文信侯也孝公之初绌秦于西戎弗敢称诸侯也商君相之明法审势开阡陌平赋税上首功别男女秦以富强天下致胙三晋宾服启秦者商君也商于之邑十五城南面称寡人矣然而车裂于黾池之市而民不思先王之困于赵也若笠豕然文信侯捐家而出之碪盎之上又挟秘而超诸公子玉麟之符剖而长有社稷今皇帝得托体焉启秦有天下者文信侯也河南之邑十万户号仲父矣然而服毒于巴蜀之市而民不思何者功大而多食报也功大者厌于主多食报者厌于民应侯则不然蹑屩而见王缓颊取相功不过行间益疆不得志于天下郑郄而杜门蔡入而辟印没齿之年犹饱应也今主君之功商君文信侯之功也主君之报商君文信侯之报也窃惧秦之以主君三也

齐侯建饿于共松栢之间雍门司马闻之曰夫非君也乃走见秦皇帝曰皇帝幸哀怜齐寛之使后五国又使得比于小国诸侯其亡臣敢以故主请也皇帝弗悦曰而主塞西界不通故令兵将诛之内于共若奚问也曰帝秦十世而诛三晋及楚数百战大者伊阙丹阳蓝田鄢郢长平华阳邯郸大梁积尸骨百千万秦民十二焉齐无是也齐世世受秦好不敢以尺寸之刄加秦之鸟兽陛下独不幸赦故王使归骨东海乎敢以秦民之故徼惠于陛下秦王按剑而叱曰御史出之毋多言雍门司马跳谓齐豪曰三晋与楚十世而雠秦数百战大者伊阙丹阳蓝田鄢郢长平华阳邯郸大梁积尸骨百千万诸侯十九焉今其存者皆其孤也齐无是也大王以齐民故世世受秦好临淄之涂得以无草莾诸大夫厌梁肉独不念松栢之间饿者齐豪曰向吾齐民也今秦黔首也有秦法在不果也雍门司马仰天而叹曰悲夫大夫时平则君臣变则行路哉乃间行谒王建相抱而哭俱以饿死

子婴当立为秦王家臣韩谈见焉仰而贺因俯而吊也怪问何谓也曰始皇帝过听廷尉言罢封建诸公子亡汤沐之奉夷于黔首二世加之过听中车府令言十二公子僇咸阳十公主矺死杜公子髙雉经于墓尽先皇帝之遗毋得比黔首者今大王既以超贱离死拔主万乗虽然大王为公子而不蹈非命十一也今不为公子而不蹈非命百一也夫以二世之严周庐若砺环卫若蚁而咸阳令兵木末而刺之若缚鸡况其下者乎子婴大忧泣曰奈何子吾身也曰无伤也彼以重胜二世者以轻败我者也于是遂定策称病来丞相髙而与子刺之

弇州四部稿巻一百四十二

　　●钦定四库全书

弇州四部稿巻一百四十三

（明）王世贞 撰

○说部

△短长下一十七条

项王晨朝诸大夫韩生见曰大王有意幸王关中关中四塞地肥饶可都勿失也项王黙未答亚父曰善哉韩生言也秦以虎踞东面而笞捶天下固万世业也沛公闻之惊曰殆矣夫项王虎狼也而据关中是负嵎而伺肉人也吾且肉矣子房曰无恐也请得见项伯乃夜见项伯曰舍人言大王乃肯王关中灞浐之旁美田宅园圃百一之贾君擅甲焉不佞亡臣之余敢请其美伯曰唯唯頼君之庇庶几有之曰敢问大王之所与将者师几何曰四十万人固也渡江而北为楚者师几何曰十万有竒人之好去乡者情乎曰非情也新城之役秦师之就坑者几何曰二十万人二十万之为父兄若子弟亲戚者几何曰不可几也亡虑百万敢问大王之坑秦师也何故曰为武信君乃起叹曰嗟夫君之不蚤计良也今幸乃遇良为武信君报也者则为秦师报也者其懐刄而欲剚大王与君之腹专矣大王之卒四十万人其从诸侯王而国者三十万人则王卒十万人不好去乡者十之八则毋跳而留卫王者十之二矣夫以二万之卒而欲压百万之怨民使之日躭躭焉而计其隙即灞浐之旁美田宅园圃以亿计君安得长擅之乎夫使鸟获酣寝十其仇褒短衣而环侍即毋鸟获明矣项伯曰善入言之项王曰客有称新城之役者宫其室伻其人寝食其共惴惴焉项王曰亚父亟请之吾非忘之也富贵不归故乡如衣绣夜行谁知者明日韩生复流讪乃烹韩生

亚父谓项王曰善胜敌者策敌者也不善胜敌者策于敌者也甚矣大王之为汉也臣荐韩信而大王不用已令汉用之矣臣荐陈平而大王不用已令汉用之矣汉欲大王杀义帝以为大王罪大王杀之矣今者又欲大王弃臣大王固先厌臣矣

亚父谓项王曰木蠧肤者浅蠧也蠧衷者全蠧也臣不肖少尝习于秦知秦之善因六国之间也始用应侯筴走信士日夜辇而之函谷之外以害胁诸孱王而相之毋事治事练卒务以东折符南詈敌而北肆兵而归重于秦偃然而坐制天下之权十七秦犹以为未也夫呉冠而越吟人得其自也有信信有疑信则日夜辇黄金而走函谷之外以隙乗诸幸臣而诱之而后天下之权十全制也诸孱王各贤其臣而不疑自魏无忌天下之贤公子也收五弱挫强骜于崤渑之外秦因晋鄙客而间之曰是阴王乎公子卒谢病免角尉文君上党之阨而未快志也又使蔺卿之舍人间于平原君曰此夫易与且降矣独畏马服君子耳马服君子代尉文君而丧四十五万人武遂之役秦难李牧也则以郭开间曰牧为寿捍匕首行弑也赵王信之而洊亡燕王不欲诛太子丹以媾代嘉为秦间曰秦欲得太子丹头而饱无所事燕也丹头献而兵朝度辽水之上矣五国兵而齐惧亡欲从后胜为之间曰齐谨秦秦不忍以尺刄东向也齐不备而王建饿于松栢而后知后胜也是何秦之巧而六国之拙也故用间难也因间易也虽然犹未尽易也自夫英主鲜幸而间则破也若乃处骨肉之地当肺腑之任休戚均焉而旦暮为敌间如伯者此全蠧也虽英主不得破矣

亚父既谢项王而归彭城也邑邑刺刺唇燥吻涸滛火四上焚于大宅肉食鲜进数引浆勺中夜起坐彷徨颠错乃召卜师取龟躬以清水澡之以卵祓之祝之曰玉灵夫子増虽耄老敢忘家国其敢以请则为楚卜曰兵庶几戢哉其兆首仰足开身作外疆情则又卜曰増病矣其得无殆乎其兆首上开内外交骇身节折亚父惨然不乐曰卜师前卜师乃前跽曰下走愚不敢以天请敢以人请也君侯之初从武信君也为筴谁立亚父曰立懐王曰武信君之败于雍王也君侯柰何弗先言之曰固言之而武信君愎弗听也然吾时在襄城曰君王之擅杀卿子冠军也而胡弗止也亚夫曰何哉夫卿子冠军以口将者也而又多外心且师老矣秦克赵而强我闻克而馁必败夫一呼吸而存亡系焉非君王其谁能安楚卜师曰善君王之坑秦降卒二十万新安也而胡弗止也曰吾固止之而君王方有恐也其秦卒怨且有谋夫六国之吏民剚项刲腹断肢屠胃于秦人之手者十世矣而今幸得复且以秦人之一谢赵人之二而犹未足也盖君王一言之而众刃猬发谁能已也以诸侯僇秦二十万而不可以秦僇诸侯十世而百倍之可吾未之敢信也曰君王之诛子婴而烧秦宫室也而胡弗止也曰有之夫子婴者秦公子也我楚之先懐王而以诈死王负刍而以幽死君王之大父燕与武信君而皆以闘死夫诸侯王之先降而全者谁也其各修怨焉夫谁之能止都城之内外若朝宫者大而不可训其离宫则孰非诸侯王之故而忍存之夫是以弗止也曰君王之倍帝约而弗予汉秦也而胡弗止也曰君王非倍约也以程功也当是时救河北难入关易支秦之劲难乗秦之隙易藉令汉王与卿子偕而北也我君王之入关也我入关秦且折而楚汉与卿子败败而彭城继之楚亦折而秦且汉王不待报而有秦闭关以扞我是汉先倍约也非君王也曰然则君王胡以不遂都关中曰以存约也示与汉两置之且君王纲纪之仆靡一西人焉而皆楚卒也谁能无楚思卜者前贺曰卜之天而君侯左也卜之人天且为右焉虽然义帝江之役其真盗乎抑有所受乎君侯其与闻乎抑弗闻也请更卜之心亚父不能答夕疽发于背七日而亚父卒

汉王欲媾楚以请太公不得客有侯生者蹙齃膝挛泪目泥耳前仰后俯衣褐因谒者见曰臣请为王媾楚汉王叱曰而胡言之易也谋若良平辩若随陆弗敢任行而胡言之易也侯生曰王请太公耶弗请太公耶请太公也而以轻絶天下士何也令臣必貌见王王必貌取人则胡不以将张苍而将韩信王曰善子先之富贵且共之侯生遂东见项王曰汉王之使陪臣来谒媾未毕项王按剑疾视声若霆震曰季不欲得父耶欲得父而不以丞相何来令竖儒来调乃公也趣鼎提烹之侯生曰臣始以为大王英雄也乃今知大王非英雄也大王乃不如汉王项王曰何谓也曰汉王诚欲得太公则遣丞相何来遣臣来是不欲得太公也大王之王汉王也汉王如不闻也既王汉因以王汉为大王罪曰负约而愚天下江之役汉王如不闻也义帝死乃以死义帝为大王罪曰弑君而愚天下鼎之问太公且就烹汉王如不闻也必太公死乃以是为大王罪曰杀吾父弗义请与天下共报之大王幸赦太公汉王语塞请和也汉之君臣相与谋曰吾遣丞相何徃赍金帛称臣割地以求太公楚王必喜而予太公予太公吾毋以为兵端也乃定使臣烹臣与太公而后汉君臣之计中夫决谋之谓英立断之谓雄大王勇揜谋而不断已食其祸而食敌以实利也臣故曰大王非英雄也大王以直予汉则毋若以曲予汉正告天下曰汉之土地甲兵寡人无所利焉汉王尝与寡人约为兄弟吾不忍其父而归之以庶几息肩元元汉王内逼亲外逼名必不敢畔楚而构祸于天下项王室剑敛膝曰快乎先生之言如发蒙也礼太公使侯生御而归汉汉王大悦曰此辩士所居倾国因封侯生平国君西楚霸王使司马奉书汉之诸王列侯大将护军中尉卒正人吏汉王刘季奸回不道倍诅弃父酗酒嫚贤以干天罚惟我两军迫于凶残不以好见敢布腹心昔我武信君有讨于薛季寔帅羣盗而请启行爰锡虎贲五千骠将十人以为季纪纲之仆寡人迅扫河北遏刘全师季得抵间以入崤函之险蹈空解理兵刃不血伊谁之故季遂鬻寡人以奸而距峣闗义帝一介之使逆闬不内寡人以为讨寔揺其尾寡人寛之弗诛念厥功剪茅压纽王有巴汉惟是故裔劳臣瓜分天下寡人亡所利焉庶几与诸侯王息肩季复潜兵布谋以盗三秦强刼五国褏刃向德饬摭浮憯污蔑寡人簧鼓其下嬴秦为毒屠割寰宇十世之殇奋其武怒甘心于报新安之役虽寡人先之寔诸侯王吏民意也秦凿元元之膏以建阿房示万世侈寡人有忧焉六王之宫厥亦有孙子臣士痗胷疾首郁为烈炎秦获六王良者饿死敢忘子婴之僇惟义帝之暴终以侍卫不虔为寡人罪君其问诸水滨抑闻之季也出蜀而东窥关帝岂已大故耶季又耸诸田畔王命以牵我于齐而入我彭城寡人不获已乃有泗睢之役季不习于战大弃其师寡人寛之弗追季又跳刼老弱张兵威而窥我寡人不获已乃有荥阳之役季又不习于守大弃其师寡人寛之弗追季又揜夺我同盟挑胁我与国离间我腹心为鬼为蜮为蟊为螟寡人欲有肆焉为先武信君之故与诸侯王大夫吏之不宁季幸旦赦寡人夕改图也盟季父而归之约曰鸿沟以西为汉以东为楚季踊跃称报世世臣妾季履后土而戴皇天皇天后土寔闻斯言余腥在齿复谬听一二憸壬称兵固陵矢铩未交鸟溃兽散今者复诱齐王武王赵王梁相国以土地金帛而谋楚曰得楚与天下共之诸侯王自视与季父孰亲佐汉而伐人国与活季父孰徳季已灭寡人徳弃父弗顾其何有于诸侯王也寡人甲虽敝足以一奋诸侯王所习巨鹿彭城事者斩季降请以关中事之世世邻好与天无极季能革心自悔窜还故封寡人亦无所恨

彭王既封梁大置酒会客扈輙伛而前吊曰嗟夫大王之以身托王也是殉王也何故曰大臣之起巨野一役夫耳非六国素贵众附而暂失职者也大王游师于梁楚其附离汉若沉而若浮非有萧曺金石之素也大王之功独有狥魏下昌邑絶楚粮道间给军食耳非有齐王信畧定之勋也夫萧曺之贵不益侯而齐王之立非主上之意也大王安得独偃然南面而称孤哉且固陵之役汉以诛楚告而大王恐疑恫喝而不应也汉以胜楚捐睢阳以北至糓城王大王告而大王翩然来也是以梁而来也抑为汉而来也者汉焉得以纯臣视大王也且夫天下不一而人易王也天下一而王不易王也无智愚知之臣故曰殉王也大王盍谢梁而就侯之故封乎夫以一世王而身裂孰与百世侯而子孙不絶也彭王嚄唶不忍辞也后竟有雒阳事

锺离将军辟汉亡之楚楚王信欲弗纳锺离将军恚且自刭也骑无诡谓曰请为将军尝之乃入拜贺曰大王行千金报漂母又阔畧恶少年而不诛且官之天下之士靡不南向冯轼而入楚以得奉大王布衣之间为幸大王之英风薄海外今者门有一锺离将军自言与大王有连也楚王曰锺离将军故有连也虽然垓下之决田王亦既辞梁王而之岛矣愿锺离将军之事田王也曰徳徳者常也徳雠者变也然而厚也雠徳者薄也大王既以幸寛恶少年而不诛且官之而独弃锺离将军是大王再用变而后居薄也臣窃为大王不取也且夫虞卿贤臣也急魏齐之祸捐相印而与之间行亡命锺离将军怨不胜魏齐汉暴不胜秦而大王之贤逺过虞卿幸毋以他郄也楚王曰固也锺离将军得罪汉而寡人汉臣也寡人渺渺之身不足以殉锺离将军不愿见也曰大王虞臣汉也则请毋虞臣汉夫什方侯之玺汉皇帝腐心而授之为其功大也汉皇帝必不忍以大王之匿锺离将军掩大王功明矣且楚国云梦之渚折芦之炎亦足以藏锺离将军而无■〈士冖田疋，上中中下〉楚王曰诺请见之

汉之五年封英布为淮南王出而有骄色随大夫请见不拜曰幸甚无恙今天下称雄勇于大王者独项王耳项王灭独大王在汉之诸王楚王信最贵大王次之其诸南面而王者固皆鴈行弗敢先也虽然大王之所称功烈于天下者五耳初渡江振武信君之弱而起之以破秦嘉景驹军一也以二万人北摋邯离之鋭而为军锋冠二也坑秦卒二十万以快诸侯三也取间道破函谷关以与大兵会四也又与衡山临江王为郴之绩五也夫是五功而皆在楚汉弗与也其一功为楚窘汉者也其二功又豪杰之所腹诽也大王以九江归汉龙且来见讨弗能距固陵之役在军军弗能胜今徒以一归诚故而偃然而当列城邑之封又以骄色御之臣恐汉幕之士自执圭而上皆得持功籍而与大王差计也淮南王谢不敏曰孤之获有此日也大夫之赐也请以黄金百镒白璧一双为大夫寿随大夫辞而去之曰吾以为淮南王功也是吾且代淮南王祸也吾弗敢受也

髙皇后谓鄼侯曰相国来帝讨叛豨托君以老妇弱子胡偷自遂也鄼侯免冠谢曰唯社稷之策与主上之宠命不有寜也后曰吾三使使问军中事而三不答也意者忧不在外欤夫淮阴侯蹙项之劲也而中废意怏怏吾甚忧之其反也老妇请厉礩盎而为君先鄼侯曰臣闻之决痈者虞其咽淮阴侯功臣也主上未有命诛之臣愳挑祸也且臣老不足以任大事鄼侯趋出辟阳侯见曰臣异日得侍后未见不色怿者也今者乃不色怿也毋以臣委弱欤后曰否吾欲甘心淮阴侯相国不与也辟阳侯曰相国文吏易揺臣请征之出见鄼侯曰下走不敢从百执事以见窃怪相国鲜食恶寝中若负隠惩胡惫也相国谢曰无有曰不佞得从良家侍环卫之列唯是一二语与闻之日者皇后朝罢而叹曰老媍誖过言汉中之帅谁坛而拜者得无生语泄乎吾母子不食新矣鄼侯大恐色变入请死遂谋诛淮阴侯

冒顿为单于强而数苦北边髙祖患之以问刘敬敬曰天下初定士卒罢于兵未可以武服也冒顿以力为威未可以仁义说也独可以计久逺子孙为臣耳然恐陛下不能为上曰诚可何为不能顾为奈何刘敬对曰陛下诚能以适长公主妻之彼知汉适女必慕以为阏氏生子必为太子代单于冒顿在固为子壻死则外孙为单于岂闻外孙敢与大父抗礼者哉兵可无战以渐臣也上曰善叔孙生进曰大汉方一宇宙超三五乃无故而饰爱女以为匃奴御得无贻咲后世哉夫冒顿豺狼也其父之不恤而手镝之以死何有于妇父冒顿之有子也而见其大父死于冒顿也则曰吾父且不武何以独忍吾大父而弗忍外大父也不然而以十万骑入塞牧曰均而孙也吾何以无汉分地请得九州岛之偏若幽冀者寓牧焉奚辞扞之上曰虏贪而好色故饵之叔孙生曰冒顿饵人者也非为人饵者也不观其初得志而以其所爱阏氏予东胡而兵随其后岂其遽耄昏哉而我乃用彼之饵人而饵之上不听入宫以语吕后后大啼泣曰妾唯一子一女柰何弃之匈奴上乃叹曰唉而之不欲弃女匈奴也晩矣则胡以磔淮阴侯也

髙皇帝谓羣臣曰吾少也贱尝习于战国而未竟也夫三武安君孰贤陆大夫曰武安君秦似贤夫武安君秦不假尺棰寸兵一介之卫缓颊而鼔燕厉赵慑楚靡齐胶韩魏而西胁秦天下之权舒缩三寸之舌佩金者六此豪逹之极操也十五年函谷不出兵而男女获老此慈惠之宏覆也臣故曰武安君秦贤舞阳侯曰不然武安君起贤白起将而摧韩魏伊阙安邑华阳陉城野王赵上党楚鄢郢首虏百万城大小二百自蚩尤以还未有绩烈若是伟著者也身死而秦用其教以吞天下臣故曰武安君起贤季将军曰因易也反难也二武安无无因者起因勇也秦因怯也以关中吏士之勇即非起将之势不得不合也武安君牧贤也夫武安君当衰季之赵厉残伤之卒北摧虏西遏强嬴若拉朽然反弱而见强反负以要胜牧存赵存牧亡赵亡臣故曰武安君牧贤帝曰善夫季将军之言将矣

建成侯为太子留侯曰君故为主上时时秘谋今数欲易太子太子不敢以望君君为言太子而主上不聴也万岁后太子不敢以望君留侯曰地疎而计亲者拙也位贱而圗贵者誖也且上数在困急中幸用臣筴今天下安定以爱欲易太子夫以疎贱几弃之人而处于骨肉之间百臣等何益建成侯刼曰虽然为我强计之曰此未易口舌争也顾上有不能致者天下四人东园公绮里季夏黄公角里先生四人者老矣皆以为上嫚侮人故逃匿山中义不为汉臣然上髙此四人公能为太子致之乎为太子致之而见之上必异而问之问之而事可大助也建成侯曰善言之髙皇后使使者赍黄金百镒白璧四双安车四乗以太子书繇商山而道披箐棘贻四皓曰寡人之窃寤寐髙谊久矣属卒卒无燕间之间不敢以身过请敬使家令布其区区夫四先生鸾矫鹄举游于空外糠粃万乗草芥穷显使海内倾响而慕声且以秦皇帝之强捶六王国而不能以寸组被四先生以项氏之暴血五诸侯而不能尺刄胁四先生寡人则何敢言虽然寡人可以执鞭篲而共扫除之役无不为也寡人窃有请也尧舜欲以天下辱巢许故巢许弗辱也出不能加治于唐虞而遯足増华于尧舜是故其入箕渭益深也若师尚父之于文王则不然八十而非熊九十而鹰扬百有二十而盘石于齐施于孙子大表东海夫天下不以巢许故而废师尚父四先生有意肯幸临寡人寡人旦夕事之如父师四先生即不厌师尚父一沛其余巻舒若云又似游龙九有被施万代若新岂不快哉四皓委发蜕卧详惫不属曰老臣不足以辱太子使者庶无所之长安千里而遥老臣固道路之遗骨也且焉敢以子先父也使者三请不可乃返建成侯忧曰若之何更见留侯曰子为之号鹜于市而曰鸐也其曰非鸐而讪之者十九号山鸡于市曰鸾也其不即以为鸾而讪之者十不一也夫鸐恒见而鸾不恒见也四皓之辟世人久矣帝向者固髙之特耳之耳建成侯曰请受教閟使者问状貌所近而推得之舍人中老者为隐衣冠抵掌而谈商山甚悉及太子燕上置酒受留侯辞以从上怪问曰彼何为者四人前对言姓名上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为寿已毕趋去上目送之召戚夫人指示曰我欲易之彼四人辅之羽翼已成难动矣吕后真而主矣长安人人谓太子能屈四皓也

汉髙帝诛淮南王还张饮沛欢甚已而酒见羣臣倨谓曰吾孰与古帝王称鄼侯曰尧舜帝不怿曰相国过谀吾吾焉敢望尧舜哉鄂君曰唯陛下过损以不如尧舜即尧舜不如也夫尧唐侯也舜天子之介壻也陛下起布衣无尺寸之藉其不如一也嬴项之强难为力故百倍水焉尧使禹治之九年而甫毕陛下五载而大定其不如二也唐虞之甸不千里而近今薄海内外罔不臣妾其不如三也尧举共工鲧驩兠而偾事陛下拔三杰而将相之动若响应其不如四也臣故曰陛下过损也非相国过谀也帝大悦曰虽然请舍是而儗我鄂君曰秦始皇哉帝怒甚按剑而叱曰竖子吾提三尺诛无道秦童子知之始皇何人而辱我鄂君再拜曰始皇圣之威也以不足辱陛下乎则可然愚者任目覩迹从耳程响陛下幸赦之请得举其似夫始皇称皇帝陛下因之不改始皇斥郡县汤沐之奉大于王畿陛下因之不改始皇立丞相太尉御史九卿陛下因之不改始皇筑冀宫象天阙陛下之未央崔嵬不改始皇为黄屋左纛千乗万骑陛下之旌斿欝然不改始皇恶儒陛下亦恶儒始皇斥大子陛下亦数欲斥太子然而始皇不好酒陛下好酒始皇之诛韩赵灌魏卤赵斩燕灭楚囚齐兵不留行陛下血濉水而跳荥阳始皇使蒙恬北逐胡筑长城万里之内无马迹陛下之困白登七日不食卑赂以脱始皇下五岭拓南粤陛下不能使尉佗解椎而正襟始皇之世六王之裔胁息黔首陛下不能使臧荼黥布之毋反始皇之世剪信终牖下而陛下不能使韩彭之毋族繇此言之陛下殆不如也帝黙然良久乃举爵自罚曰敬以谢鄂君之规

髙帝崩曲逆侯畏吕嬃之谗也舍军而驰至宫哭甚哀因奏事丧前太后哀之曰君劳出休矣曲逆侯固请得宿卫太后乃以为郎中令曰傅教帝居久之曲逆侯为人长白姣丽时时与辟阳侯审食其并宿卫其美隃辟阳侯即辟阳侯亦自以弗如也而太后亦数目属之劳赐餐糒上尊相继曲逆侯心恐乃使其舍人谒辟阳侯曰陈侯敬使使谒君侯敢布腹心陈侯幸蚤贵然外臣也岂敢以僣君侯惟是长信之目属焉惧一旦之失身以为君侯忧帝长矣无所事傅侯请得宿卫为外臣辟阳侯心然之且又多之也曰是能让乃请间于太后曰曲逆侯何如臣也太后曰是忠臣也先帝信之而托肺腑今其傅人主也十日而不洗沐蚤起晏罢若忘其有家者辟阳侯起避席曰曲逆侯之为忠臣天下莫不闻然其美丽也少而有佚行于嫂天下亦莫不闻今臣幸而得侍宿卫以貌寝故无讥者以曲逆侯之万一而波及臣也臣何所逃死太后不怿曰若貌曲逆侯耳吾何有也为出之虽然不可以不重乃拜安国侯右丞相而曲逆侯为左丞相

颍阴侯为大将军东击齐齐哀王贻之书曰髙帝提三尺剑诛暴秦有天下寔頼君侯及二三大臣之力剖符定封以启汤沐世世勿絶唯是庶邦兆民之供与君侯二三大臣共之惠帝崩髙后用事私其家人诛僇懿亲剪灭宗社弗神其鬼白马之盟蔑焉以王诸吕君侯及二三大臣寔与闻之曰委曲旁迕以济大几今少主非先惠帝遗体臲臲负乗禄产寔凿其牙旦夕改社寡人眇小之区非敢以与宗庙大筴唯君侯与二三大臣是希以徼惠于髙皇帝今者崤函之间有兵师焉云君侯将之以诛寡人寡人未敢信也寡人少不能知君侯尝闻之先王言雍丘之起君侯寔布腹心髙皇帝削嬴埽项百十邻死以有今日爵列通侯位至三事君侯所邻死百十且富贵者为髙皇帝耶为吕氏也今幸社稷之灵吕氏倒持太阿以授君侯不蚤定计即不讳与二三大臣何面目见髙皇帝于地下颍阴侯大惭诧曰此婴之日夜切齿而腐心者也敬与齐王连和

淮南王之椎辟阳侯也免冠诣北阙谢文帝以亲亲故不忍诛而怒不已也入见太后而请罪曰臣有弟不能训而擅僇髙皇帝之大臣臣不能属司冦而寛之敢谢不灋太后曰帝毋忘髙皇帝耶曰何敢忘曰帝亦知吕后之人彘戚夫人乎曰知之曰髙皇帝而在也其能无人彘辟阳侯哉淮南王代帝而行髙皇帝诛者也何罪其速赐王冠

弇州四部稿巻一百四十三


●钦定四库全书

弇州四部稿巻一百四十四

（明）王世贞 撰

○说部

△艺苑巵言一

余读徐昌糓谈艺録尝髙其持论矣独怪不及近体伏习者之无门也杨用修摉遗响钩匿迹以备览核如二酉之藏耳其于雌黄曩哲槖钥后进均之乎未暇也手宋人之陈编輙自引寐独严氏一书差不悖旨然徃徃近似而未核余固少所可既承乏东晤于鳞济上思有所扬扢成一家言属有军事未毕会偕使者按东牟牍殊简以暑谢吏杜门无赍书足读乃取掌大薄蹏有得輙笔之投簏箱中浃月簏箱几满已淮海飞羽至弃之昼夜奔命卒卒忘所记又明年复之东牟簏箱者宛然尘土间出之稍为之次而録之合六巻凡论诗者十之七文十之三余所以欲为一家言者以补三氏之未备者而已既成乃不能当也其辞旨固不甚谬盭于本特其漶漫散杂亡足采者非以解頥足鼓掌耳管公明曰善易者不论易吾甚愧其言戊午六月叙

余始有所评隲于文章家曰艺苑巵言者成自戊午耳然自戊午而岁稍益之以至乙丑而始脱稿里中子不善秘梓而行之后得于鳞所与殿卿书云姑苏梁生出巵言以示大较俊语辨博未敢大尽英雄欺人所评当代诸家语如鼔吹堪以捧腹矣彼岂遂以董狐之笔过责余而谓有所阿隠耶余所名者巵言耳不必白简也而友人之贤者书来见规曰以足下资在孔门当备颜闵科奈何不作盛徳事而方人若端木哉余愧不能荅已而游徃中二三君子以余称许之不至也恚而私訾之未巳则请絶问讯削名籍余又愧不能答嗟夫即其人幸而及余之不明而以拙收不幸而亦及余之不明而以美遗余不明时时有之然乌可以恚訾力迫而夺也夫以余之不长誉仅尔而尚无当于于鳞令余而遂当于鳞其见恚寜止二三君子哉屈到嗜芰点嗜羊枣叔夜嗜锻玄徳嗜结毦性之所好习固不能强也毋若余之益甚嗜欤盖又八年而前后所増益又二巻黜其论词曲者附它録为别巻聊以备诸集中壬申夏日记泛澜艺海含咀词腴口为雌黄笔代衮钺虽世不乏人人不乏语隋珠昆玉故未易多聊摘数家以供濯祓语

关系则有魏文帝曰文章经国之大业不朽之盛事年寿有时而尽荣乐止于其身二者必至之常期未若文章之无穷

锺嵘曰气之动物物之感人揺荡性情形诸舞咏照烛三才晖丽万有灵祇待之以致飨幽微藉之以昭告动天地感鬼神莫近于诗

沈约曰姬文之徳盛周南勤而不怨太王之化淳邠风乐而不滛幽厉昏而板荡怒平王微而黍离哀故知歌謡文理与世推移风动于上波震于下

李攀龙曰诗可以怨一有嗟叹即有永歌言危则性情峻洁语深则意气激烈能使人有孤臣孽子摈弃而不容之感遁世絶俗之悲泥而不滓蝉蜕污浊之外者诗也

语赋则司马相如曰合綦组以成文列锦绣而为质一经一纬一宫一商此赋之迹也赋家之心包括宇宙总览人物致乃得之于内不可得而传

扬子云曰诗人之赋典以则词人之赋丽以滛

语诗则挚虞曰假象过大则与类相逺造辞过壮则与事相违辨言过理则与义相失靡丽过美则与情相悖范晔曰情志所托故当以意为主以文传意以意为主则其旨必见以情传意则其辞不流然后抽其芬芳振其金石

锺嵘曰陈思为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅又曰诗有三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬专用赋体则患在意浮意浮则词散又云思君如流水既是即目髙台多悲风亦唯所见清晨登陇首羌无故实明月照积雪讵出经观古今胜语多非补假皆由直寻

刘勰曰诗有恒裁体无定位随性适分鲜能通圆若妙识所难其易也将至忽之为易其难也方来又曰情者文之经辞者理之纬经正而后纬成理定而后辞畅又曰文之英蕤有秀有隐隐也者文外之重旨秀也者篇中之独拔又曰意授于思言授于意密则无际疎则千里或理在方寸而求之域表或议在咫尺而思隔山河又曰诗人篇什为情而造文辞人赋颂为文而造情为情者要约而守真为文者滛丽而烦润又曰四序纷回而入兴贵闲物色虽烦而析辞尚简使味飘飖而轻举情煜煜而更新

江淹曰楚謡汉风既非一骨魏制晋造固亦二体譬犹蓝朱成彩错杂之变无穷宫商为音靡曼之态不极

沈约曰天机启则六情自调六情滞则音韵顿舛又曰五色相宣八音协畅由乎玄黄律吕各适物宜欲使宫羽相变低昻舛节若前有浮声则后须切响一篇之内音韵尽殊两句之中轻重悉异妙逹此旨始可言文又云情者文之经辞者理之纬又曰自汉至魏词人才子文体三变一则启心闲绎托辞华旷虽存工绮终致迂回宜登公宴然典正可采酷不入情此体之源出灵运而成也次则缉事比类非对不发博物可嘉职成拘制或全借古语用申今情﨑岖牵引直为偶说惟覩事例顿失精采此则傅咸五经应璩指事虽不全似可以类从次则发唱惊挺操调险急雕藻滛艳倾炫心魂犹五色之有红紫八音之有郑卫斯鲍照之遗烈也

庾信曰屈平宋玉始于哀怨之深苏武李陵生于别离之代自魏建安之末晋太康以来雕虫篆刻其体三变人人自谓握灵虵之珠抱荆山之玉矣

李仲蒙曰叙物以言情谓之赋情尽物也索物以托情谓之比情附物也触物以起情谓之兴物动情也又曰丽辞之体凡有四对言对为易事对为难反对为优正对为劣

独孤及曰汉魏之间虽已朴散为器作者犹质有余而文不足以今揆昔则有朱弦疏越大羹遗味之叹沈詹事宋考功始裁成六律彰施五彩使言之而中伦歌之而成声縁情绮靡之功至是始备虽去雅寖逺其利有过于古亦犹路鼗出于土鼓篆籀生于鸟迹

刘禹锡曰片言可以明百意坐驰可以役万景工于诗者能之风雅体变而兴同古今调殊而理一逹于诗者能之

李徳裕曰古人辞髙者盖以言妙而工适情不取于音韵意尽而止成篇不拘于只耦故篇无足曲词寡累句又曰譬如日月终古常见而光景常新

皮日休曰百炼成字千炼成句

释皎然曰诗有四深二废四离四深谓气象氛氲深于体势意度盘薄深于作用用律不滞深于声对用事不直深于义类二废谓虽欲废巧尚直而神思不得直虽欲废言尚意而典丽不得遗四离谓欲道情而离深僻欲经史而离书生欲髙逸而离闲逺欲飞动而离轻浮梅圣俞曰思之工者写难状之景如在目前含不尽之意见于言外

严羽曰诗有别才非关书也诗有别趣非关理也然非多读书多穷理则不能极其至又曰盛唐诸公惟在兴趣羚羊挂角无迹可求故其妙处透彻玲珑不可辏泊如空中之音相中之色水中之月镜中之象言有尽而意无穷

唐庚云律伤严近寡恩大凡立意之初必有难易二涂学者不能强所劣徃徃舍难而取易文章罕工毎坐此也

叶梦得云古今谈诗者多矣吾独爱汤惠休初日芙蓉沈约弹丸脱手两语最当人意初日芙蓉非人力所能为精彩华妙之意自然见于造化之外弹丸脱手虽是输写便利然其精圆之妙发之于手作诗审到此地岂复更有余事又有引禅宗论三种曰其一随波逐浪谓随物应机不主故常其二截断众流谓超出言外非情识所到其三函盖乾坤谓冺然皆契无间可俟

陈绎曾曰情真景真意真事真澄至清发至情

李梦阳曰古人之作其法虽多端大抵前疎者后必宻半阔者半必细一实者一必虚迭景者意必二又云前有浮声则后须切响一简之内音韵尽殊两句之中轻重悉异即如人身以魂载魄生有此体即有此法也

何景明曰意象应曰合意象乖曰离

徐祯卿曰因情以发气因气以成声因声而绘词因词而定韵此诗之源也然情寔窈渺必因思以穷其奥气有麤弱必因力以夺其偏词难妥贴必因才以致其极才易飘扬必因质以定其侈此诗之流也若夫妙骋心机随方合节或钧旨以植义或宏文以尽心或缓发如朱弦或急张如跃括或始迅以中留或既优而后促或慷慨以任壮或悲凄而引泣或因拙以得工或发竒而似易此轮扁之超悟不可得而详也又曰朦胧萌拆情之来也汪洋曼衍情之沛也连翩络属情之一也驰轶歩骤气之逹也简练揣摩思之约也颉颃累贯韵之齐也浑纯贞粹质之检也明隽清圆词之藻也又云古诗三百可以博其源遗篇十九可以约其趣乐府雄髙可以厉其气离骚深永可以禆其思

李东阳曰诗必有具眼亦必有具耳眼主格耳主声又曰法度既定溢而为波变而为竒乃有自然之妙

王维祯曰蜩螗不与蟋蟀齐鸣絺绤不与貂裘并服戚悰殊愫泣笑别音诗之理也乃若局方切理搜事配景以是求真又失之隘

黄省曾曰诗歌之道天动神解本于情流弗由人造古人构唱直写厥衷如春蕙秋华生色堪把意态各畅无事雕模末世风颓矜虫鬬鹤递相述师如图缯剪锦饰画虽严割强先露

谢榛曰近体诵之行云流水听之金声玉振观之明霞散绮讲之独茧抽丝诗有造物一句不工则一篇不纯是造物不完也又曰七言絶句盛唐诸公用韵最严盛唐突然而起以韵为主意到辞工不假雕饰或命意得句以韵发端浑成无迹宋人专重转合刻意精炼或难于起句借用旁韵牵强成章又曰作诗繁简各有其宜譬诸众星丽天孤霞捧日无不可观

皇甫汸曰或谓诗不应苦思苦思则丧其天真殆不然方其收视反听研精殚思寸心几呕修髯尽枯深湛守黙鬼神将通之又曰语欲妥贴故字必推敲一字之瑕足以为玷词组之颣并弃其余

何良俊云六义者既无意象可寻复非言筌可得索之于近则寄在冥漠求之于逺则不下带袵

语文则颜之推曰文章者原出五经诏命策檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也

韩愈曰养其根而俟其实加其膏而希其光根之茂者其实遂膏之沃者其光晔又曰和平之声淡薄愁思之声要妙欢愉之辞难工穷苦之言易好

柳宗元曰本之书以求其质本之诗以求其情本之礼以求其宜本之春秋以求其断本之易以求其动参之榖梁氏以厉其气参之孟荀以畅其支参之老庄以肆其端参之国语以博其趣参之离骚以致其幽参之太史以着其洁

苏轼曰吾文如万斛之珠取之不竭惟行于所当行止于所不得不止耳

陈师道曰善为文者因事以出竒江河之行顺下而已至其触山赴谷风搏物激然后尽天下之变子云惟好竒故不能竒也

李涂云庄子善用虚以其虚虚天下之实太史公善用实以其实实天下之虚又曰庄子者易之变离骚者诗之变史记者春秋之变

李攀龙曰不朽者文不晦者心

总论则魏文帝曰文以气为主气之清浊有体不可力强而致

张茂先曰读之者尽而有余久而更新

陆士衡曰其始也收视反听耽思旁讯精骛八极心游万仭其致也精曈昽而弥宣物昭晰而互进倾羣言之沥液潄六艺之芳润浮天渊以安流濯下泉而濳进又曰离之则双美合之则两伤又曰石韫玉而山晖水懐珠而川媚

殷璠曰文有神来气来情来有雅体有野体鄙体俗体能审鉴诸体委详所来方可定其优劣

柳冕曰善为文者发而为声鼔而为气直与气雄精则气生使五采并用而气行于其中

姜夔云雕刻伤气敷演伤骨若鄙而不精不雕刻之过也拙而无委曲不敷演之过也又云人所易言我寡言之人所难言我易言之

何景明曰文靡于隋韩力振之然古文之法亡于韩诗溺于陶谢力振之然古诗之法亦亡于谢

已上诸家语虽深浅不同或志在扬扢或寄切诲诱撷而观之其于秇文思过半矣

四言诗须本风雅间及韦曹然勿相杂也世有白首铅椠以训故求之不解作诗坛赤帜亦有专习潘陆忘其鼻祖要之皆日用不知者

拟古乐府如郊社房中须极古雅发以峭峻铙歌诸曲勿便可解勿遂不可解须斟酌浅深质文之间汉魏之辞务寻古色相和瑟曲诸小调系北朝者勿使胜质齐梁以后勿使胜文近事毋俗近情毋纎拙不露态巧不露痕寜近无逺寜朴无虚有分格有来委有实境一渉议论便是鬼道

古乐府王僧虔云古曰章今曰解解有多少当是先诗而后声诗叙事声成文必使志尽于诗音尽于曲是以作诗有丰约制解有多少又诸曲调解有辞有声而大曲又有艳有趋有乱辞者其歌诗也声者若羊吾韦伊那何之类也艳在曲之趋与乱在曲之后亦犹吴声前有和后有送也其语乐府体甚详聊志之

世人选体徃徃谈西京建安便薄陶谢此似晓不晓者毋论彼时诸公即齐梁纎调李杜变风亦自可采贞元而后方足覆瓿大抵诗以专诣为境以饶美为材师匠宜髙捃拾宜博

西京建安似非琢磨可到要在专习凝领之久神与境会忽然而来浑然而就无岐级可寻无色声可指三谢固自琢磨而得然琢磨之极妙亦自然

七言歌行靡非乐府然至唐始畅其发也如千钧之弩一举透革纵之则文漪落霞舒巻绚烂一入促节则凄风急雨窈冥变幻转折顿挫如天骥下坂明珠走盘收之则如櫜声一击万骑忽敛寂然无声

歌行有三难起调一也转节二也收结三也惟收为尤难如作平调舒徐绵丽者结须为雅词勿使不足令有一唱三叹意奔腾汹涌驱突而来者须一截便住勿留有余中作竒语峻夺人魄者须令上下脉相顾一起一伏一顿一挫有力无迹方成篇法此是秘宻大藏印可之妙

五言律差易得雄浑加以二字便觉费力虽曼声可听而古色渐稀七字为句字皆调美八句为篇句皆稳畅虽复盛唐代不数人人不数首古惟子美今或于鳞骤似骇耳久当论定

七言律不难中二聨难在发端及结句耳发端盛唐人无不佳者结颇有之然亦无转入他调及收顿不住之病篇法有起有束有放有敛有唤有应大抵一开则一阖一扬则一抑一象则一意无偏用者句法有直下者有倒揷者倒揷最难非老杜不能也字法有虚有实有沉有响虚响易工沉实难至五十六字如魏明帝凌云台材木铢两悉配乃可耳篇法之妙有不见句法者句法之妙有不见字法者此是法极无迹人能之至境与天会未易求也有俱属象而妙者有俱属意而妙者有俱作髙调而妙者有直下不偶对而妙者皆兴与境诣神合气完使之然五言可耳七言恐未易能也勿和韵勿拈险韵勿傍用韵起句亦然勿偏枯勿求理勿搜僻勿用六朝强造语勿用大厯以后事此诗家魔障慎之慎之

絶句固自难五言尤甚离首即尾离尾即首而要腹亦自不可少妙在愈小而大愈促而缓吾尝读维摩经得此法一丈室中置恒河沙诸天寳座丈室不增诸天不减又一刹那定作六十小刼须如是乃得

和韵聨句皆易为诗害而无大益偶一为之可也然和韵在于押字浑成聨句在于才力均敌声华情实中不露本等面目乃为贵耳

骚赋虽有韵之言其于诗文自是竹之与草木鱼之与鸟兽别为一类不可偏属骚辞所以总杂重复兴寄不一者大抵忠臣怨夫恻怛深至不暇致诠亦故乱其叙使同声者自寻修郄者难摘耳今若明白条易便乖厥体

作赋之法已尽长卿数语大抵须包蓄千古之材牢笼宇宙之态其变幻之极如沧溟开晦绚烂之至如霞锦照灼然后徐而约之使指有所在若汗漫纵横无首无尾了不知结束之妙又或瑰伟宏富而神气不流动如大海乍涸万寳杂厕皆是瑕璧有损连城然此易耳惟寒俭率易十室之邑借理自文乃为害也赋家不患无意患在无蓄不患无蓄患在无以运之

拟骚赋勿令不读书人便竟骚览之须令人裴回寻咀且感且疑再反之沉吟歔欷又三复之涕泪俱下情事欲絶赋览之初如张乐洞庭褰帷锦官耳目揺眩已徐阅之如文锦千尺丝理秩然歌乱甫毕肃然敛容掩巻之余彷徨追赏

物相杂故曰文文须五色错综乃成华采须经纬就绪乃成条理

天地间无非史而已三皇之世若冺若没五帝之世若存若亡噫史其可以已耶六经史之言理者也曰编年曰本纪曰志曰表曰书曰世家曰列传史之正文也曰叙曰记曰碑曰碣曰铭曰述史之变文也曰训曰诰曰命曰册曰诏曰令曰教曰札曰上书曰封事曰疏曰表曰启曰笺曰弹事曰奏记曰檄曰露布曰移曰駇曰喻曰尺牍史之用也曰论曰辨曰说曰解曰难曰议史之实也曰赞曰颂曰箴曰哀曰诔曰悲史之华也虽然颂即四诗之一赞箴铭哀诔皆其余音也附之于文吾有所未安惟其沿也姑从众

吾尝论孟荀以前作者理苞塞不喻假而逹之辞后之为文者辞不胜跳而匿诸理六经也四子也理而辞者也两汉也事而辞者也错以理而已六朝也辞而辞者也错以事而已

首尾开阖繁简竒正各极其度篇法也抑扬顿挫长短节奏各极其致句法也点缀关键金石绮彩各极其造字法也篇有百尺之锦句有千钧之弩字有百炼之金文之与诗固异象同则圣门一唯曹溪汗下后信手拈来无非妙境

古乐府选体歌行有可入律者有不可入律者句法字法皆然惟近体必不可入古耳

才生思思生调调生格思即才之用调即思之境格即调之界

李献吉劝人勿读唐以后文吾始甚狭之今乃信其然耳记问既杂下笔之际自然于笔端搅扰驱斥为难若模拟一篇则易于驱斥又觉局促痕迹宛露非斵轮手自今而后拟以纯灰三斛细涤其肠日取六经周礼孟子老庄列荀国语左传战国策韩非子离骚吕氏春秋淮南子史记班氏汉书西京以还至六朝及韩柳便须铨择佳者熟读涵泳之令其渐渍汪洋遇有操觚一师心匠气从意畅神与境合分途策驭黙受指挥台阁山林絶迹大漠岂不快哉世亦有知是古非今者然使招之而后来麾之而后却已落第二义矣

诗有常体工自体中文无定规巧运规外乐选律絶句字夐殊声韵各协下迨填词小技尤为谨严过秦论也叙事若传夷平传也指辨若论至于序记志述章令书移眉目小别大致固同然四诗拟之则佳书易放之则丑故法合者必穷力而自运法离者必凝神而并归合而离离而合有悟存焉

风雅三百古诗十九人谓无句法非也极自有法无阶级可寻耳

三百篇删自圣手然旨别浅深词有至未今人正如目沧海便谓无底不知湛珊瑚者何处

诗不能无疵虽三百篇亦有之人自不敢摘耳其句法有太拙者载猃歇骄（三名皆田犬也）有太直者昔也毎食四簋今也毎食不饱有太促者抑罄控忌既亟且只有太累者不稼不穑胡取禾三百廛有太庸者乃如之人也懐昏姻也大无信也不知命也其用意有太鄙者如前毎食四簋之类也有太迫者宛其死矣他人入室有太粗者人而无仪不死何为之类也

三百篇经圣删然而吾断不敢以为法而拟之者所摘前句是也尚书称圣经然而吾断不敢以为法而拟之者盘庚诸篇是也

孔子曰辞逹而已矣又曰修辞立其诚盖辞无所不修而意则主于逹今易系礼经家语鲁论春秋之篇存者抑何尝不工也扬雄氏避其逹而故晦之作法言太史避其晦故译而逹之作帝王本纪俱非圣人意也

圣人之文亦寜无差等乎哉禹贡千古叙事之祖如盘庚吾未之敢言也周公之言诗也其犹在周书上乎吾夫子文而不诗凡传者或非其真者也

易竒而法诗正而葩韩子之言固然然诗中有书书中有诗也明良喜起五子之歌不待言矣易亦自有诗也姑举数条以例之诗语如齐侯之子平王之孙威仪棣棣不可选也父母之言亦可畏也天实为之谓之何哉中冓之言不可道也送我乎淇之上矣大夫夙退毋使君劳反是不思亦已焉哉匪报也永以为好也知我者谓我心忧不知我者谓我何求心之忧矣其谁知之他山之石可以攻玉皇父卿士家伯冢宰仲允膳夫棸子内史发言盈庭谁敢执其咎如匪行迈谋是用不得于道心之忧矣云如之何或出入讽议或靡事不为成王之孚下土之式文王曰咨咨女殷商而秉义类白圭之玷尚可磨也斯言之玷不可为也于乎不显文王之徳之纯学有缉熈于光明至于文武纉太王之绪以入书谁能辨也书语如日中星鸟以殷仲春荡荡懐山襄陵浩浩滔天明试以功车服以庸无怠无荒四夷来王任贤勿贰去邪勿疑疑谋勿成百志惟熈四海困穷天禄永终朕志先定询谋佥同鬼神其依龟筮协从百僚师师百工惟时臣哉邻哉邻哉臣哉罔昼夜頟頟罔水行舟下管鼗鼔合止祝敔箫韶九成鳯凰来仪莱夷作牧厥篚檿丝厥草惟夭厥木惟乔火炎昆冈玉石俱焚佑贤辅徳显忠遂良兼弱攻昧取乱侮亡推亡固存邦乃其昌圣谟洋洋嘉言孔彰惟上帝不常作善降之百祥作不善降之不祥惟天无亲克敬惟亲民罔常懐懐于有仁一人元良万邦以贞厥徳靡常九有以亡若作和羹尔惟盐梅罔俾阿衡专美有商我武惟扬侵于之疆取彼凶残我伐用张于汤有光如虎如貔如熊如罴月之从星则以风雨式敬尔由狱以长我王国又无偏无陂以至归其有极总为一章易语如见龙在田天下文明终日干干与时偕行西南得朋乃与类行东北丧朋乃终有庆宻云不雨自我西郊其亡其亡系于苞桑伏戎于莾升其髙陵三岁不兴贲如皤如白马翰如君子得舆小人剥庐见舆曵其牛掣其人天且劓载鬼一车先张之弧后脱之弧困于石据于蒺藜入于其宫不见其妻震来虩虩笑言哑哑旅人先笑后号咷干刚坤柔比乐师忧临观之义或与或求以入诗谁能辨也抑不特此凡易卦爻辞彖小象叶韵者十之八故易亦诗也秦以前为子家人一体也语有方言而字多假借是故杂而易晦也左马而至西京洗之矣相如骚家流也子云子家流也故不尽然也六朝而前材不能髙而厌其常故易字易字是以赘也材不能髙故其格下也五季而后学不能博而苦其变故去字去字是以率也学不能博故其直贱也

弇州四部稿巻一百四十四

●钦定四库全书

弇州四部稿巻一百四十五

（明）王世贞 撰

○说部

△艺苑巵言二

关闗睢鸠在河之洲窈窕淑女君子好逑　采采巻耳不盈倾筐嗟我懐人寘彼周行　我姑酌彼金罍　未见君子惄如调饥　厌浥行露岂不夙夜谓行多露　嘒彼小星三五在东肃肃宵征夙夜在公寔命不同　日居月诸　静言思之不能奋飞　燕燕于飞差池其羽　先君之思以勖寡人　击鼓其镗踊跃用兵　土国城漕　雝雝鸣鴈旭日始旦　习习谷风以阴以雨　采葑采菲无以下体　谁谓荼苦其甘如荠　我躬不阅遑恤我后　硕人俣俣公庭万舞有力如虎执辔如组　云谁之思西方美人彼美人兮西方之人兮　北风其凉雨雪其雱惠而好我携手同行　爱而不见搔首踟蹰　玉之瑱也象之揥也扬且之晳也胡然而天也胡然而帝也　良马五之　手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮　自我徂尔三岁食贫　谁谓河广一苇杭之　伯也执殳为王前驱　自伯之东首如飞蓬岂无膏沐谁适为容　其雨其雨杲杲出日　适子之馆兮还予授子之粲兮　巷无居人岂无居人不如叔也洵美且仁　将叔无狃戒其伤汝　两服上襄两骖鴈行　清人在彭驷介旁旁二矛重英河上乎翱翔　左旋右抽　女曰鸡鸣士曰昧旦子兴视夜明星有烂　子不我思岂无他人　鸡既鸣矣朝既盈矣匪鸡则鸣苍蝇之声　蟋蟀在堂岁聿其莫今我不乐日月其除无已太康职思其居　绸缪束薪三星在天今夕何夕见此良人　悠悠苍天曷其有极　予美亡此谁与独旦　驷驖孔阜六辔在手公之媚子从公于狩　游环胁驱　阴靷鋈续文茵畅毂　言念君子温其如玉　蒹葭苍苍白露为霜所谓伊人在水一方遡洄従之道阻且长遡游从之宛在水中央　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身　忧心如醉　岂曰无衣与子同袍　衡门之下可以栖迟泌之洋洋可以乐饥　岂其食鱼必河之鲂　蜉蝣之羽衣裳楚楚　我来自东零雨其蒙　皇驳其马　其新孔嘉其旧如之何　鸿飞遵渚公归无所于女信处　四牡騑騑周道倭迟岂不懐归王事靡盬我心伤悲　伐木丁丁鸟鸣嘤嘤　昔我徃矣杨柳依依今我来思雨雪霏霏　岂不懐归畏此简书　和鸾雝雝万福攸同　我有嘉宾中心贶之　织文鸟章白斾央央元戎十乗以先启行　文武吉甫万邦为宪　四骐翼翼路车有奭簟笰鱼服钩膺鞗革　方叔莅止其车三千旗旐央央方叔率止约軧错衡八鸾玱玱服其命服朱芾斯皇有玱葱珩　蠢尔蛮荆大邦为雠方叔元老克壮其犹　萧萧马鸣悠悠斾旌徒御不惊大庖不盈　吉日惟戊　夜如何其夜未央庭燎之光君子至止鸾声将将　鹤鸣于九皋声闻于天　他山之石可以攻玉　其人如玉　毋金玉尔音而有遐心　爰居爰处爰笑爰语　载寝之床载衣之裳载弄之璋　节彼南山维石岩岩赫赫师尹民具尔瞻　正月繁霜　父母生我胡俾我愈不自我先不自我后　彼月而微此日而微　髙岸为谷深谷为陵　发言盈庭谁敢执其咎　明发不寐有懐二人　踧踧周道鞠为茂草我心忧伤惄焉如捣　维忧用老　君子无易由言耳属于垣　我躬不阅遑恤我后　他人有心予忖度之　职为乱阶　缾之罄矣维罍之耻　周道如砥其直如矢君子所履小人所视　小东大东杼柚其空纠纠葛屦可以履霜　跂彼织女终日七襄虽则七襄不成报章睆彼牵牛不以服箱　东有启明西有长庚　维南有箕不可以簸扬维北有斗不可以挹酒浆　明明上天照临下土　自贻伊戚　我疆我理南东其畆　上天同云雨雪雰雰益之以霡霂既优既渥既沾既足生我百谷　祀事孔明先祖是皇　有渰萋萋兴雨祁祁雨我公田遂及我私　六辔沃若　茑与女萝施于松栢　有頍者弁　君子来朝何锡予之虽无予之路车乗马　鸾声嘒嘒　雨雪瀌瀌见晛曰消　巻发如虿　终朝采绿不盈一匊予发曲局薄言归沐　中心藏之何日忘之　牂羊坟首三星在罶　何不日鼔瑟　民亦劳止汔可小康惠此中国以绥四方　式遏冦虐憯不畏明　王欲玉女　天之方难无然宪宪天之方蹶无然泄泄　天之牖民如埙如篪如璋如圭如取如携　价人维藩大师维垣大邦维屏大宗维翰懐德维宁宗子维城　女炰烋于中国　天不湎尔以酒　虽无老成人尚有典刑　吁谟定命逺犹辰告　无言不雠无德不报　神之格思不可度思矧可射思　匪面命之言提其耳　谁生厉阶至今为梗　谁能执热逝不以濯其何能淑载胥及溺　进退维谷　听言则对诵言如醉　倬彼云汉昭回于天　靡神不举靡爱斯牲　旱魃为虐如惔如焚　瞻卬昊天有嘒其星　维岳降神生甫及申维申及甫维周之翰　士民其瘵　哲夫成城哲妇倾城　妇有长舌维厉之阶　人之云亡邦国殄瘁　十千维耦　万亿及秭　设业设虡崇牙树羽应田县皷鼗磬柷圉既备乃奏箫管备举　喤喤厥声肃雝和鸣　有来雝雝至止肃肃相维辟公天子穆穆　龙旗阳阳和铃央央鞗革有鸧　无曰髙髙在上陟降厥士日鉴在兹　载芟载柞其耕泽泽千耦其耘徂隰徂畛　厌厌其苖绵绵其麃　其崇如墉其比如栉以开百室　旨酒思柔　于铄王师遵养时晦　駉駉牡马在垧之野薄言駉者有驈有皇有骊有黄以车彭彭　振振鹭鹭于下鼔咽咽醉言舞　无小无大从公于迈　永锡难老　食我桑黮懐我好音　白牡骍刚牺尊将将毛炰胾羮笾豆大房万舞洋洋孝孙有庆　不亏不崩不震不腾三寿作朋如冈如陵　公交车千乘朱英绿縢二矛重弓公徒三万贝胄朱綅烝徒増增　黄发儿齿　鼗鼓渊渊嘒嘒管声既和且平依我磬声　天命玄鸟降而生商宅殷土芒芒　相土烈烈海外有截　不竞不絿不刚不柔敷政优优百禄是遒　苞有三蘖莫遂莫达九有有截韦顾既伐昆吾夏桀　挞彼殷武奋伐荆楚冞入其阻　赫赫厥声濯濯厥灵寿考且宁以保我后生

诗旨有极含蓄者隠恻者紧切者法有极婉曲者清畅者峻洁者竒诡者玄妙者骚赋古选乐府歌行千变万化不能出其境界吾故摘其章语以见法之所自其鹿鸣甫田七月文王大明绵棫朴旱麓思齐皇矣灵台下武文王生民既醉鳬鹥假乐公刘巻阿烝民韩奕江汉常武清庙维天烈文昊天我将时迈执竞思文无一字不可法当全读之不复载

古逸诗箴铭讴謡之类其语可入三百篇者翘翘车乗招我以弓岂不欲徃畏我友朋　君子有酒小人鼓缶　虽有丝麻无弃菅蒯虽有姬姜无弃蕉萃　祈招之愔愔式昭德音思我王度式如玉式如金　俟河之清人寿几何　马之刚矣辔之柔矣马亦不刚辔亦不柔志气麃麃取予不疑　棠棣之华翩其反而岂不尔思室是逺而　鱼在在藻厥志在饵　九变复贯知言之选　皎皎练丝在所染之

右逸诗

立我烝民莫非尔极不识不知顺帝之则（康衢）黄之池其马歕沙皇人威仪黄之泽其马歕玉皇人受谷（黄泽）白云在天山■〈阝〈忝，山代二〉〉自出（白云）

右謡

卿云烂兮糺缦缦兮日月光华旦复旦兮（卿云）南山有乌北山张罗乌自髙飞罗当柰何（乌鹊）日月昭昭兮寝已驰与子期兮芦之漪（渔父）

右歌

习习谷风以阴以雨之子于归逺送于野（漪兰）陇头流水流离四下念我行役飘然旷野（陇头）

右操

皇皇惟敬口口生垢口戕口（口）与其溺于人也宁溺于渊溺于渊犹可游也溺于人不可救也（盥盘）毋曰胡伤其祸将长（楹）一命而偻再命而伛三命而俯循墙而走亦莫敢余侮饘于是粥于是以餬余口（鼎）

右铭

荷此长耜耕彼南畆四海俱有（舜祠田）皇皇上天照临下土集地之灵降甘风雨庶物羣生各得其所（用祭天）

右辞

凤凰于飞和鸣锵锵有妫之后将育于姜（懿氏）

右繇

涓涓不塞将为江河（黄帝语）吾王不游吾何以休吾王不豫吾何以助一游一豫为诸侯度　畏首畏尾身其余几

右谚

汉魏人诗语有极得三百篇遗意者谩记于后　非惟雨之又润泽之非惟徧之我汜布濩之　般般之兽乐我君囿　总齐羣邦以翼大商迭彼大彭勲绩惟光　谁谓华髙企其齐而谁谓德难厉其庶而　金支秀华庶毦翠旌　王侯秉德其邻翼翼显明昭式　惟德之臧建侯之常　如山如岳嵩如不倾如江如河澹如不盈　大海荡荡水所归髙贤愉愉民所懐　阳春布德泽万物生光辉　此二雅周颂和平之流韵也　荦荦紫芝可以疗饥　月出皎兮君子之光君有礼乐我有衣裳　胡马依北风越鸟巢南枝　衣带日以缓　清商随风发中曲正徘徊　秋蝉鸣树间玄鸟逝安适　弃我如遗迹　盈盈一水间脉脉不得语　弦急知柱促　去者日以疎来者日以亲　愁多知夜长　着以长相思缘以结不解　出户独彷徨忧思当告谁　明明如月何时可掇忧从中来不可断絶　不惜年徃忧世不治　山不厌髙海不厌深　海水知天寒　入门各自媚　岂伊不虔思于天衢岂伊不懐归于枌榆天命不慆畴敢以渝　自惜袖短内手知寒　忧来无方人莫之知　彷徨忽已乆白露沾我裳　民之多僻政不由已　泳彼长川言息其浒陟彼髙冈言刈其楚　此国风清婉之微旨也　灵之来神哉沛先以雨般裔裔　志俶傥精权竒籋浮云晻上驰　今安匹龙为友临髙台以轩　江有香草目以兰　昌乐肉飞　采虹垂天　水何澹澹山岛竦峙　日月之行若出其中　孤兽走索羣衔草不遑食　世无萱草令我哀叹　此秦齐变风竒峭之遗烈也

秦始皇时李斯所撰峄山碑三句始下一韵是采芑第二章法琅邪台铭一句一韵三句一换是老子明道若昧章法

太公阴谋有笔铭云毫毛茂茂（叶房月切）陷水可脱陷文不活于鳞取之余谓其言精而辞甚美然是邓析以后语也毫毛茂茂是蒙恬以后事也必非太公作

屈氏之骚骚之圣也长卿之赋赋之圣也一以风一以颂造体极玄故自作者毋轻优劣

天问虽属离騒自是四诗之韵但词旨散漫事迹惝怳不可存也

延寿易林伯阳参同虽以数术为书要之皆四言之懿三百遗法耳

杨用修言招魂逺胜大招足破宋人眼耳宋玉深至不如屈宏丽不如司马而兼撮二家之胜

大风三言气笼宇宙张千古帝王赤帜髙帝哉汉武故是词人秋风一章几于九歌矣思李夫人赋长卿下子云上是耶非耶三言精絶落叶哀蝉疑是赝作幽兰秀簟的为传语

大风安不忘危其霸心之存乎秋风乐极悲来其悔心之萌乎文中子赞二帝语去孔子不逺

垓下歌正不必以虞兮为嫌悲壮呜咽与大风各自描写帝王兴衰气象千载而下惟曹公山不厌髙老骥伏枥司马仲达天地开辟日月重光语差可嗣响

栢梁为七言歌行创体要以拙胜日月星辰一句和者不及宗室广大日益滋为宗正刘安国外家公主不可治为京兆尹按当作内史三辅盗贼天下危为左冯翊减宣盗起南山为民灾为右扶风李成信其语可谓强谏矣而不闻逆耳郭舍人啮妃女唇甘如饴淫亵无人臣礼而亦不闻罚治何也若枇杷橘栗桃李梅虽极可笑而法亦有所自盖宋玉招魂篇内句也

汉时卫霍营平赳赳虎臣然栢梁诗郡国士马羽林材和抚四夷不易哉语无愧七言风雅封建三王表及屯田诸疏两汉文章皆莫能及然三王表或幕客所为栢梁歌咏咸依位序独骠骑在丞相前大将军在丞相后昔人云去病日贵此亦一征按古文苑注称台成于元鼎二年登台赋诗乃元封三年而霍去病以元狩六年卒是时青盖兼二职也然则郡国士马之咏亦出青口耶

韦孟玄成雅颂之后不失前规繁而能整故未易及昌谷少之私所不解

锺嵘言行行重行行十四首文温以丽意悲而逺惊心动魄几乎一字千金后并去者日以疎五首为十九首为枚乗作或以洛中何郁郁游戏宛与洛为咏东京盈盈楼上女为犯惠帝讳按临文不讳如总齐羣邦故犯髙讳无妨宛洛为故周都会但王侯多第宅周世王侯不言第宅两宫双阙亦似东京语意者中间杂有枚生或张衡蔡邕作未可知谈理不如三百篇而微词婉旨遂足并驾是千古五言之祖

相去日以逺衣带日以缓缓字妙极又古歌云离家日趋逺衣带日趋缓岂古人亦相蹈袭耶抑偶合也以字雅趋字峭俱大有味

东风揺百草摇字稍露峥嵘便是句法为人所窥朱华冒绿池冒字更捩眼耳青袍似春草复是后世巧端

李少卿三章清和调适怨而不怒子卿稍似错杂第其旨法亦鲁卫也

上山采蘼芜四坐且莫喧悲与亲友别穆穆淸风至橘柚垂华实十五从军征靑靑园中葵鸡鸣髙树颠日出东南隅相逢狭路间昭昭素明月昔有霍家奴洛阳城东路飞来双白鹄翩翩堂前燕靑青河边草悲歌缓声八变艳歌纨扇篇白头吟是两汉五言神境可与十九首苏李并驱

诗谱称汉郊庙十九章煅意刻酷炼字神竒信哉然失之太峻有秦风小戎之遗非颂诗比也唐山夫人雅歌之流调短弱未舒耳铙歌十八中有难解及迫诘屈曲者如丝如鱼乎悲矣尧羊蜚从王孙行之类或谓有缺文断简妃呼豨收中吾之类或谓曲调之遗声或谓兼正辞填调大小混录至有直以为不足观者巫山髙芝为车非三言之始乎临髙台以轩桂树双珠青丝玳瑁非五言之神足乎驾六飞龙四时和江有香草目以兰黄鹄髙飞离哉翻非七言之妙境乎其误处既不能晓佳处又不能识以为不足观宜也

铎舞巾舞歌俳歌政如今之琴谱及乐声车公交车之类絶无意谊不足存也

录苏李杂诗十二首虽总杂寡绪而浑朴可咏固不必二君手笔要亦非晋人所能办也如人生一世间贵与愿同俱红尘蔽天地白日何冥冥招摇西北指天汉东南倾短褐中无绪带断续以绳泻水置缾中焉辨淄与渑仰视云间星忽若割长帷彷佛河梁间语

杨用修录古诗逸句及书语可入诗者不能精亦有遗漏余择而录之红尘蔽天地白日何冥冥　安知凤皇德贵其来见稀（皆李陵）　泛泛江汉萍飘荡永无根　靑靑陵中草倾叶晞朝日作希乃妙　天霜木叶下鸿鴈当南飞　人逺精神近寤寐见容光　初秋北风至吹我章华台浮云多暮色似从崦嵫来　石上生菖蒲一寸八九节僊人劝我飡令我好颜色　去妇不顾门萎韭不入园（诸葛孔明）　探懐授所欢愿醉不頋身（王仲宣）　皎月垂素光玄云为髣髴（刘公干）　金荆持作枕紫荆持作床　黄鸟鸣相追咬咬弄好音　翕如翔云会忽若惊风散（枣腆）　迅颷翼华盖飘飖若鸿飞（石崇）　争先非吾事静照在忘求（右军）　遥看野树短（虞骞）　浴景出东渟（僊诗）已上皆古诗　生无一日欢死有万世名（列子）　片玉可以琦奚必待盈尺　骏马养外廐美人充下陈（战国策）　熏以香自烧膏以明自煎（龚胜传）孔子辞廪丘终不盗带钩许由让天下终不利封侯　日回而月周终不与时游　南游罔■〈穴上良下〉野北息沈墨乡（俱淮南子）　跣跗被商舄重译吟诗书（王充）　新霁淸旸升天光入隙中（佛经）　陇坂萦九曲不知髙几里（三秦记）　乔木知旧都（吕览）　新林无长木（同）　素湍如委练（罗含记）　挥袖起风尘（刘邵）　兰葩岂虚鲜（郭璞）　文禽蔽绿水（应璩）　两雄不并栖（三国志）已上杂书语

孔雀东南飞质而不俚乱而能整叙事如画叙情若诉长篇之圣也人不易晓至以木兰并称木兰不必用可汗为疑朔气寒光致贬要其本色自是梁陈及唐人手段胡笳十八拍软语似出闺襜而中杂唐调非文姬笔也与木兰颇类

余读琴操所称记舜禹孔子诗咸浅易不足道拘幽文王在系也而曰殷道圂圂侵浊烦朱紫相合不别分迷乱声色信谗言即无论其词已内文明外柔顺蒙难者固如是乎瞻天案图殷将亡岂三分服事至德人语望来羊固因眼如望羊傅也他如献玉退怨歌谓楚懐王子平王夫平王灵王弟也歴数百年而始至懐王至乃谓玉人为乐正子何其俚也穷劫曲言楚王乖劣任用无忌诛夷白氏三战破郢王出奔用无忌者平王也奔者昭王也太子建已死有子胜后封白公非白氏也其辞曰留兵纵骑虏京阙时未有骑战也河梁歌举兵所伐攻秦王句践时秦未称王也句践又无攻秦夫伪为古而传者未有不通于古者也不通古而传是岂伪者之罪哉 

词赋非一时可就西京杂记言相如为子虚上林游神荡思百余日乃就故也梁王兎园诸公无一佳者可知矣坐有相如宁当罚酒不免腐毫

入不言兮出不辞乗回风兮载云旗虽尔怳忽何言之壮也悲莫悲兮生别离乐莫乐兮新相知是千古情语之祖

卜居渔父便是赤壁诸公作俑作法于凉令人永慨

长卿子虚诸赋本从髙唐物色诸体而辞胜之长门从骚来毋论胜屈故髙于宋也长卿以赋为文故难蜀封禅绵丽而少骨贾傅以文为赋故吊屈鵩鸟率直而少致

太史公千秋轶才而不晓作赋其载子虚上林亦以文辞宏丽为世所珍而已非真能赏咏之也观其推重贾生诸赋可知贾畅达用世之才耳所为赋自是一家太史公亦自有士不遇赋絶不成文理荀卿成相诸篇便是千古恶道

杂而不乱复而不厌其所以为屈乎丽而不俳放而有制其所以为长卿乎以整次求二子则寡矣子云虽有剽摸尚少溪径班张而后愈博愈晦愈下

子云服膺长卿尝曰长卿赋不是从人间来其神化所至耶研摩白首竟不能逮乃谤言欺人云雕虫之技壮夫不为遂开千古藏拙端为宋人门户

国风好色而不淫小雅怨诽而不乱长门一章几于并美阿娇复幸不见纪传此君深于爱才优于风调容或有之史失载耳凡出长卿手靡不秾丽工至独琴心二歌浅稚或是一时匆卒或后人傅益子瞻乃谓李陵三章亦伪作此儿童之见夫工出意表意寓法外令曹氏父子犹尚难之况他人乎

子虚上林材极富辞极丽而运笔极古雅精神极流动意极髙所以不可及也长沙有其意而无其材班张潘有其材而无其笔子云有其笔而不得其精神流动处长门邪气壮而攻中语亦似太拙至揄长袂以自翳数昔日之諐殃以后如有神助汉家雄主例为色殢或再幸再弃不可知也

孟坚两都似不如张平子平子虽有衍辞而多佳境壮语

頩薄怒以自持曽不可乎犯干目略微盼精彩相授志态横出不可胜记此玉之赋神女也意密体疏俯仰异观含喜微笑窃视流盼此玉之赋登徒也神光离合乍阴乍阳进止难期若徃若还转盼流精光润玉颜含辞未吐气若幽兰此子建之赋神女也其妙处在意而不在象然本之屈氏满堂兮美人忽与余兮目成既含睇兮又宜笑子慕余兮善窈窕变法而为之者也

宋玉风赋与登徒子好色一章词旨不甚相逺故昭明遗之大言小言枚皋滑稽之流耳小言无内之中本骋辞耳而若薄有所悟

班姬捣素如阅绞练之初成择玄黄之自出准华裁于昔时疑形异于今日又书既封而重题笥已缄而更结皆六朝鲍谢之所自出也昭明知选彼而遗此未审其故

子云逐贫赋固为退之送穷文梯阶然大单薄少变化内贫答主人茅茨土阶瑶台琼榭之比乃以俭答奢非贫答主人也退之横出意变而辞亦雄瞻末语烧车与船延之上坐亦自胜凡子云之为赋为玄为法言其旁搜酷拟沈想曲换亦自性近之耳非必材髙也

傅武仲有舞赋皆托宋玉为襄王问对及阅古文苑宋玉舞赋所少十分之七而中间精语如华袿飞髾而杂纎罗大是丽语至于形容舞态如罗衣从风长袖交横骆驿飞散飒沓合并绰约闲靡机迅体轻又回身还入迫于急节纡形赴逺漼以摧折纎縠蛾飞缤焱若絶此外亦不多得也岂武仲衍玉赋以为已作耶抑后人节约武仲之赋因序语而误以为玉作也

枚乗兎园赋记者以为王薨后子皋所为据结尾妇人先歌而后无和者亦似不完之篇

凄唳辛酸嘤嘤关关若离鸿之鸣子也含■〈口胡〉啴谐雍雍喈喈若羣雏之从母也其笙赋之巧诣乎（鸣作命）器和故响逸张急故声清间辽故音痹弦长故微鸣其琴赋之实用乎扬和颜攘皓腕以至变态无穷数百语稍极形容盖叔夜善于琴故也子渊洞箫季长长笛才不胜学善铺叙而少发挥洞箫孝子慈母之喻不若安仁之切而雅也

杨用修所载七仄如宋玉吐舌万里唾四海纬书七变入臼米出甲佛偈一切水月一切摄七平如文选离袿飞绡垂纎罗俱不如老杜梨花梅花参差开有客有客字子美和美易读而杨不之及按傅武仲舞赋家有古文苑文选皆云华袿飞绡杂纎罗不言垂纎罗也

东方曼倩管公明郭景纯俱以竒才挟神术而宦俱不达景纯以舌为笔者也公明以笔为舌者也曼倩笔舌互用者也若其超物之哲曼倩为最公眀次之景纯下矣

弇州四部稿巻一百四十五

●钦定四库全书

弇州四部稿巻一百四十六

（明）王世贞 撰

○说部

△艺苑巵言三

檀弓考工记孟子左氏战国策司马迁圣于文者乎其叙事则化工之肖物班氏贤于文者乎人巧极天工错庄生列子楞严维摩诘鬼神于文者乎其达见峡决而河溃也窈冥变幻而莫知其端倪也

诸文外山海经穆天子传亦自古健有法

太史公之文有数端焉帝王纪以已释尚书者也又多引图纬子家言其文衍而虚春秋诸世家以已损益诸史者也其文畅而杂仪秦鞅睢诸传以已损益战国策者也其文雄而肆刘项纪信越诸传志所闻也其文宏而壮河渠平凖诸书志所见也其文核而详婉而多风刺客游侠货殖诸传发所寄也其文精严而工笃磊落而多感慨

西京之文实东京之文弱犹未离实也六朝之文浮离实矣唐之文庸犹未离浮也宋之文陋离浮矣愈下矣元无文

韩柳氏振唐者也其文实欧苏氏振宋者也其文虚临川氏法而狭南丰氏饫而衍

老氏谈理则传其文则经佛氏谈理则经其文则传

圆觉之深妙楞严之宏博维摩之竒肆骎骎乎鬼谷淮南上矣

枚生七发其原玉之变乎措意垂竭忽发观潮遂成滑稽且辞气跌荡恠丽不恒子建而后模拟牵率徃徃可厌然其法存也至后人为之而加陋其法废矣

檀弓简考工记烦檀弓明考工记奥各极其妙虽非圣笔未是汉武以后人语

孟轲氏理之辨而经者庄周氏理之辨而不经者公孙侨事之辨而经者苏秦事之辨而不经者然材皆不可及

吾尝恠庾子嵩不好读庄子开巻至数行即掩曰了不异人以为此本无所晓而漫为大言者使晓人得之便当沈湎濡首

吕氏春秋文有絶佳者有絶不佳者以非出一手故耳淮南鸿烈虽似错杂而气法如一当由刘安手裁杨子云称其一出一入字直百金韩非子文甚竒如亢仓鹖冠之流皆伪书

贾太傅有经国之才言言蓍龟也其辞核而开健而饫西京之流而东也其王褒为之导乎由学者靡而短于思由才者俳而浅于法刘中垒宏而肆其根杂扬中散法而奥其根晦法言所云故眼之是何语

东京之衰也其始自敬通乎蔡中郎之文弱力不副见差去浮耳王充野人也其识琐而鄙其辞散而冗其旨乖而穉中郎爱而欲掩之亦可推矣

呜呼子长不絶也其书絶矣千古而有子长也亦不能成史记何也西京以还封建宫殿官师郡邑其名不雅驯不称书矣一也其诏令辞命奏书赋颂鲜古文不称书矣二也其人有籍信荆聂原尝无忌之流足模写者乎三也其诗有尚书毛诗左氏战国策韩非吕不韦之书足荟蕞者乎四也呜呼岂惟子长即尼父亦然六经无可着手矣

孟坚叙事如霍氏上官之郄废昌邑王奏事赵韩吏迹京房术数虽不得如化工肖物犹是顾凯之陆探微写生东京以还重可得乎陈寿简质差胜范晔然宛缛详至大不及也

曹公莽莽古直悲凉子桓小藻自是乐府本色子建天才流丽虽誉冠千古而实逊父兄何以故材太髙辞太华

魏武帝乐府东临碣石以观沧海水何澹澹山岛竦峙秋风萧瑟洪涛涌起日月之行若出其中星汉灿烂若出其里其辞亦有本相如上林云视之无端察之无涯日出东沼月生西陂马融广成云天地虹洞因无端涯大明出东月生西陂扬雄校猎云出入日月天与地沓然觉扬语竒武帝语壮又月生西陂语有何致而马融复袭之

子建谒帝承明庐明月照髙楼子桓西北有浮云秋风萧瑟非邺中诸子可及仲宣公干逺在下风吾每至谒帝一章便数十过不可了悲婉宏壮情事理境无所不有

洛神赋王右军大令各书数十本当是晋人极推之耳清彻圎丽神女之流陈王诸赋皆小言无及者然此赋始名感甄又以蒲生当其塘上际此忌兄而不自匿讳何也蒲生实不如塘上令洛神见之未免笑子建伧父耳

塘上之作朴茂真至可与纨扇白头姨姒甄既摧折而芳誉不称良为雅叹

莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯其语意妙絶千古称之然左传逸诗已先道矣云虽有丝麻无弃菅蒯虽有姬姜无弃蕉萃

陈思王赠白马王彪诗全法大雅文王之什体以故首二章不相承耳后人不知有欲合而为一者良可笑也杨德祖荅临淄侯书中有猥受頋锡教使刋定春秋之成莫能损益吕氏淮南字直千金弟子箝口市人拱手及览临淄侯书称徃仆少小所著辞赋一通不言刋定唯所云丁敬礼尝作小文使仆润饰之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者此植相托意耶当时孔文举为先达其于文特髙雄德祖次之孔璋书檄饶爽元瑜次之而诗皆不称也刘桢王粲诗胜于文兼至者独临淄耳正平子建直可称建安才子其次文举又其次为公干仲宣

读子桓客子常畏人及荅吴朝歌锺大理书似少年美资负才性而好货好色且当不得恒享者桓灵宝技艺差相埒而气尚过之子桓乃得十年天子都所不解

孔文举好酒及客恒曰坐上客长满樽中酒不空吾无忧矣桓灵宝为义兴太守不得志叹曰父为九州岛伯儿为五湖长遂弃官归孔语便是唐律桓句亦是唐选而桓尤爽俊其人不作逆一才子也

子桓之杂诗二首子建之杂诗六首可入十九首不能辨也若仲宣公干便觉自逺

古乐府悲歌可以当泣逺望可以当归二语妙絶老杜玉佩仍当歌当字出此然不甚合作可与知者道也用修引孟德对酒当歌云子美一阐明之不然读者以为该当之当矣大瞶瞶可笑孟德正谓遇酒即当歌也下云人生几何可见矣若以对酒当歌作去声有何趣味阮公咏懐逺近之间遇境即际兴穷即止坐不着论宗佳耳人乃谓陈子昻胜之何必子昻宁无感兴乎哉

嵇叔夜土木形骸不事雕饰想于文亦尔如养生论絶交书类信笔成者或遂重犯或不相续然独造之语自是竒丽超逸览之跃然而醒诗少涉矜持更不如嗣宗吾每想其人两腋习习风举

平子四愁千古絶唱傅玄拟之致不足言大是笑资耳玄又有日出东南隅一篇汰去精英窃其常语尤有可厌者本词使君自有妇罗敷自有夫于意已足绰有余味今复益以天地正位之语正如低措大记旧文不全时以已意续貂罚饮墨水一斗可也

陆士衡翩翩藻秀颇见才致无奈俳弱何安仁气力胜之趣旨不足太冲莽苍咏史招隠绰有兼人之语但太不雕琢

子卿第二章弦歌商曲错迭数语十九首齐心同所愿含意俱未申亦太重犯然不害为古奚必丝与竹山水有清音何事待啸歌灌木自悲吟乃害古也然使各用之山水清音极是妙咏灌木悲吟不失佳语故曰离则双美合则两伤

李令伯陈情一表天下称孝后起拜汉中自以失分懐怨应制赋诗云人亦有言有因有缘仕无中人不如归田明明在上斯语岂然谢公东山捉鼻恒恐富贵逼人既处台鼎嫌隙小构见桓子野弹琴抚怨诗一曲至捋须流涕殷深源卧不起及后败废时云会稽王将人上楼着去梯譬如始作养刘不出山时观有何不可乃知向者都非真境

王武子读孙子荆诗而云未知文生于情情生于文此语极有致文生于情世所恒晓情生于文则未易论盖有出之者偶然而览之者实际也吾平生时遇此境亦见同调中有此又庾子嵩作意赋成为文康所难而云正在有意无意之间此是遯辞料子嵩文必不能佳然有意无意之间却是文章妙用

以彼径寸茎荫此百尺条是涉世语贵者虽自贵弃之若埃尘是轻世语振衣千仭冈濯足万里流是出世语每讽太冲诗便飘飖欲僊

石卫尉纵横一代领袖诸豪岂独以财雄之政才气胜耳思归引明君辞情质未离不在潘陆下刘司空亦其俦也答卢中郎五言磊块一时涕泪千古

沈休文云子建函京之作仲宣灞岸之篇子荆零雨之章正长朔风之句并直举胷情非傍诗史正以音律取髙前式然则少陵以前人固有诗史之称矣

实境诗于实境读之哀乐便自百倍东阳既废夷然而已送甥至江口诵曹颜逺富贵他人合贫贱亲戚离泣数行下余每览刘司空岂意百炼刚化为绕指柔未尝不掩巻酸鼻也呜呼越石已矣千载而下犹有生气彼石勒段磾今竟何在

王处仲每酒间歌老骥伏枥志在千里烈士暮年壮心不已其人不足言其志乃大可悯矣余自庚申以后每读刘司空二语未尝不欷歔罢酒至少陵千秋万岁名寂寞身后事辄黯然低回久之

王处仲赏咏老骥伏枥之语至以如意击唾壶为节唾壶尽缺即玄德悲髀肉生意也桓元子恒言不能流芳百世亦当贻臭万年至今为书生骂端然直是大英雄语庾道季云廉颇蔺相如虽千载上死人懔懔恒如有生气曹蜍李志虽见在厌厌如泉下人人虽不相蒙意实有会

偶阅士龙与兄书前后所评隲者云二祖颂甚为髙伟述思赋深情至言实为精妙恐故未得为兄赋之最文赋甚有辞绮语颇多文适多体便欲不清（老杜醉歌行陆机二十作文赋当已过二十也）咏德颂甚复尽美漏赋可谓精工又云张公父子亦语云兄文过子安云谓兄作二京必传无疑又云张公赋诔自过五言诗耳玄泰诔自不及士祚诔兄丞相箴小多不如女史箴耳又云登楼名髙恐未可越祖德颂无乃谏语耳然靡靡清工用辞纬泽亦未易恐兄未熟视之耳又云蔡氏所长唯铭颂耳铭之善者亦复数篇其余平平兄诗赋自兴絶域不当稍与比较按张为司空蔡则中郎也又云尝闻汤仲叹九歌昔读楚辞意不大爱之顷日视之实自清絶滔滔故自是识者古今来为如此文此为宗矣真元盛称九辨意甚不爱其兄弟间议论如此大自可采

孙兴公云潘文浅而净陆文深而芜又云潘文烂若披锦无处不善陆文若排沙拣金徃徃见宝又茂先尝谓士衡曰人患才少子患才多然则陆之文病在多而芜也余不以为然陆病不在多而在模拟寡自然之致

晋史不载夏侯孝若东方朔赞而载其训弟文真无识者也

晋拂舞歌白鸠独漉得孟德父子遗韵白纻舞歌已开齐梁妙境有子桓燕歌之风

奄忽随物化荣名以为宝不得已而托之名也千秋万岁后荣名安所之名亦无归矣又不得已而归之酒曰使我有身后名不如且饮一杯酒服食求神僊多为药所误亦不得已而归之酒曰不如饮美酒被服纨与素至于被服纨素其趣愈卑而其情益可悯矣

倚马事乃桓温征慕容时唤袁虎倚马前作露布文不辍笔今人罕知其事至有自谦为倚牛者可笑也

陆士衡之来日苦短去日苦长傅休奕之志士惜日短愁人知夜长张季鹰之荣与壮俱去贱与老相寻曹颜远之富贵它人合贫贱亲戚离语若卑浅而亦实境所就故不忍多读

渡江以还作者无几非惟戎马为阻当由清谈间之耳景纯游僊晔晔佳丽第少玄旨江赋亦工似在木玄虚下玄虚海赋人谓未有首尾尾诚不可了首则如是矣或作九河乃可用此首今却不免孤负大海

噏波则洪连踧蹜吹涝则百川倒流此玄虚之雄也举翰则宇宙生风抗鳞则四渎起涛此兴公之雄也湍转则日月似惊浪动则星河如覆此思光之雄也三海赋措语无大悬絶读之令人转忆扬马耳

融之此赋本传载之甚明又有増盐二韵出于应手以为佳话而用修云恨不见全文何也用修无史学如张浚张俊三尺小儿能晓以为秘闻何况其它

渊明托旨冲澹其造语有极工者乃大入思来琢之使无痕迹耳后人苦一切深沈取其形似谓为自然谬以千里

问君何为尔心逺地自偏此还有真意欲辨已忘言清悠澹永有自然之味然坐此不得入汉魏果中是未妆严佛阶级语

谢灵运天质竒丽运思精凿虽格体创变是潘陆之余法也其雅缛乃过之清晖能娱人游子憺忘归寜在池塘春草下耶挂席拾海月事俚而语雅天鸡弄和风景近而趣遥

延之创撰整严而斧凿时露其才大不胜学岂惟惠休之评视灵运殆更霄壤如应诏曲水燕而起语云道隠未形治彰既乱帝迹悬衡皇流共贯惟王创物永锡洪筭与题有毫发干涉耶至于东宫释奠之篇起句国尚师位家崇儒门老生板对唐律赋之不若矣

古诗四言之有冒头盖不始延年也二陆诸君为之俑也如皇太子宴宣猷堂应令而士衡起句曰三正迭绍洪圣启运自昔哲王先天而顺凡十六韵而始及太子大将军宴会而士衡起句曰皇皇帝佑诞隆骏命四祖正家天禄安定凡八韵而始入晋乱齐王同始平之又士衡赠斥丘令而曰于皇圣世时文惟晋受命自天奄有黎献荅贾常侍而曰伊昔有皇肇济黎蒸先天创物景命是膺潘安仁为贾荅而曰肇自初创二仪烟煴爰有生民伏羲始君晋武华林园宴集而应吉甫起句云悠悠太上民之厥初皇极肇建彛伦攸敷若尔则不必多费此等语但成一冒头百凡宴会酬赠可举以贯之矣若韦孟之讽谏思王之责躬应诏靖节之赠族叔夜之幽愤仲宣之赠蔡睦文颍越石之赠卢谌宁有是耶其它仲宣之思亲云穆穆显妣德音徽止闾丘冲之三月宴云暮春之月春服既成裴季彦之大蜡曰日躔星纪大吕司辰开口见咽岂不快哉而选都未之及何也延年五君忽自秀于它作如沈醉似埋照寓辞类托讽鸾翮有时铩龙性谁能驯以比已之肮脏也韬精日沈饮谁知非荒宴以解已之任诞也屡荐不入官一麾乃出守以感已之濡滞也语意既隽永亦易吟讽

明月照积雪是佳境非佳语池塘生春草是佳语非佳境此语不必过求亦不必深赏若权文公所论池塘园柳二语托讽深重为广州之祸张本王介甫取以为美谈吾不敢信也（按权云池塘者泉水潴溉之池今曰生春草是王泽竭也豳诗所配一虫鸣则一候今曰变鸣禽者候将变也）

玄晖不唯工发端撰造精丽风华映人一时之杰靑莲目无徃古独三四称服形之词咏登九华山云恨不携谢朓惊人诗来特不如灵运者匪直材力小弱灵运语俳而气古玄晖调俳而气今

谢山人谓玄晖澄江净如练澄净二字意重欲改为秋江净如练余不敢以为然盖江澄乃净耳

宋髙祖每欲除异已必令壮士丁旿拉杀旿即乐府所谓丁督护者也时人为之语曰莫跋扈付丁旿萧齐主道成亦然其所任者桓康也时人亦语曰莫辀张付桓康二字既同而字亦对又皆协韵甚竒晋史载谢安石语亦有韵曰天子有道守在四邻明公何须屋后着人正可破此二主

自昔倚马占檄横槊赋诗曹孟德李少卿桓灵宝杨处道之外能复有几自非本色故足贻姗敖曹行路难犹堪放浪崇文酵儿有愧祖武至于权龙褒辈祇供卢胡而已独南史所载梁曹景宗目不知书好以意作字及当上燕朝贤以曹兠鍪不烦倡和曹固请不已许之仅余竞病二韵即赋云去时儿女悲归来笳鼔竞借问行路人何如霍去病一座赏服宋沈庆之目不知书每将署事辄恨眼不识字上尝欢饮羣臣逼令作诗庆之

请颜师古执笔口授之曰微生遇多幸得逢时运昌朽老筋力尽徒步还南冈辞荣此圣世何异张子房上悦众坐称美北齐斛律金不解书有人教押名曰但五屋四面平正即得至作勑勒歌曰勑勒川阴山下天似穹庐葢四野天苍苍野茫茫风吹草低见牛羊为一时乐府之冠宋野史载韩蕲王世忠目不知书晩年忽若有悟能作字及小词皆有宗趣一日苏仲虎尚书方宴客香林园韩乗小骡径造剧欢而散次日饷尚书一羊羔仍手书临江僊南乡子二词遗之潇洒超脱词多不载此四事颇相类又蜀将王平识不过十字后周将梁台识不过百字而口授书令辞旨俱可观噫岂释氏所谓宿习余因耶

梁氏帝王武帝简文为胜湘东次之武帝之莫愁简文之乌栖大有可讽余篇未免割裂且佻浮浅下建业江陵之难故不虚也昭明鉴裁有余自运不足

王籍鸟鸣山更幽虽逊古质亦是隽语第合上句蝉噪林逾静读之遂不成章耳又有可笑者鸟鸣山更幽本是反不鸣山幽之意王介甫何缘复取其本意而反之且一鸟不鸣山更幽有何趣味宋人可笑大槩如此

何水部柳吴兴篇法不足时时造佳致何气淸而伤促柳调短而伤凡吴均起语颇多五言律法余章绵丽不堪大雅

吴兴亭皋木叶下陇首秋云飞又太液沧波起长杨髙树秋置之齐梁月露间矫矫有气上可以当康乐而不足下可以凌子安而有余

范詹事狱中一篇虽太自标榜其持论亦有可观

范沈篇章虽有多寡要其裁造亦昆季耳沈以四声定韵多可议者唐人用之遂足千古然以沈韵作唐律可耳以已韵押古选沈故自失之

杨用修谓七始即今切韵宫商角征羽之外又有半商半征葢牙齿舌喉唇之外有深浅二音故也沈约以平上去入为四声自以为得天地秘传之妙然辨音虽当辨字多讹葢偏方之舌终难取裁耳即无论沈约今四诗骚赋之韵有不出于五方田畯妇女之所就乎而可据以为凖乎古韵时自天渊沈韵亦多矛盾至于叶音真同■〈鸟央〉舌要之为此格不能舍此韵耳天地中和之气似不在此

沈休文所载八病如平头上尾蜂腰鹤膝大韵小韵旁纽正纽以上尾鹤膝为最忌休文之拘滞正与古体相反唯近律差有闗耳然亦不免商君之酷今按平头谓第一字不得与第六字同平声律诗如风劲角弓鸣将军猎渭城风之与将何损其美上尾谓第五字不得与第十字同声如古诗西北有髙楼上与浮云齐虽隔韵何害律固无是矣使同韵如前诗鸣之与城又何妨也蜂腰谓第二字与第四字同上去入韵如老杜望尽似犹见江淹逺与君别者之类近体宜少避之亦无妨鹤膝第五字不得与第十五字同如老杜水色含羣动朝光接太虚年侵频怅望之类八句俱如是则不宜一字犯亦无妨五大韵谓重迭相犯如胡姬年十五春日独当垆又端坐苦愁思揽衣起西游胡与垆愁与逰犯六小除十上字中自有韵如薄帷鉴明月清风吹我襟明与清犯七傍纽十字中已有田字不得着寅延字八正纽十字中已有壬字不得着袵任后四病尤无谓不足道也

白狼盘木夷诗也夷语有长短何以五言葢益部太守代为之也诸佛经偈梵语也梵语有长短何以五言鸠摩罗什玄奘辈増损而就汉也诸僊诗在汉则汉在晋则晋在唐则唐不应天上变格乃尔皆其时人伪为之也道经又有命张良注度人经勑表其文辞絶类宋人之下俚者至官秩亦然可发一笑

庾开府事实严重而寡深致所赋枯树哀江南仅如郗方回奴小有意耳不知何以贵重若是江总徐陵淫丽之辞取给杯酒责花鸟课只后主君臣唱和自是景阳宫井中物

张正见诗律法已严于四杰特作一二抝语为六朝耳士衡康乐已于古调中出俳偶总持孝穆不能于俳偶中出古思所谓今之诸侯又五霸之罪人也

陶渊明止酒用二十止字梁元帝春日用二十三春字鲍泉和至用二十九新字僧（阙）用十七化字一时游戏之语不足多尚

梁元帝诗有落星依逺戍斜月半平林陈后主有故乡一水隔风烟两岸通又日月光天德山河壮帝居在沈宋集中当为絶唱隋炀帝寒鸦千万点流水遶孤村是中唐佳境

古乐府如护惜加穷袴防闲托守宫朔气传金柝寒光透铁衣杀气朝朝冲塞门胡风夜夜吹边月全是唐律北朝戎马纵横未暇篇什孝文始一倡之屯而未畅温子升韩陵一片石足语及为当涂藏拙虽江左轻薄之谈亦不大过薛道衡足号才子未是名家唯杨处道奕奕有风骨

王简栖头陀寺碑以北统之笔锋发南宗之心印虽极俳偶而絶无牵率之病温子升之韩陵尚自退舍江总持之摄山能不隔尘昭明取舍良不诬也

吾于文虽不好六朝人语虽然六朝人亦那可言皇甫子循谓藻艳之中有抑扬顿挫语虽合璧意若贯珠非书穷五车笔含万化未足云也此固为六朝人张价然如潘左诸赋及王文考之灵光王简栖之头陀令韩柳授觚必至夺色然柳州晋问昌黎南海神碑毛颕传欧苏亦不能作非直时代为累抑亦天授有限

晋书南北史旧唐书稗官小说也新唐书赝古书也五代史学究史论也宋元史烂朝报也与其为新唐书之简不若为南北史之繁与其为宋史之繁不若为辽史之简

正史之外有以偏方为纪者如刘知几所称地理当以常璩华阳国志盛弘之荆州记第一有以一言一事为记者如刘知几所称琐言当以刘义庆世说新语第一散文小传如伶玄飞燕虽近亵虬髯客虽近诬毛颕虽近戏亦是其行中第一它如王粲汉末英雄崔鸿十六国春秋葛洪西京杂记周称陈留耆旧周楚之汝南先贤陈寿益部耆旧虞预会稽典录辛氏三秦罗含湘中朱赣九州岛阚骃四国三辅黄图酉阳杂俎之类皆流亚也水经注非注自是大地史

自古博学之士兼长文笔者如子产之别台骀卜氏之辨三豕子政之记贰负终军之识鼮鼠方朔之名藻亷文通之识科斗茂先景纯种种该浃固无待言自此以外虽凿壁恒勤而操觚多缪以至陆澄书厨李邕书麓傅昭学府房晖经库徃徃来艺苑之讥乃至使儒林别传其故何也毋乃天授有限考索偏工徒务夸多不能割爱心以目移辞为事使耶孙搴谓邢邵我精骑三千足敌君羸卒数万则又非也韩信用兵多多益办此是化工造物之妙与文同用

吾览锺记室诗品折衷情文裁量事代可谓允矣词亦奕奕发之第所推原出于何者恐未尽然迈凯昉约滥居中品至魏文不列乎上曹公屈第乎下尤为不公少损连城之价吾独爱其评子建骨气竒髙词彩华茂情兼雅怨体被文质嗣宗言在耳目之内情寄八荒之表灵运名章逈句处处间起丽典新声络驿奔会越石善为凄悷之词自有清抜之气明逺得景阳之诡諔含茂先之靡嫚骨节强于谢混驱迈疾于颜延总四家而并美跨两代而孤出玄晖竒章秀句徃徃警遒足使叔源失步明逺变色文通诗体总杂善于摹拟筋力于王微成就于谢朓此数评者赞许既实措撰尤工

弇州四部稿巻一百四十六

●钦定四库全书

弇州四部稿巻一百四十七

（明）王世贞 撰

○说部

△艺苑巵言四

唐文皇手定中原笼葢一世而诗语殊无丈夫气习使之也雪耻酬百王除凶报千古昔乘匹马去今驱万乗来差强人意然是有意之作帝京篇可耳余者不免花草点缀可谓逺逊汉武近输曹公

中宗宴羣臣栢梁体帝首云润色鸿业寄贤才又大明御■〈宀禹〉临万方和者皆莫及然是上官昭容笔耳内薛稷云宗伯秩礼天地开长宁公主云鸾鸣凤舞向平阳太平公主云无心为子辄求郎阎朝隠云著作不休出中肠差无愧古

明皇藻艳不过文皇而骨气胜之语象则春来津树合月落戌楼空语境则马色分朝景鸡声逐晓风语气则翠屏千仞合丹嶂五丁开语致则岂不惜贤达其如髙尚心虽使燕许草创沈宋润色亦不过此

卢骆王杨号称四杰词旨华靡固沿陈隋之遗骨气翩翩意象老境超然胜之五言遂为律家正始内子安稍近乐府杨卢尚宗汉魏宾王长歌虽极浮靡亦有微瑕而缀锦贯珠滔滔洪逺故是千秋絶艺荡子从军献吉改为歌行遂成雅什子安诸赋皆歌行也为歌行则佳为赋则丑

五言至沈宋始可称律律为音律法律天下无严于是者知虚实平仄不得任情而度明矣二君正是敌手排律用韵穏妥事不傍引情无牵合当为最胜摩诘似之而才小不逮少陵强力宏蓄开阖排荡然不无利钝余子纷纷未易悉数也

两谢戏马之什瞻冠羣英沈宋昆明之章问收睿赏虽才俱匹敌而境有神至未足遂槩平生也时小许公有一聮云二石分河写双珠代月移一聮亦自工丽惜全篇不称耳沈宋中间警聮无一字不敌特佺期结语是累句中累句之问结语是佳句中佳句耳亦不难辨也

沈詹事七言律髙华胜于宋员外宋虽微少亦见一斑歌行觉自陡健

裴行俭弗取四杰悬断终始然亦亿中耳彼所重王勮王勔苏味道者一以钩党取族一以模棱贬窜区区相位何益人毛发事千古肉食不识丁人举为谈柄良可笑也

杜审言华藻整栗小让沈宋而气度髙逸神情圆畅自是中兴之祖宜其矜率乃尔

梅花落处疑残雪一句便是初唐柳叶开时任好风非再玩之未有不以为中晩者若万楚五日观伎诗眉黛夺将萱草色红裙妬杀石榴花真婉丽有梁陈韵至结语闻道五丝能续命却令今日死君家宋人所不能作然亦不肯作于鳞极严刻却收此吾所不解又起句西施漫道浣春纱既与五日无干碧玉今时鬬丽华又不相比

陈正字陶洗六朝铅华都尽托寄大阮微加断裁而天韵不及律体时时入古亦是矫枉之过开元彩笔无过燕许制册碑颂舂容大章然比之六朝明易差胜而渊藻逺却敷文则衍征事则狭许之应制七言宏丽有色而他篇不及李峤燕之岳阳以后感慨多任务而实际不如始兴

李于鳞评诗少见笔札独选唐诗序云唐无五言古诗陈子昻以其古诗为古诗弗取也七言古诗唯杜子美不失初唐气格而纵横有之太白纵横徃徃强弩之末间杂长语英雄欺人耳此段褒贬有至意又云太白五七言絶句实唐三百年一人盖以不用意得之即太白亦不自知其所至而工者頋失焉五言律排律诸家槩多佳句七言律体诸家所难王维李颀颇臻其妙即子美篇什虽众隤焉自放矣余谓七言絶句王江陵与太白争胜毫厘俱是神品而于鳞不及之王维李颀虽极风雅之致而调不甚响子美固不无利钝终是上国武库此公地位乃尔献吉当于何处生活其微意所锺余盖知之不欲尽言也

李杜光焰千古人人知之沧浪并极推尊而不能致辨

元微之独重子美宋人以为谈柄近时杨用修为李左袒轻俊之士徃徃傅耳要其所得俱影响之间五言古选体及七言歌行太白以气为主以自然为宗以俊逸髙畅为贵子美以意为主以独造为宗以竒拔沈雄为贵其歌行之妙咏之使人飘扬欲僊者太白也使人慷慨激烈歔欷欲絶者子美也选体太白多露语率语子美多穉语累语置之陶谢间便觉伧父面目乃欲使之夺曹氏父子位耶五言律七言歌行子美神矣七言律圣矣五七言絶太白神矣七言歌行圣矣五言次之太白之七言律子美之七言絶皆变体间为之可耳不足多法也

太白古乐府窈冥惝怳纵横变幻极才人之致然自是太白乐府

十首以前少陵较难入百首以后靑莲较易厌扬之则髙华抑之则沈实有色有声有气有骨有味有态浓淡深浅竒正开阖各极其则吾不能不服膺少陵

髙岑一时不易上下岑气骨不如达夫遒上而婉缛过之选体时时入古岑尤陡健歌行磊落竒俊髙一起一伏取是而已尤为正宗

五言近体髙岑俱不能佳七言岑稍浓厚

摩诘才胜孟襄阳由工入微不犯痕迹所以为佳间有失点检者如五言律中靑门白社靑菰白鸟一首互用七言律中暮云空碛时驱马玉靶角弓珠勒马两马字覆压独坐悲双鬂又云白髪终难变他诗徃徃有之虽不妨白璧能无少损连城观者须略玄黄取其神检孟造思极苦既成乃得超然之致皮生撷其佳句真足配古人第其句不能出五字外篇不能出四十字外此其所短也

居庸城外猎天骄一首佳甚非两马字犯当足压巻然两字俱贵难易或稍可改者暮云句马字耳

李颀花宫僊梵物在人亡二章髙适黄鸟翩翩嗟君此别二咏张谓星轺计日之句孟浩县城南面之篇不作竒事丽语以平调行之却足一倡三叹

于鳞选老杜七言律似未识杜者恨曩不为极言之似非忠告

靑莲拟古乐府以已意已才发之尚沿六朝旧习不如少陵以时事创新题也少陵自是卓识惜不尽得本来面目耳

谢氏俳之始也陈及初唐俳之盛也盛唐俳之极也六朝不尽俳乃不自然盛唐俳殊自然未可以时代优劣也

七言絶句盛唐主气气完而意不尽工中晚唐主意意工而气不甚完然各有至者未可以时代优劣也

逺公遁迹庐山岑刻本下皆云开山幽居不惟声调不谐抑意义无取吾弟懋定以为开士甚妙葢言昔日逺公遁迹之岑今为开士幽居之地开士见佛书

盛唐七言律老杜外王维李颀岑参耳李有风调而不甚丽岑才甚丽而情不足王差备美

六朝之末衰飒甚矣然其偶俪颇切音响稍谐一变而雄遂为唐始再加整栗便成沈宋人知沈宋律家正宗不知其权舆于三谢槖钥于陈隋也诗至大厯髙岑王李之徒号为已盛然才情所发偶与境会了不自知其堕者如到来函谷愁中月归去磻溪梦里山鸿鴈不堪愁里聴云山况是客中过草色全经细雨湿花枝欲动春风寒非不佳致隠隠逗漏钱刘出来至百年强半仕三已五亩就荒天一涯便是长庆以后手段吾故曰衰中有盛盛中有衰各含机藏隙盛者得衰而变之功在创始衰者自盛而沿之弊繇趋下又曰胜国之败材乃兴邦之隆干熈朝之佚事即衰世之危端此虽人力自是天地间阴阳剥复之妙

何仲黙取沈云卿独不见严沧浪取崔司勋黄鹤楼为七言律压巻二诗固甚胜百尺无枝亭亭独上在厥体中要不得为第一也沈末句是齐梁乐府语崔起法是盛唐歌行语如织官锦间一尺绣锦则锦矣如全幅何老杜集中吾甚爱风急天髙一章结亦微弱玉露凋伤老去悲秋首尾匀称而斤两不足昆明池水秾丽沈切惜多平调金石之声微乖耳然竟当于四章求之

李于鳞言唐人絶句当以秦时明月汉时闗压巻余始不信以少伯集中有极工妙者既而思之若落意解当别有所取若以有意无意可解不可解间求之不免此诗第一耳

有一贵人时名者尝谓予少陵伧语不得胜摩诘所喜摩诘也予荅言恐足下不喜摩诘耳喜摩诘又焉能失少陵也少陵集中不啻有数摩诘能洗眼静坐三年读之乎其人意不怿去

峨眉山月半轮秋影入平羌江水流夜发清溪向三峡思君不见下渝州此是太白佳境然二十八字中有峨眉山平羌江淸溪三峡渝州使后人为之不胜痕迹矣益见此老垆锤之妙

摩诘七言律自应制早朝诸篇外徃徃不拘常调至酌酒与君一篇四聮皆用仄法此是初盛唐所无尤不可学凡为摩诘体者必以意兴发端神情傅合浑融疎秀不见穿凿之迹顿挫抑扬自出宫商之表可耳虽老杜以歌行入律亦是变风不宜多作作则伤境

孟襄阳欲寻芳草去惜与故人违林花扫更落径草踏还生韦左司身多疾病思田里邑有流亡愧俸钱虽格调非正而语意亦佳于鳞乃深恶之未敢从也

太白鹦鹉洲一篇效颦黄鹤可厌吴宫晋代二句亦非作手律无全盛者惟得两结耳总为浮云能蔽日长安不见使人愁借问欲栖珠树鹤何年却向帝城飞

太白不成语者少老杜不成语者多如无食无儿举家闻若欬之类凡看二公诗不必病其累句不必曲为之护正使瑕瑜不掩亦是大家

七言排律创自老杜然亦不得佳盖七字为句束以声偶气力已尽矣又欲衍之使长调髙则难续而伤篇调卑则易冗而伤句合璧犹可贯珠益艰

杨用修驳宋人诗史之说而讥少陵云诗刺淫乱则曰雝雝鸣鴈旭日始旦不必曰慎莫近前承相嗔也悯流民则曰鸿鴈于飞哀鸣嗷嗷不必曰千家今有百家存也伤暴敛则曰维南有箕载翕其舌不必曰哀哀寡妇诛求尽也叙饥荒则曰牂羊羵首三星在罶不必曰但有牙齿存所堪骨髓干也其言甚辩而核然不知向所称皆兴比耳诗固有赋以述情切事为快不尽含蓄也语荒而曰周余黎民靡有孑遗劝乐而曰宛其死矣他人入室讥失仪而曰人而无礼胡不遄死怨谗而曰豺虎不受投畀有北若使出少陵口不知用修何如贬剥也且慎莫近前承相嗔乐府雅语用修乌足知之

刘随州五言长城如幽州白日寒语不可多得惜十章以还便自雷同不耐检

钱刘并称故耳钱似不及刘钱意扬刘意沈钱调轻刘调重如轻寒不入宫中树佳气常浮仗外峯是钱最得意句然上句秀而过巧下句寛而不称刘结语匹马翩翩春草緑邵陵西去猎平原何等风调家散万金酬士死身留一剑荅君恩自是壮语而于鳞不录又所未解李长吉师心故尔作恠亦有出人意表者然竒过则凡老过则穉此君所谓不可无一不可有二

韦左司平淡和雅为元和之冠至于拟古如无事此离别不知今生死语使枚李诸公见之不作呕耶此不敢与文通同日宋人乃欲令之配陶陵谢岂知诗者柳州刻削虽工去之稍逺近体卑凡尤不足道

韦左司今朝郡斋冷是唐选佳境

韩退之于诗本无所解宋人呼为大家直是势利他语子厚于风雅骚赋似得一班

退之海神庙碑犹有相如之意毛颕传尚规子长之法

子厚晋问颇得枚叔之情叚太尉逸事差存孟坚之造下此益逺矣

子厚诸记尚未是西京是东京之洁峻有味者梓人传柳之懿乎然大有可言相职居简握要收功用贤在于形容梓人处已妙只一语结束有万钧之力可也乃更喋喋不已夫使引者发而无味发者冗而易厌奚其文奚其文

张为称白乐天广大教化主用语流便使事平妥固其所长极有冗易可厌者少年与元稹角靡逞博意在警策痛快晩更作知足语千篇一律诗道未成慎勿轻看最能易人心手

连昌宫辞似胜长恨非谓议论也连昌有风骨耳玉川月蚀是病热人呓语前则任华后者卢仝马异皆乞儿唱长短急口歌博酒食者

唐人有佳句而不成篇者如孟浩然微云澹河汉疎雨滴梧桐杨汝士昔日兰亭无艶质此时金谷有高人尉迟斥夜夜月为青塜镜年年雪作黑山花每恨不见入集中杨用修尝为青冢黒山补一首终不能称近顾氏编国雅乃称为用修得意语可笑

白香山初与元相齐名时称元白元卒与刘宾客俱分司洛中遂称刘白白极重刘雪里髙山头白早海中僊果子生迟沈舟侧畔千帆过病树前头万木春以为有神助此不过学究之小有致者白又时时颂李颀渭水自清泾至浊周公大圣接舆狂欲模拟之而不可得徐凝千古长如白练飞一条界破靑山色极是恶境界白亦喜之何也风雅不复论矣张打油胡钉铰此老便是作俑

刘禹锡作诗欲入饧字而以六经无之乃已不知宋之问已用押韵矣云马上逢寒食春来不见饧刘用字谨严乃尔然其荅乐天而有笔底心犹毒杯前胆不豩豩呼闗反此何谓也

欵头诗目连变破船卫子如厕失猫白日见鬼固是谑语然亦诗之病

元轻白俗郊寒岛瘦此是定论岛诗独行潭底影数息树边身有何佳境而三年始得一吟泪流如并州及三月三十日二絶乃可耳又秋风吹渭水明月满长安置之盛唐不复可别

旨人有言元和以后文士学竒于韩愈学涩于樊宗师歌行则学放于张籍诗句则学矫激于孟郊学浅易于白居易学淫靡于元稹俱谓之元和体

絶句李益为胜韩翃次之权德舆武元衡马戴刘沧五言皆铁中铮铮者猿啼洞庭树人在木兰舟真不减柳吴兴回乐峯一章何必王龙标李供奉

可怜无定河边骨犹是深闺梦里人用意工妙至此可谓絶唱矣惜为前二句所累筋骨毕露令人厌憎葡萄美酒一絶便是无瑕之璧盛唐地位不凡乃尔

刘驾马上续残梦境颇佳下云马嘶而复惊遂不成语矣苏子瞻用其语下云不知朝日升亦未是至复改为瘦马兀残梦愈坠恶道

杜诗善本胜者如把君诗过目作把君诗过日愁对寒云雪满山作愁对寒云白满山闗山同一照作闗山同一点娟娟戏蝶过闲幔作娟娟戏蝶过开幔曽闪朱旗北斗闲作曽闪朱旗北斗殷祇缘贫病人须弃作不知贫病闗何事握节汉臣回作秃节汉臣回新炊间黄梁作新炊闻黄梁又丽人行珠压腰衱穏称身下有足下何所着红蕖罗袜穿镫银皆泓渟有妙趣

天阙象纬逼当如旧字作天窥阅咸失之穿凿

王勃河桥不相送江树逺含情杜荀鹤承恩不在貎教妾若为容皆五言律也然去后四句作絶乃妙天宝妓女唱髙达夫开箧泪沾臆本长篇也删作絶唱白居易曽与情人桥上别一首乃六句诗也亦删作絶俱妙独苏氏欲去柳宗元遥看天际朱氏欲去谢玄晖广平聴方籍二语吾所未解耳

王摩诘酌酒与君君自寛人情翻覆似波澜白首相知犹按剑朱门先达笑弹冠草色全经细雨湿花枝欲动春风寒世事浮云何足问不如髙卧且加餐岑嘉州娇歌急管杂靑丝银烛金尊映翠眉使君地主能相送河尹天明坐莫辞春城月出人皆醉野戍花深马去迟寄声报尔山翁道今日河南异昔时苏子瞻我行日夜见江海枫叶芦花秋兴长平淮忽迷天逺近青山乆与船低昻寿州已见白石塔短棹又转黄茅冈波平风软望不到故人乆立天苍茫八句皆抝体也然自有唐宋之辨读者当自得之

岑参李益诗语不多而结法撰意雷同者几半始信少陵如韩淮阴多多益办耳

谢茂秦谓许浑荆树有花兄弟乐胜陆士衡三荆欢同株此语大瞶大瞶陆是选体中常人语许是近体中小儿语岂可同日

宋延淸集中灵隠寺一律见骆宾王集落花一歌见刘希夷集所载老僧及害刘事余已有辨矣若究其词气格调则灵隠自当属宋落花故应归刘

卢照邻语如衰鬓似秋天骆宾王语如候月恒持满寻源屡凿空絶似老杜

僧皎然着诗式跌宕格二品一曰越俗一曰骇俗内骇俗引王梵志诗天公强生我生我复何为还你天公我还我未生时此俗语所不肻道者何以骇为

杜紫微掊击元白不减霜台之笔至赋杜秋诗乃全法其遗响何也其咏物如僊掌月明孤影过长门灯暗数声来亦可观

唐自贞元以后藩镇富强兼所辟召能致通显一时游客词人徃徃挟其所能或行巻贽通或上章陈颂大者以希拔用小者以冀濡沫而干旄之吏多不能分别黒白随意支应故剽窃云扰謟谀泉涌取办俄顷以为捷使事饾饤以为工至于贡举本号词场而牵压俗格阿趋时好上第巍峩多是将相私人座主密旧甚乃津私禁脔自比优伶闗节幸珰身为军吏下第之后尚尔乞怜主司冀其复进是以性情之真境为名利之钩途诗道日卑宁非其故

人谓唐以诗取士故诗独工非也凡省试诗类鲜佳者如钱起湘灵之诗亿不得一李肱霓裳之制万不得一律赋尤为可厌白乐天所载玄珠斩蛇并韩柳集中存者不啻村学究语杜牧阿房虽乖大雅就厥体中要自峥嵘擅场惜哉其随机数语议论益工面目益逺乐府之所贵者事与情而已张籍善言情王建善征事而境皆不佳

还君明珠双涙垂恨不相逢未嫁时可谓能怨矣宋人乃以系双罗襦少之若尔则所谓舒而帨帨兮毋使厖也吠可称难犯之节乎哉

义山浪子薄有才藻遂工俪对宋人慕之号为西昆杨刘辈竭力驰骋仅尔窥藩许浑郑谷厌厌有就泉下意浑差有思句故胜之

今人以赋作有韵之文为阿房赤壁累固耳然长卿子虚已极曼衍卜居渔父实开其端又以俳偶之罪归之三谢识者谓起自陆平原然毛诗已有之曰觏闵既多受侮不少

七言歌行长篇须让卢骆恠俗极于月蚀卑冗极于津阳俱不足法也

薛徐州诗差胜蔡邕州其佻矜相类蔡之讥四皓曰飘萧鬓发霜相似更出深山定是非薛之讥孔明曰当时诸葛成何事只合终身作卧龙二子功名不终亦略相等当是口业报

晩唐诗押二楼字如山雨欲来风满楼长笛一声人倚楼皆佳又湘潭云尽暮烟出（时本皆作山）巴蜀雪消春水来大是妙境然读之便知非长庆以前语

李义山锦瑟中二聮是丽语作适怨清和解甚通然不解则渉无谓既解则意味都尽以此知诗之难也

谢茂秦论诗五言絶以少陵日出篱东水作诗法又宋人以迟日江山丽为法此皆学究教小儿号嗄者若打起黄莺儿莫教枝上啼啼时惊妾梦不得到辽西与山中何所有岭上多白云只可自怡悦不堪持赠君一法不惟语意之髙妙而已其篇法圎紧中间増一字不得着一意不得起结极斩絶然中自纾缓无余法而有余味

王少伯吴姬缓舞留君醉随意青枫白露寒缓字与随意照应是句眼甚佳

王子安九月九日望乡台他席他乡送客杯与于鳞黄鸟一声酒一杯皆一法而各自有风致崔敏重一年又过一年春百岁曽无百岁人亦此法也调稍卑情稍浓敏重能向花前几回醉十千沽酒莫辞贫与王翰醉卧沙场君莫笑古来征战几人回同一可怜意也翰语爽敏重语缓其唤法亦两反

贾岛三月正当三十日与顾况野人自爱山中宿同一法以拙起唤出巧意结语俱堪讽咏

灵武回天功推李郭椒香犯跸祸始田崔是则然矣不知僖昭困蜀凤时温李许郑辈得少陵太白一语否有治世音有乱世音有亡国音故曰声音之道与政通也大力者为之故足挽回颓运沈几者知之亦堪髙蹈逺引

宋诗如林和靖梅花诗一时传诵暗香疎影景熊虽佳已落异境是许浑至语非开元大厯人语至霜禽粉蝶直五尺童耳老杜云幸不折来伤岁暮若为看去乱乡愁风骨苍然其次则李羣玉云玉鳞寂寂飞斜月素手亭亭对夕阳大有神采足为梅花吐气

诗格变自苏黄固也黄意不满苏直欲凌其上然故不如苏也何者愈巧愈拙愈新愈陈愈近愈逺

欧阳公自言庐山髙明妃曲李杜所不能作余谓此非公言也果尔公是一夜郎王耳庐山髙仅玉川之浅近者无论其它只半壁见海日空中闻天鸡太白率尔语公能道否耶二歌警句如红颜胜人多薄命莫怨春风强自嗟寻常闺合不足形容明妃也耳目所及尚如此万瑞安能制夷狄论学绳尺公从何处削去之乎拾来永叔不识佛理强辟佛不识书强评书不识诗自标誉能诗子瞻虽复堕落就彼趣中亦自一时雄快

鲁直不足小乗直是外道耳已堕傍生趣中南渡以后陆务观颇近苏氏而麄杨万里刘改之俱弗如也谢皋羽微见翘楚鸿门行诸篇大有唐人之致

读子瞻文见才矣然似不读书者读子瞻诗见学矣然似絶无才者

懒倦欲睡时诵子瞻小文及小词亦觉神王剽窃模拟诗之大病亦有神与境触师心独造偶合古语者如客从逺方来白杨多悲风春水船如天上坐不妨俱美定非窃也其次裒览既富机锋亦圎古语口吻间若不自觉如鲍明逺客行有苦乐但问客何行之于王仲宣从军有苦乐但问所从谁陶渊明鸡鸣桑树颠狗吠深巷中之于古乐府鸡鸣髙树颠狗吠深宫中王摩诘白鹭黄鹂近世献吉用修亦时失之然尚可言又有全取古文小加裁剪如黄鲁直宜州用白乐天诸絶句王半山山中十日雨雨晴门始开坐看苍苔色欲上人衣来后二句全用辋川已是下乗然犹彼我趣合未致足厌乃至割缀古语用文已陋痕迹宛然如河分冈势春入烧痕之类斯丑方极模拟之妙者分岐逞力穷势尽态不唯敌手兼之无迹方为得耳若陆机辨亡傅玄秋胡近日献吉打鼓鸣锣何处船语令人一见匿笑再见呕哕皆不免为盗跖优孟所訾

唐人诗云海色晴看雨钟声夜聴潮至周以言则云海色晴看近钟声夜聴长唐僧诗云经来白马寺僧到赤乌年至皇甫子循则云地是赤乌分教后僧同白马赐经时虽以剽语得名然犹未见大决撒独李太白有人烟寒橘柚秋色老梧桐句而黄鲁直更之曰人家围橘柚秋色老梧桐晁无咎极称之何也余谓中只改两字而丑态毕具真点金作铁手耳

又有点金成铁者少陵有句云昨夜月同行陈无已则云勤勤有月与同归少陵云暗飞萤自照陈则曰飞萤元失照少陵云文章千古事陈则云文章平日事少陵云乾坤一腐儒陈则云乾坤着腐儒少陵云寒花只暂香陈则云寒花只自香一览可见

宋诗亦有单句不成诗者如王介甫靑山扪虱坐黄鸟挟书眠又黄鲁直人得交游是风月天开图画即江山潘邠老满城风雨近重阳虽境涉小佳大有可议览者当自得之

昔人谓崔涂渐与骨肉逺转于僮仆亲逺不及王维孤客亲僮仆固然然王语虽极简切入选尚未崔语虽觉支离近体差可要在自得之

谈理而文质而不厌者匡衡谈事而文俳而不厌者陆贽子瞻盖慕贽而识未逮者

文至于隋唐而靡极矣韩柳振之曰敛华而实也至于五代而冗极矣欧苏振之曰化腐而新也然欧苏则有间焉其流也使人畏难而好易

杨刘之文靡而俗元之之文旨而弱永叔之文雅而则明允之文浑而劲子瞻之文爽而俊子固之文腴而满介甫之文峭而洁子由之文畅而平于鳞云惮于修辞理胜相掩诚然哉谈理亦有优劣焉茂叔之简俊子厚之沈深二程之明当紫阳其稍冗矣训诂则无加焉或谓紫阳斋居大胜拾遗感遇善乎用修言之也曰靑裙白髪之节妇乃与靓妆袨服之冶女角色泽哉

诗自正宗之外如昔人所称广大教化主者于长庆得一人曰白乐天于元丰得一人焉曰苏子瞻于南渡后得一人曰陆务观为其情事景物之悉备也然苏之与白尘矣陆之与苏亦刼也所以嵇中散至死薄殷周易安此语虽渉议论是佳境出宋人表用修故峻其掊击不无矫枉之过

子瞻多用事实从老杜五言古排律中来鲁直用生抝句法或拙或巧从老杜歌行中来介甫用生重字力于七言絶句及颔聮内亦从老杜律中来但所谓差之毫厘谬以千里耳骨格既定宋诗亦不妨看

严沧浪论诗至欲如那叱太子析骨还父析肉还母及其自运仅具声响全乏才情何也七言律得一聮云晴江木落时疑雨暗浦风多欲上潮然是许浑境界又晴暗二字太巧穉不如别本作空江别浦差穏

严又云诗不必太切予初疑此言及读子瞻诗如诗人老去孟嘉醉酒各二聮方知严语之当又近一老儒尝咏道士号一鹤者云赤壁横江过青城被箭归使事非不极亲切而味之殆如嚼蜡耳

元裕之好问有中州集皆金人诗也如宇文太学虚中蔡丞相松年蔡太常珪党承旨懐英周常山昂赵尚书秉文王内翰庭筠其大旨不出苏黄之外要之直于宋而伤浅质于元而少情

元诗人元右丞好问赵承旨孟俯姚学士燧刘学士因马中丞祖常范应奉德机杨员外仲弘虞学士集揭应奉徯斯张句曲雨杨提举亷夫而已赵稍清丽而伤于浅虞颇健利刘多伧语而涉议论为时所归亷夫本师长吉而才不称以断案杂之遂成千里

元文人自数子外则有姚承旨枢许祭酒衡吴学士澄黄侍讲溍柳国史贯吴山长涞危学士素然要而言之曰无文可也

弇州四部稿巻一百四十七


●钦定四库全书

弇州四部稿巻一百四十八

（明）王世贞 撰

○说部

△艺苑巵言五

高皇帝神武天授生目不知书既下集庆始厌马上长歌短篇操笔辄韵有魏武乐府风制词质古一洗骈偶之习

仁宗皇帝在东宫时独好欧阳氏之文以故杨文贞宠契非浅又喜王赞善汝玉诗圣学最为渊博

宣宗天纵神敏长歌短章下笔即就每遇南宫试辄自草程序文曰我不当会元及第耶而一时馆阁诸公无两司马之才衡向之学不能将顺黼黻良可叹也

胜国之季业诗者道园以典丽为贵廉夫以竒崛见推迨于明兴虞氏多助大约立赤帜者二家而己才情之美无过季迪声气之雄次及伯温当是时孟载景文子高辈实为之羽翼而谈者尚以元习短之谓辞媺于宋所乏老苍格不及唐仅窥季晩然是二三君子工力深重风调谐美不得中行犹称殆庶翩翩乎一时之选也乐代熈朝风不在下斥沈思于宇外摭流景于目前志逞则滔滔大篇尚裁则寂寂数语武陵人之不知有晋夜郎王之汉孰与大非虚语也其后成弘之际颇有俊民稍见一班号为巨擘然趣不及古中道便止搜不入深遇境随就即事分题一唯拙速和章累押无患才多北地矫之信阳嗣起昌谷上翼庭实下毗敦古昉自建安掞华止于三谢长歌取裁李杜近体定轨开元一扫叔季之风遂窥正始之途天地再辟日月为朗讵不媺哉然而正变云扰剽拟雷同信阳之舍筏不免良箴北地之效颦宁无私议以故嘉靖之季尚辞者酝风云而成月露存理者扶感遇而敓咏懐喜华者敷藻于景龙畏深者信情于元和亦自斐然不妨名世第感遇无文月露无质景龙之境既狭元和之蹊太广浸滛诸派溷为下流中兴之功则济南为大矣今天下人握夜光途遵上乗然不免邯郸之步无复合浦之还则以深造之力微自得之趣寡诗云有物有则又曰无声无臭昔人有步趍华相国者以为形迹之外学之去之弥逺又人学书日临兰亭一帖有规之者云此从门而入必不成书道然则情景妙合风格自上不为古役不堕蹊径者最也随质成分随分成诣门户既立声实可观者次也或名为闰继实则盗魁外堪皮相中乃肤立以此言家久必败矣

文章之最达者则无过宋文宪濓杨文贞士竒李文正东阳王文成守仁宋庀材甚博持议颇当第以敷腴朗畅为主而乏裁剪之功体流沿而不返词枝蔓而不修此其短也若乃机轴则自出耳杨尚法源出欧阳氏以简澹和易为主而乏充拓之功至今贵之曰台阁体李源出虞道园秾于杨而法不如简于宋而学不足岂非天才固优惮于结撰故耶王资本超逸虽不能湛思而缘笔起趣殊自斐然晩立门户辞达为宗遂无可取其源实出苏氏耳乌伤王祎金华胡翰杂用欧曽苏黄家语空于文宪而力胜之刘诚意用诸子苏伯衡方希古皆出眉山父子方才似髙然少波澜耳解大绅文实胜诗颇自足发不知所裁胡光大杨勉仁金幼孜黄宗豫曽子启王行俭诸公皆庐陵之羽翼也刘文安充而近丘文庄裁而俗杨文懿该而凡彭文恵达而易复有程克勤吴原博王济之谢鸣治诸君亦李流辈也王稍知慕昌黎有体要惜才短耳南城罗景鸣欲振之其源亦出昌黎务抉竒奥穷变态意不能似也吴中祝允明始仿诸子习六朝材更僻涩不称皆似是而非者然古文有机矣何李之外始有康德涵康源出秦汉然麤率而弗工有质木者可取耳王子衡出诸子然拘碎而弗畅崔子锺出左氏檀弓柳氏才力绵浅而能以法胜之精简有次陆浚明出班史韩柳氏闲雅有法小窘变态黄勉之出潘陆任庾整丽而不圎王允宁出史汉善叙事工句而不晓篇法神采不流动髙子业陈约之出东京杂史笔雅洁可喜气乃不长江以达屠文升袁永之亦是流派江豪而杂屠法而冗袁雅而弱郑继之出西京颇苍老而短晋江出曽氏而太繁毗陵出苏氏而微浓皆一时射雕手也晋江开阖既古步骤多赘能大而不能小所以逊曽氏也毗陵从偏处起论从小处起法是以堕彼云雾中

余尝序文评曰国初之业潜溪为冠乌伤称辅台阁之体东里辟源长沙道流先秦之则北地反正歴下极深新安见裁（汪伯玉也）理学之逃阳明造基晋江毗陵藻

棁六朝之华昌谷示委勉之泛澜大要尽之矣

七言律至何李始畅然曩时亦有一二佳者如髙季迪送沈左司函闗月落聴鸡度华岳云开立马看京师秋兴伎同北郭知应滥俸比东方愧已多梁寺钟来残月落汉宫砧断早鸿过送郑都司赐履已分无棣逺舞戈还见有苖来送行边兵驰空壁三千帜客宴髙堂十万钱西坞松风吹壁鹤翎堕梅雨过溪鱼子生谢送酒欲沽百钱不易得忽送一壶殊可怜梳头好鸟语窻下洗盏流水到门前梅花雪满山中髙士卧月明林下美人来帘外钟来初月上灯前角断忽霜飞不共人言惟独笑忽疑君到正相思清明白下有山皆绕郭清明无客不思家郭子章家在淮南青桂老门临湖水白苹深王忠文忆萧山夕阳玄度飞轮塔晓雨文通梦笔桥刘诚意侍宴万里玉闗传露布九霄金阙绚云旗又夜永星河低半树天清猿鹤响空山宋潜溪送张翰林归娶红锦裁云朝奠鴈紫箫吹月夜乗鸾袁海叟白燕月明汉水初无影雪满梁园尚未归杨按察春草六朝旧恨斜阳外南浦新愁细雨中孙左司逰僊天与数书皆鸟迹家传一劔是龙精董良史海屋过桥云磬天台寺泊岸风帆日本船杨训文采石千山落日送樵笛万里长风吹客衣又江上小孤残照收江左大别寒烟锁汉阳郭舟屋登太华寺湖势欲浮双塔去山形如涌五华来徐璲郢中白雪无人和湖上青山有梦归唐愚士葡萄引蔓靑缘屋苜蓿垂花紫满畦顾观送人重经白下桥边路颇忆玄都观里花又吴江鸿鴈一声天接水蒹葭八月露为霜张士行湖中观月地与楼台相上下天随星斗共沉浮又送人之安庆年丰米糓上街贱日落鱼鰕入市鲜浦长源送人云边路遶巴山色树里河流汉水声又衣上暮寒吴苑雨马头秋色晋陵山谢元功韩信城天日可明归汉志风云犹似下齐兵方行登秦住山采穷江海无灵药归到骊山有刼灰瞿佑书事射虎何年随李广闻鸡中夜舞刘琨吴子愚遣兴摩娑药笼三年艾濩落人寰五石瓢陈汝言秋夜佳人捣练秋如水壮士吹笳月满城顾文昱白鴈锦瑟夜调氷作柱玉闗晨度雪沾衣解大绅挽筠涧先生山河百二归真主泉石东南隠少微黄菊花时髙士醉靑门瓜熟故侯归胡虚白送人之甘州马援槖中无薏苡张骞槎上有葡萄高栋旌旗半卷天河落阊阖平分曙色来王文安赠李将军夜斩单于氷上渡晓驱番马雪中骑谢复古莺声尽入新丰树柳色遥分太液波贝琼白雪作花人面落靑山如凤马头看刘崧林花落处频中酒海燕飞时独倚楼陶瑾山居江燕定巢来自熟岩花落子结还稀甘瑾东风门巷桃花落流水池塘燕子飞又钱唐懐古秦闗璧使星驰夕汉苑铜僊露泣秋王悦闗山月漠北征人齐倚剑城南思妇独登楼曽棨维扬懐古玉树聴残犹有曲锦帆归去已无家吴志淳燕来已觉社日近寒退始知春意深林子羽楼当太乙星晨近树拂勾陈雨露香又堤柳欲眠莺唤起宫花乍落鸟衔来刘钦谟一春空自闻啼鸟半夜谁来问守宫陈思贤山云映水揺秋色浦树含风送晚凉王希范挽客归去天涯双白发梦回江上一靑山朱琉舟晓几椽茅屋生春色无数桃花烧野村牟伦别友天上故人靑眼在蜀中诸弟素书稀任原送舒从事还海南珠崕日落天低海铜柱云寒雨过城陈景祺忆萧山友石岩书暖花偏好江树春晴酒自香许彬送人陜西黄河九曲天边落华岳三峯马上来郭登送岳正青海四年羁旅客白头双泪倚门亲谷宏经华阴逺道鴈声寒雨外离宫草色暮烟中又登岳阳中流雨散君山出故国风多梦泽寒镏绩寄人歌钟暗度新丰柳游骑晴骄上苑花僧来复寄洞庭人丹壑泉舂云碓药橘林风扫石床花张光启送人入蜀云深蜀魄呼名语月冷猿声傍客啼姚广孝寄僧林封萝屋长疑雨泉响松岩半是风晏振之登楼靑山远戍寒烟积芳草平洲夕照多史明古赠别华髪镜中看渐短故人天际信全稀黄梅雨少河流涩緑树阴多日景微时用章吴中野店唤呼双骰酒渔舟争买四腮鲈刘文安英宗挽诗天倾玉盖旋从北日昃金轮却复中沈启南从军匈奴乆自忘甥舅仆射今谁托弟兄云外旌旗娑勒渡月中刁斗受降城马东田有感衰信已凭双鬓寄世缘聊作一枰看童轩九日黄菊酒香人病后白苹风冷鴈来时刘忠宣游西山几处白云前代事数村流水野人家吴文定逰东园繁花落尽留红药新笋丛生带绿苔文太仆相思人在青山外尽日舟行细雨中赵寛偶成槁木嗒然聊隠几飞蓬搔尽不胜簮秦廷韶和人罗雀已空廷尉宅沐猴谁制楚人冠石熊峯早朝烟霭着衣如过雨御沟摇月欲生潮单句如张南安六朝遗恨晓山靑邵工部半江帆影落樽前此等语入弘正间不复可辨叅之贞元长庆亦无愧色

五言律清雅如浮云看富贵流水澹须眉已归仍似客投老渐如僧老来诸事废归去此身全徃事愁人问虚名畏客称雨花知佛境流水识禅心凉风动疎竹明月在髙楼圣代身全老秋天景易悲霜林收橘柚风磴坐莓苔分符来五马如练照双旌一灯今夜雨千里故人心树从京口断山到海门稀野蚕成茧尽江燕引雏回乱山黄叶寺孤棹白苹洲啼鸟醒人梦流泉净客心身世双蓬鬓功名一钓竿古路无行客闲门有白云聴雨愁如海懐人夜似年已知如意事不逐苦吟人卧云歌酒徳对雨着茶经野岸随流曲山门隠树深云烟谢家墅松柏禹陵祠避难疎狂客长贫少定居酒尽寻僧舍书来问客船泉声溪碓急山色野墙低鸟青呼作使鹤白养成羣看人儿女大为客岁年长月从今夜满人在异乡看功成百战后老去一身轻乡泪看花落愁肠纵酒寛落日在髙树凉风生客衣夜月柯亭市凉风镜水波云气千峯暝秋声一院凉旅况频看月乡心独聴潮独醒愁对雨多病怕逢春风尘仍作客寒暑易成翁鴈宿芦中月人归草际烟种黍都为酒诛茅小作庵海阔疑天近山空得月多断云京口树残月广陵钟白日羲皇世青山绮皓心夕鸟冲船过寒波背郭流一灯今夜雨千里故人心草芳经雨歇虫响入秋多壮丽如水吞三楚白山接九疑青故国秋云合大江春水深风旗春猎野雪帐夜收兵王者应无敌边尘不敢飞旧射双雕落新乗五马行中郎长戟卫丞相小车来千山悬落日一骑出孤城新成赐将第更筑候神台河山千古在登眺几人同马嘶秋草阔雕没暮云平地登南极尽波撼北溟回山色元来蜀江声直到吴千林喧客杵一嶂起茶烟入云苍隼健坐浪白鸥闲山雨虫蛇出江天螮蝀悬天地兵声合关河秋色来地吞南极尽波撼北溟回建凤黄金榜疏龙白玉除起句五言如春色醉巴陵阑干落洞庭江东风日晴把酒送君行全家离故乡万里谪穷荒别路绕珠林秋来落叶深落日敞朱楼江云暝不流烟霭散春晴乱鸦深处鸣斜日在松杉千崕暝色酣长啸拂吴钩南图惜壮游圣恩寛逐客不遣过轮台不寐月当户起行风满天今夕为何夕他乡说故乡长乐钟声动平津树色开别离知不逺情至亦澘然凉风起江海万树尽秋声靑山行不尽深树见僧房东源山色好闻说似终南我住湖西寺君归湖上山别泪不可忍杯行到手空七言如故人已乗赤龙去君独羊裘钓月明八月十五夜何其鹅湖漾舟人未归今年南国天气暖十月赤城桃有花日暮山风吹女萝故人舟楫定如何督亢陂荒蔓草生广阳宫废故城平牛渚矶头烟水生峨眉亭下大江横

七言结句如沅湘一带皆秋草欲采芙蓉柰晩何见说兰亭依旧在祇今王谢少风流天边杨柳虽无数短叶长条非故园赵家姊妺多相忌莫向昭阳殿里飞前朝冠盖皆黄土翁仲凄凉石马嘶知尔西行定回首如今江左是长安近来闻说有竒事买药修琴曽到城祭罢鳄鱼归去晩刺桐花外月如钩琐窻独对东风树岁岁花开他自春俱有意味

吾所以录此者谓溪芼涧芷亦可饾饤客席耳非若二李辈之为三臡八菹也又其全章亦未尽称故聊摘之耳

杨孟载有一起一聮甚足情致而不及之者判醉望愁醒愁因醉转増是词中菩萨蛮调语尚短柳如新折后已残花似未开时是浣溪沙调语故也

汤惠休谢琨沈约锺嵘张说刘次庄张芸叟郑厚敖陶孙松雪斋于诗人俱有评拟大约因袁昻评书之论而模仿之耳其宋人自相标榜不足凖则吾独爱汤惠休所云初日芙蕖沈约云弹丸脱手锺嵘云宛转清便如流风回雪点缀映媚如落花在草其次则张芸叟云春服乍成酦醅初熟登山临水竟日忘归郑厚云秋蛩草根春莺柳阴不必尽当而语颇造微松雪斋不知为何人大似不知诗者

敖陶孙评魏武帝如幽燕老将气韵沈雄曹子建如三河少年风流自赏鲍明逺如饥鹰独出竒矫无前谢康乐如东海扬帆风日流丽陶彭泽如绛云在霄舒巻自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微落杜牧之如铜丸走坂骏马注坡白乐天如山东父老课农桑事事言言皆着实元微之如龟年说天宝遗事貎悴而神不伤刘梦得如镂氷琱琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮酬献秩如时有诙气柳子厚如高秋独眺霁晩孤吹李义山如百寳流苏千丝铁网绮密瓌妍要非适用宋朝苏东坡如屈注天潢倒连沧海变眩百恠终归雄浑欧公如四瑚八琏正可施之宗庙荆公如邓艾缒兵入蜀要以险絶为功山谷如陶弘景入官析理谈玄而松风之梦故在梅圣俞如闗河放溜瞬息无声秦少游如时女步春终伤婉弱陈后山如九皋独唳深林孤芳冲寂自妍不求识赏韩子苍如棃园按乐排比得伦吕居仁如散圣安禅自能竒逸其它作者未易殚陈独唐杜工部如周公制作后世莫能拟议语觉爽儁而评似穏妥唯少为宋人曲笔耳故全录之

余于国朝前辈名家亦偶窥一斑聊附于此以当鼓腹诗

髙季迪如射雕胡儿伉健急利徃徃命中又如燕姬靓妆巧笑便辟刘伯温如刘宋好武诸王事力既称服艺华整见王谢衣冠子弟不免低眉袁可潜如师手鸣琴流利有情髙山尚逺刘子髙如雨中素馨虽复嫣然不作寒梅老树风骨杨孟载如西湖柳枝绰约近人情至之语风雅扫地汪朝宗如胡琴羌管虽非太常乐琅琅有致徐幼文张来仪如乡士女有质有情而乏体度孙伯融如新就衔马步骤未熟时见轻快孙仲衍如豪富儿入少年场轻脱自好浦长源林子羽如小乗法中作论师生天则可成佛甚遥解大绅如河朔大侠须髯戟张与之周旋酒肉伧父杨东里如流水平桥粗成小致曽子启如封节度募兵东征鲜华杂沓精骑殊少汤公让刘原济如淮阴少年斗健作噉人状刘钦谟如村女簮花秾艳羞涩正得各半夏正夫如乡啬夫衣绣见达官虽复整饬时露本态李西涯如陂塘秋潦汪洋淡沲而易见底里谢方石如乡里社塾师日作小儿号嗄吴匏庵如学究出身人虽复闲雅不脱酸习沈启南如老农老圃无非实际但多俚辞陈公甫如学禅家偶得一自然语谓为游戏三昧庄孔阳佳处不必言恶处如村巫降神里老骂坐陆鼎仪如吃人作雅语多在咽喉间张亨父如作劳人唱歌滔滔中俗子耳张静之如小棹急流一瞬而过无复雅观杨文襄如老弋阳伎发喉甚便而多鼻音不复见调桑民怿如洛阳博徒家无担石一掷百万林待用如太湖中顽石非不具微致无乃痴重何乔希大如汉官出临逺郡亦自粗具威仪祝希哲如盲贾人张肆颇有珍玩位置总杂不堪蔡九逵如灌莾中蔷微汀际小鸟时复娟然一览而已王敬夫如汉武求僊欲根正染时复遇之终非实境石少保如披沙拣金时时见珤文征仲如仕女淡妆维摩坐语又如小阁疎窻位置都雅而眼境易穷康德涵如靖康中宰相非不处贵恇扰麤率无大处分蒋子云如白蜡糖看似甘美不堪咀嚼王钦佩如小女儿带花学作软丽唐虞佐如苦行头陀终少玄解王子衡如外国人投唐武将坐禅威仪解悟中不免露抗浪本色熊士选如寒蝉乍鸣疎林早秋非不淸楚恨乏他致张琦如夜蝉饮露自极声致然不脱淤泥中唐伯虎如乞儿唱莲花乐其少时亦复玉楼金埒边庭实如洛阳名园处处绮卉不必尽称姚魏又如五陵裘马千金少年頋华玉如春原尽花芜蘼不少刘元瑞如闽人强作齐语多不辨朱升之如桓宣武似刘司空无所不恨殷近夫如越兵纵横江淮间终不成霸王新建如长爪梵志彼法中铮铮动人陆子渊如入赀官作文语雅步虽自有余未脱本来面目郑继之如氷凌石骨质劲不华又如天寳父老谈丧乱事皆实际时时感慨孟望之如贫措大置酒寒酸澹泊然不至腥膻黄勉之如假山池虽尔华整大费人力髙子业如髙山鼓琴沈思忽徃木叶尽脱石气自靑又如卫洗马言愁憔悴婉笃令人心折薛君采如宋人叶玉几夺天巧又如倩女临池疎花独笑胡孝思如骄儿郎爱吴音兴到即讴不必合板马仲房如程卫尉屯西宫斥堠精严甲仗雄整而士乏乐用之气丰道生如沙苑马驽骏相半恣情驰骋中多败蹶王舜夫如败铁网取珊瑚用力坚深得宝自少孙太初如雪夜偏师间道入蔡又如鸣蜩伏蚓声振月露体滞泥壤施子羽如寒鸦数点流水孤村惜其景物萧条迫晚意尽王履吉如乡少年久游都会风流详雅而不尽脱本来面目又似扬州大宴虽鲑珍水陆而时有宿味常明卿如沙苑儿驹骄嘶自赏未谐步骤张文隠如药铸鼎灿烂惊人终乏古雅王稚钦如良马走坂美女舞竿五言尤自长城陈约之如靑楼小女月下箜篌初取闲适终成凄楚又如过雨残荷虽尔衰落嫣然有态杨用修如暴富儿郎铜山金埒不晓吃饭着衣李子中如刁家奴辉赫车马施散金帛原非己物廖鸣吾如新决渠浮楚浊泥一瞬皆下皇甫子安如玉盘露屑清雅絶人惜轻缣短幅不堪裁剪袁永之如王谢门中贵子弟动止可观黄才伯如紫瑛石大似靺鞨晩年不无可恨周以言如中智苾刍虽乏根具不至出小乗语施平叔如小邑民筑室器物俱完张以言如甘州石斗色泽似玉肤理粗漫胡承之如病措大习白猿公术操舞如度击刺未堪华子潜如盘石疎林清溪短棹虽在秋冬之际不废枫橘张孟独如骂阵兵嗔目喧袖果势壮徃张愈光如拙匠琢山骨斧凿宛然又如束铜锢腹满中外道汤子重如乡三老入城威仪举举终少华冶态傅汝舟如言法华作风话凡多圣少乔景叔如清泉放溜新月挂树然此景殊少不耐纵观蔡子木如骄女织流黄不知丝理强自斐然王道思如惊弋宿鸟扑刺遒迅殊愧幽闲之状许伯诚如贾胡子作狎游随事挥散无论中节陈羽伯如东市倡慕靑楼价微傅粉泽强工颦笑王允宁如马服子陈师自作竒正不得兵法又如项王呕呕未了忽发喑呜徐昌谷如白云自流山泉冷然残雪在地掩映新月又如飞天僊人偶游下界不染尘俗何仲黙如朝霞点水芙蕖试风又如西施毛嫱毋论才艺却扇一顾粉黛无色李献吉如金鳷擘天神龙戏海又如韩信用兵众寡如意排荡莫测李于鳞如峨眉积雪阆风蒸霞髙华气色罕见其比又如大商舶明珠异宝贵堪敌国下者亦是木难火齐宗子相如渥洼神驹日可千里未免囓趹之累又如华山道士语语烟霞非人间事梁公实如绿野山池繁雅匀适又如汉司隶衣冠令人惊美但非全盛仪物吴峻伯如子阳在蜀亦具威仪又如初地人见声闻则入大乗则逺冯汝行如幽州马行客虽见伉俍殊乏都雅冯汝言如晋人评会稽王有逺体而无逺神张茂叅如荒伧度江揖让简略故是中原门第卢少楩如翩翩浊世佳公子轻俊自肆朱子价如髙坐道人■〈衤义〉衣蹑屐忽发胡语陈鸣埜如子玉兵过三百乗则败彭孔嘉如光禄宴使臣饾饤详整而中多宿物徐汝思如初调鹰见击鸷故难获鲜黄淳父如北里名姬作酒糺才色既自可观时出俊语为客所赏谢茂秦如太官旧庖为小邑设宴虽事馔非竒而饾饤不苟魏顺甫如黄梅坐人谈上乗纵未透汗不失门宗文

宋景濓如酒池肉林直是丰饶而寡芍药之和王子充胡仲申二公如官厨内酝差有风法而不堪清絶刘伯温如丛台少年入说社便辟流利小见口才髙季迪如拍张檐幢急迅眩眼苏伯衡如十室之邑粗有街市而乏委曲方希直如奔流滔滔一泻千里而潆洄滉瀁之状颇少解大绅如递夹快马急速而少步骤杨士竒如措大作官人雅步徐言详和中时露寒俭又如新廷尉牍有法而简丘仲深如太仓粟陈陈相因不甚可食李宾之如开讲法师上堂敷腴可聴而实寡精义陆鼎仪如何敬容好整洁夏月熨衣焦背程克勤如借面吊丧缓步严服动止举举而乏至情吴原博如茅舍竹篱粗堪坐起别无伟丽之观王济之如长武城五千兵闲整堪战而伤于寡罗景鸣如药铸鼎虽古色惊人原非三代之器桑民怿如社剧夷歌亦自满眼充耳杨君谦如夜郎王小具君臣不知汉大罗彛正如姜斌道士升讲坛语不离法而眩趣自少陈公甫如坐禅僧圣谛一语东涂西抹亦自动人祝希哲如吃人气迫期期艾艾又如拙工制锦丝理多痕王伯安如食哀家梨吻咽快爽不可言又如飞瀑布岩一泻千尺无渊渟沈冥之致崔子锺如古法锦文理黯然雅色可爱惜窘边幅湛源明如乞食道人记经呗数语沿门唱诵李献吉如樽彛锦绮天下瓌珤而不无追蚀丝理之病何仲默如雉翚五彩飞不百步而能铄人目睛徐昌谷如风流少年頋景自爱郑继之如孔北海言事志大才短王子衡如丝笮旄牛珍贵能负而不晓步骤康德涵如嘶声人唱霓裳散序格髙音卑王敬夫如狐禅鹿僊亦自纵横髙子业如玉盘露屑故是清贵如寒淡何夏文愍如登小丘展足见平野然是疏议耳王稚钦书牍如丽人诉情他文则改鼠为璞呼驴作卫江景昭如入鸿胪馆鸟语侏■〈亻离〉一字不晓廖鸣吾如屠沽小肆强作富人纷纭殊増厌贱郭价夫如乡老叙事粗见亹亹丰道生如骨董肆真赝杂陈时亦见宝而不堪儇诈李舜臣如盆池中金鱼政使足翫江湖空阔便自渺然陈约之如小径落花衰悴之中微有委艳黄德兆如山猺强作汉语不免鴃舌黄勉之如新安大商钱帛米谷金银俱足独法书名画不真陆浚明如捉尘尾人从容对谈名理不乏江于顺如试风雏鹰矫健自肆袁永之如王武子择有才兵家儿命相不厚吕仲木如梦中呓语不休偶然而止马伯循如河朔餐羊酪汉膻肥逆鼻颜惟乔如暴显措大不堪造作杨用修如彩缯作花无种种生气屠文升如小家子充乌衣诸郎终不甚似王允宁如下邑工琢玉器非不竒贵痕迹宛然又如王子师学华相国在形迹间所以愈逺罗达夫如讲师叅禅两处着脚俱不堪髙坐王道思如金市中甲第堂构华焕巷空宛转第匠师手不读木经中多可憾许伯诚如通津邮资用本少供亿不虚薛君采如嚼白蜡杖青芦不胜淡弱朱子价如小儿吹芦笙得一二声似欲隶太常乔景叔如江东秀才文弱都雅而气不壮吴峻伯如佛门中讲师虽多而不识本面目归熈甫如秋潦在地有时汪洋不则一泻而已卢少楩如春水横流滔荡纵逸而少归宿梁公实如贫士好古器非不得一二醒眼者政苦难继耳宗子相如骏马多蹶又如妙音声人止解唱渭城一曲日日在耳李于鳞如商彛周鼎海外瓌宝身非三代人与波斯胡可重不可议

弇州四部稿巻一百四十八

●钦定四库全书

弇州四部稿巻一百四十九

（明）王世贞 撰

○说部

△艺苑巵言六

髙帝尝谓宋濂浙东人才惟卿与王祎耳才思之雄卿不如祎学问之博祎不如卿又尝与刘诚意论文诚意谓宋濂第一其次臣不敢多让又其次张孟兼孟兼性刚愎好出人上为按察副使上冢归邑令谒之不为礼帝闻之弗善也又与布政使吴印争帝大怒摘捶之几絶乃赐死

当是时诗名家者无过刘诚意伯温髙太史季迪袁侍御可师刘虽以筹策佐命然为谗邪所间主恩几不终又中胡惟庸之毒以死髙太史辞迁命归教授诸生以草魏守观上梁文腰斩袁可师为御史以解懿文太子忤旨伪为风癫备极艰苦数年而后得老死文名家者无过宋学士景濂王待制子充景濂致仕后以孙慎诖误一子一孙大辟流窜蜀道而死子充出使云南为元孽所杀归骨无地呜呼士生于斯亦不幸哉

刘诚意伯温与夏煜孙炎辈皆以豪诗酒得名一日游西湖望建业五色云起诸君谓为庆云拟赋诗刘独引大白慷慨曰此王气也后十年有英主出吾当辅之众皆掩耳寻髙皇帝下金陵刘建帷幄之勋为上佐开茅土其言若契

吾昆山頋瑛无锡倪元镇俱以畸卓之资更挟才藻风流豪赏为东南之冠而杨廉夫实主斯盟倪绘事尤称絶伦髙皇帝征廉夫修元史欲官之廉夫作老客妇謡示不屈乃放之归时危素太朴为弘文馆学士方贵重一上一日闻履声问为谁太朴率然曰老臣危素上不怿曰吾以为文天祥耶谪佃临濠死人以定杨危之优劣倪頋各散家赀頋仍画其像题曰儒衣僧帽道人鞋天下靑山骨可埋若说少年豪侠处五陵鞍马洛阳街至今人传之夫以頋倪之富与廉夫之豪縦而若此其于陶靖节可谓异轨同操

当胜国时法网寛人不必仕宦浙中每岁有诗社聘一二名宿如廉夫辈主之刻其尤者为式饶介之仕伪吴求诸彦作醉樵歌以张仲简第一季迪次之赠仲简黄金十两季迪白金三斤后承平久张洪修撰每为人作一文仅得五百钱

解大绅十八举乡试第一以进士为中书庶吉士上试诗称旨赐鞍马笔札而缙率易无所让尝入兵部索皁人不得即之尚书所嫚骂尚书以闻上弗责也曰缙逸当尔耶苦以御史即除御史久之事文皇帝入内阁词笔敏捷为一时冠而意气阔疎又性刚多忤上闻之亦弗善也出叅议广西日与王检讨偁探竒山水自适上书请凿章江水便来徃上大怒征下狱三载命狱吏沃以烧酒埋雪中死

曽学士子启上尝召试天马歌援笔立就佳之赐宝带又因醉遗火延烧民居上弗罪也后病卒且气絶呼酒饮至醉题曰宫詹非小六十非夭我以为多人以为少易箦盖棺此外何求白云靑山乐哉斯丘

景泰中称诗豪者十才子而刘溥汤胤绩为之首刘太医吏目汤叅将也汤尤纵诞每称杜陵无好句然与刘论诗伏不出一语刘钦谟载其事及溥白鹊诗甚详成化中郎署有诗名者无过于刘昌钦谟夏寅正夫钦谟无题与正夫虔州懐古诗懐麓堂诗话亦载之然俱平平耳他作愈不称

桑民怿家贫亡所蓄书从肆中鬻得读过辄焚弃之敢为大言不自量时铨次古人以孟轲自况原迁而下弗论也而更非薄韩愈氏曰此小儿号嗄何传问翰林文今为谁曰虚无人举天下亦惟悦其次祝允明又次罗圮悦髻椎而补博士弟子部使者按水利下邑悦前谒之书刺江南才人桑悦博士弟子业不当刺又厚自誉使者大骇已问知悦素乃延之校书而预刋落以试悦校至不属即索笔请书亡误使者大悦服折节交悦矣十九举乡试再试礼部竒其文至阅道统论则曰夫子传之我缩舌曰得非江南桑生耶大狂士斥不取时丘浚为尚书慕悦名召令具宾主已出已文令观绐曰某先辈譔悦心知之曰公谓悦为逐秽也耶柰何得若文而令悦观浚曰生试更为之归譔以奏浚称善已令进他文浚未尝不称善也悦名在乙榜请谢不为官俟后试而时竟以悦狂抑弗许调邑博士悦为博士踰歳而按察视学者别丘浚浚曰吾故人桑悦幸无以属吏视也按察既行部抵邑不见悦顾问长吏悦今安在岂有恙乎长吏素恨悦皆曰无恙自负不肯迎耳乃使吏徃召之悦曰连宵旦雨淫传舍圮守妻子亡暇何候若按察久不待更两吏促之悦益怒曰若真无耳者即按察力能屈博士可屈桑先生乎为若期三日先生来不三日不来矣按察欲遂收悦缘浚不果三日悦诣按察长揖立不跪按察厉声曰博士分不当得跪耶悦前曰汉汲长孺长揖大将军明公贵岂踰大将军而长孺固亡贤于悦奈何以面皮相恐寥廓天下士哉悦今去天下自谓明公不容悦曷觧耳因脱帽径出按察度亡已乃下留之他日当选两博士自随悦在选故事博士侍左右立竟日悦请曰犬马齿长不能以筋力为礼亦不能乆任立愿假借且使得坐即移所便坐御史闻悦名数召问谓曰匡说诗觧人頥子有是乎曰恱所谈玄妙何匡鼎敢望即鼎在亦觧頥公幸赐清燕毕顷刻之长御史壮之令坐讲少休悦除袜跣而爬足垢御史不能禁令出寻复荐之迁长沙倅再调柳州悦实恶州荒落不欲徃人问之辄曰宗元小生擅此州名久吾一旦徃掩夺其上不安耳为柳州岁余父丧归服除遂不起居家益任诞褐衣楚制徃来郡邑间

杨君谦为仪部主事与郎中不相得因谢病归久之病良已起复除原官循吉多病而好读书最不喜人间酬应甞开巻至得意因起踔掉不休人遂相目呼颠主事云复官弥月再乞病告吏部以格不可曰郎病已复病耶安得告而可为者致仕耳循吉恚曰吾难致仕何即自劾罢时仅三十余既以归益亡复问外事而踪迹益诡恠寡合出敝冠服羸舆马故以起人易而更侮之又好缘文章语中伤人正德末循吉老且贫甞识伶臧贤为上所幸爱上一日问谁为善词者与偕来贤顿首曰故主事杨循吉吴人也善词上辄为诏起循吉郡邑守令心知故强前为循吉治装见循吉冠武人冠韎韐戎锦已恠之又乗势语多侵守令已见上毕上每有所幸燕令循吉应制为新声咸称旨受赏然赏无异伶伍又不授循吉官与秩间谓曰若娴乐能为伶长乎循吉愧悔汗洽背谋于贤乃以他语恳上放归归益不自怿诸后进少年非薄之亡礼问者而其文亦渐落不复进卒穷老以死所著奚囊杂纂未成书

祝希哲生而右手指枝因自号枝指生为人好酒色六博不修行检尝傅粉黛从优伶酒间度新声侠少年好慕之多赍金游允明甚洽举乡荐从春官试下第是时海内渐熟允明名索其文及书者接踵或辇金币至门允明辄以疾辞不见然允明多醉伎馆中掩之虽累纸可得而家故给以不问僮奴作业又捐业蓄古法书名籍售者或故昻直欺之弗算至或留客计无所出酒窘甚以所蓄易置得初直什一二耳当其窘时黠者持少钱米乞文及手书辄与已小饶更自贵也甞遗黒貂裘甚美欲市之或曰靑女至矣何故市之允明曰昨苍头言始识不市而忘敝之箧何益后拜广中邑令归所请受槖中装可千金归日张酒呼故狎游宴歌呼为寿不两年都尽矣允明好负逋责出则羣萃而诃谇者至接踵竟弗顾去

唐伯虎与里中生张梦晋善张才大不及唐而放诞过之恒曰日休小竖子耳尚能称醉士我独不耶一日游虎丘会数贾饮山上亭且咏灵曰此养物技不过弄杯酒间具何当论诗我且戏之乃更衣为丏者上丐贾食已前请曰谬劳诸君食无以报虽不能句而以狗尾续柰何贾大笑漫举咏中事试之如响贾不测始令赓张复丐酒连举大白十数挥毫顷而成百首不谢竟去易维萝阴下贾阴使人伺之无见也大骇以为神僊云张度贾逺则上亭朱衣金目作胡人舞形状殊絶伯虎举乡试第一坐事免家以好酒益落有妬妇斥去之以故愈自弃不得甞作答文征明书及桃花庵歌见者靡不酸鼻也

文征仲太史有戒不为人作诗文书画者三一诸王国一中贵人一外国生平不近女色不干谒公府不通宰执书诚吾吴杰出者也吾少年时不经事意轻其诗文虽与酬酢而甚卤莽年来从其次孙请为作传亦足称懴悔文耳

长沙公少为诗有声既得大位愈自喜携拔少年轻俊者一时争慕归之虽模楷不足而鼓舞攸頼长沙之于何李也其陈涉之启汉髙乎

献吉才气髙雄风骨遒利天授既竒师法复古手辟草昧为一代词人之冠要其所诣亦可略陈骚赋上拟屈宋下及六朝根委有余精思未极拟乐府自魏而后有逼真者然不如自运滔滔莽莽选体建安以至李杜无所不有第于谢监未是初日芙蓉仅作颜光禄耳七言歌行纵横如意开阖有法最为合作五言律及五七言絶时诣妙境七言雄浑豪丽深于少陵抵掌捧心不能厌服众志文酷放左氏司马叙事则竒持论则短间出应酬颇伤率易

仲黙才秀于李氏而不能如其大又义取师心功期舍筏以故有弱调而无累句诗体翩翩俱在鴈行顾华玉称其咳唾珠玑人伦之隽骚赋启发拟六朝者颇佳他文促薄似未称是

昌谷少即摛词文匠齐梁诗沿晚季迨举进士见献吉始大悔改其乐府选体歌行絶句咀六朝之精旨采唐初之妙则天才髙朗英英独照律体微乖整栗亦是浩然太白之遗也骚诔颂札宛尔潘陆惜微短耳今中原豪杰尊师献吉后俊开敏服膺何生三吴轻隽复为昌谷左袒摘瑕攻颣以模剽病李不知李才大固苞何孕徐不掩瑜也李所不足者删之则精二子所不足者加我数年亦未至矣

徐昌谷有六朝之才而无其学杨用修有六朝之学而非其才薛君采才不如徐学不如杨而小撮其短又事事不如何李乐府五言古可得伯仲耳

昌谷之于诗也黄鹄之于鸟琼瑶之于石松桂之于木也髙叔嗣空谷之幽兰崇庭之鼎彛也髙季迪之流畅边庭实之开丽郑继之之雄健王子衡之宏大孙太初之竒拔頋华玉之和适李宾之之通爽马仲房之华整皆其次也可谓兼能而不足薛君采俞仲蔚之于五言古王稚钦吴明卿之于五言律又明卿子与之于七言律髙子业之于五言古近体各极妙境可谓专至而有余

李文正为古乐府一史断耳十不能得一黄才伯辞不称法頋华玉边庭实刘伯温法不胜辞此四人者十不能得三王子衡差自质胜十不能得四徐昌谷虽不得叩源推委而风调髙秀十不能得五何李乃饶本色然时时已调杂之十不能得七于鳞字字合矣然可谓十不失一亦不能得八

何仲黙与李献吉交谊良厚李为逆瑾所恶仲黙上书李长沙相救之又画策令康修撰居间乃免以后论文相掊击遂致小间盖何晚出名遽抗李李渐不能平耳何病革属后事谓墓文必出李手时张以言孟望之在侧私曰何君没恐不能得李文李文恐不得何意吾曹与戴仲鹖樊少南共成之可也今望之铭亦寥落不甚称

李献吉为户部郎以上书极论寿宁侯事下狱頼上恩得免一夕醉遇侯于大市街骂其生事害人以鞭梢击堕其齿侯恚极欲陈其事为前疏未久隠忍而止献吉后有诗云半醉唾骂文成侯葢指此事也李献吉既以直节忤时起宪江西名重天下俞中丞谏督兵平冦用二广例抑诸司长跪李独植立俞恠问足下何官耶李徐答云公奉天子诏督诸军吾奉天子诏督诸生竟出后与御史有隙即率诸生手锒铛欲锁御史御史杜门不敢应坐构免名益重方岳部使过汴必谒李年位既不甚髙见则据正坐使客侍坐徃徃不堪乃起宁藩之狱陷李几死林尚书待用力救得免自是不复振

何仲黙谓献吉振大雅超百世书薄子云赋追屈原王子衡云执符于雅谟游精于汉魏以雄浑为堂奥以藴藉为神枢思入玄而调寡和如凤矫龙变人罔不知其为祥亦罔不骇其异黄勉之云兴起学士挽回古文五色错以彪章八音和而协美如玄造包乎品物海渤汇夫波流又云江西以后愈妙而化如玄造范物鸿钧播气种种殊别新新无已其推尊之可谓至矣然王敬夫薛君采各有漫兴诗王咏何云若使老夫须下拜便教献吉也低头薛云俊逸终怜何大复粗豪不解李空同则似有不尽然者及观何之驳李诗有云诗意象应曰合意象乖曰离空同丙寅间诗为合江西以后诗为离试取丙寅作叩其音尚中金石而江西以后之作辞艰者意反近意苦者辞反常色黯淡而中理披慢读之若揺鞞铎耳李之驳（阙）丽浓至是伊门第一手也惜应酬为累未尽陶洗之力耳余与李于鳞言卢是一富贾胡羣宝悉聚所乏陶朱公通融出入之妙李大笑以为知言然李材髙不肯作赋不知何也俞仲蔚小乃时得佳者其为诔赞辞殊古余甞于同年袁生处见献吉与其父永之佥宪书极言其内弟左国玑猜忌之状末有云此人尚尔何况边李耶边盖尚书庭实与献吉素称国士交者又献吉晚为其甥曹嘉所厄良苦岂文士结习例不免中人忌耶

仲黙别集亦不能佳惟空同集是献吉自选然亦多驳杂可删者余见李嵩宪长称其黄河水遶汉宫墙河上秋风鴈几行客子过壕追野马将军韬箭射天狼黄尘古渡迷飞挽白月横空冷战场闻道朔方多勇略只今谁是郭汾阳一首李开先少卿诵其逸诗凡十余首极有雄浑流丽胜其集中存者尔时不见选何也余徃被酒跌宕不能请录之深以为恨

昌谷自选迪功集咸自精美无复可憾近皇甫氏为刻外集袁氏为刻五集五集即少年时所称文章江左家家玉烟月扬州树树花者是已余多稚俗之语不堪覆瓿世人猥以重名遂概收梓不知舞阳绛灌既贵后为人称其屠狗吹箫以为佳事宁不泚■

五七言律至仲黙而畅至献吉而大至于鳞而髙絶句俱有大力要之有化境在

献吉有限韵赠黄子一律云禁烟春日紫烟重子昔为云我作龙有酒每邀东省月退朝曽对掖门松十年放逐同梁苑中夜悲歌泣孝宗老体幸强黄犊健柳吟花醉莫辞従昌谷有寄献吉一律云汝放金鸡别帝乡何如李白在浔阳日暮经过燕市曲解裘同醉酒垆傍徘徊桂树凉风发仰视明河秋夜长此去梁园逢雨雪知予遥度赤城梁李虽自少陵徐自靑莲而李得靑莲长篇法徐得崔沈琢句法当为本朝七言律翘楚而诸家选俱未及于鳞亦遗之皆所未解也

国朝习杜者凡数家华容孙宜得杜肉东郡谢榛得杜貎华州王维桢得杜一支闽州郑善夫得杜骨然就其所得亦近似耳唯梦阳具体而微

李少卿报苏属国书不必论其文及中有逗脱者其传合史传纎毫毕备赝作无疑第其辞感慨悲壮宛笃有致故是六朝髙手明唐伯虎报文征明王稚钦答余懋昭二书差堪叔季伯虎他作俱不称稚钦于文割裂比拟亡当者独尺牍差工耳

讲学者动以词藻为雕搜之技工文者则举拙语为谈笑之资若枘凿不相入无论也七言最不易工吾姑举诸公数聮如翼轸众星朝北极岷嶓诸岭导南条天连巫峡常多雨江过浔阳始上潮此薛文淸句也溪声梦醒偏随枕山色楼髙不碍墙　狂搔短髪孤鸿外病卧髙楼细雨中　千家小聚村村暝万里河流处处同　残书汉楚灯前垒小阁江山雾里诗化石未成犹有泪舞鸾虽在不惊尘此庄孔旸句也竹林背水题将徧石笋穿沙坐欲平　出墙老竹靑千个泛浦春鸥白一双　时时竹几眠看客处处桃符写似人　竹径傍通沽酒寺桃花乱点钓鱼船此陈公甫句也万里沧江生白发几人灯火坐黄昏　半空虚阁有云住六月深松无暑来　春山日暮成孤坐游子天涯正忆归　沙边宿鹭寒无影洞口流云夜有声　春岩过雨林芳淡暗水穿花石溜分　且留南国春山兴共聴西堂夜雨声　天逈楼台含气象月明星斗避光辉　幽人月出每孤徃栖鸟山空时一鸣　山色古今余王气江流天地变秋声　棋声竹里消闲昼药褁窻前对病僧　月遶旌旗千嶂暗风传铃柝九溪寒此王文成句也何甞不极其致

公甫少不甚攻诗伯安少攻诗而未就故公甫出之若无意者伯安出之不免有意也公甫微近自然伯安时有警策

顾华玉才华在朱郑之上特以其调少下耳如君王自信图中貎静女虚迎梦里车又古寺频来僧尽老重阳欲近蟹争肥无论体裁俱隽婉有味至御前却辇言无忌众里当熊死不辞尤觉矫矫壮丽朱句如寒菊抱花余旧摘慈鸦将子试新飞亦自楚楚华玉填楚诏修承天志以王庭陈颜木应后不称旨一时人亦以为非宜自今思之自不可及华玉能识今江陵公于未冠时足称具眼

王敬夫七言律有出门二月已三月骑马陈州来亳州一首风调佳甚而选者俱不之知何也

边庭实闻已卯南征事云不信土人传接驾似闻天语诏班师此欲为古人恻怛忠厚之语而未免纽造也至结语东海细臣瞻巨斗北枢终夜几曽移愈有理趣而愈不佳东海北枢犹为彼善细臣巨斗二字何出吾最爱其庭际何所有有萱复有芋自闻秋雨声不种芭蕉树于鳞诗删亦收之然芭蕉岂可言树芋岂庭中佳物且独无雨声乎俱属未妥若作自怜秋雨滴不复种芭蕉或云自闻秋雨声不爱芭蕉色则上韵亦自可押而意尤深婉如题文山祠花外子规燕市月柳边精卫浙江潮却甚精丽

边庭实以按察移疾还每醉则使两伎肩臂扶路唱乐观者如堵了不为恠闗中许宗鲁何栋西蜀杨名无夕不纵倡渐以成俗有规杨用修者答书云文有仗境生情诗或托物起兴如崔延伯每临阵则召田僧超为壮士歌宋子京修史使丽竖■〈难上火下〉椽烛吴元中起草令逺山磨隃縻是或一道也走岂能执鞭古人聊以耗壮心遣余年所谓老颠欲裂风景者良亦有以不知我者不可闻此言知我者不可不闻此言

康德涵六十要名伎百人为百岁会既会毕了无一钱第持笺命诗送王邸处置时鄠杜王敬夫名位差亚而才情胜之倡和章词流布人间遂为闗西风流领袖浸滛汴洛间遂以成俗

崔子锺好剧饮甞至五鼓踏月长安街席地坐李文正时以元相朝天偶过早遥望之曰非子锺耶崔便趋至舆傍拱曰老师得少住乎李曰佳便脱衣行觞火城渐繁始分手别崔每一举百余觥船不醉醉辄呼刘伶小子恨不见我

杨用修自滇中戍暂归泸已七十余而滇士有谗之抚臣昺者昺俗戾人也使四指挥以锒铛锁来用修不得已至滇则昺已墨败然用修遂不能归病寓禅寺以没明兴称博学饶著述者盖无如用修其所撰有升庵诗集升庵文集升庵玉堂集南中集南中续集七十行戍稿升庵长短句陶情乐府续陶情乐府洞天玄记滇载记转注古音略古音丛目古音猎要古音复字古音骈字古音附录异鱼图赞丹铅余录丹铅续录丹铅摘录丹铅閠录丹铅别录丹铅总录墨池琐录书品词品升庵诗话诗话补遗箜篌新咏月节词檀弓丛训墐户录瀑布泉行须候记夏小正录升庵经说杨子巵言巵言閠集敝帚病榻手欥晞籛谻六书索隠六书练证经书指要其所编纂有词林万选禅藻集风雅逸编艺林伐山五言律祖蜀艺文志唐絶精选唐音百絶皇明诗抄赤牍清裁赤牍拾遗经义模范古文韵语叙管子录引书晶钝选诗外编交游诗录絶句辨体苏黄诗体宛陵六一诗选五言三韵诗选五言别选李诗选杜诗选宋诗选元诗选羣书丽句名奏菁英羣公四六节文古今风謡古韵诗略说文先训文海钓鳌禅林钩玄填词选格百琲明珠古今词英填词玉屑韵藻古谚古隽寰中秀句六书索隠六书练证逸古编经书指要诗林振秀杨工于证经而疎于解经博于稗史而忽于正史详于诗事而不得诗旨精于字学而拙于字法求之宇宙之外而失之耳目之前凡有援据不妨墨守稍涉评击未尽输攻

用修谪滇中有东山之癖诸夷酋欲得其诗翰不可乃以精白绫作祴遗诸伎服之使酒间乞书杨欣然命笔醉墨淋漓裙袖酋重赏伎女购归装潢成巻杨后亦知之便以为快

用修在泸州甞醉胡粉傅面作双了髻揷花门生■〈曰上廾下〉之诸伎捧觞游行城市了不为怍人谓此君故自污非也一措大褁赭衣何所可忌特是壮心不堪牢落故耗磨之耳

予少时甞见传杨用修春兴末聮云虚拟短衣随李广汉家无事勒燕然甚美其意为之击节又读陆子渊闻警一聮云大将能挥白羽扇君王不爱紫貂裘紫貂事虽稍涉宋然不甚露其使事之工骈整含蓄殊不易匹后得全什读之俱不称也因记于此

常明卿多力善射虽为文法吏时韎韦跗注两鞬骑而驰于郊诸彻侯子弟从侠少年饮常前突据上坐起角射咸不及问稍知为常评事敬之奉大白为寿常引满沾醉竟驰去弗頋又时过倡家宿至日髙舂徐起或叅会不及长吏诃之敖然曰故贱时过从胡姬饮不欲居薄耳竟用考调判陈州庭詈御史以法罢归益纵酒自放居恒从歌伎酒间度新声悲壮艳丽称其为人又好彭老御内术自谓得之神僊可立致一日省墓从外舅滕洗马饮大醉衣红腰双刀驰马尘絶从者不及前渡水马顾见水中影惊蹶堕水刃出于腹溃肠死年仅三十四平阳守王溱其故人为收塟之常有诗吊韩信曰汉代称灵武将军第一人祸竒缘蹑足功大不谋身带砺山河在丹靑祠庙新长陵一抔土寂寞亦三秦至今为中原豪侠之冠

丰坊者初字存礼举进士髙第为礼部主事以无行黜归家坐法窜吴中改名道生字人翁年老笃病死坊髙材博学精书法其于十三经自为训诂多所发明稍诞而僻者则托名古注疏或创称外国本于构诗文下笔数千言立就则多刻它名士大夫印章伪撰字稍恠拙则假曰此某碑某碑体也又为人撰定法书以真易赝不可穷诘又用蓄毒蛇药杀人强滛子女夺攘财产事露人畏而耻之吾友沈嘉则云蓄毒蛇以下事无之第狂僻纵口若含沙之蛊且类得心疾者因举其一端云甞要嘉则具盛馔结忘年交居一岁而人或恶之曰是尝笑公文者即大怒设醮诅之上帝凡三等云在世者宜速捕之死者下无间狱勿令得人身一等皆公卿大夫与有睚眦者也二等文士或田野布衣嘉则为首三等鼠蝇蚤虱蚊也此极大可笑

弇州四部稿巻一百四十九

●钦定四库全书

弇州四部稿巻一百五十

（明）王世贞 撰

○说部

△艺苑巵言七

髙子业少负渊敏生支干与伪汉友谅同既迁楚臬恒邑邑不自得发病卒寔友谅彭湖之岁也其诗如积贱讵有基履荣诚无阶既妨来者途谁明去矣懐茫然大楚国白日失兼城久卧不知春茫然怨行役为客难称意逢人未敢言失路还为客他乡独送君众女竞中闺独退反成怒寒星出户少秋露坠衣繁以我不如意逢君同此心当轩留驷马出户倚双童里中夷门监墙外酒家胡为农信可欢世自薄耕稼问年有短发逐世无长策林深得日薄地静觉蝉多又文章知汝在功名何物是骑马问春星残雨夕阳移淸婉深至五言上乗

王稚钦少为文顷刻便就多竒气然好狎游黏竿风鸱诸童子乐又蹶不可驯父母抶扑之辄呼曰大人柰何辄虐海内名士耶为翰林庶吉士诗已有名其意不可一世仅推何景明而好薛蕙郑善夫故事学士二人为庶吉士师甚严重稚钦独心易之时登院署中树而窥学士过故作声惊使见大恚然度无如何佯为不知也乃已当授官给事中用言事故诏特予外补裕州守既中不屑州而以谏出知当召益骄甚台省监司过州不出迎亦无所托疾人或劝之怒曰龌龊诸盲官受廷陈迎耶当不愧死一日出候其师蔡潮以他藩道者潮好谓曰生来候我固厚而分守从后来亦一见否且生厚我以师故即分守君命也稚钦曰善乃前迎分守而分守既下车数州吏微过当稚钦笞之十稚钦大骂曰蔡师悮王先生见辱挺身出悉呼其吏卒从守勿更侍一府中慑伏亡敢留者分守窘不能具朝餔谋于蔡潮潮为谢过稍给之仅得夜引去于是监司相戒莫敢道裕州而恨稚钦益甚为文致逮下狱削秩归家居愈益自放达官贵人来购文好见者稚钦多蓬首垢足囚服应之间衣红纻窄衫跨马或骑牛啸歌田野间人多望而避者晩节诗律尤精好纵倡乐有闻筝一首花月可怜春房栊映玉人思繁纎指乱愁剧翠蛾颦授色歌频变留宾态转新曲终仍自叙家世本西秦又一书答人云绮席屡改伎俩杂陈丝肉竞奏宫征暗和羲和既逝兰膏嗣辉逸兴狎悰干霄薄云礼废罚弛履遗缨絶俱妙极形容可谓才子 

颜惟乔为亳守有干声与武帅构讦罢归故人为分守至随访之屏迹不可复见既行部他邑有田父荷担以只鸡甗酒由中道入者诃之乃惟乔也因留剧饮至醉委甗担而去追问邸舍人莫能踪迹惟乔草随志称良史余读之殊不称又徐子与致其全集若干巻亦平平耳逺不逮王裕州

郑郎中善夫初不识王仪封廷相作漫兴十首中有云海内谈诗王子衡春风坐遍鲁诸生后郑卒王始知之为位而哭走使千里致奠为经纪其丧仍刻其遗文人之爱名也如此

孙太初玉立美髯风神俊迈甞寓居武林费文宪罢相东归访之值其昼寝孙故卧不起久之费坐语益恭孙乃出又了不谢送之及门第矫首东望曰海上碧云起遂接赤城大竒大竒文宪出谓驭者曰吾一生未甞见此人

吴中如徐博士昌谷诗祝京兆希哲书沈山人启南画足称国朝三絶

杨修撰之南中稿秾丽婉至华学士之岩居稿清淡简逺俱逺胜玉堂之作然杨稿自南充王公刻外絶不能佳贵精不贵多宁独用兵而已哉

胡孝思甞为吾吴郡守才敏风流前后罕俪公暇多游行湖山园亭间从诸名士一觞一咏题墨淋漓遍于壁石后迁御史中丞抚河南肃帝幸楚为一律纪事云闻道銮舆晓渡河岳云缥缈护晴珂千官玉帛嵩呼盛万国衣冠禹贡多锁钥北门留统制璇玑南极扈羲和穆天八骏空飞电湘竹英皇泪不磨刻之石后以他事坐罢家居者数载矣尝扑一贪令王聫其人为户部主事以不职免杀人下狱当死乃指穆天湘竹为怨望呪诅而所繇成狱及生平睚眦皆指为孝思奸党奏之上大怒悉捕下狱欲论死分宜相陶真人力救解久之乃罢免犹摘杖孝思三十当是时孝思将八十矣了不怖惧取锦衣狱中柱械之类八曰制狱八景为诗纪之众争咎孝思掣其笔曰君正坐诗至此耳尚何吾伊为孝思澹然咏不辍曰坐诗当死今不作诗得免死耶出狱时谢茂秦贻之诗有云白首全生逢圣主青山何意见骚人孝思方病杖创正呻吟间犹口占韵以谢人谓孝思意气差胜苏长公才不及耳

孝思守吴日与诸生最好黄勉之王履吉袁永之而不能知陆浚明黄王俱不振以死而永之领解甲第胪传浚明再魁省会试馆选第一为给事中主试浙江时孝思以左叅政与鹿鸣宴颇遭讥讪人两不与也勉之为人本任诞而矜局自位置时引胜流为重最称博洽于文多拟古而不出自然好持论而不甚当负经济而寡切用然视吴人肤立皮相者天壤矣履吉玉立秀雅饶酒德使人爱而思之诗笔翩翩华丽足称名家浚明髙爽竒逸尚气慷慨急人之难甚于已颇负用世才而不究永之髙狷自好时有恡声然二子文实淸雅典则非它琐琐比也浚明不长于诗亦不以诗自显

黄才伯诗亦有佳语如青山知我吏情澹明月照人归梦长又长空赠我以明月海内知心惟酒杯门前马跃箫鼓动栅上鸡啼天地开倦游却忆少年事笑拥如花歌落梅虽格不甚古而逸宕可取然至末句乃自注云欲尽理还之喻盖此公作美官讲学恐人得而持之也可发词林一笑

少陵句云淮王门有客终不愧孙登颇无闗涉为韵所强耳后世不解事人翻以为法至于北地所谓郑綮骑驴无功行县行县骑驴既非实事王绩郑綮又否通人生俗无谓大可戒也近代谢茂秦大有此病盖不学之故

江晖字景旸文昭公澜子也以翰林修撰为按察佥事年三十六死有文集曰亶爰子集按山海经曰亶爰之山多水无草木不可以上有兽焉其状如狸而有髪名曰■〈委页〉自为牝牡食者不妬取以名集别无深义晖好以竒癖字作文初若不易解者解之得平平耳王稚钦有诗嘲之云江生突兀扬文风千竒万恠难与穷博物岂惟精尔雅识字何止过扬雄古心已出丘索上邃旨或与神明通求深索隠苦不置一言忌使流俗同令弟大篆逼钟鼎絶艺耻作斯邕等生也为文遣弟书一出皆称二难并纵有楚史不可读满堂观者徒张目少年徃徃致讥评生也不言但扪腹君不见好丑从来安可期豪杰有时翻自疑伯牙竟为知音惜卞氏能无抱璞悲请君宝此无易辙圣人复起当相知读此大略可见

黄五岳省曽言南城罗公玘好为竒古而率多恠险爼饤之辞居金陵时每有撰造必栖踞于乔树之巅霞思天想或时闭坐一室客有于隙间窥者见其容色枯槁有死人气皆缓履以出都少卿穆乞伊考墓铭铭成语少卿曰吾为此铭瞑去四五度矣今其所传圭峯稿者大抵皆树巅死去之所得也

宫采初传长命缕中官竞挿辟兵符衡阳刺史新除道济北藩王已上书雪后锦裘行塞外月明清啸满楼中赐第近连平乐观入朝新给羽林兵儒生东阁承颜色酋长西羌识姓名繁花向日宜供笑幽鸟逢春各异啼老去自吹秦■〈⺮觱〉栗西征曽比汉嫖姚水落尽如雷电过山回俱作凤皇飞山学翠屏开作画水从金谷泻成春门径近连驰道树池塘遥接汉宫流云裁玉叶和烟润瀑溅珠花映雨飞此嘉靖时为初唐者也细雨薜萝侵石径深秋稉稻满山田业净六根成慧眼身无一物到茅庵空庭庐岳晴云色燕坐浔阳江水声虎患已从邻境去猿声偏近郡斋前万里辞家身是梦三年作郡口为碑遶院松林岚翠重满庭蕉叶雨声多清樽自对丛花发髙枕无如啼鸟何此其稍变而中唐者也

吾友宗子相天才竒秀其诗以气为主务于胜人间有小瑕及远本色者弗恤也吴明卿才不胜宗而能求诣实境务使首尾匀称宫商谐律情实相配子相自谓胜吴默已不战屈矣徐子与斟酌二子颇得其中已是境地精思便达梁公实工力故久才亦称之甞为别余辈诗一百韵脍炙人口惜悟汗未几中道摧殒每一念之不胜威明絶锷之痛

子相自闽中手一编遗余乃五七言近体予摘其佳句书之屏间虽沈侯采王筠之华皮生推浩然之秀不是过也世言古今不相及殊瞶瞶有识者当辨之耳中聮寄赠予者如万里蘼芜色秋风一夜深又一身诗作癖万事酒相捐枕簟疎秋雨江山隔暮烟又金山一柱立沧海万波随又愁来失俯仰书去畏江河又屡书心尽折一字眼堪枯又袖中芳草寒相负马首梅花春自怜孤角千家沧海戍故人双鬂蓟门烟他作如开尊销夜烛聴雨长春蔬又尔辈甘云卧吾生岂陆沈又宦情疎病后世事得愁先又靑山移病逺白鴈寄书轻又忽雨新枫橘如云长蕨薇又江树低从密溪流曲更分又雨气千江入秋声万木多又日落中原紫天髙北斗垂又夜立残砧杵园行久薜萝又江平低鴈翼潮落进渔竿又星河双杵夕风雨七陵秋又战伐乾坤色安危将相功又白雪孤调世黄金巧识人又种橘开新溜寻芝数落霞又生难看白发死岂负靑山又谁家羌笛吹明月无数梅花落早春又愁边鸿鴈中原去眼底龙蛇畏路多又冲泥匹马时时立入座寒云片片孤又絶壁昼开风雨色断虹秋挂薜萝长结句如登楼知有赋莫向众人传又浮生同逺近斟酌向鸬鹚又泰陵千古泪一洒翠华东又吾将付风雨片片作龙鳞（赋笋）又自知寒色甚不敢怨明珠又蓟门旧侣能相忆八月双鸿起太湖又衣裳岁暮吾将换好与靑山长薜萝又浮生转觉江湖窄难把衣裳任芰荷又醉来偃蹇三湘里更是何人白雪篇又江门十里垂杨色莫把时名负钓纶精言秀语髙处可掩王孟下亦不失钱刘

谢茂秦曵裾赵藩甞谒崔文敏铣崔有诗赠之后以救卢次楩北游燕刻意吟咏遂成一家句如风生万马间又马渡黄河春草生皆佳境也其排比声偶为一时之最第兴寄小薄变化差少仆甞谓其七言不如五言絶句不如律古体不如絶句又谓如程不识兵部伍肃然刁斗时击而寡乐用之气

吾尝合刻卢次楩俞仲蔚及茂秦集盖取次楩骚赋俞五言古谢近体为一耳然歌行既乏絶句亦少俞尝有宝剑篇中云海内甞令万事平匣中不惜千年死如此语亦不可多得

徐子与之于各体无所不工明卿乃有独至

李于鳞文无一语作汉以后亦无一字不出汉以前其自叙乐府云拟议以成其变化又云日新之谓盛德亦此意也若寻端拟议以求日新则不能无微憾世之君子乃欲浅摘而痛訾之是訾古人矣

文繁而法且有委吾得其人曰李于鳞简而法且有致吾得其人曰汪伯玉

余尝有漫兴十絶其一云野夫兴到不复删大海回风生紫澜欲问济南竒絶处峨眉天半雪中看于乎此义邈矣寥寥谁解者

于鳞与子与书云许殿卿海右集属某中尉为序不佞甞欲畀诸炎火乃周公瑕亦曰是既已不能禁其传然不可以欺智者亦唯任之昨欧桢伯访海上云某谓于鳞近过一国尉园亭赋诗落句云司马相如字长卿鄙不成语乃尔定虚得名耳此正是游戏三昧似稚非稚似拙非拙似巧非巧不损大家特此法无劳模拟耳于鳞之欲焚某序的然不错也

于鳞才可谓前无古人至于裁鉴亦不能无意向余为其古今诗删序云令于鳞而轻退古之作者间有之于鳞舍格而轻进古之作者则无是也此语虽为于鳞解纷然亦大是实录

始见于鳞选明诗余谓如此何以鼓吹唐音及见唐诗谓何以衿裾古选及见古选谓何以箕裘风雅乃至陈思赠白马杜陵李白歌行亦多弃掷岂所谓英雄欺人不可尽信耶

于鳞为按察副使视陜西学而乡人殷者来巡抚殷以刻核名尤傲而无礼甞下檄于鳞代撰奠章及送行序于鳞不乐移病乞归殷固留之入谢乃请曰台下但以一介来命不则尺蹏见属无不应者似不必檄也殷愕然起谢过有所属撰以名刺徃而乆之复移檄于鳞恚曰彼岂以我重去官耶即上疏乞休不待报竟归吏部惜之用何景明例许养疾疾愈起用盖异数也于鳞归杜门自两台监司以下请见不得去亦无所报谢以是得简倨声又尝为诗有云意气还従我辈生功名且付儿曹立诸公闻之有欲甘心者矣

子鳞一日酒间頋余而笑曰世固无无偶者有仲尼则必有左丘明余不答第目摄之遽曰吾悞矣有仲尼则必有老耼耳其自任诞如此

于鳞尝为朱司空赋新河诗中一聫曰春流无恙桃花水秋色依然瓠子宫不知者以为上单下重按三月水谓之桃花水为害极大此聨对偶精切使事用意之妙有不可言者阚骃九州岛记正月解冻水二月白苹水三月桃花水四月瓜蔓水五月麦黄水六月山■〈樊，石代大〉水七月豆花水八月荻苗水九月霜降水十月后槽水十一月走凌水十二月蹙凌水

于鳞自弃官以前七言律极髙华然其大意恐以字累句以句累篇守其俊语不轻变化故三首而外不耐雷同晚节始极旁搜使事该切措法操縦虽思探溟海而不堕魔境世之耳观者乃谓其比前少退可笑也歌行方入化而遂没惜其不多寥寥絶响

余为比部郎甞与蔡子木臬副徐子与主事吴明卿舍人谢茂秦布衣饮谢时再游京师诗渐落子木数侵之已被酒髙歌其夔州诸咏亦平平耳甫发歌明卿辄鼾寝鼾声与歌相低昂歌竟鼾亦止为若初醒者子木面色如土虽予辈亦私过之子与复与子木论文不合而罢后五岁所而子木以中丞抚河南子与守汝宁明卿谪归德司理张肖甫谪裕州同知皆属吏也子木张宴备宾主身行酒炙曰吾乌得有其一以慢三君子寻具疏荐之余谓子木雅士不俗居然前辈风近更寥寥也

王允宁为修撰时余尝一再识之长大白晳谈说时事慷慨激烈男子也于文远则祖述司马少陵近则师称北地而已意不可一世士又好嫚骂人人多外慕而中畏之其所最善者孙尚书升时为中允其同年敖祭酒以书规切之允宁答云仆犹夫故吾耳頋于南中不宜且南中亦不宜于吾以故人取其近似者以为名曰伉厉守髙也且仆戆直朴略受性已定犹仆之貌修干广颡昻首掀眉揭膺阔步皆造化陶冶不可移易古之挟僊术者能蜕人骨不能易人貌今公责仆勿髙勿卑择中而居之亦甞有以里妇之效颦闻于公者乎仆即死勿愿也允宁后念其母老病乞南得国子祭酒归省道经华山为文祭之大约以母素敬神而不蒙庇即愈吾母病吾太史也能为文以不朽神其辞颇支离恠诞居无何以地震死西安李户部愈素恨允宁假华山神为文詈而僇之今并传闗中

谢茂秦年来益老誖甞寄示拟李杜长歌丑俗稚钝一字不通而自为序髙自称许其略云客居禅宇假佛书以开悟暨观太白少陵长篇气充格胜然飘逸沈郁不同遂合之为一入乎浑沦各塑其像神存两妙此亦摄精夺髓之法也此等语何不以溺自照又俞仲蔚古调本是名家五言律亦不恶沾沾为七言律不已何也乃知宇宙大矣无所不有

王允宁生平所推伏者独杜少陵其所好谈说以为独解者七言律耳大要贵有照应有开阖有闗键有顿挫其意主兴主比其法有正挿有倒挿要之杜诗亦一二有之耳不必尽然予谓允宁释杜诗法如朱子注中庸一经支离圣贤之言束缚小乗律都无禅解

于鳞拟古乐府无一字一句不精美然不堪与古乐府并看看则似临摹帖耳五言古出西京建安者酷得风神大抵其体不宜多作多不足以尽变而嫌于袭出三谢以后者峭峻过之不甚合也七言歌行初甚工于辞而微伤其气晚节雄丽精美纵横自如灼然春工之妙五七言律自是神境无容拟议絶句亦是太白少伯鴈行排律比拟沈宋而不能尽少陵之变志传之文出入左氏司马法甚髙少不满者损益今事以附古语耳序论杂用战国策韩非诸子意深而词博微苦纒扰铭辞竒雅而寡变记辞古峻而太琢书牍无一笔凡语若以献吉并论于鳞高献吉大于鳞英献吉雄于鳞洁献吉冗于鳞艰献吉率令具眼者左右袒必有归也

冯汝言纂取古诗自穹古以至陈隋无所不采且人传其略可谓词家之苦心艺苑之功人矣然远则延寿易林山海经图讃近而周兴嗣千文皆在所遗恐当补录乔景叔世宁己酉岁以楚藩叅入贺万寿余时见之短而髯温然长者也所有行巻仅百余篇耳颇脍炙人口又十余年景叔卒近有以其丘隅集来者云景叔所自选余犹记其行巻内一七言律寄王太史元思谪戍玉垒者云学士两朝供奉年上林词赋万人传一从玉垒长为客几放金鸡未拟还闻道买田临灌口能忘归马向秦川五陵它日多豪俊空望城南尺五天词颇佳而集不之选何也集诗小弱不称岂梓行者有长吉友人之恨耶闻康德涵卒后佳文章俱为张孟独摘取今其集殊不满人意以此予于于鳞不为删削耳

太原兄弟俱擅菁华（贡士冲司直涍司勲汸虞部濓）汝南父子嗣振骚雅（省曽姬水）征仲三絶彭嘉有二道复二妙括得其一吴中一时之秀海内寡俦

皇甫子安之东览古选颇胜子循之禅栖近体为佳子安卒蔡子木以诗哭之云五字沈吟诗品絶一官憔悴世途难可谓实录蔡每对余读辄哽咽泪又华先生哭施子羽云生前独行殊寡谐死后遗文更谁辑比之一领靑衫消不得者更神伤矣

余十五时受易山阴骆行简先生一日有鬻刀者先生戏分韵教余诗余得漠字辄成句云少年醉舞洛阳街将军血战黄沙漠先生大竒之曰子异日必以文鸣世是时畏家严未敢染指然时时取司马班史李杜诗窃读之毋论尽解意欣然自偷快也十八举乡试乃间于篇什中得一二语合者又四年成进士隶事大理山东李伯承奕奕有俊声雅善余持论颇相下上明年为刑部郎同舍郎吴峻伯王新甫袁履善进余于社吴时称前辈名文章家然每余一篇出未尝不击节称善也亡何各用使事及迁去而伯承者前已通余于于鳞又时时为余言于鳞也久之始定交自是诗知大厯以前文知西京而上矣已于鳞所善者布衣谢茂秦来已同舍郎徐子与梁公实来吏部郎宗子相来休沐则相与扬扢冀于探作者之微盖彬彬称同调云而茂秦公实复又解去于鳞乃倡为五子诗用以纪一时交游之谊耳又明年而余使事竣还北于鳞守顺德出茂秦登吴明卿又明年同舍郎余德甫来又明年户部郎张肖甫来吟咏时流布人间或称七子或八子吾曹实未尝相标榜也而分宜氏当国自谓得旁采风雅权谗者间之耽耽虎视俱不免矣

余自遘家难时槖饘之暇杜门块处独新蔡张助甫为验封郎旬一再至余固郄之张笑曰足下乃以一吏部荣我乎余归张亦竟左迁以去自是吾党有三甫肖甫之雄爽流畅助甫之竒秀超诣德甫之精严穏称皆吾所不及也

吾弟世懋自家难服除后一操觚遂尔灵异神造之句凭陵作者唯未为古乐府耳其它皆具体而微吾偶遣信问于鳞漫及之曰家弟轶尘而奔咄咄来逼人頼其好饮稍自寛耳于鳞亦云敬美视助甫辈自先驱视元美鴈行也尝取谢句花萼嘤鸣标君家兄弟不然耶又一书云敬美乃负包宗含吴之志称天下事未可量耽耽欲作江南一小英雄寻将火攻伯仁柰何不善备之也其见赏如此

吴人頋季狂颇豪于诗不得志吴出游人间每谓余不满吴子辈至有笔之书者间一有之而未尽然也记中年挂冠时命游屐与诸子周旋章道华用短不入卑调刘子威用长不作凡语周公瑕挫名割爱潜心吾党黄淳父丽句精言时时惊坐王百榖苟能去巧去多便足名世魏季朗滔滔洪藻张幼于朗朗警思伯起正自斐然鲁望必为娓娓对陆叔平俞仲蔚便似见古人又云间莫云卿练川殷无美词翰清丽时时命驾吾庐步武之外有曹甥子念者近体歌行酷似其舅王君载者能为骚赋古文饶酒德亦何甞落莫也吾在晋阳有感云借问吴阊诗酒席十年鸡口有谁争殆是实录

吾于诗文不作专家亦不杂调夫意在笔先笔随意到法不累气才不累法有境必穷有证必切敢于数子云有微长庶几未之逮也而窃有志耳

有娀氏二女居九成之台得天燕覆以玉筐既而发视之燕遗二卵飞去不返二女作歌始为北音禹省南土嵞山之女令其媵候禹于嵞山之阳女乃作歌始为南音夏后孔甲田于东阳萯山天大风晦入民室其主方乳或曰后来良日也必吉或曰不胜之必有殃孔甲曰以为余子谁敢殃之后折橑斧断其足孔甲曰呜呼命矣乃作破斧之歌始为东音周昭王之右辛余靡有功封于西翟徙西河而思故处始为西音所谓四方之歌风之始也若在朝而奏者被之钟鼓管钥为雅颂秦靑响遏行云虞公梁上尘起韩娥之音绕梁三夜临乗老姥传谷数日绵驹王豹之流皆古歌之圣者然亦单歌不合乐以后江南子夜前溪团扇懊憹之属是其遗响

唐妓女所歌王涣之髙适及伶工歌元白之诗皆是絶句宋之词今之南北曲凡几变而失其本质矣唯吴中人棹歌虽俚字乡语不能离俗而得古风人遗意其辞亦有可采者如陆文量所记月子弯弯照九州岛几家欢乐几家愁几人夫妇同罗帐几人飘散在它州又所闻约郎约到月上时只见月上东方不见渠不知奴处山低月上早又不知郎处山髙月上迟即使子建太白降为俚调恐亦不能过也然此田畯红女作劳之歌长年樵青山泽相和入城市间愧汗塞吻矣然则聴古乐而恐卧者宁独一魏文侯也音其

正德间有伎女失其名于客所分咏以骰子为题伎应声曰一片寒微骨翻成面面心自从遭点污抛掷到如今极淸切感慨可喜又一伎得一聮云故国五更蝴蝶梦异乡千里子规心亦自成语

潮阳苏福八岁赋初月诗气朔盈虚又一初嫦娥底事半分无却于无处分明有恰似先天太极图惜乎十四而夭令陈白沙庄定山白首操觚未必能胜

弇州四部稿巻一百五十

●钦定四库全书

弇州四部稿巻一百五十一

（明）王世贞 撰

○说部

△艺苑巵言八

自三代而后人主文章之羙无过于汉武帝魏文帝者其次则汉文宣光武明肃魏髙贵乡公晋简文刘宋文帝孝武明帝元魏孝文孝静梁武简文元帝陈后主隋炀帝唐文皇明皇徳宗文宗南唐元宗后主蜀王主衍孟主■〈日上永下〉宋徽髙孝凡二十九主而著作之盛则无如萧梁父子髙祖着孝经周易乐社毛诗春秋中庸尚书孔老义疏正言荅问二百巻湼盘大品净名三慧等经义复数百巻通史六百巻文集百二十巻金海三十巻三礼断疑一千巻昭明太子文集二十巻撰古今典诰文言为正序十巻五言诗之善者为文章英华二十巻文选三十巻简文帝昭明太子传五巻诸王传三十巻礼大义二十巻老庄义各二巻长春义记一百巻法宝连璧三百巻易简五十巻诗文集一百巻杂着光明符等书五十九巻元帝孝徳忠臣传各三十巻丹阳尹传十巻注汉书一百十五巻易讲疏十巻内典愽要一百巻连山三十巻洞林三巻玉韬金楼子补阙子各十卷老子讲疏四巻全徳怀旧志各一巻荆南志江州记职贡图古今同姓録各一巻筮经十二巻式赞三巻文集五十巻昭明才不足而识有余简文才有余而识不足武元二主才识小不逮而学胜之人则昭明羙矣

自古文章于人主未必遇遇者政不必佳耳独司马相如于汉武帝奏子虚赋不谓其今人至叹曰朕独不得此人同时哉奏大人赋则大悦飘飘有凌云之气似游天地间既死索其遗篇得封禅书览而异之此是千古君臣相遇令傅粉大家读之且不能句矣下此则隋炀恨空梁于道衡梁武绌征事于孝标李珠崖至屏白香山诗不见曰见便当爱之僧虔掘笔明远累辞于乎忌则忌矣后世觅一解忌人了不可得

孝成帝翫弄众书善扬子云出入游猎子云乗从又以桓君山藏书多待诏门下时人语曰玩扬子云之篇乐于居千石之官挟桓君山之书富于积猗顿之财

王充有云韩非之书传在秦廷始皇叹不得与此人同时陆贾新语奏一篇髙祖称善左右呼万岁王莾时郎吏上奏刘子骏章尤羙因至大用永平中神雀羣集孝明诏上爵颂百官文皆比瓦石惟班固贾逵傅毅杨终侯讽五颂若金玉孝明览而异焉当时人主自晓文艺作主试令人跃然

孝成读尚书百篇博士莫晓征天下能为尚书者东海张霸通左氏春秋以左氏训义解尚书百二篇上覆案秘书无一应者吏当霸辜大不谨帝竒其才赦其辜亦不废其经杨子山为郡上计吏见三府为哀牢传不能成篇归郡重作上孝明竒之征在兰台然则永乐中之罪朱季支嘉靖中之罪林希元弘治中之罪荐董文玉者似亦未尽右文之意也

梁武帝令谢吏部景涤与王侍中暕即席为诗荅赠善之仍使复作复合旨乃赐诗曰双文即后进二少实名家岂伊止栋隆信乃俱声华又于九日朝宴独命萧景阳曰今云物甚羙卿得不斐然乃赋诗诗成又降旨曰可谓才子

陈后主在东宫集官僚宴咏学士张讥在坐时新造玉柄麈尾成后主亲执之曰当今虽复多士如林堪执此者独讥耳即手授之仍令于温文殿讲庄老髙宗临听赐御所服衣一袭

魏孝静人日登云龙门崔悛侍宴又勑其子瞻令近御坐亦有应诏诗帝问邢邵曰此诗何如其父邢曰悛愽雅弘丽瞻气调清新并诗人之冠燕罢共嗟赏之咸曰今日之燕并为崔瞻父子

炀帝为诸王时毎有文什輙令柳■〈巧上言下〉藻润学士百余■〈巧上言下〉为之冠既即位弥见幸重与诸葛颕等离宫曲殿狎宴清游靡不在坐犹念昏夜铜龙易乖爰命偃师之流为木偶效■〈巧上言下〉面目施以机械使能坐起续对酣饮徃徃丙夜事虽不经可谓宠异矣

燕公大雅称三兄第一万回圣僧呼詹事才子外议似不专宋独应制争标徃徃擅场如昆明夜珠入上官之选龙池锦袍夺东方之气声华艳羡遂无其偶延清诗达如此直得一横死耳又有武平一者以正月八日立春彩花应制诗成中宗手勑批云平一年虽最少文甚警新悦红蕋之先开讶黄莺之未啭循环吟咀赏叹兼懐今更赐花一枝以彰其羙所赐学士花并挿后复以谑词赐酒一杯当时叹羡读中宗纪令人懑懑气塞惟于诗道似有小助至离宫列席领略佳候使才士操觚次第称赏亦是人主快事为词林佳话

开元帝性既豪丽复工词墨故于宰相拜上岳牧出镇徃徃亲御宸章普令和赠为一时盛事四明狂客以庶僚投老得之尤足佳絶青莲起自布素入为供奉龙舟移馔兽锦夺袍见于杜诗及他传竒所载天子调羮宫妃捧砚晩虽沦落亦自可儿

柳诚悬泪痕之咏与虞永兴调憨诗絶相类不唯见人主亲狎词臣迩时秘密亦所不避

唐时伶官伎女所歌多采名人五七言絶句亦有自长篇摘者如开箧泪沾臆见君前日书夜台犹寂寞疑是子云居之类是也王昌龄王涣之髙适微服酒楼诸名伎歌者咸是其诗因而欢饮竟日大歴中卖一女子姿首如常而索价至数十万云此女子诵得白学士长恨歌安可牵他比李峤汾水之作歌之明皇至为泫然曰李峤真才子又宣宗因见伶官歌白杨柳枝词永丰坊里千条柳趣令取永丰柳两株栽之禁中元稹连昌宫等辞凡百余章宫人咸歌之且呼为元才子李贺乐府数十首流传管弦又李益与贺齐名毎一篇出辄以重赂购之入乐府称为二李呜呼彼伶工女子者今安在乎哉

宋王岐公珪为学士尝月夜上召入禁中对设一搨赐坐王谢不敢上曰所以夜相命者正欲略去苛礼领略风月耳既宴水陆奇珍僊韶霓羽酒行无筭左右姬嫔悉以领巾纨扇索诗王一一为之咸以珠花一枝润笔衣袖皆满五夜乃令以金莲归院翌日都下盛传天子请客宣政以还京攸王李谐谑唱和宠焰一时徳寿重华史卫公吴郡王曾觌张崘亦复接踵然皆亡国之征或是偏安逸豫不足多载明兴髙帝创自马上亦复优礼儒硕至亲调甘露浆及御撰醉学士歌赐金华宋承旨濓宣宗与蹇夏三扬游万岁山少保黄淮时以致仕趋朝谢恩特令从燕仍赐肩舆赓歌赞咏为一时盛事有光前古

梁时使臣至吐谷浑见床头数巻乃刘孝标集天后朝日本西番重用金寳购张鷟文大厯中新罗国上书请以萧夫子颕士为师元和中鸡林贾人鬻元白诗云东国宰相以百金易一篇伪者輙能辨元丰中契丹使人俱能诵蘓子瞻文洪武中日本安南俱上章以金币乞宋景濓碑文嘉靖初朝鲜国上言愿颁示关西吕某马某文以为式所谓一解不如一解

王方庆髙曾二十八祖俱擅临池刘孝绰羣从七十余人咸工掞藻盛哉孝绰有三妹适王叔英张嵊徐悱有文学悱妻尤清拔王元礼与诸儿论家集云史称安平崔氏及汝南应氏并累世有文才所以范蔚宗称世擅雕龙然不过两三世耳非有七叶之中名徳重光爵位相继如吾世者也彼梁邓金张貂绵蝉聨者何足道哉

何宪等诸学士于王仲寳第隶事赌巾箱几案杂服饰人人各一两物陆彦深后成隶出人表一时夺去宪又于仲寳隶事独胜仲寳赏以五花簟白团扇意殊自得王摛后至操笔便成事既奥博辞亦华美众皆击赏摛乃命左右抽簟手自掣扇登车而去宪之犯对便是后来东方虬然亦一时佳事

袁彦伯伏玄度在桓公府俱有文名孝武当大会伏预坐还下车先呼子系之曰百人髙会天子先问伏滔在否为人作父定何如府中呼为袁伏然袁恒耻之每叹曰公之厚恩未优国士而与伏滔比肩何辱如之魏收从叔季景有才学名位在收前顿丘李庶谓曰霸朝便有二魏收对曰以从叔见比便是耶输之比卿耶输者庶痴叔也

淮南鸿宝谓挟风霜之气兴公天台云有金石之声呉迈逺尝语人吾诗可谓汝诗父毎于得意语掷地呼曹子建何足道哉杜必简死谓沈武吾在久压公等又云吾文可使屈宋作衙官王融谓刘孝绰曰天下文章若无我当归阿士丘陵鞠见人谈沈约文进曰何如我未进时近代桒民怿见丘相公问天下文人谁髙者曰惟桒悦最髙其次祝允明其次罗玘耳文人矜夸自古而然便是气习

崔信明枫落呉江冷以它句不称投地崔颢十五嫁王昌得小儿无礼之呵世固有好面折人者杨君谦毎以文示人其人曰佳即掩巻曰何处佳其人卒不能答便去不复别蔡九逵毎对人骂杜家小儿王允寜一日谓余曰赵刑部某治状何如余曰循吏也甚慕公诗且苦吟王大笑曰循吏可作诗何可便作又谓余曰见王某诗否曰见之又曰曾示我一册吾欲与评之渠意不受评渠欲吾延誉令吾无可誉

李于鳞守顺徳时有胡提学者过之其人蜀人也于鳞徃访方掇茶次漫问之曰杨升庵健饭否胡忽云升庵锦心绣肠不若陈白沙鸢飞鱼跃也于鳞拂衣去口咄咄不絶后按察关中过许中丞宗鲁许问今天下名能诗何人于鳞云唯王某谓余也其次为宗臣子相时子相为考功郎许请子相诗观之于鳞忽勃然曰夜来火烧却许面赤而已

李昌符婢仆诗五十韵路敬延稚子诗一百韵皆可鄙笑者然曲尽形容颇见才致昌符至以取上第而敬延触怒沈河而死幸不幸乃如此要之死者可用为戒

宝月盗东阳柴廓之什其子几成构讼延清爱刘希夷之咏遂至杀人魏收邢邵交骂为任昉沈约之贼杨衡行卷为人窃以进取至生剥少陵挦撦义山今世何李亦遂体无完肤可供一笑

巧迟拙速摛辞与用兵故絶不同语曰枚皋拙速相如工迟又曰工而速者唯士简一人士简张率也第一时赏誉之称耳皇甫氏乃以入谈何也时又有兰陵萧文琰呉兴丘令楷一撃铜钵响灭而诗成唐温飞卿八义手而成八韵小赋俱不足言盖有工而速者如淮南王祢正平陈思王王子安李太白之流差足伦耳然鹦鹉一挥子虚百日煑豆七步三都十年不妨兼羙

文通裂锦还笔入梦以来便无佳句人谓才尽鲍照亦谓才尽殆非也昔人夜闻歌渭城甚佳质明迹之乃一小民佣酒馆者损百缗予使鬻酒久之不复能歌渭城矣近一江右贵人强仕之始诗颇清淡既涉贵显虽篇什日繁而恶道坌出人恠其故予曰此不能歌渭城也或曰鲍是避祸令拙耳

谢安石见阮光禄白马论不即解重相咨尽阮叹曰非唯能言人不可得正索解人亦不可得杜公有云文章千古事得失寸心知亦谓此耳夫刿鉥心腑指摘造化如探大海出珊瑚柰何令逐臭吠声之士轻读之也至于有羙必赏如响之应连城隐璞卞生动容流水离弦锺子拊心古人所以重知己而薄感恩夫岂欺我

谢灵运移籍会稽修营别业傍山带江尽幽居之羙每一诗至都贵贱莫不竞写宿昔之间士庶皆徧梁世南则刘孝绰北则邢子才雕虫之羙独步一时毎一文出京师为之纸贵读诵俄遍逺近灵运尤吾所赏惜其不终所谓东山志立当与天下推之岂唯鼻祖

毎叹稽生琴夏侯色令千古他人览之犹为不堪况其身乎与陶征士自祭预挽皆超脱人累黙契禅宗徳蕴空解证无生忍者陶云但恨在生时饮酒未得足此非牵障语第乗谑云耳孔文举生存何所虑长寝万事毕欧阳坚石穷达有定分慷慨复何叹石季伦天下杀英雄卿亦何为尔潘安仁俊士填沟壑余波来及人谢灵运邂逅竟几何修短非所愍符朗冥心乗和畅未觉有终始元真兴何以明是节将解七尺身皆能驱使大雅以豁至怖便未真得犹足过人若乃息夫絶命于玄云蔚宗推丑于一丘可谓利口则吾谁欺

左太冲谢灵运邢子才篇赋一出能令纸贵王元长徐孝穆薛道衡朝所吟讽夕传遐方鸡林购白学士什至值百金蜀僰获梅都官诗绣之法锦而子云寂寞玄亭元亮徘徊东篱子羙踯躅浣花昌龄零落穷障寄食人手共衣酒家工部云名岂文章着悲哉乎其自解也令数百岁后有人无所复虞第作者不赏赏者不作以此恨恨耳

云溪友议称章仇剑南为陈拾遗雪狱髙适侍御为王江寜申冤此事殊快人足立艺林一帜但不见正史及他书耳

古人云诗能穷人究其质情诚有合者今夫贫老愁病流窜滞留人所不谓佳者也然而入诗则佳富贵荣显人所谓佳者也然而入诗则不佳是一合也泄造化之秘则真宰黙雠擅人羣之誉则众心未厌故呻占椎琢几于伐性之斧豪吟纵挥自傅爰书之竹矛刃起于兎锋罗网布于鴈池是二合也循览往匠良少完终为之怆然以慨肃然以恐曩与同人戏为文章九命一曰贫困二曰嫌忌三曰玷缺四曰偃蹇五曰流窜六曰刑辱七曰夭折八曰无终九曰无后

一贫困颜渊箪食瓢饮原思藜藿不糁子夏衣若悬鹑列子不足嫁卫庄周贷粟监河枯鱼自拟黔娄被不覆形东方朔苦饥欲死愿比侏儒司马相如家徒壁立典鹔鹴阳昌家佣酒太史公无赂赎罪乃至就腐匡衡为人佣书东郭先生履行雪中足指尽露王章病无被卧牛衣中王充游市肆阅所卖书范史云釡中生尘第五颉无田宅寄上灵台中或十日不炊郭林宗以衣一幅障出入入则护前出则掩后孙晨有藁一束暮卧旦巻呉瑾佣作读书赵壹言文籍虽满腹不如一囊钱束晳债家相敦乞贷无处王尼食车牛竟饿死董京残絮覆体乞匄于市夏统采梠求食郄诜养鸡种蒜以给治丧陶濳驱饥乞食思效冥报应璩屠苏发彻机丧见谋昋道元与天公笺言布衣麤短申脚足出挛卷脊露张融寄居一小船放岸上虞龢遇雨舒被覆书身乃大湿王智深尝五日不得食掘莞根食之刘峻家有悍室轗轲憔悴裴子野借官地二亩盖茅屋数间卢叟毎作一布囊至贵家饮噉后余肉饼付螟蛉杜甫浣花蚕月乞人一丝两丝郑虔履穿四明雪饥拾山阴橡苏源明爇薪照字垢衣生藓阳城屑榆作粥不干邻里贾岛叹鬓丝如雪不堪织衣孟郊苦寒恨敲石无火卢仝长须赤脚灌园自资周朴寄食僧居不能娶妇国朝如聂大年唐寅辈咸旅食廛居不堪其忧迩来谢客餬口四方俞子抱影寒庐卢生无立锥之地以死余甞有诗贻谢云隐士代失职达者惭其故

二嫌忌屈原见忌上官孙膑见忌龎涓韩非见忌李斯庄周见忌惠子荀卿见忌春申贾谊见忌綘灌董仲舒见忌公孙蔡邕见忌王允边让孔融杨修见忌魏武曹植见忌文帝虞翻见忌孙权张华见忌荀朂陆机见忌卢志谢混见忌宋祖刘峻见忌梁髙薛道衡王胄见忌隋炀柳■〈巧上言下〉见忌诸葛颕张九龄李邕萧颕士见忌李林甫颜真卿见忌元载武元衡见忌王叔文韩愈见忌李逢吉李徳裕见忌李宗闵白居易见忌李徳裕温庭筠李商隐见忌令狐绹韩偓见忌崔胤杨亿见忌丁谓苏轼见忌舒亶李定石介见忌夏竦或以材髙畏逼或以词藻惭工大则斧质小犹贝锦近代如李献吉薛君采辈亦遭谗沮不可悉征

三玷缺颜光禄家训云自古文人多陷轻薄屈原显暴君过宋玉见遇俳优东方曼倩滑稽不雅司马长卿窃赀无操王褒过彰僮约扬雄徳败羙新李陵降辱匃奴刘歆反复莽世傅毅党附权门班固盗窃父史赵元叔抗竦过度冯敬通浮华摈压马季长佞媚获诮蔡伯喈同恶受诛呉质诋诃乡里曹植悖慢犯法杜笃乞假无厌路粹隘狭已甚陈琳实号麤踈繁钦性无检格刘桢屈强输作王粲率踈见嫌孔融祢衡傲诞致陨杨修丁廙扇动取毙阮籍无礼败俗嵇康陵物凶终傅玄忿鬬免官孙楚矜夸凌上陆机犯顺陵险潘岳干没取危颜延年负气摧黜谢灵运空踈乱纪王元长凶贼自贻谢玄晖侮慢见及虽天子有才华者汉武魏太祖文帝明帝宋孝武皆负世议予谓颜公谈尚未悉如仪秦代厉权谋翻覆韩非刻薄招忌李斯谀虐覆宗刘安好乱亡国陆贾纳赂夷荒枚皋轻冶媒贱杨恽怨望被刑匡衡阿比中贵刘向诬罔黄白谷杜宗傅戚里王充狂诞非圣陈寿售米史笔刘琨少没权游孙绰人称秽行王俭市国取相沈约乗时徼封张纉杯酒杀人谢超宗■〈鱼邑〉鲊纳间伏挺纳贿削发魏收淫婢征贿江总献谄丽词世基从臾荒君世南遨逰二帝四杰皆竞轻浮沈宋并驰险狯李峤浮沉致责苏味道模棱充位张说大肆苞苴贺知章纵心沈湎王维郑虔陷身逆贼柳宗元刘禹钖躁事权臣刘长卿怨怼多忤严武骄矜无上李白见辟狂王崔颢数弃伉偶元稹改节奥援李徳裕树党掊击王建连姻貂珰李益感恩藩镇杨亿谑侮同舍曾巩陵铄维桒欧阳修乖名濮议苏轼取攻蜀党王安石元丰敛怨陆游平原失身人主如梁武隋炀湘东长城违命昏徳不足言矣以唐文玄之贤而闺门之行不可三缄况其它乎即如呉迈袁杜必简之流不能尽征迩时李献吉气谊髙世亦不免狂简之讥他若解大绅刘原溥桒民怿唐伯虎王稚钦常明卿孙太初王敬夫康徳涵皆纷纷负此声者何也内恃则出入弗矜外忌则攻摘加苦故尔然寜为有瑕璧勿作无瑕石

四偃蹇孙卿垂老兰陵避谗引却孟氏再说不合彷徨出昼长卿为郎数免婆娑茂陵仲舒既罢江都衡门教授贾生长沙卑湿作鵩赋东方朔久困执戟作客难扬雄白首校书作解嘲冯衍老废于家作显志赋陈寿以谤议再致绌辱孙楚以轻石苞湮废积年夏侯湛中郎不调作抵疑郄正三十年不过六百石作释讥潘安仁三十年一进阶再免一除名一不拜作闲居赋卞彬摈弃形骸仕既不遂作蚤虱蜗虫赋刘峻为梁武所抑不见用作辨命论何僴宦游不进作拍张赋卢思道宦途迟滞作孤鸿赋卢询祖斥修边堠作长城赋王沈为掾鬰鬰作释时论蔡凝为长史不得志作小室赋刘显六十余曵裾王府丘陵鞠不乐武位欲掘顾荣塜刘孝绰前后五免萧惠开仕不得志斋前悉种白杨庾仲容王籍谢几卿俱久不调沈酣以终伏挺十八出仕老而不达其子以恚恨从贼侯白欲用辄止得五品食句日而终四杰惟盈川至令长李杜沦落呉蜀孟浩然以禁中忤旨放还终老薛令之以苜蓿致嫌夺官萧颕士及第三十年纔为记室王昌龄诗名满世栖迟一尉贾岛温飞卿皆以龙鳞鱼服颠踬不振孟郊公乗亿温宪刘言史潘贲之徒老困名场仅得一第或方镇一辟憔悴以死至其诗所谓鬓毛如雪心如死犹作长安下第人十上十年皆下第一家一半已成尘一领青衫消不得着朱骑马是何人又有椰揄路鬼憔悴波臣狝猴骑土牛鲇鱼上竹竿之喻噫其穷甚矣胡仲申聂大年刘钦谟卞华伯李献吉康徳涵王敬夫薛君采常明卿王稚钦皇甫子安子循王道思皆迩时之偃蹇者

五流贬流徙则屈原吕不韦马融蔡邕虞翻顾谭薛荣卞铄诸葛厷张温王诞谢灵运谢超宗刘祥李义府郑世翼沈佺期宋之问元万顷阎朝隐郭元振崔液李善李白呉武陵明则宋濂瞿佑唐肃丰熈王元正扬慎贬窜则贾谊杜审言杜易简韦元旦杜甫刘允济李邕张说张九龄李峤王勃苏味道崔日用武平一王翰郑虔萧颕士李华王昌龄刘长卿钱起韩愈柳宗元李绅白居易刘禹锡吕温陆贽李徳裕牛僧孺杨虞卿李商隐温庭筠贾岛韩偓韩熈载徐铉王禹偁尹洙欧阳修苏轼苏辙黄庭坚秦观王安中陆游明则解缙王九思王廷相顾璘常伦王慎中辈俱所不免穷则穷矣然山川之胜与精神有相发者

六刑辱孙膑刖足范睢折胁张仪捶至数百司马迁腐刑申公胥靡祢衡鼓吏刘桢尚方磨石张温幽系马融蔡邕班固之流至谢庄崔慰祖袁彖陆厥辈咸髠钳短后城旦鬼薪诸葛朂有东野徒赋郦炎有遗令四帖髙爽有镬鱼赋杜笃有呉汉诔邹阳江淹俱有上书皆是囚系中成者明初文士徃徃输作耕佃迩来三木赭衣亦所不免

七夭折扬乌七岁预玄文九岁卒夏侯荣七岁属文十三岁战殁范摅子七岁能诗十岁卒王子晋十五对师旷十七上宾于帝周不疑萧子回十七被杀林杰六岁能文十七岁卒夏侯称刘义真行萧铿陈叔慎陈伯茂俱十八义真及铿俱赐死袁着十九陆瓉邢居实二十王寂萧瓛二十一徐份九岁为梦赋与何炯俱二十二刘宏二十三王弼王修王延寿王絇何子朗俱二十四袁耽（字彦道）刘景素二十五祢衡王训李贺俱二十六卫玠王融俱二十七郦炎陆厥崔长谦俱二十八杨经沈友王勃俱二十九陶丘洪阮瞻到镜到伉刘苞欧阳建俱三十梁昭明刘吁俱三十一颜渊陆绩刘敲卢询祖俱三十二贾谊王僧绰俱三十三陆琰三十四萧子良谢瞻崔慰祖俱三十五骆统王洽刘琰王锡王僧达谢朓俱三十六谢晦王昙首谢惠连萧缅陆玠俱三十七王珉王俭王肃俱三十八王蒙三十九嵇康欧阳詹俱四十近代髙启郑善夫何景明髙叔嗣俱三十九王讴殷云霄林大钦及友人宗臣俱三十六梁有誉三十五常伦三十四徐祯卿陈束俱三十三李兆先二十七梁懐仁马拯仅二十余又有苏福年十四蒋焘十七兰摧玉折信哉

八无终韩非蒙毅鼌错杨恽京房贾捐之班固袁着崔琦蔡邕孔融杨修祢衡边让张裕周不疑郦炎夏侯玄髙岱沈友韦曜贺邵韦昭嵇康吕安张华裴頠石崇潘岳孙拯欧阳建陆机陆云符朗谢混颜峻刘义真刘景素沈懐文谢朓刘之遴王僧达王融檀超丘巨源谢超宗荀丕萧锵萧铄萧锋萧贲崔浩荀济王昕宇文■〈弓弓攵〉杨汪陆琛王炘杨愔温子升虞绰傅縡章华王胄薛道衡刘逖欧阳秬张蕴古刘祎之李福业王无竞王勮王勔范履氷苖神客陈子昂王昌龄李邕王涯舒元舆卢仝姚汉衡剧燕路徳延汪台符郭昭庆锺谟潘佑髙启张羽张孟兼孙蕡解缙以寃李斯刘安主父偃息夫躬何晏邓扬隐蕃桓玄殷仲文傅亮谢晦谢灵运范晔孔熈先谢综王伟伏知命张衡郑愔宋之问崔湜萧至忠薛稷苏涣江为宋齐丘郑首俱以法屈原杜笃周处刘琨郭璞任孝恭袁淑袁粲王僧绰陈叔慎许善心骆宾王张廵颜真卿温庭皓周朴孙晟陈乔文天祥余阙王祎方孝孺以义陈遵锺会蒋显夏侯荣卫恒曹摅王衍庾■〈岂欠〉袁飜袁山松殷仲堪羊璇之沈警沈穆之鲍照袁嘏张纉江简鲍泉尹式孔徳绍王由韦谀萧瓛王頍祖君彦虞世基皮日休以乱他如王筠以井王延寿何长瑜卢照邻以水张始均以火伊璠以猛兽近代常伦以狂刃韩邦竒马理王维祯以地震至若髙贵乡公梁简文湘东王魏孝静隋炀所不敢论

九无后叔向之鬼既馁中郎之女仅存刘瓛刘琎并废蒸甞刘敲刘吁何胤何点先虚伉俪李太白萧颕士有子而独孙女流落俱为市人妻崔曙一女名星白公一侄曰龟王维四弟无子阳城三昆不娶孔融子女髫年被刑机云会晔朞功骈僇王筠阖门盗手神理荼酷于斯极矣迩来宗臣王维桢髙岱亦然

吾于丙寅岁以疮疡在床褥者逾半岁几殆殷都秀才过而戏曰当加十命矣盖谓恶疾也因援笔志其人伯牛病癞长卿消渴赵岐卧蓐七年朱超道岁晩沈疴玄晏善病至老照邻恶疾不愈至投水死李华以风痹终楚杜台卿聋废祖珽胡旦瞽废少陵三年疟疾一鬼不消

蔡景明问余古亦有贵而寿者乎余对有之公孙弘韦贤匡衡拜相封侯胡广周歴三公至太傅弘贤广皆八十谢安以太保王俭以开府沈约以尚书令范云徐勉以仆射朱异以领军江总以尚书令徐陵以宫傅各秉政髙允为中书令年九十八范长生为丞相年百余岁杨素将相二十载唐世宰辅魏征李峤苏味道张说苏颋韩休张九龄陆贽武元衡权徳舆令孤楚元稹左仆射王起年八十八尚书白居易年七十六宋世宋庠司马光周必大俱拜相范仲淹欧阳修俱执政必大年七十九元世赵孟俯许衡窦黙姚枢王盘姚燧欧阳玄俱登一品王盘年九十明兴刘诚意王新建至开茅土杨文贞丘文庄李文正王文恪俱歴师臣杨寿八十丘李王皆七十之上毋论许敬宗蔡京及近分宜相权宠冠絶并有遐龄蔡匿笑不荅余乃谓曰伊尹太公周公毕公召公不拜相乎卫武公不为侯伯乎不皆至百岁乎蔡乃曰善

颜之推云文章之体标举兴会发引性灵使人矜伐故忽于持操果于进取今世文士此患弥切一事惬当一句清巧神厉九霄志凌千载自吟自赏不觉更有傍人加以砂砾所伤惨于矛戟讽刺之祸速于风尘深宜防虑以保元吉吾生平无进取念少年时神厉志凌之病亦或有之今老矣追思徃事可为扪舌

大抵世之于文章有挟贵而名者有挟科第而名者有挟他技如书画之类而名者有中于一时之好而名者有依附先达假吹嘘之力而名者有务为大言树门户而名者有广引朋辈互相标榜而名者要之非可久可大之道也迩来狙狯贾胡以金帛而买名浅夫狂竖至用詈骂谤讪欲以胁士大夫而取名唉可恨哉

弇州四部稿巻一百五十一

●钦定四库全书

弇州四部稿巻一百五十二

（明）王世贞 撰

○说部

△艺苑巵言附録一

词者乐府之变也昔人谓李太白菩萨蛮忆秦娥杨用修又传其清平乐二首以谓调祖不知隋炀帝已有望江南词盖六朝诸君臣颂酒赓色务裁艳语黙启词端实为滥觞之始故词须宛转绵丽浅至儇俏挟春月烟花于闺幨内奏之一语之艳令人魂絶一字之工令人色飞乃为贵耳至于慷慨磊落纵横豪爽抑亦其次不作可耳作则寜为大雅罪人勿儒冠而戎服也

花间以小语致巧世说靡也草堂以丽字取妍六朝隃也即词号称诗余然而诗人不为也何者其婉■〈女恋〉而近情也足以移情而夺嗜其柔靡而近俗也诗蝉缓而就之而不知其下也之诗而词非词也之词而诗非诗也言其业李氏晏氏父子耆卿子野羙成少游易安至矣词之正宗也温韦艳而促黄九精而刻长公丽而壮幼安辨而竒又其次也词之变体也词兴而乐府亡矣曲兴而词亡矣非乐府与词之亡其调亡也

何元朗云乐府以皦径扬厉为工诗余以婉丽流畅为羙

昔昔盐阿鹊监阿滥堆突厥盐疏勒盐阿那朋之类词名之所由起也其名不类中国者歌曲变态起自羗胡故耳然自昔昔盐排律外余多七言絶有其名而无其调隋炀李白调始生矣然望江南忆秦娥则以辞起调者也菩萨蛮则以辞按调者也

温飞卿所作词曰金荃集唐人词有集曰兰畹盖皆取其香而弱也然则雄壮者固次之矣

杨用修所载太白有清平乐二阕识者以为非太白作谓其卑浅也按太白清平乐本三絶句而已不应复有词第所谓女伴莫话髙眠六宫罗绮三千一笑皆生百媚宸游教在谁边亦有情语余毎诵之及乐天絶句云雨露由来一点恩争能遍却及千门三千宫女如花面几个春来无泪痕辄低回叹息古之怨女弃才何限也花间犹伤促碎至南唐李主父子而妙矣风乍起吹皱一池萍水关卿何事与未若陛下小楼吹彻玉笙寒此语不可闻邻国然是词林本色佳话云破月来花弄影郎中红杏枝头春意闹尚书意似祖述之而句小不逮然亦佳

今宵酒醒何处杨柳外晓风残月与秦少游酒醒处残阳乱鸦同一景事而柳尤胜

寒雅千万点流水遶孤村隋炀诗也寒雅数点流水遶孤村少游词也语虽蹈袭然入词尤是当家

昔人谓铜将军铁绰板唱苏学士大江东去十八九岁好女子唱柳屯田杨柳外晓风残月为词家三昧然学士此词亦自雄壮感慨千古果令铜将军于大江奏之必能使江波鼎沸至咏杨花水龙吟慢又进柳妙处一尘矣

子瞻与谁同坐明月清风我明月几时有把酒问清天快语也大江东去浪淘尽千古风流人物壮语也杏花疎影里吹笛到天明又髙情已逐晓云空不与梨花同梦爽语也其词浓与淡之间也

归来休放烛花红待踏马蹄清夜月致语也问君能有几多愁却似一江春水向东流情语也后主直是词手油壁车轻金犊肥流苏帐暖春鸡报非歌行丽对乎细雨梦回鸡塞远小楼吹彻玉笙寒青鸟不传云外信丁香空结雨中愁无可奈何花落去似曾相识燕归来非律诗俊语乎然是天成一段词也着诗不得

斜阳只送平波逺又春来依旧生芳草淡语之有致者也角声吹落梅花月又满院落花春寂寂又一钩淡月天如水又秋千外緑水桥平又地卑山润人静费垆烟淡语之有景者也（景在费字）平芜尽处是青山行人又在青山外又郴江幸自遶郴山为谁流下潇湘去此淡语之有情者也拚则而今已拚了忘则怎生便忘得又断送一生憔悴能消几个黄昏此恒语之有情者也咏雨点点不离杨柳外声声只在苞蕉里此浅语之有情者也淡语恒语浅语极不易工因为拈出

羙成能作景语不能作情语能入丽字不能入雅字以故价微劣于柳然至枕痕一线红生玉又唤起两眸清炯炯泪花落枕红绵冷其形容睡起之妙真能动人

孙夫人闲把绣丝挦认得金针又倒拈可谓看朱成碧矣李易安此情无计可消除方下眉头又上心头可谓憔悴支离矣秦少游安排肠断到黄昏甫能炙得灯儿了雨打梨花深闭门则十二时无间矣此非深于闺恨者不能也易安又有宠柳骄花寒食夜种种恼人天气宠柳骄花新丽之甚

范希文都来此事眉间心上无计相回避类易安而小逊之其天淡银河垂地语却自佳

温庭筠鴈柱十三弦一一春莺语陈无已弹到断肠时春山眉黛低皆弹筝俊语也

张子野青门引万俟雅言江城梅花引青玉案句字皆佳词内人瘦也比梅花瘦几分又天还知道和天也瘦又莫道不消魂帘卷西风人比黄花瘦三瘦字俱妙

隙月窥人小又天涯一点青山小又一夜青山老俱妙在押字乍雨乍晴花易老却不在押字而在乍字

史邦卿题燕曰差池欲住试入旧巢相并还相雕梁藻井又软语商量不定可谓极形容之妙相字星相之相从俗字

永叔极不能作丽语乃亦有之曰隔花啼鸟唤行人又海棠经雨臙脂透

王元泽恨被榆钱买断两眉长斗可谓巧而费力矣史邦卿做雨欺花将烟困柳殆尤甚焉然与李汉老呌云吹断横玉谢勉仲染云为幌羙成晕酥砌玉鲁直莺嘴啄花红溜燕尾点波緑皱俱为险丽

吾爱司马才仲燕子试将春色去纱窻几阵黄梅雨有天然之羙令斗字者退舍

休文梦中不识路何以慰相思宋人反其指而用之重门不锁相思梦随意遶天涯各自佳

永叔介甫俱文胜词词胜诗诗胜书子瞻书胜词词胜画画胜文文胜诗然文等耳余俱非子瞻敌也鲁直书胜词词胜诗诗胜文少游词胜书书胜文文胜诗

词至辛稼轩而变其源实自苏长公至刘改之诸公极矣南宋如曾觌张抡辈应制之作志在铺张故多雄丽稼轩辈抚时之作意存感慨故饶明爽然而秾情致语几于尽矣

陶榖尚书使江南通秦弱兰作风光好词见宋人小说或有以为曹翰者翰能作老将诗其才固有之终非武人本色沈叡达云巢编谓陶使呉越惑倡女任社娘因作此词任大得陶赀后用以剏仁王院落髪为尼李唐呉越未审孰是要之近陶所为耳

宋仁宗时老人星见柳耆卿托内侍以醉蓬莱词进仁宗阅首句渐亭皋叶下渐字意不怿至宸游鳯辇何处与真宗挽歌暗同惨然久之读至太液波飜忿然曰何不言太液波澄耶掷之地罢不用此词之不遇者也髙宗在徳寿宫逰聚景园偶步入一酒肆见素屏有俞国宝书风入松一词嗟赏之诵至明日重携残酒来寻陌上花钿曰未免酸气改明日重扶残醉仍即日予释褐此词之遇者也耆卿词毋论触讳中间不能一语形容老人星自是不佳重扶残醉胜初语数倍乃见二主具眼

宣政间戚里子邢俊臣性滑稽喜嘲咏常出入禁中善作临江僊词末章必用唐律两句为谑以寓调笑徽皇置花石纲石之大者曰神运石大舟排聮数十尾仅能胜载既至上大喜置艮岳万岁山命俊臣为临江僊词以髙字为韵末句云巍峩万丈与天髙物轻人意重千里送鹅毛又令赋陈朝桧以陈字为韵桧亦髙五六丈围九尺余枝覆地几百步词末云远来犹自忆梁陈江南无好物聊赠一枝春上容之不怒也内侍梁师成位两府甚尊显用事以文学自命尤自矜为诗因进诗上称善顾谓俊臣曰汝可为好词以咏师成诗句之羙且命押诗字韵俊臣口占末云欲知勤苦为新诗吟安一个字捻断数茎髭上大笑师成恨之譛其漏泄禁中语责为越州钤辖大守王嶷闻其至置酒待之醉归灯火萧疎明日携词见帅叙其寥落之状末云扪窻摸户入房来笙歌归院落灯火下楼台席间有妓秀羙而肌白如玉雪颇有腋气丰甫令乞词末云酥胸露出白皑皑遥知不是雪为有暗香来又有善歌舞而体肥者末云只愁歌舞罢化作彩云飞俊臣小才亦是滑稽之雄子瞻若在当为絶倒

元有曲而无词如虞赵诸公辈不免以才情属曲而以气槩属词词所以亡也

我明以词名家者刘诚意伯温秾纎有致去宋尚隔一尘杨状元用修好入六朝丽事似近而逺夏文愍公词最号雄爽比之辛稼轩觉少精思

三百篇亡而后有骚赋骚赋难入乐而后有古乐府古乐府不入俗而后以唐絶句为乐府絶句少宛转而后有词词不快北耳而后有北曲北曲不谐南耳而后有南曲

何元朗云北人之曲以九宫统之九宫之外别有道宫髙平般渉三调南人之歌亦有南九宫然南歌或多与丝竹不恊岂所谓土气偏诐锺律不得调平者耶

曲者词之变自金元入中国所用北乐嘈杂凄紧缓急之间词不能按乃更为新声以媚之而诸君如贯酸斋马东篱王实甫关汉卿张可久乔梦符郑徳辉宫大用白仁甫辈咸富有才情兼喜声律以故遂擅一代之长所谓宋词元曲殆不虚也但大江以北渐染北语时时采入而沈约四声遂阙其一东南之士未尽顾曲之周郎逢掖之间又稀辨挝之王应稍稍复变新体号为南曲髙拭则成遂掩前后大抵北主劲切雄丽南主清峭柔逺虽本才情务谐俚俗譬之同一师承而顿渐分教俱为国臣而文武异科今谈曲者往往合而举之良可笑也凡曲北字多而调促促处见筋南字少而调缓缓处见眼北则辞情多而声情少南则辞情少而声情多北力在弦南力在板北宜和歌南宜独奏北气易粗南气易弱此吾论曲三昧语

仙吕调宜清新绵邈南吕宫宜感叹伤惋中吕宫宜髙下闪赚黄锺宫宜富贵纒绵正宫宜惆怅雄壮道宫宜飘逸清幽大石宜风流酝藉小石宜旖旎妩媚髙平宜条荡滉漾般渉宜拾掇坑堑歇拍宜急并虚歇商角宜悲伤宛转双调宜健捷激枭商调宜凄怆慕怨角调宜典雅沉重越调宜陶冩冷笑见雍熙乐府楚愍王序然出周德清元人也

周德清云闗郑白马一新制作韵共守自然之音字能通天下之语字畅语俊韵促音调又云诸公已矣后学莫及盖不悟声分平仄字别阴阳此二言者乃作词之膏肓用字之骨髓皆不传之妙独予知之屡甞揣其声病于桃花扇影而得之也

虞伯生云呉楚伤于轻浮燕冀失于重浊秦陇去声为入梁益平声似去河北河东取韵尤远

作词十法亦出徳清稍删其不切者一造语谓可作者乐府语经史语天下通语予谓经史语亦有可用不可用不可作者俗语蛮语谑语嗑语市语方语书生语讥诮语愚谓谑市讥诮亦不尽然顾用之何如耳又语病语涩语粗语嫩皆所当避二用事明事隐使隐事明使三用字生硬字太文字太俗字及衬■〈坫上瓦下〉字太长者皆所当避四阴阳如同一东韵也轻如东锺松冲之类为阴重如同戎龙穷之类为阳唤押转点各有宜用五务头要知某调某句某字是务头可施俊语于上杨用修乃谓务头是部头可发一笑六对耦有扇面对重迭对救尾对七末句八去上九定格如僊吕南吕中吕正有子毋谓字少声多者声多字少者

马致远百岁光阴放逸宏丽而不离本色押韵尤妙长句如红尘不向门前惹緑树偏宜屋角遮青山正补墙东缺又如和露摘黄花带霜烹紫蠏煮酒烧红叶俱入妙境小语如上床与鞋履相别大是名言结尤疎俊可咏元人称为第一真不虚也

北曲故当以西厢压巻如曲中语雪浪拍长空天际秋云卷竹索缆浮桥水上苍龙偃　滋洛阳千种花润梁园万顷田　东风揺曵垂杨线游丝牵惹桃花片珠帘掩映芙蓉面　法鼓金铙二月春雷响殿角钟声佛号半天风雨洒松梢　不近喧哗嫩緑池塘藏睡鸭自然幽雅淡黄杨柳带栖鸦是骈俪中景语　手掌儿里竒擎心坎儿里温存眼皮儿上供养　哭声儿似莺啭乔林泪珠儿似露滴花梢　系春心情短柳丝长隔花阴人逺天涯近　香消了六朝金粉瘦减了三楚精神　玉容寂寞梨花朶臙脂浅淡樱桃颗是骈丽中情语　他做了影儿里情郎我做了画儿里爱宠　拄着拐帮闲鑚懒缝合唇送暖偷寒　昨夜个热脸儿对面抢白今日个冷句儿将人厮侵　半推半就又惊又爱是骈俪中诨语　落红满地臙脂冷梦里成双觉后单是单语中佳语只此数条他传竒不能及

元人曲如红尘不向门前惹緑树偏宜屋角遮青山正补墙东缺　枯藤老树昏雅小桥流水人家古道西风瘦马夕阳西下断膓人在天涯景中雅语也池中星玉盘乱洒水晶丸松梢月苍龙捧出轩辕镜　红叶落火龙褪甲苍松蟠恠蠎张牙　水面云山山上楼台山水相连楼台上下天地安排景中壮语也僊翁何处炼丹砂一缕白云下客去斋余人来茶罢叹浮生数落花楚家汉家做了渔樵话　黄芦岸白苹渡口緑杨堤红蓼滩头虽无刎颈交颇有忘机友点秋江白鹭沙鸥傲杀人间万戸侯不识字烟波钓叟意中爽语也十二玉栏天外倚望中原思故国感慨伤悲一片乡心碎情中快语也笑捻花枝比较春输与海棠三四分再偷匀一半儿臙脂一半儿粉情中冶语也参旗动斗柄那为多情揽下风流祸眉攅翠蛾裙拖綘罗韈冷凌波耽惊怕万千般得受用些儿个　侧耳听门前去马和泪看帘外飞花　怕黄昏不觉又黄昏不销魂怎地不销魂新啼痕间旧啼痕断膓人送断膓人　春将去人未还这其间殃及杀愁眉泪眼　把团圆梦儿生唤起谁不做羙呸却是你情中悄语也怨青春捱白昼怕黄昏　一声梧叶一声秋一点芭蕉一点愁三更归夣三更后情中紧语也五眼鸡丹山鸣鳯两头蛇南阳卧龙三脚猫渭水非熊　糟腌两个功名字醅淹千古兴亡事曲埋万丈虹霓志不达时皆笑屈原非但知音便说陶潜是诨中竒语也搊杀银筝韵不真揉痒天生钝纵有相思泪痕索把拳头搵诨中巧语也

元人归隐词沈醉东风云问天公许我闲身结草为标编竹为门鹿豕成羣鱼虾作伴鹅鸭比邻不逺逰堂上有亲莫居官朝里无人黜陟休云进退休论买断青山隔断红尘颇有味而佳

得胜令元人有咏指甲者宜将斗草寻宜把花枝浸宜将绣线匀宜把金针纴宜操七弦琴宜结两同心宜托腮边玉宜圈鞋上金难禁得一搯通身沁知音冶相思十个针艳爽之极又出王关上矣非舜耕咏睡鞋可比

西厢久传为关汉卿撰迩来乃有以为王实夫者谓至邮亭梦而止又云至碧云天黄花地而止此后乃汉卿所补也初以为好事者传之妄及阅太和正音谱王实夫十三本以西厢为首汉卿六十一首不载西厢则亦可据第汉卿所补商调集贤宾及挂金索裙染榴花睡损臙脂皱纽结丁香掩过芙蓉扣线脱珍珠泪湿香罗袖杨柳眉颦人比黄花瘦俊语亦不减前

今世所演习者北西厢记出王实甫马丹阳度任风子出马致逺范张鸡黍出宫大用拜月亭单刀会出关汉卿两世姻縁出乔徳符諕范雎出髙文秀搊梅香王粲登楼倩女离魂出郑徳辉风雪酷寒亭出杨显之伍员吹箫庄子叹骷髅出李寿卿东坡梦辰钩月出呉昌龄陈琳抱妆盒王允连环记敬徳不伏老黄鹤楼千里独行不着姓氏皆元人词也

涵虚子记元词一百八十七人马东篱如朝阳鸣鳯张小山如瑶天笙鹤白仁甫如鹏搏九霄李寿卿如洞天春晓乔梦符如神鳌鼓浪费唐臣如三峡波涛宫大用如西风鵰鹗王实甫如花间美人张鸣善如彩鳯刷羽关汉卿如琼筵醉客郑徳辉如九天珠玉白无咎如太华孤峯已上十二人为首等贯酸斋如天马脱羁邓玉宾如幽谷芳兰滕玉霄如碧汉闲云鲜于去矜如奎壁腾辉商政叔如朝霞散彩范子安如竹里鸣泉徐甜斋如桂林秋月杨淡斋如碧海珊瑚李致逺如玉匣昆吾郑廷玉如佩玉鸣銮刘廷信如摩云老鹘呉西逸如空谷流泉秦竹村如孤云野鹤马九皋如松阴鸣鹤石子章如蓬莱瑶草盖西村如清风爽籁朱廷玉如百卉争芳庾吉甫如竒峯散绮杨立斋如风烟花柳杨西庵如花柳芳妍胡紫山如秋潭孤月张云庄如玉树临风元遗山如穷崖孤松髙文秀如金盘牡丹阿噜威如鹤唳青霄吕止庵如晴霞结绮荆干臣如珠帘鹦鹉萨天锡如天风环佩薛昻夫如雪窻翠竹顾均泽如雪中乔木周徳清如玉笛横秋博呼宻如闲云出岫杜善夫如鳯池春色锺继先如腾空寳气王仲文如剑气腾空李文蔚如雪压苍松杨显之如瑶台夜月顾仲清如鵰鹗冲霄赵文寳如蓝田羙玉赵明逺如太华晴云李子中如清庙朱瑟李叔进如壮士舞剑呉昌龄如庭草交翠武汉臣如逺山迭翠李宜夫如梅边月影马昻夫如秋兰独茂梁进之如花里啼莺纪君祥如雪里梅花于伯渊如翠柳黄鹂王廷秀如月印寒潭姚守中如秋月扬辉金志甫如西山爽气沈和甫如翠屏孔雀睢景臣如鳯管秋声周仲彬如平原孤隼呉仁卿如山间明月秦简夫如峭壁孤松石君寳如罗浮梅雪赵公辅如空山清啸孙仲章如秋风铁笛岳伯川如云林樵响赵子祥如马嘶芳草李好古如孤松挂月陈存甫如湘江雪竹鲍吉甫如老蛟泣珠戴善甫如荷花映水张时起如鴈阵惊寒赵天锡如秋水芙蕖尚仲贤如山花献笑王伯成如红鸳戏波已上七十人次之又有董解元卢疎斋鲜于伯机冯海粟赵子昻班彦功王元鼎董君瑞查徳卿姚牧庵髙拭（即作琵琶记者）史敬先施君羙汪泽民辈凡百五人不着题评抑又其次也虞道园张伯雨杨铁崖辈俱不得与可谓严矣

国初十有六人王子一如长鲸饮海又如汉庭老吏刘东生如海峤云霞王文昌如沧海明珠谷子敬如昆山片玉可入首等蓝楚芳如秋芳桂子陈克明如孤鹤鸣皋穆仲义如洛神凌波汤舜民如锦屏春风贾仲名如锦帷琼筵杨景言如雨中之花苏复之如云林之豹杨彦华如春风飞花杨文奎如匡庐迭阜夏均政如南山秋色唐以初如僊女散花可次贯酸斋辈

元微之莺莺传谓微之通于姑之子而托名张生者有为微之考据中表亲戚甚明且会真诗止载和章而阙张本辞大约可推髙则成琵琶记其意欲以讥当时一士大夫而托名蔡伯喈不知其说偶阅说郛所载唐人小说牛相国僧孺之子繁与同人蔡生邂逅文字交寻同举进士才蔡生欲以女弟适之蔡已有妻赵矣力辞不得后牛氏与赵处能卑顺自将蔡仕至节度副使其姓事相同一至于此则诚何不直举其人而顾诬蔑贤者至此耶

谓则成元本止书馆相逢又谓赏月扫松二阕为朱教谕所补亦好竒之谈非实録也

则成所以冠絶诸剧者不唯其琢句之工使事之羙而已其体贴人情委曲必尽描冩物态彷佛如生问答之际了不见扭造所以佳耳至于腔调微有未谐譬如见锺王迹不得其合处当精思以求谐不当执末以议本也

偶见歌伯喈者云浪暖桃香欲化鱼期逼春闱诏赴春闱郡中空有辟贤书心恋亲闱难舍亲闱颇疑两句句意各重而不知其故又曰诏曰书都无轻重后得一善本其下句乃浪暖桃香欲化鱼期逼春闱难舍亲闱郡中空有辟贤书心恋亲闱难赴春闱意既不重而期逼与上欲化鱼字应难赴与空有字应益见作者之工

南曲之羙者无过于题柳窥青眼而中亦有牵强寡次序处题月长空万里可谓完丽而苦多蹈袭人别后是元人作不免杂以凡语祝希哲玉盘金饼是初学人得一二佳句耳大抵宋词无累篇而南北曲少完璧则以繁简之故也

琵琶记之下拜月亭是元人施君羙撰亦佳元朗谓胜琵琶则大谬也中间虽有一二佳曲然无词家大学问一短也既无风情又无禆风教二短也歌演终场不能使人堕泪三短也拜月亭之下荆钗近俗而时动人香囊近雅而不动人五伦全备是文庄元老大儒之作不免腐烂

何元朗极称郑徳辉搊梅香倩女离魂王粲登楼以为出西厢之上搊梅香虽有佳处而中多陈腐措大语且套数出没宾白全剽西厢王粲登楼事实可笑毋亦厌常喜新之病欤

暗想当年罗帕上把新诗冩南北大散套是元人作学问才情足冠诸本

周宪王者定王子也好临摹古书帖晓音律所作杂剧凡三十余种散曲百余虽才情未至而音调颇谐至今中原弦索多用之李献吉汴中元宵絶句云齐唱宪王新乐府金梁桥上月如霜盖实録也

刘瑾以扩充政务为名诸翰林悉出补部属鄠杜王敬夫其乡人也独为吏部郎不数月长文选会瑾败谪同知寿州敬夫有隽才尤长于词曲而傲晲多脱疎人或谗之李文正谓敬夫尝讥其诗御史追论敬夫禠其官敬夫编杜少陵游春传竒剧骂李闻之益大恚虽馆阁诸公亦谓敬夫轻薄遂不复用敬夫与康徳涵俱以词曲名一时其秀丽雄爽康大不如也评者以敬夫声价不在关汉卿马东篱下

王渼陂所为折桂令云望东华人乱拥紫罗襕老尽英雄此是名语然上句番身跳出麒麟洞麒麟洞杜撰无出渼陂又有一词云暗想东华五夜清霜寒驻马寻思别驾一天霜雪晓排衙句特轩爽四押亦佳而暗想寻思四字亦不称乃知完璧之难也

康徳涵既罢官居鄠杜葛巾野服自隐声酒时有杨侍郎庭仪者少师介夫弟以使事北上过康康故契分不薄大喜置酒至醉自弹琵琶唱新词为寿杨徐谓家兄居恒相念君但得一书吾为地道史局语未毕康大怒骂若伶人我耶手琵琶撃之格胡床迸碎杨踉跄走免康遂入口咄咄蜀子更不相见

王敬夫将填词以厚赀募国工杜门学按琵琶三弦习诸曲尽其技而后出之徳涵于歌弹尤妙毎敬夫曲成徳涵为奏之即老乐师毋不撃节叹赏也然敬夫作南曲且尽杯中物不饮青山暮犹以物为护也南音必南北音必北尤宜辨之

赵王之红残驿使梅杨邃庵之寂寞过花朝李空同之指冷鳯皇生陈石亭之梅花序顾未斋之单题梅皆出自王公脍炙人口然较之专门终有间也王威寜越黄莺儿只是诨语然颇佳

韩苑洛邦竒作乃弟邦靖行状末云恨无才如司马子长关汉卿者以传其行北人粗野乃尔然亦自有致

杨状元慎才情盖世所著有洞天玄记陶情乐府续陶情乐府流脍人口而颇不为当家所许葢杨本蜀人故多川调不甚谐南北本腔也摘句如费长房缩不就相思地女娲氏补不完离恨天别泪铜壶共滴愁肠兰熖同煎和愁和闷经岁经年又傲霜雪镜中紫髯任灮阴眼前赤电仗平安头上青天皆佳语也第它曲多剽元人乐府如嫩寒生花底风风儿疎刺刺诸阕一字不改掩为已有盖杨多抄録秘本不知久已流传人间矣

杨用修妇亦有才情杨久戍滇中妇寄一律云鴈飞曾不到衡阳锦字何由寄永昌三春花柳妾薄命六诏风烟君断肠曰归曰归愁岁暮其雨其雨怨朝阳相闻空有刀环约何日金鸡下夜郎又黄莺儿一词积雨酿春寒见繁花树树残泥涂满眼登临倦江流几湾云山几盘天涯极目空膓断寄书难无情征鴈飞不到滇南杨又别和三词俱不能胜

北人自王康后推山东李伯华伯华以百阕傍妆台为徳涵所赏今其辞尚存不足道也所为南剧寳剑登坛记亦是改其乡先辈之作二记余见之尚在拜月荆钗之下耳而自负不浅一日问余何如琵琶记乎余谓公辞之羙不必言第令呉中教师十人唱过随腔字改妥乃可传耳李怫然不乐罢

陈大声金陵将家子所为散套既多蹈袭亦浅才情然字句流丽可入弦索三弄梅花一阕颇称作家

王舜耕髙邮人有西楼乐府词颇警健工题赠善调谑而浅于风人之致

谷继宗济南人所为乐府微有才情尚出诸公之下谢茂秦旧填乐府颇以柳三变自居与予辈谈诗后惭怩不出可谓不逺之复

常明卿有楼居乐府虽词气豪逸亦未当家

徐髯僊霖金陵人所为乐府不能如陈大声稳恊而才气过之青楼侠少推为渠帅正徳末上南征嬖伶臧贤荐于上俾填新曲絶爱幸之令提调六院事霖皇恐甚然不敢辞也后回銮事始解贤复荐呉中杨南峯循吉杨以髙尚不出一旦易皁笠韎韐兎鹘从台司索饯见上后应制成打虎诸曲颇云称旨诏授官如霖杨大愧骇恳贤获免曲今存不大佳

北调如李空同王浚川何粹夫韩苑洛何太华许少华俱有乐府而未之尽见予所知者李尚寳先芳张职方重刘待御时达皆可观近时冯通判惟敏独为杰出其板眼务头撺抢紧缓无不曲尽而才气亦足发之止用本色过多北音太繁为白璧微颣耳金陵金白屿銮颇是当家为北里所贵张有二句云石桥下水粼粼芦花上月纷纷予颇赏之

吾呉中以南曲名者祝京兆希哲唐解元伯虎郑山人若庸希哲能为大套富才情而多驳杂伯虎小词翩翩有致郑所作玉玦记最佳它未称是明珠记即无双传陆天池采所成者乃兄浚明给事助之亦未尽善张伯起红拂记洁而俊失在轻弱梁伯龙呉越春秋满而妥间流冗长陆教谕之裘散词有一二可观吾尝记其结语遮不住愁人緑草一夜满关山又本是个英雄汉差排做穷秀才语亦隽爽其它未称是

张伯起红拂记一佳句云爱它风雪耐它寒不知为朱希真词也其起句云检尽歴头冬又残爱他风雪耐他寒拖条竹杖家家酒上个篮舆处处山亦自潇洒贺方回浣溪沙有云淡黄杨柳带栖鸦关汉卿演作四句云不近諠哗嫩緑池塘藏睡鸭自然幽雅淡黄杨柳带栖鸦青出于蓝无妨并羙

弇州四部稿巻一百五十二


●钦定四库全书

弇州四部稿巻一百五十三

（明）王世贞 撰

○说部

△艺苑巵言附録二

自张懐瓘以十体断书一曰古文二曰大篆三曰籀文四曰小篆五曰八分六曰隶书七曰章草八曰行书九曰飞白十曰草郑昻论文字之大变八一曰古文二曰大篆三曰小篆四曰隶书五曰八分六曰行书七曰飞白八曰草书其意盖取程邈以后之隶与锺王之今楷合而一之不然则是取汉碑之隶皆属之于八分而单以隶为楷也欧阳永叔以八分为隶洪适因之而丰道生直斥其妄据道生之意以隶为八分以真为隶也是即吾所疑张郑之后说也夫以分为隶欧阳氏之误小以隶为分以真为隶丰氏之误大也为丰氏之说大约与张郑同其一曰隶书者程邈为御史以奏事繁多篆字难成乃用隶人佐书以赴急速官司刑狱用之其二云次仲作八分书谓入篆八分存隶二分是先有隶而有分固矣其三据淳化阁帖有邈天得一以清数语为据此皆吾所不敢信之故也阁帖所存邈数十字略无二锺古意止是稍增一点一画以行恠如亢仓元命包假书填难字类耳此李懐琳辈之所不为而可据为邈书乎又明言汉因行之独符印幡信题署用篆则此外皆用真隶书矣而何自汉末以前无一笔也欧赵所书之碑又何无一真隶而皆分书也各碑既谓之分书则其法正存今何尝入篆八分也以吾所见唯皇象天发神谶有五分之篆蔡邕夏承有四分之篆疑此即所谓八分而八分以其不易习故少傅耳卫恒所赞隶势如砥平绳直规旋矩折修短相副奋笔轻举离而不絶等语亦自与正书不甚应其为古隶无疑者后阅陆子渊书辑云秦兴同天下之书而李斯遂为世宗时则赵髙胡母敬改省籀篆同谓之小篆程邈所上务趋便捷谓之隶书王次仲分取篆隶之间谓之八分自邈以降谓之秦隶贾鲂三仓蔡邕石经诸作谓之汉隶锺王变体谓之今隶合秦汉谓之古隶庾元威造为散隶羲献复变新竒别以今隶谓之楷法黄庭乐毅谓之小楷史游解散隶体谓之章草张伯英之法谓之草书卫瓘复采芝法兼乎行书谓之藁草羲献之书谓之今草构结微眇者谓之小草复有所谓游丝之草宋蔡襄为飞草谓之散草刘伯升小变楷法谓之行书兼真谓之真行带草谓之草行蔡邕所作轻微大字谓之飞白自余诸体以类生矣盖自是而隶与八分之说始明然谓羲献复变新竒别以今隶谓之楷法此语觉赘盖受禅劝进即锺氏之古隶也尚书宣示墓田丙舍戎路表即锺氏之今隶也羲献不过增华耳古隶亦非锺造东汉以后碑刻皆如之特锺氏入妙耳飞白即古隶今隶萧子云颇作篆皆大书用箒笔轻拂过或有带行者其体若白而势若飞今亦不传矣后世有以草书作双丝下中露白者为飞白极可笑吾三十时为余定州作飞白歌盖从俗之语也今人称真草隶篆虽失作者之意然古隶今隶方圆劲婉体自难合拆为真隶似亦未为不通

吾衍曰秦隶者程邈以文牍繁多难以用篆因减小篆为径用之法故不为体势若汉欵法篆字相近非有批法之隶也即是秦权秦量上刻字人多不知亦谓之篆八分则汉隶之未有挑剔者比秦隶则易识比汉隶则微似篆若用篆笔作汉隶则得之矣由此而言则次仲所成八分恐存隶八分就篆二分也衍之此论一洗懐瓘千古之疑尽辟丰氏恣谈之陋

衍又曰隶书人谓宜扁殊不知妙不在扁挑拔平硬如折刀头方是汉隶衍此语尤合作正受禅劝进之所以妙也近代文征仲得之瘦而恠者韩择木也丰而扁者唐玄宗也拙而丑者朱恊极也

沈存中云古人以散笔作隶书谓之散隶近岁蔡君谟又以散笔作草书谓之散草或曰飞草其法皆生于飞白

章草古隶之变也行草今隶之变也芝旭草又行草之变也

行书有二有真带行者如右军兰亭霜寒来禽官奴之类是也正行配者右军旦极寒雪晴晩复是也

毒热尊体何如奉橘夫人平康蔡家宾至爱鹅蕲茶晩复毒热有以为唐文皇临者夫人平康蔡家宾有以为后人书者理俱有之

道生云双钩悬腕让左侧右虚掌实指意前笔后此古人所传用笔之诀也如屋漏雨如璧拆如印印泥如锥画沙如折钗股古人所论作书之势也然妙在第四指得力俯仰进退收徃垂缩刚柔曲直纵横转运无不如意则笔在画中而左右皆无病矣此法锺王之后唯藏真得之为多庶几于是者唐则伯施信本登善虔礼绍京泰和伯髙清臣诚悬五季则景度重光宋则君谟元章元则子山子昻本朝则仲珩贞伯希哲征仲数人而已

按伯施者虞也信本者欧阳也登善者禇也虔礼者孙也绍京者锺也伯髙者张也泰和者李也清臣者颜也诚悬者柳也景度者杨也重光者后主也君谟者蔡也元章者米也子山者库库也子昻者赵也仲珩者宋也贞伯者李也希哲者祝也征仲者文也丰于唐不取知章季海父子宋不取子瞻鲁直元不取伯机明不取南宫履吉当别有意

锺太傅解散古隶而为今隶然张芝草书是今隶之变观其行笔可知则太傅之前如曹师诸公亦已作今隶但非程邈体耳

先民有言用笔不欲太肥肥则形浊不欲太瘦瘦则形枯肥不剩肉瘦不露骨乃为合作又不欲多露锋芒露锋芒则意不持重又不欲深藏圭角藏圭角则体不精神斯言当矣愚以谓如不得已则肉胜不如骨胜多露不如深藏犹为彼善也

语云真以点画为形质使转为性情草以点画为性情使转为形质纵横牵掣之谓使钩环盘纡之谓转向背得宜之谓点画又云神彩为上形质次之隶以规为方草则圆其矩

锺太傅云多力丰筋者胜无力无筋者病卫夫人云意在笔前者胜意在笔后者败二语皆佳絶若死蛇挂树踏水虾蟇语絶不似右军手中出也

姜尧章云真多用折草多用转折欲少驻驻则有力转欲不滞滞则不遒然而真以转而后遒草以折而后劲悬针者笔欲极正自上而下端若引绳若垂而复缩之谓垂露又引米老云无垂不缩无徃不收此必至精至熟然后能之尧章可谓妙得笔理而书实不称何也

书家者云有功无性神彩不生有性无功神彩不实又云小心布置大胆落笔

大字促令小小字舒令大大字难于结密而无间小字难于寛绰而有余此偏至之语大须意会不可典要

梁武帝云点掣短则法拥尰点掣长则法离澌画促则字横画疎则形慢拘则乏势放又少则纯骨无媚纯肉无力少墨浮涩多墨笨钝张长史传此于颜平原而语少变

董内直曰左欲去吻右欲去肩指欲实掌欲虚李萃曰虚掌实指缓纫急送意在笔前字居笔后黄山谷云心能转腕手能转笔米元章云肉须裹筋筋须藏肉皆临池者所宜知也

李阳氷云点不变谓之布棊画不变谓之布筭方不变谓之■〈豆斗〉圆不变谓之环此言篆法也篆亦须变况其它乎

闻之张敬玄云楷书把笔妙在虚掌运腕不宜把笔苦紧然大令小时作书右军从后掣其笔不得非耶曰此有力也非苦紧也颜柳自有力二王化于力者也习颜柳者未免苦紧习二王者不妨虚

和以筋骨立形以神情润色出没须有倚伏开阖藉乎阴阳一画之间变起伏于锋杪一点之内殊衂挫于豪芒一画失所如壮士之折一肱一点失所如羙女之眇一目

取兰亭之半以叅宣示则华实配矣取化度之半以叅庙堂则方圆恊矣

书家者流称锺张羲献古雅之士徃徃左袒锺张华俊之俦则必服膺羲献今合诸家之论可以类推王羲之云顷寻诸名书锺张信为絶伦其余不足存又云吾书比之锺张锺当抗行或谓过之张草犹当鴈行然张精熟池水尽墨假令寡人耽之若此未必谢之羊欣云羲之便是小推张不知献之自谓云何又云张字形不如右军自然不如小王谢安尝问子敬君书何如右军答云故当胜安云物论殊不尔子敬答云世人那得知梁武帝云世之学者宗二王元常逸迹曾不睤睨羲之有过之之论后生遂尔雷同元常谓之古肥子敬谓之今瘦张芝锺繇巧趣精细殆同机神肥瘦古今岂易致意逸少至学锺书势巧形密及其独运意疎字缓又子敬之不迨逸少犹逸少之不迨元常学子敬者如画虎也学元常者如画龙也陶贞白答梁武帝云伏览书论使元常老骨更蒙荣造子敬懦肌不沈泉夜逸少得进退其间则玉科显然可观又云比世皆髙尚子敬海内非惟不复知有元常于逸少亦然今奉此论自舞自蹈未足逞泄日月愿以所摹窃示洪逺思旷此二人皆是拘思者必当仰赞踊跃有盈半之益萧子云上武帝启云臣昔不能拔赏随世所贵规模子敬多歴年所始见勅旨论书一巻商略笔势洞达字体又以逸少不及元常犹子敬不迨逸少因此研思方悟隶式始变子敬全法元常庾肩吾云张工夫第一天然次之锺天然第一功夫次之王功夫不及张天然过之天然不及锺功夫过之唐太宗云锺虽擅羙一时亦为过絶论其尽善或有所疑至于布纎浓分疎密霞舒云巻无所间然但其体则古而不今字则长而逾制语其大量以此为瑕献之虽有父风殊非新巧观其字势疎瘦如隆冬之枯树笔踪拘束若严家之饿隶其枯树也虽槎枿而无屈伸其饿隶也则羁羸而不放纵详察古今研精篆素尽善尽羙其惟王逸少乎观其点画之工裁成之妙烟霏露结状若断而还连鳯翥龙翔势如斜而反直翫之不觉其倦览之莫识其端心慕手追此人而已孙过庭云元常专工于隶书伯英尤精于草体彼之二羙而逸少兼之拟草则余真比真则余草又云以子敬之豪翰擅右军之笔札虽复粗传楷则实恐未克箕裘是知逸少之比锺张则专博斯别子敬之不及逸少无或疑焉

张懐瓘云若真书古雅道合神明则元常第一若真行妍羙粉黛无施则逸少第一若章草古逸极致髙深则伯度第一若章则劲骨天纵草则变化无方则伯英第一其问备精诸体唯独右军次至大令然子敬可谓武尽善也逸少可谓韶尽羙矣又尽善也

山谷云右军似左氏大令似庄周

宋齐之际右军几为大令所掩梁武一评右军复伸唐文再评大令大损若唐文之论是偏好语不足以服大令心也人谓右军内擫故森严而有法大令外拓故散朗而多姿法自兼姿姿不能无累法也后人学右军终不能似大令已自逗漏李北海苏眉山赵呉兴笔然则大令之于右军直父子耳不可称伯仲也

抱朴子曰呉之善书者则有皇象刘纂岑伯然朱季平中州则有锺元常胡孔明张芝索靖并用古体俱足周事飘乎若起鸿之乘劲风腾鳞之蹑惊云

按南史谓刘休者与王僧虔同省而是时海内俱习羊欣书以右军迹渉轻微多所不好休独重之自是右军之书复盛后至梁武时陶贞白尚云比世皆髙尚子敬不复知有元常逸少亦然然则右军之书得刘休而振得梁武而着得唐文而后大定犹之顾凯之画亦至唐始定也羊欣学子敬者也故武帝评子敬为河朔子弟举体充悦然沓拖不可耐而评羊欣如婢学夫人举止羞涩是以文皇诋子敬为饿隶而学敬元者时人讥以为重儓子敬饿隶敬元已成重儓矣然同一人书也饿隶之与沓拖子弟一瘦一肥母乃太相抵牾欤

武帝评萧思话书僊人啸树而张伯英如汉武好道慿虚欲僊欲僊尚未僊也汉武欲僊则又去僊逺也伯英乃不如思话乎

梁武始重元常而下子敬特许逸少踯躅其间观陶隐居所云元常朽骨更蒙荣造子敬懦肌不沦长夜又

武云逸少学锺势巧形密及其独运意疎字缓然则太平寺主临池之趣全在锺也及考窦臮述书赋云髙祖叔达恢弘厥躬冺规矩合童蒙张懐瓘书品云状貎亦古乏于筋力既无竒姿异态有减于齐髙然则梁武之声价不振实以学元常之故也学锺张殊极不易不得柔中之骨不究拙中之趣则锺降而笨矣不得放中之矩不得变中之雅则张降而俗矣

吾向者阅隋僧智果书梁武帝评锺司徒字有十二种意外巧妙絶伦多竒后又有锺繇书如云鹤逰天羣鸿戏海行间茂密实亦难过语以为不应重下评意所谓司徒者繇子会也及览前辈题评以十二种意外归之太傅吾窃非之载阅繇父子本传繇不为司徒会加司徒虽寻伏诛而所称司徒者必会矣然又以梁武与陶隐居论书至数十徃复皆不及会不应称之若此及阅袁昻本文所谓十二种云云乃在启内勑旨具云如卿所评臣谓锺繇书气密丽若飞鳬戏海舞鹤逰天等语盖重赞之也此外又有武帝观锺繇书法十有二意云平直均密锋力轻快补损巧称字外之竒文所不书然则袁昻之称司徒十二种法正谓繇也吾家蓄太傅荐季直表黄初二年司徒东武亭侯盖是时华歆辞疾繇实转司徒四年迁太尉而歆复代之史有脱漏故耳二者实可相证因记于此

锺太傅七十六其子司徒仅四十五右军五十九子大令四十三天假以年果不胜尊公乎曰不尔格已定矣假之年有小变而不能有所加也

右军之书后世摹仿者仅能得其圜密已为至矣其骨在肉中趣在法外紧势游力淳质古意不可到故智永伯施尚能绳其祖武也欧颜不得不变其真旭素不得不变其草永施之书学差胜笔旭素之书笔多学少学非谓积习也乃渊源耳

颜书贵端骨露筋藏柳书贵遒筋骨尽露旭素之后不得不生■〈〈工几〉上言下〉光髙闲颜柳之余不得不生即之溥光智永伯施有书学而无书才颠旭狂素有书才而无书学河南北海有书姿而无书礼平原诚悬有书力而无书度

杨用修云张旭妙于肥藏真妙于瘦以予论之瘦易而肥难用修此语未必能真知书者笔肥则结构易密笔瘦则结构易疎此瘦难而肥易也唯是既成之后瘦近劲劲近古肥易丰丰近俗耳伯髙之所以妙在肥而不肉也

僧亚栖云书贵能变方自成家王右军变白云欧阳询变右军柳公权变欧阳此殆是呓语白云先生何人亦未有书迹存世盖右军偶一言之大抵托辞耳欧阳书法实一变然非变右军若柳之于欧法少变而意故不变也

山谷云王右军初学卫夫人小楷不能造微入妙其后见李斯曹喜篆蔡邕隶八分于是楷法妙天下张长史观古锺鼎铭科斗篆而草圣不愧右军父子易有云引而伸之触类而长之天下之能事毕矣

五代时杨少师凝式黄鲁直极重之谓为散僧入圣又谓可继颜鲁公释懐素杨于今隶极拙鲁直所推行草耳而余见其一二行皆不甚合作闻朱象玄有韭花帖甚佳未及见之

宋初王待诏着宋宣靖李西台苏叅政皆称名书家者然不甚得法山谷评待诏如小僧缚律西台如讲僧叅禅然待诏犹有晋人意范文正伯夷颂见推亦以其人耳杜祁公苏长史皆学懐素杜瘦而生苏瘦而弱第觉玉润微胜氷清蔡忠惠略取古法加以精工稍滞而不大畅苏文忠正行出入徐浩李邕擘窠大书源自鲁公而微欹近碑侧记行草稍自结构虽有墨猪之诮最为淳古黄山谷大书酷仿瘗鹤狂草极拟懐素恣态有余仪度少乏米元章源自王大令禇河南神采奕奕射人终媿大雅是四君子者号为宋室之冠然小楷絶响矣山谷推王文公书似杨少师章惇有锺王法谈者以为曲笔蔡京卞兄弟皆擅书名御府法墨妙画皆其评跋彼人纵极八法无取一长况未必耶

唐文皇以天下之力募法书以取天下之才习书学而不能脱人主面目玄徽亦然智永不能脱僧气欧阳率更不能脱酸饀气旭素颜柳赵呉兴不能脱俗气南晋宋齐之间可以脱矣

宋齐之际人语曰买王得羊不失所望盖时重大令而敬元为大令门人妙有大令法者也中睿之季时人语曰买禇得薛不落节盖时重河南而少保为河南甥妙有河南法者也二事可谓切对

李北海在唐人书品中不甚烺烺而赵文敏法之便自名世北海伤佻然自雅文敏稍稳然微俗眉山亦尝学北海不如其学平原也孙虔礼书书述谓其万字一类风行草偃轻之也至矣今所书书谱令后人极力摹仿尚自隔尘以此知古人不可及也

子瞻似颜平原故极口平原鲁直效瘗鹤故推尊瘗鹤元章出禇河南故左袒河南河南楷似行然自有楷平原草似楷然自有草李北海杨凝式及元章鲁直无楷矣

米元章有书才而少书学黄长睿有书学而少书才以故评隲古人墨刻真赝亦有相抵牾者然长睿引证各有据依不若元章之孟浪也如谓锺太傅尚书宣示为右军临白骑遂帖为大令临盖不唯太傅宣示已殉王修塟而开元中滑台人家用右军扇书临宣示大令临白骑二帖应募入内府其事甚明谓长风帖为逸少少年未变体书盖以右军别帖有长风范母子语可证也此外辨右军自适得书至慰驰竦耳酸感至比加下■〈疒带〉宰相安和噉豆鼠伏思嫂等阔别稍久不得临川初月二日至前从洛白耳鲤鱼夫人蔡家大小悉佳阔转阮公故尔月半边欲遗书大令玄度时来极热敬唯服油复面悲积嫂等帖皆非真或以辞气太凡或以书法非妙或即其人其事驳之俱当他如辨江叔及艺韫多材帖为唐髙宗卫夫人帖为李懐琳禇遂良甥无薛八侍中山河帖为枯树赋中语李斯书为阳氷裴公碣内字右军备官而行为唐人集右军书贾曾送张说文皆妙有事理真书家董狐也

米元章以阁帖张伯英知汝殊愁及大令吾当托桓江州为张伯髙书黄伯思亦断以为然而云数徃虎丘祖希时面祖希张玄之字大令时人以为伯髙书二王帖辞耳按此帖既有祖希时面语与疾不退至分张同结法安知非大令纵笔耶而必于伯髙也及考张懐瓘书断称张融正兼诸体于草尤工齐梁之际殆无以过或有鍳不至者深见其有古风多误寳之以为张伯英书也而搨本大行于世又按融本传尝对孝武帝曰不恨臣无二王法恨二王无臣法然则此书又安知非张融笔耶王米悬断为伯髙不若吾之悬断乎愈光也

伯英殊愁体太今而乏古大令疾不退至分张笔过流而少节或以此疑非二公书可也元章论书见右军稍大而逸者便以为子敬见伯英近今者与子敬近纵者便以为伯髙藏真愚又推黄米之旨谓伯髙仅有章法而无变法子敬仅有破体而无狂草则不敢信也按张懐瓘明言章草之书字字区别张芝变为今草拔茅连茹上下牵连或借上字之下而为下字之上竒形离合数意兼包唯王子敬明其心指故称一笔书者起自伯英也又云伯英剏为今草天纵尤异率意超旷无惜是非至于蛟龙骇兽奔腾拏攫之势心手随变窈冥而不知所如又云子敬如蹴海移山飜涛破岳悬崕堕石惊电遗光此岂非草圣之极耶考前后书亦未必似伯髙盖伯髙时有肥笔渇笔不若是之匀和也若托桓江州一书又多逸少语子敬亦不合书之觉思光为近至于右军虽结构紧密而变化灵异又不可以一节为拘也杨用修云古人例多能书如管寜人但知其清节而不知其银钩之敏又引管寜别传云寜字画若银钩及茅山碑云管寜银钩之敏是也余固知其误按索靖字幼安其章草法有银钩■〈蠢，万代春〉尾及考陶隐居解真碑云幼安银钩之敏允南风角之妙正谓索靖也盖管寜亦字幼安用修误以为寜遂并其姓名改之耳考寜三国志注有髙士传传子诸书俱无银钩语又云刘曜人知其狞凶而不知其字画之工注见草书韵会当是时刘聪刘曜皆能书而聪之狞凶大出曜上俱见本载记用修又误以刘徳升为刘景升而云即表也表初在党人中俊厨顾及之列其人品之髙可知此尤可笑

虞伯生谓坡谷出而魏晋之法尽米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子最盛行举世学其竒恠弊流金朝而南方独盛遂有张于湖之险涩张即之之恶谬极矣此语大自有理又独称呉说傅朋书法深稳端润非近时怒张筋脉屈折生柴之态且谓至呉越见傅朋书最多皆随分赞叹图来者稍知正法今傅朋书世遂少见绍彭号翠微居士余有其诗数纸紧密藏锋得晋人意惜少风韵耳

铁围山丛谈谓其父京善榜书妙出四家之上此虽曲笔然亦必有可观者米芾元章自负以为前无古人然是行笔非真笔也

用修又云南唐王文秉工小篆不在二徐下又有王逸老者善篆与八分其命名乃欲抗右军不知何代人疑即文秉也按陶九成书史王升字逸老号羔羊居士草书殊有旭颠转折态宣和间进所作草书内庭称之用修似未之见新郑髙少师拱藏东坡草圣醉翁亭记并石本跋细阅无一坡法而渴笔遒逸飞动中有正书却近俗吾断以为逸老书盖南渡以后诸公不能办此元人却不作此结法也

自欧虞颜柳旭素以至苏黄米蔡各用古法损益自成一家若赵承旨则各体俱有师承不必已撰评者有奴书之诮则太过然谓直接右军吾未之敢信也小楷法黄庭洛神于精工之内时有俗笔碑刻出李北海北海虽佻而劲承旨稍厚而软惟于行书极得二王笔意然中间逗漏处不少不堪并观承旨可出宋人上比之唐人尚隔一舍

杨又引东坡跋希白作字自有江左风味故长沙法帖比淳化为胜世俗不察争访阁本误矣乃知潭帖胜淳化多矣希白钱易也按希白乃潭州僧希白耳书家谓其有笔意而多率直无萦回缥缈之势杨以幼安为管寜以希白为钱易其孟浪殊可对也

元人自赵呉兴外鲜于伯机声价几与之齐人或谓胜之极圆徤而不甚去俗邓文原有晋人意而微近粗库库子山有韵气而结法少踈然是三人者呉兴流亚也虞伯生差古雅鲜于必仁朗朗有父风揭曼硕父子羙而近弱张伯雨徤而近佻柯敬仲老而近粗班彦功少颇遒爽晩成恶札龚璛陈深軰皆长于题跋倪元镇虽微有韵而未成长人或许以得大令法何也元镇以稚笔作画尚能于笔外取意以稚笔作书不能于笔中求骨讵冝以泛爱推之也

正锋偏锋之说古本无之近来专欲攻祝京兆故借此为谈耳苏黄全是偏锋旭素时有一二笔即右军行草中亦不能尽废盖正以立骨偏以取态自不容己也文待诏小楷时时出偏锋固不特京兆何损法书解大绅丰人翁马应图纵尽出正锋寜救恶札不识丁字人妄谈乃尔可恨可笑

张即之非不遒劲而粗丑俗恶种种可恨是颜柳之踈裔辱家风者解大绅张汝弼非不圆熟而踈软村野种种可鄙是旭素之重儓壊家法者

临书易得意难得体摹书易得体难得意临进易摹进难离之而近者临也合之而逺者摹也

苍颉九篇相传是李斯其第九章乃云狶信是陈狶韩信刘京是大汉西土是长安右军少从丞相渡江北踪永絶其题笔阵图云北游名山比见李斯曹喜等书又之许下见锺繇梁鹄书之洛下见蔡邕石经二体书始知学卫夫人徒费年月王着集淳化帖有汉章帝书千字文纰缪如此徒资嗢噱

法书中有王右军千字文昔贤作笑端盖知其为周兴嗣撰不应右军预有之然梁武帝命殷铁石摹取右军千字命兴嗣次韵故当有右军千文非谬也又有卫夫人笔阵图后及右军笔势图一章笔势论十二章昔贤皆辨其妄然是六朝善书者拟作苟能熟览思亦过半矣

孙过庭云乐毅论则情多怫郁东方赞则意絶环竒黄庭经则怡怿虚无太师箴又纵横争折兰亭之兴集思逸神超私门戒誓情拘志惨愚谓此在览者以意逆之耳未必右军作书时预有此狡狯也又云黄庭如飞天仙人洛神如凌波神女曹娥碑如幼女漂流于风浪间朱长文作续书谱而进石曼卿苏子羙于妙退裴行俭孙虔礼王绍宗李邕锺绍京韦陟贺知章裴休于能吾未敢信也

阁帖真书自锺太傅宣示外独有王世将僧虔四疏启耳行草自二王外独有皇象索靖及亮白一纸耳何也以其体最古雅不落尘也

颜鲁公家庙碑今隶中之有小篆笔者欧阳兰台道因碑今隶中之有古隶笔者皇象天发碑分篆中之有章法者瘗鹤铭行书中之有古隶者

弇州四部稿巻一百五十三

●钦定四库全书

弇州四部稿巻一百五十四

（明）王世贞 撰

○说部

△秇苑巵言附録三

兰亭禊叙唐文皇初得之命赵模冯承素诸葛贞之流搨本以赐诸王后禊叙入玉匣从塟昭陵而搨本存人间者尚直数万钱至定武石刻谓为欧阳率更所搨石本留禁中因未经摸搨独为完善契丹徳光携以北至杀狐林而弃之宋庆歴中韩忠献公壻李学究得石其子负官缗宋景文以帑金代输取石寘官库爱重之非贵游不易得熈寜间薛师正出牧厌其请乞乃另摸一石以应人而其子绍彭窃易古刻归于湍流落左右劖损一二笔以为识大观中绍彭子嗣昌进御府置宣和殿金人之乱不知所在然则定武本有三未损本初搨也损本绍彭所留也不损本定武再刻也縁不损本有真赝而损本的然故以为贵正如阁帖之有银锭纹耳山谷谓兰亭诗叙二本一本是都下人家用定武旧石刻摹入木板者颇得笔意可翫一本门下苏侍郎所藏唐人临冩墨迹刻之成都者中有数字极瘦劲不凡东坡谓此本乃絶伦也然瘦字时有笔弱骨肉不相冝处竟是定武刻优耳又云禇庭诲所临极肥而洛阳张景元斸地得缺石极瘦定武本则肥不剩肉瘦不露骨犹可想其风流董逈则谓定武本出于汤普彻不知其何据也

胡若思谓兰亭诸帖外复州裂本第一豫章裂本次之刘无言重刻本次之余不及也刘无言本即张澄家刻石禇摹本也

禇摹兰亭按米元章书史谓苏耆家兰亭三本第一本是叅政苏易简题云云第三本唐粉蜡纸在舜钦房笔法在第一本上第二本在舜元房上有易简子耆天圣岁范文正王尧臣跋舜元子苏治与余善以王维雪景六幅李玉翎毛一幅徐熈梨花大折枝易得之毫发备尽少长字众本皆不及长字其中二笔相近末后捺笔钩回笔锋直至起笔处懐字内折笔抹笔皆转侧褊而见锋蹔字内斤字足字转笔贼毫随之于斫笔处贼毫直出其中世之摹本未尝有也此定是冯承素汤普彻韩道政诸葛贞赵模之流搨赐王公者碾花真玉轴紫锦装背舜元题为禇遂良摹今按元章跋尾云右米姓秘玩天下兰亭本第一唐太宗获此书命起居郎禇遂良检校冯承素韩道政赵模诸葛贞汤普彻之流橅赐王公贵人着于法书要録此轴在苏氏题为禇遂良橅观其意易改误数字真是禇法皆率意落笔余字钩填或清润有秀气转折毫芒备尽与真无异非深知书者所不能世俗所收或肥或瘦乃是工人所作正以此本为定熠熠客星岂晋所得巻器泉石流腴翰墨戏着淡标书存马式郁郁昭陵玉盌已出戎温无类谁寳兹物水月何殊志专用一绣缫金鐍瑶机锦綍猗欤元章守之勿失又壬午闰九月六日大江济川亭舣寳晋斋艎对紫金浮玉羣山迎快风销暑重装后入光尧内府米友仁鉴定为唐人双钩赐本复入张循王家张澄摹勒上石此本余购得之而真迹不知所徃矣陈缉熈翰林得禇禊帖谒一时馆阁诸名公题跋皆以为即此本然无文正才翁题与诸公印识苐米跋尾云右米姓秘玩天下法书第一唐太宗既获此书使冯承素韩道政赵模诸葛贞之流摸赐王公禇遂良时为起居郎盖检校而已此后同赞内志专用一作乃一又题元佑戊辰获此书崇寜壬午六月大江济川亭舟对紫金避暑手装不应壬午六月于济川亭复装一本而中间跋尾又真米书余久乃悟米得真本因别作一赝本以图购易他书画又恐其乱真故不作文正才翁跋及稍易跋语耳缉熈将殁又手钩二本分割诸公之跋总作三本其米本在冝兴呉氏次本在池湾沈氏尚佳第三本流入吾手则太草草矣

今世人复位武本以为欧阳信本摹最为逼真羙则羙矣真则吾未敢信也兰亭实行笔观圣教序内所取者字稍大而带行非楷也信本登善各以已意临故定武多严重而禇迹时佻逸要之皆非双钩廓填也吾晩得一宋搨本皆行笔遒俊之甚考之旧刻圣教序无不脗合以为元章所称三米帖而未信莫是龙极爱赏之品定武上而周天球不取也盖二子各以其质之所近而好尚耳最后得一本乃真定武虽小剥蚀而风神气韵自絶余尝有一歌题其后云一字能开八法先分身立作诸家式上言永字下则全文也

陶宗仪记兰亭一百十七刻凡十册乃宋理宗内府藏后入贾平章家至元末于钱唐谢氏处见之以修城本压巻定武有古刻阔行肥瘦板石缺石断石及两京断石新旧梅花复州鼎州金陵三米张循王家刻唐贞观太清开皇秘省内殿内司京师玉堂皆在其它如玉枕小字彭城小字秦少游小字柳诚悬大书孙过庭呉诜草字蔡君谟薛绍彭軰临笔皆在真希世之寳也

陶九成载诸帖始末云太清楼者徽宗建中靖国间出内府续所收书令刻石即今续法帖也大观中又奉旨摹搨歴代真迹刻石于太清楼字行稍髙而先后之次与淳化则少异其间数帖多寡不同巻末题云云乃蔡京书也而以建中靖国续帖十巻易去岁月名衔以为后帖又刻孙过庭书谱及贞观十七帖总二十二巻为大观太清楼帖綘帖者尚书郎潘师旦以官帖摹刻于家为石本而传冩字多讹舛世称为潘驸马帖其次序巻帖虽与淳化不同而实则祖之特有增益耳后潘氏析居分而为二綘州公库乃得其一补刻余帖名东库本逐巻逐段各分字号以日月光天徳等二十字为次序后避完颜亮讳于庾亮帖内亮字皆去亮字右边转笔谓之亮字不全本又有新綘本北方别本武冈新旧本福清乌镇彭州资州木本前十巻等类皆綘帖之别也潭帖者庆歴中刘丞相帅潭日以淳化官帖命慧照大师希白摹刻不寘郡斋増入伤寒十七日王蒙颜真卿法帖而字行颇髙与阁本差不同岁月亦异中间谬处甚多潭帖之别则有刘丞相私第本长沙碑匠新刻本三山木本蜀本庐陵萧氏本等类甚多戏鱼即临江帖也

元佑间刘次庄以阁帖十巻摹刻戏鱼堂除去篆题而增释文庆元中四川总领权安节又重摹于利州黔江者黔人秦世章摸希白帖载入黔中壁之黔江绍圣院后有汤世臣重摹字鼎帖板本校诸帖增最多此外有淳熈修内司本北方印成本乌镇张氏福清李氏本

刘后村云阁帖为祖綘帖次之临江又次之潭又次之武冈又次之大观尤妙武冈佳者可乱綘临江佳者可乱阁潭乃僧希白所摹有江左风味希白工于摹字拙于寻行数墨其字比之淳化为胜东坡推潭胜阁韩侂胄家开羣玉字帖好薛绍彭家亦有字帖好

然则收阁帖者澄心堂纸李廷珪墨无银锭纹初搨者上也必不可得矣有锭纹而墨浓者次也淡者又次也

大观声价在浓淡之间綘次之修内司又次之临江潭泉又次之余不必蓄也

杨用修云宋世集帖传于今日絶少大观帖蔡京所摹予及见之雪溪堂王庭筠所刻寳晋斋曹日新所刻澄心堂帖贺知章所临皆絶妙秘阁续帖于王宜学处见之又闻其家有钟山草堂刻梁人书竒劲未之目也皇象天玺石刻雄伟冠世尚有之

千古楷行之妙无过锺王锺王之迹妙者宣示乐毅兰亭而已宣示三迭渡江卒入敬仁之棺兰亭万金巧购终殉昭陵之塟乐毅摹本耳安乐变乱竟贻老妪灶火之辱惜哉右军临宣示在宋有之今入淳化阁帖兰亭定武石刻尚值数百金乐毅论搨本佳者犹可什倍它刻也

天下法书自诸集帖外其古碑宋搨犹有存者古篆岣嵝禹碑石鼓文秦相峄山碑古隶则魏受禅劝进表或以（为梁鹄或以为锺繇）鸿都石经仲弓殽坑司空王纯逢童碑阴耿氏镫巴官铁盆武氏石室像赞何君阁道太山孔宙耿球蔡湛鲁峻陈■〈王永〉州辅杨馥杨震刘寛刘熊张迁景君武班西岳华山梁鹄孔庙诸碑隶兼分者蔡邕夏承碑分兼篆者皇象天发碑小楷禇河南阴符柳诚悬度人真书萧诚开善法师丁道护启法师兴国寺史陵禹庙虞永兴夫子庙堂欧阳率更九成醴泉铭虞恭公化度寺皇甫府君子兰台道因禇河南孟法师碑张长史郎官壁颜鲁公多寳塔元次山墓碑宋文贞碑及碑侧记东方画赞家庙茅山八关齐功徳干禄裴■〈氵隺〉少林萧诚南岳真君张从申茅山柳诚悬玄秘塔复东林寺紫丝靸西平王诸碑行书懐仁圣教禇河南枯树圣教李北海岳麓寺云麾将军娑逻寺法华寺颜鲁公争坐位祭濠州伯父季明侄文王缙清源公碑草书唐文皇屏风懐素自叙藏真圣母张旭春草孙虔礼书谱真草永法师千文皆灼灼有名者也

昔人谓右军乐毅论乃亲书于石以刻者大令保母志乃亲书于砖以刻者以故无真墨迹而搨本特妙絶然则梁武所藏与安乐所失乐毅论岂临摹本耶按右军谓大令书法能绍箕裘手书以赐则书石之说亦未确也保母志据宋人辨以为非真

今世烜赫名笔存者锺太傅贺捷表力命表系入宣和内府尔时议论已属纷纷荐季直表初不经见贺捷表近佻季直表近媚力命虽似墓田亦弱然摠之比它书却有意恐后人未必能伪作今天下人学锺者俱季直表遂尔成风

索靖出师颂亦有宣和记识考书谱良合然宋时诸公极艳称萧子云出师颂而秘殿不收盖是唐人临作萧子云颂因见阁帖内靖数行相类遂鉴定以为靖出师颂耳自永嘉南渡靖真迹已鲜梁武湘东鸠集之繁贞观开元购求之笃何于兹时寥寥也

江右人藏右军破羌帖据宋搨本是干笔丝锋势郁浡可爱今笔圆而稍弱用墨亦过浓非真迹也颜鲁公祭侄藁本却真结法遒逸可爱

右军裹鲊二谢袁生是宋内府藏临本却佳

懐素自叙按米元章记云在苏泌家前一幅破碎不存其父集贤校理舜钦自写补之今所传真迹有李文正东阳呉文定寛二跋先属之徐文靖漙其家以贻陆太宰完后转入严氏没内帑复出归朱忠僖家其书笔力遒劲而形模不甚丽以故览者有枫落呉江之叹而呉人至今刺刺以为非真后得一旧搨本阅之与此大小等耳其用笔全不同首六行亦有舜钦补末题一诗及印记跋识之类甚众然沓拖少骨力怳然竟不知其谁真也

孙过庭书谱至妙品唯窦臮评辞少损耳其结构极得山阴遗意石刻亦有二种皆佳其一宋时搨本然再经石矣以故无缺文而有误笔其一国初从真迹摹石者以故无误笔而有缺文若停云馆刻不足道也

陜西刻谢灵运书非也乃中载灵运诗耳内尚有唐人两絶句亦非全文真迹在荡口华氏凡四十年购古迹而始全以为延津之合属丰道生鉴定谓为贺知章无的据然遒俊之甚上可以拟知章下亦不失周越也

吾所收名笔禇河南哀册文最后得锺太傅季直表虽时代不同而古雅则一真纯绵裹铁初看便好久看之笔尽而意无尽颜鲁公裴将军北伐诗体兼正行草笔出分篆初看使人惊愈看愈自肃然心服懐素千字文用笔似轻而极劲若纵逸而结构不疎亦须再看乃益自有致柳诚悬褉帖诗后序初看觉有俗气至三四看乃见其妙处愈看愈可爱苏文忠题烟江迭嶂图歌遒媚刺眼初看极好至四五看后微觉有出入然亦是公最合作书也

又收作懐素者凡数家苏子美甚得其势鲁直得其意熊俱不得骨徐元玉祝希哲得其骨却不得意态然亦皆狂师云仍之盛

吾家有赵呉兴临禇河南枯树赋丰匀精密极是嘉手后得唐人双钩蜡纸是第三本耳而并刻之觉不堪伯仲以此知古人未易及也

书家父子最著者魏太傅锺繇司徒会晋右军将军王羲之尚书令献之唐率更令欧阳询兰台侍郎通宋礼部员外郎米芾敷文阁学士友仁及吾呉郡文待诏征明愽士彭学正嘉而已然不知人主有魏武陈思晋元晋明简文孝武宋文宋武齐髙齐武梁武简文唐文唐髙睿宗玄宗宋髙宋孝人臣则汉崔寔子瑗魏韦诞子熊晋桓温子玄宋张茂度子永王僧绰子俭齐王僧虔子慈梁萧子云子特陈蔡景歴子征元魏王世弼子由唐宋令文子之愻王知敬子友真徐峤之子浩史白子惟则宋钱淑子惟治苏轼子过徐林子臧元赵孟俯子雍鲜于枢子必仁掲曼硕子汯明宋濂子璲也三代以书名者杜仆射几子幽州恕恕子征南预卫太保瓘子黄门恒恒子侍郎璪洗马玠王丞相导子中书令洽洽子中书令珉郄太尉鉴子司空愔愔子北海超崔黄门潜子白马公宏宏子司徒浩卢长史谌谌子偃偃子宏殷不害子令名令名子郎中仲容兄弟善书者汉韦康韦诞张芝张昶晋卫璪卫玠谢安谢尚王悦王洽陆机陆云庾亮庾翼王徽之凝之操之献之六朝王慈王志王彬唐郑迁郑迈郑遇秦景通秦暐王维王缙张从申从仪窦蒙窦臮宋苏舜元舜钦徐竞徐琛然总而言之未有如我王氏之盛者也自晋司徒太尉以至唐石泉公凡十余代代不下数人

我明书法国初尚亦有人以胜国之习颇工临池故耳嗣后雷同影响未见轶尘呉中一振腕指神助鸾虬奋舞为世珍羙而它方遂絶响矣不揣据所闻见评识于后

宣宗书出沈华亭兄弟而能于圆熟之外以遒劲发之周宪王为世子久又多蓄晋唐名迹临摹不倦以故书法真行醇婉无一笔失度特少腕力乏风格耳

宋克仲温华亭人为鳯翔同守正体颇秀健出宣示戎路而失之佻章草是当家健笔纵横差少含蓄宋广昌裔吾呉郡人书述云昌裔熟媚犹臣于克宋璲仲珩学士次子仕为中书舍人真行草篆俱入能品方孝儒比之威鳯翀霄祥云捧日按书述云宋氏父子不失邯郸余尝见其行草流动秀颕翩翩可爱比之乃公诚青出于蓝此所谓国初三宋也觉仲珩尢胜

杜环字叔循金陵人正书入能品见宋承旨集

陈文东华亭人何元朗丛谈评其书在二沈之上余见之亦淳美恨未脱俗耳

詹希原中书舍人善方丈署书诸宫殿额皆其手也法书述云希原干力本超更以时趋律縳余尝见其正书极端劲圆颕而时露俗态觧大绅见前狂草名一时然纵荡无法又多恶笔杨用修目为镇宅符正书颇精妍时又有周砥者不知里阀卢熊者昆山人晩以州守归书述云詹觧鸣于朝周卢着于野朝者乃当让野

沈度民则弟粲民敬华亭人俱以书显度至翰林学士文皇雅重之令太子诸王咸习焉粲迁左庶子至大理少卿书述称二子蜚耀墨林昌辰髙步自任人推皆谓絶景大君宸誉遂极褒华抑在一时诚亦然耳学士工力深笃其所发越十九在朝亦有绳削之拘非其全也或有闲牕散笔輙入妙格人罕睹耳棘寺正书娟媚行书伤轻因成儇浮自逺大雅危帽轻衫少年球鞠又如艳质明妆倩笑相对余俱有其真迹度稍纯质粲似疎俊大抵皆未免俗去元人逺矣

杨少师士竒李布政昌祺皆庐陵人余见其真迹颇不甚工书述云李牧杨师不以书名亦有可观

胡文穆善真行草名不及解大绅而遇过之北征诸镇皆其勒石曾少詹棨奕奕有风度李忠文时勉狂草颇遒劲而少态陈祭酒敬宗差有矩矱声华甚着王文端直文安英次之大抵皆二沈流亚也

夏■〈日上永下〉昆山人太常卿蒋廷晖钱唐人吏部郎中朱孔旸太仆卿俱直内阁以书显书述称数子榜署纷纭易于驰誉烟煤塞眼岂易工也其间太常独近清润吏部颇主沈雄孔旸掾史手耳

呉余庆宜黄人直内阁为通政司左叅议卫靖昆山人仕为州吏目二君不相及然书述称二子少自出尘趋向甚正恨不廓且老耳余庆书吾及见之

魏文靖骥萧山人南京吏部尚书年九十八乃卒髙文义榖兴化人少保大学士余俱有其书魏负书名虽圆健而不免俗髙乃文弱秀润可爱而不甚着何也

徐天全有贞初名珵呉人真书法欧阳率更而加以飘动微失之弱行笔似米南宫狂草出入素旭竒逸遒劲间有失之恠丑者祝希哲其外孙人谓书法从公来希哲颇不以为然书述亦不甚许之同时有刘珏佥事长洲人习呉兴体甚精絶书述称其无一笔失度

张南安汝弼华亭人书述称其始者尚近前规既而幡然飘肆虽声光海宇而知音叹骇余见其迹颇多诚然虽丰逸妍羙而结法实疏腕力极弱去素旭不啻天壤前是华亭有黄翰者为江西按察使有墨声书述云翰与汝弼人絶熏莸艺犹鲁卫余亦见之似少不及最后有张天骏者亦华亭人以书直内阁至工部尚书用南安体更变轻弱书述称其婢学夫人咄嗟樵爨厮养丑秽涊淟齿牙赘列紫薇郎署分科木天大可恠也当南安时有萧显文明为按察佥事以狂草称品最下又邵文敬郡守以半江帆影落尊前句人呼为邵半江书法稍凖绳于南安亦其流辈也

詹和字仲禾钱唐人仿赵呉兴体酷似之尝作赝书以鬻又别作李懐琳杨补之得盲儿价甚伙钱文通溥弟布政博华亭人真行出自宋仲温而少姿韵

陈白沙献章好缚秃帚作擘窠大书中亦有一二笔佳者其称张南安好到极处俗到极处似许具眼时有李士实者为右都御史坐寜藩事伏法其书尤瘦险丑恠而一时声甚着二君俱不免恶札

李文正东阳真行笔颇秀润晩节加以苍老而不免俗惟篆书颇佳明兴晓篆法者有滕吏部用亨程太常南云金太常湜至文正而自负以为得书家妙诀乔少保宇景中允旸继之然不如金陵徐霖霖可配元周伯琦文正大拜后毎书歌诗一纸立致数金今不能博数镮矣

姜立纲永嘉人以书直内阁至太常卿小变二沈为方整就其体中可谓工至而不免俗累今盛行于世所谓一解不如一解任道逊少以神童荐亦至太常卿出立纲下

呉文定公寛真行体全法眉山书述称不以书名贵在起雅去俗遇合作处真可嘉尚唯不能作醉翁表忠观体耳

李应祯字贞伯初名甡长州人累官太仆少卿善悬腕疾书人有求者多怒不应以故传世少祝希哲其子壻也书述称其质力故髙乃特违众既逺羣从并去根源或从孙枝飜出已性离去筋骨别安耳目盖其所执奴书之论至此也余所见往往有掾史笔而呉人极推许之自余持论后价稍稍减矣惟大石山联句锺太傅荐季直表跋佳

王文成守仁行笔亦爽劲而结构处甚踈湛文庄若水仿陈白沙天然不及也唯署书差有骨

徐霖字子仁正行俱精雅好堆墨书神采烂然觉骨不胜肉耳同时有金琮元玉者行草法赵呉兴老健可爱琮后有王逢元子新习圣教欧虞苏黄诸体甚精径寸而上稚弱毕备已上三人皆金陵人也

陆文裕深少时作小楷精谨自谓有黄庭遗教意然不能离赵呉兴也行草法李北海而亦出入呉兴晩节尤妙余尝见其于砑光呉绫上书南迁诸诗风骨遒美神采奕奕射人

夏文愍言以才隽居首揆天下重其书贞珉法锦视若拱璧殁后顿不尔正行亦遒美但肥过而滞老过而稚耳榜署书尤可观

周尚书伦昆山人行书法豫章呉兴至径寸外颇遒劲而苍卤不甚工

张电上海人以书直内阁至礼部左侍郎得幸世宗电书极圆熟妍美所取显重者仅姜氏体耳

吾呉郡书名闻海内而华亭独贵沈度至学士粲初起翰林至大理少卿张天骏至尚书电至侍郎时人语曰前有二沈后有二张又呉兴有凌晏如者以书授中舍迁吏科都给事中右佥都御史余见其临洛神赋金刚经俱有法

许侍郎成名作真行笔颇简劲然结构疎而丑是伧中小有意者耳而暴得名许中丞宗鲁稍精间有圣教遗意

朱九江曰藩寳应人颇临晋法书絶喜祝希哲而以已意出之婉秀潇洒絶有姿态而结法失之踈

王叅政慎中晋江人行草颇亦遒逸而不谙八法未脱尘气

杨修撰慎伏膺呉兴而运笔蹇滞指若木强者亦颇自任

罗文恭洪先颇秀润出圣母帖而丰肉少骨秾媚有之苍老不足

丰吏部道生初名坊家蓄古碑刻既富一一临摹自大小篆古今隶章草草行无不明了而笔颇滞不能称意若遇其中年得意处残篇小碣骤见之必以为古人也陈鸣野鹤初习真书略取锺法仅成蒸饼后作狂草纵横如乱刍而张尚寳逊业絶喜之杨秘图珂者初亦习二王而后益放逸柔笔踈行了无风骨此皆所谓南路体也

马司业一龙用笔本流迅而乏字源浓淡大小错综不可识拆看亦不成章有罗鹿龄者少师之稍变为圆美而多作俗笔二人皆负以为正锋者也

方贡士元焕在山东作行草自矜以为雄伟有力而疎野粗放备诸恶道署书稍胜亦无佛处称尊耳时有张书绅苏洲者俱不知何许人书绅行草似元焕而少加圆利洲作方丈以外大书浓渖数斛信手飞歩倐忽而成矫健有势间为李王撮襟亦得唯真行多俗撰形模丑拙而髙自负许良可笑也

已上三则皆迩时书中恶道也

呉中丞维岳正行取丰媚而少遒劲孝丰人

无锡王问有髙名作行草及署书本无所师承而风骨遒劲滑笔纵体徃徃与髙相蔵醉翁亭记法同

无锡有俞宪者亦能署书而行笔不工

天下法书归吾呉而祝京兆允明为最文待诏征明王贡士宠次之京兆少年楷法自元常二王永师秘监率更河南呉兴行草则大令永师河南狂素颠旭北海眉山豫章襄阳靡不临写工絶晩节变化出入不可端倪风骨烂漫天真纵逸直足上配呉兴它所不论也唯少传世间有拘局未化者又一种行草有俗笔为人讹写乱眞颇可厌耳待诏小楷师二王精工之甚惟少尖耳亦有作率更者少年草师懐素行笔仿苏黄米及圣教晩岁取圣教损益之加以苍老遂自成家唯絶不作草耳王正书初法虞永兴智永行书法大令最后益以遒逸巧拙互用合而成雅奕奕动人文以法胜王以韵胜不可优劣等也

三君子下有陈淳道复以字行正书初从文氏欲取风韵遂成媚侧行书出杨凝式林藻老笔纵横可赏而结构多疎亦南路之滥觞也

呉中诸君子余所知者王司业同祖文太史甥也正行具体而微袁提学袠行草亦自疎逸王吏部榖祥正行法赵呉兴虽老健而乏雅致文博士彭教谕嘉小楷皆足箕裘彭肉而圆嘉俊而佻行草则彭有懐素孙过庭法而伤率弱临摹双钩俱我朝第一手也陈方伯鎏正书出入锺颜而骨不胜肉行草至径尺始遒署书愈大愈胜陆少卿师道中年小楷化度麻姑清丽可爱彭年孔嘉小楷师率更精工之甚大则鲁公诚悬方整遒劲行笔眉山差逺耳许太仆初真行草俱圆熟所乏风棱周天球公瑕楷法二种一种取变宣示而肉微胜一种出入呉兴而加媚妩黄姬水淳父正书初宗虞永兴行笔本王履吉而晩节加率张贡士鳯翼小楷拟曹娥精雅有致微伤矜局王稚登百榖出入淳父公瑕而加尖峭昆山俞允文仲蔚小楷絶得禇河南法而以颜柳筋骨干之遇所合作深可嘉尚而行笔颇仿河南稍大则兼黄米而伤佻纵王逢年舜华本有笔而杂用之遂不成家云间莫布政如忠行草风骨朗朗亦善署书乃子是龙小楷精工过于婉媚行草豪逸有态

古隶在明世殊寥寥闻云间陈文东颇合作然未之见也独文太史征仲能究遗法于锺梁一扫唐笔乃子彭继之亦自遒雅少伤率易耳吾州陆旅携为文氏甥妙得其意惜三十而夭未见其止少时日从事翰墨间不解多乞之深以为恨征仲恒自负隶法则不让古人而歉于篆然余得其千文一本亦在呉兴堂庑也陈道复作篆不甚经心而自有天趣王禄之差有凖绳亦善配合周公瑕亦自熟不免率易吾向游青州有髙唐齐东二王者深于玉筯及大小篆皆名笔也

国朝书法当以祝希哲为上文征仲王履吉宋仲温宋仲珩次之陆子渊丰道生沈华亭徐元玉李贞伯吴原博又次之余似未入品

吾呉中自希哲征仲后不啻家临池而人染练法书之迹衣被徧天下而无敢抗衡云间虽陆子渊能振其法于寥响之后縁门户颇峻师承者少四明丰人翁自负书薮苐形模既不羙观加之狼戾难亲踪迹永絶马负图狂翰以暴得名故升歙之地亦有习者既贻讥大雅终非可久维扬间亦传朱子价楷法再传之后踈慢肥弱种种因之番禺士人近颇斐然如黎郎中惟敬于四体各有意梁礼部思伯楷法亦精皆逺得征仲结法后进踵起未可量也

吾王氏墨池一派为乌衣马粪夺尽今遂奄然庶几可望者吾季耳吾眼中有笔故不敢不任识书腕中有鬼故不任书记此以解嘲

弇州四部稿巻一百五十四

●钦定四库全书

弇州四部稿巻一百五十五

（明）王世贞 撰

○说部

△艺苑巵言附録四

畵力可五百年至八百年而神去千年絶矣书力可八百年至千年而神去千二百年絶矣唯于文章更万古而长新书畵可临可摹文至临摹则丑矣书畵有体文无体书畵无用文有用体故易见用故无穷书

道成后挥洒时入心不过秒忽畵学成后盘礴时入心不能丝毫诗文总至成就临期结撰必透入心方寸以此知书畵之士多长年盖有故也年在桑榆政须頼以文寂寞不取资生聊用适意既就之顷亦自斐然乃知欧九非欺我者少学无成老而才尽以此自叹耳

书法故有时代魏晋尚矣六朝之不及魏晋犹宋元之不及六朝与唐也畵则不然若魏晋若六朝若唐若宋若元人物山水花鸟各自成佛作祖不以时代为限

张彦逺歴代名畵记可谓详备矣诸葛武侯父子右军大令世所不知将毋以功业书名掩之乎彦逺云上古之畵迹简意澹而雅正顾陆之流是也中古之畵细密精致而臻丽展郑之流是也近代之畵粲烂而求备今人之畵错乱而无旨众工之迹是也又云顾陆以降畵迹鲜存难悉言之唯观呉道玄之迹可谓六法俱全万象必尽神人假手穷极造化也推尊可谓至矣然宣和畵谱载道玄畵极多皆神佛像士女不过十之一二山水遂絶响矣

人物以形模为先气韵超乎其表山水以气韵为主形模寓乎其中乃为合作若形似无生气神彩至脱格皆病也

畵家称顾陆张呉犹书之有锺张羲献也后又称曹卫顾陆则书之锺皇张索耳按其初议亦不尽尔谢赫畵品以一品五人而陆探微居第一其语曰穷理尽性事絶言象包前孕后古今独立非复激扬所能称赞但价重之极乎上上品之外无它寄言故屈标第一等曹不兴第二曰不兴之迹殆无复传唯秘阁之内一龙而已观其风骨名岂虚成卫协第三曰占畵之略至协始精六法之中殆为兼善虽不该备形迹颇得壮气凌跨羣雄旷代絶笔至顾恺之则列之三品之二曰骨体精微笔无妄下但迹不逮意声过其实李嗣真续畵品则以陆探微居上品中第一张僧繇上品下第二卫协中品上第一曹不兴中品上第四顾恺之中品上第五而所进又多不可晓姚最列齐陈以下畵人而张僧繇居第七然姚又云顾公之美独擅往策荀卫曹张方之蔑然如负日月似得神明慨抱玉之徒勤悲曲髙而絶唱分度抗礼未见其人谢云声过其实可为于邑张懐瓘云顾公运思精微襟灵莫测虽寄迹翰墨其神气飘然在烟霄之上不可以图畵间求象人之美张得其肉陆得其骨顾得其神神妙亡方以顾为最喻之书则顾陆比之锺张僧繇比之逸少俱为古今之独絶岂可以品第拘谢氏黜顾未为定鉴张彦逺则云顾恺之之迹紧劲聨绵循环超忽调格逸易风移电疾意存笔先笔尽意在所以全神气也陆探微精利润媚新竒妙絶名髙宋代时无等伦张僧繇点曵斫拂依卫夫人笔阵图一点一画别是一功钩戟利剑森森然呉道玄古今独歩前不见顾陆后无来者人假天造英灵不穷众皆密于盻际我则离披其点画众皆谨于象似我则脱落其凡俗弯弧挺刄直柱构梁不假界笔直尺风须云鬓数尺飞动毛根出肉力健有余数仭之畵或自臂起或从足先巨壮诡恠肤脉连结过于僧繇矣由此言之典刑当首虎头精神故推道子卫恊调古探微功新可谓四圣弗兴迹犹隐显僧繇等方殆庶比之于书殆犹皇索之伦耳谢赫第恺之而列三品之二李嗣真第恺之而列中品上之第五姚最列齐陈以下人而张僧繇第七朱景玄録唐朝名畵而遗曹霸不得从二王之后刘道醇着畵继而巨然仅居能品着五代名畵补遗而韩求李柷张图朱瑶之人物并居神品宋之王瓘王霭孙梦卿赵光辅髙益武宗元亦如之人固有幸有不幸也赖其久而后定耳王瓘一时赏誉腾踔似可继呉生而遗迹永絶良可浩叹

气像萧踈烟林清旷毫锋颕脱墨法精微者营丘之制也石体坚凝杂木丰茂台阁古雅人物幽闲者关氏之风也峰峦浑厚势状雄强枪笔俱匀人屋俱质者范氏之作也此语似亦得大畧矣

南齐谢赫曰畵有六法一曰气韵生动二曰骨法用笔三曰应物写形四曰随类傅彩五曰经营位置六曰传模移写骨法以下五端可学而能气韵必在生知宋刘道醇曰畵有六要六长气韵兼力一要也格制俱老二要也变异合理三要也彩绘有泽四要也去来自然五要也师学舍短六要也麤卤求笔一长也僻涩求才二长也细巧求力三长也狂恠求理四长也无墨求染五长也平画求长六长也既明此六要又审彼六长自然知悟宋郭若虚曰畵有三病皆系用笔一曰板谓腕弱笔痴全亏取与状物平褊不能圆浑二曰刻谓运笔中疑心手相戾向畵之际妄生圭角三曰结谓欲行不行当散不散似物凝碍不能流畅未穷三病徒举一隅鲜克用心必烦睚眦元饶自然曰畵有十二忌一曰布置拍密二曰逺近不分三曰山无气脉四曰水无源流五曰境无夷险六曰路无出入七曰石止一面八曰树少四枝九曰人物伛偻十曰楼阁错杂十一曰滃淡失宜十二曰点染无法若此十二病悉除庶于六法可冀

语曰畵石如飞白木如籕又云畵竹干如篆枝如草叶如真节如隶郭熈唐棣之树文与可之竹温日观之葡萄皆自草法中得来此畵与书通者也至于书体篆隶如鹄头虎爪倒薤偃波龙鳯麟龟鱼虫云鸟鹊鹄牛鼠猴鸡犬兎科斗之属法如锥画沙印印泥折钗股屋漏痕髙峰坠石百岁枯藤惊蛇入草比拟如龙跳虎卧戱海游天羙女仙人霞收月上及览韩退之送髙闲上人序李阳冰上李大夫书则书尤与畵通者也

张彦逺顾恺之张僧繇之功臣也刘道醇郭若虚则李成范寛关仝之功臣也米元章沈括则董源巨然之功臣也道子小损于元章二李微疵于若虚虽各尊所知不无意味人物自顾陆展郑以至僧繇道玄一变也山水大小李一变也荆关董巨又一变也李成范寛又一变也刘李马夏又一变也大痴黄鹤又一变也赵子昻近宋人人物为胜沈启南近元人山水为尤二子之于古可谓具体而微大小米髙彦敬以简畧取韵倪瓉以雅弱取姿宜登逸品未是当家

花鸟以徐熈为神黄荃为妙居寀次之宣和帝又次之沈启南浅色水墨实出自徐熈而更加简淡神彩若新至于道复渐无色矣

彦逺云古之嫔臂纎而胸束则自周昉而后小变矣古之马喙尖而腹细则自韩干而后小变矣又云古畵山水或水不容泛或人大于山专在显其所长而不守于俗变又沈存中云书畵之妙当以神会难可以形噐求也家有摩诘雪中芭蕉此乃得心应手意到便成故造理入神会得天意谢赫云卫协之畵虽不该备形迹而有气韵凌跨羣雄旷代絶笔合而观之则吾郡之訾诋陆谢者亦未足服其心矣

王摩诘阅霓裳按乐图知其为第三迭第一拍沈存中阅相国寺畵髙益奏乐图琵琶拨下弦非误呉正肃因畵猫黑晴如线丹花披哆色燥而辨其正午宣和帝考畵孔雀而擿其右脚先上为误虽是畵理而无关畵趣彦逺又云呉道子畵仲由便戴木剑阎令公畵昭君已着帏帽殊不知木剑创于晋代帏帽兴于国朝举此凡例亦畵之一病也且如幅巾传于汉魏羃离起自齐隋幞头始于周朝（折上巾军旅所服即今幞头也用全幅皂向后幞髪俗谓之幞头自武帝建徳中裁为四脚也）巾子创于武徳褶服靴衫岂可輙施于古像衣冠组绶不冝长用于今人芒屩非塞北所冝牛车非岭南所有详辨古今之物商较土风之宜指事绘形可验时代其或长生南朝不见北朝人物习熟塞北不识江南山川逰处江东不知京洛之盛此则非绘畵之病也按此段语大有意畵者不可不知郭若虚因之云汉魏以前始戴幅巾晋宋之世方用羃■〈罒离〉后周以三尺皁绢向后幞髪名折上巾通谓之幞头武帝时裁成四角后魏隋朝贵臣黄绫袍乌纱帽九环带六合靴次用桐木黑膝为巾子裹于幞头内前系二脚后垂二脚贵贱服之唐太宗常服翼善冠贵臣服进贤冠至则天朝以丝葛为幞头巾子以赐百官开元间始易以罗又别赐供服官内臣圆头宫扑巾子唐末用漆纱裹之乃今幞头也三代皆衣襕衫秦始皇时以紫绯緑袍为三等服庶人以白唐髙宗以后百官紫服金玉带深浅绯服金带緑服银带青服鍮石带庶人黄铜铁带五品以上佩鱼后为龟寻复为鱼又文官一品以下带手巾筭袋刀子砺石睿宗朝武官五品以上带七事跕蹀开元初罢之晋处士冯翼衣布大袖周縁以皁下加襕前系二长带隋唐朝野服之三代以前此未为定据皆跣足后人始服木屐伊尹为草履秦世叅用丝革鞾唐代宗朝凡在宫人左右者红锦靿鞾此郭若虚论画衣冠异制也彼谓三代以前皆跣足非也冠履之制详自轩辕何言跣也古冠而不帻汉元壮髪以帻蒙之王莽顶秃始加其屋袁绍始制缣巾魏武裁为帛夹林宗折角文若成岐南渡永明改纚为帽白帢练布盛自王丞相以后小冠博衣弥于晋末晋氏放旷施屐宾筵然有露卯阴卯之异妇人髻紒不一元康以后盛以五兵为餙束发既缓至被于额余于巵言别録二巻详着之如若虚所论极多挂漏畵家不可不审也今世画人主即翼善冠黄袍玉束带无挞尾涓人则今衫帽贵官戴汉冠余士大夫戴唐巾不复论时代也岂直汉光东封观者有僧梁武郊祀从官乗马而已哉

凡三代两汉皆用马车魏晋至梁陈皆用牛车元魏君臣有乗马及牛车者唐虽人主妃后非乗马即歩辇自郊祀之外不乗车也

按张彦逺之论畵曰失于自然而后神失于神而后妙失于妙而后精精之为病也而成谨细自然者为上品之上神者为上品之中妙者为上品之下精者为中品之上谨细者为中品之中宋邓椿云自昔鉴赏家分品有三曰神曰妙曰能独唐朱景真譔唐贤畵録三品之外更増逸品其后王休复作益州名畵记乃以逸为先而神妙能次之景真虽云逸格不拘常法用表贤愚然逸之髙岂得附于三品之末未若复休首推之为当也其意亦似祖述彦逺愚窃谓彦逺之论大约好竒未甚循理夫畵至于神而能事尽矣岂有不自然者乎若有毫髪不自然则非神矣至于逸品自应置三品之外岂可居神品之表但不当与妙能议优劣耳宋大小米元髙倪云山眉山竹石足以当逸品

郭若虚有云佛道人物士女牛马近不及古山水林石花竹禽鱼古不及近何以明之顾恺之陆探微张僧繇呉道元及阎立徳立本皆纯重雅正性出天然呉生之作为万世法号曰畵圣张萱周昉韩干戴嵩气韵骨法皆出意表后之学者终不能到故曰近不及古如李成关仝范寛董源之迹徐熈黄荃■〈尸外立内〉寀之踪前不藉师资后无复继踵者借使二李三王之軰复起边鸾陈庶之伦再生亦将何以措手其间哉故曰古不及近此语亦定论也然人物以呉生为圣山水以营丘为神由此推之则仲宋当推伯时元初必让子昻盖二君虽不敢凌呉蹈李而能兼撮二家之长故也

呉李以前畵家实而近俗荆关以后畵家雅而太虚今雅道尚存实徳则病

夏文彦之论畵三品曰气韵生动出于天成人莫窥其巧者谓之神品笔墨起絶传染得冝意趣有余者谓之妙品得其形似而不失规矩者谓之能品然则神品即自然矣

文彦又云唐及五代绢素粗厚宋绢轻细御题畵真伪相杂余验之无不合者

沈存中云董北苑多写江南真山不为竒峭僧巨然祖述源法皆臻妙理大抵源及巨然畵笔皆宜逺观其用笔甚草草近视之几不类物象逺观则景物粲然幽情逺思如覩异境余于二君真迹不能多覩毎阅沈启南笔而窃思其妙也此老不唯隆凖亦时时出蓝

畵家称大小李将军谓昭道思训也畵格本重大李而举世只知有小李将军不得其说吾尝于徐封所见小李海天落照图真是妙品后一辱权门再入内府闻已就毁矣大抵五代以前畵山水者少二李軰虽极精工微伤板细右丞始能发景外之趣而犹未尽至关仝董源巨然軰方以真趣出之气槩雄逺墨晕神竒至李营丘成而絶矣营丘有雅癖畵存世者絶少范寛继之奕奕齐胜此外如髙克明郭熈軰亦自卓然南渡以前独重李公麟伯时伯时白描人物逺师顾呉牛马斟酌韩戴山水出入王李似于董李所未及也

徧综古人之论则畵家以顾陆为圣而以道子为神呉生既起则前有张阎后有昉干皆当辟舍然以昭代格之数子而在顾陆不失连城呉生少劣其价何者巨壁髙障冝于刹宇非素室之蓄也胡神袄像径丈累寻非雅士之所喜也怒目掀唇歘火奔雷非方内之所赏也即瓘霭求祝图异之徒畵史流褒以为得受业呉门当称殆庶今不唯无遗迹可寻询之鉴藏之家若秋风过耳了不相入抑不特此使摩诘思训去题而存迹恐不能胜叔明子久使中正克明灭款而论值必当在伯时呉兴下矣此虽习耳成好习好成风探其所繇未可尽非苐未有孔圣之集大成金声玉振者也自元人之擅媺启南之振声文氏之多助去俗者别为鉴赏喜易者争务点缀六法渐湮可为浩叹

唐之人马韩干固灼灼矣人不如周昉马不如曹霸陈闳也宋花鸟最著者黄荃父子然逺不如徐熈也虎最著者包鼎然逺不如赵邈卓也在当时已有定论后人偶不知耳若干晚年马定不在闳霸下

有二名而一人者范中正范寛也中正性落拓迂缓人或以范寛目之后遂用以题识宣和秘殿所收亦有之然妄者不知而以无款古畵题曰臣范寛进不知其不敢以范寛进御也有一款而二人者锺隐也隐天台人师郭干晖其于鸷鸟荆棘尤妙李后主煜所蓄极多然煜所作畵亦题曰锺隐盖托之钟山隐者以自寓也米元章不知有锺隐凡畵鸷鸟荆棘皆属之后主尤可笑也

唐王洽之泼墨毎醉先以墨渖泼图障之上乃因其形像山石林泉云霞巻舒自然天成倐若造化张璪之畵松石山水以手握双管一为生枝一为枯枿四时之行驱笔得之所畵山水则髙低秀絶咫尺深重几若断联二子一则羣品推逸一则众论称神然以予言之覩一时纵横之状能不目惊寻六要盘礴之原未当心醉后览彦逺记云所收洽迹颇不少亦未见絶人名畵杂记王墨（即洽也）又载李灵省亦类是

南渡以后李唐刘松年马逺夏珪四家俱登祗奉各着秇声畵家虽以残山剰水目之然可谓精工之极也或云四家是梅道人呉仲圭

畵家中目无前軰髙自标树毋如米元章此君虽有气韵不过一端之学半日之功耳然不免推尊顾陆恐是好名未必真合友仁不失虎头呉仲圭差有工力仲圭是从北苑巨然来

文与可畵竹是竹之左氏也子瞻却类庄子又有息斋李衎者亦以竹名所谓东坡之笔妙而不真息斋之竹真而不妙者是也梅道人始究极其变流传既久真赝错杂我朝王孟端夏仲昭可入能品而不得其风神迩来专为畵家避拙免俗之一途矣

赵松雪孟俯梅道人呉镇仲圭大痴老人黄公望子久黄鹤山樵王蒙叔明元四大家也髙彦敬倪元镇方方壶品之逸者也盛懋钱选其次也松雪尚工人物楼台花树描冩精絶至彦敬等直写意取气韵而已今时人极重之宋体为之一变彦敬似老米父子而别有韵子久师董源晩稍变之最为清逺叔明师王维秾郁深至元镇极简雅似嫩而苍或谓宋人易摹元人难摹元人犹可学独元镇不可学也余心颇不以为然而未有以夺之

职贡图乃梁元帝镇荆州作首代人而后蜑凡三十余国即萧翼携以示僧辨才者也王会图则贞观三年东蛮谢元深朝颜师古请仿周书王会篇命阎立本图之为王会图唐武宗会昌中黠戞斯来朝李徳裕请为续王会图阎令又有西域图兼彼土山川而絶色伽梨凡九国中有狗头大耳鬼国用修谓梁元有职贡而阎令无之则非也宣和内府有立本职贡图二又异国鬪寳一即所谓狗头大耳也西园图顾恺之畵魏太子清夜游有梁诸王跋尾禇河南装自张丞相弘靖家入内府崔监军潭峻将出转入王丞相涯家流洛归郭侍郎令狐丞相复入内府今所传西园图乃王晋卿求李检法公麟畵苏黄米秦诸公雅集本也

明兴善丹青者何啻数百家然其最驰名者不过十之一耳其山水人物花草禽鱼不过数种而吾呉大约独踞其大半即尽诸方之煜然者不敌也聊志于后畵院祗候至宣宗朝始盛宣宗亦雅善绘事而是时戴文进被征独见谗放归以穷死文进名琎钱唐人死后人始重之至以为国朝第一文进源出郭熈李唐马逺夏珪而妙处多自发之俗所谓行家兼利者也

沈周字启南别号石田呉之相城人其父亦善畵能起雅去俗矣至启南而造妙凡北宋至元名手一一能变化出入而独于董北苑僧巨然李营丘尤得心印稍以已意发之遇得意处恐诸公未必便过也启南有一种本色不甚称而以名髙歴年久赝作纷纷传中原李伯华至品之为第三且目之为僵为枯余因访伯华悉取沈畵观之然无一真本也为大笑而出迩来呉中名哲益推重启南争购之佳者溢至而其价遂与宋元诸名家等识者不以为过或谓启南仿诸笔意俱夺真独于倪元镇不似盖老笔过之也

杜堇初姓陆别号古狂其界畵楼阁人物严雅深有古意而山水树石不甚称亦是白描第一手也花卉颇精雅

呉伟江夏人别号小仙入供奉仁智殿其畵人物出自呉道子纵笔不甚经意而竒逸潇洒动人山水树石俱作斧劈皴亦大遒紧宜畵祠壁屏障间至于行巻单条恐无取也

传伟法者平山张路最知名然不能得其秀逸处仅有遒劲耳北人重之以为至寳真赝错杂丑徒实繁伟亦不免恶道之累矣

唐寅字伯虎呉人领乡荐第一坐事就吏伯虎材髙自宋李营丘范寛李唐马夏以至胜国呉兴王黄数大家靡不研解行笔极秀润缜宻而有韵度唯小弱耳

文待诏征明见前待诏出赵呉兴及叔明子久间有董北苑笔意大槩自启南不少也遇合作处单行矮幅神采气韵俨有生气真足嘉赏公既名重海内而市井小夫赝作规利者多流传逺迩百不得一世人亦不解分别大约以公视伯虎可称伯季

周臣别号东村亦呉人所得宋郭李马夏法尤深其用笔视唐生亦熟特所谓行家意胜耳唐毎有酬应多从臣磅礴始落笔若臣者可谓外接文进者也

仇英者号十洲其所出微常执事丹青周臣异而教之于唐宋名人畵无所不摹写皆有藁本其临笔能夺真米襄阳所不足道也尝为周六观作上林图人物鸟兽山林台观旗辇军容皆臆写古贤名笔斟酌而成可谓绘事之絶境艺林之胜事也使仇少能以已意发之凡所挥洒何必古人

陈淳字道复长洲人后以字行道复善词翰少年作畵亦学元人为精工中岁忽斟酌二米髙尚书间写意而已其于花鸟尤有深趣而浅色淡墨久之渐无矣子括于花草似胜

呉中又有张灵梦晋善小竹石花鸟周官山水于白描尤精絶呉延孝善花草而以早逝故少传世

谢时臣别号樗仙颇能画屏障大幅有气槩而不无丝理之病此亦外兼戴呉二家派者也

王吏部榖祥长洲人以失意弃官数荐不起天下髙之吏部少写生染渲有法度为士林所重中年絶不肯落笔凡人间所传者皆赝本也

陆治字叔平呉诸生有风调而极耿介将八十矣与余善叔平工写生能得徐黄遗意不若道复之妙而不真也其于山水喜仿宋人而时时出已意风骨峻削霞思涌迭而不免露蹊径谓余更二年当大成余甚壮之

文待诏犹子伯仁少传家学而时时发以巧思横披大幅颇负出蓝之声晩节自足间入纰路声亦小减待诏次子嘉作山水清逺有云林之趣士林贵之

钱榖字叔实亦与余善备有沈氏之法力稍不如耳尝与余畵池上篇西园图溪山深秀至二巻爽朗幽深各自有致

吕纪寜波人以荐入供事仁智殿至锦衣指挥纪为禽鸟如鳯鹤孔翠鸳鸯之类俱有法度生气奕奕当时极贵重之今以时趣渐减矣其乡人传摹屏障以鬻愈可厌

林良者亦以荐为锦衣百户供奉良取水墨为烟波出没鳬雁嚵唼容与之态颇见清澹而无神采同时有孙龙者尤甚

叔平负节癖晩益甚有一贵官子因所知某以畵请叔平为作数幅答之乃贽币直数十金以谢叔平曰吾为所知某非为公也立却之余遘先戚庐居则致吊更数月见遗桃源图大襞纸曰区区三岁之力以博一笑耳非敢有请也后更托余所知来意欲求为传余素髙其人许之叔平乃大喜贽币拜请余文成会襄先事叔平■〈⻊敝〉■〈⻊敝〉行至墓所余报谢邀留竟日夕其所居萧然也呼羊酒剧饮自是从洞庭游得余诗輙分为十六景畵以见贻又为余临王安道华山图四十皆有妙致余固未之敢请也凡叔平畵强之必不得不强乃或可得

刘完庵珏畵亦自精絶有胜国人风张静之寜自以才情着耳恐未是当家

白石翁沈启南泛爱阔逹人或作翁赝畵求题翁亦欣然为书不较也以故翁赝迹满天下至其晚来自收真迹亦有收得临本者弘治中给事御史俱被逮太宰屠公滽请以诸曹散郎署其事学士杨公守址书争之以为宜上疏出诸逮者不冝迁就以长君过会事解翁闻而心韪杨作五言长篇五百字讥切屠公甚后有恶翁者闻于屠屠遂和韵寄翁虽微自解了不介意翁媿之复和韵以谢自是遂成知已后屠氏得翁畵甚多前后饷遗翁不絶人两贤之

嘉靖初周东村臣畵方有声而分宜为南吏部索其畵多不能应至属抚臣行遣几有锒铛之厄恳要人居间稍解犹追至南京为作两月畵微酬其直委顿而归孙滁阳为河南宪怒张平山路不时见至诱之入桚其左手指以右手畵钟馗适左辖徃候恳之始解张感左辖恩竭平生力作四画以酬之颇闻于世同一伎也人之遇不遇一至于此

文待诏称启南为先生毎谓人吾先生非人间人也神仙人也百文某安敢望观启南得意处理应如此语家弟一日问待诏道复尝从翁学书畵耶待诏微笑谓吾道复举业师耳渠书畵自有门径非吾徒也意不满之如此

待诏书畵平生三不肯应谓亲藩中贵人外国人也然自其子弟门旧宗戚购得者亦不少

正徳末待诏困诸生而伯虎为山人以老寜庶人慕其书畵名以金币卑礼聘之待诏谢弗徃伯虎徃而覩庶人有反状矣乃阳为清狂寜使至或纵酒箕踞谩骂至露其秽庶人曰果风耶放之归归二年而庶人反伯虎已卒矣待诏自是名益重以荐起预修国史北人同馆局者从待诏丏畵不以礼多弗应輙流言曰文某当从西殿供事柰何辱我翰林为待诏闻之益不乐决归矣归三十年名益髙海内走候请丏无虚日所居重于卿相

杨君谦呉中徃哲记风雅类云沈氏二先生兄曰贞吉号南斋弟曰恒吉号同斋相城故家皆工唐律善绘事毎赋一诗营一障必累月阅岁乃出不可以钱帛购取故尤以少得重家庭之间自相倡酬下至仆隶悉谙文墨并年八十余启南即恒吉子也王百糓以二老与启南并登神品则稍涉曲笔

山东李伯华开先家藏明畵几百幅尝出以示余无一真者而肆为等品妄加评驳梓行之世真所谓盲人观场可资嗢詈

弇州四部稿巻一百五十五

●钦定四库全书

弇州四部稿巻一百五十六

（明）王世贞 撰

○说部

△宛委余编一

余故有艺苑巵言六巻其第六巻于作者之旨亡所扬抑表着第猎取书史中浮语稍足考证甚或杂而亡裨于文字者念弃之为其敝帚不忍而会坐上书浮系招提中无他书足携间于二藏遗编小有所氿澜或时绎腹笥之遗合之别成四巻晋游以后复日有所笔因更益之为十巻最后里居复得六巻名之曰宛委余编宛委黄帝所藏书处也呜呼孔子之教门人曰小子何莫学夫诗而又继之曰多识于鸟兽草木之名夫学诗而旁取夫鸟兽草木之名为贵则夫以鸟兽草木之名而传诗者十寜无一二益哉即荐绅先生抗手而谈性命曰吾一以贯之亦何有乎不佞嗟夫嗟夫余过矣余乃淫于其末矣世贞叙

朱鹭鱼以乌鱼也乌也俱鹭之仪貎也乌转为鸦鸦转为雅食茄下茄荷也当作荷茎黄姑即河鼓也转声为黄姑古人以牵牛为河鼓今星歴家牵牛河鼓各一星晨风海月名甚古雅晨风鹯也海月似水母而非大如镜白色正圆其柱如搔头味佳王勃落霞与孤■〈务上鸟下〉齐飞宋人谓落霞即飞蛾也意者飞蛾有此名若勃赋作飞蛾对孤■〈务上鸟下〉是何境界

今世总称履曰鞋或称履鞋按古方言云谓之不借朝鲜洌水之上谓之■〈革卬〉角南方江淮之间总谓之麤梁徐上邳沂之间谓之■〈革卬〉角或为屣或为■〈户外纟内〉（下几反）或为緉或为■〈糹爽〉其不同如此

不借为草履不落为酒杯不托为■〈飠不〉饦不律为笔又名聿又名弗军持为净瓶绕梁为乐器枤名扶老鸟亦名扶老虫名寄生军装亦名寄生鹯名晨风马亦名晨风木名长卿蟛越亦字长卿草曰屠苏屋曰屠苏冠帻曰屠苏酒亦曰屠苏藁砧为夫石阙为碑乡语也琵琶有大小忽雷马有忽雷驳鳄鱼亦名忽雷

赵后名飞燕张平有狗亦名飞燕又红阳飞燕马也仙人名王母函山鸟亦名王母句践名越王海味似■〈虫咸〉者亦名越王梁王名彭越海中小蟹亦名彭越相马人名博劳鸟亦名博劳音也见乐府及謡仲由字子路熊亦名子路见续博物志

将离赠芍药芍药亦名可离相招赠文无文无一名当归欲忘人之忧赠丹棘丹棘一名忘忧欲蠲人之忿赠青裳青裳一名合欢后人折桞赠行折梅寄逺（见古今注及董子）又屈轶指佞（见论衡）帝休不愁（见山海经）芍药养性（见愽物志）皋苏释忿（见王粲书）甘枣不惑（见束晢发蒙记）树有长生（见邺中记）木有无患（实可去垢见纂异文）

果有隐夫木有女贞又有平仲君迁药有长卿简子树有长生万年灵寿君子女贞端正皆羙名也宾连阔达平露紫脱华平恒春皆祥名也

有麫树则南中桄榔也酒树则椰也肉树则端溪猪肉子也大如杯炙而食之味如猪肉而羙椰似酒耳甘而薄亦不堪饮若顿逊国树叶汁取停之数日即为佳酒枸楼国僊浆取之树腹中又青田核以水寘之少顷成酒乃真酒树也有酒山南昌国僊山泉也有酒泉凉州地水也又枳椇子美如饴能令酒味薄若以木为屋柱一屋之酒皆薄

相思子有蔓生者与龙脑相宜能令香不耗搜神记云韩朋墓木也霍小玉传有之

苹婆当作频婆与末利初不晓其何解后览翻译名义云频婆此云相思也末利此云柰花也盖皆梵音尔栴檀本香名而释曰离垢今之檀香更因之

又频婆今北土所珍而古不经见唯楞严诸经有之或云元时通中国始盛耳按洽闻记称唐永徽中魏郡人王方言尝于河中滩上拾得一小树栽之及长乃林檎也实大如小黄瓠色白如玉间以朱点味非常羙进髙宗种于苑中以为朱柰又名五色林檎或谓之联珠果上赐王方言阶文林郎又谓之文林果俗云苹婆果按此乃真频婆果耳广志云林檎似赤柰子一名黑檎亦名来擒今频果止产北地淮以南絶无之广固有林擒岂得有频婆果耶

夜合花开香满庭今人以百合为夜合似非也按夜合本似梧桐枝弱叶繁互相交结一曰合昏一曰青裳即合欢也嵇康种之舍前今百合花亦朝开夜合但草本其香殊甚

卢橘夏熟注既误杨用修据呉録地理志云朱光禄为建安郡中庭有橘冬月覆上树裹之至明年春夏色变青黑味尤絶羙谓此即卢橘然非上林所种也按魏王花木志曰卢橘蜀土有给客橙似橘而非若柚而香冬夏华实相继或如弹丸或如拳通岁食之亦名卢橘蜀土移栽上林固易耳

右军帖有日给子不知何物唯杜恕笃论曰日给之华与柰相似也柰结实而日给零落又似不生实者

卢循饷宋武益智粽又饷逺公按顾微广州记曰益智叶如襄荷茎如竹箭子从心中出一枝有十子子内白骨四破去之取外度蜜煮为粽子味辛

自太史氏谓司马长卿所载草木鸟兽多过其实后人相沿疑之以卢橘夏熟答沓离支等语皆为增饰按西京杂记载梨有太谷细叶缥叶金叶瀚海东王紫条紫李青李芳李各十种枣有弱枝玉门青华赤心西王棠枣梬枣七种栗有候榛瑰峄阳四种桃有湘核金城绮叶紫文秦桃榹桃霜桃胡桃樱桃含桃十种李有青绮青房同心车下含枝金枝颜渊紫李緑李朱李黄李羌李燕李蛮李侯李十五种柰有白紫緑三种樝有蛮羌猴三种椑有青乌赤叶三种棠有赤白青沙四种梅有紫叶紫蕚同心丽枝朱梅燕梅猴梅七种杏有蓬莱文杏二种桐有椅桐梧桐荆桐三种林擒十枇杷十橙十安石榴十楟十白银树十黄银树十槐六百四十千年长生树十万年长生树十扶老木十守宫槐十金明树二十揺风树十鸣风树十琉璃树七池离树十离娄树十白俞椈桂蜀漆树各十柟四枞七括十楔四枫四后云从上林令虞渊得羣臣所上草木名二千余种后失其本此其记忆者又茂陵富人袁广汉园有白鹦鹉紫鸳鸯牦牛青兕竒兽恠禽江鸥海鹤悉没入上林太液池中有鸣鹤舟容与舟清旷舟采菱舟越女舟池有洲煔树一株大六十围五柞宫五柞树荫覆数十亩三辅黄图髙帝时南粤王献龙眼树武帝于交址移荔枝百株植上林建扶荔宫中有菖蒲百本山姜十本甘蕉十二本留求子十本桂百本蜜香指甲花百本龙眼槟榔橄榄千岁子甘橘皆百余本内荔枝一株独茂忽夕萎死守吏死者百余夫草木多至二千余种则长卿所言固未虚也穷措大不复知前代帝王富盛便不复信可发一笑

亢仓子曰得时之禾长秱而大穗圜粟而薄糠米■〈米台〉而香舂而易白食之强失时之禾深芒而小茎穗鋭多粃而青蘦得时之黍穗不芒以长搏米而寡糠失时之黍大本华茎叶膏短穗得时之稻茎葆长秱穗如马尾失时之稻纎茎而不滋厚糠而菑死得时之麻疎节而色阳坚枲而小本失时之麻蕃柯短茎岸节而叶虫得时之菽长茎而短长其荚二七以为族多枝数节竞叶繁实称之重食之息失时之菽心长而蔓浮叶虚本疎节而小荚得时之麦长秱而颈族二七以为行薄翼而■〈黄享〉色食之使人肥且有力失时之麦胕肿多病弱苖而翜穗此是农经第一语也得时失时之说物亦有然者矣羣土之长是为五粟其次为五沃又次为五位又次为五蘟又次为五壤又次为浮凡上土三十物种十二物中土曰五怸其次曰五垆又次曰五壏又次曰五剽又次曰五沙又次曰五塥凡中土三十物种十二物下土曰五犹其次曰五弘又次曰五殖又次曰五觳又次曰五凫又次曰五桀凡下土三十物种十二物盖因地以为种所以无遗利也

儒者言王者之世有萐脯蓂荚屈轶觟■〈角虒〉萐脯者厨中自生肉脯薄如萐形揺鼓生风寒凉食物使之不臰事极可笑蓂荚夹阶而生月朔日一荚生至十五日而足十六日一荚落至晦而尽王者不必按歴而知朔宋之问所谓节晦蓂全落是也屈轶即所谓指佞草也觟■〈角虒〉者一角之羊也皋陶治狱其罪疑者令触之有罪则触无罪则不触即今所画獬廌也又有仓兕水兽也一身九头善覆舟师尚父渡孟津以号其众令速渉王充皆有辨

五芝有石芝有木芝有草芝有肉芝有菌芝石芝赤者如珊瑚白者如肪黑者如漆青如翠羽黄如紫金皆光明洞彻晦夜能照又有玉脂芝七明芝九光芝石芝有石蜜芝石桂芝石硫黄芝木芝有威喜芝飞节芝樊桃芝参成芝木渠芝建木芝木华芝黄蘗檀树芝草芝有独揺芝（无风自动）牛角芝龙僊芝麻母芝白符芝隐晨芝朱草芝五徳芝龙衘芝肉芝则万岁蟾蜍千岁蝙蝠千岁灵龟风生兽千岁燕之类菌芝状如宫室或车马或龙虎或人形或飞鸟五色无常已上五芝服之皆令人长生茅君句曲山有五种龙僊参成燕胎夜光玉芝霍山有五香芝良常山有萤火芝神山有黄龙芝此外有人芝月芝山芝火芝鳯脑芝金兰芝隐晨芝紫朱芝朱草芝赤云芝月精芝黑芝金芝万年芝夜光芝白云芝云母芝华芝鬼芝然则大观政和间王钦若丁谓蔡京軰所进皆鬼目之类耳

禽经云风翔则风雨舞则雨霜飞则霜露翥则露风鸢类霜鹔鹴也露鹤也雨则商羊皆禽名四名甚竒又以

肫谶风以鼍谶雨肫江猪也鹊知风蚁知雨五采之鸟有冠似鳯名曰狂鸟见山海经鳹鶨俗曰痴鸟见尔雅注破镜恶逆兽也一说云即枭按枭食母

破镜食父拥剑一螯偏大之蟹也狸一名不来射狸首谓其不来故射狐疑狼狈兽名甚着犹豫犹之为兽也尸子曰五尺犬为豫说文曰陇西俗谓犬子为犹子尔雅曰犹如麂善登木无恙恙之为虫也无它它之为蛇也流离之为鸟也焉之为鸟也能之为兽也又入才韵之为三足鳖也乙之为燕也又乙之为鸿也琉璃本亦名流离见汉书率然之为蛇也果然之为兽也

兔丝无根而生蛇无足而行鱼无耳而听蝉无口而鸣龙听以角牛听以鼻石脾入水则干出水则湿独活有风不动无风自揺鸺鹠昼暗夜明鼠昼伏夜动南倭海滩蚌泪着色昼隐夜显沃山石滴水着色昼显夜隐睡莲画开夜缩水底梦草昼缩入地夜即复出

蜗牛制即且即且食巨蛇巨蛇食象鹊食猬猬食鵔鸃鵔鸃食豹豹食驳驳食虎他如玄龟食蟒飞鼠断猿狼虱囓鹤青腰食虎吼伏狮鸨御鸷鸟皆以小制大所谓禽之制在气也

獬廌触邪一名神羊穷竒逐妖一名神狗便是的对（见山海经）

荀子曰鯈■〈鱼本〉者浮阳之鱼也疑即所谓阳鱎也

金得伯劳之血则昏铁得鸊鹈之膏则莹石得鹊髓则化银得雉粪则枯翡翠粉金蟹败漆人气破犀

蚕食而不饮二十二日而化蝉饮而不食三十日而蜕蜉蝣不食不饮三日而死人食礜石而死蚕食之而不饥鱼食巴椒而死鼠食之而肥

诸鸟食之有益人者黄鸟不妬鴢宜子■〈般上鸟下〉鹃已暍■〈尚鸟〉■〈付鸟〉无卧肥遗已疠鸓■〈乐鸟〉已痔数斯已瘿嚣已腹痛又已痌鶌鶋不饥■〈鸟犬〉已垫槖■〈非上巴下〉不畏鵸■〈余鸟〉不魇当扈不眴（目眩也）白鵺已嗌痛又已痢■〈虫鸟〉渠已■〈月暴〉（皮皱起也）佩之鴖与鸓与■〈鸟只〉鵌俱辟火寓辟兵青耕辟疫

兽食之有益者狌狌善走类不妬九尾狐不蛊天狗已瘅耳鼠不■〈月采〉（腹■〈月张〉也）蠪蚳不眯獜不风佩之猼訑不畏讙与天狗俱御凶■〈月雚〉疏辟火■〈羊或〉羊脂传之已腊（体皱）

鱼食之有益者鯥无肿■〈鱼帝〉无蛊又不痴赤鱬已疥文鳐已狂冉遗不眯鱃与滑与■〈疒尤〉俱已疣何罗已痈修辟已白癣儵已忧■〈鱼恤〉已狂訾不骄鲋已呕箴不疫蟞不疠茈不■〈米费〉佩之鳛鳛御火

东有鱼比目曰鲽南有鸟比翼曰鹣西有兽比肩曰卭卭距虚

鲲为细鱼（见内则注）蜚鸿为蠛蠓细虫（见史记髙诱注）

霍小玉传有叩头虫按异苑曰有小虫形色如大豆呪令叩头又使吐血皆如所教然后请放稽颍輙七十而有声傅咸有叩头虫赋

又有虫名螠好于丝髪上自经而死故缢傍犹益螠一名缢女物性固有如此者

丹铅余録云宋官烛香烟成五彩楼阁龙鳯文者不知何药物窃谓是蜃脂所成详见同昌公主传

苏子瞻诗云金赍玉鲙饭炊雪海鳌江柱初脱泉人或问苏以荔枝风格云江瑶柱可敌之郭璞江赋云玉珧海月土肉石华晋安海物异名记曰肉柱肤寸羙如珧玉临海异物志曰玉珧柱厥甲羙如珧玉余甚艳羡其味而不获见问之人或云即瓦垄子稍大者也己巳晤故奉化令徐君献忠始悉之云奉化四月间南风乍起江瑶或一再上可得三四百枚或连岁不上如蚌而稍大中肉腥而■〈月忍〉不中口仅四肉牙佳耳长可寸许圆半之白如珂雪以嫩鸡汁熟过之一沸即起稍久则味尽矣甘鲜脆羙不可名状此所谓柱也今海味不甚重江瑶柱实少故耳闽中西施舌蛎黄寜波酒蚶辽东鳆鱼为最龟脚蛏吐铁黄螺之类次之然呉中沿海有沙里狗一云沙里勾状类彭越而黄以纯甘酒渍之其味逺出诸海品之上临海异物志称沙狗

宋书明帝嗜蜜渍鱁鮧以银钵盛之一食至数钵不知鱁鮧为何物览一小说云乌鲗鱼肠也有何好而明帝嗜之若此后得齐民要术作鱁鮧法取石首魦鱼鰡鱼三种肠肚胞齐浄洗空着白盐令小倍醎内器中密封置日中夏二十日春秋五十日冬百日乃好熟时下姜酢等其说则汉武帝逐夷至海濵闻有香气而不见物令人推求乃是渔父造鱼膓于坑中取而食之以为滋味按武帝虽渡江至海未尝逐夷也其名恐亦附会至于造鱁鮧法则详矣乌鲗之说实未尝晓

续汉书礼仪志云仲秋之月赐八九十老人杖杖端有玉鸠鸠不咽之鸟盖取其不咽也风俗通乃谓汉髙京索之败遁丛薄中时有鸠鸣其上追者不疑遂得脱即位后作鸠枤赐老人恐未可据

象胆按四时在四足熊胆亦在四足鱼胆春近上秋冬近下蚺蛇胆随撃而护

兽而鸟名者张平犬曰飞燕王铎卑脚犬曰花■〈鸟上中下〉宋犬曰鹊又周处风土记云犬则青鹯白雀秦皇马曰铜雀晨风汉文马曰紫燕豫章王萧嶷马曰飞燕尸子马亦名紫燕黄子马名黄鹄曹洪马曰白鹄

鸟而兽名者鹬曰鱼虎杜宇曰谢豹鵅怪鸱也曰训狐又曰训猴鴗曰天狗又曰鱼狗疑即鱼虎也西域大鸟曰駞齐庭一足鸟曰商羊

官以鸟名者少昊时以鸟纪官歴正曰鳯鸟氏司分曰玄鸟氏司至曰伯赵氏司启曰青鸟氏司闭曰丹鸟氏司徒曰祝鸠氏司马曰雎鸠氏司空曰鸤鸠氏司冦曰爽鸠氏司事曰鹘鸠氏鸠民曰五鸠五工正曰五雉汉有执金吾金吾鸟名魏以诸曹走使曰鳬■〈鳬，甲代几〉候官曰白鹭骑将曰飞鸿

鸟兽而官名者唐玄宗封白緑鹦鹉为白衣使者緑衣使者齐髙后主封鹰凌霄郡君隋炀帝封芙蓉鸥碧海舍人司马休之封骓为扬武将军齐萧太祖封赤马龙骧将军北汉刘主封黄骝马自在将军唐玄宗封骡白骡将军

鱼鹰鱼虎蜜蠧蝎虎蝇虎鸿豹以食之也鸿豹鸨也鴈奴虎仆以其为役也由鹿雉媒因以取鹿雉也

呉归命侯时以呉平家鬼目菜为芝草拜平侍芝郎然郭璞所注尔雅云江东有鬼目草茎似葛叶圆而毛如耳珰也赤色丛生广志曰鬼目似梅南人以饮酒南方草木状曰鬼目树大者如木子小者如鸭子七月八月熟色黄味酸以蜜煮之滋味柔嘉交趾诸郡有之然则鬼目之状或为草或为木或为果与芝大不类而呉时所生乃菌蕈之类耳不必鬼目也宋天禧宣政间芝至数万本人以为疑余于世宗朝亲见之有五色絶佳者甚多至其末年奸人王金于崇文门外积巨木置阴湿所以药傅之即生芝随药成五色上进得官此则前人所不解也

药物而人名者草木则石韦甘遂王明白昌栾华封华黄辨苌楚连翘黄环刘寄奴陈思岌桃朱术又周盈傅延年阴成生（皆菊花）玉女唐蒙（皆兔丝子）马董（即葳蕤）房慈方盖（皆防葵）随脂（即麦门冬）牛遗马舄（皆车前子）诸薯（即薯蓣）林兰杜兰（皆石斛）马辛（即菥蓂子）孟推（即青唯）王连（即黄连）石鲮石蹉（俱滑石）屈人（即蒺藜子）戴糁（即黄耆）牛勒（即营实）黄徳祖（即淫羊藿）黄文（即黄芩）石能鲁果能（俱石龙芮）长孙（即王孙）黄良（即大黄）丁歴（即葶苈）房图（即桔梗）盛椹（即旋复花）陈知白（即河首乌）东方宿（即羊蹄草）铫弋（即羊桃）离娄（即■〈艹闾〉茹）石长生陆英蒲公英（俱蒲公草）檀桓（即蘗根）赵李（即鼠李）海药则有石决明金石则有曽青阿婆赵荣孔公蘖殷蘖虫药则有单姥菓则有平仲君迁简子药有畨名者婆罗门（即仙茅）那耆悉诃梨勒

药有官名者护羌使者胡王使者葛上亭长鬼督邮马通曰马勃药草亦曰马勃（出园中久腐处）鸟有白头翁（见诸葛恪传）药亦曰白头翁（昔人以对苍耳子者）兽曰射干（即狐也）木亦曰射干药草亦曰射干

人食钩吻即死而羊食之肥神仙吞巴豆即死而鼠食之长鱼食莽草即死而人食之羙犬食木鳖子即死而人食之无毒

药有鼠妇蛇婆蛇公

本草海南产益智花实作长穟而分为三节其实熟否以候岁之丰歉其为药治气止水而无益于智卢循寄刘裕益智粽即此物也嵇含南方草木状云如笔毫长七八分味辛杂五味中亦可盐曝

陈所敏云鸂鶒能勅水故水宿之物莫能害鸩能巫歩禁蛇故食蛇啄木遇蠧穴能以嘴画字成符蠧鱼自出鸦有隐巢故鸷鸟莫能见燕衔泥常避戊已日故巢不倾鹤有长水石能于巢中养鱼而水不涸燕恶艾雀欲夺其巢即衔艾置巢中燕遂避去此皆鸟之有智者也巫歩又曰禹歩盖以禹为百神所畏而行歩蹇跳巫故效之以令百神也

叶寘笔衡杨廷秀举河鲀所原起古书未见有载叙者尤延之曰左太冲呉都赋王鲔鯸鲐刘渊林注鯸鲐鱼状如科斗大者长尺余腹下白脰微黄背上青黑有斑文性有毒虽小獭大鱼不敢啖之蒸煮食之肥羙以是考之河鲀莫明白于此廷秀检视之无殊因叹曰延之真书厨也按本草八种食疗余鯸鮧鱼有毒不可食之其肝毒杀人縁腹中无胆口中无腮故知害人若中此毒及鲈鱼毒皆便剉芦根煮汁饮解之又此鱼行水之次或自触着物即怒胀浮水上为鸦鹞所食然则鯸鮧即鯸鲐鯸鲐即河■〈犭屯〉矣而二十一巻陈藏器又云河豚味甘温无毒主补虚去湿气理腰脚去痔疾杀虫江河淮皆有今河豚不闻有治疾功効而肝极羙未必杀人其即鯸鮧鯸鲐与否不可知也然河豚之外不闻更有二种古人所传亦影响耳偶与客食此鱼而羙因笔其事

陶宗仪载回回地产药有名火失刺把都者类木鳖子而小可治一百二十种证毎证有汤引又西域老人絶食止服蜜月余便溺皆蜜死后以石棺满浸蜜瘗之满百年随成蜜剂以刀七食医损神効彼中名木乃伊华言蜜人也

唐诗红荳生南国又荳蔲稍头二月初按柱海虞衡志红荳蔲花丛生叶瘦如碧芦春末发初开花先抽一干有大箨包之箨拆花见一穗数十蕋淡红妍如桃杏花色蕋重则垂如蒲萄又如火齐缨络及剪彩鸾枝之状此花无实不与草荳蔲同种毎蕋心有两瓣相并词人托兴如比目连理云亦可以证用修驳荳蔻花之误

贝至径尺则宝也状如赤电墨云谓之紫贝素质红黒谓之朱贝青地緑文谓之绶贝黒文黄画谓之霞贝紫愈疾朱明目绶消气障霞伏蛆虫黒白各半曰伏贝使人寡欲无以近妇人黄唇点齿有赤驳曰濯贝使人善惊无以亲童子赤带通脊曰瞬贝使胎消毋以近孕妇赤炽肉悫赤络曰彗贝使人健忘赤鼻青唇曰醟贝使童子愚女人淫脊上有缕句唇曰碧贝使童子盗赤中圆曰委贝使人志强右见相贝经爱月斋丛抄以不见此经为恨故记其数端

锦鸡二品服色郧中多此鸟余时翫之因为作赋及考禽经朱黄曰鷩雉注背毛黄腹毛赤颈毛緑而鲜明今颈毛若金黄则稍异又曰腹有采文曰锦鸡注状如鸠鸽膺前五色如孔雀羽今大小约如雉不类鸠鸽也大抵传注亦多讹

鹦鹉喙有红黑二色余初以为种类之异耳按蔡绦铁围山丛谈云西瓯之地鹦鹉雏初丹喙中变而黑岁余复丹始不变此雄者也名鹦鹉喙常黒而不变此雌者者也名木戾木戾不见经传疑即方言也然以红黑喙辨雌雄良是

鲳鱼与众鱼合如娼也■〈鱼舀〉鱼鱼之生母也凡诸鱼欲产辄以头冲其腹

东坡诗有通印子鱼庄季裕辨其误用以为莆田县通应侯庙前鱼四方误传以为子鱼大可容印者为佳然郭延生述征记城阳县南尧母庆都庙前一池鱼头间有印文谓之印颊鱼非告祠者捕不得则坡所引亦非误

抱朴子云不灰之木不热之火则所谓有温泉而无寒火非也又曰无身之头无首之体若无首之体夷坚志等书凡三载之无身之头不知为何物

麝香野猪运日鸟蠳龟蜈蚣俱啖蛇鸩鸟啖蝮蛇一名昙

藜床床之为杖也桃笙笙之为簟也阿锡锡之为布也藻井井之为言板也玉巵无当当之为言底也

天鸡之为莎鸡也蜚鸿之为蠛蠓也蒲芦之为蜾蠃也蛤之为虾蟇也白鱼之为衣虫也王孙之为猴也白鸟之为蚊也赤鸟之为萤也皆以大名小者也蝘鼠之为牛也以小名大者也

贝多树大叶拾遗记云外国有此树叶书长五六寸阔五寸许叶形似琵琶而厚大嵩髙寺中有思惟树即贝多也

宾连阔达者祥树也其状连累相承孙氏瑞应图曰王者嫡庶有序男女有别则宾连阔达生于房又京房易传曰君有徳生圣子则木生屋上及朝廷愚谓朝廷屋宇岂可生树其为不祥莫大焉太戊之桑书有明证又宋孝武大明元年嘉禾生清暑殿鸱尾中不十年而帝殂国乱后嗣殄灭几尽宋书载之瑞征寜非诬也

余甘子临海异物志云如梭形与橄榄同一果耳陈祚畅异物志云大小如弹丸大视之理如定陶瓜片初入口如苦忽咽中乃更甜盐藏尤羙然则色状少异橄榄味正同耳今天下饶橄榄而絶无余甘

周易苋陆夬夬中行无咎注以为今马齿苋感阴气之多者月令云仲冬大雪后五日荔挺出郑玄注云荔挺马薤也广雅云马薤荔也俗文曰马蔺易统验玄图云荔挺不出国多火灾蔡邕章句云荔以挺出髙诱云河北平泽生之江东颇有此物种于阶庭但呼为早蒲故不识马薤讲礼者乃以为马苋堪食俗曰马齿江陵一僧面形上广下狭面似马苋其伯父刘绦因呼为荔挺法师然则曰荔曰荔挺其为马薤马齿马苋似未尝有定论也

滋兰九畹种蕙百亩十二亩为畹九畹百亩正相等也古人所畵兰皆今之宜兴产者漫被山谷而独漳建兰香色絶人价亦贵今人以兴兰为兰而漳建兰为蕙则又非也楚中絶无兰蕙如漳建者何得言百亩按本草董草亦曰蕙草叶曰蕙根曰董一说即今零陵香零陵香芸香也恐亦未的然

古有木兰而无玉兰今则有玉兰而无木兰吾呉中木兰堂其花树最雄陆龟蒙诗所谓洞庭波浪渺无津日日征帆送逺人几度木兰舟上望不知原是此花身者是也其树至宋末始萎杨备诗则云木兰枝宻树仍髙堂下花光照节旄列鼎重茵歌舞地金章同色使君袍则其花又似惨紫非纯白者今玉兰在呉中多以辛夷接辛夷紫而玉兰白其在南中遍山谷皆满又皆原本而唐宋人诗絶不及之不得比于薝卜素馨之末何也岂木兰玉兰本一物昔紫而今白耶物气变移或有然者姑志以备考

前着有桄榔麫树云大者一树出麫百斛又按呉録云交址望县攘树皮中有如白米屑者干之水淋之似麫可作饼蜀志莎木峰头生叶出麫一树出一石而味似桄榔又广志云梼筛乃如麫不则如磨屑为饭滑软

尔雅曰萍蓱其大者苹又曰革藾萧郑樵辨曰蓱者水中浮蓱也江东谓之薸是也苹水菜也叶似车前诗所谓于以采苹是也革蒌蒿也即藾萧诗所谓呦呦鹿鸣食野之苹是也

郑又云蒟酱曰浮留刘渊林蜀都赋注縁木而生其子如桑椹熟时正青以蜜藏而食之辛香生巴蜀岭南司马相如使蜀而求之也其状似荜拨故有土荜拨之号今岭南人但取其叶及藤合槟榔食之谓之蓼而不用其实按今人谓窭叶西南夷传南越食唐蒙枸酱晋灼注枸音矩徐广注枸一作蒟音窭木似谷树其叶如桑用叶作酱酢羮刘徳云实长二三寸味酢取以为酱羮小颜云枸者縁木而生实不长二三寸味辛似姜不酢其说之不同如此

昔邪草曰乌韭曰垣嬴曰天韭曰鼠韭生于屋上曰屋游生于屋阴曰垣衣在石上谓之乌韭在地上谓之地衣在井中谓之井苔在墙上抽起茸茸然者谓之土马鬃生于水中谓之陟厘生于石上谓之石花生于海中石上谓之紫■〈艹耎〉松上之衣谓之艾纳以和香烧则烟直上元人钱某号艾纳本此

郁金香草也十叶为贯将以煮之用为鬯为百草之英合而酿酒以降神也于后世为姜黄作燖渖臭一云出大秦国如红蓝花不知三代时大秦国何尝通中国耶物以时变或郁金渐不香或其种中絶而姜黄特其貌之近似者耳

宜男草人亦谓妇人佩之宜丈夫及子非也广州记曰小男女佩之臂上辟恶止惊花生粪秽处头如笔紫色朝生暮谢小儿呼为狗溺台又名鬼笔殊非佳草此间园林雨后生一物极类之名鬼脚指疑即此也

诸葛出师令军中所至种蔓菁云有六利一曰芜菁一曰须一曰薞芜一曰葑苁见尔雅春食苖夏食心秋食茎冬食根在宋时三蜀江陵人犹呼为诸葛菜大槩似菘而有头南人种之至三岁则变为菘矣云河朔至多余数逰其地未尝见也

灵寿杖颜注木似竹有节长不过八九尺围可三四寸自然合杖不烦削治

弇州四部稿巻一百五十六


●钦定四库全书

弇州四部稿巻一百五十七

（明）王世贞 撰

○说部

△宛委余编二

冬至初阳云岀箕如树立春少阳云出房如积水春分正阳云岀轸如白鹄谷雨太阳云出张如车盖立夏初阴云出觜如赤珠夏至少阴云出参如水波寒露正阴云出井如冠缨霜降太阴云出鬼上如羊下如蟠石见易通卦验

立春条风春分明庻风夏至景风立秋凉风秋分阊阖风立冬不周风冬至广莫风见易纬初春至夏五日曰花信风梅花风先栋花风后凡二十四番见岁时记六月黄雀风见风土记九月鲤鱼风见提要録三月鸟信风五月麦信风见国史补又雄雌风见宋玉赋离合风见陆机要览上行曰扶揺风曲上曰羊角风见庄子梅雨后凉风一月曰舶棹风海大风曰■〈风贝〉母风发时先缓后急曰炼风见岭南録清明大月支八月风曰葡萄风见金楼子杏花雨见提要録又桃花雨河朔谓之泼火雨三月榆荚雨见汜胜之书三月三日留客雨见陆机要览五月分龙雨见续博物志七月洒泪雨七月六日洗车雨见岁时杂记九月黄雀雨见提要録

风神曰孟婆对母可也又风母如猿打杀遇风即活雷公如猪冬月蛰地中掘得之二物皆可食作对甚切其形亦相似也

杨用修记安宁州潮泉一日三溢三蘸连州水下流有斟溪一日千溢十竭贵州城外有漏汋一日百盈百竭应漏刻焉可谓竒闻矣因笔之

庄子云得水土之际则为鼃蠙之衣生于陵屯则为陵舄（一名车前一名掔舄）陵舄得郁栖（虫名）则为乌足（草名）乌足之根为蛴螬其叶为蝴蝶蝴蝶化而为鸲掇（虫名）鸲掇千日为干余骨（鸟名）干余骨之沫为斯弥（虫名）斯弥为食酰（酒上蠛蠓）颐辂（虫名）生乎食酰黄軦（虫名）生乎九猷（老虫）瞀芮（虫名）生乎腐蠸（亦虫名尔雅云一名守瓜一名忿鼠）羊奚（草名）化乎不箰久竹生青宁（虫名）青宁生程程生马马生人（未详）列子又有羊肝化为地皋马血为转邻（音磷鬼火也）人血为野鹞为鹯鹯为布谷布谷久复为鹞燕为鸽田鼠为鹑朽瓜为鱼老韭为苋老羭为猨鱼卵为虫亶爰之兽自孕而生曰类河泽之鸟视而生曰鶂纯雌其名大腰纯雄其名穉蜂余同庄子

黄鱼化为鹦鹉泡鱼大者如斗身有刺化为豪猪沙鱼之班者化为虎（见倦游杂记）

有情化无情妇人化石山蚓化百合无情化有情腐草化萤陈麦化蝶

鲧化黄熊望帝化杜鹃褒君化龙牛哀化虎黄母化鼋徐伯化鱼其它不可胜记

雨水暴下虫蛇变化化为鱼鳖歳月推移气变物类虾蟇为鹑雀为蜃蛤蚕食桑老绩而为蠒蠒又化而为蛾蛴螬化为复育复育转而为蝉

志称娄县石首鱼化为鸟罗州鱼化为鹿石首小者一名■〈⻊酋〉水一名春来吾娄人今不闻化二名亦不闻

奚仲造辂车见李尤铭

黄帝作指南车又作华盖太公作曲盖殷髙宗作雉尾扇俱见崔豹古今注指南车沈约宋书云周公所作记里鼓车沈约宋书不著作者刘宋髙祖平姚泓所得行每一里木人击鼓一椎按柳子厚有记里鼓诗

秦文公作旄头饰骑见列异传玄中记云秦始皇作黄帝作旗帜见列子

黄帝作旃又作冕鲁昭公作弁俱见世本

黄帝作几见李尤铭

舜作五明扇见古今注

兴作甲兴少康子也见世本

蚩尤作戈戟殳矛见吕氏春秋又作剑及铠见管子凿齿作楯见山海经

挥于作弓夷牟作矢俱黄帝臣也见世本荀卿子云倕作弓浮游作矢山海经云少皥生股是始弓矢黄帝作弩见古史考

鲧作城郭禹作宫室俱见世本

神农作市见古文

伶伦作权度量胡曹作衣裳俱见吕氏春秋

太公作九府钱见汉书

神农作耒耜见古史世本云倕作

皇甫阴作楼及犁见魏略

夙沙氏作盐见世本

仪狄作酒见吕氏春秋又战国策云帝女仪狄造酒

鲧服牛相士乗马腊作驾三人皆帝尧臣也见世本又宋衷云韩衷侯作御

苍颉造字黄帝史也见世本

舜造笔见博物志又云蒙恬造

蔡伦造纸见东观杂记

尧作围棋乌曹作博见世本

齐武陵王晔作侧楸碁局见冯鉴续事始

老子入胡作摴蒱黄帝作蹴踘见博物志

刘向作弹棊见西京杂记

曹植作长行局即双陆也胡王作握槊亦双陆也俱见后魏李邵序

汉武帝作藏钩见辛氏三秦记

晋挚卫尉作四维戏纸局木棋见李秀赋

周武帝作象戏见后周书

纣作粉见博物志

尹寿作镜见玄中记

帝俊八子作歌舞见山海经又孟频帝王统録云阴康氏作舞吕氏春秋云是陶唐氏作

岐伯作鼓吹见蔡邕初志

神农氏作琴见世本礼记云舜作琴广雅作伏羲

庖羲作琴见世本史记云帝使泰女作瑟山海经帝俊子晏龙为之

蒙恬作筝见风俗通按礼乐书已有之恐不始恬

武帝始用箜篌见史记续汉记云灵帝作按释名云师延作也

帝喾令抃卜作鼓鞞见吕氏春秋又云倕作鞞及鼓炎

帝伯陵作钟见山海经

黄帝作清角见国俭赋

女娲氏作箫见礼记风俗通作舜

女娲氏作笙簧随作竽女娲臣也商辛作埙苏成公作篪周平王时诸侯也俱见世本

丘仲作笛汉武时人也见风俗通或云埙篪笛久矣

黄帝作釜甑见古史神农作釜见周书

孟庄子作锯凿见古史

夏少康作箕帚见世本

夏昆吾氏作瓦乌曹氏作砖俱见古史

伯益作井见博物志

公输般作石硙倕作铫俱见世本

蚩尤作冶见尸子

神农作陶见易尸子云昆吾作

雍文作舂黄帝臣也见世本吕氏春秋云赤翼作杵

伏羲氏作网见古史世本云勾芒作网及罗伏羲臣也

詹何作纶钩及饵见刘子

黄帝作舟檝见易

舜作瓦棺土堲见古史

夏禹作伺■〈风上鸟下〉即相竿也见古今注

黄帝作斧钺见舆服志

黄帝作刀见洞冥记又见二仪实録

蚩尤作陌刀舜作■〈革蜀〉鹿箭筒■〈革长〉■〈革见〉亦见二仪实録

五两候风扇也淮南子曰綋兵书曰以鸡羽重八两建五重旗羽系旗巅为五两

筌■〈⺮虑〉船中床以荐物者也样柯者系船筏也郡出此材以得名见华阳国志

汉武帝令宫人为八字眉梁冀妻孙寿改翠眉为愁眉卓文君眉色如逺山人效之为逺山眉魏武帝令宫人扫青黛眉连心细长谓之蛾眉妆五代宫中画开元御爱眉小山眉五岳眉垂珠眉月棱眉分梢眉涵烟眉凤池院尼童有浅文殊眉唐明皇令画工画十眉图一曰鸳鸯眉又名八字眉二曰小山眉又名逺山眉三曰五岳眉四曰三峯眉五曰垂珠眉六曰月棱眉又名却月眉七曰分稍眉八曰涵烟眉九曰拂云眉又名横烟眉十曰倒晕眉东坡诗成都画手开十眉横月却月争新竒

唐末点唇有胭脂晕品石榴娇大红春小红春嫩吴香半边娇万金红圣檀心露珠儿内家圆天宫巧洛儿殷淡红心狸狸晕小朱龙格双唐媚花奴様子

髻始自燧人氏以髪相纒而无系缚女娲氏以竹为笄赫胥氏以木为梳尧以铜为笄舜以牙玳瑁为梳周文王加珠翠翘花名曰凤髻又名步揺髻秦始皇有望僊髻参鸾髻凌云髻汉有迎春髻垂云髻王母降武帝宫从者有飞僊髻九环髻汉元帝宫中有百合分髾髻同心髻魏武帝宫有反绾髻又梳百花髻晋恵帝宫有芙蓉髻陈宫有随云髻隋文宫有九贞髻炀帝宫有迎唐八寰髻又梳翻荷髻坐愁髻唐髙祖宫有半翻髻反绾乐游髻明皇帝宫中双镮望僊髻回鹘髻贵妃作愁来髻贞元中有归顺髻又有闹扫妆髻汉梁冀妻作堕马髻长安城中有盘桓髻惊鹄髻又作抛家髻及倭鬌髻王宪亦作解散髻斜揷簮周弘文少时着锦绞髻二公皆男子尤可笑也

春申君客蹑珠履秦始皇有望僊鞋汉有伏虎头履绣鸳鸯履东晋有凤头履聚云履五朶履南宋有重台履梁有笏头履分梢履立凤履五色云霞履汉履妇人员头男子方头晋太康后妇人皆方头

旧为屐者齿皆达楄上名曰露卯太元中忽不彻名曰阴卯

帻古贱人不冠者之服也汉元帝额有壮髪始引帻服之王莽顶秃又加其屋汉末王公名士多委王服以幅巾为雅是以袁绍崔钧虽为将帅皆着缣巾魏武惜财拟古皮弁裁缣帛以为■〈巾夹〉以色别其贵贱■〈巾夹〉即帢也未有岐荀文若巾之行触树枝成岐因而弗改巾以葛为之形如■〈巾夹〉而横着之古尊卑共服也

尚书八座三省侍郎白帢低帻出入掖门又二宫直宦者乌纱■〈巾夹〉士人宴居皆着帢矣王丞相白帢綀布单衣江左以后白纱帽遂为人主之服臣下不敢辄用按五行志服妖傅玄议白帢白乃军容非国容也干寳以为缟素凶丧之象南齐书亦云白帢单衣谓之素服以举哀临丧者又初作白帢横缝其前以别后名之曰颜永嘉间稍去其缝名无颜帢

帽本纚也古者有冠无帻冠下有纒以缯为之后世施帻于冠因裁纚为帽永明中萧谌开博风帽后裠之制为破后帽末年民间制倚劝帽建武中帽裠覆顶东昏侯断之东昏时羣小又造四种帽因势为名一曰山鹊归林二曰兎子度坑三曰反缚黄离喽四曰鳯凰度三桥皆服妖也吴孙休衣服之制上长下短积领五六而裳居二上有余下不足也魏晋武太始初衣上俭下丰着衣者皆厌■〈衤要〉下掩上也元康末妇人衣出两裆加乎交领之上内出外也

晋永嘉间妇人束发其缓弥甚紒之坚不能自立发被于额自出而已吴妇盛妆者急束其发而劘角过于耳恵帝元康中妇人之饰有五兵佩又以金银玳瑁之属为斧钺戈戟以当笄

晋末皆冠小冠而衣裳博大风流相仿舆台成俗

太元中公王妇女必缓鬓倾髻以为盛饰用发既多不可恒戴乃先于木及笼上装之名曰假髻或名假头

宋文帝元嘉六年民间妇人结髪者三分髪抽其鬟直向上谓之飞天紒始自东府流被民庻

汉梁冀作平上軿车埤帻狭冠折上巾拥身扇狐尾单衣妻孙寿作愁眉妆堕马髻折腰步龋齿笑周弘正着红禈锦绞髻踞开善寺门聴经后又着緑丝布袴绣假褈饯刘显皆所谓服妖也

天寳初贵族及士民好为褶服小冠妇人则簮步揺钗袗袖窄小杨贵妃常以假鬓为首饰而好服黄裙近服妖也时人为之语曰义髻抛河里黄裙逐水流

学斋占■〈亻毕〉有云古者有冠而无巾非无巾也盖巾止以羃尊罍瓜果之用不加于首也故六经止言冠下至于虞人亦以皮冠野老亦以黄冠是有簮导方为冠也至于罪人方去其冠而加黒幪汉世之冠贵者则有通天逺逰方山之类武夫则有鵕■〈义鸟〉闲居则有竹皮鹿皮之类皆冠也以簮附之而所谓巾帻稍稍施于执事贱人之首如庖人緑帻是也至晋人轻浮方有接■〈罒离〉白葛漉酒之巾然起于后汉郭林宗折角巾矣至于近代反以巾为礼而戴冠不巾者为非礼又朝服幞头乃后魏狄制及后唐而施长脚同伶优之贱至于今士夫安之曽莫议其非者以至于履舄则古有舄有履有屦而无靴故靴字不见于经至赵武灵王方变履为靴而至今服之本朝徽宗政宣间尝变靴为履矣至髙宗时务反政宣之失仍变履为靴冠履两事反使今之道流得窃其似至如上衣下裳各为长短之制衣纔至膝裳乃裙也今之祭服是也后魏服便于鞍马遂施裙于衣为横幅而缀于下谓之襕今之公裳是也数者学士大夫皆安之而莫革

吾所以备着晋及六朝服饰之异者不惟见其时趣之异亦欲使善画者不取讥于有识与鉴画者之不为人所绐也

今公侯伯所戴貂蝉冠制按武冠一名大冠一名繁冠一名建冠一名笼冠即古恵文冠以其赵恵文所造也亦云恵者蟪也其冠文轻细如蝉翼故名即今之笼巾也汉侍中常侍则加金珰附蝉为饰揷以貂毛黄金为竿侍中揷左常侍揷右金取刚强百炼不耗蝉居髙饮清口在腋下貂内竞悍而外柔缛盖真貂也故曰貂不足狗尾续今则取丝绳屈曲而上有缨耳今蝉有三等国公玉侯金伯玳瑁

今文臣冠即古进贤冠也然古前髙七寸后髙三寸与今稍不同今则后髙而前低梁制人主始加元服五梁三公及公侯三梁卿大夫闗内侯千石以上两梁余一梁今一品七梁二品六梁三品五梁以次而杀至九品杂流一梁于前缀一小妆金獬豸曰豸冠内外台臣得戴之按古獬豸冠髙五寸以纵为展筩铁为柱巻亦似不同也

汉天子不能钧驷而诸侯贫者或乗牛车钧驷淳驷也然则天子亦四马矣曹公以骑征伐故重牛车迨晋世而益贵至有莹蹄角称八百里驳又日行七百里如王君夫苟道将者江左而后又有当世快牛陈世子青王三郎乌吕文显折角江瞿昙白鼻

沈约宋书天鹿纯灵之兽五色光耀洞明角端日行万八千里又晓四夷之语白泽黄帝时兽趹蹄后土之兽俱神灵能言语■〈鹿余〉者幽隠兽能辟灾害飞莵騕■〈马上衣下〉俱日行三万里神马也天鹿疑即天禄辟邪而形不称角端在元太祖时见西域元太祖时耶律楚材引以阻师者马赋有云其名则汗血山子桃骖緑耳金喙腾黄驺吾吉光蒲稍启服野麋蛾鹿白蚁鸡斯蜚鸿母儿遗风騕褭兹白纎骊按黄帝有马曰飞黄一曰腾黄乗黄吉黄翠黄紫黄状如狐又飞兎日行三万里騕■〈马上衣下〉日行万八千里散宜生赂纣者曰鸡斯又犬戎吉疆义渠兹白（能食虎豹）周穆王传八骏一曰赤骥二曰盗骊三曰白义四曰踰轮五曰山子六曰渠黄七曰华骝八曰緑耳余有史道硕画本名同又有名翠龙者见扬雄河东赋王子年拾遗记则一曰絶地二曰翻羽三曰奔霄四曰超影五曰踰辉六曰超光七曰腾雾八曰挟翼疑未见穆王本传故也唐侯有骕骦又图有含阳红骠黄鹄晨风緑蛇紫燕秦始皇有七马一曰追风二曰白兎三曰蹑景四曰追电五曰飞翮六曰铜雀七曰晨袅一曰神鳬唐侯有骕骦项王有乌骓汉文帝自代还有九马一浮云二赤电三絶羣四逸骠五紫燕六緑离七龙子八驎驹九絶尘后得千里马却之汉武有天马西极马天马汗血又东方朔献马曰步景宣帝有象龙昭烈有的卢魏武有絶影吕布有赤兎张飞有玉追曹真有惊帆曹洪有白鹤魏文有鲜卑黄耳又遗孙权纎骊陈王献魏文大宛紫骍齐髙祖有龙骧赤冉闵有朱龙刘琬有骐雄元琛有追风赤骥吐谷浑有青海骢隋文帝有狮子骢唐太宗得之民间太宗有六马拳毛騧平刘黑闼乘什代赤平王世充白蹄乌平薛仁杲特勒骠平宋金刚飒露紫平东都青骓平窦建徳又得骨利干十马一曰腾霜白二曰皎雪骢三曰凝露骢四曰悬光骢五曰决波騟六曰飞霞骠七曰发电赤八曰流金騧九曰翔麟紫十曰奔虹赤唐明皇有照夜白又玉花骢又大宛红紫青黄丁香桃花六叱拨代宗有九花虬徳宗有神智骢如意骝望云骓秦叔寳有忽雷驳郭子仪有狮子花即九花虬也宋王明图叱拨有八曰红耳叱拨鸳鸯叱拨桃花叱拨丁香叱拨青叱拨骝叱拨榆叱拨紫骝叱拨魏王继岌选蜀马二十曰麝香騟锦耳骢骆十二趂日骢徧界玉陷氷騟长命骝孙儿骢笼菘白八百哥掠地云锦地龙雪面娘月影三玉尾騟撒沙骝天花骆旋风白窣地娇六尺金衔蝉奴杜重威马曰吉祥坐景延广马曰肉胡床宋太宗有碧云騢仁宗有玉逍遥

鸟秅国出小步马越睒出越睒骏

马左足白曰馵骊白杂毛曰鸨所谓乌骢也赤马黄鬛曰骐骝黄马黒喙曰騧骊骊马白跨曰驈黄白曰皇纯黑曰骊黄骍曰黄苍白杂毛曰骓黄白杂毛曰駓赤黄曰骍青黑曰骐青骊驎曰驒连钱骢也白马黑鬛曰骆赤身黑鬛曰駵黑身白鬛曰雒阴白杂毛曰■〈马固〉阴浅黒色今泥骢也彤白杂毛曰騢豪骭曰驔毫在骭而白也二目白曰鱼似鱼目也青骊曰駽今铁骢也

周书王会所载国名物产亦多竒诡不经青马黑■〈山上歇下〉谓之母儿稷慎贡大麈（似鹿）秽人前儿（若猕猴立行声似小儿）良夷在子（人首睹其腹炙之霍霍鸣）扬州禺禺鱼（名解隃冦）发人鹿（如鹿迅走）俞人虽马青丘九尾狐周头辉炫（羊也）黑齿白鹿白民乗黄（似骐有两角）东越海蛤欧人鳝蛇姑于越纳口姑妹珍且瓯文蜃若人玄贝海阳大蟹自深桂会稽■〈单黾〉义渠兹白（白若白马锯牙食虎豹）史林尊耳（身若虎豹尾长三尺食虎豹）北戎以闾阎以隃冦渠叟以■〈鼠勺〉犬（飞食虎豹）楼烦星施（珥旄）十卢以牛（牛之小者）区阳以鳖封（若彘前后有首）规矩以麟西申以凤鸟丘羌鸾鸟巴人比翼鸟方杨皇鸟蜀人文翰（若皋鸡）方人孔鸟蛮杨翟鸟仓吾翡翠又伊尹为汤定物贡正东符娄仇州伊虑沤深九夷十蛮越沤湔文身贡鱼支之鞞鸟鲗之酱鲛■〈盾支〉利劔正南瓯邓桂国损子产里百濮九菌贡珠玑瑇瑁象齿文犀翠羽菌鹤短狗正西昆仑狗国鬼亲枳已阘耳贯胸雕题离丘漆齿贡丹青白旄纰罽江歴龙角神龟正北空同大夏莎车姑他旦略貌胡戎翟匈奴楼烦月氏纎梨其龙东胡贡槖駞白玉野马騊駼駃騠良耳

穆天子传狗名重工彻止雚猳来白龙狗兽名白狐玄貉赤豹白虎狻猊野马卭卭距虚牥牛豪马豪牛豪羊鸟名鹳鸡白鸟青鵰草名雚苇莞蒲茅萯蒹葽荅堇木禾木名模堇姑繇

史记世俘解谓武王狩禽虎二百有二猫麋五千二百三十五犀十有二牦七百二十有一态百五十有一罴百一十有八豕三百五十有二貉十有八麈十有六麝五十麋三十鹿三千五百有八武王征四方凡憝国九十有九国馘魔亿有十万七千七百九十有九俘人三亿万有二百三十凡服国六百五十有二此虽夸大不经之辞然武王克殷之后封同姓及异姓功臣数十余国此必有所废灭而一无所考竖儒不学却以为后世无史吾不信也

今人俗书鮆鱼作鲚鱼非也尔雅曰鮤鱴刀注今之鮆鱼亦呼为鲂鱼按山海经浮玉山北望具区苕水出于其阴其中多鮆鱼郭璞注云鮆鱼狭薄而长须一名刀鱼太湖中饶之苏子瞻诗知有江南风物否桃花流水鮆鱼肥

江鮆湖鮆皆有子海鮆无子河鲀大斑鱼小形同皆美肝有客戏谓海鮆为江湖二鮆妇斑鱼为河鲀孙谑而有理

物之瘦者蜈蚣轻者蝴蝶岭南异物志见有物如蒲帆过海将到舟竞以物击之破碎坠地视之乃蝴蝶也海人去其翅足称肉得八十斤噉之极肥美葛洪遐观赋蜈蚣大者长百步头如车箱屠裂取肉白如瓠南越志云大者其皮可以■〈革勉〉皷其肉暴为脯美于牛肉

月令仲夏日鹿角解仲冬日麋角解鹿以夏至陨角而应阴麋以冬至陨角而应阳鹿肉暖以阳为体麋肉寒以阴为体以阳为体者以阴为未以阴为体者以阳为末未者角也故麋茸补阳利于男子鹿茸补阴利于妇人见王楙所著甚明今人不惟一槩作男子补精益血之剂于麋鹿亦不能辨矣

洪武乙卯夏五月丁丑上御奉天门召翰林臣出示元内库所藏巨桃半核长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子年甲申月丁酉日记其字如前之数命学士宋濓为赋濓既承命谓庚子实宣和二年字疑佑陵所书又以王母献桃事详见张华博物志第八巻史补类桃七枚大如弹丸遗帝五自食其一汉武内传所谓桃如凫卵形圆而色青者以为疑又引蔡京所记尚方有王母蟠桃核颇巨以为实跋尾复云徽宗本纪宣和元年已亥二月庚辰改元遂易宣和为保和殿至四年壬辰夏四月丙午诏録三馆书置三和殿及太清楼秘阁始重称宣和今核上之字刻于二年庚子之甲申月乃不书保和而犹袭宣和之名此固不可不疑况丁酉日属庚子岁癸未月月终尤不可致诘意此核非汉武时物字亦非佑陵所书杂书载海外多大桃或者得其遗核特依仿而托之者欤宋记如此按玄中记云木子之大者有积石山之桃实焉大如十斛笼又拾遗记汉明帝时献巨核桃此桃霜下结花隆暑方实邺中记石虎苑中有勾鼻桃重二斤神异经东北荒有桃髙五十丈叶长八尺广四尺子径三尺二寸然则巨桃核诚非王母所遗汉武者矣

秦中果实之佳者曰偏桃仁燕中果实之佳者曰巴旦杏仁巴旦盖元时人语也今杏仁多而偏桃仁遂少按岭表録异曰核桃出毕占国内不堪食彼中多收其核遗汉官以称珍异其形薄而尖头偏如雀嘴破之食其桃仁味酸似新罗松子性热入药分与北地桃无异今巴旦杏亦不堪食其仁味甘于榛而松于榧真佳品也抱朴子曰河上姹女非妇人也陵阳子明非男子也禹余粮非米也尧浆非水也俗人见方用龙胆虎掌鸡头鸭跖马肺犬血鼠尾牛膝皆谓之血气之物见用缺盆覆盆釜■〈釒历〉大戟鬼箭天钩则铁瓦之器也见用胡王使者倚姑新妇野丈人守田公戴文浴徐长卿则谓人之姓名也

元太祖西征至印度遇大兽其髙数十丈角如犀牛作人语曰此非帝世界宜速还耶律楚材进曰此名角端乃旄星之精也圣人在位斯兽奉书而至日驰万八千里灵异如鬼神不可犯也按汉书司马相如上林赋曰其兽则麒麟角端张楫曰角端似牛其角可以为弓郭璞曰角端似猪角在鼻上可作弓李陵甞以此弓十张遗苏武师古曰郭说是也史记作■〈角端〉（音端）汉书文选皆作端然则角端乃北中一兽也楚材权词以对耳不踰年而元祖崩岂非神异之物乎璞又注麒麟云麒似麟而无角毛诗疏云麟黄色角端有肉陶九成并以之释角端云似麒麟而无角抑何卤莽之甚耶据璞解则今之画一角者麟也非麒也

郡国志曰大宾县汉布山县地有堂牛与蛇同穴牛嗜盐俚人以皮裹手涂盐入穴探之牛舐之出外则不得取其角为器一曰糖牛又山海经鸟鼠同穴山在陇西首阳县西南尔雅云鸟为鵌鼠为鼷郭璞注鼷如人家鼠而短尾鵌似鵽而小黄黑色穴入地三四尺鼠在内鸟在外胡承乏云甘肃永昌卫山中亦有此异鸟则灰白色一名本周儿鼠则如郭注一名苦术兀儿

弇州四部稿巻一百五十七

●钦定四库全书

弇州四部稿巻一百五十八

（明）王世贞 撰

○说部

△宛委余编三

史记载宰我为齐相作乱夷其宗后人以为阚止之误韩非子难言篇宰予不免于田常则在其时已记之矣又云虙子贱西门豹不鬬而死人手则二君亦不良死淮南子齐简公专任大臣宰相故使田常鸱夷子皮得成其难使吕氏絶祀而陈氏有国太史公称范蠡至齐变姓名为鸱夷子皮齐人闻其贤以为相范蠡谓久受尊名不祥乃归其相印散千金而去之陶然则范蠡相齐之后又为田常谋事成乃去耳按说苑云宰我夜伏卒将以攻田成子令于卒中曰不见旌节无起鸱夷子皮闻之告田成子成子因而旌节以起宰我之卒以攻之遂灭之也

吴起为西河守欲攻徙秦亭乃倚一车辕放北门之外而令之曰有能徙此南门之外赐之上田上宅人莫之徙也及有徙之者还赐之如令俄又置一石赤菽门之外而令之如初人争徙之乃令攻亭商鞅徙木之赏盖本此人知鞅之赏徙而不知起之赏徙也

季桓子穿井而获土缶中有羊焉使人问仲尼曰穿井而获狗何也孔子对曰以某之所闻羊也土之恠曰坟羊然则夫子以为土无狗也按尸子曰地中有犬名地狼夏鼎志曰掘地得犬曰贾晋太兴元四等年及隆安初皆于地中得犬使夫子而当其时不误对哉夫子又云木石之恠曰夔蝄蜽水之怪曰龙罔象而吴先主樟树中斫之有物面似人而狗身陆敬叔曰按白泽图云木之精曰彭侯状如黑狗无尾可烹食之当是时夫子又当误对也

楚悼王薨贵戚大臣作乱攻吴起起走之王师而伏之击起之徒因射刺起并中王尸既葬肃王即位使令尹尽诛为乱者坐起夷宗者七十家齐大夫与苏秦争宠使人刺之不死殊而走齐王求贼不得苏秦且死乃谓齐王曰臣即死车裂臣以狥于市曰苏秦为齐作乱于齐如此则臣之贼必得矣于是如其言而杀苏秦者果自出齐王因而诛之若起与秦身死而能报雠者也

哭秦庭而救楚者左传以为申包胥战国策以为棼冒勃苏此非二人战国策之误也

吴公子庆忌欲复王僚之雠而为要离所杀夫差将亡公子庆忌骤諌欲杀不忠者为夫差所杀一见史记一见左传然则吴有两公子庆忌耶

说苑云桀贵为天子富有天下而左师触龙者謟谀不止荀子云曹触龙之于纣可谓国贼矣赵又有左师触龙说太后长安君为质事是有三触龙二謟而一忠又二触龙俱为左师亦竒事也晋文公之舅狐偃字子犯为上卿称咎犯其孙平公以咎犯叅治国晋亦有两咎犯也

宋子罕与田恒九人上逼君下乱治援外以挠内亲下以谋上又云宋君失其爪牙于子罕简公失其爪牙于田常而不蚤夺之故身死国亡然则子罕者左氏以为贤相而韩非氏以为弑君之贼也

荀子韩之张去疾赵之奉阳齐之孟甞可谓簒臣也注去疾张良之祖然则去疾乱韩而良能为韩克盖前人之愆者也

汉儒云禹母吞薏苡而生禹故夏姓曰姒卨母吞燕卵而生契故殷姓曰子后稷母履大人迹而生稷故周姓曰姬禹卨逆生闿母背而出后稷者顺生不坼不副逆生者子孙逆死故桀纣诛顺生者子孙顺亡故赧王伏此甚可笑桀亦非诛死也王充辨之更益支离

夏禹伯益作山海经有长沙零陵桂阳诸暨郡县神农作本草而有豫章朱崖赵国常山奉髙真定临淄冯翊等郡县周公作尔雅而云张仲孝友孔子作春秋而云孔丘卒左丘明作世本而有汉髙祖燕王喜汲冢琐语乃载秦望碑李斯作苍颉篇而有汉兼天下海内并厕豨黥韩覆畔讨灭残司马迁作史记而有班固叙赞刘向作列僊传而赞云七十四人出佛经又作列女传其子歆足成之而有更始韩夫人明徳马后梁妇人嬺传颜氏以为后人所羼非本文也然山海经本草尔雅恐亦非禹神农周公作

孔子三世出其妻曽子之出妻也以蒸藜不熟孟子之出妻也以恶败按礼记檀弓曽子父子俱出妻然颜氏家训有云曽参妇死谓其子曰吾不及吉甫汝不及伯竒遂终身不娶恐别有据

太公金匮曰武王代殷丁侯不朝尚父乃画丁侯射之丁侯病遣使请臣尚父乃以甲乙日拔其头箭丙丁日拔目箭戊己日拔腹箭庚辛日拔股箭壬癸日拔足箭丁侯病乃愈四夷闻乃惧越裳氏献白雉据此则太公一吃菜事魔茅山道人也诬罔那可信

王充云尧以天下让舜鲧为诸侯欲得三公而尧不聴怒其猛兽欲以为乱鲧何得有此事而充妄引之

虙子贱治单父而臞有若谓之曰昔者舜鼓五弦歌南风之诗而天下治云然则子贱之鸣琴固有若教之也齐人攻鲁鲁欲将吴起起取齐女为妻而鲁疑之起遂杀其妻以明不与齐也鲁卒以为将将而攻齐大破之见史记又起卫人也使其妻织组而幅狭于度吴子使更之其妻曰诺及成复度之果不中度吴子大怒出其妻妻之弟重于卫君乃因以卫君之重请吴子不聴遂去卫而入荆也见韩非子公叔为相尚魏公主而害起从其仆谋谓武侯曰起贤人也而国小与强秦壤界窃恐无留心也武侯曰柰何曰试延以公主无留心则必辞公仲召吴起令公主怒而轻公仲吴起见公主之贱魏相也辞武侯遂疑之起出奔楚见战国策合三者观之为起妻者不亦难哉

淮南子云桀囚于焦门悔不杀汤于夏台纣拘扵宣室悔不诛文王于羑里纣不闻拘宣室果系所也汉不宜以名斋殿

淮南子武王克殷欲筑宫于五行之山注谓上党地杨用修引列子称太行为太形从形字音此亦一证

古乐録载卞和献楚王玉王使乐正子视之以为石也而则和足此乐正子即所谓下堂而伤其足三月不出犹有忧色者也又传称尧时十日并出焦禾杀稼使羿射九日尽堕及羿妻窃长生药入月为嫦娥事虽不经而极可笑予甞戏作荆玉篇未云膝行向前中自伤野人安敢望陵阳惟凭寄与乐正子三月胡为不下堂又古意末句云不信雕弧摧九日却留明月隠嫦娥可供艺林一笑

阮嗣宗诗西游咸阳中赵李相经过注谓李夫人赵飞燕大误或云赵飞燕李平皆成帝所幸媫妤然不应与媫妤游从班史谷永传又有为赵李报徳复怨注小臣赵李从微贱尊宠杨用修又言即赵季李欵然二人皆阳翟大侠为何并所杀未审孰是

谚有城门失火殃及池鱼诗有旧时王谢堂前燕飞入寻常百姓家其事甚明而附会其说者至以池鱼为姓名以王谢为商误游乌衣国又孔子谓公冶长在缧绁之中而小说谓公冶长识鸟语为鸟所误至沈佺期引之入诗曰不知黄雀语能免冶长灾皆可笑也

李密为祖母陈情解官而后以迁迟怨望获罪方望谏隗嚣称王而后立刘林以死李回秀为母出忤妇而晩为张阿臧私夫刘殷孝子而以二女奉刘聪至太保房玄龄妻为夫病剔目而后以妬闻太宗胁之以毒而不惧臧质之守盱贻奚减耿恭孔顗之清节何愧羊续袁顗之才气亦不下其舅蔡兴宗而卒以从乱诛人固不可以本未论也

平陵方望以书别隗嚣范蠡收责句践乘扁舟于五湖咎犯谢罪文公亦逡巡于河上夫以二子之贤勒铭两国犹削迹归愆请命乞身望之无劳固其宜也望闻乌氏有龙池之山微径南通与汉相属其傍时有竒人聊及闲暇广求其人愿将军勉之虽鸱夷子皮何以加焉然至立刘林作天子自为丞相卒陷大僇死者有知能无为西州强魄所笑

梁冀使马融为飞章奏李固云胡粉饰面搔头弄姿此虽诬语要是当时风俗亦有之耳何晏粉白不去手又五行志称其好着妇人之服以为服妖颜氏家训有云梁朝全盛之时贵游子弟无不熏衣剃面傅粉施朱驾长檐车踉髙齿屐坐碁子方褥凭班丝隠囊盖自唐以后始不复傅朱粉耳昔人不知隠囊之制观此可以意会矣古字穏皆作隠疑此穏囊也

阴符经是秦汉人赝作李荃为之释仍托辞于骊山老姥以神其说杨用修遂谓为荃作非也荃开元时人永徽中禇河南遂良甞奉旨写一百巻今养生家尚尊之以比于素问叅同

惊帆魏曹洪所名骏马也驰马吴孙权所名快舫也二事正相反而又相对出一时甚竒舟又有鸣鹤飞鸟青鹢秃鹙苍隼鹦鹉鸜鹆鸭头鸿毛者皆鸟名见西京杂记晋令宫阁记吴志蜀王本记舆服杂事诸书白鹄青雀见梁元帝诗

杨用修记魏苏则与吉茂同隠太白山则为侍中侍中亲省起居故谓之执虎子茂见则曰仕进不止执虎子则笑曰诚不能效汝蹇蹇鹿车驱按汉世有谚语云仕宦不止车生耳谓重较也吉茂反语以戏苏则谓不得坐重较车而反执虎子也则亦为韵语以答茂陈晦伯正杨辨之更不明按虎子亵器也汉侍中亲省起居不免奉溺器汉孔安国以儒者特聴掌御唾壶朝廷荣之鹿车柴车也中仅容一鹿故名汉冗散郎乘鹿车见赵憙传茂以则虽贵而亵故笑之则谓我虽亵不若汝之迟滞也以虎子对鹿车又借仕宦不止车生耳意非谓重较反语也

王充有辨讳诸篇其辞虽繁猥亦足以见当时风俗也大讳四其一讳西益宅墓与田则不讳其二讳被刑为徒者不得上祖父坟墓其三讳妇人乳子以为不吉将举吉事入山林逺行度川泽者不与交通乳子之家亦忌恶之踰月乃入室江北乳子不出房室至犬乳置之宅外江北讳犬不讳人江南讳人不讳犬其四讳举正月五月子至曲俗微小之讳如厉刀井上承屋檐而坐反悬冠偃寝以箸相受相代扫之类不一而足又穿墓起宅盖屋择日垦田治园圃不择日沐头择日浴不择日裁衣择日治冠不择日今亦因之学书讳丙日云仓颉以丙日死也不以子卯举乐云殷夏以子卯日亡也今小儿除髪避火日丁日荆楚岁时记五月忌曝床荐席又忌上屋

传谓夔一足而庄子又有夔怜蚿蚿怜风世人真以夔一足矣独韩非子明之哀公问孔子曰夔一足信乎曰夔人也何故一足彼其无它异而独通于声尧曰夔一而足矣使为乐正非一足也又谓黄帝四面而尸子明之引孔子云帝合如已者四人于四方谓四面耳非真四面也

古称金鸡放赦至今诏书于五凤楼以金鸡口衔下之三国典略司马膺之曰案海中有占天鸡星动当有赦故帝王以金鸡建赦

商雒鼎十有四蔡君谟以问刘原父不能对吕氏考古图古器铭有十三月十九月牧敦铭惟王十年十有三月十三月或是闰月若十四十九月则不可知矣或以为人君即位居丧踰年未改元要之古无此礼殆不可晓也

典谟之世君臣俱称朕至屈原犹称朕皇考秦制定而后人臣始不敢称朕矣然于称谓之际犹未大相悬避也马援酾酒享士皆伏称万岁姚期叱门者曰■〈走毕〉武帝诏山涛曰山太常虽居谅闇谢鲲言端拱庙堂薛宣自言垂拱蒙成蔡邕杨赐碑统大麓之重潘尼赠卢景宣九五思飞龙孙楚王骠骑诔奄忽登遐陆机父诔亿兆宅心敦叙百揆姊诔云俔天之和晋曹摅一县皆称曰圣君司马相如传临卭令日往朝相如魏相传带剑奏事霍光传鸱鸣殿前树上黄霸郡国上计吏长史一辈先上殿自六代而后则无之矣宋孝武裁损诸王制度其禁始严见江夏王义恭传

桓谭新论曰太原民为介子推故隆冬不火食今陆翙邺中记云并州俗冬至一百五日为子推断火冷食三日作干粥范晔后汉书周举迁并州刺史移文介子推庙云春中寒食一月老小不堪今则三日而已琴操云介子推焚死文公哀之令民五月五日不得发火所谓隆冬及五日者恐记闻之误今以百五日为正

左传云一介行李杜预云使人也唐李济翁云当作行使宋方勺云皋陶为大理一本作大李天官书荧惑为李徐广注外则理兵内则理政又黄帝李法颜师古注李者法官之号李与理通盖人将行而理装也左传又云行理之命

班孟坚西京赋天子乃登属玉之馆李善引服虔注以玉饰因名焉抑何陋也属玉水鸟名天子以柏梁灾为厌胜故上林诸观多以水鸟名观观即馆也见西京杂记此不甚僻而服注乃尔

蹇产西京赋注以为髙大貌上林赋则曰屈曲婆娑王褒四子论注以为舞貌然老子婆娑又病态也翠粲子虚赋张揖注衣声也嵇生琴赋曰则曰鲜色也轇葛即胶葛一注上清之气一注杂乱貌也一注广大貌崥崹一注渐平一注险髙葳蕤子虚赋注羽饰貌封禅书注委顿也南都赋注羽饰貌盖随文诂释非真有所考据也

注谢灵运诗天鸡弄和风鸟也郭璞江赋天鸡则云黑身一名莎鸡按诗莎鸡振羽羽虫也然江赋所云天鸡晨鹄鴢鷔鸥■〈鸟犬〉则非小虫明矣

龙钟苏鹗解以为不昌不翘举之貌终不能释字义一云竹名又以为籦笼亦不明其为衰态也

黄银鍮石传者为一物非也礼斗威仪记曰君乘金而王则黄银见唐太宗赐房玄龄等黄银带时杜如晦新亡帝欲赐之以鬼神畏黄银别赐黄金带于灵座广志曰鍮石似金亦有与金杂者淘之则分锺会刍荛论云莠生似禾鍮石像金唐髙宗上元中诏九品服浅碧鍮石八胯带然则黄银贵而鍮石贱也今二物不闻以为货亦鲜有装饰者岂后世不复产耶按王莽作威斗以五色石铜为之李竒曰以五色药石及铜为之师古曰若今作鍮石之为然则鍮石铸成者也

青霞子曰丹砂伏火化为黄银能重能轻能神能灵方勺泊宅编曰黄银出蜀中南人罕识朝散郎颜生在京抵当库有以十钗质钱者其色重与上金无异试之石则正白然则黄银者其亦丹砂所炼者耶

石蜜非蜜也本草云石饴也生武都此品今不见今所谓石蜜者糖精也按唐书番胡国出石蜜中国贵之上得其法令扬州煎诸蔗之汁造焉色味逾于西域异物志云交趾之单滋大者数寸煎之凝如氷破如博棊凉州异物志曰石蜜之滋甜于浮萍非蜂之类假石之名实出甘柘变而逾轻注云煑而暴之则凝如石而甚轻可考见矣

孟光举案齐眉按说文几属也杨用修引张平子何以报之青玉案谓以为青玉盌且云光一妇人安能举案则用修以案为今之案卓耳以案作盌尤无据按楚汉春秋淮阴侯谢武涉汉王赐臣玉案之食以今度之想是玉盘而下有足者曰玉案故说文以为几属耳或于案中别寘器或径寘食若孟光则力能举石臼而况一案乎

尧千锺孔百觚盖自古言之而髙允酒训称子思云夫子之饮不能一升以此推之千锺百觚皆为妄也按百觚故为过辞一升亦非实録乡党所云惟酒无量不及乱则夫子固善饮者也

宋五行志谢灵运每出入自扶接者常数人民间謡曰四人挈衣裙三人捉坐席盖其时人出入皆用门生扶曵灵运但多耳家有宋搨石本右军大令像簪冠博衣若半酣状前后门生二人扶曳之与此正合

古人吉礼尚左唯丧礼军礼尚右左阳右阴故丧礼右也人左臂力少右臂力多故军礼右也秦汉及亡元之世丞相将军以下官俱先右而后左秦汉极强元极大秦于金石文及本纪称右丞相去疾左丞相斯可证唐玄宗时改侍中为左相中书令为右相右相以李林甫杨国忠为之而左相陈希烈韦见素取充位而已当始皇及天寳之季亦最强大也

苏秦称临淄乏中车毂击以为盛又乐府注云齐人本毂击相犯以为乐也涓石梁好鬼见已之影以为鬼而惊死

淮南子鲁哀公欲西益宅史争之而不聴宰折睢不争而聴孔子马为野人所系子贡巧说而不得马圉拙说而得疑亦■〈宀禹〉言也

汉书髙祖五年令田横乘传诣洛阳如淳曰汉律四马髙足为置传四马中足为驰传四马下足为乗传一马二马为轺传然汉书凡传皆称乘不如是分别也不然文帝之从代即位周亚夫之以太尉南讨至六传岂小缓事耶而四马下足也

古象刑墨黥（涅其面也）慅婴（凶冠之饰令罪人服之也）共艾毕（以苍白色作韠令罪人服之也）菲对履（慎子作■〈糹封〉或菲或枲为履）杀赭衣而不纯（以赤土染衣杀而不縁也）亦可谓轻矣

孙掉子曰海人与山客辨其异物海人曰海中有鱼额若华山之顶一吸万顷之波山客曰邓林有木围三万寻直上千里旁荫数国有人曰东极有大人斩木为策杖不可枝钓鱼为餔不足充饥杨用修全仿此而稍増益之

管仲初相齐以隰朋为东国宾胥无为西土宾公子开方游于卫季友游于鲁蒙孙逰于楚其后复使公子举游鲁开方仍游卫曹孙宿游楚以隰朋为大行寗戚为大司田王子成父为大司马宾胥无为大司理东郭牙为大谏其最后也以开方游卫十五年不省亲而劝桓公勿用可谓能用舍人矣

司马田穰苴传人或疑之以左氏不载也按晏子云景公饮酒夜移于晏子前驱欵门曰君至晏子玄端立于门曰诸侯得微有故乎国家得微有事乎君何为非时而夜辱公曰酒错之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驱欵门曰君至穰苴介冑操戟立于门曰诸侯得微有兵乎大臣得微有叛者乎君何为非时而夜辱公曰酒错之味金石之声愿与将军乐之穰苴对曰夫布荐席陈簠簋者有人臣不敢与焉此事可入传

老聃至西戎而效夷言夏禹入躶国而解下裳墨子见荆王而文锦吹笙非苟违性随时所好也（见刘子名昭）

东方曼倩陆沈金马为大隠朝市之说其流弊至于无所底止有所谓通隠者何点也见本传充隠者皇甫希之也见桓玄传黄扉隠士者许寂也仕蜀好修炼见蜀梼杌随驾隠士者卢藏用也举进士不调始隠终南有意当世见本传游侠隠士者前何点与弟胤也遨逰人间见本传

少陵诗所谓投壶郭舍人者即与东方朔滑稽而不胜者也西京杂记称郭舍人能投壶一箭七十余骁颜光禄载汝南周璝会稽贺徽并能四十余骁骁者自壶跃出复以手接之屡投屡跃不坠地也其名有倚竿带剑狼壶豹尾龙首尤妙者有莲花骁

古乐府有郑樱桃篇极言石虎以妓女为后按晋书载纪云樱桃是优童也虎溺嬖之信其谗至杀妻及考十六国春秋则云樱桃是冗从仆射郑世达妓也太妃给虎虎嬖之立为后又二石伪事云虎攻中山得郑略妹为妾信其谗射杀妻崔氏与歌辞合未知孰是

庄子云人而不学谓之视肉学而不行命之撮囊四字颇竒

孟甞君客鸡鸣狗盗而出秦难楚子发礼善偷者而却齐师

史称齐文宣在东山饮酒投杯赫怒召魏收于前为书将西讨周人震恐常为度陇之计三国典略载其全文曰朕歴数在躬志清四方蕞尔秦陇久阻风化混一之事期在今日必当训旅誓众天动云临朕已下甲汾流沈船晋地便当躬率将士平陵王壁径掩长安枭彼凶首朕与梁国旧敦好睦近闻其奸乃欲规谋宜令上党王涣总勒熊罴星流风巻王者之言明如日月宜宣内外咸使闻知齐主览收草于凶首下足九言曰虽藏山没水终不纵赦即此诏也

昔人以王右军兰亭诗叙比石崇金谷园诗序云右军甚喜杨用修甞得其全文传之及览修文御览所载云吾有庐在河南金谷中去城十里有田十顷羊二百口鸡猪鹅鸭之属莫不毕备用修所载缺此恐亦未是全文

蔡琰入胡为胡妇生子归复嫁董杞而范晔传之列女贺知章八十六有疾冥然始乞鉴湖为道士而宋祁传之隠逸盖修史者悖节之臣难退之士故也

杜牧诗迭嶂巧分丁字水按水经丁溪水在泗东然福建汀州之名汀亦以溪水如丁字也巴江流亦如巴字沛国刘显偏精班汉时人目之为汉圣杜预研精左传时人目之为左氏癖同一精也一以称圣一以称癖

岁之为遂也尺之为赤也巻之为■〈弱，左半〉也虽古书道经有之然而不可恒用也

荀子云墨子蔽于用而不知文宋子蔽于用而不知得慎子蔽于法而不知贤申子蔽于势而不知知恵子蔽于辞而不知实庄子蔽于天而不知人杨子云庄杨荡而不法墨晏俭而废礼申韩险而无化邹衍迂而不信晋志称汉世祖挺英雄之略总文景之资杨霓拂翳皮轩记鼓横汾河而祠后土登甘泉而祭昊天大驾车千乘骑万匹以幸姬赵飞燕置属车间豹尾中然则武帝世又有一赵飞燕耶抑李夫人之误也

名山藏书者嵩髙山记一石室有自然书及饮食九士文括畧禹禅会稽山一石穴委曲黄帝藏书于此禹得之又水经注石山有金简玉字书禹发之得治水之理吴地记包山中有洞庭深逺吴王夫差使灵威丈人入洞穴十七日得玉叶上列灵寳经二巻使示孔子曰禹书也吴越春秋九山东南曰天柱山号宛委承以文玉覆以蓝石其书金简青玉为字编以金银禹登衡山有赤绣衣男子自称玄夷苍水使者谓禹曰欲得我简书知道水方斋于皇帝之岳禹乃斋登石篑山果得其文周行天下使伯益记之为山海经荆州记小酉山上石穴中书千巻相传秦人于此而学因留之梁湘东王云访小酉之逸典是也武陵记天门山岩中有书数千巻见而不可取伏滔北征皇天场古陶穴藏书二千余巻有藏道经者抱朴子云道书之重者莫过于三皇内文五岳真形图名山五岳皆有三藏于石室太上真人灵寳秘文内符钟山真人授禹禹更撰定为二通一藏苗山一付云水洞室玉帝七圣玄纪云旧文十五万藏昆仑北洞大洞篇目云鬰仪结邻藏王屋中清虚洞飞龙隠诀云飞玄羽经藏峨眉山金太微黄书经云天真三皇藏八会之文于委羽山太微天帝藏一通于龟山

相物者陈君夫相马留长孺相彘荣阳禇氏相牛又有浮丘伯相鹤经寗戚髙堂隆相牛经严助相贝经师旷禽经伯乐周穆王诸葛颕徐成相马经而相马者又有寒风吴相口齿麻胡相颊女厉相目卫忌相髦许鄙相尻代羯相胸胁管青相臆吻陈非相股脚秦牙相前君赞相后

解兽语者介葛卢（见左传）解鸟语者公冶长（见冲波传又沈佺期诗云不知黄雀语能免冶长灾）侯瑾字子瑜（见炖煌实録）又广汉阳翁仲解马语（见论衡）李南亦解马语（见抱朴子）詹何得牛鸣知牛黒而白在角（见韩非子）廷尉沈僧照聴南山虎啸云国有边事当选人丁（见梁典）

荀朂食饭而知炊者之为劳薪乃故车轴脚也苻朗食鸡而知其栖之恒半露又能知鹅白黒毛处可谓玄解若玄晏食麦而云桃杏李三汁所渍则不难矣

史称海西公无失徳以床席之言易诬故谓其阴痿废后生子不育时人怜之按五行志百姓歌曰青青御路杨白马紫游缰汝非皇太子那得甘露浆识者曰白者金行马者国族紫为夺正之色明以紫间朱也海西公废其三子以非公之子缢以马缰死之日南方献甘露又海西公初生皇子百姓歌云凤凰生一雏天下莫不喜本言是马驹今日成龙子其歌甚美其旨甚微海西不男使左右向龙与内侍接生子以为已子岂海西真痿耶抑温之所诬者正令人为謡言也

女子化为丈夫者汉末女子徐登化为丈夫有幻术晋安丰女周世宁八岁渐化为男至十七八遂能御女宁康初江陵女唐氏刘聪时内史女人唐光启二年郿县女子宋干道三年永州支氏女庆元三年袁州黄念四女括异志广州萧氏女大娘子并化为男丈夫化为女子者华阳国志武都丈夫化为女子蜀王宠之至亡国汉哀帝建平中豫章男子化为女嫁人生一子建安七年越隽男子刘曜时武功男子苏抚陜男子伍长平并化为女京房易传曰女子化为丈夫兹谓阴昌贱人为王丈夫化为女子兹阴胜阳厥咎亡洪景卢谓为释证南渡后有之不为灾矣偶因戊辰年事记此

京房易妖曰阴在首天下大乱在腹天下有事在背天下无后而宋书称晋有两女子一阴在脐上一在下皆淫而不产晋五行志云有阴在首者居扬州有一男子二阳累生俱能行人道而淫

弇州四部稿巻一百五十八

　　●钦定四库全书

弇州四部稿巻一百五十九

（明）王世贞 撰

○说部

△宛委余编四

史记厉王奔于彘召公周公二相行政号曰共和鲁连子云卫州共城县本周共伯之国也共伯名和好行仁义厉王奔于彘诸侯奉和行天子事十四年而厉王死太子立共和复归于卫正义引而辟之曰卫厘侯卒于周宣王四十二年太子共伯余立为君弟和袭共伯于墓自杀和立是为武公年岁不相当以史记所引为是也庄子共伯得乎共首司马彪云共伯名和修后宣王立共伯复归于宗逍遥得意共山之首余俱与鲁连同又竹书纪年云共伯和于王位又似可据然所谓卫州共城县者两汉方有之则鲁连亦似赝书也

襄沔记称襄阳城内刺史宅有髙斋梁昭明太子于此斋造文选今襄阳有文选楼按梁武帝破台城后昭明始生未几即立为太子何甞出督襄阳文选乃东宫所编次于襄阳亦无关也常熟虞山福地七星桧甚竒中有台志以为昭明太子读书台桧乃昭明手植盖亦此类俗名李王宫

太白诗有云尧幽囚舜野死按续述征记云小城阳城在阳城西南半里许俗云囚尧城括地志云故尧城在濮州鄄城县东北十五里竹书云昔尧末徳衰为舜所囚也又有偃朱故城在县西北十五里竹书云舜囚尧复偃丹朱使不得与父相见也万章所谓尧率诸侯北面而朝之瞽瞍亦北面而朝又史通云苍梧人风婐划地气歊瘴虽使百金之子犹惮经歴其途况以万乘垂殁之年而堪巡幸其国兼复二妃不从孤魂溘尽若夏桀放于南巢赵嘉迁于房陵周王流彘楚帝徙郴语其艰棘未有如斯之甚也斯则陟方之死其殆文命之志乎又述异记朝歌有狱台相传为禹囚舜之宫韩非子云舜逼尧禹逼舜盖自昔有此种议论矣

曹大家云皋陶之子伯益也仲长统昌言秦益后益即皋陶子也按皋陶之后封于六秦赵皆伯益后竹书纪年禹荐皋陶于天三年先卒始荐伯益而左氏所称皋陶庭坚不祀之说恐益非皋陶子也

女国无男子照井而感孕生必女子说已近怪矣玄中记所载殷太戊使王英采药于西王母至此絶粮不能进乃食木实衣以木皮终身无妻产二子从觜胁出是为丈夫民去玉门二万里

宋谢鳯子超宗宋孝武嗟赏其才曰超宗殊有鳯毛洪景卢载世说王劭风姿似其父导桓温曰大奴固自有鳯毛以为始于此然不若超宗之切也王嘉拾遗记称青鳯吉光裘事亦在桓温语后恐鳯毛别自有出处不可晓

旧唐书云李宓率兵击蛮于西洱河粮尽军施马足陷桥为阁罗鳯所擒新唐书因之云宓败死于西洱河通鉴所纪则云十三载剑南留后李宓击南诏深入被擒全军皆没髙常侍集诗序则云天寳十一载有诏伐西南夷丞相杨公堇节制之寄乃奏前云南太守李宓涉海自交趾击贼往复数万里十二载四月至于长安君子以是知庙堂使能而李公效节因赋是诗宓盖归至长安未甞败死其年又非十三载也

贤臣刻名于琬琰故名琬琰録然竹书纪年云后桀命扁伐岷山氏岷山氏女于桀二人焉曰琬曰琰桀爱之斵其名于苕华之玉苕是琬华是琰则琬琰之刻非佳事也又云弃其元妃于洛曰妹喜氏以与伊尹交遂以夏亡则妹喜以弃而亡国非以嬖而亡国也又国语曰妹喜比伊尹妲己比胶鬲

贾长沙过秦论末所云仁义不施而攻守之势异为宋儒所笑不知其原出于丹书也曰仁得之以仁守之其量百世以不仁得之以仁守之其量十世以不仁得之以不仁守之必及其世

钱镠歴事唐及梁唐虽奉正朔而寔三改元一曰天寳见明庆寺院罗尼幢崇化寺尊胜幢吴氏十五始发愿文二曰寳大见九里松导胜幢衢州思马墓志三曰寳正对落星石为寳石山制书洪氏记之甚详然则安重诲之所以削其爵盖为此也

贾谊过秦论儿良王廖杜赫宁越吕氏春秋云王廖贵先儿良贵后注云王廖谋兵事贵先建茅也儿良作兵谋贵后吕氏又称杜赫以安天下说周昭文君又云孔墨宁越皆布衣之士也越中牟人也世说云鞭挞宁越以立威名当是一隠而贤者

日食在朔月食在朢而亦有不尽然者宋庆元中一岁五次月食有十七夜十八夜二十夜二十一夜者其后至一岁八次月食仍不拘朢此尤异也

汉廷尉主刑狱宗正属官有左右都司空鸿胪有别火令丞郡邸狱少府有若卢狱令考工共工狱执金吾有寺互都船狱又有上诏狱水司空掖受秘狱暴室请室居室徒官之名而京兆及长安万年二令各有狱汉仪注狱二十六所光武悉省之其最大者廷尉司隶洛阳狱也今我朝刑部都察院各有狱如廷尉大理止为平亭之署锦衣卫有狱如司隶其余五城兵马司顺天宛平大兴俱各有狱非人主理官之狱也

条脱臂饰也见真语蕚緑华赠羊权金玉条脱各一枚周处风土记作条达仲夏造百索系臂又有条达等织组杂物相赠遗繁钦定情篇又作跳脱云何以致契阔绕腕双跳脱盖一物而三名传冩之误也

僧寺言精舍王观国谓晋孝武帝奉佛立精舎于殿内引沙门居之以为始此非也本见佛经盖佛所居竹林曰精舍晋武因之耳观国又引后汉包咸刘淑檀敷传儒者立精舍讲授吴曽引江表传于吉立精舎烧香读道书制符水按谢承后汉书赵昱请处士綦母君公杨竒于缑氏界周盘自重合令还张奂在扶风俱立精舍教授盖精舍不惟释门儒与道士俱可用但不宜用之俗地耳

女墙见左传襄公六年注广雅睥睨女墙也释名曰言其卑小比之于城如女子之于丈夫也虚牝壑中之窟穴也大戴礼以丘陵为牡溪谷为牝博风屋翼也见仪礼士冠礼注疏

小说有齐谐记见庄子齐谐志怪者也虞初志虞初汉武帝时小吏衣黄乘辎采访天下异闻夷坚志出列子云夷坚闻而志之唐华原尉张慎素已有夷坚録张瑞义贵耳集云夷姓坚名也酉阳杂俎小酉山石穴有书千巻诺皋记有引梗阳巫皋事者逓甲中经云住山林中呪曰诺皋太阴将军盖诺皋乃太阴之名太阴乃隠神之神也

语云鴈门紫塞地皆在北今人称北为鴈塞则非也荆州记鴈塞北接梁州汶阳郡其间东西岭属天无际鴈飞翥至此即回翼唯一处稍下每鴈飞达则矫翮裁度下处而过故名鴈塞地在蜀汉间

三秦记云秦名天子冢曰长山汉曰陵故通名山陵

齐地记云不夜城在阳廷东南古有日夜出此城以不夜名异之也按班史云有如日夜出当是时城方成耳

广州记云厅梁上画五羊云髙固为楚王相五羊衔榖萃于楚廷故图其像为瑞番禺杂记则云广州昔有五仙骑五羊而至遂名五羊按五羊衔糓楚廷却不当以此名广州也番禺杂记似有理

蜀人见惊异者必曰噫吁嘻晋音尊者曰咄左右应曰喏故太白蜀道难表圣休休亭记用之宋玉之些子云之欵乃皆方音也欵乃音袄蔼湘中人泣舜之余声也

陆玑草木疏若可按酒梅宛陵诗多用案酒字今俗云添案盖出此也

古诗多用流黄机环济要略云间色有绀红缥紫流黄流黄盖机中所织彩色耳

诗既醉之章厘尔女士注云女有士行也今世俗语凡画美妇人皆曰士女

丈夫按礼疏早尺曰丈男子成人之极也夫者肤也言其智肤敏弘教也愚恐夫字训在先肤字训在后未必尔也

赵岐注禹之声尚文王之声以追蠡追钟纽也蠡絶也赵希鹄辨以为非曰追琢也诗曰追琢其章今画家滴粉令凸起犹谓之追粉蠡剥蚀也今人以器物用久而剥蚀曰蠡追蠡者禹之钟欵文追起处剥蚀也此语大似有理

余见前辈诗语称罘罳及余时有所作诗俱似殿阁檐角网按叚成式云士林间多呼殿榱为复护雀网为罘罳其识误如此汉书文帝纪未央宫东阙罘罳灾崔豹云罘罳屏也复也臣朝君至屏所奏之事于下颜师古则云连阙曲覆重刻垣墉之处其形罘然一曰屏刘熈释名曰罘罳在外门罘复也臣将入请事于此复重思也按作檐角网不应独灾而不及殿宇第所释之义终未明耳而罘罳二字形类罝网又杜诗罘罳朝共落则唐时士大夫真以为护雀网矣又古今注云罘罳复思也合板为之亦筑土为之每门阙殿舍皆有焉郡国前亦树之然则今之照墙也

今人称泰山五大夫俱云五松树至不能得其数以为疑独黄美引史记载秦始皇上泰山立封祀祀下风雨暴至休于树下遂封其树为五大夫五大夫秦官名第九爵也此语可证千古之误

王建通正二年十一月十一日改明年为天汉元年国号叚明年十一月祀昊天上帝圆丘大风拔木改元光天仍称大蜀见梼杌正史不载聊记于此

蜀梼杌记王衍十四年俳优有唱康老子者问李昊等其曲所出昊不能对徐光溥曰康老而无子落拓不事生业好与梨园乐工游一旦家资荡尽容悴而卒乐工叹之因为此曲又名得至寳按乐府杂録亦云康老子者尝与国乐狎荡家偶一老妪持旧锦褥货鬻乃以半千获之寻有波斯见大惊谓康曰何处得此至寳是氷蚕丝所织暑月陈于座一室清凉即酬千金康德之还与国乐追欢不经年复尽康卒乐人叹之制此曲亦曰得至寳又曰得寳子然则得寳子之名乐府方备唐英亦未能详也

市曰市井风俗通言人至市有鬻卖者当于井上洗濯令香洁然后到市恐未必然或曰古者九百亩为井田因井为市故云然又有乡井闾井之说则以其居近共井而饮也岂在邑称市在野称井欤

今自御前以至诸王卤簿皆有诞马诞字义不可考程大昌以为袒马义取有马无鞍如人裸袒之袒也引宣和卤簿图诞马用色帛周果一方毡盖覆马脊不旋鞍为证理或近之然有毡帛为饰亦非袒矣今却有鞍辔如常而毡覆之

洗马洗先也骑而为太子先导也（音铣）

今人不知措大之说李济翁载措大四说其一以士人贫居新郑之野以驴负醋而鬻邑人指其醋駄而号之又曰郑有醋沟士流多居其州沟之东以甲乙名族故曰醋大然则措大当作醋大曰驴曰醋皆自郑地起也济翁以为不然曰谓其能举措大事而已

一九二九相唤不出手三九二十七篱头吹筚篥四九三十六夜眠如鹭宿五九四十五太阳当门戸六九五十四贫儿争意气七九六十三布衲两头担八九七十二猫儿寻阴地九九八十一犁耙一齐出见吴下田家志用修辈能引证之又有三夏以后语一九二九扇子不离手三九二十七饮水甜如蜜四九三十六拭汗如出浴五九四十五头带黄叶舞六九五十四乘凉入佛寺七九六十三床头寻被单八九七十二思量盖夹被九九八十一家家打炭墼此语人罕知之聊记于此

上元张灯三夜其十七十八夜据宋野史俱以钱王入贺疏买两夜按贻谋録载干徳五年正月甲辰诏书上元张灯旧止三夜朝廷无事区宇乂安方当年谷之丰登宜纵士民之行乐其令开封府更放十七十八两夜灯

太宗淳化元年六月丙午诏罢中元下元张灯然则淳化以前张灯盖不止上元也

宋髙祖刘裕丁巳生庚申即位后至陈隋兵以丙午渡江江南亡宋太祖赵匡胤丁亥生庚申即位至髙宗徙都钱塘元兵以丙午渡江江南亡杨维桢云宋太祖生于丁亥而建国于庚申元太祖之降年与建国之年亦同宋以甲戌渡江平江南于乙亥丙子元平宋亦同

周兴嗣千文有谓语助者焉哉乎也柳子厚文有矣焉也者决辞也

蔡邕独断云汉承秦法群臣上书俱昧死言王莽盗位慕古法以昧死为稽首光武因而不改朝臣曰稽首顿首非朝臣曰稽首再拜

右军崇山峻领与张耳传南有五领之戍同盖古字也真诰中亦云领注山领凡山有长脊有路可越如马之项领故古俱作领字

任昉述异记谓尧殛鲧于羽山化为黄能入于羽泉今会稽祭禹庙不用熊曰黄能即黄态也陆居曰熊水居曰能按鳖三足曰能与熊殊不类鲧之化熊乎抑能乎淮南子云禹娶涂山氏治洪水通轘辕山化为熊谓涂山氏曰欲饷闻鼓声乃来禹跳石误中鼓涂山氏往见禹作熊惭而去至嵩髙山下化为石禹曰归我子石破北方而生启然则禹亦甞化熊矣会稽之祭废熊白殆为此也似不以鲧化故

禹父化为黄熊已亦化玄熊妻死而化为石妾娶于天曰圣姑大抵不经之论然独禹为多故名神禹

风俗通云汉武帝登太山探策即阼之年得十八因倒读之为八十后寿至八十非也帝寿自七十耳考帝以元封元年封太山五年増封自増封以至后二年恰十八年神葢黙喻之矣

管仲之与鲍叔知深矣及将死而不欲委鲍叔以政曰其为人也善善而恶恶谓其量之隘也按刘子谓仲尼见人一善而忘其百非鲍叔闻人一过而终身不忘其量诚可谓隘矣然能出管仲于死同为卿让之四十一年而无倦色不亦贤乎

鼻之下口之上曰人中赵孟俯云自此而上眼耳鼻皆双窍自此而下口曁二便皆单窍三画阴三画阳成泰卦也余戏谓此语亦有理但以妇人言之下有双乳亦岂单窍乎

淮南子云墨子非乐不饮朝歌邹阳狱中书亦云邑号朝歌墨子回车而颜氏家训独云邑号朝歌颜渊不舍盖引论语撰考谶曰邑名朝歌颜渊不舍七十弟子掩目宰予独顾由蹙之堕车按颜子未尝同诸弟子与夫子异行墨翟恶奢喜俭于理为近

夫子云以貌取人失之子羽意谓其貌寝也及观李龙眠所画七十二弟子像其猛毅比季路更甚则所为行不由径非公事未尝至于偃室及夫子所谓失之子羽者以其貌武而行儒耳博物志水经注俱称子羽渡河赍千金之璧河伯欲之阳侯波起两蛟夹舟子羽曰吾可以义求不可以威刼左操璧右操剑击蛟皆死乃投璧于河三投而辄跃出竟弃璧而去然则子羽之勇诚不减季路矣聊録于此

学羊欣书者为重台盖梁武评欣书为婢学夫人举止羞涩左传晡时为仆日昳为台又曰士臣皁皁臣舆舆臣台台盖执役之贱者重台者婢之婢也

大戴记公符篇成王冠祝不惟所谓陛下离显先帝之光耀肃勤髙祖清庙陛下永永与天无极识者以为非周制而已其文辞靡不剽仿始皇诏令碑刻可发一笑许永子进说文称长安槐里公乘又蒲江石阙刻有安定里公乘校官掾王幽曰公乘者百官表于爵级第八言得乘公家之车也

韩退之上诗云衙时龙戸集上日马人来吴垧云长安有龙戸见水即知有龙或引出但如鳅鱼按此是潮州时上广帅作非长安也马人程大昌演繁露引传灯録毗奢利王时其国有一类人如马祼露王运神力分身为蚕被乃得衣王复生中印度马人感恋悲号以为入中国而上日有马人恐亦非也按俞益期笺云马文渊立铜柱岸北出有遗兵十余家居寿洽岸南对铜柱悉姓马婚姻至今二百余家言语饮食尚与中华同号曰马留恐此亦是马留之类耳又记得一小说龙戸在儋耳珠崖其人目睛皆青碧入水能伏一二日盖即所谓昆仑奴也

章渊云吴兴一村人皆姓丘有大碑列其族党为左史丘明后云明为鲁国左史弱为邾国大夫以为左乃鲁史官丘则姓也此正六朝无识人作可供一捧腹耳何足引以为据

左传都城过百雉释者谓一雉之墙长三丈髙一丈陆氏埤雅谓雉飞崇不过丈长不过三丈又雉性妬垄设疆飞不越分域一界之内以一雉为长

汉之广陵敬奉李颁倾竭府库而不救叛逆之诛孙主贵待华向封以王爵而不能延命尽之期广陵谓王胥也孙主谓权也李颁华向不见正史

中兴颂复复指期出匡衡传及何武奏注复复依其旧也上音如字下音福

楚梼杌庄王筑层台延袤百里大臣谏者七十二人皆死用诸御已言而罢乃其辞有吴不用子胥而越乗之何也灼然伪书无疑

述异记言曲阜古城有颜回墓墓上石楠树二株大可三四十围土人云颜回手植之木按颜渊死仅年三十二贫不能椁门人厚塟之岂有预营冢墓手植墓树之理

史记豫让漆身为癞吞炭为哑其妻不识其友识之不言友为何人吕氏春秋则云赵襄子游于囿中至于梁马却不肯进青茾为参乘襄子进视梁下有人青茾视梁下豫让却寝佯为死人叱青茾曰去长者吾且有事青茾曰少而与子友子且为大事而吾言之是失相与之道子将贼吾君而我不言之是失人臣之道如我者惟死为可适乃退而自杀然则豫让又自有友盖不减鉏麾也

宋景文云贾生思周鬼神不能救邓通之譛盖本应劭风俗通云贾谊与邓通侍中同位数廷讥之因是文帝迁为长沙太傅按谊文帝前四年出长沙又十余年而通始用事了不相及也

昭烈之继汉非特名义而已寔炎祚之正绪也按异苑蜀临邛县有火井汉室之盛则赫炽桓灵之际火势渐微孔明一窥而更盛至景耀元年人以烛投而灭其年并于魏此亦一征也

金陵览古晋孝武太元三年仆射谢安作新宫太极殿欠一梁有梅木流至石头城下取用之画梅花于梁上表瑞因名梅梁殿会稽志所载大禹庙梅梁生花今其木尚在

乐天诗各有文姬才稚子自注蔡邕无子有一女文姬昔人谓邕无子悉以书授王粲按羊祜传祜蔡邕外孙景献皇后同母弟祜讨吴有功将进爵土乞以赐舅子蔡袭诏封袭关内侯蔡充别传祖睦蔡邕孙也按邕传不言有子无子此可补传缺又其女当不止文姬一人也蔡文姬传所载悲愤诗叙事与邕传不相合岂邕自从董卓辟而女之嫁卫仲道者为驱掠入关耶

前史皆以先始兴不救周伯仁为罪考之语林司马景王欲诛夏侯玄意未决问安平王孚云己才足以制之不孚曰昔赵俨塟儿汝来半坐迎之太初后死一坐悉起以此方之恐不如也遂杀之然则安平号长者其心事又在始兴下矣

宋书称元凶劭帝即位后生劭自前代以来未有人君即位后生太子惟殷帝既践阼正妃生纣至是又有劭焉按周成王生康王在即位后若汉室则无之矣帝乙未即位时元妃尚为次妃生微子后元妃卒次妃始为元妃生纣微子后称庻纣称嫡也语见吕氏春秋及郑玄注若太史公本纪直云启母贱不得立少子辛母正后立为嗣

苏味道摸棱宰相二字不知处按卢氏杂记味道初拜相门人问曰天下事方殷公何以燮和味道无言但以手摸床棱而已故名摸棱宰相

广名云空棺谓之榇有尸谓之柩然则寄死他乡而呼旅榇者非欤今人倘于书启诗句间呼旅柩未有不讶以为俗者

跬一举足也（音奎上声）倍跬谓之步四尺谓之仞倍仞谓之寻寻舒两肱也倍寻谓之常然则八尺曰寻丈六尺曰常也五尺谓之墨倍墨谓之丈又云一手之盛谓之溢两手谓之掬掬一升也然则饮酒不过三升噉饭止数升乃谓少耳若今之升非小也

王僧虔用掘笔以避名似若以为拙字之误非也字素短而无锋者曰掘幽明録王明儿鬼云邓艾今在尚方磨十指垂掘岂有神又搜神记载荀序十岁于青草湖船落水已行数十里洪波淼漫少顷一掘头船渔父送还之张志和渔父词作撅头船盖掘与撅通也今俗语短盆物亦曰撅头

西京杂记以太上皇思故丰邑里因作新丰并移旧社衢巷栋宇物色惟旧士女老幼相携路首各知其室放牛羊鸡鸭于通涂亦竞识其家匠人胡寛所营也又水经注汉中洋川戚夫人所生处夫人思慕东乡追求洋川帝为驿致长安然则髙祖惯作此伎俩矣

王浚冲少时父为凉州刺史卒官故吏赙赠数百万皆辞而不受及至台司好兴利园田水碓周遍天下■〈禾青〉实聚钱不知纪极每自执牙筹昼夜筭计恒若不足懐祖初试宛陵令受赠道修家具为州司所检至千三百条后屡居州郡清洁絶伦禄赐皆散之亲故宅宇旧物不改于昔

汉以洛阳为雒阳火行也火忌水故洛去水而加佳魏土行也水得水而流土得水而软故除佳加水见魏略诏文

胡广本姓黄五月五日生父母恶之置之瓮投于江后父得而养之广后不治本亲服胡寅少亦不为父所举伯父安国举之寅后亦不持父服何姓事之同乃尔

释迦佛以四月八日生今人多以其日诵经作縁事按摄生月令其日不逺行宜安心静念沐浴斋戒必得福庆又齐人月令其日亦不宜杀草木性服生衣进温酒服温药岂偶合耶抑互相述也

续齐谐记晋武帝问尚书挚虞三月曲水义对以汉章帝时平原徐肇以三月初生三女至三日俱亡一村以为怪乃相携之水濵盥洗束晢引周城洛邑引流水以泛酒秦昭王三月置酒河曲二汉相沿以为盛集帝赐晢金五十斤而左迁虞为阳城令虞所谓晓人不当如是也及风土记所载大畧与虞同而云后汉末郭虞三女一女以三月上辰一以上巳二日而三女产并亡时俗大忌故到是日妇人不复止家皆适东流水上祈祓自洁濯然汉书礼仪志三月上巳官民洁于东流水上自洗祓濯除去垢为大洁洁者言阳气布畅万物既出始洁之也然则上巳水濵之会盖不始于后汉其事亦不起于徐肇郭虞二人祓濯之原束晢亦一时附会不能知也 

五月五日生者齐相国田文汉大将军王鳯太傅胡广晋将军王镇恶皆极显贵其次文学则崔信明孝子则纪迈故不足信也

张幼于尝示余一石中有嵌空鱼形以为竒珤余谓此不足竒也按水经注石鱼山本名立石山髙八十余丈广十里石色黒而理若云母发一重辄有鱼形长数寸鳞鬛首尾有若刻画烧之作鱼膏腥然则彼地徧山皆此石矣

十道记蜀中彭亡山后汉时将军岑彭攻公孙述于此山战死故号曰彭亡山按彭本传彭破公孙述营彭亡恶之是夕为公孙述所刺然则此山已预有之为彭亡之谶非以战殁而后名审矣

殷芸小说晋成帝时庾后临朝诸庾诛南顿王宗帝问南顿何在答曰党峻作贼已诛帝知非党曰言舅作贼当复云何庾后以牙尺打帝头曰儿何以作尔语帝无言惟张目熟视诸庾甚惧故晋后妃传赞抑尺威帝庾亮传论牙尺垂训帝深念于负芒及考亮传内却不载此事可谓略矣通鉴云宗之死也帝不之知久之问亮曰常日白头公安在对以谋反伏诛帝泣曰舅言人作贼便杀之言舅作贼当如何亮惧变色似亦不及殷说详核

易归藏夏后启筮享神于大陵而上钧台枚占皋陶曰卜吉史记夏后启筮乘龙以登于天占于皋陶皋陶曰吉而必同与神交通以身为帝以王四乡按禹初让位于皋陶不得乃荐之于天而皋陶薨始荐伯益然则皋陶固未及事帝启也

桀之亡也以妹喜帝王世纪曰桀日夜与妹喜及宫女饮酒置妹喜于膝上好闻裂缯之声发万缯裂之以适其意肉山脯林酒池一鼓而牛饮者三千人竹书纪年乃云桀命扁伐山戎得女子二人曰琬曰琰爱之而无子斵其名于苕华之玉苕是琬华是琰而弃其元妃于洛曰妹喜其不同乃尔

淮南子曰桀之力能伸铁钩索其臣推移大戏水杀鼋鼍陆捕熊虎帝王世纪曰纣能倒曳九牛抚梁易柱墨子曰纣生捕兕虎指画杀人费仲恶来足走千里手制兕虎尚书大传云汤放桀居中野士民皆奔汤桀与其属五百人南徙千里止于不齐不齐民往奔汤乃与其属五百人徙鲁鲁士民复奔汤桀曰海外有人与五百人俱去帝王世纪武王伐纣纣起师自容闾至浦水与同恶诸侯五十国凡七十万人距周于牧野六韬曰纣之卒握炭流汤者十八人崇侯虎等举六百石重沙二十四人由此观之纣卒之倒戈后攻血流漂杵盖与其党自相格鬬故也周之得大封建异于商亦以有同恶五十国可灭耳然则桀之失人心固甚于纣汤之取桀亦易于武王而纣得祸之惨所以逺过于桀也

唐史昭宗既迁都谓左右曰纥干山头冻杀雀何不飞去生处乐按冀州圗经及郡国志乃纥真山也昭宗此语可怜之甚

墓碑生金郭璞预占庾氏之祸至桓元子时果然而庾氏灭以为至不祥之兆然贾梁道庙碑生金则晋元帝江左复兴之瑞也又考魏颍阳碑乃曹丕受禅处后六字生金云司马金行六字者明魏六世而迁代也然则生金者皆司马之瑞而其家之祸也贾梁道亦易世而絶又有南风之乱后事出段柯古所记尤僻故载之

弇州四部稿巻一百五十九

●钦定四库全书

弇州四部稿巻一百六十

（明）王世贞 撰

○说部

△宛委余编五

尔雅谓唐虞曰载夏曰岁商曰祀周曰年都元敬谓舜典岁二月东巡守则唐虞亦称岁禹贡作十有三载乃同则夏亦尝称载太甲三年复归于亳则商亦尝称年洪范惟十有三祀王访于箕子则周亦尝称祀按唐开元天寳间改称载复称年

王履吉别号雅宜山人按雅宜山旧名娜如元虞伯生始改名何仲黙号大复山人大复山一名胎簪山故仲黙作文赋七之类多称胎簪子

孔子生于周灵王二十一年己酉冬十月庚子日卒于敬王四十一年辛酉夏四月乙丑日年七十三孟子生于周定王三十七年四月二日卒于赧王二十六年正月十五日年八十四正月十五日后之十一月十五日也其日日长至邹人是日废贺按江以北人俱不贺至似未因孟卒日也

王顺伯高徳基谓姑苏乃姑胥也凡山与台皆以伍胥得名吴人乡语以须为苏故误曰姑苏后遂为苏州按续图经记云姑苏台一名姑余史记正义云在吴县西南三十里姑苏山上山水记阖闾作春夏游焉又云夫差作越絶书云阖闾造九曲路以逰姑胥之台然则姑苏之或谓姑胥或谓姑余不可知而始于阖闾成于夫差岂得云因伍胥而误也姑苏自是故名第古以名台今名驿而正徳中纂志书者冠以姑苏却大可笑

乐毅书故鼎返乎磨室徐广注磨歴也战国策新序作歴室周官遂师抱磨亦音歴

虎丘山千人石有颜鲁公书虎丘剑池四大字米元章书史以为大字第一今志亦载之又刻清逺道士诗有金气腾为虎语按唐避太祖讳改虎丘为武丘虎林为武林神虎门为神武门纂修隋书凡虎皆曰猛兽白乐天有东武丘西武丘及武丘寺路等诗而诸公集中亦有不尽然者岂临文不讳耶抑为宋人校正梓刻也至于大书刻石鲁公必不尔其为宋初善颜书者假托无疑

常怪苏长公以学士出镇金山作机语不能胜了元输所系玉带于山门以为非三品所服及考叶梦得云亲王宰相皆服金带元丰官制行上欲宠嘉岐二王乃诏赐方团玉带着为朝仪先是乘舆玉带皆排方故以方团为别二王力辞不许乃请加金鱼诏以玉鱼赐之亲王玉带佩玉鱼始此然前此熙宁中复熙河百官班贺神宗解所系排方玉带赐王安石使服以入贺固辞不得已受诏次日即释去大观中复青唐徽宗援例赐蔡京玉带仍排方以京位太师故也京请琢为方团又请佩金鱼自是何执中王黼郑居中童贯蔡攸皆横被此赐梦得又云故事玉带皆不许施于公服及考舆服志亦然又云三品以上得用金玉犀带盖常服也若我朝则正从一品其朝衣公服常服三带皆用玉或素或花随意而尚书二品遇特赐皆得系之其礼觉更优也常服带通用方团天子黄鞓亲王红鞓人臣黒鞓以为别石林燕语京城士人俱用青凉伞祥符五年诏亲王得用之六年两府亦许用以其有席帽故谓之重戴若余官出京城门许用凉伞必去帽则所谓重戴之名以兼用席帽凉伞而得也青箱杂记谓国初犹袭唐风士子皆曳袍重戴出则以席帽自随李巽累举不第乡人侮之曰李秀才空去空回席帽甚时得离身考舆服志则云重戴唐士人多尚之盖古大裁帽之制本野夫岩叟之服以皁罗为之方而垂檐紫里两紫丝组为缨垂而结之颔下盖折上巾又加以帽故谓之重戴宋初御史台皆重戴余官或戴或否后新进士亦戴释褐即止淳化二年诏两省及尚书省五品以上皆重戴三司使副则否中兴后御史两制知贡举官新进士上三人许服之按重戴即席帽可以避日石林加伞之说固误而青箱杂记既云曳袍重戴又云席帽自随亦非也古有席帽山其来已久又两制臣有疾须一服清凉伞亦谓两府方得用之故耳

用修云古者女子出门必拥蔽其面后世宫人骑马多着羃■〈罒离〉全方障之又首有围帽谓之席帽垂丝网之施以珠翠炀帝淫侈欲见女子之容诏去席帽戴皁罗巾帼而以席帽油之御雨唐永徽中用帷帽施裙到颈渐为浅露开元初宫人马上着胡帽靓妆露面古制薄尽矣然则男女皆有席帽而羃■〈罒离〉之制又自小异唐人男子不去席帽而妇人去席帽尤可笑也

政和三年以燕越二王属尊出入百官不避特赐三接青罗伞一紫罗大掌扇二涂金花鞍鞯茶镣等物以为仪卫又以蔡京辞两国公封特赐青罗伞涂金仪仗等物悉如二王马前围子手二百人惟无紫罗掌扇耳

阿滥堆苏幕遮俱曲名阿滥堆骊山鸟也明皇采其声为曲又作鷃滥堆段成式云此鸟色黄一变之鴘色如鹙鷩鴘转之后及至累变臆前渐渐白苏幕遮髙昌女子所戴油帽

陈武帝九锡文妖酋震慑遽请灰钉李商隠露布飞走之期既絶灰钉之望斯穷宋人引杜笃论都赋燔康居灰珍竒椎鸣镝钉鹿蠡用修引何子元余冬论证其非谓曹爽在狱中乞棺与灰于司马懿其事本不僻云云按王凌既降未测懿意故乞棺钉与之凌乃仰药死曹爽幽处第中粮尽告急于懿懿给米肉糗糒且以书慰之爽大喜过望未几狱具夷三族今以灰钉事归曹爽抑何舛也

长安厨门其内有厨官故城门曰厨门如淳曰今名广门也秦王与燕太子丹誓所谓厨门木象生肉足谓此盖门置木象以为观美耳

彭城故彭祖国也城东北角有层楼下曰彭祖冢列仙传诸书俱言彭祖为殷王所忌西入流沙不知所终而此云冢者岂亦桥陵葬衣冠之类耶

陈留风俗传郦食其有封髙阳侯其后郦峻字文山官至公府掾按食其自称高阳酒徒耳高帝号之曰广野君初未尝封侯而其子疥始封高梁侯改封武阳风俗传误也

魏兴郡壻水南歴壻山溪又东径七女冢冢夹水罗布如七星髙十余丈周回数亩元嘉六年大水破坟崩出铜不可称计得一砖刻云项伯无子七女造榔郦道元云世人疑是项伯冢按史记项伯名纒封射阳侯子睢封后以罪除平皋侯名它砀郡长至曽孙胜罪除桃侯襄最后封子舍为丞相而四侯中玄武侯者史记汉书年表俱遗之然则所谓项伯无子七女造冡皆妄也班表以桃侯为桃安侯不言项伯名纒应劭风俗通谓六年封楚令尹项纒射阳侯砀郡长项他为邢丘侯邢丘桃安恐不如史记之的然也

汉髙既有天下未及封功臣而诸将聚沙中偶语以留侯言先封雍齿乃人人自安今按功臣年表曹参至陈平九人皆以十二月甲申封张良至陈豨十三人以正月丙午封周灶以丁未封丁复以戊申封吕青以壬子封雍齿始与郭蒙以戊午封而诸将陈武等以三月丙申庚子等日继封然则曹参诸公逺者先三十四日而沙中偶语之辈仅陈武辈二十余人耳此曹非有大功何敢偶语意者归美留侯之溢谈未必实也

水经沔水又东径左桑昭王沉水处也百姓于此佐丧言左丧讹也又东得合驿口朝廷驿使合王丧于此也注又有大敛口言昭王于此殓也又东谓之横桑得昭王丧处也又东得死沔亦言王尸于此也

今南阳有诸葛祠又有诸葛草庐在郡城西南七里卧龙冈上疑在汉末为曹刘兵冲非诸葛避兵之所复阅宋人一小说曰南阳乃襄中之乡名也水经沔水又东过山都县东北注新野山都县治沔水又东径乐山北注诸葛好为梁父吟多所登逰俗以乐山为名沔水又东径隆中注孔明旧宅所谓三顾臣于草庐之中即此地也刘和之镇襄命李安作宅铭此似可据

推命者有子平五星宋景濓谓诗云我辰安在郑氏谓六物之吉凶王充论衡所谓覩命禄而知骨体皆是也况小运之法本许慎说文已字之训空亡之说原司马史记孤虚之术盖以五行甲子推人休咎其术之行已久矣沿及后临孝恭有禄命书陶弘景有三命抄略唐人习者颇众而张一行桑道茂李虚中咸精其术虚中之后唯子平尤造阃奥五星之说景濓则谓其说多本于都利聿思经都利益都頼也西域康居城当都頼水则今所传聿思经者盖婆罗门术也李弼干实婆罗门伎士而罗■〈日侯〉计都亦胡梵之语其术盖出于西域无疑十一曜之说景濓以为无之而吴伯善甄鸾刘孝孙张胄玄之造但七曜而已按子平名居易五季人与麻衣道者陈图南游今所谓徐子平则宋末徐彦升耳其实非子平也

今天下称孔氏必曰先圣之后然卫有孔达宋有孔父郑有孔叔陈有孔宁齐有孔虺而郑子孔之孙又为孔张先圣既七世单传而汉所谓孔将军居右者何人耶洪景卢谓宋时升朝官有出身人为太子中允无出身人为太子中舍无出身人盖任子之类也近士大夫或不能晓乃称中书舎人曰中书殊可笑云然则今之中书舍人固当称为中舍矣

元日饮屠苏酒从小者起按时镜新书晋有问董勋者曰俗以小者得岁故贺之老者失岁故罚之唐诗称婪尾则以老者后得酒当有余以优老见庄季裕鸡肋若崔寔月令过腊一日谓之小岁拜贺君亲椒酒从小者起则又不在元日矣婪尾又曰啉尾一云出侯白酒令巡匝末坐者连饮三杯末坐逺酒行到迟出故连饮以慰取贪婪之义一云啉为燣如鐡出火贵其出色此尤无谓

唐太宗作魏征碑髙宗作李绩碑明皇作张说碑徳宗作段秀实碑宋太宗作赵普碑仁宗作李用和碑神宗作韩琦碑大明太祖作徐达碑孝宗作张峦碑

余甞见孙兆孺言永顺永靖二宣慰酉阳宣抚之民至今尚冠白巾云为诸葛武侯服孝后阅避暑録载所覩唐明皇幸蜀图山谷间民皆冠白巾以为蜀人为诸葛武侯服所居深逺者后遂不除然则诸葛之道行于蛮貊一至此哉永顺永靖皆楚地不知初定荆州时抑平孟获后也今土官正堂皆供诸葛像不敢中坐官民守其三约惟谨

赵弼作文山传既赴义其日大风扬沙天地尽晦咫尺不辨城门尽闭自此连日阴晦宫中皆秉烛而行群臣入朝亦爇炬前导世祖问张真人而悔之赠公特进金紫光禄大夫太保中书平章政事庐陵郡公谥忠武命王积翁书神主洒扫柴市设坛以祀之丞相博啰行初奠礼忽狂飙旋地而起吹沙衮石不能启目俄卷其神主于云霄中空空隠隠雷鸣如怨之声天色愈暗乃改前宋少保右丞相信国公天果开霁按正史文集皆不载此事传疑可也信公至我朝景泰中赐谥忠烈人不能知故附记之

卢多逊既卒许归葬其子察护丧权厝襄阳佛寺将易以巨榇乃启其尸不壊俨然如生遂逐时易衣至祥符中亦然岂亦五月五日生耶使释氏得之当又张大其事若今之所谓无量寿佛者矣

余甞怪苏子瞻职为尚书学士承旨定州马步都总管官至端明侍读二学士而阶勋仅左朝奉郎骑都尉又无爵邑以为怪后阅本传知阶勋不至大夫者以生平不请磨勘故也至考子由所草行状则甞封武功县开国伯食邑八百戸子瞻生平亦不以入衔故本传遗之耳

舍弟甞得一古刚卯有细篆文不能辨余后复得一刚卯制如之盖纯白玉而血侵入赤若鸡冠按王莽传予前在大麓至于摄格深惟汉氏三七之阸赤徳气尽思切广求所以辅刘延期之术靡所不用以故作金刀之利几以济之今百姓咸言皇天革汉而立新废刘而兴王夫刘之为字卯金刀正月刚卯金刀之利皆不得行其去刚卯莫以为佩除刀钱勿以为利按刚卯■〈亥殳〉改也大刚昴以逐鬼也■〈亥殳〉改大开坚也服虔注曰刚卯以正月卯日作佩之长三寸广一寸四分或用玉或用金或用桃着佩之当中央从穿作孔以彩丝葺其底刻其上文曰正月刚卯既央灵殳四方赤青白黄四色是当帝令祝融以教夔龙庻疫刚瘅莫我敢当又曰疾日严卯帝令夔化顺尔国化仗兹灵殳既正既直既觚既方庻使刚瘅莫我敢当晋灼曰刚卯长一寸广五分当中央从中作孔而文微有异颜师古云今往往于土中得玉刚卯按大小及文服说是也后汉舆服志佩双印长寸二分方六分乘舆诸侯王公侯以白玉中二千石以下至四百石皆以黒犀三百石以至私学弟子皆以象牙上合丝乘舆以縢贯白珠赤罽诸侯王以下以系赤丝蕤縢丝各如其印质刻书曰正月刚卯（云云同前）慎尔周伏化兹灵殳（云云同前）凡十六字然则双印者两刚卯也分寸文字又当以此为据陶九成则谓当以服注为据盖刚卯乃汉之制而莽禁之金刀则莽之所自铸悔而复禁之者也余所有正合长一寸二分方六分之制

宋赵丞相鼎庚申生继之者韩平原壬申生继平原者史卫王甲申生继卫王者郑太傅清之丙申生每一相长一纪

宋人有金廷事实一条国中自宰执公卿下至判司簿尉有罪犯者亦不能免杖责如在廷之臣有忤其主意者则去衣卧地令侍卫之人以杖棰数足则止名曰御断考金史自平章而下俱然今之廷杖其殆是乎第古刑不上大夫则士以下亦所不免耳

宋时上梁文有儿郎伟伟者闗中方言们也其语极俗至道九老太子中允张好问年八十五太常少卿李运年八十故相吏部尚书宋琪庐州节度副使武允成皆七十九赐紫吴僧赞宁年七十八郢州刺史魏丕年七十六左谏议大夫杨徽之年七十五故相司空李昉水部郎中朱昂皆七十一然以蜀冦作不及宴其明年昉卒遽罢若洛社耆英则前懐州司马胡杲年八十九卫尉卿致仕吉旼年八十六前右龙武军长史郑据年八十四前益州刺史刘真年八十二前侍御史内供奉官卢真年七十八前永州刺史张浑刑部尚书白居易俱年七十而秘书监狄兼謩河南尹卢贞以未七十虽与会而不及列洪景卢谓此会有两卢真盖误以真为贞也后洛社耆英则开府仪同三司守司徒武宁军节度使致仕韩国公富弼年七十九河东节度使开府仪同三司守太尉判河南府兼西京留守司事潞国公文彦博司封郎中席汝言俱年七十七太常少卿致仕王尚恭七十六太常少卿致仕赵丙秘书监致仕刘几卫州防御使致仕冯行已年七十五太中大夫天章阁待制提举崇福官樊建中年七十三司农少卿致仕王谨言年七十二太中大夫提举崇福宫张问龙图阁直学士通议大夫提举崇福宫张焘俱年七十端明殿学士兼翰林学士太中大夫提举崇福宫司马光六十四援卢狄例在会而不预图检校太尉宣徽南院使判大名府王拱辰年七十一时出镇预列而不在会前社多髙寿而后社名位重乐天又有宴致仕裴宾客九十余王尚书八十余白为太子少傅刘梦得为太子宾客俱七十三潞公又与中散大夫程旸朝议大夫司马旦司封郎中席汝言作同甲会在洛社之次年杭州在正统间大理正郎子贞八十一封吏部员外郎孔希徳八十礼部郎中蒋廷晖七十八处士项伯藏九十三孙适郭文敏皆七十三又有稽勲郎中邓林布政使姚肇以寓公与会而年不及

契丹之先一主曰尼格特一髑髅在穹庐中覆之以毡人不得见国有大事则杀白灰牛以祭始变人形出视事已即入穹庐复为髑髅因国人窃视之遂失所在复有号曰沃赫戴野猪头披猪皮居穹庐有事则出退复隠入穹庐如故后因其妻窃其皮莫知所如后一主曰珠尔玛克图养羊二十口食十九留其一次日复满二十口皆极怪异见叶隆礼辽志而本史不载

先睢陵元公晋书列传人臣之首其时位太保在太傅郑冲下然以其实考之未尝任晋官职也内云帝新受命祥等耆艾笃老希复朝见帝遣侍中仕恺谘问得失及政化所先祥以年老瘦耄累乞逊位帝不许是终无答也御史中丞侯史光以祥久疾阙朝会请免官诏曰太保元老髙行朕所毗倚以隆治道者也前后逊让不从所执此非有司所得议也遂寝其奏祥固乞骸骨诏听以睢陵公就第是终无入朝也咸宁初诏太宰安平王孚太傅冲等十二人存铭太常配食于庙而独无公是终不以为晋臣也夫岂惟髙贵乡公之恸哭文王之不拜而已

晋史司马宣王张皇后传言帝避魏武辟命托以风痹甞一日晒书遇暴雨不觉自起收之家惟有一婢在侧后手杀之以灭口而亲执爨后欲诛曹爽复诈称风痹爽党李胜别之使两婢侍持衣衣落指口言渇婢进粥帝不持杯饮粥皆流出沾胷臆何仲达之善托疾乃尔又太平御览所引晋书髙祖以汉祚将终不欲失节曹氏辞以风痹魏武遣亲信令史微服于髙祖门下荫息七月七日髙祖方曝书令史还报魏武遣辟仍敕曰若复不动可便收之髙祖惧而应命与后纪事抵牾殊甚王伯厚困学纪闻云孔庙崇宁二年改用冕十二旒服九章考孔氏东家杂记无之至弘治初以尚书王恕言始用天子礼乐嘉靖九年复如旧

在郧阳迎春日乡民以三尺木作篐聚土实其中使坚而击之为村歌且舞曰此古击壤遗法也按周处风土记云以木为之前广后锐长尺三寸形如履先侧一壤于地遥于三十四步以手中壤击之中者为上按壤之为字从土且一中则已何所取节奏而歌乎周所记恐亦非是

刻水经者直云桑钦撰新唐志以为钦撰又云一作郭璞撰按前汉儒林传古文尚书涂恽授河南桑钦君长晁氏读书志钦成帝时人杜佑辨之云济水过寿张本寿良光武所更名东北过临济本狄县安帝所更名荷水过湖陆本湖陵章帝所更名汾水过永安本彘县顺帝所更名必后汉人撰王伯厚则谓武侯垒乃诸葛武侯所营处魏兴曹魏分汉中立魏兴亦非后汉人所撰也其以为郭璞撰者岂用是乎抑本桑钦撰而后人以意改益之也

王伯厚记姚宏云战国策遗逸如司马贞引马犯谓周君徐广引韩兵入西周李善引吕不韦言周三十七王欧阳询引苏秦谓元戎以铁为矢史记正义引九门本有宫室又康成注禹贡云碣石在九门而今本皆无之史称张欧未甞按人鼌错之父母妻子同产无少长弃市廷尉欧与丞相青翟中尉嘉奏也于定国民自不以为寃而赵盖韩杨之死皆其成狱也

襄阳城枕大江即汉江也按陆澄地里记云襄阳无襄水十道志荆楚之地水驾山而上者皆呼为襄故陈水之上流亦名襄水无定名也今楚中不闻有此说

汉宣帝图画功臣霍光等十二人于麒麟阁按汉宫殿疏天禄麒麟二阁萧何造以藏秘书画贤臣者三辅故事则云天禄石渠二阁不言麒麟阁也光武画功臣邓禹等于云台不言阁也按洛阳地志云云台髙阁十四间唐文皇画功臣长孙无忌等于凌烟阁初名戢武阁后昭宗徙洛阳宰相柳璨奏四镇元帅梁王勋业冠古可创一阁图画以旌之诏曰魏赏彭阳之功别创纪勲之观齐旌泗水之绩乃嘉崇徳之栖式视新规爰从旧典宜令所司于皇城内择善地别造凌烟阁图写赐名天佑旌功之阁盖阁成而簒弑遂矣真功臣之辱也凌烟名亦不雅秦二世为之欲与南山齐者

大业记载炀帝命虞世基等撰造郡邑图志一千二百巻巻头有图别造新様纸卷长二尺叙山川则卷首有山水图郡国则巻首有郭邑图城隍则巻首有公馆图图上题书字极细并用欧阳肃书肃即率更令询长子草隶为时所重书家载询子通而不言肃盖肃重于隋通重于唐也

语云汗青又曰杀青风俗通杀治也治竹作简书之耳新青竹有汁易蠧故于火上炙干之陈楚间谓之汗汗者去其汁也

索虏拓拔氏为李陵后见宋史云其国俗极讳之至本史则以为黄帝昌意之后

广记载世说李元礼冽冽如长松下风周君飕飕如小松下风按世说元礼肃肃如松下风无此语

通语诸葛亮见殷礼而叹曰东吴菰芦中乃有此人作书与兄瑾曰殷徃嗣秀才今之侨肸也用修尺牍云殷往嗣今之侨肸也东吴菰芦中乃有竒伟如此人晋书王敦与导书云温太真别来几日作如此事下云表诸奸臣以峤为首下云募生得峤者当自拔其舌司马通鉴云温太真别来几日作如此事当募人生致之拔其舌用修尺牍亦因之故记于此

偶阅张伯雨赠纳琳大监诗跋云曽疏请以蜀文翁之石室扬雄之墨池杜甫之草堂皆列祀典又为甫请得赐谥曰文贞虞奎章集纪其事按元史有纳琳传而不载此事又杜甫之谥文贞亦出竒闻

菩萨蛮词杜阳编谓大中初女蛮国贡双龙犀明霞锦其国人危髻金冠璎珞被体故谓之菩萨蛮当时倡优遂制菩萨蛮曲文士亦往往声其词优者作女王曲音词宛畅传于乐部按此词太白集已有之何得言大中初贡也

董仲舒读书不窥园者三年法真赵昱皆歴年桓荣十五年何休十七年

新唐书卢鸿当为鸿一见旧史与中岳刘真人碑内所书同南齐张融云昔有鸿飞天首积逺难明越人以为凫楚人以为乙人自楚越鸿常一耳鸿一之名取此见困学纪闻亦可谓好竒矣

韩退之子昶改金根车为金银车贻笑于世二子绾衮皆擢第衮为状元退之名若山斗而不闻世有知状元衮者史亦阙之以此知科名之不足恃也

今吴郡之长洲一名茂苑独王伯厚以为古之长洲非此地吴王濞都广陵汉郡国志广陵郡东阳县有长洲泽吴王濞太仓在此东阳今盱眙县故枚乘说吴王曰长洲之苑韦昭以为在吴东盖广陵之吴也长洲名县始于唐武后时万岁通天中此说似可据

杜周传三尺法注谓以三尺竹简书法律盐铁论云二尺四寸之律曹褒新礼亦写二尺四寸简三尺者举成数也

左传郑庄公寤生惊姜氏遂恶之风俗通云俗说儿堕地未能开目视者谓之寤生杜氏注则云寐寤而庄公已生故惊而恶之

论语逸民于朱张不论其行王弼注朱张字子弓即荀卿以比孔子者也

宣和中以戸部干当公事李寛奏凡圣字为名者通行禁止寻又用给事中赵野奏禁君皇天三字再禁龙王主玉凡八字苏之承天寺改为能仁寺见中吴纪闻

唐书载武宗宠王才人欲立为后弗果帝大渐即自经于幄中张佑集载孟才人以歌笙获宠帝疾亟才人为帝歌河满子曲甫发声肠断而絶或以为一人或以为一事李卫公两朝献替记则谓自上临御王妃有专房之宠以骄妬忤旨日夕而殁群情无不惊惧然则才人者固于晏驾之前不良死与传所记大不同

楚昭王避吴师自郢涉睢济江入于云中遂奔郧郧即郧子国在宋为安州今为徳安府非今之郧县也云中即云梦地江南为梦江北为云郢本楚都在江陵北十二里纪南城所谓南郢也阳春白雪之倡在是矣今之承天初为安陆萧梁唐宋为郢州所谓北郢也其在楚非都会地然则郢曲仍当归之江陵乃为当也

王楙云唐时扬州为盛通州为恶而引元白之诗所谓通州海内恓惶地司马人间冗长官又云折君灾难是通州又云黄泉便是通州郡盖指今维扬之通州也不知元微之之通州司马在蜀中其全集可考

唐遗史载贾岛于逆旅中不识宣宗忤旨谪遂州长江簿北梦琐言载温庭筠亦于逆旅中不识宣宗忤旨谪方城尉摭言谓岛所忤武宗非宣宗也岛死于武宗世遗史所载似误第以未登第举人而得官簿尉皆有谪词其时制度有不可晓者

李翰作凤阁王侍郎传论序曰太子晋之后有错为魏将剪为秦将自秦至汉有吉有骏自汉至晋有祥有览其正绪也则恱洽珣珉其傍支也则浑戎衍经野客丛书云浑济坦之蒙修之属皆太原裔后汉隠士霸之后祥览敦导义献之流皆琅琊裔汉御史大夫吉之后也浑戎衍澄亦琅琊裔祥之别派也肃恂虔恺兰陵人后汉良之后也仪阳城人魏修之后浚彝矩畅弘农人晋世王氏无虑十余派而琅琊为盛

天开为灾见汉恵二年齐东昏陈后主时可谓验矣而见者往往为贵征余谓见天开而傍人无覩者此自其目光坼也余每被酒目热见月为二其圆莹光彩无异凡二十余度了不为灾祥以此推之可知矣

杨衒之洛阳伽蓝记王肃初入国不食羊肉及酪等常食鲫鱼羮本传则云肃在南嗜鲫鱼羮及茗饮汁至北则嗜羊肉及酪浆髙帝曰羊肉何如鱼羮茗汁何如酪肃曰羊陆产之最鱼水族之长羊比齐鲁大邦鱼比邾莒小国唯茗饮不中与酪作奴因呼茗酪奴其载不同如此

弇州四部稿巻一百六十


●钦定四库全书

弇州四部稿巻一百六十一

（明）王世贞 撰

○说部

△宛委余编六

每见史传称百六阳九而不得其说按洪景卢续笔云以歴志考之其名有八初入元百六曰阳九次曰阴七又有阴七阳七阴五阳五阴三阳三皆谓之灾岁大率经岁四千五百六十而灾岁五十七以数计之每及八十岁则值其一然则阳九即当承百六而言所谓灾岁盖不止阳九也及考张世南游宦纪闻所载王湜太乙肘后备检则云四百五十六年为一阳九二百八十八年为一百六阳九竒数也为阳数之穷百六偶数也为阴数之穷与景卢所记不同而甚有理又曰后羿寒浞之乱得阳九之数七赧王衰微得阳九之数八桓灵卑弱得阳九之数九炀帝灭亡得阳九之数十周宣王父厉而子幽得百六之数十二敬王时吴越相残海内多事得百六之数十三秦灭六国得百六之数十四东晋播迁十六国分裂得百六之数极而反于一五代乱离得百六之数三此所谓应者也舜禹至治得百六之数七周成康德百六之数十一小甲雍已得阳九之数五而百六之数九庚乙武丁得阳九之数六不降得百六之数八盘庚小辛得百六之数十汉明章得百六之数十五唐贞观得百六之数二此所谓不应者也余甞以此试楚士无一知者又有元二之厄不可晓或云即元元也讹而为二耳又云杨孟文石门颂中遭元二西夷虐残孔躭碑元二坎轲人民相食赵明诚云若作元元不成文理然徧考歴数书无之愚窃谓恐即入元百六而为阳九次为阴九词人深晦阳九阴九之语为元二耳姑记以俟知者 

灵寳经阳九百六刦之大者也阳极于九故云阳九阴极于六故云百六即阴六也小则三千三百年次则九千九百年大则九九八十一万年为刦终也又洞玄运会经天厄谓之阳九地亏谓之百六道迹经言阳九者天旱海涌而陆焦百六者大水海陆而陵渊按道经所载阳九百六又稍不同附记于此

宋姚宏校战国策四百八十余条太史公所采九十余条其事异者止五六条其正文遗逸如司马贞引马犯谓周君徐广引韩兵入西周李善引吕不韦言周三十七王欧阳询引苏秦谓元戎以铁为矢史记正义碣石九门本有宫室以居春秋后语武灵王游大陵梦处女古瑟之类略可见者今本所无也至于张仪说恵王及韩非初见秦厉怜王引诗乃韩婴外传后人不可得而貭矣

梁书萧琛为宣城太守时有北僧南渡唯赍一葫芦中有汉书序传僧曰三辅旧老相传以为班固旧本琛固求得之其书多有异今者而纸墨亦古文字多如龙举之例作隶作篆琛甚秘之后以饷鄱阳王范乃献于东宫又刘之遴传太子令之遴张纉到溉陆襄等叅校异同之遴上十事云案范本永平十六年五月二十一日郎班固上而今本无序传称中篇今本止称叙传今本叙传载班彪事行范本云稚生彪自有传今本纪及表志列传不相合为次而范本相合为次总成三十八卷今本外戚在西域后范本外戚次帝纪下今本髙五子文三王景十三王武五子宣元六王杂在诸传秩中范本诸王悉次外戚下在陈项前今本韩彭等述云信惟饿隶布实黥徒越亦狗盗芮隠江湖云起龙骧化为侯王范本云淮阴毅毅杖剑周章邦之杰子实惟彭英化为侯王云起龙骧范第三十七巻解音释义以助雅诂而今本无此巻考今刻行之书唯今本而范本固不存也然大约亦可取正吾甞欲去史记之禇先生与司马贞而订为书及以鄱阳所上汉书巻数校刻之唯解音释义不存似亦可考而补也书此以俟

孟子所称齐景公涕出而女于吴按所嫁乃阖闾长子名终累俱早亡葬常熟北二里海隅山东南岭葬毕化为白龙而逝又齐女日夜思其家哭因名其门曰齐门今吾郡犹存化龙事虽恠诞第夫差不闻齐女为夫人则终累为得之意是阖闾破楚后景公畏而女其子也卑犹山为太宰伯嚭葬地后勾践灭吴以嚭不忠于所事僇之史记吴越春秋越絶书皆同然按左传哀之二十二年越灭吴至二十四年公如越得太子适郢将妻公而多与之地季孙惧使因太宰嚭而纳赂焉乃止杜预注曰嚭故吴臣也岂越初感伯嚭内应之恩而用之后始僇之耶

壬寅暮秋余游西洞庭登毛公坛见所谓丹井石台遗迹求所谓毛公者而不知其名寻入林屋洞访灵威丈人之迹而不知其姓今见钱氏所寄陆广微吴地记毛公即灵威丈人名苌始为之一快既而思之恐未真也又有云般若台晋穆侯何曽置按何曽封安成公谥曰孝当其卒于晋时吴尚未平也曽何得来此又永定寺梁天监三年苏州刺史顾彦先置禅房寺宋建武二年苏州刺史张岱置按晋初有顾彦先天监初不闻也是时吴郡属扬州不称苏州又不设刺史宴圣寺梁天监三年司徒长史吴郡张融舍按融卒于齐不及梁天监也公孙接田疆古冶子死于齐何得葬海盐东十五里又古乐府载其墓在荡阴里甚明灵巗寺为晋太尉陆玩舍按玩官司空赠止本官非太尉也又称葬鸡笼山在吴县西北按既称陪陵葬当在建业支硎山支道林隠此后得道乘白马升天而去按道林性爱马故山有洗马涧未尝升天也又诸樊立至夫差没一百七年按寿梦卒以襄十二年哀二十二年而夫差没凡八十九年记俱误也

秦相范雎初但知有张禄而已至须贾入而真姓名出陆逊初名议至为荆州牧始名逊袁粲初名愍孙为侍中始名粲明张孚敬初名璁为少傅以上嫌名改为孚敬姚崇初名元之又名元崇最后名崇三名俱拜相眀冯胜初名国胜次名宗异最后名胜封宋国公

史称博陆侯不学无术废立大事伊训明征乃问古有如此不至答娈生兄弟书曰昔殷王祖甲一产二子曰嚚曰良以卯日生嚚以巳日生良以嚚为兄良为弟许厘庄公一产二女曰妹曰笩楚大夫唐勤一产二子一男一女男曰贞夫女曰琼华近代郑昌时文长蒨一生二男滕公一生二女李黎生一男一女并以前生为长此又近似该博老儒何也

王莽时勃海尹方年二十一无所师友性智开敏明达六艺魏都叔淳于仓奏方不学而文能读诵论义引五经文文说议事厌合众人之心帝征方使射蜚虫筴射无不知者天下谓之圣人然则方之才技当在曼倩公明间而遗言行迹不甚着定是蚤夭耳

祢正平气髙一世如荀文若之类无所不诋讥仅与孔杨善曰大儿孔文举小儿杨徳祖余子碌碌无足言者其至荆州独见赵戬而叹曰所谓剑则干将莫邪木则椅桐梓漆人则颜冉仲弓也戬在三辅避乱之荆依刘表而名不甚着故记之伯喈重王仲宣时亦在荆土而正平不称许不可知也

陆士龙诗故不如士衡耳至本传所载范阳卢志于众中问曰陆逊陆抗于君逺近机曰如君于卢毓卢珽志黙然既起云谓机曰殊邦遐逺容不相悉何至此哉机曰我父祖名播海内宁不知耶议者以此定二陆优劣窃恐未尔武帝甞问吾彦陆喜陆抗二人谁多也彦曰道徳名望抗不及喜立功立事喜不及抗后彦为交州饷士衡兄弟士衡将受之士龙曰彦本微贱为先公所拔而答诏不善安可受之乃止此段事絶同乃大相反何也要之致严取与觉士龙为胜

汉告反之典封列侯为过盛韩信彭越皆吕后使人告之也而彭越舍人传不载姓名其人亦不封告信者乐说封慎阳侯享国五十一年至孙买之而始弃市国絶告英布者贲赫封期思侯享国二十九年无后按告彭越舍人当是帝后知是吕后使故不封而慎阳过享乃尔天道似未有知也

石敬伦每与王处仲入学戏见颜渊像而叹曰若与同升孔堂去人何必有间王曰不知余人云何子贡去卿差近石正色云士当令身名俱泰何至以■〈雝上缶下〉牖语人萧敬范为湘州好宾友酣燕终辰座客满筵言谈不倦甞谓湘东王曰下官歴观世人多有不好欢乐乃仰眠床上看屋梁而著书千秋万岁谁传此者岂如临清风对朗月登山泛水肆意酣歌也二语各有致未可尽非

沈休文乆处端揆有志台司与徐勉最善乃以书陈情于勉其略谓今岁开元礼年云至悬车之请事由恩夺又外观傍览尚似全人而形骸力用不相综摄常须过自束持方可僶俛解衣一卧支体不复相闗上热下冷月増日笃取暖则烦加寒必利后差不及前差后剧必甚前剧百日数旬革带常应移孔以手握臂率计月小半分以此推筭岂能支久若此不休日复一日将贻圣主不追之恨冒言表闻乞归老之秩若天假其年还得平徤才力所堪惟恩是策勉为言于髙祖请三司之仪不许但加鼓吹而已是休文一衰病老公不知止足者也大是杀风景事而后世因瘦腰一语误入词调呼之为沈郎又以为风流之症极大可笑沈语曲尽老态故略存之 

王莽初改匈奴单于为恭奴善于改囊知牙斯名为知后以其叛改为降奴服于黜髙句骊为下句骊武曌改突厥黙啜为斩啜契丹帅孙万荣为孙万斩闰簒之人举动相同乃尔

生曰名死曰讳然汉时不必尔按樊毅西岳庙碑云弘农太守河南樊君讳毅毅时在也赵明诚録云汉碑生而称讳者甚众不特此又父母亡曰考妣而汉兾州从事郭君碑云哀哀考妣追惟霣灵卜商号咷丧子失明尔雅云父为考母为妣郭璞既引礼记生曰父母妻终曰考妣嫔复援诸书以为非生死之异称犹今谓兄为晜妹为媢耳笔此以俟考

杨大年谈苑云千文字题勑员外散骑侍郎周兴嗣次韵勑字乃梁字传写误尔当时帝王命令尚未称勑至唐显庆中有云不经凤阁鸾台不得称勑勑之名始定据此可发一笑而赵明诚乃举后周赵文渊华岳河渎碑书奉勑撰以辨之此又不必尔也按南北二史人主命令俱谓之勑北齐乐陵王百年因习书书数勑字闻之武成发怒召入杀之又齐废帝幸臣徐龙驹住含章殿着黄纶帽被貂裘南面向按代帝画勑此岂僻事而杨不知之所谓不经凤阁云云者正以阻抑内降之勑云尔

东昏侯三妃梁武初以潘妃不从赐缢欲留余妃纳谏以赐王茂而不能已纳吴淑媛七月而生萧综以自疑叛北良可笑综事极难处人至此岂非不幸耶

王粲乃毕万之后至恵王之子以王为氏王翦则周太子晋之后五侯则齐田和之后田即陈氏陈之先为舜故新莽以姚妫陈田王氏为宗室而已自取王所女东莱王基为子纳太原王沉女亦此意也

吾乡陆象孙谓投名刺既称顿首不当复言拜故尔然周礼辨九拜之仪一稽首二顿首注稽首拜头至地也顿首拜头叩地也又竒拜一拜也褒拜再拜也肃拜但俯下手即今之揖也好竒者有称肃拜不知其自处于倨而称顿首者亦无所不可若称竒拜褒拜亦通

野客丛书影字古用景自葛洪撰字苑始加彡为影战阵之字古用陈王右军小学章旁作车为阵隋国隋州古用随杨坚以其近遁走去辵作隋迭字古作迭王莽以三日太盛改从三田作迭古之对字丵下从口汉文帝以口多非实改从土罪字自下从辛始皇以字形似皇字遂改从网从非古劭字从刀刘宋太子名劭而恶字文为召刀遂改刀为力其说颇新而可据然亦有不尽然者帋纸二说尤穿凿故不复记

山海经曰西九千里曰夸父之山其北多有林焉名桃林其中多马多马而放牛于其野亦可笑也又春秋文文公十三年晋侯使詹嘉守桃林之塞以备秦以曲沃之官守之故曰曲沃城非曲沃也然则此为放牛地矣沈佺期诗有洛浦风光何所似崇山瘴疠不堪闻今本作青山非也佺期集有从崇山向越裳诗序云按九真图崇山距越裳四十里杉谷古崇山竹溪从道明国来于崇山北二十五里合水欹缺藤竹明昧有三十峰夹水直上千余仭所谓放驩兠于崇山者盖此地也一统志云崇山在慈利县西三十里即放驩兠之所

一统志黄山有刘宋谢晦庙晦刺荆州甞过黄山顾瞻久之后卒柩过不肯去因葬焉民为立庙宋封显应公本朝定祭以八月二十九日晦逆臣也本末甚明宋人既不之考而洪武天顺诸礼官儒臣皆似目无古人者可笑可笑

淮南子马聋虫也用修以为竒语按龙无耳牛耳皆实其聴皆以角可称聋若马则彼此能相语何言聋也

如淳汉仪注及胡母敬俱云武帝始置太史公位在丞相上以司马谈为之凡天下计出先上太史副上丞相此言误也太史令六百石一云千石迁之自传云天子始建汉家之封而太史公留滞周南不得与从事发愤且卒此岂位在丞相上者至所报任少卿书中所谓仆之先人非有剖符丹书之功文史星歴近乎卜祝之间固主上所戏弄倡优畜之流俗之所轻也又云仆亦甞厕下大夫之列又可征矣所谓计书先上太史副上丞相盖上之天子而太史其守藏者也

陆子渊谓宋太宗平列国所谓祼将之士颇多无地处之于是设六馆修大部书命宋白等总之三大部者册府元龟太平御览文苑英华也御览外又别修广记五百卷按三大部即御览广记英华也册府元龟修于真宗朝

姑苏志载朱勔事其一叶氏笔衡云黄策为两浙漕使被旨籍勔家策故迟其往且声言曰朱节使非他人比罪不过进花木耳所以遣我者亦以乡人故也朱氏遂稍得为徙匿计吴中旧事则云勔败检其家资有黄发勾者素与勔不恊既被旨黎明造其室家人妇女悉驱之出小民之家无敢容纳其纪事之不同如此

为吕氏右袒为刘氏左袒昔人颇有以绛侯为失计者王应麟则曰考之仪礼乡射疏凡事无问吉凶皆左袒是以士丧礼及大射皆袒左惟受刑则袒右故觐礼云右肉袒注云刑宜施于右是也以是考之勃诛诸吕之计已定若为吕氏则有刑故以右袒令之耳吴兴陈霆则云淖齿弑齐王王孙贾入市中呼曰淖齿乱齐国杀愍王欲与我诛淖齿者袒右市人从者四百是勃之先已有以袒右令众者今以袒右当受刑则市人从讨者当刑否耶应麟之考据自以为得情而不能不屈于陈氏矣然皆未得其情者也勃老将也已预知众心之归刘氏而不能无疑于吕氏之有党盖令一下而或间有右袒者或迟疑未左者立诛之以令众如杨素朱滔之举耳岂至此而始觇人心之向背哉

唐书皮日休后仕黄巢为学士以造谶文致忤见杀按日休后实遁于吴越以善终其子曰光业为其国丞相见陆游集

吴越春秋楚平王谓伍奢之誉二子遣使者驾驷马封函印缓往诈召子尚子胥令曰贺二子父奢以忠信慈仁去难就免平王内惭囚系忠臣外愧诸侯之耻反遇奢为国相封二子尚为鸿都侯胥为盖侯按楚虽僣称王其令尹公子虽至贵亲未有封侯者也

今人不识字者称不识一丁唐书有挽两石弓不如识一丁王楙考谓个字之误引续世说谓此个字及张翠微考异亦谓个字又引蜀志南史皆有所识不过十字语刘知几谓王平所识仅通十字复以为十字之误恐俱未然庄子谓丁字有尾丁尾左引非右引也然则庄子亦可谓不识一丁矣又秦符坚载记太元七年飨群臣于前殿乐奏赋诗秦州别驾天水姜平子诗有丁字直而不曲坚问其故平子曰臣丁至刚不可以屈且曲下者不正之物未足献也坚笑曰名不虚得因擢为上第岂其时谓平子擢上第而不识丁字耶

余以癸酉之楚江行过黄州覩有浮而编竹木筏者连十余家鸡犬相望亦有豆棚瓜架之属取陆务观江行记考之当时筏犹大铺以土可种菜今不尔也闻洞庭湖中大者尚可种菜杨用修引周礼泽草所生种之芒种王氏农书云即江南之架田也架田一名葑田以木缚架为曲田系浮水面葑泥附木架上葑即菰根也根最系而善紏结以土泥着上刈去其蔓便可耕种江东淮南二处皆有之其田随水上下东西故南方有盗田复引郭璞江赋云播匪艺之芒种挺自然之嘉疏赋江而云芒种嘉蔬又曰匪艺又曰自然非葑田而何余按嵇含草木志薤叶如落苏而小性冷而味甘南人编苇为筏作小孔浮水中则如萍根浮水面及长茎叶皆出于苇筏孔中随水上下实南方之竒蔬也含亦引江赋自然嘉蔬语然仅一种菜耳今谓为葑田恐王氏既误而用修复承之且璞辞明云标之以翠蘙泛之以游菰鳞被菱荷攅布水蓏翘茎瀵蕋擢颖散里盖菱芡石华之属耳此岂葑田也吴中有门曰葑广韵注去声菰根也吴中有葑田盖水田耳若谓浮水之田可以连畛接亩未必有之

市巷人俚歌称杨业之子曰杨六郎延昭延昭之子宗保宗保子文广征南陷南中其事多诬罔及览宋景濓所撰杨氏家传杨端者其先太原人仕会稽为望族徙寓京兆唐末南诏陷播州端应募往复之遂有其地传子牧南牧南传三公三公传次子实实生昭无子时宋益州刺史杨延昭之子充广使广西与昭通谱以其子贵迁后之自是有播州者皆贵迁之后也贵迁子光震光震子始名文广后至粲而大迄今为播州宣慰使按宋史延昭初名延朗仕至保州防御使髙阳闗副都部署有子曰文广从狄青南征为广西钤辖知宜邕二州累迁定州路副都总管以没今家传所记以子贵迁后杨昭者当广州钤辖时耶家传不言文广而云延广盖以第三世复有文广故讳之耳宋史又不着文广有后与否本朝杨武襄洪子俊从子信能俱有威名故人以附会业延昭辈称杨家将却不足论

今徐州下百二十里为吕梁洪水势险急漕河之喉咽也庄子所称吕梁在吕梁县南泗水之上有石梁焉故曰吕梁也悬水三十仭流沫九十里后渐平细又水经注湳水出善无县故城西南八十里其水西流歴于吕梁之山而为吕梁洪其巗层岫迂涧曲涯深巨石崇竦壁立千仞河流激荡飙涌云驰雷渀电泄震天动地司马彪曰吕梁在离石县西今人知徐之吕梁洪而不知吕县离石之两吕梁洪也

沈佺期诗玄莬城南秋夜长或以为菟作平声非也按袁绍典略睢固字白菟屯射犬或戒固曰将军字菟而此邑名犬菟见犬其势必惊宜急去菟不从为魏太祖所破诛然则菟当为兔从兔呼广韵于去声注草名又北复姓而不言与兔通故记之

太公望为汲人县民社宣白崔瑗令曰太公生于汲旧居犹存君与髙国同宗太公今临此国宜正其位以明尊祖于是立坛祀之何其迂也不虞人以崔杼致讥乎宋仁宗无子有一臣僚上言程婴公孙杵臼共存赵宗而血食永絶所以后宫鲜胤乃诏封侯庙祭仍迁此僚一官前后事俱可笑

十二属取牛鼠之类或以为形体有缺不全如鼠无胆牛无下齿虎短项兔无唇龙无耳蛇无足马无胆羊无瞳猴无脾鸡无外肾狗无肠猪无筋之类而亦有未然者旸谷漫録云子寅辰午申戌俱阳故取相属之竒数以为名鼠五指龙五爪马单蹄猴五指狗五指丑卯巳未酉亥俱阴故取相属之偶数以为名牛两爪蛇双舌羊四爪鸡四爪猪四爪王充论衡则云五行之气有贼害含血之虫相胜服其验何也曰寅木也其禽虎戌土也其禽犬丑亦土也丑禽牛未禽羊木胜土故犬与牛羊为虎所服亥水也其禽豕巳火也其禽蛇子亦水也其禽鼠午亦火也其禽马水胜火故豕食蛇（阙）而腹胀此说尤似不经都元敬辨之甚悉

羯鼓録虽存无有能传其法者开元帝最为妙絶宋璟裴冕李皋亦精其理宋元佑中邠州一父老能之有大合蝉滴滴泉曲其人死遂絶又有尺八者小说所载酒令遥望渔舟不隔尺八又明皇在仙宫以好吹尺八谪人间沈括云马融笛赋空洞无底剡其上五孔一孔出其背正似今之尺八杨用修云六孔旁一孔加竹木足黄锺一均或谓之尺八管然则尺八亦笛类也

发属于心禀火气故上生须属肾禀水气故下生眉属肝故侧生男子肾气外行上为须下为势故女子黄门无势亦无须

晋人喜服寒食散云服之使人神志开朗至病发则云散发反以为贵证又喜服五石散孙思邈云五石散大猛毒宁食野葛无食五石宜急焚其方以絶万世之祸沈括言唐人诗多有言吴钩吴钩者刀名也刀弯今南唐用之谓之葛党刀按吴越春秋阖闾既寳莫耶复令国中作钩曰能为善钩者赏之百金吴作钩者甚众而有人贪王之重赏也杀其二子以血衅金遂成二钩诣宫门求赏王问其故曰吾之作钩也贪而杀二子衅成二钩王以举众钩以示之何者是也钩师向钩而呼二子之名吴鸿扈稽我在于此王不知汝之神也声絶于口两钩皆飞着父之胷王大惊乃赏百金遂服之此吴钩之所由名以为弯刃似也

陆士衡文集所为周孝侯墓碑其自西讨以前皆可据独所谓弦尽矢絶畨系不救左右劝退处按剑而怒曰此是吾按节授命之日何以退为大臣以身殉国不亦可乎其下却云韩信背水之军未遑得喻工输萦带之势早拟连踪莫不梯山架壑襁负来归戎士扞其封疆农人展其耕织又云元康九年回疾増加奄延馆舍春秋六十有二天子以大臣之葬师傅之礼亲临殡壤建武元年冬十一月甲子追赠平西将军封清流亭侯谥曰孝礼也赐钱百万葬地一顷京城地五十亩为第诏曰处母年老加以逆旅逺人朕毎悯念给其医药酒米赐以终年以太兴二年岁在己卯正月十日葬于义兴旧原娶盛氏有四子靖玘札硕此大可怪按本纪永熈七年处及齐万年战败绩死之诏赠官爵赐赉恤母俱与碑同但所谓回疾増加奄延馆舍何说也且恵愍懐元俱无元康九年号而元帝为晋王之岁追谥处为孝侯今所谓建武元年者其明年也士衡以太安二年为成都王颍所杀又十五年而为建武元年何舛谬如此岂士衡先为文成其家至建武后始立碑讳战殁而改其辞又増太安以后诏令乎传言三子玘靖札碑言四子最少者硕

尚书之尚本当作上音读或云秦时人臣避上字故作常音至今因之不改若二十八宿音秀则洪景卢以为当如本音且引说苑辨物篇曰天之五星运气于五行所谓宿者日月五星之所宿也按宿之音秀北音误之盖元人词曲皆入秀字去上韵至宿州之宿则入徐字而以近徐州故别呼为南徐州北音之谬若此

晋人如温太真桓元子宋武帝之类皆好六博摴蒲唐名相如房玄龄姚元之之类微时亦皆为之韩昌黎以道学文章自任尤所笃好其所著画记云在京师甚无事同居有独孤生申叔者与余弹碁幸胜之是也张籍与昌黎书云执事多尚驳杂无实之说使人陈之前以为欢此有累于盛徳又商论之际或不容人之短如在私尚胜者亦有所累也况为博塞之戏与人竞财乎废弃时日不识其然愿絶博塞之好弃无实之谈昌黎报书止言驳杂而不及博塞盖亦有所讳也

用修谓苴字有十四音景卢谓委蛇有十二变俱可称引证之博矣

左传币锦二两注云二丈为一端二端为一两一两一疋也然则一端不可以言一疋公羊传乘马束帛束帛谓玄三纁二玄三法天纁二象地然则今人以一疋帛为束帛亦非也

墨子云楚灵王好细腰故其臣皆三饭为节胁息然后带縁墙然后起韩非子云楚庄王好细腰国中皆饿死以理言之当是灵王也然谓宫中多饿死则近楚王之好细腰谓女子也其臣何故三饭

隋书许智藏传秦王俊有疾上驰召智藏治之王梦其亡妃崔氏泣曰本来相迎许智藏将至当必相苦为之奈何明夜俊又梦曰妾得计矣当入灵府中以避之及智藏至为俊诊脉曰疾已入心当即发癎不可救也俊果数日而薨及考秦王俊传俊颇好内妃崔氏性妬甚不平之遂于瓜中进毒由是遇疾征还京师明年薨妃以毒王之故下诏废絶赐死于家然则梦中故妃崔氏何人也其自相矛盾如此

魏志洛阳虽经破乱而旧三字石经宛然犹存至冯熈与常伯存相继为州废毁分用大至頺落按汉熹平四年蔡邕与五官中郎将棠溪典等正定六经文字邕自丹于碑使工镌刻立于太学门外后魏武定四年移邺都河阳岸崩遂没于水其得至邺者殆不得半然则冯熙常伯存所损十之二三而堕水者又三四也周大象中诏徙邺城石经于洛时为军人破毁至有窃载还邺者船壊皆没存者破作桥基隋开皇六年自邺洛载入长安置于秘书内省议欲补缉立于国学不果大业之乱多为柱础贞观初魏征始鸠集之十不一存然传拓之本犹在赵绰云唐造防秋馆穿地多得石经故洛中人士逮今有之又宋初于唐御史府掘得十一余石黄黄伯思见尚书二百三十六字董逌见论语第一及第十四一石二百七十字十八至二十一石三百五十七字赵明诚有千余字谓邕所书乃八分而三体乃魏时所建不可知然前辈所记闗中藩司尚有数石而余严访之俱无踪迹岂其存者亦为柱础之类耶为一慨而书之

今世称三苏曰老泉东坡颍濵石林燕语则云苏子瞻谪黄州号东坡居士东坡其所居地也晩又号老泉山人以眉山先茔有老翁泉故云子由自岭外归许下号颍濵遗老亦自为传家有遗老斋叶梦得之言恐自有据

唐有四元崔延翰又为制科首也宋三元则王丞相曽杨学士寘冯枢使京金孟学士宗献元王宪佥宗哲明商少保辂若欧阳少师修则本州岛及太学礼部试称三元而廷试在第五非真三元也

弇州四部稿卷一百六十一

●钦定四库全书

弇州四部稿巻一百六十二

（明）王世贞 撰

○说部

△宛委余编七

偶一时人赋诗有陆通姓名人不晓所谓余谓此楚狂接舆也见庄子疏然诗入接舆则雅入陆通则俗此不可不知也按何氏余冬序録考姓名颇详然亦有未备者因増记于此仓颉姓侯刚氏见古篆文注许由字武仲见庄子释文尧姓伊祁少昊名挚字青阳帝喾名夋成汤字高密见帝王世纪皋陶字庭坚孤竹君姓墨名台见孔丛子注伯夷名允一名元字公信叔齐名智字公达见论语疏中子名伯辽见周昙咏史诗当作仲辽见帝王世纪彭祖姓籛（音笺）名铿见论语疏其子名胥余见庄子司马彪注老子父名干字符杲见前凉録老子初生时名玄禄见玄妙内篇管叔名度见史记注易牙名亚见孔颕达疏逄蒙之弟名鸿超杨朱之弟名布见列子伯乐姓孙名阳师旷字子野见庄子疏公孙弘字次卿见邹长蒨书子产一名美见左传注杜康字仲宁见魏武短歌行注孟轲字子舆见汉书并孔丛子又字子居见圣证论庄周字休见列子注孙叔敖名饶见孙叔碑计然一名研一名倪又姓辛字子文见史记索隠文种字子禽见吴越春秋陈仲子字子终见皇甫谧髙士传汉髙祖父太公名端见后汉书注又名煴字执嘉见皇甫谧帝皇世纪昭灵后名含髙祖兄仲名喜曹参字敬伯申公名培见史记注项伯名纒字伯见汉书注叔孙通名何见楚汉春秋东园公姓辕名秉字宣明夏黄公姓崔名廓字少通绮里季姓朱名晖字文季冉里先生姓周名述字符道并髙士传壶闗三老茂姓令狐见荀悦汉纪杨王孙名贵见西京杂记次非亦名荆轲见续博物志伏生名胜字子贱见西汉碑文翁名党字文翁见张崇文歴代小志张宗字诸君杜茂字诸公见陈忠传记注杨子云所称李士元者名弘见蜀秦宓传郑子真名朴严君平名遵见王贡两龚传注张宗字诸公见陈忠传注施延字君子见后汉书注田生字子春见楚汉春秋侯芭字铺子见论衡丁公名固见楚汉春秋卫夫人名铄字茂漪见翰墨志緑珠姓梁白州人见小传吕安字仲悌君苗姓应玚从弟俱见文选注花卿名敬定见旧唐书僧一行姓张名璲见续博物志窦滔字连波见武后记失马塞翁姓李见髙谷诗序

男子有双名者夏主赫连勃勃吐蕃将乞藏遮遮国相尚婢婢唐琵琶客罗赫赫乐工纪孩孩剑客精精儿空空儿李懐光外孙燕八八元学士承旨库库平章政事和和

妇人双名者隋炀帝宫婢罗罗元微之传崔莺莺又范十郎女莺莺张建封妾盻盻开元中宫伎薛琼琼宋宣仁太后小名淊淊朱端朝取妓马琼琼杜牧之所狎妓张好好元微之所欢钱唐妓谢好好画中美人真真又沈将军妾真真又元名妓赵真真同时冯漫济妻赵真真钱唐妓苏小小私藏千牛女达奚盈盈又王山所接仙女吴盈盈锦官城妓灼灼翟素死节婢青青常青姬红红朱虞部姬宠宠北里妓王苏苏郑举举王莲莲张住住钱唐倡杨爱爱善和坊妓端端武氏妓赛赛张虞卿妓英英又楚州官妓王英英秦州妓香香范十郎女燕燕宋善画妇人任才仲妾艳艳徽宗幸妓李师师义妓毛惜惜又张幼谦妻罗惜惜成都角妓丁怜怜又湖州妓丁怜怜魏鹏妻贾娉娉榴花女石醋醋刘讽遇鬼仙女翘翘又理宗宫人翘翘元名妓荆坚坚李心心顾山山冯六六辛弃疾妾田田钱钱又有别号双字者金赵学士元吴真人俱闲闲冯山人存存近有裘谦谦

鸟双名者青丘灌灌又鹣鹣（同上）崇吾蛮蛮药山罗罗又鹯鹯周周见禽经行扈氏唶唶宵扈氏啧啧（见独断）

兽双名者招揺狌狌姑逢獙獙空桑轸轸泰山狪狪泰戏■〈羊东〉■〈羊东〉霍山朏朏枚皋文文又南中猩猩北荒蛩蛩交广■〈巛上禺下〉■〈巛上禺下〉（音翡）即狒狒也羊羊螳螂也

四同名者真真三同名碧玉（乐府小家女）又（太元中司马义妾）又（乔知之妾即窈娘也）玉儿（潘妃）又（元树爱姬）又（陈敬瑄营妓）

二同名者飞燕（汉赵后唐寳歴宫中美人）朝云（河间王琛婢苏子瞻妾）夜来（魏文帝姬天寳名妓）及前莺莺好好英英琼琼惜惜翘翘怜怜

汉名士称凉州三明太尉段颎纪明度辽将军皇甫规威明大司农张奂然明也出一时以为竒矣晋南渡而后琅邪诸葛恢颍川荀闿陈留蔡谟俱字道明而皆有名号中兴三明人为之语曰京都三明各有名蔡氏儒雅荀葛清然则前后有两三明而后则字俱同前则同郡各竒也

湘东王有同姓名録其书今不存聊举其灼灼者在同时如两曽参一曽参杀人而致曽子之母投杼两毛遂一毛遂堕井而致平原君之痛哭异世则鲁秋胡因妇采桑调其妻投水死汉亦有鲁秋胡求聘翟公女翟公误传调妻事以为薄行而不许婚俱可笑也其次如国师公刘秀以名应图谶为王莽所杀而取王莽者为光武亦刘秀莽遣太师安新公王匡攻更始定国上公王匡不胜为所执杀唐李尚书益与宗人尚书益者俱赴饮据上坐因笑曰今日两副坐头俱李益代宗用韩翃知制诰宰相以平卢幕府员外及江淮刺史请上书春城无处不飞花絶句云用此韩翃而员外得之事皆竒其它同时者汉时两韩信俱髙帝时一封楚王一封韩王三召平一故秦东陵侯一为陈王上柱国一齐相（恐东陵侯即陈王柱国为陈封者秦自王剪父子外少彻侯矣不应有东陵侯）两王恢俱武帝时一浩侯一大行谋诱匈奴者也两王臧武帝朝其二年以郎中令自杀一六年为太常两王商俱成帝外戚一为丞相乐昌侯一为大司马成都侯两王章俱哀帝时一河平三年以太仆为右将军六年复为太常一四年以京兆尹直言死两王崇俱平帝时一新甫侯故丞相嘉子一大司空扶平侯魏两王烈一字彦方有隠徳一字长体有道术晋两王浑一为凉州刺史系戎之父一为司徒系济之父两王澄一即济弟封侯一即戎从弟荆州都督两孙秀一吴降将一赵王伦嬖臣俱拜骠骑将军封公两周抚一为王敦将一为彭城内史诛梁两王琳一散骑常侍一徳州刺史唐两李光进俱代宗朝一为光弼弟一为光颜兄俱蕃将赐姓为节度使封公两李继昭俱昭宗时一为孙徳昭一为符道昭俱赐姓名降朱梁为使相宋两王着俱太祖时一以文学典制一以书学待诏金两乌格俱大将

稍先后者吴两公子庆忌一王僚子一夫差末年将楚两庄蹻一庄王时大盗一庄王裔孙将军平滇自王者汉两王莽一右将军一大司马簒位者两王鳯一大司马大将军一更始成国上公两王谭一宜春侯一平阿侯两徐干一都护班超司马一丞相曹操掾晋两刘毅一光禄太夫一卫将军两张禹一丞相一太傅俱封侯两解系一见陶璜传一自有传两王恺一武帝舅一安帝时丹阳尹元两巴延一太傅淮阳王一大丞相秦王两萧钧一萧鸾子梁武时中书郎一萧瑀从子唐太宗时率更令

异代而相类者两王肃曹魏中领军为魏制礼元魏尚书令亦为魏制礼两王殷朱梁以节度使叛诛后周太祖亦以节度使诛两王彦章梁大将为晋擒吴统军为楚擒两王珪唐侍中宋左仆射门下侍郎皆门下相也两王溥一唐懿宗一周世宗俱宰相仙人有两王乔其一即子晋也其一为栢人令天堕玉棺以塟者僧有两智永一梁书僧一宋画僧

光武时固始侯李通魏武时都亭侯李通卫大夫王孙贾齐大夫王孙贾魏徐邈字景山见重武帝为侍中晋徐邈字仙民见重武帝为中书舍人魏将军张辽汉兖州刺史张辽字叔髙汉中郎将江革梁御史中丞江革梁李膺为蜀使至郡武帝悦之问曰今李膺何如昔李膺对云云晋文公有咎犯平公有咎犯善隠任政李宻以祖母老辞官后魏李宻以母老习医又隋末蒲山公李宻则天时王方庆为相又王方庆领尚药奉御髙宗初张昌宗为修文馆学士则天未张昌宗为春官侍郎汉宗室多同名者其自列侯以下或应有之乃至诸王亦自相犯何也岂非以宗正之失职耶余不能尽志姑志其显者四刘庆六安王河间孝王更始燕王清河孝王四刘章城阳景王髙宻顷王齐哀王常山靖王三刘嘉梁荒王琅琊康王汉中王三刘云城阳哀王广徳夷王东平炀王三刘定沛厘王彭城顷王甘陵贞王两刘长淮南厉王济阴悼王两刘荣临江闵王沛幽王两刘遂赵叛王梁夷王两刘交楚元王济北懐王两刘寿济北惠王琅琊恭王两刘勃济北贞王常山王两刘胜中山靖山平原懐王两刘武梁孝王城阳恵王两刘玄淮阳文王淮阳王（即更始）两刘旦燕剌王长沙炀王两刘贺泗水戴王昌邑王两刘授河间顷王胶东共王两刘宠陈愍王乐安夷王夫以王贺废主然泗水先封名之同犹可也淮南窜死赵遂燕旦以反絶国何所取而同之此大不可解者也

有以人而名器物者阮咸制阮遂名为阮咸今名阮王右军好鹅遂名鹅为右军康伯传外国豉遂名康伯见释常谈（见愽物志）僧鉴虚制汤羊遂名汤羊为鉴虚（今无之）番人毕罗好食汤麫遂名汤麫为毕罗（今傍加食）今人于豕肉豆腐及它巾服之类皆加以东坡名谓为眉山所制也有以器物而名人者令狐仆射楚小婢善歌李商隠锦瑟诗名锦瑟韦中令皋伎善吹箫名玉箫（韦事见传竒）

兄弟称二龙者汉许虔许劭齐柳■〈忄充〉柳惔五龙即窦仪兄弟六龙者晋卞粹及温羡八龙者汉荀俭绲靖焘注爽肃专唐崔管珙瑨璪玙玠球珦

兄弟三虎者贾彪

兄弟三凤者河东薛氏

昔人有父字其子者曹丞相操每下教称子桓右军与人书谓子敬飞白大有势子字其父者胡母谦之见父辅之暑月揺扇视事呼之曰彦国胡为自贻伊戚从子字其叔父者袁种谓盎曰南方卑湿丝能日饮亡何说王母反而已有臣字其君者光武幸章陵宗室诸母酣悦相谓曰文叔少时谨信与人不款曲帷直柔耳今乃能如此

唐文皇为天策上将开天策府置十八学士房杜等多至宰相后薛收卒以刘孝孙补之楚王马希范亦为天策上将开府幕僚拓跋恒李弘皋廖匡图徐仲雅等十八人亦授学士

舜重瞳项羽重瞳隋鱼俱罗朱梁康王友敬永乐中楚王子亦俱重瞳文王四乳宋范镃百常父子明倪文僖谦俱四乳

泗州僧伽顶有一孔以絮窒之发絮则异香出氛氲满室佛图澄左乳下一孔围七寸亦以絮窒之夜欲读书发絮则光照一室时时水边引肠胃涤之复纳于内物理有不可致诘者重瞳四乳不足道矣

仓颉四目唐有三耳张秀才

柳子厚记李赤死厕鬼事以为其人慕李白故名赤已可笑矣霏雪録所载慕太白者张碧字太碧慕乐天者黄居难字乐地又富家子杜四郎自号荀鸭以比杜荀鹤者尤可笑也

有举孝亷而为人主者魏武吴大帝也状元及第而为人主者夏主李遵项也

事有极可笑异者楚懐王死于楚为人所怜项梁立其孙心亦号楚懐王以谥为爵也元世祖年号曰至元其后顺帝慕之亦改年曰至元林邑王范扬迈死太子咄立慕父之徳亦名扬迈也

父子同名者二人隋处士罗靖父亦名靖及范扬迈魏大将安同父名屈子亦名屈然则韩退之所云期其杜度不足道也史记郑武公掘突谯周以为突滑而孙厉公突索隠以为皆非也

王彪之临之纳之准之舆之进之凡六世王胡之茂之裕之瓉之秀之凡五世王羲之献之靖之恱之凡四世王晏之昆之陋之徐逵之湛之聿之凡三世胡母辅之谦之吴隠之瞻之颜悦之恺之两世俱仍之字

汉有刘箕子朱孙卿许颜回晋有王彭祖梁有庾晏婴庾黔娄祖孙登又孙权女孙鲁班宋翟马周皆掩古人姓名

其命名有可笑者秦将军孔子胡熟侯刘圣人更始刘圣公于阗国王李圣天辛太公若乳母王圣则女子也取字有异者史记注仲雍字熟哉又北齐将军刘干字天

双名而一字者任不齐字选颜之仆字叔之类也名与字同者张巡字巡之类也

师旷识驳识谏珂（狐身鸟首）识首阳之神（狸身狐尾）其二諌其一謏东方朔识驺牙识巫雀识藻亷（水木之精长八九寸）识恠哉其一謏其二谏

管子知俞儿（卑耳溪神）东方朔又知毕方（独足鹤）张寛知女人星刘向知贰负（上郡山中械一足尸）贾逵知鸑鷟胡综知秦始皇厌王气物诸葛恪知傒嚢（山精如小儿）陆敬叔知彭侯（状如黑狗无尾）窦攸知鼮鼠张华知龙鲊（以苦酒沃之五色）知海凫毛知干将知临平石鼓（以蜀中桐材刻为鱼形叩之则鸣）知铜澡盘（晨夕鸣与洛中宫锺相应）知九馆龙洞知然石（以水灌之便热）知玉浆龙穴石髓束晳知显节陵科斗策贾渊知苟晞儿冢王粲知服矾人冢裴子野知白题国何承天知亡新威斗陆杳知紫荷槖又知千里酒又知古牺樽许敬宗知帝丘李珽知内黄傅弘业知蜼（形如豕仰鼻长尾有岐）苏绰知西汉故仓地杜镐知秦哀公墓李章武知鐡斧为禁物沈约知东夷罨盖（瓦具髙九尺锐下平盖中有劔一盖塟器也）陆澄识服匿（单于赐苏武酒器）傅奕知金刚石孟诜知药金叚成式知报时铁董养知周会狄地（下有苍白鹅飞去）卢若虚识鼨鼠（狗首虎臆大如拳）杜镐知雀饧僧赞宁知画牛隠见（见首巻中）刘敞知龙雀刀（赫连勃勃铸）又知周恶夫印为亚夫印刘蜕知古铜盎非齐桓公物斛斯征知錞于（以芒铜振之清响）祖莹知于阗国王故玉印徐铉知海马骨髙裕知陵鲤

陆澄与王俭等征事侯商略毕谈所遗漏百千条皆俭所未覩又与何宪等征事悉并其旧物夺之何宪在王俭宅征事以最优得五色簟白羽扇王摛后至悉夺之沈约与梁武征栗事少其二沈约策刘显十事显对其九刘显策约五事约对其二梁武策锦被事已尽刘孝标最后出十余条南唐铉锴策猫楚金多五十事元陈吕数驴刚中少三十条

古今事有絶相类者今记之以供抚掌之资如瘦沈语前有约后有昭略寄怨诗妻之窦前有玄后有滔望车尘之潘前有党后有岳善画妇人为帝杀之毛前有延寿后有惠逺致氷鲜之王前有祥后有延吊客驴鸣之王前有粲后有济又铜钱作埒之王前有济后有元寳立铜柱之马前有援后有捴射石之李前有广后有逺种玉得妻之阳前有洛阳雍伯后有卢龙翁伯怖小儿之麻胡前有秋后有佑又有刘胡及鬼俱曰麻胡凡四见

圣主时投水人知有卞随务光而不知有北宫无择骑青牛人知有老子而不知有封达生空桒人知有伊尹而不知有孔子（见春秋孔演图）白鱼入舟人知有周武王而不知有宋明帝河澌氷合人知有汉光武之滹沱而不知有慕容徳之黎阳鳯雏号人知有龎统而不知有顾邵献胙加毒以谗赐死人知有晋献公子申生而不知有秦孝文王子西蜀侯恽思妾令方士致魂人知汉武之于李夫人而不知宋武之于殷淑仪治阿誉闻而阿不治人知有齐宣王之大夫而不知景公之晏子梦寐求相人知髙宗之傅说而不知文王之臧丈人题壁作龙蛇歌人知有晋文之介子推而不知晋文之舟之侨秦许楚地而背之人知张仪之于楚懐王而不知冯章之于楚王先食不死之药而巧言以免死人知方朔之于汉武帝而不知中射之士之于楚王一字直百金人知淮南子而不知公孙子（丞相弘着）妻弃夫人知朱买臣而不知太公望沈江负父尸人知有孝女曹娥而不知赵祉女络掘地得石椁人知有滕公而不知有卫灵飞亷看竹不问主人知有王徽之而不知有袁粲倚柱读书雷震不辍人知有夏侯玄而不知有诸葛诞获偷侍儿人试文不杀因以赐之人知有杨素之于李伯药而不知有蔡兴宗之于孙敬玉侍婢环执饮馔人知有王武子而不知有杨国忠孙晟国忠晟又俱号肉台盘羊羹不徧致败人知华元之于御斟而不知中山王之于司马子期乳生湩人知有元徳秀而不知有李善彩衣娱戏人知有老莱而不知有伯瑜知囊人知有晁错而不知有樗里子鲁匡读易至损益而叹人知有向平而不知有孔子佩六印人知有苏秦而不知有栾大以石为虎射之没羽人知有李广李逺而不知有熊渠子又王充论衡云是养由基充以由基射晋侯中目而不能杀之为辨极可笑射楚王中目者吕锜由基以一矢射锜伏弢而死也逐兎堕马折肋而殂人知齐主髙演而不知燕主慕容皝倒用印人知有段秀实之阻朱泚而不知有李崧之安蜀一日杀二义士人知有袁绍之于臧洪陈容而不知有张敬儿之于边荣程邕之能使人主前席人知有贾谊而不知有商鞅苏绰饮千日酒至期发冢而醒人知有刘玄石而不知有赵英御屏隔座人知有汉郑弘第五伦而不知有吴纪亮纪隲杯中蛇影人知有乐广而不知有南皮令应柳（乐弓应弩）杀孝妇大旱三年人知有前汉之东海而不知有后汉之上虞万石君人知有石奋而不知有秦袭张文瓘留犊事人知有时苗而不知有羊扁食脱粟人知有公孙弘而不知有晏婴钱神论人知有鲁褒而不知有胡母民成公绥记半面人知有杨愔而不知有应鳯陈蕃下榻人知有徐穉而不知有周球雪中髙卧人知有袁安而不知有胡定梦赠笔人知有江淹而不知有王彪之王珣纪少瑜陆倕李白和凝马裔孙（其事稍异）噀酒救火人知有栾巴而不知有樊英邵信臣郭宪佛图澄成武丁入水戮蛟人知有周处而不知有澹台子羽荆佽飞菑丘欣羊车游后宫盐水洒地人知有晋武而不知有宋文御膳中有髪自数三罪以免死人知晋平公之庖人而不知光武之陈正因病甞粪人知越王勾践之于吴王夫差而不知郭弘霸之于魏元忠以酒赐妬妇饮之无恙人知太宗之于房玄龄而不知庄宗之于任圜即席尽器饮酒归而尚醒称所得器人知裴弘泰之于裴钧而不知潘■〈山亢〉之于朱梁太祖下第献燕诗座主以明年登第人知有章孝标而不知有于化成刻石髙山深谷人知有杜预而不知有颜真卿赐行酒炙人知有顾荣而不知有何逊阴锷一箭落双鵰人知有斛律光而不知有拓拔干髙骈锦鑬事人知有隋炀而不知有甘宁然脂膏为烛人知有董卓而不知有满奋还带阴徳至相位人知有裴中令而不知有白中令少孤门生废蓼莪人知有王裒而不知有顾欢发冢类逺祖貌人知有萧颕士之于鄱阳王而不知有吴纲之于长沙王入山妻二仙女久而归人知有天台之刘晨阮肇而不知剡县之袁栢狼硕因食辨劳薪人知有荀朂而不知有师旷强索妾人知有孙秀武承嗣而不知有阮佃夫闻鼓角声加敬人知有范云之于梁武而不知有到仲举之于陈武告灵不仕人知有王羲之而不知有何偃通它心观人知有忠国师之于大耳三藏而不知有普寂之于柳中庸祭赛忘书刀在庙鲤鱼为送人知有马当山之王昌龄而不知有宫亭湖之估客奕棋覆局人知有王粲而不知有到溉制千字文人知有周兴嗣而不知有萧子范赠柳妾人知有韩翃而不知有李还古即位御床陷地人知有桓玄而不知有侯景误食澡豆人知有王敦而不知有陆畅殡逆旅书生人知有王忳而不知有鲍子都寥有方桥神貌丑以足潜画之人知有定州之张平子而不知有忖留神之鲁般骆驼负水养鱼军中人知有宋孙仁佑而不知有隋虞孝仁杀负心仆人知有张咏而不知有柳开金莲归院人知有苏轼而不知有王珪隽不疑刘徳大将军光先后欲以女妻之俱辞不敢当俱病免后不疑以青州刺史为京兆尹徳以青州刺史行京兆尹事皆多所平反

张崇还镇率埒须钱赵在礼还镇亦率拔钉钱

庾杲之贫人云谁谓庾郎贫食鲑常有二十七种李崇富而吝人云李令公食常十八种盖庾惟三韭崇二韭也南北一时事相类若此

汉蔡琰有胡笳十八拍王昭君有胡笳三十六拍至二十一拍

晋秦中窦滔妻苏氏作回文诗八百一十二字唐范阳卢母王氏作天寳回文诗文亦八百十二字

晋平公出言而不当师旷举琴而撞之跌袵宫壁魏文侯出言而不当师经举琴而撞之中旒溃之一见淮南子一见刘向说苑燕太后不肯以少子质齐因陈翠爱少子之说而许赵太后不肯以少子质秦因左师触龙爱少子之说而许一见赵世家一见战国策髙齐神武不贵慕容绍宗以留文襄唐文皇暂出李绩以留髙宗俱见本纪申鸣援桴而进战为贼杀其父功成而自杀赵苞援桴而进战为贼杀其母功成而殴血死一见说苑一见后汉书医缓脉晋平公而曰君之病在膏之下肓之上秦武王示扁鹊病而曰君之病在耳之前目之上谓皆以色致也一见左传一见战国策东方朔知赤物为恠哉饮酒十石李章武知铁斧为厌物饮血三斗一见搜神记一见酉阳杂俎懐素习书尽数亩芭蕉郑虔习书尽数屋柿叶俱见法书録孙膑膑于魏而为齐帅司马喜膑于宋而为中山相一见本传一见吕氏春秋王济以钱千万与王恺赌射八百里牛一胜而探牛心尔朱文略以好婢与髙归彦赌射千里马一胜而截马头一见晋书一见北齐书卾千秋明萧何功髙立封侯公孙戎明樊哙不反立封二千戸一见萧何传一见王莽传兖州刺史李恂郡园小麦胡麻悉付从事扬州刺史费遂郡园小麦胡蒜悉付从事一见东观汉记一见谢承后汉书孙权得诸葛恪而以老桒熟狐精张华得雷焕而以老枽辨狐精一见搜神记一见集异志汉郭林宗遇雨巾角折人遂为折角巾周独孤信驰马帽微侧人遂为侧帽一见后汉书一见北史严畯为吴大帝诵孝经仲尼居张辅吴昭以为鄙生请诵君子之事上章陆澄为齐武帝诵孝经仲尼居王卫军俭以为博而寡要请诵君子之事上章一见吴志一见南齐书吴大帝梦人以笔点额熊循贺以为当作主齐文宣梦人以笔点额王昙哲贺以为当作主俱遂即位一见吴祚国统志一见齐书魏文帝为王时梦日堕地分为三分已得一分纳懐中陈文帝微时梦亦然后俱为三分之主一见谈薮一见陈本纪张茂先白鹦鹉梦为鸷鸟搏杨太真白鹦鹉亦梦为鸷鸟搏一见异苑一见明皇杂録欧阳率更见索靖碑初看云浪虚得名次日看曰名下定无虚士坐卧其下十日不能去阎立本见张僧繇画亦然见宣和书画谱杨司空素出见客挟侍姬红拂因奔李靖郭太尉子仪出见客亦挟侍姬红绡因奔崔氏一见虬髯客传一见昆仑奴传二人又皆剑侠也

郭汾阳与冯道亦有相类者郭以尚父太尉中书令汾阳王冯以太师中书令瀛王终俱八十余又有女俱配龙王皆许之而死塑骨于庙亦大竒人有题冯女庙者身既事十主女亦配九龙可供一笑

刘宾客禹锡以集贤学士至京李司空绅罢镇归禹锡过之出名姬佐酒禹锡赋诗所谓司空见惯浑闲事恼断苏州刺史肠者李即以姬赠之刘后分司还洛有姬甚美李司空逢吉以计邀而夺之刘作四诗以拟四愁投李李但含笑而已竟不答末句有料得夜来天上镜只应偏照两人心语不知所夺之姬即所赠者否但以一禹锡而两李司空者一赠姬一夺之可作笑柄及杜牧之以御史分司过留守宴问美姬紫云而欲得之朗吟而起其人亦李司空也名聴

弇州四部稿巻一百六十二

●钦定四库全书

弇州四部稿巻一百六十三

（明）王世贞 撰

○说部

△宛委余编八

愚尝恠南燕慕容徳登髙燕羣臣语如齐鲁固多君子当昔全盛之时接慎巴生淳于邹田之徒荫修檐临清沼驰朱轮佩长剑恣非马之雄辞奋谈天之逸辨指麾则红紫成章俛仰则丘陵生韵至于今日荒草颓坟气消烟灭永言千载能不依然又如曹景宗既贵谓所亲曰我昔在乡里骑快马如龙与少年辈数十骑拓弓弦作礕礰声箭如饿鸱噭中泽中逐麞数肋射之渴饮其血饥食其胃甜如甘露浆觉耳后生风鼻端出火此乐使人忘死今来扬州作贵人动转不得路行开车幔小人辄言不可开置车中如三日新妇此邑邑使人气尽此等语虽小愧大雅殊自竒丽徳拓跋景宗武人其能言尤可恠耳昔人谓史臣借饰之语恐亦未然

晋文即位探策得一羣臣失色裴成公进曰臣闻天得一以清地得一以宁侯王得一以为天下贞梁髙祖问王侍中朕为有为无对曰陛下应万物为有体至理为无宋文帝钓天泉池垂纶不获王景文曰臣以为垂纶者清故不获贪饵元魏髙祖名子恂愉悦怿崔光名子劭朂勉髙祖曰我儿名傍皆有心卿儿名傍皆有力对曰所谓君子劳心小人劳力周武自弹琵琶属梁王萧岿舞因起谢曰陛下既亲抚五弦臣敢不率同百兽此虽取捷供奉语不妨雅致若桓玄即位御床陷而殷仲文曰将由圣徳深厚地不能载梁武宫门灾谓羣臣我意方欲更新之而何敬容曰此所谓先天而天弗违又武帝即位有猛虎入建康郭象入江陵上意不悦以问羣臣羣臣无敢对者王莹在御筵敛板对曰昔撃石拊石百兽率舞陛下膺箓御图虎象来格纵极澹辞不能令人不呕秽

今世所称返璧盖左传所谓受飱而返璧也若以周敬王事拟之则佳秦始皇事拟之则不雅子朝与敬王战投璧于河后二日津人得之于岸将卖之石也已敬王事定献之复为玉秦使者夜过华阴平舒道有人持璧遮使者曰为我遗镐池君因言曰今年祖龙死使者奉璧具以闻使御府视璧乃二十八年行渡江所沈璧也西京杂记茂陵富人袁广汉于北邙山下筑园东西四里南北五里又何武葬北邙山薄龙坂东王嘉冡东北一里然则长安故自有北邙不止洛中也今考志记俱无之

书称归马华山之阳放牛桃林之野盖官不复録为兵车用置之民间听其耕牧而已程大昌因其地在河山阨束取孔颕达引杜预为证云华山之旁尤乏水草非长养牛马之地欲使自生自死腐儒穿凿一至于此不知革车三百两为马千二百匹所须地几何可发一笑汉文帝临厕韦昭所谓夹二水而临其岸也慎夫人如厕与武帝据厕见卫青溷厕之厕也

立仗马据颜鲁公疏以为起自太宗其门司式曰无门籍有急奏令仗家引对不得闗碍防壅蔽其立仗马二须乘者听程大昌以为太宗招言勤政至意至开元天宝礼仪立仗马李林甫所云一鸣辄斥即今仗马制也而招言勤政之意失矣按此马及仗当在外朝人主行幸它所或深宫而所谓急奏者必上变告警之类耳若方御朝岂有乗马径入理且必不以是待上言时事者也白虎樽尚有发者而竟太宗朝不闻乗仗马奏事人大昌之说恐亦无据

晋史袁彦伯宏在桓公府作东征赋而不及宣城一日桓命同载问君何以东征赋不及家君袁云尊公称谓既非下官敢专既未遑启不敢显之耳公疑不实乃曰君欲为何辞袁应声曰风鉴散朗或搜或引身虽可忘道不可陨宣城之节信义为允桓泫然而止又世说新语彦伯东征赋都不道陶公胡奴诱之狭室中临以白刃云先公勲业如是何以相忽畧袁窘蹙便答我大道公何以云无因诵曰精金百炼在割能断功则在人职思靖乱长沙之勲为史所赞按此必有一误彦伯岂有为桓客而遗宣城者使出无意则伏玄度已言之若使出有意不足见才而适来舋隙或胡奴之说差为近之今人知司马长卿为赋客而不知为经术士又不知为文翁弟子也按秦宓传宓云蜀本无学士文翁遣相如来受七经还教吏民由是蜀学比于齐鲁故地里志白文翁倡其教相如为之师又云虽有王孙之累犹孔子大齐桓公羊贤叔术宜立祠堂速定其铭

每读楞严经云贪明为罪遇精为形名魍魉鬼和销报尽生于世间多为应类酬足为人叅合文类贪成为罪遇明为形名役使鬼明灭报尽生于世间多为休征酬足为人叅合明类不免一自哂吾侪岂亦贪明贪成之报耶然据佛氏言则帝释天福尽尚堕五通僊见身有尽一应神道俱属修罗阎罗主者亦是业报固无恠也

刘向识贰负桎梏之尸盖僵尸数千年不朽者也鄩溪水侧有重人穴穴中有僵尸不知年载按记云人以五月五日生者尸不腐

今人正五九月不上任唯京朝官则不拘也在唐宋亦然按戴植鼠璞云释氏智论天帝释以宝镜照四大神州每月一移察人善恶正五九月照南赡部洲唐人以此三月不行死刑曰三长月节镇因戒屠宰不上官宋人多以是三月食素诵经已可笑矣今于正五九月不断屠宰但不上任尤无谓也

今人称法令曰令甲以汉宣帝诏令甲死者不可生然是法令首巻曰江充传注令乙骑乘行驰道中章帝诏曰令丙棰长有数见鼠璞甚明然则令乙者第二巻也令丙者第三巻也汉律当有十巻

曲逆县按博水濡水自源东径其县故城南枉者回湍率多曲复亦谓之为曲逆水张晏曰湍水于城北曲而西流是受此名而氏曲逆矣左传哀四年齐国夏伐晋取曲逆又竹书纪年魏殷臣赵公孙裒伐燕返城曲逆汉髙帝以封陈丞相贪其富而不辞亦不求改名至王莽始改为顺平矣

地里志言髙奴县洧水上有肥可用之博物志言酒泉南寿县南山出泉水大如筥注池为沟水有肥如肉汁取着器中始黄后黑如凝膏然极明与膏无异膏车及水碓缸甚佳北方谓之石漆又云水肥水经注铜雀台北曰氷井台髙八丈上有氷室室有数井深十五丈藏氷及石墨焉石墨可书又然之难尽亦谓之石炭陆士龙贻兄书三台上曹公藏石墨数十万斤云烧此消后可用然烟中人不知兄颇见之否今送二螺即此物也水经注言犍为朱提县山水险竒数百言而不及朱提银事亦一漏也朱提银比之他银极贵价可益十之五见食货志武帝时以银为币至平帝而始有朱提银耳周穆王时有烛银其光可鉴曰天子之宝盖不以为币也

余欲登太和山阅近所刻志不能举永乐以前事及山所由名考一统志亦无之按道元水经注云武当山一曰太和山亦曰■〈山上絫下〉上山山形特秀又曰僊室又荆州图副记曰山形特秀异于众岳峯首状博山香炉亭亭逺出药食延年者萃焉晋咸和中歴阳谢允舍罗邑宰隐遁斯山故亦曰谢罗山

余过襄阳城之十余里为习家池不能二畆许乃是流泉汇而为池耳前半里许俯大江按水经注沔水径蔡洲与襄阳湖水合水上承鸭湖东南流径岘山西流东南流注白马陂水又东入侍中襄阳侯习郁鱼池郁依范蠡养鱼法作大陂陂长六十步广四十步池中起钓台池北亭郁墓所在也列植松篁于池侧沔水上郁所居也又作石伏逗引大池水于宅北作小鱼池池长七十步广十二步西枕大道东北二边限以髙堤楸竹夹植莲芡覆水是游宴之名处也山季伦之镇襄阳每临此池未尝不大醉而还恒言此是我髙阳池故人为之歌曰此公出何去徃至髙阳池日暮倒载归酩酊无所知然则今之习池非复昔之旧矣又其地髙不可引湖水

用修以方城为万城其可笑不待言伯晦引史记阻之以邓林縁之以方城又我悉方城外及服虔杜预之说以辟之似矣然不如盛弘之荆州记之明切也其云叶东界有故城始犨县东至瀙水达泚阳界南北绵聨数百里号为方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕于方城之南盖皆傍此长山方城而名者也

左氏焚巫尫谓其尫瘦鼻孔向上天悯之不为雨以故焚巫其言极俚可笑然古有祈雨而焚身者盖不但焚巫也桂阳先贤画赞临武张熹字季智为平与令时天下大旱熹乃积柴自焚主簿崇小史张化从熹焚焉焚后灵雨澍应又济北戴封字平仲为西华令旱乃自焚天雨火灭官至太常后之焚身者僧也

余徃者赴晋阳臬踰上党见刻石有孔子回车处辨以孔子临河而返必不至其地于纪行笔之矣及览郦道元水经注云诸子史籍之文并言仲尼临河而叹是非太行回辕之言也然又云■〈干阝〉水东南径孔子庙东庙庭有碑魏太和元年孔灵度等以旧字毁落上求修复野王令范众爱河中太守元真刺史咸阳公髙允表闻立碑于庙则其事亦已久矣今庙与碑俱不存后人缘而刻此五字也

歴山有三处一统志云济南城南五里有歴山即舜耕处郑康成谓歴山在河东而曾子固辨其非子固似未读水经也按郦道元注云河东郡南有歴山谓之歴观舜所耕处也有舜井沩汭二水出焉南曰沩水北曰汭水乃径歴山下上有舜庙又周处风土记曰旧说舜葬上虞又记云耕于歴山而始宁剡二县界上舜所耕田于山下多柞树吴越之间名柞为枥故曰歴山道元谓周处此志为不近情传疑则可证实非矣安可假木异名附山殊称强引大舜歴山沩汭言是则安于彼乖矣然则宁剡尚在传疑济南犹似无据

每见人称前导者伍伯晋书贾充戏庾纯云君行常在人前今何以后盖纯之先人有为伍伯者按古今注云一伍之长也五人为伍曰伍伯一曰户伯汉制兵吏五人一户一灶每灶四直一伯故曰户伯又曰大伯诸王公行户服赤帻纁衣常韎率其伍以导引也

用修着赤牍清裁既不序赤名所以唯于秇林伐山载禽经云鵻上无寻鹨上无常雉上有丈鷃上有赤云赤与尺通庄子云斥鷃斥亦尺也此其所以谓之赤牍欤然则谓之斥牍亦可乎按汉西岳石阙铭云弘农太守常山元氏张勲为西岳华山作石阙髙二丈二赤又北齐平等寺碑云铜像一躯髙二丈八赤广州记称鰕须长四赤然则赤果与尺通也余故于广赤牍改正作尺而记于此以见用修未覩二碑也

用修称天子三河募少年为黄河折支河湟中河大可笑也此三河那得有少年募盖河内河东河南近京师地耳

史记曹参传萧何为法顜若画一徐广注音古项反一音讲汉书则云讲若画一文颍注讲或作较顜训直又训明讲训和温公通鉴遽改作较用修讥之似也却又妄改顜作斠而云勘斗斛也较车耳也则用修尤为可笑史记本文原无作斠注亦无勘斗斛训且较之一字岂车耳之外别无训乎留侯传史记作帷帐汉书作帷幄今亦以责之通鉴疑用修不曾见汉书也

又云汉书游于岩郎锺繇表庙郎郎当作廊而皆省作郎者上荫下下承上也此却不然龟筴傅纣为象郎岂亦下承上乎盖古文通用耳

用修能辨晋元非牛金所生且知其为诬辞而云魏道武名犍继受命为牛继马后之像此又误也道武初名涉圭后名珪犍者其父什翼犍也亦逺矣

唐人记宋延清二事吾皆疑之其一谓延清夜投杭州灵隠寺得句云鹫岭郁岧嶤龙宫隠寂寥属吟甚苦一老僧云少年何不言楼观沧海日门对浙江潮遂终篇迹之乃骆宾王也其二谓刘希夷去年花落颜色改明年花开复谁在延清爱而欲有之不许遂以土囊压杀之夫落花句虽自妍宛要非至者延清自多佳境何至苦欲得之其与宾王年事不甚相逺宾王集又有江南赠宋五之问及兖州饯别诗何得言非旧识若宾王果为老僧而之问后谪过杭时亦且老矣不得呼少年止由二诗并见集中而好事者欲以证希夷之横死宾王之幸生故令延清受此长诬耳

传竒称徐敬业黄巢亦俱为僧以免黄巢有铁衣着尽着僧衣语又一说宋开宝中八十老僧道价为丛林所重临当归寂从容示偈舒左足足底有黄巢二字又有载姚泓为终南山地僊事极详要之皆诬罔耳

罗虬比红儿不过市井间烟花语耳然唐诗纪事谓虬手刃此伎而作诗追悼之恐误盖诗语有任伊孙武心如铁不办军前杀此人又若教麤及红儿貌争肯楼前斩爱姫也恐红儿自以他故死不由手刃

史记年表秦以君公主妻河君主注以它女为君主秦君之女也汉之子女曰公主壻曰尚诸王女曰翁主壻曰承

杨用修证西施之沈江与陈晦伯之证西施随范蠡以去俱各有所出难以臆断第陈引吴地记句践令范蠡取西施以献夫差西施于路与范蠡潜通三年始达于吴遂生一子至此亭其子一歳能言因名语儿亭此大可笑按记亭在嘉兴县南一百里为吴地范蠡为越成大事岂肯作此无頼事未有奉使进女三年于数百里间而不露露而越王不怒蠡吴王不怒越者齐东野人之谈何足据也考越絶书曰语儿乡故越界名曰就李吴疆越地以为战地至于柴辟亭女阳亭者句践入官于吴夫人从道产女此亭养于李乡句践胜吴更名女阳更就李为语儿乡今称女儿亭盖误合为一也晦伯之驳用修真可谓梦中说梦矣

吴越春秋所载伍胥投水女溧阳然不知其人按李太白撰碑女姓史然则溧阳史在春秋已有之

用修引符子云姓名人罕知况其书乎马总意林亦不载下注云符子名朗东晋人见隋艺文志此亦不详正史之故符朗不当作符按苻坚载记后有朗传坚之从兄子也秦乱投晋为王国宝所构死着苻子数十篇亦老庄之流此书今收蔵经中余尝读之岂僻人僻书也

用修云杜子美诗近来海内为长句汝与东山李白好流俗本妄改作山东李白乐史序李白集云白客游天下以声妓自随效谢安石风流自号东山时人遂以东山李白称之子羙诗句正因其自号而称之耳流俗不知而妄改近世作大明一统志遂以李白入山东人物类而以杜诗为证近于郢书燕说矣按南部新书云李白山东人父为任城尉因家焉少与鲁人隐徂徕山号竹溪六逸天宝初游会稽吴筠隠剡中谷称蜀人非也今任城令厅有白词尚存至唐范传正志其墓曰白凉武昭王九世孙昭王陇西人隋末子孙以罪徙西域神龙时其父客自西域逃居绵之巴西而白生焉唐魏颗李阳氷序其文刘全白撰其墓碣皆曰广汉人故论白者或曰陇西或曰山东或曰蜀李阳氷云李翰林浪迹纵酒以自昏秽咏歌之际屡称山东李白亦云以张垍谗逐游海岱间子羙所谓汝与山东李白好盖白自号也然则白本陇西人产于蜀尝流寓山东子羙从游时在山东故称山东也此山东乃闗东非今之山东也一统志固已俗然用修亦所谓得其一未得其二者也

宋太祖诏天下重修建帝王庙委州长吏躬亲检讨仪相画样给付而中间有不相宜者秦始皇配有李斯汉景有周亚夫晁错唐明皇有郭元振后唐庄宗有郭崇韬明宗有任圜安重进皆君臣不相终者也髙辛以后稷配后魏孝文以长孙晟晟隋文时人不相值也后周文帝以宇文宪宪少于文帝卒时仅十六不应配也明皇不配姚宋而配张说王琚肃宗不配李郭而配苗晋卿裴冕霍光两配武宣而不祠昭帝秦始皇朱梁太祖石晋髙祖俱不应祀而祀中间如夏少康周宣王昭帝皆贤主而皆遗之赵中令诸公不学之过也女娲氏无配杨用修考三臣娀陵氏及圣氏随氏以志其陋

今天下府名太原府乃宋太宗以晋王升者也延安府乃哲宗尝封延安郡王升者也肇庆府徽宗以端王由端州升者也襄阳府真宗尝封襄王由襄州升者也庆阳府仁宗尝封庆国公由庆州升者也建宁府孝宗封建王由建州升者也徳安府神宗尝为安州观察使升者也独宋太祖即位以宋州为南京应天府而我髙皇帝首下建康定大业遂亦名南京应天府其脗合有如此者

今人以椿萱拟父母当是元人传竒起耳大椿氏八千岁为春秋以拟父犹可萱引诗语言树之背殊不切观唐元微之诗萱近北堂穿土早宋丁谓诗草觧忘忧忧底事则唐宋人必不以萱拟母也桥梓所谓桥仰而髙梓俯而卑周公之所以挞伯禽也却久

元魏御史中丞最为雄峻见崔暹髙俨传可纪然尚书省臣能禁止紏劾之孝文时中尉李彪以刚直闻事多专恣尚书左仆射李冲列其罪恶有司奏当大辟诏除名明帝初中尉元匡欲攻尚书令元澄澄奏其罪恶亦处死刑诏除名前后二十年内事也然冲与澄自劾彪匡后皆不久而卒事固有相类如此者

陶隠居载汉髙祖以始皇三十四年于南山得一铁剑长三尺铭曰赤霄大篆书即斩蛇剑也及贵常服之光武微时在南阳鄂山得一剑文曰秀覇魏武帝以建安二十年于幽谷得一剑长三尺六寸上有金字铭曰孟徳王以见人主受命之征按西京杂记云斩蛇剑长七尺晋太康中武库火飞去又载石勒耕地得一刀铭曰石氏昌篆书然刘曜读书管涔山有管涔王遣童子奉宝剑事见本载记而隠居不之及建安二十年武帝王业成矣此剑非所自创即其下伪为之以相鼓眩也

隠居又云汉平帝衎以元始元年岁次辛酉掘得一剑上有帝名因服之大篆书又宋顺帝凖■〈曰上廾下〉明元年掘得一刀文曰上血光照一室帝竒之二年七月使杨玉候织女不得惧死用以弑帝所得亦非祥也然是苍梧王昱不当作顺帝凖

李涪谓唐世郊天祭地止于再拜其礼至重不可加而以妇拜姑章必四为非礼然则彼时不行四拜也方干处士每拜必三时谓之方三拜宋朱元晦孙为淮东提刑与显者书必云万拜时谓之朱万拜皆可称人妖

淮南王英布犯法黥后至有国遂称为鲸布五季周行逢为三镇节度使加侍中宋狄青为使相俱少尝黥面贵而不欲去其文今人但知狄而不知周也则而至将相者孙膑司马膑自则者鬻拳自宫者竖刁

潘舆事今将母者通用之而不知潘以石崇事见法其母固同与其祸也及瓜事今以为得代之期而不知瓜期不得代连称管至父繇此为乱也含鸡舌香乃侍中刁存以年老口臭令含之墓碑生金在贾梁道庙以为晋中兴之兆而庾氏为灭族之候俱不为佳事也

车二马为丽三马为骖四马为驷鼓三百三十三槌为一通鼓止角动十二声为一迭昏鼓四通为大鼜夜半三通为晨戒旦明三通为发昫

丹铅録称后周静帝令宫人黄眉墨妆云引蕋黄无限当山额又额黄无限夕阳山语为证谓唐尚然又引荆公诗汉宫娇额半涂黄以为汉已有之详语意乃是额间小黄靥耳非黄睂也若周天元帝禁天下妇人不得施粉黛自非宫人皆黄眉墨妆盖眉不用黛而止用黄不欲其饰之羙上等宫掖耳全非额黄意也亦非静帝傅咸传攀蚊髯附蜹翼然则蚊亦有髯乎列子以燕角之弓搠蓬之箭射虱之心而悬不絶虱亦有心乎蛮触之国在蜗角闘而伏尸数百里虾邦蚁郡又不足言矣

丹铅余録载古鉴铭二以为唐人作按铭辞有长悬仁寿天子万春语疑隋仁寿宫成于此铸镜也又如珠出匣似月停空当眉写翠对脸传红亦似炀帝语

中国初无西瓜见洪忠宣皓松漠记闻盖使金人贬递阴山于陈王悟室得食之云种以牛粪结实大如斗絶甘冷可蠲暑疾丹铅余録引五代合阳令胡峤陷北记云于回纥得瓜名曰西瓜其言与忠宣同以为至五代始入中国按忠宣使金乃称创见则峤甞之于陷北之日而不能种之于中国也其在中土则自靖康而后其在江南或忠宣移种归耳

左传孔悝之难太子惧下石乞孟黡敌子路以戈击之断缨子路结缨而死据论语隠义孟黡一曰狐黯以诈坠子路折股畏其目光不敢前曰请覆子之目子路以衣袂掩目遂杀之又师觉授孝子传子路之子仲子崔欲报父雠杀狐黡告于夫子夫子曰行矣黡知之曰君子不掩人之不备须后日以蒲弓木戟与子崔战而死然则狐黡盖悔其诈杀子路而以死成子崔之孝者也事固不可信然亦足以少雪覆醢之辱矣

南史栁世隆由南兖州都督迁护军时尚书令王俭为卫将军修下官礼甚谨世隆止之俭曰将军虽存弘眷如王典何余尝怪之以为卫将军位在护军将军上何以有此后考晋六朝志乃知护军官品虽卑而于诸将军有上下分盖亦陈平护诸将之遗意也

李延寿作李神儁传云出见犬邢劭戏曰为是宋鹊为是韩卢神儁应声曰为逐丞相东走为负帝女南徂及作徐之才传又云甞与朝士出游遇羣犬竞走诸人试令目之应声云为是宋鹊为是韩卢为逐李斯东走为负帝女南徂其重复如此必有一讹

北史李氏传即延寿撰盖仿班固例与唐俱凉武昭王暠之后其载世系极详然内云在秦者名兴族为将军生子伯佑建功北狄封南郑公伯佑子徳徳子信为秦将虏燕太子丹信孙元旷仕汉为侍中弟仲翔位太尉讨叛羌于狄道阵殁塟狄道川史记李将军传所云其先自槐里徙居成纪实始此也仲翔曽孙广云云按信于广为六世其败于楚为始皇二十三年称信年少壮往及孝文之十四年仅五十八年而广已用良家子与从弟李蔡俱为武骑常侍计其年当与信等不应世次之多若此且南郑公非秦爵汉太尉为三公未闻年表之有李仲翔与翔之讨羌而殁也以此知记述之不易李世绩传卒年八十六考之碑七十六当以碑为正也传称大业末世绩为盗仅十七而绩以摠章二年卒至武徳元年为五十二年绩是时年盖二十五也然则大业四年绩已为盗矣传载其训弟语云年踰八十司马通鉴云年将八十亦知其谬耳然至所谓年十二三为亡頼贼逢人则杀亦似非实録盖绩十二三时为隋髙帝末年天下未甞有大盗也

宋史樊师古本名若水字叔清即南唐进士走北以丝绳量江面阔狭者也后至给事中户部使甞因召对上问之曰卿名出何书对曰唐尚书右丞倪若水亮直臣窃慕之上笑曰可改名知古倪若水实名若冰知古学浅妄引以对人皆笑之余家宋板唐书资治通鉴倪实名若水非若氷也且倪字子泉岂得为若氷乎修史者欧阳玄不应孟浪至此且以是而笑师古能无为师古所笑也耶

王翦传将兵六十万伐楚行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳又云王翦子王贲与李信定燕齐地二世之时王翦及其子贲已死而孙王离击赵项羽破禽离及考二十六年琅邪台铭列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯母择以位次差之王离在季父贲前则离乃翦冢孙袭翦爵者也贲盖翦之次子自以功封侯者也所谓有功不封者其时未定天下云耳及剖符而翦一子一孙为功臣之首又当时列侯二人伦侯三人凡封侯者仅五人而李斯与蒙恬李信不与焉可谓严矣所谓成者其嬴姓耶

弇州四部稿巻一百六十三

●钦定四库全书

弇州四部稿巻一百六十四

（明）王世贞 撰

○说部

△宛委余编九

乾坤凿度载太古百皇辟基文籀氏有巢氏遽理征萌始有熊氏（即庖牺亦名苍牙）继老神氏（天英氏）天老氏混沌氏天英氏无怀氏炎帝神农氏烈山氏帝牦氏老孙氏公孙轩辕氏

三坟载太古之人皆寿盈易始三男三女以女生为姓始三头谓之合雄纪生子三世合雄氏殁子孙相传记其寿命谓之叙命记通纪四姓生子二世男女众多羣多连逋是谓连逋纪生子一世通纪一姓是谓五姓纪男女众多分为九头各有居方故号居方氏生子三十二世强弱相迫中有神人提挺而治故号提挺氏生子三十五世通纪七十二姓故号通姓氏有巢氏敎人居巢穴积鸟兽肉聚草木实燧人氏教人庖食俱通姓氏后寿俱一太易伏羲氏燧人子也风姓号天皇太昊伏牺有庖升龙氏已前山坟连山易也人皇神农氏气坟归藏易也地皇轩辕氏形坟乾坤易也已上二则辞多穿凿附会姑记以俟考

帝王世纪载有巢氏一曰大巢氏燧人氏太昊庖牺氏一曰伏羲蛇身人首女娲氏与伏羲氏俱蛇身人首一号希是为女皇皆风姓大庭氏柏皇氏中央氏巻须氏要陆氏骊连氏赫胥氏尊卢氏混沌氏昊英氏有巢氏朱襄氏葛天氏阴康氏无怀氏凡十五氏皆世袭庖牺号（按此则有巢氏在后矣）

炎帝神农氏至榆罔凡八世合五百三十年

帝王之貌如伏羲女娲蛇身人首神农人身牛首戴玉英玉胜黄帝龙颜颛顼首戴干戈帝喾骈齿帝尧鸟庭荷胜眉有八采丰下鋭上帝舜黑色龙颜重瞳大口手握裦禹虎鼻大口两耳三漏首戴钩钤胷有玉斗足文履吉又云长颈鸟喙汤丰下鋭上珠庭晳而有髯倨身而扬声臂有四肘文王龙颜虎肩胷有四乳武王骈齿秦始皇蜂凖长目鸷鸟膺豺声汉髙祖隆凖龙颜美须髯左股有七十二黑子光武隆凖日角大口美须眉昭烈臂垂过膝顾见其耳晋武帝炎髪委地手过膝齐太祖道成龙颡钟声鳞文徧体梁武帝衍两骻骈骨顶上隆起有文在左右手曰武陈武帝霸先日角龙颜垂手过膝齐神武欢目有精光长头髙颧齿白于玉文宣帝洋鳞身重踝周文帝泰方颡广额美须髯髪长委地垂手过膝背有黑子宛转若龙盘之形隋髙祖龙颜长上短下额有五柱入顶目光外射有文在手曰王唐太宗龙凤之姿天日之表宋太祖正黑色方面大耳

其闰位方隅者项羽目重瞳子力能扛鼎喑呜叱诧千人皆废王莽侈口露眼赤晴大声而嘶反膺髙视瞰临左右孙权紫髯方颐大口长上短下刘渊子聪俱猿臂渊须长三尺余当心有赤毫毛三根长三尺六寸聪左耳毫长二尺非常光泽刘聪生而眉白须四尺余慕容皝龙颜版齿慕容手垂过膝苻坚背有赤文隠起成字曰艹付臣又土王臂垂过膝面有紫光慕容徳额有日角偃月圭文魏什翼犍隆凖龙颜立髪委地卧则乳垂至席

自古创业之君俱不利长子髙辛氏颛顼长子帝挚不善崩弟尧代立陶唐氏帝尧长子丹朱不得立立舜有虞氏帝舜长子不得立立禹汤长子太丁未立而卒周太王长子泰伯文王长子伯邑考一肇王迹一剪商者也泰伯伯邑考皆不得立秦始皇长子扶苏不得立立胡亥汉髙帝长子惠帝立而絶文帝继王光武长子东海王不得立立明帝魏武长子曹昂战没立文帝孙坚长子策无后立权孙权长子和不得立立休司马懿长子师无子立司马昭宋武长子义符废立文帝刘渊长子和废四子聪代刘曜长子胤前没虏止为王符健长子废立次子代石勒子弘为虎废石虎长子邃宣俱前僇慕容儁前子死次子暐立慕容垂长子令被杀次子宝立齐萧太祖长子武帝立一世而絶从子继之梁武帝长子昭明早逝次子简文代陈武帝长子死于江从子蒨立北齐神武长子澄弑次子洋立周文长子安定公立而废少子武帝立隋髙祖长子勇废次子炀帝立唐髙祖长子建成僇次子太宗立朱梁太祖晃长子友文坠马死少子友贞立后唐太祖克用长子落落阵亡少子存朂立明帝长子从荣僇从厚立吴王杨行密长子渥废次子隆演立南唐徐温长子知训以乱死义子知诰立蜀主王建长子元膺僇次子衍立南汉刘隠闽王潮子俱不立立弟后蜀孟知祥公主子在唐不得立立■〈日上永下〉宋太祖长子徳昭自杀弟太宗立太宗亦自作创始长子元佐不得立立真宗契丹安巴坚子东丹王不得立立次子徳光金阿固达子富勒呼不得立立弟乌竒迈元太祖长子先没立次子宪宗世祖长子珍戬与我髙皇懿文太子俱先殁然则由古及今创业之主其为嫡长子而得传位及后人者仅禹子启也亦异矣

尚书令本执政官至隋而重大业初仅杨素一人武徳中册拜太宗后絶不复设代宗朝加郭子仪固辞不敢当后邠宁帅王行瑜欲得之以子仪例不予加尚父太师赐铁劵然自是行瑜及李茂贞钱镠王镕马殷髙季兴钱元瓘钱俶得为之皆藩镇也楚王元佐镇王元偓周王元俨皆宗室也大臣赠者以无兼官为重若赵韩王韩魏王是也

天策上将亦唐髙特设以褒太宗者后加楚王马殷马希范皆开府如故事宋真宗加楚王元佐则虚称也如周王元俨辈用以赠官北齐有赠假黄钺至宋赠入朝不趋剑履上殿尤无谓

古官名有极贱而极贵者仆射有极贵而极贱者太师（乐官之长也）以文名武者汉昭文将军儒林校尉以武名文者唐有武学愽士今名有俗而官则雅者庶子洗马名有武而官则文者兵马指挥名有文而官则武者留守大而小者大使小而大者副使名与实不相蒙者祭酒古贵而今贱者宣抚招讨巡检古贱而今贵者侍郎（汉赵后通宫奴侍郎）

偶见有辞上柱国者以为人臣无上不知此官始在楚为勲官在令尹下诸卿上隋为从一品阶官在唐则为四品以上阶官不足道也古今官名有非人臣所宜称者总百揆（舜禹以后司马昭炎桓玄刘裕萧道成萧衍髙洋陈霸先杨坚李渊朱全忠俱为之盖即真之渐也）宰衡（汉王莽晋梁王彤）天柱大将军（魏尔朱荣后加尔朱兆髙欢皆辞）太上秦公（魏胡国珍）无上王（魏荘帝兄子邵）宇宙大将军都督六合诸军事（梁侯景）天地太师（成范长生）尚父（周太公望汉董卓唐郭子仪李辅国王行瑜五代钱镠）回天再造功臣（朱全忠）皇天之下一人之上（元帝师）安国相王（睿宗）镇国大长公主（睿宗妹太平公主）

相国丞相皆秦官秉政者太师太傅太保古三公后以为三师位上公以太尉司徒司空为三公故也相国自吕不韦萧曹后罢不设至司马昭父子以此簒魏后遂因之东汉有三公而无丞相曹操父子以此簒汉亦遂少置渡江之后惟王导会稽王昱以序迁者三师惟太师为尊魏避司马师讳改为太宰髙齐并置而以太宰位太师上左右丞相位太宰上然董卓以相国迁太师孔光以丞相宇文泰以大丞相迁太师大冢宰则又以太师为尊也元帅即汉太尉晋都督中外诸军职也金为都元帅权甚重而位在三公丞相下元则至轻仅若今之指挥使耳至加以天下为称则亦非人臣所宜当也

相国魏司马昭司马炎晋司马伦桓玄刘裕宋萧道成齐萧衍梁侯景陈霸先伪汉刘粲刘曜伪赵石虎石琨魏髙洋后周杨坚唐朱全忠皆不久而成禅代者也

大丞相魏尔朱荣髙欢宇文泰后周杨坚隋李渊契丹赵延寿韩徳让元巴延

天下兵马元帅唐肃宗代宗徳宗皆以皇太子领之朱全忠以梁王领之肃宗为大元帅五代时钱镠钱俶以吴越王领都元帅北魏初加尔朱荣柱国大将军位丞相上后遂加天柱若徽称然宇文泰在西魏与七功臣为八柱国加者渐多至隋乃以上柱国为崇加而柱国次之唐时上柱国品遂下至第四明兴始复正之以上柱国为正一品勲柱国为从一品勲

汉列侯不与政而勲重者位特进后以大将军邓隲辞位加同三司之仪以后得开府辟僚属又与三公俱开黄阁故曰开府仪同三司羊征南位开府谦让不肯辟召是也魏晋之际太保王祥以睢陵公太保卫瓘以兰陵公司徒魏舒以剧阳子老就第太保同保傅司徒同三司亦此意但不入官耳晋宋齐梁陈俱不轻受北魏尔朱世隆辞太保加同三师在三公上后周及隋改为勲官在柱国下有三等曰上开府曰开府曰仪同至唐而始复故文皇之世唯尉迟敬徳辞都督乃得加之位次房司空以后复为阶官之最其次特进国初亦因之然官至太尉司徒司空而曰仪同三司名实抑何舛也国初去开府仪同以特进光禄大夫冠正一品是矣然以公卿而称大夫如尚书再满考阶曰资徳大夫勲曰正治上卿其勲阶亦自相矛盾不可不改正也予甞戏谓官至卿而称大夫者尚书左右都御史也官止大夫而得称卿者太常至尚宝也

左传赵简子代卫誓师曰克敌者上大夫受县下大夫受郡杜氏注曰千里百县县有四郡当是时县盖统郡也按尧分天下为九州岛舜益以十二州禹复为九州岛其所统者五等之国耳自诸侯兼并地日益以大而始有郡县之名秦孝公命商鞅分秦地为四十一县后并天下罢侯置守凡三十六郡而郡始改而统县矣汉氏因之而兼有王国侯国武帝始复以十三州统郡国后设刺史权尊而秩卑若今之巡按御史至后魏末而刺史握兵益重遂为州牧三国晋氏往往复设将军督军而州有不领郡者郡亦有不属州者隋炀帝悉改州为郡诸邑属焉其大抵因秦之旧唐复以郡为州而开元天宝之际又以兵兴设节度使统之其不建节者为观察而亦有畿内如同华江左如苏常不属藩镇者宋兴藩镇为虚衘而实则以州领县其得称为府者或以建立行都如魏州兴唐或以天子藩封建节如宋州归徳府之类盖小则为州为军大则为府自故相以及曹郎皆得次第任之重者判轻者知而南渡之后又设招讨制置安抚以弹压之上而宣抚尚得兼领州府盖又隠然唐旧矣元始以府领州县府之大者为路县之大者为州而州又有领县者又为行省以分辖之军事兼属焉兵兴之际或设行枢密院事定则否大省则有行御史台小者有肃政廉访使国朝因之罢路悉为府后降行省为布政司行枢密院为都指挥司行台廉访总名之曰按察司以纲维郡县后以逺不相及复设守巡兵备分理之又以三司不相聨属岁命御史稽察之巡抚都御史以督摄之而府体益卑矣今之异于古者州属府府之上为监司监司之上为台察而又有小未安者既云州而又云府名所当改定也元以行中书省故名各省今两畿曰南北直隶则各省当云某司隶可也

秦虽废封建而功臣亦有一二封侯者见于峄山之罘诸碑可考凡列侯伦侯二等如王离王贲之类列于右丞相去疾上自汉以列侯为丞相武帝以丞相封侯至霍光废昌邑王之奏而御史大夫谊列于四嗣侯上矣然九卿犹在下也自后有子侯有小侯职日就卑而章服犹如故按汉有王侯而无公其封王者不以一字二字分等第至曹操封魏公进封王而后禅代之主皆取法矣

魏末定五等封郡公县公郡侯县侯伯子男开国者皆金印紫绶闗内侯在子男下犹金紫至闗外侯则银青矣皆世袭晋及六朝因之自郡公而上开国则易姓之渐也

元魏及北齐不受王爵而有功则别封郡公侯至有带三四爵者然同姓异姓皆不得封国王而郡县公侯益卑矣后周宇文泰辞安定王遂为安定公终身而其子嗣位进封功臣为晋赵燕宋等国公而无郡王隋氏因之然郡县公侯而下益多且贱不足计也唐以天子子弟封一字王稍疎而有功者如淮南赵郡江夏王之类文武功臣如赵国公无忌梁国公房玄龄之类皆得世袭盖自周而至唐异姓不王矣然国公郡王皆从一品也后至玄宗封安禄山为东平郡王以后王爵遂轻而兵马押牙亦有封王者矣然文臣不王如故也天宝以后王公亦不得世袭而末年藩镇强威逼帝室以王公不足重而朱全忠李茂贞李克用皆真王矣宋兴复承唐之旧而亲王郡王以宗室叙封公侯伯以文武臣第加不以功而以资然异姓犹不得王至徽宗举以封童贯而南渡后张韩遂因之秦桧韩侂胄以执政封矣元承辽金之后王爵尤易真王即将相可得之明兴始定为之等天子之子弟封亲王亲王之子弟为郡王皆自天子而下近于君者也开国公得赠王自侯而伯皆在正一品上虽师傅之尊班不得并矣盖略采汉氏之意而加详虽袭唐宋之名而加贵者也

古之封户有极异者汉以城邑封侯初自二百余户至万户其一邑之徭赋悉予之子孙能休养生息者或数倍于初髙齐以后封爵侈而户口不继于是别立真食之数大槩十之一二耳封禄止是调绢量户而计然皆不入御也至宋则止食本官之禄而户封实封皆以入衘为美观而已歴代官制无如宋氏猥杂甚至勲阶衘位十余条不知实职所在元丰稍有次序亦未尽善

设官慕古而不经者无如新莽其次宇文周莽以宰衡安汉公摄帝以王舜为太傅左辅甄丰为太阿右拂甄邯为太保后承即真后封子安新嘉辟诸孙为功隆功明等公以舜为太师封安新公平晏太傅就新公少阿羲和刘歆国师嘉新公布衣哀章国将美新公为四辅位上公甄邯大司马王寻大司徒王邑大司空为三公甄丰更始将军布衣王兴卫将军孙建立国将军布衣王盛前将军俱封承新章新等公凡十一公又仿尧典四星四岳以命四辅月刑日徳斗平以命三公更大司农曰羲和又曰纳言大理曰作士（用作字入官）太常曰秩宗大鸿胪曰典乐少府曰共工水衡都尉曰予虞（用予字入官）光禄勲曰司中太仆曰太御卫尉曰戴维执金吾曰奋武中尉曰军正又置主乗舆服御官曰大赘皆上卿郡太守曰大尹都尉曰大尉县令长曰宰御史曰执法公交车司马曰王路又有五侯将帅左伯右伯东通灵将五司大夫太子有师疑傅丞阿辅保拂胥附犇走先后御侮又有师友祭酒俱秩上卿又置卒正连率大尹职如太守属令属长职如都尉置州牧部监二十五人见礼如三公监位上大夫各主五郡公作牧侯作卒正伯连帅子属令男属长皆世有官无爵者为尹分长安城旁六乡置帅各一人分三辅为六尉部河东河内弘农河南颍川南阳为六队帅置大夫职如太守属正职如都尉更名河南大尹曰保忠信卿缘边又置竟尉以男为之宇文氏建六官其小冢宰以下至大夫上士一依周制而不能正其职也天元增设大前疑大后丞大左辅大右弼后杨坚执政复有左右大丞相三公六官并疑丞而下凡十五公矣

先为道士仕宦者唐侍中魏征丞相卢程先仕宦后为道士者唐礼部侍郎贺知章又河南参军郑铣朱阳丞郭僊舟以献诗罢官度为道士

先为僧而蓄髪仕宦者宋汤惠休唐贾岛蔡京先仕宦而削髪为僧者南齐刘勰梁刘之遴张缵宋饶徳操皆名士也勰即着文心雕龙者法名慧地一年而卒缵为执政方岳之遴官禁秘以侯景乱削髪寻皆为湘东王所酖死又北魏元太兴以西河王卫尉卿削髪名僧懿为僧为道而举进士者唐刘轲前后仕宦而中为道人者梁伏挺为行者唐徐安贞挺安贞皆以居官有罪惧发故也

由僧径拜大位者唐左卫大将军梁国公怀义元太保参议中书省刘秉忠明太子少师姚广孝怀义嬖幸不足言秉忠广孝皆名臣广孝不蓄髪不婚娶

由道士径拜大位者唐嵩山于什方为正谏大夫同中书门下平章事叶静能为国子祭酒郑普思为秘书监尹愔为谏议大夫仍以道士服治事明邵元吉为礼部尚书陶仲文为少师恭诚伯

有内职而移为将相者中书令枢密使汉官兼内外人者将行即大长秋有内臣而真为宰相者秦丞相赵髙魏太师大司马都督中外诸军録尚书冯翊王宗爱唐尚父司空中书令愽陆王李辅国南汉太师内枢密使龚托宋太师领枢密院事广阳王童贯少保梁师成元大司徒领中书左丞李邦宁有儒臣而入为内臣者太史公司马迁为中书令有内臣而出领儒臣者内侍监鱼朝恩兼判国子祭酒南汉至状元及第及雅士名儒俱先下蚕室而后得入用事抑何不幸也

栾巴初以天阉为中黄门后阳道开通自言出列卿郡张平养子通于平妾因自割其势后事苻坚至大将封侯号万人敌史不载其割势事见十六国春秋杨素弟约少为查所伤遂成宦者后为内史令封郡公而无子樊叔略长九尺被腐为髙氏给使殿省走周累典大郡封清乡县公谥曰襄见循吏传

女子改国号称帝者女娲氏周武氏称制者汉吕后女子封侯者女列侯阴安侯汉髙祖丘嫂鸣雌亭侯许负鲁侯底氏子奚涓死事无子母封十九年薨已上髙祖封临光侯吕嬃髙后封酇侯萧何子嗣侯禄薨髙后封何夫人为鄼侯

女子为女官者女侍中后魏元义妻胡氏齐髙岳母山氏赵彦深母傅氏南汉卢琼僊女尚书魏明帝选知书女子为之女学士唐徳宗朝贝州宋氏五女若萃若昭若华若伦若宪陈后主时宫人袁大舍等女愽士宋孝武朝韩兰英

女子为男官者女将军晋王廞起兵顾深母孔氏年百余以为军司马廞复以己女为贞烈将军唐行营节度许叔冀以卫州女子侯氏滑州女子唐氏青州女子王氏歃血赴义奏授为果毅陈女白颈鸦为契丹懐化将军侍夫数十人

女子执国政者齐陆太姬司纶綍者唐上官婕妤司史事者汉曹大家主兵者唐平阳公主洗夫人

女子诈为男子而有官位者齐扬州议曹録事娄逞唐昭义军兵马使国子祭酒石氏朔方兵马使御史大夫孟氏蜀司户叅军黄崇嘏杨升庵诗话又有女校书薛涛女进士林妙玉涛乃称谓之词妙玉宋女童应试封孺人

封爵有故加以恶名者颉羮侯刘信一本曰羮戛侯

髙帝微时过信其母戞釡以郄帝故也不义侯子密苍头子密弑其主彭祖故也悖义将军佞浊子符承祖元魏幸臣以罪斥故也违命侯李煜宋以其不降附故也他如宥罪归命思赦之类亦多以降附封者若纣世鬼侯汉曲逆侯陈平挟术侯刘昆皆以国邑乡名封而不佳

汉又有扐节瓡节挟厘稻夷有利■氏薪馆沈猷参鬷栗节洨夷揤裴兰旗蒲领乎繤即来丽兹■〈惸，扌代忄〉顷槀祖汁防（汁音什防音方今本遂作什方）阏氏沶陵南■〈贞阝〉陆量土军煮枣下摩辉渠湿阴河綦众利潦嫈南奅发干　鳣　蕡　缾　猇　邔　卤　棓　■〈车犬〉　膫　芒　既非郡邑而字义颇不明了疑即乡亭名也

魏武有发丘中郎将摸金校尉见陈琳檄宋废帝复设此官汉西域有僮仆校尉

谥法白虎通卿大夫有爵故有谥士无爵故无谥春秋之世周齐晋卫君及卿有谥大夫无谥若羊舌肸祁奚蘧瑗之类俱无谥也鲁大夫亦有谥如臧文仲郈昭伯之类俱有谥也秦楚宋郑卿无谥如百里奚孟明子文孙叔华元子罕子皮子产子太叔之类俱无谥也吴越君臣俱无谥如阖闾句践之类俱无谥也战国君有谥臣无谥秦有天下君以世臣无谥汉制列侯比于春秋有谥其无爵者不谥故西汉之世虽嗣侯亦谥也东汉之世虽三公亦不谥也晋渡江而后用司徒导言命公卿无爵而贤者亦予之谥无爵而谥自东晋始也处士之有谥自苻秦之于张忠公孙永始也其有私谥也则自春秋黔娄始也妇人从夫之谥也其别谥者则自周穆王之哀淑人始也臣有三谥则卫侯之于公叔贞惠文子也生而预谥则卫侯之于北宫贞子析朱成子也战国之臣死无谥然生而有美号者武信武安刚成诸君文信侯之类是也春秋之世出犇而仕他国者有谥如臧武仲中行文子之类是也崔杼栾盈身为僇矣族已灭矣岂其故臣而为之谥抑左氏自立之也

谥法所不载者恬汉牧邱侯石庆辟周宋辟公虒相支切虎之有角者汉广陵侯刘裘荡周晋国公宇文护■〈萐，疒代艹〉周卫侯姬某■〈疒酋〉周齐侯吕慈母赧周天王延渊明太子少保徐善述范汉陈文范寔私谥昌元易国武昌公何伯祥慧北魏广陵王元羽一唐银青光禄大夫司马贞一公承祯杰金梁国杰忠公大■〈白上犬下〉齐宋尹国孝齐公赵克修靓周慎靓王

有谥而无释义者强梁光禄大夫江革克北汉定陶男慕容契倾唐左散骑常侍房式恺周康国公栁带韦■〈畾上犬下〉周大右弼代王宇文达方周姑臧公令狐瑾道辽道宗洪基兴辽兴宗宗真熙金熙宗亶我明熙祖淳我明淳祖哲宋哲宗徽宋徽宗宁宋宁宗又秦宁公明中山武宁王达制汉髙逺侯丙猜剻成侯周渫祗汉衍侯翟山恒我明恒皇帝敷汉定侯刘越栁侯刘罢师崇汉崇帝（桓帝父）夏崇宗干顺庆南唐庆宗李荣后周庆祖郭简敢唐武都公权万纪颂汉皋虞侯刘显宜梁梁都侯韦放谷汉祁侯缯贺式汉士军侯宣义代唐代宗胜汉河陵侯郭容衍汉邯会侯刘仁贲汉戚侯季长申周陈侯妫犀侯于汉栁侯刘自为安郭侯刘传富息汉卢水侯刘爵冲汉冲帝晋宋十四王野周大前疑越王宇文盛闻周滕王宇文■〈辶〈卤，夕代乂〉〉僭周右大丞相赵王宇文招专唐尚书宋庆礼初谥繻周郑伯姬骀替梁上黄侯萧晔脱陈西丰侯周敷闇周太子太傅斛斯征利周陈侯妫曜骄梁中书令萧子显蔡髙阳公许敬宗刻汉成安侯郭赏惑周陈王宇文纯义明髙文义谷康武义茂才静北魏静帝又李文静宪略宋贾武略逵元张武略弘靖初谥释义谋略计划也可以证杨用修之谬真宋真宗周鲁侯姬濞晋兰陵世子卫恒考周王嵬鲁侯姬酋汉平昌侯王接■〈⺮甾〉川王刘尚等四人玄唐玄宗明玄皇帝博唐陈国公窦抗仁汉一皇宋元明三宗一祖隋唐国公李昞慎周卫侯姬頺陈侯妫圉戎汉辉渠侯应■〈疒乇〉寛梁广信侯萧映素宋宣徳郎徐节素积初谥济金都国定济公完颜满都赫伯唐宋国萧贞褊公瑀智元武都智敏王茂苏苏

有谥忠孝者唐太原王武士艧郇国公韦陟也有谥文质者宋博罗主簿罗从彦也

穅今谥法不载而汉中山靖王孙昆侈嗣王薨谥曰穅音与糠同恶谥也好乐怠政曰穅又有安阳侯刘延被阳侯刘偃皋虞侯刘定谥亦同

天子为臣下作碑者唐太宗为魏征髙宗为李绩玄宗为张说徳宗为段秀实宋太宗为赵普仁宗为李用和神宗为韩琦国朝太祖为徐中山达太宗为姚恭靖广孝孝宗为张昌公峦而己

古有称金貂者常侍侍中揷貂以金为柱也汉称金紫者金印紫绶也其后江左入衘曰金紫光禄银青光禄犹此意也唐所谓金紫者紫衫金带也又赐紫及金鱼袋后元复以金紫银青入衘国初亦因之印在秦汉以为佩服之章至六朝尚因之故至小其丞相列侯不过寸余不以施奏牍也唐用龟鱼以代印而印用之奏牍矣至明而印之寸分加大矣明之所谓绶非绶制也芾也其牙牌则以代印及龟鱼也古王公列侯皆金印丞相将军亦金印今法亲王金宝一二品银印余皆铜印古印列侯存者多铜印人不能晓所谓按古赐印外许得自制铜木牙印盖仿印制而为之金银印不能存而铜独得存故也

唐时将相告身用金花五色绫纸至宋则用织成花绫以品次有差宋勑俱草书后用三省长官佥押尚书印然无御宝当时每授官则有之至国朝考最始给与一品至五品皆诰六品以下勑花色殊异公侯一品玉轴伯及二品犀轴三品四品镀金轴余角轴内惟御宝加于年月之上其特使则有勑勑用小龙墨栏黄纸

弇州四部稿卷一百六十四

●钦定四库全书弇

州四部稿卷一百六十五

（明）王世贞 撰

○说部

△宛委余编十

三皇本纪天皇氏兄弟十二头（人也）各一万八千歳地皇十一头各一万八千歳人皇九头分长九州岛合一百五十世为四万五千六百年项峻始学篇云天皇十三头号曰天灵治一万八千歳徐整三五歴记云一人十三头也又地皇兴于熊耳龙门山人皇九头兄弟各三百歳分居九州岛此以为荒唐未敢信然至晋宋纪各称毗骞王从古以来不死则至于今当尚在也

人寿至百歳而极彭祖七百余歳自服僊丹后入流沙亦不言死帝王世纪神农在位百二十年黄帝少昊俱在位百年帝喾年百五歳尧年百一十八舜年百有十禹汤年俱满百六韬云文王祖古公寿百二十王季百岁文王九十七武王九十三周穆王五十即位在位五十五年盖世寿也太公年百三十六召公百八十毕公年亦百余汉文帝时有乐人窦公者亦年百八十汉张苍拜相封侯年百余歳魏范明友奴二百四十岁晋范长生两仕蜀前后百年魏罗结百七歳为外都大官百二十乃卒梁穰城人年百四十歳唯饮乳锺离人顾思逺年一百十二歳凡九娶有子十二人死亡略尽召为散骑侍郎亦至百二十而卒上津人张元始年一百十六歳膂力过人进食不异九十七始生子遂无影唐有李元爽者百三十六歳开元东封太原于伯龙一百二十八岁宋党翁百七十余岁谯定百三十歳琼州杨叔连百二十二父宋卿百九十五九世祖不语不食不知其年

竹书纪年所载诸公之寿有可考者颛顼三十一年产伯鲧又四十八年而陟为髙辛氏六十三年又至尧六十一年而鲧治河年百七十二岁矣尧六十九年而黜盖百八十歳也桀十七年商使伊尹来朝三十一年桀亡又十二年汤崩汤与尹年相等外丙元年小庚五年小甲十七年雍已十二年仲壬四年太甲元年而伊尹放太甲桐宫七年而伊尹亡距汤亡三十余年计尹之寿亦可百三十矣纣三十一年西伯得吕尚以为师年八十又二十一年而纣亡又五年而武王陟又三十七年而成王陟康王六年而太公薨寿一百五十二也吴地记诸樊在位十四年余济十七年余昧二十一年僚十三年阖闾在位二十年夫差二十三年夫差将败之数年延州来季札救陈去让国之歳不下百年则三代人臣之寿未有如四公者也然考左传寿梦卒襄三十一年去哀七年实七十七年耳其三公纪年考之正史亦未尽合然要之在百歳外也

鄋满长狄侨如之弟焚如简如以宣二年攻齐卫被杀计其时侨如当四十余矣又一百二年而侨如死于鲁东门寿亦将百五十矣魏拓拔主称神元帝者百四歳髙丽王康年百余吐谷浑王夸吕即位后自称可汗者百年皆外国主也宋史日本国有大臣名纪武内者年三百七歳尤为异闻

文武以后人主眉寿之髙者周穆王百五岁梁武八十六宋髙宗八十一元世祖八十唐玄宗七十八唐髙祖汉武帝及我太祖俱七十一

人主享国之久者周赧王五十九年周穆王汉武帝俱五十五年周平王五十一年梁武帝四十九年周显王四十八年周宣王唐玄宗及我世宗俱四十六年（秦庄襄王齐景公五十九年）

宋髙宗在位三十一年为太上皇二十五年

即帝王位之晩者武王八十七宋髙祖六十四唐明宗六十一混一之晩者元世祖六十三

大臣老居位者伊尹太公毕召外若张苍范长生夹谷吾里补俱近百歳为丞相国公百余岁卒罗结百十二歳始以外都大官致仕卫武公九十五而为周卿士鬻熊九十而为文王师髙允九十为中书令九十八以左光禄大夫来敏九十七以执慎将军吕岱九十六以大司马李先九十五以内都大官司马孚九十三以太宰都督中外诸军士夑九十三以交州牧王盘九十二以翰林学士刘寔九十一以太尉张俭以太师夏侯胜九十以太子太傅杨统九十以光禄大夫卒张万福八十余以工部尚书致仕九十卒食禄七十年未尝一日病王裕之八十八以左光禄大夫开府仪同三司王起八十八以左仆射同平章事山南西道节度使卒郭丹八十五以司徒罢郭伋八十五为华州牧明年以太中大夫卒王祥八十四以太保睢陵公致仕明年卒郭子仪八十五以尚父太尉中书令汾阳王赵熹八十四以太傅张俭八十四以卫尉卒史浩八十四以太保魏国公致仕八十九以太师卒乔行简八十五以少傅平章军国重事乞祠八十六卒赵充国八十余以后将军营平侯罢就第八十六卒张皓八十三以廷尉罢贡禹八十二以御史大夫胡广八十二以太傅録尚书事卒蔡义拜丞相已八十余董昭八十一为司徒张昭八十一为辅吴将军公孙弘韦贤俱八十以丞相陶侃长孙嵩俱八十以太尉卒韦安石八十以左仆射始为乱兵所害太傅郑袤食禄六十余年其它未可悉纪

宰相秉政之久者汉萧鄼侯何汉元年为丞相进相国至惠二年卒凡十四年张北平苍文帝前四年为丞相至后四年免凡十四年霍博陆光以后元二年为大司马大将军秉政至地节二年卒凡二十年王阳平凤以竟宁元年如光官秉政至阳朔三年卒凡十一年吴广平汉以建武元年为大司马豫政至二十年卒凡二十年曹太祖操以建安三年为司空擅政至进丞相魏王卒凡二十五年诸葛武乡亮以章武元年为丞相秉政至建兴十一年卒凡十四年晋王始兴导以建武元年为骠骑将军录尚书事进司空司徒太保丞相以咸康五年卒凡二十二年谢庐陵安以宁康元年为仆射秉政进卫将军太保以太元十二年卒凡十二年刘髙祖裕以义熙四年为开府仪同三司录尚书事擅政进太尉太傅相国宋王至永初元凡十三年宋刘彭城义康以元嘉六年为司徒秉政十七年以大将军出督凡十二年魏长孙北平嵩以天兴元年为司徒辅政进太尉柱国大将军以太延元年卒凡四十年髙神武欢以中兴元年为太师大丞相擅政天平十二年卒凡十六年宇文太祖泰以太昌三年为丞相擅政齐王廓三年以太师大冢宰卒凡二十三年隋髙齐公颎以开皇元年为左仆射辅政至罢凡十九年唐房梁公玄龄以贞观元年为右仆射辅政进司空至卒凡二十一年李晋公林甫以开元二十三年同中书门下三品擅政天宝十载以左仆射右相文部尚书死凡十九年元进贤载以宝应元年同中书门下平章事秉政大厯十二年诛凡十六年宋秦申王桧以绍兴八年右仆射同平章事再擅政进少保太师以二十四年死凡十七年史卫王弥逺以嘉定元年为右丞相枢密使擅政进少师太傅太师以宝庆六年卒凡二十七年贾魏公似道以开庆元年为少师右丞相枢密使擅政进太师平章军国重事徳佑元年窜凡十七年此皆首尾在政府者也

若霸国之相无过于管仲魏冉者管仲以桓公元年执齐政至卒凡四十一年魏冉以昭襄元年为将军执秦政封侯至十二年为相至罢凡三十六年

白起以昭襄十三年为大将至五十年而罢凡三十七年廉颇以赵孝成王十六年为大将四十年悼襄王元年奔魏

凡出入将相最久者綘侯周勃从入汉为威武侯相国太尉再为丞相就国凡三十四年颍阴侯灌婴为昌文侯御史大夫车骑将军太尉丞相凡三十年郦疥数将兵有功不当侯十二年用父食其故封髙梁侯凡六十三年张北平苍以代相封侯为计相四歳淮南相十四岁御史大夫六歳丞相十四歳比卒凡五十五年司马宣王自抚军大将军受遗辅政进太尉太傅大都督凡二十三年司马孚自司空至太宰三十年桓南郡温自都督荆州平蜀进开府太尉大司马都督中外诸军録尚书事杨越公素以御史大夫为行军元帅仆射尚书令司空司徒太子太师出入将相俱二十七年刘江夏义恭自都督荆州进司空司徒录尚书太尉太保太傅领大司马太宰三十四年长孙赵公无忌以尚书左仆射罢政为开府司空后去尚书门下省加司徒太子太师后同三品加太尉检校中书令知门下省加太尉任公辅者三十六年李英公绩初授大将军至左仆射司空太子太师出入将相垂五十年郭汾阳子仪以使相进司空司徒副元帅尚父太尉二十六年满中书令二十四考裴晋公度四为同平章事三建节一留守官司空司徒侍中中书令凡二十五年钱吴越王镠建镇海镇东节加太尉太师中书令尚父天下兵马大元帅凡四十年张齐王全义自河南尹建节加太师尚书令天下兵马副元帅凡四十年马楚王殷建武安四镇节加太师天策上将凡三十八年赵韩王普三为首相三建节一为西京留守左仆射太子太保少保司空司徒侍中太保中书令凡二十九年文潞公彦愽再为首相一平章军国一首元枢五换节领两镇加侍中司空司徒太尉太师垂五十年蔡鲁公京自左仆射入凡五拜相一为司空太尉太子少师太子太师再授太师领三省事凡二十三年史魏王浩一为右仆射右丞相枢密使三领祠加少保少傅太保太师凡三十二年安圗三为中书右丞相一镇北边垂四十年

夏侯婴为太仆事四主二十九年于定国为廷尉十八年

宋闽人蔡伯俙三歳应荐真宗授秘书正字歴州郡至八十以列卿致仕食禄七十七年而无可纪孝宗朝吕嗣兴四歳授右从政郎皇孙荣国公伴读后亦无闻

佩六国相印者苏秦五国相印者犀首六国上将者公子无忌五国上将者项籍

汉世五为三公者胡广四为三公者杨赐三为三公者黄琼杨彪唐五入相者萧瑀裴度崔胤四入相者韦巨源姚崇韦安石三入相者武承嗣武攸宁豆卢钦望武三思李峤李懐逺崔湜刘幽求张说张延赏王铎郑畋

五季三入相者冯道宋五入相者蔡京三入相者赵普吕蒙正吕夷简张士逊文彦博

昔人以冯道比胡广盖言其遘际行履之同也汉顺帝五年胡广已为尚书仆射又十年而以大司农为司徒质帝元年梁冀弑帝为太尉桓帝元年罢十月为司空五年致仕又四年以太常为太尉又二年梁冀诛为庶人又八年以太常为司徒又二年为孝灵元年叅录尚书事其年宦官杀陈蕃等进太傅录尚书事封又四年卒凡事和顺质冲桓灵六帝周流四公三十余年冯道始事唐庄宗庄宗为明宗所簒事明宗三年由端明殿学士为中书侍郎同平章事废帝为潞王所弑事潞王以司空平章出镇义成石晋灭潞王四年入为司徒侍中出帝初以太尉侍中镇匡国契丹灭晋为太傅汉入洛为太师周簒汉以太师为中书令瀛王凡五国十一主出入将相三公者二十四年

冯道作长乐老叙为千古讥笑之端固也其时有窦贞固显唐庄宗朝为石晋学士汉司空首揆周加司徒侍中以迄罢相至宋用前三公赴阙陪位乞以东宫三少奉朝请不得归洛卒年七十八自为墓志张昭事王师范义不臣梁事唐庄宗劝张宪以死节而身后倍之歴后唐晋汉周皆显官以至宋祖至吏部尚书封陈国公宋琪为契丹进士事汉周及宋拜相两朝王易简举梁进士至周显徳位太子少保宋初加少傅三公寿俱七十九琪又作多幸老民叙易简构一鸣堂二品楼盖不为长乐之见者少矣

颛顼十歳而为少昊相帝喾十五而为颛顼相唐尧十五而为帝挚相甘罗十二而为秦上卿介子推十五而为楚相韦康成十五而为郡主簿司马元显髙澄俱十六开府辅政崔英十七而为苻秦諌议大夫子竒十八而为齐东阿守张缅十八为汉淮南守贾谊十八为博士终军二十为谒者俱有声

安圗二十一为丞相董贤二十二大司马刘义康二十三为司徒录尚书事刘休仁为司徒尚书令霍去病二十四为大司马邓禹为大司徒萧子良元勰二十六为司徒录尚书事安图子阿都岱亦以二十六为大司徒宇文泰二十七为丞相髙岳为太尉髙浟太师录尚书事托克托为中书右丞相王俭二十九为仆射秉政又六年拜开府巴延三十为中书左丞相亷希宪三十为中书平章政事王溥三十二为平章事范宗尹三十二为右仆射张俊三十一为元枢若卫青之拜大将军长孙无忌之拜仆射当亦仅三十余也中有宗室诸王然实秉政着声称者始记之

荀羡以二十九为北府中郎将监青徐诸军事称中兴诸将未有如其少者谢晦三十五都督荆州而有矜色其兄瞻以荀中郎讥之晦大惭然荆州重镇而晦以执政出督官为卫军三司之亚非羡比也若其至少者齐王宪十六为益州总管霍去病十八为嫖姚校尉出塞有功封侯塔斯为行省国王破金邓禹二十三拜前将军定闗中大都督贺拔岳被祸仅二十六而宇文泰代之为二十五唐洛州总管淮阳王李道玄行军总管郯国公罗士信各死事道玄仅十九士信二十而卢祖尚拜光州总管杜伏威拜东南道大行台吴王俱二十三李世绩以黎阳来归拜大将军封英公亦仅二十六然则荀羡之二十九固不足道也

后汉以三公为真相唐以平章事为真相四代至三公者汉杨震子秉秉子赐赐子彪俱拜太尉为上公赐虽以司空终独封侯三代三公者太尉安国亭侯袁赐子司空逢逢子太傅隗三代拜相者唐中书令河东侯张嘉贞左仆射同平章事魏郡公延赏中书侍郎同平章事髙平侯弘靖此外虽萧氏之八叶亦未有的传至三世者若司马太傅懿相国昭相国炎钱太师镠元瓘俶皆可以称三世三公然权政强藩非繇勲徳

父子配享庙庭者唐太师西平王李晟太尉凉国公李愬宋中书令济阳王曹彬侍中玮尚书令魏郡王韩琦太师仪国公忠彦若父子俱为宰相或大将位望俱极隆重者商宰衡伊尹左相陟汉丞相綘侯周勃丞相条侯亚夫吴丞相荆州牧娄侯陆逊大司马荆州牧娄侯抗北齐左丞相咸阳王斛律金左丞相咸阳王光唐太尉中书令西平王李晟左仆射凉国公愬其次则韦贤玄成李邰李固袁安袁敞王龚王畅苏瓌苏颋韩休韩滉李吉甫徳裕韩琦忠彦吕夷简公着之类差亦可纪宋石守信以检校太师使相领陈州节年五十七卒于镇子保吉歴中外亦以检校太师使相领陈州节年五十七卒于镇守信赠尚书令保吉赠中书令可称竒事

父子同时在大位若为三公者汉右将军上官桀骠骑将军安（从公）大司马大将军霍光右将军禹大将军耿况大将军弇相国司马昭开府仪同三司炎（从公）晋太宰司马孚大司马望太傅司马导子开府仪同三司元显宋太傅萧道成开府仪同三司赜魏太师冯熙司徒诞太师元继开府仪同三司义太师大丞相髙欢大将军澄北齐左丞相斛律金太保光后唐中书令赵徳钧侍中延寿（同公）吴太尉徐知诰司徒景通宋太师尚书令钱俶检校太师侍中惟浚太师蔡京太保攸太师秦桧少师熺元太师伊彻察喇太保塔喇海少子太师和托与父同太保满济勒台右丞相托克托

父子对秉机政者晋王浑为尚书左仆射济为侍中治门下省吴纪亮为尚书令子隲为中书令导子元显俱为録尚书事时称东録西録蔡京领三省事秦桧为尚书左仆射满济勒台为中书右丞相攸熺托克托俱知枢密院事

父居大藩而子秉政者髙欢以大丞相行台晋阳澄以中书监京畿大都督秉政徐温镇金陵知训知诰先后秉政赵徳钧镇卢龙延寿以枢密使秉政伊彻察喇为行省右丞相镇和林而塔喇海和托相继以中书右丞相秉政

父子同建节者郭汾阳朔方子晞邠宁行营节宣武韩弘河阳公度魏博田弘正河阳布卢龙赵徳钧忠武延寿延寿为随驾行营都部署而徳钧为东北面行营都统淮南钱俶山南东道惟浚其它若钱镠之于传瓘马殷之于希声建节于父国者不论也

父子同时封王公侯者自宗室外昌黎王冯熙南平王诞鲁国公蔡京燕国公攸益国公秦桧嘉国公熺各自以恩泽封义阳王陆侯东平王丽舒国公李盖英国公世绩东光侯耿况好畤侯弇娄侯张昭都乡侯承宣城侯诸葛瑾都乡侯恪各自以功猷封

父子丞相周勃子亚夫韦贤子玄成曹操子丕斛律金子光史浩子弥逺

父子太师王舜子匡史浩子弥逺伊彻察喇子和托满济勒台子托克托明则张辅张懋

父子天策上将军楚王马殷子希范

父子状元者独宋梁颢及固耳本传止言甲科考登科録记之按遯斋闲览梁颢八十二歳雍熙二年状元及第其谢启曰皓首穷经少伏生之八歳青云得路多太公之二年容斋四笔云以国史考之梁公雍熙二年廷试甲科景徳元年以翰林学士知开封府暴卒年四十二朝野杂记谓颢登第年才二十二胡鸿胪真珠船谓宋史颢卒九十二溯其登第时乃七十三非八十二又谓杂记乃固登第之年此大可笑非宋史九字为四字之误则狃于遯斋闲览之说也按雍熙二年乃太宗太平兴国八年以后改号也据本传父文度早世颢养于叔父时王禹偁举乡贡颢依以为学甞以疑义质于禹偁禹偁拒之不答颢发愤读书不期月复有所质禹偁大称赏之禹偁以太平八年举进士于颢差为前辈今据闲览真珠船所云则颢之少孤当在沙陀石晋之际而长于禹偁且四十余年矣其不相应一也颢若果九十有二岂使之为翰林学士又使之权知开封而暴卒耶其不相应二也子固以大中祥符元年甲第仅二十三颢卒时十八耳而又有弟述及适俱相仁宗朝至熙宁三年卒年七十去景徳元年颢卒时仅三歳耳颢七十五而得固九十而始得适其不相应三也颢以四十二歳卒固以三十三歳卒于事理甚明中间颢所歴官皆繁剧其上封事无老人意史又称其美风姿强力少疾于遯斋之说有毫髪类耶洪文敏在内制久其见国史甚真与朝野杂记之言同真珠船又似梦中说梦矣宋谏议大夫赠太子少师陈去非长子右仆射前同书门下平章事枢密使赠侍中谥文忠尧叟次太子太师前同中书门下平章事赠司空侍中谥文惠尧佐天雄节度使赠太尉谥康肃尧咨一相中书一长枢密一为侍从俱登甲第而尧叟尧咨复第一俱建节徽猷阁学士谥忠宣洪皓长子尚书右仆射同中书门下平章事谥文惠适知枢密院谥文安遵端明殿学士谥文敏迈父子兄弟俱登制科知制诰而皓以徽猷适以观文遵以资政迈以端明俱学士终二家极为相类

参知政事太子少师谥忠献韩亿子尚书左仆射同中书门下平章事司空赠太傅谥献肃綘门下侍郎太子少师维尚书右仆射中书侍郎太子太保赠司空缜两为宰相两为执政枢密使侍中赠中书令谥武惠曹彬子河阳节度使同平章事赠中书令谥武懿璨彰武节度使赠侍中玮定国军节度使赠侍中谥忠恪琮两登枢宥两列环卫分赠两省之长亿八子彬七子余各有显宦可为文武之极致而亦相类

郭尚父子仪以司徒中书令闗内河东副元帅河中尹灵州大都督单于镇北大都护朔方节度闗内度支盐池六城水运大使押蕃部并营田及河阳道观察等使汾阳王册拜太尉赠太师谥忠武八子显者四太子少保代国公曜太子宾客赵国公晞太常卿代国公暧金吾大将军祁国公曙李西平晟亦以司徒中书令凤翔陇右泾原节度使营田观察处置等使兼行营副元帅西平王册拜太尉赠太师谥忠武十三子而显者亦四河中节度使愿岭南节度使宪魏博节度使平章事凉国公愬河中节度使太子太保听西平功名寿考差亚于汾阳而四子则小胜与汾阳埒者太尉侍中临淮李武穆王光弼功名虽盛而晩诚有差与西平埒者司徒侍中北平马庄武王燧功烈忠猷皆不及也武穆一子彚至泾原节庄武二子一亦曰彚蚤卒一曰畅至少府监而其后俱不振

唐右拾遗窦叔向有五子祭酒常司业牟中丞羣刺史庠中丞巩五季谏议大夫窦禹钧有五子尚书仪侍郎俨补阙侃叅知政事偁起居郎僖二家名位才望俱相等今人但知有燕山而不知有补阙也

兄弟状元自陈尧叟尧咨外有孙何孙仅制科苏轼辙轼入三等辙四等宋祁廷试第一兄郊第三而唱名太后改郊第一亦可称兄弟状元矣

魏太尉穆崇子太尉观尚宜阳公主观子征东大将军中书监寿尚乐陵公主寿子中书监平国尚城阳公主平国子中书监罴尚新平公主罴子尚书令司空亮尚中山公主亮子开府中书监绍尚琅琊公主凡六世尚主诸昆季尚主者又十余人七世掌机密四为三公二代封王古所未有

三尚公主者宋彭城王刘昶仕魏至大将军前后尚武邑建兴平阳凡三公主主三嫁驸马者唐定安公主初嫁殿中监王同皎次嫁卫尉少卿韦濯三嫁太府卿崔铣齐国公主始嫁太常卿张垍次嫁裴颍三嫁杨敷宁国公主初嫁郑巽次嫁薛康衡三嫁回纥英武威逺可汗

武相元衡与李相吉甫同年生以同日拜相武以御史中丞迁门下侍郎李以中书舍人迁中书侍郎俱同中书门下平章事武出镇西川明年李出镇淮南久之李复入为中书相武以次年十月复入门下相李以又次年十月卒卒之日为武生日武以又次年十月殒盗其日亦李生日

秦国钱忠懿王俶生一甲子以八月二十四日生亦以八月二十四日卒又与父元瓘同日卒

宋曾丞相布以卯年卯月卯日卯时卒韩丞相綘以辰年辰月辰日辰时生韩发解南省殿试皆第三以熙宁三月三日卒人尤异之金有田转运时秀者所居里名半十行第五以五月五日生小名五儿年二十五应乡府省殿四试俱第五名年五十五以八月十五日卒造物之巧如此

官名有极贵而极繁者聊志其一二唐有回天再造竭忠守正功臣太尉检校太师中书令诸道兵马元帅判左右神策六军十二卫事护国宣武宣义忠武四镇节度管内观察处置营田等使盐铁度支户部三司都制置等使解池榷盐使梁王朱全忠宋有开吴镇越崇文耀武宣徳守道功臣太师尚书令兼中书令天下兵马大元帅镇海镇东军节度管内观察处置等使上柱国吴越国王食邑九万七千户实封一万六千九百户入朝不趋剑履上殿钱俶元有元徳上辅广忠宣义正节振武佐运功臣太师开府仪同三司秦王达尔罕中书大丞相上柱国录军国重事监修国史兼徽政院侍正昭功万户府都总使虎符威武阿苏卫亲军都指挥使司达噜噶齐忠翊侍卫亲军都指挥使奎章阁大学士领学士院知经筵事太史院宣政院事伊克肯哈尔布沁千户达噜噶齐宣忠乌鲁斯扈卫亲军都指挥使司达噜噶齐提调回回汉人司天监群牧监广惠司内史府左都威卫使司事钦察亲军都指挥使司使宫相都总管府领大禧宗禋院兼都典制神御殿事中政院事宣镇侍卫亲军都指挥使司达噜噶齐提调宗人蒙古侍卫亲军都指挥使司提调哈喇齐伊克肯彻尔领隆祥使司事俶藩臣也全忠巴延权臣也

秦班列侯在丞相上汉丞相必封侯以故无列丞相上者后御史大夫亦在列侯上若唐开元以前加三公者虽不与政事系正拜官尚在宰臣之上代宗以后稍不然矣而仆射为故相其体尚尊司空不由宰相加自王思礼始宋时班次东宰执次使相西为亲王赵普罢相后始加晋王光义侍中班宰相上至太平兴国七年赵普复为司徒兼侍中秦王廷美旧以太师中书令班宰相上至是复居普下仁宗初曹利用以枢密使加司空侍中欲班宰臣王曾上不可神宗初陈升之初拜平章事时文彦博以旧元相为司空侍中兼枢密使特诏居升之上固辞而止然则亲王使相虽至三师三公不敢班宰臣上其三师三公仆射不带平章事不敢班宰相上也又唐书成用官髙者一人书名欧阳修以宋祁先达乃分注纪志表属修而列传属祁至于进书次序俱在祁前然考其官则祁以殿学兼侍读龙图二学士吏部侍郎河内郡开国公修以翰林龙图二学士给事中安乐郡开国侯官序修本在下也盖祁出知郑州而修实为学士故耳此亦足以见宋官秩之次

弇州四部稿卷一百六十五


●钦定四库全书

弇州四部稿巻一百六十六

（明）王世贞 撰

○说部

△宛委余编十一

秦始皇灭六国写其宫室作之咸阳北坂上自雍门以东至泾渭交处殿屋复道周阁相属然各自为区虽一瓦一甓之造亦如其式各书国号不相雷同皆布其所得诸侯美人居之如在其国钟鼔帷帐不移而具至于出狩丰貂东至獬豸南来又有玄旗皁旒之制罕车之饰写九王之廷于咸阳北坂车舆之彩各树其文所谓秦人大备而陈战国之后车者也见秦史晋志为详

按三辅旧事西京杂记诸书阿房宫前殿东西三里南北五里前庭中可受十万人车行酒骑行炙千人唱万人和一云上可以坐万人下可以建五丈旗闗内离宫三百闗外四百余汉未央宫周回二十八里前殿东西五十丈深十五丈髙二十五丈有殿阁三十二至孝武以木兰为樊橑文杏为梁柱金铺玉户华榱璧珰雕楹玉磶重轩镂槛青琐丹墀左墄右平黄金为璧带间以和氏珍玉风至其声玲珑然也未央在城西偏而长乐在东太后多居之周回十九里又有桂宫北宫明光宫在北周回各十余里孝武又建建章宫于未央宫西长安城外跨城池作飞阁通之构辇道以上下周回三十里宫正门曰阊阖髙二十五丈左凤阙髙二十五丈右神明台门内北起别风阙髙五十丈对峙井干楼髙五十丈辇道相属焉连阁皆有罘罳前殿下视未央其西则广中殿受万人庙记云北阙门髙二十五丈又有凤皇阙髙七十丈五尺又畿内千里京兆治之前乘秦岭后越九嵕东薄河华西涉岐雍内外宫一百四十五所隋文帝迁都其正宫正殿皆名大兴隋炀帝因之致美人于西苑后多幸东京江都以及唐改名太极宫然俱无所增饰髙宗于宫东北取苑地建大明宫其广袤亦及五里尚未能建章之半也宋东京宫殿初因朱梁之旧建隆三年仿洛阳宫殿修之始为壮丽然周回不过五里至晋南渡都建康朝宴所临止东西二堂宫门之外编竹以为储胥而已宋南渡都临安以州治为行宫制度简省垂拱大庆文徳紫宸祥曦集英六殿随事易名实一殿重华慈福寿慈寿康二宫重寿宁福一殿随时异额实一宫延和崇政等四殿本一射殿天章龙图等九阁实天章一阁大内尤庳隘阶墀仅三级比于江南大家而已秦汉大驾属车八十一乘法驾属车三十六乘晋过江后但六乘而已天子无复六马三乘五路皆驾四而已无复五时车有事则权以马车代之建旗其上其后但以五色木牛象五时车竖旗于牛背行则使人舆之一何凌替也

梁孝王广睢阳城七十里西苑方二百里作曜华宫筑兔园园中有百灵山肤寸石落猿岩栖龙岫又有鴈池池间有鹤洲鳬渚其诸宫观相连延亘数十里竒果异树珍禽怪兽毕备王日与宫人宾客弋钓其中是汉之诸王踰于后世人主也梁冀广开园囿采土筑山十里九坂以象二崤深林絶涧有若自然竒禽驯兽异方珍怪毕有是汉之贵戚踰于后世人主也袁广汉于北山下筑园东西四里南北五里激流水注其中横石为山髙十余丈连延数里养白鹦鹉紫鸳鸯牦牛青兕竒兽珍禽委积其间积沙为洲屿激水为波涛致江鸥海鹤孕雏产鷇延漫林池竒树异草靡不植培屋皆徘徊连属重阁修廊行之移晷不能徧是汉之富民踰于后世人主也 

中国之人长一丈者人君则黄帝尧与文王人臣则吴伍员汉巨毋霸俱十尺毋霸腰带十围员眉间广一尺元魏南明太守慕容叱头长一丈围九尺禹短一寸春秋演孔图孔子长十尺一云九尺六寸按庄子所谓自腰以下不及禹三寸则后说似矣宋桯史载有唐某者与其妹各长一丈二尺

禹长九尺九寸汤九尺秦始皇八尺七寸汉髙祖七尺八寸光武七尺三寸昭烈七尺五寸宋武帝七尺六寸陈武帝七尺五寸宇文周太祖八尺项王八尺二寸韩王信八尺九寸一曰八尺五寸王莽七尺五寸刘渊八尺四寸刘曜九尺四寸慕容皝七尺八寸姚襄八尺五寸冉闵什翼犍宇文泰皆八尺慕容垂七尺四寸慕容徳八尺二寸自唐以后人主长者故少韦康成十五长八尺姜宇十五长七尺九寸刘曜子胤十歳长七尺五寸美姿貌眉鬓如画人固有少而长若此者胤后止八尺四寸不能如其父也

苻坚时有申香夏默护磨那俱长一丈九尺为拂盖郎一云一丈六尺一云一丈三尺则长之之极者然是外国人也又大秦人长一丈五尺好骑骆驼

孔子曰人长不过一丈然至于骨节专车又孔子所对防风氏也列子龙伯国人长三十丈洞冥记云支提国人长三丈三尺三臂三指皆以为寓言璅说然防风身横九畆自古记之鄋满国君长狄侨如长三丈一云五丈犯鲁为叔孙得臣以戈椿喉而死其父縁斯犯宋为皇父所杀弟焚如先犯齐为王子成父所杀简如走至卫复为卫所杀长狄之种遂絶然则长者仅其君耳且以人三丈而亲战阵未有不毙于矢石者也南海有毗骞国王长丈二头颈三尺一名长头王

佛长一丈六尺以为神然其小弟阿难与从弟调达俱长一丈四尺五寸彼时天竺之长者故不少也

女子长者明徳马皇后和熙邓皇后俱七尺三寸刘曜刘皇后七尺八寸俱以美著称若今则不以为雅矣惟刘曜长九尺四寸庶几相称

中国人短者蔡谟外亲王蒙长三尺颍川张仲师长二尺二寸又按论衡云长一尺二寸

人之肥重者安禄山称三百五十斤司马保八百斤至孟业千斤极矣业尝为幽州督辞晋武帝帝称之果得千斤记有广川赵翁伯者夏月裸卧其孙儿戏以李纳脐中数日有殷红汁液滋流以为脐烂忧而哭目尽肿久之肉尽核出乃知为李孙所戏纳也数之得七枚则其脐深不下数寸大亦称之矣又苻秦时大豪王某者録于狱其人素雄勇博硕忿而自屠其腹刃入径寸不能破乃置刀于壁奋身触之始透其肥重亦可推矣

汉书称韩博上言巨毋霸轺车不能载三马不能胜即日以大车驷马载诣阙魏史拓拔猗■〈拖，去扌〉魁岸马不能胜恒乘安车驾大牛牛角容一石是二人者称之当在孟业下晋王保上

项王举鼎拔山喑呜叱咤千人皆废百战无前胆力威勇足冠千古其它若蜀五丁力士能移山举万钧每王薨辄立大石长三丈为墓志曰芛里秦乌获又夏育俱能举移千钧千钧盖三万斤卫石蕃能负沙一千二百斗当为一百二十石可谓神力矣而俱不闻有战伐之勲泯泯以死何也书所载魏任城王曹彰太庙新成万斤钟负之而趋擗白象鼻顿之于地以臂绕虎尾伏不敢动然是时海内称闗张为万人敌不数任城也北魏卢曹长九尺余勇力与沙门昙赞埒尝以海神胫骨为马矟以遗齐神武诸将莫能举惟彭乐强举之南梁羊侃伏而作虎状以指抉壁入三寸弓力至二十石泗州十石人各长八尺许执而对击之俱碎又于壁直上七步横蹋得五迹而是时海内以髙敖曹配项羽不数羊卢也元郑濞舞剑能使壮士十马首俱堕而我明称勇将为常开平傅颍公辈陈有张定边濞无闻也岂有力者不必有胆耶一万钧当为三十万斤此恐记者之过偶阅严氏籍没之数臆记古之富者太史公以贫致宫刑故津津谈货殖也

以贵而富其最著者秦魏冉吕不韦楚黄歇汉霍光张安世张禹王凤等五侯董贤梁冀董卓曹腾等魏曹洪晋石崇王恺王济徐湛之阮佃夫梁萧宏朱异羊侃北魏元禧元雍元琛元融李崇隋杨素唐裴寂李林甫杨国忠郭子仪韦宙裴冕元载李徳裕王涯杨收吴越孙承佑蜀李昊宋蔡京梁师成韩世忠张俊杨沂中史弥逺韩侂胄贾似道元雅克特穆尔巴延朱清张瑄其无讥者仅郭汾阳韩蕲王耳

能自力致富者陶朱公白圭猗顿巴寡妇临卭卓王孙程郑宣曲任氏茂陵袁广汉平陵士孙亿东海麋竺平邑王氏洛阳刘宝长安王元宝王酒胡邹凤炽即邹骆驼及胜国倪瓒顾瑛沈万三皆着在史传甚详

能自力致富者陶朱公白圭猗顿巴寡妇临卭卓王孙程郑宣曲任氏茂陵袁广汉平陵士孙亿东海麋竺平邑王王恺作紫絁布障四十里石崇乃作锦步障五十里敌之恺恒不胜武帝助之赐以珊瑚树髙二尺许以示石便以铁如意撃之应手而碎君夫方惋惜以为疾已之宝石徐曰不足多恨今还卿乃命左右悉取珊瑚树有髙三四尺者六七株条干絶俗光彩耀目如君夫比者甚众乃恍然自失外国有进帝火浣布者帝服以幸季伦季伦身敝服候帝左右从奴五十人悉衣火浣衫

秦皇为巴寡妇筑女怀清台又令猗顿得朝见比封君卓王孙有绿熊皮百双汉武帝令进二十双至唐明皇见南山白龙问左右俱不见独王元宝见之以至富与至贵敌也元宝又谓明皇请以南山一树挂臣一缣山树有尽臣缣无穷又黄巢乱后修宫阙有商儿王酒胡助钱三十万贯后修安国寺成上幸之为撃十杵施钱万缗羣公有击至五杵者一日王酒胡乘醉入连撞百杵径辇十万缗寘寺而去一布衣乃敢与人主酬酢遂争雄长不减齐奴

梁冀父子擅权垂二十年贪聚无极而斥卖家财三十余万万董贤之幸不过三年耳而斥卖家财至四十三万万贤不闻纳贿盖倾府库以益之也梁武帝幸临川王宏第钱千万一库悬一紫标凡三十间仅三万万而梁时钱薄小不能三分之一其它布绢上绵漆密纻蜡朱砂杂货牣积亦梁董之亚矣

梁孝王薨时余黄金四十万斤吴王濞金钱布满天下汉时黄金多而王侯巨富乃尔

卓王孙家僮千余人程郑折国石崇俱八百人袁广汉九百人王氏五侯刁逵杨素各数千人髙阳王雍六千人郭汾阳三千人吕不韦麋竺万人（逵田万顷素马万匹）

史称穷奢极欲者五侯羣弟争为奢侈赂遗珍宝四面而至罗钟磬舞郑女作倡优狗马大治第舍起土山渐台洞门髙廊阁道连属相望郭况起髙阁以量金玉错杂宝以饰台榭悬明珠四垂昼视之如星夜望之如月梁冀大起第舍妻孙寿亦对街为宅殚极土木互相夸竞堂寝皆有阴阳奥室连房洞户柱壁雕镂加以铜漆牕牖皆有绮疏青琐图以云气僊灵台阁周通更相临望飞梁石蹬陵跨水道金玉珠玑异方珍怪充积私室逺致汗血名马又广开园囿采土筑山十里九坂以象二崤深林絶涧有若自然竒禽驯兽飞走其间冀寿共乘辇车张羽盖饰以金银游观第内多从倡伎鸣钟吹管酣讴竟路或连继日夜以骋娱石崇婢美艳千余人常择其姿容相类者数十人装饰衣服大小一等调四方玉付工为倒龙之佩萦金为凤冠之钗结绅绕楹而舞欲有召者不呼姓名悉听佩声视钗色各含异香使行而笑语则口气从风而扬又屑沈水香末布象床上使所爱践之无迹者即赐珍珠百琲初最幸为翾风后翾风退房幸绿珠珠弟子宋祎有国色善笛后入明帝宫中萧宏后庭数百千人皆极天下之选所幸江无畏器服珍异侔于东昏潘妃宝屧直千万羊侃在衡州于两艖符起三间通梁水斋饰以珠玉加之锦缋盛设帷屏列女乐乗潮解缆观者填溢尝宴北使阳斐宾客三百余人食器皆金玉杂宝奏三部女乐及夕侍婢百余人俱执金花烛鱼弘侍妾百余不胜金翠服翫车马冠絶一时有眠床一张皆是蹙栢四面周匝无有一异通用银缕金花寿福两重为脚髙阳王元雍居第匹于帝宫白壁丹楹窈宨连云僮奴六千妓女五百隋珠照日罗衣从风时河间王琛欲敌之造文栢堂如徽音殿置玉井金罐以五色绢为绳伎女三百尽皆殊色求西域千里马其次七百里者十余匹皆有名字以银为槽金为环锁尝会诸王陈诸宝器金缻银瓮百余口瓯擎盘盒称是余器有水精钵玛瑙琉璃盌赤玉巵数十枚工作竒妙中土所无又陈女乐及诸名马复引诸王案行府库锦罽珠玑氷罗雾縠充牣其内谓人曰不恨我不见石崇恨石崇不见我杨素后庭伎妾曵绮罗者以千数第宅奢侈僣拟宫禁有鲍亨者善属文殷胄者工草隶并没为家奴秦王杨俊为妃作七宝羃■〈罒离〉车不可载以马负之而行又为水殿香粉涂壁玉砌金阶梁柱榱栋之间周以明镜间以宝珠极莹饰之美与宾客伎女弦歌其上张易之为母阿臧造七宝帐铺象牙床织犀角鼲貂褥蛩蟁毡汾晋龙犀临河凤翮为席宗楚客造一宅皆是文栢纯帖沈香和红粉泥壁文石为阶砌安乐公主造定昆池四十九里累石为山以象华岳引水为涧以象天津飞阁步檐斜桥蹬道衣以锦绣画以丹靑饰以金银莹以珠宝又为九曲莲花台泉于台涌出穷天下之壮丽杨国忠诸姨弟五家聮亘治锦绣琢金玉者大扺千人变化若神僊每帝幸华清宫五家队合炯若万花川谷成锦绣遗钿坠舄瑟瑟珠翠狼籍于道香闻数十里宅中沈香亭禁中逺不逮虹霓屏风雕刻前代美人形服玩衣服皆众宝杂砌水精为地外以玳瑁水犀为押络以珍珠瑟瑟非人力所制元载芸辉堂于阗香芸洁白如玉屑以涂壁沈檀为梁栋金银为户牖中设前虹霓屏风紫绡帐轻疎而薄风不能透冬温夏凉有龙髯紫拂色如烂椹削水晶为柄刻红玉为环纽所幸薛瑶英肌体自香处金丝帐却尘褥李昌夔在荆州打猎大修装具其夫人独孤氏亦出女骑一千皆着红绣袄锦鞍韀凤靴银镫于頔在襄州点山灯油一上二千石张镃宴客牡丹会既集坐一虚堂寂无所有俄问左右云香发未答云已发命巻帘则异香自内出郁然满坐羣伎以酒殽丝竹次第而至别有名伎数十首戴牡丹衣领皆绣如其色歌昔人所作牡丹词进酌而退前后花与伎凡十易杯器皆如其色酒竟歌者舞者数百人列行送客烛光香雾歌吹杂作恍然若僊游自古恩赏之重未有过于董贤杨素者贤以色素以功贤自得幸旬日间拜侍中赏赐累巨万封侯遂进大司马拜女弟为昭仪位次皇后妻得通籍殿中止贤庐赏赐各千万数父恭自少府拜卫尉赐爵闗内侯妻父为将作大匠弟寛信为执金吾诏将作起第北阙下重殿洞门木土之工穷极伎巧柱槛衣以绨锦武库禁兵尚方珍宝选物上第尽在董氏而乘舆所服乃其副也及至东园秘器珠襦玉押皆豫以赐贤无不备具又令将作为贤起茔冢义陵旁内为便房刚栢题凑外为徼道周亘数里门阙罘罳甚盛杨素初破齐赐奴婢粟帛杂畜拜信州赐钱百万锦千段马二百匹破陈赐物万段粟万石加以金宝又赐陈主妹及女伎十四人破吴寇赐彩物三千段江南定赐黄金四十斤银缾一实以金钱缣三千段马二百匹羊二千口公田百顷宅一区仁寿宫成赐钱百万缗绢三千段讨突厥赐物二千段黄金百斤突厥破赐缣二万疋万钉宝带迁左仆射赐良马百匹牝马二百匹奴婢百口山陵成赐物万段田三十顷米万石金钵一实以金银钵一实以珠并绫锦五百疋赐射手赐金精盘价值巨万破汉王谅赐物五万段绮罗千疋谅伎妾二十人从幸东京赐甲第一区物二千段

汉文帝即位太尉勃赐黄金五千斤丞相平将军婴二千斤朱虚侯章襄平侯通典客揭各千斤宣帝即位大将军光赐黄金七千斤钱六千万杂缯三万疋奴婢百七十人马二千匹甲第一区汉世赏功之重如此

按志云黄金方寸为斤又云一斤即一金也四两为一斤又曰一斤十六两愚谓汉书明有赐千金及赐金千斤之异则一金当为四两而一斤为十六两也按汉食货志武帝时钱益多而轻物益少而贵乃制白金三品其一曰重八两环之其文龙名白撰直三千二曰以重差小方之其文马直五百三曰复小撱之其文龟直三百是其时号钱轻昂银以为币而八两直三千八钱止直三百也今钱之极重而精者世宗朝嘉靖钱每银一两直钱七百尚以两钱当汉钱一也王莽当簒汉时造钱货有六品契刀错刀之类不论而银货二品黄金一斤直钱万银八两为一流朱提银一流直钱一千五百八十他银一流直钱一千朱提银出犍为至精价不可凭以他银与黄金计之金一斤当直他银五斤金一两直他银五两也正与今不异若金四两为斤计之则金一两当直他银二十两也汉黄金贱而白金贵必不县絶乃尔又以王莽传言之羣公奏故事聘皇后黄金二万斤为钱二万万则一斤万钱之说合矣汉赐霍光黄金七千斤当为钱七千万也周勃黄金五千斤钱五千万也然银八两而直钱一千则八钱止直一百也钱之贵三倍于武帝时矣董贤家财总钱四十三万万筭之在武帝时当直龙文白撰直金一千六十六万六千两在居摄时为他银三千四百四十万余两居摄正系哀帝一二年贤家钱直当以后为凖后汉供南单于岁一亿九十余万西域七千四百八十万然则一亿为一万万也又段颎征诸羌议以骑五千步万人车三千两三冬二夏约费五十四亿为五十四万万也灵帝卖官公为钱千万卿五百万若以前汉钱直计之是公当出黄金五百斤卿二百五十斤是时南单于西域皆宾服而歳供一为黄金一万九十斤一为黄金七千四百八十斤而三歳征羌之费直黄金五十四万斤矣万万无此理按桓帝时货轻而财薄欲改铸大钱以刘陶言而止然则是时钱不能西汉十之一也以后鹅眼綖环之类而钱日贱斗米一万则又千百而一也或轻或重莫可凖则约畧言之孝武元狩五年至平帝元始中凡一百十五年成钱二百八十万万而宋神宗熙宁八年每年铸铜铁钱五百四十九万九千二百三十四贯凡贯缗皆百钱当为五万四千万九百二十三万四千文不四十歳而铸汉百十五年钱若以千钱为贯缗又当十倍盖汉钱精而贵其价六倍于今之上钱唐宋钱薄小而贱什不能当今上钱一也至于黄金则汉甚多而易得今极少然其价贵仅十分踰二耳不甚悬也每见汉黄金以为富于后世数十倍见唐宋钱缗以为富于汉数十倍要而言之汉实富也

郭子仪传云每岁月俸毋虑二十四万缗一缗为百钱则当二千四百万钱也若一缗为千钱则十倍之矣又每入朝上命鱼朝恩元载迭为主一宴至费钱十万缗按唐自开元二十四年六月总定一品月俸料八千食料千八百杂用千二百防阁十五千通计二十四千二百然则一岁俸入钱当为二十九万四百仅二千九百缗余耳汾阳纵所兼十余职皆极品安能百倍其数耶且一宴之费为十万缗亦当为万余金矣当是时天下方遭乱户口岁入有限必不能尔抑史夸言之也

沈存中笔谈考乐律改铸浑仪求秦汉以前量度升斗计六斗当今一斗七升九合秤三斤当今十三两一斤当今四两三钱三分始悟所谓黄金方寸为一斤金一斤直钱一万或二万价相等也饮酒一石实可三斗而所谓盖禄万锺辞十万而受万与奉黄金万镒赐金千斤者皆可类推矣

考功记金有六齐六分其金而锡居一谓之锺鼎之齐五分其金而锡居一谓之斧斤之齐四分其金而锡居一谓之大刃之齐五分其金而锡居一谓之制杀之齐金锡半谓之鉴燧之齐按上金中金下金皆可和齐独锡性柔而体易化不能相入岂记所谓锡者非今锡耶王楙又考周礼廪人月三鬴注六斗四升曰鬴计食米日六升四合也魏李悝曰人食米月一石半是食米日五升也汉赵充国曰以一马自佗负三十日食为米二斛四斗麦八斛是人日米八升马日麦二斗七升也匈奴传一人三百日食用粝十八斛是人日粝六升也古斛小汉二斗七升当今五升四合所谓人食米八升当今二升一合六分食米六升当今一升六合观一马能负米麦至此可以征其升斗之小而仓公传所载人大小肠受水米之数不至可骇矣第沈存中言六斗为一斗七升九合而楙则六斗当为一斗六升更少升九合似当以存中为据

刘威硕在蜀车服侈靡艳妾数十能为声乐悉教诵灵光殿赋谢灵运门故恒数百人室宇华旷尽山泉之羙车服鲜丽衣裳器物多改旧形世共宗之徐湛之产业甚厚宇舍园池贵游莫及伎乐之羙冠絶一时门生千余皆三吴富人子姿质端羙衣服鲜丽每出入行游涂巷盈满徐君蒨为湘东王咨议文冠一府新声艳语人多讽习尤长部书问无不对善弦歌好声色侍妾数十皆佩金翠曵罗绮服翫悉以金银闭门尽日酣饮有时载伎肆意游行荆楚山川靡不游践是四君者比之王石尚为黔娄第文士酸寒得此亦是生天之福

先秦以前美人则有少昊之皇娥赤帝女之琼树桀之妹喜纣之妲己有莘氏周穆王之盛淑人昭王之延娟延娱幽王之褒姒楚王之息妫晋献公之骊姬秦穆公之女弄玉惠文之华阳夫人庄襄王之邯郸姬吴王之西施（即夷光）郑旦（即修明）楚王之郑袖南威阳文李园妹梁惠王之闾娵赵武灵王之吴姚燕昭王之旋娟提谟中山侯之阴后江姬皆在宫掖者也有仍氏青琴毛嫱孔父妻徐吾犯妹夏征舒母邾娄颜夫人皆在下者也汉宫掖则戚夫人（髙祖）慎夫人（文帝）陈后阿娇卫后子夫邢夫人尹夫人李夫人王夫人钩弋夫人丽娟（武帝）王昭君（元帝）赵后飞燕赵婕妤合徳（成帝）阴后丽华（光武）甄后郭后薛灵芸（即夜来）莫琼树陈尚衣陈巧笑（皆魏文帝）赵夫人潘夫人（吴主权）邓夫人（吴主和）朝姝丽居洛珍洁华（吴主亮）二乔（孙策周瑜）两杨后胡嫔芳（晋武）殷淑仪（宋孝武）潘妃玉儿（东昏侯）冯小怜（北齐后主）张丽华孔贵嫔（陈后主）陈宣华蔡容华（隋文帝）朱贵儿侯夫人袁宝儿吴绛仙（俱隋炀）武惠妃杨太真（唐玄宗）王才人（武宗）两周后（李后主）两刘妃（宋徽）闺阁则秦罗敷顾夫人（张玄妹）江无畏（临川王宏妾）曹洪女（荀奉倩妇）李势女（桓温妾）乐昌公主（徐徳言妇）无双（王仙客妇）失行则卓文君莺莺非烟虢国夫人狄夫人达奚盈盈姬侍则冯方女（袁术）绛树（魏）■〈〈沓，去辶〉羽〉风緑珠宋祎（石崇）张静琬孙荆玉（羊侃）徐月华修容艳姿（元雍）雪儿（李密）阿刘（羊鉴）红拂（李靖）红绡（崔生）薛瑶英（元载）宠姐（宁王宪）紫云（李听）女宝（李愿）解愁（潘炕）名伎则霍小玉李娃楚娘夜来杜韦娘史凤楚莲香刘采春皆灼灼有名者若退之之桃栁乐天之蛮素虽见词章酸士所获宁堪上驷哉

晋人重容观以故负美貌能清言即雍容至显位然所推重无如卫洗马叔宝如所云少时乘羊车出市观者倾洛城曰谁家玉人后渡江至建康年二十七矣尚为人看杀其次则杜弘治右军目之曰肤若凝脂眼如点漆此神僊中人也人以比叔宝则曰那得比其中尚容数人又曰卫玠神清杜乂肤清一时品藻若此至于何晏裴楷王衍潘岳王蒙之徒皆以美貌闻岂一时好尚之至造物亦遂移向耶

向魋弥子瑕安陵龙阳邓通董贤林仁遇以色进外张昌宗张易之以色进内俱至卿相贵富者也

太康以后人颛外色至多怨女五行占以为灾汉哀几于禅位苻主竟成敌国季龙为之杀妻僧达遂将坑侄又有楚国王仲先闻潘章之美因愿为友遂同衾枕笃于伉俪未几偕没其家悯之塟于罗浮山忽生一树柯条枝叶无不相抱时人号曰共枕树更为异矣

晋献公欲伐郭而惮舟之侨存荀息曰周书有言美女破舌乃遗之女乐以乱其政舟之侨谏而不听遂去因而伐郭遂破之又欲伐虞而惮宫之竒存荀息曰周书有言美男破老乃遗之美男敎之恶宫之竒宫之竒以谏而不听遂亡因而伐虞遂取之然则虞虢之君一好内一好外也

弇州四部稿巻一百六十六

●钦定四库全书

弇州四部稿巻一百六十七

（明）王世贞 撰

○说部

△宛委余编十二

姓有百家有千家若千家则姓苑所不载者多今据古人所有而颇僻者记之

东舜七友东不訾　冬燕司马冬寿　同前凉将同善　桐桐君　僮汉交址刺史僮尹　彤周彤伯　佟（音同）北燕佟万　蓬北海蓬球　鬷郑大夫鬷蔑　丛南唐丛鐇　从汉将军从成公据史记摐公也　鸿左传卫大夫鸿聊魋　风黄帝时风后　酆狄相酆舒　逢齐将逢丑父　松隋松赟　嵩史记嵩极玄子　充孟子弟子充虞　中秦辨士中期　终汉谒者终军　茙姓苑茙律　戎汉栁丘侯戎赐　虫汉曲成侯虫进　种（音虫）后汉司徒种暠　庸汉将庸光　容徐大夫容居　公汉主爵都尉公俭　功晋功景　宫虞大夫宫之竒　弓唐状元弓嗣业　卭周封人卭疏　崇唐进士崇颍　侬宋贼侬智髙　雄舜友雄陶　脂中大夫脂习　葘汉北海葘庄　诗后汉征侧夫诗朱鸢　尸齐相尸臣汉又商鞅师尸佼　师汉善书师宜官　耏宋人耏班　斯吴剡县吏斯从　兹鲁大夫兹无还　茨晋人茨芘又汉桂阳太守茨先　迟古贤者迟任　卑汉北平大守卑躬又后汉太傅掾卑整　裨郑大夫裨谌　麋蜀将军麋竺　仪齐大夫仪楚　宜左传陈大夫宜咎　移汉弘农太守移良　怡周人怡峰本姓黙改为怡　其汉阳阿侯其石　旗汉九江太守旗光　岐黄帝时岐伯　綦汉将军綦隽　亓（音其）宋三司使亓赟　僖曹大夫僖负羁　希三辅决狱希海　猗秦猗顿惟后魏桓皇后惟氏　肥赵相国肥义　贲（音肥）期思侯贲赫　飞商臣飞廉　非风俗通非子　猆（音非）晋人猆豹　犀魏相犀武　提晋臣提弥明　儿汉御史大夫儿寛　厘后秦厘艳　离离晏　刕（音黎）刁逵之后避难改　几韩大夫几瑟　箕晋大夫箕郑　稽秦人稽黄　弥鲁大夫弥牟　余晋人余领　盂晋人盂丙　邘汉上谷太守邘侯　臾晋大夫臾骈　舆后魏舆珍　纡后秦始平侯纡邈　盱集仙传盱烈　俱镇北将军俱起延　驹汉骐侯驹几　渠左传御人渠孔　璩唐进士璩抱朴　絇宋进士絇纺　蘧卫贤大夫蘧瑗　须魏大夫须贾　苴汉货殖传平陵苴氏　沮黄帝史官沮诵　殳舜时殳斨（音锵）　洙（音殊）宋进士洙颃　如魏陈郡丞如淳　絮（女居切）汉捕贼掾絮舜　鉏晋人鉏麑　涂汉谏议大夫涂禅　壶汉上大夫壶遂神仙传壶公　狐晋大夫狐偃　辜宋进士辜甫　呼汉仙人呼子先　吾汉广陵令吾扈　乌齐大夫乌枚鸣　初宋贤良初房　刍牛哀病而化虎其后改为刍氏　疏汉太子太傅疏广少傅疏受　扶汉廷尉扶嘉　苻秦主苻洪　巫汉冀州刺史巫捷　毋唐右补阙毋煛（音炯）　怀汉尚书郎怀叙　开齐大夫开府　哀新国将哀章　台汉侍中台崇　莱晋将莱驹　来后汉功臣来歙　妫（音圭）文士传妫览　邽孔子弟子邽巽　洼（音圭）汉大鸿胪洼丹　危唐刺史危仔昌　累晋七舆大夫累虎　邳汉将军邳彤　丕晋大夫丕郑　枚汉大夫枚乘　骓晋大夫骓歂（音船）　眭（音虽）汉人睦夸　为汉南郡太守为昆　夔石燕太保夔腾　棓（音裴）汉卜者棓塑　真汉太尉长史真佑　神汉骑都尉神曜　仁汉彭城仁氏　宾齐大夫宾须无又宾媚人　频汉酒泉太守频畅　鳞宋大夫鳞朱　芸晋大夫芸贤　云汉谏议大夫云敞　钧汉侍中钧喜　勤鲁大夫勤戍　誾广平誾氏　忻五代进士忻彪　郇王莽时郇越　纶魏臣纶鱼　芬晋大夫芬质　浑郑大夫浑罕　昆齐辨士昆详　贲（音奔）鲁有贲浦汉有贲光　盆齐大夫盆成括　门后魏门文爱　屯蜀法部尚书屯度　敦卫丑人敦洽　恩慕容燕东庠祭酒恩茂　根六国时根牟子　寒后汉博士寒朗　干宋大夫干犨　瞒左传司徒瞒成　■〈赞攴〉（音鑚）渔阳贤■〈赞攴〉授　栾晋卿栾书　环楚贤士环渊汉河东太守环饶　郇（音环）唐男子郇模　菅（音奸）唐河东节度使菅崇　蕑（音奸）汉淮南王将蕑忌　兰汉武陵太守兰广　瞯（音闲）史记济南豪滑瞯氏　丹晋大夫丹本　但（音坛）汉济阴太守但巴　先晋大夫先轸　鲜蜀司空鲜思明　吞（音天）汉臣吞景云　籛（音笺）商大夫籛铿　绵齐歌者绵驹　颠晋将颠颉　坚汉扬化将军坚镡　牵晋将军牵秀　骞吐谷浑愽士金城骞包　弦郑商人弦髙　延汉京兆尹延笃　言孔子弟子言偃　涓列仙传涓子　县吴中书令县点　渊齐大夫渊湫　然郑大夫然明　纒汉纒子　轩汉諌议大夫轩和　虔庄子有虔天根　便汉少府便乐成　还（音旋）左传还无社　泉唐右卫大将军泉献诚　专齐卿专诸（专一作鱄）　辕陈大夫辕涛涂　爰（音袁）汉爰盎　榬汉语儿侯榬终古　原孔子弟子原宪　源魏司空源贺　垣汉西河太守垣恭　拳卫大夫拳弥　权唐权徳舆　蛸南齐武帝改巴东王子向为蛸氏　雕汉列侯雕延年　貂齐臣貂勃　条冉闵司空条攸　僚晋大夫僚安　聊汉侍中聊仓　要吴要离汉河南令要竞　鄡（音跷）孔子弟子鄡单　椒楚大夫椒举　超汉太仆超喜　招汉大鸿胪招猛　昭楚大夫昭奚恤　朝唐拾遗朝卫　尧后汉大司农尧暄　揺汉海阳侯揺毋余　铫（音姚）后汉卫尉铫期　胶商相胶鬲　麃（音庖）秦将军麃玉汉麃宣　巢楚大夫巢牛臣　皋越大夫皋如　桃石赵将桃豹　劳汉琅耶劳丙　牢汉石显党牢梁　娥后魏将军娥清　■〈艹侈〉（音多）汉■〈艹侈〉宗　佗（音他）汉游侠传佗羽　那西魏刺史那椿 过汉兖州刺史过栩 繁（音皤）汉御史大夫繁延寿 巴后汉扬州刺史巴祇 把（音爬）西魏梁州刺史把秀 挐卫臣挐错 瑕周大夫瑕禽 嘉周大夫嘉父 衙晋督护衙傅望 花唐员外郎花季睦 余唐愽士余钦 蛇后秦姚苌后南安蛇氏　芳汉幽州刺史芳垂敷　襄后汉刺史襄楷　枪赵歌者枪石　将后赵常山太守将容　商孔子弟子商瞿宋进士商夷简　昌汉将军昌狶　穰齐大司马穰苴　双后魏将军双仕洛　苌周大夫苌弘　羌晋将军羌廸　棠齐大夫棠无咎　郎唐霍王参军郎余令　狼晋大夫狼瞫　琅齐大夫琅爱　囊左传楚令尹囊瓦　傍唐初有羌豪傍企　逄（音旁）古善射逄蒙　芒魏相芒卯　仓黄帝史官仓颉苍汉江夏太守苍英　卬汉御史大夫卬祇　邝（音荒）庐江人今临淮有此姓（又音旷）　皇魏善书皇象神仙传皇初平　庚唐太常愽士庚季良　更魏臣更嬴　恒楚大夫恒思公　衡唐金部郎中衡守直　弘卫大夫弘演　闳汉幸臣闳孺　傰（音朋）汉南山盗傰宗　瓶汉太子少傅瓶守　明宋祭酒明山宾　鸣晋大夫鸣犊　冥汉丞相史冥都　经晋人经旷　营周卿士营伯汉京兆尹营邰　訇（音轰）闗中流人訇琦　青赵义士青■〈艹弁〉（豫让友）　声左传蔡大夫声归生　征宋进士征复　征吴太子率更令征崇　承汉侍中承宫　城战国臣城浑　称汉新山侯称忠　泠韩大夫泠向汉四望侯泠广　灵晋饿人灵辄汉功臣灵常　嬴秦姓也后汉有嬴公治　星羊续妻星重女　登后汉左冯翊登道望　腾梁孝行腾昙恭　缯汉列侯缯贺　邮汉邮长倩　由秦大夫由余　猷卫臣猷康　摎（音鸠）汉功臣摎广徳　求汉隠士求仲　攸燕尚书攸迈　舟晋大夫舟之侨　婤卫嬖人婤姶　州卫大夫州吁晋大夫州绰　修汉屯骑校尉修炳　秋宋中书舍人秋当　不（音浮）晋汲郡人不凖　彪卫大夫彪夫　区（音瓯）汉中郎区愽　句（音钩）史记句强　缑陈留缑氏女　投汉光禄勲投调　■〈需兔〉（奴侯切）梁四公■〈需兔〉■〈术上灬下〉　侵汉扶风太守侵恭　寻晋人寻曾　鄩周大夫鄩盻　镡（音寻）蜀太常镡丞　箴卫大夫箴庄子　谌陶侃母谌氏　参唐进士参开　郴（音琛）晋江夏郴宝　临赵秦州刺史临深　琴鲁人琴张　禽禽滑厘墨翟弟子　■〈目冉〉宋臣■〈目冉〉启　岚梁四公岚闯（岚一作■〈蜀，圭代虫〉音携闯琛去声）　郯春秋郯子　儋周大夫儋翩　蓝中山大夫蓝诸　函汉豫章太守函熙　泛（音帆）汉泛胜之晋泛毓　盐北海相盐津　潜宋进士潜有成　苫鲁家臣苫夷　黔古黔敖　针（音箝）秦大夫针虎　巩晋大夫巩朔　子鲁叔孙车士子鉏商　梓鲁大夫梓慎　訾汉楼虚侯訾顺　始秦军侯始成　市汉淮南中郎市佩　氏五代梁将氏延赏　是吴是仪　蛾（音蚁）晋大夫蛾析　锜（音拟）汉锜华后汉锜嵩　倚楚史倚相　被战国大夫被瞻　姒新章功侯姒丰　俟古贤人俟子　尾战国信士尾生　洗隋谯国夫人洗氏　邸汉上郡太守邸社　礼卫大夫礼孔　理殷大夫理征　里晋大夫里克　弥（尼上声）后汉祢　衡已汉太常卿已茂　杞齐杞植　启燕将军启伦　弭王莽时弭强　芈（音米）秦襄王母芈太后　圉春秋大夫圉公阳　禹齐禹氏　女羽郑大夫羽颉　栩先贤传栩氏　莒汉缑氏令莒诵　萭（音矩）汉游侠萭章　巨汉荆州刺史巨武　竖郑大夫竖拊　主主父偃　柱列子有柱厉叔　处汉北海太守处兴　旅汉昌平侯旅卿　汝晋大夫汝寛　序后汉序渊　莽（音母）汉重合侯莽何罗　堵郑人堵敖叔　虎汉合浦太守虎旗　苦汉会稽太守苦灼　古蜀功曹古牧　户汉有男子户尊即　扈赵将军扈辄　所汉大夫所忠　楚宋上将军楚昭辅　府汉司徒掾府悝　辅晋大夫辅跞　改秦大夫改产　亥晋贤人亥唐　蔼齐南海太守蔼焕　采汉将军采晧　委汉太原太守委进　寪（音委）鲁大夫寪氏　■〈门外为内〉（音委）国语■〈门外为内〉大夫　蔿（音委）晋大夫蔿伯韦　薳（音委）楚大夫薳子冯　隗（危上声）汉西州上将隗嚣　垒赵将垒澄　鬼五帝相鬼臾区　隠汉河间太守隠翁　忖鲁臣忖已　罕郑卿罕虎　■〈日上爰下〉（音缓）晋西中郎将■〈日上爰下〉清　满魏满宠　栈（潺上声）魏任城栈濳　简鲁大夫简叔　亶后汉谒者亶诵　散周大夫散宜生　扁（便上声）神医扁鹊　勉汉上郡太守勉昂　免卫大夫免余　典魏校尉典韦　显周卿士显甫　隽（全上声）汉京兆尹隽不疑　善唐博士善兴望　展鲁大夫展禽　蹇秦大夫蹇叔　寋宋进士寋绶　圈秦圈称　巻陈留太守巻基　蜎（音苑）老子弟子蜎渊　菀齐大夫菀何忌　偃汉偃恭　匽汉匽皇后　矫晋大夫矫文居　蟜（音矫）汉人蟜慎　绕秦大夫绕朝　肁（音肇）赵大夫肁贾　佼后汉山阳盗佼强　保周文王傅保申　枣后汉学士枣据　老宋臣老佐　道楚大夫道朔　我六国时处士我子　假汉假仓　冶卫大夫冶廑　养楚廐尹养由基又孝子养奋　强后汉诸生强华　掌凉将军掌据　仉（音掌）梁四公仉■〈启，月代口〉（音启）又孟母　壤孔子弟子壤驷赤　荡宋大夫荡意诸　党鲁大夫党氏　党宋太尉党进　猛晋大夫猛获　冷徐州刺史冷道　丙汉丞相丙吉　邴晋大夫邴预颍　郑大夫颍考叔　永列仙传永石公　幸晋术士幸灵　省宋大夫省臧　井周大夫井利　有孔子门人有若　友后汉美人友通期　酉卫人酉牧　丑后汉丑长　钮晋人钮滔（其母有文）　糗汉嬴长糗宗　臼宋家人臼任　钭（偷上声）五代处州刺史钭滔　后汉少府后苍　郈鲁大夫郈昭伯　后五代飞龙使后赞　苟卫将苟变　耦后汉侍中耦嘉　审汉歴阳侯审食其　昝宋宣徽使昝居润　啖苻秦将军啖铁　减汉司隶校尉减宣　湛汉司农湛重奄　秦大夫奄息　冉孔子弟子冉耕　染石勒将染闵　敛姚秦将军敛宪　检汉句章尉检其　凤僊人凤纲　贡汉贡禹　用汉髙唐令用虬　痛周改盛姬族曰痛　众鲁大夫众仲　挚后汉货殖传挚纲　士秦大夫士会　贰后秦平阳太守贰尘　肆汉渔阳太守肆敏　驷汉列侯驷钧　智汉零陵太守智嗣　义汉内史义纵　刈宋人刈怀　骑燕将军骑刧　秘秦仆射秘宣　■〈弗阝〉（鄪同）汉九江太守■〈弗阝〉修　敝齐人敝无存　次春秋勇士次非亦曰佽飞　懿秦吏部郎懿横　世秦大夫世钧　棣新司马棣并　利汉列侯利几　厉汉魏郡太守厉温　蓟后汉山人蓟子训　计越相计倪　既汉安南长史既谅　冀晋大夫冀芮　御鲁大夫御叔　遇汉河内大守遇冲　豫晋义士豫让　誉晋平原太守誉粹　谕东晋人谕归（今改喻）　孺鲁孺悲　具汉中山太守具褒　树宋诸司使树滋　鑢楚大夫鑢金　布晋江夏布兴　歩吴承相歩隲晋歩扬　捕汉广宗人捕巡　错宋太宰错居　度后汉荆州刺史度尚　露汉上党都尉露平　瓠古琴师瓠巴　库汉辅义侯库钧　附唐侍御史附得意　务尧臣务成子　代汉京兆尹代武　頼汉交址太守赖先　能（音奈）唐京兆尹能延寿　佴（音奈）晋人佴湛　介晋臣介之推　哙孝子哙鹄　■〈带上足下〉（音带）中常侍■〈带上足下〉恽　带战国带佗　祭（音债）后汉二十八将祭遵　类宋宁徳尉类　演贝晋术士贝灵该　翠汉人翠鸳鸯　锐燕御史中丞锐管　郐宋进士郐士隆　贵汉庐江太守贵迁　桂炅昋炔后汉城阳炅横四子分姓皆音桂晋昋道元　蒉孔子弟子蒉晴　会汉武阳令会栩　谓宋进士谓凖　税宋进士税挺　印郑大夫印段　慎韩大夫慎到　进汉小黄门进俭　蔺赵卿蔺相如　论秦将军论叔达　奋楚司马奋扬　员（音运）唐刺史员半千　顿汉人顿肃　翰晋大夫翰胡　汗楚客汗明　馯（音汗）孔子弟子馯臂　杆汉瓡（执同）讘侯杆胜　犴（音岸）汉睢阳人犴反　贯汉赵相贯髙　观（去声）楚大夫观起　灌汉丞相灌婴　爨蜀交州刺史爨琛　谏汉治书侍御史諌忠　炭汉西京炭虬　蔓楚臣蔓成然　贱汉北平太守贱琼　练宋进士练定　（音恋）汉南郡太守秘　献秦大夫献渊　建赵幽王臣建徳　战汉谏议大夫战兢　照周臣照煎　召（音邵）汉南阳太守召信臣　校（音效）唐河南士曹校杰　貌齐臣貌辨　淖楚将淖齿　郜晋髙昌长郜玖　暴汉御史大夫暴胜之　操隋大盗操天成　漕汉任侠漕仲叔　到后汉东平太守到质　嫪秦幸臣嫪毐　磨子思出母磨化　霸益部耆旧传霸栩　射汉大鸿胪射服　望宋进士望俨　相后汉冯翊相云　畅唐诗人畅当　谅汉洛阳令谅辅　瓽姚秦将军瓽耐虎　浪晋青州将浪逢　伉汉中大夫伉喜　亢宋亢轸　庆齐大夫庆封　姓汉富人姓伟昔人有以姓姓对星星者　靖唐陈留八俊靖君亮　乘汉儒林乗弘　正鲁上卿正考父又魏永昌太守正帛　令汉中大夫令免　宁卫大夫宁武子　救汉谏议大夫救仁　绣汉游侠绣君赏　寿新兖州牧寿良又吴大夫寿越　斗楚大夫斗伯比　豆后魏将军豆代田　句（音觏）蜀左将军句扶　阚齐大夫阚止　监宋进士监长世　念西魏太傅念贤　玉（音肃与寳玉字不同）后汉大司徒玉况　肃梁西丰侯肃正徳　粟后汉魏郡太守粟举　仆后汉浑渠侯仆朋　沐汉东平太守沐宠　牧汉越嶲太守牧稂　木晋文人木华　秃祝融后诸侯秃氏　鹿汉太守鹿旗　渌颛顼师渌图　逯汉大司马逯并　束晋束晳　腹赵武灵王臣腹击　虙孔子门人虙不齐　服后汉九江太守服虔　澓汉宣帝师澓仲翁　鞠汉太傅鞠武　触赵左师触龙　鄐（音旭）汉东海太守鄐熙　烛秦大夫烛之武　竹汉下邳相竹曾　竺后汉拟阳侯竺晏　鬻周文王师鬻熊　缩魏安陵义士缩髙　曲晋司空曲允　督汉五原太守督琼　续舜友续牙汉承父侯续相如　郅汉中尉郅都　质汉货殖传质氏　室宋诸卫将军室种　帅（音率）晋尚书郎帅昺　悉神农师悉清　漆宋郎中令漆凯之　佛（音弼）鲁中牟大夫佛肸　密汉尚书密忠　栗汉景帝栗夫人　乙燕护军乙逸汉南郡太守乙世　姞后稷元妃姞氏　恤鲁大夫恤由　尉（音郁）秦国尉尉缭　勃梁改豫章王为勃氏　骨隋京兆丞骨仪　萨元学士萨天锡　笪宋进士笪深　滑卫大夫滑罗汉詹事滑典　髪汉东海髪福　泄郑大夫泄驾　渫古贤士渫子　啮尧时贤人啮缺　揭元学士揭傒斯　阙汉荆州刺史阙翊　别宋京兆别仝　列周列御寇　恱慕容燕将军恱绾　谒汉汝南太守谒涣　桀论语桀溺汉襄城侯桀龙　铁隋将军铁士雄　厥汉宫人厥氏　折宋学士折彦质　舌越大夫舌庸　颉古贤颉卫　药后汉南阳太守药崧　乐燕将乐毅　约古贤人约续　索晋尚书索靖　作汉涿郡太守作显　恪晋郎中令恪启　角后汉角善叔　矍唐黄州刺史矍璋　阁唐潭州镇将阁辅奴　洛魏宦官洛齐　博古相马愽劳　铎晋大夫铎遏冦　鄂汉安平侯鄂千秋　卓汉太傅卓茂蜀卓王孙　浊货殖传浊氏　濯古贤人濯辑　伯孔子弟子伯虔　帛汉将军帛敞　格汉东平相格班　革汉煮枣侯革朱　虢晋大夫虢射　国宋进士国宗元　笮汉广陵笮融　昔汉乌伤令昔登　析（音昔）齐大夫析归父　锡汉交址太守锡光　夕蜀尚书令夕斌　奭（音释）汉北海太守盛伟姓也避讳改盛　职汉山阳令职洪　食汉愽士食于公　射（音石）吴中郎射慈　直汉御史大夫直不疑易齐臣易牙■〈麦弋〉（音亦）梁四公■〈黄端〉■〈黄端〉（音湍）弋宋进士弋子元　翼汉谏议大夫翼奉　勅后燕合浦公勅勤　辟（音璧）汉富人辟子方　激汉淮南激章　棘卫大夫棘子成　剧燕大夫剧辛　郄晋大夫郄克　籴晋大夫籴茷　力黄帝相力牧　即汉单父令即费　特晋大夫特宫　勒晋骑督勒满　墨孤竹君墨允宋贤人墨翟　习晋中郎习凿齿　袭晋隠士袭玄之　隰齐大夫隰朋　集汉外黄令集一　合宋合左师即向戌也合诸侯故以氏焉　盖（音蛤）汉司隶校尉盖寛饶　甲郑大夫甲石甫　郏郑大夫郏张　接汉贤人接昕　捷汉艺文志有捷子　渉晋大夫渉佗　荚晋大夫荚成僖子　邺汉梁令邺凤　

明兴起科甲或显位而姓稍僻者　东御史郊（族甚盛）　佟知府应龙又都督登　丛尚书兰　衷副使贞吉（本姓哀赐改衷）　师尚书逵　飞郎中瀑　居同知守　涂中丞泽民　涂布政观　屠太保滽勲（族甚盛）　吾侍郎绅　危推官岳　眭给事煜　葵同知璧　门锦衣达　干进士有年　轩尚书輗　鄢侍郎懋卿　劳进士逊志　过进士鹤　戈尚书瑄　花编修纶东丘侯云　畲按察敬中（族颇盛）　昌郎中应时　双进士凤鸣　裘叅政壤御史仕濓　区叅政越　蓝御史田　潜副使溟　拱进士廷臣　水进士桓　洗侍郎光　底中丞蕴　主给事理　汝知府泰　土进士良卿　虎太学臣　古知府文炳户部之贤　邬驸马景和宪副绅　仵主事瑜　海中丞瑞　恽（藴上声）副使巍叅议绍芳　冼主事桂竒　蹇少师义　苑郎中囿　火同安侯真（山后姓本火里）　仰布政升　党中丞以平　冷太仆起元　钮副使清　后经歴铠　苟御史汝安　昝御史如思　湛尚书若水　瓮知府蕙　秘知县自谦　世尚书家宝　计郎中宗道　冀郎中国　頼宪使巽　柰通政使亨　介副使一清　贝进士秉彝　贵进士仁　顺进士境　顿主事锐　郜中丞光先　暴尚书昭　操给事守经　钞知府介　夜光禄珠　况佥事照叅政叔祺　阚知府继羽　福都督时　漆进士汝翼　蔚尚书绶（族颇众）　忽大城鸣　笪给事东光　达副使其道　偰（音屑）尚书斯　揭侍郎稽　阙礼部成章　铁尚书铉　黑运判禧　墨侍郎麟　戢少叅汝止　及侍郎宦　郏副使鼎　此外又有南阳庆又地又植又骈又赛又圆六安奴谷城系郧阳树宜兴堵浙川多平利淡山阳拜均州苌广西老竹溪皎耀州茶如皋冒南昌镏杭州耳蕲州战南昌辜保康缓邓州帅又岁麻城誾商州荔尉氏腰信阳■〈厷阝〉洛南骞均州彪唐县喜杞县闪内乡闰新郑无松滋镇又粟襄阳生松滋夐宜都覃裕州练又刚荆州祥沔阳旷褒城但忠州伯宁羌凡又位白河普黄县呼城固邸南召鹅唐县霭郧西库晋州秘叶县保安塞野万全亢镇平仵陜西倚庐陵维内乡盈镇平重髙安洛江都喜宝丰完夷陵望又税唐县兴公安呙怀庆反祥符念解州介和顺可大召靖镇安乙又草翼城续大约与古姓不能相当至于古帝王后妃公侯之族如子妫汭姒姞嬴已秃妘斟芊亦鲜存者

尧姓祁其后为唐为刘为韦为范为士为伊祁豕韦唐杜舜姓姚其后为妫又为陈为田为穰为威为法为王为袁为辕为占为息为陆为司马为胡毋为颛孙子献子鞅子芒子尚子禽子舆子寤子沮子夏子宋第二第五第八禹姓姒其后为夏为启又为杞为嵇为夏侯为于越为獯鬻汤姓子其后为商为殷为汤为甲为沃为槐又为宋为箕为正为禄为乙为奂为微为衍为华为孔为灵为边为向为合为牛为乐为皇甫为事父武王姓姬其先为稷为鞠其后为管为周为林为忌为祭为谋为毛为邢为胙为茅为樊为甘为王为原为郕为霍为朝为狐为谢为丘为■〈目冉〉为郜为雍又为鲁为臧为郈为孟为叔为季为展为栁为施为为为众为家为士为孟孙为叔孙为季孙为臧孙为瑕丘为公父为公之为公石为少施为子服为子阳为子家为王父为子扬为子孟为子我为子仲为意如为南又为晋为邘为应为韩为栾为郄为苦为温为祁为犨为曲为步为荀别为中行为智为辅为续为羊舌为叔向为楼季为大戊为大■〈犭斤〉为梁其为夷吾又为卫为宁为元为常为汲为孙为弥为柝为右为南为辄为兼为子郢为王孙为贾孙为公析又为毕为原为酆为郇为冯为魏又为蔡又为吴为寿为季为庆忌为延陵又为郑为段为游为国为驷为印为罕为良为羽为丰为兰为然为伯有为子丰为子然为去疾为东里又为虞又为曹又为滕又为虢又为召为燕又为韩为横为蔺为庞为阎为梁垣为董为明为子臧

齐姜姓亦吕其后为隰为望为尚为桓为懿为厉为孝为崔为庆为贺为卢为棠为檀为丘为髙为柴为骆为左为将具为子旗为子干为子工为子泉为子襄为子雅为子尾为大陆为雍门为东郭为于陵又为许为三苗

楚芈姓其后为鬻为熊为成为斗为班为潘为囊为孙为昭为屈为景为俞豆为若敖为伯比为子西为子庚为子赵为子期

秦嬴姓其后为衙为李为裴为桑为缪为樗里为飞廉为髙陵其别为莒为葛为赵为马为主父为叔带此仅二帝三王五伯之后其它可以类推矣后世之议婚者宁能不相犯也

世之改姓氏如庄为严殷为戴恒为元奭为盛以义改也理为李求为仇舅为咎籍为席弘为洪朝为晁以音改也棘为枣疎为束仲为种槩为暨熊为能鄫为曾慎为真刘为金胙为作敬为文为苟以字改也蔓落姒莘桥邾郳郐鄣鄁郕邵随藤为万洛似辛乔朱儿会章背成召隋滕合音与字而改也亦有因一事为万世不易之姓田千秋乘小车改为车谢服出征改射氏仪以民无上改为是刘遵考以忠谏比伍员改为员犹有源流可考逃难山谷强氏曰潜遂失本姓一姓改为数姓者如炅横四子守坟墓者为炅居徐者为昋居幽者为桂居华阴者为炔此四姓同一炅也勾姓本避髙宗讳勾涛则仍字更音钩光祖则加金絇纺则加丝苟谌则加草句思则易字勾龙如渊则加龙此六姓同一勾也后世婚姻何自而辩又有因二音而讹者员音运俞勅救反叶音摄今从正音甄音坚宣和唱名以坚呼之不应讹为真矣缪或为穆遂成二姓岂源流之固异耶复姓多北人而中国望族不可以义通者乃因所居而增诸葛则诸县之葛申屠则屠原之申毋胡则毌丘之胡闾丘则顿丘之闾所谓同门而异户也

江左门髙故称王谢其次则顾陆朱张梁武以此速侯景之叛淮北则推崔卢李郑崔浩宗虽灭而贵不衰陇西之李居次唐文皇以人主之势发忿而望不益江左见并于隋故王谢小减琅琊之王初在太原上而隋唐之际太原渐贵至宋益贵是亦乘除之数也虽然谢那得比王王自琅琊太原为周灵王太子后北海陈留为齐王田和后东海亦自姬姓天水九姓为王子比干后髙平京兆为信陵君后又有出自楚威王后者而谢无闻也王于义大也君也天地人一贯三为王而谢义辞谢也又凋谢也王氏二十一望而谢二望王氏母论汉即未渡江以前而为公卿著名者十余人谢固寥寥也始兴筚路之勲与庐陵雍容之业又倍屣也谢安得比王

张王李赵皆黄帝所赐姓也元丞相巴延请杀张王刘李赵五姓汉人不许盖亦以其多耳王氏二十一望最贵者琅琊太原也谢二望会稽为贵崔二望清河愽陵俱贵清河遭崔浩祸者也卢氏一望范阳李氏十一望赵郡最贵陇西次之唐即陇西望郑五望荥阳为贵顾一望吴郡陆二望朱四望张十四望梁氏所重三姓皆吴郡耳十姓之外当为刘二十五望而彭城最贵其先陶唐氏也萧二望兰陵最贵赵五望天水最贵（上声也今鲜知之）杨二望弘农为贵周八望陈徐皆六望唐五望

复姓以官名其著者司马司空司城司徒司寇司功宗伯宗正太师少师将军冠军太史南史内史左师右师太祝乐正宗正少正禇师连尹清尹占尹尚方将军右行右宰

复姓之异者有强梁（会）同蹄（氏）终利（恭）终葵（氏）茙眷（氏）熊率（且比）空桐（氏）空相（氏）公肩（定）公玉（带）公扈（满意）公输（班）公牛（哀）支离（益）弥且（婆触）墨夷（须）默台（峯）涉其（帑）祝其（承盛）传其（义）行其（氏）长鱼（矫）修鱼（氏）林闾（翁孺）将闾（氏）辟闾（彬）无钩（氏）兹毋（还）綦毋（张巨）毋（霸）多于（氏）闘于（氏）须遂（氏）朱泙（漫）胡毋（氏）胡非（氏）肩吾（子）北人（氏）屋庐（子）卢蒲（弊）豆卢（革）宥连（氏）阙门（氏）阙门（庆）忌刺门（氏）鱼孙（玮）经孙（氏）干巳（衍）端木（赐）车遽（大夫）瓜田（仪）茄罗（氏）夙沙（卫）昭沙（掉尾）鲑阳（鸿）羊角（哀）强梁（皋）卜梁（猗）盆成（括）苦成（郄犨后）老成（方）铅陵（卓子）胜屠（公）周生（烈）狐丘（子林）曼丘（不择）壮丘（胜）蛇丘（惑）章仇（大翼）弥平（氏）■〈⺮豆〉侯（儒）白侯（子安）栢侯（焦）工娄（洒）赣娄（子）精娄（氏）邾娄（氏）沈（平声）犹（氏）金留（氏）三乌（大夫）二州（氏）函冶（子觉）青史（氏）侯史（光）武安（恭）武强（氏）古冶（氏）古口引（氏）五鹿（充宗）五鸠（卢）■〈罒干〉开（氏）浩星（公）浩生（不害）左行（恢臧）马矢（官即太师马官）马适（育）乘马（延年）巫马（期）壤驷（赤）长儿鲁右行（绰）右扈（氏）九百（里）九方（皋）丑门（于第）义渠（安国）邯郸（淳）中行（说）季瓜（忽）第五（伦）第八（氏）大狐（氏）大心（子成）大罗（洪）空相（机）庆忌（氏）沐简（氏）漆雕（开）密茅（氏）羊舌（肸）斫胥（氏）落姑（仲异）洛下（闳）伯夫（氏）赤张（枝）石牛（氏）即墨（成）北人（无择）邑田（氏）若外国所不暇载也

汉有成功恢禹因禹治水成功而少子遂以为姓有投壶氏因中行穆子相晋侯投壶而生子因以为姓因子产称乡校为师遂曰校师氏以赵衰冬日可爱曰冬日氏伊尹生空桑曰空桑氏微子乘白马入周曰白马氏三饭氏三饭缭之后大可笑也梁伯鸾自改为运期氏后人以伯鸾为先者非真梁也

大约得姓之贵者毋过于我朱及刘李赵也明朱姓自髙祖于今十三帝矣真王代传前后不下四百郡王将二十倍之矣又有閠帝二则梁太祖父子也刘氏四百余年至昭烈父子二十二帝其间真王代传以千计列侯以万计南宋九帝五代汉二帝北汉三帝南汉三帝刘渊刘曜弗论也李氏自唐髙祖以至末帝凡十八帝南唐后二帝一国主赵与嬴同姓嬴三帝三王宋十七帝中间亲王将相各以百千计其次则萧氏齐梁一族前后凡十帝亲王将相亦各百余人及唐而宰相至八叶故非他姓可拟也

梁时朝士有姓吉者谒尚书令何敬容卒问曰君于丙吉几世矣答曰如明公之于萧何一时传以为笑愚以为未可非也韩退之作讳辨以骐期杜度嫌名为辨愚以为不必辨也如夏启之后曰启帝沃丁之后曰沃黄帝相力牧之后曰牧相仓颉之后曰颉泠伦之后曰伦八元伯奋之后曰奋仲堪之后曰堪叔豹之后曰豹颛帝子老童之后曰童八凯隤敳之后曰敳叔达之后曰达大临之后曰临虞相龙之后曰龙殷相巫咸之后曰咸傅说之后曰说周内史服之后曰服后稷孙鞠之后曰鞠周大夫史篇之后曰篇卿士樊皮之后曰皮王子朝之后曰朝王子狐之后曰狐大夫封昔之后曰昔鲁公子展之后曰展公孙兹之后曰兹季孙夙之后曰夙大夫端木赐之后曰赐费宰南遗之后曰遗大夫伸述之后曰述孔门琴牢之后曰牢晋大夫郄犨之后曰犨虢射之后曰射传槐之后曰槐先且居之后曰居毕万之后曰万狼曋之后曰曋师旷之后曰旷匠丽之后曰丽郑穆公兰之后曰兰公孙印段之后曰段公子丰之后曰丰公子然之后曰然卫出公辄之后曰辄公子郢之后曰郢齐太公望之后曰望太史激之后曰激公子骆之后曰骆大夫童刁之后曰刁楚子鬻熊之后曰熊太子建之后曰建大夫封涡之后曰涡叔山冉之后曰冉屈到之后曰到鬻拳之后曰拳宜僚之后曰僚宋微仲衍之后曰衍公子乐父之后曰乐大夫猛获之后曰获华耦之后曰耦吴相伍员之后曰员赵相虞卿之后曰卿以至仓颉勾龙陆终飞廉季随季騧意如夷吾庆忌将具婴齐弃疾目夷庶其祝其偃师之类直取其名为氏此皆三代之人将何所讳耶然则敬容殊不难答但初问为可笑耳

魏孝文下诏谓北人谓土为拓后为拔魏之先出于黄帝以土徳王故为拓拔氏土者黄中之色万物之元也宜改姓元诸功臣旧族自代来者拔拔为长孙达奚为奚乙旃为叔孙贺鲁为周贺葛为葛是娄为髙叱卢为祝口引为冠如稽为缓去斤为艾是贲为封叱奴为狼吐难为山古引为侯出连为毕乞扶为扶那娄为娄是连为连俟畿为俟又为畿可单为单纥骨为骨沓卢为沓莫千为合屈突为屈俟亥为亥贺儿为儿叱利为利叱李为李柯拔为柯叱罗为罗那莫为莫莫舆为舆费连为费费羽为羽黜弗为弗莫卢为卢尔绵为绵解毗为毗奇斤为斤綂万为万綂嵇为嵇安迟为安辗迟为展馝邘为邘若干为苟昝卢为昝姒先为姒渇侯为纸拔略为苏纥干为干乙弗为乙步弗为步屋引为房车焜为车普周为周髙护为李薄奚为古吐移亦为古（系前赐）茂眷为茂又为眷莫芦为芦又为卢丘林为林又为丘丘敦亦为丘副吕为副又为吕叱丘亦为吕叱赖菟赖俱为就温狐温盆俱为温阿伏阿贺俱为阿纥单纥奚俱为纥利真楚娄俱为髙是云是奴俱为是盖娄疋娄俱为娄俟力与俟力代俱为鲍又俟力代为俟乌丸与阿鹿桓俱为桓可地与可地延俱为延俟奴与俟伏斤俱为俟又俟伏斤为斤费羽弗羽俱为羽黜弗燕弗铁弗俱为弗吐门叱门库门俱为门阿单渴单俱为单悉云宥连俱为云贺兰赖氏俱为贺吐谷浑为浑俟吕邻为吕步六孤为陆丘穆陵为穆阿伏干为阿普陋茹为茹拔烈兰为梁乌落兰为兰宿六斤为宿库若干为干扈地干为扈地骆拔为骆郁原甄为甄若口引为寇破多罗为潘破落那为那步鹿如为鹿阿史那为史没路真为路譬歴辰为辰纥突邻为邻骨咄禄为禄大利稽为合大洛稽为稽俟伏斤为伏壹■〈豆斗〉眷为明步鹿斤为步独孤浑为杜库傉官为库奚什卢为卢渴烛浑为朱莫胡卢为阳温石兰为石乌石兰亦为石又为乌万钮于与勿忸于俱为于没鹿回与纥豆陵俱为窦独元既为帝姓而纥骨与是云及景氏俱为元所不可晓

帝雅重门族以范阳卢敏清河崔宗伯荥阳郑羲太原王琼四姓衣冠所推咸纳其女以充后宫陇西李冲女亦为夫人诏司徒左长史宋弁定诸州士族多所升降又诏以代人穆陆贺刘楼于嵇尉八姓自太祖以降勲着当世位尽王公者且下司州吏部勿充猥官一同四姓自此以外应班士流者寻续别敕其旧为部落大人而皇始已来三世官在给事以上及品登王公者若本非大人而皇始已来三世官在尚书已上及品登王公者俱为姓其大人之后而官不显者本非大人而官显者俱为族令司空穆亮尚书陆琇等详定务令平允因下诏为六弟聘室前者所纳可谓妾媵咸阳王禧聘故陇西李辅女河南王干聘故郡穆明乐女广陵王羽聘荥阳郑平城女颕川王雄聘故范阳卢神宝女始平王勰聘陇西李冲女北海王祥聘荥阳郑懿女众议以薛氏为河东茂族帝曰薛氏蜀也岂可入郡姓直合薛宗起执戟在殿下出次对曰臣之先人汉末仕蜀二世复归河东今六世相袭非蜀人也陛下黄帝之胤受封北土岂可亦谓匃奴邪今不预郡姓何以生为乃碎戟于地帝徐曰然则朕甲卿乙乎乃入郡姓仍曰卿非宗起乃起宗也唐贞观中上命吏部尚书髙士廉黄门侍郎韦挺礼部侍郎令狐徳芬中书侍郎岑文本撰氏族志上之先是山东人士崔卢李郑诸族好自矜地望虽累叶陵替苟它族欲为婚姻必多责财币或舍其乡里而妄称名族或兄弟齐列而更以妻族相陵上恶之命士廉等徧责天下谱牒质诸史籍考其真伪辨其昭穆第其甲乙襃忠进贤贬退奸逆分为九等士廉等以黄门侍郎崔民干为第一上曰汉髙祖与萧曹樊灌皆起闾阎布衣至今推仰以为英贤岂在世禄髙氏偏据山东梁陈僻在江南虽有人物盖何足言况其子孙才行衰薄官爵陵替而犹卬然以门地自负贩鬻松槚依托富贵弃廉忘耻不知世人何为贵之今三品以上或以徳行勲劳文学致位贵显彼衰世旧门诚何足慕而求与为昏多输金帛为彼偃蹇我不知其解何也今欲厘正差讹舍名取实而卿曹犹以崔民干为第一是轻我官爵而徇流俗之情也乃更命刋定専以今朝品秩为髙下于是以皇族为首外戚次之降崔民干为第三凡二百九十三姓千六百五十一家颁于天下髙宗显庆四年改氏族志为姓氏録许敬宗等以其书不叙武氏本望奏遣礼部郎中孔志约等比类升降以后族为第一等其余悉以官品髙下为凖凡九等士卒以军功致位五品豫士流时人谓之勲格初太宗修氏族志山东着姓例降一等王妃主壻皆取勲臣家不议其族而魏征房玄龄李绩皆盛与为昬左右之由是旧望不减或一姓之中更分某房某眷髙下悬隔李义府为其子求昬不获恨之故以先帝之旨劝上矫其弊壬戌诏后魏陇西李宝太原王琼荥阳郑温范阳卢子迁卢浑卢辅清河崔宗伯崔元孙前燕愽陵崔懿晋赵郡李楷等子孙不得自昬姻仍定天下嫁女受财数然族望为时所尚终不能禁或载女窃送夫家或女老不嫁终不与异姓为昬其衰宗落谱昭穆所不齿者徃徃返自称禁昬家益增厚价

北史长孙嵩传止言父仁为南部大人初名沙莫雄号拔拔氏而不言与魏同族无忌传亦不载及考唐世系表乃知仁即郁律长子什翼犍之兄而珪之伯父也按魏与功臣世世为婚而嵩及道生为道武三代功臣之首无通姻皇族者亦可推矣第宗室传凡神元昭穆之后即陈留卫王其裔皆疎于嵩而嵩独别赐氏不隶属籍何耶又考本纪但言什翼犍为郁律次子不言沙莫雄而世系所传必有据今世长孙与元氏婚恐不能免不避宗之讥也

宰相系又言道武时以嵩宗室之长故曰长孙氏孝文以献帝长兄为纥骨氏次兄普氏为周氏又次兄为达奚氏又次兄伊娄氏改娄氏又次兄为达奚氏又次兄敦丘氏为丘氏又次兄俟氏为万俟氏叔父之后乙旃氏为叔孙氏疏族车焜氏为车氏曰十姓不知何縁不称拓拔及改丘氏及据孝文改达奚氏为奚氏不应又有达奚皆不可晓

周文赐功臣姓氏冦洛若口引李弼徒何赵贵乙弗杨忠普六茹辛威普屯王盟柘王李虎大野王雄可频陆通步六孤刘亮侯莫陈王勇库汗杨■〈莫上纟下〉莫北人杨绍叱利王杰李和俱宇文耿豪和稽侯植贺屯窦炽纥豆陵王轨乌丸樊深万纽于段永尔绵韩褒侯吕陵田威纥干蔡佑大利稽阴氏丘目陵张氏叱罗周氏车非按周文用苏绰改建六官而反孝文之所改姓仍如旧大可笑也

南史俞姓在江东最为寒族梁武欲加俞药以口为喻力辞而止且曰江东俞钱无君子姓不可不改也大抵六代重门第故以荫叙为崇唐宋重学业故以科第为重

鲁昭公娶吴同姓谓之吴孟子贻讥千古刘聪虽淫慝其取刘殷女本非同姓也若刘孝武纳叔父义宣之女而改姓殷尤可耻矣宋志髙丽王女下嫁必归之兄弟宗族至其王徽尚仁恕读书好士而不肯改其俗怒其次子运谏谪之今不知何如也

杨万里谈晋于宝一吏取礼部韵书下注晋有干宝以进曰乃干宝非于也杨大喜以为一字师然余家所藏宋板晋书文选俱作于宝于令升及搜神记周礼注亦俱作于无有称干者胡承之以为字画相沿之讹而取干子书为证按春秋有干犨后汉有干吉宝岂其后耶然汉亦自有于定国焉知宝之不为其后也陆法言广韵止引干犨而不及宝何法盛晋书称宝撰晋纪及搜神记而不及干子恐未可据

恽纡愤切上声也吾同年恽少叅光世往往呼作运音然姓苑所不载必当作上声又凌氏今俱作凌按广韵凌氷凌也姓苑不载于凌韵注曰歴也水名出临淮又为姓引吴将凌綂然则今当作凌不宜作凌也姓苑广韵皆宋板可据而三国志凌统传又作凌俟更详之蹇不载姓苑而下有寋字音义同注曰姓也蜀人有之然则自蹇忠定而后皆当作寋春秋蹇叔亦应作寋传冩之误耳

有以罪改姓加以丑恶者汉马何罗作逆马后改为莽氏南齐巴陵王子响抗命改蛸氏梁豫章世子直以父综逃魏改悖氏武陵王纪以僭改饕餮氏隋杨玄感以反改枭氏唐越王贞纪王慎以不从武后改虺氏武后复改王皇后蟒氏萧淑妃枭氏武惟良蝮氏中睿朝成王千里蝮氏窦怀贞毒氏新兴王晋厉氏

古者六畜不以名隠疾不以名而亦有不尽然者今聊记于后如晋侯鲁侯俱姬牛卫史狗司马狗汉列侯刘狗魏乐羊郑伯姬■〈蠢，万代春〉又公孙■〈蠢，万代春〉楚将昭鼠宛射犬荣驾鹅齐张狗（敬儿初名）魏皮豹子唐李猪儿北齐赵野叉元魏元野叉即元叉弟罗刹周公姬黑肩晋侯姬黑臋卫公子姬黑背鲁侯姬黑肱楚襄尹子黑腰列子记黒卵元魏将军杨大眼传竖眼术士颜恶疾此外又有名不善者周公忌父周侯毁隃差弗天王泄心齐侯不辰越王不寿郑伯髠顽曹伯射姑楚王弃疾晋侯诡诸潞子婴儿齐侯无知又魏无知邾子蘧除齐侯杵臼曹伯负刍羊食我魏丑夫（宣太后所爱也尤可笑）丁外人（盖公主所爱）单愆期苏忿生舞阳侯樊市人武强侯严不职乘丘侯刘将夜深泽侯赵将夕阏氏侯冯解散共侯依罢师成侯董罢军新市侯王弃之棓侯阳城戎奴将军仕农夫单名晋侯姬仇姬骄卫侯姬恶卿石恶鲁侯姬雠蔡伯姬荒大夫公孙痤秦相樗里疾卿狐毛卿晏弱又离侯邓弱参户侯刘免郁垠侯刘骄山原侯刘弃距阳侯刘丐东阳侯刘纵髙苑侯丙猜又严侯许猜平侯工师奴又黎侯召奴子侯溃■〈惸，扌代忄〉侯温疥又髙安侯郦疥宋子侯许瘛（音炽）桀溺卢丑郄疵赵奢邹忌

灌夫之祖姓张卫青之父姓郑胡广之父姓黄嵇康之父姓奚文彦博之祖姓敬本非僻史然问之人不能知也

匈奴单于姓挛鞮氏其大臣曰呼衍氏兰氏须卜氏其后冐汉姓为刘氏又为赫连氏逺属为羯曰石氏俱称帝在漠北塞外为宇文氏（后周太祖出此）在北凉为沮渠氏鲜卑其先有熊氏后最盛其在燕为慕容氏在魏为拓拔氏皆称帝在陇西为乞伏氏河西为秃髪氏皆称王慕容之先吐谷浑蠕蠕郁久闾托拔氏髙车一云匈奴种有狄氏袁氏斛律氏解批氏异氏竒斤氏其族有十二姓泣伏利氏叱卢氏乙旃氏阿崘氏莫允氏俟分氏副伏罗氏乞表氏右外沛氏突厥阿史那氏薛延陀壹利吐氏契丹世里氏（华言耶律）回纥一云匈奴种药罗葛氏沙陀初无氏后冒李为后唐蒙古为怯特氏帝中国曰元此北邉之盛者也女真为完颜氏称帝曰金此东人之盛者也羌种为姚氏帝后秦杨氏王仇池氐种为蒲氏又为苻氏王秦吐蕃宰■〈孛攵〉野氏此西域之盛者也

匈奴之先称夏后氏鲜卑慕容索虏拓拔之先称轩辕氏氐苻氏之先称有扈羌姚氏之先称有虞女直之先称肃慎或传或真未可必也

蒙古七十二种

阿尔拉　扎拉尔岱　库克新莽固岱　翁吉喇特　鸿和坦　云吉喇实　乌楞乌　郭尔罗斯　必噜岱　齐哩克岱　图卜岱　巴哩勒呼　奇哩娄　伊勒齐勤　扎拉济兰　图噜卜岱　塔塔尔　哈塔锦　萨里岱　济雅岱　娄珠克岱　雅克布哈岱　塔拉尔约苏　森济乌克岱　黙勒吉岱　阿达里吉达　乌鲁岱　拜托里岱　玛勒岱　伊克穆尔哈喇　纳颜济达　阿达里吉达　伊奇尔岱　和塔奇尔岱　摩哩齐　谔尔古岱　鄂摩克岱　阿喇勒岱　巴雅尔岱　丹济岱　乌拉岱　摩哩奇尔岱　硕岱岱　鸿和坦　伯苏岱　伊伯格勒岱　穆尔温塔岱　莽固岱　塔塔尔岱　纳颜济达　阿达里济达　库克新　塔尼勒　乌噜克岱　森济岱　黙勒吉　阿古拉里达　札玛勒岱　乌噜勒岱　布徳吉鼐满岱　塔塔尔岱　伊克埒哈喇　昻吉岱　卓罗岱　蒙固岱　鄂摩克岱　图鲁卜岱　巴琳　彻尔济达　巴尔固岱　哈达岱　卫喇特

色目三十一种

哈喇娄　钦察　唐古　阿克苏　图巴　喀尔　科尔罗　拉察岱　竒彻勒岱　辉和尔　回回　鼐满岱　阿勒呼木　哈鲁岱　和尔拉　萨拉噶　图卜岱　永和尔岱　密持斯　哈哩　科尔罗丹　珪齐　实喇娄　图尔哈　哈喇济达岱　卓尔齐岱　图鲁卜岱　和尔拉　噶玛拉　齐勒格尔　克实宻尔

金人姓氏

完颜汉姓曰王　乌库哩曰商　赫舍哩曰髙　图克坦曰杜　纽祜禄曰郎　乌雅曰朱　富察曰李　延扎曰张　温特赫曰温　舒穆噜曰萧　鄂屯曰曹　富珠哩曰鲁　伊喇曰刘　沃哷曰石　纳喇曰康　瓜尔佳曰仝　费摩曰麻　尼玛哈曰　鱼威准曰赵　阿克占曰雷　阿里罕曰何　温腾曰空　乌噜曰惠　穆延曰孟　都哷曰强　萨塔曰骆　阿布哈曰田　乌凌噶曰蔡　布萨曰林　珠格曰董　瓜尔佳曰汪

弇州四部稿巻一百六十七

●钦定四库全书

弇州四部稿卷一百六十八

（明）王世贞 撰

○说部

△宛委余编十三

昔人谓右军书不识偏傍因阅字书聊识以备考证丶知柱切有所识而记也丨思二切下上通也丿普析切右戾也乀甫勿切左戾也亅居月切钩逆也■知卫切钩识也⺁余制切柁身貌厂呼旦切山岩可居者广室检切因广为屋也疒女戹切倚也沝之水切二水流也■公会切小流貌巜古会切水流貌巛齿缘切川流也冫郑凌切冬寒水结也乚普奸切引也丩居周切相■以支切流也丄于近切匿也匕甫王切受物器也■下体切邪径有所挟藏也厶相咨切奸邪也宀弥山切交覆深屋也■曲也音同冂亡狄切覆也又音冋冂卜也音同■〈亻广〉鱼俺切痴貌几而真切仁人也勹布交切裹也几是俞切鸟短羽飞也■余忍切长行也彳丑六切小步也亍耻录切步止也辵丑略切乍行乍止也口于非切回也卩节也■〈巳巳〉仕转切二节也虚火乎切虎文也■口范切张口也■〈追，去辶〉多回切小块厽力摇切累堑为墙也邻渠今切亭也页下结切头也■〈目目〉形遇切左右视也乞吉乙切求也又为去既切云气貌甶甫勿切鬼头也亏禹俱切于也癶补葛切足有制也屮作可切左手也臼居六切两手捧物也彡先亷切毛饰画文也丂苦道切气欲舒出万上碍于一也髟比聊切长髪貌

又有恠而可笑者■悬貌了音同■相诳也胡了切皆倒书■音悖二惑相倒也韵引作■而杨用修证之必欲从■■石鼔文也字书不收皆一正一倒■地达切蹈也又反止也■絶也二字皆反左■居况切乖也从二臣相违■于直切按也一正一反■音闼蹈也上正下反左此七字纵于理无碍亦何异于俚俗之书哉同文之化恐不尔也

玉篇巻末有字形相犯者余聊为摘其一二其人所常知与不必用者皆略之台■（上汤来反星也下羊支反我也）窴寘（上徒贤反窴塞下支豉反置也）謟谄（上天牢反疑也下丑冉反媚也）滔淊（上天牢反水也下胡感反深也）雎睢（上七余反闗睢下息唯反人姓）冷泠（上鲁朾反寒冷下力丁反泠水）打朾（上都冷反击也下摘茎反朾声）桶桷（上他孔反器也下古岳反椽也）冻涷（上都弄反水冻下得红反暴雨）枞摐（上七弓反木名也下七江反打钟也）贻贻（上与之反遗也下丑吏反视也）笕苋（上古典反竹通木下侯办反苋菜）瑑琢（上音篆璧上文下陟角反琢石）絮■〈奴上纟下〉（上思据反绵絮下抽据反调■〈奴上纟下〉）歁欺（上苦感反能言下去其反屈也）■〈目攵〉败（上武巾反和也下蒲拜反乱也）柱拄（上直缕反梁柱下之与反拄杖）■〈髟上冗下〉髠（上丁感反髪垂下苦昆反去髪）菅管（上古颜反菅茅下公短反人姓）咀咀（上兹治反骂也下慈吕反咀嚼）浽涹（上息遗反小雨下奴罪反秽浊）■■（上去偃反下语偃反并唇皮貌）挺挻（上他鼎反挺持下拭然反取也）■〈囗外入内〉囚（上得立反动也下似由反禁人）甲■（上古狎反兵甲下女洽反取物）摞樏（上洛戈反理也下力癸反食器）汗汘（上胡干反热汗下七贤反水名）胫胫（上五鼎反直视也下胡定反脚胫也）箄箅（上愽弥反取鱼下愽计反甑箅）贩眅（上方万反贩卖下普班反目白）凸凹（上音垤又音突下音■〈土幻〉又洼又窟）

偶检字书有二字三字四字合作一字者聊为记之祘（苏换切明视也）亖（丁沃切厚也又音竹）■〈玉玉〉古岳切（说文云二玉为一■〈玉玉〉或作瑴）■〈〈土上儿下〉〈土上儿下〉〉（五雕切善行德义曰尧）圭（古畦切四圭曰撮亦瑞玉也）畕（记良切说文云比田也）■〈夫夫〉（蒲满切并行也）兢（冀澄切戒慎）奻（女间切说文云讼也）■〈女上女下〉（古巧切古文姣）■〈页页〉（助转切说文田选具也或为僎）■〈目目〉（荆遇切左右视也又音拘）覞（昌召弋召二切并视也）聑（丁箧切说文云安也埤苍云耳垂）喆（智列切智也）■〈齿齿〉（丁立切■〈齿齿〉齿也）誩（处仰切竞言也）吅（火袁切嚣也惊呼也）■〈欠欠〉（去斤切又口孕切■〈口〈士冖田疋，上中中下〉〉也）■〈奇奇〉（居绮切立正也）并（毗茗切并坐也又县名）吕（良渚切说文脊骨也亦作膂）■〈又上又下〉（于九切同志为■〈又上又下〉今作友）■〈呆呆〉（古文莫回切酸果也又音母不知名者云某）■〈东东〉（昨遭切说文曰二东也曹从此）林（力金切说文曰平土有丛木曰林）艹（七老切）枣（子老切果名俗为枣）棘（居力切急也棘箴也）秝（郎的切稀疏秝秝然）■〈入入〉（力掌切说文云二入也）■〈爻爻〉（力尔切二爻也）沝（之水切二水也）仌（鄙凌切冬寒水结也）■〈白白〉（傍伯切白色又古了切）■〈丝，去一〉（伊蚪切）炎（于詹切）屾（所因切）■〈夕夕〉（旦何切众也重也大有也）赫（呼格切赤貌盛也旱也）斦（鱼斤切弓渠良切强也二斤也弓又巨良切）騳（徒鹿切马走也）■〈马上马下〉（五豆切又合麦反）■〈牛上牛下〉（音宂牛也）牪（牛眷切牛件也）豩（火类切）■（相利切豕声也俗作■〈隶隶〉）■（古文）龖（逹答切飞龙）虤（胡犬切又五间切虎）雔（市田切双鸟也又除尤切）■〈鱼上鱼下〉（语居切说文云二鱼也）■〈虫虫〉（古魂切虫之总名亦作蜫）賏（于敬于庚二切饰也）丝（先资切蚕所吐）■〈巳巳〉（仕转切二卩也巽字从此）从（疾龙切相听也今作从）甡（所巾切众也或作莘）幵（五坚切平也又音肩）兟（子心切兟兟锐意也）厸（力神切古邻言近也亲也五家也）■〈余上余下〉（戈诸切身也我也语之舒也）■〈八上八下〉（补彻切分也古文别）皕（彼利切二百也又音逼）辡（皮免切辡罪相与讼之言又方免切）孖（子辞切亦作滋蕃长也亦作■〈扌兹〉或辞恣切孷孖）■〈申上申下〉（式神切身也伸也重也申申容舒也）

鑫（呼龙切又许金切）森（所今切长木貌或作椮）淼（弥沼切淼溔大水）焱（弋赡切）壵（五幺切说文云士高也）畾（音雷田间也）奸（古颜切奸邪也）瞐（莫剥切美目也）聂（如猎女涉二切说云附耳小说也）嚞（智列切哲智也书曰明作哲）■〈舌舌舌〉（胡快切古文话）■〈足上〈足足〉下〉（初角切行■〈足上〈足足〉下〉也）劦（胡颊切同力也山海经云惟号之山其风若劦急也）惢（桑果切又才累才规二切心疑也）譶（徒答切疾言也）■〈了上〈了了〉下〉（奴改切大也往也说文曰曵离之难也）品（披锦切齐也官品也说文曰众庶也）■〈欠上〈欠欠〉下〉（去剑切古文）叒（而灼切说文曰日出东方汤谷所登槫桑叒木也）芔（许胃许伟二切草总名）卉（同上）■〈〈卤，夕代乂〉上〈〈卤，夕代乂〉〈卤，夕代乂〉〉下〉（籕文徒幺切草木实也垂■〈卤，仌代乂〉■〈卤，仌代乂〉然也）刕（歴低切姓又力脂切）轰（呼萌切车声）灥（似圴切三泉也）■〈云上〈云云〉下〉（徒罪切）飍（香幽切惊走貌）晶（子丁切精光也）厽（力棰切）皛（胡了切又胡灼切明也显也）磊力（事切磊砢）骉（风幽香幽二切走貌）■〈马马马〉（音骋古文）犇（补门切牛惊）羴（式延切羊气臭也亦作膻）猋（卑遥切犬走貌）麤（七胡切不精也大也疏也或作麄）龘（音沓龙行龘龘也）■〈兎上〈兎兎〉下〉（芳句切急疾也今作■〈走孚〉）■〈鸟上〈鸟鸟〉下〉（奴了切鸟名）雥（才市切羣鸟也又走合切）鱻（思连切兽新杀曰鱻亦作鲜）虫（除中切有足曰虫无足曰豸）赑（平秘切赑屃作力也）毳（齿芮切罽衣又毛之细缛）孨（庄巻旨兖二切谨也孤儿也）■〈吕吕〉（壮立切众口也）茻（莫郎切草木冬生不死说文云众草也）■〈〈十十〉上〈十十〉下〉（同上）■〈〈工工〉上〈工工〉下〉（知辇切极巧视之也今作展）叕（知劣切连也）■〈〈鱼鱼〉上〈鱼鱼〉下〉（音业鱼盛）

乾坤凿度内异字■（地）■〈广外乇内〉（度）籕（纣）■〈宀水〉（突）■〈阝〈俞上巫下〉〉（阴）■〈阝矗〉（阳）■〈忄自〉（息）■（叅）軵（辅）尌（立）■〈艹〈糹蚤〉〉（■〈火巢〉）

元命包内异字巟恍■〈卉，艹代十〉（芥）■〈大上云下〉（危藴）■（■）囤遁囮（讹）■〈厂外衣内〉（扆）囦（渊）欨（■）■（罔）夰（昊）亘（宣）■〈厥外力内〉（厥）趯（他歴）■〈走贞〉（颠走顿也）■〈罡刂〉（刚）■〈出月〉（朏）仑（伦）屵（嶭）霚（蒙）霿（梦）■〈雨上析下〉（山贵）臮（暨）丮（击）扸（拆）■（隶）昦（杲）冏　蓥（莹）■〈度攵〉（杜）臸（臻）谰（落干）勼■（隠）兟（莘）佷（户恳）幂（觅）■〈疒卷〉（拳）■屾（诜）■〈莫上女下〉（摸）扟（宰）■〈口尸〉（许黎）端（端）■（晔）狊（扁阒）敜（乃烦）■〈疒肙〉（鸟玄）冞（弥）■（厘）淲（皮彪）■〈梳，去木〉（突）■〈立上丨下〉（愆）敓（夺）奯（豁）■（抉）■（■）■〈爫上又下〉（平表）■〈忏，石代忄〉（先念）磹（徒展）甹（普丁）■〈石宫〉（户冬）■〈隆上石下〉（力冬）砉（呼麦）■〈亻水〉（溺）■〈女适〉（适）其它宀勹甡页飍覞鱻■〈目目〉彡■〈吕吕〉吅癶艹弜誩譶■〈丝，去一〉辡■骉字音释俱见前

右书据以为后周卫元嵩述唐苏元明传李江注杨元素由秘阁传本镂行而张升以授杨揖者也愚谓此即素撰或张升撰而托者也卦下每作重迭文难字而考之广韵玉篇则易晓其旨甚浅而理不甚悖又经传注若出一人手故以为宋人作也凡唐以前伪书其理驳而时有精旨其文杂而古其字竒而有不可识者今皆反之故以为宋也三坟乾坤凿度俱然惟穆天子传竹书纪年汲冡周书吾断以为非秦汉人不能也

穆天子传中多竒字异物或不可解者今备载之以俟参考

国名■〈崩阝〉（叵肯切）■余（音畴）马居禺知之平珠余赤乌曹奴留骨■〈垔鸟〉韩剞闾智氏阏氏胡氏浊繇骨飦重■臣搜留昆陖翟毕　许　毛　井　霍　逢　■　盛　邢　曹　因氏■〈罒贡吅，上中下〉氏■溲地名温谷乐都漆■县圃乐野沙衍苏谷长■■多旷原南郑圃郑桑野房子经林兎台栎丘富丘相其军丘雀梁羽林虎牢留祈丽虎菞丘窴軨九阿丹黄黄竹苴台五鹿乐人甘　盛门重璧壶輲泽寒淑丘祭丘马主菹台茅尺野王　盐山名阳纡昆仑■〈垔鸟〉鸟积石蠲山舂山群山■〈釒截〉山苦黄鼠弇山温山戎山瓜纑积山文山■山采石长沙焚留阳纡■■雷首黄空髭山钘山涂山曲山薄山水名虖沱赤水渗泽枝洔珠泽洋水黑水玄池溽水滔水■■澡泽瀍水濩泽大沼洧水渐泽黄泽曲洛荥水浢水漯水姑繇乐池济河人名■〈崩阝〉栢絮井利梁固■〈崩阝〉父栢天郊父造父耿翛芍及膜画居虑丰隆长季绰　戏　逢固潜时温归无凫髙奔戎　命怀诸飦■■毕矩归遗■■叅百■奴孔牙毛班逢固井公孟悆逢公伊扈女聴女列叔■〈女坐〉盛狗名重工彻止雚猳来白龙狗兽名白狐玄貉赤豹白虎狻猊野马卭卭距虚牥牛豪马豪牛豪羊鸟名鹳鸡白鸟青鵰草名雚苇莞蒲茅萯芜葽荅堇木禾木名模堇姑繇珤名玉果璇珠烛银■银银马黄金之膏金鹿玉名枝斯璇瑰■〈王役〉瑶琅玗玪■■■玗琪■〈彳攵〉尾■■■■珌佩噐服名■■絺葛■〈勿上目下〉圭■采■（骅）■（■）■〈亻茂〉（义）■（疑台字）■（疑昊字）■〈山上音下〉（时）■（陵）■（疑边字）亣（古文）琌（疑陵）玪（古咸切米石山有玪珩琪）■（今西有渠搜国疑渠字）銒（胡丁切说文曰似钟而颈长）■〈丙刂〉（郑邑也音丙）輲（市专切有辐曰轮无辐曰輲）■〈旨首〉（古稽字）

石鼔字尤难识其以今文读者亦多意会今附记之以俟再考

■〈辶〈吾午〉〉（吾）■（工）■〈孑女〉（好）■〈马缶〉（阜）■（员）邋（猎）■（关）■（条）■（宪）■（台）趚（即）垐（茨）欉（朴）■〈走卖〉（独）■〈弓又〉（射）殹（也）■（烝）■（皮）■（潮）■（鰋）■（渔）■（漫）■（鲨）■（散）■〈帛乐〉（音活）■（艹〈爻且〉）■（鳊）■（鲋）■（白）■（乞反切）■（庻）■（脔）■（音决）■（浑）■〈走专〉（抟）■（普力切）鋚（音条）■（师）■（跻）■（原）■（陆）■（音循）■（音奔）■（泽）■〈走乐〉（力）逌（乃）■（音忽）■（镞）■（徒）■（骈）■（廓）■（流）■〈丞，山代一〉（丞）■〈辶帚〉（归）■〈卤，夕代乂〉（西）■佳（维）■（导）■遄■（我）■（辞）■（莽）■（音徼）■（乃）■（漆）■（栗）■（椶）■〈扌咎〉（音咎）■（一作庸一作遘）■（条）■（箬）■（■）盩（利）■（树）■（晤）■（音章）■（炽）■（夺）■（举）■〈此上手下〉（音自）■（音吁）■（振）■〈彳忧〉（复）■〈马齐〉（剂）■（华）■（音绰）■〈大上一下〉（音位）■（净）■〈宀心又，上中下〉（宁）■（申）■（乘）■（作类）■（夏）■（康）■〈马敖〉（敖）■（速）■（奕）■（翰）■（黎）■（音宜）■〈炎上心下〉（怜）■（亟）■（夕）■〈宀奄〉（掩）■（一作毕）■（献）■（受）■■（囿）■（音盛）

亢仓子古字■（为）■（终）■（悖）■（害）■（万）■（共）■〈目壬〉（听）■〈高丸〉（孰）■（冲）■（终）

齐民要术古书竒字今略载其一二如■（乌更切开荒田法林木大者■杀之）■〈艹乘〉（无音切玉篇亦无此字其云■〈艹乘〉死不扇便任耕种似荫意）■〈漏，釒代氵〉楱（铁齿耙也）■〈禾奄〉（一感切秋耕■〈犭奄〉也）耩（故项切耧耰也）耧（熟耕耧下以为良）■〈蠢，甘代春〉（胡滥切瓜虫也）■〈艹本〉（奔去声蠢苯也）■（方九切■■■鹅引食经）■〈飠肙〉（乌驿切恣意饱食亦不■〈飠肙〉）腩（奴感切腩炙）酵（起麫也）餢■〈飠俞〉（无音切）糭■〈米壹〉（无音）■〈米宣〉籷（上草片切下苏革切）■〈姊，白代女〉（音伐字以■〈姊，去女〉）漤（音览盐渍物也）

周礼竒字见于洪文敏所记者如法为灋柄为枋邪为衺美为媺呼为嘑拜为■韶为■〈磬，召代石〉恠为傀暴为虣独为簎风为飌鲜为鱻槁为薧螺为蠃蜱为蠯鱼为䱷埋为狸吹为龡陔为祴暗为韽柝为■〈木槖〉探为撢翅为翨摘为硩骇为駴撃为轚■〈古上羊下〉为■掬为輂羃为榠藻为薻原为■叩为敂艰为囏魅为鬽与夫■〈厂外酉内〉皫胖鱐齍视劀酏■〈〈卤，仌代乂〉上木下〉臡箈鬻柶絼疈爂■〈临上木下〉■〈申东〉之类皆他经鲜用者

秦诅楚文字有难识者有与本文不同者又（有）■（敢）■（愍）厎（示）■〈林上足下〉（楚）■（昔）■（穆）是（寔）■（若）■（壹）■（宣）■〈昏女〉（婚）■〈因女〉（姻）枼（叶）即（仰）康（庸）■〈辶页〉（道）失（佚）甚（躭）奓（侈）从（纵）输（渝）盟（盟）■（则）■〈帚女〉（妇）■〈册戈〉（戚）俖（倍）列（烈）姓烕（灭）■〈彳吾〉（我）■〈皇阝〉（皇）■（邬）■〈亲女〉（亲）意（亿）竞（境）■〈贝凶〉（贶按文义非贶也疑即凶迹）■〈革鬲〉一曰■〈革华〉（革也）■〈革俞〉（俞刀鞘也）殹（也）■（受）■〈古上尸下〉（克）■〈禾勿〉一曰■（制）箸（着）者（诸）按此文有三告巫咸于凤翔告大沈久湫文于渭告亚駞于洛宋人皆以为诅楚怀王今曰熊相而怀王名世家作槐年表作魏不可考也凡婚姻妇字皆从右岂其意欲抑女徳耶抑重右如左丞相为右丞相之类也

杨用修云汉司隶杨厥碑■〈辶业〉通石门■〈辶业〉字洪适亦不识为何字愚按■〈辶业〉即凿字也凿省作■〈辶业〉又作■〈辶业〉者以辶代⺄如匝作迊匹作■〈辶兀〉匣作■陋作■谓之隶变古有此例干禄字书可考洪适盖以六书求之而不得所谓知常而不知变也唐人书叶法师碑宋人书杜诗禹凿寒江之句皆以凿为■〈辶业〉

九经有笔墨字无砚字有烛无灯有酰无醋有■〈麦丰〉无麫又无茶及■〈豆攴〉

字同而音异者莫过于二礼左氏亦有之故记于后

周礼羞其肆（托歴反）贾师奠（音定）其贾列以列（音例）舍水摄而载果（音祼）若大甸（音田）遂狸（音埋）之　凡酒修（音涤）酌　以八■〈筴上石下〉（音誓）占　春入学舍（音释）菜　锡樊（音盘）前（子践反）樊鹄缨　秋绳（音孕）而芟之无以为戚（将六反）欲其眼（音稳）也　舟欲颀（音恳）典（音殄）犀甲七属（音注）以栏（音练）为灰　凡行奠（音停）水　老牛之角紾而昔（音错）畏（音隈）也者必挠暴内陵外则坛（音墠）之　纲（音亢）恶马　作六军之士执披（方寄反）赤友（音魃）氏　冥（音觅）氏　焉（音夷）使则介之　则春（音蠢）以功　弓而羽（音户）■　礼记急缮（吉政反）其怒　载（音戴）青旗　审端径术（音遂）天子乃鲜（音献）羔开氷　飨禘（音第）有乐　流示之禽而盐（音艳）诸利　柔色以温（于运反）之　再命祎（鞠）衣　立容辨（贬）毋謟　盛气颠（田）实扬休　必与公主为宾（傧）鸾和之美（仪）草木茂区（古候反）卫音趋（促）数（速）烦志　号以立横（古旷反）名之曰建（其展反）櫜　礼有报（保毛反）而乐有反　亷肉（如又反）节奏燔燎膻（馨）芗　百官进（馂）彻之　秋之为言愁（子留反）孚（浮）尹旁达　以袂拘（古候反）而退　然后辨（音徧）殽　以策彗恤勿（没）驱　大夫则绥（妥）之　为坛（善）位　天王登假遐病革（殛）小功不兊（他外反）设披（彼义反）君即位而为椑（蒲歴反）敛般请以为封（彼验反）其中追（退）然　圣人耐（能）夏父弗綦忌炮取豚若将（牂）接（揵）以太牢　弗身践（剪）二爵而言言（鱼斤）报（赴）葬者虞　省（仙善反）于其君离师　不提（底）心 武王克殷反（及）商 爵弁纯（侧其反）衣 御者差（七何反）沐于堂上 加伪（惟）荒 相彼盍（渴）旦 衣服以移（昌氏反）之 二筭为（纯全）

左氏一介（个）赵孟视荫（阴）免（问）而代之句渎（豆）及堂阜而税（脱）之 辂（五嫁反）秦伯 闘谷（奴口反）于莬 盟于敛（亷）盂　棺（古患反）出之　晋师夹泜（雉）而军　呼（呼贺反）役夫　乃祖吾离被（披）视不可含（户暗）封（求付）具　税（繐）服终身　有鞠（芎）藭乎　陈蔡不羹（郎）苑（于元）何忌 俟于党（掌）氏之蒲公羊三日不■〈氵不〉（流）戎曼（蛮）盟于昧（篾）倪黎来（力兮）来朝　盟盂虚朾（勑丁）有鹳（权）鹆来巢谷梁已傎（田）矣　公杀其世子痤（在尔）

泷水之泷（双）句读之读（豆）肃爽之爽（霜）月氏之氏（支）甪里之甪（禄）汨罗之汨（愽县名）又汨罗之汨（密水名）不其之其（箕也邑名）裴（肥也邑名）吞姓之吞（天）鲁般之般（班）先零之零（怜邑名）樊于期之于（乌）赤市之市（芾）台（怡）献尊之献（莎）姑射无射之射（益）滹池之池（■〈马犬〉）令居之令（连邑名）寍馨之寍（宁）疆埸之埸（易）选懦之懦（软）盟津之盟（孟）国土之土（度）矰缴之缴（勺）繁延寿之繁（皤）方与县之方（防）枹鼔之枹（孚）单于之单（蝉）纶巾之纶（闗）牺尊之牺（梭）率更之率（律）平反之反（平声）牢愁之愁（曹）风裁之裁（去声）奉朝请之请（去声）尸解之解（斝）众生之众（中）落魄之魄（拓）隠几之隠（印）提撕之撕（西）滑稽之滑（骨）服匿之服（避）椎结之结（髻）濡水之濡（丸）休屠之屠（储）莫■〈吕贡吕〉之■〈吕贡吕〉（敖）酒鎗之鎗搀枪之枪（俱铛）戏下之戏（麾）厘公受厘之厘（俱僖）旁魄之魄（薄）旖旎之旎（傩）天苴之苴（巴）褒余之余（斜）玄端之端（冕）妖蛊之蛊（冶）三红之红（綘）欝隆之欝（藴）日施之施（移）须摇之摇（臾）伊帆之帆（祈）旖施之施（旎）柴池之柴（差）■差之■（参）斗献之献（希）无虑之虑（闾）义台之义（仪）遁巡之遁（逡）烰人之烰（庖）翩幅之幅（翻）余汗之汗（干）乌亘之亘（桓）轮边之边（扁）宛拳之宛（欝）团焦之焦（标）揣靡之靡（摩）华聊之聊（骝）中盾之盾（允）滛预之滛（滟）川栏之栏（栋）炫爚之爚（曜）倜倡之倡（怅）欝垒之垒（律）都庞之庞（龙县名）觜星之觜（崔）皋比之比（皮）徙县之徙（斯）沙羡之羡（夷）费祎之费（蜚）虔刘之刘（庐）宛句之句（劬）倪来之来（黎）商颜之颜（崖）负尾之负（陪山名）涒汉之汉（滩）井干之干（韩）闗弓之闗（湾）羡门之羡（延）溠水之溠（蹉）茄下之茄（荷）乌秺之乌（鸦）洛阳令诸于之诸（遮）角亢之亢（刚）陈蔡不羹之羹（郎）仆区之区（瓯）涑水之涑（溲）汜胜之汜（帆）隋星之隋（妥）不可不知也

若奉朝请之请唐诗又作平司马之司不相离之相俱作厮音入声十之音谌平声其它票姚之音骠鹞伍员之员音运越席之越音活华而皖之皖音活隆凖之凖音拙假借之假音嫁凝脂之凝音佞巢县之巢音剿朴胡朴之朴音浮睚眦五懈仕懈二反甄之音坚中兴之中锦帆之帆俱去声此则可通用者也

太守之守廷评之评不知古何以作去声尚书之尚不知后何以作平声大鸿胪古音为鸿庐今若依古称当作一笑正月之为征音避秦始皇也始皇之时改端月想天下凡正音皆改耳曲逆之逆音佞则因陈平封而易者也

二字俱非正音者欵乃（袄霭）委蛇（逶迤）万俟（木其）冐顿（没突）可汗（克寒）阏氏（臙脂）龟兹（丘慈）允吾（铅芽县名）袒免（但问）宿留（秀溜）嫪毐（劳霭）彳亍（踯躅）汴防侯（什方即雍齿也）郦食其（异饥）金日磾（密低）牂牁（臧哥）般若（钵惹）咎繇（皋遥）茶首（蔡茂两头鹿也）方良（罔两）斯沾（赐觇）控揔（空怱）卢维（二水也音雷雍）■〈鵕，羽代鸟〉翿（犀比）隆虑（林闾）于戏（呜呼）畏佳（隈惟）峄隗（摧颓）蠏螺（伛偻）梁闇（谅阴）辟倪（睥睨）魁结（椎髻）身毒（捐竺）虑虒（卢夷县名）朱提（殊时县名）取虑（趋闾县名）恶池（滹沱）谷蠡（鹿离）枹罕（夫谦县名）■〈彳示〉氏（拳精县名）格泽（胡各铎）

吴孙休创八字名其子■〈雨上单下〉（湾）■〈艹冏〉（迄）■〈雨田大，上中下〉（觥）■〈覀舛〉（贤）■（莽）昷（举）■〈亠〈先攵〉〉（褒）■〈称上大下〉（拥）唐武则天制十二字曌（照）穴（天）埊（地）■〈○外乙内〉（日）囝（月）○（星）■（君）■（臣）■（人）■（戴）■（年）■（正）后于宣和书谱复得七字■（载）圀（国）■（初）■（证）■（授）■（圣）■（生）南汉刘岩自制龑为名（音俨）唐武宗创■■〈宀乃〉二字以试王仆射起言臣于三敎书字所不识者周穆王传■门二字耳向者二字羣书未见

李廷尉之改变籕文蔡中郎之杂用分篆王右军之损益锺张盖愈妙而愈失其真也萧子云改易字体邵陵王纶别行伪字愈不足言矣前上为草能傍作长邵陵书也百念为忧言反为变不用为罢追来为归更生为苏先人为老隋朝俗书也今唯苏字有书者余俱不行晋避司马昭为韶音至唐尚呼昭穆作韶穆宋始改正耳东汉都洛阳火德王避洛字水克火故为雒阳随以魏周齐不遑宁处文帝恶之故去走为隋见李涪刋误杨用修独云昭穆之昭本音韶亦有据也涪又云近岁精用文者以仅为近书舅甥之甥不从男止书生字旁求为傍求缪为谬马廏作廐荐作廌隋今作隋如故洛雒缪谬尚通他不尔也

埊■〈丿上忠下〉字战国策皆如此书姚宏以为武后时传冩极有理而窦苹作唐史释音释武后字内埊字云古字见战国策又幽州僧行均作均韵训诂亦以此二字皆古字或武后自有所据也叶文庄水东日记云正统乙丑会试録内天皆作■〈艹曳〉地作埊闻出中旨而今部刻试録皆不然盖部録乃翻刻之本而文庄是科进士恐不谬也爹徒可反吴人谓父为奢却后复收入陟邪反云巴人呼父为爹今吴人实称爹不称奢也按唐中宗称窦从一为国奢则京师人称乳媪父实为奢耳岂吴音前后殊耶闽人谓子曰囝谓父曰郎罢江右谓子曰崽崽子改切西南夷女人自称曰婸徒（婸音阳）巴人自称曰阿阳（阳者我也）

古人以粪为矢今人却以矢为屎屎自音斯呻吟声也男子之阴曰势又曰阳今吴中人却以鸟卵之卵呼之而遂多讳其字通海内名鸟卵曰弹（去声）何也

沈约始为四声韵以平上去入分清浊髙下自谓灵均以来未始有覩而梁髙祖雅不好之问周舍曰何谓四声舍对曰天子圣哲是也帝竟不能遵用陆厥与约驳论甚苦后至隋仪同刘臻等过陆法言论及声韵以今声调既自有别诸家取舍亦复不同吴楚则时伤轻浅燕赵则多伤重浊秦陇则去声为入梁益则平声似去又支脂鱼虞共为一韵先仙尤侯俱论是切欲广文路自可清浊皆通若赏知音即须轻重有异因取吕静韵集夏侯该韵略阳休之韵略周思言音韵李季节音谱杜台卿韵略等叅伍之当时遂有法言撰本长孙讷言笺注而同撰者为刘臻颜之推郎魏渊卢思道李若萧该辛徳源薛道衡后又有郭知玄绪正朱笺三百字闗亮薛峋王仁煦祝尚丘孙愐严宝文裴务齐陈道固各增加字至宋成广韵二万六千一百九十四字沙门神珙又有四声五音九弄反纽图其序畧云聿兴文序反切为初一字有讹余音皆失又云欲反字先须纽弄为初一弄不调则宫商靡次昔有梁朝沈约创立纽字之图皆以平声碎寻难见唐又有阳宁公南阳释处忠撰元和韵谱与文约义俱词理稍繁寻求难显乃列五圆图为五声图每图皆从五音字行皆左转中有注说之又列二方图为九弄图图中取一字为头横列为图首目题傍正之文以别之谱曰平声者哀而安上声者厉而举去声者清而逺入声者直而促傍纽者皆是双声正在一纽之中傍出四声之外傍正之自此而分清浊也东方喉声何我刚鄂謌可康各西方舌声丁的定泥宁亭听歴南方齿声诗识之食止示胜识北方唇声邦尨剥雹北墨朋邈中央牙声更硬牙格行幸亨客自神珙之切行而韵字益明矣元周氏之讥约乃以中土冶音而胜之又欲以三声而夺四声尤可笑者然其所举平声如靴在戈韵车邪遮嗟却在麻韵靴不押车车却恊麻元暄鸳言褰焉俱不恊先烦翻不恊寒山却与魂痕同押其音何以相着灰不恊挥杯不恊禆■〈木上毋下〉不恊糜雷不恊羸必呼■〈木上毋下〉为埋雷为来方与咍恊如此呼吸非鴂舌而何伯清之所自持未必是而其所攻未必非也明兴髙帝召儒臣宋濂等谕之曰韵学起于江左殊失正音有独用当并为通用者如东冬清青之属亦有一韵当拆为二韵者如虞模麻遮之属皆当改正后纂集成书大约依三衢毛居正论凡独用并为通用者如微之与脂鱼之与虞欣之与谆青之与清覃之与咸尾之与旨语之与虞隠之与轸迥之与静感之与豏未之与志御之与遇焮之与稕径之与劲勘之与陷迄之与术锡之与昔合之与洽是也有一韵拆而为二麻字韵自奢字以下马字韵自冩字以下禡字韵自藉字以下是也又有以中原雅声正者如冬锺第二韵俱并入东韵江第三入阳韵挑出元字等入先韵翻字残字等入删韵之类是也其字画大以说文为正今偏旁点画舛错者并依毛晃正之如支攴母母殳殳羙美之类是也髙帝初立法甚严犯者不赦然今偏旁点画之类唯题奏本用之他不尽然也音韵唯御制用之他不能尽然也学士大夫为古诗则古韵为唐律则唐韵为晋书则晋法虽以一代之典章而有所不能行者亦异哉

弇州四部稿巻一百六十八

●钦定四库全书

弇州四部稿巻一百六十九

（明）王世贞 撰

○说部

△宛委余编十四

儒者读左史两汉文选庄列诸书徃徃涉猎不究训诂以故有日用而不知亦有臆记而误用者聊为摘其一二笔之以俟续考

虑囚即録囚也　隽永隽肥肉也　受厘受僖也　椎埋椎杀人而埋之也　搏掩搏而取人财也　皲坼裂瘃寒创也　絫息絫即累惧而喘息也　酝藉如酝有味及有荐藉也　肺附如肺之附肝也　睚眦睚举眼眦目匡也　伏质质鍖也　奏厕奏向也　淮南王荧惑百姓荧回绕也　校猎以木相贯为阑校遮兽也　扈从言跋扈从恣也见相如赋与扈从人主二义　卞射又试卞角力也　腐刑腐木不生实也　媒蘖媒酒教也蘖酒曲也齐人名曲饼曰媒　伐阅谓功伐阅歴也　李陵传张空拳马迁传作空弮弮弩也空弮无契之弩也战国策控拳兴拳同拳攘臂绳也　籍甚狼籍甚盛　相驳执意不同如马驳色　按堵按次苐堵墙壁不动也　钩距钩致其情距闭之不能去也　浆酒霍肉视酒如浆视肉如霍霍豆叶也　钩盾弄田宴游之田天子所弄也　城旦舂旦起行治城舂　鬼薪取薪给宗庙为鬼薪　白粲择米使白　酎金八月尝酎诸侯出助祭金三重醇酿为酎以荐庙　弃繻繻帛邉闗出入裂繻头以为合符也　搤掔掔古手腕字　虎落外蕃若今时竹虎也　擘张手张弩也蹶张足踏弩也　尺籍伍符伍符五五相保之符也　原庙者再作庙也　訾筭限訾十筭乃得为吏筭十万也　卒更者正卒役一月一更践更者出钱雇贫者役月二千曰践更过更者例人各三日戌边出钱三百入官官为给戌是为过更　暴室掖庭之室取曝晒衣也薄室同　张饮供帐也赢粮担粮也　头会箕敛从人头数出糓以箕敛之　同产子养昆弟之子为子者　流庸流民出外为佣也　缗钱武帝时计人赀千钱出二十也　挢虔矫托上命而固为邪也　泛驾犹覆驾　缓颊徐言也　较然昭然也　濯歌棹歌也　期门微行与期于门下也　执金吾金吾鸟名主辟不祥　戊巳校尉诸干皆有正位唯戊巳寄治言其于西域无定居也　五兵矛戟弓剑戈也　舳舻舳船尾持舵处舻船头刺棹处也　阘茸阘下也　茸细毛也　少从进孰者少年从使之人空进成孰之言　积竹杖合竹作杖也　畔换反易也又强恣之貌　蘧蒢观人颜色而为佞也　阉人精气奄闭也　周阹遮禽兽围阵也　短长术趣彼为短归此为长　褎然进也又盛服貌　绵蕞立竹及茅索管之习礼也　感槩感而立节槩也　门牡所以下闭者也以铁为之　雉经俛颈闭气而死若雉　剑琢当作■〈土彘〉剑鼻玉也　首鼠两端鼠首一前一却也　涓人洁也人主洁除之人　张汤治方中掘地为坑一方曰方　爰书爰换也以文书换口辞也　干没豫居物以待之得利为干失利为没　琅珰长鎻也　安息国横行为书记横行者西域胡书体也　尉荐谓安尉而荐逹之也　犀利坚利也　股弁股战若弁弁谓抚手也　马复令养马免徭赋也　子午道谓南北道也　缿筩缿如缾筩即竹筩投书可入而不可出也　■〈而刂〉刑去颊旁毛也　葭莩之亲芦筩中白皮至薄者也　甲令谓首篇也　陵夷言如丘陵之下平也　谯楼楼名一名谯又为巢楼亦有巢车俱言其髙也　猪其宫室猪谓畜水污下也　盱衡眉上曰衡谓举扬目也　赵后自缪缪绞也居虬反　清狂者脉不浊不狂似狂也　樵苏樵取薪苏取草也　榜掠榜一曰篣格击也　请室请罪之室也　下走仆役也　顾山钱如犯徒不能入山伐木听月出钱三日也　啮■〈桼阝〉之马良马低头口至■〈桼阝〉故云　牛衣编乱麻为之　文无害言无比也一曰害胜也无能伤害之也后说近似然吾以为无咎无罪之类乃当耳　后世畴爵邑畴者等也言不复减也　胥靡胥相也靡随也聨缀之使服役也　禖祝禖求子之神也藏钱之府天子曰少府诸侯曰私府　先容出邹阳传言蟠木得为天子器以左右先为之容容雕饰也　不得要领衣要及领也凡持衣者先执之　羽檄重迹押至押至言相因而至也　侵牟言如牟贼之食苗也　罘罳谓连阙曲阁也以覆重刻垣墉之处又阙之屏也　赤仄钱子绀钱也以赤铜为其郭筴钱如榆筴也　李陵令军持一半氷读曰判大片也　百金祝赠终者衣被也　紫泥天子六玺皆以武都紫泥封　赵憙传鹿车风俗通曰车窄小裁容一鹿　回穴纡曲也　白越越布也　姑息姑且也息安也　稽故谓稽留以事故　伍伯一曰五百五当也百道也使之当道驱除也　烽燧燧烟也夜望烽昼望燧　苛政苛小草也言其繁细　投缳以绳为缳胡丈反　败北北方幽隠之地故军败者曰北　匈奴径路刀金留犁挠酒径路匈奴寳刀留黎饭匕也挠搅也　牢盆牢价值也盆鬻盐盆也　伏腊秦徳公始为伏祠曰伏者金气伏藏之日也腊说文云冬至后祀百神曰腊　尚书机衡北斗魁星第三为机第五为衡于天文喉舌也　水牌激水以鼓之当作囊　熊经熊身不动而回顾学其法　巫觋男曰觋女曰巫　结恨三泉三泉者小数之终言深也极深为九泉　毾■〈登毛〉毛席也　投蜺霓之散乱者也主天下怨　钦頥曲颔也折頞折鼻茎也　钻鑚说文曰钻鋷也盖椎凿之类酷刑也　贯行谓一皆遵奉也　欵段马欵缓也马形叚迟缓也　都布答布也即白迭　偃伯灵台偃伯休师也　柧棱殿堂最髙处也柧一名觚又八觚有棱者也　仞积又充仞仞满也　露紒音即露髻也　阳月十月也以其无阳故反言之　露桡谓檝在外人在中　侲子逐疫之人也　三互法婚姻之家两州之人不得交互为官也　搜牢谓牢固藏货者皆搜取之　叟兵蜀兵也　伊优屈曲佞媚之状　弹碁两人对局白黒碁各六先列碁相当更先弹也格五簺也簺有四采塞四乘五至五即格不行故谓之格六博用十二碁白黒相等所掷头谓之琼琼有五采意钱一曰诡亿一曰射意即摊钱也　和帝诏有景风绍封语春秋考异邮夏至四十五日景风至即封有神封　宴娭言宴戱也　焚巫尫谓瘠巫祷雨鼻孔向上天哀之故下雨　玉烛四气和也　休嘉砰隠砰隠盛意　沈菑洪水曰沈菑古灾也　太折方泽之形四曲折也　■〈日叕〉食接续而祭也　獝狂狂鬼也　族人炊古主炊母神也　膋萧脂及香草也　鬼趡鬼走也　蹛林匈奴会祭所也　马步害马神也　妭禜淫祀也　■〈幸炎〉俎温祭物也　眢井无水井也　偃猪下湿地也　弇中狭路之中也　闾左之戌初发罪人赘壻之类后间发其闾左之人似欠明　舆地舆取尽载也　要害于我为要于敌为害也　督亢膏腴也余以为地名　庄馗大道也　舄卤盐地也　颣絇织不堪也　横洿停水也　石菑菑臿也　句廉水岸曲而有廉棱也　蔬鱻江河人食也　委禽即奠雁也　弥甥对父舅言也　无噍类青州语无孑遗也　耳孙玄孙之子但耳闻也　尊章舅姑也　兟兄也　乘龙得贤壻也出楚国先贤传　门子卿大夫之嫡子也　警跸警戒也跸止行人也　倢伃倢接也伃美也　娙娥亦美貌也　蹵■即蹴鞠也又书名　踞转转衣装也　窕槬窕纎细不满也　槬宏大不入也　离局逺部曲也　马弩闗马弩二石平弩十石以上皆不得出闗　乌号楚柘桑之■乌栖而枝堕地不得上故号也　夏服夏后之盛箭器也　檿弧山桑之有文者以为弓也　箕服草似荻而细织之以盛箭也　鞮鞪兠鍪也　革笥皮铠也　木荐木楯也　渠荅蒺藜也　大黄■〈户外目内〉弩也　负籣籣盛弩矢者也一曰■〈革阑〉　排擏正弓弩器也　絭弩发箭处也　黄间射雉弩也　刚挂射雉弩矢也　腊剑两刃也　箫弓末也　弣弓中央把也　渊弓闪面也　庵庐军行宿室也　■〈火鼎〉蠡虏军行干酪也　称娖整饬也　烈卒廵人也　衷师伏兵冲击其中也　阙剪公室阙掘剪断也吾以为阙当言亏损　虔刘虔杀僇也　搟邑搟手拟之也　轒辒匈奴车也　横草之功言行草中使草偃卧也吾以为草宿故曰横言劳苦也　武螽精兵也　疏捕搜捕也又本作迹寻迹捕之也　臂摋侧手驱人也狙击宻伺击人也　乳药饮鸩也　摮而杀之摮击杀也　鞮鞻氏夷乐官也　赕蛮赎罪货也　喽南夷音也　象胥译语人也　戎索夷法也　骍旄之盟牛也言大盟也　虉绶小草色似绶也　巻施宿莽也　昌歜昌蒲葅也　是穮是蓘穮耘也蓘壅苗也　牝荆荆之有子者也　雕胡菰米也　新雉香草也　跤鸱即蹲鸱也　荅沓离支荅沓似李离支即荔枝也　槐生五日曰兎目十日曰鼠耳　慈■〈北鸟〉母鸡也　肃爽良马也　燧象即火牛法春秋时已象战也　昆蹏好马名注蹄研善升甗研平也　甗山如甑者也　挏马取马乳挏治之可食也　徼郄取倦剧也　踤阹足蹴之也　角抢题注以角抢地以额注地也　遥噱噱口之上下也　蹏噭马蹄与口也　谯呵谁何也愚以为谁何谯诃也乃明　■之■呕吐也　庻有豸乎豸解也直是反　旁午一从一衡也又曰分布也蠭午犹杂沓也　郑重信频烦也郑字义无解　遁廵疑惧却退也　薄遽迫速也　优繇谓寛容也优游同　慹服畏服也　翔实详实也　呒然不精明貌　摄然安也　较然昭然也　块然如土块也　逌尔古悠字笑貌也　马不适亡闗西音以适为补也　地忍之地即苐也　长物剩物也　幅利利有节也惎间谓毒乱也解未明　褢诚懐诚也　缩朒不任事貌屈强不服貌二语今乡音尚存　啙窳短弱也　譥诈也工钓反　钩鈲鈲破也　普革反么■〈麻外骨内〉■〈麻外骨内〉即么小也　■〈马，大代灬〉诟无志分也■〈马，大代灬〉胡结反　不譓譓顺也　骞污损辱也　健羡健壮也　仆遫凡短貌　选耎怯不前也　无俚无聊也　奥渫幽污也　离疏释蹻去蔬食释绳屩也　圹僚无官也　谁差人问择人也　拓落不偶也落魄同　交闗交通也　重膇豆尰也　窀穸窀厚也穸夜也犹长夜谓塟也　楄柎棺中灵床也　瘲瘛小儿病也　鸿寳苑秘苑秘犹秘书之苑也　蓬颗言蓬土也　窽木空木也　辒辌车取温凉义也　蹎仆颠仆也　■〈鼻丸〉■〈口〈士冖田疋，上中中下〉〉鼻窒也　■〈歹幼〉身亡也　麇至羣至也　颂禁公禁也　引绳排根引绳以弹排摈根格也　輘轹蹂践之也愚谓当増以车蹂之始切　诋娸毁丑也　提衡提使平也　居间居中间为地道也　连拄连刺也　觖望愚以为即缺望也孙寳传擿觖以扬我恶甚明注非　繜绌屈也　接武堂上礼也　布武堂下礼也　内谒主通名者也又曰典谒素官有典客今官有主客　侘傺失志也　点灼谗也　坐行膝行也愚以为古人膝坐故云　愒日贪也愚以为狎玩意　猋泣音立风疾貌　蛾伏与蚁同　波谥言变态也　鸟■〈目行〉颉伉之伉也　熛起飞火也　云挠云屈曲也　麻沸麻乱波沸也　缀斿言随风动揺也　齮龁侧啮为齮咬为龁也　狧穅■〈舌也〉穅也纠　纆绞索也　盘互盘结交互也　萧杋踈放不勤事也　落薄落魄也　方洋常洋俱徜徉也　骫骳屈曲也骫古委字　间编谓相间也乱也　书槴盛书夹也　藁书半真草也　缪篆印中篆也　盬其脑谓以口唼也　视流视不端也目留以目留也目成以目成也　搏膺椎胷也　噢咻痛念声也　宵貌肖貌也　心仪心向也　壮发当额前髪侵下而生也　洿沬言洣泪污集垂下也　清卢卢目童子也　面之不正视也　意乌怒声也　面拥树驰夏侯婴车中抱恵帝公主以面拥立而驰也　魋结堆髻也　頥指以面授意也　指摘摘动而痛也　■〈⻊炙〉盭足跖戾不可行也　謼服即呼瓝闗西人以得杖呼为呼瓝平卓反又呼謈义同步髙反　捽胡摔颈也　逷坠失据而倒也　上偻肩伛也　磬折曲躬如磬也　绊娈妇人有汗也　甚口有口辩也　躗言过言也　谴何责词也　坠言失言也　不谁何不惜词也　无谁诺无可诺也　宛舌屈舌也　闗说因之而纳说如行有闗也漂说浮言也食言不信前言如食而尽也　风指以指风之也　龎服杂色服也　衵服女人内衣也　韎韦之跗注戎服若袴而属于跗与袴连　弁髦童子垂髦加冠必以弁既冠弃之　复陶裘也　衣制雨衣也　纂组赤组绒绦也　弋绨黒缯也　穷袴有前后裆不得通也　诸于大掖衣也襐饰盛饰也　侧注冠侧立而下注也　阿锡细缯细布也　跕躧轻蹑无根小履也　戴胜妇人首饰也　革鞜皮履也　履綦履下饰也　都布即荅布白迭也一曰荅布麄厚皮也　裋褐裋布长襦也童竖所著　荃细布也　厕牏近身小衫也　偏诸织成腰襻缥领也　苴履履中藉也　飞翮缨以鸟尾作缨也　冠禅纚织丝为之即方目纱也以轻故步揺　禅衣朝服中单也　交输割正幅使一头狭将燕尾垂之两傍见于后盖裁衣法也　襜褕直裾襌衣也　绸缪衣里结束也按二字从衣借以比胶结之意耳　铠扞臂衣也大袑大袴也　戴徙徙即纵韬髪者　禇衣以绵装曰禇绣帢无絮衣绣为表绮为里也　袿妇人上服也　■服微服也　弋绨黒色粗帛也　袪袖口也　筭幐筭袋也　緳■〈革堇〉帯也　革鞜皮履也　屝履草履也　陪鼎加鼎也　受鬻受粥也　酺聚饮食也　腊毒食久而毒也　攻苦食啖啖作淡　具器食一盘食也　麮煑麦饭也　肴昲食久不上也　庮肉壊也　翠鹅鳬尾肉也胖鸟胁侧肉也奥鸨脾■〈月此〉也丑鳖窍也　酎左氏为再酿汉为三重酿也　挏酒以马乳为酒撞挏乃成也　举白白见验干也　大白大爵也罚用之　酳少饮酒薄食口也　食酒能多饮费尽之也按苏子赤壁赋真本书末用食字韵出此　欢伯酒也酒吏酒纠也　■〈酉句〉即酗也　收介特恤单身民也　登下开收民版也　■〈鱼攵〉者温者也　折阅所阅贸价折也　辜榷占市易也　方罫棊局间目也　进赌债也　赑屃作力貌　汁叶也见方言　笋业虡傍立木直曰笋横木曰业　都卢合浦南国名其人善縁木　兰锜兵架也　■〈穴上叫下〉窱径廷过度也　玄弋北斗第八星名矛头招揺第九星名盾华盖星覆北斗俱画于旗也　揘毕又撞■〈扌必〉皆撞而倒也　搀捔贯而刺之也　獑猢猿类而白腰以前黒　互挂肉者　罜■〈罒鹿〉小网也音独鹿　方釳辕旁以五寸铁贯中以翟尾着之辕两边恐马相突也　左纛以旄牛尾置騑马头上以乱马目不令相见也　迤戞斜拄长矛也　■〈王车王〉弩车阑间皮筐以安弩者也　珂珬寳名出日南都罠蹄罠即罗也　旸夷甲名　勃卢矛名　沈虎虎头鱼也　潜鹿鹿头鱼也　剞劂曲刀也韰惈狭勇也　神蘂形茹蘂垂屈也　茹臭败也又物自死曰茹　柍桭中央屋■〈耒吕〉也　褕■〈衤曳〉衣轻长貌　阎易行回转貌　恤削伎人如刻画作　洪頥旌名　梐枑行马也　沛艾马行貌　腾逺射干皆猿类　交睛似鳬而脚髙辟火属玉辟水旋目亦鸟名　青云为纷纷旗旒也　虹霓为缳缳旗上幡也　烈缺闪电也　獱似狐青色居水中食鱼今世多獭而无獱　羂鸣阳羂击也鸣阳即狒也　青秋秋雉夹尾间也　啄卵生也乳胎生也见子缯绫不平貌要绍曲貌　窋■〈穴上咤下〉皆物在宂也躨跜动貌孑蜺延首也　窭数栭四股如虫状也　■〈氵哨〉■〈氵口冉〉峻波也　潜鹄似鹄而大　鱼牛状如牛陵居蛇尾有翼　徘徊房露房露古曲名　溪子蛮中柘弩也　巨黍古良弓也　岨峿鉏铻龃龉同一不合义也　■〈口函〉■〈口胡〉■〈口函〉颔也　■〈口胡〉咽下垂也　麕至麇至皆羣至也　蹇修古贤媒也　上尊稲米一斗得酒一斗也　偏提酒注子也　婪尾酒廵匝且尽也　巻白波言快饮而尽如巻白波贼也　滑稽酒器也　转注吐酒终日不已今借以拟人之善言也　沬饽汤细花也　祖道祭黄帝子累祖也　瀼山间不可涉者也　鐎宫汤所受命宫也　骀荡宫名言春时景物满也馺娑亦宫名马行迅疾貌言宫之深大迅行乃徧也　枵诣亦宫名言美木盛也　蜻蛚蟋蟀也　忘归箭也　郁穆和美貌　紫■〈车犬〉车轮也　韩魏间方言　括揭括至也揭鸡栖木　孟陬始正月也　筳篿筳小破竹也　折草卜曰篿珵美玉也　灵氛善卜人也　巫咸古神巫也　叅差洞箫也　坎■〈土禀〉身困穷也　失职亡财物遇冦也愚以为王逸此解误犹言失所也　敦脄血拇背厚而拇指有血也　突夏复屋也　盛鬋盛鬓也　曼睩润泽其视也　鹄酸以酢治鹄■鳬小腊也　露鸡露栖鸡也　菎蔽菎玉也蔽愽箸也　晋制犀比比集也言晋工作簿綦箸比集犀角为饰也　揳瑟抚瑟也　孤子之钩以为隠九寡之珥以为约隠琴隠长四十五分约即明琴徽也九寡九子之寡母并孤子取其声哀也甚杜撰少趣　山肤一曰熊白一曰山禾　安胡疑即雕胡也　锺岱近北胡地齿至之车言马齿齐也　杜连一曰田连善鼓琴者　徼墨墨烧田也　青■〈篾，代代戍〉地名　庢沓庢碍止也沓釡沸出也　便蜎一曰蜎蠉一曰蜎渊辨士也　霜蓄霜时菜名　寒龟寒■〈月正〉宍也　屈毂人名见韩子　齀以鼻揺扣跋击猎也　甝白虎也■黒虎也　支离善屠出庄子　昆吾之鼎齐太公所铭功鼎也　阳盱禹所祷河也　嬲奴了反擿娆也　渠搜在金城西陶涂在渔阳北　窔奥东南隅为窔西南隅为奥　双觡共柢言两角而一本也　大茀大彗星也　玄秬黄■〈婺，麦代女〉黍与麦也　倭傀丑女也　沮颜燋齿枭■〈目闲〉俱四夷之状也　鸡鹿山也　昭华之玉尧赠舜者也　冥灵一曰木也一曰玄龟也　姑射海外山名　龟拘拆也　洴澼絖者漂絮也　天籁地籁天箫地箫也　前者唱于随者唱禺于小声禺大声调调风缓貌刁刁草木动揺貌枝策举杖击节也　据梧据梧木几也　宗脍胥敖丛枝尧时二国也　獦牂猵狙同义与猴交也　孟浪不精要也今犹有之　吊谥至怪也　蛇蚹腹下龃龉所以行者　砉然皮骨相离声騞然刀声　肯骨间肉也大窽空处大郄有际之处大軱大骨也　介刖一足也　轴解木转心者　杙栖戱猿猴者禅傍棺全一边者繲浣衣也　鼓筴播精鼓簸也筴小箕也精简米也　迷阳亡阳任独也愚按迷阳乃棘之类见骚注　哀骀丑貌兀者则足人也闉跂偃人也支离偃人也　堪坏神也　撄宁逆而后安也言仙道　句赘项椎也　跰■〈⻊鲜〉曵疾也　编曲即丧家织薄曲也　畸人畸于人而侔于天者也　彳亍音踯躅也亍又音住步止也　金■〈〈米隹〉〈韦火〉〉■〈〈米隹〉〈韦火〉〉揫同秋也　雯华文花也　呉泉虞渊也　飞谷日所行入道也　庖风暴风也梁元赋　神嚣嚣山之凸者也仙的峯之尖射者也按地志自有射的山　篸岭武当也天谷青城也　影国附庸也　仙陀佛寺也岳珂金陀出此　疁田烧田而种也　埵防埵水埒也防土刑也　檽枣软枣也一名丁香柿　涩勒竹之有芒者也一名■〈⺮思〉簩　夹缬绵别名也　鸡菌即今鸡堫也　桐乳致巢青桐有子如乳也　壬夫玄冥之子也丁芋祝融之女也　卤莽耕不善也灭裂芸不善也　偏■〈髟上目下〉■〈髟上目下〉莫交切髪覆眉也　躤栁端午走马射栁也　形婯骨蔅婯丽也蔅奸也　氀毼夷服其音兠逹也　练■〈髟上屈下〉羽衣半臂也露夘屐齿逹褊上也　青顿青丝作顿也　■〈此上毛下〉毲今紫毾羊腹今羊皮臂饰也■〈青毛〉■〈炎毛〉毛布也　■〈糹册〉巾纶巾也　采醴雀饧似甘露而非　如何九百岁一实形如枣长五尺而甘　栫淀取鱼具也　皋比虎皮也　蛟韅马服革以鲛皮为之　函道道如封函也　虎门周师氏居汉祭酒第也　■〈穴上厷下〉■〈穴上曾下〉屋深响也　■〈木沓〉头屋护杇也　蕋榜以天榜在蕋珠宫故也　白打宫中鬬戱也　泼寒胡以水泼人效寒胡戱也　鈲槻裁木为器裂帛为衣也　锦麝■〈巾登〉绣佛也　唐梯弄梯戱也今有之　追人今分支截首戱也　竒虫即鱼龙戱也　星施旌也　类库露玲珑空虚也　拔河分明对挽竞胜戱也　山都形如昆仑体生毛人与兽鬼类也　荼首两头鹿也　娈童崽子皆美童也　绊变月事也　齼齿怯也　蹶舩艐也舟着沙不行　受欪欪与出同言受呵也　皜日光白也皎月光白也　晳男子白也皉女人白也皤老人髪白葩草花白也皑雪霜白也霍鸟羽白也　鳞眴嶙峋也　千眠谸绵即芊绵也　塖水埓也　■壊■〈土冉〉水冲岸壊也俗作坍　娉缓容也婷和色也　噤齘忍口怒齿也　樾两树交阴也　笕以竹通水也　■〈粟产〉■〈春，旧代日〉而复■〈春，旧代日〉也　罨画笼色画也　揎捋衣也区盖之间藏覆物处也　杜治谢灵运生于杜治养之注治奉道家浄室也　六峜六计也　■〈医，口代酉〉嘘天笑开翕也　义甲假爪甲也　毗刘■乐也■乐缺落也覭■〈髟上蒙下〉茀离也茀离丛翳也须再解乃明　■〈扌间〉然劲忿貌也　鲜扁轻疾貌　鸿絧直驰貌　緁猎相差次也　章皇周流也　聿皇疾貌　陆梁跳也　蝉嫣聨也　綷縩衣声也　婉瘱顺静也　跆籍蹈籍也　纷员纷纭也　放■〈弗上心下〉彷佛也　骚杀飘扬貌　狂趭犷猤趭犷不可附也　猤壮禽貌　扬袘戍削举袖有裁制貌余以为衣声也　馺沓壮貌　獑猭宻而相连也　挹抐■■善注中制也韩注手执貌吾以为无实据　■〈面忍〉一作■〈血忍〉忧貌　逫律驰貌一曰和貌　■〈口霅〉霵众声也　鍖銋舒缓貌　愺恅即■〈口草〉■寂静也　惮漫衍凯和乐貌　阿■腲腇舒迟貌　颓唐陨坠貌　恢炱广大貌　殟殁舒缓貌　■〈月黎〉■〈目收〉敛容也　■〈山上娄下〉行■〈疑上肉下〉险峻貌　庨■〈穴上夘〉巧老深空貌　■〈执上木下〉刖危貌　运裛回旋相纒也　窏洝卑下也　硐磨也　刼■击触也　纵纒引持也　佁儗寛容貌　窳圔声下貌　寘■〈皮皮〉声缓也　笢笏抑隠手循笛孔也　绞槩汨湟音相切磨也　挼拏捘藏挼摧也拏索持也捘推也藏抑也皆以手上下笛孔也　剺栎铫■〈忄书〉分别节制貌　僬眇睢维目开合也　楼■〈扌〈蓖，去艹〉〉栎捋手抚弦貌　虺■〈艹〈日韦〉〉盛貌　憿籴疾貌　浪孟失志貌又大声也今孟浪非此解也　汜艶放纵貌　霅熚急疾貌　瞋菌碨柍声郁结不散貌　鄷琅磊落骈田磅唐皆声四布而多貌　和啰声相杂貌嘉肴充圎　方圎方俎也　憬集逺行而集也　悄蒨青葱茂盛貌又峭蒨鲜明貌　萷櫹槮花叶落貌　漮■〈穴上良下〉空貌　■■即飕飕也

弇州四部稿巻一百六十九


●钦定四库全书

弇州四部稿巻一百七十

（明）王世贞 撰

○说部

△宛委余编十五

书画之外古器为重守财虏目不识丁以此为无益之好不知三代咸贵之周为甚按礼天府凡国之玉镇大寳器藏焉若有大祭大丧则出而陈之既事藏之玉镇大寳器玉瑞玉器之美者禘祫及大丧陈之以华国若顾命陈寳则赤弓大训弘璧琬琰在西序大玉夷玉天球河图在东序胤之舞衣大贝鼖鼓在西房和之弓垂之竹矢在东房武王克商周公相王室分鲁侯以大路大旗夏后氏之璜封父之繁弱（即阳货所盗）分卫康叔以大路少帛綪筏旃旌大吕分唐叔以大路宻须之鼓阙巩姑洗又赐晋文以二路戚钺彤弓鲁桓公二年取郜大鼎于宋纳于太庙成二年齐侯使宾媚人赂晋以纪甗玉磬襄十二年季武子入郓取其钟以为公盘十九年以所得齐之兵作林钟二十五年郑入陈陈赂郑以宗器晋伐齐齐赂晋以宗器昭七年齐伐燕燕赂以瑶瓮玉椟斝耳晋赐子产以莒之二方鼎十六年齐伐徐徐赂以甲父之鼎定六年叔文子谓卫侯曰昭公之难君将以文之舒鼎成之昭兆定之鞶鉴纳之择用一焉哀十四年向魋出于卫公父氏攻之求夏后氏之璜与之他玉而奔齐当时非乏珠寳而所重在此自秦不师古而兹好微矣

书画有赏鉴好事二家其说旧矣若求其人则自人主侯王将相以至方外衲子固宜有之张彦逺云有收藏而不能鉴识能鉴识而不善阅翫能阅翫而不能装褫能装褫而无铨次皆病也赏鉴家

汉武帝元帝明帝灵帝魏髙贵乡公晋桓玄卢循宋始兴王刘鉴张则袁倩陆绥范氏徐爰虞龢巢尚之徐希秀孙奉伯齐髙帝刘瑱毛恵逺梁武帝元帝邵陵王纶陶大中弘景朱领军异刘秘监之遴沈炽文唐懐充徐僧权孙子真庾于陵法象徐汤孙逹姚懐珍范胤祖江僧寳满骞陈延祖顾操陈后主江仆射总姚尚书察何祭酒妥隋炀帝杨越公素薛内史道衡诸葛学士颕栁学士■〈巧上言下〉僧智果辨才唐太宗玄宗魏王泰薛主簿收禇大夫亮魏侍中征李参军徳颕平功曹俨苏司马最常侍郎授虞学士世南欧阳率更询韦侍郎述锺光録绍京归右史季造薛少保稷王丞相方庆张丞相嘉贞姚梁公崇张燕公说席补阙巽武学士平一王秘书知逸刘参军匪矜陆给事坚禇学士无量马学士懐素徐散骑峤徐祭酒浩张司马懐瓘懐瓌许金吾时（即穆聿）潘御史履慎蔡金部希寂窦司马瓉给事绍议郎蒙员外众张郎中从申侍郎惟素韩晋公滉陆曜僧良朏道士卢元卿髙铜官志宜温国簿晁萧桂州佑陈长史阁赵天水微明徐御史守行薛郎中邕归侍郎登张丞相延赏李丞相泌李丞相勉张丞相弘靖李祠部瓉兵部约张主客谂员外彦逺刘金部绎刘剑州知章李丞相吉甫李丞相徳裕裴中令度段丞相文昌韩侍郎愈马仆射总闗沩郭晖潘淑袁明梁赵驸马嵓刘千牛彦齐胡翼南唐李后主煜吴越钱王俶宋太宗徽宗髙宗苏参政易简转运舜元长史舜钦欧阳少师修苏端明轼米礼部芾李检法公麟王都尉诜刘职方泾薛郎中绍彭赵郎中明诚刘学士敞黄校书伯思勾中正王秘阁巩阙员外杞董广川逌刘内侍瑗米敷文友仁呉郡王琚张观察镃赵临安与懃赵钤辖伯驹伯骕赵朝散孟坚周义乌宻金章宗赵学士秉文元文宗赵承旨孟俯虞学士集柯博士九思倪山人瓉杨提举维桢明宁献王周宪王沈山人周呉尚书寛陆文裕深文待诏征明博士彭教谕嘉王太守延陵顾御医定芳父子

好事则唐张侍郎昌宗麟台易之宗侍中楚客武郡王廷秀李丞相林甫黎京兆干王丞相涯仇中尉士良张太常廷范宋楚枢宻昭辅孙节度承佑孙骠骑思皓李侍中炜蔡太师京章丞相惇秦少师熺韩太师侂胄贾太师似道明毛南寕良黄锦衣琳陆太宰完王中翰延喆靳尚寳及迩时朱太保希孝若唐李王宋之楚蔡明之毛陆朱可微兼赏鉴若乃寕庻人宸濠严逆人世蕃盖富贵贪婪之极而傍及于此固不可以言好事也

唐神功元年五月上谓凤阁侍郎王方庆曰卿家多书合有右军遗迹方庆奏曰臣十代再从伯祖羲之书先有四十余纸贞观十二年太宗购求先臣并以进讫唯有一巻见在今进臣十一代祖导十代祖洽九代祖珣八代祖昙首七代祖僧绰六代祖仲寳五代祖骞髙祖规曽祖褒并九代三从伯祖晋中书令献之以下二十八人书共十巻上进上御武成殿示羣臣仍命中书舍人崔融为寳章集以赐当时举朝以为荣也张彦逺云髙平公镇太原不能承奉中贵为监军魏宏简所忌骤言于宪宗曰张氏富有书画遂降宸翰索其所珍惶骇不敢缄藏科简登时进献乃以锺张卫索真迹各一巻二王真迹各五巻晋魏宋齐梁陈隋杂迹各一巻顾陆张郑田杨董展泊国朝名手画合三十巻并上内独称陆探微萧史图妙冠一时名居上品所希睿鉴别赐省览又别进玄宗马射真图手诏褒答并收入内库宋淳化中王文献子贻正尝表进所藏书画十五巻寻降御札云卿所进墨迹并古画复遍看览俱是妙笔除留墨迹五巻古画三巻领得外其余却付卿家付者乃是王羲之墨迹晋朝名臣墨迹王徽之画唐阎立本画老子西升经图薛稷画鹤凡七巻开寳中楚枢密昭辅平江南有运筹功议封拜自陈愿寝前命求李煜库藏书画上嘉其志遂以名笔仅百巻赐之往往有李主图识暨唐贤跋尾如江都王马韩晋公牛王右丞辋川皆在赐又太平兴国中上命苏参政易简倅江南命搜访书画得千余巻既称旨以百巻赐之公后入翰林奏事间语及书画勅借数十品因就赐焉真宗祀汾阴召华阴处士种放不至问使者云臣到放所居适于草厅中看画水牛二轴诏阅行在所得古画四十余轴悉赐之人之幸不幸乃如此

宋髙宗幸清河郡王张俊第所进奉自金玉珠寳重器以万计外龙文鼎一商彛二髙足商彛一商父彛一周盘一周敦二周举罍一有葢兽耳周罍一有御寳画十轴曹霸五花骢冯瑾霁烟长景易元吉写生花黄居瑶雪竹吴道子天王张萱竹丛边鸾萱草山鹧黄荃萱草山鹧宗妇曹氏蓼岸杜庭睦明皇斫鲙无寳有御书九轴赵昌踯躅鹌鹑梅竹思踯躅母鸡杜霄扑蝶巨然岚锁翠峯徐熙牡丹易元吉写生枇杷董元夏山早行二轴李王林泉渡水人物无御寳画荆浩山水吴元俞紫气星

桓玄悉裒二王頋恺之书画之精者以自随其它下建康后所得珠玉古器名迹悉沉之江此一厄也梁武帝时二王以下书迹至万五千纸后元帝江陵陷以寳剑折柱取图籍十四万巻悉焚之书画古器玩称是于谨仅于煨烬之余得三千巻而已此二厄也唐文皇自兰亭从殉外右军以下古法书名画不啻数千右军亦一千五百纸为宗楚客安乐太平公主散殆尽名迹最妙者复遭岐王之火此三厄也开元天寳所收垂复贞观之旧而安史之乱又失之此四厄也南唐元宗后主收藏图籍万巻尤多锺王妙迹金陵陷同黄保仪悉火之此五厄也书画古器物无过于宋徽宗以全盛之力収之见于宣和书谱画谱博古图者可谓夐絶矣而靖康之难流落兵燹殆尽此六厄也凡物无聚则无散聚不极散不重呜呼惜哉

今人于宣和秘殿书画有瓢印题识而二谱不载者亦未可遽以为赝也如大观初禁天下不得传苏黄词翰而宣和间以内侍梁师成请搜访蘓文忠墨迹一纸定价万钱幽人释子所藏悉归天上见何薳记甚详岂亦可以无谱例之耶

蔡绦谪中所记二条其一太上即大位酷意访求天下法书图画自崇宁始命宋乔年依御前书画所乔年后罢去而继以米芾辈始至末年尚方所藏率举千计实熈朝之盛事也吾以宣和岁癸卯尝得见其目若唐人用硬黄临二王帖至三千八百余幅颜鲁公墨迹至八百余幅大凡欧虞禇薛及唐名臣李太白白乐天等书字不可胜会独两晋人则有数矣至二王破羗洛神诸帖真竒殆絶葢亦为多焉又御府所秘古来丹青其最髙逺者以曹不兴玄女授黄帝兵符图为第一曹髦卞庄子刺虎图第二谢雉列女贞节图第三自余始数顾陆僧繇而下不兴者吴孙权时人曹髦乃髙贵乡公也谢雉亦西晋人列女谓緑珠实当时所笔又如顾长康则古贤图戴逵破琴图黄龙负舟图皆神絶不可一二纪次则郑法士展子虔有北齐后主幸晋阳宫图文书法从图之属大率竒特甚至唐人图牒已不足数然唐则度人经者乃褚河南书字而阎博陵绘其相类多有此于今恨眼中亦无复兹睹矣每令人短气葢自政和间既好尚一行世因为之货赂亦为时病此则良过矣虞夏而降制器尚象着焉后世由汉武帝汾睢得寳鼎因更其年元而宣帝又于扶风亦得鼎款识曰王命尸臣官此狥邑及后和帝时窦宪勒燕然还有南单于者遗宪仲山甫古鼎有铭而宪遂上之凡此数者咸见诸史记所彰灼者迨魏晋六朝隋唐亦数数言获古鼎器梁刘之遴好古爱竒在荆州聚古器数十百种又献古器四种于东宫皆金错字然在上者初不大以为事独国朝来寖乃珍重始则有刘原父侍读为之倡而成于欧阳文忠公又从而和之则若伯父君谟东坡数公云尔初原父号博雅有盛名曩时出守长安长安号多古簋敦镜甗尊彛之属因自着一书号先秦古器记而文忠公喜集往古石刻遂又著书名集古録咸载原父所得古器铭款由是学士大夫雅多好之此风遂一煽矣元丰后又有李公麟者出公麟字伯时实善画性希古则又取生平所得暨其闻睹者作为图状说其所以而名之曰考古图传流至元符间太上皇即位宪章古始眇然追唐虞之思因大崇尚及大观初乃仿公麟之考古作宣和殿博古图凡所藏者为大小礼器则已五百有几世既知其所以贵爱故有得一器其直为金钱数十万后动至百万不啻者于是天下冢墓破伐殆尽矣独政和闾为最盛尚方所贮至六千余数百器遂尽见三代典礼文章而读先儒所讲说殆有可哂者始端州上宋成公之钟而后得以作大晟及是又获被诸制作于是圣朝郊庙礼乐一旦遂复古跨越先代尝有旨以所藏列崇正殿暨两廊召百官而宣示焉当是时天子尚留心政治储神穆清因从琐闼密窥聴臣僚访诸左右知其为谁乐其博雅味其议论喜于人物而百官勿觉也时所重者三代之器而已若秦汉间物非殊特葢亦不收及宣和后则咸蒙贮録且累数至万余若岐阳宣王之石鼓西蜀文翁礼殿之绘像凡所知名罔间巨细逺近悉索入九禁而宣和殿后又剏立保和殿者左右有稽古博古尚古等诸合咸以贮古玉印玺诸鼎彛礼器法书图画尽在然世事则益烂漫上志衰矣非复前日之敦尚考验者俄遇僭乱侧闻都邑方倾覆时所谓先王之制作古人之风烈悉入敌营矣观此则博古图书谱画谱之外法书名画古器尚不可胜纪不当执一而废百明矣

唐文皇命萧翼赚兰亭得之大悦拜员外郎加入五品赐银缾一金缕缾一玛瑙碗一并实以珠内廐良马两疋兼寳装鞍辔庄宅各一区以房玄龄举得其人赏锦彩千叚后数月复赐老僧辨才物三千段谷三千石

张怀瓘云书价以王羲之为标凖如大王草书一百字乃敌一行行书三行行书敌一行正书至于乐毅黄庭太师箴画赞累表告誓等但得成篇即为国寳不可计以字数近锺尚书绍京不惜大费破产求书计用数百万贯钱惟市得右军行书五纸不能致真书一字怀瓘又有估直凡五等黄帝史周宣史锺繇张芝王羲之崔瑗卫瓘索靖王献之以上九人第一等蔡邕张昶荀朂皇象韦诞锺会等度徳比义并崔张之亚也可微劣右军行书之价以上六人第二等曹喜邯郸淳罗晖赵袭崔寔刘徳升师宜官梁鸿胡昭荀爽张彭祖张玄傅玄魏武帝曹植吴孙皓孙权应璩徐干张昭嵇康何曾卫觊杜预杨肇乐广刘恢司马攸卫恒卫夫人卫玠李式王敦郗鉴郗愔桓玄王翼王导王洽王珉谢安庾翼等或竒才见拔或絶世难求并庶几右军草书之价以上四十三人第三等张嘉庾亮郗超王珣戴若思王修张翼戴安道王玄之王凝之王徽之王操之孙兴公王允之宋文帝宋孝武康昕王僧虔谢灵运羊欣薄绍之孔琳之萧思话张永萧子良齐髙帝萧子云互有得失时见髙深絶长续短智均力敌可敌右军草书三分之一以上二十九人第四等张越张融陶弘景阮研毛喜僧智永虞世南欧阳询褚遂良等可敌右军草书四分之一以上九人第五等

张彦逺云书画道殊不可混诘书即约字以言价画则无涯以定名况汉魏三国名踪已絶于代今人贵耳贱目罕能详鉴若传授不昩其物犹存则为有国有家之重寳晋之顾宋之陆梁之张首尾完全为希代之珍皆不可论价如其偶获方寸便可椷持比之书价则顾陆可同锺张僧繇可同逸少书则逡廵可成画非岁月可就所以书多于画自古而然今分为三古以定贵贱以汉三国为上古则赵岐刘褒蔡邕张衡（后汉）诸葛亮（蜀汉）曹髦杨修桓范徐邈（魏）曹不兴（吴）之流是也以晋宋为中古则明帝荀朂卫协王廙顾恺之谢雉嵇康戴逵（晋）陆探微顾寳光袁倩顾景秀（宋）之流是也以齐梁北齐后魏陈后周为下古则姚昙度谢赫刘瑱毛恵逺（齐）元帝袁昂张僧繇江僧寳（梁）杨子华田僧亮刘杀鬼曹仲达（北齐）蒋少游杨乞徳（后魏）顾野王（陈）冯提伽（后周）之流是也隋及国初为近代之价则董伯仁展子虔孙尚子郑法士杨契丹陈善见（隋）张孝师范长寿尉迟乙僧王知慎阎立徳阎立本（唐）之流是也上古质略徒有其名画之踪迹不可具见中古妍质相参世之所重如顾陆之迹人间切要下古评量科简稍易辩解迹涉今时之人所悦其间有中古可齐上古顾陆是也下古可齐中古僧繇子华是也近代之价可齐下古董展杨郑是也国朝画可齐中古则尉迟乙僧吴道玄阎立本是也若铨量次第有数百等今且举俗之所知而言凡人间藏蓄必当有顾陆张吴著名巻轴方可言有图画若言有书籍岂可无九经三史顾陆张吴为正经杨郑董展为三史其诸杂迹为百家（吴虽近可为正经）必也手揣巻轴口定贵贱不惜泉货要藏箧笥则董伯仁展子虔郑法士杨子华孙尚子阎立本吴道玄屏风一片值金二万次者售一万五千自（隋以前多书屏风未知有画鄣故以屏风为准也）其杨契丹田僧亮郑法轮乙僧阎立徳一屏值金一万且举俗间谙悉者推此而言可见流品

即此二则言之近日之鬻索靖出师颂顾恺之女史箴者可知矣凡二王得唐临本锺索以下得宋搨亦足以雄矣

马大年考唐秘书省有装潢匠六人以为恐是今之表褙而未详潢义按姚亮丛语云潢集韵胡旷切释名染纸也魏贾勰齐民要术有装潢纸法云浸蘗汁入潢凡潢纸减白便是若染黄则年久色暗矣后有雌黄治书法云潢讫治者使写而后入黄辟蠧也吾因悟雌黄改误亦以纸色黄故用黄涂掩其墨而后用笔耳今人呼表褙为装潢葢为马大年所误而好竒之士至于白纸讹字上涂黄亦误也唐人用硬黄纸临右军书亦以右军名迹皆为收藏家潢过故书黄纸以效之杨用修谓古装裱巻轴引首后以绫贴禇曰贉有楼台锦贉球路锦贉蠲纸贉樗蒲锦贉唐人谓之玉池故裱褙曰装池古器欵识有二义欵谓阴字是凹入者识谓阳字是挺出者

铜器入土千年纯青如铺翠入水千年纯緑莹如玉其色午前稍淡午后乗阴气翠润欲滴传世者色紫褐而有朱砂斑甚或斑凸起如上等辰砂赵希鹄又云夏时器物多有细嵌以金者今讹为商■〈山上敢下〉葢相■〈山上敢下〉也引诗金玉其相杨用修云当作镶■〈山上敢下〉亦非相■〈山上敢下〉

舜为陶器迄于秦汉今河南土中有羽觞无色泽者即此类也陆龟蒙诗所谓九秋风露越窑开夺得千峰翠色来最为诸窑之冠至吴越王有国日愈精臣庶不得通用谓之秘色即所谓柴窑也或云制器者姓或云柴世宗时始进御云宋以定州白磁器有芒不堪遂命汝州造青窑器北唐邓耀州悉有之而汝为冠处州之龙泉与建安之乌泥品最下政和间京师自寘窑烧造曰官窑文色亚于汝价亦然钧州稍具诸色光彩太露器极大中兴渡江有邵成章提举号邵局于修内司造青器名内窑模范极精油色莹彻为世所珍又宋时处州章生兄弟者皆作窑兄所作者视弟色稍白而断纹多号白圾碎故曰哥窑我明有永乐窑宣徳窑成化窑则皆纯白或回青石青画之或加彩色宣徳之贵今与汝敌而永乐成化亦以次重矣秘色在当时已不可得所谓内窑亦未见有售者

蔡君谟论云茶色白宜黒盏建安所造绀黒纹如兔毫而厚熠之久热难冷最为要用出他处者或薄或色紫皆不及也青白盏鬬试家皆不用余偶获一建窑与君谟所传合而价不能当汝十之一问之拾遗人不知也然试茶则宣窑白而尤妙今烹法亦与君谟不同矣

宋人刻丝法起定州不用大机以熟色经于木棦上随所欲作花草禽兽收以小梭织纬时先留其处方以杂色线缀于经纬之上合以成文不相连视之如雕缕之象故名刻丝如妇人一衣终岁方就使百花不相类亦可葢纬线非通丝所织也见庄季裕鸡肋此丝盛行吴中而不晓所始故记之

旧传蒙恬始为笔或曰非也周公绥管夫子絶笔或曰当时用漆书竹简有点画而无丿乀蒙恬始为兔毫也或又曰恬作笔拓木为管以鹿毛为柱羊毛为被非兔毫也又博物志恬为笔以狐狸毛为心兔毛为副心即柱也其不同乃尔昌黎毛颕传依博物志又右军所著笔经略云诸郡毫惟中山兔肥而毫长可用先用人髪杪数十茎杂青羊毛并兔毳裁令齐平以麻纸裹枝根令治次取上毫薄薄布柱上令柱不见又云世传张芝锺繇用鼠须笔笔锋劲强有锋芒余未之信鼠须用未必能佳甚难得昔人用琉璃象牙为管重则踬矣近有人以緑沈漆管及镂管见遗用之经年颇可爱翫右军言故当第是时已失中原矣安能必得中山毫也又记云右军书兰亭禊序用蚕茧纸鼠须笔

博物志有虎仆毛笔岭外少兔以鸡雉毛作笔亦妙此即苏长公所谓三钱鸡毛笔也又云蜀中石鼠毛可以为笔其名曰■〈峻，鼠代山〉又人须作笔甚佳大抵皆不足论唯兔毫其次羊毛耳

汉制天子笔以错寳为跗晋武赐张华麟角笔管湘东王记録名贤忠孝全者以金管徳行精粹者以银管文章赡逸者以斑竹管唐人诗云盛徳好将银管述

制笔之法桀者居前毳者居后强者为刃要者为辅参之以苘束之以管固以漆液泽以海藻濡墨而试直中绳勾中钩方圆中规矩终日握而不败故曰笔妙

宣城诸葛氏其先为右军父子制笔闻栁公权善书以旧制法笔遗之公权谓不堪用乃复更以常笔公权称善诸葛叹曰栁学士不如右军父子多矣

汉有隃麋墨东宫香墨邺中三台有曹公石墨造墨有韦仲将墨法冀公墨法祖氏墨法李超李廷珪墨法潘谷墨法麻子墨法宋徽宗苏合烟墨法

造墨之妙者无过魏韦诞所谓仲将之墨一点如漆者也六朝无过张永五季无过奚超及其子廷珪廷珪在南唐赐国姓寘之水中三年不壊宋有常和沈珪陈瞻者皆妙品也张遇以龙香剂进御有隠君子王廸者止用逺烟鹿胶而自有龙麝气当胜之至潘谷而妙骎骎乎廷珪流亚矣元朱万初又谷流亚矣苏浩然澥自制墨皆作松纹皴皮坚致如玉石王廸流也至金章宗乃以苏合油为搜烟为之遂与黄金同价葢墨妖耳

陶九成载墨工唐祖敏奚鼐奚鼎奚起陈朗王君得柴珣南唐李超李廷珪廷寛承宴文用惟庆惟一仲一（皆超之后）耿遂仁文政文寿耿徳耿盛盛匡道盛通盛真盛信盛浩宋张遇潘衡蒲大韶叶世英朱知常梁杲胡友直潘秉彛徐知常叶邦宪周朝式李世英克恭乐温（恭子）蒲彦辉刘文通郭忠厚黄表之刘士先俞林丘攽谢东徐禧叶茂实有姓号而无名者方镜湖有号而无姓者雪斋齐峰寓庵元胡文忠于材仲卫学古黄修之朱万初丘可行丘世英丘南杰有姓号而无名者潘云谷林松泉杜清碧可谓详矣然始不载韦诞张永宋不载常和沈珪陈相张孜沈晏张谷潘谷叶谷常遇潘遇陈瞻王廸苏澥陈昱闗珪闗瑱郭遇明江通朱觐胡景纯梅瞻耿徳真何也士大夫如苏子瞻晁季一贺方回张秉道康为章皆能制墨见何薳春渚纪闻陶以柴珣列唐而薳云国初人其不同乃尔

黄帝有玉为墨海其文曰帝鸿氏砚汉天子用玉砚太子赐漆石砚魏武上杂物有纯银参带台砚又参带圆砚晋武赐张华于阗青铁砚愍帝予刘聪银砚栁公权蓄砚以青州石末为第一绛州者次之后始重端歙临洮及好事者用铜雀台瓦为砚至有称未央宫瓦者然皆不及端歙次之宋髙宗云端砚之有眼病也所取惟一片纯紫玉

砚以端为贵赵希鹄云端溪下巗旧坑卵石黒如漆细润如玉眼中有晕或六七眼相连排星斗异形又一种卵石去臕方得材色青黒细如玉有花点如筯头大其点别是碧玉精润与研质不同或有排点如粟皆叩之无声磨亦无声此品南唐时已难得中巗旧坑石色紫如新嫩脱细润于玉有眼如小緑豆纯緑色而无晕或有緑绦纹或白绦纹如线此种亦外有黄臕包络叩之微声磨亦无声已上砚久用锋芒不退中巗新坑色淡紫眼如鸜鹆眼大重而紧小其中如瞳人状叩之老者有声嫩者微声磨之微声久用则芒退其上巗新坑皆色灰紫而麄燥眼大如雄鸡眼叩之珰然磨墨相拒作锯声久用锋乏光如镜面不堪用又有一种九溪黎溪类端者表淡青里深紫而带红有极细润者间有金线或黄脉直截如界行行相间者号紫袍金带然不发墨愈用愈光而顽硬一种辰阮黒石色深黒质麄燥或微有小眼黯澹不明尤为下矣此辨论甚精而微与髙宗所记不合

希鹄又云歙溪龙尾旧坑色淡青湛如秋水并无纹以水湿之微似紫干则否细润如玉发墨如泛油并无声久用不退锋或有隠隠白纹成山水星斗云月异象湿则见干则否亦是卵石故难得大者极不过五寸多作月研就其材也有纯黒如角者苏长公最贵之新坑色亦青黒无纹而麄燥久用则纯大有至三尺者又有旧坑罗纹刷丝金银间刷丝眉子四品并青黒色纹细而质润如玉罗纹如极细罗刷丝如髪眉子如甲痕金银间丝亦细密久用不退磨亦无声新坑纹麄而质燥声与功力反是金星新旧坑俱麄燥青色虽金星满面拒墨如锯久用退乏银星亦如之又有一种金星黒石色如漆细如润玉隠隠金星水湿则见干则否发墨如泛油久用不退乃万州悬金崕石也逺出歙上

江宾旸有送从子鬻研文其略谓开元间猎人叶氏得石于长城里琢为研遂闻天下山在羊鬬岭之巘两水夹之水尽处乃产研石有坑一曰紧足次曰罗纹今呼为旧又次曰庄基三坑相去百余步而石品夐异旧坑又自为三曰泥浆曰枣心曰緑石去旧坑才数尺而石品复异自庄基北行二里泝溪而上曰眉子则东坡所歌者今在水底不可琢矣旧坑丝石为上断者先去顽石次得研材然极麄曰麄麻石石心最紧处为浪出至慢处为丝愈慢处为罗纹丝之品不一曰刷丝曰内里丝曰丛丝曰马尾丝独吐丝为最竒正视之踈踈见黒点如洒墨侧视之刷丝粲然工人谓之研寳葢石之精也惟枣心坑或有之他产若三衢丝黒而顽南路丝暗而黝锦潭丝浮而滑夹路丝红而枯水池山丝枯而燥皆不宜笔墨矣论歙研与希鹄微有同异

希鹄又云洮河緑石北方最贵重緑如蓝润如玉发墨不减端溪下巗然在临洮大河深水之底非人力所致得之为无价之寳余有宋孝宗所赐周益公正此物也有御笔洮琼二字

米元章砚史又有苍玉砚信州水晶唐州方城葛仙公岩石温州华严尼寺岩石通逺军漞石西都会圣宫石青州青石藴玉石红丝石成州栗亭石潭州谷山石成州栗玉归州緑石淄州石虢州建溪黯澹石夔州黟石庐山青石苏州褐黄石要之无如端歙也

研様见顾恺之画有天生迭石上刻人面者有十蹄圆研中如■〈釒敖〉者有上圆下方于圆纯上刋两窍寘笔者有如凤字两足者所谓风字研也右军遗研与画同头狭四寸许下阔六寸许顶两纯皆绰慢下不勒成痕足狭长色紫类温岩中凹成臼智永研头微圆又类箕唐初宫中圆头凤池研似晋制头纯真微凸如书凤字左右纯斜刋下不勒痕折向顶亦然以后工稍巧头圆身微瘦下阔而足或圆为柱宋时变为空髙腰瘦刀阔如钺斧之状仁宗已前赐史院官研皆端溪石纯薄上狭下阔峻直不出足中坦夷犹有凤池之象或有四边刋花中为鱼为龟者凡此形制多端下岩竒品也嘉佑末研様已如大指麄心甚凸意求浑厚而气象益不古纯斗故勒深滞墨难涤心凸故点笔不圆常如三角簇葢古研皆心凹后稍正平未有凸者始自唐彦猷作红丝辟雍研心髙至作马蹄様亦心凸援毫则非便也杭州龙华寺收傅大夫磁研甚大磁褐心如■〈釒敖〉环水如辟雍之制下作浪花擢环近足处又丹阳人多于古冢得铜砚三足蹄有葢不镂花中陷又唐墓中得如莲叶中凹两足如凤池之制今土人多重端様以平直斗様为贵滞墨可惜也陈文恵公家收蜀王陶砚连葢葢上有凤坐一台余雕杂花草涅之以金泥红漆有字曰凤皇台方直上狭笋在研上中甚平也此皆元章语

元章又自言收一青翠迭石坚响三层傍一嵌磨墨上出一峯髙尺余顶复平嵌岩如乱云四垂以覆砚以水泽顶则随叶垂珠滴砚心上有铭识事见唐庄南杰赋乃厯代所寳也又收一正紫石四迭下有坐有足巧于瘿盂足上起一枝细狭枝上盘两迭长七寸余阔四寸余如灵芝首鋭下阔天然凤池之象中微凹点水磨墨可书十幅纸石理在方城之右此非人力所成信天下之瓌寳也

汉和帝时中常侍蔡伦捣故鱼网作纸然伦以前有纸按班史称赫蹏（赫音兴入声蹏音蹄）西京杂记称薄蹏注云小纸也又三辅故事卫太子以纸塞鼻蔡伦后有左子邑善造纸萧子良云子邑之纸妍妙辉光东宫旧事皇太子初拜给赤纸缥红麻纸勅纸各一百唐髙丽岁贡蛮纸衬书巻日本国出松皮纸又大秦出蜜香纸一云香皮纸微褐色纹如鱼子极香而坚韧晋武帝赐杜预万番写春秋释例又水苔纸以苔为之名侧理纸晋武又赐张华万番造博物志扶桑国出笈皮纸中国有桑皮纸蜀中藤纸江南竹纸楮皮纸黟歙凝霜纸浙中有麦■〈麦员〉稻秆纸王右军会稽库中有纸九万番悉以乞谢安宋张永所制纸为天下最尚方不及齐髙帝造银光纸赐王僧虔段成式在九江造云蓝纸又湘东王为荆州上武帝纸万幅又奉简文红笺二千番又云特送五色纸三万枚吴越有温州蠲纸乌程纸由拳纸南唐有澄心堂纸细薄光润为一时之甲蜀笺按成都古今记载其目曰深红曰粉红曰杏红曰明黄曰深青曰浅青曰深緑曰浅緑曰铜緑曰浅云凡十様又有松花金沙流沙彩霞金粉桃花冷金之目蜀志王衍以霞光笺五百幅赐金堂令张蠙又有百韵笺幅长可写百韵学士笺短于百韵薛涛笺短可书四韵韩浦诗云十様蛮笺出益州又元稹寄薛云菖蒲花发五云髙今世所重薄则澄心堂厚则髙丽茧其次则无灰连四纸若古所称五色霞光之类尤为可恶百年后墨皆脱落书画之类皆以纸白板心为贵

今人好古有与古异者古鼎贵大如春秋所赂与汉土中所得皆然今之贵者不过拱把而文色秀细形制精雅动则百金其大者直十不能当一也葢古鼎用止烹饪后稍置之宗庙列之堂序以示重器至于今则为书斋焚香之翫耳古镜取大而花文款识异者今俱不重之唯圆小而厚或黒漆或水银古以纯素光泽为美皆取用与观也古敦鼎兼取朱砂鹧鸪斑而今絶不贵之古不取黒漆水银色而今絶贵之亦以观也杯盂之类窑器兴而古铜几废者以其能易味也窑有柴汝官哥定及彭建龙钧之类柴不可得矣今宣窑兴而与汝争价亦以观也古书画重佛道次人物今重山水次人物而佛道则易之矣其法亦不甚传也古书画重绢素而今重纸则以经久故装裱无斜理病也古书纸用砑光粉泽而今不用以其神易脱也今玉贵汉制书贵宋板墨刻贵宋搨则如故也

弇州四部稿巻一百七十

●钦定四库全书

弇州四部稿巻一百七十一

（明）王世贞 撰

○说部

△宛委余编十六

酒创自杜康或云仪狄王无功祠杜康而以大乐令史焦革配葢起自康也

唐名酒有琼花露蔷薇露玉窟春不冻春烧春曲米春金陵春竹叶春洞庭春蓬莱春海岳春锦波春浮玉春风光春郫筒若下新丰兰陵宜城博罗湓水灵溪象洞曲阿又干和五骰宜城九酝河东桑落西凉葡萄苍梧竹叶西市睦郎官清

宋时名酒又有玉井秋香芗林秋露（向恭伯）黄娇（段子新）蕚緑香（范才元）瓮中云（易毅夫）清无底金盘露（软腴者）桃花雨（芳洌者）银光（胡长文）云露（范至能）桂子香又名冷冽香（杨万里）

酒有兰生汉武百味酒也玉薤隋炀帝得法于胡人者也醽醁翠涛魏侍中征所造也十年而味益美

石能醒酒则李卫公平泉庄物也草能醒酒则开元兴庆池南物也

曲酒母也一曰酒教也扬雄方言■〈麦殳〉（音器）自闗而西秦豳之间曰■〈麦殳〉麰（音牟）大麦曲也晋之旧都呼麰为■〈麦才〉■〈麦穴〉（子八切）齐右河济曰■〈麦穴〉■〈麦果〉小麦曲北燕曰■〈麦果〉曲又■〈麦卑〉（音卑）细麦曲也■〈麦蒙〉（音蒙）有衣曲也今天下通呼曲不闻有此数名

外国名酒西域有葡萄酒乌孙有青田核酒乌丸有东墙酒诃陵有栁花椰子酒波斯拂菻有肉汁酒北塞马湩酒南蛮槟榔酒扶南安石榴酒又甘蔗土瓜根酒辰溪钩藤酒赤土国甘蔗酒真腊有朋芽肉酒波斯有三勒浆酒南荒有女酒女数岁酿糟置壶于水中候女嫁决水取之味甚美真腊风土记美人酒于美人口中含而造之一宿而成尤异今四夷酒以暹罗为第一

南宋时酃酒最有名即魏太武得便大进者出衡州衡阳县以酃湖水造成味极美又其时乌程酒亦美而余两宦其地酒皆浊不可言

名酒最古者闗中之桑落水经注蒲坂刘白堕所造成于桑落之候反语谓之索郎后史补云河中桑落坊水所造也魏书汝南王元悦以桑落酒饷元义极其媚谀庾信索酒诗有蒲城桑落酒杜甫亦云坐开桑落酒至张谓有不醉郎中桑落酒教人无奈别离何余记旧时曽预一权相席出桑落酒饮之且曰张谓诗云云唐已有之乎余漫应曰杜诗有之水经注亦有之其人色变而曰吾不知也同坐者掐余手遂不敢对

有醉千日而始醒者中山酒也有醉十日而始醒者枸楼国僊浆酒也有行千里而始醉者桂阳程乡酒也

葡萄酒亦须曲蘖而成有人久积葡萄忘取遂自成酒芳甘酷烈杨用修以此为真葡萄酒余皆妄也若尔西域富人葡萄酒至万石岂皆待其自液乎又文章草可以成酒亦不得遂可言酒草也

猫以薄荷为酒鸡以蜈蚣为酒鸠以桑椹为酒虎以狗为酒蛇以茱茰为酒谓食之而醉也南中人以槟榔为茶亦当以槟榔为酒葢宋人有云槟榔四徳醉能使之醒醒能使之醉饥能使之饱饱能使之饥

古传注茶树初采为茶老则为茗今人俱称新茗当是错用事也王肃在宋嗜茗后走魏嗜酪曰茗不中与酪作奴北人因呼茗酪奴

建州之北苑先春龙焙洪州之西山白露鹤■〈岑页〉穆州之鸠坑东川之兽目绵州之松岭福州之栢岩雅州之露芽南康之云居婺州之举岩碧乳宣城之阳坡横纹饶池之僊芝福合禄合莲合庆合蜀州之雀舌鸟觜片甲蝉翼潭州之独行灵草彭州之僊崕石苍临江之玉津袁州之金片緑英龙安之骑火涪州之宾化建安之青凤髓岳州之黄翎毛建安之石岩臼岳阳之金膏冷此唐宋时产茶地及名也

唐茶不重建以建未有竒产也至南唐初造研膏继造蜡面既又佳者号曰京挺宋初置龙凤模号石乳又有的乳白乳而蜡面始下矣丁晋公进龙凤团至蔡君谟又进小龙团神宗时复制蜜云龙（即东坡供佳客者）哲宗改为瑞云翔龙则益精而小龙团下矣徽宗品茶以白茶第一又制三色细芽而瑞云翔龙下矣宣和庚子漕臣郑可闻始创为银丝氷芽葢将已拣熟芽再剔去祗取其心一缕用清泉渍之光莹如银丝方寸新胯小龙蜿蜒其上号龙团胜雪去龙脑诸香遂为诸茶之冠今建茶碾造虽精不去龙脑以为奁合中味亦不用入瀹而茶品独贵者虎邱其次天池又其次阳羡羡之佳者岕而龙井六安之类皆下矣

蜀蒙山顶茶多不能数斤极重于唐以为僊品今之蒙茶乃青州蒙阴山产石上若地衣然味苦而性凉亦不难得

南剑有蒙顶石苍湖州有顾渚紫笋常州阳羡同峡州有碧涧明月福州有方山生芽洪州有西山白露寿州有霍山黄芽

段成式所载食品今摘其尤者猩唇获炙觾翠犓腴麋腱桂蠧石鳆熊蒸缹鳅苏膏荆饧竽炙蠙臛■〈飠弟〉餬餦餭粔籹炙■〈米咨〉■〈虫目〉子蟹■〈虫夜〉葫精细飘鳔梨■〈酉今〉鲎酱紫■〈鱼葛〉述荡掔旄象约河隈稣巩洛鳟洞庭鲋灌水鳐珠翠珎菜黄鲐冀野梁会稽菰不周稻玄山禾杨山穄南海秬寿木华玄木叶梦泽芹具区菁杨扑姜招揺桂越辂菌长泽卵三危露昆仑茾黄颔臛醒酒鲭（二物见南史虞悰传）新鳅子蒲叶菘竹根粟鰡子■〈鱼勾〉麻胡麦緑施笋千里莼万丈鲙蟁足鲙万凿鲙张掖九蒸豉大■〈犭百〉炙蜀捣炙路时腊攫天腊凡当饼大扁饧马鞍饧白龙舍黄龙舍阿韩特饼樱桃■〈飠追〉蝎饼又有笼上牢丸汤中牢丸（即子瞻误以为牢九者也）又称当时萧家馄饨可以瀹茗庾家粽子白莹如玉韩约家樱桃饆饠色不变曲良韩能为驴鬃駞峯炙及衣冠家名食有凉胡突鲙鳢鱼臆连蒸麞麞皮索饼

御厨进馔用九饤牙盘食按隋炀纪诸郡进食即此牙盘也

浑羊设最为珍食置鹅于羊中内实粳肉五味全熟之热洛河射鹿血煎膓食之同昌公主传有消灵炙红虬脯郭进莲花饼饀宋龟楼子脍仇士良赤明香脯玉真公主逍遥炙（素食）韦巨源食单有单笼金乳酥（是饼但用独隔通笼欲气隔）曼陀様夹饼（公厅厅炉）巨胜奴（酥蜜寒具）贵妃红（加味红酥）婆罗门轻髙面（笼蒸）御黄王母饭（偏镂卵脂葢饭面装杂味）金铃炙（酥搅卵脂取真）七返膏（七裷作回花恐是糕子）光明虾炙（生虾则可用）通花软牛肠（胎用羊膏髓）生进二十四气馄饨（花形饀料各异凡二十四种）生进鸭花汤饼（厨典入内下场）见风消（油浴饼）同心生结脯（生结后风干）冷蟾儿羮（冷蛤蜊）唐安餤（鬪花）金银夹花平截（剔蟹细碎巻）双柈方破饼（饀料花用）火焰盏口■〈飠追〉（上言花下言体）水晶龙凤膏（枣米蒸方破见花乃进）玉露团（酥雕）汉宫棋子（面钱印花煮）长生粥（进料）天花饆饠（九炼酱）赐绯含香糭子（蜜）甜雪（蜜爁火例面）八方寒食饼（用木范）白龙臛（鳜肉）素蒸音声部（面蒸象蓬莱僊人凡七十事）金粟平■〈飠追〉（鱼木）凤凰胎（杂治鱼白）羊皮花丝（长及尺）逡巡酱（鱼羊体）乳酿鱼（完进）丁子香淋脍（醋别）葱醋鸡（入笼）吴兴连带鲊（不发缸）西江料（蒸彘肩屑）红羊枝杖（蹄上裁一羊得四事）升平炙（怡羊鹿吉■〈扌牛〉三百数）八僊盘（剔鹅作八副）雪婴儿（治蛙豆英贴）僊人脔（乳瀹鸡）小天酥（鹿鸡参拌）分装蒸腊蒸熊（存白）卯羮（纯兔）清凉臛碎（封狸肉夹脂）筯头春（炙活鹑子）暖花寒酿驴蒸（取烂）水炼犊炙（尽火力）五生盘（羊兔牛熊鹿并细治）格食（羊肉肠脏缚豆英各别）过门香（薄治羣物入浮油烹）红罗饤（膋血）汤浴绣丸（肉麋治隠卯花）纒花云梦肉（巻镇）徧地锦装鳖（羊脂鸭卵脂付）蕃体间缕寳相肝（盘七升再）

谢讽食经中畧节五十三种北齐武成王生羊脍细供没忽羊羮急成小餤飞鸾脍咄嗟脍剔缕鸡爽酒十様巻生龙须炙千金碎香饼子花折鹅糕修寳巻交加鸭脂君子饤越国公碎金饭云头对炉饼剪云斫鱼羮虞公断醒鲊鱼羊僊料紫龙糕十二香点臛春香泛汤滑饼象牙锤汤饼浮萍面金装韭黄艾■〈艹炙〉白消熊帖乳花面英加料盐花鱼目専门脍拖刀羊皮雅脍折筯羮香翠鹑羮朱衣饭餤露酱山子羊羔千日酱加乳腐金丸玉莱臛鳖添酥冷白寒具天孙脍暗装笼味髙细浮动羊乾坤夹饼干炙满天星含浆饼撮髙巧装坛様饼杨花泛汤糁饼天真羊脍鱼脍永加王（特封）烙羊成美公藏蟹含春侯（二名如上注）新治月华饭无忧腊连珠起肉

食品又有隋炀镂金龙凤蟹唐清风饭（用水晶饭龙睛粉龙脑末牛酪浆调事毕下氷池冷透进之）同阿饼（碎肉与面搜和如臂蒸之）萧家麦穂生寒消粉（即酥夹生也）辣骄羊（大碗妆春馔蒸之）玉尖面（以消熊栈鹿为饀葢出尖馒头）玉筯羮（又乳■〈牜孛〉铁烙其乳而出之乳凝筯上以为馔）

金陵有七妙虀可照面馄饨汤可注砚饼可映字饭可打擦台湿面可穿结带醋可作劝盏寒具嚼着惊动十里人

礼所谓八珍者淳熬　淳母　炮豚捣珍　渍　熬　糁　肝膋　炮牂葢八法也其品则牛羊麋鹿麕豕狗皆所以飬老者也后世则云龙肝凤髓兔胎鲤尾鹗炙猩唇熊掌酥酪蝉（羊脂为之）迤北八珍醍醐■〈鹿外旦内〉吭野駞蹄鹿唇駞乳麋天鹅炙紫玉浆玄玉浆（即马奶子）

宋髙宗幸清河王张俊第供进御筵脯腊一行线肉条子皂角铤子虾腊云梦把儿肉腊奶房旋鲊金山咸■〈豆攴〉

酒腊肉肉瓜虀垂手八盘子拣蜂儿下酒十五盏花炊鹌子荔枝白腰子奶房签三脆羮羊舌签萌牙肚胘肫掌签鹌子羮肚胘脍鸳鸯煠肚沙鱼脍炒沙鱼衬汤鳝鱼炒鲎鹅肫掌汤虀螃蠏酿枨奶房玉蘂羮鲜虾蹄子脍南炒鳝洗手蠏鯚鱼假蛤蜊五珍脍螃蠏清羮鹌子水晶脍猪■〈月者〉假江■〈鳐，虫代鱼〉虾枨脍虾鱼汤虀水母脍二色蠒儿羮蛤蜊生血粉羮揷食炒白腰子炙肚胘炙鹌子脯润鸡润兔炙炊饼不炙炊饼弯骨厨劝酒十味江江■〈鳐，虫代鱼〉煠肚江江■〈鳐，虫代鱼〉生蝤蛑签姜醋香螺香螺煠肚姜酸假公权煨牡蛎牡蛎煠肚蟑蚷煠肚对食十盏二十分莲花鸭签蠒儿羮三珍脍南炒鳝水母脍鹌子羮鯚鱼脍三脆羮洗手蠏煠肚胘对展每分时果五盘晩食五十分名件二色蠒儿小头羮饭肚子羮笑靥儿脯腊鸡脯鸭

食经食次二书有■〈月邑〉脯法■〈月邑〉见谢朓传又有浥鱼法羮臛法胡羮法肺■〈月巽〉法羊盘肠■〈止隹〉觔法羗煮法笋■〈⺮哥〉羮法■〈施，鱼代方〉臛汤法椠次法损肾法蒸缹法胡蚫法悬熟法裹蒸法■〈月正〉腤法蜜纯煎法勒鸭消法酸肫法捧炙法腩炙法牛胘炙法捣炙法衔炙法啖炙法饼炙法范炙法■〈月宰〉肉法苞■〈月枼〉法饼有酵法髓法粲法膏环（即宋玉赋中粔籹也）餢■〈飠俞〉起麫也炒墋法糭■〈米壹〉法煑■〈米宜〉法以其名小异故记之

汴中节食因记其名元阳蠒（元日）油画名珠（上元油■〈飠追〉）六上菜（人日）涅盘兠（二月十五）手里行厨（上巳）冬凌（寒食）指天馂饀（四月八）如意圆（重五）緑荷包子（伏日）辣鸡脔（二社饭）罗喉罗饭（七夕）玩月羮（中秋）盂兰饼饀（中元）米锦（重九糕）宜盘（重至）萱草麫（腊日）法王科斗（腊八）

何太宰曽有安平公食单韦仆射巨源有烧尾宴食单段丞相文昌有食经五十巻号邹平公食宪章庖榜曰炼珍堂在途曰行珍馆虞悰有食方谢讽有食经各十巻孟蜀食典一百巻

何曽食日万钱子劭日二万钱任恺一食万钱和峤日三万钱髙阳王元雍一食数万钱杜岐公悰日五食一食万钱李卫公徳裕至一杯羮二万钱韦侍郎陟至厨中弃遗直万钱元丞相载用食物椀器至三千事

蔡太师京厨婢数百人庖子亦十五人段丞相有老婢名膳祖四十年阅百婢仅九婢可嗣法孙节度承佑一宴杀物命千数蔡京每杀鹌子辄千余承佑每谓人今日富有小四海矣谓南蝤蛑北红羊东虾鱼西粟皆备也尸子曰桀纣必南海之姜北海之盐西海之菁东海之鲸

何太宰每宴不食尚方所食晋武帝令就其家取之帝幸王武子第侍婢数百人各持琉璃器供膳食蒸豚有异于常问乃以人乳饮之齐武帝幸芳林园就虞悰求味献粣及杂肴数十舆大官不及也上欲求饮食方不得后体不快悰仅献醒酒鲭鲊一方而已当时君臣乃尔良可笑也

食之多者史称廉颇七十余一饭斗米秤肉注云秤十斤也苻坚拂葢郎夏黙等三人每食饭一石肉三十斤长至丈九尺理或胜之宋明帝噉白肉至二百片蜜渍鱁鮧一顿数金钵萧颕胄噉白肉鲙至二斗马希声日食鸡五十然皆江左人也

波斯王每食酪肉麨蜜至二石余肥大不能行佛为说法劝觧乃减一石南燕慕容徳时逢陵长王鸾长九尺腰带十围贯甲跨马不由蹬徳见而竒之赐食立尽一斛马希声日食五十鸡此餔餟之极也范汪噉青梅一斛都尽更自难

齐王好食鸡跖日进鸡七十临江王妃江无畏好食鲫鱼头日进鲫鱼三百可为的对

宋史载张司空齐贤罢相知安陆宾客会厨吏密寘一金漆大桶厅侧窥公所饮食如其物投桶中至暮涨溢桶外公一食肥猪肉辄十余斤风药黒神丸常人服不过弹许公常以五两为大剂夹以胡饼顿食之赵丞相雄上殿奏事上从容问曰闻卿善啖欲作小点心相请如何赵起谢遂命内侍捧史忠恵所进玉海容三升者赐之凡七赐皆釂继以金柈捧笼炊百枚食其半上曰卿可尽之遂食至尽上为之一笑后南帅日欲求其偶而不得有以兵马监押荐者召对饮各尽酒三斗猪羊肉各五斤蒸糊五十事赵已醉饱摩腹而其人尚醒因更进酒斗许将别其人腹间忽砉然有声葢恒时束革带限之涨而断也张赵二公微时跅弛事极相类

师旷荀朂符朗皇甫谧妙于味者也彭铿易牙毛徳祖虞悰曲良翰彭湘洁余媚娘工于味者也魏文齐武隋炀吴质何曽何劭和峤王恺王济石崇刘穆之徐湛之何朂阮佃夫朱异羊侃元雍元琛崔赡尔朱文略韦安石韦陟裴冕元载段文昌李徳裕赵雄武孙承佑陶谷蔡京张俊张镃侈于味者也廉颇樊哙王鸾典韦李勲勇于味者也宋明山涛刘道真江淹萧颕胄鹿宜孙马郁杜悰廖易之张齐贤张悫赵雄洪于味者也张易之张昌宗韩缜酷于味者也罗友陈仲潜猥于味者也郑子公御斟司马子期小人于味者也

宋南康公刘邕嗜疮痂比于鳆鱼唐剑南节度使鲜于叔明嗜臭虫每采拾得三五升浮于微热水泄其气以酥及五味熬巻饼食之云天下佳味知福建院权长孺嗜人爪甲见之辄流涎与南中犊结蜜唧不乃羮何以异哉

山巨源饮量至八斗晋武帝每令私益之尽量而止醉后餔餟折筋不休则不特能饮亦洪于食者也刘伯伦祝词云一饮一石五斗觧醒嵇阮可以例推矣周伯仁渡江虽日醉而恒云无对后有旧对访之欣然命酒各尽一石大醉其人酒从脐出滂沱床下而死满宠卢植马融傅元刘京魏舒刘藻栁謇冯跋之饮皆可至石余郑康成邓元起皆一斛不乱于定国饮酒数石不醉为廷尉十八年冬月请谳益精明裴宏泰自杯勺以至觥船重二百余两可为酒人之冠

嵇阮刘毕始为裸袒之饮而已渡江以后周伯仁醉欲通纪瞻婢露其丑秽为宪司所劾按五行志晋恵帝元康中贵游子弟相与为散髪之饮对弄婢妾逆之者伤好非之者负讥则不止一伯仁而已也占以为貌不恭之灾

刘潜石曼卿辈尤为豪饮每饮必云几日一日兴方浓而酒垂竭傍有醋三斗许并饮之酒醋俱尽或置身木杪而饮曰巢饮以席自束出首而饮之已复缩入曰鳖饮所谓牛饮者不足道也欧阳永叔梅圣俞俱量可尽百杯每遇潜曼卿辄为所困

隋仁寿间筹禅师入内造五色饮以扶芳叶为青饮拔楔根为赤饮酪浆为白饮乌梅浆为玄饮江笙为黄

饮又作五香饮第一沉香饮次檀香饮次兰泽香饮次鸡舌香饮次甘松香饮大业志扶芳出吴郡其树蔓生纒绕他树叶圆而厚凌冬不凋夏月取其饮微火炙使香煑饮碧深色香甚美不渴今不定为何树亦不解作饮

琴始五弦舜所弹也尧善之加二弦以合君臣之恩蔡邕益之为九弦弹一弦者马明生所遇神女也无弦者陶元亮所自寓也

斵琴名手自伯喈外隋则赵取利唐则雷霄雷盛雷珏雷文雷迅郭亮沈镣张钺金儒僧三慧宋则蔡睿朱仁霁卫忠正赵仁济马希仁马希先金渊金公路陈亨道马大夫梅四龚老林杲元则严古清施溪云施谷云施牧州

古琴名则氷清春雷玉振黄鹄秋啸鸣玉琼响秋籁懐古南薫大雅松雪浮磬奔雷存古寒玉百衲响泉冠古韵磬涉深天球又混沌材玲珑玉万壑松雪夜氷玉涧鸣泉石上清泉秋塘寒玉九霄环佩以上俱见辍耕録又吴越有洗几清絶二琴析氏百衲琴见洞天清禄集及辍耕録赵子昂以大雅名堂松雪名斋当是二琴为所有耳

赵希鹄云古琴有阴阳二材桐木面阳日照者为阳不面日为阴以新桐木验之阳必浮阴必沈阳材琴旦浊而暮清晴浊而雨清阴材琴旦清而暮浊晴清而雨浊古琴以断纹为证琴不厯五百岁不断愈久则断愈多断有数等有蛇腹断有面底俱断有梅花断伪者无剑锋亦不难识也

博物志云尧造围碁丹朱善之彼王中郎之坐隠支道人之手谈雅语也尹文子之喻音刘中垒之兵法正语也杜夫子之禆圣教班兰台之象地则效天文通王道夸语也葢孔子之谓贤贤于饱食终日者而已所谓小道可观致逺恐泥者也乃若奕之有品启自刘宋盛于泰始至宰相论评人主制决噫亦盛矣吾请得为时飬略言之孟氏有言奕秋通国之善奕者也又杜夫子在西江为天下第一而吴録称严子卿碁与皇象书赵达数为吴中八絶又抱朴子云严子卿马绥明圣于碁者也然则四人者其最上品乎当汉末有冯翊山子道王九真郭丰善奕曹太祖皆与争能孟徳既未琅然诸君复遇敌手殆难乎上者矣晋氏之季吾宗敬豫与济阳江霦俱为中兴第一窃谓士大夫之第一犹之王僧虔之称齐髙帝书云尔而是时北燕罗腾字叔龙者究尽其妙独步当时俄而北平乐抄字少携者出而与齐要之其犹在敬豫与霦上哉宋文既好此伎而羊元保以赌得宣城郡士林艳之然其品第三不知谁当为第一者吴郡禇胤七岁入髙品及长冠絶当时坐从父崇期反累死何尚之特以絶艺为请不得胤不死意者其胤乎湘东素亦偏嗜等于鱁鮧然为品甚拙而受识甚闇是时用建安王休仁为围碁大中正品彭城王抗第一会稽禇思庄夏赤松次之抗神速思庄巧迟抗取势赤松鬬子此所以小异也然是时魏有范寗儿偕使者李彪来一战而胜王抗寗儿亦第一品也梁武帝素工奕奕在能品用湘东例命到溉朱异司其凡而沈约为之序大抵宋之徐羡之羊元保何尚之齐之萧之子良栁世隆恽及溉异辈亦仅士大夫铮铮者耳唐之奕以开元王积薪为第一然所谓孤山老姥妇姑者当逺据其上又有待诏滑能品最髙至为上帝所取顾师言者不甚着记谓其在大中初行子至三十三着胜神头国王一曰日本国王第所谓镇神头势今尚在然则能与思言亦第一品也宋兴继积薪而品髙者为江右刘仲甫积薪之时有李憨角仲甫时有王憨子角然李憨见轻而王憨见忌最后三衢祝不疑髙仲甫一道许河东晋士明髙仲甫两道许而刘氏之袒废矣明兴江阴相子先称国手靳人楼得达胜之又有一游僧亦胜之正徳中宰揆之地如李文正东阳杨文襄一清乔庄简宇诸公皆好奕而四明范洪重洪之后永嘉鲍一中重鲍生晩不及与洪角而格胜之文襄呼鲍小友为延誉江淮间而其郡李冲晩出遂与鲍鴈行周源又晩出于李徐希圣又晩出于周惜早死皆骎骎角鲍者也此所谓永嘉派也婺汪曙不及鲍者一子程汝亮晩出胜之而亦蚤死此所谓徽派也颜伦善决局不差一道足迹徧天下无能当者而李釡时飬晩出遂与之角伦护名不复肯应乃游吴中此所谓京师派也今后进中闽有陈生蔡生越有岑生扬有方生鼎立而蔡与岑尤张甚皆未可量也始永嘉守修郡志志伎艺曰鲍一中奕品第一李冲次之冲意不乐遂罢不复志而最后冲且老矣与时飬战大败数避匿程汝亮之遇时飬一再北遂为劲敌云王子曰余少时覩鲍生奕不能悉其妙第见其批亢捣虚无衡阵耳后所覩颜伦子明最后乃覩李与程劲为忘寝食者数矣譬之用兵鲍如淮阴侯有抟沙之巧李则武安君横压卵之威颜则孙吴挟必胜之算程则诸葛修不破之法虽竒正时出攻守异势要之皆称善师者矣余尝戏李以李广程以程不识程犹未肯色受也然李时时为余言未尝不逊颜以为有国士风余因作奕旨手书一通贻时飬谓与颜鲍而程四子者不知古何如以当明第一品无愧也

余既与李时飬论奕归而臆数其人与品手书贻之乃其事有竒而未可据者因再疏一通为奕问俟后博考传记毋妨再续也问段柯古所载鸠摩罗什为人奕起子空处皆作龙凤形信乎曰其人奕品下至八九道或可诱而成耳不然什公亦姑幻障人耳目无是理也问顾师言三十三着而胜神头王信乎曰一说日本王也奕至三十三着而决胜所谓通神者也其犹在坐照上乎师言于品不登第一而考之史古未有神头国而日本王由来不入朝将无好事者为此势以附会其说乎未可必也问孤山老姥之说信乎曰或有之然非积薪之自为神也好事者假神而抑积薪之语也所谓指示以攻守刼杀之方甚略曰是子可教以常势耳其抑积薪可见也问一行于张燕公宅见积薪奕遂与之为敌且曰念贫道四句乗除语人人尽为国手信乎曰有之一行神于数者也神于数则可以触类其曰四语乗除人人国手非也问陆子静一悟河图数而胜国手信乎曰其徒假一行事而神其师之语也子静奕品甚下今不覩其遗文若葛藤而胡以能悟也问范寗儿之胜王抗信乎曰有之抗重而寗微也寗儿以有心待抗而抗以无心待寗儿犹之乎司马仲达之于孔明也且此一局耳未可定也问滑能之事信乎曰能暴死耳奕者之神其说也是天人者胜能而何又假能也问王质烂柯之说信乎曰不然也尧至今三千六百年耳度不能十局也则为神仙者曷寿焉问刘仲甫之髙王积薪两道也祝不疑之髙仲甫一道也晋士明之髙仲甫两道也信乎曰果尔则积薪而上有四道矣仲甫之髙积薪也其持论也自为髙者也不疑士明之髙仲甫也乗瑕者也二子用壮而仲甫用衰也问王粲陆琼之覆局信乎高品哉曰惟仲甫与颜伦亦能之此善记者也非与于品者也问孟坚之有旨也应璩之有势也马融曹摅王粲刘恢蔡洪梁宣之有赋也李尤之有铭也髙品哉曰惟永嘉林生有集焉而品第五也此工于文者也非与于品者也问吾子何如曰犹之乎数子而已矣

弇州四部稿巻一百七十一

●钦定四库全书

弇州四部稿巻一百七十二

（明）王世贞 撰

○说部

△宛委余编十七

仙道鬼神姓名有可考者元始天尊姓乐名静信见度人经玉门子姓王名刚九灵子姓皇名化北极子姓阴名恒絶洞子姓李名修太阳子姓离名明太阳女姓朱名翼太阴女姓卢名全太玄女姓颛名和南极子姓柳名融黄卢子姓葛名起马名生姓和名君贤张道陵名辅刘根字君安尹轨字公度介象字符则见葛翁神仙传河伯姓冯名夷字公子见圣贤冢墓记秦宗新祠颂又姓吕名公子夫人姓冯名夷见龙鱼河图太真夫人姓王名婉罗见真仙通鉴介子推姓王名光范蠡字少伯鬼谷子姓王名誗见神仙传毛女字玉姜见神仙传医王子姓古名老师见本草序浮邱公姓李见列仙传壶公姓施名存孔子弟子见真诰又姓谢名玄见丹台録武当戴将军姓燕名济洪崕先生姓张后洪崕先生亦姓张名氲俱见真仙通鉴东王公名倪字君明西王母姓杨名回天翁姓张字刺渴灶神名隗又姓张名卓字子郭井鬼名琼厕鬼名顼又姓郭名登见酉阳杂俎

李耳在母胎八十年耳有聃故一名老聃胁尊者在母胎六十岁故号难生日姓张名表字长史日中青帝名圆常元字照龙韬赤帝名丹灵峙字緑虹映白帝名皓郁将字回金霞黒帝名澄漕渟字玄緑炎黄帝名寿逸阜字飙晖像月姓文名申字子光月中青帝夫人名娥隠珠字芬艳婴赤帝夫人名翳逸寥字婉延虚白帝夫人名弄素兰字郁莲花黒帝夫人名结莲翘字渟属金黄帝夫人名青营襟字炅定容东岳姓玄丘名目陆南岳姓烂名洋光西岳姓浩名元仓北岳姓伏名通萌中岳姓角名普生东海姓閧名内灵西海姓导名洞清北海姓喻名渊元又东海姓何名归君南海姓刘名嚣君西海姓刘名潄君北海姓吴名禽强君岁星姓碧空名澄澜字青凝夫人姓涵常名寳容字飞云荧惑星姓涣空名维渟字散融夫人姓阳常名华瓶字玄罗太白星姓寥灵名振寻夫人姓明常名飙英字灵思辰星姓肇咺名精源夫人姓渊常名玄华字龙娥镇星姓藏睦名躭延夫人姓康常名空瑶字非贤雷公江赫冲电母秀文英风伯方道彰雨师陈华夫俱见道经阎罗王名闪多见佛经

酉阳杂爼云二十八宿昴为首姓鞞耶尼形如剃刀属火毕姓颇罗堕形如笠属木觜姓毗梨佉耶尼形如鹿头属日又月之子参姓天婆斯失絺形如妇人黡属日井姓参形如足迹属日鬼姓炮波罗毗形如佛胷属木柳姓同参形如蛇亦属日星姓宾伽耶尼形如河岸属火张姓瞿昙形同井属福徳天翼姓憍陈如形同井属林天轸姓迦遮延形如人手属毗婆梨帝角姓货多罗形同轸属喜乐天亢姓迦■〈施，冉代也〉延氐姓多罗尼（二星不载形属）房姓阿蓝婆形如璎珞属慈氏天心姓迦罗延形如大麦属忉利天尾姓遮耶尼形如蝎尾属腊师天箕姓持父迦形如牛角属清浄天斗姓莫迦还形如人拓石（属不载）牛姓梵岚摩形如牛头属梵天女姓帝利迦形同心属毗纽天虚姓同翼形如鸟危姓单罗尼形同参（属俱不载）室姓阎浮都迦属蛇头天（蝎天之子形不载）壁姓陁难阇奎姓阿瑟咤（形属不载）娄姓阿含婆形如马头胃姓■〈马犬〉伽毗形如鼎足（属不载）按此称贝编当是佛书耳而藏经不载又有祭昴用乳毕用鹿肉觜用果参栁牛用醍醐井鬼张斗用粳米和蜜星用乌麻翼用黒豆轸用莠稗角氐用花亢用菉豆房用酒肉心危用粳米尾用果根女用鸟肉虚用乌豆汁室用血奎用酪娄用大麦之说必非佛语也北斗魁星名第一执阴第二叶诣第三视金第四拒理第五防仵第六开寳第七招揺

太乙君名腊天翁姓张名坚前天翁姓刘西王母又名婉衿　甲子神名弓隆呼之入水不溺甲戌神名执明呼之入火不烧

太真科经鬼仙名丙戌日■生丙午日挻■〈弓农〉乙卯日矢隋戊午日耳述壬戌日辽辛丑日■〈辶氏〉乙酉日聂左丙寅日天■〈辶椎〉辛卯日■〈〈束束〉上心下〉酉又虫鬼名髪■〈辶〈看，去目〉〉■〈辶〈看，去目〉〉马鬼赐蛇鬼■〈亻夹刂〉石圭

旧傩词食蛇鬼者申食虎者佛胃食魃者雄伯食祥者腾兰食咎者搅诸食梦者伯倚食砾者强梁祖（二名）食虫者死寄生穷竒腾根（三名）　王延寿所梦有游光■毅诸渠印尧夔瞿将剧摘胍尧■〈山儿〉（二字句　并见酉阳杂俎）

钟山神鼓昆仑山陆吾泑山蓐收日光山计蒙岐山涉鼍夫夫山于儿海北钟山烛阴差丘北曰奢比尸大人北曰肝榆尸朝阳谷曰天旻巴神曰孟涂东海渚偶■〈豸虎〉子偶京汤谷奢比尸西海渚弇兹月山曰嘘南海渚不返胡余（一名）北海渚禺强柜海九凤又强梁（见山海经）五岳真形图东岳岁崇西岳善■〈山〈山山〉土，上中下〉南岳崇■〈山〈山山〉里，上中下〉北岳晨■〈山〈山山〉号，上中下〉中岳恽■〈山〈山山〉矢，上中下〉龙鱼图泰山姓圆名常龙衡山姓丹名灵峙华山姓浩名郁狩恒山姓澄名漕渟嵩山姓寿名逸羣呼之令人不病东海神姓冯名修青又名阿明夫人姓朱名隠娥一又名阿明南海姓祝名赤夫人姓翳名逸寥一又名祝融西海姓勾大名丘伯夫人姓灵名素兰一又名巨乗北海姓是名禹帐里夫人姓结名连翘一又名禺疆又河图东方苍帝神名灵威仰南方赤帝神名赤熛怒中央黄帝神名含枢纽西方白帝神名白招拒北方黒帝神名叶光记与道经所载俱不同恐俱未可信也龙鱼图又有泰山将军唐臣霍山将军朱丹华山将军邹尚恒山将军莫恵嵩山将军石玄　太公金匮南海神曰祝融东海神曰勾芒北海神曰玄冥西海神曰蓐收又不同

郑君云五兵皆有名诵之亦有验刀名大房虚星主之弓名曲张氐星主之矢名彷徨荧惑星主之剑名失伤角星主之弩名逺望张星主之戟名大将军参星主之弓神名曲张见龙鱼河图箭神名续长弩神名逺望刀神名脱光剑神名飞扬俱见太公兵法船神名冯耳见梁简文记衣服鬼名甚辽见酉阳杂爼

山精名夔水精名罔象山水间精名必方故水精名庆忌故池精名意左右有石水生其间其精名喜水有金者其精名侯伯一足鳖池精名髪顼三军之精名宾满木精名彭侯千载木有虫名贾朏状如豚玉精名岱委金精名石■〈口唐〉故宅精名辉文又名山冕可呼使金银故台屋精名两贵故市精名毛门室精名傒龙丘墓精名狼鬼废丘墓之精名元故道径精名忌又名作器故井精名观絶厕精名依倚故溷精名卑俱见白泽图语忘敬遗治产鬼名临产呼之佳■毅伧儜亦鬼名见东方朔骂鬼书

山中之精如小儿头者其名跂又名热内如鼓赤色亦一足者其名晖如人长九尺衣裘戴笠者其名金累如龙而五色赤角者其名飞飞呼之不为害大树精名云阳山水精如吏人者名四徼大蛇着冠帻者名升卿呼之吉

百岁狼为女人名知狐为女人名紫

髪神苍华字大元脑神精根字泥丸眼神明上字英元鼻神王垄字灵坚耳神空闲字幽田舌神通明字正伦齿神咢锋字罗千心神丹元字守灵肺神皓华字虚成肝神龙烟字含明肾神玄冥字育婴脾神常在字梦停胆神龙曜字威明见黄庭内景经

释氏有姓名可考者阿弥陀佛姓憍尸迦毗婆尸佛尸弃佛毗舍佛俱姓拘若利拘留孙佛拘那含牟尼佛迦叶佛俱姓迦叶释迦文佛姓刹利又瞿昙氏小字顿吉讹为悉达弥勒佛姓慈氏名阿逸多一祖摩诃迦叶姓婆罗门大目犍连名胡豆一名莱服根须菩提名鸠留产二祖阿难姓刹利三祖商那和修姓昆舍多名舍那婆斯四祖优波曲多姓首陀七祖婆须密姓颇罗堕八祖佛陀难提姓瞿昙九祖伏■〈马犬〉密多姓毗舍罗十一祖富那夜奢姓瞿昙十二祖马鸣大士名功胜十五祖迦那提婆姓毗舍罗十八祖迦耶舍多姓蔚头蓝十九祖鸠摩罗多姓婆罗门二十一祖婆修盘头姓毗舍佉二十三祖鹤勒那姓婆罗门二十四祖师子二十五祖婆舍斯多姓俱同中国初祖达摩姓刹利帝本名菩提多罗二祖慧可姓姬四祖道信姓司马五祖弘忍姓周六祖慧能姓卢名能僧伽大士姓何髙坐道人名吉友牛头一祖姓韦二祖智岩姓华鸟窠禅师姓吴名元卿大慧姓冯南岳怀让姓杜永嘉玄觉姓戴石头姓陈径山大觉姓朱马祖道一姓马二祖慧海姓朱南泉姓王庞居士名藴神会姓髙仰山慧寂姓叶沩山灵佑姓赵黄蘗姓邢北宗神秀姓李嵩岳慧安姓卫支遁姓闗佛图澄姓帛邢州寺碑则云姓湿竺道潜姓王竺僧度姓王名晞道安姓卫一云姓帛慧逺姓贾寳志姓朱玄奘姓陈名祎慧赜姓李万回一行俱姓张梁四公一蜀闯一■〈需兔〉杰一■〈麦戈〉■〈黄端〉一仉■〈启示，月代口〉慧永姓鄱昙邕姓杨僧■〈契，石代大〉姓傅竺道生姓魏慧观姓崔慧义姓梁道渊姓冦慧琳姓刘玄畅姓赵僧逺姓皇僧慧姓皇甫寳亮姓徐法通姓禇单道开姓孟白足和尚名昙始玄髙姓魏僧旻姓孙法云姓周智藏姓顾慧超姓廉慧约姓娄僧稠姓孙僧达姓李三车法师姓尉迟忠国师姓冉圭峯姓何宣律师姓钱释智永姓王智果同怀素姓钱齐已姓胡贯休姓姜辨才姓袁见佛经典传灯録髙僧传法书要録等书

自古文章之士称以仙去者理或有之葢天地冲美秀特之气见予独多生有所自出有所为则去有所归固其宜耳淮南王与八公上升东方朔为华阳洞主司马季主委羽托化南华冲虚各备仙职嵇康郭璞并着兵觧曹植为遮须国王蔡邕为修文郎刘桢徐干王粲俱为侍中王茂弘为尚书令陶隠居为蓬莱都水大监魏郑公为太阳都録太监李长吉召赋玉楼记杜佑马总为六押大都统白居易为海山院主韩退之为真官冦莱公蔡忠恵俱为阎浮提王龎籍为王屋山君韩魏公为紫府真人石曼卿为芙蓉城主王平甫为灵芝馆仙官苏子瞻为奎宿一云紫府押衙刘景文为雷部掌事沈文通为地下曹司杜少陵生前为文星典吏及其殁也又与李青莲辈俱优游江湖称散僊近顾太保鼎臣尝三梦徐昌谷任第二殿帝君后陆詹事深将终之夕亦预梦之其事尤竒怪予别有纪

又览真诰诸书按孔子为太极上真公治九嶷山一云广桑山真君颜回为明晨侍郎后为三天司直一云与卜商俱修文郎召公为南明公张良为门下侍中张衡扬子云为北方鬼帝治罗鄷山周公为北帝师庄周为太玄博士嵇康为中央鬼帝治抱犊山屈原为海伯统八海王弼为丘监严君平尚在峨眉山鬼谷子为太玄师治青城山墨翟为太极仙卿郭景纯为都録司命治云台山周顗为鬼官司命季札为北明公贾谊为西明都禁郎以治马融事不当谪迁太山司马郗鉴为南门亭长臧洪为北斗天门亭长纪瞻为北天修门郎与虞谭更直守天门顾和为执葢郎温太真为监海伯杜预为长史王嘉徐庶何晏殷浩俱侍帝晨庾亮为北太常前中卫大将军孔融为后中卫大将军陶侃为西河侯蔡谟为长史荀彧为北明公宾友谢幼舆为左副监

鬼神中圣者梁成贤者吴季子颜渊卜商为修文郎

十方三世所有一切世界皆悉具四种相刼谓成住壊空成而即住住而续壊壊而复空空而又成连环无端都将成住壊空八十辘轳结算一十三万四千四百万年为始终之极数所谓一大刼也一日月周行四天下光明所照是为一世界如是千世界中有千日月千须弥山王四千天下四千大海四千恶道千阎罗王千四天王千忉利天至千梵天是为小千世界尔所小千千世界是为中千世界尔所中千千世界是为三千大千世界如是世界周匝成壊众生所居名一佛刹

四果预流即须陀洹为初果一来即斯陀含为二果不来即阿那含为三果无生即阿罗汉为四果自此以上独觉菩提为辟支佛自觉觉他为一切菩萨摩诃萨行因果圆满为诸佛无上正等菩提

佛经如观音大势至文殊普贤皆久已造佛境而不肯成佛普贤则广大修习圆满未退名未息愿文殊则深入善权广化众生故未取道观世音于阿弥陀佛灭后成等正觉号普光功徳山王如来彼佛国土曰众寳善集庄严大势至继观音成佛号善住功徳寳王如来至文殊为七佛导师又云过去无鞅数佛皆其弟子成佛之时以恒沙诸佛世界为一佛刹其佛刹装严比阿弥陀佛犹大海水比一滴水则诸佛功徳未有如文殊者也

释迦于诸弟子授记后当成佛至云弥勒发意先我之前四十二刼我于其后乃发道意于此贤刼以大精进超越九刼得于无上正真之道则授记先后又有不可定者释迦虽先成佛于五浊恶世人寿百岁时弥勒成佛当人寿八万岁时初会度人九十六亿第二会九十四亿第三会九十二亿尔后度人无数葢佛无髙下功徳有大小縁与愿力所成耳

释氏谓太昊即应声大士孔子即儒童菩萨颜子即光浄菩萨老子即摩诃迦叶道家谓尹喜为释迦佛老子遣化葢其徒相倾之谈耳

老子在天皇时为通玄天师地皇时为有古先生人皇时为盘古先生伏羲时为郁华子神农时为大成子祝融时为广寿子黄帝时为广成子帝喾时为録图子帝尧时为务成子帝舜时为尹寿子夏禹时为真行子商汤时为锡则子后以商王阳甲十八年降胎至武丁九年生在周西伯时为藏史号爕邑子武王时为柱下史号育成子成王时为经成子康王时为郭叔子西出闗自流沙还授礼于孔子在天以玉晨大道君为师在人间以常枞为师老子生登行九步步生莲花左手指天右手指地曰天上地下唯道为尊释迦生时登行七步一手指天一手指地曰天上地下唯我为尊不应相同如此

老子一名李耳字伯阳二名雅字伯宗三名忠字伯光四名石字孟公五名重字子文六名定字符阳七名元字伯始八名显字符生九名徳字伯文老子身九变有七十二相八十一好七十二相者头圆为天伏晨蟠起玉枕穹窿皓髪如鹤长七尺余眉有北斗其色翠緑其间紫毛长五寸余虎髭龙髯素洁如丝耳无轮郭中有三漏髙平于顶厚而且坚两目日光方瞳緑筋鼻有双柱形如截筒口方如海唇赤如丹气有紫色其香如兰齿如编贝其坚如银数有六八上下均平舌长且广形如锦文玉泉充溢其味甘香每发妙言声如金玉颧髙而起頥方若矩日角月圆金容玉姿龙颜肃肃凤视闲闲额有兑象参午上达天庭平坦金匮充盈腹有白痣頥有玉丸项有三约鹤素昂昂垂臂过膝手握十文其指纎长爪有玉甲身有緑毛胸有偃骨背负河魁脐深寸余腹软如绵心有钱文腹有玄痣眼有轮文足蹈二卍指有乾坤身长丈二徧体芳香面方而泽上下三停身如金刚貌若琉璃行如虎步动若龙趋此其相也左扶青龙右据白虎前导朱雀后从玄武头荫紫文足履莲花顶负两景五明曜日身有圆象洞照九天兼前仙相光色竒妍总八十一谓之好也见法轮经老子史略般若经如来三十二相足下有平满相犹如奁底地虽髙下随足所蹈坦然等触第一足下千辐轮文辋縠众相无不圆满第二手足并皆柔软如兠罗绵第三两足一一指间犹如鴈王鞔网交络文同绮画第四手足诸指圆满纎长可爱第五足跟广长圆满与趺相称第六足趺修髙光满与跟相称第七双腨渐次纎圆如鹿王腨第八双臂平立摩膝如象王鼻第九阴相势锋藏密犹龙马第十毛孔各一毛生绀青宛转第十一髪毛端皆上靡右旋宛转第十二身皮细薄滑润垢水不住第十三身皮金色晃耀诸寳庄严第十四两足两掌中颈双肩七处充满第十五肩项圆满殊妙第十六膊腋悉皆充实第十七容仪洪满端直第十八身相修广端严第十九体相量等圆满如诺瞿陀第二十颔臆并身上半威容广大如师子王第二十一常光面各一寻二十二齿相四十齐平浄密根深白逾珂雪二十三四牙鲜白锋利二十四常得味中上味二十五舌相薄浄广长能覆面轮至耳髪际二十六梵音词韵和雅随众多少无不等分二十七眼睫犹若牛王绀青齐整二十八眼睛绀青鲜白红环间节皎洁分明二十九面轮犹满月眉相皎浄如天帝弓第三十眉间有白毫相柔软如丝白逾珂雪三十一顶上乌瑟腻沙髙显隆圆犹如天葢三十二

祖庭广记曰先圣生有异质凡四十九表反目洼面月角日凖河目海口斗唇昌颜均頥辅喉骈齿龙形龟脊虎掌骈胁参膺圩顶山脐林胔翼臂注头阜脥堤眉地足谷窍雷声泽面如蒙倛（两目方相也）手垂过膝眉一十二彩目六十四理立如凤峙坐如龙蹲手握天文足履度字望之如仆就之如升修上趋下末偻后耳视若营四海耳垂珠庭胷有文曰制作定世符身长九尺六寸腰大十围

人鸟山经云佛经称须弥山即人鸟山又名玄圃山或名大地金根山本无妙玄山元气寳洞山神玄七转观天山綦布三百六十亿万里自然七寳宫殿为元始天尊治按佛经称须弥山顶为帝释天所居山顶四面峯挺出各髙七百由旬金银琉璃玻璃真珠车渠码碯之所庄校然其上复有诸天道经所称人鸟山在诸天最尊处似不同也

须弥山半四万二千由旬有四天王天须弥山顶为帝释天上一倍为夜摩天上为兠率陀天化乐天他化自在天梵众天梵辅天大梵天少光天无量光天光音天少浄天无量浄天徧浄天福生天福寿天广果天无想天无烦天无热天善见天善现天色究竟天无边空处天无边识处天无所有处天非想非非想处天凡二十八天四天以下又有日月星宿天常憍天持鬘天坚首天凡三十二种所谓三十三天者即帝释天宫也见因本经与阿含经又不尽同（阙）

玉皇上帝初刼为光严妙乐国浄徳王太子舍位修道八百刼舍位复行忍辱三千二百刼始证金仙为清浄自然觉王如来又经亿刼始证玉帝位见本行经

大黄皇曽天大明玉完天清明何童天玄胎平育天元明文举天七耀摩夷天名六天欲界寿万岁虚无越衡天太极蒙翳天赤明和阳天玄明恭华天曜明宗飘天竺落皇笳天虚明堂曜天观明端靖天玄明恭庆天太焕极瑶天元载孔升天太安皇崖天显定极风天始皇孝芒天太皇翁重天无思江由天上揲阮乐天无极昙誓天名十八天色界积亿岁皓庭霄度天渊通元洞天翰宠妙成天秀乐禁上天右四天无色界积年万刼无上常融天玉隆腾胜天龙变梵度天名四梵天寿命无有大期为三十二天合清微天禹余天大赤天及无上大罗天为三十六天见灵寳本元经

第一无景无色郁单无量天第二无形清微天第三无精波罗摩褥天第四入色水无量亿罗天第五无极洞清上上禅善无量寿天第六玄微自然上虚禹余天第七玄清上炁那首约浄天第八梵行上清炁稽那遏浄天第九无穷洞虚极上须延天第十玄梵玉虚无精无罗迦浄明天第十一无玄元达上灵赤天第十二大梵元炁离和天第十三无极上虚玉空玄洞寂然天第十四梵无色上真炁潘罗玄妙天第十五飞梵行真上玄芩谩福徳天第十六云梵流精中元近■〈艹〈阝蔡〉〉■〈艹〈阝蔡〉〉渟天第十七玄上洞极无崖不骄乐天第十八大梵玄天元精答惒近蒢天第十九行梵紫虚上元首带快见天第二十虚梵上清化灵须陀结爱天第二十一上极无景洞微化应声天第二十二大梵九玄中元阿给道徳天第二十三行梵元清下灵炁须逺天第二十四极梵洞微九灵炁须带阿那天第二十五无名至极洞微梵寳天第二十六微梵玄天炁带扇给道徳天第二十七虚梵天炁蝉然识慧天第二十八空梵中天续元伊擅天第二十九太极无崖紫虚洞幽梵迦摩夷天第三十録梵自然识慧入天第三十一玄梵大行无景无所念慧天第三十二云梵上行维先何擅天第三十三无色玄清洞微波黎答惒天第三十四洞微玄上梵炁阿竭含那天第三十五玄上禄梵灭然天第三十六极色上行梵泥维先若那天亦见道经与琅函经所载又各不同

东方极豪林之墟名呵罗提国人寿四百岁南方极洞阳之野其国人寿三百六十岁西方极浩素之垄其国人寿六百岁北方极朔阴之庭名旬罗之国人寿三百岁上方上清阳灰空之内其国人髙上玉皇万圣帝真惟刼为年直下极大风泽名寳真无量国人寿一千二百岁见放品经

龙汉之后天地破壊逮至赤明开光天地复位一刼周又复破壊逮至开皇天地复位出洞玄灵书又五刼龙汉为木刼赤明为火刼延康为土刼开皇为金刼上皇为水刼一起一伏周而复始见犹龙传识者非之以为汉武帝时始建有年号何得于穷刼之前预有之乎

九天上第一天名郁单无量天人寿九百万岁岁如世间五百岁第二天名上上禅善无量寿天人寿三千六百万岁岁如世间一千岁第三天名梵监天人寿一亿五千二百万岁岁如世间二千岁第四天名兠术天人寿六亿八百万岁岁如世间四千岁第五天名不骄乐天人寿二十三亿四千万岁岁如世间八千岁第六天名化应声天人寿九十二万亿一千六百万岁岁如世间六千岁第七天名梵寳天人寿七刼岁如世间五千岁第八天名梵摩迦夷天人寿二刼岁如世间千五百岁第九天名波黎答恕天人寿四刼岁如世间二千五百岁其一天俱别置三天合三十六天见太霄琅书

四天王天寿五百岁以人间五十岁为一日忉利天寿千岁以人间百岁为一日焰摩天寿二千岁以人间二百岁为一日兠率天寿四千岁以人间四百岁为一日化乐天寿八千岁以人间八百岁为一日他化自在天寿一万六千岁以人间一千六百岁为一日摩身天寿三万二千岁以人间三千二百岁为一日梵迦三天寿一刼光音二天寿二刼遍浄三天寿三刼果实三天寿四刼无想天寿五百刼无造天寿千刼无热天寿二千刼善见天寿三千刼大善天寿四千刼色究竟天寿五千刼空处天寿一万刼识处天寿二万一千刼不用处天寿四万二千刼有想无想天寿八万四千刼见阿含经按佛道二经虽不同大抵言天寿噫寿则寿矣亦终有尽也 

玄都玉京山前为元京山峨眉山右为广霞山左为红映山紫空山五间山皆在玉清上大罗下又三秀山在玉京前金华山寒童灵山秀华山俱在玉京右三寳山飞霞山在玉京后浮絶空山在太清中皆真气所化上有宫阙

东岳广桑山在东海中南岳长离山在南海中西岳丽农山在西海中北岳广野山在北海中中岳昆仑山在九海中为天地心此大五岳也方壶山在北海扶桑山蓬莱山沃焦山在东海连石山在东南钟山在北海方丈山员峤山岱舆山俱在大海中鄷都山在九垒之下玄洲在北海中瀛洲穆洲祖洲俱在东海中凤麟洲聚窟洲生洲俱在西海中炎洲在南海中又元洲长洲俱在大海中沧海岛在大海中髙五万里皆神仙所居五帝所理中国五岳东岳泰山罗浮括苍为佐命蒙山东山为佐理南岳衡山霍山潜山为储副天台句曲为佐理中岳嵩山少室武当为佐命太和陆浑为佐理西岳华山地肺女几为佐命西城青城峨眉嶓冡西玄戎山吴山为佐理北岳恒山河逢抱犊为佐命玄陇崆峒阳洛为佐理又三佐命山青城山天柱山庐山又有十大洞天则王屋委羽西城西玄青城赤城罗浮句曲林屋括苍三十六洞天则霍林蓬玄朱陵总真总玄司真虚陵大妙洞虚咏真丹山赤水极玄阳明徳玄天寳极玄好生上元天柱司玄升真化玄贵玄司真容城太玉太秀法乐长耀寳光太上寳玄秀乐长真玉阙寳圭湘真太虚洞阳隠观玄真太元大酉华妙金庭崇妙丹霞仙都祈仙青田大鹤太涤玄葢朱湖太生良常方回白马玄光金华洞光紫玄洞盟皆有真仙主之七十二福地则地肺仙源玉瑠青屿崆峒郁木坑武当君山桂源灵墟沃洲天姥岑若耶溪巫山清逺东白安山马岭鹅羊洞真坛洞宫玉清坛灵源陶山烂柯龙虎勒溪灵应白水源金精合皁始豊逍遥东白源钵池论山毛公坛九华桐栢平都緑萝章观抱犊大面虎溪元晨徳山鸡笼玉峯（在蓝田）商谷张公洞长白中条霍山云山四明（在棃州）缑氏临卭少室翠微大隠白鹿天柱大若岩■〈山桑〉山西白天印金城三皇井沃壤三十六靖庐绵竹紫葢泸水丹陵守玄灵浄送仙契静凌虚凤凰子真玄性契玄启玄出谷君平斗山光天眼徳寻玄得一启灵宗华朝真黄堂迎真招隠紫虚启圣启灵凤台东华祈仙元阳东蒙贞阳右皆有仙真修炼之迹按记事者可谓详悉矣然滇诏之地碧鸡金马苍山洱水胜甲天下又自广而西山皆耸秀黛碧洞多深窈宏靓宁无仙真总理葢记者当其时中国版图未偹无所考证耳四海之外九天之表乃能悬立五岳羣山之名耶

仙人有赤松子神农时为雨师赤将子舆黄帝时人仕尧为火正赤须子秦穆公时为主鱼吏张子房欲从赤松子游张君房迎赤须子而师之其相类乃尔

弇州四部稿巻一百七十二

●钦定四库全书

弇州四部稿巻一百七十三

（明）王世贞 撰

○说部

△宛委余编十八

王荆公以误解三昩字为释门所讥余久不得频婆末利花果二字义近于宋板翻译名义集考出怳若获真珠船者因取佛书中有常用而不能解或此解而不知彼音者悉録之

多陀阿伽陀如来也阿罗诃应供也三藐三佛陀正徧知也亦云正徧觉也鞞侈遮罗那三般那明行足也阿耨多罗无上也修伽陀去也路迦惫世间解也富楼沙昙藐婆罗提可化丈夫调御师也舍多提婆魔■〈少上兔下〉舍喃天人教师也路迦那他世尊也阿罗诃应供也又杀贼也又生观也佛陀知者也佛觉也罽那尸弃寳髻也提洹竭燃灯也毗婆尸一曰维卫也胜观也毗舍浮一切自在也俱留孙所应断也拘那含牟尼金寂也迦叶波饮光也袍休兰罗大寳也即多寳佛阿弥陀无量寿也又为无量清浄阿闪无动也剌那伽罗寳积也提和罗耶天人王也卢舍那光明徧照也释伽能仁也牟尼寂黙也瞿昙纯熟也姓也刹帝利王种也秦言田主须陀洹入流也斯陀含一往来也阿那含不来也菩萨菩提萨埵自觉觉众生也文殊师利妙徳也邲输跋陀普贤也阿那婆罗吉低输观世音也摩诃那钵大势至也纯陀妙义也阿迦云药王也达磨法也干陀诃提不休息也维摩罗诘浄名也弥勒燕氏也提婆达多天授也阿差末无尽意也般若拘罗智积也那罗延金刚也阿罗汉总名杀烦恼逺离诸恶堪总供飬不受三界生也舍利弗身子也又曰鹙子摩诃迦叶波大龟氏也阿那律无灭也须菩提善吉也又空生罗睺罗覆障也阿难欢喜也又无染宾头卢不动也难陀善欢喜也离婆多星宿也拘絺罗大膝也提婆犀那天军也嗢呾罗上也迦留陀夷黒光也优陀夷出现也须跋陀罗好贤也耶输陀罗华色也阿湿縳寠生马鸣也那伽曷树那龙猛也（言龙树误）阿梨跋摩师子铠也求那跋摩功徳铠也阿僧伽无着也婆薮盘世亲也（言天亲误）宾伽罗青目也波毗吠伽清辨也逺磨波罗护法也达磨法也伊湿伐逻自在也布剌拏圆满也尸罗跋陀罗戒贤也曷利他如意也鸠摩罗什婆童寿也佛陀耶舍觉明也昙摩耶舍法称也昙摩谶法丰也昙无竭法勇也菩提流支觉孝也波罗末陀真谛也波颇智光也地婆诃罗日照也多罗救也波利护也宣洒弟子也比丘乞士也上乞法下乞食也芘刍香草以喻僧也沙弥息慈也优婆塞优婆夷清浄士女也僧伽众多也又和合也沙门本名宣摩那拏功劳也和尚本名邬波遮迦于阗翻为和尚此力生又近诵也阇梨本名阿遮梨邪轨范也头陀抖数也又修治也摩摩帝寺主也羯磨事也铎曷攞小师也阿夷怡新学也提多罗咤治国主也忉利本名多罗夜大梵西音此名离欲又浄行也尸弃火也首陀罗浄居也摩利支阳炎也耆婆命也苏利耶日神也苏摩月神也印度日月也盎哦罗迦火星也部陀水星也勿哩诃娑破底木星也沙乃以宣折啰土星也戌羯罗金星也阿那婆达多无热也夜义勇健也伊罗臭气也罗刹连疫鬼也干闼婆香阴也天乐神阿修罗无端正也又非天迦楼罗金翅也紧那罗疑神也波旬本名波卑夜恶也魔登伽本性也阿斯陀无比也又端正羼提忍辱也婆薮天慧也摩■〈少上兔下〉舍喃人也摩■〈少上兔下〉赊意也仆呼缮那众生也逋沙丈夫也迦罗越居士也婆罗毛道也邬婆弟铄父母也波帝夫也婆棃耶妇也鸠那罗恶人也拘摩罗童子也般咤黄门也扇提罗石女也■〈马犬〉索迦奴也■〈施，冉代也〉陀罗严炽也即屠者羯耻那煮狗人也须达多善施也耆婆能活也婆罗门浄行也梵志浄裔也娑毗迦罗金头也又黄髪苏气怛罗善星也弥戾车恶见也萨遮尼干离系也琰魔亦曰阎罗静息也又双王阇黎哆祖父也鸠盘荼瓮形也是魇鬼毗舍阇颠鬼也乌刍瑟摩火头也恶祁尼火神也婆庾风神也钵健提坚固也婆里旱力士也地底伽长大也分那柯满也底栗车畜也那伽龙也宫毗罗蛟也叔叔逻虬也僧伽彼狮子也迦耶象也瞿摩帝牛也婆蹉富罗犊子也朅伽犀也阿湿婆马也蜜利迦罗鹿也悉伽罗野牛也摩斯咤狝猴也舍舍迦兔也迦陵频伽妙声鸟也嘶那夜鹰也臊陀鹦鹉也僧娑鴈也迦频阇罗雉也鸠鸠咤鸡也斫迦逻婆鸳鸯也舍罗百舌也迦布徳迦鸽也摩由逻孔雀也阿棃耶鸱也姑栗陀鹫也揭罗阇鵰也毗啰拏羯车婆龟也摩竭鲸也失收摩罗鳄也泥犁耶无有也（地狱名）阿鼻无间也三摩耶假时也因陀罗天主也帝也遮阅那王也摩诃三摩阿罗遮太平等王也萨缚达一切施也尼毗迦与也歌利恶也波斯匿和悦也阿阇世未生也阿育无忧也尸罗阿迭多戒日也祗陀战胜也摩诃摩耶大术也末提希思惟也索诃一曰娑婆能忍也阎浮提胜金也郁单越胜处也罗阅祗伽罗王舍城也拘尸那角城也伽耶山城也罽宾贱种也乌仗那苑也赭时石国也飒秣建康国也屈霜你迦何国也（史有何国人）弭秣贺米国也屈支兹也脂那一云支那文物国也蔑戾车边地也苏迷虑即须弥妙髙也耆阇崛鹫头也屈屈咤播陀鸡足也补陀落迦海岛也（今定海中山有此名）优留曼陀大醍醐也苏达梨舍那善见也额温缚拏马耳也阿湿么石也阿迦水也阿耨达无热恼也■〈歹克〉伽天堂也婆竭罗塩海也贺逻■〈马犬〉池也提洲也婆那林也毕利义髙显也阿输迦无忧花树也娑力义树也轲梨罗苦梗木也多罗旧名息多岸也尸多婆那一名尸陀寒林也鞞铎佉嚼杨枝也颇罗果也庵罗柰也频婆相思也诃梨勒天主特来也播啰师胡桃也镇头迦柿也笃迦栗也居■〈口陵〉迦李也布瑟波花也弗把提天花也末利花柰花也曼陀罗杂色也优钵罗黄白色花也婆罗罗重生也分陀利白莲也沤钵罗青莲也钵特摩赤莲也拘某陀黄莲也干陀罗耶香也栴檀离垢也瞻博一曰瞻卜黄色香花也迦箅藿香也咄噜瑟剑苏合也杜噜薫陆也突婆茅香也羯布罗龙脑也萨阇罗婆白胶也莫莫诃婆伽麝香也多揭罗芸香也阿伽嚧沈香也拙具罗安息也茶矩磨郁金也苏伐罗金也跋折罗金刚也阿路巴银也钵摆娑福罗珊瑚也阿湿摩揭婆琥珀也牟婆洛揭拉婆车渠也摩罗伽隶玛瑙也摩尼珠名离垢也钵摩罗伽赤色珠也甄叔迦赤寳也吉由罗璎珞也弥诃金带也曷剌怛那揭婆寳台也洛义十万也俱胝百亿也那由它万亿也阿僧胝无央数也佉梨斛也婆诃篅也受二十斛摩偷又宰唎翻酒也毗岚迅猛风也差罗波尼灰水也朱利草贼也萨裒煞地蛇药也优檀那印也婆利曲钩也亟缚屣鞾也含楼伽藕根也俱兰咤色也伊尼延金色也苏楼波妙色也尼罗青也阿罗那赤也卢酰咀迦又迦沙野同叔离白也讫里瑟拏黒又迦茶里也健陀罗黄也罗差紫也氷伽罗苍也修多罗又素怛缆经也毗柰耶善治也又为毗尼灭也律也阿毗昙无比法也又奢萨怛罗论也俱舍藏也祗夜重颂也和伽那授记也尼陀那因縁也阿波陀那譬喻也伊帝目多伽本事也阇陀伽本生也毗佛略方广也阿浮达摩未曽有也阿含本阿笈多教也又法归也首楞严健相也楞伽本■〈马夌〉迦不可往也萨达磨芬陀利妙法莲花也般丹佛立也摩诃袒持大秘要也盂兰倒悬也本名乌蓝婆拏救倒悬也修跋拏婆颇婆郁多摩金光明也昙无徳本昙摩毱多法密隠覆又法藏也萨婆多一切有也摩诃僧祗大众也犍度本婆犍图法聚也瑜伽师地相应也毗婆沙广解也鼻婆沙种种说也毘勒箧藏也毘婆阇婆提分别论也波罗密木义解脱也三昩调直定也又正定也正受也末底慧也檀那布施也尸罗清凉也羼提安忍也又忍辱也毗梨耶精进也禅那精进也般若智慧也阿罗蜜逺离也波罗蜜度彼岸也波罗伽同豆佉苦也三牟提耶集也尼楼陀灭也末伽道也奢摩它止也毗婆舍那观也忧毕义平等也毗跋耶斯四念处也摩奴是若如意也娑罗力也尼坻愿也萨婆迦摩乐欲也浮昙末至诚也懴摩本义摩忍也地底迦有愧也波娑提伽即梵摩清浄也羯摩业也又事也布萨浄住也钵剌婆剌拏随意也呗匿止也又梵呗梵音赞叹也婆阇尼娑婆啉声音也钵底婆辨才也盘那寐讹曰和南我礼也那谟悉羯罗礼拜也南无或那谟或南摩归命也又恭敬也归命觉也信从也弥罗慈也迦楼那悲也阿檀或阿■〈木柰〉摩无我也阿兰那无诤也又寂浄也■〈马犬〉那演那静虑也毗怛迦寻也毗遮罗伺也三跋罗护也三跋致发趣也达嚫财施也摩诃般湼盘那大灭度也又图寂也湼言不生盘言不灭阿耨多罗三藐三菩提阿无也耨多罗上也三藐正三徧也等也菩提觉也又道也阿婆磨无等等也目帝罗解脱也阿鞞跋致不退转也腻地依也陀罗尼能持也又遮持也萨怛多般怛罗白伞葢也苏卢都诃决定也胡苏多除一切郁蒸热恼音败也蜜奢兠金鼓也呾你也他所谓也娑婆诃善说也又解去也尒焰所知也多伽梢根智也沤和俱舍罗方便也阿提初也阿耨波陀不生也罗阇垢也波罗末陀第一义也遮梨夜行也那不也逻求轻也陀摩善也婆陀缚也茶阇它不热也沙六也和波陀语言也多它如也夜他跋实也咤婆障碍也迦逻作者也娑娑一切也磨磨迦罗我所也迦陀底也阇提阇罗生也■〈马犬〉摩法性也赊多寂灭也义耶尽也若（阙）也阿施义也婆伽破也伽车提去也火夜唤（阙）那厚也歌大众也遮罗地动也（阙）那摩名也波陀句也跋渠品也都罗喜也摩诃罗无知也喝萨讹也娑度善哉也阿呼竒哉也阇维本茶毗焚烧也陀呵烧也僧柯栗多弭有为也般遮于瑟五年一大会也般遮于旬五神通人也（似以三字释五而以一字贯三四义）四毗舍罗无悭义也没栗度耎也丽■〈扌制〉毗细滑也乌瑟腻沙佛顶也母陀罗结印手也迦私光也舍利骨身也频婆帐者身影也离佉书也毗伽罗也摄拖苾■〈马犬〉声明也韦陀智论也僧佉论本僧企耶数术也鞞崽无胜也勒沙婆苦行也路伽耶顺世也又善论也逆路伽耶陀左世也又恶论也杀三摩娑离合也达梨舍那见也尼延底深入也羯咤斯爱也提鞞沙嗔恚也慕何痴也何耆毗伽邪命也阿罗伽欲也奢佗谄曲也质多耶心也污栗■〈马犬〉草木心也纥利陀耶肉团心也末那意也阿陀那执持也庵摩罗清浄识也干栗陀耶真实心也塞健陀藴也钵罗味奢入也■〈马犬〉都界也歌罗逻凝滑也頞部昙胞也蔽尸凝结也健男凝厚也钵罗奢佉形位也娑路多罗戍缕多能闻也迦罗尼羯罗拏能嗅也砥若时吃缚能尝也鼻豉迦种也摄提假也优陀那丹田也阿那遣来也入息般那遣去也出息乌波有也萨迦耶萨无常也仡那生也末剌諵生死也生死总名又曰阇提阇迦摩罗黄病也阿萨阇不可治病也珊若娑废风病也刹摩本掣多罗丈田也剌瑟胝竿也即幡柱也罗摩院也招提本名招鬬提奢四方僧物也讹为招提翻作别房施又对面施阿兰若逺离处也一作闲静处僧伽蓝众园也那烂陀施无厌也林微尼解脱处也阿奢理贰竒特也窣堵波方坟也又圆塜又髙显也梵名塔婆发讹为浮图浮图者聚相也支提可供飬处也舍磨奢那塜也健陀俱胝香室也满茶逻坛也脱阇幢也拘咤迦小舍也犍椎磬也又钟也舍罗筹也隙弃罗锡杖也军持瓶也本名捃稚迦甆瓦浄用铜铁触用钵里萨罗伐拏滤水罗也钵塞莫数珠也钵多罗应器也即钵也徤■〈釒咨〉浅铁钵也俱夜罗随钵器也震越衣服也袈娑去秽也一云不正色一云离染服僧伽梨合也重也又重复衣郁多罗僧上着衣也即七条安陀会中宿衣也钵咤缦条也一幅氎成尼师坛坐具也僧祗支掩掖也泥缚些那裙也舍勒内衣也迦絺那功徳衣也憍奢耶虫衣也（蚕所成）鸠罗细布也刍摩麻衣也那波咤绢也摩罗蔓也逋沙他斋也乌晡沙它受斋也蒲阇尼正食也佉阇尼不正食也半者蒲善尼五噉食也半者珂但尼五嚼食也佉陀尼可食物也钵和罗自恣食也分卫乞食也但钵那麨也迦师错麦也

安居者南山云形心摄静为安要期住此为居结夏者通制三时偏约夏月一无事游行妨修出业二损伤物命违慈实深三所为既非故招世谤又云夏中除大小便余则跏趺而坐所以但结三月者前为开后为成供身衣食故也四月十六日是前安居十七日已去至五月十五日名中安居五月十六日名后安居一云前三月则从五月十六日至八月十五日后三月则从六月十六日至九月十五日入则为结夏出则为觧夏其云坐夏坐腊皆非也腊不是冬月义接也谓新故之相接其云僧腊葢亦一岁新故相接耳

因果经云二月八日佛诞生摩腾云周昭王二十四年甲寅之岁四月八日生周书异记同唐费长房则云周庄王它十年四月八日生什法师石柱铭同赵伯休记云周贞定王二年甲戌至法显则云殷世武乙二十六年甲午生鹫岭圣贤録则说佛生时有八别一夏桀时二武乙时三周昭王时四穆王时五平王时六桓王时七庄王时八贞定王时又云周正四月非今四月也然则今之定以为昭王甲寅四月者虽于众说为长亦未确然

僧食称斋亦取斋戒之义云齐也日未中与过中皆不齐故不食所谓五正食则麨饭干饭鱼肉也一云噉食五不正食枝叶花果细末磨食也一云嚼食

法华经佛告弥勒日月灯明佛入灭弟子妙光菩萨持妙法莲华经满八十小刼为人演说妙光弟子八百中有一人号曰求名贪着利飬虽复读诵众经而不通利多所忘失故号求名是人亦以种诸善根因縁故得无量百千万亿诸佛供飬恭敬尊重赞叹弥勒当尔时妙光菩萨岂异人乎我身是也求名菩萨岂异人乎汝身是也至縁起经则云释迦弥勒修菩萨道时俱当成佛释迦以精进故超三刼弥勒即求名以贪供飬故退三刼其不同乃尔夫既精进可超贪供可退则佛所悬记弟子当来成佛摩诃迦叶须菩提大迦旃延大迦叶富楼那弥多罗尼子憍陈如比丘等又岂无一二进退于其间耶且先许者佛寿十二小刼其次则二十四小刼最后则无量阿僧祗刼而不以学业功行为次第皆不可晓也

十大弟子舍利弗智慧目犍连神通大迦叶头陀阿那律天眼须菩提解空富楼那说法迎旃延论义优婆离持律罗■〈日侯〉罗密行阿难陀多闻葢亦吾孔门十哲之拟也

提婆达多生身谤佛入地狱尚云不减四禅天乐又云佛于异类中行及修菩萨道时世世为雠后亦悬记成佛以其世世相值若曰他山之石攻玉云耳夫成佛是真则何以戒人谤法使谤法是假则何以止谤法之人此又不可晓也

韩退之言汉明帝时始有佛法在位止十八年宋齐梁陈事佛渐谨梁武在位四十九年饿死台城国亦寻灭此不足以服宪宗心也自宪宗前赫连勃勃画佛于背廹僧礼拜为雷震死子昌灭佛教身死国灭魏太武诛僧毁寺见弑人手周武帝除佛法次年晏驾子夭国亡自宪宗后武宗去塔寺亦以次崩无子宋徽宗改佛为金仙约僧留髪寻有播迁之祸以唐文皇宋艺祖我太祖太宗之明断隋文帝之威果而不能不归心释教此必有内契于心者矣

译经图记云明帝永平三年庚申帝感异梦勅郎中蔡愔中郎将秦景博士王遵等十八人西寻佛法至印度国请迦叶摩腾竺法兰用白马■〈马犬〉经像以十年丁卯至洛阳帝悦造白马寺译四十二章经十四年正月一日五岳道士褚善信等不悦朝正之次表请较试勅遣尚书令宋庠引入长乐宫诏以十五日集白马寺南门信等以灵寳诸经置道东坛上帝以经像舍利置道西七寳行殿上信等遶坛泣恳天尊以栴檀香烧经冀经无损并为煨烬其诸升天入火履氷隠形诸术皆不复能善禁呪者亦呼策不应太傅张衍语信曰所试无验即是虚妄宜就西域真法时南岳道士费叔方惭忸自感而死时佛舍利光明五色直上空中旋环如葢徧覆大众映蔽日轮摩腾先是阿罗汉即以神足游空飞行坐卧神化自在时天雨寳华及奏众乐摩腾复坐法兰说世后宫阴夫人王婕妤等百九十人司空阳城侯刘善峻等二百六十人四岳道士吕慧通等六百二十人京都张子尚等三百九十一人俱出家引吴书阚泽对吴主云褚善信费叔方自感而死为证考之汉史明帝自元年太傅邓禹薨后絶不置此官三公中亦无所谓张衍者十四年卫尉赵憙行太尉司空为牟融亦不闻有所谓刘善峻也且道教符箓之兴起于张陵盛于冦谦之而极于杜光庭当时岂知所谓二教亦岂以白马一寺而道士遂与之鬬法哉此既云永平十四年以灵寳诸经鬬法而广弘明集云灵寳创自张陵赤乌始出上清肇自葛玄三洞造于鲍靓其自相矛盾可见

从佛出十二部经从十二部经出九部修多罗从九部修多罗出方等从方等出摩诃般若从摩诃般若出大湼盘譬之从牛出乳从乳出酪从酪出生酥从生酥出熟酥从熟酥出醍醐用修之谭苑醍醐葢本此也噫岂其能醍醐哉

哀叹品曰云何为秘密之藏犹如伊字三点若并则不成伊纵亦不成如摩酰首罗面上三目乃得成伊三点若别亦不成伊按伊字■有两伊旧伊横竖断絶新伊下草相连细画葢梵书也苑咸书三点成伊本此

诸天命欲终时五死相现一华冠萎二腋下汗出三蝇来着身四见更有天坐已坐处五自不乐本座见然大论又曰五衰一衣服严具出非爱声二自身光明忽然暗劣三于沐浴位水滴着身四本性嚣驰今滞一境五眼本凝寂今数瞬动此五相现非定命终遇胜善縁犹可转复有五种大衰相现一衣染尘埃二华蔓萎悴三两腋汗出四臭气入身五不乐本座此五相现必定当死葢大同小异

苑咸诗又有莲花卍字总由天按卍字本■佛胷前吉祥相也又■字佛髪右旋而结作此形亦吉祥相也中国呼为万音疑亦意会耳

湼盘经阎浮界内有振旦国我遣三圣化导人民慈哀礼义具足法行经孔子光浄菩萨老子迦叶菩萨颜子月光菩萨

祖有两龙树西土少年时博综艺术与同志三人学隠身术入王宫数月美人懐妊者众王用智臣以细土置门中见四人足迹乃令勇士挥剑空中斩三人首近王七尺刀所不至龙树敛身依王得免悔而入山成道后化南天竺王问诸天何所作为答曰天今与阿修罗战须臾空中刀剑及修罗刀鼻相继下王乃惊服又与善呪婆罗门角力婆罗门化大池莲华坐其上龙树化白象入池鼻举莲花髙掷婆罗门伤背而伏葢道家葛仙公左元放之流也东土龙树尊者见入■〈楞，亻代土〉伽经善逝湼盘后未来世当有南天竺比丘厥号龙树得初欢喜地往生安飬国按龙树作大无畏论而东土所称无畏论主又不载事迹即此龙树也

天台智者智顗传开皇十二年至当阳上金龙池月夜见二人威仪如王者一人长而美髯丰厚少者秀发前致辞曰予即闗羽汉末纷乱时事相违有志不遂死有余烈故王此山大徳圣师何枉神足师曰欲于此地建立道场神曰愿哀悯我愚特垂摄受此去一舍山如覆船其土深厚弟子当与子平建寺化供护持佛法愿师安禅七日以须其成师既出定湫潭千丈化为平陆栋宇焕丽巧夺人目神即受师五戒乃致书晋王广上玉泉伽蓝图王答既事出神心理生望表即当具奏佳号奏赐名玉泉寺今寺有塑羽像以为伽蓝神葢本此也

玄光辩惑论攻道家言张陵为蟒蛇所噏子衡奔寻无处假设权方生縻鹄足置石崕顶克期告众云正月七日天师升玄米民山獠蚁集阈外方夜衡入久之乃出诡称云云密抽■〈罒肙〉罥鹄直冲虚空与李膺蜀中记略同其所著三逆妄造黄书呪癞复勤勤行此又有所谓涂炭斋者驴辗泥中黄卤泥面擿头悬仰埏埴使熟又云吴陆修静者甚知源僻犹埿揬额悬縻而已吾尝跋慧逺白莲社图以修静相去百年为疑审尔修静虽同时慧逺恐不引之入社矣僧道宣又称修静因梁武舍道奉佛走入齐天保六年与沙门较法遇醉僧昙显不胜伏法遂革道教后考吴志则云修静字符徳郡人栖庐山白云寺与慧逺师结白莲社宋文帝表其髙风作停霞寳赞使徐湛宣旨留之不可太始三年作崇虚馆通仙堂强招之使讲道元徽五年化去春秋七十有二谥简寂先生诏以所居为简寂观然则江左葢有两陆修静而庐山十八贤与虎溪三笑之疑不待辨也但修静诏谥如此而正史不载未晓其故

释道宣记傅奕范阳人入周通道观隋开皇十三年与中山李播请为道士十七年事汉王谅谅反迁岐州唐初为太史令武徳四年上减省寺塔僧尼等十一事髙祖览之废诸州寺塔又云奕本道门起家贫贱武徳之始西来入京谒道王岿岿左道之望延奕私宅待以上宾三数日间遂通其妇入堂笑语曽不避岿有兄子为寺僧见而发之奕大恚恨又引唐临冥报记贞观十四年奕暴病卒初与道士傅仁钧薛赜善奕钧先亡赜梦见钧曰先所负钱可付泥问为谁曰傅奕也又冯长命梦见亡人问傅奕受何报曰已配越州作泥人矣泥人者泥黎中人也葢地狱名矣按奕相州邺人事汉王谅为仪曹谅反以直言不从坐徙扶风髙祖为扶风太守善之即位拜太史丞以庾俭荐为令数排毁俭俭不为恨武徳七年上书诋浮屠法又上十二论言益痛切帝善之未及行贞观十三年卒年八十五病未尝问医忽酣卧蹶然起曰吾死矣乎即自志曰傅奕青山白云人也以醉死呜呼奕武徳初入京六十余近七袠矣岂有滛王岿妇事葢释门恨而丑诋之故也第一时诸僧辨奕者皆力言道法之污罔岂奕于彼教阴有党耶

释有两慧逺一则开庐山之教于宋初一则护承光之法于周武

续髙僧传护法以昙无最为首在魏正光元年与清通观道士姜斌上殿讲法帝问佛与老子同时否姜斌曰老子西入化胡成佛佛为侍者出开天经明是同时最问老子同何王而生何年西入斌曰当周定三年在楚国陈州苦县九月十四日夜生敬王元年年八十五与散闗令尹喜西入化胡最曰佛当周昭王四月八日生穆王五十二年二月十五日灭度经三百四十五年始至定王三年方生至敬王元年凡经四百三十年始与尹喜西遁何得言同时乎寻究开天经縁厯斌不能对配徙马邑其语如此絶无精义可采又记一小说逝者见昙无谶至阎罗王所责以诤论不诚心向道送至一黒门似非好处传亦称后不测所终岂亦为是耶

传又称静蔼者以周武将灭佛法上书力诤不得请与道宗人并烹以别真伪帝不聴卒灭之遂归隠太乙山锡谷中厌身情廹勅遣侍者跏坐盘石自条身肉段段布于石上引肠挂于松枝五脏都皆外见自余筋肉手足头面脔析都尽以刀割心捧之而卒次日合掌捧心跏坐如初所伤余骸一无遗血白乳滂流凝于石上仍留偈于壁夫佛教自杀者不复人身此殆不可思议矣

诸有谓佛法入中国不始于汉明者以列子西方有圣人老子师竺干及武帝得休屠王祭天金人为证按宣律师传有一天人姓陆名元畅来谒律师云弟子是周穆王时生在初天本是迦叶佛时天为通化故周时暂现所问髙四士台者其本迦叶佛于此第三会说法度人至穆王时文殊目莲来化穆王从之即列子所谓化人者是也化人示穆王云髙四台是迦叶佛说法处因造三会道场至秦穆公时扶风获一石佛穆公不识弃马坊中秽污此像护像神瞋令公染疾公又梦游上帝极被责疏觉问侍臣由余便答云臣闻周穆王时有化人来此土云是佛神穆王信之于终南山造中天台髙千余尺基址见在又于仓颉台造神庙名三会道场公今所患殆非佛为之耶公闻大怖语由余曰吾近获一石人衣冠非今所制弃之马坊得非此是佛神耶由余闻往视之对曰此真佛神也公取像澡浴安清浄处像遂放光公又怖谓神瞋也宰三牲以祭之诸善神等擎弃逺处公又大怖以问由余答曰臣闻佛清浄不进酒肉爱重佛命如护一子所有供飬烧香而已所可祭祀饼果之属公大悦欲造佛像絶于工人又问由余答曰昔穆王造寺之侧应有工匠遂于髙四台南村内得一老人姓王名安年百八十自云曽于三会道场见人造之臣今年老无力能作所住村北有兄弟四人曽于道场内为诸匠执作请追共造依言作之成一铜像相好圆备公悦大赏赉之彼人得财并造功徳于土台上造重阁髙三百尺时人号之髙四台或曰髙四楼其人姓髙大者名四或曰兄弟四人同立故也或取大兄名以目之故有髙四之名至今称也然则秦穆公时佛法已入中国矣宣师不应诞

传灯録谓二祖慧可初事达磨尝断一臂置前达磨知是法器始传以祖心印及■〈楞，亻代土〉伽经至续髙僧传则云周灭佛法可与林法师同学共护经像遭贼断臂以法御心不觉痛苦火烧斫处血断帛裹乞食如故曽不告人后林又被贼斫其臂呌号通夕可为治裹乞食供林林怪可手不便怒之可曰饼食在前何不自裹林曰我无臂也可不知耶可始曰我亦无臂复何可怒二记皆开士所述而慧可一臂一以为求法一以为遇寇不同乃尔

弇州四部稿巻一百七十三

●钦定四库全书

弇州四部稿巻一百七十四

（明）王世贞 撰

○说部

△宛委余编十九

汉武内傅王母设膳于汉武乃命王子登弹八音之璈董双成吹云龢之笙石公子击昆庭之钟许飞琼鼓震灵之簧阮灵华拊五云之石范成君击洞阴之磬段安香作九天之钧武夷山古记秦始皇二年八月十五日武夷君魏子骞会乡人于幔亭命张安陵打引鼓赵元竒拍副鼔刘小禽坎铃鼓曽少重摆鼗鼓乔知满振嘈鼔髙子春持短鼓鲍公希吹横笛何凤儿拊节板东幄奏宾云左仙之曲次命董娇娘弹坎篌谢英妃抚长琴吕荷香戞国腹（即琵琶）黄次姑噪悲栗（即筚篥）秀淡鸣洞箫宋小娥运居巢（笙）罗妙容挥■〈釒奄〉铫（铜钹）西幄奏宾云右仙之曲行酒进食乃令彭令昭唱人间可哀之曲二事及乐器名多异因记于此 

四真降南岳魏夫人各有歌太极真人方诸青童扶桑神五清虚真人王母赠魏夫人歌双礼珠弹云璈而答髙仙肹游洞灵见上清元君龟山君二真乃命持文王延贤于广运等弹云林琅玕之璈安徳音范四珠击昆明之筑左抱容韩贤宾吹凤鸾之箫赵运子李庆王拊流金之石辛白鹄郑辟方燕婉来回双连等四人合歌

九华安妃降杨司命有紫微王夫人右英王夫人桐栢山真人清灵真人中候夫人昭灵李夫人太虚南岳真人（赤松子）方诸青童南极紫元王夫人俱作歌

又杨君梦游蓬莱山有石庆安张诱世许玉斧丁玮宁俱作诗此外青灵大君西成真人王小有真人王方诸东华灵妃太微玄清左夫人禁元中郎将辛玄子定録中候茅季伟俱有诗

周子良为华阳弟子有保命府丞乐道士嵩髙冯真人张仙卿洪先生华阳童俱授诗

神仙之迹未有如晋许氏之盛而亦未有如许氏之不相蒙者陶贞白极重真诰真诰称许穆与兄揆次兄虎牙子玉斧门客杨羲俱为仙官而羲穆最贵中有许迈与穆二书贞白所著许长史碑穆世名谧仕至护军长史散骑常侍得道卒年七十二揆世名毗虎牙名聫皆得道又云第四兄字逺游永和四年嘉遁不返晋书许迈传字叔元一名快句容人后名元字逺游与王右军善游名山不知所终好道者谓之羽化然不为谧作传亦不及其仙事而今世所崇奉许真君者名逊据列仙传为逺游弟尝与郭景纯俱参王敦军切谏景纯兵解而真君隠去以阴功重僊品最髙为九天采访使真诰又略不之及何也晋史既非隠书真诰亦是真文贞白又烺然如彼而许真君又赫然如此都不相及何也右军有元度肿至一帖黄长睿杨用修遂引以驳晋史谓元度实病死乃云服巨胜仙去不知元度乃许询非迈也续晋阳秋曰询字符度髙阳人风情简素辟司徒掾不就早卒世说盛称之晋史既不为询作传仅附见孙绰传中亦无服巨胜语此皆不可晓者

抱朴子载华谭字令思髙才洽闻之士也而事之不经者多所不信后有道士说黄白之方乃试令作之曰以铁器销鈆散药投中即成银又销此银以他药投之乃作黄金又从此道士学彻视之方行之未百日即卧便见天文及四邻了了不觉复有屋室篱障又妾石瑶华者已死乃见形与之言语如平生又祭庙闻庙神答其拜床似动有声谭乃叹曰世间乃定无所不有五经虽不载不可便以意断也真诰云华侨者晋陵冠族世事俗祷初颇通鬼神常梦同共飨醊每尔辄静寐不觉醒则醉吐狼籍俗神恒使其举才用人前后十数若有稽违便坐之为谴侨忿患遂入道于鬼事得息渐渐仙真来游始亦止是梦积年乃夜半角见裴清灵周紫阳至皆使通传音意于长史而侨性轻踈多漏说冥旨被责仍以杨君代之侨后迁江城县令家因居焉今江乗诸华皆其苗裔也二华事颇相类又皆渉仙道因笔于此以俟其后人补谱传之遗

真诰所载杨羲仙阶甚重第运题象首章仙女萼緑华以升平三年十一月十日夜降羊权家赠诗一篇并致火浣布手巾一枚金玉条脱各一枚又兴宁三年乙丑六月二十五日夜紫微王夫人同金台李夫人少女九华真妃降杨室备言真妃服饰之美年龄之少又颜容莹朗鲜洁如玉五香馥芬以一枚干枣食之所谓得叙姻縁欢愿于冥运之会依然松萝之纒及临别小留在后执手下床恐非宜也惟相赠二诗有相携双清内上真道不邪又上道诚不邪尘滓非所闻庶几不涉魔境耳至六月二十六日口授书亦然而加详侨以泄漏被斥杨君笔之书乃不罪何也

第二巻有九华安妃此即林灵素所称明节刘后者也

第四巻保命君答许长史云郗回父无辜僇人数百口取其财寳殃考深重惋主恒讼诉天曹法应灭门但回修徳既重一身免脱子孙岂得全耶回当保其天年但仙道之事去之久矣回方回也父即鉴也陶隠居注鉴清俭有志行不应杀掠如此或是初渡江时摄并所致不尔则在凉时杀贼有滥也又小君说郗鉴今在三官为刘季姜所讼争三徳事却后紫微夫人又言郗回若得道者乃当为太清监隠居又注鉴年七十余终即保为礼官职颇矛盾不可晓

又真诰内保命君云左理中监大府长史韩崇字长季吴郡毗陵人累迁汝南太守年七十四得隠解法入大霍山注晋陵上有韩墓右理中监王玮玄是楚庄王时侍郎受术于玉君注若是春秋时楚庄王者疑侍郎之官不似古职汉楚王无庄谥后任者刘翊字子翔颍川人举计掾到长安拜郎中迁陈留太守行达阳平遇马皇先生将入桐栢山中注汉书字子相颍阴人为郡功曹拜议郎出为陈留太守出闗杀车牛以济知故不继遂俱饿死定録府执法郎淳于斟字叔显会稽上虞人作徐州县令大将军辟掾后入乌目山中注叅同契淳于叔通举方士为洛阳市长太极仙侯张奉字公先河内人太傅袁隗妻以女后弃世入剡山得道领九宫尚书注魏书张范字公仪河内修武人太尉袁隗妻以女不受仕为议郎建安十七年卒弟承字公先累拜赵郡太守随魏武西征病亡王修传往来南阳止张奉舍然此张奉河内人明晨侍郎张桃枝司隶校尉朱寓季陵母与陈蕃同诛注寓故在八俊列同李膺杜密下狱死不与陈蕃同诛中君言童初府上帅刘寛文饶为司徒太尉年七十三遇青谷先生授杖解法注为太尉中平二年卒年六十三又真诰许长史七世祖肇字子诃注检谱七世祖名敬字鸿为光禄勲拜司徒应劭汉官仪载崔瑗表许敬年且百岁犹居相位其不能无矛盾如此又注谓蜀司徒许靖字文休是长史六世族祖征士邵字子将是五世族祖尤误按文休于子将为从兄俱知名并有人伦之称而私情不协子将为郡功曹排摈不得齿叙以马磨自给今注似靖兴劭父子何也其漏误如此黄长睿乃欲引以证黄庭之误耶

古称生为名臣殁为名神其最炳著者北土则城阳景王江左项王神于吴兴尤烈及江神伍相员按景王即朱虚侯刘章平吕氏之乱封王之二年而卒仅可二十四五岁项王据吴兴太守正衙为祠太守避不敢居每履任则杀车牛以祭之不然立死其幸而不死者一二人耳而临汝侯萧猷至每享神辄对饮尽欢竟日比散神像亦色赭又尝为猷破大盗见猷传员素车白马驱江潮神亦着唐狄仁杰采访江南尽毁诸淫祀独留员及泰伯季札祠而移檄项王喻以大义乃毁其吴兴庙自是絶肸蠁而城阳祠久不着伍相灵亦渐消歇岂鬼神之气不复能持久耶汉寿亭侯初不闻为神后至隋世于荆州玉泉寺见灵迹尚未表章至宋崇宁时以破蚩尤复盐池见灵遂封为崇宁真君今香火徧天下儿童妇女皆知崇重则又久而始见神不可晓也

伍员死而为江海之神见古本吴越春秋越絶书録异记吴会分地记水经注史记正义其事甚详独怪其神今不着响以为英灵渐消散耳偶览湘中记子胥庙古铜器宋元嘉中沙门释亮启此庙器铸丈六金像夜梦神语云今舍此器相与发愿免此神形岂果由此得解脱耶抑释亮故为此说耶要之佛语谓六道皆有罪业斯言当不诬耳

狄梁公尽毁诸淫祠独留泰伯季札伍员而于吴兴项王庙驰檄以毁之其肸蠁遂歇今据其文曰鸿名不可以谬假神器不可以力争应天者膺乐推之名背时者非见几之主自祖龙御宇横噬诸侯任赵髙以当轴弃蒙恬而齿剑沙邱作祸于前望夷覆灭于后七庙堕圮万姓屠原鸟思静于飞尘鱼岂安于沸水赫矣皇汉受命玄穹膺赤帝之贞符当四灵之缺运俯张地纽彰凤纪之祥仰缉天纲鬰龙兴之兆而君潜游泽国啸聚水乡矜扛鼎之雄逞拔山之力莫测天符之所会不知厯数之有归遂奋闗中之翼竟垂垓下之翅葢实由于人事焉有属于天亡虽驱百万之兵终弃八千之子以为殷鉴岂不惜哉固当匿魄东峯收魂北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙帏销尽羽帐随烟君宜速迁勿为人患檄到如律令然吴兴项王碑阴有颜鲁公题云西楚霸王当秦之末与叔梁避仇吴中葢今之湖州也虽灭秦而宰制天下其魂魄犹思乐兹邦至今庙食不絶其神灵事迹具竟陵子陆羽所载图经大厯七年真卿蒙剌是州十二载奸臣伏法恩命进真卿上都克期首路竟陵是谂予以故碑颠趾尝因仍草莽已而复之真卿乃命崇树以纪之时则仲夏方生明之日观此题则颜公时庙尚在祭祀不絶岂狄公既毁而湖人竟复之耶二公俱以忠直方正名而所见不同如此

今所称正一嗣教大真人张氏者其始祖天师张道陵即张陵也同时张角行天师道持九节杖为符祝教病人叩头思过因以符水饮之陵法略与角同加思静室服罪之人一着山上上之天一埋之地一沈之水谓之三官病者家出五斗米故号曰五斗米师角在中国事露至反族灭汉亦因以亡而陵在蜀汉用僻故幸不败传至子衡孙鲁遂据巴汉垂三十年曹操破之始请降封侯万戸五子皆侯传国累叶至唐宋间复世掌道教绣玉繻传遂与宣圣之裔相终始而宠幸时过之良可笑也

李膺蜀记云张陵避病疟于邱社中得呪鬼术书为是遂解使鬼法入鹄鸣山自称天师汉熹平末为蟒蛇所噏子衡奔走寻尸无所乃假设权方以表灵化生縻鹤迹置石崖顶到光和二年遣信告曰正月七日天师升玄都衡为系师衡子鲁为嗣师以法惑乱天下然则今之所传张道陵者乃蛇腹之余飡耳李膺非元礼汉葢有两张衡两李膺也

宋崇宁时蚩尤神壤盐池帝勅天师张虚靖召闗侯胜之盐池复故封侯为真君今所传祠庙尚有破蚩尤画壁按黄帝经序云黄帝杀蚩尤其血化为卤今之解池是也则蚩尤之主盐池其说久矣

今人称玉皇曰张大帝又曰祠山张大帝酉阳杂爼载其事尤可笑云天帝刘翁者恶张翁欲杀之张翁蓄一白雀恒先期为备刘翁自下观之张翁盛陈宾主醉其从官策乗龙上天塞北门刘翁徘徊不能上乗其余龙人间为灾张翁患之封之太山及览殷芸小说晋咸康中周兴死而复生天帝召见升殿仰视紫气鬰鬰面方一尺问左右曰是古张天帝耶答曰上古天帝久已仙去此是近曹明帝耳

太宗尝梦二神人言南处海濵来辅家国明日礼官言闽中灵济二真君事遂遣使函香请神像于宫城西南作宫祀之英宗初加封九天金阙明道达徳大仙显灵普济清微洞玄冲虚妙感慈恵护国庇民崇福洪恩真君九天玉阙宣化扶教上仙昭灵博济髙明弘静冲湛妙应仁恵辅国佑民隆福洪恩真君记文称二神皆南唐义祖之子一名知证封江王一名知谔封饶王按南唐书江王知证后进封魏王元宗时犹在入宫行家人礼卒年四十三饶王知谔为金陵尹进封梁王博采竒物寳货充牣尝以五十万钱易蜀客凤头朱冠绀毛金喙星眼文彩如生人咸异之后游秫山除地为广场编虎皮为大幄率僚属会于下号曰虎帐忽暴风飘帐碎如飞蝶知谔惊遽弃归数日卒二子事如此耳其神与否吾不得而知也但生既无功徳于民死又无御灾捍患可见之迹而礼崇圣朝爵亚上帝不亦负乗之至幸者乎

今天下所最崇重者太岳太和山真武及岱岳碧霞元君当永乐中建真武庙于太和几竭天子之府库设大珰及藩司守之而二庙岁入香银亦以万计每至春时中国焚香者倾动郡邑真武号百字有混元六天传法教主修真悟道济度羣迷普为众生消除灾障八十二化三界祖师大慈大悲救苦救难三元都总管九天游奕使左天罡北极右垣大将军镇天助顺真武灵应福徳衍庆仁慈正烈协运真君治世福神玉虚师相玄天上帝金阙化身荡魔天尊叙其得道之由以为在此山然大略掇拾佛氏修行之迹而已真武葢北方玄武之神以避宋宣祖讳故名真武龟蛇亦取北方像耳而加之以大将军号又碧霞元君者其说起于华山上有小石池水冬夏不涸因名之曰玉女洗头盆附会者因谓玉女为王母第三女又转讹而为太山至使岳宗之神降若侍卫者俱可笑也且以西岳之神而据东岳位以北方之神而据西南方位其事若符契语所谓有其人则有其神信哉

按神异经云西方大荒中有圣人焉长丈其腹围九尺践龟蛇戴朱鸟然则后人于大石中得龟蛇像归之真武者疑即此征也真武以此圣人拟之亦可若谓神农时有浄乐国王皇后之说尤不经可笑

弇州四部稿巻一百七十四