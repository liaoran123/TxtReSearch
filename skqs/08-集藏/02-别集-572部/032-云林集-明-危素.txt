云林集 明 危素

提要
序
巻上
巻下
 　 
 
提要

　　《云林集》二卷,明危素撰。皆在元代所作之诗，乃贤为编次成集者也。素家居临川，相近有云林山，尝读书其上。方方壶为作《云林图》，陈旅等俱赋诗以记其事，故集即以是为名。朱彝尊《曝书亭集》有是书《跋》，称发雕于后至元三年。则彝尊所见，乃元时旧版。此本卷帙相符，盖犹从原刻抄传者。特《彝尊跋》称前有《虞集序》，而此本所载乃集《赠行序》一篇，绝与诗集无涉，似为后人所附入。观其《静志居诗话》，亦称前有虞集《送行序》，则已自知其误而改之矣。素于元末负盛名，入明以后，其人不为世所重，其文亦遂不复收拾。故《说学斋集》仅存在元之文，而此集亦仅存在元之诗，不足尽素之著作。然气格雄伟，风骨遒上，足以陵轹一时。就诗论诗，要不能不推为元季一作者矣。原集共诗七十六首，浙江鲍氏知不足斋本复从他书搜采，增入补遗十四首，较为完备，今并仍而录之焉。  
序

　　临川危太朴释书山房，将有观乎江海之上。虞集酌酒送之，而为之言曰：夫士者，有一乡之士，有一国之士，有天下之士。一乡之士，一乡之人有不得而见之者矣，况一国之士乎？一国之士，一国之人有不得而见之者矣，况天下之士乎？环百井之里以为乡，乡之人多矣。列千里之封以为国，一国之境广矣。合万邦之土以为天下，天下之体大矣。而士也，以一乡、以一国、以天下名，其何以知之乎？邵子曰：有百人之人，有千人之人，有万人之人，非其等乎。噫！何其不常见也。彼所谓天下之士，必有所居之国矣。一国之士，必有所居之乡矣。以天下之士、一国之士而处乎一乡焉，吾不待去亲戚逺坟墓而得见之，不亦幸乎。去临川五百里而近，有一人焉，清文厉行，立志自信，曰范君德机者，太朴既得而从之。去临川二百里而逺，又有一人焉，经明道立，为人师表，而曰子呉子者，太朴又得而师之矣。是岂非天下之士、一国之士而处乎一乡者乎？而二子者殁世矣，宜乎吾子之彷徨适逺而有所求也。吾闻诸孟子曰：一乡之善士，斯友一乡之善士，一国之善士，斯友一国之善士，天下之善士，斯友天下之善士。吾子其行矣，登东山则见鲁矣，登太山则见天下矣。吾子得一乡之善士而友之，则吾子亦一乡之善士矣。得一国之善士而友之，则吾子亦一国之善士矣。得天下之善士而友之，则吾子亦天下之善士矣。茍得天下之善士，吾请从太朴而为之执御焉。虽然，子亦欲子之善与孟子之言又有之矣。盖曰以友天下之善士为未足，又尚论古之人颂其诗，读其书，不知其人可乎，是固求至善之道也。集老且病，不足以有所适徒，将颂诗读书思古人之微以迟子之还，可乎？至元三年十月雍虞集序。  
　 

巻上

　　凰之飞（为北庭安鲁丁县丞母譔）

　　凰之飞兮，朝阳晖晖。彼凤高翔兮，将雏何之。畬田有禾饥不食兮，山有恶木夕不栖兮。西逝白日兮，东流沧波。嗟嗟安母兮，伤如之何。

　　陇头水

　　陇头之水向西流，莽莽寒云艹树秋。水中尚有秦时血，今古征人到此愁。

　　赠儿大同甫之龙岩廵检任

　　青青宜洋栁，牡马何彭彭。玉辔锦障泥，儿侯向南征。儿侯俊哲姿，粲粲东呉精。壮志在勋业，将为先亲荣。十歳学文章，十五富六经。心涵宇宙表，思动江河倾。三十辞社邑，万里游燕京。微官坐毡冷，白髪日以生。沥血奏长策，青蝇乃营营。踰轮受羁绁，驽骀尽骞腾。得官漳州去，疾风扬旗旌。漳州海之裔，经雪瘴疠清。磨剑耀白日，抨弓杀长鲸。素节凛氷霜，威棱走雷霆。黎氓尽富庶，田瑞安芸耕。蛮方服仁义，坐见治化成。贱子托深眷，离别宁无情。月色落江水，花气通津亭。广筵集宾客，高楼吹玉笙。天空北斗直，酒罢鸹鹖鸣。王事有期程，行迈不遑寕。闽山莽遥遥，楚云浩冥冥。昔如骨肉亲，今则参辰星。夙夜慎眠食，莫畏囏难婴。丈夫誓许国，岂谓求斗升。相期在千古，勉勉惟忠贞。

　　懐母

　　季春天多阴，往拜慈母墓。恸哭长松根，声彻泉下土。母没儿尚髫，儿啼母仍苦。儿长母不见，歳逺益愁慕。白日向西流，沧波自东注。凄凄石上云，翳翳谷中树。抚景抱长恨，苍天莽难愬。

　　送张月梅游江淛拜袁伯长学士

　　云林山中三日雨，楼上羣峯翠如堵。山人十载始归山，旋葺茅堂种松树。踵门有客何逍遥，留之信宿去莫招。囊衣槖粮具舟楫，千里一揽钱塘潮。东方大海天下无，风雷震荡羣龙趋。蓬莱仙人袁大夫，因卿为问今何如。

　　酬答叶国宾游演法观

　　聱牙细路洞门寒，松柏萧森太乙坛。厓坼倒流千歳乳，井空深蓄九还丹。温泉触石阴云起，白露凋林古木攅。我爱登临发高兴，赓歌自写寄君看。

　　山堂一首寄一二知己

　　结髪好经籍，雅志颛山林。静恬屏世虑，庶免外物侵。舎东一畞宅，宴处神不滛。沄沄碧涧流，翳翳春云阴。双厓气■〈山上酋下〉崒，渇日县嵚崟。天景落往沼，原泉到来深。筠桧净茸茸，藤萝欝沉沉。颇谐旷荡意，济世宁无心。羲农安在哉，周孔不可寻。唯将一斛酒，坐对南山斟。慷慨紫芝田，惨淡梁父唫。朋知日疎逺，何以相规箴。

　　寄山东黄君瑞（君瑞侨番阳尝有节妇白大娘诗）

　　龙虎山头送子归，三年不见重相思。更无书到金溪县，空有人传节妇诗。白鸟沧波春渺渺，寒云落日树离离。相期锦水江头醉，为报轻车已载脂。

　　和毛越见寄黄茆山道中絶句

　　十里黄茆路，几株寒食花。云从山崦没，日向石林斜。

　　杭州观阅武和儿伯范

　　世祖丕图天广大，外臣雄镇海门西。风高霄汉旌旗动，日射沙营剑戟齐。元帅虎符秋气肃，三军鳞甲晓尘低。百年礼乐今全盛，故国遗民已耄齯。

　　送朱尊师

　　上清真人佩瑶环，远逰荆楚何当还。月波流空寒似雪，云气拔地高于山。去年乗风上京国，稽首灵君好颜色。蓬莱坊里烟雾深，昔种蟠桃亲手摘。忽思旧隐玉隆宫，怪物镇在深潭中。浪涛无声江汉静，两剑嘘气如长龙。尔来复作西南去，织女回车引归路。觧缨秋濯洞庭湖，采药晨餐石锺乳。翩翩飞驷金盘陀，芙蓉玉冠高嵯峨。醉中长謡送君发，一夜北风吹女萝。

　　寄吴养浩甫吴时以集贤待制代祀南海会稽之神

　　使君白云锦盘陀，际会风云意若何。代祀明神崇典礼，尊封四世沐恩波。斗枢照夜奎文近，仙掌凌空沆瀣多。别去经年尚羁滞，相思回首一长歌。

　　秋日懐大瀛海吕尊师

　　去年君自信州回，斜日江亭送酒杯。犹记别时重有约，秋深日日望君来。寄书已到三茅观，四月君归定得看。楚水吴山一千里，可无消息报平安。

　　送胡平逺之静江蒙古学正

　　至元皇帝初，万国同车书。臣有帕克巴，制作开洪图。遂令蒙古语，传诵周海隅。张官设学校，州邑逹国都。盱江胡学正，年少跻宦途。之官静江府，道远良自劬。况闻令大父，昔乗使者车。恩爱尚未磨，强梗亦以锄。兹行抚遗迹，感古心鬰纡。孟秋西飙厉，南迈风气殊。空江落涛波，孤舟当自拏。亲年虽未老，念念庭闱趋。康庄御騄耳，凡百慎驰驱。

　　饯张天师北上

　　真人衣霞衣，绚烂五采章。羽旌耀华林，缥缈广乐张。曽空七星明，鸾鹤摩天翔。金门廓开朗，剡剡秋云扬。手攀榑桑枝，晞髪临东阳。白露不可餐，灵芝空尔芳。誓将清静学，上以禆后皇。民风返太朴，四海阜以康。上天锡纯嘏，眉寿无有疆。

　　游石门寺有懐表兄张伯玉

　　石门金刹欎嵯峨，千古楼台挿碧波。林结春阴萌草木，岩扃水气吼鼋鼍。野僧贪供云生钵，一老埀竿雨满蓑。膓断张郎成阻越，独攀苍竹听渔歌。

　　种菜为霜雪所杀

　　叹！云林山人穷到骨，手种菘菜连中唐。栽培深藂照云水，撷掇翠甲盈倾筐。江南仲冬寒气盛，小艹无力排风霜。侧闻今岁榖不熟，田里嗟怨吾神伤。大车运米填旧债，一穂不在农夫仓。农夫辛苦食无粟，艺菜正欲充糇粮。上天胡为降杀气，造物骄蹇颓其纲。吾君爱民如爱子，忧国感激张平章。臣愤贪夫满郡邑，臣愿盛世跻虞唐。君不见，豪家大户餍酒肉，暖阁无风咽丝竹。又不见，饥人破铛夜煮蕨根粥，妻子嗸嗸向天哭。

　　后买琴歌（为邓旭甫作）

　　邓敦好琴如好色，十年买琴不可得。南城县里客携来，百镒兼金君不惜。竹林踞坐江盈盈，临江三奏龙鱼听。萧森岩壑秋气肃，汹涌天地霜风清。商声洋洋羽声苦，月堕寒光君罢抚。余音寄意愁人心，别思苍茫正如许。为余再控白玉弦，长謡楚语招飞僊。招飞僊安得见独，立乾坤涙如霰。

　　送程朋游华葢山

　　吾郡紫玄洞，程生逺游遨。别懐不可写，听我哀弦操。兹山东南胜，秀色凌空高。细路积霜雪，长林带湍涛。天雷震汹汹，飞瀑鸣滔滔。文豹昼深伏，穷猿夜嗷嘈。行行发犹咏，陟险无乃劳。昔遶洞空脚，天风入衣袍。王乔不可见，使我心忉忉。余本尚疎放，夙志思林皋。何当絶埃壒，高举乗鲸鳌。颉颃飞霞佩，不必烦圭刀。

　　期冯祥文甫不至

　　寒山压楼三日雨，风巻崩云亚高树。山人无事不下楼，空谷寂寥谁与语。平生故人大冯君，约之不来歳聿莫。歳聿莫，君何之。侧闻他日抚州去，又恐促驾江东归。梅花千树化为雪，寄赠惟有长相思。

　　越桼日祥文来奉赠一首

　　积云起层峦，大雪被长坂。季冬天正寒，年歳忽其晚。悠悠余梦遥，厯厯子当返。情亲展良觌，欲语意无限。空堂耿微灯，古木北风乱。天声耳逶迤，野水激虚涧。朋知罕相值，况子甚清简。昔也期不来，长謡发深叹。扬扬水中鳞，渺渺云际雁。明发坐暌离，回首山川远。

　　游翠云关和吴山人

　　白云回绕翠云关，吾軰登临乐意闲。树拂微烟秋淡淡，港通晴瀑夜潺潺。悲风巻地虎坐石，黒气贯天龙在山。老衲平生不迎客，避人深入竹林间。

　　寄题大瀛海道院

　　明州东海角，道院几年开。宝构通丹极，琼林閟玉台。炼形长对竹，遣兴独寻梅。羽驾乗云气，瑶坛拜斗魁。鸣箫朝引凤，飞檄夜鞭雷。芝艹灵苗润，珊瑚老树摧。沧波驯白鸟，幽窟鏁黄能。水怪能言语，龙精自往来。僊家凌宇宙，弱水截蓬莱。汉使游空返，秦皇去不回。青山褰翠色，赤日涨黄埃。望极苍茫外，羡门安在哉。

　　送郑复常归三山省亲

　　嵯嵯麈湖山，飘飘紫薇仙。十年山中炼形魄，缥缈御气凌苍烟。采芝朝入虎窟饮，抱月夜就龙宫眠。洞天石扇星斗落，紫凤一举天风旋。君家正在沧海头，十洲三岛烟雾幽。手持瑶华度海去，白云乱洒扶桑秋。归来何以为亲寿，蟠木结实行当求。

　　送友人游淛

　　常山县前放船开，桐庐江口寄书回。君行不受人间热，六月海潮如雪来。

　　寄题饶氏书楼

　　新城饶氏起楼高，楼外青山手可招。古树战风秋澒澒，乱峯含雨昼萧萧。窗通石井蛟龙气，栋峙银河乌鹊桥。嗟我何年一登览，胡床据月坐吹箫。

　　送李常游匡山

　　匡庐鬼神聚，厓壑拥青红。泉泄二仪动，山包数郡雄。近闻桂道士，高卧白云中。闻道南康好，江城楚国隅。天皇化作石，彭蠡汇成湖。之子穷幽胜，扁舟逸兴孤。

　　邓省吾先生挽诗三首

　　噫嗟复噫嗟，哀斯邓先生。平生葆贞曜，白首稽遗经。岂无当世念，冉冉年歳零。养真白云林，足迹不到城。浩歌紫芝曲，惨淡悲风生。泠然竟长往，苍茫隔幽明。临流一挥涕，耿耿难为情。

　　席前执经时，贱子始髫龀。忽忽十年间，此意诚缱绻。春风扫石唫，华月临池宴。相期在歳晚，每别殊思恋。凄愁隔千古，安得重相见。忧患苦相婴，恐惧负所愿。恩义曷能忘，懐哉涙如霰。

　　春山何英英，春江何幽幽。日莫山水间，无以消我忧。朔风翻铭旌，飞雪惨以稠。伊人不可见，回首心悠悠。回首心悠悠，载咏商声讴。老竹尚延月，藂兰自作秋。荒林夜来雨，恻恻令人愁。

　　送桂少孺之会昌学正

　　桂公年老才华盛，远作会昌州学正。会昌僻在江西隅，古来地热不可居。居民年来家有井，泄尽瘴烟无疾病。长江水碧风不波，双橹夜发声如鹅。横经伐鼔高堂上，老幼相携来听讲。春秋祭祀黍稷香，钟镛琴瑟鸣锵锵。先王典礼公所秉，努力念之埀永臧。

　　奉畣孙履常先生见寄

　　闭门无梦到京都，自爱云林水竹居。浊酒肯从田父醉，穷乡自与故人疎。天风振树山厓直，海月当楼雪景虚。深忆金陵孙处士，远蒙相寄数行书。

　　吕尊师画三茅观梅藤为图号曰二老走笔赋之

　　三茅观头老梅树，梅邉更有长藤古。谁持此画江西来，大瀛海中吕道士。藤枯一似蛟龙县，梅瘦饱受氷霜纒。柯支不逐浮世换，根柢直与扶桑连。传闻茅盈亲手植，坐使艹木皆成仙。宋朝渡江一百年，世人不到呉山巅。岂知二物阅兴废，及见渤澥成桑田。战争揖让等黄土，展巻血涙何涟涟。

　　送朱奚假赴乡试

　　孟秋西风起，驾言扬孤舟。羲娥无停驭，行客讵能留。将子饮尊酒，执手山之幽。英英白云飞，靡靡江水流。望望西山陲，道路日已修。道路日已修，我懐日悠悠。觧颿官歩门，振策滕王楼。县知多士中，慷慨陈嘉谋。懐忠许报国，况乃素行修。勉哉励贞操，无为漫离忧。

　　崇山游

　　仆生慕宗少文李太白有世外风格，思山水之好，繇云林西行七十里，得崇山境甚胜。因与邓晋同游，泰定二年九月也。

　　祈仙古观摩空青，手持铁杖山中行。浮丘真人不可见，窈窈万谷酣秋声。扪萝直登六七里，下俯世间真井底。雷霆震动猎云硠，奕奕灵光夜深起。尊师有道虎狼驯，瑶草满地山如春。仙公不归鹤自语，老木夹路龙生鳞。邓卿顾我三叹息，沧海蟠桃几时得。千年虎魄尚可飡，会见红颜生羽■〈羽弋〉。

　　儿秀才古劔歌

　　纽邻元师征蜀川，数里杀尽无人烟。天开地辟建大国，尚有兵器沉江邉。故人西来得班剑，感古凄凉涙如线。土花蚀尽青磷殷，光采迸云埀白练。大船载之瞿塘归，湍涛震棹鞭冯夷。渎鬼缩头形支离，突蛟斩颈血淋漓。江东豪士何年得，四坐诸公变神色。电光■〈火霍〉■〈火霍〉迅雷飞，杀气冥冥两仪黒。欃枪不动邦国宁，天王埀拱黄河清。豪曹虽利竟何用，徒见青天白日风火生。

　　赠查泰宇之闽清主簿任

　　皜日照白马，查公往南荒。南荒二千里，马瘦道路长。官役相程期，车载十日粮。路经龙虎山，且住深净堂。诸公设高会，四座排金觞。繁弦间豪管，侍女清歌扬。问君行藏计，陈义富且详。为言十四五，博学交老苍。少壮志浩荡，仗剑游四方。不意晚得仕，鬓髪飞秋霜。教授古吉州，讲论明三纲。读律始亲民，竟过炎海旁。出为县主簿，又恐案牍忙。庐阜青遥遥，彭蠡深泱泱。岂无田园居，亦可归耕桑。不敢慕高尚，匪图承宠光。恭惟古君子，气貌何端庄。昔在习凿齿，今之汉仇香。方当盛平世，帝圣辅弼良。四裔息征战，畎畆无旱蝗。凡居郡邑职，敬戒埀永臧。上当宣德化，下欲赤子康。公行勿迟留，鸾凤终高翔。山云白浩浩，海月秋茫茫。寄书问骨肉，毋使失相望。鄙夫江海客，年小血气狂。把酒执衣袂，赠之紫游缰。人生贵交谊，自此毋相忘。

　　陈物初清晖堂

　　尊师家世华山陈，新筑高堂古涧浱。临水每同鸥结社，采花闲与鹿为邻。窗通晴旭排高树，帘巻秋风暗緑筠。振屐梯山烟淰淰，缚船登瀬石粼粼。凤衔春色颁真诰，龙吐霞光夹羽轮。阴洞■〈谷干〉中云似塔，白厓奔处雪如囷。拂衣兰草已多碧，在眼楸花无数新。钟磬撼林羣鹤唳，丹砂贯井毒蛟驯。张公昔者来归隐，陆子前朝此问津。烟雨晦明真若画，山川灵怪岂无神。未应芝岭终辞汉，可是桃源不记秦。我欲从今就君住，定侃东海巻黄尘。

　　翫菊华有懐孙履常吴仲谷二先生

　　藂生霜中菊，九月已交花。盈盈照暮色，掞掞攅幽葩。抚时忆贞士，兴懐为咨嗟。采芳欲寄之，念此山川遐。缮性慕丘壑，游神到羲娲。■〈口习〉彼柴桑翁，高风邈难加。载歌黄华篇，四坐悄不哗。

　　送吕尊师墨

　　客窓学帖费秋灯，流转尘沙空复情。尚有囊中残墨在，今年分赠吕先生。

　　七月十有一日寓馆暂移，是夜梦家父有诗云：“移书别西舎，有梦到云林。树逺风难至，窓虚月入深。生徒能夜读，朋友肯来寻。呼得邻家酒，孤斟慰客心。”明日用此韵送吕尊师

　　越中开道院，种竹已成林。远路诗篇积，离筵酒醆深。海潮三万里，月晕一千寻。同是殊乡客，何堪送别心。

　　五月廿有二日同邓渐叔仪晋季昭旭肆父昶■〈日制〉父晚眺，以森木乱鸣蝉分韵

　　良朋宴游不可失，邓氏诸昆晚同出。横槎溪口弄飞泉，桐树■〈土幻〉头侃落日。长山唐突短山青，山上十丈苍云横。大风振林归鸟疾，枯木压石残蝉鸣。登高长啸招晴月，古竹吹凉夜如雪。夜如雪，秋氲氲。溪流无滓山无尘，写诗聊寄山中人。

　　简方仲永

　　方侯大雅比南金，厯仕囏难白髪侵。祭祀衣冠存古礼，文章雅颂托遗音。故园飞梦春云莫，仙洞题诗碧涧阴。埜客南游风雨恶，杖藜乗兴去相寻。

　　和吴尊师龙兴纪游二十一首（今録其四）

　　早饭榾陂

　　舟泊榾陂驿，斫鱼餐早饭。是行新雨过，水落寒沙半。棹讴方零乱，鸥鸟忽惊散。笛声起沧洲，又逐惊颷断。

　　过清远驿

　　云满故乡芳草迷，江东江西人别离。征船几日洪都去，清远驿前听子规。

　　游铁柱观

　　已从龙兴游，即往铁柱观。龙精不出奥区囚，鸿水奔流合江汉。沉沉古井清如空，东方大海长相通。千年神剑不可忽，老屋夜夜生雷风。

　　泊宫歩门

　　人归石城邉，鸟没白沙尾。秋风凉萧萧，波静月如洗。水鳬栖不定，半夜犹飞起。  
　 
巻下

　　公无渡河

　　提壶公，向何方。止公勿渡公欲行，妇人之言公不信。蛟螭纵横河水黄，从公死，入河水，千载同作河中鬼。

　　重庆堂诗（为王时中作）

　　翼翼髙堂，临水之阳。谁其作之，其氏曰王。

　　髙堂翼翼，既深且谧。有直其楹，有虚其室。

　　玄冠于于，厥子来趋。父见其孙，亦克愉愉。

　　旨酒在匜，登豆有菹。其肴孔多，抟兽网鱼。

　　子于父母，亦既能孝。父诏乃孙，繄父是效。

　　其孝伊何，古有嘉则。敬事皇天，以明尔德。

　　翼翼六章章四句

　　子规啼

　　子规啼，白月低。春云迢迢春水逺，芳草遶庭花乱飞。子规啼时征梦苦，郎船定发潇湘浦。潇湘江上风浪多，春晚胡为不归去。子规好去潇湘啼，重来借汝春树栖。

　　山中歌

　　朝牧于林，暮钓于溪，吾何忧而。

　　与邓叔宾兄弟叔侄以王乔下天坛微月暎皓鸐分韵送三吴山人游龙虎山兼简江左诸师友

　　萝风吹萧萧，筠露净洒洒。明霞结晴曦，晓色晃相射。手指双璚英，一去青山下。迢迢凤麟洲，云气浩如泻。寄谢山中人，离情若为写。

　　和答张原相见寄

　　别来两度得安书，犹在仙乡水竹居。年少才华终有合，春寒眠食定何如。奏琴深夜难成曲，采緑终朝不满裾。月色四山清窈窈，空花千树落疎疎。

　　危坐思君到五更，江山东望不胜情。云连仙阙音书逺，竹遶幽居梦寐清。山木生凉风汹涌，天河无浪月峥嵘。相期蚤献金门策，莫向林泉老此生。

　　寄张太乙张时留江淛

　　我曾身着芙蓉裳，笞麟游遍蓬莱乡。蓬莱仙人留我住，醉枕大石歌瑶章。髙秋及上麈湖顶，下俯八极天茫茫。石林风烟白日静，但有灏气如飞霜。张君独乗紫凤凰，我得霞佩骖翱翔。星官下谒奏广乐，众客燕集翻琼浆。曽楼高空不得寝，神颷夜撼金琳琅。归来云林闭户坐，忽忆旧事心飞扬。窃闻三月之初吉，飞车直过东海傍。莫从故乡叹禾黍，定驾大舶穷扶桑。淛山迢迢淛水长，何由寄赠双明珰。

　　春日上高桥阡（延佑戊午）

　　春草如带长，生于阿娘墓。不见墓中人，但见墓上树。

　　小孤山歌

　　大孤之石衡且椭，青青长在湖中卧。小孤之石锐以高，峭立淮岸当洪涛。滔滔逝水东流去，两石嶣嶤屹天柱。蜀巴之原浩沄沄，壮哉此地江海门。鸿龎稍见土宇旷，疏凿方知夏后勤。名山大泽神所主，过者震惊谁敢侮。云何作庙向江壖，搏土娉婷象龙女。篙师贾客尔何知，坎坎伐鼔持豚蹄。倚篷清坐渔歌起，日暮沙禽来去飞。

　　过周元公濂溪故宅（延佑中先师留此数月）

　　圣逺已千载，继述良独难。维公出南纪，大道剪榛菅。济世仰莘挚，斋心师巷颜。知几寔至要，浩浩仁义端。故宅俨斯在，素月照溪湍。濯濯菡萏枝，英英秋露漙。恭闻华盖穸，讲学留溪湾。坠绪久无托，令我心慱慱。

　　梁国狄文恵公新庙诗

　　大江从西来，万里流汤汤。维唐社稷臣，勲业载旗常。天子在房陵，女后御明堂。晨闻牝鸡鸣，腥闻溢穹苍。猗公秉忠义，耿耿立庙廊。周旋极黾勉，论议忽慨慷。载御巻冕归，宗社奕有光。岂徒保国祚，实欲扶天常。云孙江州牧，（思圣）宫庙荐烝尝。豆笾孔严洁，丝石载铿锵。再拜久屏息，低回想忠良。作歌劝臣子，百代踵遗芳。

　　姚文公庐山牧庵

　　昔公参行省，于此驻旌旄。至今读书堂，名配匡山高。秀草带烟雾，长林振波涛。鄙人思高逺，胜日欣逰遨。缅惟草昧初，朔南拥弓刀。公生将相家，卓荦称人豪。文场已孤骞，史笔况载掺。懐公不可见，江水徒滔滔。

　　留别杨显民先生

　　我从仁里来，信宿复西去。驱车何间闗，日色已曛莫。林幽閴无人，月暗屡疑虎。村虚转迢逓，童仆且惊顾。柴门夜篝火，今夕共君住。况匪味道言，萧条复谁语。

　　杨子好道者，其人千载心。而我抑何幸，获聆金玉音。愿为女萝草，托根青松阴。今晨忽为别，怊怅已难任。仰侃天宇高，俯见江海深。安得随长风，化作双飞禽。

　　九月晦梦刘山人

　　长淮千里路，念子几时回。逺梦何因到，安书不寄来。幽懐思水竹，浪迹困风埃。满目飞云尽，秋声万壑哀。

　　赠朱元吉卖墨

　　深山闭门二月初，白日雨打梅花枯。埜夫读书大石上，粤有一客来吾庐。水杭舟檝陆乗车，来征后语行江湖。峩峩石峯起云气，下压古井蛟龙居。讵知山人夜烧墨，墨色吹作烟模糊。玄光贯天众星没，艹字满壁阴风嘘。述文志者奚假文，通逹今古良非迂。悲哉结绳易书契，剖割元气疑无余。遭逢盛时当返朴，谁复琐细稽虫鱼。逺游亰师愿寄赠，谨为皇帝书贞符。

　　寄溪香上人

　　山僧吾所敬，不见又经春。说法青龙出，忘机白鸐驯。楚云遮别梦，江月照吟身。遥忆相逢处，深林长緑筠。

　　东风行

　　余居深山，欝欝不乐，醉中长歌，以东风命篇，与一二知己倡和之。时泰定二年三月

　　东风浩荡吹江南，危子行年二十三。长謡空谷天荡荡，劔倚白日风潭潭。气高颇怪星象动，身在岂为饥寒贪。宫中圣人朝万国，臣抱犁銸在山泽。终年读书空自劳，三岛求仙岂能得。齿牙不动心未摧，欲奏长策天门开。周公仲尼没已久，麒麟凤凰去不来。世无忠臣与孝子，四海风俗何由回。

　　叔仪送扇

　　抚州竹扇制来新，邓子持归赠埜人。六月江南如此热，海风一起静黄尘。

　　赠员怡然员善琴余与之寓于上清宫

　　我来蓬海堂中宿，风露满空月在竹。西秦员老夜抚琴，妙音摠是云门曲。先王作乐音律谐，载歌南风阜民财。阴湫玄龙冲石裂，赤霄凤鸟从天来。千年古调谁能改，一变新声吁可怪。愿借琴高赤鲤鱼，与子骑之入东海。

　　邓叟时可大寒中见过，语余曰：“余今六十八歳矣，有一子在闽，三年无消息，顾贫且病，无所依倚，不能无求于世。”余悲之，欲济之，槖无一金。相对叹息，追和苏子赠扶风逆旅诗，载之简轴，不以送叟

　　邓翁老耄食无粮，卧病愁多白髪长。千里南闽无过燕，五更秋雨乱啼螀。年来破屋尘生甑，歳莫空山雪似墙。愧我相逢贫到骨，悲歌此曲意苍茫。

　　宗叔方逸来邑走笔寄上

　　大醉云闗后，（甲子九月与曽君静游翠闗时方逸同行）归来水竹居。由来百里路，难寄半行书。水落南山直，天空白日虚。思君慰幽独，高谊莫相踈。

　　为李仲经赋得古音琴

　　南城李君家有琴，越左刻字名古音。仲春为鼔越裳操，聴之使我无邪心。白日落江生夜色，飞云触石愁太阴。粤从世衰淳朴散，三光动荡相攻战。朝歌北鄙何可聴，轩辕尧舜不复见。大元德盛礼乐兴，天下民风渐丕变。君当身佩双琼瑶，光天殿上奏云韶。凤皇雍雍鸣赤霄，五城羣仙定可招，吾皇端拱四海治，千秋万歳垂鸿猷。

　　答吕尊师香水珠

　　野人头不巾，旷荡礼数略。破帽久无缨，时遇大风落。得君香水珠，感此意不恶。薫之麝脐馨，贯以青丝索。细文疑玛瑙，润色暎掌握。颇烦畨舶载，亦费巧匠凿。整冠揖贵人，使我不能乐。何当从君游，高举谢城郭。

　　送王起元之分宁教官任

　　大元设学校，于以教万民。吁嗟去古逺，世降何沄沄。周孔不可见，圣道日以湮。儒官窃廪禄，法度岂复遵。教化何由宣，礼乐亦以沦。在薮无凤凰，在郊无麒麟。英宗皇帝时，逆气横乾坤。贼子不知父，乱臣已忘君。臣素愤薄世，胆气长囷轮。念之万感集，血涙射秋旻。思见豪杰士，再使民风淳。誾誾王教谕，我里君子人。之官武宁县，挂席当仲春。撞钟集诸生，讲论明彛伦。况逢尧舜君，德泽周八垠。高歌猛虎行，慷慨为子陈。

　　投简李仲公甫

　　江东云锦山，积翠修以峨。云有千载士，憇彼山之阿。考盘幽涧石，结制彼泽荷。贞心抱夷澹，雅量涵冲和。仆也江西人，齿穉侠好多。东将浮渤澥，北拟穷沙陀。尚懐诗礼趋，吾父须髪皤。生死愿相许，誓以心靡佗。露中葭薍藂，海底珊瑚柯。晶光轹尘淖，结托古则那。载咏伐木篇，乱以采薇歌。

　　赠贵溪安鲁鼎县丞

　　圣代恩波洽，明时礼乐兴。万方无战伐，多士尽飞腾。科第开贤路，芗溪得县丞。疲氓沾德泽，猾吏慑威棱。律令从兹举，奸凶庻有惩。昆虫无夭札，年榖毕丰登。百里民皆化，期年政可称。阳春嘘暖气，絶壑洁寒氷。问字多山客，求诗半野僧。皁鵰风里射，瘦马雪中乗。把剑呼春酒，看书照夜灯。新词题越纸，窄袖剪吴绫。学问端无负，迁班自此升。江西危素氏，歌咏愧无能。

　　莫冬

　　种稻南谷口，凶歳囷仓虚。晚值老农语，出口三嘻吁。幸有高亢田，种麦给羣需。有麦且免忧，无麦将焉如。昔谓崖谷底，其俗异黄农。浪迹城府归，却爱淳朴风。猎夫不射鴈，云与兄弟同。羽毛岂知道，天理谅无终。

　　徐人歌

　　季子有剑秋水色，徐君见之惜不得。徐君墓上荒草寒，季子解剑挂树间。一死一生见交谊，嗟哉延陵吴季子。

　　送呉德谦游亰兼问草庐先生起居

　　迢迢驿路客船轻，直北闗山是帝京。海岛夷人皆向化，翰林学士入论经。云连朔漠瞻天近，秋满淮河见水清。问讯呉公应好在，夜深遥望少微星。

　　○补遗十四首

　　挽逹兼善

　　大将忠精贯白日，诸生揽涕读哀词。天胡不陨杨行宻，公恨不为张伯仪。满眼陆梁皆小丑，甘心一死是男儿。要知汗竹留芳日，只在孤舟浅水时。

　　题营丘山房

　　太岳流芳裔，何年徙赣州。殊勲思尚父，作室表营丘。故国兵戈后，空山艹木秋。穆陵闗北路，风雪近曽逰。

　　送张幼初之亰

　　振衣鸣玉上青霄，银汉清秋转斗杓。北阙飞龙天杳杳，南云归鴈路迢迢。朝登华岳风生腋，夜饮滦河月入瓢。水竹清虚好真馆，刘安有赋为相招。

　　送章右丞戍广西

　　文昌桥上紫骝嘶，又送将军戍广西。三省甲兵劳节制，八蛮烟雨入封提。琱弓晓射崖云裂，画角寒吹海月低。已喜皇威清海岱，邑封上将拜金泥。

　　题三韩沙门玉田花鸟图

　　画史幽居得物情，毫端春色可怜生。高僧已是禅心定，花鸟逢人更不惊。

　　南京别王道士

　　秦淮卧病惜春阴，访问深知故旧心。千里家乡渐投老，云山烂漫许相寻。

　　题宋好古墨竹

　　我忆东曹粉署郎，琅玕写就拂云长。秪疑散歩云林曲，独聴秋声待晚凉。

　　题赵子昂竹石

　　丛篁偏暎寒云色，古石犹凝碧藓痕。曽是碧澜堂上月，独临苕水照王孙。

　　小偈奉简卧云室中老师

　　坐禅铭自集云传，一念还超佛祖前。此是菩提真种子，开华成实自年年。

　　天目岩前涧水声，絶崖荒径少人行。等闲会取楞严首，云散天空月自明。

　　九衢尘土尽（一作昼）漫漫，瞬息光阴孰控搏。师子林中方入定，天花如雨落岩端。

　　道人燕坐万縁空，栖凤亭深一径通。只有庭前柏树子，无言长日倚东风。

　　乡僧几载客呉门，世味萧然道义尊。等是江湖未归去，寸心何日与同论。（卓峯上人与素同里故附致区区）

　　落拓亰华久未归，山中抛却緑蓑衣。闲来描写虚空看，但说虚空早已非。