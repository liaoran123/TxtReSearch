
　　钦定四库全书

　　集部四

　　南湖集十巻

　　别集类三

　　宋

　　提要

　　（臣）等谨案南湖集十巻宋张镃撰镃字功甫号约斋循王俊诸孙家本成纪徙居临安官至奉议郎直秘阁宋史不为立传而其事迹之散着他书者犹可考见梗槩叶绍翁四朝闻见録称宁宗诛韩侂胄镃预其谋史弥逺以韩大臣近戚未有以处镃曰杀之足矣史曰真将种也因心忌之及侂胄既诛镃赍伐自言史谓不当居功讽言者贬镃于霅后以旨放还周宻齐东野语癸辛杂识又称镃本善侂胄被诛前一日为其爱妾生日镃犹携庖夜宴故侂胄不疑及赍不满意复欲以故智去史事泄谪象台而卒据诸书所云是镃本以机数立功名有忍鸷之才而心术未为纯正宻作武林故事又称镃卜筑南湖名其轩曰桂隠园池声伎服玩之丽甲于天下园中亭榭堂宇名目数十且排纂一岁中游适之目为赏心乐事是其席祖父富贵之余湖山歌舞极意奢华亦未免过于豪纵然其诗学则颇为精深如尤袤陆游辛弃疾周必大范成大诸人皆相倾挹而杨万里尤推之诚斋诗话谓其冩物之工絶似晚唐又有寄张功甫姜尧章诗尤萧范陆四诗翁此后谁当第一功新拜南湖为上将更差白石作先锋其意直跻诸姜夔之右矣其集久佚不传杨士奇文渊阁书目虽载有张约斋南湖集一部五册藏弆家亦皆未见今检永乐大典各韵中收入镃诗尚多详其格律大都清新独造于萧散之中时见隽永之趣以视嘈杂者流可谓翛然自逺诗固有不似其人者镃之谓欤镃又工于长短句有玉照堂词选本多见采録而原本亦久散佚谨裒集编次以类相从厘为诗九巻词一巻用存其畧永乐大典所载多题曰湖南集以诸书参考知为传冩之误今亦从改正焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　南湖集巻一

　　（宋）张镃 撰

　　○五言古诗

　　杂兴

　　圣学律万世玉振仍金声大贤务矫俗始以和自名智者稽所终流弊固难行求圆能舍规鲁男乌可轻
　　城河固金汤榖帛堆丘山雷风走号令足以威百蛮秦人昔恃此烧书无愧颜丛祠夜篝火赤蛇先据关谁知小国鲁抏衡齐晋间独能秉王礼足以销邻奸舞干服三苖可仰其可攀
　　原子何所得所得在养心澹然处穷阎蓬蒿絶车音结驷者谁子排门愿同襟乃知能辩者于道未为深
　　日暮前道逺纷纷倒行多胡不秉明烛整驾歴前坡既衰不戒得有如圣言何平公七十翁师旷犹琢磨
　　管仲相齐国童子犹羞称确守害霸说三王亦可成寸短有所长贪贤况诚切莫问九合功咏此宜击节
　　文仲蔽展禽难逃窃位名张汤法家流推贤被嘉声公道日月如无私天下行治古本根此所以休甲兵嗟嗟祁大夫举善何其宏曰雠吾甚恶曰子非私情一旦俱荐引晋伯由此成后世益多嫌山林老公卿
　　伯牙善鼓琴知音一子期已得慰生平絶弦勿复悲深沉扬执戟玄文凖伏羲千年未愿赏岂欲求当时
　　泱泱古齐邦中有秉节臣其国不能举燕师知宠珍生不食君禄执或去诸邻莫往径絶脰用愧轩冕人当年处高位十万当逡廵所以休明时朝廷足嘉宾
　　善人所至处鳯仪气芝兰同德自相求肯因休显看后来世道交秪趋势与官亷颇共翟公雅抱常自寛
　　小器酌升斗渠寜同釡锺心公德始宏一介称能容将军见何卑偏忌相如功卓哉全璧贤懐才肯争锋悔过犹可称服善交情终
　　吴起弃骨肉用释鲁君疑萧何买田宅更要汉祖知结绳可息争书契计已痴反复者人心周防良足悲曾参杀人谤三至母信移君臣不易逄终始贵难离
　　金珠不解忧曲蘖堪适情隘哉沉湘人独以醒自名生居禁酒国焉得壶觞倾闭门求一醉无乃干天刑若伊旷懐襟道在寜营营详观中圣言当与智者评
　　堂陛分古始高卑定常仪拳拳三顾频未敢臣其师至宝价婆娑尘面谁复窥有人果善酬何苦不售为木牛流马机小智那足竒甄别兰与艾忠诚真弗欺功大天实吝滞迹乌能知臣主施报恩足为万世规
　　有虎南山南有石北山畔虎石人未辨箭发石遂贯一朝两生心见石不见虎若向虎石求引满徒自苦
　　河南牧羊儿不识奇字书君王事边头无亦官帑虗慨然分家资补国何勤渠讵有忠于君而谓不学欤毋令败羣语缑氏果有余惜哉封禅主更欲取名誉岁晩责缘饰宜其返田闾
　　真才当自重跃冶非良金世儒识虚鲜志士违本心慷慨自铺陈庶几有知音但恐北风扇虗言难保任快哉东方生可喜未可钦
　　圣道由书传秉畀火于秦汉兴反秦暴见儒犹骂嗔董子惟有志耿耿谁与陈使时三策行焉老诸侯宾
　　子云闭门学非愿雕虫称于道实有省爵位岂所营洙泗嗟已逺惜不偕羣英太玄法言书莫诮徒拟经
　　汉代嘉唐虞欲以儒理国公孙谈治道纯驳互失得广大语尤害开邉心莫极无怪淮南谋日夜惮汲直东合礼诸贤脱粟自为食欲以此自文后世有真识
　　言貌难取人宣尼窃丁寜如何汝南许辄擅月旦评观其察曹瞒一言尽生平勿谓鍳裁乏一门称弟兄
　　林宗真杰士甑堕识孟敏初无一语交肺腑巳窥尽人才处东京郭许能汲引几时不生贤弗遇即泯泯
　　道德酿搢绅睟容无点尘望之鄙吝消矧得累夕亲缅思阙里化四教隆诸身济济三千徒变蒙尽为仁贤圣虽不同气类当等伦叔度亦我师千载风如新
　　达士乐贫贱本非沽激心岂真昩生死而计乐浅深辛勤毕婚嫁尘虑寜更侵高踪五岳游乘风拟相寻
　　山川万代留人物有时尽慷慨羊叔子登临重嗟悯功名垂槖来老去载仓囷焉有利在民转眄声即泯非真吊古往借言聊自引湛也穷其心欲嘿不能忍惜昧无去来徒知幻与影
　　征南勲业手顾乃玩简策麟经日月垂左氏实有力为渠作忠臣训义订今昔后来缝掖子开巻随有益果能作蹄筌此学不妨癖
　　龙泉伴太阿潜伏知几秋光气不容揜夜夜冲斗牛一朝掘青苔双龙获兼收拭以华阴土百神见之愁若使无张雷恐非剑所羞
　　天一即生水语性何洁清未尝使人贪酌之失亷称夷齐素高蹈想非常饮氷仁鄙成自取处黙先内明
　　南渡人物中第一数安石经营江左民成败固先识苻坚拥百万朝野緫忧色长驱不量德在法真饵敌谈笑付儿軰兹岂试一掷捷至偶折屐胷中未易测议者谓矫情妄意窥悃愊
　　圣狂霄壤分其端在一念去恶向忠义如病用良砭方贻害于人蛟虎并凶焰及其惩艾余大节秉无欠卓絶补过功炳炳照鈆椠乃知春秋意恶恶待终厌
　　实修名自来犹影长随身惑者偏忌嫉终之反累人况驰死后誉何闗一丘尘所以识达早托醉全吾真归兴因莼鲈口腹何足陈到今呉江水秋至清粼粼
　　渊明膝上桐一丝不肯挂弹声聒天地无人知此话谓琴只这是世间何用弦谓在有无中其然岂其然
　　太冲十年功仅了三都赋藩溷着纸笔欲以疏吾句文章流至是已失古人步喜怒哀乐情一发中韶濩不见风雅篇岂效女功蠧
　　抡才如百药治效各不同傥能区别性当聚和扁功武德定乱后诸公悉登庸帝久知所长未欲任巳聦品题资确论毫发无蔽蒙三杰隆汉业六英夹唐宗无人可能国我欲振古风
　　至艺得于天音律谁同明道上车铎逢地底黄锺成伟哉创业主用才极其精太常识斯人吾知不负丞勿疑贞观间四海几措刑遐想登后夔巍巍治难名
　　马生客新丰悠然酌斗酒若谓傲旁人旷士亦何有有志曾未识偶与曲蘖友异时依风云黄垆一回首
　　照乘复垂棘固足为国宝朝有宣力贤爱惜莫草草成汤昔在上剪发救枯槁念民不念已顷刻动穹昊太宗疗功臣亦本为民保断须疾其愈大胜琮璧祷
　　秦王既集统作乐昭治功前日威武地今还见声容一时耸观瞻唯贪激英雄郑公独俛首孰能察圣衷暮年伐辽东事几败乃翁良臣不在傍有悔应无穷
　　唐家盛词华培本自武德投戈辟文馆英士来翼翼访政讨典坟分夜亡倦极当时瀛洲目意气寜偪仄言诗到李杜骚雅并区域为文至韩栁秦汉等风力后世不推原第赏纸上墨焉知昔人心求效非顷刻
　　风月属渔樵真味岂能领雍容补国手斯宜理烟艇乐天未归时极口献忠鲠十上九不行回身避机穽酒徒与诗伴共煮香山茗流传画九人公貌粹而整

　　秦女行

　　妾家秦闗中白玉为重堂堂前翠帘钩一一金鸳鸯暖艳照绮席新声按笙簧妾小不解事戏剧珠楼旁蜂蕋撷秾杏莺枝荫垂杨阿母喜秀慧鞶丝教缝裳年齿渐长成自制红襦长弄杼织繁锦错综飞鳯凰体柔生玉腻国色凝天香不假粉黛妍羞作时世妆悦巳求得逢晨夕劳衷肠苟合必易散良贾宜深藏

　　锦池芙蓉盛开与谭德称何国叔曽无逸王季嘉吕浩然张以道小集以东坡诗细思却是最宜霜分韵得却字

　　道人有园居其门可罗爵夫何诸贤杰疎野尽阔畧聨镳过柴荆慰藉淡与泊尔时木芙蓉酣酣纵云蕚呼酒亟对之不复次杯酌西风吹雨小池波晚烟阁红痴高髼松翠闹竞参错谈丛及笑粲大胜世俗乐翘揺鹏鳯羣着我惭瘦鹤区中有此不今古一开拓山林岂细故人愿要天诺侵寻霄霏举乃独趣丘壑探韵睨大巫疾走宜退却簮花谢殷懃敢避句恶弱从今数名芳消真屡成约

　　足疾愈约客逰湖上园

　　平生志四方岂愿守三窟超凌风中骥振迅霜后鹘无何足受湿步履遽臲卼投针痛循筋濯药热透骨重纒韈中絖懒顾囊内笏长懐骆宾王旷迈困沉泊胷蟠经纶业与气共振拔纷纷灞上旅太半贵肥腯傥其尚细谨俗眼愈超忽临垆指醇酒洗涤去泥淈器宏事果遂阔步黄金阙宿来病殊减砌域可踔越拘挛日既深得差兴尤发湖山想贻笑相忘两逾月霜花着红小幽香逗疎樾风晴春一似携具任仓卒招邀二三子才思涌难竭却愁费吾诗笔端口方讷

　　观旧写照有感

　　赵茂写我真今朝喜重见相望十五载容貌尽更变恰如逢故人省认向时面自怜岁月去亟若弦上箭其间忧与病往往几歴遍寒暑外侵薄思虑内萦纒幻形类草木孰能永葱蒨发幸纔半白登临未衰勌逍遥溪复壑安稳寝并膳十年每一画能用几何绢会看乌帽下满垂银色线莫嫌老易来身健尽堪羡頼有难画者炎天飞雪片浩刼且长存那随时序转

　　次韵清閟对月

　　氍毹恣懒倦晚梦聊一中梦游玉蟾宫朱扉钉金铜天寛佩声微非闗夜无风觉来动惋叹绪猥纷愁攻人间无了期得失争鸡虫竹邉念小童有酒清如空

　　重午

　　林间忘时节今朝忽重午雨过天未昧轻阴障初暑追思儿童日争先纒彩缕葵榴映菖歜梅李叅角黍书堂给休假欢呼屡跳舞但喜逢佳辰那知岁如许遄经六六回劳生竟何补幸早安静乐飞潜伴鳞羽犹怜艾作人狞瞠俨当户想其亦自畏势险正骑虎孰若平地我不随时仰俯门前鸥鹭波宅畔花栁圃晨看一卷经暮饮三杯醑诗成时落韵格调任踰矩大胜汨罗人独醒徒自苦

　　中秋后一夜观月

　　昨夜月色佳孤坐不及赏深叹一岁中此景无复两冐冷试出户雾气方漭沆金行既中分宇宙萃澄漺堂堂大圆镜倒摄山河像或云有桂树强作枝叶想畴能穷兆朕聊尔付惚怳曽无惊鹊飞但听悲虫响气舒厌偪仄望极増叹仰今夕看尤好流光透帷幌祗欠些子缘照物尚晶爽盆池局墙角刺歴认菰蒋病余不举酒安得诗思广何当揖浮丘跨鹤离尘坱

　　重九日病酒不饮而园菊巳芳薄莫吟绕亦有佳兴因和渊明九日闲居诗一首聊见向慕之意云

　　心境本一如美恶缘妄生惟今寻常日强以重九名入秋雨泽悭连朝更晴明木叶未苦凋禽鸟皆春声寓形天宇内自顾非壮龄年年登高时无菊酒漫倾何如兹岁好金英照轩荣逺懐柴桑翁合处无疑情不饮还醺然妙寄由天成

　　夜兴

　　老火顿扫迹颢气凝清英病悰少栖泊循檐听风声桂魄未及圆列纬已让明银潢谁决流静向苍旻倾引领欲纵望众屋高峥嵘又成兴局促万里孤遐征阴墙想露漙夕蔓粘青萤怯冷独归户搔头对长檠咨嗟分赋薄煮药过半生随缘但顺受境逆或渐平年年中秋夜裵回晓钟鸣屈指行复来得失当除乘

　　癸卯立秋后一日凿井竹间

　　兹岁苦告暍旱熯弥五旬老火秋益焚阳螭燎朱鳞小寝屡亭午床移瞰墀垠迎南有风到汛扫方无尘髯奴挈缾水云此乞诸邻同居虽楹连列位难地均旧井荫一亭经夏汲取频溜泽既稍愆土脉几就湮倐思书斋外墙西种丛筠而间事垦掘泉眼当津津涓辰甲戍良霜锸穿苔茵下浚十尺余疏泥出胶墐灵泉果旁溢清泠洁如银板松实为底环砖虗至唇汞沙赤颗块石英紫璘皴投置可蠲疾酿曲尤甘醇青丝系铜壷挹玩醒心神当年负暄老犹将献严宸九重方焦劳渇饥念黎民昨暮雨一筛四野艰敷匀今晨直言诏庶政勤咨询谏听将必行纯诚动苍旻沾苏徧原亩丕昭吾君仁

　　贺尤礼侍兼修史侍讲直学士院四首

　　礼云风断烟哄议十九失片言灼龟鉴巨典资以秩抗志非太高砭艾起时疾何翅位宗伯宇内頼调一
　　斯文未揺落右序启哲人胷中悟复悟笔底新又新幻为九色丝銮坡演明纶兵民緫疲羸夜直烦前陈
　　化权亚史法委巷汨凡例良由私爱怨或使疑信二奸谀人力胜危欲蔽忠义絶识超大千简册当吐气
　　道传至孔孟人主不巳任空言课讲说日用惑巳甚圣朝重横经仁泽天下饮公谈故纸外句句格精祲

　　小疾书兴

　　卷懐无与适着冠试徐行廊西小堂幽丛篁杂荷声吹衣怯风猛帘垂一床横坐余忽屡叹安闲吾半生无端局官簿随羣觊浮荣出入与日俱何尝惠黎氓今晨疾在告反觉意气平炉烟结复开逺度松梢明晴久色愈耐枝疎韵尤清香去松不随香来松不迎倐然归太虚无心计亏盈一着要我决岂在他人评还寻鸥鹭伴静乐乌可名眼前俗物空秋老共身轻

　　次韵陆南宫晨起有感

　　骂坐非真豪挂冠岂实高畸迹烟雨埋客气利禄鏖曷若大丈夫本志轻旗旄无择眼界平芬馨等膻臊机息箭自空讵复论弓櫜先生博达姿阅世江河滔器吞子贡琏才夺东方袍出处日两忘居朝隠蓬蒿一代能几人称提付郎曹饭熟菜亦香但教齿牙牢

　　次韵陈唐卿县尉

　　耽诗固无益损虑更招咎技痒搔不疗铭坐口还又出门索朋俦培我本根厚顽石夸琼瑰朽壤被絺绣归来三叹息谁脱章句囿堂堂柱下史退食燕清昼门前车马闹有客老且瘦无求见容貌话味若饮酎从容得句帙细读前竟后令人发深省咀嚼尽华茂要湏即所见快手撤蒙陋兰香出深林着意乌可嗅

　　自广岩避暑西庵

　　推枕欣朝凉开户畏炎日驾言城西逰滞懑去如失山空秋易知石近云屡出穿松得古寺随喜听讲律士女蜂蚁来蟠香散经帙嚣思摄正念颇识动化术蔬饭有余饱徐行纵闲逸邻庵亦窈深绿杉间疎密殿宇焕新筑不待方丈室相留屛俗情话澹喜促膝修筠入支径池亭面■〈山上酋下〉崒从容十数刻佳趣领无佚风床卷青簟露井放寒繂藕花杂蒲稍芳气逺如一纷尘惬虚静诗成任荒率殷雷唤飞雨爽气定盈溢兴酣在景晩归骑莫驰疾新霜更湏来携樽摘林橘

　　自安福过真珠园梅坡

　　舒忧早踰闗延晤尽名侣林亭果幽赏得计良自许髙鸣迭酬唱阳春谁激楚坐移逰好园振策眄芳渚曽茅旧剪结氷艶静谁与几年杨巨源句妙听钟敔谪仙继前躅凌厉苍霄举吾人潘逍遥清新出机杼揆予才独后乙乙抽茧绪肆瞻宇宙宏气类混出处盍簮忍轻散快意樽中醑相看岂时情襟期耐寒暑

　　往逸村雪中上船

　　东皇喜我出恐无赋诗题夜呼姑射仙尽把雪覆泥迎晨倚户观冻雀恋树栖霙踈杂霰湿未暇平高低体物非所长意荡着语稽收兴入舆幔护寒拥裘绨迢遥下溪步登舟藓桥西揺兀畧坐定橹声已缘堤客船与渔篷渐逺离排挤皓色山上见素光水中迷隔路望小家绯桃筱枝齐茅檐果自乐何必深堂闺春郊正须逰帯酒寻村鸡

　　径山绰上人寄新雪

　　重闉初履霜深山已堆雪牛鸣数舍地气序何骤冽禅宫旧龙居长夏扇可彻千崖蔽森蓊双径穿嶻嵲所以方冬时集霰即飞屑廊阶逰鸽处爪迹应冻絶立齐老僧腰此话忌轻说扫赠满棕筥凝明胜瑶玦梅风落叶窓我固傍髙洁畴能报清投煎茶沃诗舌

　　庄器之贤良居镜湖上作吾亦爱吾庐六诗见寄因次韵述桂隠事报之兼呈同志

　　吾亦爱吾庐地僻犹深山山亦前后有逺望碧玉环繄昔近市居局促几泥蟠买园辟荒榛运量百亩寛勤劳艺且筑就绪五载间葛巾雅相宜何心傲蝉冠流光隙中驶霜鬓映苍颜恬愉无竞外幸免歴世患旁人笑野拙枉是家长安开门面陂泽岸岸蒲蓼湾此身夫何疑郊岛乃瘦寒
　　吾亦爱吾庐万木纷秀挺一一亲主盟非特时管领缅懐蛮触氏陨腐争夺境跃然起予衷大类困浇茗扫空市虎疑照破杯蛇影步寛更容人园中无陿径
　　吾亦爱吾庐第一桂多种西香郁天地不假风迎送花开与花落真境未尝动羣芳亦时有幻巧云锦综廓然清浄观岂复计疏壅红红白白处政自见日用江山虽阻修此乐朝暮共逢场任竿木何许非戏弄一笑和君诗是亦梦中梦
　　吾亦爱吾庐试听谈向背维南汇平湖浙水实分派两峯屹三塔形势逺襟帯城中那有此到处怜湫隘拏舟信所之讵复防厉掲猿鹿骛幽旷引遯终逺害抱垣更通津渔钓欲寄快都缘迹不羁彻老心自在
　　吾亦爱吾庐精舍出其右【仆舍园东旧宅为禅寺】南山祝吾君身自乐畎亩福田非住相初不藉耕耨众生睹善法政合逺奔走谁知在家僧特木断荤酒更有一般呆望南看北斗
　　吾亦爱吾庐门前卖时蔬满担风露香选择未始无苏子觅二顷杨翁营一区两者况见成自顾惭晨晡不妨瘦如竹何急肥似壶向来炼句痴工拙分毫铢如今布袍下识字村田夫诸公信余言相从莫踟蹰

　　俞玉汝以诗编来因次巻首韵

　　我生癖耽诗极力参古意寥寥千百年所取仅三四此言或是痴的确有见地大雅既不作少陵得深致楚骚久寂寞太白重举似堂堂豫章伯与世不妩媚峭峭后山老深古复静丽长篇杂短章末学敢睥睨傥非四公者孰毕此能事俞君江南英懒效决科计俗子造其庐觅句独拥鼻雪风灞桥路想见形梦寐贻我青云编三读増畏愧未尝胶山林亦复到城市石顽木钻透悟处定不二清风濯炎暑使我破芜秽情悰猥能同外此谁臭味请加精进心道逺乌足喟骎骎不停规今古本无异诗来我知往因以当交质

　　次张以道韵

　　耽幽畏奔逐何趐畏暑寒岂真傲世人亦各性所安弄水小渔艇寻诗蹇驴鞍相宜清昼永嬉娯絶嗟叹方苞红玫瑰纷萌翠琅玕胡为悉弃置随人强蹒跚头颅每自知终难继貂冠超情混俗久漫若草败兰委身羁馽中黾勉聊自寛习气犹未除搜句雕肠肝偷闲时一逰园池有荷盘

　　寄题庄器之招隐楼

　　得时则为人此固丈夫志生前必功名说实起后世君看禹稷徒乌有觊望意偶然事逢手势若破竹易所以极万代伟绩不可槩纷纷务勉强指日苟声利等观今昔为迷悟由性异庄侯海内士岂特静者类深叹末俗竞懒赴殊科试力田抄饭白结屋傍山翠受用已有余推此更广施名楼曰招隐来者定弗弃我恨闻命晚巳买城北地湖濵林麓幽市逺车马避想象辋川寛庶几盘谷邃虽非千步门肯换一品位桃蒸春浪活桂馥秋风至其时思故友命驾惊昼睡堂堂无他言握手笑相视吾侪东西隔橘枳本同味中年各菟裘要非太早计何须并墙居而后愿始遂

　　次韵答张以道茶谷闲步

　　艺此百亩园池亭粗供逰新从小堂阴经营学山丘攒丛数百树如对旷士流奇石皆有情听诗疑点头方池正当前风定清若油照影画不成叶茂枝相樛心静境自来非闗苦寻搜知我与罪我此话同春秋委顺付天命万事杯中浮莫疑头上丝曽因利荣愁若无忘斯言长年共无忧

　　宿余杭普救兰若同讷义二僧访法喜寺寻登绿野亭

　　平生乐逰观几欲遍区宇足力有限量胜处空黙数余杭旧名邑相距纔步武苏翁绿野咏方册每欣睹朅来始经行解担日蹉午招提畧憇倦炉熏散云缕上人别累年省识但能祖应怜忧患迹官路还踽踽将勤设瓜菓就荫指栅楰少焉汤浴罢作意访奇古相从到邻寺儒宫换堂庑【法喜今易为县庠】揆昔列钟鱼俄此登簋簠万法迭成壊纷纷竞谁主旋陟陂上亭倾摧几风雨老栁不复见危阑试凭俯青山幸萦绕寜暇问秦禹水流天接处桑塍间蔬圃种莲止坳塘炊烟莽村聚咨嗟杂慰快拟去还眷怃一笑诗已成驰奔遽忘苦

　　戏效乐天体

　　去日不可再来日焉可虗直待百事足漫把四大拘黄河几曽清白发莫旋乌全福贵安然真乐难强圗朴直自许我才能不如渠巳盟方寸心免苦六尺躯登台值明时击壤容匹夫轻车歴野寺小船泛晴湖金鲫池内观白猿洞前呼孤山未学林长堤且懐苏珍实不满器醇醪只携壶更帯两耳铛旋煮四腮鱼意均饱暖适迹或升沉殊达人旷大观万象归一途丹鼎鸡变化佛性狗有无快荅此话头拟议计即疎

　　南湖集巻一

　　●钦定四库全书

　　南湖集巻二

　　（宋）张镃 撰

　　○五言古诗

　　集古今山林闲适诗以林泉啸咏名之

　　夜窓涉尘编山林诗輙取悠然忘世故正味若醇酒渠能道我言不必出吾口抄成长自随真为岁寒友

　　偶成

　　出门苦喧阗归舍喜清逸新篁解重箨尚帯溪粉湿投镊坐无语风来动书帙留客不湏归今夕月方出

　　不睡

　　溽暑快新霁湿风生夕凉屋角挂月盘潋滟氷玉光飞虫细可数夜气收莽苍境胜玩不足横笻据胡床孤生念濩落静思还惨伤山林平时心政坐多激昻习懒性已成投闲计为长明宵恐阴雨不睡庸何妨

　　同张以道出逰近郊成古诗十六韵

　　今辰天宇佳风光宛如春园庐岂不乐景熟兴未伸与客策蹇驴城东访幽人幽人本非约意往随清真市小度啁哳秋郊逈无尘枫林缬居前蔬畦翠横陈烟浓山愈淡徐步望更新田翁出荆扉笑揖似所亲坐对俱不疑一榻三乌巾胷中絶城堑眼界空越秦纷纷痴浊世等别生颦嗔青旗正飘揺小店恰与邻相邀开缥瓮橙梨共珍醇悠然会陶然此适属隠沦我家幸匪逺要办来常频平桥指归途野啭依丛筠

　　酌道傍古松下钱王水对山絶顶微露塔尖闻有僧院名益钱

　　山围当车巾佳兴坌满前盘松俨如画葢迭疎萝纒沙平恰席许坐荫宜铺毡扶笻瞰根穴湛碧泓寒泉霏空雨方来众绿争欣然炎销道旁地此倍凝阴烟摩挱复潄涤毛骨俱澄鲜轮囷复清冷肯受代谢迁何必絶尘世高洁自永年钱王德民深姓氏水为传遥瞻窣堵坡背立苍峦巅人言有废寺欲到愁攀缘诸天散香华顾我应恻怜被役不为饥凡质何繇僊

　　次韵傅景夏见赠兼简徐季益

　　懒情妨勇志闇识乖明时昔人嗟逺矣有梦那见之百计谐余衷第一证以诗合处即劵钥寜问渠为谁端居偪仄胷旦旦荆榛披又如涸辙鲂纵漾清塘陂宗旨要领会法律忌脱遗泚笔漫拟古深扄愧无竒寒松凛颜采耻竞桃李姿疲马借康庄敢对骐驎驰自娱成自虐苦心到肝脾孰真念本愿颇或讥繁词君侯忽我予臭味几夙期何时结幽盘开径通双扉花明莺锦芗竹暗蜂烟霏应缘更数载遮莫俗惊窥伟编昨珍投如病和扁医站台气醇茂共社当肩随火龟莫视兆叶吉庸奚疑解颐持此先讵须匡鼎来

　　近诗殊少闲行绿阴下喜成杂言以自勉继此当日课云

　　去冬诗絶稀作意待好春春至病始苏强赋情少真梅花到海棠不过数十首其间岂无兴有笔慵开口每逄风日美心醉人不知林间行若狂藉草或移时芳花倐扫踪转作满园叶油然翠欲流剪若阴初迭老夫爱深处穿树开生路香不是风香吹来复吹去扶笻仰面看青子枝间团引客任摘尝庸讵疑整冠闲来坐根石逺望浑无隙大似天女机重重绿萝织黄蜂恐我嗔拟住退逡廵向夏吟更懒却防蜂笑人从今当健走古囊勤抖擞莫作苍蝇鸣常如狮子吼

　　看涧水自警

　　昔往灵隠山寺前贪看水木阴鉴晖彩泓渟絶尘滓游鯈惯饼饵敲栏聚如蚁坐翫岂不佳直须波浪起开闸放三板惊雷奔壑底如油石上苔老淀光弥弥衣裳任溅洒轻飙飒盈耳归来尚入梦睡觉思未巳絫年罕逰山深居逺廛市林卉渐丛茂穷幽并余美疏涧弥百寻萦纡帯苹芷因风作微澜绿皱偏可喜有时日向晩湾处闲徙倚簟纹鞾縠皴风平一齐止瑠璃莹不动最爱中间里拟将拄杖探恐破难整理拟将瓦砾投恐涴难揩洗夹岸桃树影迎望青迤逦飞禽既归宿独留老居士足痹未忍去更欲置床几长绳系羲轮不容落西汜倐思家中景非同借来比已■〈扌弃〉闲到老从老闲至死自此晴便看其看岂涯涘冥然心有语功父吾戒尔操行益孤髙谨终当似始灵襟永虚洁内外非二体行住坐卧处泥渠亦清泚免令水有言人污贻我耻

　　秋日夙兴

　　晨起浴倍佳爽疏洞肤发灵芜鬰寳鼎清忱睇天阙三十六帝座一一神逺谒旋瞻云始盈洒雨向飘忽余霏集栏庑林翠忻荫樾高枝闪稀星万叶被湿月吟喁蛬■〈扎上虫下〉辈草际竞窸窣观生物我齐岂计辨与讷羲车唱羣动静思苦易歇摩挱山头石汝相筋称骨

　　读萧何传有感

　　汉祖肇炎圗三杰咸辅翼功成及酬赏相国独第一发踪指示语谁曰匪其实焉知英主心方谨操纵术勲高疑益深固异亭长日守闗忠弗念置卫防百出堂堂明且审自计亦无失护军给饷馈入秦收图籍用智既有余保身岂难必逊封散宏财非真召平力污名起田宅犹愈受斧锧终加恭谨辞贤哉史臣笔

　　次韵酬铦上人二首

　　修客衣襜如喔咿守阍傍闻闲掩耳避令人忆柴桑铦乎问水濵其道尊空王坐来薝卜林不闻有别香
　　孰知苾蒭流而能建安作灯檠味隽永曾不帯葵藿已撞禅月钟请振普化铎从伊哑羊呼高厚中沃若

　　移石种竹橘

　　野性乐闲寂况值秋气清旋即东墙隈削苔方甃平石立稍退步薜荔纒珠缨橘香湖海趣竹翠山林情二物昔所嗜未暇同经营环种近百竿叶叶琴筑声对植纔两树颗颗金玉明交枝与丛稍拂巾须缓行其间两席地幽致吾主盟静极坐累刻焉有世虑萦人生会心处小大景不争长年兴无涯风月随阴晴抽萌及吐蘂预喜春林荣客来开茗炉礼意固匪轻作诗渐忘言此语亦老成杜门安蹇拙何急谋虚名

　　椶笋诗庭阶少幽蔚树石聊森陈海椶最先来相看两经春风枯黄髪短雨老苍皮皴叶添朝暮层尚欠着语新阴霖歘几月芳苞吐轮囷尝闻肤毳间若笋味可珍使其姿柔媚未必藏甘淳耐馋不忍剖是乃吾术仁诗人例虚谈夸衒母谆谆缘木而得鱼虑贻俗子嗔【椶笋一名椶鱼】

　　分韵赋薝卜得松字

　　呼酒快劝客教取白玉锺趂此清浄枝向我几案供叶丰发油绿香心刻黄琮向来红紫阵喧喧引雄蜂露斑衣上痕枉负七尺笻日暮诗兴薄幽禅苦魔攻犹胜坐肩舆排门抗尘容我祖巳封侯便当随赤松

　　送绰上人归后庵

　　春风吹倒人禅师出山来相陪坐几月口邉生尘埃夏风吹长树禅师归山去为嫌城里热再三留不住学诗无后先到此如狂颠有问是谁格且疑三十年

　　我园

　　我园乐复乐不知夜短长露下杨栁湿月明蒿艾香归途林影横忍踏琐碎光衡门尚未掩犬吠循东墙

　　回放翁书

　　鸥盟惭久寒驹足谁苦絷霜雪两岁暮转首飞箭急脂车乏敏手爱字飜旧笈三山白浄水树屋影■〈角咠〉■〈角咠〉梅花百枝寄寜当一顾揖官冷坐名热天道会张翕多忧莫白头丹铅火常集

　　次韵张子仪郎中

　　南湖葵栁岸绿多紫红稀有客送诗来适与葵栁宜得处洞真藴非我其为谁坐观行亦看意会神荡怡悯彼世上人纷纷方外兹

　　月色

　　月色夜逾净虚庭当我前风裳变白玉何烦佩褊■〈意迁〉曼倩去巳久谁同醉陶然空懐依隠心三叫芙蕖邉

　　题画云山团扇

　　若个大圆镜处处山河影谁谓懒拙翁而能作斯景繄予说是语未免胪窥井若解目前机不应言不领

　　○七言古诗

　　前有一尊酒行

　　霖雨半月今夕晴风堂人稀灯烛明凉虫咽咽傍墙竹听久但促孤愁生愁生欲伏谁驱遣浑汗翠液玻瓈软五斗一石非所长兴来亦觉沧溟浅我生早患难对酒无可娱辛勤识字不得力漫事尔雅笺虫鱼痛心曩昔亲庭趋从容侍饮情有余醉谭先烈从廵初岂但勇力清疆隅公侯将相随指呼亲挟日驭升天衢墓碑神龙护宝书勲庸槩见中全疎机危谋大世莫覩頼有帝训昭难渝用心若比某人辈相悬万里非同途坐间歴歴言在耳风木纒悲泪鈆水茫然此事莫轻论不如尽付金樽里神仙恍惚休强寻壮士易老难为心要须出处任天运况我自判归山林一杯复一杯无客谁同斟案间幸有李白旧诗数百首试读精爽飞云岑安得同渠游霓裾碧瑶簮回头却谢髠卓辈弃置礼法几荒淫何如高吟泣鬼神模写造化归无垠谁能狸膏金距学鸡鬬起捉檐柱矫首落落看星辰

　　冒雨往玉照堂观梅戏成长篇

　　幽人占断烟波景不但春风翠红整绕堂交互玉崚嶒月中日下光迷影连年勾引客来看传得梅声满世间西湖处士英爽在大叫称屈挝天闗拜言臣生太清苦孤山昬晓搜寒句水邉篱畔识疎斜若说栽梅臣实祖五湖散人张志和读霓不中原夫科门前水擅南湖号也种梅花数百窠贪吟岂悟无闲字置之度外犹余事掩臣梅誉最难堪荐菊泉荒空庙祀帝曰往哉女雨师张园梅开正及时风标雾锁两旬日今岁且使游行稀从来奇观偏宜罕何妨别具看花眼不须缘木及守株时来一釂玻瓈醆晴多每厌蜂蝶狂妖浓不类南枝香未如就作水仙戏水精缨佩鲛绡裳素鳞宫阙龙牙床瑶麟琪鳯森骞翔洗湔尘坌凝氷霜是名清浄富贵乡举瓢无庸酌天浆芳槽压酒银淋浪桃花流水名渐彰一醉百榼嗤斗量和靖此乐恐未尝大痴小黠声利场得失分定休自忙诗成鲤鱼为传将一阅嗔妬俱巳忘却须信我计颇长

　　千叶黄梅歌呈王梦得张以道

　　笛声吹起南湖水散作奇葩满园里被春收入玉照堂不逐余芳弄红紫一春开霁能几时江梅正多人来稀光风屈指巳过半頼有缃蕋森高枝今朝拄杖偏宜到暖碧红烟染林草悠然试就花下行便有疎英点乌帽细看寳靥轻金涂宻网粲缀万斛珠一香举处众香发幻巧更吐氷霜须叵罗盛酒如春沼不待东风自开了呼童撼作晴雪飞雪飞争似花飞好上都赏翫争出城日高三丈车马尘谁能摆脱热官与铜臭肯学花底真闲人时平空山老壮士不得灭秦报君死鸡鸣抚剑起相叹梦领全师渡河水吾曹耻作儿女愁何如且挿花满头一盏一盏复一盏坐到落梅无始休无梅有月尤堪饮醉卧苍苔石为枕醒来明月别寻花桃岸翻霞杏堆锦

　　庐陵李英才自制墨与梅花写真艮斋诚斋又许其能诗十月七日携画见访且索拙语因成古风以赠

　　我家种梅三百树恼人不特香如雾阶前花影二更来月光到处纵横住几回欲画嗟未曾李君能事乃尔能素绡窃我当时景更引夜月花邉升濡毫晕水厌凡墨扫烟自就千枝灯客衣缁尽不复恨但喜占艺清如氷【英才之言云尔】圭玄漆响用不尽博金价定无亏増又闻觅句颇清熟社中宗匠交口称云台万事无心计只学希夷多爱睡醒时非画亦非诗恣向虚空写千偈君船再过嵎中未乌丸并望新篇寄醉来染试陋溪藤满壁蛟龙风卷地

　　刘宗古画过海寿星

　　南极煌煌山川精辉明渊耀为天经化成仙人渡沧溟黒风不作鱼龙腥冉冉风气如云停峩冠曳帯从竛竮修髯炯目玉錬形神光转映浮中庭穹龟坐踞捐辎軿辽东令威姓维丁翔空欲下揺霜翎予方厌世争腐腥栖心元域全撄寜此图谁将掲素屏细观混体通百灵诛馘飞毒命门扃清音透顶闻雷霆披萝重冈斸松苓我命在我同千龄

　　跋周昉画锡宴图

　　汾阳剩建扶危功清议那有鱼军容幸人恃宠自矜伐似可唾去极力攻今也束帯比肩立絶口不问如盲聋水衡有钱谁敢费设席授几为尔供金鹅罩底果何品异馔定不人间同翠环玉勺未分劝坐列有序随卑崇君恩天大且笼盖天意不假人方穷鳯凰五章为世瑞亦许枭獍鸣雌雄西山灵木作上药道旁恶草飜茸茸方圆白黒正殊调端在处者全吾躬鲁叟当年诺阳虎望之计拙排显恭我披此画屡叹息杜老谋深言至公

　　马贲以画花竹名政宣间其孙逺得贲用笔意人物山水皆极其能余尝令图写林下景有感因赋以示逺

　　世间有真画诗人干其初世间有真诗画工掇其余飞潜与动植模写极太虚造物恶泄机艺成不可居争如俗子通身俗到处堆钱助痴福断无神鬼泣篇章岂识山川藏巻轴我因耽诗鬓如丝尔缘耽画病欲羸投笔急须将绢裂真画真诗未尝灭

　　旧藏文与可墨竹未有对者叔祖阁学以一枝为惠

　　崔黄拂素桃李开春闺融艳蜂蝶猜范郭挥毫水石具古愁宛奥闗山回近代名家工写物妍媚嶙峋空杰出此君孤禀岁寒姿不入寻常丹粉律江南钩锁殊拘挛直干蟠鬰羞云烟湖州书饱翻老墨放枝落纸争流传有来一幅垂虚壁冷叶疎茎伴幽寂眼空四海无与俦出手知公不劳力世间快意非人为曩昔经营心坐驰从容会合若符节辛苦反悟皆儿痴从今相对成三友憎爱俱捐保长久茂林分荫巳无穷更合新诗同不朽【茂林南园亭名】

　　朱师闗画梅溪春晓图

　　梅溪之水何清哉万顷玉碧天邉来两山拱挹各异状上有磅礴巨石散落生莓苔松萝笼蒙共纠结帯映万蕋纷瑶瑰香繁粉艳露凝湿下视凡卉真舆台露裾褊■〈衤迁〉彼仙子褰裳矫首遥相俟心清悟物思相羊指点八极供翱翔胎仙舞空为前导紫芝煜煜更芬芳时当初霁放晓色赫日滉漾咸池光罗浮幽梦奚烦数西湖漫赋横斜句相逄弭棹定情亲翠杓瑶罂恣倾举东鸦西兎从飞驰维北有斗南有箕化工精妙得师旨写入缣素不使捐毫厘何当着身此溪上溪清梅白森相向吾与二子成三人共看桑田干海浪

　　书锁树谏圗

　　中国人材未尝絶季龙何苦称豪杰一朝得志忘穹庐侈心不遏洪河决沙丘未破身先爇义士敢忘膏斧钺所幸向来涉经史改过知非犹可说噫固知礼义之本根人心何如露台惜百金

　　奉祠云台题陈希夷画像

　　张子为人懒无对遮手一官追行軰扑缘埃壤半年余亡补公家真合退病羸应念故园荒连缄力扣中书堂琳宫分秩问天得给舍便喜书勑黄沉疴返舍倐去体涸鲋顺水回春塘壁间先挂陈处士案上更寘铜炉香易编与我为四友一叚因缘殊不偶从容何止两岁期自此相依当耐久清腴气貌俨如生入京尚想骑驴行世间大事硬汉了物有所重有所轻后来一曲愈可尚不暇随人作卿相急归依旧白云乡忍使猿惊空蕙帐东吴西华遥相望海雾天风正摧荡无邉花月自依春来伴南湖诗酒舫

　　陆编修送月石砚屏

　　何年商颢澄中秋中光列籍稀校雠氷轮充满不复玷玉斧弃置无烦修虾蟇遁走兎老黠歴歴可认浑银楼扬光厌倦落凡眼臭黄涨雾纷蜉蝣收芒转彩向林壑孕秀石腹非雕锼夜深辉怪想出没肯混瓦砾埋荒幽地神竦踊竞持护山鬼睥睨潜惊偷扶疎桧影亦透入非假幻化人能不谁将作屏伴几砚窓日互耀揺双眸三山放翁实赠我镇纸恰称金犀牛【新得古铜犀牛】翁今巨宋清庙器咸钟韶磬铿鸣球所学况不负天子报国岂暇官资谋子虚赋传赐科第始计兵说禆宸旒倾城宠易妬亦速巴蜀寄宦瓯闽逰仙风侠气愈卓越锦袍玉局当朋俦平生专车秪文藁江汉万古词源流昆仑坱圠大巧在乃欲绘画真堪羞精神闻道尚遒紧恨未面觌肝肠投此屏逺送有深意絶胜龟甲围香篝用张舍避立必直铭戒要我叅李尤拙诗酬贶忘不韪是亦一痴何从瘳菱租鱼市仰高咏乘舆未果随子猷来春流水鳜肥好看我坐钓书船头【鱼作市菱为租取陆思故山诗中语】

　　太平印歌

　　修溪检校闲桃李暗记苍苔唯屐齿野鸳时看立汀沙个字分明尤足喜金驼银鼻岂闗念梦月当窓印寒水闺门瓜戍忽临期交与铜章令涤视篆文春蚓红萦纒背刻太平兴国年因记太宗全盛日车书万里恢山川吴王纳地初改郡钱塘国势犹依然治中选任不轻予纵受往往皆前贤顾我何人来冒缀迂愚缩朒仍孤顇买臣虽陋会稽懐靖节殊惭彭泽弃职分犹得按西湖岸址防侵除葑秽泛舟何事最官况属玉鵁鶄总徒隶无烦移牒水仙王径写新篇就印章给露洗开千树色支风吹发万荷香持归桂隠真堪乐世界清凉似岩壑更将此印印渠诗是我前生那得知

　　渭川猎

　　鸣冬朔风声披靡原树莽苍枯欲死出门四望来无人何许翁闲守寒水胷中百万总活法闭口不言心自喜姓名絶念公侯前草野畊夫畧相比一朝千乘从空来照天戈甲光皑皑罾罗不为彲罴设果应龟墨收奇才鹰扬元勲塞两仪遣尔后嗣恢宏基鲁公如棠但射鱼縦得齿革何能为

　　夜坐放歌书兴

　　列星光芒逺近同天河横来压孤篷溪容一碧看未尽转入客子诗筒中筒中满贮千张纸一路山川供役使古来霅水足高人吾宗首说元真子都缘抱负经济才有口挂壁常懒开樵青渔童与共载大胜俗侣成羣来可怜当时只名重野鹤乘轩失威鳯虽闻肖像登九重收奬空言亦何用过五百年孙更痴布裘椶屩骨格宜特来乃祖旧逰处三呌庶几亲见之见之不见俱莫问人生只合将闲论倘来簮绂付儿嬉圣贤用晦初未闷拍舷还望星与河此身或是张志和一杯更醉投床睡明日歌声犹震地

　　看云

　　老夫自从归南湖两眼用处不敢虚对人岂暇作青白尚乃懒阅灯前书只将看山并看水山爱烟晴水风起今朝所向更出奇极目阴云满空里千千百百巨石堆一一十十猛兽来春涛忽卷大海动晓阵渐压孤城摧当中一抹如龙卧头角深藏鳞鬛大蒙鸿杳渺却斜明高乌争飞欲惊堕须臾变化疑有神亿万里碧无点尘以知杰观我已得模写讵肯烦他人归来为渠急挥扫自笑麤狂乏新巧莫言云去没人知处处是云云是诗

　　夜看月邉行云

　　众人看月爱月明老夫看月爱云行青天澄霁月当夜但有爽快无幽情今宵半月从西上云向东移满虚旷初如玉镜挿苍崖次若银盘沉雪浪忽当浓处全收芒星斗逺近粲复藏须臾缺处还飞光林宇高下且阴凉鲜颷飒飒吹我裳恍然轻举凌空翔只缘中心无一事始与世人看有异睡足闲居好滋味投床径自■〈鼻勾〉■〈鼻勾〉地明夜月明来共醉多情更看云装缀纵使无云亦休睡

　　寄春膏笺与何同叔监簿因成古体

　　苏州粉笺美如花萍文霜粒古所夸近年专制浅蜡色软玉莹腻无纎瑕盘门系缆高桥住呼僮径访孙华铺琱锼红碧任成堆春膏且问如何去乃知剡溪桃花黄禇君同谱生殊乡买来论担不计数直候东风花草香其时霡霂吹微雨润物无声略胶土展开千幅向晓空渍染都匀始轻杵捣成一色坚且明幽具本岂鑚公卿要供海内觅句客觅句只今谁有名月湖老仙居冑监诗好工夫到平淡寄分聊当野人芹莫充谏藁恐被焚便将演纶登北门

　　出山追述所见

　　我家正对风烟住饱看阴晴变朝暮清秋非但入诗脾挽向溪山深处去溪山深处是湖州水合云凝不断头晒稻坡前移拄杖罩鱼滩际泊扁舟入城要尽登临目駞桥系缆因留宿旧逰十载梦惊回堤邉老栁依然绿凌晨取道岘山前洼樽就拊穹崖巅【颜鲁公旧逰此唐李左相石樽尚存】萦纡遥指道场路挂席径造寻幽禅弯环港转茭田上莺簧激烈千松嶂竹舆飞入翠光中寳阁朱扉恣舒望当年祖讷伏于莬【伏虎讷禅师开山】蹑屐旋薙荆榛居至今夜半吼寒月守护净境严驱除呼灯谈话倐度夕粥盂共赴云堂集日高振袂过邻峯老衲相看但长揖

　　读仙书

　　飞楼半天真人居玉幢金蕤龙虎舆层门十丈拥翠树枝磨有声作灵语邪劣未除嗟异路紫云飜袍两仪舞赤巾使者呼女鬟吟风飒飒鹅笙寒迎月殿高句难攀踏珠出水如出雾三十六鳯空银湾

　　马当山水府庙

　　江长九月秋气豪霜明岸老天愈髙羣真下集水仙府丁东佩玉闻云璈修涂随处惬奇观况此楼殿临烟皋割牲酾酒祷灵贶顺风挂席轻狂涛褊■〈衤迁〉数鹤摩空舞戞然长鸣更凄楚飞来木末独移时不逐昏鸦乱洲屿人言马当船过难我喜浩兴超然间便须击楫自此去指呼万骑恢河闗

　　醉后偶书

　　绳床不解双足顽藜杖易厌前庭悭茱茰颗小梅孕白玳瑁文皱苔移斑一镫左计坐北牖万骑纵猎思南山便呼滕六雨好雪风卷平郊无剩叶鞚飞转旋疾于鹰箭劲弓鸣兽旁截芳醪鲜肉娯宾友挝鼓掁弦催舞袖横行未絶五原邉不死终归三辅右望南再拜称君寿愚臣岂解酬恩厚古来相际必风云今日名王宜有后

　　王荆文公有客至当饮酒篇姜邦杰广其意赋诗见示有云有客固当饮无客饮更歌有客与无客颓然同一科仆因和荅一首

　　客至当饮酒客去亦饮酒有客与无客酒杯不离手昔贤立意固可嘉今贤广之尤足夸人生都无四万日炊黍未办鬓巳华功名冨贵软铁汉四万日中先太半穉衰忧病睡工夫余剩不能供瓮筭何当筠笼罩住兎与乌请渠同道黄金壷皇王帝霸果何事醉眼一觑皆虚无春风今年春雨麤池中水通门前湖垂杨洲旁系板舫艶杏桥上行巾车纔晴肯放此乐缓客有与无俱不管诗成书纸或书墙后五十年坟草长

　　三爱吟

　　有手须把酒有口湏吟诗更留未老脚上山当及时我生除此百不爱尽着余年了三债一歳纵教醉百回三日始一眉头开百年藉使吟万首十日得三果何有足徤且长闲当能遍岩薮君不见王逸少誓墓不出穷名山谓宜以乐终不愿縳足名宦间又不见陶渊明快饮不负头上巾嗤笑鲁中叟弥缝阙失成灰尘又不见杜少陵作诗饥冻犹忘愁未得惊人句自言到死不肯休人生三物间所愿常周流此身已复专林壑赋诗饮酒须行乐

　　谢岂庵饷澄粉圆子

　　老蚌尝闻生合浦射彩飞芒互吞吐都缘昼夜两跳丸萦绕须弥照寰宇金鸦逺逐银蟾蜍传孕亿万皆成珠荒寒海际人罕见第取服用充珍娯吾宗皎皎青云器神餐玉方曽屡试细淘琼粉滴成泥幻出匀圆乃无异开奁惊睨未敢倾蔗霜作伴眼为明始知可助非时供【释氏斋后食名非时食】餦餭糜糗难争衡当年魏珠径寸照乘日不闻堪鬻资人食汉皋所遇若鸡卵解赠未竟佩亦失寒宵书牎黄叶鸣焉有李白力士铛敲氷然竹唤沙釡未喜蠏目先蝇声须臾汤沸投香颗一颗光浮腻仍伙絶胜车载薏苡归误与文犀遭譛祸但闻颇劳纎指功慰饕塞馋那可穷从今休遣长须送我自煨芋听松风

　　鸦舅辞

　　自从结庐依北城入夏常听鸦舅声五更欲尽日未上绕树往往偕鸡鸣想欣绿草露光湿渐喜茂荫晨辉清道人披衣起危坐睡思顿去毛骨轻既免待旦赴朝集秪欲和月随农耕人言外甥多似舅尔甥天资太浊陋固宜相见屡施拳使瞻在前忽在后衣裾峭整紫翠长更学燕燕元为裳鹊并鸜鹆定通谱名曰鹎鵊字未详我园听莺兼抚鹤闲亭本是无心作未能授馆专为君万竹千松且同乐【听莺抚鹤二亭名】

　　茂洪赴漕试归苦目疾

　　潘侯两鬓光如月尽日看山常拄笏经营菽水纔有余赴调无心况干谒少年习气秋来发较艺文场肆猖獗扬沙风起昼昏冥点漆归来似泥淈我生正欠封侯骨砚破编残徒矻矻与君发愿绣佛前绮语机心回朴讷内观灵府穷丹阙虚室生明照毛发却将目力冩新诗岩电千年不埋没

　　还至吴淞茂洪用余临平诗韵放鱼因思旧行大江尝纵巨鱼再和为荅

　　太仓云路天黏水栉比渔家接沙觜巨艘买放截江鳞举网遮空暗窓纸钱多鱼贱俱放懐成贯不数成船来今朝纵汝真小惠好去瞿塘灔滪堆

　　美人曲

　　美人姢娟似秋月宫中女儿妬欲杀恶言忽入恩爱移自是君王不情察深宫夜冷调秦筝曲曲飜成哀怨声愿得风吹落君耳回心照妾相思情

　　南湖集巻二

　　●钦定四库全书

　　南湖集巻三

　　（宋）张镃 撰

　　○七言古诗

　　叔祖阁学生朝以丹砂铸酒杯为寿

　　真人玉练超尘质尚假金盐煑坚石要知草伏砂最难护气延年本仙术神炉秘炭呼祝融日月出没奔朱龙至今受化感灵药异宝具体专竒功铸杯献公酌沆瀣雕盘枣实如瓜大飞琼鼓簧双成笙醉色渥丹天所爱东风吹万纔两旬诞序更数三千春丹砂为金金生沙坐阅东海扬车尘全才备德难具陈紫枢黄阁旋洪钧愿从宏芘托此身举杯论文日相亲

　　叔祖待制移居新市华阁初成适逢诞日尊幼毕集镃独阻奉觞因遐想赋诗为寿

　　西清老人新楼居下瞰四泽如江湖慿髙挹景未比画人望楼上真仙圗杨花燕子句排露鹍弦凤竹声骄麤先生已腰白玉带我今且漉黄金壶朝来欢声动里闾连帅髙盖将军车松髯峯凖照华栋共说熊梦当年符髙情和气今谁右海山星斗称为寿一门鼎食继前勲容我窻间吟逺岫

　　当涂叔祖生朝以顾亮画双松鹿雀为寿

　　维崧之颠仙所巢凡卉不敢争分淆千年双干腾老蛟露月沐浴风枝敲雪霜贸贸青愈苞天授非论地肥硗翼而翔飞足而跑倘轻来此遭讥嘲伟哉雨鹿义漆胶生铁挺角铜为骹于莵可阱熊可庖尔独不受人鞭捎如凤在薮麟在郊俯仰自得盘林坳神雀亦喜辞黄茅飞鸣岂复喧啁啁丹葩照映山灵教欲衔献仙荐杯殽南园胷中洞六爻大藩镇护无鸣髇报穰祝毕停迎猫行取相印符竹抛长生阴德丹台抄我欲歌颂追云璈徃寿此画犹毫髾岨修頼有精诚交

　　南园叔祖生日

　　当途老稚遮不住京口屯云饥待哺平生四海庙廊姿八处蕃宣俱暇豫绍兴元勲如日悬承家有人光后先骥行万里要老大天公已与青松年愚孙穷好秪林薮日汲菊潭清酿酒欲徃寿翁道阻修遥问长江借升斗人间乐事唯逍遥蓬莱方丈非迢迢诗成唤鹤衔将去认取南阳卧龙处

　　呈尤侍郎陆礼部

　　今春少晴天雨声常绵延晓来羲车展云出射我屋瓦生苍烟忆昔既冠时壮志平幽燕先王手扶太极起余事未竟骑星躔誓将胆与肠剖析帝座前出师先定董郭荐此老妙处心黙传甲庚子亥系宿业古来局杀英与贤苍华萧萧药褁侧不觉转盻霜满颠因念梦境中此亦非小縁枉教心无片饷息形气自贱欲火然一根返源六根了如何不遣情勾牵今朝好春风歌鸟如管弦花香舒锦机次第铺我园柳柔曳金绳髙下拂我船伸臂揽六龙莫过桑榆边披猖车尾霞丹碧如旗旜幻作万石酒烂醉三千年世间生死俱扫空况复戏弄冕与轩江西扬子云道院方昼眠来书拆半月欲报懒欲忺许我诗五十方得见六篇清腴似陶谢尤觉词精便尤陆二丈人和答尚未全贱子焉敢继口诵心膂镌此月小筑成南湖向西偏规模从简俭门墙抵人肩池亭巧相通万竹夹涧泉风月岂易量肯换闲忧煎懐公不能休语尽终难宣

　　陈子西投赠长句走笔次韵奉酬

　　作诗我恨无新功良田所积未始丰君侯何事有此癖判却不费平生穷容台故人作书至百篇古体缄幐中剪裁云雾闲孔翠此尚人力亏天工请君直道当【去声】下语莫拟世俗纷华虫古人规绳亦谢去岂不自已光圆融大千沙界大千海置之足上升天宫到头只是旧时我不妨自就声律笼若能言下便领得老夫衣钵当传公

　　简虞子建

　　虞君借屋王城里闭门端坐穷经史游谒俱非射利徒名公徃徃为知已年来清贫渐到骨造命由天常自委属客虽悭北海樽出街尚矜东郭履我交英彦固不少易足如君诚鲜矣连朝雪片大似掌平地未尺俄复止今晨旸光炙瓦垄旋滴虚檐声不已竹间鸟雀快飞鸣庭下儿童争跳喜叩关过我未及欵首问雪诗曽有几自云危楼开破牖尽见山屏羣玉倚逺从台馆听笙箫更煑鲑鱼倾浊醴呼儿诵我湖上句聊当清歌揺醉耳初闻不觉忽自哂过奬飜令増愧耻屡称非伪弗许辩更爱无心真絶比纷纷驰谷跨深坑苟禄贪荣颡流泚辛勤纵得席暂暖争坐成羣又催起岂若髙蹈身不与裹布羮蔬藉温美乗闲书纸本非诗切勿多传召嗤鄙

　　简喻叔竒工部沈无隐寺簿

　　园居懒成癖驾言何所之出门无妨看好雪粉地玉天相范围气増坐车热旋换白鹿骑不须携古囊诗句随雪飞故人昨迁官过我睡掩扉登堂谢不敏欵话俄移时咨询玉照三百树纵未放花堪举巵当约香山翁【喻以香山名其诗编】共了此段竒喜归步林曲问梅梅有辞相看两经年非无主人知去春偶晴多昬晓无不宜静来藜杖横笑去纶巾欹琉璃巨锺深数指月底四弦惊鹊起兴浓何必断吟须快写新词歌皓齿烛遥照路不照花三更露压星斗斜明床毡稳半酣寝头上最爱香云遮明朝再来看亦复送落霞尤物到了竒飘英覆泥沙非徒随步白锦茵转首緑荫森交加于今雪见五六白敛衽何辞让渠色但催佳客犯寒来我自有花开顷刻言余试揺枝上冻已觉欣欣芳萼动或如红豆或如椒若说供诗尽禁用星郎农簿辞林凤素有声名过屈宋访余必待巧乗间却恐梅花解嘲弄

　　次韵曽侍郎

　　世上曽谁歌白雪慨叹风人声屡咽旋虫时叩岂无闻尽发宫商方应节江西源正非旁流文清诗名不易收师承吏业特余事一门玉律夸中州了知着脚最髙处不局晚唐脂粉路涪翁时异屹相望龙勺彛樽满堂聚昔人词赋上三都未必献纳禆皇居且今司刑掌邦赋羔羊化行无诈狙孤生奚贪刍豢说一饭跏趺诸想灭案头何用宝传灯自有公家论语说

　　蚊

　　连夜雨作污渠泥枯茎蠧叶纷满蹊塘坳蠕蠕长科斗瓮腹攘攘翔酰鸡湿生别种蛆蛭类倒掷横跳浮却坠晴风一旦畧嘘吹便解飞腾添足翅初即阳光缓缓游鼓队趋羣屋角头雪片有声飘作阵杨花无树辊成球尔自与人风马牛縁何耳边鸣啾啾鸣啾啾未尔罪扑鬓噆肤驱不退有时深夜呵殿来恼乱书灯犹作祟何人当年假尔名曰蚊岂为文足称斓斑不过脚似豹勇健未必拳如鹰蚊吾语汝汝切听尔讵不闻大鹏举翼辞南溟上九万里如云兴尔又不闻凤凰来仪虞帝庭九章备体叅四灵奚曽逐逐专嚣尘固知比拟非其伦我园墙阴容尔停自全且效腐草萤吸露大胜血肉腥口业既免报渐轻不然熏燎灭尔形吾言匪妄如日星

　　船回过德清

　　溪平如簟不织纹夕阳红叶参差分芦边孤篷饭炊芹风力引上萦长云天将此意慰所欣我倦不饭兴自醺思懒岂复笔下勤一黙中有诗无垠林木振动山应闻

　　夜宿龙井广福寺分韵得来字

　　阳乌翅焦云崔嵬避热马转南山隈边湖兴熟厌频徃幽讨林落穿莓苔涧声引步陟层岭亭矗路侧双扉开泓泉湛碧透坤轴合有龙卧专风雷抚栏立瞰眩竒閟潄挹未敢持深杯瘦笻趋寺更幽寂苴补不到櫩楹摧老僧肃揖选凉坐借床过夜容裴回神灵变异亦喜客跂脉现状潜鳞鳃从容瞻敬忽无覩应悯堕世余氛埃堂中遗像成三老【东坡辨才作亭风篁岭名曰三老今祠堂添颖滨像】英爽长在游天垓认题扫壁说前辈今昔玩视俱悠哉出门因爱月正午桂子秋到须重来

　　七月望烟波观对月

　　我生好竒难比论流水古木期终身卜居城隅易得趣窓户日与青山亲出门陂湖旧烟涸连岁乃尔成奫沦结亭据要虽屡赏物景尚厌非清真商飙入序才两夕猛雨尽洗炎歊尘今晨已复暑不奈挥汗几欲捐衣巾晩风引履到云镜萧爽意象生无垠须臾从地出伟观光洁万丈推氷轮波明上下互发越弥望但怪镕黄银烟芦窣飒杂虫响渔艇隐约收丝缗人生何用计俗眼强起口笑胜眉颦急倾巨醆呌李白今古不问交精神相随拟造广寒阙共醉更住三千春

　　题寒緑轩

　　甫里先生穷到老剰有诗文记林草杞苗菊叶果何佳自喜春风颜色好现庵主人同吾张故家文献出大梁相过肯对桂隐榻握手书社倾肝肠顷年客处东濒海灌畦不仰园官菜小窓寒緑独专名实与天随同所爱所爱既同人亦同岂较早晏时遭逢极知趣尚寓小物过眼斥鷃髙飞鸿闲关馆舍人稀到檐前席地聊从好维杞与菊复移裁撷可烹茶羮可芼晓烟夕露清无边尽扫万古红紫縁对之饮水骨亦仙屠沽儿家休击鲜

　　登城歌

　　二月二十八花开满林莺恰恰春光谁遣插翅飞雪色情知添鬓髪暄风随我登古城逺树如簇山如萦一川渺弥青镜平云翳不定天疑行去船住船纵复横日辉迸射光晶晶逆听万古苍蝇声眼穿故国唤不譍鼎湖龙升朝帝廷还领旧物苏函灵维先忠烈为列星侍尧受命行专征今上移军复四京实遵天时协羣情不战自可屈人兵版圗悉更郡县名蛇荒鸟夷颁朔正礼乐制度重修明漏泉沛泽江海倾小臣笔力鸿毛轻愿书诏命犇驿程涤洗辠眚哀孤惸霜露所坠皆驩盈此意一笑从谁评旧游安期丹想成未须遣鹤来相迎我方居园学长生后五百岁归蓬瀛

　　韩子师尚书致仕

　　丈夫出处无两岐强自分别儿童痴鹿门龎老不愿仕名与诸葛争驱驰天子从臣岂易得履声已到黄金墀堂堂文誉动宸极奕世长策归论思攀辕卧辙昔人事前日作州重见之万口祝公犹在耳拜后爵土同封蕲绪余间发有如此功业盛着庸何疑仙风却与松乔期泛苕涉霅寻幽竒洞天白石人未省剪茅植树亲指麾山灵地妪许时秘恰与八座供娱嬉【山适名八座】人间台榭难顿着临胜向背真天施霞晨雾夕更护耀鸥朋鹭导欣逶迤乡来韩必今复来飞云入步长相随上章乞身世亦有髪落齿撼将何为公未五十方朱颜勇退奚俟谋蓍龟九重嘉赏宠殊职百辟动色钦清规镃也尘鞅方羁縻先德未报鬓已丝髙节凛凛端可师扣门粮休千里赍一舸叫月从鸱夷

　　张户部惠山杨梅

　　尝闻魏伯阳铸丹会稽山功成试其徒未欲泛与餐绐言丹入口命尽不可还一人笃信道快饵肯作难翁复起诸死携手升云鸾临行作竒戏留使后世看聊将一粒变万颗掷向青林化珍果彷佛芙蓉箭镞形涩如鹤顶红如火只随翁字姑号阳姓杨乃是讹偏旁迄今年深少人识地妪山君应记得木生曲直味宜酸此独甘香胜蜜团吾宗望郎忽驰送色映筠篮光欲动想因见此列宿躔曽遣氷壶纎指弄我方水际呼清风葛巾髙挂千丈松为公摘荷盛荐酒此乐城中那更有

　　石首春鱼梅鱼三物形状如一而大小不同尔因赋长篇

　　遐陬编户居海濵不但生涯仰虾蟹鬻盐成雪雪成堆清曝羣鱼趋市卖其间石首最得名随潮百万鼙鼓声长舻巨艑鬬截取急逐风便来王城头中有物从何得精卫含寃口抛石此鱼腹小不容舟只把石呑那患迮错将转上泥丸宫又疑当年潄石翁临流快咽透入脑化作鳞鬛金巃嵸子孙诜诜仍亹亹曰春曰梅俱可喜醉乡贪衒风味髙失身盘脍杯羮里先生趂晴携酒觞柳色正似鹅儿黄与渠岂暇考族谱便结保社南湖傍软炊玉饭乗燕艇撑对柴门乱花径并呼三子伴渔童食肉诸公自时政

　　宿吴江华严院

　　宿云蔽空溪溟蒙我船晓系红蓼丛宿雨滑道树沥漉我车早转青泥冲破程约涉一舍外逺目未快千山供岸傍小店换马去毡裘障冷披蒙茸须臾巾盖不容展莽莽暗雾逢逢风偕行客舆屡掀簸适值官骑来憧憧刀弓负帯竞硉矹驙驷■〈马质〉驖骓騟骢争前迭进步殊窘迫暮始望桥垂虹石塘百丈捍骇浪间有滩碛纷鱼筒鸦羣黑白混鸥起颿影乱点遥波中笔床茶灶住此地得句未必惭龟蒙浮圗屋老且投宿解担正听黄昏钟纱笼炙灯照佛古展席布榻便吾慵酒边纸尽莫飜写睡觉红日生于东

　　山堂纪实

　　莓苔墙下斑斓长烟霏谷口依稀上晨辉径奔【去声】鸟声来夕影屡逢蟾魄晃杖拖瘦路鸣敲铿天台庐阜着脚行中林稳置盘陀石并坐不与孤云争疎红迭翠如先有霜藤蔓縁惊蛇走枝枝叶叶巧相搀岁寒俱是论心友庵前台上晴最嘉数杯薄酒聊随茶客来劝主主劝客醉倒冠履从欹斜且道如今夸甚处见成不是虚排句堂前新展假山诗约斋老子堂中住

　　种菊

　　今年植菊良寡谋丛萎满望如田畴黄深白浅欠旌别未表劲净专髙秋初移风雨连朝恶纔到暄晴骤开却铺毡未暇坐观嬉携笻粗放行吟乐游蜂冶蝶拨不开粉趐云动鸣轻雷霜前姿性本介洁肯受浼辱寜摧颓道人犹拣鲜鲜蘂铜缾换浸重添水一声清磬晓窓深香边坐断三千偈歌縁酒分从来轻正色已定十种名来年自种先献佛不应直为杯中物

　　杨秘监为余言初不识谭德称国正因陆务观书方知为西蜀名士继得秘监与国正唱和诗因次韵呈教

　　人心懐感初因喜感到极时还堕泪亦犹雕琢用功深自发诗中平淡意更须絶处悟一回方知迷梦唤醒来今谁得此微妙法诚斋四集新板开我尝读之未盈巻万彚纷纶空里转君不见严陵使君敛眉头清虚山水吟两秋【陆丈赴官陛辞日上曰严陵清虚之地卿可多作文】又不见国学先生离文句变现佛魔麾总去相逢三翁同肺肠江西吴蜀如一乡只怜我似臭革囊任翁熏染终难香

　　张郎中尤少卿相继过访未果徃谢先成古诗寄呈

　　髙标无过张户部督赋文移多似雨侵晨径造梦蝶床冷坐谭诗捐俗语博闻无过尤少卿议礼辨析纷如争破午逺到煨芋室抵掌谈事非今情梦蝶床前何所有一盏术汤聊代酒煨芋室中殊可怜半椀草茶不直钱登车出门尚回盼邻媪巷童惊走看雪寒水际正萧条安得驺呼连改观世上尘劳忙若钻想欲跳身脱羁绊只堪告诉向梅花我是梅花千树伴春风不觉园中换刺字交驰烦则乱狂歌愈见野人真巨笔掀空合有神

　　秋风

　　秋风本自佳岂直令人悲连宵天上送好月我病偶失登楼时长安城中少人咏风月似厌空相随凌晨吹云满虚际却向山头移雨至老夫识破不生愁黄叶阶前从委地人生三万六千日何苦区区论得失定将印绶弃掷归南湖秋风与我还相娱

　　同魏茂先潘茂洪泛湖终日

　　天将竒观留东南波织翡翠山堆蓝仙庐佛刹互入望渔篷游舫遥相衔清愁闭户孤晴色试逐熏风领佳客平生行处后杯盘枯淡自甘先笔墨放船何处芙蓉开緑幢翠葆从天来凌波生尘想遗佩抚槛徙倚心悠哉秦关将种身九尺须绕茶烟闲虎戟潘君髙隐百不知酒酣慷慨乾坤窄空蒙暮气收斜阳柳色转岸参差香南漪杜鹃易桧海公子爱客邀举觞毕逋栖乌噭城上登车揽辔归相望乗闲结伴须数来与徃不烦拘定向

　　次茂洪韵

　　披岚长啸和岩洞衣汗未冷毛髪知贪竒苦恋足欲驻拥鼻将返心还疑清音来贤秪过目亭下树边俱欠诗归舆渐受雨沾洒客盖转适风倾欹出门倚涧得雄观放泉出匮供游嬉勉赓新句未为报他年共隐非公谁【清音亭名也来贤岩名也】

　　戏赠杨伯时

　　杨侯相逢复见寒梅开鬓色不帯浓霜来君居山县适近我先垄夜半应望灵气勃郁纒崔嵬去年竹寺倾樽罍官来急救老眼饥西枢相公喜人物搜材剔抉英雄窟苍松腴硬久阴崖此亦鹖冠寜肯忽近闻一饭蒙异恩快札好阙休驰奔我诗安得达相门春风后日自东起太岁无縁只桃李【卢仝诗太岁只游桃李径春风不管岁寒枝】

　　以道学谕凤口有感诗写物记事备极词情不容继和矣既辱珍示可无奉酬辄抒鄙懐次韵且名以溪妇吟末章反正不忘风人之义也

　　人间盛衰理甚明势去有如汤沃氷听言一事足叹惋恐君亦复伤中情行都赫奕名王第列屋珠玑多秀慧主翁五十二本兵宠冠诸家当盛世其间属意字以端姿品髙妍兼妙艺燕开云幄萃亲友艳阵香藂尝窃睨转眼陈迹俱已休西风叶飞东水流相逢应怪我鬓改贪情省认俄惊羞波明藏泪尚剪月山浅帯恨犹横秋失身何心养儿女啁啾耳厌山蛮语困居村店少人沽饤饾腥咸污盘爼无言脉脉话最深为君写作溪妇吟人生荣悴由分定有夫不必萌他心

　　赠道士张易

　　道人生长清淮西地荒战血孤鬼啼饱知浊世一朝菌摆落羁馽全天倪穿霞踏月半区宇山水名胜随攀跻我来欣逢大条左握手便许论刀圭蘂珠七言素探讨敷析秘奥开羣迷绵绵玄牝斡两曜夜半虚室腾虹霓同居蜀客话清简物理返笑庄生齐坳堂烛暗坐顷刻石头路净縁髙低倾壶随意荐岩果不假沆瀣求交梨他年相就养灵液肯复自弃沦尘泥蓬洲阆苑恣游宴有句更继肩吾题

　　一日

　　一日不炷香已若神不清一日不觅句更觉身不轻是身天地间假物舒其情君看屐与鍜自可了一生世上纷纷蛮与触两眼看渠怜不足炉烟未断诗已成更肯愁吟头白曲

　　次叔祖阁学暑中过清寒堂韵

　　人材抡选何时停髙者栋负卑薪蒸我家忠烈定社稷任大岂但惩与膺不毛夏渡泸潍水裂面夜踏滹沱氷强敌坐致九顿首和议姑随三折肱至今耆旧话曩昔白发相对搔鬅鬙堂堂传业翁克绍中宸委寄恩重仍禁林延阁望隆积边琐辅镇才优胜知闲未数持烛照神专端与承蜩凝会堂风云趣健步人则父子功侪朋从容中的仰文翰仁者如射弓须弸为山檐外六月冷兴到不忍无诗登袖归镃得正法眼此事肯许叅禅僧

　　宿吴江县

　　既望月轮迟未上更深阔港喧轻浪舟人惯夜自牵撑却嫌炬火光揺晃长桥千柱过顷刻良久阴辉弄云黑渔家裹鲊缚蟹来波紧松鲈取艰得堤平步散情初适此去垂虹纔咫尺登舆风力透衣绵俯槛波声巻沙碛商船鱼贯昬烟隔天水难分但空碧三贤逺矣英爽存来徃频年定相识兴亡慨叹终何益愚智俱为百年客划然长啸起蛟龙共向吟笺飞霹雳

　　玉霄花

　　虚皇清晏仙班朝宝花随现非根苖璆林瑶树振灵响飞彩灿蒨辉苍霄下怜人宇厌凡卉特许福地生芳条细看纎洁谢丹粉仿像翠鬓森珠翘移来泉石助萧爽暗麝不必絺衣飘玉簪失素萱让叶倚墙岂独麾芭蕉

　　撤移旧居小假山过桂隐

　　顷年迭石规制陿大类堆沙戏成塔一株蟠桂两穉松便爱清阴蔓藤匝阶前指作嵩华样引宾纪咏纷酬答迁巢城北倐两期惯有真山坐延纳人生最怕眼见广到处卑凡意难合每还旧舍觉荒陋草树虽添漫稠杂林塘移植势定増未成已想风烟飒朝晴夕晦各异状倚杖闲看更铺榻园中胜赏亦甚富此独宜茶兼酒榼载来非敢效竒章甲乙题朱旋涂蜡

　　崔悫画双鹅引雏

　　横塘暮烟吹雨来白鹅呌风双毰毸鹅儿力小立未定偎母恋哺忘惊猜炎歊生欲逃天垓虚堂有此新圗开芦梢荷叶亦动荡茹句未吐愁难裁

　　震泽戏书鹅鹤

　　市梢茅厂三两间旁有数鹅行复还适从何来令威老矫首便觉髙情闲羣鹅不度风姿少罢亚相随过汀草令威流盼畧无言寄与谁知自瀛岛少焉戞然鸣一声岂暇更顾儿童惊直上青天三万丈鹅在人间夸字样

　　程尧仲以杨秘监所赠诗见示因走笔次韵约观园中桂花

　　我家城中烟云乡秋风晴日千桂香交游半是渔樵郎门前水深通潮江和诗到此推砚牍必不能教鬼神哭何如且向桂花中快泻鹅黄入杯玉去年试君当夏初知君直气非狂夫平生批龙编虎须千言万言长短书诚斋许人以文字须待其人有余味君今莫问且速来不醉明朝花满地

　　真珠园和净慈僧韵

　　冒寒畦菜青黄色意到春风纔一息踏雪山僧折简来不学渡江携履只我方开樽酒如泉浩然得味无中边何须随喜楞伽讲始似闲行白乐天

　　浮庵洁疾戏呈

　　黄埃簸空吹赫日白鸟不度瘖蝉声先生出门数有碍陋巷粪壤愁逢迎家山望断围修竹常说携书伴鸣犊心无拣择自清凉臭腐神竒总超俗

　　蔬饭

　　夜虹照饭光如玉春瓯饤菜肥于肉周郎赤米太寒酸潘令紫姜徒记录饥创塞罢忘贪欲气定徐行手摩腹更能运任着衣裳听尔计髙三十六

　　病起见缾中蜡梅偶书

　　南湖地胜无凡木只说寒梅夸不足四般风韵两般髙黄如蜂蜡白如玉余品缃红亦总嘉早开最喜黄白花去年树下看不厌吟兴被压空长嗟今冬一病恰半月未暇寻梅踏残雪数枝蜡蘂忽先来吹香大慰经年别道人不作羣儿痴三嗅唤醒胜良医黄绢幼妇语难辨一黙自有无穷诗此机亦似维摩老何曽真难文殊倒从兹不病是谈禅命花却为金色仙

　　南湖集巻三

　　●钦定四库全书

　　南湖集巻四

　　（宋）张镃 撰

　　○五言律诗

　　春前一日赋呈诚斋觅荆溪诗编且邀看玉照堂花

　　颇讶蓬莱主相忘不寄诗荆溪虽有集桂隐未容窥地胜人难老春回律自移梅花如有语莫似去年时

　　次韵答潘茂洪桂花见懐

　　藉使音书少何妨好尚通看花虽各自觅句却相同【前日方送木樨诗云】嚼蕋晨烟里搴枝夜月中亦曽湖上坐香底水精宫

　　次韵酬喻工部雪中见懐

　　坐厌増氷地遥思胜热城忘名全道用逺俗养诗情枕病怜幽独心交阻合并晴春开径在自断学渊明

　　雪霁

　　山负红铜日云披緑玉天一晴聊饯腊三白已迎年贵气楼台满春声松竹先诗成縁底事鸟迹印篷船

　　诗本

　　诗本无心作君看蚀本虫旁人无鼻孔我辈岂神通风雅难齐驾心胷未发蒙吾虽知此理恐堕见闻中

　　读乐天诗

　　诗到香山老方无斧凿痕目前能转物笔下尽逢源学博才兼裕心平气自温随人称白俗真是小儿言

　　觅放翁劔南诗集

　　见说诗并赋严陵已尽刋未能亲去觅犹喜借来看纸上春云涌灯前夜雨阑莫先朝路送政好遗闲官

　　杨伯子见访惠示两诗因次韵并呈诚斋

　　自作诗中祖翁难子更难波澜千偈阔光熖九霄寒觅着由来逺成时自好看头头见成字谁道要吟安
　　别去常关梦书来意已强那看多竹地相对两绳床壮志霜空鹘禅心古庙香糠炉熟黄独待子数分尝

　　次韵罗端规二首

　　世态从渠变前山只么新关门便懒退遇事少躬亲和我诗何益知公道不贫两旬纔识面枉是自由身
　　雪牕吾畏友称誉满中边徃矣非乔木生乎仗老天肯来丹桂里须醉白鸥前百计安流好纷纷急水船

　　次武子韵

　　宇内张夫子诗如孟浩然安心从太末【武子旧从天台宏智师游】借屋近平泉眼里弹冠手生来种芋田相投忽离席佳月恋■〈舟光〉船

　　暑中杨伯虎见访翌日有诗来因走笔次韵

　　领取无多话频年顿不疎幽寻尘土外髙韵笑谈余既悟蕉中鹿寜求木上鱼论诗能避暑此意复谁如

　　早饭庵中次张以道韵

　　岂是幽人眼从来可惯山有时纔得见觅句不曽闲野日光尤暖溪梅信尚悭饭余行便去休待暮云还

　　次韵杨廷秀左司见赠

　　愿得诚斋句铭心秪旧尝一朝三昧手五字百般香弦絶今何苦衣传拟自强草玄非近效举世漫匆忙

　　即席次吴季行韵

　　昔逢欣把袂三叹说吴钩共醉虚堂晩还兴故国愁花黄思靖节鬓緑傲浮丘世济王门业洪流万斛舟

　　连日雪未能多曽无逸见惠二首遵欧苏律禁体物语及用故事走笔次韵

　　鹊冻听无语鸥饥望不飞纵饶居士爱亦自到园稀入幕灯生晕飘池水长肥何能巧模写吟思欠幽微
　　待伴犹虚夜羞明或遇朝但依歌袖舞休向鬓丝飘有句清堪比令人意自消暖寒林下具相就可须招

　　简陈监仓二首

　　自到南湖日邻翁识长方一官甘寂寞万事絶思量疎见秖縁懒频来致不妨松林浑似旧相伴踞胡床
　　因病诗全少春中忽夏深清幽百畆地安静六时心树茂晴方好荷新雨未禁泥干容后日闲步酒随斟

　　简周晞稷

　　尘土真堪畏君髯美亦衰登楼纔会面促坐便论诗社日休持酒秋香待满枝客涂书旋买犹似向来痴

　　北山早兴

　　出郭凉舆稳山晨气自浓寺园逢水断塔路过烟重啄木声穿竹凌霄色映松世欢吾傥泥那遂此从容

　　冬至后五日约客晨徃极乐精舍因寻梅湖山作诗纪事

　　烟重山弥逺林髙日倍鲜抱鸡趋野店■〈奭斗〉水入氷田未有三冬雪浑如二月天梅花应早慧着眼竹篱前
　　未苦撩清兴骑驴故遶山松篁髙下处云日徃来间要是从今后休教枉却闲乌巾风弄影画出我诗孱

　　寄呈尤侍郎二首

　　卧疾暌人事逾旬只掩扉野情添懒惰宗伯极瞻依篱落寻黄独檐楹接翠微【桂隐新葺山堂】健来方数日诗又不教肥
　　珍重尤夫子逢人问死生扫门那惮逺出户直须晴为国鬓先白因官名更清何时容卜夜灯畔听文衡

　　宿治平院长老善忍自绍兴癸酉四月住持余是年三月生

　　治平前代寺幽胜占唐昌我始生弥月师初踞上方百年虽未半三纪独偏忙一事尤堪哂相随两鬓苍

　　野芳亭偶书

　　岁岁闲为福今朝命最通看蒲逢紫燕弄柳得青虫但愿诗妥帖何心技拙工山林过轩绂谁谓只相同

　　春晚

　　湖逺慵呼艇春归只闭门树髙应翠合竹静自黄昏轩冕情终薄诗书好益尊人间难办事夜气要长存

　　潘茂洪出疆回以汴都画山水扇见遗报之五言

　　嵩华平生梦骑驴未得游槖中分雅惠掌上起新秋报国何能早需时莫漫忧秖应长近眼过夏亦佣收

　　代书回寄杨伯虎

　　僧舍匆匆别飞花雨过春水村居自乐城市懒尤真载酒青油舫传书白锦鳞访君须及早非是久闲人

　　过杨伯虎即席书事

　　四面围疎竹中间着小台有时将客到随意看花开拂拭莓苔石招携码碯杯昏鸦归欲尽数个入诗来

　　春在

　　春在将回暑晴开尚带阴佳时从易过闲日尽能禁卧室宜重立浮鱼乐又沉有诗无亦好争似有时心

　　游大中干元寺

　　突兀前朝寺维舟又一来殿空金像暗径断石幢摧物相依成坏尘縁漫乐哀僧残无悟语犹幸结宗雷

　　次韵酬张仲思髙邮见寄二首

　　春来慵把酒间【去声】日伴僧斋风雨梅花梦溪山老子懐有人非吏俗同好任天涯归上青云日幽期孰与偕
　　便欲相寻去山光看水光野航因挟策春韭自炊粱踽踽吾才短翩翩子意长文翁他日誉不但劝农桑

　　次韵酬杨伯子兼呈诚斋

　　我固有诗癖怜君尤苦心自闻非为俗异处却同音病后闲方乞湖边秋渐深排门听车骑相与话幽襟
　　见说聪明早童年便与玄细看今日句宛似乃翁篇家谱无他姓文星聚此边何须待千首一首已堪传

　　清晖阁在柳洲寺旧址二首

　　去市无多地重游净客心何人偏种柳今日屡鸣禽浩兴生孤桨归情恋逺岑梁间满题咏寜欠我窥临
　　幽寺知何处风钟送逺撞孤花明几席阴树惜轩窻唤渡轻舟竞窥人白鸟双寸心方自适肯易利荣降

　　买书

　　自笑从来癖诗书满屋藏不充饥鼠喙即饱蠧鱼肠插架牙籖整开编竹简香他年林下去谁与记山房

　　寒食

　　地僻人稀到檐虚燕未过清愁诗酒少寒食雨风多名字因农具襟懐属钓蓑莫惊时节换安分看如何

　　山茶花

　　翠翼髙攒叶朱缨澹拂花来从山堑侧开称画檐牙影薄谁停绣香清似煑茶几多轻敛态月动夹牕纱

　　杨伯子过访翌日以两诗见贻因次韵答

　　晴色今朝好春光恰半头波情如钓渭圃事胜封留瘦觉中黄合闲宜大白浮无端同志侣相过结诗愁
　　句业诚渊海愚方一苇航空成由也瑟难应女娲簧拟易乾坤别传家父子香整翰从此去拭眦望朝阳

　　过翔鸾院留题僧房

　　频年虽并住今日偶能来水槛因莲设风牕为客开诗凡惭鲍谢社近忆宗雷莫问通衢隔轻舟自徃回

　　宿八尺月色陡明

　　将谓无佳月贪程过上湖纔来八尺住却见一轮孤帯露寒于水和烟白似酥江天空想望髙下两明珠

　　送酒诚斋将以五字

　　不应杨秘监无暇问南湖桂树又花发莲池和叶枯雨声秋最好尊酒客非无寄去撩诗眼深惭句法麤

　　过湖至郭氏庵

　　山色棱层出荷花浪漫开只如平日看自喜此时来杨栁侵船影蜻蜓傍酒杯僧庐须过夜城禁莫催回

　　因过张郎中识孙才翁教授时徐衡仲亦在坐成四韵送呈

　　邂逅如相约新交会旧知轩牕浑未暑宾主总能诗小草浮氷楮初篁映锦葵星郎风韵杀我辈盍幽期

　　挽叔祖戸部侍郎诗四首

　　从此无因见南园老叔翁朝廷世臣少文献我家穷达宦谁无分全材不易逢先王勲第一号恸仰天公
　　八郡恢成绩江山入壮圗风流羊叔子才术管夷吾絶笔诗犹在酬君志不渝经纶如有位肯堕浅规摹
　　小小为知已常常说向人论情宗族异问事见闻新囊锦将谁管【叔祖以青锦囊收镃诗专令侍姬掌之】湖园看未真【叔祖自归方一到桂隐】伤心啸庵路不复送亲宾
　　内典存心久家居戒行僧同尘聊且尔着相亦何曽脱却当来袴传将不尽灯欲知归甚处一月万波澄

　　次韵王耘之秋兴二首

　　妙墨真连草清辞角应商襟期容汗漫兴致入苍茫派自王摩诘才分马子长宦途休叹滞眉宇见新黄
　　多士寜王室中宸梦傅岩如何两京客犹挂五湖帆落落云松节飘飘霜叶杉深藏草檄手端欲取殽函

　　夜饮呈叶司户

　　俗薄交难古心亲话许深更长银烛夜院静石云阴冷梦多孱骨修程费老襟松壶梅并插投醉且髙吟
　　偻指抠衣日于今岁六移步趋徒愿学忧患亦何为牕晓鸦同起天寒鴈引悲依仁方再幸小耐了康时

　　题画二首

　　几欲疏方沼泓澄豢小鱼画屏先我意觅句为君书扇举萍疑动纱明水一如林塘能早就肯但植芙蕖
　　草树秋声合乾坤夜气生念闲无复梦坐久屡闻更未试从长劔相亲幸短檠欠伸聊觅枕谁会此时情

　　次韵酬曽无逸宗教

　　自识闲中趣常嫌闹处行湖山真富贵花鸟小声名有客金兰好贻诗征角鸣相期耐霜露斯事岂凡情
　　地秀溪通邑山髙寺矗云望殊惊乍见景胜厌前闻鸡犬人家乐风烟钓艇纷奔程船径过虽雨未西曛

　　徇俗

　　徇俗非能事便幽定宿縁跃泉新作雨装树巧留烟雀喜频频下蜂知小小穿疎风奏檐佩无梦到钧天

　　奉寄淮西总领张少卿并呈建康留守章侍郎二首

　　湖隐门连草宗盟肯屡寻长才明主眷直道古人心又引皇华去谁怜白发侵官居兼静乐贤帅复朋吟【二公同朝日有诗多倡和】
　　别来秋易过幽桂两畨开去岁人同赏今宵梦自回飞云遥楚岫斜照直秦淮地念曽游处春行或许陪

　　伏日

　　未晓雨先骤过朝风更鲜谁知初伏日全是早秋天洗盏尝新酒临池摘嫩莲平生丘壑意不受暑寒迁

　　稍负

　　稍负园亭约新篁带可围看山真耐久临水易忘机野角呼蛇出轻舟趂鹜归还家欣未晚池藻弄晴晖

　　送叶正则秘郎参议湖北帅幕

　　桂隐无期报朝贤去却知累年艰特荐一事必忧时盛世未应尔重来犹可为相过非为数公论合勤思

　　问鹤

　　鹤也来多日今朝认笋舆伞斜聊引避路转亦前驱俗逺眼寜白年初顶渐朱古囊能背否胜用小奚奴

　　送喻叔竒工部括苍二首

　　三见中朝入徐行每后人功庸身较晚名誉众常新有句须同咏今离似所亲政成应必报山郡易回春
　　自复林湖隐相从却恨稀梅花年后白江水去边肥世态纷纷改交心特特违暖晴当送别敢望欵柴扉

　　山寺漫兴

　　未到枫林寺常吟半夜钟乍来冲路雨少坐怯廊风潄齿村茶苦看碑大字工出门山惯见何事意无穷

　　杨仲子携诗见过次韵酬赠并呈诚斋二首

　　老监过陈实贤郎似窦羣共将竒句了不许外人分访我三竿日萦帘一炷云当家相见处那此世情欣
　　爱水移居宅行藏岂但迂若非风月管枉伴竹松臞野服常寛帯芒鞋亦断絇请君看此老堪作贵人无

　　重过凤山髙氏

　　屋负山陲晩篱侵水泺秋农桑能自力鹅鸭岂它求逆数曽来日遮留更觉稠夜歌听欸乃催兴满沧洲

　　永嘉张仲思相士过访坐间索诗

　　便静非形色相逢子独知功名槐蚁话文字壁鱼痴剰取朝贤誉何须隐者诗南湖鸥正狎休误凤凰池

　　园桂初发邀同社小饮

　　故故论年赏新看惜未多一香叅众树千月下纎娥今雨胡能阻秋虫亦复歌有情毋恡醉斯世合婆娑

　　桂树下作

　　芳桂年年种今秋两倍开略无蜂敢傍为是月中来幸自晴多日须■〈扌弃〉醉几回便教香杀了犹胜别人呆

　　过冷泉

　　未喜亭阴坐先贪树畔行溪浑因雨瀑岩近得风清一饭幽人福三杯太古情尚须氷月挂来放雪涛倾

　　桃花

　　园翁能好客折赠小春桃却为开花少翻成占格髙来年红烂漫绕涧碧周遭莫忘阊门外曽将进浊醪【桂隐爽涧种桃三百余株】

　　杨秘监补外赠送

　　止是寻常月今宵不爱明江边有归客都下减诗情上自怜公直人知暂此行贤郎先返舍应喜候门迎【秘监久欲求去数月前命伯子主簿归葺故庐】

　　名新酿曰白鸥波以一尊送佑圣观刘髙士

　　酒熟将何字白鸥波正如一瓢谁合饮髙士观中居汗漫涵无象鸿蒙洽太初醒来松戸晓应念臭于帑

　　湖南舟中赠日者

　　坐上君但笑人间我最愚百年休较命今日且航湖地旷山霏薄风熏水叶麤寸阴方解惜总是已工夫

　　题方竹杖松根枕二首

　　鹤骨何能尔龙姿或果然锋棱四面峻节操一生坚界纸书堪使敲针钓最便从教方有碍终不效规圆
　　郁郁凌寒色来宜此地蟠解衣轻盾日假盖得秦官香宿风微堕青留雨未干通宵岩侧梦根窍手藏丹

　　梦觉

　　梦觉西牕晓听风过曲廊好诗非易辨闲坐尽无妨人静鸟乌喜雨来花草香寸心经患难况复近秋凉
　　二十年前事浑如梦觉时漫行荒路径难认旧亭基尚记因逃暑曽来学赋诗如今无可好植杖欲耘耔

　　夜半浴

　　浊热不成睡起看宵过中繁星珠结网片月玉为弓赋鹊情何有驱蚊计颇穷犹欣汤浴后肤受緑苹风

　　次韵答曽司法

　　精神由日就格律忌雷同我匪从它入君应自此工多岐怜世路力学振家风莫易朱弦絶千年论最公

　　命鹿

　　双鹿林泉友新居后我成角低方长旺斑嫩末分明濯濯菰塘晩呦呦草径晴仙畴吾种玉汝辈耦而畊

　　正月三日同诸亲从叔祖阁学登寜寿观东西山寻至邻园次叔祖韵

　　超旷欣便静纷哗厌处浓客亲非外约地胜适新逢诗兴骖黄鹤仙情寄赤松烟平千万户此处认歌钟

　　次韵寄斋赠竹居

　　振俗还风雅乾坤觅句中夔皋渠合遇郊岛我甘同浩荡投鸥水清和飜燕风相投两无语声逺莫摩空

　　安乐泉亭上午憇

　　修竹有风处道人无事时诸公难入眼不用总如眉得价婆娑重投闲懒散宜三年何足道【仆归桂隐恰三年矣】坚判百年期

　　暮色

　　暮色云端合晴光天际悭鸟羣科斗字山态倦螺鬟寂寂功名会纷纷车马间拍栏情倍极烟老罩鱼湾

　　夜坐示客

　　身世长歌里于今得好朋露阶秋到竹风屋夜吹灯菱芡供馋口圗书伴曲肱头颅知自揣顾影笑鬅鬙

　　表兄刘东玉提干挽诗二首

　　王祖扶天日同声外氏翁功勲俱卓越门户合穹隆诸舅今何在唯兄命亦穷贤郎须力学一线续家风
　　襁褓予多疾三年托渭阳未能看击瓮常是戏登床转首尘埃里惊心岁月长挽兄赍志去倾泪入诗章

　　老笔赠铦上人二首

　　握手四年别满心千偈禅清灯纔软语新雪尚幽眠了了飜身诀寥寥断臂縁我懐吾自会恶句莫多传
　　已事殷然急江湖第一流才髙楼五凤伎进刄全牛可惜梅花节忙回竹叶舟老师应赏棒碑巨压东州【佛照命上人乞田记于陆太史已得之】

　　自咏

　　事业新来别贤愚久自知作文时似呪写字忽知锥卖屋因为宅谋官本近医有来评世务好好只相随

　　道院书壁

　　约客探名胜停辀得所欣山寒多作雨洞古不收云夜宿听鸣麂晨斋饤野芹黄冠尤喜事添注石炉熏

　　次韵叔祖阁学题逸村亭壁

　　桥逈有牛过村深无马嘶哨风惊客袂膏雨慰耕犂游目花通野吟情絮着泥幽坊惬虚眺况复见新题

　　野芳亭书壁

　　山向林间出船从草外撑行来风数刻坐待月三更政自安闲散谁能管爱憎新功喜今夏阴满蒲萄棚

　　客舍夜闻吴讴有懐南湖

　　屋漏灯垂粟墙欹螾唱丛断编非径捷隅座且丞聋歌听鱼蛮子盟寒水勃公月明今夜梦清杀苇间篷

　　牡丹

　　分数论春物都应让牡丹几枝单叶紫满担夕香寒除我知心切从人得句难肯辞回棹日多瓣剪来看

　　湖边夜兴

　　夜月虽愆约秋云却荐凉桥明縁水净树近觉风香众论轻闲适幽懐贵老狂从今无复病处处养生方

　　夜述

　　客去情宜独宵长睡未忺露多应冒砌香重欲蒸帘较利真谁得耽书肯自嫌炉存金粟火煨蓣不须添

　　寄呈史太师二首

　　昔为金阙相曽是玉皇师近即维垣拜还从彭祖期传闻风景胜多赋洞天诗肯示渔樵否林间要勒碑
　　自怜氷氏子父祖已登门屏迹千官外驰书一品尊华戎心处活【寿皇偃兵生全南北之民公实主议】经传语前论【公闲居屡有经解】欲理西风棹因瞻祇树园

　　谁谓

　　谁谓闲无事闲中事日生和香雕印脱记石假云名水取从龙井花移自马城若将朝市比忙处却多争

　　问讯家林蜡梅

　　蜡梅吾甚爱园种未能多旋去东南竹新添二十窠离家俄半月放蕾想盈柯前日丁寜句花神记得么

　　行次莺脰湖

　　震泽怱怱过胥塘渐渐来风髙多罨岸船侧屡翻杯积草摊渔网疎林聚客桅景逢宜急冩句过恐难裁

　　皇太子生辰诗

　　庆协丁年应祥开甲观雄九霞光绚烂重日彩曈昽根本千龄固元良万口同文孙觌尧法圣子奉虞聪视膳长遵度怡颜但饬躬形容歌玉粹瞻仰见渊冲象辂陈公尝舍里第为兰若仪肃鸾旌定制崇承祧虽位震宝俭只扉铜典学勤无斁谈经异必攻性天元启辟讲席更磨砻以贵厘京兆维禋礼昊穹理繁情毕见陪祝敬弥隆善政邦人洽纯诚帝赉通澄源基广太王鬯福延洪绮甪从游盛应刘藻思工德尊谋不用唱古和无功八法谁云易前朝论亦公规模传圣上意韵出胸中草轴方翔凤真题复起鸿聨翩来殿戟焜耀到门蓬雨足湖山秀秋成黍稷丰菊香金错艳橙嫩玉垂丛五学欢声合三宫喜气充骈蕃恩莫纪洋溢誉无穷得数多椿栢齐年指华嵩前星髙拱北少海正储东拜手羣僚集裁诗瑞锦蒙何尝惭鲁颂自是迈豳风拊迹希随骥驰心属梦熊三熏申善祷小伎媿鸣虫

　　对雪

　　漫记今年雪先悭半月晴乍飘偏有态猛下却无声水绕长春圃人居不夜城弄寒羣犬戏惊晓独鸡鸣桥冻泥添滑牕虚纸借明冷妨梅早慧髙妬柳轻生瀹茗尝深鼎临书厌短檠鹅迷鹇失素鸥混鹭争盟日壑银烹出龙沙粉筑成歌盐唐按谱聚米汉谈兵曳履需公诏呑毡感使旌初平羊变石白起甲填坑贾舶停珠浦朝骖萃玉京駞铜夸北録马瑞遇东瀛云凝情俱淡风旋力骤狞藕边侵纬宿酥畔比螺蛏敞坐诗笺接欢筵舞袖迎縁甍方盼转入幌忽萦盈烟满空翔鹤潮翻海纵鲸蓝田难爱宝月窟助蜚英瓮罩杯谁覆盆氷镜不倾瑶随王粲佩玑缀李彪缨豹舄宜分色麻衣浪拟清齐腰休更举巴曲试烦赓

　　巾车

　　听说小巾车形模似竹舆双轮毡褁去三壁帽开舒僮矮行携砚鬟娇坐奉书岢峩回径处轣■〈车录〉度桥初鹤引青莎软莺看翠栁疎袖炉香正喷背榼酒多储过爱凉轩敞停因燕馆虚直须教画看全似出尘居缓驾终调鹿忙牵莫命驴只縁心荡荡自到境如如剰有真堪写时无愤可摅尚惭销粟帛何事免缲锄命驷邀朋客笼鹅谢里闾屏星前日梦不枉赋归欤

　　南湖集巻四

　　●钦定四库全书

　　南湖集巻五

　　（宋）张镃 撰

　　○七言律诗

　　庚戌岁旦次张以道韵

　　农家正旦喜占晴老圃观风趂早春两事欲寻强徤日一生常作太平民绍熈初岁新开厯典册崇仪极奉亲词拙固难传乐府水边闲示钓鱼人

　　立春日访梅裴氏园

　　下马东风恰到来午烟沙际日烘开长松寂歴寒声少逺栁葱茏绿意回零落欢游逢故地夤缘幽胜逐深杯湖边不使侬先咏枉却今年处士梅

　　正月八日喜霁

　　未春天气已佳晴病起光风满意明竹色舞帘金翠活鸟声穿户角宫成黄麻天上登周召浊酒林间慕绮荣从此寻芳绕阡陌野翁相遇诧时平

　　灯夕

　　挿花呼酒少年场烂赏花灯十里香璧月当天星纬少珠帘排户乐声长非缘风景今殊昔自是情怀老不狂赢得安禅心似水碧琉璃照佛龛旁

　　次韵潘茂洪春日书怀

　　东风渐放栁遮门隔水人家聚似村渔艇逺来夸甫里僧邻闲过讲慈恩花繁惯识蜂情性昼静初闻燕语言病起适逢春正好莫教诗思却尘昏

　　春晴独坐次叔祖阁学韵

　　■〈髟上监下〉鬖绿栁拂垣衣课蜜蜂忙踏蘂归须趂一春随意适极知万事转头非添垆麝饼遮残火拥案尘编絶故韦便当清欢忘肉味况安淡泊少甘肥

　　三月十四夜观月思南湖

　　期会纷言不到诗拙哉前计只心知纵当吏散庭空后争似山行水泛时栁影半笼明处路苇声轻窣暗边篱波神擅此三更月定讶今宵欠笛吹

　　寒食不出遨

　　湖南寒食又今年宿雨连朝洗旧烟竹叶酒边闲凿落杏梢墙畔出秋千游欢殆类前生事老态惟思白昼眠明日水边晴更好只愁归思渺秦川

　　五日荥阳郡王饷酒

　　闲中滋味谙来惯懒费心情为节辰丹篆但期诗祟去红泥俄见酒壶新移船遣送随鱼信洗盏开尝对鹤宾絶胜渊明过重九东篱空伴白衣人

　　重五日不饮偶成长句

　　林墅光阴日日新不因时莭强随人青红雨砌戎葵栁金玉风池荇菜苹千载是非均似梦一朝醒醉肯沈身彩丝菖歜喧儿女谁信清吟兴独真

　　五月十六日夜南湖观月

　　良宵观月岂无人未必能看到四更山载塔灯金笔立水摇亭槛玉帘横歌从菡萏香中起酒向玻瓈盏内明谁信南湖当暑夜葛衣风透觉寒生

　　对月

　　景竒天遣助诗豪意快惭无炼句劳一夜月晖金盌出万波风摆玉鳞髙衣冠城里多新贵酒脯船中自老饕未着丛书追笠泽此行扶路且逰遨

　　烟波观月示客

　　半年殊少夜间来湖上今宵絶点埃人老纵教过百岁月圎难保看千回舒眉酒饮休辞满冲口诗成不待催自有一般堪乐处却言山水近亭台

　　七夕前一夜翠樾堂设醮

　　矫首千寻古杏櫩逺林空处月钩纎龙蛇薮泽秋声起牛女虚空夜气添满荡荷开从北看危栏塔立向西瞻绿笺封事精忱达髴郁天香羽袖沾

　　七夕

　　秋近疏飙未转凉彩盘珠阁巳传觞佳期天上频逢节却老人间未有方蟾魄嫩明情缱绻鹊河斜界色沧浪瓜盘华锦空儿剧祷旱于今仰圣皇

　　秋暖

　　秋暖浑如水上春意行幽径散衣巾海棠突过色尤好荷叶打空芽更新焉得便遭田父饮不须真现宰官身今朝涉趣初悬榜争覩何妨走四邻【桂隠园门名涉趣】

　　秋夜

　　踈星歴歴间银河天澹浑疑泻素波墙角影低遮月少树头声壮着风多平生但念长闲好万事从教若梦过要足一诗添故藁小山池畔更婆娑

　　次夜月色复佳游霞川锦池二首

　　倚栏看月兴难平载酒还须入涧行竹顶有时翻鹊翅草根随处闹虫声城中岂是无人赏船里何曾卧地撑游遍一池心未足乱荷丛底听三更
　　畵桥烟重栁垂垂露湿衣裳透始知丹桂花香墙畔起水葓枝影席间移思量究竟都如梦恋着休闲煞不痴夜半江潮声正熟归来纔是欲眠时

　　秋声

　　林居多解识秋声岂是松篁耳惯经桐杂蝉鸣愁易起蕉和蛬响梦频醒琅琅急雨喧荷港戞戞清风战苇亭一事古人犹可恨不言杨栁最堪听

　　秋风

　　策策惊飙战素秋梦回衾幔亦飕飗不传鸿雁秦关信可柰苹蘅楚客愁作赋未须悲落木挂颿方喜助归舟何须更借抟扶便自是层霄九万游

　　赠鴈

　　我自江乡有姓名相逢契合义相亲连行几宿来栖草戢翼常时想避人石岸风高难到县今宵船住定为邻南湖若肯寻幽隠却把衷肠自缕陈

　　重九前一日领客登城即席次张以道韵

　　未倒花前凿落金登携那怕嫩寒侵归牛下陇争浮水宿鸟随山不过林衰鬓预吹明日帽放歌时带故园音菊烟桂露虽情物须索髙蟾管夜深

　　冬日

　　半空飞雨整还斜翳日游云散复遮七字吟情书柿叶一年心事约梅花关门人识陶潜室静坐自疑龎藴家纸帐蒲龛方用事更须何物作生涯

　　十月菊

　　幽芳何事独开迟寂寞寒金照短篱老子樽罍方欠此春风景物最相宜要随得暖南枝发肯趂登高九日悲飜笑陶家门外栁夜深零落舞腰肢

　　冬至日晓雪庭桂一枝着花戏成长句

　　居士归来百事嘉木樨雪里也开花麸金一掬枝头小药玉千沟屋上斜境界许奇非浪得色香俱静更何加高寒似我休拈出微笑从来少作家

　　侵晨飞霰薄暮雪未成

　　呝喔花冠梦易呼冻天应遍色模糊旋听索索敲松瓦便拟翩翩傍酒觚一白要从高砌看双清先喜小山俱晚檐坐断违消息待问林深寺有无

　　园中梅有开者寄呈当涂叔祖

　　春到林梅得重权首冬疎萼巳争先移栽尚记陪深斚静看因思觅近篇佐世勲庸金鼎味贪闲怀抱竹篱烟临风欲寄横斜去梦绕江城暮角边

　　昨探梅冐寒伏枕病起闻花巳开尚苦雨阻因成长句

　　小园春事果如何分数梅花最占多贪看满梢初的皪病妨连日绕婆娑鸠声唤雨风还至鹤骨栖愁梦独过艳阵香天飜霁色明早■〈扌弃〉取醉颜酡

　　寓舎听雨忆园中梅花

　　阴霏非是妬春华薄命诗人带累花烟逼艳低侵竹冷风拦香横逐溪斜开时数日曾邀客别后连旬阻到家檐溜可堪声彻晓梦中余恨亦无涯

　　晓探晴观梅

　　天鸡催日界牕横蹑屐看花兴便成正尔飞霞舒彩佩尽渠宿雨结珠缨飘零未带溪边笛缥缈如临海上城身世长吟谁会得华祠梅市总逃名

　　次韵周昭礼见寄兼约观园梅

　　沙头晴了便回春巳觉青苹媚暖津但课浇畦园内叟何心说剑里中人超情耐乆宁拘逺合处无多颇复伸待得梅开醉香海健呼重看老精神

　　约斋西窓先有垂栁腊后四日辟地增植花数十辈

　　经年规画种酴醿栁际春将一再归蔓草藩墙纔放逺海棠桃杏得成围连宵冷月知予乐数日条风挟鸟飞尽写前人题品句诵声时撼绿窓扉【花每种择名公诗数篇书于壁间】

　　雪

　　阖夜惊飙落树巢平明沟瓦渐迷坳鍪函静听来千骑珪璧遥知委四郊再白呈祥矜大稔积阴嘘气遏方苞池边废沼邀闲立乍合冰澌怯杖敲

　　雪晴希稷次韵再赋为答

　　冻枿归禽易辨巢烛龙分耀入堂坳长须喜戒锄荒圃小队闲思猎近郊坐许刚筠全直节行看弱栁发新苞僧炉遥想煨松柮犬逐譍门认客敲

　　丙午十二月晦日雪霁

　　晓爱晴晖万瓦融近山春意便葱茏敲氷踏雪三旬里送腊迎年此夜中仁政果能销运厄【皇上以积雪苦寒释囚犒师穷民家给镪粟欢声沸动和气充格阴曀顿解】闲家何幸乐时丰明朝扫径看桃栁要识天公两様风

　　守岁

　　寒缸孤照听更迟情绪斟量睡却冝春向岁前三日到老缘头上二毛知朱泥逐疫烧灵药桃板书符换旧诗但愿明年更闲散无灾无难复何疑

　　夕霁

　　霜雪连朝作劲威暮来吹散景偏宜未开璧月千秋镜已建金云十丈旗脱帽渐看山峍屼袭裘须判酒淋漓乗闲书纸休嫌数簿领丛中怕说诗

　　春分后一日山堂述事

　　永日柴扉手自关不惊时序若循环炼成黄土为真药守得青苔遍假山戊巳燕知随鸟歴西南樱喜趂花斑春光莫恨中分过能使时长始是闲
　　每到山堂懒作诗今朝诗兴觉偏宜层林飒沓阴填户乱石巃嵸翠绕池猛欲近前闻紫燕忽听高处啭黄鹂风铃不必檐间语境界非凡我熟知
　　老圃工夫愈可嘉种藤萦树尽开花人间似我能闲少石上看云到日斜樵径有苔休埽叶茅庵无客亦煎茶两边最喜添新竹夕照斜时渐可遮
　　岩通道院碧桃姸别号琅华小洞天香火微官方称职轩裳闲梦自无缘星坛夜礼魁罡列丹室朝存震兊全絶粒飞升休慢语不求人已是神仙

　　闲课

　　居闲投课孰为优似此工夫尽不愁量涧打船轻似盏转墙开径曲如钩巳令山圃收黄犊又葢湖亭记白鸥春水画桥桃四百新年那羡武陵游

　　自咏

　　南湖老子太汗漫第一生来懒做官钱物用多常是解权门路便不曽鑚红裙遣去如僧榻白髪梳来称道冠若没祖财教饭饱定应饿作壁鱼干

　　自叹

　　居士年来更觉痴竹梢云过望移时晓窓倦栉犹思梦夜榻忘眠尚改诗匹马未能随李广一丘端欲效元规客谈休讶无心对贪看蜘蛛结网丝

　　山堂晚兴

　　小堂清占景无哗不向阶前种俗花过雨家茶脱黄玉近霜天竹缀丹沙静眠宁羡蚁来梦孤坐屡谙蜂报衙万事一身安分定关河休用发长嗟

　　园中晚兴

　　满襟斜日澹如秋烟竹湘花结暮愁几树蝉清新抱叶一湾鱼乐旧忘钩蔬盘饱去山家饭楚调吹来水国讴此事不教千载识苦谐时辈祗贻羞

　　竹轩诗兴

　　柴门风卷却吹开陿径初成竹旋栽梢影细从茶椀入叶声轻逐篆烟来暑天倦卧星穿透冬昼闲吟雪压摧预想此时应更好莫移墙下一株梅

　　偶书

　　移居桂隠诗全少半为支离半为慵今日一杯纔引兴便成七字不求工鹤来池畔闲寻水蝉在松梢快语风门外车尘红似火唤渠不应嗫嚅翁
　　花栁无情浪占春浴鹅波暖早方熏催畊野旷鸣黄犊瞰客篱疎立茜裠■〈扌弃〉睡工夫便日永得闲滋味苦愁分行行快趂风烟阁莼鲙诗坛要策勲
　　清晓啁啾响众禽共忻暄色上穹林巳如料峭春初景不作萧条岁暮心堆径尚看桐叶在遶篱那顾菊丛深秦正嘉月将何祝长寿新芽当酒斟【客有送建茗来者名长寿早芽】
　　野水因晴自少文淡云当昼不容昏夹泥船小纔通港洗菜人归定入村布榖飞鸣随燕去舂锄俛啄得鱼吞春风有得诗如许妙处从来复细论

　　客有折秋香来桂隠者喜成七言呈以道

　　半纪移居野水旁年年尝为木樨忙若非老树从头发安得西风彻骨香数朶折来犹甚爱满林开后得无狂今畨莫把寻常比一段清香两主张

　　南湖书斋

　　雨深愁入树花飘尽际翻晴现帝霄目力壮时苍岫长心情闲处戏鱼跳秋云总是诗家物夜市今连里陌桥船子不来同载我却惊翡翠出兰苕

　　题尚友轩

　　作者无如八老诗古今模轨更求谁渊明次及寒山子太白还同杜拾遗白傅东坡俱可法涪翁无巳总堪师胷中活底仍须悟若泥陈言却是痴

　　次韵叔祖阁学秋兴

　　岁序推流感世浮乐闲宜早向农畴修梧绿减俄过夏短髪丝添剰得秋千古是非归啸傲一门酬唱胜交游祗因名句多难数常笑区区赵倚楼

　　桂隠花正开得诚斋木樨七言次韵奉酬

　　未说香高众卉林清名先巳入人深衣青萼绿不见佩屋贮阿娇纯用金乆恨酒肠悭似琖更输诗字响如砧公能为办归休计肯向花前叹陆沉【真诰载萼绿华着青衣而不言佩玉】

　　诚斋再韵见遗走笔复和并邀尤检正京右司观花

　　要趂清霜未染林小山同赏桂丛深巳■〈扌弃〉醉后纒头锦莫待风前布地金兰桨遡流歌客棹麝材匀捣付香砧戈挥就借如椽笔不信湖边日易沉

　　诚斋三用韵因更和呈以坚顾临之约

　　不比先贤傲竹林鸣驺许过径蓬深瑰词走送惊聨璧钝思追酬漫注金岩底幽人矜社瓮闺中幼妇感秋砧何如醉袖淋漓墨一笑人间百虑沉

　　尤丈京丈和篇踏至四用前韵为谢

　　江南从识桂花林岁岁逄秋属意深夜气未添承露掌晓光先上辟寒金玉笙殿逈应留月鐡杵岩高不用砧争似吾家种流水拥香亭榭绿沉沉【李卫公乐府桂殿夜凉吹玉笙衡山记载桂英岩上凿石为臼有鐡杵倚岩畔】

　　五用前韵咏丹桂花

　　遍看韶淑万花林谁似秋风巧力深点注红泥千日酒剪裁紫磨十分金色迷仙令疑勾漏香醉姮娥忘藁砧莫把钓竿烟外去珊瑚休道海中沉

　　安溪山间寻桂得之

　　心期经岁只秋芳况有溪山近好凉天宇荡开暄浊意岩花催就泬寥香招寻拟把深枝折爱护休令背蘂伤三五氷轮行散影仙凡同异要平章

　　晚步池上

　　藤杖徐穿竹径凉地寛那更水云乡山明屋背髻鬟耸蝉奏树头丝吹长蓑笠钓船家自有轩裳朝路梦俱忘英雄本志今朝得十畆香荷着醉狂

　　纳凉至夜深

　　积潦斜阳忽射阶夜深穿树雨还来披襟径放清凉入倚扇微教懒困催出草乱萤时自照呌空孤鸟暗飞回贪吟四鼔犹妨寝除此人间念总灰

　　游石湖

　　几年飞梦越来城试扣柴荆恰快晴松菊正愁闲客意烟波真似主人情黒头据要方行志绿野当年浪得名我亦邻乡植桑柘访公非为忆莼羮

　　泛湖

　　驳云飞去见晴岚迭巘平湖影共涵景与新诗争上下天将真赏冠东南频来但觉如初到得侣何妨纵剧谈归路一弯明月好闹花风里跃华骖

　　曲廊

　　曲廊桐树绿阴阴檐佩风来奏玉琴但有踈帘知独立更无尘事恼闲心雪霜鬓畔谁能免城府胷中枉自深二六时辰真快乐坐禅纔罢即行吟

　　自横山归偶成

　　杖藜如向碧空行路转松杉面面声遗庙香残人少到古台仙去草闲生都缘世念多时絶不但尘襟逐境清却上小舆归寓舎晚峯明暗紫烟横

　　秋日登集仙台

　　地荒无处可追游赖有兹山景颇幽逺水一隅横雪练乔松千丈舞云虬飘飖霞想生来避胶扰尘心老更休不向是中观月去城中那可度中秋

　　圣井亭

　　重到虚亭意豁然望高容易觉秋天山连旷野全无水树杂轻烟间有田极目几时忘去路西风何日送归船残蝉更唤斜阳好衬出金刚翠筱边

　　离城中

　　雨后溪流尔许深枕堤楼阁静沉沉暂来殊郁登临恨欲别难禁去住心倚槛乍离桥百尺系船犹恋栁千寻黄昏最喜林端月影掠波寒彻底金

　　野芳亭写望

　　晩雨凄微叶未斑小亭非但揖西山船行半出青蒲末塔立参排杂树间了事儿痴妨剧醉澹阴天气合清闲幽居不与红尘隔退食何能一往还

　　泛锦池霞川呈张以道二首

　　夕风轻扬一池香遥为荷花泛短航俗子几曽贪韵胜闲人嬴得放清狂幽栖野鹤林松黑乱扑流萤水叶凉会取渭川当日意不将终老俟周王
　　戏选婵娟结伴来画桥低处侧鸾钗娲簧静试醒松响鲁酒聊倾旷荡怀万事亦须从使便百年无过任天排怜君近许同心友分取湖光到竹斋

　　以道次韵因再和二首

　　秋林何翅一般香楚思无穷属野航不必再参龎老语要须先会接舆狂青灯渐向韦编熟白露初添玉井凉乆矣荡除人我相莫疑高尚鄙侯王
　　顷年寻地喜初来墙下松飘满径钗屈指五经寒暑候教人一扫利荣怀南湖又共诗翁住东寺须连单位排触景未尝瞒昧得肯从颜氏学心斋

　　蒲龛

　　纷华尝遍气豪麤未到衰年一点无行幛不施机上锦坐龛秪葺水中蒲斜斜策杖随椶屦寂寂闻香对瓦炉若昧那伽常在定结跏徒费钝工夫

　　雨中约梅再赋

　　寄语堂前万玉枝未须开尽等人归行云佩杂衣从湿溅水裙轻步自微关塞垂杨横槊赋禁津芳草掞毫挥为君岂复仍关念看到清阴碧实肥

　　寒堂梦松

　　堂成初喜豢髯龙肯梦当年十八公寳树未穿烟际雪钧天先听日边风成丹得所从春首栖鹄无声过夜中谁遣墙阴接芝径月晴应是费拖笻

　　苍寒堂

　　短桥斜路入松林何止能销利欲心眼悟一真清净色耳通千古泰和音尺量梢影邀僧记竹护根茎恐鹤侵莫讶砖炉多宿火春晴犹似处云深

　　约周希稷游湖上园

　　句法叅同李翰林风流依约谢宣城放怀应喜醉三日听曲知无误一声箬叶露方高石室桂枝香谱度银笙西清东观迟归去相就盘跚勃窣行

　　夜自叔祖北园归

　　夕霭生凉竹径迂快风吹马出通衢疎星落落连城阙击鼓阗阗杂笑呼竟日浪追河朔饮几时真在辋川图归来小憩松棚下绕烛飞虫索扇驱

　　出寂照行至书馆

　　茅屋鸡声过日中热云蒸雨转无风形劳自背当年说句快全夸近日工破院未成投宿计【初欲到广觉寺】枯田犹觊入秋丰情知必没扬雄宅看竹何妨揖主翁

　　清夏堂

　　去岁临池未葢堂暑天来看巳多凉穿花鹭立青为伞放棹人眠锦作床今夏好风帘影动良宵闲坐月华香低头笑向阑干说有汝诗中味更长

　　碧宇书兴

　　非关鄙性泥林泉境熟由来意自便童子静看煎药灶鹭鸶闲上钓鱼船隈丛野石云蒸黒带雨堤花锦压偏办取一生无别事饥时吃饭困时

　　眠卧疾连日殊无聊赖客有送二省闱试题者因成四韵

　　春恨都缘少得晴雨声浑是落梅声新愁多病易投隙薄命壮怀难抗衡人世只宜常放逸杏花多爱逼清明青袍白纻纷然梦自笑生来入念轻

　　述兴

　　履声几月到园稀雪后烟香特地宜巳见新晴巢喜鹊更添垂栁客黄鹂人来有话亦大好酒不酬春奚以为今日正晴休怕冷笑中天地角巾欹

　　睡起述兴

　　功用今年百倍加圃中添就好生涯大于桤树夜合树肥似桃花巴榄花煮酒未尝先问日夹衣初制渐裁纱起来不是贪眠在斋后僧怜未瀹茶

　　自料

　　自料躬耕体力微他年为圃雅相宜植茶要是依桑荫种芋先须纳荳萁药爱金樱长林薄花因木槿作藩篱祗应分絶陶朱富不愿鱼繁六畆池

　　遣兴

　　笛簟疎明压砌窓重阴经日闭修廊黄梅未长先愁雨翠树将成拟纳凉蔵袖好书多便看伏瓶生酒渐堪尝谁能自缚无涯事早办风漪百畆塘

　　昼寒一杯輙欲酩酊因静坐道室

　　岁晏常多白昼阴软帘毡帐御寒侵观书偶要得天隠作传定难题醉吟犬吠逺闻风绰散叶凋谁顾雨堆深湖边莫道春回未紫草依稀动絶岑

　　晓寝喜成

　　人间一事最幽竒病醉皆非半睡时经纸屏低心正惬木绵衾暖足慵移蘧蘧蝶梦萦孤枕呃呃鸡声过短篱无奈冲寒早朝客不知疎拙是便宜

　　戏题

　　人前一语撞翻墙直气西秦本故乡雪野射麋轻队马杏园移象矮交床诗忙渴砚酒磨墨睡足趄廊花夺香矫揉尽归官様去有时闲笑错商量

　　改旧诗戏成

　　不作新诗只改诗当家功用亦几希全牛迎刃未能解六鶂遇风先退飞欲脱规模还似旧枉教躯干不曽肥何如尽付红炉火免使羣公说是非

　　次韵张唐卿

　　迩来衰鬓渐当箝杖策投繻感壮年得失暮三朝必四才能人百已难千顾形真是臞仙薄琢句何堪大手聨纨袴纷纷能索我劳君眼力世情边

　　次韵酬唐老见赠

　　菊边莎处坦平居危径吾知勉覆车争似实时三盏酒何曽得力半行书鱼乡坐占真清矣蜂户行看亦要如过我不疎君始信向来犹恐压荒墟

　　次韵谭徳春见寄

　　端的公宜语个中对山萦碧照清冬鹤毛雨渍苔钱古蚁穴风堆橡斗重已乏尖新陪世话断无阔匾拆书封一轩煨芋方题榜时过松扉慰我慵

　　即席次韵器之相赠

　　会闲须是莫论年直把浮生付且然桂隠欲为山宰相漆园曽是地神仙看抄妙句行催酒更向清流卧泛船但喜相从得真乐何心玩世学前贤

　　次张以道韵

　　无愁便是乐无涯看破纷纷眼里花旋洗杯盂将酒试重糊窓户把风遮丹房火鼎频添水衣柜香炉就焙茶判却一生闲理会共君难数第三家

　　次韵奉酬张野夫见赠

　　谋身堪笑若舂锄甓社栖寒水满湖近寺偶成莲社似为园非效辋川图清樽酒好诗中圣古冢珠存念大儒乆矣自求无所用喜君能好柏楸株

　　次韵陈秀才

　　规模浑是野人居剪结苍松荫屋除闲把欹眠酬懒架静便徐步当安舆青精饭好终延老紫石潭空总付渠玩世从来畏人觉他年方信此心初

　　玉照堂观梅二首

　　絶怜一见一畨新短直长斜意总真绕屋便能云态度问春谁更雪精神栽花十畆犹嫌少与我多生定是亲为惜生香怕闲却折归聊当散花人
　　未办当春句法工坐来花下泥春风山髙水逺须人领玉洁珠光喜日烘越女信知天下白屈平那是泽边穷明朝风雨从教有老眼今年已不空

　　送陈同父

　　事因前定漫驱驰谙尽人间合似痴万巻经纶大儒业一生忠愤上天知长安又见垂杨老淮甸将兴故国悲鸡彘竹篱归梦否会间方称是男儿

　　立春日园梅未花书呈尤检正

　　冻禽先自起多时暖恋衾重晓不知栩栩梦回思树绕绵绵息动离床支十行犹用午年厯数首初编丁藁诗腊雪已多春定好愿求名句檄南枝

　　靧栉

　　澡灌新宜白■〈叠毛〉巾睡余臞面涤昏尘三薫衣润乗沉麝一沃汤柔和芷辛衰髪任从清镜脱壮心不逐故书陈消平孤闷将何事燕坐移时定谷神

　　游臞庵

　　入门黄叶拥危桥竹里山茶刺乱梢钓雪亭修人未坐浮天阁废鹭应巢百年劳役终奚为一叚风流忍独抛寄语王家早营葺他时相对我衡茅

　　南湖集巻五

　　●钦定四库全书

　　南湖集巻六

　　（宋）张镃 撰

　　○七言律诗

　　湖上呈虞仲房

　　谒客冲泥路有声笋舆风里转高城秋山正要一意看晓日倍添双目明浅泺鸱盘思腐啄孤汀鹤立念遐征世间似我诗多有莫漫逢人道姓名

　　简马架阁

　　江浙闻人马少伊识公因诵雪窓诗交驰刺字休嫌阻一见人生自有期城郭村翁谁问我亲王娇客罕如斯鸡声风雨相望处情致先多会面时

　　皇太子生辰二首

　　无射吹铜恰四蓂紫微深处粲前星木行袭庆聫三合火徳流光共一丁玩鹤怡神资葆毓闻鸡为善想仪刑丰年在在歌华黍鸿鹄高飞万宇宁
　　欢声叶气蔼乾坤荣观于今贰极尊天予聪明属文子人推勇智实汤孙百寮银笔松椿祝三殿瑶觞雨露恩乆托重晖无以报芜音常是愧雷门

　　即席次潘茂洪韵

　　我恨填胷三斗尘略无警句可留春烟云空外吹成鹤梅杏枝头长就人但解时中心独废自然随处乐常新诸公要识居园法第一先教懒是真

　　过鳯山高氏以榴实荐酒

　　湾洄绿处得鸡声俯槛山宜栁外明京洛涨尘衣半黑邯郸炊黍梦曽惊榴皮就为翁题好竹叶能邀我兴成办此一廛归老计弄孙相对说春耕

　　以洞庭橘寄杨秘监

　　橘色浑如柿色黄诚斋有句合分尝岂为都市颇难得要是洞庭亲寄将雨露山中今有味星辰天上旧无香遥知老监开奁处为釂椒花雨一觞【诚斋自醸酒名椒花雨】

　　呈吴居甫待制

　　挺挺风规轶辈流肯因官誉揜清修南宫妙画多时见北固新篇去岁收每念小人同话此曽知闲客到门不平生自笑迂疎甚趋造纔频更觉愁

　　送呉季行监丞知简州

　　两门情义一乡中祖业还同社稷功赁舎偶邻逢事少访余时幸慰诗穷割符忽为荣亲去横槊多因得地雄强饭肯随官职祷故家当勉报文风

　　长至前夕书寄陆严州

　　铜炉熟火暖无烟一盏清灯纸帐边迟睡颇如除夜景新阳方幸好晴天诗成水阁梅堪折信断山城鴈不传莫待扁舟叙暌隔归来身作紫微仙

　　送赵季言知抚州

　　同寅心契每难忘林野投闲话最长自是文华兼政术非徒神秀出天潢临岐暂送鱼符客指日归来画省郎诗社不应常寂寞赖君搜奬出江乡

　　余家兄弟未尝乆别今夏送平父之官山口冬仲朔又送深父为四明船官因成长句

　　遵渚霜鸿散漫飞江天分序益凄悲孤生只合羣居乐半岁那禁两别离发轫固知期逺到望船犹怕独归时书来岂是寒暄语尽写衷情慰渴饥

　　呈毛崇夫司直

　　春到深时味更长草晴胜似杂花香清阴渐次迷天绿白髪依稀照领光逐妇墙鸠知雨近生儿梁燕补巢忙擘笺谩记今朝景朝路归时肯易忘

　　次韵酬新九江使君赵明达二诗仍送自制香饼白鸥波酒

　　纷纷金佩与瑶环骨相如吾敢妄攀居处何曽离城郭襟期终不负湖山杉旁试履拖云湿石上敲钩破藓斑冲晓樵童便来往思量谁是我投闲
　　岁晏怀人水一湄归鸿去鴈各参差寒风不解频吹梦疾置何妨数寄诗醸酒改名聊济胜和香因谱更求奇路遥不暇多缾送一炷同叅日渐迟

　　酬张子立投赠

　　论文尝到爱山前屡费金猊氷麝烟举世无人怜易絶【莲社有易解爱山堂名也】今年有子得诗传慵随肥马轻裘俗要结高山流水缘浅拙固难酬妙寄漫撩春梦草池边

　　次韵酬潘茂洪见寄

　　怀人非特为能诗襟抱如君坦复怡三径许时无地觅一生高处只天知江湖老梦疎篷惯灯火凉秋细字宜此兴未尝殊往岁水边唯欠咏黄葵

　　酬曽无逸架阁见寄

　　贪闲常怕拆人书今日开缄病巳无数纸云情动金石一篇天籁集笙竽心交物类相感志愿在衣冠盛事图【无逸兄无玷今主大府簿】稍稍斯文振吾党快来青鬓躐华途

　　次韵酬郑唐老见寄

　　黄叶归根静不风回塘雪后正浟溶山林有分吾当去簪绂方兴子未慵点检寒荣梅又动思量暖事李将秾桥南水北来还往露布诗篇不必封

　　次韵王耘之

　　白汗翻浆九市人清风谁似此论心壮游淮上官声起重会都城句法深乆矣求才胶柱瑟老来逢事不徽琴漫湖又见香荷发煮饼须同近寺林

　　次韵酬杜材卿

　　楼寒鹤骨旧竛竮别后溪山梦不扄世事益知推去好鬓毛浑减向来青诗篇又见声谐律才兴何疑刃照硎愁里不妨同茗酌古梅园种百龙形【谓桂隠】

　　呈张左曹郎中

　　持节江湘公去乆浙西风月我孤吟相逢未叙三年话此事先抛一寸心风调不因通宦汨世涂尤见故情深随人一错终能复林墅应劳得得寻

　　离苏州回寄太守袁起岩郎中

　　呉中佳地旧长洲来往空回信宿留泰伯庙存那暇问丽娃乡近未曽游诗翁燕坐迎香阁闲客归乘钓月舟想见名章巳成集韦郎何得擅苏州

　　伴书回寄建康张总卿

　　湖上初晴擅晓凉一缄俄坠读书床月卿星使年年忆雪白兰薫字字香闻道江边勤叱驭也知鸥外静鸣榔新君未识诗人在早觐枫宸荷紫囊

　　种蜡梅喜成时欲暂往梁溪

　　出得荆扉喜欲颠园夫撑到蜡梅船包封山土根微脱束缚溪藤叶尚鲜搬处侧从新径里种时围向旧台边叮咛等待吾归看切莫开花小至前

　　时贤有爵高名重而不自由者再念闲居之可乐为赋长句

　　多幸因愚得养恬林扄风变陡寒天杯传蕉叶温成酒袄织梅花软入绵经室炉添羊胫炭道床屏护鹧斑烟遥思病叟头如雪冐冷遐征想自怜

　　送鹤还建康章徳茂侍郎因成两诗

　　来时雪羽带缁尘养得摧残病离身晓浴池寛薝卜遶夜栖笼阔海棠邻吟诗屡听狂居士入梦应思旧主人且喜载随千骑去不妨乘势长精神

　　风仪不称汨泥尘清向亨衢快举身鱼钥麟符行作伴鹭洲燕巷得为邻华亭清唳如前日蜀道高风过昔人他日侍郎登鳯沼却来湖畔静怡神

　　入园闻鹤唳

　　解事昻蔵两令威呌晴隔水要人知喜渠飞舞开笼日值我行歌出户时梅院共期清月上芝田休费碧云思长闲使是延年法鹤不同谋更与谁

　　送徐衡仲归侍次福建帅属二首

　　三年林曲喜谈丛交荐俄闻得数公竟觅一官莲幕下漫添千咏锦嚢中时乖岂但冯唐老性癖甘如叔夜慵应是黄花过江路笑垂双袖立西风
　　和篇犹未忽成行【案间方有诗债】无柰离情杂愧情风雨连朝难逺送湖山何日再寻盟饱叅屡见从头举识破悬知到处轻疎懒祗愁书问少望君因便却传声

　　登梅桥望桂隠

　　常日居园不自奇今朝胜处上桥知平湖百畆横当户茂树千章翠绕篱邻寺钟鱼初歴歴里闾鸡犬亦熙熙隔城更有青山在朝揖吾家出好诗

　　喜杨诚斋赴召

　　病中何事却欢欣闻召高安老使君碧落岂容留绮夏紫微端要着卿云朝天续集开新咏解易元谈记古文应笑清臞约斋子湖边犹恋白鸥羣【碧落筠郡圃堂名】

　　诚斋以南海朝天两集诗见恵因书巻末

　　笔端有口古来稀妙悟奚烦用力追南纪山川题欲遍中朝文物写无遗后山格律非穷苦白傅风流造坦夷霜鬓未闻登翰苑缓公高步或因诗

　　南湖有怀遂初尤公侍郎寄赠七言

　　停骖曽送栁边舟忽忽今冬病故秋望逺溪山常入梦写残书信只成愁明心坐断三千佛谒帝行归十二楼临水忆君谁复信乱烟凄暮白芦洲

　　呈曽仲躬侍郎

　　公道欣从禁路开世家今有伟人来共推掌学文清手突过谈兵杜牧才老眼知人明月镜时情荐士冷秸灰诗章活法从公了要使诸方听若雷

　　次韵叔祖题咏泽亭

　　疆塞声威昔据鞍筑亭聊此水云看地连牛斗东南胜心体鸢鱼上下观一节爱君通表里百年耽句置炎寒莫疵缘岸规模浅幽洁从来极怕寛

　　有怀叅政范公因书桂隠近事奉寄二首

　　石湖仙伯住呉门事业文章两足尊南北东西曽遍歴焉哉乎也敢轻论桂园栁色金丝织笠泽桃花锦浪飜小大风烟俱自适鹪巢终莫拟云鲲
　　迂疎那可作治中闲事归来却不慵晓炷佛香聊作观晚投社饮亦称侬荷衣制就身宜着菰米收成手自舂最是今春多伟绩万丛兰四百株松

　　行近湖州不果入城寄王成之使君

　　江左风流燕子家有人襟度渺云涯讴歌冯翊今分竹词藻西垣旧判花相望每居形迹外投闲常动别离嗟因行一见还成阻谁谓人遐自室遐过

　　临安海会寺东长桥有怀苏文忠公

　　竦踊峯环碧玉城乱蝉争送夕阳明飞桥预快登山足坏塔遥増吊古情【桥东北望功臣寺塔】陈迹几年惊梦幻清文随处振英茎胡床等到三更看闲过桐乡或驾鲸

　　许深甫宰分宜

　　峥嵘飞藻妙无前廓廓披怀万丈渊乆矣愿交嗟迹异兹焉觌面实心先雪窓政握持杯手风溆惊排转柁船名宦祝君诚长语安心西去试鸣弦

　　因过田倅坐间得姜尧章所赠诗巻以七字为报

　　京廛舆马竞扬埃何碍骚人独往回我住水边奚自识诗如云外寄将来一从风袖携归看屡向松亭静展开应是氷清逢玉润只因佳句不因媒【千岩居士萧东夫即姜妇翁也】

　　贺萧叅政

　　向来投谒未尝频今日尤宜后众宾先世年家登政府时情礼数到闲人只将忠实酬明主果见推迁作大臣何用抚孤多轸念园花开胜去年春

　　叔祖国学座间请观诗编因赋

　　出门何许会初心家有师儒是学林画古更因金印伟书丛方称锦堂深朱橙荐酒随冬蟹翠蔓披墙引暮禽每幸酸醎得同嗜可令倾耳阙韶音

　　送郑刚中赴江东叅议

　　去程遥指石头城秋与钟山老气清紬绎蓬峦曽正字叅陪莲幕试论兵时平得计甘微禄学古无心急近荣君岂江淮乆游客归来矍铄上承明

　　回渡荷叶浦

　　宿雨惊眠变早凉喜成风便放归航山云野树水墨暗芦叶荷花文绣香藉枕氷藤醒倦思打帘珠浪发清狂天围平浦方宜眼便腹飞帆莫太忙

　　次以道荷叶浦

　　向来曽爱叶田田落日荷花拥棹前霜冷不移鱼世界苇残聊作鴈家缘诗狂顷刻成三首懒病中间接四边除此今朝无别事与君相就乐■〈舟光〉船

　　又呈坐客

　　天假南湖一段奇宾朋胥会只论诗人生未老肯闲日春色无边方盛时林外好山看独惯尘中新事问宁知从来邂逅冝真率花下杯传却莫迟

　　客至

　　麝萱沿径绿抽牙文杏飘蹊白覆沙过半春光须爱惜沓来人事费拦遮妨寻蚁径看排阵阻向蜂筒聴报衙癖性杜门犹惮此刺头尘土可堪嗟

　　次韵酬陈伯冶监仓

　　小筑才成赐也墙传家那是钓徒张非求世上人看好但要闲中句律昌成阵游鯈波上暖打团飞蝶菊初荒邻翁莫厌频相遇会见翱翔入未央

　　送叶景良知严陵

　　千古风高仰钓台朱轮新拥得通才政声易报长安近家学知从霅水来半载依仁方恨别双鱼传信肯慵开分携强饭休频祝锋召需贤定挽回

　　送谢艮斋得闲西归

　　向来朝列虽知己台省山林职事殊勇退近闻辞北阙醉游唯欠到南湖心传古学高当代力把忠言壮晩途竞说归舟卖金带嚢空想见一钱无

　　戏呈郑去华县丞

　　疉破当年御赐袍饱看人钓六灵鳌行蔵虽似少中节识趣不妨依旧高入梦傅岩初岂意上书曼倩本徒劳浮生万事天都了爱惜君才祝善刀

　　谒客不值夜梦见之

　　澄湖楼畔梵王宫门外陂塘尽日风来访故人嗟未值绝怜秋色与谁同不遑将母君应叹始可言诗我未工须信梦多因境熟夜深犹在寺门东

　　官舎梦归南湖

　　林野相望不隔关梦魂径到岂为难恍如天上飞升客忘却人间走俗官嵓桂直通笼鹤槛水葓斜倚钓鱼竿觉来不忍轻开眼窓外芭蕉战晓寒

　　曽无逸饷风澜十团扇报以七言

　　君才霁月破阴分因物还将比似君水上风云真解悟目前意到便成文轻涛浡突羊头起急溜爬髿虎爪分枕重南丰横别派洗空浮浊几人羣【羊头虎爪皆扇上水名】

　　许深父送日铸茶

　　短笺欣见小龙蛇谏省初颁越岭茶甆缶秘香蒙翠箬蜡封承印湿丹砂清风洒落曽谁比正味森严更可嘉堪笑云台方忍睡强行松径嚼新芽

　　游叔祖次对宅南新园诗

　　入门疑是洞中天有此人间事两全深窈高明俱要景安闲荣盛未衰年轩窓处鹤千层竹风雨催诗十畆莲闻道从今毕婚嫁阴功专为子孙传

　　五林方沈氏居

　　路转苍湾静者家抱墙修竹舞薝斜佛灯镜照无尽像书馆池栽成行花麤有田园真可乐不维车服更何加晩来清致因闲取非故邀君一煮茶

　　南湖夕泛

　　欲知家住画图中静向波心漾短篷粉墨晕开天水色碧朱堆上栁花丛云边鸥影来还去篱畔鸡声西复东别浦夷犹岂无谓细看苹末受清风

　　游新市赵侍郎园

　　步屧沾泥得望新霁光飞上杂花明渔篷就向池旁入山翠尽从窓外横因想主人持酒兴直须居士咏诗声浮生果解随缘足适意真强爵与名

　　逰韩氏园有客先归

　　风日催荷作老香便将新句责胡床重山抱屋临幽爽四月边湖纳晚凉扇景不惊蛙黾坐盘飱还爱笋蔬长佳宾壮论能投俗归路谁怜鬓雪光

　　寄题任子严漕使盘园

　　身即林园不世功喜惊今乃有人同规模内相雄文里景物时贤杂咏中前辈风流何敢似后来评论想能公谁曽寤寐声形隔真乐从兹触处通

　　离无锡夜入溪庄港口

　　出山犹自雨随车到得溪桥一点无冷月半明云未去垂杨成行叶全枯竹添东墅方清荫人在南湖巳白须应是田翁喜侬至旋吹灯火竞欢呼

　　雨中忆昙少云奉寄

　　天意今年不惜凉雨声秋后恣淋浪单衣巳觉生絺薄细字初便短烛光画饼功名孤塞路守株身世老江乡吾侪政要无人识黄叶深林气味长

　　虎斑猫

　　百丈慵叅老野狐一双俄得小于莵眈眈肯聴豺声怯索索当令鼠辈无既与道人常并坐何妨童子戏编须硬黄新染香如蜡从此书堂不闭厨

　　锦池汛舟赠庄器之二首

　　槐叶莺声两度春笑言常恨独叅辰相过便说幽居好别后应多秀句新贺监湖边山作伴若耶溪上月为邻凉秋定扣松扉去一舸从君理钓缗
　　翠舫迎凉避日行只随风去不须撑云移茂树添层影鱼喜新荷触嫩茎客有何人从逺至天怜吾辈太清生功名世上虽为急弄水搴芳未可轻

　　逰俞氏庵次叔祖韵

　　青山稳处衲僧家得趣应难向客夸春砌浪生金鳯草夏窓低映木龙花安襌旧日叅临济照影新逰爱水涯酩酊讵论归路晩壁间贪纵墨飜鸦

　　卖花

　　种花千树满家林诗思朝昏恼不禁担上青红相逐定车中摇兀也教吟虽无蜂过曽偷采犹恐尘飞数见侵应是花枝亦相望恨无人似我知音

　　泊呉江塔院喜霁

　　风雨因何犯晓来不教闲却好诗材直须船内幽人起始放天边暖日开杰阁岂容关一面长桥浑欲走千回归时相见逢佳月忙杀同行鹦鹉杯

　　舟行

　　经夕舟行路未賖不须寒梦早还家云连冈势通平野雨溢滩声走乱沙苹蓼静怜鱼世界菰蒲遥想鴈生涯元真便合苕溪隠莫待摧颓两鬓华

　　出徳清县

　　天公有意作诗颠入得苕溪未见莲先放水葓围半里更将芦叶界平川明金扇日停苍渚碧玉环山吐白烟非是老夫来领略此中那有地行仙

　　出余杭县

　　暑剧中宵枕屡移夙兴犹得趂凉时平冲露气篮舆稳遥杂星芒筱炬随触景有诗聊记述为人无术漫驱驰须臾假寐谁惊觉隔岸清风呌子规

　　之官离桂隠

　　坎止流行总付天好闲初志独茫然巢成不去怜林鸟门外空维念钓船老矣春容聊索漠薫兮风序向清妍雨声未易催愁得投暇归来意最便

　　题昌化县双溪馆

　　犇流槛外薄溪鸣曽入坡仙拄杖声天目逺连山势曲路头争说县官清林重鸟爱冲烟没桥毁人看涉水行忙里能偷此闲乐抗尘宁复叹劳生

　　题临川道中玉虚观

　　拔宅清都去不还尚留仙事警其顽灵茅岁乆香犹发丹井功成水自闲日转空庭松影瘦雨余幽径藓痕斑云軿鹤驾何曽逺满耳天风吹佩环

　　闲步游紫极观

　　青惜高杉觅望寛仙庐幽占路纡盘边花制古装门榜老桂枝拳倚醮坛颜色不同轻紫绶精神常在慕黄冠蜂巢蚁垤非吾乐终买云扄种术餐

　　题天台凝真宫陈道士缘化蔵经旣成求诗还山

　　羽帔褊■〈衤迁〉下赤城烧松秃兎气尤清书成胝手怜心苦神护頳肩觉担轻万笈云籖来北阙一朝寳翰得东明明年我欲仙逰去要聴岩扄晓诵声

　　水僊花

　　鲤鱼程阔海茫茫照眼琼标十二行矾弟梅兄同旧隠风姨月姊特新妆湘濵人逺难闻瑟洛浦才高最断肠何似香严真实处鼻端无窍着猜量

　　赠嗣持上人

　　持也耽耽老比邱吾如松涧瀑春流经年欲见浑无便连日相逢若旧游柏子轩窓飜梵夹荷香亭上欵茶瓯真成此外无余事莫说机关向上头

　　赠崇先寺长老

　　飞骑原头快着鞭暮溪呼艇访幽禅霜轻正属收橙月雨霁真成种麦天问答因缘随处是推敲事业此生专无尘幸有西偏竹浴罢从师借枕眠

　　呉江鲊户献鲈

　　旧过呉淞屡买鱼未曽专咏四腮鲈鳞铺雪片银光细腹点星文墨晕麤西塞鳜肥空入画汉江鳊美阻供厨季鹰莫道休官去只解思渠絶世无

　　归南湖喜成

　　路转斜桥似梦醒拥衾摇兀亦身轻知期岸鹊如相语匿笑邻翁欲鬬迎见处青山还委么遮回居士太呆生矮篱半路寒球树新种浑如旧种成

　　安溪晩泊因到无净院

　　十丈亭桥稳踔溪斜阳红滟入船低枯笻径过荒街北静院深寻破庙西游伴苦无成独笑物情谙遍任难齐归时早是星烦出影漾波痕上下迷

　　游南山普宁院院中止有数僧别立堂处村仆几百人号师翁道友分执薪水负戴扫除苴补之役暇即乞米赡众溪南二里许名石口闻冬时梅花甚多

　　入港晴芜逺际山鹭羣飜处绿回环林隈隠寺僧慵出桥底通船客正闲乍喜身心俱寂静足怜名相惑愚顽兴阑犹约寒梅发月下来观侧近湾

　　宿西菩山明智寺诗

　　路转溪山果大奇茂林门径古苔滋坐余沿石闲聴水茶罢巡檐遍读碑飞白洒然前辈字【辩才涤轩杨无为书榜皆在】养鱼浴却向来池【叅寥子旧居有池泉极清今为僧房】菖蒲葺葺仙人髪随我归来与静宜【主僧以溪蒲见赠】

　　杨伯时李子永潘茂洪同游安福寺诗

　　湖濵初试暮春衣绿径钟残到寺迟二月梅花还傍竹一时游客总能诗横栏着砚争濡墨断石缘蒲静看池莫问邻亭是谁筑山园持酒本幽期

　　芦山长老慧举见访约游其临平庵居自号云邱草堂因赠四韵

　　此客南湖不易逢几年尘外愿相从风流前辈亲曽识兴寄高情老未慵行栁映门宜着舫青灯同坐到闻钟稻畦莲渚临平境何幸同师觅旧踪【稻畦莲渚见唐张佑寓居临平诗】

　　过红城子

　　阔港旁边狭港横大桥侧畔小桥平吠人黄耳穿篱走唤子青裾出户迎寒日树枯山得势顺风樯稳浪无声自知吟写红城景不让丹青笔作城

　　暂往呉兴出城

　　数声初聴放船钲小雨冲凉晚出城遥见人家层荫合便无风袖一尘生园林岂乏清闲乐鸥鹭须寻浩荡盟秋色此行方到手快来诗内发精明

　　薝卜花盛开因赋四韵

　　桃杏空为涧上霞移根争似觉王家众香不复推沉水六出分明是雪花栁岸风连荷叶上葛巾人坐竹阴斜题评更得吾诗后醒睡从今合胜茶

　　灵源精舎小憩旧名龙泉有古井极甘洌

　　姑恶声催雨不来暑云空际只崔嵬投鞭得地古佛刹看竹满窓风叶堆百岁可堪轻日月一官纔得便尘埃清泉酌罢犹贪恋更瀹松黄当茗杯

　　山寺小憩

　　趋寺松杉夹径栽解鞍流憩得莓苔尘昏金篆牌犹挂灯暗纱笼殿不开老鹤就凉临古井幽禽寻食下生台诗成漫记檐间柱去矣何时复此来

　　游昭庆寺

　　招提徐步已身轻礼懴僧忙不出迎侧殿挂灯窥塑像小廊流水爱经声【南僧讽经音韵平帖谓之流水声】心安乆矣空尘想梦异当年记宿生目送绕门山更好肯闲何处不堪行

　　夜宿华蔵寺

　　苍桧阴阴未掩门闲来吹鬓一飞蚊香腾广殿游云合灯绕长廊列宿分般若心华方照耀毗耶寳雨自缤纷世缘即是栖禅境居士何尝别见闻

　　与诸弟游天竺

　　出门残月带晨鸦飞盖相从纵五花风绰败芦依岸老水分洲渚抱山斜櫜鞬未遂书生志钟磬聊寻衲子家何物最能舒望眼晓云吹霁不成霞

　　姑苏怀古

　　昔年宫殿雨苔荒花径无人采旧香宰噽若能容国士西施那解误君王轻寒客子垂双袖落日啼乌下女墙成坏不将供一笑争如烟外罱【女减切】渔郎

　　平望遇风

　　平望陂湖一望平当年地志岂虚名微茫逺树山同出破碎层云日鬬明更着百千寒鴈呌偏宜三四旅帆征踈帘揭起从风入要洗频年鬰滞情

　　晓出海会过新溪渡

　　喧喧人语俶行装广殿灯寒暗古廊桥截漫滩收夜色路经层岫吐朝阳鳞差白石中流见栉比篬筠夹坞香爽气正浓诗兴薄归途应愧挈空囊

　　写村舎壁

　　路转溪隅草色苍烟霏云屋带渔乡鸡头叶老陂塘暗狗脊花繁篱落香景物向人须品藻太平无地不耕桑何时秋入丰年社持蟹来聴压酒床

　　书东迁禇氏壁

　　风晴舒望绿吹林舣棹蒿田曲径深淳朴山川追古俗萧闲林谷许幽寻籝金不必多留子种徳先须善用心动我耕耘平日兴浊醪归缓肯辞斟

　　刘子履少卿挽辞二首

　　气葢两峯蚤食牛堂堂声誉冠诸刘直言不愧上方劔妙句常轻万户侯仙药了无金鼎效梦魂空绕玉关秋当时若假三千骑岂但区区活泰州
　　释和书上巳经年敌骑南来果犯边太息龟灵成底事漫闻鸿寳得家传平生喜踏天山雪晚岁愁看瘴浦烟务实褒称曽未冺不须凝恨入重泉

　　南湖二亭落成各书长句一首

　　望处阴云纵复横落梅那更两关情清愁入梦时飞蝶逺树和烟欲啭莺多病半春诗债满经旬无客酒缘轻湖亭记取初成日正是菖蒲斫水生【野芳】
　　不负从今浦浦风栁阴方称系疎篷窓前细雨摊鱼网壁上斜阳晒钓筒肯厌邻僧频见过有来窠燕亦相容甘心到老无人采莫比当年渭水翁【渔乡】

　　题王恭父校书新辟书轩

　　仙翁眼力信非凡到处偏工鍳别山消得好乌巢屋上旋移空翠入窓间平生万巻端能合从此三杯不等闲莫讶倐来犹属意野人日用实相关【轩中望南北山三塔政如桂隠所见】

　　书事

　　剰喜居园野趣成今春添得四桥横猿猴渐解擎书策鹦鹉新能唤佛名酒斾静垂墙杏雨茶铛闲试砌莎晴连年固自穷幽讨新试频伽一两声

　　戏题故袍

　　垂髫便衣绿荷衣两见龙飞圣主时举世恩荣俱合换唯吾忧患只该披【比以家难故年限未及】收蔵尽好随腰带提掇应堪傲鬓丝试使着来门外立精神犹胜似钟馗

　　榜书轩曰景白以炉香事乐天像因题律诗六韵其上

　　贤如文正及文忠迂叟东坡尽学公自愿人才虽太逺仰希闲乐或相同墅邱寺观游须遍【公醉吟先生传云洛阳内外凡观寺邱墅有泉石花竹者靡不游】台榭舟桥乐未穷酩酊酒■〈扌弃〉犹欠量平夷诗効竟无功子迟髪白如先约官达名高定不逢赖有香山类东刹西方内院各心空【公有诗云海山不是吾乡处归即须归兠率天仆毎劝人修净土业舍东宅为兰若尝回向本愿云】

　　南湖集巻六

　　●钦定四库全书

　　南湖集巻七

　　（宋）张镃 撰

　　○五言絶句

　　桂隠纪咏【并序】

　　淳熈丁未秋仆自临安通守以疾丐祠既归桂隠遂捐故庐为东寺指新舍为西宅南湖以经其前北园以奠其后因枚立堂宇桥舟诸名各赋小诗一篇縁题述兴不拘一律区区乐闲之心聊用以自见云
　　桂隠
　　未说花开好团看叶自竒明朝非愿避爱树恐相离
　　东寺
　　数举营巢债纔成作佛庐随堂展单钵均是道人居
　　北园
　　地势本居中因湖别南北三十六计中吾今计为得
　　山堂
　　谁无数椽屋盖成多是俗如此乱山中非闗松石竹
　　髙寒堂
　　下瞰东邻寺钟声殷两山贪吟尝忍冷薄夜不知还
　　安闲堂
　　不作风波民已铸赫胥印同好岂无人望崖行少进
　　翠樾堂
　　宝画光腾处乔林更碧峦权衡主人福压尽世间官
　　清夏堂
　　夜月三杯色晴荷十畆香若教兴世念不甚觉风凉【在锦池边】
　　尚友轩
　　相别音书断相逢语话稀平生胶漆处正要世情疑
　　煨芋轩
　　暖坐无寒涕窻油雪让眀地炉糠火熟饱聴乱松声
　　殊胜轩
　　杜老诗中佛能言竹有香欲知殊胜处说着早清凉
　　传经轩
　　香炷对清晨微言得问津所师非传癖手泽仰如新
　　读易轩
　　大易縁何有难逃此问中不从横画会爻象总能通
　　咏老轩
　　因看上下经便无烦恼事慈俭不为先躬行五个字
　　真如轩【窻外植巨竹】
　　翠竹是真如目前须荐取恁么做禅和被人鞔似鼓
　　易容轩
　　世界无非我心懐即是天玉堂并草舍何地不安然
　　泰定轩
　　触处天光发何尝离定中问云谁散乱又道主人公
　　玩芝轩
　　阴洞亲寻遍灯惊蝙蝠飞坚眀敲紫玉一似采时肥
　　石林轩
　　濯濯何年有先公手种成至今揩痒虎来认读书声
　　俯巢轩
　　化国舒长日林隈分外知年年庭荫匝数遍鹊寻儿
　　书叶轩
　　抛絮轻于栁栖禽不待凰题诗非胜纸留咏托枝凉
　　静赏亭
　　皂隶百轻肥金朱弹丸箧君方踞胡床风掀缃册叶
　　拥山亭
　　揜抱复回环亭居紫翠间思量天下物谁更好如山
　　抚鹤亭
　　立缟芳桂阴置汝固已当他年莫姓丁止厕子侄行
　　俯镜亭
　　唤作大圎镜波文从此生何妨云影杂榜様自天成
　　依绿亭
　　月出烟暝时水调谁家唱短棹欲相寻先经此亭上
　　云外亭
　　芒屦方疑湿天晴径又干由来云在下木杪是栏干
　　沙际亭
　　小檝轻撶去无人伴此翁午烟青一点鱼虎出深丛
　　鲈乡亭
　　溪叟挈笭箵曾来候此亭未知余不杀刚要着鱼经
　　摘霞亭【霞即杏也】
　　一片吹来锦人言是杏花倚栏堪把玩胜似日边霞
　　琼莩亭
　　莫羡海棠色聴言着子时骊珠千万颗撒向嫩桑枝
　　粲金亭【枇杷】
　　柘弹黄金子谁将满树装珍禽来往惯风落不惊忙
　　满霜亭【霜即橘也】
　　疑驾洞庭颿累累看绕山花时芳气洁伯仲素馨间
　　聴莺亭
　　不向他园去能来共竹林故乡知我念特地奏秦音
　　松桥
　　欲向松间去梅西竹坞穿莫言吟兴在风雪灞桥边
　　竹桥
　　新篁故蒙丛恶草刚荟翳删薙似少恩成渠玉无际
　　栁桥
　　初因桥种栁却用栁名桥桂隠从兹入春风莫浪招
　　平桥
　　桥向平边度风从阔处来泠然旬五日无去亦无回
　　兴逺桥
　　窈窕或﨑岖不是邯郸步因来此凭栏又送孤鸿去
　　归喜桥
　　半岁吏尘役天书教放归思量难报称安穏饭和衣
　　静乐庐
　　城市非无地如何此结庐一家耽静乐两个水边居
　　心足寮
　　闻道华胥国依稀似醉乡近来参得透睡稳不因床
　　茂光台
　　风日清美时月露澄爽际能来此徜徉扫除闻见翳
　　安乐泉
　　潜通大壑水一杯千虑散只因都放下如热病得汗
　　鹊泉
　　鹊饮树底泉人立石边路相亲不相疑所性平等故
　　樵径
　　路入前山处苍苔裹石棱不逢负薪叟时见隔林僧
　　霞川【涧两岸种桃】
　　方舟卧看花丹霞二三里穷眼谢元晖休言余散绮
　　檥苹舟
　　玉立蜻蜓小香欺漫港秋百年清絶意孤棹抵封侯

　　戱答客问

　　桂隐芙蓉盛柴门日日开若无诗与酒不请看花来

　　题松身

　　不见蛰根时唯喜苍阴覆借汝叶间声当我风信句

　　前后植木犀楼上有站台尽见诸山

　　盛世适亲逢楼台得地雄无形兼有象俱在太和中

　　登春陌

　　花栁焰通津幽居日日春门前往来者同是华封人

　　香玉花

　　髣髴是荼■〈艹縻〉金沙着白衣香于佛见笑大似野蔷薇

　　题水墨画水仙木犀

　　翠袖擎金■〈角戋〉香风动宝车几间莫轻觑故故薄云遮
　　昔年风露乡裙破郁金黄别来参祖意壊色染衣裳

　　题瑞香花扇

　　梦里谁曾见香篝紫绣蒙枝间两飞蝶我共漆园翁

　　泛星槎

　　鼻祖寻河源织女喜停机我不愿上天湖中亦忘归

　　题平甫弟梁溪庄园

　　两字虽差逺花繁好作名假饶千万偈难状尔多情

　　茶谷闲步

　　自携折脚铛煮芽仍带叶客至请渠尝俗尘消旷刼

　　涧西闲泛

　　曲曲通航小兰桡手自移映丛怜白鹭特地过湾迟

　　同王梦得夜坐

　　何处起香云清谈我与君雨来临水坐鱼跃隔窻闻

　　晚兴

　　江汉旧名侯飘萧髪未秋时荣那似此天地入诗逰

　　道经寒芦港

　　芦深可蔵人下有扁舟泊正似洞庭风日暮孤帆落

　　戱成白髪二首

　　怕见人言老梳头夜二更谁知灯烛夜漏逗愈分眀
　　朝朝摘白髪新生亦非黑纵使白不生秃翁还讳得

　　秋夜

　　人间睡正浓月到修髯底三伏凛如秋蒙头思衲被

　　约斋

　　博学非能事详言道转乖只因省气力处处是吾斋

　　赠道士

　　虎向深渊绕龙归猛火蟠昆仑飞日月奚但鼎中安

　　过莺脰湖

　　晓雾蒙鸿合山藏岸絶痕浩波吞日去金晃玉乾坤

　　珍林

　　李枣栗银杏橙梨柿木瓜杨梅与金橘不让满园花

　　并闾岭

　　稍丛暮气升还为露珠滴暗响出林隈锵锵小金石

　　药溪

　　野药随宜种芎苗嚼最香屐痕休厌数桤树逐溪长

　　南湖

　　胸中诗本悭天教专一壑万景休坌来老夫重然诺

　　○六言絶句

　　小疾

　　风雨溪山数宿归来尽【上声】有佳晴小疾何妨隠几隔窻娇聴莺声

　　净相兰若僧师雅持塑佛疏縁化赠山偈二首

　　居士卖屋为宅【旧尝鬻僦舍成桂隐诛茒之计】盖成舍与瞿昙尚自无钱结褁何能转施南山
　　一语雅师听取插草已自完成况是三间殿了如何却欠全身

　　○七言絶句

　　丁未立春

　　今岁春从底处回非闗缇室动葭灰幽人昨夜池塘梦已见新春草际来

　　岁旦立春

　　天心厯数本相同何事偏窥造化功苍震欲承干健力岁端春肇一时中
　　授受须知道一同机缄黙运仰神功重轮赫日当天照万国阳和淑气中
　　赞美平时万口同耸观造化协天功圣朝家法皆仁徳寛大应符帝诏中
　　从此车书看混同王春丕建四时功八千岂但庄椿比宸极光符万岁中
　　宝翰锺王妙与同虎龙腾跃更新功诗成秦观如佳兆适契青宫得意中
　　结宇城隅野老同只将歌咏纪元功枯荄亦喜春回早为在条风振拂中

　　春风

　　春风日日过东墙睡起人闲蝶自忙吹尽玫瑰能底惜只縁销去一年香

　　淳熈巳酉二月二日皇帝登宝位镃获厕廷绅辄成驩喜口号十首

　　晓色葱茏丽建章今辰天地不寻常中宵若没阴云蔽应见前星日様光
　　只似闲时朝殿来华驹徐步转东街铜门已见飞腾象先下浑银两字牌
　　深严黼座瑞光中彷佛遥瞻穆穆容特衣赭袍縁底事【是日寿皇吉服先就座】御天嗣圣欲乗龙
　　宣召班排过隔廊耸闻神器授储皇只将揖逊为家法我宋真宜万代昌
　　百僚重入贺新君亿载从今仰大昕文徳岂惟循舜道武功行见访尧勲
　　聪哲从来简帝心万方臣子合君临东堂议事犹经岁仰体慈皇属意深
　　和风淑气夹锺初寿域重开际八区不战自令边徼服喜看风动嫓唐虞
　　圣父移居太母傍銮舆躬侍袭龙香乍从黄伞窥天表愈觉英资似寿皇
　　黎庶曾何帝力知七旬三入乂宁时春寒谁怕妨花栁一日东风万国吹
　　小臣奕世沐深恩寓直蓬山三十春空抱一编无所用也叨拜望属车尘

　　敬和东宫春日泛湖韵

　　空林飞彩逐丝轻瑞日重光特易晴岁岁都人望行乐六旗遥映百花明

　　敬和东宫早梅二首

　　月质风裳不受尘独从天上巧呈新情知压倒横斜语青震专回万木春
　　乾坤连夜玉为尘照映氷容面面新句妙莫疑难属和真成白雪对阳春

　　正月初四日聴新乐成絶句

　　鳌抃钧天沸广场渡江何翅纪铿锵频年遏宻无悰绪乐叟闲来说泰皇
　　治音安乐绍熈初试聴咸韶可并驱鼗武磬襄奚足数作成从此不愁无
　　呜呜胡笛鹧鸪声三迭鸣鼍舞袖轻灯市花村旧欢醉如今自厌邈无情

　　壬寅立春

　　经旬寒雨正霖霪纔转东风便肯晴我自西畴心念熟不须学稼始归耕
　　蓼酰蔬饼媚晨羞一饱宁知老到头但聴儿童语声喜黑头青角看泥牛

　　堂中安奉髙宗寿皇今上御书碑

　　路转修林特地殊九光霞气羃仙庐苍瑶不刻飞天篆尽是三清玉帝书

　　集英殿立侍观进士唱名六首

　　早放天扉一刻开更声初断雨声催不因变化鱼龙日焉有风云转首来
　　山绕彤城瑞雾凝催班晓色渐分眀龙门肃立章身别得着银袍却最荣
　　君王策士几临轩好学隆儒古莫肩忠鲠尽将禆治道不令鼌董誉空传
　　青衫如草照春塘争傍龙墀捧勑黄功业便从今日去莫教人道只文章
　　先世亲题鴈塔名宦途漂泊最闗情难将此语逢人举归问寒斋旧短檠
　　科目从来本自寛才疎秪合作麤官雕虫半世将何用可惜南湖负钓竿

　　读韩非传

　　谏鼓招言事蔑闻昧时自鬻更纷纷胸中着许堤防策不救危身肯济君

　　题挂剑圗

　　当年许与有谁知人忽邱陵我独悲逊国曩时犹易耳不应留剑使心欺

　　孟尝君

　　狗盗鸡鸣却遇知可怜真士不逢时诗书若作空言看凤至鸾游孰致之

　　题赵祖文画

　　破烟飞鹭不排行林外青山閟晓光村犬吠人循岸走见成诗句省思量

　　送马舍人赴建康军幕

　　栁营谋客自枫宸去去尖风雁字匀莫把吟诗替横槊新亭北望正愁人

　　陆严州赴召喜成三诗

　　精舍欣闻已解骖风樯不易到江干一缄试读幽人语莫作时情贺礼看
　　荣辱心中总不疑因公环召独成诗秪愁相见无多话不似寻常梦里时
　　知己从来自有天除书宁复待人传青云直上非逾分占上声名五十年

　　点视马驿因成两絶

　　别驾今晨检驿亭道迎羸卒破铜钲当年错做书窻梦蔽日旌旗出塞兵
　　万里闗山过险巇风廊聊此憇权竒天开径上从兹始想见长鸣振鬛时

　　武子得监左帑归甬东待次

　　看湖初过月阴阴同望灯廛话夜深帆向西兴人便逺再来华近莫相寻

　　简马庄父

　　才名曾道相君知少忍黄粱数日炊堪笑南湖愈疎拙相逢无话说多时

　　何氏书堂

　　谁云学宦不同源人镜风流百世存想见当年临案牍必无书限误成根

　　忆夏墟山园

　　松处筑亭何日见霜时开径去年行速排忙事成幽事已觉贪山浪得声

　　题郭水坚画美人二首

　　从来憨态最难宜只把红绡映雪肌自是一枝香杏了莫嫌都不带花枝
　　云亸钗梁倚鬓鸦玉温氷洁谢铅华欲知占断人间韵便是春风最后花

　　谒陆礼部归偶成二絶句

　　欲识清狂自在身闗门湖上独经春今朝正接黄梅雨却出冲泥访故人
　　有口宁论黠与痴相投无过只谈诗要知此客非忙客欲去迟回尚读碑

　　有懐新筠州杨秘监寄赠八絶兼桂隐茶

　　老子生来铁面皮要渠嬉笑莫过诗可怜百巧卿云手拙直今年一奏词
　　送公萧寺意徘徊客众登车不忍归明日尚将诗寄我要令鹤骨转难肥
　　闻道怱怱不住程如今应已到乡城亦通朝路音书不朝外可能空旧情
　　初时华节漕江东台阁争留省阁中换得一州如斗大便无人挽信诗穷
　　少有羊曾踏菜园更教清苦嚼筠根何如添得如椽笔就向西江一口吞
　　螀寒蚓呌亦何心老贼奚堪领活深【诚斋尝戏予云子诗中老贼也】非是交逰无逺别几回因此惨离襟
　　诸子分镳不待鞭愈怜肥犬满人前何须妙处趋庭说心学乗闲尽底传
　　茗芽封去且随书林下多惭好物无鼻孔撩天犹得在却须持赠竹香炉

　　新诗

　　飞雪年年似故人相逢真味一畨新别来莫问尘寰事鬓色几如雪色匀
　　一酌桥亭即便回雪粘桃树学踈梅若教湖上鸥来了此日真须三百杯

　　回至泰阳村得家信二首

　　干鹊飞鸣遶路隅长须迎望果持书鸡豚本自无烦饷七日山行惯食蔬
　　桂隠闻知得雨来榴花应对竹光开归家早见南湖月饮水犹胜举酒杯

　　崇徳道中

　　破艇争划忽罢喧野童村女闯篱边令人说着蘓堤路花满清眀画鼓船
　　羊蹄根老漫溪浔灰蝶闲飞兴亦深春色醉人胜似酒觅诗天气要微阴
　　踈篱遮竹竹难遮卧向溪流一桁斜绿底睡鳬应自爱起来揺翅各成花
　　枸橘花繁雪有香风吹成阵入船舱若教知我园中路不肯芳菲驿舍傍

　　曹村观落日

　　日欲西时暮霭凝何尝落向逺山层分眀万丈青罗幕遮却销金罩里灯

　　五家林四首

　　放鸭成羣趂暖晖村童遮护只狂飞多多益办真难事半里撑船赶不归
　　岸转欣逢撆撆儿蹙成千步响琉璃没波岂但寻鱼吃水不能濡只我知
　　草木敷荣怕入秋霜天却自不穷愁弹丸都把黄金铸乱挂枯踈冻树头
　　散乱飞鸿掠快晴嗈嗈那复苦寒声定知己入新诗了纔过余舟便不鸣

　　车中闻人说溪涧如水晶色口占一絶

　　涧水流如活水晶道傍一语唤人醒山林未必渠能说说着山林便可听

　　题禹庙二首

　　从来大智特闲闲手足胼胝意不艰千古夏王崇庙祀浚川功用只随山
　　为人心切屡忘家力量方知有等差莫信空山塟冠剑且吟古屋画龙蛇

　　自锡山归舟中三首

　　墙上天桃竹顶齐矮桥横水屋横陂主翁受用三竿日门外催租总不知
　　破驿遥临放马场两鸦飞下更苍凉东风莫起雕鞍兴白髪欺人念故乡
　　帆腰风便得归程天末层云暗又眀浅色鸡儿深色草知谁教汝唤诗成

　　宿上湖

　　落日烘蒙紫翠间舟人遥指洞庭山云情水态明朝看且伴新蟾宿栁湾

　　望亭夜泊

　　新月何曾展画帏便教星斗避寒辉思量自在天公最昨日峯头有雪飞

　　石门小泊

　　近村非少茂林枝十二乌巢一树栖应恐此间难觅句预先留作我诗题

　　潘茂洪借屋地主催起仆以山园暂假寓泊书两诗送之

　　竹栽方讶不成阴寸地城中果寸金莫使无家轻发叹北山园里翠烟深
　　种艺吾方屋数间圗书鸡犬称君闲径携桃叶航湖去别有新居却载还

　　行次徳清

　　波鸣船板唤晨兴倦睫揩摩得梦醒到县阴晴休更问野禽声已喜人聴
　　浮圗立处觉天低迎我船行十里时不是前山眀复暗那知头上白云移
　　渐凉山水倍清华不说渔樵亦自嘉好是趂人全省力龟溪纔过又荷花

　　携杨秘监诗一编登舟因成二絶

　　今日何曾独自来船中相伴有诚斋须知不局诗编里妙用方能处处皆
　　造化精神无尽期跳腾踔厉实时追目前言句知多少罕有先生活法诗

　　相士陈邦彦觅诗

　　眼力知君已絶伦奉传一法更通神看渠天爵髙人爵方是人间富贵人

　　行次下渚湖二首

　　绵延苍岫补林空菱荇通船万镜中黄白花明如绣出蜻蜓犹爱蓼成丛
　　野童绿草牧鹅羣诗料今朝得几分俯仰纵横皆合律云如层树树如云

　　杂兴

　　迢遥秦陇旧家山百万貔貅拥节还读尽一编时自许西风吹梦玉门闗
　　小圃秋光不世情蠧枝枯枿忽重青凌晨自灌银床水居士新看种树经
　　细读南山扣角歌机锋投处几曾多道人不踏门前路敝帚其如自爱何

　　园歩杂兴

　　欢意千年孰与齐恰如穉子候门时八旬半载争多少匹似渊眀已较迟
　　荳篱黄叶被蔬田静极情懐似黯然居舍又従东壁看栁梢浓处起厨烟
　　无风寒色自凄迷晚日低笼一径微竹里鸠藏初未觉小车行过忽横飞
　　池心谁放叶舟横莲蘤还如入夏生病起一天云意好浅坡闲让鹿先行
　　园中荒秽渐平治老子何妨鬓有丝从此五行无晦气一闲成就万篇诗

　　立秋后一日池上杂兴

　　渔舟闲上揭踈篷倚徧苕华岸岸红两日新秋凉便觉费人诗句是西风
　　船舷何事若轻雷荡叶冲莲一道开莫待归时方命酒径从花上逓金杯
　　小娃犹记喜归时故唱前年自赋词但得池边鸥鹭聴更须门外野人知
　　冰轮艶艶涌东墙鱼触波纹破碎光十万人家眠正熟谁知凉满一胡床

　　道傍丛祠榜云老人庙

　　里俗崇祠想报功袍鞾包褁雪髯翁休嗟事始无人识纵有丰碑亦是空

　　南湖集巻七

　　●钦定四库全书

　　南湖集巻八

　　（宋）张镃 撰

　　○七言絶句

　　次韵京口叔祖见寄四首

　　欲诉中心话许长尺书恨不寄千张新篇喜逐东风好变尽人间草木荒
　　山堂初展称婆娑曲径移栽杂树多应是我翁归舍后便登繁要亦来过
　　病起逢春自献酬醉狂诗体类俳优追攀雄杰诚堪笑寄去稽迟更合羞
　　汲古无初不读书屠苏新制帖僧庐痴禅昼夜蒲团上贪睡犹胜学宰予

　　次韵酬王之孟见赠

　　相逢未问有诗新识得全然少得人莫怪世间多不爱翰林憔悴少陵贫

　　次韵姜邦桀见访留赠三诗

　　饱看朝霞与暮云一丘一壑大无尘闗门果是倦迎客倒屣还因有句人
　　绕林逰遍更沿陂薄暑车行不下帷最喜竹君相伴久见渠生子子生儿
　　何曾一事扰中扄醉便投床梦亦清书巻犹嫌旧时习未能熟处放教生

　　次韵吕浩然四首

　　小筑茅堂亦有厅规摹林野自然清仙风道骨真人后过我应除喝道声【李义山谓松下喝道为杀风景】
　　作诗谁道有梯阶当下由人肯放开字字不为声病縳知君得处自天来
　　秋水清来不钓鱼有时遮眼强寻书过从闲客犹全少况是朝官更合疎
　　天然风景异人为门外南湖不姓西指日芙蓉盛行发何须出郭看苏堤

　　过野翁亭因登岝■〈山上咢下〉山憩崇寿院僧轩共成四絶句

　　古县依山惬乍逰欲行因路始穷幽搀空石壁樛林合更做行程急也留
　　溪流逢旱息潺淙野彴横趋乱石中莫恨铁冠人已去我来权合号山翁
　　甲子峯髙正属连白云腾涌似炉烟羣仙若讶归来晚只蹑云根上碧天
　　岩隈萧寺得跻攀数翠邀岚不复难已向城中专一壑更须随处欵青山

　　舟过良渚

　　船出修门未有诗直须凤口泛晴溪縁何触景方吟得拙句频年不立题

　　南湖有鸥成羣里闾间云数十年未尝见也实尘中竒事因筑亭洲上榜曰鸥渚仍放言六絶

　　居士园门甚处开傍城犹未着楼台门前湖水三千尺引得沙鸥来肯来
　　旋开斜港放船出更着小亭临水看软红尘里江山景便着丹青画亦难
　　东家西家翁媪说白洋湖自有多年何曾识见江鸥至消得主人诗兴颠
　　朝阳鸣凤国之祥瑞事吾家鸥鹭行最爱几声烟外响和他渔艇独敲榔
　　十五年前过扬子尔辈出没波涛中争知今日得共住急唤酒来浇晚风
　　不因他处食无鱼来慰先生索寞居走笔赠诗君莫笑从逰此是最相于

　　出城二首

　　只道南湖没様竒出闗又有许多诗便须抄取天然句纔下工夫走却伊
　　扁舟初上一声雷两岸浓云乱欲堆堪笑此时晴太早篷遮未定雨先来

　　以桂隠樱桃从益之博红酒诗

　　闻道君家琥珀霞杭州那更说梨花樱桃颗颗堪持比换取一尊来水涯

　　新市道中

　　野晴天碧共溪长画様飞来白鸟双舟小不禁风罨岸菰蒲无数入篷窻

　　夜闻渔歌

　　非竹非丝响裂空髙歌三唱出渔篷清溪激越犹如许想见湘波欸乃中

　　访安福寺叶上人

　　苍苔径入旧栽竹树里桥横新凿池丈室稳居清絶地岂容支遁不能诗

　　西庄夜归

　　草声真似过田间唧唧虫催兴未阑珍重小舆能从我夜深穿遍竹阴寒

　　题本觉寺

　　绕架蒲萄叶尚稀瓦炉闲炷栢烟微年年绿暗轩窻意却恨春风不早归
　　一径横穿藓翠封满空声动玉琤淙林居岂是无修竹未有清阴似此浓

　　题圎觉寺跳珠轩

　　箨龙来向石根蟠幻出摩尼跃翠盘今日山中晴亦雨可无风过发清寒

　　清眀日书亦庵壁二首

　　春情縁雨复缘晴晴即闲行雨即吟花好满园看未遍出墙邻树又闗心
　　光阴髙栁欲飘绵拂着蔷薇锦壁连莫道行人总无识定因罗爵爱门前

　　题南山刘家寺松云轩

　　红蘤墙头蜂过叶翠藤池面蚁行枝蹔来数刻有余兴若住此轩何限诗

　　寻桂南山至崇寿院因往灵石三首

　　折枝登几已孤妍况值风林水石边荦确路斜飞盖歇丁宁茅店畧停烟
　　迎客山僧未下廊好风吹鼻便生狂莫疑佛宇清芬烈薝卜曼殊共借香
　　山头藤断空垂子亭下泉荒不满池老衲坐来知敬客南音犹记鬼仙诗

　　闲步逰紫极观

　　孤榜前春冰雪清山祠闲步意无营曾耽幽槩穿廊曲犹记筠冠问客生

　　铁行者【皂林普济院老僧毎初睡时以义头钉夹纸烛寘案上名铁行者】

　　僧舍生涯只且然养他行者不须钱龙潭莫问僧叅得吹灭灯时各自眠

　　彭祖岭道中

　　白鹭横来正作羣忽从区稻绿间分问渠曾过城中否应识南湖水际云

　　曾幼度许过访两诗问讯

　　寒窻不住阅清文炼石真为五色云拄杖横担东鲁教长安今次欲谁闻
　　诗不能工张约斋有人曾说访渠来病余百拙慵开口愿聴晴空起怒雷

　　暑行

　　谁敲白石生热烟举头见岭思回鞭修竹林间有寒甃莫打渴乌教近前

　　水边

　　翠藤萦树夕花眀无数圎荷贴乱萍酒力半销来照影晩风轻澹鹤梳翎

　　晚眺

　　小阁梯檐竹作篱晴阴登眺百盘宜悬知皓月升云海不赋如钩似镜诗

　　观水上斜照

　　吹落天河入水中分眀金镀晚来风若非日脚流成汁平楚青还染得红

　　题山长庵

　　相国归来未肯闲自将日月炼成丹思量漫把黄金铸一叚精神画亦难

　　臞庵书事四首

　　畦丁相引绕园行指说亭基不记名因想后湖题柱处树林曾见作诗成
　　老藤横路几星霜骨相清坚寿自长敢惮侧巾方可过折枝为子也何妨
　　曲涧斜穿竹最竒岂容长夏有炎曦林深纵怯湖风猛更为支笻立少时
　　人生富贵尽浮云何必须因不义分若有一丘能作主更惭冦邓立功勲

　　送客至无相兰若归过慈云岭小憩崇寿寺书所见十首

　　故殿檐阴石汇泉针鱼苔凈乐回旋持杯挹取虽无暇照影心肠更洒然
　　野香别是一般风蓦直平冈好翠松更许虚空画山水细铺霞浪衬云峯
　　山腰路转涌苍蛇山下修筠媚白沙正要澄江舒倦眼莫教縁岸有人家
　　岭度慈云境累凉前看湖面后看江诗魔半饷难调伏除是休来却易降
　　南山好处刘家寺门里松篁一径冲自有禽声喜迎客不须知事更鸣钟
　　老僧分袂倐三年犹记芳池跃翠泉新叠两山都未识北堂引看更东偏
　　支径坡陀竹最多箨龙纔起更成窠穿岚触翠坳塘出一片香来得嫩荷
　　井分泉脉透巉岩谁道飞流是假山水鸟树林皆作供可怜居士只偷闲
　　亭桥两面看芙蕖静数波间小队鱼碧幛弯环遮去路净天终待此同居
　　欲归停驭重徘徊破费林间雪一杯留取半山看未了火云时节约重来

　　过枫桥寺

　　妙絶吾宗有旧题趂晴径过敢留诗只消记取今朝景不是乌啼月落时

　　聴琵琶

　　四弦么凤杂雏莺不作商舩塞路声花影透帘清昼夜细将拢捻说多情

　　绍兴间国工胡伟琵琶擅称一时其徒豪兴得胡心传之妙今年七十二清健伎益精从容话故都事使人感叹因书小诗与之

　　半生繁会想梨园醒耳秋风凤语弦我亦秦闗归未暇故都休说汴河边

　　许道士房

　　凉蝉乱呌朝暮雨独鹤不迷前后山芎叶煮汤胜茗椀栗花然火称松闗

　　得家书

　　北堂萱独雁行疎旅梦通宵只敝庐未暇拆封忙唤仆先将安否问何如
　　玉塞金河阻去程醉中尝梦赋西征天时不与人心合独守寒窻数鴈声
　　风沙来往稻粱谋江北江南一岁遒非为红楼断消息待梅暗候自清愁

　　雨中闻雁

　　小雨终朝湿翠霏渚蒲汀树白弥弥若嫌鸣雁无厌足回到潮州又索诗

　　看鴈

　　晓晴羣鴈欲何之正是青天似纸时横斜数行有声字服杀虚空解作诗

　　张以道归自甬东先饷土物两诗为谢

　　梨柿鱼盐来海上殷勤持送与闲官縁何似得千金赠眀日重亲语笑欢
　　红满芙蓉菊满黄连朝衰病负秋光乗除自此无忧恼醉赏家园一万场

　　夜坐因观杨伯虎和春字韵诗偶成五絶再寄

　　桃尽灯花夜未眠清寒浑忘是春天霜侵绿鬓张居士空坐书帏三十年
　　案上因飜简铁堆亲朋何日和诗回髙懐剰得清闲力满纸溪山秀色开
　　往事追思重惨伤相从常醉徳勲堂毎登屺岵数鸿鴈老泪风前必数行【注髙宗御书徳勲二字为先君寝堂名】
　　宦情侬自本来无君亦琳宫暂逸居西华武夷俱絶胜可教诗巻此时踈
　　苕霅从来着志和子云宁久占烟波速归径上清班好时过南湖伴浩歌

　　春日

　　银叶煎香细雨声竹阴行处药花眀麦光小楷临唐帖更有人间第一清

　　寒食前一日西湖闲泛三首

　　艶红香白徧逰人花栁酣歌识太平野客独谙闲意趣草烟空爱一川眀
　　骤暖悬知雨信浓半阴台榭碧烘蒙何心更敢携壶去孤桨微吟尚未工
　　衰鬓争如竹际苔秋千犹记玉骢回短篱数尺花成簇一日春悰不往来

　　春云

　　松边寒彩过前山松下铺毡坐不还泽物为霖休自苦且来相伴约斋闲

　　四月上澣日同寮约逰西湖十絶

　　自得城隅水北居西湖幽讨句全踈今朝掩簿抽身出更向谁边不一书
　　清晓溟蒙雨气浓出闗晴色便葱茏层云特为诗人喜添起山头四五峯
　　卖龟船小様漪涟折得苹花亦当钱我自沧洲隔三载此花风调只依然
　　饭余飞盖北山来上苑虚堂栁际开系马林间寜复散却容拄杖卓青苔
　　赐沐山行策最长逰人此日却相妨洞天只得东边赏开过灯花断杀肠
　　夹堤全少露桃红独许垂杨翠拂空千古苏仙几曾死骑鲸时或下亭中
　　茭葑茸茸展翠毡六桥分舞燕翎纎撑船捷出苍湾去要看山围玉镜奁
　　喜逐刍荛禁苑东舜弦调处剰熏风戎葵学得宫衣缬不作人间锦様红
　　寮寀招邀胜引多旷懐真语当弦歌聨翩逸驾知难及乞我扁舟着钓蓑
　　丰乐楼前未夕晖可堪鱼钥限城扉诗成快向归时写丹墨眀朝与兴违

　　鸥渚亭次韵茂洪西湖三诗

　　出城犹记四年前朝看西湖到暮烟自有南湖相暖热可曾频过六桥边【谓苏堤】
　　老子看山今益工只怜云气不怜峯抬头半饷无人说自向波心泛短篷
　　尘土奔忙举世人无过白白鬓毛新一般要撰眼前乐泉石由来乐较真

　　三月望日微雨泛舟西湖四首

　　清明纔过雨连风着色湖山便面中草上踏青人自出舣船无地不飞红
　　非是天悭一日晴晦眀多态属诗人云翻画様烘蒙墨波卷纹头起突银
　　倭缬帘垂栁外楼靓妆微露玉搔头承平气象应如此忆杀金明水殿逰
　　堤树枝条老更成岂容他处夏阴清东风不惜吹芳草绿满鹅儿燕子情

　　湖南午坐雨作归山堂共成四絶句

　　帘外青山隠树林霎时来看便沉吟骑声盖色都除尽唯恨诗情染最深
　　或拟香山或拟陶有时无句只虫号作诗藞苴犹之可字写不成方是髙
　　西山俄起一声雷不觉如拳雨点来滴遍池中万荷叶又催薝卜海榴开
　　平时吾亦爱吾庐今雨巢禽亦引雏好是阶前四髙桧枝枝叶叶缀眀珠

　　送樱桃与范尚书二首

　　谁将绛蜡千枝泪镕作骊龙百斛珠酪盌氷盘非我称敢烦西子荐陶朱
　　满架酴醿雪未干滴阶红颗照春残知公有意参金鼎驰送朝霞九转丹

　　藤枕诗

　　为爱江湖细雨声短篷欹聴买随行那堪老去便轻软肯羡珊瑚与夜眀

　　咏清苦

　　清苦任渠诗作祟黒甜安尔睡为魔七言赋就赏音少一枕觉来佳兴多

　　写扇

　　世间功业任差殊心地明时自有余若道必从勤学得当年稷卨读何书

　　南湖书事五首

　　初来作舍少人行桥外如今满市声绕岸种成桃间栁一家和气万家生
　　过午人家起灶烟被风轻引向晴川须臾却与云阴杂不碍玻璃镜自圎
　　科树梯斜倚暮晖犬声如蛤透踈篱谢天排出江村景副我凭栏一望时
　　水鸟鸿俦已可聴湱然分练蹙波声成羣争似沙鸥少别有髙闲物外情
　　恍看灔灔紫金幢日脚横澜万褶光吹到槛边争荡激直疑身似水仙王

　　夏日南湖泛舟因过琼华园六首

　　淡日轻阴晒麦天水边闲唤木兰船不逰东港西陂熟争得人知是散仙
　　草生荒径没靴深寂寂危亭藓晕侵翠辇不来知几夏野禽啼暝古松林
　　两岸人家水映门谁知城里有深村照畦罂粟红灯宻绕舍戎葵紫缬繁
　　头上云忙雨欲来箬篷还转碧芦隈中流数点沾衣湿便放西山夕照开
　　诗思浑如菖歜苦宦名那似术羮香朝来但聴霏微雨自种丛榴怪石傍
　　滑泥宁复问懐沙且醉杯中琥珀霞触事背时还独笑安排明日取虾蟇

　　即事

　　池通幽涧碧如油试水新鹅小拍浮行过板桥花片落被风邀上采菱舟
　　旋买花栽得野香浴兰天气日偏长槐龙或跃无人见净扫风尘置竹床
　　竹院桥廊未放晴一凉生处绿交横隔林休厌荷池小风叶时传泼雨声

　　书叶轩

　　当处心安即洞天黄连一炷胜龙涎闲房幸自无人到谁放白云来枕前
　　正是桐阴雨乍晴隔笼黄鸟女儿声笔床经笥闲家具物物皆从我太平

　　围绣亭

　　盘屈回廊面面同顶门开窍更神通非闗意匠玲珑巧示现圎融转物功

　　晨步西涧

　　日炙芹泥积渐融一湾新涨小桥通不因野鸭飞来喜忘却生涯书巻中

　　聴莺亭

　　墙头正对南湖栁湖栁迎风翠扫空最喜音声为佛事乱蝉赓唱夕阳中

　　晚步松下

　　人皆束縳夘申时我独园居不必归最是苍寒堂下好乱松稍上看云飞

　　灵芝寺避暑因携茶具泛湖共成十絶

　　城里今年热异常出城萧寺未全凉髪毛吹尽人间暑除是芙蕖十里香
　　佳处湖山昔纵逰繁华常恨过清幽今朝莫入名园去只向风苹荡小舟
　　松竹孤山处士居髙风落落有谁如南湖放鹤能迎客景行先贤或未踈
　　西陵桥下最阴多花外山眀涌黛螺开遍酒楼人未上几声烟断采菱歌
　　临津台殿似蓬莱栁色荒凉锁翠苔萍港不知人事改通船如望帝尧来
　　白髪催愁酒量悭软尘盈袂饮尤难小童正对茶铛立堪伴先生入画看
　　一色琉璃碧簟横更无觞豆引飞蝇从渠日气如汤烈不碍盆中数尺冰
　　撑傍羮鱼宋媪家绿荷褁饭荐匏瓜玄真受用非随俗尚欠风前雨笠斜
　　髙峯南北两浮圗桂隠相看四载余休怪出闗犹从我有诗处处是侬居
　　别浦归时卷钓缗蕉裳兰佩凈无尘水葓秋晚重来赏只约舂锄不要人

　　园中杂书四首

　　因病经旬不赋诗无诗病思转难支今朝诗句未成了已觉全无病可医
　　大田非但仰梅霖百畆园中受赐深着子榴梢珠迸火放花栀树玉抽金
　　木芙蓉遶岸傍栽水芙蓉满池内开池畔忽生寻丈叶引花穿岸入丛来
　　黄昏桥上据胡床青霭蒙笼总是香未说居闲南面乐且乗北面十分凉

　　园中杂书四首

　　春云天上白成行春草人间绿自香罨岸桃花三百树碧溪休问短和长
　　为要看花旋筑台海棠犹未一分开从今莫道晴时节不是晴时也合来
　　芍药抽红叶未齐畦丁笼鹤避花时始知有喙长三尺输与藏头曵尾龟
　　初生科斗聚如拳鼓吹骎骎聒夜眠料得鱼蛮生妄想曲车那解口流涎

　　园中口占二首

　　荇帯荷钱渐满池吹香隔岸尽荼■〈艹縻〉潜鱼忽掷金梭起补足今朝未了诗
　　石楠花似碎琼花只就香中便点茶欲识此堂竒絶处山林朝暮不离家

　　池上

　　绿巻晴荷插满池珍禽来惯帖船飞看云只似寻常立何独今朝忘却归
　　波纹回处恰双鱼小草花红点绿蒲不是幽人相管领枉教造化着工夫
　　海榴如火发髙藂空斗炎炎烈日红争似栀花浑是雪净香薫透一池风
　　暝天云重碧成阴留得山头一桁晴荷柄枯斜开镜面照人欹坐聴鱼鸣

　　池边二絶

　　屡欲池边看晓烟晓烟多是独贪眠红渠似怪人来晚不肯回头却粲然
　　浅侧荷盘绿尚新一蛙危坐压荷唇定知不发穷愁叹背缕丹金踏水银

　　池上次潘茂洪韵

　　水禽花底静藏头识我青苹欲暮愁三十六陂焉用许一航冲岸栁丝柔

　　题苍云亭

　　老桧分行直瓦亭激泉岩罅骨毛醒从来庐阜太行眼对此须教一様青

　　初闻湖南蛙声成三诗

　　杏花杨栁傍清明淡沲风光画不成春到此时须急赏绕堤今夜有蛙声
　　竞喜蒿蓬月到时莫嫌喧噪没新竒凭谁试问波神看定诵南湖近日诗
　　皇恩汪濊及虫鱼尔得安心大泽居科斗未生休纵乐吴侬倾聴且防渠【禁捕数年时亦有私钓者】

　　绿筠轩旧在于潜寂照寺今移立县治之东竹间凿小池植莲为赋两絶

　　按圗得比已欣然胜趣何尝有变迁一把香茅千个玉不妨邂逅揖苏仙
　　气韵非闗竹有无莫嫌清荫杂芙蕖官居不俗从何得窻下风飜未尽书

　　分题得古木

　　穴处曾经起怒雷断藤枯藓半离披根茎托土何妨逺会见春风长活枝

　　云露堂

　　种玉栽琼树树匀主人心地况长春便教不假云间路亦有芳菲日日新

　　南湖上观萍

　　风掠浮萍水面来翠绡成叚接还开无情却似多情物不到诗中不肯回

　　题荷花画屏

　　芙蓉世界水为宫宴处铿轰沸鼓钟后乗舞妃香十里月寒谁见晓骑龙

　　连朝

　　连朝溪雨溢荷塘流水倾银万叶香不是风吹乱花侧那知处处着鸳鸯

　　次韵酬王梦得西湖上见寄

　　一萼香红未破尘绿波惊眼自揺春晴新策蹇湖边去供作他年画里人

　　甲辰仲冬八日元衡携两诗过访及归次韵酬送后篇兼寄张武子

　　每将幽事当功名唯欠能诗竹里僧径写此篇为疏引庵成来往岂无凭
　　合处畴能证不疑吾宗神秀岁寒姿无书寄便今犹懒说似应须倩老师

　　张似之送栗子木瓜

　　带日零风色未干肯随盘俎斗斓斑客炉爆处从毡破女手批时忌蜜悭

　　题崔悫画白鹭伺龟

　　能言元绪已失计潜来公子尤多机藏头殻里勿自暴曵尾泥中胡不归

　　持上人别久矣一日来访举似近作且言迁寓新房因次韵赠之

　　幽云心性阿师同懒复随春泥白红指日茶香申旧好蔓阴牕户葡萄风

　　晓边

　　晓边花面雨蒙松莺避金丸翠竹丛春半风光自招举按歌姑洗旋移宫

　　水蕉

　　笼丛旧爱溪边树路转清风尽日阴窻下不生分别相石盆秋水养蕉林

　　次韵酬张郎中赋水蕉四首

　　春去论年卒未回溪头传信却先来绿笺展尽全无字此语何堪谕俗埃
　　火云空际正■〈山赞〉岏漫瞰平湖百畆寛叶叶是风根是雪一窻因尔忽生寒
　　诗巻寻常要往回今朝却怕此诗来只缘快读清凉语返觉林居有世埃
　　往年植处倚苍岏曾蔽秋苔两席寛别后不因贪水宿儿孙那得许萧寒

　　骑鲸桥

　　池港开门就作桥朱栏相望压鲸腰风揺慢折游溶绿波底何妨着霁霄

　　鸥渚偶成二首

　　昼阴无意到湖亭引客悠然试一行便有同盟数公在冒烟挥袂喜相迎
　　去去西南绿筱湾折旋遵渚又飞还轻拳击水纤鳞起滴沥波眀一带间

　　从张子立觅驴二絶

　　蹇驴休爱鸽毛青指日骅骝辇路行聴水聴松方属我灞桥风雪可寒盟
　　几回曾许借侬骑兴到牵来已早迟乞与南湖了幽事白裘乌帽要相宜

　　燕坐

　　瓮面水明红菡萏草头风战黑蜻蜓平生最爱逰侠传燕坐且读离骚经
　　为君刻意五七字甫壮知心一两人百计纵疎终办此直疑贾孟是前身

　　夜赋

　　月黑林间亦自竒莲花两朶白如衣初疑野鹭池中立试拍栏干吓不飞

　　题画扇

　　谁将琢月挥云笔偃仰江山尺素中眼界未舒君莫厌出门三丈软尘红

　　春日泛舟南湖因遍逰近港坐间书客所携四扇

　　逺近髙低锦树明直疑春教蝶多情人间万事思量尽只好园居过此生
　　丝簧同上木兰船细草熏熏栁色天要是有诗方称此不然枉作地行仙
　　先须放棹绕湖逰倒看行云水底浮客去莫归朝市说引渠无意作公侯
　　赏玩归来日未斜门前春水緑杨遮园亭西畔晴尤好一色墙头见杏花

　　题扇

　　梧竹风来玉枕凉月髙偏爱占华堂休言境界亲曾有画出如闻夜气香

　　次韵徐衡仲饷淮白鱼

　　谩浪功名付直钩谁能鏖战学焚舟随人不但羮鱼美解道江■〈媱，虫代女〉似鹿头

　　戏放韩致光体

　　意孏风前侧帽檐落梅红在麦修纤归家说尽单行处可奈温香翡翠奁

　　桥亭观月

　　全似苍崖涌月轮暗林横贯一溪明家中幻出山中景圯上追凉恰二更

　　南湖集卷八

　　●钦定四库全书

　　南湖集卷九

　　（宋）张镃 撰

　　○七言絶句

　　方壶【在荼■〈艹縻〉洞中】

　　春在壶中晩更长众仙相命醉霓觞戏将龙脑真珠网搭上周回碧玉廊

　　白头翁鸟

　　桧丛幽啭惬新晴巧好春林百鸟声羽辈误教推皓首细听多是少年情

　　暂往嘉兴离桂隠过渡

　　侧望山来起复平横冲波去碧还明谁言身在笱舆上自是乗风空里行

　　暂归桂隠杂书四首

　　风院帘垂飐翠旌茂阴疎转表新晴清和自是常年景有底今畨触拨人
　　作双鸂■〈氵鵣〉住方池乐此荷钱近钓矶应笑主翁尘袂黑故从清泚浣红衣
　　诗料无穷满目前只须拈出见成篇骑兵莫道随官俗也解争奴曲涧船
　　茅屋烟升正早炊覆墙髙柳涨新枝飞绵莫便沾泥去旧爱疎篱雪下时

　　嘲蝶

　　柳外飞飞蛱蝶儿惠风心性彩云姿终朝守定墙头舞不得邻家一句诗

　　至华藏寺先呈琏长老

　　切莫撞钟领众迎作家相见要情真亦庵自是优婆塞知事当人定不瞑【知事瞑见僧惠洪林间录】

　　荠花

　　荠花繁处蝶争飞忽忆前年三月时流水流杯人共醉晩来疎雨又新诗

　　题左顾亭

　　物我何曾有异同莫言龟印偶相逢水中放去炉中得心法须知一镜空

　　安溪道中

　　染晴波色重于蓝烟坞人家屋两三明月在山天在水后回休睡泊溪南

　　七夕口占

　　凉生金井未飘桐月户星楼记古风乞巧频年但成拙懒将祈请效儿童【老杜牛女诗祈请走儿童】

　　七夕池上泛舟四首

　　居士乗闲养就痴争如灵鹊自知时不从楼上求新巧却向船中赋拙诗
　　秋入冯夷碧殿凉仙游十万不分行锦蜺香满烟蒙伞翠凤光浮露涤裳
　　柳系荃桡句未成拨船微动碧香迎琉璃自爱无瑕翳不放池西一叶生
　　夜雨连明旋出竒涨平荷盖失参差更教红莟肩齐水要学湘妃晓浴时

　　龙瑞宫

　　阳明古罅閟灵宫祷雨传闻见活龙可是髙人不留我却从归路数杉松

　　秋清

　　更阑何事识秋清歴歴江湖兴致新犬吠数声风外橹隔城同是未眠人

　　桥廊上作

　　夜半沾衣露气浓茂林迥岸月髼松无人不道长安住却似乱山烟翠中
　　千载清风笠泽仙提携曾置笔床边吾行不汲长桥水要煮青山陆羽泉

　　煎白云茶二首【白云寺在宣城赏溪之西唐宣宗有诗云长安若问江南事说道风光在水西】

　　水西幽寺风光足山上行云雪色明不放精英入闲草夜铛嘉话得松声
　　嫩芽初见绿蒙茸已破人间睡思浓玉食会当陪上苑贵名髙冠宻云笼

　　得巨笋三尺围送王叔兴

　　猫头名字出长沙别号犀株岂过夸好对竹尊招二子藕如船大枣如瓜

　　得巨鱼送叔祖

　　桃花流水正闗渠雨后俄收紫鲙鱼岂是斋厨真欠此小诗聊当腹中书

　　舟行观新月

　　一痕如掐夕天涯望转青林出没时不是山髙爱藏月月光犹嫩怯人窥

　　苏堤观木芙蓉因见浄慈明上人翌日惠诗酬赠二絶

　　来访秋花本为诗酒杯征逐负幽期山中句出明书记还了清邀一段奇
　　口边白醭公家事坐上清狂我辈真会乞一闲归故隠定因能赋结髙人

　　池上木芙蓉欲开述兴二首

　　芙蓉环望压波明燕尾舟从绿处撑待得花成红沓堕老夫天地锦纵横
　　岸巾三酌便酣眠堕地鸾笺写未全明日满城人定说若无诗累是神仙

　　题羔羊斋外木芙蓉

　　慵妆酣酒夕阳浓洗尽霜根看绮丛绿地团花红锦障不知庭院有西风

　　窓前木芙蓉

　　辛苦孤花破小寒花心应似客心酸更凭青女留连得未作愁红怨绿看

　　山堂

　　芒鞋疎到笋篱东惯得苍苔把径封已愧君诗足真味尚将鸡肋较驼峯

　　王倅徳逺有诗谢送菊因酬二絶

　　晩香烟冷万金篱林下何曾必课诗如许簿书花一到便成琼报碧云词
　　爱竹君家有子猷黄花君复向人求不妨官事兼幽事应笑侬归两过秋

　　九日

　　重阳冷菊青黄蕊半醉幽人黑白头今岁有畨堪恨处病无诗句过中秋

　　丽秋花

　　疎翠巧装丹凤尾素绡轻纽玉虫须春花莫把秋丛薄若比娇妍总合输

　　金凤花

　　彩凤连翩小作羣萧条门巷独留春莫因繁冶生轻鄙岁岁花开见主人

　　漫兴

　　乐天闲适文章累陶令归来儿子忧两事吾今浑放下看山临水更何愁
　　茆舍丝瓜弱蔓堆漫陂鹎鸭去仍回开帘正恨诗情少风卷野香迎面来

　　觅句

　　觅句先须莫苦心从来瓦注胜如金见成若不拈来使箭已离弦作么寻

　　忆南湖

　　暖云台观绕歌弦花底吹香翠鬓船闹处如今浑懒去可能心绪数年前

　　渔父词

　　西塞山前得杖藜波晴不见鹭羣飞何曾千载同心处只在斜风细雨时
　　胜槩居常画里求鳜鱼清梦落沧洲今朝亲见桃花树重振家声是此秋

　　新种

　　新种枇杷花便稠被香勾引过溪头黄蜂紫蝶都来了先赏输渠第一筹

　　山行

　　鸟飞不过人行处山好直连天尽头下马忽逄难画景溜声戞玉亦销忧

　　谢人送白山茶花二首

　　韵胜初闻不记年偶逢俄在软红边山矾不遇南昌老争得嘉名亚水仙【山茶花初因山谷得名而韵胜字亦见山谷白山茶赋近时都城来有重此花者】
　　屋角春声喜报晴青裳玉面晓妆明为君自断天休问依倚清香乐此生【欲移植书轩旁】

　　即目

　　偶然看树过平桥老尽墙边杞术苗不分蛛丝与蜗殻也随残照集芳条

　　红佛见笑花

　　芳菲成梦雨廉纎慰眼娇红敢浪嫌不但瞿昙当发笑老夫初看亦掀髯

　　芍药花二首

　　自古风流芍药花花娇袍紫叶翻鸦诗成举向东风道不愿旁人定等差
　　吟笺欠向此花题未信翻阶句絶奇三嗅苍髯惹黄粉又成空对剪来枝

　　白杨梅

　　兴髙团雪缀珍丛弹火烧林一洗空驿骑不供妃子笑冰姿犹胜茘枝红

　　书北听后檐壁

　　重阳过后雨垂垂病怯新寒独立时菊有万株归未得一窓来此看花枝

　　分韵赋散水花得盐字

　　春皇游骑玉垂鞭珠卷扬州十里帘一笑诗成休浪举花如西子句无盐
　　盈枝点缀雪花鲜环映清流分外妍应是东君归骑速不如坠下玉丝鞭
　　苔径斜通砌竹鞭素光交映入湘帘若教谢女庭前种不道空中雪似盐

　　盆橘

　　懒向江头置木奴瓦盆聊玩绿垂珠何烦二老输嬴决始悟商山乐不殊

　　霜橘

　　半霜黄绿尚斓斑笑指清芬数日间会得此中堪乐意洞庭端合傲商山

　　九月梅花

　　寂歴疎条叶未空忽惊冰靥照霜风秋来心事谁能领不向篱边数菊丛

　　南湖赋冬青花四首

　　杂树花香少似君雨余风晓或斜曛行人不着清新句亦合移时驻屐闻
　　上林名字万年枝髙映宫墙侧映池不是移根闲地种岁寒情性有谁知
　　酷烈深怜格外香树边苔气与苍凉莫教糁径浑如雪快向青阴置竹床
　　桂子休夸碧满园小蒲萄实待霜繁他年隠处寻西宅先认冬青拥寺门

　　书苍寒堂壁二首

　　隔竹红梅酷似桃政宜修涧绿周遭武陵风景何时别不絶人来意更髙
　　一灯清坐欲三更月到疎棂胧松明除了当栏松上鹊无人听得读书声

　　霜节堂

　　风冽前村有堕巢何心寒苦自为髙堪怜让杀闲桃李只得虚堂两字褒

　　园中雪夜二首

　　箫鼔喧阗乐夜堂寳灯初试杂花光欲知富贵天然处尽把园林脑子装
　　急傍栏干唤酒杯却嫌红烛炫髙台新图水墨兼凝粉展向冰溪镜面开

　　记雪三首

　　清晓疎篱尚露根饭余俄复拥柴门南湖水色君知否万斛鹅黄贮玉盆
　　直教日色避寒光世界移来玉海藏何事连年无此景老天游戏不循常
　　无月无灯夜自明模糊何啻瓦沟平不拖藜杖髙桥去那得金龙背上行

　　水栀

　　拳石泓泉媚浅沙孤根蟠窟养清华细看六出瑶英小薝卜分明是雪花
　　汲水埋盆便当池水栀花旺雪盈枝江湖万里何曾逺祗在先生托兴时

　　夙兴

　　霜池微带月痕斜风竹声如撒细沙坐到晓窓尤可爱只愁烘损腊梅花

　　腊梅二首

　　金谷园中夜罢炊照花滴腊上林枝清芬更比寒梅耐不是蜂房借蜜脾
　　家世凌风却月旁别来衣变郁金光神仙定遇容成子教服三黄遍体香

　　龙井山主送腊梅

　　风落松钗满磵桥野蜂移蜜上枯条道人叅得山中语不是涂黄一様娇

　　次韵茂洪觅腊梅

　　世路■〈山上欹下〉崟费折枝退耕非我更其谁真花似假无心咏只诵涪翁旧日诗

　　种腊梅喜成

　　道旁方讶扑人香金蓓花开满担装尚有松钗挂枝杪买归偏称揷山堂
　　僧庐草剑石崖根惯见西湖不喜论安得便如居士意移为官舍读书轩

　　走笔和曾无逸掌故约观玊照堂梅诗六首

　　纔晴便是看花时记事君曾有四诗及至花开风日好不闻拄杖扣疎篱
　　纔晴便是看花时天上阴晴岂预知前日路干居士病偶妨招客酒樽随
　　纔晴便是看花时不觉飘香不满枝小道山翁如具眼绿阴初试更相宜【架阁库人号小道山】
　　纔晴便是看花时自看何如与客期亦有数篇花下句苦无风味怕人知
　　纔晴便是看花时休问花名是阿谁藉使无梅桃杏在但能来赏莫嫌迟
　　纔晴便是看花时夜雨何堪带雪吹春色更■〈扌弃〉过数日三分余一尚堪追

　　玉照堂次韵茂洪古梅

　　天教萼绿伴羊权羞对尘颜粉黛妍不必修真事灵诀与花端合共长年

　　玉照堂梅花飘落如雪

　　阵阵翻空回旋飞缀巾沾袖却横吹东风秘授看花诀不在开时在落时

　　梅

　　羣玉山头昨梦归占祥获应必无疑今朝暂歇抄书课急为寒梅办早诗
　　驱鹤松门去却回似知草际有香来青条红眼纔窥暖拄杖先■〈扌弃〉费绿苔
　　冒寒岗路透溪桥驴仆翩翩叶乱飘还是去年初见处青旗茅店恰相招

　　寻梅三首

　　绀碧烘晴水照天断槎荒葑牧羝田数旬不踏苏堤路専为梅花跨晓韀
　　柴界墙头蜂未窥草烟沙径亦空枝要知愁结吹香晩铁石心肠欠我诗
　　韩园邂逅一来寻还忆朱栏小院深【园基旧属寳云寺东坡赏瑞香词云小院朱栏几曲正此地也】相对两亭无四壁定参陶令不弦琴

　　春雪阻观梅花两诗嘲之

　　弄珠萦佩白衣仙游戏尘寰占岁前却被天公撒龙脑拥教无地着云軿
　　雨声俄混雪声干泥泞林堂一到难藉使玉肌无冻粟可能独自过春寒

　　玉照堂观梅二十首

　　一笑林间说向春宿縁三世岂无因半生忧患摧残损却与梅花作主人
　　映竹依松望最宜如无似有乍开时思量切比幽人语不着工夫格自竒
　　生怕髙花易过春来年先早着精神冰绡旋买连三幅剰与溪山并写真【去冬尝画梅屏】
　　纵横遥衬碧云端林下铺毡坐卧看不但归家因桂好为梅亦合早休官
　　羣芳非是乏新竒或在繁时或嫩时唯有南枝香共色从初到底絶瑕疵
　　六日新春一再来直须登树赏花开攀翻径上枝梢外不负东风是此杯
　　从来嫌用和羹字纔到诗中俗杀人一片彩云溪上暖兴随芳草夕阳新
　　醉上轻舟泛渌漪细穿桥柱独行迟风前抚掌催花发惊起羣飞五色儿
　　山际楼台水际村见梅常是动吟魂全身此日清芬里篱落疎斜不喜论
　　别开庭院近莲塘油榭栏干小扇窓更取梅花瓶内揷放教清梦月横江
　　萧然日月岸纶巾春满幽园肯倦行一事尚须烦造物看松微雨看梅晴
　　正暖休嫌夜雨来恐花乗暖一齐开不然何事东风意容易吹香与碧苔
　　鹎鵊呼人晓梦回霁光催赏百株梅轻车不管沾泥滑童子从来自惯推
　　苍帝妃嫔总素装胜游常是遍江乡玉楼谪堕迟归去冷淡工夫笑我忙
　　九节笻枝休化龙佳时朝暮且相从枯条岂但敲令尽乌雀冲花定不忪
　　今夕悬知月未圆照梅已自不胜妍冰姿玉色谁堪比除是姮娥敢并肩
　　喜客能挥白玉琴此花端解古时音只防老鹤来偷听引起翻云万里心
　　杯行纔到莫留残要向梅边露肺肝今日正晴还有雪谓予不信试遥看
　　风调花常逐岁新苦惭诗思只陈陈吟成不敢分明举生怕渠知鄙薄人
　　髙窠依约百年余蠧枿重重艾衲铺亲见主人来买地遮畨添得白髭须

　　咏千叶缃梅

　　巧留芳艶待春回不受霜飙苦折摧应对羣葩羞冷淡数花并作一花开
　　忍冻拖笻月下看烟笼繁影共汗漫缃裘不是多重数争奈清宵尔许寒
　　一枝深雪绽前村冷落犹能役梦魂况有堆林春万迭传飡甘此度朝昏
　　光揺层蘂望晴花谁把鹅黄染练纱已是被香侵到骨不须呼酒但烹茶
　　玉砌珠攒萼翠中开时应是费东风临摹不着诗人手剪彩徒劳蠧女工

　　玉照东西两轩有红梅及千叶缃梅未经题咏倒用前韵各赋五首

　　昔游尝到海中光我与诸公各醉狂同向尘中三十载朱颜应笑鬓丝长
　　虽嫌绿叶与青枝入格依前自欠诗几向斜阳溪畔见犹将桃杏误猜疑
　　一粒丹砂换骨来移根闻自浙东栽市门古巷留遗迹问讯仙翁定姓梅
　　海棠曾把比朝眠妃子妆慵玉镜前若似此花颜色好定教天寳画师傅
　　方诸台耸日边云望拜青童上相君侍女百千皆绛服恰如檐外树纷纷

　　戏题重台梅

　　只将单萼缀层花弱骨丰肌自一家戴几朶来谁可称寳钗双燕绿云斜

　　任道源转示玉艳亭探梅诗巻未暇属和闰月十一日偶自北山塔院过亭下枝间已花因次元韵三首

　　因花不作等闲来屐印苔纹酒便回明日窓前追昨梦似逢姑射不逢梅
　　细看孤标迎腊瘦争如繁艳遇春酣古来节士功名薄剰欲裁诗问水南
　　占断林家一种春隔湖茅舍羡渔人折枝弄蕊年年手生怕长安揖马尘

　　残梅

　　雨丝吹冷透窓纱忽忽东风管鬓华岂为梅残便无恨草生时节胜看花

　　水阁即事二首

　　水阁开窓景不偏断桥堤柳尽横前平生到处居人后已有貂珰泊画船
　　今岁春来我亦来折花犹未见花开新春况有四十日莫怪幽人空手回

　　余以雪牡丹歌呈诚斋回柬云只得籍没是兵家不传之妙谓不和答也又尝以来日立夏问诚斋所谓风月库中当作何措置蒙絶句示报因次韵致谢并破前说云

　　春风欲去难留住措置无如信野人但解有诗随手和自然日日是青春

　　夏夜二首

　　灯晕纱笼静者居夜凉携扇绕阶除松间有句松间说不向空中咄咄书
　　天上星辰金玉棊输嬴何日是分时多应却笑张居士绮语妄言无了期

　　戏咏醎蛤

　　盐作栖巢涕作脂樽前风味不胜低纵教一衲被云水无奈胷中着淤泥

　　尖檐帽

　　落魄青楼倒接■〈罒离〉醉花争揷乱红欹如今两垫纶巾角汝帽尖新却自宜

　　南湖集卷九

　　●钦定四库全书

　　南湖集巻十

　　（宋）张镃 撰

　　○诗余

　　长相思

　　晴时看雨时看红绿云中驾彩鸾阳台梦未阑　咏伊难画伊难服透东皇九转丹光生玉炼颜

　　梦游仙【小姬病起幡然有入道之志因书赠之】

　　骖鸾侣娇小怯云期柳戏花游能几日顿抛尘幻学希夷清梦到瑶池
　　霞袂穏那顾缕金衣自与长生分姓谱恰逢张老铸丹时此意有谁知
　　晴昼永闲步小园中羽帔云轻苍佩响寳冠星莹绀纱笼波秀浅蛾峯
　　琳洞窈人静理丝桐泛指余音揺桂影过墙髙韵入松风月上翠楼东

　　又【记梦】

　　飞梦出闲到玉京游尘隔天髙那得暑月明云薄淡于秋宫殿锁金虬
　　冰佩冷风扬紫绡裘五色光中瞻帝所方知碧落胜炎洲香雾湿帘钩
　　归兴动骑鹤下青冥几点山河浮色界一簪风露拂寒星银汉悄无声
　　鸾啸舞仙乐送霓旌摘得琪花飞散了却将何物赠仙郷衣上彩云轻

　　昭君怨【游池】

　　拂晓拏舟东去细看荷花乘露红绿总吹香一般凉　会享人天清福休把两眉轻蹙谁道做神仙戴貂蝉

　　又【月夜放船】

　　船过柳湾亭曲万叶圆荷浮绿月照水珠明一池星　光透玻璃香蔕梦入藕丝中戏却上小金台怕归来

　　又【园池夜泛】

　　月在碧虚中住人向乱荷中去花气杂风凉满船香　云被歌声揺动酒被诗情掇送醉里卧花心拥红衾

　　霜天晓角【泛池】

　　荷花间发撑破玻璃滑拂拂香风微度吹雪随机数根发　弄泉罗盖匝万颗真珠撒唱我莲歌归去凌波步水仙袜

　　如梦令【雪】

　　人在骖鸾深院误认落梅疎片零乱舞东风云淡水平天逺帘巻帘巻飞上绣裀不见

　　南乡子【春雪】

　　翠袖怯春寒对雪偏宜傍彩栏弱骨丰肌无限韵凭肩共看南牕玉数竿　羔酒莫留残更觉娇随饮量寛小立妖娆何所似风前柳絮飞时见牡丹

　　乌夜啼【夜坐】

　　月儿犹未全明乞怜生几片彩云来去更风轻　应见我行又坐苦凝情巻起帘儿不睡到三更

　　菩萨蛮【芭蕉】

　　风流不把花为主多情管定烟和雨潇洒绿衣长满身无限凉　文笺舒巻处似索题诗句莫凭小阑干月明生夜寒

　　又【鸳鸯梅】

　　前生曾是风流侣返魂却向南枝住疎影卧晴溪恰如沙暖时　绿窓娇揷鬓依约犹交颈微笑语还羞愿郎同白头

　　又【遣兴】

　　藤床巧织波文小翻书欲睡莺惊觉绕舍灿明霞短长旌节花　此身无系着南北东西乐碧宇朗吟归天风香染衣【碧宇余家竹堂名也】

　　折丹桂【中秋南湖赏月】

　　玉为楼观银为地秋到中分际澹金光衬水晶球上碧虚千万里　香风浩荡吹蟾桂影落澄波底揭天箫鼓要诗成任惊觉鱼龙睡

　　清平乐【题黄宁洞天吹笛台】

　　苍崖叠嶂有路梯云上忽见地平方数丈坐石风林相向　凤膺时作龙声夜深惊动寒星几点光芒欲下傍人头上来听

　　又【炮栗】

　　猬房秋熟紫实包黄玉吹叶风髙销旧绿疎影半遮茅屋　山居未觉全贫园收今岁盈囷自拨砖炉松火细煨分饷幽人

　　谒金门【秋兴】

　　秋淡淡弥望暮天云黯窓小新糊便老眼不应疎酒盏　菊浄橙香霜晩何处数声来雁飞下湖边红蓼岸有诗方许看

　　又【赏梅即席和洪内翰韵】

　　何许住不属西湖烟雨雪后偏怜香猛处全胜开半树　试倩暖云收贮桃杏尽教羞妬只把新词林下去一春休着语

　　柳梢青【适和轩】

　　一望清溪两堤翠荫半纸新诗凉满衣裳香生笔砚风动牕扉　月明撑个船儿载龙玉双娥对吹竹外山亭花边水槛不醉休归

　　又【秋日感兴】

　　烟淡波平蓬松岸蓼红浅红深满院西风连宵良月几处清砧　区区宦海浮沉幸隠去将酬素心两鬓吴霜一屏秦梦谁是知音

　　又

　　雨后天涯微云送晩过尽归鸦何处开樽海棠亭小飞燕风斜　有人粲玉娇花更翳凤曾游帝家长逺身心温柔情态不枉多他

　　好事近【拥绣堂看天花】

　　手种满栏花瑞露一枝先折拄个杖儿来看两三人闲客　今朝欢笑且衔杯休更问明日此意悠然谁会有湖边风月【瑞露紫牡丹新名也】

　　诉衷情【得二白雁偶亡其一感而歌之】

　　筠笼白雁得时双一自戏回塘冰魂问归何处明月影中藏　苹蓼岸镇相将忍思量晓昏应是梦绕江湖怕见鸳鸯

　　浣溪沙

　　无计长留月里花收英巧付火前茶绿尘飞处粉芳华　午夜露浓天竺径一秋香满玉川家扫除残梦入云涯

　　虞美人【咏水葓花】

　　妆浓未试芙蓉脸却扇凉犹浅粉轻红袅一生娇风外细香时伴湿云飘　双飞属玉来还去谁识幽闲趣莫教疎雨暗黄昏已是不禁秋色怕销魂

　　玉团儿【香月堂古桂数十株着花因赋】

　　晓来一阵金风劣把阆海檀霞细屑依就花儿深藏叶底不教人折　初开数朶谁知得却又是金风漏泄吹起清芬露成香露月成香月

　　眼儿媚【初秋】

　　凄风吹露湿银床凉月到西厢蛩声未苦桐阴先瘦愁与更长　起来没个人偢采枕上越思量眼儿业重假饶畧睡又且何妨

　　又【女贞木】

　　山矾风味木樨魂髙树绿堆云水光殿侧月华楼畔晴雪纷纷　何如且向南湖住深映竹边门月儿照着风儿吹动香了黄昏

　　又【水晶葡萄】

　　玄霜凉夜铸瑶丹飘落翠藤间西风万颗明珠巧缀零露初漙　诗人那识风流品马乳漫堆盘玉纎旋摘银罂分酿莫负清欢

　　南歌子【山药】

　　种玉能延命居山易学仙青青一畆自锄烟雾孕云蒸肌骨更凝坚　熟染蜂房蜜清添石鼎泉雪香酥腻老来便煨芋炉深却笑祖师禅

　　瑞鹧鸪【咏二色葡萄】

　　阴阴一架绀云凉袅袅千丝翠蔓长紫玉乳圆秋结穗水晶珠莹露凝浆　相并熟试新尝累累轻剪粉痕香小槽压就西凉酒风月无边是醉乡

　　江城子【黄子由少监同内子慧斋奉岳母定斋相过席间因走笔次韵】

　　试霜池面浅粼粼鹊飞晴逺峯明蓬岛羣仙来过瑞云清龙榜当年人第一黄叔度是前生　玉堂行见演丝纶彩毫轻思难停醉里长鲸翻浪吸东溟谢女风流相称好金母更鬓常青

　　又【凯还】

　　春风旗鼔石头城急麾兵斩长鲸缓带轻裘乗胜讨蛮荆蚁聚蜂屯三十万军面缚赴行营　舳舻千里大江横凯歌声犬羊惊尊俎风流谈笑酒徐倾北望旄头今已灭河汉澹两台星

　　卜算子【无逸寄示近作梅词次韵回赠】

　　常记十年前共醉梅边路别后频收尺素书依旧情相与　早愿却来看玉照花深处风暖还听柳际莺休唱闲居赋

　　杨柳枝

　　绿蜡芽疎雪一包绽云梢清香却暑置堂■〈土幻〉晚风飘　氷雹无声栖碧叶笑仍娇相随茉莉展轻绡伴凉宵

　　感皇恩【驾霄亭观月】

　　诗眼看青天几多虚旷雨过凉生气萧爽白云无定吹散作鳞鳞琼浪尚余星数点浮空上　明月飞来寒光磨荡彷佛轮间桂枝长倚风归去纵长啸一声悠扬响揺山岳影秋悲壮

　　夜游宫【美人】

　　鹊相龎儿谁有兀底便笔描不就小邈如何敢出手细端相甚精神甚洗潄　到老长厮守不吃饭也须唧■〈口留〉你待包弹怎开口暖底雪活底花嫩底柳

　　醉髙楼【初月】

　　浮云散天似碧琉璃月正是上弦时姮娥蟾兎俱何在广寒宫殿不应亏这神功千万世有谁知　甚只解催须鬓老更不算将人情绪恼撺掇酒撼揺诗山头望伴疎星落庭前看照好花移夜无眠应笑我怎如痴

　　蝶恋花

　　杨柳秋千旗鬬舞漠漠轻烟罩定黄鹂语红滴海棠娇半吐燕脂水是朝来雨　行过池边携手路都把多情变作无情绪唯有东风知住处凭君送取温存去

　　又【南湖】

　　门外沧洲山色近鸥鹭双双恼乱行云影翠拥髙筠阴满径帘垂尽日林堂静　明月飞来烟欲暝水面天心两个黄金镜慢飐轻揺风不定渔歌欸乃谁同听

　　又【挟翠桥】

　　洒面松风似凉水下看冰泉喷薄溪桥底迭迭层峯相对起家居却在深山里　枝上凌霄红绕翠飘下红英翠影争揺曳今夜岩扉休早闭月明定有飞仙至

　　鹊桥仙【立秋后一日】

　　暑云犹在澄空欲变入夜徘徊庭际新秋知是昨宵来爱残月纎纎西坠　芭蕉老大流萤衰倦静里细观天意轻风未有半分凉奈人道今宵好睡

　　又【采菱】

　　连汀接渚萦蒲带藻万镜香浮光满湿烟吹霁木兰轻照波底红娇翠婉　玉纎采处银笼携去一曲山长水逺彩鸳双惯贴人飞恨南浦离多梦短

　　鹧鸪天【自兴逺桥过清夏堂】

　　闲立飞虹逺兴长一方云锦荐疎凉翻风翠盖无尘土出水红妆有艳香　携靓侣泛轻航棹歌惊起野鸳鸯同过清夏看新月茉莉花围小象床

　　又【咏阮】

　　不似琵琶不似琴四弦陶写晋人心指尖歴歴泉鸣涧腹上锵锵玉振金　天外曲月边音为君转轴拟秋砧又成雅集依相坐清致髙标记竹林

　　临江仙【余年三十二岁在甲辰尝画七圏于纸揭之坐右每圈横界作十眼岁涂其一今已过五十有二怅然增感戏题此词】

　　七个圏儿为岁数年年用墨胡涂一圈又剰半圈余看看云蔽月三际等空虚　纵使古稀真个得后来争免呜呼肯闲何必更悬车非闗轻利禄自是没工夫

　　御街行【灯夕戏成】

　　良宵无意贪游翫奈邻友闲呼唤六街非是少人行不似旧时风范笙歌零落绮罗消减枉了心情看　思量往事堪肠断怕频到帘儿畔朦胧月下却归来指望阿谁收管低头注定两眼儿泪百计难消遣

　　满庭芳

　　月洗髙梧露漙幽草寳钗楼外秋深土花沿翠萤火坠墙阴静听寒声断续微韵转凄咽悲沉争求侣殷勤劝织促破晓机心　儿时曾记得呼灯灌穴敛步随音任满身花影犹自追寻携向华堂戏鬬亭台小笼巧妆金今休说从渠床下凉夜伴孤吟

　　风入松

　　小樊标韵称香山压尽花间便须着个楼儿住彩鸾看飞舞妖闲珠佩时因醉解云扉常为春闗　耳边嘱付话儿奸休放蛮檀绿窓惟怕今宵梦鹦声巧春满栏于待把衷肠教与却愁长逺都难

　　念奴娇【千叶海棠】

　　绿云影里把明霞织就千重文绣紫腻红娇扶不起好是未开时候半怯春寒半便晴色养得胭脂透小亭人静嫩莺啼破清昼　犹记携手芳阴一枝斜戴艶娇波双秀小语轻怜花总见争得似花长久醉浅休归夜深同睡明日还相守免教春去断肠空叹诗瘦

　　水调歌头【姑苏台】

　　孤棹泝霜月还过阖庐城系船杨柳桥畔吹袖晩寒轻百尺层台重上万事红尘一梦回首几周星风调信衰减亲旧总凋零　认羣峯寻四塔半烟横平生感慨况逢佳处辄销凝休说当时雕辇不见后来游鹿斜照水空明猛把画栏拍飞燕两三声

　　又【项平甫大卿索赋武昌凯歌】

　　忠肝贯日月浩气抉云霓诗书名帅谈笑果胜棘门儿牛弩旁穿七札虎将分行十道先解近城围一骑夜飞火捷奏上天墀　畅皇威宣使指领全师襄阳耆旧请公直过洛之西箪食欢呼迎处已脱毡裘左袵还着旧藏衣笳鼓返京阙风采震华夷

　　木兰花慢【七夕】

　　喜秋回霁宇倩凉露洗炎飙被鹊误仙盟经年恨阻银汉迢迢牛闲更停弄杼趁佳期华幄傍星桥授玉鸾鶱雾霭赠绡龙戏花娇　欢娱回首是明朝未别已魂销想翠轭珠轮归途望断斗转斜杓人间易离易遇尽胜如天上各云霄携去一梳水月巧楼犹醉笙箫

　　又【癸丑年生日】

　　年年三月二是居士始生朝念绿鬓功名初心已负难报劬劳天留帝城胜处汇平湖逺岫碧岧嶤竹色诗书燕几柳阴桃杏横桥　西邻东舍不难招大半是渔樵任翁媪欢呼儿孙歌笑野具村醪醉来更随鹤舞看清风送月过松梢百岁因何快乐尽从心地逍遥

　　又【纪梦】

　　驾飙车直上绛衣惹彩云轻过寳树千峯东踰绿海宫殿峥嵘檐楹万花粲倚映阶层十二总雕琼劔佩簪裳卫肃序班真辅仙卿　瑶京有谁解神升为秘授玄经拜九光霞里轮金日耀丹篆符明龙鸾再催羽仗报帝皇新御紫阳城归路梅花弄玉数声月冷风清

　　水龙吟【夜梦行修竹林中有道士颀然而长风神秀异自称见独处士谓余曰人间虚幻子能毕辞荣宠清浄寡欲当享万寿惊觉因赋此词乙丑冬十二月也】

　　这畨真个休休梦中深谢仙翁教浮生幻境向来识破那堪又老苦我身心顺他眼耳思量颠倒许多时打哄鲇鱼上竹被人弄知多少　解放微官系缚似笼槛猿归林草云山有约儿孙无债为谁烦恼自古髙贤急流勇退直须闻早把忧煎换取长伸脚睡大开口笑

　　祝英台近【邀李李章直院赏玉照堂梅】

　　暖风回芳意动吹破冻云凝春到南湖检校旧花径手栽一色红梅香笼十畆忍轻负酒肠诗兴小亭凭几多月魄重重乱林影却忆年时同醉正同咏问公白玉堂前何如来听玉龙喷碧溪烟冷

　　满江红【小圃玉照堂赏梅呈洪景卢内翰】

　　玉照梅开三百树香云同色光揺动一川银浪九霄珂月幸遇勋华时世好欢娱况是张灯夕更不邀名胜赏东风真堪惜　盘诰手春秋笔今内相斯文伯肯闲纡轩盖逺过泉石竒事人生能几见清罇花畔须教侧到凤池却欲醉鸥边应难得

　　又【贺项平甫起复知鄂渚】

　　公为时生才真是禁中颇牧擎天手十年犹在未应藏缩说项无人堪叹息瞻韩有意因恢复用真儒同建太平功心相属　忠与孝荣和辱武昌柳南湖竹一箪瓢非欠万锺非足知命何曾懐喜愠轻身岂为干名禄看可汗生縳洗烟尘机神速

　　汉宫春【稼轩帅浙东作秋风亭成以长短句寄余欲和久之偶霜晴小楼登眺因次来韵代书奉酬】

　　城畔芙蓉爱吹晴映水光照园庐清霜乍凋岸柳风景偏殊登楼念逺望越山青补林疎人正在秋风亭上髙情逺解知无　江南久无豪气看规恢意槩当代谁如乾坤尽归妙用何处非予骑鲸阆海更那须采菊思鲈应会得文章事业从来不在诗书

　　烛影揺红【灯夕玉照堂梅花正开】

　　宿雨初干舞梢烟瘦金丝袅嫩云扶日做新晴旧碧寻芳草幽径兰芽尚小怪今年春归太早柳塘花院万朶红莲一宵开了　梅雪翻空忍教轻趁东风老粉团香阵拥诗仙战退春寒峭现乐歌弹闹晓宴亲宾团栾同笑醉归时候月过珠楼参横蓬岛【柳塘花院现乐皆家中堂名也】

　　贺新郎【李颐正见访留饮即席书赠】

　　看了梅花去要东风攀翻飞雪与君同赋海内从来天际眼一笑平窥千古待剪尽烛花红吐久矣南湖无此客似乔松万丈凌霄举飞咳唾扫尘土　承平气象森眉宇想天家骖鸾洞里细烟冰雾我亦秦闗归未得谁念干将醉抚判良夜欹横冠屦莫叹潇湘居尚逺拥戎昭万骑鸣笳鼓云正锁汴京路

　　又【次辛稼轩韵寄呈】

　　邂逅非专约记当年林堂对竹艶歌春酌一笑乗鸾明月影余事丹青麟阁待宇宙长绳穿却念我中原空有梦风尘万里迷长乐愁易老吹灵药　别来几度霜天鹗厌纷纷吞腥啄腐狗偷乌攫东晋风流兼慷慨公自阳春有脚妙悟处不存毫发何日相从云水去看精神峭紧芝田鹤书壮语遍岩壑

　　瑞鹤仙【壬子年灯夕】

　　喜浓寒乍退风共日已作深春天气轻车载歌吹选名坊闲玩落梅浓李无端雨细动清愁聊成浅醉怅年时携手同来笑里绣帘斜倚　佳节匆匆又至抚事惊心忍堪重记阑情倦意行不是坐不是闷归来已早游人回尽灯暗重门欲闭念欢娱最是今宵怎知恁地

　　八声【甘州秋夜奉懐浙东辛帅】

　　领千岩万壑岂无人唯欠稼轩来正松梧秋到旌旗风动楼观雄开俯槛何劳一笑瀚海荡纎埃余事了鳬鹜闲咏命樽罍　江左风流旧话想登临浩叹白骨苍苔把龙韬藏去游戏且蓬莱念乡闗偏怜霜鬓爱盛名何似展真才懐公处夜深凝望云汉星回

　　又【九月末南湖对菊】

　　对黄花犹自满庭开那恨过重阳凭栏干醉袖依依晩日飘动寒香自叹平生豪纵歌笑几千场白发欺人早多似清霜　谁信心情都懒但禅龛道室黄巻僧床把偎红调粉抛掷向他方唤汝东山归去正灯明松户竹篱旁闗门睡尽教人道痴钝何妨

　　江城子【夏夜】

　　飞来冰雪冷无声可中亭骨毛清卧看东南和露两三星蓦地神游天上去呼彩凤驾云軿　望舒宫殿玉峥嵘桂千层寳香凝捣药仙童邀我论长生一笑归来人未睡花影送上牕棂

　　渔家傲

　　拂拂春风生草际新晴万景供游戏鸥鹭飞来斜照里金和翠分明画出真山水　遮个渔翁无愠喜乾坤都在孤篷厎一曲髙歌千古意闲来睡从教月到花汀外

　　八声甘州【中秋】

　　叹流光迅景百年间能醉几中秋正凄蛩响砌惊乌翻树烟淡苹洲谁唤金轮出海不带一云浮纔上青林顶俄转朱楼　人老欢情已减料素娥信我不为间愁念几畨清梦常是故乡留倩风前数声横管呌玉鸾骑向碧空游谁能顾黍炊荣利蚁战仇雠

　　木兰花慢

　　清明初过后正空翠霭晴鲜念水际楼台城隅花柳春意无边清时自多暇日看连镳飞盖拥羣贤朱邸横经满座紫微渊思如泉　髙情那更属云天语笑杂歌弦向啼鴂声中落红影里忍负芳年浮生转头是梦恐他时髙会却难全快意淋浪醉墨要令海内喧传

　　念奴娇【登齐云楼夜饮双瑞堂】

　　东吴名胜有髙楼直在微云齐处十二栏干邀逺望歴歴斜阳烟树香径人稀屧廊山绕往事今何许一天和气为谁吹散疎雨　知是兰省星郎朱轮森戟与风光为主暇日登携多雅致容我追随临赋小宴重开晩寒初劲还下危梯去烛花红坠瑞堂犹按歌舞

　　南湖集巻十

　　●题南湖集十二巻后

　　桂隠林泉在钱塘为最胜张子卜筑池台馆宇门墙道路凡经行宴息处悉命以佳名而各有诗予固未尝歴其地乃因邻友张以道东归惠然寄示总八十余絶读之洒然而与其人岸观散衽徜徉于烟萝香霭间可胜欣快因为一絶题其后桂隠神仙宅平生足未登新诗中有画一一见觚楞淳熙己酉中秋鄮峯真隠史浩书