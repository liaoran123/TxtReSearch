杜诗详注 清 仇兆鳌

《旧唐书》文苑本传

刘昫

杜甫，字子美，本襄阳人，后徙河南巩县。【朱注】《晋书杜预传》云：京兆杜陵人。又《周书杜叔毗传》云：其先京兆人，徙居襄阳。《唐书宰相世系表》载襄阳杜氏，出自预少子尹。公自称预十三叶孙，其为尹之后明矣。后又自襄阳徙居河南。故公之田园，都在巩洛。其族望本出杜陵，故诗每称杜陵野老。《进封西岳赋表》亦云：“臣本杜陵诸生也。”曾祖依艺，位终巩令。祖审言，终膳部员外郎，自有传。父闲，终奉天令。甫天宝初，当作开元末。应进士不第。天宝末，献《三大礼赋》，玄宗奇之，召试文章，授京兆府兵曹参军。十五载，禄山陷京师，肃宗征兵灵武，甫自京师宵遁，赴河西，谒肃宗于彭原，拜左拾遗。【朱注】公自京师西窜，谒肃宗于凤翔，《旧史》误也。房琯布衣时，与甫善。时琯为宰相，请自帅师讨贼，帝许之。是年十月，琯兵败于陈涛斜。明年春，琯罢相，甫上疏，言琯有才，不宜罢免。肃宗怒，贬琯为刺史，出甫为华州司功参军。时关辅乱离，谷食踊贵，甫寓居成州同谷县，自负薪采棺，儿女饿殍者数人。久之，召补京兆府功曹。【朱注】公不赴京兆功曹，乃武再帅剑南时，史误。辩详诗集。上元二年冬，当作广德二年春。黄门侍郎郑国公严武镇成都，奏为节度参谋、检校尚书工部员外郎，赐绊鱼袋。据《新书》在武再帅剑南时表荐者。武与甫世旧，待遇甚隆。甫性褊躁，无器度，恃恩放恣，此句当删。尝凭醉登武之床，瞪视武曰：“严挺之乃有此儿！”武虽急暴，不以为忤。甫于成都浣花里种竹植树，结庐枕江，纵酒啸咏，与田夫野老相狎荡，无拘检。严武过之，有时不冠，其做诞如此。永泰元年夏，武卒，甫无所依。及郭英义代武镇成都，英乂武人粗暴，无能刺谒，乃游东蜀，依高适。既而适卒。【朱注】适自西川入朝，在严武再镇前，拜散骑常侍，乃卒。《旧书》误也。宝应元年，避徐知道之乱，入梓州，居东川者三年，亦未尝依高适。辩详年谱。是岁，崔宁杀英乂，杨子琳玫西川，蜀中大乱。甫以其家避乱荆楚，扁舟下峡，未维舟而江陵乱。【朱注】公居江陵及公安颇久，其时江陵无鲁。《旧书》曰“未维舟”及“江陵乱”者，误也。公尝往来梓阆间，《新史》云往来梓夔，亦误。二史载居夔下峡事，皆不详。乃泝沿湘流，游衡山，寓居耒阳。甫尝游岳庙，为暴水所阻，旬日不得食。耒阳聂令知之，自棹舟迎甫而还。永泰二年，当作大历五年。啗牛肉白酒，一夕而卒于耒阳。《唐诗纪事》谓公卒于岳阳。时年五十有九。子宗武，流落湖湘而卒。元和中，宗武子嗣业，自耒阳迁甫之柩，归葬于偃师西北首阳山之前。天宝末诗人，甫与李白齐名，而白自负文格放达，讥甫龌龊，有饭颗山头之嘲诮。【朱注】唐《本事诗》，太白戏杜曰：“饭颗山头逢杜甫，头戴笠子日卓午。借问别来太瘦生，总为从前作诗苦。”盖讥其拘束也，《西阳杂俎》：众言李白惟戏杜考功饭颗山头之句。白有祠亭上宴别社考功诗。按饭颗山头诗，《太白集》不载。柯古所言，特据流俗传闻。又子美未尝为考功，其诬可不攻而破。刘昫以之入史，谬也。苕溪渔隐亦有辩。元和中，词人元稹论李杜之优劣曰：“余读诗至杜子美云云..特病懒未就尔。”自后属文者，以稹论为是。甫有集六十卷。元稹序铭见末卷。

 
《新唐书》本传

宋祁

甫字子美，少贫，不自振，客吴、楚、齐、赵间，李邕奇其材，先往见之。举进士，不中第，困长安。本隼原注，玄宗开元二十五年，甫预京兆荐贡，而考工下之。天宝十三载，玄宗朝献太清宫，飨庙及郊，甫奏赋三篇。朱氏曰，献赋在天宝十载，《新吏》误云十三载。辩详诗集。帝奇之，使待制集贤院，命宰相试文章，擢河西尉，不拜，改右卫率府胄曹参军。数上赋颂，因高自称道，且言：“先臣恕、预以来，承儒守官十一世，迨审言以文章显中宗时。臣赖绪业，自七岁属辞，且四十年。然衣不盖体，常寄食于人。窃恐转死沟壑，伏惟天子哀怜之。若令执先臣故事，拔泥涂之久辱，则臣之述作虽不足鼓吹六经，先鸣诸子，至沉郁顿挫，随时敏给，扬雄、枚皋可企及也。有臣如此，陛下其忍弃之。”会禄山乱，天子入蜀，原注：天宝十四载，安禄山反于范阳。明年，改元至德。六月，禄山犯长安，车驾幸剑外。七月，即位灵武。甫避走三川。三川县属鄜州。肃宗立，自鄜州赢服欲奔行在，为贼所得。至德二载，亡走凤翔，上谒，拜左拾遗。与房琯为布衣交，鄜时败陈涛斜，又以客董廷兰罢宰相。甫上疏，言罪细不宜免大臣。帝怒，诏三司推问。宰相张镐曰：“甫若抵罪，绝言者路。”帝乃解。甫谢，且称：“琯，宰相子，少自树立，为醇儒，有大臣体。时论许琯才堪公辅，陛下果委而相之，观其深念主忧，义形于色，然性失于简，酷嗜鼓琴，廷兰托琯门下，贫疾昏老，依倚为非。琯爱惜人情，一至玷污。臣叹其功名未就，志气挫衄，觊陛下弃细录大，所以冒死称述，涉近讦激，违忤圣心。陛下赦臣百死，再赐骸骨，天下之幸，非臣独蒙。”然帝自是不甚省录。时所在寇夺，甫家寓鄜弥年，艰窭，孺弱至饿死，朱氏曰：公之孺弱饿死，乃天宝十四载自京兆赴奉先时事。若往鄜迎家，则在至德二载。《新史》盖误，当以《奉先咏怀》诗正之。因许甫自往省视。从还京师，出为华州司功参军。原注：乾元元年，甫自左拾遗移华州掾。关辅饥，辄弃官去。客秦州，负薪采橡栗自给。流落剑南，乾元二年夏，甫弃官，去华之秦。十月，发秦州。十二月，离同谷，至剑南。结庐成都西郭。召补京兆功曹参军，不至。会严武节度剑南东西川，往依焉。原注：广德元年，甫补京兆功曹，不赴。明年，郑国公严武复出节度剑南东西两川。武再帅剑南，表为参谋、检校工部员外郎。武以世旧，待甫甚善。亲诣其家。甫见之，或时不巾，而性褊躁傲诞。尝登武床瞪视曰：“严挺之乃有此儿！”武亦暴猛，外若不为忤，中衔之。一日，欲杀甫及样州刺史章彝，集吏于门，武将出，冠钩于帘三。左右白其母，奔救，得止，独杀彝。朱氏曰：此说出《云溪友议》，不可信。辩详诗集。鲁詈曰：以甫诗考之，严武来镇蜀，章彝已交印入觐，史当失之。武卒，崔旰等乱，甫往来梓夔间。大历中，出瞿塘，下江陵，泝沅湘以登衡山，因客耒阳。来阳县，在衡州之东南。游岳祠，大水遽至，涉旬不得食，县令具舟迎之，乃得还。令尝馈牛炙白酒，大醉，一夕卒，年五十九。《新书》谓公卒于牛肉白酒，此踵《旧史》之讹，黄伯思已力辩其诬。详见年谱末条。本集原注云：子美之卒，当在衡湘之间，秋冬之际。元氏墓志，略见本末。唐史氏惑于刘斧《摭遗》小说之言曰：子美由蜀往耒阳，以诗酒自适。一日，过江上洲中，饮醉，不能复归，宿酒家。是夕，江水暴涨，子美为谅湍漂泛，其尸不知落于何处。玄字还南内，思子美，诏求之。聂令乃积空土于江上曰，子美为白酒牛炙胀饫而死，葬干此矣。以此闻玄宗。故唐史氏因有牛炙白酒，大醉一夕卒之语。信哉史氏之讹矣。按：此说欲辩牛酒妖死之诬，而反坐以涨水漂溺之惨，与李观补传，同出俗子妄撰耳。甫放旷不自检，好论天下大事，高商不切。少与李白齐名，时号李杜。尝从白及高适过汴州，酒酣登吹台，今东京城东角隅繁台是也。慷慨怀古，人莫测也。数尝寇乱，挺节无所污，为歌诗，伤时桡弱，情不忘君，人怜其忠云。

赞曰：唐兴，诗人承陈隋风流，浮靡相矜，至宋之间、沈佺期等，研揣声音，浮切不差，而号律诗，竞相沿袭。逮开元间，稍裁以雅正，然恃华者质反，好丽者壮违，人得一概，皆自名所长。

至甫，浑涵汪茫，千汇万状，兼古今而有之。他人不足，甫乃厌馀。残膏剩馥，沾丐后人多矣。故元稹谓“诗人已来，未有如子美者。”甫又善陈时事，律切精深，至千言不少衰，世号诗史。昌黎韩愈于文章慎许可，至于歌诗，独推曰：“李杜文章在，光焰万丈长。”诚可信云。

鳌按：《旧书》记事略而论文详，备载元稹原序，亦失史家裁制之法。《新书》记事稍详，其论赞一段，简括道劲，颇类欧史笔意。但二史均有差谬。牛酒饫死之惨，《旧史》既诬于殁后。严武欲杀之端，《新史》复谤于生前。皆疑案之当剖者。兹采前人诸说，足以一雪史家沿谬矣。又按：两史记事，多有舛误，杜传尚然，其余差谬者，亦当据杜诗正之。如上元二年夏，段子璋反，次年公作《去秋行》，知秋日尚未平也。史谓四月讨平者，误矣。宝应元年，严武以应召入朝，有寄答杜诗，九月犹在巴山。《通鉴》谓是夏六月，武除西川节度，为徐知道阻拒，误矣。大历元年，杜《赠李文》诗，称李勉为汧公。史谓大历五年，勉自岭南还京，始封汧公，误矣。宜乎当时有纠谬之作也。

钱谦益曰：《唐宰相世系表》：杜预四子，锡、跻、耽、尹。襄阳杜氏，出自预少子尹。元稹墓志：晋当阳侯下，十世而生依艺。甫《祭当阳君文》称十二叶孙甫。甫为预之后，未知预四子，谁为甫之祖。旧谱以甫为尹之后，此何据也？唐《旧书杜易简传》：易简，襄州襄阳人，周硖州刺史叔毗曾孙。易简从祖弟审言。易简、审言，同出叔毗下，获嘉为甫高祖，即硖州之子也。《周书杜叔毗传》：其先京兆杜陵人，徙居襄阳。祖乾光，齐右司徒右长史。父渐，梁边城太守，此世系之较然可考者。以《世系表》推之，尹下六代为袭池阳侯洪泰，与乾光为行。洪泰生二子，祖悦、颙，与渐为行。颙生三子，景仲、景秀、景恭，与叔毗为行。叔毗、景恭，皆仕周，其子皆仕隋。叔毗之子为廉卿，则未知其为易简之祖与，审言之祖与？旧谱以叔毗为颙子，景仲、叔毗并系颙下，红缪极矣。颜鲁公撰《杜济神道碑》为征南十四代孙，甫有《示从孙济》诗，斯为合矣。《世系表》济与位同出景秀下，并征南十四代。而诗称从弟位，抑又何与？宋人谓《世系表》承逐家谱牒，多所谬误耳。按：陆务观诗注：少陵之后，有徙大垭、大蓬者。戴复古诗中有杜子野，赵孟頫诗中有杜伯玉，杨载所记有杜举。钱谦益谓今岳州平江县杜富，犹藏拾遗敕命。喜文人子孙千年不替也。

 
杜工部年谱

唐睿宗先天元年壬子即景云三年。正月改元太极，五月改延和，八月改先天。

甫生。吕汲公《诗谱》云：墓志、本传皆言公年五十九岁，卒于大历五年庚戌；则当生于是年。蔡兴宗、鲁訔、黄鹤诸谱同。蔡梦弼曰：按《唐书》本传及元稹《墓志》，晋当阳成侯预下，十世而生依艺，以监察御史令于河南府之巩县。依艺生审言，审言善诗，官至修文馆学士。尚书膳部员外郎。审言生闲，京兆府奉天县令。闲生甫。

玄宗开元元年癸丑即先天二年也。七月，归政于帝。十二月，改元。

开元三年乙卯

公《舞剑器行序》云：开元三年，余尚童稚，记于郾城观公孙氏舞剑器。

黄鹤曰：公七岁能诗，则四岁记事，非不能矣。吕谱疑其年必有误，非也。

开元六年戊午

公《壮游》诗云：“七龄思即壮，开口咏凤皇。”又《进雕赋表》云：“自七岁所缀诗笔，向四十载矣，约千有余篇。”开元八年庚申

《壮游》诗云：“九龄书大字，有作成一囊。”

开元十四年

丙寅《壮游》诗云：“往昔十四五，出游翰墨场。斯文崔魏徒，以我似班扬。”

开元十九年辛未

公年二十，游吴越。黄曰：公《进三大礼赋表》云：“浪迹于陛下丰草长林，实自弱冠之年。”则其游吴越，乃在开元十九年。自是下姑苏，渡浙江，游剡溪，久之方归。朱鹤龄曰：公《哭韦之晋》诗：“凄怆郇瑕邑，差池弱冠年。”又《酬寇侍御》诗：“往别郇瑕地，于今四十年。”郇瑕，晋地也。公弱冠之时，尝游晋地。当是游晋后，方为吴越之游也。

开元二十三年乙亥

公自吴越归，赴京兆贡举，不第。黄曰，公本传：“尝举进士不第。”故《壮游》诗云：“归帆拂天姥，中岁贡旧乡。忤下考功第，独辞京兆堂。”朱按，史：唐初，考功郎掌贡举。至开元二十四年，考功郎李昂为举人诋诃，帝以员外郎望轻，徙礼部，以侍郎主之。则公下考功第，当在二十三年。盖唐制年年贡士也。《选举志》：每岁仲冬，州县馆监举其成者，送之尚书省。《旧史》云：“天宝初，应进士不第。”非。

开元二十五年丁丑

公游齐赵。朱曰：按《壮游》诗：“忤下考功第，独辞京尹堂。放荡齐赵间，裘马颇清狂。”是下第后，即游山东之明证。但未详起于何年，今姑依鲁訔、黄鹤诸谱，又按《壮游》诗，不言游兖州，而集中颇多兖州所作。盖兖州与齐州接境，公游齐州，盖在兖州趋庭之后也。

开元二十九年辛巳

公年三十，在东都。是年寒食，祭远祖当阳君于洛之首阳。

天宝元年壬午正月改元。

公在东都。是年，公姑万年县君卒于东京仁风里。六月，还殡河南县。公作墓志。

天宝三载甲申五月改年为载。

公在东都。五月，公祖母范阳太君卒于陈留之私第。八月，归葬偃师。公作墓志。钱谦益曰：“是时太白自翰林放归，客游梁、宋、齐、鲁，相从赋诗，正在天宝三四载间。”朱曰：“按旧谱谓：开元二十五年，公从高适、李白过汴州，登吹台怀古，以寄李十二白诗证之，其谬信矣。”

天宝四载乙酉

公在齐州。是年，撰《皇甫淑妃神道碑》。夏，陪李北海邕宴历下亭。钱曰：“高适、李白俱有赠邕诗，当是同时。”白有《鲁郡石门别杜二甫》诗，或四五载之秋也。天室五载丙戌

公归长安。黄曰：《壮游》诗：“放荡齐赵间，裘马颇清狂。快意八九年，西归到咸阳。”则归京师在天宝四五载间。

天宝六载丁亥

公应诏退下，留长安。元结《谕友》文云：“天宝六载，诏天下有一艺，诣毂下。李林甫命尚书省试，皆下之。遂贺野无遗贤。”时公与结，皆应诏而退。

天宝七载戊子

公在长安。

天宝八载己丑

公在长安，间至东都，黄曰：公《洛城北谒玄元庙》诗云：“五圣联龙衮。”唐史加五帝大圣字，在八载闰六月，可证是年公又在东都。

天宝九载庚寅

公在长安

天宝十载辛卯

公年四十，在长安，进《三大礼赋》。玄宗奇之，命待制集贤院。鲁訔曰：公奏《三大礼赋》，史、集皆云十三载。朱按：帝纪：十载行三大礼，十三载未尝郊。况表云：“臣生长陛下淳朴之俗，行四十载矣。”故知当在是岁。是年，作《秋述》。

天宝十一载壬辰

公在长安，召试文章，送隶有司，参列选序。黄曰：是年十一月，杨国忠为右丞相，鲜于仲通为京兆尹。吕谱：公《上韦左相诗》：“凤历轩辕纪，龙飞四十春。”自玄宗即位，至此为四十年。

天宝十二载癸巳

公在长安。黄曰：有《赠集贤院崔于二学士》诗。崔、于当是试文之官。天宝十三载甲午公在长安。黄曰：是年进《封西岳赋》。是年二月，右相兼文部尚书杨国忠守司空，即《封西岳表》所云元弼司空也。故知进表在是年。天宝十四载乙未授河西尉，不拜，改右卫率府胄曹参军。十一月，往奉先，鲁曰：公在率府，其家先在奉先。黄曰：《诗史》渭蓟北反书未闻，公已逸身几甸。非也。若先已窜逸，则改授无容在初兴师之时矣。吕、蔡谱俱云：十一月初，赴奉先，有《咏怀诗》。知非避乱也。

肃宗至德元载丙申即天宝十五载。七月，肃宗即位灵武，改元。

五月，自奉先往白水依舅氏崔少府。六月，又自白水往鄜州。闻肃宗即位，自鄜羸服奔行在，遂陷贼中。

至德二载丁酉

四月，脱贼，谒上凤翔，拜左拾遗。疏救房琯，上怒，诏三司推问。宰相张镐救之，获免。八月，墨制放还鄜州省家。十月，上还西京，公扈从。是年六月一日，有《奉谢口敕放三司推问状》，又有《同遗补荐岑参状》。

乾元元年戊戌二月改元，复以载为年。

任左拾遗，六月出为华州司功。冬晚，离官，间至东都。是年十月，有《为华州郭使君进灭残寇形势图状》，有《试进士策问》五首。

乾元二年己亥

春，自东都回华州。关辅饥。七月，弃官西去，度陇，客秦州，卜西枝村置草堂，未成。十月，往同谷，寓同谷不盈月。十二月，入蜀，至成都。

上元元年庚子闰四月改元

公在成都，卜居浣花溪。是年，营草堂，公诗所云“经营上元始”是也。又云“频来语燕定新巢”，则三月堂成。鳖按：黄、鲁诸谱皆云：裴冕为公卜居。考诗题不载此事，恐是臆说，有辩在集内。

上元二年辛丑九月，去年号，止称元年，以十一月为岁首，以斗所建辰为名。

公年五十，居成都草堂。间至蜀州之新津、青城。朱曰：公赴青城，黄谱编上元元年，鲁谱编上元二年，以《寄杜位》诗考之，疑鲁是。是年秋作《唐兴县客馆记》。

代宗宝应元年壬寅建巳月，代宗即位，改元，复以正月为岁首，建巳月为四月。

公居成都草堂。七月，送严武还朝，到绵州。未几，西川兵马使徐知道反，因入梓州。冬，复归成都，迎家至梓。十二月，往射洪南之通泉，皆梓属邑。或云：《新书》本传：“游东蜀依高适。”当在此时，严武入朝之后。朱曰：严武还朝，适领西川节度，公方携家往东川，其时并无一诗与之，不得云依高适也。公在梓州，最善留后章彝。彝为留后，可知适未尝兼领东川，而谓之依适，可乎。鳖按：公迎妻子，不见诗题，恐是遣弟往迎。有《弟占归草堂》诗“熟知江路近，频为草堂回”，可证。是年建巳月，公上严武《说旱》。

广德元年癸卯七月改元。

公在梓州。春，间往汉州。秋，往阆州。冬晚，复回梓州。是岁，召补京兆功曹，不赴。鲁、黄谱俱云：是年春，公尝暂至绵州，以《惠义寺送辛员外》诗有“直到绵州始分手”之句。朱氏以惠义寺以下诸作皆系逸诗，故不取其说。今当存以待考。朱曰：公补京兆功曹，蔡兴宗、赵子栎、鲁訔、黄鹤诸谱，俱编广德元年，盖以《别马巴州》诗注为据。惟《新唐书》本传与王原叔集注谓公不赴功曹，在严武初镇成都之时，恐非。辩详诗集注。是年有《为阆州王使君进论巴蜀安危表》。九月，有《祭房相国文》。

广德二年甲辰

春，复自梓州往阆州。严武再镇蜀，春晚，遂归成都草堂。六月，武表为节度参谋、检校工部员外郎，赐绯鱼袋。是年上武《东西两川说》。

永泰元年乙巳正月改元。

正月，辞幕府归草堂。四月，严武卒。五月，遂离蜀南下，自戎州至渝州。六月，至忠州。秋，至云安，居之。

 
大历元年丙午十一月改元。

春，自云安至夔州，居之，秋，寓西阁。是年有《为夔府柏都督谢上表》。

大历二年丁未

公在夔州。春，迁居赤甲。三月，迁瀼西。秋，迁东屯。未几，复自东屯归瀼西。

大历三年戊申

正月，去夔出峡。三月，至江陵。秋，移居公安。冬晚，之岳州。

大历四年己酉

正月，自岳州之潭州。未几，入衡州。夏，畏热，复回潭州。鳌按：是年，有《发潭州》及《发白马潭》诗、乃春日自潭往衡岳也。又据韦迢《早发湘潭寄杜员外》诗云“湘潭一叶黄”，知秋深复在潭州矣。观公《楼上》诗“身事五湖南”、“终是老湘潭”，皆可证。

大历五年庚戌

公年五十九。春，在潭州。夏四月，避臧玠乱入衡州。欲如郴州依舅氏崔伟，因至耒阳，泊方田驿。秋，舟下荆楚，竟以寓卒，旅殡岳阳。此条朱氏削去旧谱，非是。鹤谱云：夏如郴。因至耒阳，访聂令。经方田驿，阻水旬余，聂致酒肉。而史云：“令常馈牛炙白酒，大醉，一夕卒。”尝考谢聂令诗有云：“礼过宰肥羊，愁当置清醥。”其诗题云“兴尽本韵。”又且宿留驿近山亭，若果饫妖死，岂复能为是长篇，又复游憩山亭。以诗证之，其诬自可不攻。况元稹作志，在《旧史》前，初无此说。按：是秋舟下洞庭，故有《暮秋将归秦奉留别亲友》诗，又有《洞庭湖诗》云：“破浪南风正。回樯畏日斜。”言南风畏日，又云回樯，则非四年所作甚明。当是是年自衡州归襄阳，经洞庭诗也。元微之志云：扁舟下荆楚，竟以寓卒，旅殡岳阳。其后嗣业启枢，襄袝事于偃师，途次于荆，拜余为志。吕汲公亦云：夏还襄汉，卒于岳阳。鲁谱云：其卒当在衡岳之间，秋冬之交。但衡在潭之上流，与岳不相邻，舟行必经潭，然后至岳。当云在潭岳之间，蔡谱以史为是，以吕为非，盖未之考耳。鳌按：五年冬，有《送李衔》诗云：“与子避地西康州，洞庭相逢十二秋。”西康州即同谷县。公以乾元二年冬寓同谷，至大历五年之秋为十二秋。又有《风疾舟中》诗云：“十暑岷山葛，三霜楚户砧。”公以大历三年春适湖南，至大历五年之秋为三霜。以二诗证之，安得云是年之夏卒于耒阳乎。旧谱当属可信，而钱、朱两谱，偏信《新书》，遂以牛肉白酒，断送一生，岂不诬枉前贤？夫不信亲著之诗章，而信后人之记载，不信子孙之行述，而信史氏之传闻，其亦昧于权衡审择矣。

鳌谨按：宋人作少陵年谱。其传世者，有吕大防、蔡兴宗、鲁訔、赵子栎、黄鹤数家。明初则有单复之谱，近日则有钱谦益、朱鹤龄、顾宸诸谱。唯朱氏裁别异同，简净明当，可称定本。但末后一条，关于生死大事，而其时其地，皆未分明。兹仍采旧谱，以正其讹云尔。

庚辰岁重阳月考定

 
杜诗凡例计二十则

一、杜诗会编自唐刺史樊晃首编杜少陵诗集，行于江右。至宋，王介甫为鄞令，得未见者二百余篇。嗣后王原叔取中秘藏本及旧家流传者，定为一千四百五篇。黄伯思校本，则有千四百四十七篇。蔡傅卿《草堂诗笺》，取后来增益者，如卞圜、吴若、员安宇、裴煜辈所收，别为逸诗一卷。今依年次补入，不另置卷末，便省览也。

二、社诗刊误坊本多字画差讹。蔡兴宗作《正异》，朱文公谓其未尽，如“风吹沧江树”，“树”当是“去”，乃音近而讹。“鼓角满天东”，“满”当是“漏”，乃形似而讹。当时欲作考异，未暇及也。近日朱长孺采集宋元诸本，参列各句之下，独称详悉。然犹有遗脱者，如《何氏山林》诗“异花开绝域”，当是“来绝域”，于“开拆”不犯重。《送裴尉》诗“扁舟吾已就”，当是“吾已僦”，于“就此”不相重。如《冬深》诗“花叶随天意”，当是“惟天意”，于“随类”不相重。如《送王侍御》“况复传宗近”，当是“宗匠”，于“近野”不相重。如《诸葛庙》“巫觋醉蛛丝”，当是“缀蛛丝”，于上句“穿画壁”方称。《王彭州》诗“东堂早见招”，当是“东床”，于“河汉”、“夫人”等语相合。如《秋兴》诗“白头今望苦低垂”，与“彩笔昔曾干气象”本相工对，刻本误作“吟望”。《呀鹘行》“强神非复皂雕前”，与“紧脑雄姿迷所向”，字无复出，而刻本误作“迷复”。又如《遣意》诗“宿雁聚圆沙”，当是“宿鹭”。《草堂即事》诗“宿鹭起圆沙”，当是“宿雁”。鹭雁各有时候，彼此两误也。今或依他注改正，或据臆见参定。至于上下错简、句语颠倒者，如《古柏行》“君臣已与时际会”二句，当在“云来”、“月出”之下。如《姜少府设鲙》“偏劝腹腴愧年少”二句，当在“落砧”、“放箸”之下。如《过吴侍御宅》“仲尼甘旅人”二句，当在“闭口”、“叹息”之下。如《郭代公故宅》“精魄凛如”二句，当在顾步涕落之下。如《梦李白》、《赠苏涣》、《呈聂耒阳》诸诗，各有颠错之句，今皆订正，文义方顺。

三、杜诗编年依年编次，方可见其平生履历，与夫人情之聚散，世事之兴衰。今去杜既远，而史传所载未详，致编年互有同异。幸而散见诗中者，或记时，或记地，或记人，彼此参证，历然可凭。间有浑沦难辩者，姑从旧编，约略相附。若其前后颠错者，如《投简咸华诸子》本属长安，而误入成都。《遣愁》诗、《赠虞司马》本属成都，而误入夔州。如《冬深》、《江汉》、《短歌赠王司直》皆出峡后诗，而误入成都夔州。如《回棹》、《风疾舟中》本大历五年秋作，而误入四年。今皆更定，庶见次第耳。

四、杜诗分章古诗先有诗而后有题，朱子作《集传》，每篇各标诗柄，乃酌小序而为之。杜诗先有题而后有诗，即不须再标诗柄矣。唯一题而并列三五首，或多至一二十首者，每首各拈大旨，又有题属托物寓言，亦须提明本意，仿《集传》例也。

五、杜诗分段《诗经》古注，分章分句。朱子《集传》亦踵其例。杜诗古律长篇，每段分界处，自有天然起伏，其前后句数，必多寡匀称，详略相应。分类千家本，则逐句细断，文气不贯。编年千家本则全篇浑列，眉目未清。兹集于长篇既分段落，而结尾则总拈各段句数，以见制格之整严，仿《诗传》某章章几句例也。

六、内注解意欧公说诗，于本文只添一二字，而语意豁然。朱子注诗，得其遗意，兹于圈内小注，先提总纲，次释句义，语不欲繁，意不使略，取醒目也。其有诸家注解，或一条一句，有益诗旨者，必标明某氏，不敢没人之善，攘为己有耳。

七、外注引古李善注《文选》，引证典故，原委灿然，所证之书，以最先者为主，而相参者，则附见于后。今圈外所引经史诗赋，各标所自来，而不复载某氏所引，恐冗长繁琐，致厌观也，其有一事而引用互异者，则彼此两见，否则但注已见某卷耳。

八、社诗根据集中古风近体，篇帙弘富。昔人谓五古、七律入圣，五律、七古入神。盖其体制之精，上自风骚汉魏，下及六朝四杰，各有渊源脉络也。兹于每体之后，备载名家议论，以见诗法所白来，而作者苦心亦开卷晓然矣。若五七言绝句，用实而不用虚，能重而不能轻，终与太白、少伯分道而驱。

九、杜诗褒贬自元微之作序铭，盛称其所作，谓自诗人以来，未有如子美者。故王介甫选四家诗，独以杜居第一。秦少游则推为孔子大成，郑尚明则推为周公制作，黄鲁直则推为诗中之史，罗景纶则推为诗中之经，杨诚斋则推为诗中之圣，王元美则推为诗中之神。诸家无不崇奉师法，宋惟杨大年不服杜，诋为村夫子，亦其所见者浅。至嘉、隆间，突有王慎中、郑继之、郭子章诸人严驳杜诗，几令身无完肤，真少陵蟊贼也。杨用修则抑扬参半，亦非深知少陵者。兹集取其羽翼杜诗，凡与杜为敌者，概削不存。

十、杜诗伪注分类始于陈浩然，元入遂区为七十门，割裂可厌。又广载伪苏注，古人本无是事，特因杜句而缘饰首尾，假撰事实，前代杨用修，力辩其谬妄。邵国贤、焦弱侯往往误引。凌氏《五车韵瑞》援作实事。张这可又据《韵瑞》以证杜诗，忽增某史某传，辗转附会矣。吴门新刊《庚开府集》亦误采《韵瑞》，皆伪注之流弊也。今悉薙芟，不使留目。

十一、杜诗谬评蔡梦弼注本，删去伪注，最为洁净。但参入刘须溪评语，不玩上下文神理，而摘取一字一句，恣意标新，往往涉于纤诡，宋潜溪讥其如醉翁呓语，良不诬也。后来钟谭论诗，亦踵须溪之流讯，全无精实见解，故集中所采甚稀。

十二、历代注杜宋元以来，注家不下数百。如分类千家注所列姓氏尚百有五十人。其载入注中者，亦止十数家耳。其所未采者，尚有洪迈之《随笔》，叶梦得之《诗话》，罗大经之《玉露》，王应麟之《困学记闻》，刘克庄、楼钥之文集。元时全注杜诗者，则有俞浙之《举隅》，七律则有张性之《演义》，五律则有赵汸之《选注》。明初有单复之《读杜愚得》，嘉靖间有邵宝之《集注》，张綖之《杜通》、《杜古》及《七律本义》。他若天台谢省之《古律选注》、山东颜廷榘之《七律意笺》、关中王维桢之《杜律颇解》、海宁周甸之《会通杜释》、闽人邵傅之《五律集解》、楚中刘逴之《类选》、华亭唐汝询之《诗解》，各有所长。其最有发明者，莫如王嗣奭之《杜臆》。而王道俊之《博议》、郑侯升之《卮言》、杨德周之《类注》，俱有辩论证据，今备采编中。

十三、近人注杜如钱谦益、朱鹤龄两家，互有同异。钱于《唐书》年月、释典道藏参考精详。朱于经史典故及地里职官考据分明。其删汰猥杂，皆有廓清之功。但当解不解者，尚属阙如。若卢元昌之《杜阐》，征引时事，间有前人所未言。张远之《会粹》，搜寻故实，能补旧注所未见。若顾宸之《律注》，穷极苦心，而不无意见穿凿。吴见思之《论文》，依文衍义，而尚少断制剪裁。他如新安黄生之《杜说》、中州张溍之《杜解》、蜀人李长祚之《评注》、上海朱瀚之《七律解意》、泽州陈家宰之《律笺》、歙县洪仲之《律注》、吴江周篆之《新注》、四明全大镛之《汇解》，各有所长。卢世..之《胥钞》、申涵光之《说社》、顾炎武、计东、陶开虞、潘鸿、慈水姜氏，别有论著，亦足见生际盛时，好古攻诗者之众也。

十四、杜赋注解少陵诸赋，廓汉人之堆垛，而气独清新，开宋世之空灵，而词加典茂，亦唐赋中所杰出者。其《三大礼赋》，有东莱、长孺二注。《封西岳》一赋，朱注尚未详尽。兹于四赋，多所补辑。若《雕》、《狗》两赋，则出自新注云。

十五、杜文注释古人诗文兼胜者，唐惟韩、柳，宋惟欧公、大苏耳。且以司马子长之才，有文无诗，知兼美之不易矣。少陵诗名独擅，而文笔未见采于宋人，则无韵之文，或非其所长。集中所载墓志，尚带六朝余风，惟《祭房相国文》，清真恺恻，卓然名篇。其代为表状，皆晓畅时务，而切中机宜。朱氏辑注已明，惟间附评释而已。

十六、诗文附录新旧《唐书》本传，互有详略，要皆事迹所关，固当并载。其诸家序文，具述原委，为历世所珍重。又唐宋以后题咏诗章，及和杜、集杜诸什，皆当附入。而诸家评断见于别集凡有补诗学者，并采录末卷，犹恐挂漏蒙讥，尚俟博采以广闻见焉耳。

十七、少陵大节贺兰进明不救唯阳之围，致一城俱陷。忠如张、许，为贼所害，进明之罪，上通于天矣。后又密谮房琯，甫上疏力救，遂至贬官。其《出金光门》诗云：“近侍归京邑，移官岂至尊。无才日衰老，驻马望千门。”临去而尚惓惓，与孟子三宿出昼之意，千载同符。此公生平事君交友立朝大节也。

十八、少陵旷怀太白狂而肆，少陵狂而简。其在成都，结庐枕江，与田夫野老相狎荡，便有做睨一切、侮玩不恭之意。初寓长安，得钱沽酒，时招郑虔，后去夔州，举四十亩果园赠与知交，毫无顾恋。此与谪仙之千金散尽者，同一磊落襟怀。宜其诗品遇出寻常。

十九、少陵谥法公负挺出之才，济时之志，拾遗半载，郎官遥受，宦途之偃蹇极矣。迨旷世以还，宋真宗读江上之诗而深加称赏，蜀献王至草堂之地而作文致吊，其风流儒雅，能感发后代之帝王。考元顺帝至正二年，尝追谥文贞，此实褒贤盛事，增韵文坛。公所谓“千秋万岁名，寂寞身后事”者，其亦差不寂寞矣。

二十、少陵逸事杜公精灵，千载不没。诵《花卿歌》而痊久疟之人，解《八阵》诗而入眉山之梦。宋时病夫，目不知书者，忽吟子美诗句，见于程叔子之记述。四月十八日游草堂者，从来不逢阴雨，得于蜀父老之传闻。又雍熙间，彭城刘景真游华清宫，梦明皇与子美谈诗，尤为奇怪。录此以见其气亘江山，神游天壤也。

 
序

臣观昔之论杜者备矣，其最称知杜者莫如元稹、韩愈。稹之言曰：“上薄《风》、《骚》，下该沈、宋，铺陈终始，排比声韵，词气豪迈而风调清深，属对律切而脱弃凡近。”愈之言曰：屈指诗人，工部全美，笔追清风，心夺造化，“天光晴射洞庭秋，寒玉万顷清光流”。二子之论诗，可谓当矣。然此犹未为深知杜者。论他人诗，可较诸词句之工拙，独至杜诗，不当以词句求之。盖其为诗也，有诗之实焉，有诗之本焉。孟子之论诗曰：“颂其诗，读其书，不知其人，可乎？是以论其世也。”诗有关于世运，非作诗之实乎。孔子之论诗曰：“温柔敦厚，诗之教也。”又曰：“可以兴、观、群、怨，迩事父而远事君。”诗有关于性情伦纪，非作诗之本乎？故宋人之论诗者，称杜为诗史，谓得其诗可以论世知人也，明人之论诗者，推杜为诗圣，谓其立言忠厚，可以垂教万世也。使舍是二者而谈杜，如稹、愈所云，究亦无异于词人矣。甫当开元全盛时，南游吴、越，北抵齐、赵，浩然有跨八荒、凌九霄之志。既而遭逢天宝，奔走流离，自华州谢官以后，度陇客秦，结草庐于成都瀼西，扁舟出峡，泛荆渚，过洞庭，涉湘潭。凡登临游历，酬知遣怀之作，有一念不系属朝廷，有一时不端痌斯世斯民着乎？读其诗者，一一以此求之，则知悲欢愉戚，纵笔所至，无在非至情激发，可兴可观，可群可怨，岂必辗转附会，而后谓之每饭不忘君哉！若其比物托类，尤非泛然。如宫桃秦树，则凄怆于金粟堆前也，风花松柏，则感伤于邙山路上也。他如杜鹃之怜南内，萤火之刺中宫，野苋之讽小人，苦竹之美君子，即一鸟兽草木之徽，动皆切于忠孝大义，非他人之争工字句者所可同日语矣。是故注杜者必反覆沉潜，求其归宿所在，又从而句栉字比之，庶几得作者苦心于千百年之上，恍然如身历其世，面接其人，而慨乎有馀悲，悄乎有馀思也。臣于是集，矻矻穷年，先挈领提纲，以疏其脉络，复广搜博征，以讨其典故。汰旧注之楦酿丛脞，辩新说之穿凿支离。夫亦据孔孟之论诗者以解杜，而非敢凭臆见为揣测也。第思颛蒙固陋，继漏良多，幸逢圣世作人、文教诞兴之日，从此益扩贝闻，以补斯编之阙略，是又臣区区之愿尔。

时康熙三十二年癸酉岁长至日，翰林院编修臣仇兆鳌谨序

 
进书表

翰林院编修臣仇兆鳌，奏为恭进《杜诗详注》事：

本年孟夏之月，伏蒙皇上传谕，翰林诸臣所著诗古文章，抄录呈进，以备御览。臣伏思俚语芜词，本无文理，不足以仰渎尊严，谨录三载以来所著《杜诗详注》二十五册，须呈进者。臣诚惶诚恐，稽首顿首上言：伏以尼山六籍，风雅垂经内之诗；杜曲千篇，咏歌作诗中之史。上承三百遗意，发为万丈光芒。前代词人，于斯为盛；后来作者，未能或先。自《国风》降为《离骚》，《离骚》降为汉魏，渊源相接，体制日新。晋宋以还，陶、谢之章特古；齐粱而下，阴、何之句斯工。其馀月露风云，但知流连光景，虽有唱酬赠答，奚足陶冶性灵！迄乎三唐，专攻诗学，朔贞观作人之盛，至开、宝右文之时，蔚起人材，挺生李、杜。李豪放而才由天授，杜混茫而性以学成。昔人谓其上薄《风》、《骚》，下该沈、宋，言夺苏、李，气吞曹、刘，掩颜、谢之孤高，杂徐、庾之流丽，千古以来，一人而已。盖其笃于伦纪，有关君臣父子之经；发乎性情，能合兴、观、群、怨之旨。《前塞》、《后塞》诸曲，痛书锋镝阽危；《三吏》、《三别》数章，惨诉闾阎疾苦。自麻鞋谒帝，而草疏陈言。涕洒青霄，方听军前露布；汗趋铁马，早瞻陵上云飞。筹邺下之师围，阃专貔虎；看安西之兵过，力捣鲸鲵。李泌归山，收京而怀商老；汾阳释甲，赴陇而议筑坛。当剑阁初经，已虑英雄据险；及夔江久客，仍忧节镇争权。平日欲尧舜其君，非虚语也；书生谈军国之事，如指掌焉。以故敦厚温柔，托诸变《雅》变《风》之体；沉郁顿挫，形于曰比曰兴之中。宋人得其议论峥嵘，别开堂奥；元世沾其风神秀丽，窥见户庭。后之解杜诸家，非不各据心力，意本浅也，而凿之使深；事本近也，而推之使远。引征古典，但泝流而忘源；采摭稗官，犹得此而遗彼。从前注解，不下百家；近日疏笺，亦将十种。或分类，或编年，今昔互有同异；于分章，于解句，纷坛尚少指归。世言不读万卷书，不行万里地，皆不可以读杜，岂知“文章千古事，得失寸心知”，杜已自注其诗乎！臣于退食馀闲，从事少陵诗注。本文先释，依欧氏之解《诗》；故实附详，仿江都之注《选》。只恐面墙等诮，漫然学步贻讥。兹者，恭遇皇帝陛下聪明天纵，学问海涵，诠释《五经》《四书》，允矣开来而继往；发挥《通鉴纲目》，洵哉静圣而动王。典训心传，创垂万年谟烈；古文手辑，网罗历代英华。宸翰勒之岱宗，快睹翔鸾翥凤；诗章光于孔壁，式瞻复旦卿云。幸际昌时，躬逢盛事，徒忝清班之末，未窥中秘诸书。臣少习遗经，粗通章句，壮游艺圃，谬握丹黄。青琐追趋，何有郊坛之三赋；白头尸素，曾无春殿之七言。蒙谕献文，只惭末学。伏惟少陵诗集，实堪论世知人，可以见社甫一生爱国忠君之志，可以见唐朝一代育才造士之功，可以见天宝、开元盛而忽衰之故，可以见乾元、大历乱而复治之机。兼四始六义以相参，知古风近体为皆合。愚蒙一得，冒达九重。倘邀清燕之鉴观，以当采风之陈献，庶前修生色，而新简垂光矣。谨以所往诗赋二十四卷，并连谱序传文，缮写完编，装潢成帙。臣无任瞻天仰圣，激切屏营之至。谨奉表随进以闻。

康熙三十二年十一月日翰林院编修臣仇兆鳌上表。

 
前言

杜甫（712——770），字子美，祖籍襄阳（今湖北襄樊），后迁居巩县，遂为河南巩县人。杜甫即出生于巩县的瑶湾。杜甫的家庭是一个“奉儒守官”的官僚家庭，其十三世祖杜预是西晋名将和著名学者。由于杜预是京兆（长安）杜陵（今陕西西安东南）人，故社甫常自称“杜陵野老”、“杜陵布衣”。杜甫的祖父杜审言是初唐武则天时期的著名诗人，父杜闲曾为兖州司马、奉天县令。对于这一官宦家世、书香门弟，杜甫感到非常自豪。在《进雕赋表》中，他说：“自先君恕、预以降，奉儒守官，未坠素业。”他又说：“吾祖诗冠世。”（《赠蜀僧闾丘》），又嘱咐儿子宗武“诗是吾家事”（《宗武生日》）。所以，杜甫将“奉儒”和写诗当作自己终生孜孜不倦的事业。

杜甫非常早慧。在他晚年所写的《壮游》诗中，他曾追忆说：“七龄思即壮，开口咏凤凰。九龄书大字，有作成一囊。”十四五岁，就在文坛上崭露头角：“往昔十四五，出游翰墨场。诗文崔魏徒，以我似班扬。”他勤奋好学，自称“读书破万卷，下笔如有神。”这为他以后的诗歌成就打下了渊博雄厚的基础。二十岁起，像当时许多著名的诗人所做的那样，杜甫开始了他的漫游生活。他先东南游览吴越，二十四岁时返回东都洛阳，参加进士科举，不中。第二年又游历齐赵，直到开元二十年（741）才回到洛阳。天宝三载（744），他在洛阳结识了伟大诗人李白，二人相邀同游梁宋，同游的还有另一个著名的诗人高适。后来高适南游楚地，李、杜二人则北上再游齐赵，一起登高怀古，寻幽访胜，饮酒论诗。在《壮游》诗中，他回忆这一时期的生活说：“放荡齐赵间，裘马颇清枉。春歌丛台上，冬猎青丘旁。”漫游的生活豪放而浪漫，李、杜二人也结下了深厚的友谊。这一时期，杜甫写下了不少诗篇，如名作《望岳》及《画鹰》等，表现出青年时期的杜甫对前途和能力的乐观自信。

天宝五载（746），杜甫来到长安参加科举，寻求施展抱负的机会，但迎接他的是十分冷漠的现实。这一年，嫉贤妒能、口蜜腹剑的奸相李林甫将所有参加考试的人全部黜落，却向昏庸的唐玄宗上表称贺“野无遗贤”。杜甫落第后。困居于长安，不断地向王公大臣们投诗干谒，希望得到他们的引荐，还向玄宗进献了《三大礼赋》、《封西岳赋》等，只为自己博得了一些虚名，却并无实际效果。在《奉赠韦左丞丈二十二韵》中，他写道：“纨绔不饿死。儒冠多误身。”满腔的愤激信口而出。从天宝四载到天宝十四载（755）十月终于被任命为右卫率府胄曹参军这样一个正八品下阶的小官时，杜甫已经在长安困居了十年。这十年之中，诗人的理想一再碰壁，生活也越来越拮据，常过着“卖药都市，寄食友朋”的生活，甚至“饥卧动即向一旬，敝衣何啻联百结。”“朝扣富儿门，暮随肥马尘。残杯与冷炙，到处潜悲幸”（《奉赠韦左丞丈二十二韵》）的屈辱辛酸使他对下层贫困生活有了深刻的体验，对黑暗政治有了切身的感受，性格也逐渐由清狂而转向深沉。他处在当时的政治中心长安，耳闻目睹统治者的荒淫腐朽，对潜藏的社会危机也有所预感。这一时期，他写下了不少著名的诗篇，如《兵车行》、《丽人行》、《前出塞》、《后出塞》等。而作于天宝十四载（755）冬的《自京赴奉先县咏怀五百字》一诗，既是对自己十年长安生活的总结，也向我们展示了唐代盛世结束，危机四伏、大乱将至的社会图景。作为一个忧国忧民的诗人，他已走向成熟。而他沉郁苍凉的诗歌风格和写实作风也在此时奠定。

天宝十四载十月，杜甫官定后，即离开长安，前往奉先探视家小，迎接他的是“入门闻号咷，幼子饿已卒”的惨状。到十一月，安史之乱便爆发了。第二年六月，长安被叛军攻陷，杜甫也带着一家老小，加入了流亡的难民队伍。他先由奉先逃到白水，再由白水逃到鄜州。七月，太子李亨在灵武即位，改元至德。杜甫得知后，就把家小安置在鄜州的羌村，只身到灵武去投奔肃宗，不料中途为叛军所俘，押到长安。诗人在长安，目睹叛军烧杀抢掠的惨景，写下了《悲陈陶》、《悲青坂》、《哀江头》以及《春望》、《月夜》等名诗。到至德二年三月，杜甫终于从长安城中逃出，到达肃宗行在凤翔，“麻鞋见天子，衣袖露两肘。”肃宗为褒奖他的忠心，授为左拾遗。职位虽低，却责任重大。不久，丞相房琯因陈涛斜之败而被罢职，杜甫上疏营救，言辞激切，得罪肃宗，几乎定罪。闰八月，他离开凤翔，到鄜州去看望妻子，写下了《羌村》三首和著名的长诗《北征》。这一年秋天，唐军收复两京，肃宗回到长安，杜甫也自鄜州入京。因疏救房琯之事，第二年六月，杜甫被贬为华州司功参军。乾元二年（759）秋天，杜甫回河南旧居探亲，沿途目睹江山的残破和人民的苦难，写下了名垂千古的《三吏》、《三别》。同年秋天，因朝中宦官李辅国专权，对政治感到失望，加上关辅地区发生大饥荒，杜甫毅然弃官，携家小前往秦州。十月迁于同谷。一路上，诗人拖儿带小，饱受颠沛流离之苦，写下了《秦州杂诗》三十首和《同谷七歌》等诗。但国谷并不易居住。由于无衣无食，一家数口几乎濒于绝境。同年十二月，杜甫只得前往成都投靠高适等故友。这个时期，是杜甫生活最为艰难的时期，诗人饱尝国破家亡的忧患痛苦，写下了大量诗篇（现存约249首），对当时灾难的社会现实和人民的血泪有着深刻而真实的反映，具有强烈的政治性和忧国忧民的炽热感情，因此被后人称为“诗史”。

肃宗乾元二年（759）年底，杜甫终于来到成都。第二年春天，在一些亲友的帮助下，他在成都西郊的浣花溪畔建筑了一座草堂。诗人漂泊多年，至此才算有了一个安身之所，因此写了不少描写村居乐趣的诗，如《客至》等。代宗宝应元年（762），杜甫在成都尹兼御史丞严武的资助下扩建了草堂，开辟了田地，带着几个孩子种菜种药，养鸡养鹅，俨然像个老农一般。广德二年（764），严武向朝廷举荐杜甫为节度参谋、检校工部员外郎，后人因称杜甫为“杜工部”。杜甫入严武幕中六个月，因不习惯幕僚生活，又回到草堂。在成都这一段时期，杜甫生活比较安定，但他并没有忘记贫苦受难的人民，写下了《枯棕》、《病橘》等诗，对人民的痛苦表示深切的同情。最有名的，则是《茅屋为秋风所破歌》。

永泰元年（765）四月，严武去世，杜甫失去依靠，不得不于五月率家人离开草堂，乘舟东下，九月到云安，第二年的暮春抵达夔州。在这里，他受到夔州都督柏茂琳的照顾，暂时住了下来。他感到自己越来越老，就更抓紧时间多写诗，不到两年的时间，就写下了430多首诗。这些诗篇不仅内容十分丰富，而且在艺术上达到了登峰造极的地步，被后世奉为寺臬，特别是七律诗，如《登高》、《阁夜》等，悲壮苍凉，沉郁雄放，千古不朽。

大历三年（768）正月，杜甫感到自己的身体越来越差，就想回河南老家。他先从夔州到江陵，却因河南发生兵乱而受阻。半年后，他改道抵达湖北公安，年底漂泊到了湖南岳阳。这时，他的健康状况更差，疟疾、肺病、风痹、糖尿病等不断地折磨着他。为了投靠亲友，他不得不再向南行。大历四年

（770）四月，军阀臧玠在潭州作乱，兵荒马乱之中，已经折回潭州的杜甫只好再往南逃。船行到耒阳，由于江水陡涨，交通不便，杜甫一家人饿了五天五夜，幸亏县令聂某闻讯后送来牛肉白酒，才免于俄死。船只无法前进，杜甫只好又折回潭州。就在这一年的冬天，杜甫病死在由潭州到岳阳一条破船上。临终前，他支撑着身子写下了《风疾舟中伏枕书怀呈河南亲友》这首长达七十二句三百六十字的五言排律，诗中说：“战血流依旧，军声动至今。”一直到去世，这位忧患一生的伟大诗人也没有忘记他多灾多难的祖国和受苦受难的人民。

和李白一样，杜甫的身后十分萧条凄凉。他的灵柩一直埋在岳阳，直到四十三年后，即唐宪宗元和八年（813），才由他的孙子杜嗣业移葬于河南偃师，埋葬在其祖父杜审言的墓旁。

杜甫是一个伟大的诗人。在思想性方面，他的诗歌具有高度的人民性，“穷年忧黎元，叹息肠内热。”（《赴奉先咏怀》）他深切关怀着祖国的命运，甚至不惜自我牺牲。对统治的腐朽和祸国殃民，杜甫也作了无情的讽刺和抨击。

杜甫异常重视诗歌的艺术性，他对于一首诗的要求非常严格，力求做到“毫发无遗憾。”在叙事诗中，他善于对现实生活作典型的艺术概括，善于寓主观于客观。他善于将人物的语言个性化，而且采俗语入诗，又极善于细节描写，故写来细腻动人。其抒情诗往往寄情于景，融景入情，情景交融。他的诗歌风格多样，时代环境的急遽变化，个人生活的穷愁困苦，思想感情的博大深厚，以及表现手法的沉著蕴藉，使他的诗歌形成了雄冠古今的“沉郁顿挫”的风格，从而被后人尊为“诗圣”。诗在杜甫的手里，几乎无所不能。“李杜文章在，光焰万丈长。”杜甫永远是后人学习的榜样！

杜甫的诗集，据《旧唐书》本传和《新唐书艺文志》的记载，原有六十卷，但早已散佚。北宋宝元二年（1039），王诛取秘府旧藏本和各种不完整的杜集，共八种八十九卷，去其重复，得诗1405首，按年代先后编为十八卷，又别录赋笔杂著二十九篇为二卷，题为《杜工部集》。以后的各种杜集，皆以此书为基础。后来不断辑得佚诗，到南宋郭知达所编的《杜工部诗集》，已有三十六卷。明清时代，注家蜂起，号为“千家注杜”，今存者尚有百种以上。最流行的本子有明末王嗣爽的《杜臆》、清初钱谦益的《杜工部集注》、杨伦的《杜诗镜铨》、浦起龙的《读杜心解》和仇兆鳌的《杜诗详注》等。王嗣奭的《杜臆》一反南宋至明代一些杜诗注解者只训解典故、征引繁琐而忽视诗歌主旨内容的做法，努力探索和发掘杜诗中忧国忧民的情怀，在艺术分析方面也颇有见地。钱谦益的《杜工部集注》，对史实考订甚详，注引丰富。杨伦的《杜诗镜铨》简明扼要，便于初学。浦起龙的《读杜心解》评诗多独立见解，足资参考。而仇兆鳌的《杜诗详注》集前人之大成，征引繁富，考证精密。清康熙三十三年，仇兆鳌为翰林院编修时，将此书奏进康熙皇帝。全书凡诗注二十三卷，杂文注二卷，后以逸杜、咏杜、补杜、论杜等为附编上下二卷。其总目自二十八卷以下尚有集杜、仿杜等条目，有目而无书，似是欲为续而未成。每诗各分断落，先诠释文义，而后征引典故，列于诗末，便于阅读欣赏。本书即以仇氏《杜诗详注》排印而成，删掉了正文中的异文和注音，改为简体横排，改名为《杜甫全集》，以飨广大读者。

编者一九九六年五月

 
  
  

杜甫全集卷之一


游龙门奉先寺

【黄鹤注】此当是开元二十四年后游东都时作。【朱鹤龄注】龙门，即伊阙。《元和郡县志》：伊阙山，在河南府伊阙县北四十五里。旧注误引《禹贡》河东之龙门，今削之。《两京新记》：炀帝登北邙，观伊阙，曰：“此龙门也。自古何不建都于此？”《一统志》：阙塞山，在河南府城西南三十里。《左传》：赵鞅使女宽守阙塞，即此。一名伊阙，俗名龙门山，又名阙口。

已从招提游①，更宿招提境。阴壑生虚籁②，月林散清影③。天阙象纬逼④，云卧衣裳冷⑤。欲觉闻晨钟⑥，令人发深省⑦。

公游奉先寺，夜宿而作也。中四，寺中夜景。末二，宿寺之情。张綎注：三四，状风月之佳。五六，见高寒之极。闻钟发省，乃境旷心清，倏然而有所警悟欤。

①【王洙注】《僧史》：魏太武始光元年，创造伽蓝，立招提之名。【朱鹤龄注】《唐会要》：官赐额为寺，私造者为招提兰若。《僧辉记》：招提者，梵言拓斗提奢，唐言四方僧物，但传笔者讹拓为招，去斗奢留提字，即今十方住持寺院耳。
②沈佺期诗：“阴壑以冰闭”。山北曰阴。谢庄《月赋》：“声林虚籁。”《庄子齐物》篇有天籁地籁人籁。师氏曰：“风声为天籁，水声为地籁，笙竽为人籁。”
③梁昭明太子诗：“月落林余影。”曹植诗：“明月澄清影。”
④韦述《东都记》：“龙门号双阙，与大内对峙，若天阙然。”陆倕《石阙铭》：“假天阙于牛头。”【朱注】《丹阳记》载王茂弘指牛头山两峰为天阙，见《文选注》，禹疏伊水北流，两山相对，望之若阙，见《水经注》，皆确据也。况此本古体诗，何必拘拘偶对耶？【钱笺】韦应物《龙门游眺》诗云：“凿山导伊流，中断若天阙。”此即杜诗注脚也。晋王子年《拾遗记》：师延精述阴阳，晓明象纬。象纬，星象经纬也。
⑤鲍照诗：“云卧恣天行。”庾信诗：“山深云湿衣。”
⑥《列子》：“一觉一寐。”庾信诗：“山寺响晨钟。”
⑦梅子真书：“愿深省臣言。”蜀人师氏曰：释氏有声闻、缘觉。如香岩和尚一日扫庵，瓦砾击竹作声，忽然大悟。又如道吾闻巫吹角，瞥地大省。此得乎声闻而有所觉者也。诗言发深省，其亦得于声闻缘觉者耶。

附考：杜诗各本流传，多有字句舛讹，昔蔡伯世作《正异》，而未尽其详。朱子欲作考异，而未果成书。今遇彼此互异处，酌其当者书于本文。参见者分注句下，较《钱笺》、《朱注》，多所辩证矣。如此诗“天阙”，诸家聚讼约有八说：蔡兴宗《正异》依古本作“天窥”，有《庄子》“以管窥天”及鲍照诗“天窥苟平圆”可证。杨慎云：“天窥”“云卧”乃倒字法，“言窥天则星辰垂地，卧云则空翠湿衣，见山寺高寒，殊于人境也。蔡修及《庚溪诗话》皆作“天阙”，引韦述《东都记》“龙门若天阙”为证，言天阙迥而象纬逼近，云卧山而衣裳凉冷也。朱鹤龄从之。姜氏疑“天阙”既用实地。不应“云卧”又作虚对，欲改作“天开”，引《天官书》“天开书云物”为证，则属对既工，而声韵不失。张綎谓“天阙”乃寺门观，“云卧”犹言云室。《杜臆》解“天阙”为帝座，以《宋志》角二星十二度谓之“天阙”也。王介甫改作“天阅”，旧千家本或作“天阔”，或改“天关”，俱未安。据文翔凰《药溪谈》：伊阳之北山，即鸣皋之派，长殆百里，如云卧然。龙门南直卧云，故云然耶。

四明王嗣奭《杜臆》曰：人在尘溷中，真性沦隐，若身离尘表，其情趣自别。而又宿于其境，对凤月则耳目清旷，近星云则心神悚惕。已上六句，步紧一步，逼到梦将觉而触于钟声，道心之微忽然呈露，犹之剥复交而天心见，勿浅视此深省语也。

卢世浓《紫房余论》曰：公少游吴越时，必有著作，今不少概见，断自龙门奉先始，或其后自裁定，汰去前诗耶？

唐庚《子西文录》云：五经已后，有一司马子长，三百五篇之后，有一杜子美，此天生二人以翼斯文之统也。故作文当学龙门，作诗当学少陵，以二书为根本，朝夕诵读，则趋向正而可以进退百家矣。

苏轼子瞻曰：子美之诗，退之之文，鲁公之书，皆集大成者也。学诗当以子美为师，有规矩法度，故可学。退之于诗，本无解处，以才高而见长耳。渊明不为诗，自写其胸中之趣耳。学杜不成，不失为工。无韩之才与陶之妙，而学其诗，终为乐天耳。

严羽《沧浪诗话》：少陵诗宪章汉魏，而取材子六朝，至其自得之妙，则前辈所谓集大成者也。又曰，诗之法有五：曰体制，曰格力，曰气象，曰兴趣，曰音节。诗之品有九：曰高，曰古，曰深，曰远，曰长，曰雄浑，曰飘逸，曰悲壮，曰凄婉。其用工有三：曰起结，曰句法，曰字眼，其大概有二：曰优游不迫，曰沉著痛快。诗之极致有一：曰入神。诗而入神，至矣尽矣，蔑以加矣，惟李杜得之，他人得之盖寡也。又曰：李、杜、韩三公诗，如金鳷擘海，香象渡河，龙吼虎哮，涛翻鲸跃，长枪大剑，君王亲征，气象自别。


望岳

【鹤注】公《壮游》诗云：“忤下考功第，放荡齐赵间”，乃在开元二十四年后，当是其时作。《元和郡县志》：泰山一曰岱宗，在兖州乾封县西北三十里。

岱宗夫如何①，齐鲁青未了②。造化钟神秀，阴阳割昏晓③。荡胸生曾云④，决毗入归鸟⑤。会当凌绝顶⑥，一览众山小⑦。

此望东岳而作也。诗用四层写意：首联远望之色，次联近望之势，三联细望之景，末联极望之情。上六实叙，下二虚摹。岱宗如何，意中遥想之词。自齐至鲁，其青未了，言岳之高远。拔地而起，神秀之所特钟。矗天而峙，昏晓于此判割。二语奇峭。王嗣奭《杜臆》云：“荡胸”句，状襟怀之浩荡。“决毗”句，状眼界之空阔。公身在岳麓，而神游岳顶，所云“一览众山小”者，已冥搜而得之矣，非必再登绝顶也。杜句有上因下因之法。荡胸由于曾云之生，上二字因下。决毗而见归鸟入处，下三字因上。上因下者，倒句也。下因上者，顺句也。末即登泰山而小天下之意。

①《虞书》：“东巡狩，至于岱宗。”《前汉郊祀志》：岱宗，泰山也。郑昂曰：王者升中告代必于此山，又是山为五岳之长，故曰岱宗。
②《史记货殖传》：“泰山之阳则鲁，其阴则齐。”《子夜歌》：“寒衣尚未了。”
③《庄子》：“造化之所始，阴阳之所变。”《左传》：“天钟美于是。”钟，聚也。孙绰《天台赋序》：“天台者，山岳之神秀。”《老子》：“大制不割。”割，分也。曹辅佐对：“大人达观，任化昏晓。”徐增云：“山后为阴，日光不到故易昏。山前为阳，日光先临故易晓。”【朱注】《封禅记》：泰山东隅有日观峰，鸡鸣时见日出，长三丈。即割昏晓之义。
④张衡《南部赋》：“淯水荡其胸。”马融《广成颂》：“动荡胸臆。”《公羊传》：“触石而出，肤寸而合，不崇朝而遍天下者，泰山之云也。”云气弥漫飘荡，如叠浪层波，对之心胸若摇。庾肩吾诗：“层云霾峻岭。”
⑤曹植《冬猎篇》：“张目决毗。”决，开也。毗，目眶也。曹植诗：“归鸟赴乔林。”
⑥周王褒诗：“绝顶目犹晴。”沈约诗：“绝顶复孤圆。”
⑦《世说》：王珣曰：“若使阡陌条畅，则一览而尽。”《扬子法言》：“登东岳者，然后知众山之峛崺也。”

卢世..曰：公初登东岳，似稍紧窄，然而旷甚。后望南岳，似稍错杂，然而肃甚。固不必登峰造极，而两岳真形已落其眼底。及观《又上后园山脚》云：“昔我游山东，忆戏东岳阳。穷秋立日观，矫首望八荒。”则是业升岱宗之巅，而流览无际矣，乃绝不另设专题以铺张游概，亦以《望岳》一首已领其要，故不必再拈也。试思他人千万语，有加于“齐鲁青未了”者乎。

少陵以前题咏泰山者，有谢灵运、李白之诗。谢诗八句，上半古秀，而下却平浅。李诗六章，中有佳句，而意多重复。此诗遁劲峭刻，可以俯视两家矣。龙门及此章，格似五律，但句中平仄未谐，盖古诗之对偶者。而其气骨峥嵘，体势雄浑，能直驾齐梁以上。


登兖州城楼

【邵注】兖州，鲁所都，汉以封共王余。《唐书》：兖州，鲁郡，属河南道。【顾宸注】兖州，隋改为鲁郡，唐武德间复曰兖州，天宝元年又改鲁郡。此云兖州，当是开元二十五年，公下第后游齐赵时所作。鳌按：唐之兖州治瑕丘县，即今之嵫阳县也。蔡梦弼曰：公父闲尝为兖州司马，公时省侍，故有“趋庭”句。

东郡趋庭日①，南楼纵目初②。浮云连海岱③，平野入青徐④。孤嶂秦碑在⑤，荒城鲁殿余⑥。从来多古意⑦，临眺独踌躇⑧。

公至兖州省侍而咏南楼也。通首皆登楼所见，“海岱”“青徐”属远景，故以“纵目”二字起之。“秦碑”“鲁殿”属近景，故以“临眺”二字结之。仍在上下四句分截。赵汸云：三四宏阔，俯仰千里。五六微婉，上下千年。曰“从来”则平昔怀抱可知。曰“独”则登楼者未必皆知。

①《前汉志》：东郡，秦置，属兖州。隋孙万寿诗：“趋庭尊教义。”
②《晋书庾亮传》：“乘秋夜往，共登南楼。”此借用其字。张镜《观象赋》：“尔乃纵目远览，傍通四维。”
③古诗：“浮云蔽白日。”海岱青徐，与兖州接壤。《禹贡》：“海岱惟青州。”
④鲍照诗：“平野起秋尘。”《海赋》：“西薄青徐。”《唐书》：青州北海郡、徐州彭城郡，俱属河南道。
⑤唐太宗《小山赋》：“寸中孤嶂连还断。”《秦本纪》：始皇二十八年，东行郡县，上邹峰山，刻石颂秦德。
⑥谢玄晖诗：“荒城迥易阴。”徐摛诗：“列楹登鲁殿。”王延寿《鲁灵光殿赋》：“殿本景帝子鲁共王所立。”《后汉书注》：殿在兖州曲阜县城中。
⑦《史记龟策传》：“所从来久矣。”隋李密诗：“怅然怀古意。”
⑧沈约诗：“临眺殊复奇。”《庄子》：“圣人踌躇以兴事。”薛君曰：“踌躇，踯躅也。”《玉篇》：“犹豫也。”黄生曰：前半登楼之景，后半怀古之情，其驱使名胜古迹，能作第一种语。此与《岳阳楼》诗，并足凌轹千古。

赵汸曰：公祖审言《登襄阳城》诗云：“旅客三秋至，层城四望开。楚山横地出，汉水接天回。冠盖非新里，章华只旧台。习池风景异，归路满尘埃。”公此诗实本于其祖。

张綎注：凡诗体欲其宏，而思欲其密。广大精微，此诗兼之矣。考公作此诗时，年甫十五，而所作已如此，其得之天者，良不偶也。

胡应麟曰：五言律体，肇自齐梁，而极盛于唐。要其大端，亦有二格。陈、杜、沈、宋，典丽精工，王、孟、储、韦，清空闲远。此其概也。然右丞赠送诸什，往往阑入高、岑。鹿门、苏州，虽自成趣，终非大手。太白风华逸宕，特过诸人，而后之学者，才非天仙，多流率易。唯工部诸作，气象嵬峨，规模宏远，当其神来境诣，错综幻化，不可端倪，千古以还，一人而已。又曰：宏大则“昔闻洞庭水”，富丽则“花隐掖垣暮”，感慨则“东郡趋庭日”，幽野则“林风纤月落”，饯送则“冠冕通南极”，投赠则“斧钺下青冥”，追忆则“洞房环佩冷”，吊哭则“他乡复行役”等，皆神化所至，不似人间来者。又曰：作诗不过情景二端，如五言律体，前起后结，中四句，二言景，二言情，此通例也。唐初多以首二句言景对起，止结二句言情，虽丰硕，往往失之繁杂，唐晚则第三四句多作一串，虽流动，往往失之轻儇，俱非正体。惟沈、宋、李，王诸子，格调庄严，气象闳丽，最为可法。第中四句大率言景，不善学者凑砌堆叠，多无足观。老杜诸篇，虽中联言景不少，大率以情间之。故习杜者，句语或有枯燥之嫌，而体裁绝无靡冗之病。此初学入门第一义，不可不知。若老手大笔，则情景混融，错综惟意，又不可专泥此论。

李梦阳曰：叠景者意必二，阔大者半必细，此最律诗三昧。如“浮云连海岱，平野入青徐。孤嶂秦碑在，荒城鲁殿余”，前景寓目，后景感怀也。如“诏从三殿去，碑到百蛮开，野馆浓花发，春帆细雨来”，前半阔大，后半工细也。唐法律甚严惟杜，变化莫测亦惟杜。

杨士弘曰：律诗破题，或对景兴起，或比物起，或引事起，或就题起，要突兀高远，如狂风卷浪，势欲滔天，领联，或写意，或写景，或叙事，或引证，此联要接破题，如骊龙之珠，抱而不脱。颈联，或写意，或写景，或叙事，或引证，与前联之意，相应相避，引联要有变化，如疾雷破山，观者惊愕。结句，或就题结，或开一步，或缴前联之意，或用事，必放一步作散场，如剡溪之掉，自去自回，言有尽而意无穷。

周珽曰：古雄而浑，律精而微。四杰律诗，多以古脉行之，故才气虽高，风华未烂。陈、杜、沈、宋起，而吞吐含芳，安详合度，亭亭整整，喁喁吁吁，觉其句自能言，字自能语，品之所以为美。渐至开元、天宝，李、杜群贤迭兴，国脉既昌，文运正盛，洋洋乎一朝声律，顿成尽善。自大历诸家，以及贞元学者，虽多合作，不无少变。元和以后，风气渐衰，声格浸降，要亦世运使然耳。

周弼曰：五言律有四实，谓中四句皆景物而实。开元、大历多此体，华丽典重之间，有雍容宽厚之态，此其妙也。稍变，然后入于虚，间以情思，故此体当为众体之首。昧者则堆积窒塞，寡于意味矣。四虚者，谓中四句皆情思而虚也。不以虚为虚，以实为虚，自首至尾，如行云流水，此其难也。元和以后，用此体者，骨格虽存，气象顿殊。向后则偏于枯瘠，流于轻馁，不足采矣。又前联情而虚，后联景而实。实则气势雄健，虚则态度谐婉，轻前重后，酌量适均，无窒塞轻馁之患。若前联景而实，后联情而虚，前重后轻，多流于弱。盖发兴尽，则难于继矣。


题张氏隐居二首

【鹤注】《旧唐书李白传》云：少与鲁中诸生张叔明等隐于徂徕山，号为竹溪六逸。又子美《杂述》云“鲁有张叔卿”，意叔明、叔卿止是一人，卿与明有一误耳。不然，亦兄弟也。是诗张氏隐居，岂其人欤。此当是开元二十四年后，与高、李游齐、赵时作。

春山无伴独相求①，伐木丁丁山更幽②。涧道余寒历冰雪③，石门斜日到林丘④。不贪夜识金银气⑤，远害朝看麋鹿游⑥。乘兴杳然迷出处⑦，对君疑是泛虚舟⑧。

此首初访张君而作也。上四言景，下四言情，此大概分段处。若细分之，首句张氏，次句隐居。三四切隐居，言路之僻远，五六切张氏，言人之廉静。末二说得宾主两忘，情与境俱化。上海朱瀚曰：看此诗脉理次第，曰斜日，曰夜，曰朝，曰到，曰出，曰求，曰对，分明如画。

①庾信诗：“春山百鸟啼。”刘琨诗：“独生无伴。”《易》：“同气相求。”
②《诗》：“伐木丁丁，鸟鸣嘤嘤。嘤其鸣矣，求其友声。”《小序》：“《伐木》，燕朋友故旧也。”注：“丁丁，伐木声。”王籍诗：“鸟鸣山更幽。”
③王台卿诗：“飞梁通涧道。”朱记室诗：“叠夜抱余寒。”《世说》：“范逵投陶侃宿，于时冰雪积日。”冰雪，犹言冻雪，冰读去声。
④【钱笺】《地理志》：临邑县有济水词，水有石门，以石为之，故济水之门也。《春秋》：齐郑会于石门，郑车偾济。即此地。邵注谓在兖州府平阴县。今按：石门不必确指地名，公《桥陵》诗云“石门霜露白”，亦只泛言。谢灵运诗：“披云卧石门。”阴铿诗：“翠柳将斜日。”谢惠连诗：“落雪洒林丘。”
⑤《左传》：子罕曰：“我以不贪为宝。”【朱注】《南史》载梁隐士孔祐至行通神，尝见四明山谷中有钱数百斛，视之如瓦石。樵人竞取，入手即成沙砾。金银气殆是类耶。《地镜图》：凡观金玉宝剑之气，皆以辛日雨霁之旦及黄昏夜半伺之，黄金之气赤黄，千万斤以上，光大如镜盘。《史天官书》：“败军场，破国之墟，下有积钱，金宝之上，皆有气，不可不察。”
⑥《晏子春秋》：“可谓能远害矣。”《史记李斯传》：“麋鹿游于朝。”《关中记》：辛孟年七十，与麋鹿同群，世谓鹿仙。
⑦《世说》：王徽之曰：“我本乘兴而行。”《庄子》“窅然难言之矣。”注：“窅然。杳深貌。”沈佺期诗：“此中迷出处。”卢照邻诗：“桃源迷处所。”
⑧庾信诗：“对君俗人眼。”《庄子》：“方舟而济于河，有虚船来触舟，虽褊心之人不怒。”虚舟，谓空无所系。唐律多在四句分截，而上下句，自具起承转阖。如崔颢《行经华阴》诗，上半华阴之景，下半行经有感，“武帝祠前”二句乃承上，“河山北枕”二句乃转下也。崔署《九日登仙台》诗，上半九日登仙台，下半呈寄刘明府，“三晋云山”二句乃承上，“关门令尹”二句乃转下也。杜诗格法，类皆如此。首句“春山”二字一读，次句“伐木丁丁”四字一读，下面“涧道余寒”“石门斜日”皆四字一读，“不贪”“远害”“乘兴”“对君”皆二字一读。知得句中有读，则意义自易明矣。

高棅曰：七言律诗，又五言之变也，在唐以前，沈君攸七言俪句已肇律体，唐初始专此体，沈宋辈精巧相尚。开元初，苏张之流盛矣。盛唐作者不多，而声调最远，品格最高，若崔灏、贾至、王维、岑参，当时各极其妙。至于李颀、高适，当与并驱，未论先后也。少陵七言律法，独异诸家，而篇什亦盛，如《秋兴》诸作，前辈谓其大体浑雄富丽，小家数不可仿佛，诚然。

杨士奇曰：律诗始盛于开元、天宝之际，若浑雄深厚，有行云流水之势，冠裳佩玉之风，流出胸次，从容自然，而皆由夫性情之正，不拘于法律，而亦不越乎法律之外。所谓从心所欲不逾矩，为诗之圣者，其杜少陵乎。

胡应麟曰：近体莫难于七言律，五十六字之中，意若贯珠，言若合璧。其贯珠也，如夜光走盘而不失回旋曲折之妙。其合璧也，如玉匣有盖而绝无参差扭捏之痕。綦组锦绣，相鲜以为色。宫商角徵，互合以成声。思欲深厚有余，而不可失之晦。情欲缠绵不迫，而不可失之流。肉不可使胜骨，而骨又不可太露。辞不可使胜气，而气又不可太扬。庄严则清庙明堂，沉着则万钧九鼎，高华则朗月繁星，大则泰山乔岳，圆则流水行云，变幻则凄风急雨，一篇之中，必数者兼备，乃称全美。迄唐，高、岑明净整齐，所乏远韵。王、李精华秀朗，时觉小疵。学者步高、岑之格调，合王、李之风神，加以工部之雄深变幻，七律能事毕矣。又曰：近体，盛唐至矣，充实辉光，种种备美，所少者曰大曰化耳，故能事必老杜而后极。杜公诸作，正所谓正中有变，变而能化者。今其体调之正，规模之大，人所共知。惟变化二端，勘核未彻。不知变主格、化主境，格易见，境难窥。变则标奇越险，不主故常。化则神动天随，从心所欲。七言近体诸作，所谓变也，如“锦江春色来天地，玉垒浮云变古今”，“织女机丝虚夜月，石鲸鳞甲动秋风”，“香稻啄余鹦鹉粒，碧梧栖老凤凰枝”，“听猿实下三声泪，奉使虚随八月槎”，字中化境也。“无边落木萧萧下，不尽长江滚滚来”，“二仪清浊还高下，三伏炎蒸定有无”，”永夜角声悲自语，中天月色好谁看”，“绝壁过云开锦绣，疏松隔水奏皇簧”，句中化境也。“昆明池水”、“风急天高”、“老去悲秋”、“霜黄碧梧”，篇中化境也。又曰：大概杜有三难，极盛难继，首创难工，遘衰难挽。子建以至太白，诗家能事都尽，杜后起，集其大成，一也。排律近体，前人未备，伐山道源，为百世模，二也。开元既往，大历系兴，砥柱其间，唐以复振，三也。

王世贞曰：王允宁生平所推伏者独少陵，其所好谈以为独解者七言律。大要责有照应，有开阖，有关键，有顿挫，其意主比主兴，其法有正插，有倒插。又曰：七言律，不难于中二联，难于发端及结句耳。发端，盛唐人无不佳者。结颇有之，然亦无转入他调及收顿不住之病。篇法，有起有束，有放有敛，有唤有应，大抵一开则一阖，一扬则一抑，一象则一意，无偏用者。句法，有直下者，有倒插者，倒插最难，非老杜不能也。字法，有虚有实，有沉有响，虚响易工，沉实难至。五十六字，如魏明帝凌云台，材木铢两悉配，乃可耳。篇法之妙，有不见句法者。句法之妙，有不见字法者。此是法极无迹，人犹能之。至境与天会，未易求也。有俱属象而妙者，有俱属意而妙者，有俱作高调而妙者，有直下不偶对而妙者，皆兴诣而神合气完使之然。

杨士弘曰：七言律难于五言律。七言下字较粗实，五言下字较细嫩。七言若可截作五言，便不成诗，须字字去不得方是。所以句要藏字，字要藏意，如连珠不断方妙。

陆时雍曰：工部七律，蕴藉最深，有余地，有余情，情中有景，景外含情，一咏三讽，味之不尽。周敬曰：少陵七言律，如八音并奏，清浊高下，种种具陈，真有唐独步也。然其间半入大历后声调，实开中晚滥觞之窦。


其二

之子时相见①，邀人晚兴留②。霁潭鱣发发③，春草鹿呦呦④。杜酒偏劳劝⑤，张梨不外求⑥。前村山路险⑦，归醉每无愁⑧。

（此记张氏留饮之兴也。曰“时相见”则往来非一度矣。“邀人”句起中四。鱼跃鹿鸣，晚时之景。酌酒削梨，留客之具。醉归忘险，极尽主人之兴矣。【顾注】杜酒、张梨，暗用宾主二姓。酒本出于杜，故云偏劳劝。梨自出于张，故云不外求。）

①之子，指张公。《诗》：“彼其之子。”汉成帝时童谣曰：“燕燕，尾涎涎，张公子，时相见。”
②杜审言诗：“圣情留晚兴。”
③别本作济潭，是指济水言。按：前章云“林丘”，本章云“山路”，则知不在济水傍矣。以霁对春，正切时景。《诗》：“鱣鲔发发。”《齐风硕人》篇《正义》以鱣为江东黄鱼。今按霁潭中恐无此大鱼，当依《毛传》作鲤为是。发发，盛貌。
④谢灵运诗：“萋萋春草繁。”《诗》，“呦呦鹿鸣”。苏武诗：“鹿鸣思野草，可以喻嘉宾。”
⑤《急就篇注》：古者仪狄作酒醪，杜康又作秫酒。魏武帝乐府：“何以解忧，惟有杜康。”
⑥潘岳《闲居赋》：“张公大谷之梨。”谢灵运诗：“得性非外求。”
⑦沈炯诗：“火炬前村发。”杨炯诗：“山路绕羊肠”。
⑧全大镛注：《庄子》：“醉者之坠车，得全于酒。”末句暗用其意。公《夔州》诗“醉于马上往来轻”，是忘优良法。《诗》：“醉言归。”

张綎曰：前诗但述隐居孤寂以美张氏，未言相留款曲之情，故次诗尽之。可见古人作二首者，不徒然也。鳌按：此两诗非一时之作，玩首句“时”字末句“每”字，可见。

黄常明“诗话”曰：杜诗多用经语，如“车辚辚，马萧萧”、“鱣发发”、“鹿呦呦”，皆浑然严重，如入天陛赤墀，植璧鸣玉，法度森严。然后人不敢用者，岂非造语肤浅不类耶。


刘九法曹郑瑕丘石门宴集

【鹤注】此当是开元二十四年已后作。兖与齐为邻，至兖则至齐也。【朱注】《唐书》府州各有法曹参军事。《海录碎事》：魏置理曹掾，法曹也。【邵注】《唐志》：瑕丘，山东兖州府治也。石门，山名。在兖州府平阴县，与瑕丘相邻境。郑是官于瑕丘者。

秋水清无底①，萧然净客心②。掾曹乘逸兴③，鞍马到荒林④。能吏逢联壁⑤，华筵直一金⑥。晚来横吹好⑦，泓下亦龙吟⑧。

（首联点石门，次联点刘九，三联点宴集。横吹、龙吟，极言开筵张乐之盛，亦应“秋水清”句。）

①潘岳《秋兴赋》：“澡秋水之涓涓兮。”卢思道诗：“秋江见底清。”首句翻用之。枣据诗：“深谷下无底。”
②王彪之诗：“散怀山水，萧然亡羁。”顾宸云：“公为客，郑乃主人。”谢惠连诗：“眷眷浮客心。”
③洙曰：汉制以曹官为掾，如屋之有掾，言其有所负荷也。《西京杂记》：京兆有古生者为都掾史，至今称古掾曹。湛方生《风赋》：“转濠梁之逸兴。”
④阮籍诗：“鞍马去行游。”谢灵运诗：“荒林纷沃若。”
⑤《后汉书》：曹腾字季兴，桓帝时封费亭侯。种暠劾腾，腾不为纤介，尝称暠能吏。联壁，兼称刘郑。《晋书》：潘岳、夏侯湛，美丰容，行止同舆接茵，人谓之联壁。《南史》：韦孝宽从荆州刺史源子恭镇襄城，时独孤信为新野郡守，与孝宽情好甚密，政术俱美，荆部吏人号为联壁。
⑥杨慎曰：华筵直一金，有典则可，无典则俗。张率《白纻歌》：“列坐华筵纷羽爵。”班彪《王命论》：所愿不过一金。《史记平准书》：一金，黄金一斤。《汉食货志》：黄金一斤直钱万。《淮南子》：秦以一镒为一金，而重一斤，汉以一斤为一金。
⑦李百药诗：“晚来风景丽。”《晋书》：横吹有双角，张骞自西域传其法于长安，唯得《摩诃兜勒》一曲，李延年因之更造新声二十八解。《古今乐录》：“横吹，羌乐也。”《乐纂》曰，“横笛，小篪也。”
⑧江淹《横吹赋》：“树嵓■，水泓澄。”《说文》：“泓，水深处。”《晋书》：鼓角横吹曲，蚩尤氏率魑魅与黄帝战于涿鹿，帝乃命鼓角为龙吟以御之。马融《长笛赋》：“龙吟水中不见己，伐竹吹之声相似。”


与任城许主簿游南池

【鹤注】《唐志》：任城为兖州紧县。此诗公游齐赵，乃至兖州时所作。《唐书》：任城，汉县，隋属兖州。《一统志》：南池在济宁城东南隅，今淤塞。

秋水通沟洫①，城隅进小船②。晚凉看洗马③，森木乱鸣蝉④。菱熟经时雨⑤，蒲荒八月天⑥。晨朝降白露⑦，遥忆旧青毡⑧。

（上四游池之景，下四悲秋之意。公诗善记节候。此诗“晨朝降白露”，明日白露节也。《秦州》诗“露从今夜白”，今日白露节也。遥忆旧毡，盖当秋而动乡思矣。）

①《庄子》：“秋水时至，百川灌河。”《周礼考工记》：“匠人为沟洫。”广深四尺谓之沟，广深八尺谓之洫。
②《诗郑风》：“俟我于城隅。”庾信诗：“小船行钓鲤”。
③沈佺期诗：“高树晚凉归。”左思《魏都赋》：“刷马江州。”刷，即洗马也。刘劭《七华》：“漱马河源。”漱乃饮马也。左思《蜀都赋》：“弹言鸟于森木。”
④潘岳诗：“鸣蝉厉寒音。”
⑤《武陵记》：“三角四角曰芰，两角曰菱，其花紫色，昼合宵炕，随月转移，犹葵之随日也”。《吕氏春秋》：“甘露时雨，不私一物。”蔡邕《述行赋》：“遘淫雨之经时。”
⑥蒲有二种。《陈风》：“彼泽之陂，有蒲与荷。”蒲乃水草，其质柔弱，故至中秋而荒残也。《王风》：“不流束蒲。”乃蒲柳，属木本，与此不同。《诗》：“八月萑苇。”
⑦夏侯湛诗：“冒晨朝兮入大谷。”《月令》：“孟秋之月，白露降，寒蝉鸣。”
⑧《世说》：王献之夜卧斋中，有盗入室，献之语曰：“青毡我家旧物，可特置之。”


对雨书怀走邀许主簿

【鹤注】许即任城许主簿。当是开元二十五年至兖州，与许游南池时相先后。今诗云“东岳云峰起”，则是在兖州甚明。鲁訔年谱引公酹文云：“二十九年，在洛之首阳祭远祖。”则至兖在二十九年之前。梁权道编在天宝十三载，非。盖是年公在长安矣。走邀，遣人持诗往邀也。

东岳云峰起①，溶溶满太虚②。震雷翻幕燕③，骤雨落河鱼④。座对贤人酒⑤，门听长者车⑥。相邀愧泥泞⑦，骑马到阶除⑧。

（单复注：上四对雨，五六书怀，七八走邀主簿。）

①“东岳”二句，即《公羊传》“泰山之云，触石而出，肤寸而合，不崇朝而雨天下”意。《说苑》：泰山，东岳也。谢道韫侍：“峨峨东岳高，秀极冲青天。”庾肩吾诗：“雨足飞春殿，云峰入夏池。”
②《楚辞》：“云溶溶兮雨溟溟。”《内经》：“太虚廖廓。”
③《国语》：“震雷出滞。”《左传》：吴公子札聘于上国，宿于戚，闻孙林父击钟，曰：“夫子之在此，犹燕之巢于幕上。”严有翼曰：幕非巢燕之所，此言其至危。潘岳《西征赋》：“危素卵之累壳，甚立燕之幕巢。”丘希范书：“将军鱼游鼎沸之中，燕巢飞幕之上。”盖用此意。邢劭《春宴》诗：“檐喧巢幕燕，池跃戏莲鱼。”谢瞻《九日》诗：“巢幕无留燕，遵渚有来鸿。”却是误用其文。杜诗“震雷翻幕燕”，则仍合本意矣。
④《老子》：“骤雨不终日。”《始皇本纪》：“八年，河鱼大上。”注：“谓河水溢，鱼大上平地。”《杜诗博议》：《汝南先贤传》：“葛玄书符着水中，大雨淹注。复书符投雨中，须臾落大鱼数百头。”暗使此事。全大镛注：明万历丁酉，楚墩子湖忽龙起，是日雨如倾，鱼从云中散落百里，家家得鱼。慈水姜氏曰：“骤雨落河鱼”与“细雨鱼儿出”照看自明。雨细则鱼浮而上淰，雨骤则鱼落而潜伏也。
⑤《魏略》：“太祖时禁酒，而人窃饮之，故难言酒，以白酒为贤人，清酒为圣人。”
⑥《陈平传》：平家负郭窃巷，以席为门，然门外多长者车辙。
⑦《吴都赋》：“流汗霡霂，而中逵泥泞。”
⑧襄阳儿童诗：“时时能骑马。”《景福殿赋》：“阶除连延。”


已上人茅斋

【鹤注】梁氏编在天宝十二载游山东时作，然旧次与洛兖所作诗先后，当是开元二十九年间。《摩诃般若经》云：何名上人？佛言：若菩萨一心行阿■菩提，心不散乱，是名上人。胡应麟曰：巳上人欧公作齐己，非也。己与贯休同出晚唐，乃郑谷辈同时，何缘与杜相值。

巳公茅屋下①，可以赋新诗②。枕簟入林僻③，茶瓜留客迟④。江莲摇白羽⑤，天棘蔓青丝⑥。空忝许询辈⑦，难酬支遁词⑧。

（首联，领起中四。枕簟茶瓜，茅斋之事，江莲天棘，茅斋之景，此足以发诗兴者。末以许询自比，以支遁比巳公，盖赋诗而作谦词也。摇白羽，状江莲之飘动。蔓青丝，状天棘之蒙茸。）

①《汉许皇后传》：幸得免离茅屋之下。
②陶潜诗：“乃赋新诗。”
③《荀子》：“枕簟之上。”【朱注】“簟，竹席也。自关以西谓之簟，或谓之籧篨。”
④《晋书》：陆纳为吴兴太守，谢安诣纳，所设唯茶果而已。《神仙传》：葛玄为客设生瓜。《杜臆》：迟，谓留客之久。
⑤鲍照诗：“留我一白羽。”注：“白羽，扇也。”【朱注】《华严会玄记》：“青松为尘尾，白莲为羽扇。”董斯张云：白羽如“值其鹭羽”之羽，状莲之迎风而舞。旧解作扇，非。
⑥郑侯升《秕言》曰：《冷斋诗话》以天棘为杨柳。蔡梦弼注以天棘为天门冬。罗大经《鹤林玉露》则引佛书云：终南长老入定，梦天帝赐以青棘之丝，故云“天棘梦青丝”。其说牵合难从。考郑渔仲《通志》：柳名天棘，南人谓之杨柳。庾信诗：“岸柳被青丝。”亦一证也。杨慎升庵曰：郑樵之说无据。柳可言丝，只在初春。若茶瓜留客之日，江莲白羽之辰，必是深夏，柳已老叶阴浓，不可言丝矣。若夫蔓云者，可言兔丝、王瓜，不可言柳。天棘非柳明矣。按《本草索隐》云：“天门冬，在东岳名淫羊藿，在南岳名百部，在西岳名管松，在北岳名颠棘。”颠与天，声相近而互名也。此解近之。【朱注】杜田《正谬》：梦当作蔓。《抱朴子》及《博物志》皆云：天门冬一名颠棘，以其刺故也。然不载天棘之名，疑是方言。《本草图经》：“天门冬生奉高山谷，今处处有之。春生藤蔓，大如钗股，高至丈余，亦有涩而无刺者，其叶如丝而细散。”以此考之，天棘为天冬明矣。
⑦《世说》：支遁、许询，共在会稽王斋，支为法师，许为都讲。《高僧传》，支遁讲《维摩经》，遁通一义，询无以厝难。询设一难，遁亦不能复通。
⑧陆罩诗：“信解愧难酬。”


房兵曹胡马

【鹤注】房兵曹，未详何人。以旧次先后，当在开元二十八九年间。【朱注】《唐书》：诸卫府州，各有兵曹参军事。

胡马大宛名①，锋稜瘦骨成②。竹批双耳峻③，风人四蹄轻④。所向无空阔⑤，真堪托死生⑥。骁腾有如此⑦，万里可横行⑧。

黄生曰，上半写马之状，下半赞马之才，结归房君，此作者诗法。张耒曰：马以神气清劲为佳，不在多肉。故云“锋稜瘦骨成”。无空阔，能越涧注坡。托死生，可临危脱险。下句蒙上，是走马对法。张綖曰：此四十字中，其种其相，其才其德，无所不备，而形容痛快，凡笔望一字不可得。

①李陵书：“胡马奔走。”《史记》：“初，天子得乌孙马，号曰天马。及得大宛汗血马，益壮，更名乌孙马曰西极马，宛马曰天马。”
②马援铸铜马，奏曰：“臣既备数家骨法。”
③贾思勰《齐民要术》，“马耳欲小而锐，状如斩竹筒。”【黄注】“批竹，即《马经》削筒。批，削也。”【卢注】“太宗叙十骥，耳根尖锐，杉竹难方。”“竹批双耳峻”本此。《拾遗记》：“曹洪乘白马，耳中生风，足不践地。”“风入四蹄轻”本此，《楚辞九怀》：“骥垂两耳。”
④刘义恭《白马赋》：“竦身轻足。”沈骢期《骢马》诗：“四蹄碧玉片，双眼黄金瞳。”
⑤何晏《韩白论》：“白起为将，所向无前。”张九龄诗：“转逢空阔处”。
⑥《孙子》：“死生之地。”《东观汉记》：吴汉伐蜀，战败堕水，缘马尾得出。《江表传》：孙权征合肥，乘骏马上津桥，桥见彻，丈余无板。权跃马超之，得免。《蜀志》：刘先主的卢一跃三丈，过檀溪，免刘表之追。《晋书》：刘牢之马跃五丈涧。脱慕容垂之逼。此皆能越空阔而托死生者。
⑦《赭白马赋》：“料武艺，品骁腾。”言骁勇飞腾也。
⑧《庄子》：穆王驾八马之乘，一日行万里。杨素诗：“横行万里外。”

赵汸曰：前辈言咏物诗戒粘皮着骨。公此诗，前言胡马骨相之异，后言其骁腾无比，而词语矫健豪纵，飞行万里之势，如在目中，所谓索之于骊黄北牡之外者。区区模写体贴以为咏物者，何足语此。


画鹰

【鹤注】此诗未详何年何地所作。旧次在与李白同寻范十隐居，则不得云在天宝十三载矣。梁编非是。

素练风霜起①，苍鹰画作殊②。身思狡兔擒③，侧目似愁胡④。绦镟光堪摘⑤，轩楹势可呼⑥。何当击凡鸟⑦，毛血洒平芜⑧。

（次句点题，起下四句。曰.曰侧，摹鹰之状。曰摘、曰呼，绘鹰之神。未又从画鹰想出真鹰，几于写生欲活。每咏一物，必以全副精神入之，故老笔苍劲中，时见灵气飞舞。张孝祥曰：首联倒插，言鹰之威猛，如挟风霜而起也。【朱注】此即《画马》诗“缟素漠漠开风沙”意。【赵汸注】未联兼有疾恶意。）

①素练，画绢也。沈约《恩倖传论》：“素练丹魄，至皆兼两。”《西京杂记》：淮南子自云字挟风霜。孙楚《鹰赋》：“风霜激厉”。
②《国策》：唐睢谓秦王曰：“要离刺庆忌，苍鹰击于殿上。”画作，谓画中作势。丘巨源诗：“画作景山树。”
③.当作愯。《汉刑法志》：“愯之以行。”晋灼曰：“.，古竦字”。《抱朴子》：“徒闻振翅竦身，不能凌厉九霄。”孙楚《鹰赋》：“擒狡兔于平原。”免性善狡也。
④傅玄《鹰赋》：“左看若侧，右视如倾。“《汉书李广传》：“侧目而视，号曰苍鹰。”孙楚《鹰赋》：“深目蛾眉，状如愁胡。”魏玄《鹰赋》：“立如植木，望似愁胡。”刘云：“以其碧眼相似也”。
⑤《淮南子》：“绦可以为繶”。《广韵》：“绦编丝绳。”王褒《四子讲德论》：“走箭飞镟。”《玉篇》：“镟，转轴。”《鹰赋》：“结璇玑之金环。.环，即镟也。【朱注】“以绦系鹰足，而击之于镟也。”摘，解去也。
⑥孙楚《鹰赋》：“麾则应机，招则易呼。”势可呼，谓呼之使猎。
⑦何当，言何时当击。《世说》：褚季野问孙盛：“卿国史何当成？”吴均诗：“何当见天子？”朱浮书：“亵之者，以为园圃之凡鸟，外厩之下乘。”《西都赋》：“风毛雨血，洒野蔽天。”《礼郊特牲》：“毛血，告幽全之物也。”
⑧《幽冥录》：楚文王猎于云梦之泽，云际鸟翱翔飘飏，鹰见之，竦翮而升，矗若飞电，须臾羽堕如雪，血洒如雨，两翅堕地，广数十里。江淹赋：“平芜际海。”平芜，平原荒草也。

律诗八句，须分起承转阖。若中间平铺四语，则堆垛而不灵。此诗三四承上，固也。五六仍是转下语，欲摘支绦镟，而呼之使击，语气却紧注末联，知此可以类推矣。


过宋员外之问旧庄

原注：员外季弟执金吾见知于代，故有下句。《唐书》：来之问，字延清，景龙中迁考功员外郎。公故居在偃师，故过之间旧庄。【朱注】本集：开元二十九年，公筑室首阳之下，祭远祖当阳君。其过之问庄，或在是时。

宋公旧池馆①，零落首阳阿②。杜道秖从入③，吟诗许更过④。淹留问耆老⑤，寂寞向山河⑥。更识将军树⑦，悲风日暮多⑧。

（上四过宋旧庄，下则对庄而有感也。枉道入庄，题诗志胜，有留连不尽之意，故云“吟诗许更过”。问耆老，访其子孙家世也。向山河，伤其迹在人亡也。未乃触物增悲，情见乎词。）

①【鹤注】宋之问，虢州弘农人。首阳山在河南府，虢与河南为邻，故宋有别墅在焉。谢脁《游后园赋》：“清阴起兮池馆凉。”
②曹植诗：“零落归山丘。”《一统志》：首阳山，在河南偃师县西北二十五里。陆机《洛阳记》：首阳山，在洛阳东北，去洛二十里。阮籍诗：“步出上东门，北望首阳岑。”夷齐所隐首阳，别在蒲州。
③魏文帝《与吴质书》：“故使枉道相过。”秖，适也。《诗》：“只搅我心。”《司马迁传》：“只取辱耳。”《邹阳传》：“只恐怨结而不见德。”
④杨守阯曰：言宋诗尚矣，亦许我更过而题咏乎。须溪谓是尊慕前辈之词。
⑤魏文帝诗：“何为淹留寄他方。”汉武帝诏：“询问耆老。”
⑥司马长卿《美人赋》：“上宫闲间馆，寂寞云虚。”曹植《王仲宣诔》：“经历山河。”
⑦《后汉冯异传》：“诸将并坐论功，异独屏树下，军中呼为大树将军。”庾信《哀江南赋》：“将军一去，大树飘零。壮士不还，寒风萧瑟。”
⑧古诗：“萧萧白杨树，日暮多悲风。”【鹤注】《旧史》：之问弟之悌，有勇力，开元中自右羽林将军出为益州长史、剑南节度使兼采访使，寻迁太原尹。故云将军，初不曾为金吾官。原注疑误。

赵汸曰：之问与公祖审言及陈子昂、沈佺期四人，为唐律之祖，实公诗法渊源也。武后时，之问、审言俱为修文馆学士，世交亦厚。然之问为人实不足道，诗无讥词，以其契家前辈也。但曰“零落”“寂寞”“悲风”，则感慨系之矣。


夜宴左氏庄

【鹤注】公未得乡贡之前，游吴、越，下第之后，游齐、赵。此诗云：“诗罢闻吴咏，扁舟意不忘。”则是游齐赵时作。未详左氏庄在何郡，旧次在过宋之问旧庄后，则左氏庄亦当在河南。

林风纤月落①，衣露静琴张②。暗水流花径③，春星带草堂④。检书烧烛短⑤，看剑引杯长。诗罢闻吴咏⑥，扁舟意不忘⑦。

（月落露浓，静琴始张，入夜方饮也。水暗星低，夜宴之景。检书看剑，夜宴之事。公弱冠曾游吴、越，故闻吴咏而追思其处。吴江周篆云：检书以考证，看剑而吟哦，此时正赋诗也。未句诗罢，乃倒插法。）

①吴均诗：“林疏风至少。”谢朓诗：“疏芜散风林。”《杜臆》谓林风与，衣露相偶。鳌按：林风则微，风林则大，只颠倒一字，而轻重不同。古诗：“两头纤纤月初生。”张绰诗：“云表挂纤月。”
②《说苑》：“孺子操弹于后园，露沾其衣。”或以衣为琴衣，非是。谢朓诗：“静琴怆复伤。”《诗》：“琴瑟在御，莫不静好。”
③李百药诗：“暗水急还流。”庾肩吾诗：“向岭分花径。”
④梁简文帝《神山寺碑》：“照影春星。”张伯复《诗话》：“春星带草堂”，古今传为佳句，只一带字，便点出空中景象。如“玉绳低建章”，低字亦然。带，拖带也。《北山移文》：“草堂之灵。”
⑤江淹《伤友人赋》：“共检兮洛书。”
⑥吴咏，谓诗客作吴音。
⑦《史记》：范蠡乘扁舟，游五湖。赵汸曰：此诗寄兴闲游，状景纤悉，写情浓至，而开阖参错，不见其冗，乃诗之入妙处。

顾宸曰：一章之中，鼓琴看剑，检书赋诗，乐事皆具。而林风初月，夜露春星，及暗水花径，草堂扁舟，时地景物，重叠铺叙，却浑然不见痕迹。而其逐联递接，八句总如一句，俱众夜宴二字摹写尽情。

黄生曰：夜景有月易佳，无月难佳。三四就无月时写景，语更精切。上句妙在一暗字，觉水声之入耳。下句妙在一带字，见星光之遥映。

胡应麟曰：五律仄起高古者，唯杜为胜。如“严警当寒夜，前军落大星”，“不识南塘路，今知第五桥”，“今夜鄜州月，闺中只独看”，“带甲满天地，胡为君远行”，“吾宗老孙子，质朴古人风”，“韦曲花无赖，家家恼杀人”，皆雄深浑朴，意味无穷。然律以盛唐，则气骨有余，风韵稍乏。唯“风林纤月落，衣露静琴张”.“花隐掖垣暮，啾啾栖鸟过”，尤为工绝，此则盛唐所无也。


临邑舍弟书至苦雨黄河泛溢堤防之患簿领所忧因寄此诗用宽其意

【鹤注】《唐五行志》：开元二十九年秋，河南河北二十四郡水。齐其一也，当是其年作。《唐书》：临邑，汉县，属齐州。【张綖注】此诗诸家皆编在开元二十九年，公是时年甫三十，而诗中有“吾衰同泛梗”之句，是岂其少作耶。徒以唐史此年有伊洛及支川皆溢，河南北二十四郡水，遂为编附。然黄河水溢，常常有之，岂独是年哉。集中如此类者甚多，不能遍举。

二仪积风雨①，百谷漏波涛②。闻道洪河坼③，遥连沧海高④。

（从苦雨泛河叙起。“闻道”二字，据来书所言。排律诗须见段落分明，看此篇逐段还题之法。）

①二仪，天地也。《抱朴子》：“弥纶二仪，升为云雨。降成百川。”
②《老子》：“江海能为百谷王。”《魏志》：“波涛汹涌”。《通鉴》：汉陈忠曰：“淫雨漏河。”漏字本此。
③潘岳诗：“登城望洪河。”注：“洪河，黄河也。”
④《抱朴子》：“沧海之滉漾。”

职司忧悄悄①，郡国诉嗷嗷②。舍弟卑栖邑③，防川领簿曹④，尺书前日至⑤，版筑不时操⑥。难假鼋鼍力⑦，空瞻乌鹊毛⑧。

（此言堤防之患，簿领所忧。职司，治水之官。郡国，被灾之民。领簿曹，颖为临邑主簿。操版筑，监督治河之事。鼋鼍、乌鹊，言不能借此以作桥梁。）

①潘岳诗：“恪居处职司。”《前汉成帝纪》：“御史大夫尹忠，以河决不忧职，自杀。”此反用之。《诗》：“忧心悄悄。”
②《汉文帝纪》：“令郡国无来献。”曹植诗：“众人徒嗷嗷。”
③韦孟诗：“修翼无卑栖。”此暗用枳棘非鸾凤所栖意。
④《国语》：“甚于防川”。《前汉五行志》：“不防川不窦泽。”
⑤《吴越春秋》：采葛妇歌：“吴王欢兮飞尺书。”
⑥洙曰：版筑，以版夹土而筑也。《齐国策》：田单身操版插。《史记黥布传》：“项王身负版筑，以为士卒先。”
⑦《竹书纪年》：周穆王大起九师，东至于九江，叱鼋鼍以为梁。
⑧《尔雅翼》：“涉秋七日，鹊首无故皆秃，相传是日乌鹊为梁渡织女，故毛皆脱去。”《淮南子》：“乌鹊填河成桥渡织女。”

燕南吹■畝①，济上没蓬蒿②。螺蚌满近郭③，蛟螭乘九皋④。徐关深水府⑤，碣石小秋毫⑥。白屋留孤树⑦，青天失万艘⑧。

（此言傍河州郡皆被泛溢。徐关近济，碣石近燕，深成水府，小若秋毫，皆为水所淹也。孤树仅存，万艘失道，甚言水势之横决。【朱注】《新旧史》：开元二十九年七月，伊洛水溢，损居人庐舍，秋稼无遗，坏东都天津桥及东西漕，河南北诸州皆漂没。此诗鼋鼍二句，志桥毁也。燕南、济上、徐关、碣石，志诸州漂没也。吹■畝，失万艘，志害稼并坏漕也。）

①《一统志》：燕南，今顺天保安州等地。汉章帝诏：“或起■畝。”汉赵过为代田，一畝三■。
②济上，今山东济南、兖州等地。《庄子》：“翱翔蓬蒿之间。”
③东方朔诗：“螺蚌非有心，深迹在泥沙。”《易传》：“为蠃为蚌。”蠃，与螺通。萧云从曰，《庄子天地篇》“子贡瞒然俯惭而不对”，与《汉书佞幸传》“石显忧满不食”，字体声音微分而义则一。杜诗“多垒满山谷”，亦作平声用。
④扬雄《羽猎赋》：“薄索蛟螭。”《诗》：“鹤鸣于九皋。”《诗传》：“深泽曰皋。”《释文》：“九皋，九折之皋。”
⑤《左传》：鞍之战，齐侯自徐关入。师古曰：“徐关，齐地。”公《送弟颖赴齐州》诗：“徐关东海西。”《海赋》：“尔其水府之内，极深之庭。”
⑥《禹贡》：“夹右碣石。”《山海经注》：蝎石山，在右北平骊城县海边。《唐书》：平州石城县有碣石山。公《昔游》诗，追游齐充之作，亦云：“昔与高、李辈，晚登单父台。寒芜际碣石，万里悲风来。”《淮南子》：“秋毫之末，视之可察。”阎若璩曰，王氏《通鉴地理通释》：碣石有三处。驺虞如燕，昭王筑碣石宫，身亲往师之。此碣石特宫名耳，在幽州蓟县西三十里，宁台之东，非山也，秦筑长城，起自碣石。此碣石在高丽界中，当名为左碣石。其在平州南三十余里者，即古大河入海处，为《禹贡》之碣石，亦曰右碣石。其说可谓精矣。或疑《史记索隐》引《战国策》，碣石山在常山九门县。考九门县，自西汉五代犹沿，宋开宝六年始省入藁城县，西北二十五里有九门城，四面皆平地，求一培塿亦不可得，故郑康成云：九门无此山。
⑦《汉书吾丘寿王传》：“有司或由穷巷白屋。”《汉书》：颜师古注：“白屋，茅屋也。”
⑧《庄子》：“绝云气，负青天。”湛方洼诗：“青天莹如镜。”杜笃《论都赋》：“大船万艘，转漕相过。”

吾衰同泛梗①，利涉想蟠桃②。却倚天涯钓③，犹能掣巨鳌④。

（末乃寄诗以宽其意。【朱注】言我虽泛梗无成，犹思垂钓东海，以施掣鳌之力，水患岂足忧耶。盖戏为大言以慰之耳。临邑近海，故用蟠桃巨鳌事。此诗前起后结，各四句，中间二段各八句，今依朱子《诗传》例，凡长篇之作，皆分勒章句，使盾目易醒也。）

①吾衰，见《论语》。刘向《说苑》：土偶谓桃梗曰：“子东园之桃也，刻子以为梗，遇天大雨，水潦并至，必浮子，泛泛乎不知所止。”骆宾王诗：“旅行劳泛梗。”
②《易》：“利涉大川。”《中洲记》：东海有山，名度索山，有大桃树，屈盘三千里，名曰蟠桃。
③赖倚，作“却倚”为是，即“长剑倚天外”之倚。或解作公为临邑弟所赖，非。曹植诗：“布日盖天涯。”
④《列子》：“龙伯之国有大人，一钓而连六鳌。”《海赋》：“崇鸟巨鳌。”

杨慎曰：《文心雕龙声律》篇云：异音相从谓之和，同音相应谓之韵。韵气一定，故余声易遣。和体抑扬，故遗响难契。宋词元曲，皆于仄韵用和音以叶韵，盖以平声为一类，而上去入三声附之。如东、冻、董是和，东、中、风是韵也。鳌按：杜诗排律，如“螺蚌满近郭”满可读平声，如“人频坠涂炭”涂可读上声，“此生任春草”任可读平，春可读上，“心微傍鱼鸟”傍可读平，鱼可读上，知杜句失严处仍是谨严也。

高棅曰：排律之作，其源自颜，谢诸人，古诗之变，首尾排句，联对精密。梁陈以还，俪句尤切。唐兴始专此体，与古诗差别。贞观初，作者犹未备。永徽以下，王、杨、卢、骆倡之于前，陈、杜、沈、宋继之于后，苏颋、二张又从而申之。其文辞之美，篇什之盛，盖由四海宴安，万几多暇、君臣游豫赓歌而得之者。故其文体精丽，风容色泽，以词气相高而止矣。开元后，作者之盛，声律之备，独王右丞、李翰林，诸家皆不及。诸家得其一概，少陵独得其兼善者。如《上韦左相》、《赠哥舒翰》、《谒先主庙》等篇，其出入始终，排比声韵，发敛抑扬，疾徐纵横，无施而不可也。

胡应麟曰：阴铿《安乐宫》诗：“新宫实壮哉，云里望楼台。迢递翔鹍仰，联翩贺燕来。重檐寒雾宿，丹井夏莲开。砌石披新锦，雕梁画早梅。欲知安乐盛，歌管杂尘埃。”此十句律诗，气象庄严，格调鸿整，平头上尾，八病减除，切响浮声，五音并协，实百代近体之祖。考之陈后主、张正见、庾信、江总辈，虽五言八句，时合唐规，皆出此后。则近体之有阴生，犹五言之始苏、李矣。又曰：读盛唐排律，延清、摩诘等作，真如入万花春谷，光景烂熳，令人应接不暇，赏玩忘归。太白轻爽雄丽，如明堂黼黻，冠盖辉煌，武库甲兵，旌旗飞动。少陵变幻闳深，如陟昆仑，泛溟渤，千峰罗列，万汇汪洋。

益王潢南曰：五言排律，与五言律诗，其句法虽同，篇法实异。律诗描写情景，止尽于四十字耳，故贵宽闲酝籍之中，又有严密凑之妙。若排律，或数十韵，或百余韵，其篇法岂五言律法可同。故作排律，其要有四：一贵铺叙得体，先后不乱。二贵队仗整肃，情景分明。三贵过度明白，不令人沉思回顾。四贵气象宽大，从容不迫，斯为得体。其修辞炼句，繁冗混杂，险怪艰深，令人三读不知，翻不如王言律矣。昔白乐天作小词，尚令老婢得解，况于律乎哉。

徐用吾曰：排律之体，所贵反覆议论，井井有条，意兴迭出，一气呵成。赋景入事，皆须各当其可，切忌散缓错乱，屋上架屋，意兴索然，则深可厌矣。


假山

【鹤注】此当题曰假山，旧题乃诗之序。序云天宝初，指元年也。故吕汲公、鲁訔俱编此诗在元年。

天宝初，南曹小司寇舅于我太夫人堂下垒土为山，①一匮盈尺，以代彼朽木，承诸焚香瓷瓯，瓯甚安矣。旁植慈竹，盖兹数峰，嶔岑婵娟②，宛有尘外致。乃不知兴之所至，而作是诗。

①《旧唐书》：史部员外郎二员，一人主判南曹。注：以在选曹之南，故曰南曹。【朱注】唐制未闻以司寇判南曹。权德舆《吏部南曹厅壁记》：高宗上元初，请外郎一人顓南曹之任，其后或诏他曹郎权居之。此云南曹小司寇，当是以秋官权职者。太夫人卢氏，公祖审言继室，天宝三载五月卒于陈留群之私第，公作墓志。
②嶔岑，谓山。婵娟，谓竹。申涵光曰：序不易解。杜文长至数语，便期期不能达意。如“夔人屋壁”、“平章郑氏女子”、“公孙大娘”等篇，世人附会以为古，其实不明。诗小序，莫妙于元次山，杜短语多有佳者。

一匮功盈尺，①三峰意出群。②望中疑在野，③幽处欲生。④慈竹春阴覆，⑤香炉势分。⑥惟南将献寿，⑦佳气日氤氲。⑧

（诗序错综，须看此诗布置次第。先提土山，次出数峰。在野、生云，申明尘外之致。慈竹、香炉，傍景点缀。南山献寿，又就舅氏为山，归到太夫人堂下。）

①《书》：“为山九仞，功亏一匮。”沈约诗：“一匮望成峰。”陆云《岁暮赋》：“盼盈尺其若遗。”
②诸葛也明《黄陵庙记》：“崔嵬巑屼，列作三峰。”赵曰：《华山记》有云：“其三峰直上，晴霁可观。”
③《世说》：殷中军曰：“韩康伯居然是出群器。”
④潘岳诗：“卉木在野。”
⑤《述异记》：汉章帝三年，子母竹生白虎殿前，群臣作竹颂。【鹤注】《竹纪》云：慈竹，吴蜀皆有之，其竹丛生，每年笋出不离丛内。隋候夫人诗：“春阴正无际，独步意何如。”
⑥刘斌诗：“香炉烟气多。”晓势分，谓晓烟分布。旧注谓从庐山香炉峰分其晓势，太迂。⑦《诗》：“如南山之寿。”李适诗：“山翠遥添献寿杯。”
⑧张正见诗：“香浮佳气里。”陆云诗：“灵爽氤氲。”朱异诗：“山泽共氛氲。”


龙门

【鹤注】龙门一山，连跨数郡，此诗盖指东京而言。天宝元年，公在东京，为姑万年县君制服，又为墓志。四载，又为皇甫妃范阳太君卢氏作墓志。当是其时作。鳌按：此再至龙门也。故曰“往来时屡改。”其云佛寺，盖近驿之寺。元人《龙门记》谓旧有八寺，固不但奉先一寺也。洪觉范指奉先者，未然。

龙门横野断①，驿树出城来②。气色皇居近③，金银佛寺开④。往来时改⑤，川陆日悠哉⑥。相阅征途上⑦,生涯尽几回。⑧

（此诗再游龙而作也。上四写景，下四感怀。断山之上，佛寺弘开，洛城之中，皇居壮丽，此登高所见者。时屡改而川陆长存，见前游已过。阅征途而生涯无几，叹后游难必也。）

①《水经注》：禹疏伊水北流，两山相对，望之若阙，即所谓横野断也。横野字，见晋刘琨表。
②《杜臆》：驿树自都城而出，直接龙门，便见繁华气象。【郑注】《河南志》：龙门驿，在河南县十八县。曾巩曰：驿树，驿道两畔之树。庾信诗：“半城斜出树。”
③《唐书》：东都皇城，名曰太微城。宫城，在皇城北，名曰紫微城。都城前值伊阙，后据关邙。何逊诗：“山中气色满。”颜延之诗：“皇居体环极。”
④觉范曰：佛地有金色世界、银色世界。梁元帝《梁安寺碑》：“银阙金宫，出瀛洲之下。”《抱朴子》：“游戏佛寺”。韦应物《龙门》诗：“精舍绕层阿，千龛邻峭壁。”《杜臆》：地志：龙门石壁，凿石龛石佛数千，中有极大三龛，魏王为长孙皇后所造，其伟丽可知，故有金银之语。
⑤《左传》：“行李之往来。”
⑥陆机《豫章行》：“川陆殊涂轨。”谢朓诗：“怀古信悠哉。”⑦陆机《叹逝赋》：“人阅人而成世。”徐陵诗：“征途悉转旆。”⑧《庄子》：“吾生也有涯。”宋之问诗：“伊阙天泉复几回。”


李监宅二首

【鹤注】指梁氏编在东都作，当属天宝初年。【顾注】《圣怪录》：李令问开元中为秘书监，好美服珍馔，以奢闻，有炙驴罂鹅之属，惨毒取味。今诗中有“异味重”之句，岂即令问乎。【朱注】后一首见吴若本逸诗，草堂本人正集。

尚觉王孙贵①，豪家意颇浓②。屏开金孔雀③，褥隐绣芙蓉④。且食双鱼美⑤，谁看异味重⑥。门阑多喜色⑦，女婿近乘龙⑧。

（首章美李监得婿，兼叙席上事。李系宗室，故曰王孙。豪家意浓，领起中四。细分之，孔雀、芙蓉是招婿，双鱼、异味是燕客，未则称其得佳婿也。）

①《韩信传》：“吾哀王孙而进食。”《史记索隐》：“秦未多失国，言王孙公子，尊之也。”
②梁武帝诏：“豪家富室。”
③徐彦伯诗：“金缕画屏开。”《旧唐书》：高祖皇后窦氏，父毅，于门屏画二孔雀，有求婚，辄与两箭，潜约中目者许之。高祖后至，两发各中一目，遂归于帝。
④王僧孺诗：“以亲芙蓉褥，方开合欢被。”崔颢《卢姬篇》：“水精帘箔绣芙蓉”。杨慎《丹铅录》云：《集韵》：缝衣曰隐，今俗云隐线。杜诗“褥隐绣芙蓉”，字作隐而意同。今按：贾山《至言》：“隐于金锥。”注：“隐，于靳切。”
⑤古诗：“遗我双鲤鱼。”
⑥《左传》：郑子公子食指动，以示子家曰：“必尝异味。”《朱博传》：“食不重味。”
⑦《续汉志》：伍伯，铃下侍阁，门阑部署，街里走卒，皆有程品。庾信诗：“诘旦启门阑。”《礼记》：“乃有喜色。”
⑧《晋书卫玠传》：“妇公冰清，女婿玉润。”《楚国先贤传》：孙嶲与李元礼俱娶太尉桓焉女，时人谓桓叔元两女俱乘龙，言得婿如龙也。楚中张希良曰：《神仙拾遗》：“弄玉乘风，萧史乘龙。”此女婿乘龙之原始也。

王嗣奭曰：起语与五六，俱含讽意。挟贵好华，此是王孙习气。曰“尚觉”“颇浓”，犹未尽言之也。下文又申之云美鱼可食，只此已足。而乃异味重叠，谁复看此耶。盖以俭朴之意，箴其奢华耳。食鱼句，乃翻《孟子》舍鱼取熊掌语。


其二

华馆春风起①，高城烟雾开②。杂花分户映③，娇燕入帘回④。一见能倾座⑤，虚怀只爱才⑥。盐车虽绊骥⑦，名是汉庭来⑧。

（次章称李监好客，从宅景叙入。风起、雾开，春晴晓色。花映、燕回，春时景物。李能倾倒座客，以其有爱才虚怀也。【顾注】骥困盐车，比官之闲冷。然天马来自汉庭，终当大用，盖李为宗室之臣也。正与前首王孙相应。）

①刘帧诗：“华馆寄流波，豁达来风凉。”曹植诗：“春风起兮萧条。”
②何逊诗：“日夕望高城，眇眇青云外。”鲍照诗：“徘徊烟雾里。”
③丘迟书：“杂花生树，群莺乱飞”。魏澹诗：“映户落残花。”
④北周王褒诗：“初春丽景驾欲娇。”梁简文帝《新燕》诗：“入帘惊钏响。”
⑤吴迈远诗：“一见愿道意。”《司马相如传》：“一座尽倾。”
⑥邹润甫《为诸葛穆答晋王命）曰：“虽曰博纳，虚怀下开。”《语林》：孔北海居家，宾客日满其门，爱才乐士，常恐不及。
⑦《战国策》：“骐骥驾盐车，上吴坂，迁延负辕而不能进。”《淮南子》：“绊骐骥而求千里”。庾信诗：“绊骥犹千里，垂鹏更九飞。”
⑧《汉书赞》；“宾于汉庭。”《史记传论》：“垂名汉庭。”汉有盐铁使，故曰“汉庭来”，此切李盐铁。

魏澹诗：“出帘飞小燕，映户落残花。”杜云：“杂花分户映，娇燕入帘回。”句法互换，而意趣更佳，陆放翁云：“杨花穿户入，燕子避帘低。”本于杜句，而姿致不减。


赠李白

【朱注】年谱：天宝三载，公在东都。太白以力士之潜，亦放还游东都。此赠诗当在其时，故有“脱身”“金闺”之句。

二年客东都①，所历厌机巧②。野人对腥膻③，蔬食常不饱④。岂无青精饭⑤，使我颜色好⑥。苦乏大药资⑦，山林迹如扫⑧。

（上段自叙，厌都市而羡山林也。机巧，则习俗难居。腥膻，则臭味弗投。青精不如大药，叹避世弓阵之无术矣。）

①《唐书》：东都，隋置，武德四年废。贞观二年号洛阳宫，显庆二年诏改东都。
②《庄子》：“功利机巧，必忘夫人之心。”
③潘岳《秋兴赋序》：“仆，野人也。”野人，公自谓。《抱朴子》：“为道者必入山林，欲远腥膻而即清净也。”《周礼注》：犬腥羊膻。【张綖注】“草食曰膻，牛羊之属。水族曰腥，鱼鳖之属。”
④《魏志》：毛玠布衣蔬食。
⑤《三洞珠囊》：王褒，字子登，汉王陵七世孙，服青精■饭，趋步峻峰如飞鸟。陶隐居《登真隐决》。“太极真人青精干石■饭法，用南烛草木叶，杂茎皮煮，取汁浸米蒸之，令饭作青色，高格曝干，当三蒸曝，每蒸辄以叶汁搜纠浥浥，日可服二升，勿服血食，填胃补髓，消灭三虫。”■音信，亦作■。
⑥《参同契》：“薰蒸人五内，颜色悦泽好。”
⑦《梁书》：陶弘景既得神符秘诀，而苦无药物，帝赐黄金、硃砂、雄黄等物。《丹书》：抱阳山人《大药证》曰：夫大药者，须炼砂中汞，能取铅里金。黄芽为根蒂，水火炼功深。
⑧《抱朴子》：作神药必入名山。郭璞诗；“隐士托山林。”《高士传》：“先几扫迹。”王僧孺诗：“沙岸净如扫。”

李侯金闺彦①，脱身事幽讨②。亦有梁宋游③，方期拾瑶草④。

（下段赠李，欲迭偕隐初志也。梁、宋之游，近于东都，大药无资，故思瑶草耳。卢注：天宝三载，诏李白供奉翰林，旋被高力士潜，帝赐金放还。白托鹦鹉以赋曰“落羽辞金殿”，是脱身也。是年，白从高天师授籙，是事幽讨也。同时事华盖君，隐王屋山良岑，梁、宋之游，必访此君。杜集有《昔游》诗可证。此章上八句，下四句。）

①谢朓诗：“既通金闺籍。”《别赋》:“金闺之诸彦。”注：“金闺，金马门也。”【钱笺】东方朔、公孙弘待诏金马门。白供奉翰林，故云。
②《史记高帝纪》：“脱身独去。”幽讨，谓寻讨幽隐。
③【钱笺】《唐书李白传》：白与高适同过汴州，酒酣登吹台，慷既怀古。杜公在梁宋，亦与白同游，有《遣怀》、《昔游》二诗可证。颜延之诗：“涂出梁宋郊。”【赵注】梁谓汴州，宋谓宋州。《杜臆》：东都在今河南府，梁宋在今开封府。
④《山海经》：姑瑶之山，帝女死焉，化为瑶草，仙家用以合丹药服饵。江淹《登庐山》诗：“瑶草正翕赩”。李善注云：“玉芝也。”

顾宸曰：公与白相从赋诗，始于天宝三四载间，前此未间相善也。白生于武后圣历二年，公生于睿宗先天元年，白长公十三岁。公于开元十九年游剡溪，而白与吴筠同隐剡溪，则在天宝三年，相去十三载，断未相值也。后公下第游齐、赵，在开元二十三年。考白谱，时又不在齐、赵。及白因贺知章荐，召入金銮，则在天宝三载正月，时公在东都葬范阳太君，未尝晤白于长安也。是载八月，白被放，客游梁、宋，始见公于东都，遂相从如兄弟耳。观公后《寄白二十韵》有云：“乞归优诏许，遇我宿心亲。”是知乞归后始遇也。黄蔡诸注俱谬。


重题郑氏东亭

原注：在新安界。

【鹤注】《唐书》：新安县，属河南府。当是天宝三载在东都作。【朱注】郑氏无考。鲍钦止云即驸马郑潜曜。

华亭入翠微①，秋日乱清晖②。崩石欹山树③，清涟曳水衣④。紫鳞冲岸跃⑤，苍隼护巢归⑥。向晚寻征路⑦，残云傍马飞⑧。

（上六，亭前佳景，未言游罢晚归也。亭华山翠，映于秋日，故见清晖摇乱。亭枕山，故有崩石。亭瞰水，故有清涟。紫鳞承水，苍隼承树。顾宸云：此诗得力，全在诗腰数实字。着一欹字，如见巉岩参错。着一曳字，宛然藻荇交横。曰冲岸，则跳突排涌，惟恐堕岸。曰护巢，则疾飞急赴，唯恐失巢。并鱼鸟精神，俱为写出，此诗家练字法也。）

①华亭，见《陆机传》，乃郊外别墅，此借用其字。《尔雅》。“山未及上曰翠微。”疏云：“山未及顶上，在旁陂陀之处名翠微。”左思《蜀都赋》：“郁葐蒀以翠微”。注云：“翠微，山气之轻缥也。”杨慎曰：凡山远望则翠，近之则翠渐微。孟郊诗：“山明翠微浅。”又诗：“山近渐无青。”可以发诗人及《尔雅》之诠矣。
②《诗》：“秋日烈烈。”谢灵运诗：“山水含清晖。”
③江淹《兔园赋》：“崩石梧岸，崱■藏阴。”曹植诗：“山树郁苍苍。”
④《诗》：“河水清且涟猗。”注：“水成纹曰涟。”张协诗：“堂上水衣生”。注：“水苔也。”
⑤蜀都赋》：“鲜以紫鳞。”陶弘景书：“夕日欲颓，沉鳞竞跃。”
⑥《说苑》：“苍隼击于台上。”《说文》：“隼，鸷鸟。”陆佃云：“鹞属。”
⑦陈子昂诗：“征路人云烟。”⑧隋炀帝诗：“残云尚作雷。”


陪李北海宴历下亭

【鹤注】历下，在齐州，以有历山故得名。历山，即舜耕之山也。李北海即李邕。按：新旧史：邕，广陵人，开元二十三年为括州刺史，后历淄、滑二州刺史，天宝初为汲郡、北海二太守。五载，奸赃事发，又尝与刘勣马，勣下狱，吉温吏引邕，李林甫素忌邕，因傅以罪，诏祁顺之、罗希奭就郡杖杀之，乃六年正月辛巳。此诗当是天宝四年作。梁权道编在天宝十一年者，非是，时邕死已六年矣。【朱注】《旧唐书地理志》：青州，属河南道，武德四年置青州总管府，天宝无年改为北海郡，乾元元年复为青州。于钦《齐乘》：历下亭，在府城驿邸内历山台上，面山背湖，实为胜绝。

东藩驻皂盖①，北渚凌清河②。海右此亭古③，济南名士多④。

（原注：时邑人蹇处士辈在坐。首叙李公至亭。皂盖，切太守。北渚，切北海。清河。切历下。海右句，见亭为胜迹。济南句，见宴有嘉宾。）

①赵曰：青州在京师之东，故称东藩。《上林赋》：“齐列为东藩。”曹冏《六代论》：“今之州牧郡守，古之方怕诸侯。”李属太守，故得称藩。《后汉书》：太守秩二千石，中二千石、二千石，皆皂盖、朱两轓。
②陆机诗：“永叹遵北渚。”凌，历也。杜氏《通典》：东平、济南、淄川、北海界，中有水流人海，谓之清河，实菏泽、汶水合流，亦曰济河。
③江淹《恨赋》：“巡海右以送日。”赵曰：海在东，州在西一，故云海右。
④《旧唐书》：齐州，属河南道。贞观七年置齐州都督府，天宝元年改为临淄郡，五载改济南郡。《前汉儒林传》：济南伏生传《尚书》，其时张生、欧阳生、林尊皆传其学，皆济南人也。此亦名士多之一证。李寻《灾异对》：“博延名士。”

云山已发兴①，玉佩仍当歌③。修竹不受暑③，交流空涌波④。

（次记宴亭景事。此段句腰各用虚字抑扬。【张綖注】修竹既不受暑则交流空自涌波。此十字句法。）

①曹毗文：“招仪凤于云山。”鲍照诗：“临歌不知调，发兴谁与欢。”
②王容歌：“宝髻耀明珰，香罗鸣玉佩。”玉佩，指侑酒者。当歌，当筵而歌也。杨慎曰：此是对当之当，非合当之当，与魏武乐府“对酒当歌”不同。
③阮籍诗：“修竹隐山阴。”江淹《竹赋》：“亦中暑而增肃。”
④《东征赋》：“望河济之交流。”《三齐记》：历水出历祠下，众源竞发，与泺水同入鹊山湖。所谓交流也。魏文帝《浮淮赋》：“惊风泛，涌波骇。”

蕴真惬所遇①，落日将如何。贵贱俱物役②，从公难重过③。

末则陪宴而惜别也。蕴真，亭含真趣。物役，各役于事。落日，此席将散。重过，后会无期。此章三段、各四句。）

①谢灵运诗、“表灵物莫赏，蕴真谁为传。”江淹诗：“悠悠蕴真趣。”
②师氏曰：“贵指李，贱自谓”。《杜臆》：“贵贱俱物役，可作醒世名言。”《易》：“贵贱位矣。”任昉《竟陵王行状》：“牵以物役。”
③《诗》：“从公于迈。”


同李太守登历下古城员外新亭

原注：时李之芳自尚书郎出齐州，制此亭。

【鹤注】以历下亭考之，当是天宝四载作。《新旧史》李之芳，开元末为驾部员外郎。天宝十三载，禄山奏为范阳司马。及禄山起逆，自拔归西京。未尝为齐州司马。【钱笺】李为齐州司马，或是史阙也。又云：《水经注》：历县故城西南，城南对山一，其水北为大明湖，西即大明寺，寺北两面侧湖，此水便成净池，池上有客亭。《齐乘》：池上有亭即清池。今名五龙潭。客亭当为历下古亭，故曰“海右此亭古”《水经注》又云：“湖水北流，径历城东，又北引水为流杯池，州僚宾燕，公私多在其上。”疑此即员外新亭之地。曰新亭，所以别于古亭也。同，和诗也。

新亭结构罢①，隐见清湖阴（原注：亭对鹊山湖）②。迹籍台观旧③，气冥海岳深④。圆荷想自昔⑤，遗谍感至今⑥。

（此记新亭景物。亭南有湖，故水光隐映。【朱注】亭之基迹，凭藉台观之旧。亭之气象，冥接海岳之遥。此正和邕诗“形制开古迹”及“泰山”“巨壑”二句意。旧注籍字作图籍解，冥字作溟濛解，义遂难通。荷种湖中，本当言今。堞在古城，本当言昔。今昔互换，尤见曲折。）

①《晋谢安传》：“将发新亭”。何晏《景福殿赋》：“其结构则修梁彩制。”
②赵曰：或隐或见，言昏明异候。谢惠连诗：“行云星隐见。”师氏曰：“清湖，鹊湖。”《地理志》：历下亭，居鹊湖之北。《一统志》：鹤山湖，在济南府城北二十里。谢惠连诗：“分袂澄湖阴。”注：“水南曰阴。”
③《列子》：岱舆山上台观皆金玉。
④鲍照诗：“平洒周海岳。”
⑤祖孙登诗：“圆荷承日晖”
⑥【钱笺】古齐历下城，对历山之下，韩信渡河破齐历下之师，即此地。城东有故谭国城，故云“遗堞感至今”。沈佺期诗：“故基乃岳立，遗堞尚云屯。”【朱注】堞，雉堞也。

芳宴此时具①，哀丝千古心②。主称寿尊客③，筵秩宴北林④。不阻蓬筚兴⑤，得兼《梁甫吟》⑥。

（此叙登事情事。丝音哀切，能写千古琴心，见宴逢绝调也。上宴，指设宴。下宴，指宴饮。主，指员外。客，指太守。蓬筚兴，公自谓。《梁甫吟》，在历下也。）

①谢朓诗：“嘉乐具兮，芳宴在斯。”
②《礼记》：“丝声哀，哀以立廉，廉以立志。”
③称，举觞也。曹植诗：“主称千金寿。”《曲礼》：“尊客之前。”
④《诗》：“宾之初筵，左右秩秩。”又：“郁彼北林”。
⑤《记》：“筚门圭窬，蓬户瓮牖。”注：“蓬户，编蓬为户。筚门，以荆竹织门也。”沈约《郊居赋》：“归闲蓬筚。”
⑥《史记注》：“梁甫，太山下小山。”诸葛武侯《梁甫吟》：“步出齐东门，遥望荡阴里。里中有三坟，累累正相似。问是谁家墓，田疆古冶子。力能排南山，文能绝地纪。一朝被谗言，二桃杀三士。谁能为此谋，相国齐晏子。”《西溪丛语》：诸葛亮《梁甫吟》，不知何义。张衡《四愁诗》：“欲往从之梁甫艰。”注：言人君有德则封太山，大山喻人君，梁甫喻小人也。诸葛好为《梁甫吟》，恐取此意。

此与上章皆用六韵，依初唐排律，词尚简要耳。但此篇多平仄不谐，盖古诗之对耦者，仿六朝体也。


登历下古城员外孙新亭（附李邕诗）

孙，谓从孙行也。一本无孙字。

吾宗固神秀①，体物写谋长②。形制开古迹③，曾冰延乐方④。太山雄地理⑤，巨壑眇云庄⑥。

（此咏员外新亭。首联，言结构巧思，切员外。次联，言落成宴会.切新亭。三联，言亭临山水，切历下。）
①《左传》：“晋，吾宗也。”谢朓诗：“华宗诞吾秀。”《陈书》：“虎丘者，吴之神秀。”此借用其字。
②孙绰《樽铭》：“大匠体物，妙思人神。”潘岳《西征赋》。“摹写旧丰。”《书》：“汝不谋长。”
③《汉书郦食其传》：“示诸侯形制之势。”张九龄诗：“想像终古迹。”开古迹.谓开拓旧基。
④《楚辞》：“层冰峨峨。”曹植诗：“众宾延乐方。”傅毅《舞赋》：“亢音高歌，为乐之方。”此言夏时置冰，乃引乐之方也。
⑤《易大传》：“俯以察干地理。”鲍照诗：“负海横地理。”《吴越春秋》：“土地里数。”
⑥江总《钟铭》：“舟移巨壑。”巨壑，即鹊湖。颜延之诗：“都庄云动。”马怀素诗：“仙塔伊云庄。”此谓远望庄舍、渺在云间也。

高兴泊烦促①，永怀清典常②。含弘知四大③，出入见三光④。负郭喜粳⑤，安时歌吉祥⑥。

（此登亭而美员外也。泊烦促，言尘思顿国。清典常，言清静可法。含弘以下，举亭前景象，以形容德化。四大，三光，见其上下同流。郭外农祥，称其万物得所。此章两段，各六句。）

①殷仲文诗：“能使高兴尽。”张华诗：“烦促每有余。”
②颜延之诗：“永怀交在昔。”《书》：“其尔典常作之师。”典常，指常法。
③《易》：“含弘光大。”《老子》曰：“域中有四大，道大、天大、地大、王亦大。”
④枝乘奏书：“上不绝三光之明”。班固《典引》：“经纬乾坤，出人三光。”《史记索隐》：“三光，日、月、五星。”
⑤《国策》：苏秦曰：“使我有洛阳负郭田二顷。”左思诗：“陈平无产业，归来翳负郭。”亭在古城之下，故云负郭。《史记淳于无传》：“祭以粳稻。”《蜀都赋》：“粳稻漠漠。”
⑥《庄子》：“安时而处顺。”又：“吉祥止止。”

北海此诗，拙朴平浅，未见所长，昔人有议之者。少陵特推《六公篇》，必有大过人处，惜其诗今不可见耳。


暂如临邑至■山湖亭奉怀李员外率尔成兴

【卢元昌注】暂如临邑者，公弟簿领此邑，前以河泛书至，故暂如临邑。先至湖亭。别李员外之芳，李适往青州，因而奉怀。【鹤注】此当是天宝四载作，在邕五载事发之前。是年公西归咸阳。临邑，唐属齐州，公《和李太守登历下新亭》诗自注：“亭对鹊湖。”今题云■山湖，即鹊湖也。按今地志：齐州治历城县，历城东门外有历水入鹊山湖。宋曾巩有《鹊山亭》诗：“泺水飞绢来野岸，鹊山浮黛入晴天。”此亦可证矣。

野亭逼湖水①，歇马高林间②。鼍吼风奔浪③，鱼跳日映山④。暂游阻词伯⑤，却望怀青关⑥。霭霭生云雾⑦，惟应促驾还⑧。

（上四，湖亭之景。下四，怀李员外。鼍吼乘风，故激波生浪。鱼跳水动，故日光映山。此登亭而见湖中之胜也。词伯，指李员外。李在青关，故阻而怀思。关近临邑，故望其早还。）

①《后汉书》：“郭伋止野亭”。庾信诗：“野亭高被马。”曹植诗：“湖水何汹汹。”
②庾信诗：“树阴逢歇马。”陶潜诗：“微风洗高林。”
③《草木疏》云：组形似蜥蝎，四足，长丈余，首尾皆有鳞甲。《续博物志》：鼍，一名土龙，其声如鼓。
④《杜臆》：风奔浪，奔字奇妙。鱼跳句，偶然触目，所云率尔成典也。
⑤《论衡》：“文词之伯。”
⑥【远注】却望，退望也。张正见诗：“扬鞭还却望。”【朱注】青关或云即徐州穆陵关，未知是否。
⑦吴均诗：“霭霭隐青林。”《楚辞》：“云雾会兮日冥晦。”
⑧《前汉朱博传》：“告外趣驾。”注：趣读曰促。


赠李白

【鹤注】公与白相别，当在天宝四载之秋，故云“秋来相顾尚飘蓬”。李集有鲁郡石门别公诗、亦当在秋时。

秋来相顾尚飘蓬①，未就丹砂愧葛洪②。痛饮狂歌空度日③，飞扬跋扈为谁雄④？

（此诗自叹失意浪游，而惜白之兴豪不遇也。下二，赠语含讽，见朋友相规之义焉。）

①庾信诗：“秋来南向飞。”又：“离别两相顾。”曹植诗：“转蓬离本根，飘飘随长风。”
②《晋书》：葛洪见天下已乱，欲避地南土，乃参广州刺史嵇含军事。含遇害，遂停南土。多年后，以年老，闻交趾出丹砂，求为勾漏令。帝以洪资高不许，洪曰：“非欲为荣，似有丹砂。”帝从之。
③后诗“李白斗酒诗百篇”，即痛饮狂歌也。《世说》：王孝伯曰：“但常得无事，痛饮读《离骚》，可称名士。”徐干《中论》：“或被发而狂歌。”吴均诗：“离离堪度日。”
④【朱注】唐史谓白好纵横术、喜击剑，为任侠。【钱笺】魏颢称其眸子炯然，哆如饿虎，少任侠，手刃数人。故以飞扬跋扈目之，犹云“平生飞动意”也。《北史侯景传》：“专制河内，常有飞扬跋扈之意。”飞扬，浮动之貌。跋扈，强梁之意。【朱注】《西京赋》：“睢盯跋扈。”《梁冀传》：“此跋扈将军也。”考《说文》：扈，尾也。跋扈，犹大鱼之跳跋其尾也。《选注》及《后汉书注》俱未明。陈子昂诗：“可怜骢马使，白首为谁雄。”

此章乃截律诗首尾，盖上下皆用散体也。下截似对而非对，“痛饮”对“狂歌”，“飞扬”对“跋扈”，此句中自对法也。“空度日”对“为谁雄”，此两句又互相对也。语平意侧，方见流动之致。

范梈曰：绝句者，截句也，或前对，或后对，或前后皆对，或前后皆不对，总是截律之四句。是虽正变不齐，而首尾布置，亦由四句为起承转合，未尝不同条而共贯也。

敖英曰：少陵绝句，古意黯然，风格矫然。其用事奇崛朴健，亦与盛唐诸家不同。

杨载曰：绝句之法，要婉曲回环，删芜就简，句绝而意不绝，多以第三句为主，四句发之。有实接，有虚接。承接之间，开与合相关，反与正相依，顺与道相应，一呼一吸，宫商自谐。大抵起承二句固难，不过平直叙起为佳。从容承之为是。至如宛转变化，工夫全在第三句，若于此转变得好，则第四句如使顺流舟矣。

王世贞曰：七言绝句，盛唐主气，气亢而意不尽工。中晚主意，意工而气不甚完。然各有至者，未可以时代优劣也。

胡应麟曰：四言变而《离骚》，《离骚》变而五言，五言变而七言，七言变而律诗，律诗变而绝句，诗之体以代变也。三百篇降而《骚》，《骚》降而汉，汉降而魏，魏降而六朝，六朝降而三唐，诗之格以代降也。风雅之规，典则居要。《离骚》之致，深永为宗。古诗之妙，专求意象。歌行之畅，必由才气。近体之攻，务先法律。绝句之构，独主风神。此结撰之殊涂也。兼衰总挈，集厥大成，诣绝穷微，超乎彼岸，轨筏具存，在人而已。又曰：五七言绝句，盖五言短古、七言短歌之变也。五言短古，杂见汉魏诗中，不可胜数。唐人绝体，实所从来。七言短歌，始于该下，梁陈以降，作者全然。第四句之中，二韵互叶，转换既迫，音调未舒。至唐诸子，一变而律吕铿锵，句格稳顺，语半于近体，而意味深长过之，节促于歌行，而咏叹悠永倍之。遂为百代不易之体。又曰：绝句之义，迄无定说，谓截近体首尾或中。联者，恐不足凭。五言绝，起两京，其时未有五言律。七言绝，起四杰，其时未有七言律也。但六朝短古，概目歌行，至唐方曰绝句。又五言律在七言绝前，故先律后绝耳。又曰：杜陵、太白，七言律绝，独步词场。然少陵律多险拗，太白绝间率露，大家故宜有此。若神韵干云，绝无烟火，深衷隐厚，妙协萧韶，李颀、王昌龄，故是千秋绝调。又曰：古人作诗，各成己调，未尝互相师袭。以太白之才就声律，即不能为杜，何至遽减嘉州。以少陵之才攻绝句，即不能为李，讵谓不若摩诘。彼自有不可磨灭者，无事更屑屑也。又曰：五言绝尚真切，质多胜文。七言绝尚高华，文多胜质。五言绝日万于两汉，七言绝起自六朝，源流迥别，体制自殊，至意当含蓄，语务舂容，则二者一律也。又曰：自少陵绝句对结，诗家率以半律讥之。然绝句自有此体，特杜非当行耳。如岑参《凯歌》“丈夫鹊印摇边月，大将龙旗掣海云”，“洗兵鱼海云迎阵，秣马龙堆月照营”等句，皆雄浑高华，后世咸所取法，即半律何伤。若杜审言“红粉楼中应计日，燕支山下莫经年”，“独怜京国人南窜，不似湘江水北流”，则词竭意尽，虽对犹不对也。又曰：少陵不甚攻绝句，遍阅其集，得二者：“东逾辽水北滹沱，星象风云喜色和。紫气关临天地阔，黄金台贮俊贤多。”“中巴之东巴东山，江水开辟流其间。白帝高为三峡镇，夔州险过百重关。”颇与太白《明皇幸蜀歌》相类。又曰：杜之律，李之绝，皆天授神诣，然杜以律为绝，如“窗含西岭千秋雪，门泊东吴万里船”等句，本七律壮语，而以为绝句，则断锦袭缯类也。李以绝为律，如“十月吴山晓，梅花落敬亭”等句，本五言绝境，而以为律诗，则骄拇移指类也。又曰：杜《少年行》：“马上谁家白面郎，临阶下马坐人床。不通姓氏粗豪甚，指点银瓶索酒尝。”殊有古意。然自是少陵绝句，与乐府无干。惟“锦城丝管”一首，则近于太白。又曰：盛唐长玉言绝，不长七言绝者，孟浩然也。长七言绝，不长五言绝者，高达夫也。五七言各极其工者太白，五七言俱无所解者少陵也。



与李十二白同寻范十隐居

【顾注】天宝三载三月，白自翰林放归。四载，白在齐州，公与同游历下，所云“余亦东蒙客，怜君如弟兄”。是也。

李侯有佳句①，往往似阴铿②。余亦东蒙客③，怜君如弟兄④。醉眠秋共被⑤，携手日同行⑥。

（首叙待白交情。共被同行，所谓如弟兄也。）

①《宋书》：谢灵运云：“每对惠连，辄得佳句。”
②《汉书吴王传》：往往而有。《南史》：武威阴铿，字子坚，五岁能诵赋日千言。及长，博涉史传，尤善五言诗，为当时所重。
③《论语疏》：“颛臾主祭蒙山。”山在东，故曰东蒙。【鹤注】《唐志》：蒙山在沂州新泰县。沂与兖州为邻，公在兖，故云东蒙客。
④《韩诗外传》：“使两国相亲如弟兄。”
⑤《世说》：朱百年就孔思远宿，饮酒醉眠。汉姜肱兄弟，同被而寝。晋祖逖、刘琨情好绸缨，共被同寝。
⑥《诗》：“携手同行”。

更想幽期处①，还寻北郭生②。入门高兴发③，侍立小童清④。落景闻寒杵，屯云对古城⑥。

（次叙同寻隐居。更想、还寻，叙途中也。人门、侍立，造范居也。落景、屯云，则留连至晚矣。）

①丁督护诗：“幽期济河梁。”谢灵运诗：“平生协幽期。”
②《高士传》：楚聘北郭先生，妇曰：“结驷连骑，所安不过容膝。”遂辞聘。《后汉书》：汝南廖扶，绝志世外，不应辟召，时号北郭先生。【钱笺】太白集《寻鲁城北范居士失道落苍耳中》诗云：“忽忆范野人，闲园养幽姿。酸枣垂北郭，寒瓜蔓东篱。”此云“来寻北郭生”，即其人也。【鹤注】范居任城北郭，非兖州北郭。
③《曲礼》：“客人门而左。”殷仲文诗：“能使高兴尽。”
④《家语》：“升堂侍立。”《庄子》：黄帝遇牧马童子，问涂焉。黄帝曰：“异哉小童！”《杜臆》：见小童之清俊，便知主人不俗。
⑤梁元帝《纂要》：“晚照谓之落景。”卢思道诗：“落景照长亭。”
⑥《列子》：“望之若屯云焉。”袁孝若《诸葛孔明论》：“古城荒毁，难可修复。”

向来吟《橘颂》①，谁与讨莼羹②？不愿论簪笏③，悠悠沧海情④。

（末对隐居而思物外之游也。橘药，秋时物品。沧海近齐，有神仙在焉。此章前二段各六句，后段四句收。）

①《杜臆》：《橘颂》以受命不迁，行比伯夷。颂云：“后皇嘉树，橘徕服兮。受命不迁，生南国兮。”
②《晋书》：张翰在洛见秋风起，思吴中菰菜莼羹鲈鱼鲙，曰：“人生贵适志，何能羇宦数千里以要名爵乎？”遂命驾而归。
③江总诗：“暂笏奉周行。”【邵注】“冠簪手笏，贵者之服。④李陵诗：“悠悠清川水。”吾丘寿王论：“东越沧海。”


郑驸马宅宴洞中

【朱注】此诗乃天宝四五载归长安后作。黄鹤以驸马洞中与郑氏东亭为一处，误矣。【钱笺】《长安志》：连花洞在神禾原郑驸马之居，杜诗所谓“主家阴洞”者也。【鹤注】唐史：临晋公主，皇甫淑妃所生，下嫁郑潜曜。公所撰《皇甫淑妃碑》：郑潜曜尚临晋公主，乃代国长公主之子，官曰光禄卿，爵曰驸马都尉。又云：甫忝郑庄之宾客，游窦主之山林。开元二十三年葬于河南县。公主戚然谓左右曰：“自我之西，岁阳再纪。乃以诗文见托。”则是碑作于天宝四载矣。

主家阴洞细烟雾①，留客夏簟青琅玕。春酒杯浓琥珀薄③，冰浆碗碧玛瑙寒④。误疑茅堂过江麓⑤，已入风磴霾云端⑥。自是秦楼压郑谷⑦，时闻杂佩声珊珊⑧。

（首句切洞，次句切宴，三四承留客，五六承阴洞，俱属夏时景事。七八驸马公主并收。细烟雾，状洞口之幽阴。青琅玕，比竹簟之苍翠。琥珀杯、玛瑙碗，言主家器物之瑰丽。若三字连用，易近于俗，将杯碗倒拈在上，而以浓薄碧寒四字互映生姿，得化腐为新之法。江麓、云端，其清凉迥出尘境，又见高楼下临郑谷，空中杂佩声闻，恍如置身仙界矣。结语风韵嫣然。朱瀚曰：末句暗用《毛诗》“杂佩以问之”。亦见公主有好贤之意。）

①《汉书东方朔传》：“董偃出入主家。”注：“公主之家也。”《拾遗记》：“洞穴阴源，下通地脉。”陶开虞曰：主家阴洞四字，若今人为之，近于谐谑矣。鲍照诗：“重拾烟雾迹。”
②戴暠诗：“挥金留客坐。”江淹《别赋》：“夏簟清兮昼不暮。”《书》：“厥贡惟球琳琅玕。”《本草》苏业注：琅玕有五色，青者人药为胜。《灵异兼图》载：琅玕青色，生海底，以网挂得之，初出水红色，久而青黑，击之有金石之声，与珊瑚相类。赵曰：诗家多以琅玕比竹。
③朱瀚曰：李德林诗。“壶盛仙客酒，瓶贮帝台浆”。颔联本此。《诗》：“为此春酒。”萧子范诗：“握中清酒玛瑙钟，据边杂佩琥珀红。”陈藏器《本草》：“琥珀指出罽宾国。”陶隐居曰：“松脂人地千年，化为琥珀”。
④陆机乐府：“渴饮坚冰浆。”魏文帝《玛瑙赋序》）曰：“玛瑙，玉属也，出自西域，文理交错，有似马脑，因以名之。”杨炫之《洛阳伽蓝记》：“元琛酒器，有水晶钵、玛瑙琉璃碗、赤玉卮数十枚。”
⑤谢庄诗；“访德茅堂阴。”服虔曰：“麓，大林也。”
⑥鲍照诗：“既类风门磴，复象天井壁。”风磴，登陟之路，凌风而上也。陆机诗：“飞升蹑云端。”
⑦《列仙传》：秦穆公以女弄玉妻萧史，日于楼上吹萧作凤呜，凤止其屋，一旦夫妻皆随凤去。殷谋诗：“秦楼出佳丽。”《扬子法言》：谷口郑子真耕于岩石之下，名震京师。郑朴，字子真，汉成帝时人。
⑧宋玉《神女赋》：“动雾觳以徐步兮，拂墀声之珊珊。”

律诗中二联，须用虚实相生，方见变化。此诗，颔联叙事浓丽，腹联写景萧疏，前实后虚，乃安顿章法也。《毛诗》如《兔置》、《鱼丽》等篇，皆隔句用韵。韩昌黎作《张彻墓铭》，上下韵脚仄平迭用，亦效此体，如此诗三五七句末，叠用薄、麓、谷三字，古韵屋陌相通，岂亦效隔句韵耶？但律诗从无此格，他本江麓作江底，中换一音，则薄谷便不碍矣。考公诗多用江渚，底宜作渚。

李天生日：少陵七律百六十首，惟四首叠用仄字，如《江村》诗，连用局、物二字，考他本“多病所须惟药物”作“幸有故人分禄米”，于局字不叠矣。《江上值水》诗连用兴、钓二字。考黄鹤本，“老去诗篇浑漫兴”作“老去诗篇浑漫与”，于钓字不叠矣。《秋兴》诗连用月、黑二字，考黄鹤本，“织女机丝虚夜月”作“织女机丝虚月夜”，于黑字不叠矣。可见“晚节渐于诗律细”，凡上尾仄声，原不相犯也。

沈约标律诗八病，有平头、上尾、蜂腰、鹤膝等名，不可不知。若大韵、小韵、正纽、旁纽，尚非所重。所谓平头者，前句上二字，与后句上二字同声，如古诗“今日良宴会，欢乐难具陈”。今欢同声，日、乐同声，是平头也。又如“朝云晦初景，丹池晚飞雪”，“飘披聚还散，吹扬凝其威”，四句上二字皆平声，是平头也。又如周王褒诗“高箱照云母，壮马饰当颅。单衣火浣布，利剑水精珠”，四句叠用四物，而每物各用一虚一实字面，亦平头也。又如杜挚诗“伊挚为媵臣，吕望身操竿。夷吾困商贩，宁戚对牛叹。食其处监门，淮阴饥不餐”，叠引古人，皆在句首，是亦平头也。所谓上尾者，上句尾字与下句尾字，俱用平声。虽韵异而声则同，是犯上尾。如古诗“西北有高楼，上与浮云齐”，楼与齐皆平声，又如“庭陬有若榴，绿叶含丹荣”，榴与荣亦平声也。又一句尾字与三句尾字连用同声，是亦上尾。如古诗“客从远方来，遗我一书札。上言长相思，下言久离别”，来、思皆平声。又如“新制齐纨素，皎洁如霜雪。裁为合欢扇，团圆似秋月”，素、扇皆去声，亦犯上尾矣。其在七律，如杜诗“春酒杯浓琥珀薄”与“误疑茅堂入江麓”，同系人声。王维诗“新丰树里行人度”与“闻道甘泉能献赋”，去声同韵，皆犯上尾也。又如杜《秋兴》诗“西望瑶池降王母，东来紫气满函关。云移雉尾开宫扇，日绕龙鳞识圣颜”，王母、函关、宫扇、圣颜，俱在句尾，未免叠足，亦犯上尾。若“林花著雨胭脂落，水荇牵风翠带长。龙虎新军深驻辇，芙蓉别殿漫焚香”，前联拈落、长二字于句尾，后联移深、漫二字于上面，便不犯同矣。《蔡宽夫诗话》云：蜂腰鹤膝，盖出于双声之变。若五字首尾皆浊音，中一字独清，则两头大而中间小，即为蜂腰。若五字首尾皆清音，中一字独浊，则两头细而中间粗，即为鹤膝矣。今按张衡诗“邂逅承际会”，是以浊夹清，为蜂腰也。如傅玄诗“徽音冠青云”，是以清夹浊，为鹤膝也。旧注以“客从远方来”、“上言长相思”为鹤膝，意不分明。所谓大韵者，如微、晖同韵，上句第一字不得与下句第五字相犯。阮籍诗“微风照罗袂，明月耀清晖”，是也。所谓小韵者，如清、明同韵，上句第四字不得与下句第一字相犯。诗云“薄帷鉴明月，清风吹我襟”，是也。所谓正纽者，如溪、起、想三字为一纽，上句有溪字，下旬再用憩字。庾阐诗“朝济清溪岸，夕憩玉龙泉”，是正纽也。所谓旁纽者，如长、梁同韵，长上声为丈，上句首用文字，下句首用梁字，是亦相犯。诗云“丈夫且安坐，梁尘将欲起”，此旁纽也。在七律如杜诗“远开山岳散江湖”，山、散为正纽。如“丈人才力犹强健”，丈、强为旁纽矣。此外又有双声叠韵之法。《南史》：王元谟问谢庄曰：“何者为双声？何者为叠韵？”答曰：“互、护为双声，磝、碻为叠韵。”《学林新编》曰：双声者，同音而不同韵。叠韵者，同音而又同韵也。如李群玉诗“方穿诘曲崎岖路，又听钩辀格磔声”，诘曲、崎岖，乃双声。钧辀，格磔，乃叠韵也，蔡宽夫曰：如杜诗“卑枝低结子，接叶暗巢莺”，即叠韵也。僧皎然《诗评》曰：沈休文酷裁八病，碎用四声，故风雅殆尽。后人天机不高，多为沈法所媚，懵然随流，溺而不返矣。


冬日有怀李白

【顾宸注】此诗在天宝四载冬作。诸家谓白未官时，误。鳌按：曾巩《李白集序》：李白至齐、鲁凡两次，初去云梦，之齐、鲁，居徂来山竹溪而入吴，此在天宝三年前明皇未召见时。后至洛阳，游梁、宋，复之齐、鲁，南游淮、泗而再入吴，此在天宝三年后翰林既放归时。杜之怀李，当在四年之冬，此时李复有东吴之游，后《春日怀李》诗云“江东日暮云”，当属五年之春。其《送孔巢父诗》题云“游江东兼呈李白”，亦即五年之春也。

寂寞书斋里①，终朝独尔思②。更寻嘉树传，不忘《角弓》诗③。短褐风霜入④，还丹日月迟⑤。未因乘兴去⑥，空有鹿门期⑦。

（上四怀李，下四自叙。【朱注】公不忘太白，犹季武之不忘韩宣，故有嘉树、《角弓》语。短褐二句，自伤流落蹉跎。空有鹿门期，即前诗“相期拾瑶草”意也。）

①曹植诗：“闲房何寂寞。”王勃诗：“书斋望晓开。”
②《诗》：“终朝采绿。”逸诗：“岂不尔思。”
③庾信诗：“更寻终不见。”《左传》：晋韩宣子来聘，公享之，韩子赋《角弓》。既享燕于季氏，有嘉树焉，宣子誉之，武曰：“宿敢不封殖此树以无忘《角弓》。”遂赋《甘棠》、【倾注】此将一事翻成两句。
④《杜臆》：短褐二句，言贫难炼药，即前诗“苦乏大药资，山林迹如扫”也。【朱注】《战国策》：邻有短褐。一作裋褐。《史记》：士不得短褐。司马贞曰：短亦作裋。裋，襦也。《贡禹传》：裋褐不完。《王命论》：裋褐之亵。裋，皆音竖。魏文帝令：“衣或短褐不完。”唐人两用之。若少陵“短褐风霜入，还丹日月迟”与“江湖漂短褐，霜雪满飞蓬”，以属对言，不当作裋。陆倕诗：“行止避风霜。”
⑤《神仙传》：药之上者有九转还丹。陶潜诗：“日月不肯迟”。
⑥《世说》：戴安道居剡溪，王子猷雪夜命掉，未至遽反，曰：“乘兴而来，兴尽而返，何必见戴。”【张远注】《旧唐书》：李白天宝初客游会稽，与吴筠隐于剡下。故有乘兴句。
⑦《后汉书》：庞德公携妻子登鹿门山，采药不返。

李集有《无祠赠杜补阙》诗：“我觉秋风逸，谁言秋气悲。山将落日去，水与晴相宜。烟归碧海少，雁度青天迟。相失各万里，茫然空尔思。”段成式《酉阳杂俎》谓杜补阙即杜子美，公此诗用李诗迟字以和之。其说非也。公遇李时尚为布衣，其投拾遗，在至德乾元间。且补阙、拾遗，官衔不同，岂可强作傅会耶。

洪迈《容斋随笔》云：李太白、杜子美，在布衣时同游梁、宋，为诗酒会心之友。以杜集考之，其称大白及怀赠之作，凡十四五篇。至于太白与子美诗，略不可见。盖杜自谏省出为华州司功，迆逦入蜀，未尝复至东州也。所谓饭颗山带头之嘲，亦好事者所撰耳。

今考：太白集中，有寄少陵二章，一是《鲁郡石门送杜》，一是《沙丘城下寄杜》，皆一时刻应之篇，无甚出色，亦可见两公交情，李疏旷而杜剀切矣。至于天宝之后，间关秦蜀，杜年愈多而诗学愈精，惜太白未之见耳。若使再有赠答，其推服少陵，不知当如何倾倒耶！


春日忆李白

【顾注】天宝五载春，公归长安，白被放浪游，再人吴，诗必此时所作。

白也诗无敌①，飘然思不群②。清新庾开府③，俊逸鲍参军④。渭北春天树⑤，江东日暮云⑥。何时一樽酒⑦，重与细论文⑧？

（上四称白诗才，下乃春日有怀。才兼庾、鲍，则思不群而当世无敌矣。杯酒论文，望其竿头更进也。公居渭北，白在江东，春树春云，即景寓情，不言怀而怀在其中。王嗣奭《杜臆》曰：公怀太白，欲与论文也。公与白同行同卧，论文旧矣。然于别后另有悟人。因忆向所与言，犹粗而未精，思重与论之。此公之笃于交谊也。）

①《檀引》：“是为白也母。”句法本此。《史记项羽纪》：“所向无敌。”
②晋曹毗《黄帝赞》：“飘然跨腾鳞。”《诗品》：“曹思王超逸今古，卓尔不群。”
③黄生曰：六朝绮靡，庾、鲍独存气骨。今按：庾新，主五言。鲍逸，主长句。晋《文士传》。张翰善属文，造次立成，辞义清新。任昉《荐士表》：“词赋清新。”《周书》：庾信留长安，迁骠骑大将军、开府仪同三司。
④《世说》：边文礼才辩俊逸，孔北海荐于曹公。沈约《任昉墓铭》：“天才俊逸，文雅弘备。”《宋书》：临海王子瑱在荆州，以鲍照文辞赡逸，为前军参军。
⑤江淹诗：“渭北雨声过。”陈子昂诗：“郊园春树平。”
⑥《语林》：王充著《论衡》，中土未有传者，蔡中郎至江东得之。此指浙江之东，充盖会稽上虞人也。【朱注】江东，即会稽。太白《怀贺监》诗：“欲向江东去，定将谁举杯。稽山无贺老，却棹酒船回。”盖亦以会稽为江东。江淹诗：“日暮碧云合。”
⑦苏武诗：“我有一樽酒，欲以赠远人。”
⑧庾信诗：“论文报潘岳。”

朱鹤龄曰：公与太白之诗，皆学六朝，前诗以李侯佳句比之阴铿，此又比之庾鲍，盖举生平所最慕者以相方也。王荆公谓少陵于太白，仅比以鲍、庾，阴铿则又下矣。或遂以“细论文”讥其才疏也，此真瞽说。公诗云“颇学阴何苦用心”，又云“庾信文章老更成”，又云“流传江鲍体，相顾免无儿。”公之推服诸家甚至，则其推服太白为何如哉！荆公所云，必是俗子伪托耳。

《遁斋闲览》云：王荆公编杜、欧、韩、李四家诗。或问公云：“子编四诗，以杜为第一，李为第四，岂白之才格词致不逮子美耶？”公曰：“太白歌诗，豪放飘逸，人固莫及，然其格止于此而已，不知变也。至于子美，则悲欢穷泰，发敛抑扬，疾徐纵横，无施不可。故其诗有平淡简易者，有绮丽精确者，有严重威武若三军之师者，有奋迅驰骤若泛驾之马者，有淡泊闲静若山谷隐士者，有风流酝藉若贵介公子者。盖公诗绪密而思深，观者苟不能臻其阃奥，未易识其妙处，夫岂浅近者所能窥哉。此子美所以光掩前人，而后来无继也。元稹谓兼人所独专，斯言信矣。”杨万里诚斋田：太白之诗，列子之御风也。少陵之诗，灵均之乘桂舟、驾玉车也。无待者，神于诗者欤？有待而未尝有待者，圣于诗者欤？徐仲车曰：太白之诗，饥鹰瞥汉。少陵之诗，骏马绝尘。严沧浪曰：少陵之侍法如孙吴，太白之诗法如李广。孙器之曰：太白如淮安鸡犬，遗响白云，核其归存，恍无定处。独少陵如周公制作，后世莫能拟议。杨慎升庵曰：太白诗，仙翁剑客之语。少陵诗，雅士骚人之词。比之于文，太白则《史记》，少陵则《汉书》也。

王世贞曰：五言律，七言歌行，子美神矣，七言律，圣矣。五七言绝，太白神矣，七言歌行，圣矣，五言次之。太白之七言律于美之七言绝，皆变体为之可耳。又曰：十首以前，少陵较难入。百首以后，青莲较易厌。扬之则高华，抑之则沉实，有色有声，有气有骨，有味有态，浓淡浅深，奇正开阖，各极其则，吾不能不服膺少陵。

胡应麟曰：才超一代者李也，体兼一代者杜也。李如星悬日揭，照耀太虚。杜若地负海涵，包罗万汇。李唯超出一代，故高华莫并，色相难求。杜唯兼综一代，故利钝杂陈，巨细咸蓄。又曰：李才高气逸而调雄，杜体大思精而格浑。超出唐人而不离唐人者，李也。不尽唐调而兼得唐调者，杜也。


送孔巢父谢病旧游江东兼呈李白

【朱注】此诗乃天宝中在京师作。【唐注】时蔡侯饯别巢父，公在筵上赋此。《唐书》：孔巢父，字弱翁，冀州人，早勤文史，少与韩准、李白、裴政、张叔明、陶酒隐居徂徕山，时号竹溪六逸。【朱注】江东乃浙江以东。《晋书》：谢安被召，历年不至，遂栖迟东土。王羲之既去官，遍游东中诸郡。皆谓会稽也，又云：考史，巢父以辞永王璘辟署知名，广德中始授右卫兵曹参军。意巢父在天室间尝游长安，辞官归隐，史不及载耳。旧注云：巢父察永王必败，谢病而归，公作此送之。大谬。

巢父掉头不肯住①，东将入海随烟雾②。诗卷长留天地间③，钓竿欲拂珊瑚树④。

（此叙巢父往江东。孔之东游，志在遁世引年，故篇中多言神仙事。）

①《庄子》：鸿蒙拊髀雀跃掉头曰：“吾弗知。”陶潜诗：“彭祖爱永年，欲留不得住。”
②《吏记秦始皇纪》：“方士徐市等人海求神药。”江淹诗：“乘鸾向烟雾。”
③【本集注】巢父有《徂徕集》行于世。古诗：“人生天地间。”
④东游近海，故引珊瑚树。魏文帝诗：“遥望大海涯，钓竿何珊珊。”《述异记》：郁林郡有珊瑚市，海客市珊瑚处也。珊瑚碧色，生海底，一树数枝，枝间无叶，大者高五六尺。《西京杂记》：积草池中有珊瑚树，高一丈二尺，一本三柯，上有四百六十二条，是南越王赵佗所献，号为烽火树，至夜光景常欲然。赵曰：珊瑚树生海底石上，故以拂言之也。

深山大泽龙蛇远①，春寒野阴风景暮②。蓬莱织女回云车③，指点虚无是征路④。

（此写东游景事。龙蛇山泽，况其归隐之迹。春寒野阴，纪其别去之时。蓬莱征路，言当有同志契合也。）

①《左传》：“深山大泽，实生龙蛇。”
②《汉成帝纪》：阳朔元年二月，春寒。颜延之诗：“庭昏见野阴。”宋武帝诗：“粤值风景和。”
③蓬莱在东海之中，织女为吴越分野，故用之。别本作仙人玉女，稍泛。《汉郊祀志》：蓬莱、方丈、瀛洲为三神山。织女，见二卷《赠张垍》诗注。司马相如《大人赋》：“排阊阖而入帝宫，载玉女而与之俱归。”后汉桓君山《仙赋》：“乘凌虚无，洞达幽明，诸物皆见，玉女在傍。”傅玄诗：“云为车兮风为马。”陶隐居《真诰》：“朱关内真，以云车虚辕相适。”
④《抱朴子》：“莫不指点之。”《史记》：老子所贵道，虚无因应。《大人赋》：“乘虚无而上假。”陈子昂诗：”离亭暗风雨，征路入云烟。”

自是君身有仙骨①，世人那得知其故②。惜君只欲苦死留③，富贵何如草头露④。

（此称其隐志已决，爱惜而苦留，此世人不知巢父者。富贵如草露，此巢父独有仙骨也。）

①葛洪《神仙传刘根传》：神人曰：“汝有仙骨，故得见吾耳。”又：严青居贫，忽有人以一卷素书与青，曰：“汝有仙骨，应得长生。”
②鲍照诗：“旁人那得知。”《诗》：“憯不知其故。”
③苦死留，虽用方言，然亦有所本。《庄子》：“苦死者。”《世说》：羊孚食毕便退，遂苦相留。
④李峤诗：“富贵荣华能几时。”《述征记》：八月一日作五明囊，盛草头露，洗眼，眼明。《商君传》：“君之危若朝露。”

蔡侯静者意有余①，清夜置酒临前除②。罢琴惆怅月照席③，几岁寄我空中书④。南寻禹穴见李白⑤。道甫问讯今何如⑥。

（结出送孔呈李之意。置酒者蔡也；惆怅者公也，寄书道讯者孔也，宾主一齐收拾矣。此章前三段，各四句。末段，六句收。）

①梦弼谓：蔡侯为人恬静而意气有余。今按：谢灵运诗：“还得静者便。”公三用之。如《贻阮隐居》诗云“贫知静者性。”《寄张彪》诗云“静者心多妙。”师氏以静为蔡侯名，误矣。
②魏文帝诗：“清夜延宾客。”陆机诗：“置酒高堂。”前除，庭前阶除也。王勃诗：“倾影赴前除。”
③沈佺期诗：“罢琴明月夜。”楚辞：“惆怅兮而私自怜。”注：“惆怅，悲哀也。”
④陶弘景《左仙公萧公碑》：有人漂海，随风吵漭无垠，忽值神岛，见人授书一函，题曰：“寄葛公。”令归吴达之，上云神仙事。【钱笺】《西溪丛语》：空中书，用史宗事，乃蓬菜仙人也。洪庆善云“雁足书”，非是。【朱注】《梁高僧传》：蓬莱道人，寄书小儿至广陵白兔埭，令其捉杖飘然而往，足下时闻波涛。或云：有商人海行，见一沙门求寄书史宗。同侣欲看书，书著船不脱，及至白兔埭，书飞起就宗，宗接而将去。宗后憩上虞龙山寺，会稽谢邵、魏迈之等皆师焉。《列子》：“夫天地，空中之一细物。”《南史》：褚翔少有孝行，闻空中弹指。
⑤《史记自序》：“上会稽，探禹穴。”周珽注：禹穴有两处，蜀之石泉，禹生之地，古碑刻有太白书“禹穴”二字。今绍兴会稽亦有禹穴，乃窆所也。天宝初白居会稽，故云。南寻句，一作“若逢李白骑鲸鱼”。按：骑鲸鱼，出《羽猎赋》。欲传太白醉骑鲸鱼，溺死浔阳，皆缘此句而附会之耳。
⑥古诗：“幸可广问讯。”

王洙曰：一本云：“巢父掉头不肯住，东将入海随烟雾。书卷长携天地间，钓竿欲拂三珠树。我拟把袂苦留君，富贵何如草头露。深山大泽龙蛇远，花繁草青春日暮。仙人玉女回云车，指点虚无引归路。若逢李白骑鲸鱼，道甫问讯今何如。”按：别本止十二句，语虽简净，然少宕逸风神，还依诸家本为正。

刘勰曰：七言成章，必优柔和平。长短措词，贵抑扬顿挫。

范梈曰：七言古诗，要铺叙，要开合，要风度，要迢递、险怪、雄峻、铿锵，忌庸俗软腐，须是波澜开合，如江海之波，一波未平，一波复起。又如兵家之阵，方以为正，又复为奇，方以为奇，忽复是正，奇正出入，变化不可纪极。备此法者，唯李、杜也。开合灿然，音韵锤然，法度森然，学问充然，义论超然。又曰：七言长古，篇法有八：曰分段、过段、突兀、字贯、赞叹、再起、归题、送尾。分段如五言，过段亦如之。稍有异者，突兀万仞，则不用过句，陡顿便说他事。杜诗大多如此，岑参专尚此法，为一家数。字贯，前后重三叠四，用两三字贯串，极精神好诵，岑参所长。赞叹如五言。再起且如一篇三段，说了前事，再提起从头说去，谓反覆有情，如《魏将军歌》、《松子障歌》是也。归题，乃本末一二句，缴上起句，又谓之顾首，如《蜀道难》、《古别离》、《洗兵马行》是也。送尾，则生一段余意结末，或反用，或比喻用，如《坠马歌》曰“君不见嵇康养生被杀戮”，又曰“如何不饮令人哀”。长篇有此，便不迫促，甚有从容意思。

王世贞曰：歌行有三难，起调一也，转节二也，收结三也。惟收为尤难。如作平调，舒徐绵丽者，结须为雅词，勿使不足。奔腾汹涌，驱突而来者，须一截便住，勿留有余。中作奇语，峻夺人魄者，须令上下脉相顾，一起一伏，一顿一挫，有力无迹，方成篇法。又曰：李杜歌行之妙，冠于盛唐。咏之使人飘扬欲仙者，太白也。使人慷慨激烈，歔欷欲绝者，子美也。

谢榛曰：七言长古之法，如波涛初作，一层紧一层，拙句不失大体，巧句不害正气，铺叙意不可尽，力不可竭，贵有变化之妙。

胡应麟曰：五言古至两汉，无论中才，即大匠国工，履冰袖手。七言古，苟天才雄赡，而刻意前规，则纵横排荡，滔滔莽莽，千言不穷，点笔立就，无不可者。然五古才力不足，可勉而能。七古非才力有余，断不至此也。又曰：七言长歌，非博大雄浑，横逸浩瀚之才，鲜克办此。盖歌行不难于师匠，而难于赋授；不难于挥洒，而难于蕴藉；不难于气概，而难于神情；不难于音节，而难于步骤；不难于胸腹，而难于首尾。学者须寻其本色，即千言钜什，亦不使有一字离去，乃为善耳。又曰：七言歌行，垂拱四子，词极藻艳，然未脱梁陈也。张、李、沈、宋，稍汰浮华，渐趋平实，唐体肇矣，然而未畅也。高、岑、王、李，音节鲜明，情致委折，浓织修短，得衷合度，畅矣，然而未大也。太白、少陵，大而化矣，能事毕矣。降而钱、刘，神情未远，气骨顿衰。元相白傅，起而振之，敷演有余，步骤不足。昌黎而下，门户竞开，卢金之拙扑，马异之庸猥，李贺之幽奇，刘叉之狂谲，虽浅深高下，材局悬殊，要皆曲径旁蹊，无取大雅。张籍、王建，稍为真淡，体益卑卑。庭筠之流，更事绮绘，渐入诗余，古意尽矣。又曰：初唐七言古，以才藻胜，盛唐以风神胜，李、杜以气概胜，而才藻风神称之，加以变化灵异，遂为大家。又曰：李、杜歌行，虽沉郁逸宕不同，然皆才大气雄，非子建、渊明判不相入者比。又曰：古诗窘于格调，近体束于声律，唯歌行大小短长，错综阖辟，素无定体，故极能发人才思。李、杜之才，不尽于古诗，而尽于歌行。


今夕行

【鹤注】诗言“咸阳客舍一事无”，当是天宝五年，自齐赵西归至长安时作。

今夕何夕岁云徂①，更长烛明不可孤②。咸阳客舍一事无③，相与博塞为欢娱④。冯陵大叫呼五白⑤，袒跣不肯成枭卢⑥。英雄有时亦如此⑦，邂逅岂即非良图⑧。君莫笑，刘毅从来布衣愿，家无儋石输百万⑨。

（此诗见少年豪放之意。除夕博戏，呼白而不成枭，因作自解之词。末引刘毅输钱，以见英雄得失，不系乎此也。《庚溪诗话》：澄江朱正民曰：今夕岁徂；值除夜也。更长烛明，夜守岁也。客舍无事而博塞，旅中借以遣兴也，在他时则不暇为此矣。不可孤，言不负此夕。冯陵，意气发扬貌。袒跣，袒臂跣足也。《杜臆》：邂逅良图，谓失意中偶然遭遇，便成良缘，此贫人意想之词。）

①《诗》：“今夕何夕。”韦孟诗：“岁月其徂，年其逮耈。”
②《楚辞》：“兰膏明烛，华灯错些。”
③《三辅黄图》：秦都咸阳，山水俱在其南，故名咸阳。《唐书》：武德元年，析泾阳始平置咸阳县，属京兆府。潘岳议：“客舍洒扫，以待征旅。”
④《庄子》：“问谷何事，则博塞以游。”苏武诗：“欢娱在今夕。”
⑤《左传》：“冯陵我城郭。”《英雄记公孙瓒传》：“扬尘大叫，直前冲突。”《招魂》：“成枭而牟，呼五白些。”
⑥《吴越春秋》：“肉袒徒跣。”后汉杜笃《论都赋》：“莫不袒跣稽颡。”
⑦应劭《人物志》：“草之秀者为英，兽之特者为雄。”故人之文武茂异，取名于此。聪明秀出渭之英，胆力过人谓之雄。陆机诗：“英雄有屯邅。”
⑧《诗》：“邂逅相遇”。陆机诗：“行矣勉良图。”
⑨《晋书刘毅传》：毅于东堂聚樗蒱大掷，一判应至数百万，余人并黑犊以还，惟刘裕及毅在后。毅次掷得雉，大喜，绕床叫谓同坐曰：“非不能卢，不事此耳。”裕恶之，因桵五木久之，曰：“老兄试为卿答。”既而四子俱黑，一子转跃未定，裕厉声喝之，即成卢。又《慕容宝传》：宝与韩黄、李根等樗蒱，誓之曰：“世云樗蒱有神，若富贵可期，频得三卢。”于是三掷尽卢，宝拜而受赐。《前汉蒯通传》：“守儋石之禄。”《扬雄传》：“家无儋石之储。”应劭《汉书注》：齐人名罂为儋石，受米二斛。《南史》：刘毅家无儋石储，樗蒱一掷百万。

附考：王逸《楚辞注》：投六箸，行六棋，故云六博。许慎《说文》：博，局戏，六箸，十二棋也。鲍宏《博经》：用十二棋，六白六黑，所掷投谓之琼，琼有五采。潘鸿曰：古大博则六棋，小博则十二棋，故王、许说不同。《说文》：簺，行棋相塞谓之塞。鲍宏《塞经》：塞有四采，塞四乘五是也。至五即格不得行，故谓之格五。《招魂》王逸注：倍胜为牟，五白，博齿也。言已箸棋，当成牟胜，射张食棋，下逃子窟，故呼五白以助投也。师氏曰：五白，即今之骰子。李白云：连呼五白行六博。《战国策》：王不见夫博之用枭耶？欲食则食；欲握则握。补注：正义云：博头有刻为袅鸟形者，掷得袅者，合食其子，食者行棋。握，不行也。《晋张重华传》：谢艾曰：袅者，邀也。六博得袅者胜。邵注：枭卢以五木为采，有枭、卢、雉、犊之形，卢多者为胜。卢，犬名。《唐国史补》：崔师本好为古樗蒱，其法三分其子三百六十，限以二关，人执六马，其骰五枚，上黑下白，黑者刻二为犊，白者刻二为雉。掷之全黑为卢，二雉三黑为雉，二犊三白为犊，全白为白。四者，贵采也。开、塞、■、秃、撅、袅六者，杂采也。贵采得连掷，得打马，得过关，余则否。程大昌《演繁露》：卢在樗蒱为最高之采，枭固为善齿，而杀枭者又当得隽，则袅之采品，非卢比也。杜概言枭卢，亦恐未详。【朱注】不肯成枭卢，正用刘毅事，兼举六博之袅者，以樗蒱本博类也。昌黎诗：“六博在一掷，袅卢叱回旋。”语与此同。


赠特进汝阳王二十二韵

【鹤注】《旧史》：天宝初，琎终父丧，加特进，九载卒。考宁王宪以开元二十九年十一月薨，天宝三载，琎丧服方终，必其年二月封琎以嗣宁王，并加特进也。公于开元二十四年下考功第，去游齐赵八九年，其归长安当在天宝四五载间。《壮游》诗云：“赏游实贤王，曳裾置醴地。”正其时也。梁权道编在十一载，非。《唐书》：文散阶正二品曰特进。

特进群公表①，天人夙德升②。霜蹄千里骏③，风翮九霄鹏④。

（首从特进叙起。上二言位以德升，下二言德以位显。夙德句，领下两段。）

①《汉官仪》：诸侯功德优盛，朝廷所敬异者，赐位特进，在三公下。《书》：“群公既皆听命”。表，表帅也。
②《貌略》：邯郸淳见曹植才辩，对其所知，叹为天人。《后汉齐武王传》：“名儒宿德，莫不造门。”应璩书：“王肃以宿德显授。”夙德。早成之德也。
③《庄子》：“马蹄可以践霜雪”。《汉书》：武帝谓刘德为千里驹。
④陆机诗：“苟无凌风翮。”《庄子》：“鹏怒而飞，其翼若垂天之云，搏扶摇而上者九万里。”支遁诗：“九霄落芳津。”

服礼求毫发①，惟忠忘寝兴②。圣情常有眷③，朝退若无凭④。仙醴来浮蚁⑤，奇毛或赐鹰⑥。清关尘不杂⑦，中使日相乘⑧。

（此言其尊君谦己之德。惟忠，故帝常眷注。服礼，故势不敢凭。醴、鹰遣使，申言圣眷。门关不杂，正见无凭。）

①《忠经》：“被服礼乐。”钟繇表：“不差毫发。”《贾子新书》：十毫曰发，十发曰厘。
②庾信诗：“惟忠复惟孝。”江淹诗：“寝兴何时平。”
③孔焘诗：“圣情想区外。”沈约《齐安陆昭王碑文》：“皇情眷眷”。
④按：郑继之善夫云：若无凭，犹汉高失萧何若失左右手意。此说非也。诗主汝阳，不主明皇，还依王洙作不挟贵为是。【卢注】如汉吴王濞、梁孝王皆以有所凭而致祸败，河间献王、东平王苍皆以无所凭而得令名。只若无凭三字，可为千古藩王法矣。
⑤戴暠诗：“安平酝仙酒。”《汉书》：楚元王敬礼申公、穆生，每置洒，尝为穆生设醴。《释名》：“酒有泛齐浮蚁。”曹子建《七启》：“浮蚁鼎沸，酷烈馨香。”
⑥陶潜诗：“毛色奇可怜。”
⑦《会稽典录》：“丁宽门无杂宾。”陶潜诗：“户庭无尘杂。”
⑧《前汉田横传》：“中使还报。”《吴志朱然传》：“中使医药口食之物，相望于道。”

晚节嬉游简①，平居孝义称②。自多亲棣萼③，谁敢问山陵④。学业醇儒富⑤，辞华哲匠能⑥。笔飞鸾耸立，章罢凤鶱腾⑦。精理通谈笑⑧，忘形向友朋⑨。寸长堪缱绻⑩，一诺岂骄矜(11)。

（此详述生平善迹，皆夙德所致也。晚节四句，称其孝友。学业四句，称其文翰。精理四句，称其交谊。棣萼承义，山陵承孝，鸾凤言其书法，初举笔，后成章也。谈笑而有精理，此得之于学问者，寸长、一诺，能好善而无德色矣。）

①张景阳诗：“晚节悲年促。”曹植《铜雀台赋》：“从明后而嬉游兮。”
②嵇康诗：“念我平居时。”《高士传》：汉姜岐，少修孝义，乡曲归仁。
③《诗》：“棠棣之华，萼不....。”明皇尝造华萼相辉之楼，以友爱诸王。此言汝阳能善于兄弟也。汉中王瑀，即汝阳之弟。
④光武沼：“无为山陵陂池，裁令流水而已。”《旧唐书》：宁王薨，谥曰让皇帝，葬桥陵，号惠陵。琎上表恳辞。【朱注】此所谓不敢问山陵也。吴任臣注：梁竟陵王萧子良，乞停止山陵，不许。
⑤《南齐杜栖传》：“学业清标，后来之秀。”《贾山传》：“所言涉猎书记、不能为醇儒。”
⑥《齐书》：“卢询有术学，文辞华美。殷仲文诗：“哲匠感萧晨。”
⑦吴质《答太子笺》：“摛藻下笔，龙鸾之文奋矣。”张怀瓘《书录》：许圉师见太宗书曰：“凤翥鸾回，实古今书圣。”
⑧王僧达诗：“精理亦道心”。《颜氏家训》：“韩兰英甚有名篇，又善谈笑。”
⑨《庄子》：“养志者忘形”。阮瑀诗：“友朋集光辉”。
⑩沈约《与范述曾书》：“微表寸长。”《左传》：“缱绻从公。”傅咸诗：“缱绻情所希。”邵注：“缱绻，反覆固结之意。”
(11)《吏记季布传》：曹丘生谓布曰：“得黄金百斤，不若得季布一诺。”《魏国策》：公子意骄矜而有自功之色。庾信《周齐宪王碑》：“不自骄矜，谦光下物。”

已忝归曹植①，何如对李膺②。招要恩屡至③，崇重力难胜④。披雾初欢夕⑤，高秋爽气澄⑥。樽罍临极浦⑦，凫雁宿张灯⑧。花月穷游宴⑨，炎天避郁蒸⑩。砚寒金井水(11)。檐动玉壶冰(12)。

（此感王接遇之厚。以曹植比汝阳，自谦不如王粲辈，故曰已忝。又以杜密自比，见汝阳可方李膺，故云何如。初宴在秋，故见凫宿灯张。后宴在夏，故见井水壶冰。中间花月之游，当属春时，所谓招要崇重也。）

①《魏志》：曹植封陈王，谥曰思。《诗》：“无忝尔所生。”注云：“忝，辱也。”
②《后汉书》：杜密与李膺俱坐党锢而名行相次，时人亦称李杜焉。
③谢瞻诗，“辍策共骈筵，并坐相招要。”
④《晋书山涛传》：“礼秩崇重。”
⑤《世说》：卫瓘见乐广曰：“见此人若披云雾而睹青天。”《北史》：李绘仪容端伟，邢晏曰：“若披云雾，如对珠玉。”
⑥何逊诗：“萧索高秋暮。”《世说》：王徽之为桓冲参军，以手扳拄颊云：“西山朝来致有爽气。”
⑦《周礼》：“司尊彝，再献用两象尊，皆有罍。”注：罍，所以副贰其尊也。《礼图》：六彝为上，受三斗。六尊为中，受五斗。六罍为下，受一斛。《楚辞》：“望涔阳兮极浦。”
⑧《西京杂记》：梁孝王好宫室苑囿之乐，筑兔园，园有雁他，池间有鹤洲凫渚。陆机诗：“飞鸣乱凫雁。”《汉书外戚传》：“张灯烛，设帏帷。”
⑨阴铿诗：“花月分窗进，苔草共阶生。”何劭诗：“游宴绸缪。”《梁书》：建安王爱文学之士，日与游宴。
⑩颜延之诗，“炎天方埃郁。”《子夜歌》：“郁蒸仲暑月。”
(11)《西征记》：太极殿前有金井。
(12)鲍照诗：“清如玉壶冰。”

瓢饮惟三径①，岩栖在百层②。谬持蠡测海③，况挹酒如渑④。鸿宝宁全秘⑤，丹梯庶可凌⑥。淮王门有客⑦，终不愧孙登⑧。

（末段自叙，喜见知于王也。瓢饮岩栖，言身本隐逸。蠡测海，王德之深。酒如渑，王恩之渥。《杜臆》：公自居淮王门客，而云不愧于孙登，盖嵇康所遇非时，公所与游，则贤王而当盛世也。末乃宾主兼收，各见品格。此章上句起，中后十二句者两段，八句者两段，章法匀称。）

①《逸士传》：许由手捧水饮，人遗一瓢，饮讫挂木上，风吹沥沥有声，由以为烦，去之。嵇康《高士传》：蒋诩，社陵人。诩为兖州，王莽居宰衡，诩移疾归杜陵，荆棘塞门，舍中三径，终身不出。
②嵇康书：“尧舜之君世，许由之岩栖。”百层，高山也。《西京赋》：“井干叠而百层。”
③《东方朔传》：“以管窥天，以蠡测海。”注：“蠡，瓠勺也”。《韵会》：“螺，亦作蠡。”
④《诗》：“不可以挹酒浆”。《左传》：“有酒如渑。”
⑤《刘向传》：淮南王有枕中鸿宝苑秘书。《神仙传》：淮南王安，作内书二十二篇，又中篇八章，言神仙黄白之事，名为《鸿宝》。《万毕》三卷，论变化之道，凡十万言。
⑥【朱注】谢灵运诗：“躧步陵丹梯。”注：“丹梯，升阶也。”又诗：“即此陵丹梯。”注：谓山也。二注不同。邵注以丹梯为山上升仙之路，当从前说。
⑦《神仙传》“淮南王安，好方术，养士数千人，有八公诣门，皆须眉皓白。王薄其老，八公俄变为童子。
⑧《晋隐逸传》：孙登居汲郡北山，好读《易》，抚一弦琴，嵇康从之游，三年，问其所图，终不答。将别，乃曰：“子才多识寡，难免于今之世矣。”康不能用，果遭非命，乃作《幽愤》诗曰：“昔惭柳下，今愧孙登。”

王嗣奭《杜臆》云：用十蒸韵，颇难。此篇二十二韵，收取殆尽，须看其落韵之巧。陵字作凌，可免重复。凌，超越也。

胡应麟曰：杜排律五十百韵者，极意铺陈，颇伤芜碎。盖大篇冗长，不得不尔。惟赠汝阳、哥舒、李白、见素诸作，格调精严，体骨匀称。每读一篇，无论其人履历，咸若指掌，且形神意气，踊跃毫楮，如周昉写生，太史序传，逼夺化工。而杜从容声律间，尤为难事，真古今绝诣也。又曰：凡排律起句，极宜冠冕雄浑，不得作小家语。唐人可法者，卢照邻“地道巴陵北，天山弱水东”，骆宾王“二廷归望断，万里客心愁”，杜审言“六位乾坤动，三徽历数迁”，沈昉期“阊阖连云起，岩廊拂雾开”，玄宗“钟鼓严更曙，山河野望通”，张说“礼乐逢明主，韬钤用老臣”，李白“独坐清天下，专征四海隅”，高适“云纪轩皇代，星高太白年”，此类最为得体。


赠比部萧郎中十兄

原注：甫从姑之子。

《唐书》：比部属刑部，郎中、员外各一人。诗云“漂荡”“沉埋”，又云“归老任乾坤”，此必天宝六载应诏退下后所作。黄氏谓在未献赋之前，是也。

有美生人杰①，由来积德门②。汉朝丞相系，梁日帝王孙③。蕴藉为郎久④，魁梧秉哲尊⑤。词华倾后辈⑥，风雅蔼孤鶱⑦。

（此从萧公叙起。首句推本从姑，三四称其家世，五六记官职人品，七八记文章才望。）

①《诗》：“有美一人。”《桓玄传》：刘裕风骨不恒，盖人杰也。
②《开皇神告录》曰：隋开皇末，有老翁诣唐高祖，从容置酒，语及时事，曰：“公积德之门，负至贵之表。”
③《唐书世系表》：萧氏出自姬姓，汉有丞相酂文终侯何。萧氏定著二房，一曰皇舅房，一曰齐梁房。齐梁房即梁武帝之后。
④《汉书薛广德传》：“为人温雅有蕴藉。”颜师古注：“蕴，言如酝酿。藉，有所荐藉。”又曰：“道其宽博厚重也。”《汉书》：冯唐白首为郎。
⑤《周勃传》：“魁梧奇伟。”《前汉注》：“梧音忤。”《后汉注》：“梧音吾。”今从后音。《书》：“经德秉哲。”《王俭传》：俭体道秉哲，风字渊赡。
⑥《蔡邕传》：“后辈被遣。”
⑦钟嵘云：文约意广，取效风雅。《正韵注》：“霭，云集貌。”霭孤鶱，如鸟之飞鶱云际也。他本作蔼字，误。蔼，多也。【朱注】骞、鶱音义各异。骞，去乾切，马腹热。鶱，虚言切，鸟飞貌。

宅相荣烟戚①，儿童惠讨论②。见知真自幼③，谋拙愧诸昆④。

（次叙亲谊交情，乃上下关钮。见知，指萧。谋拙，自谓。诸昆，谓萧氏兄弟。）

①《晋魏舒传》：舒少孤，为外家宁氏所养。宁氏起宅，相宅者云：“当出贵甥。”舒曰：“当为外氏成此宅相。”后果为公。赵曰：萧系杜家外甥，故比之魏舒。
②潘岳《闲居赋》：“昆弟斑白，儿童稚齿。”潘徽诗：“篇章极讨论。”
③任昉《赠王僧孺诗》：“唯子见知，唯余知子。”
④隋孙万寿诗：“粤余非巧宦，少小拙谋身。”洙曰：公与萧为姑舅之昆仲。

漂荡云天阔①，沉埋日月奔②。致君时已晚③，怀古意空存④。中散山阳锻⑤，愚公野谷村⑥。宁纡长者辙⑦，归老任乾坤⑧。

（未承谋拙意，自叹不遇。言漂泊沉沦，无复遭际矣。唯有学中散、愚公，玩世隐身而已。从此归老旧乡，不烦萧之枉驾也。此章前后各八句，中间四句。）

①古诗：“漂荡水无根。”《庄子》：“黄帝得之以游云天。”谢灵运诗：“岂若登云天。”
②《吴越春秋》：伍尚曰：“其遂沉埋，亦吾所喜。”《黄庭经》：“高奔日月吾上道。”
③应璩《与弟书》：“思致君于唐虞。”
④傅亮《修张良庙教》：“抒怀古之情，存不刊之烈。”
⑤《嵇康传》：康与魏宗室婚，拜中散大夫，居山阳，性绝巧而善锻，宅中有一柳树甚茂，每复月居其下以锻。【朱注】《急就篇注》：凡金铁之属，椎打而成器者谓之锻。
⑥《说苑》：齐桓公逐鹿，入谷中，见一老公，问为何谷，对曰：“为愚公之谷，以臣名之。臣故畜牸牛，生子大，卖之而买马。少年曰：‘牛不能生马。’遂持驹去。邻人以臣为愚，故名愚公谷。”《水经注》：时水又北径杜山，北有愚公谷。
⑦陶渊明曰：“王公纡辙。”注：“纡辙，犹言在驾。”
⑧《汉书》：邴汉以清行征为京兆尹，遂归老于乡里。乾、坤，本《易》卦名。孔子《易传》以此为天地之称。


奉寄河南韦尹丈人

原注：甫故庐在偃师，承韦公频有访问，故有下句。

【鹤注】《旧唐书韦济传》：天宝七载，为河南尹，迁尚书左丞。《唐地理志》河南府偃师注云：天宝七载，尹韦济以北坡道迂，自县东山下开新道，通孝义桥。则诗当作于是年。诗云“章甫尚西东”，又云“江湖漂短褐”，“周流道术空”，可知是时公又去京师而他矣。意在近畿，故云奉寄。是年韦方拜左丞，公又有两诗赠之。谓之赠，则归京师后投赠也。

有客传河尹，逢人问孔融①。青囊仍隐逸②，章甫尚西东③。鼎食分门户④，词场继《国风》⑤。尊荣瞻地绝⑥，疏放忆途穷⑦。

（首段，宾主并叙。上四述存问之语，下四感垂注之情。李膺比韦，孔融自喻。隐逸、西东，伤公之困穷潦倒。鼎食，称韦家世。词场，称韦文翰。尊荣属韦，瞻者在公，疏放属公，忆者在韦也。《重游何氏》诗，先提“将军有报书”，而接以倒衣二句，即报书语也。此提“逢人问孔融”，而接以青囊二句，即所问意也。）

①《诗》：“有客有客。”《后汉孔融传》：河南尹李膺，不妄接士，融年十岁，造门与交。
②《晋书郭璞传》：璞尝受业于郑公，得青囊书九卷，遂开洞五行。《抱朴子》：“褒隐逸之士。”
③《记儒行》：孔子居宋，冠章甫之冠。《檀弓》：“丘也，东西南北之人也。”
④《家语》：“子路仕卫，列鼎而食。”夏侯湛《抵疑》：承门户之业，受过庭之训。韦氏有大小两逍遥房，故云分门户。
⑤《旧唐书》：济以词翰闻，制《先德》诗四章，辞致高雅。杜审言诗：“岩谷卧词场。”《国风》，《毛诗》也。钟嵘《诗品》：“子建诗原出《国风》，卓尔不群。”
⑥尊荣二字，出《孟子》。任昉《齐景陵行状》：“地尊礼绝，亲贤莫贰。”
⑦向秀《思旧赋序》：“嵇志远而疏，吕心旷而放。”阮籍诗：“途穷能无恸。”

浊酒寻陶令①，丹砂访葛洪②。江湖漂短褐③，霜雪满飞蓬④。牢落乾坤大⑤，周流道术空⑥。谬惭知蓟子⑦，真怯笑扬雄⑧。

（此自叙途穷，以答所问之意。浊酒二句，言隐逸之状。江湖二句，言东西之迹。牢落、周流，对章甫言，不敢以孔子自方也。惭蓟、怯雄，对青囊言，不欲居郭璞，而以子云自命也。知指韦丈，笑指他人。）

①陶潜诗：“浊酒且自陶。”
②葛洪丹砂，见前。
③陶潜诗：“江湖多贱贫。”
④【朱注】霜雪，喻头白也。张正见诗：“鬓似雪飘蓬。”《诗》：“自伯之东，首如飞蓬。”
⑤司马相如《上林赋》：“牢落陆离。”郭璞曰：“群奔走也。”李善云：犹辽落也。曹植诗：“牢落冥冥。”
⑥《说苑》：孔子周流应聘。《庄子》：“人相忘乎道术。”
⑦《后汉方术传》：蓟子训有神异之道，既到京师，公卿以下候之者，坐上常数百人。
⑧《扬雄传》：雄草《太玄》，或嘲雄以玄尚白。雄作《解嘲》曰：“子徒笑我玄之尚白，我亦笑子之病甚，不遭臾跗、扁鹊。”【卢注】公《秋述》云：“扬子云草《玄》寂寞，多为后辈所亵。”意正相同。

盘错神明惧①，讴歌德义丰②。尸乡余土室③，谁话祝鸡翁④。

（末称颂河尹，仍归结见问之意。盘错，言才堪经世。讴歌，言化能及人。尸乡系公旧
居。谁话鸡翁，唯韦独见问耳。《杜臆》：杜公赠人诸诗，大概前半颂所赠，后截乃自陈。此独参错转接，承顶呼应，脉理极细。此章，前二段各八句，后段四句收。）

①《后汉虞诩传》：诩为朝歌长，曰：“不遇盘根错节，何以别利器。”治政咸称神明。神明惧，犹言鬼神畏其精锐。
②陆云《赠汲郡太守》诗：“之子于行，民固讴歌。”《左传》：敬奉德义。《淮南子》：德义足以怀天下之民。【朱注】《唐书》称济文雅，能修饰政事，所至以治称。此诗盘错二语，乃是实录。
③《诗正义》：河南偃师县西二十里，有尸乡亭。《水经注》：阳渠水，又东流，经汉广野君郦食其庙南。庙在北山上，成公绥所谓偃师西山，即陆士衡会王辅嗣处也。此山即祝鸡翁之故居。《后汉袁闳传》：闳四周筑土于庭，以为房室。王绩诗：“土室映山斜。”【鹤注】土室，谓依土山以为室，如《宿赞公土室》诗云“土室延白光，松门耿疏影”是也。诸社庐与墓多在河南偃师，故《凭孟仓曹觅土娄旧庄》诗：“平居丧乱后，不列洛阳岑。”则丧乱之前，公屡到矣。自开元二十九年酹远祖于洛之首阳，及天宝元年为姑万年县君制服作铭，三年为皇甫妃范阳太君卢氏作志，皆在河南也。所以公殁又归袝于偃师。
④《列仙传》：祝鸡翁者，洛阳人也，居尸乡北山下，养鸡百，年余鸡至千头，皆有名字，欲取呼则种别而至。卖鸡及子得千余万，辄置钱去之。【钱笺】《风俗通》：呼鸡朱朱。俗说鸡本朱公化为之，至今呼鸡皆朱朱也。《说文解字》：喌喌二口为讙，州，其声也，读若祝，祝者，诱致禽畜和顺之意。喌与朱音相似耳。


赠韦左丞丈济

【鹤注】此诗当是天宝七载冬作。

左辖频虚位①，今年得旧儒②。相门韦氏在③，经木汉臣须④。时议归前烈⑤，天伦恨莫俱⑥。鸰原荒宿草⑦，凤沼接亨衢⑧。

（首从左丞之职，叙出韦公门第。旧儒，指韦济。相门、前烈，指其祖父。天伦、宿草，记其兄亡。凤沼，谓拜左丞。）

①赵曰：魏晋以来，左丞得弹奏八座，故傅咸云：斯乃皇朝之司直，天台之管辖。《唐六典》：左右丞，掌管辖省事，纠察宪章。《唐书》：天宝中，济迁尚书左丞，三代并为省辖，衣冠荣之。卢照邻诗：“左辖去南台。”任昉表：“台阶虚位。”
②后汉樊准疏：公卿各举明经及旧儒子孙。
③《孟尝君传》：相门必有相。《汉书》：韦贤兼通《礼》、《尚书》，以《诗》教授，号称邹鲁大儒，七十余为相。少子玄成，复以明经历位至丞相。邹鲁谚曰：“遗子黄金满籯，不如一经。”《旧唐书》：韦思谦，武后时同鸾台风阁三品。子承庆、嗣立。长寿中，嗣立代承庆为凤阁舍人。长安三年，承庆代嗣立为天官侍郎。顷之，又代知政事。及承庆卒，嗣立又代为黄门侍郎。前后四职相代，又父子三人皆至宰相，有唐以来莫与为比。
④《史记滑稽传》：褚先生曰：“臣幸得以经术为郎。”
⑤《幽通赋》：“懿前烈之纯淑。”《旧书》：济制《先德》诗四章，词致高雅。
⑥《榖梁传》：“兄弟，天伦也。”何休注：“兄先弟后，天之伦次。”
⑦《诗》：“脊令在原，兄弟急难。”《笺》：“雝渠，水鸟，今在原、失其常处，则飞鸣求其类。”《记》：“朋友之墓，有宿草而不哭焉。”注：“宿草，陈根也，谓期年。”陶潜《悲从弟》诗：“流尘集虚位，宿草旅前庭。”《旧书》：嗣立三子，孚、恒、济，皆知名。孚累迁至左司员外郎。恒开元初为碣山令，字文融密荐恒有经济才，擢拜殿中侍御史，为陇右道河西黜涉使，出为陈留太守，未行而卒。【朱注】济迁左丞时，其兄恒必已先殁，故有“恨莫俱”“荒宿草”之句。
⑧《晋中兴书》：荀勖从中书监迁尚书令，有贺之者，曰：“夺我凤凰池，诸君何贺耶？”谢庄《让中书表》：“壁门天邃，凤沼神深。”《易》：“何天之衢亨。”《灵光殿赋》：“何天衢以元亨。”【朱注】《通典》：光宅元年，中书省改曰凤阁。济父祖皆官凤阁，故以接亨衢期之。千家本有公自注：“济之兄恒亦为给事中。”此出黄鹤补注，他本无之，其实误也。

有客虽安命①，衰容岂壮夫②。家人忧几杖③，甲子混泥涂④。不谓矜余力⑤，还来谒大巫⑥。岁寒仍顾遇⑦，日暮且踟蹰⑧。

（次言穷老而受知于韦。应诏退回，命之穷也。衰容渐改，老将至矣。忧几杖，承衰。困泥涂，承命。今犹乘余力而来谒者，以韦有接遇之情也。因此遂起踌蹰盼望之意矣。）

①《诗》：“有客戾止。”《庄子》云：“知不可奈何而安之若命。”鲍照《园葵赋》：“荡然任心，乐道安命。”
②谢朓诗：“开镜眄衰容。”扬子云曰：“雕虫之技，壮夫不为。”
③《月令》：“仲秋之月，养衰老，授几杖。”
④《左传》：绛县老人曰：“臣生之岁，正月甲子朔，四百有四十五甲子矣。”赵孟谢曰：“使吾子辱在泥涂久矣，武之罪也。”家人、甲子，以卦名配支干。
⑤梁武帝诗：“不谓当过时。”《隋艺文传》：“笔有余力，词无竭源”。
⑥《吴志注》：张紘见陈琳《武库赋》，叹美之，琳答曰：“河北率少文章，易为雄伯。今足下在彼，所谓小巫见大巫，神气尽矣。”徐陵诗：“漳川仰大巫”。
⑦岁寒、日暮，寓言穷老，亦时值岁暮而云然耳。高允《答宗钦诗》：“虽曰不敏，请事金兰。尔其励之，无忘岁寒。”
⑧《主父偃传》：日暮途远，故倒行逆施之。《诗》：“搔首踟蹰。”曹植诗：“搅辔正踟蹰。”

老骥思千里①，饥鹰待一呼②。君能微感激③，亦足慰榛芜④。

（一云折骨效区区。末有望于韦之汲引也。老骥，况己之衰。饥鹰，况已之穷。曰思、曰待，承上踟蹰，言韦能感动激发，则己不沦于荆榛芜草矣。此章前二段各八句，末段四句收。）

①魏武乐府：“老骥伏枥，志在千里。烈士暮年，壮心未已。”
②《魏志》：陈登谓吕布曰：“曹公言，待将军譬如养鹰然，饥则为用，饱则颺去。”孙楚《鹰赋》：“饥则易呼。”
③《张仪传》：苏秦使人微感张仪。赵岐《孟子章指》：“千载闻之，犹有感激”。
④傅亮表：“伊洛棒芜，津涂久废。”


奉赠韦左丞丈二十二韵

按：【黄鹤注】公以天宝六载，应诏赴毂下，为李林甫见阻，由是退下。侍云“主上顷见徵”，“青冥却垂翅”，当是七载所作。篇内皆系陈情语，当在《赠韦左丞丈》诗后。末云《况怀辞大臣》，明年果又有东都之游矣。《杜臆》：前诗有颂韦丞语，此篇全属陈情，题曰赠，似误，恐当作呈。

纨袴不饿死①，儒冠多误身②。丈人试静听③，贱子请具陈④。

（首用议论总提。《杜臆》：儒冠误身，乃通篇之主，纨袴句特伴语耳。）

①《汉书》：班伯在绮襦纨袴之间，非其所好也。注：“绮，细绫。纨，素也。并贵戚子弟服。”《汉书》：邓通相当饿死。
②《郦食其传》：诸客冠儒冠来者，沛公辄解其冠溺之。
③《吴越春秋》：伍子胥谓渔父曰：“性命属天，今属丈人。”又王弼《易注》：丈人，严庄之称。鲍照书：“静听无闻。”
④鲍照乐府：“主人且勿喧，贱子歌一言。”蔡琰《胡笳》：“去住两情兮难具陈。”

甫昔少年日①，早充观国宾②。读书破万卷③，下笔如有神④。赋料扬雄敌，诗看子建亲⑤。李邕求识面⑥，王翰愿为邻⑦。自谓颇挺出⑧，立登要路津⑨。致君尧舜上⑩，再使风俗淳(11)。

（此叙少年自负，申言儒冠之事。甫昔八句，言学优才敏，足以驰骋古今。自谓四句，欲正君善俗，不但文辞见长也。此乃备陈学问本领，言大而非夸。《杜臆》：公以韦丞为知己，故通篇作衷语，如“读书破万卷”等句，大胆说出，绝无谦逊也。）

①沈约诗：“生平少年日。”【鹤注】《壮游》诗云“中岁贡旧乡”，“忤下考功第”，开元二十四年改用礼部侍即主考，公预举在二十四年之前，故主试属考功郎。其时年方二十余岁，宜自谓少年也。
②《易》：“观国之光，利用宾于王。”
③胸罗万卷，故左右逢源而下笔有神。书破，犹韦编三绝之意，盖熟读则卷易磨也。张远谓识破万卷之理，另是一解。《梁元帝纪》：兵败，焚图书十四万卷，曰：“读书万卷，犹有今日。”《北史》：李永和曰：“丈夫拥书万卷，何暇南面百城。”
④魏文帝《典论》：傅武仲下笔不能自休。孔文举表：“性与道合，思若有神。”
⑤汉扬雄尝作《甘泉》等赋，魏曹子建七步成诗，公谓扬雄之赋与己敌体，子建之诗于己相近也。考字书：物料之料从去声，料度之料从平声。《左传》：“臣料虞君。”
⑥《唐书》本传：甫少贫不自振，客齐、赵间，李邕奇其才，先往见之。《北齐书》：神武自太原来朝，见宋游道，曰：“尝闻其名，今日始识其面。”赵曰：公《哀李邕》诗：“伊昔临淄亭，酒酣托末契。重叙东都别，朝阴改轩砌。”追言洛阳相见事，岂非公与邕先识面于洛阳乎。《新史》盖误以再见为始识面矣。
⑦《唐书文苑传》：王翰，字子羽，并州晋阳人，及进士第，张说辅政，召为秘书正字，终道州司马。《左传》：“二三子先卜邻矣。”陶潜诗：“思与尔为邻。”【朱注】邕、翰皆公同时前辈，识面、卜邻乃当时实事。旧注引杜华母使华与王翰卜邻，出伪书杜撰。
⑧刘峻《辩命论》：“孔墨之挺生。”《蜀志吕凯传》：“诸葛丞相英才挺出。”
⑨古诗：“何不策高足，先据要路津。”
⑩应璩《与弟书》：“伊尹辍耕，郅恽牧羊，思致君于唐虞，济斯民于涂炭。”《孟子》：伊尹使是君为尧舜之君。
(11)《诗序》：“美教化，移风俗。”《何氏语林》：阮孝绪叹明宾山曰：“是使还淳返朴。”

此意竟萧条①，行歌非隐沦②。骑驴十三载③，旅食京华春④。朝扣富儿门⑤，暮随肥马尘⑥。残杯与冷炙⑦，到处潜悲辛⑧。主上顷见征⑨，欲然欲求伸⑩。青冥却垂翅(11)，蹭蹬无纵鳞(12)。

（此慨历年不遇，申明误身之故。萧条八句，前因贡举不第。见征四句，后以应诏退下。黄生曰：骑驴六句，极言困厄之状，略不自讳，隐然见抱负如彼，而厄穷乃如此，俗眼无一知己矣。）

①李陵书：“但闻悲风萧条之声。”
②《列子》：“林类年且百岁，拾穗行歌”。桓谭《新论》：“天下神人五：一曰神仙，二曰隐沦。”嵇康诗：“寻山洽隐沦。”【朱注】“言以穷困行歌，非隐沦肥遁之流也。”
③汉灵帝时，执政皆骑驴。《后汉独行传》：向栩或骑驴入市，乞丐于人。公两至长安，初自开元二十三年赴京兆之贡，后以应诏到京，在天宝六载为十三载也。他本作三十载，断误。
④《仪礼》：尊士旅食于门。郑注作众食解。魏钟繇表：“旅食许下。”作旅寓之食解矣。魏文帝《与吴质书》：“旅食南馆。”郭璞诗：“京华游侠窟。”
⑤鲍照侍：“结友多贵门，出入富儿邻。”
⑥《世说》：司马德操曰：“坐则华屋，行则肥马。”
⑦《颜氏家训》：“残杯冷炙之辱，戴安道犹遭之，况尔曹乎。”
⑧潜悲辛，含悲不忍言也。鲍照《野鹤赋》：“对钟鼓而悲辛。”
⑨《年谱》：天宝六载，诏天下有一艺诣毂下，李林甫命尚书省皆下之，公应诏退下。《淮南子》：“主上出令。”《汉杂事》：宣帝时，蒋蒲与子方召见征。
⑩《易》：“尺蠖之屈，以求伸也。”
(11)《楚辞》：“据青冥而摅虹。”注：“青冥，云也。”《后汉冯异传》：始虽垂翅回谿，终能奋翼渑池。王通《东征赋》：“道之不行兮垂翅东归。”
(12)《海赋》：“蹭蹬穷波。”王褒《圣主得贤臣颂》：“沛乎若巨鱼之纵大壑。”

甚愧丈人厚，甚知丈人真①。每于百僚上②，猥诵佳句新③。窃效贡公喜④，难甘原宪贫⑤。焉能心怏怏⑥，只是走踆踆⑦。今欲东入海⑧，即将西去秦⑨。尚怜终南山⑩，回首清渭滨(11)。常拟报一饭(12)，况怀辞大臣。白鸥没浩荡(13)，万里谁能驯(14)？

（末段感怀韦丈，而致临别缝绻之情，甚愧四句，藉韦公为知己。窃效四句，不得志而思去矣。今欲四句，欲去而不忍径去。常拟四句，欲留而不能复留也。诗到尾梢，他人几于力竭，公独滔滔滚滚，意思不穷，正所谓“篇终接混茫”也。然须玩其转折层次，不可增减，非汗漫敷陈者比。此章首段四句，中二段各十二句，末段十六句收。）

①赵曰：厚，言其相待之厚，如《世说》范达深愧其厚意。真，言其怀抱之真，如《庄子》云其为人也真。
②《书》：“百僚师师。”《史记》：相国位诸侯王百僚之上。
③《前汉朱云传》：“嘉猥称云。”《后汉孔融传》：“猥惠书教。”曹植《责躬表》：“猥垂齿召。”注：“猥，曲也。”又解作遝。《范滂传》：“所劾猥多。”此诗言频育佳句也。《世说》：孙兴公作《天台赋》成，以示范荣期，每至佳句，辄云：“应是我辈语。”
④《前汉王吉传》：吉字子阳，与贡禹为友。世称“王阳在位，贡公弹冠”，言其取舍同也。刘孝标《广绝交论》：王阳登则贡公喜。
⑤《仲尼弟子传》：原宪摄敝衣冠见子贡，子贡耻之。曰：“夫子岂病乎？”宪曰：“吾闻之，无财者谓之贫，学道而不能行谓之病。若宪，贫也，非病也。”子贡惭而去。
⑥《吴越春秋》：“公子光心气怏怏，常有愧恨之色。”怏怏，不平貌。
⑦《西京赋》：“大雀踆踆。”注：“踆踆，行走貌。”
⑧《庄子》：“石户之农，携子入于海，终身不返。”《易林》：“东入海口。”
⑨裴让之诗：“申胥欲去秦。”李斯《上始皇书》：“天下之士，退而不西向，裹足不入秦。”
⑩《诗》：“终南何有。”《元和郡县志》：终南山，在京兆府万年县南五十里。渭水在万年县北五十里。
(11)《西征赋》：“北有清渭浊泾。”
(12)《史记范睢传》：“一饭之恩必偿。”《后汉李固传》：“窃感古人一饭之报。”注：“谓灵辄也。”
(13)《杜臆》：白鸥，承入海来，用海客事，属在自己说，以东海望秦川，则相去万里矣。鲍照诗：“翻波扬白鸥。”赵曰：浩荡，或取流放之貌，如《离骚》“怨灵修之浩荡”。或取旷远之貌，如《楚辞》“志浩荡而伤怀”，《东坡志林》：子美“白鸥没浩荡”，言灭没于烟波间耳，宋敏求谓鸥不解没，改作波字，便觉神气索然。今按《易林》：“凫游江海，没行千里。”此没字所本。
(14)阮籍诗：“双翮凌长风，须臾万里逝”。颜延之《王君咏》：“龙性谁能驯。”驯，驯服也。

范元实《诗眼》曰：山谷谓文章必谨布置，每见后学多告以《原道》命意曲折。后予以此概考古人法度，如子美《赠韦左丞》诗云“纨袴不饿死，儒冠多误身”，此一篇立意也，故使人静听而具陈之耳。自“甫昔少年日”至“再使风俗淳”，皆言儒冠事业也。自“此意竟萧条”，至“蹭蹬无纵鳞”，言误身如此也，则意举而文已备矣。然必言其所以见韦者，于是有厚愧真知之语，而所以真知者，谓传诵其诗也。然宰相职在荐贤，不当徒爱人而已，故曰“窃效贡公喜，难甘原宪贫”。果不能荐贤，则去之可也，故将东入海而西去秦。然其去也，必有迟迟不忍之意，故曰“尚怜终南山，回首清渭滨”。然后知不可以不别，故曰“常拟报一饭，况怀辞大臣”。夫如是，可以相忘于江湖之外，虽韦亦不得而见矣，故以“白鸥没浩荡，万里谁能驯”终焉。此诗前贤录为压卷，其布置最得正体，如官府甲第，厅堂房舍，各有定处，不可乱也。韩文公《原道》与《书》之《尧典》盖如此，其他皆谓之变体可也。又曰：诗有一篇命意，有句中命意。如此诗前后布置，是一篇命意也。至其道不忍决去之意，则曰“尚怜终南山，回首清渭滨”，其道欲与韦别之意，则曰“常拟报一饭，况怀辞大臣”，此句中命意也。盖如此，然后可谓顿挫高雅矣。

董养性曰：篇中皆陈情告诉之语，而无干望请谒之私，词气磊落，傲睨宇宙，可见公虽困踬之中，英锋俊彩，未尝少挫也。

王嗣奭曰：此篇本古诗，而颇带排句，以呈左丞，故体近庄雅耳。通首直抒隐衷，如写尺牍，而纵横转折，感愤悲壮之气溢于行间，边缘踌蹰，曲尽其妙。

《东皋杂录》：或问荆公，杜诗何故妙绝古今。公曰：老社固尝言之：“读书破万卷，下笔如有神。”

严羽曰：五言始于李陵，以兴在汉，故云古诗。

茅一相曰：独孤及云：五言之源，生于《国风》，广于《离骚》，若于苏、李，盛于曹、刘。当汉、魏之间，虽已朴散为器，作者犹质有余而文不足。以今揆昔，则有朱弦疏越、太羹遗味之叹。

徐用吾曰：五言古诗，或引兴起，或赋比起，须要用意深远，托词温厚，反覆优游，雍容不迫，或感古怀今，或怀人伤己，或潇洒闲适，写景要雅淡，推人心之至情，摹感慨之微意，悲欢含蓄而不伤，美刺婉曲而不露，要有三百篇遗意。

范梈曰：五言长篇，法有四要，曰分段、过脉、回照、赞叹。先分为几段几节，每节句数多少，要略均齐。首段是叙子，一篇之意皆含在其中。结段要照应起段，且选诗分段，节数耍均，三句则皆三句，四句、六句、八句，则皆不参差。惟工部夔州后诗，间有错综，然亦不太长太短也。次要过句，名为血脉，此处用两句，一结上，一生下也。回照，谓十步一回头以照题目，又五步作一消息语以赞叹之，方不甚迫促。长篇怕杂乱，一意为一段。以上四法，备于《北征》诗，举一隅之道也。

胡应麟曰：四言简质，句短而调未舒。七言浮靡，文繁而声易杂。折繁简之衷，居文质之要，盖莫尚于五言。故两汉以还，文人艺士，平生精力，咸萃斯道。又曰：统论五言之变，则质漓于魏，体排于晋，调流于宋，格丧于齐。又曰：两汉之诗，所以冠古绝今，率以得之无意。不唯里巷歌谣，匠心信口，即枚、李、张、蔡，未尝锻炼求合，而神气工巧，备出天造。又曰：古诗浩繁，作者至众，虽风格体裁，人以代异，支流原委，谱系具存。炎刘之制，远绍《国风》；曹魏之声，近沿枚、李。陈思而下，诸体毕各，门户渐开。阮籍、左思，尚存其质；陆机、潘岳，首播其华。灵运之词，渊源潘、陆；明远之步，驰骤太冲。有唐一代，拾遗草创，实阮前踪：太白纵横，亦鲍近矱。少陵才具，无施不可，而宪章汉魏，祖述六朝，所谓风雅之大宗，艺林之正朔也。又曰：古诗轨辙殊多，大要不过二格：有以和平浑厚、悲怆婉丽为宗者，即前所列诸家。有以高闲旷逸、清远玄妙为宗者，六朝则陶，唐则王、孟、常、储、韦、柳。但其格本一偏，体靡兼备，宜短章不宜钜什，宜古选不宜歌行，宜五言律不宜七言律。历考前人遗集，靡不然者。中唯右丞才高，时能旁及，至于本调，反劣诸子。余虽深造自得，然皆株守一隅，才之所趋，力故难强。又曰：备诸体于建安者，陈王也。集大成于开元者，工部也，青莲才之逸并驾陈王，气之雄齐驱工部，可谓撮胜二家。第古风既乏温淳，律体微乖整栗，故令评者不无轩轾。

王世贞曰：卢、骆、王、杨，号称四杰，词旨华靡，固沿陈隋之遗，而骨气翩翩，意象老境，则超然胜之。陈正字陶洗六朝，铅华都尽，寄托大阮，微加断裁，而天韵不及。李、杜光焰千古，人人知之。沧浪并极推尊，而不能致辩。元微之独重子美，宋人以为谈柄。杨用修为李左袒，轻俊之士往往耳传。大约五言选体，太白以气为主，以自然为宗，以俊逸高畅为贵；子美以意为主，以独造为宗，以奇拔沈雄为贵。然太白多露语率语，子美多稚语累语，置之陶、谢间，便觉不伦，乃欲使之夺曹氏父子耶。


杜甫全集卷之二


饮中八仙歌

【黄鹤注】蔡兴宗《年谱》云天宝五载，而梁权道编在天宝十三载。按史：汝阳王天宝九载已薨，贺知章天宝三载、李适之天宝五载、苏晋开元二十二年，并已殁。此诗当是天宝间追忆旧事而赋之，未详何年。【钱笺】《新书》云：白与贺知章、李适之、汝阳王琎崔宗之、苏晋、张旭、焦遂，为酒中八仙人，此因杜诗附会耳。且既云天宝初供奉，又云与苏晋同游，何自相矛盾也？蔡梦弼曰：按范传正《李白新墓碑》：在长安时，时人以公及贺监、汝阳王、崔宗之、裴周南等八人为酒中八仙。公此篇无裴，岂范别有稽耶？

知章骑马似乘船①，眼花落井水底眠②。

（此极摹贺公狂态。骑马若船，言醉中自得。眼花落井，言醉后忘躯。吴人善乘舟，故以比乘马）。

①《旧唐书》：贺知章，会稽永兴人，自号四明狂客，又称秘书外监。醉后属辞，动成卷轴，文不加点，咸有可观。天宝三载，上疏请度为道士，还乡里，《越绝书》：“夫越水行而山处，以船为车，以楫为马。”
②【钱笺】眼花落井，如安眠于井底，乃极状其醉态。胡夏客谓落井水眠，当是贺监实事，或偶然失足所致。吴均《杂句》：“梦中难言见，终成乱眼花。”张华诗：“三雅来何迟，耳热眼中花。”《抱朴子》：“余从祖仙公，每大醉，辄入深渊之底，一日许乃出。”此条伪苏注所引阮咸、王祥事，俱系妄撰，今削去。

汝阳三斗始朝天①，道逢麴车口流涎②，恨不移封向酒泉③。

（三斗朝天，醉后入朝也。见麴流涎、欲向酒泉，甚言汝阳之好酒。）

①《旧书》：让皇帝长子琎封汝阳郡王，与贺知章、褚庭海为诗酒之交。《抱朴子》：“管辂倾酒三斗，而清辩绮粲。”
②汉乐府《妇病行》：“道逢亲交。”魏文帝《与吴质书》：葡萄酿以为酒，甘于麴糵，道之已流■咽唾。■，同涎。陆机诗：“目苦浊镜口流涎。”
③《三秦记》：酒泉郡城下有金泉，泉味如酒，故名酒泉。《拾遗记》：羌人姚馥嗜酒，群辈呼力渴羌，晋武帝擢为朝歌宰。辞曰：“请辞朝歌之县，长充养马为役，时赐美酒以乐余年。”帝曰：“朝歌，纣之旧都，地有酒池，使老羌不复呼渴。”对曰：“老羌渐染王化，若欢酒池之役，更为殷纣之民。”帝大悦，即迁酒泉太守。此条伪苏注所引北齐王询及汉郭弘事，亦系妄撰，师氏又造为旧史拾遗之说，并无根据。

左相日兴费万钱①，饮如长鲸吸百川②，衔杯乐圣称避贤③。

（费万钱，言其豪侈。吸百川，状其纵饮。乐圣避贤，即述适之诗中语。）

①《旧书》：李适之雅好宾友，饮酒一斗不乱，夜则燕赏，昼决公务。天宝元年，代牛仙客为左丞相，与李林甫争权不叶。五载，罢知政事，守太子少保。与亲知欢会，赋诗曰：“避贤初罢相，乐圣且衔杯。为问门前客，今朝几个来？”七月，贬宜春太守，仰药而卒。黄希曰：日费万钱，饷客之用皆出于此是也。师氏谓：唐时酒价每斗三百钱，以万钱计之，当饮三石三斗有余，误矣。据本传，但云一斗不乱耳。《晋书》：“何曾日食万钱，犹言无下箸处。”
②左思《吴都赋》：“长鲸吞航，修鲵吐浪。”木华《海赋》：“鱼则横海之鲸，突兀孤游，噏波则洪踧蹜，吹潦则百川倒流。”
③刘伶《酒德颂》：“衔杯漱醪。”《魏志》：醉客谓酒清者为圣人，浊者为贤人。《世说》：简文曰：“请避贤路。”

宗之萧洒美少年①，举觞白眼望青天②，皎如玉树临风前③。

（宗之萧洒，丰姿超逸。白眼望天，席前傲岸之状。玉树临风，醉后摇曳之态。）

①《旧书》：崔宗之，日用之子，袭封齐国公。《李白传》：侍御史崔宗之，谪官金陵，与白诗酒倡和。《北山移文》：“萧洒出尘之想。”阮藉诗：“朝为美少年。”
②《列子》：“景公举觞自罚。”《晋书》：阮籍任情不羁，见礼俗之士，以白眼对之。《列子》：“至人者上阚青天。”
③《甘泉赋》：“翠玉树之青葱。”《世说》：毛曾与夏侯玄共坐，时人谓兼葭倚玉树。

苏晋长斋绣佛前①，醉中往往爱逃禅。

（持斋而仍好饮，晋非真禅，直逃禅耳。逃禅，犹云逃墨、逃杨，是逃而出，非逃而入，《杜臆》云：醉酒而悸其教，故曰逃禅。后人以学佛者为逃禅，误矣。）

①《新唐书》：苏晋，珦之子。数岁知为文，房颖叔、王绍宗叹曰：“后来之王粲也。”举进士，先天中为中书舍人。玄宗监国，所下制命多晋及贾曾稿定。屡献说言，天子嘉允。历户、吏二部侍郎，终太子庶子。《续晋阳秋》：谢敷崇信释氏，以长斋供养为业。徐陵《双林寺碑》：“绝粒长斋。”《广弘明集》：宋刘义隆时，灵鹫寺有群燕共衔绣像委之堂内。据此则绣佛之制久矣。此条师氏谓晋得胡僧所绣弥勒佛事，亦属伪撰。

李白一斗诗百篇①，长安市上酒家眠②。天子呼来不上船③。自称臣是酒中仙④。

（斗酒百篇，言白之兴豪而才敏。吴论：当时沉香亭之召，正眠酒家，白莲池之召，扶以登舟，此两述其事。酒中仙，兼述其语。）

①《新唐书》：李白，兴圣皇帝九世孙。天宝初，至长安，往见贺知章。知章见其文曰：“子谪仙人也。”言于玄宗，召见金銮殿，奏颂一篇。帝赐食，亲为调羹，有诏供奉翰林。白犹与饮徒醉于市，帝坐沉香亭子，欲得白为乐章。召人，而白已醉，左右以水颒面，稍解，援笔成文，婉丽精切。帝爱其才，数宴见。范传正《李白新墓碑》：玄宗泛白莲池，公不在宴。皇欢既洽，召公作序。时公已被酒翰苑中，命高将军扶以登舟。《史记淳于髡传》：“臣饮一斗亦醉。”《墨子》：周公朝读百篇。
②《晋书》：颜延之为始安郡，与渊明二万钱，悉送酒家。
③【钱笺】被酒不能上船，故须扶掖登舟，非竟不上船也。旧注以船为衣领，不上船是披襟见帝，大谬。王浚表：“先臣一日上其船。”
④王绩《醉乡记》：“中国以为酒仙。”

张旭三杯草圣传①，脱帽露顶王公前②，挥毫落纸如云烟③。

（旭书为人传颂，故以草圣比之。脱帽露顶，醉时豪放之状。落纸云烟，得意疾书之兴。）

①《旧书》：吴郡张旭善草书，好酒，每醉后，号呼狂走，索笔挥洒，变化无穷，若有神功。《国史补》：旭饮酒辄草书，挥笔而大叫，以头搵水墨中而书之，醒后自视，以为神异。《金壶记》：旭官右率府长史。《汉书》：朱博案上不过三杯。王愔《文章志》：后汉张芝好草书，学崔杜之法，韦仲将谓之草圣。
②《古乐府》：“少年见罗敷，脱帽着帩头。”《后汉西域传》：莫不露顶肘行。李颀赠旭诗：“露顶据胡床，长叫三五声。”
③高允《征士颂》：“挥毫颂德。”宗钦《赠高允》诗：“弹毫珠零，落纸锦粲。”潘岳《杨荆州诔》：“翰动若飞，落纸如云。”高彪诗：“抗志凌云烟。”

焦遂五斗方卓然①，高谈雄辩惊四筵②。

（谈论惊筵，得于醉后，见遂之卓然特异，非沉湎于醉乡者，此诗参差多寡，句数不齐，但首尾中腰，各用两句，前后或三或四，间错成文，极变化而仍有条理。）

①袁郊《甘泽谣》：陶岘，开元中家于昆山，自制三舟，客有前进士孟彦深、进士孟云卿、布衣焦遂，各置仆妾，共载游山水。《滑稽传》：淳于髡曰：“朋友交游，私情相语，饮不过五六斗，竟醉矣。”《汉元帝纪》：“卓然可观。”
②庾信诗：“高谭变白马，雄辩塞飞狐。”谢瞻诗：“四筵沾芳醴。”此条师氏所引口吃之说，亦属妄撰。

蔡绦《西清诗话》：此歌眠字、天字再押，前字三押，古未见其体。叔父叔度云：歌分八篇，人人各异，虽重押韵无害，亦周诗分章之意也。唐汝询曰：柏梁诗，人各说一句，八仙歌，人各记一章，特变其体耳，重韵何害。

王嗣奭《杜臆》曰：此系创格，前古无所因，后人不能学。描写八公，各极生平醉趣，而都带仙气。或两句，或三句、四句，如云在睛空，卷舒自如，亦诗中之仙也。

吴见思曰：此诗一人一段，或短或长，似铭似赞，合之共为一篇，分之各成一章，诚创格也。

旧刻《分类千家注》多载伪苏注，大概以杜句为主，添设首尾，假托古人，初无其事。蔡傅卿编年千家本削去，最快。前辈如邵二泉、焦弱侯，多为伪注所惑。后来《五车韵瑞》遂引作实事。张迩可《会粹》又本《韵瑞》，且于附会古人处妄添某史，可谓巧于缘饰矣。近日吴门所刻《庾开府文集》亦误引伪注，沿讹不觉，亟当正之。此篇所引伪苏注数条，概从芟却，不使惑人。

《容斋随笔》曰：此诗乐圣避贤，乃引李适之诗语。别本误以“避贤”为“世贤”，绝无意义。“世”字又犯太宗御讳。《秦州雨晴》诗云：“天永秋云薄，从西万里风。”谓秋天辽永，风从万里而来，可谓广大。而集中作“天水”，此乃秦州郡名。若用入此篇，其思致浅矣。《和李表丈早春作》云：“力疾坐清晓，来诗悲早春。”正答其意，而集中作来时，殊失所谓和篇本旨。


高都护骢马行

按：高仙芝平少勃律，在天宝六载。是年，大食诸部七十二国皆降附。八载，入朝，诗云“飘飘远自流沙至”，又云“长安健儿不敢骑”，正其时也。九载，仙芝讨石国，俘其王以献，则知次年又往边疆矣。此诗当是天宝八载所作。黄云七载，梁云十一载，皆非。《汉书郑吉传》：吉威震西域，遂并护车师以西北道，故号都护。都护之置，自吉始焉。注：并护南北二道，故谓之都。

安西都护胡青骢①，声价歘然来向东②。此马临阵久无敌③，与人一心成大功④。

（此言骢马在边，而有功行阵。）

①《旧唐书》：贞观十七年，置安西都护府于西州。显庆三年，移治龟兹国城。于阗以西，波斯以东，十六都护府隶焉。《隋书》：西域吐谷浑有青海，中有小山，至冬冰合，尝得波斯马放入海，因生骢马，日行千里，故时称青海骢马。胡青骢，犹《淮南子》所云胡骏马。古诗：“踯躅青骢马。”《广韵》：“骢，马青白色。”
②《赭白马赋》：“声价隆振。”又：“歘耸擢以惊。”注：“歘，忽也。”汉《天马歌》：“天马来，历无草，径千里，循东道。”
③戴暠诗：“刀环临阵鸣。”《史记》：项王谓亭长曰：“吾骑此马五岁，所向无敌。”
④《国语》：“戮力一心。”《大戴礼》：“均马力，齐马心。”应德琏《悯骥赋》：“展心力于知己兮。”《史记》：廉颇曰：“我为赵将，有攻城野战之大功。”

功成惠养随所致①，飘飘远自流沙至②。雄姿未受伏枥恩③，猛气犹思战场利④。

（此言骢马在厩，而不忘战伐。）

①《赭白马赋》：“愿终惠养，荫本枝兮。”
②曹植诗：“飘飘随长风。”《元和郡县志》：居延泽，在张掖县东北一千六百里，即古流沙。《天马歌》：“天马来，从西极，涉流沙。”
③《赭白马赋》：“弭雄姿以奉引。”《汉书李寻传》：“马不伏枥，不可以趋道。”注：“伏枥，谓伏槽枥而秣之。”
④《西征赋》：“何猛气之咆勃。”《战国策》：张仪曰：“魏之地势，固战场也。”

婉促蹄高如踣铁①，交河几蹴曾冰裂②。五花散作云满身③，万里方音汗流血④。

（此言其形相、精力之出群。上云流沙，此云交河，正见来自远地也。）

①《南都赋》：“马踠余足。”《相马经》：“马踠欲促，促则健，蹄欲高，高耐险峻。”《齐民要术》：“马踠欲促而大，其间才容靽，蹄欲得厚二三寸，硬如石。”踣，踏也。【邵注】“踣铁，言马蹄之坚。”
②《元和郡县志》：贞观四年，于汉车师前王地置交河县，取界内交河为名。交河源出县北天山，分流城下。《一统志》：今为西番火州地。【王洙注】唐安西去交河七十里。顾野王诗：“交河冰未坚。”赵曰：东方朔《神异记》曰：北方有层冰万里，厚百丈。诗言交河有层积之冰，马几度蹴踏之而破裂也。旧引颜赋“经玄蹄而雹散，历素皮而冰裂”，非是。盖赋谓骑射耳。玄蹄、素皮，皆射帖名，而雹散、冰裂，皆射帖声，与马踏冰裂之义无涉。
③《名画录》：开元内厩，有飞黄、照夜、浮云、五花之乘。丹元子《步天歌》：“五个花文王良星。”《李白集注》：“五花，马毛色也。”又郭若虚云：五花者，剪鬃为瓣，或三花，或五花。白乐天诗“马鬣剪三花”，此另一说。
④《天马歌》：“经万里兮归有德。”《汉书》：李广利获汗血马来。注：大宛旧有天马种，蹋石汗血，汗从前肩髆小孔中出，如血。赵曰：“汗血之姿，非万里无以见。”

长安壮儿不敢骑①，走过掣电倾城知②。青丝络头为君老③，何由却出横门道④。

（末用感慨作结，即老骥伏枥，志在千里之意。此章四段，各四句。）

①郑氏曰：长安，古雍州地，汉始都此。
②崔豹《古今注》：“秦始皇有七马，一曰追电。”《隋书》：“长孙晟为总管，突厥畏之，见其赤马称为闪电。”赵注：“此言马行如电，举国皆知耳。”旧引傅玄诗“童女掣电策，童男挽雷车”，非其义。孙楚诗：“倾城远追送”。注：“倾，犹尽也。”
③古乐府：“青丝缠马尾，黄金络马头。”
④《汉西域传》：“百官送至横门外”。《三辅黄图》：“长安城北，出西头第一门，曰横门，其外有桥，曰横桥。”程大昌《雍录》：“自横门渡渭而西，即是趋西域之路。”【远注】出横门道，言欲驰驱于战场。

张綖曰：凡诗人题咏，必胸次高超，下笔方能卓绝。此诗“雄姿未受伏枥恩，猛气犹思战场利”，“青丝络头为君老，何由却出横门道”，如此状物，不唯格韵特高，亦见少陵人品。若曹唐《病马》诗：“一朝千里心犹在，曾敢潜忘秣饲恩。”乃乞儿语也。

王嗣奭曰：“与人一心成大功”，此盛赞马德，即所谓“其堪托死生”也。下文猛气思战场，万里看流血，壮儿不敢骑，却出横门道，节节俱蒙此意，写得雄骏绝伦，“语不惊人死不休”，洵足空前绝后矣。

胡应麟曰：七言古诗，概曰歌行。余漫考之，歌之名义，由来远矣。《南风》、《击壤》兴于三代之前，《易水》、《越人》作于七雄之世，而篇什之盛，无如《骚》之《九歌》，皆七古所始也。汉则《安世》、《房中》、《郊祀》、《鼓吹》，咸系歌名，并登乐府。或四言，上规风雅，或杂调，下仿《离骚》，名义虽同，体裁则异。孝武以还，乐府大演，《陇西》、《豫章》、《长安》、《京洛》、《东西门行》等，不可胜数，而行之名，于是著焉。较之歌曲，名虽小异，体实大同。至长、短、燕、鞠诸篇，合而一之，不复分别，又总而目之曰相和等歌。则知歌者，曲调之总名，原于上古。行者，歌中之一体，创自汉人，明矣。又曰：今人例以七言长短句为歌行，汉魏殊不尔也。诸歌行，有三言者，《郊祀歌》、《董逃行》之类；四言者，《安世歌》、《善哉行》之类；五言者，《长歌行》之类；六言者，《上留田》、《妾薄命》之类。纯用七字而无杂言，全取平声而无仄韵，则《柏梁》始之，《燕歌》、《白纻》皆此体。自唐人以七言长短为歌行，余皆别类乐府矣。又曰：歌行，兆自《大风》、《垓下》，《四愁》、《燕歌》而后，六代寥寥，至唐大畅。王、杨四子，婉转流丽，李、杜二家，逸宕纵横。又曰：阖辟纵横，变幻超忽，疾雷震电，凄风急雨，歌也。位置森严，筋脉联络，走月流云，轻车熟路，行也。太白多近歌，少陵多近行。又曰：李、杜歌行，扩汉、魏而大之，而古质不及。卢、骆歌行衍齐梁而畅之，而富丽有余。


冬日洛城北谒玄元皇帝庙

【鹤注】天宝二年三月壬子，亲祀玄元庙，改西京玄元庙为太清宫，东京庙为太微宫，天下为紫微宫。据旧史改庙为宫，已在二年，题曰玄元皇帝庙，仍旧称也。五圣联龙衮，是天宝八载闰六月事，题云《冬日》，当是其冬作。盖天宝九载，公归长安，进《三大礼赋》，不在洛阳矣。【朱注】此诗所咏，即太微宫也。作于加谥五圣之后，当在八载之冬。封演《见闻记》：高祖武德三年，晋州人吉善行，于羊角山见白衣老父，呼谓曰：“为吾语唐天子，吾是老君，即汝祖也，今年无贼，天下太平。”高祖即遣使致祭，立庙其地。《唐书》：高宗乾封元年，幸毫州，诣老君庙，追尊为玄元皇帝。开元二十九年，制两京诸州，各置玄元皇帝庙。天宝元年，陈王府参军田同秀上书：玄元皇帝降于丹风门之通衙，告锡灵符在尹喜故宅。上遣使就函谷关尹喜台西，发得之，乃置玄元庙于大宁坊，东都于积善坊临淄旧邸，亲享新庙。

配极玄都閟①，凭高禁篽长②。守桃严具礼③，掌节镇非常④。碧瓦初寒外⑤，金茎一气旁⑥。山河扶绣户⑦，日月近雕梁⑧。

（首段，记庙制之尊严。赵曰：庙在洛城北，故云配极。洙曰：庙在北邙山，故云凭高。赵曰：尊老君为圣祖，故谓守祧。符验以备非常，故得掌节。碧瓦外覆，寒气先侵矣。金茎旁列，一气上通矣。山河拱户，形其雄壮。日月近梁，状其高华。）
①《史记》：始皇为极庙，象天极。《索隐》曰：“为宫庙象天极，故曰极庙。”李峤诗：“配极光辉远”。康骈《剧谈录》：东都北邙山，有玄元观，南有老君庙，台展高敞，下瞰伊洛。《道藏》：道君处大玄都，坐高盖天。《云笈七签三洞经》：玄都上有九曲峻赠凤台琼房玉室，处于九天之上，玉京之阳。张正见诗：“玄都府内驾青牛。”《诗》：“閟宫有洫。”注：“閟，深闭也。”
②王僧孺诗：“凭高且一望。”《羽猎赋》：“禁御所营。”《汉纪注》：“篽者，禁苑之遮卫也。”《后汉纪注》：“折竹以绳悬连之，使人不得往来。”今作籞。
③《周礼》：“守祧，掌守先王先公之庙祧。”注：“迁主所藏曰祧”。《唐书》：老君庙置令丞各一员。《史记》：萧何曰：“王若欲拜大将，具礼乃可。”此借用字。
④《周礼》：掌节，掌守邦节而辩其用。注：“节，犹信也，行者所执之信。”《史记》：“备他盗之出入，与非常也。”亦借用字。
⑤刘陶駼诗：“缥碧以为瓦”。碧瓦，琉璃瓦也。谢灵运《燕歌行》：“孟冬初寒节气成”。
⑥《西都赋》：“抗仙掌以承露，擢双立之金茎。”注：“金茎，铜柱也。”《郊祀志》：“汉武作柏梁、铜柱、承露、仙人掌之属。【朱注】《曹子建集》：明帝诏有司铸铜，建承露盘于芳林园，茎长十二丈，大十围，使植作颂铭，则洛城金茎固有之矣。《庄子》：“通天下一气耳。”《西征赋》：“化一气而甄三才。”
⑦陈后主诗：“日月光天德，山河壮帝居。”《舞影赋》：“耀金波兮绣户。”
⑧檀约《阳春歌》：“白日映雕梁。”

仙李蟠根大①，猗兰奕叶光②。世家遗旧史③，道德付今王④。

（此推言庙祀之由。唐奉老君为圣祖，故言很大而叶盛。《史记》不载于世家，故云“遗旧史”。明皇尝注《道德经》，故云“付今王”。）

①《申仙传》：老子生而能言，指李树曰：“以此为我姓。”《老子内传》：太上老君，姓李名耳，字伯阳，其母见日精下落如流星，飞入口中，因有娠。七十二岁，于陈涡水李树下，剖左掖而生。《述异记》：中山有缥李大如拳者，呼为仙李。又云：濑乡老子祠有红缥李，一李二色。唐太宗《探得李》诗云：“盘根植瀛诸，交于倚天舒。”庾信《老子庙》诗：“盘根占树底。”
②《汉武故事》：帝以乙酉年七月七日旦，生于猗兰殿。先是景帝坐崇芳阁，见赤气如林，来蔽户牖，乃改阁为椅兰殿。【钱笺】以”倚兰”对“仙李”，亦以汉武比玄宗也。曹植《王仲宣诔》：“伊昔显考，奕叶佐时。”注：“奕，不绝之称。”
③《唐会要》：开元二十三年，敕升老子、庄子为列传首，居伯夷之上。《西京赋》：“雅好博古，学乎旧史氏。”
④《史记》：老子著书上下篇，言道德之意，五千余言。封演《闻见记》：开无二十一年，明皇亲注《道德经》，令学者习之。《书》：“今王嗣有令绪。”

画手看前辈，吴生远擅场①。森罗移地轴②。妙绝动宫墙②。五圣联龙衮④，千官列雁行⑤。冕旒俱秀发⑥，旌筛尽飞扬⑦。

（此记绘画之精工。移地轴，言山水逼真。动宫墙，言殿宇生色。冕旒承龙衮，从衣及冠也。旌筛承千官，由扈从及仪仗也。）

①原注：庙有吴道子画《五圣图》。朱景玄《名画录》：吴道玄，字道子，东京阳翟人。明皇知其名，召入内供奉。吴生凡画人物、佛像、神鬼、禽兽。山水、台殿、草木，皆冠绝于世，国朝第一。《历代名画录》：吴道子学书不成。因工画。张怀瓘每云：“吴生之画，下笔有神，是张僧繇后身。”官至宁王友。孔融《与曹操书》：“今之年，喜谤前辈。《东京赋》：“秦政利觜长距，终得擅场。”曹植诗：“常得擅此场”。黄山谷云：“能干前辈中檀场，不独争长时辈也。”
②《肇论》：“万象森罗。”《海赋》：“地轴挺拔而争回”。《春秋元命苞》：“地有三千六百轴，互相牵制。”
③《续晋阳秋》：顾恺之尤好丹青，妙绝于时。应琚诗：“侈靡在宫墙。”
④《通鉴》：天宝八载六月，上以符瑞相继，皆祖宗休烈，上高祖谥曰神尧大圣皇帝，太宗谥曰文武大圣皇帝，高宗溢曰天皇大圣皇帝，中宗谥曰孝和大圣皇帝，睿宗谥曰玄贞大圣皇帝。康骈《剧谈录》：玄元观壁上有吴道子画五圣真容及《老子化胡经》事，丹青绝妙，古今无比。《淮南子》：“此五圣者，天下之盛王。”《礼器》：“天子龙衮”。
⑤《荀子》：“天子千官”。《记》：“兄之齿雁行”。
⑥又：“天子之冕，朱绿藻，十有二旒。”沈佺期诗：“朝光映冕旒”。《蜀都赋》：“王褒..晔而秀发”。
⑦孔德璋诗：“风交旌旆扬。”汉高帝歌：“大风起兮云飞扬”。

翠柏深留景①，红梨迥得霜②。风筝吹玉柱③，露井冻银床④。

（此兼叙冬日之景。柏耐寒而色留，梨得霜而叶落，吹玉柱，风冽檐前。冻银床，冰凝井干也。）

①《水经注》：“翠柏荫峰。”谢朓《松赋》：“怀风音而送声，当月路而留景。”
②庾肩吾诗：“梨红大谷晚。”
③【郭知达注】风筝，谓挂筝于风际，风至则鸣也。杨慎《丹铅录》：古人殿阁檐棱间，有风琴、风筝，皆因风动成音，自叶宫商。或曰风筝，檐铃也，俗谓呼风马儿。【朱注】唐人有风筝诗，前说是。李白诗：“两廊振法鼓，四角吟风筝。”柳恽诗：“秋风吹玉柱。”袁淑《正情赋》：“陈王柱之呜筝。”
④赵曰：露井，露地之井。古乐府：“桃生露井上。”乐府《淮南王篇》：“后园凿井银作床，金瓶素绥汲寒浆。”庾肩吾诗：“银床落井桐。”【朱注】旧以银床为井栏。《名义考》：“银床乃辘轮架，非井栏也。”

身退卑周室①，经传拱汉皇②。谷神如不死③，养拙更何乡④。

（末乃追论老子，以见渎祀之不经。身退二句，言人往而道存。谷神二句，言神藏而迹隐。结含讽意。此章起首、中间各八句，前后三段各四句。）

①《老子道德经》：“功成、名遂、身退，天之道。”《列仙传》：老子生于殷时，为周柱下史，转为守藏史。积八百余年，后周德衰，乃乘青牛车而去，入大秦。《孔丛子》：“今周室卑微。”
②《高士传》：“经传世国。”《老氏圣纪图》：河上公授汉文帝道德二经旨奥，帝斋戒受之。《神仙传》：汉孝景读《老子经》，有所不解，以问河上公，公乃授素书二卷。拱汉皇，谓端拱，而受此书。
③《老子》：“谷神不死，是谓玄牝。”按：谷神，谓身中空窍处有元神也，即丹田之说。故庾信诗云：“虚无养谷神。”旧解谷为养，则谷神上不当更加养字矣。
④潘岳《闲居赋》：“仰众妙而绝思，终优游以养拙。”《庄子》：“何不树之于无何有之乡。”

钱谦益《笺》曰：唐自追祖老子，见像降符，告者不一。玄宗骂信而崇事之，公作此诗以讽谏也。配极四句，言玄元庙用宗庙之礼，为诬其祖也。碧瓦四句，言宫殿壮丽逾制，为非礼也。仙李蟠根、猗兰奕叶，言神尧以下，圣子神孙，仙源积庆，何取乎玄元而追之为祖乎？“世家遗旧史”，言太史公已不列世家，其在唐世，何谱牒之可据耶？“道德付今王”，言明皇虽尊信其教，然未能深知道德之意。皆微词也。画手八句，言画图近于儿戏。翠柏四句，叙冬日庙中景象。末四句，总括一篇大旨。老子见周德之衰，则引身去之，今安肯非时而出耶？且言汉文恭俭醇厚，深得五千言之旨，故经传致垂拱之治，今之崇尚，则异是矣，亦申明“道德付今王”之意也。老子之学，归本于谷神不死，为天地根，假令长生驻世，亦当藏名养拙于无何有之乡，岂其凭人降形，炫耀光景，以博后人之崇奉乎？此诗虽极意讽谏，而铺张盛丽，语意浑然，所谓“言之无罪，闻之足戒”者也。

张表臣《珊瑚钩诗话》：陈无已先生语余曰：“今人爱少陵诗，一句之内，至窃取数字以仿像之，非善学者。学诗之要，在乎立格、命意、用字而已。”予曰：“如何等是？”曰：“《冬日谒玄元皇帝庙》诗，叙述功德，反覆伸意，事核而理长。《阆中歌》，辞致峭丽，语脉新奇，句清而体好。兹非立格之妙乎？《江汉》诗言，乾坤之大，腐儒无所寄其身。《缚鸡行》言鸡虫得失，不如两忘而寓于道。兹非命意之深乎？《赠希鲁》云“轻身一鸟过”，力在一过字。《徐步》诗云：“花蕊上蜂须”，力在一上字。兹非用字之精乎？学者体其格，高其意，练其字，则自然有合矣，何必规规然仿像之乎。”

汪道昆曰：唐尊老子为圣祖，故曰盘根，曰奕叶，曰挑，曰节，皆以祖庙事言。诗句清丽奇伟，势欲飞动，可与吴生画手，并绝古今。

毛先舒曰：此篇钱氏以为皆属讽刺，不知诗人忠厚为心，况于子姜耶。即如明皇失德致乱，子美于《洞房》、《宿昔》诸作，及《千秋节有感》二首，何等含蓄温和。况玄元致祭立庙，起于唐高祖，历世沿记，不始明皇，在洛城庙中，又五圣并列，臣子入谒，宜何如肃将者。且子美后来献《三大礼赋》，其《朝献太清宫》，即老子庙也。赋中竭力铺扬，若先刺后颂，则自相矛盾亦甚矣，子美必不出此也。


故武卫将军挽词三首

此诗梁氏编在天宝十四载，是年十一月安禄山已反，而诗中并无伤乱之词，知其非此时矣。黄氏据《通鉴》“八载冬，冰合”，遂以此证“黄河十月冰。”按“诗意本谓塞外河冰，引证未台。大抵属未乱以前之诗，其年数已不可考矣。又按：开元天宝间，府兵罢，折冲停，民间挟兵器者有禁。“王者今无战”，正指其时，盖天宝六七载，时在京师作也。自此以后，边将多尚战功矣。【鹤注】武卫将军之名，起于魏许褚。《唐书》：左右武卫大将军各一员，将军各一员，掌统领宫禁警卫之法。谯周《法训》：挽歌出于田横之门人，挽柩而行，因谓之挽歌。

严警当寒夜①，前军落大星②。壮夫思敢决③，哀诏惜精灵④。王者今无战⑤，书生已勒铭⑥。封侯意疏阔⑦，编简为谁青⑧。

（首章，记初丧情事。上四，言身殁可哀。下四，言功存足述。夜落将星，见其有关气运。敢决，念生前。精灵，伤死后。无战，世际承平。勒铭，立碑墓道。意疏阔，褒封绝望。为谁青，史简足传也。《杜臆》：封侯句，无限感慨，与汉文帝惜李广不遇时者同意。）

①武卫主警卫宫禁，故云严警。《魏志》：太后令曰：“驰语大将军，得先严警。”梁武帝诗：“调梭辍寒夜。”
②诸葛武侯《与步騭书》：“仆前军在五丈原。”《晋阳秋》：“有星赤而芒角，自东北往西南，投于诸葛亮营，俄而亮卒。”
③《扬子》：“壮夫不为。”
④《吴都赋》：“舜禹精灵，留其山河。”
⑤【卢注】是时罢府兵，停折卫，禁民间挟兵器，故云“今无战。”淮南王安书：王者之师，有征无战。”
⑥《晋书苏峻传》：少为书生，有才学。蔡邕《张伯雅祠堂碑》：“假石勒铭。”此谓墓铭也。旧引班固作《燕然山铭》，勒石纪功，未合。
⑦《后汉梁棘传》：大丈夫生当封侯，死当庙食。贾谊《鵩赋》：“制度疏阔。”王右军《书论》：“疏阔相间。”
⑧刘歆《责太常书》：“或脱简，或脱编。”刘孝标书：“青简尚新。”


其二

舞剑过人绝①，鸣弓射兽能②。铦锋行惬顺③，猛噬失蹻腾④。赤羽千夫膳⑤，黄河十月冰⑥。横行沙漠外⑦，神速至今称⑧。

（次章，忆生前忠勇，承上思敢决。锋利而师行皆顺，此剑之雄。中箭而猛兽失威，此弓之捷。操此绝技，率众渡河，直能横行沙漠矣。《杜臆》：行惬顺，谓所向如意。失蹻腾，谓应弦倒兽。赤羽旗下，干夫会膳，言孤军深入，塞外黄河，十月冰冻，见不避苦寒，此正形容其横行神速。）

①《汉书》：“项庄请以剑舞。”《前汉晁错传》：皇太子材智高奇，驭射伎艺，过人绝远。
②阴铿诗：“战士夜呜弓。”
③《西京赋》：“胸突铦锋。”
④《西部赋》：“掎僄狡“扼猛噬。”梦弼云：猛噬，猛虎之啮噬者。卢注谓即饮羽意，犹曹景宗云“放箭如饿鴟叫泽中”，此欲配合话锋耳，失之纤巧。蹻腾，壮跃之貌。
⑤《家语》：子路曰：“愿得白羽若月，赤羽若日。”注：羽，旗也。按：刘会孟以赤羽为塞雁，不知十月时雁已南翔矣。钱谦益以赤羽为箭羽，岂军行绝漠，能射禽充食乎。千夫，指军士。《牧誓》：“千夫长，百夫长。”
⑥虞世南诗：“冰壮黄河绝。”按：《钱笺》引《左传》：“公徒释甲，执冰而饮。”注云：“冰，椟丸盖也。”此说晦曲。
⑦《前汉樊哙传》：“臣愿得十万众，横行匈奴中。”
⑧《晋书》：张宾谓石勒曰：“用兵贵神速，勿后时也。”

后人崇尚杜诗，于炼字、炼句、炼格莫不取法焉。如杜：“铦锋行惬顺，猛噬失睛腾。”上二字用《汉书》作对。王介甫云：“一水护田将绿绕，两山排闼送青来。”借用《汉书》字，而语尤工巧。杜：“洛城一别四千里，胡骑长驱五六年。”将地里年数作对。柳子厚云：“一身去国六千里，万死投荒十二年。”苏子瞻云：“故山西望三千里，往事回思十二年。”亦本杜句，但杜以两语领全诗，柳、苏只中间叙述耳。杜《郑驸马宅宴》诗，上尾用薄、麓、谷，乃同韵字。唐末章碣诗：“东南路尽吴江畔，正是穷愁暮雨天。鸥鹭不嫌斜雪岸，波涛欺得逆风船。偶逢岛寺停帆看，深羡渔翁下钓眠，今古若论英达算，鸱夷高兴固无边。”七律中，隔句用韵，并为奇格。但杜出之无心，而章却摹仿有意也。


其三

哀挽青门去①，新阡绛水遥②。路人纷雨泣③，天意飒风飙④。部曲精仍锐⑤，匈奴气不骄。无由睹雄略⑥，大树日萧萧⑦。

（三章，想死后余威，承上惜精灵。上四，言归榇堪伤。下四，言边功犹在。）

①哀挽，挽丧车而哀愉也。《三辅黄图》：长安城东出，南头第一门曰霸城门，民见其青色，因名青城门。
②崔融诗：“京兆新阡辟，扶阳甲第开。”《原涉传》：京兆尹曹氏葬茂陵，谓京兆阡。涉慕之，起父冢，表曰原氏阡。阡，墓表也。《水经注》：绛水，出绛山西北，流注于浍。应劭曰：绛水，出绛县西南。【邵注】绛州去长安六百里。
③阮瑀诗：“悲声感路人。”赵曰：诸葛亮亡，人皆野哭。曹植诔：“延首叹息，雨泣交颐。”
④尚德缓刑书，以应天意。庾仲初《吊贾谊文》：“飙风独丧。”《尔雅》：“风从下上曰飘。”
⑤《光武纪注》：大将军营有五部、三校尉，部下有曲，曲有军候一人。《晋书刘牢之传》：领精锐为前锋。精仍锐，精力仍然勇锐也。
⑥《通鉴》：燕梁琛谓苻坚曰：“吴王垂雄略冠世，折冲御侮。”
⑦大树，暗用冯异事，见首卷。

此诗次章云“横行沙漠外”，将军盖能立功边外者。首章则云“封侯意疏阔”，末章又云“大树日萧萧”，是能有功而不伐者，异于边将之邀功生事矣。公特表而出之，以致深惜焉。

张希良曰：诗题不纪姓名，按唐乔潭《裴将军舞剑赋序》：“后元年秋九月，羽林裴公献戎捷于京师，上御花萼楼，大置酒。酒酣，诏将军舞剑，为天下壮观。”赋云：“将军以幽燕劲卒，耀武穷发。俘海夷，虏山羯，振旅阗阗，献功魏阙。”后元年，当是明皇之天宝初载，花萼楼亦其明验，少陵诗中“横行沙漠外”，“匈奴气不骄”等语合。将军，意即裴羽林也。裴名旻，善射，一日斃十一虎，见《唐书李白传》、《太平广记》虎部。又与诗之“舞剑过人绝，鸣弓射兽能者合，存以俟考。王维亦有《赠裴将军》诗云：“腰间宝剑七星文，臂上琱弓百战勋。见说云中檎黠卤，始知天上右将军。”亦与舞剑鸣弓合。又，唐之裴氏，多籍山西，篇中“新阡绛水遥”似亦指裴旻。但《唐书宰相表》裴晏官金吾将军，与武卫将军不合，未知是否也？


赠翰林张四学士蝈

【鹤注】天宝十三载，垍贬卢溪郡司马，旋召还，迁太常卿。题云赠翰林张学士，则在夫贬司马前。诗云“此生任春草，垂老独漂萍”，意是天宝九载自河南归时作。是时未献赋，故诗不及之。梁权道编在十四载，非。《旧唐书张说传》：二子均、垍，皆能文。《唐会要》：玄宗始选朝官有词艺学识者，入居翰林供奉，别旨制诏书敕，犹或分在集贤。开元二十六年，始以翰林供奉改称学士，别建学士院，俾专内命。太常少卿张垍、起居舍人刘光谦等，首居之，而集贤所掌，由是罢息。

翰林逼华盖①，鲸力破沧溟②。天上张公子③，宫中汉客星④。

（首叙翰林张增。逼华盖，其位高。破沧溟，其势大。宰相之子，故云公子。垍，尚公主，故比客星。）

①《唐会要》：翰林院在银台门内，麟德殿西厢重廊之后，学士院在翰林院之南，别户东向。《晋天文志》：“大帝上九星曰华盖，所以蔽覆大帝之座也，盖下九星曰杠，盖之柄也。”《蔡邕传》：“拥华盖而奉皇极。”洙曰：逼，言密迩帝座。
②《海赋》：“鱼则横海之鲸，突兀孤游。”《吴都赋》：“徽鲸背中于群犗。”注：“徽鲸，鱼之有力者。赵曰：破，如宗患所云“乘风破浪”之破。谢朓笺：“沧俱未运，波臣自荡。”
③《汉书》：成帝时童谣曰：“燕燕尾涎涎，张公子，时相见。”帝每微行出，常与张放俱，称富平侯家，故曰张公子。
④《蜀志》：《出师表》：宫中府中，皆为一体。《后汉书》：光武与严光共卧，太史奏：客星犯帝座，甚急。宗懔《荆楚岁时记》：汉武帝令张骞使大夏，寻河源，乘槎经月，而至一处，见一女织，一丈夭牵牛饮河，织女取支机石与骞而还。庾肩吾《江州》诗“汉使俱为客，星槎共逐流”，虞茂《赋昆明池织女石》诗“船疑海槎渡，珠似客星来”，徐陵诗“张星旧在天河上，山来张姓本连天”，俱用此事。【张远注】此乃切张姓而用，旧引严光，与此不切。今按：公《赠太常卿张垍》诗“能事闻重译，嘉谟及远黎”，盖尝奉使于外，故有“宫中汉客星”句耳。《旧唐书》：垍尚宁亲公主，玄宗特加恩宠，许于禁中置内宅，侍为文章。

赋诗拾翠殿①，佐酒望云亭②。紫浩仍兼绾③，黄麻似六经④。内颁金带赤⑤，恩与荔枝青⑥。

（次叙才华宠遇。赋诗二句，居禁地也。紫浩二句，优文翰也。内分二句，多恩眷也。）

①魏文帝诗：“赋诗以写怀。”《两京新记》：大福殿，在麟德殿北。拾翠殿，在大福殿东南。
②《汉高帝本纪》：上置酒沛宫，召故人、父老、子弟佐酒。应劭曰：“助行酒。”《长安志》：大福殿、拾翠殿、西内延嘉殿西北有景福台，台西有望云亭。
③【王沫注】紫浩，谓以紫泥封浩。黄麻，谓写浩词于黄麻纸上，《陇右记》：武都紫水有泥，其色紫而粘，用贡封玺书，故诏诰有紫泥之美。《西京杂记》：汉以武都紫泥为玺室，加绿绨其上。
④《唐会要》：中书以黄、白二麻为纶命重、轻之辩。开元三年十月，始用黄麻纸写诏。上元三年二月，制敕并用黄麻纸。李肇《翰林志》：故事，中书舍人专掌诏诰。开元间，始置学士，大事直出中禁，不由两省。凡制用白麻纸，诏用白藤纸，书用黄麻纸。《东都赋》：“按六经而校德。”【鹤注】制诰本集贤学士领之，今翰林学士得分掌，故云兼绾。写诰词于黄麻，训词谨严如六经。薛苍舒曰：自别置学士院以专掌内命，其后选用益重，而礼遇益亲，至号为内相。凡充其职者无定员，自诸曹尚书，下至校书郎，皆得与选。人院一岁，则迁知制诰班矣。内宴则居宰相之下、一品之上。
⑤《唐书》绯为四品服，浅绯为五品服，并金带，但■数别。
⑥【朱注】《唐书》：贵妃嗜生荔枝，明皇置驿传送。垍尚主，宅在禁中，得与此赐，所谓“恩与荔枝青”也。《海录碎事》载，戎州出绿荔枝，肉熟而皮犹绿。曾子固《荔枝状》云：江家绿，出福州。又色红而有青斑者，名虎皮，亦出福州。荔枝青殆即此类乎。旧注引《杨文公谈苑》“荔枝金带”乃是宋制，且与上句复出。李肇《国史补》：张均兄弟俱在翰林，垍以尚主，独赐珍玩，以夸于均。均曰：“此乃妇翁与女婿，固非天子赐学士也。”

无复随高凤①，空余位聚萤②。此生任春草③，垂老独漂萍④。傥忆山阳会⑤，悲歌在一听⑥。

（末乃自叙，结出赠诗意。不能随凤高鶱，依然聚萤励志耳。春草，叹卑微。漂萍，伤流落。山阳会，望其念旧。听悲歌，讽其汲引。此章四句起，下二段各六句。）

①《诗》：“凤凰鸣矣，于彼高冈。”颜延之《秋胡》诗：“椅梧倾高凤。”
②《晋书》：车胤家贫，不常得油，夏月，以练囊盛数十萤火，照书读。《颜氏家训》：“古人勤学，照雪聚萤。”
③梁元帝诗：“既看春草歇。”
④蔡邕《房桢碑》：“享年垂老。”鲍令晖诗：“流漂萍无根。”
⑤《魏氏春秋》：嵇康寓居河内山阳，与王戎、向秀同游。秀后经康山阳旧居，作《思旧赋》。
⑥《史记项羽纪》：“悲歌慷慨。”《韩非子》：“一听而公会。”


乐游园歌

《英华》题作《晦日贺兰杨长史筵醉歌》。张蜒曰：天宝十载，公献赋，诏试集贤院，为宰相所忌，得参列选序，详诗中“圣朝已知贱士丑”，似当在此岁作。【鹤注】唐以正月晦日、三月三日、九月九日为三令节。德宗时，李泌请废正月晦日，以二月朔为中和节。《汉书》：神爵三年，起乐游苑。注：《三辅黄图》云：在杜陵西北。《长安志》：乐游苑，在京兆万年县南八里，亦曰乐游原。洙曰：《西京记》：乐游园，汉宣帝所立。唐长安中，太平公主于原上置亭游赏。其地四望宽敞，每三月上已、九月重阳，士女戏就此祓禊登高，幄幕云布，车马填塞，虹彩映日，馨香满路，朝士词人赋诗，翌日传于京师。

乐游古园崒森爽①，烟绵碧草萋萋长②。公子华筵势最高③，秦川对酒平如掌④。

（首从宴园叙起。木森、草碧，言近景。秦川如掌，言远景。惟地势高，故一望皆见。）

①崒，山危峻貌，《子虚赋》：“隆崇嵂崒。”森爽，森疏而爽豁也。
②鲍照诗：“岫远云烟绵，谷屈泉靡迄。”江淹《别赋》：“春草碧色。”《楚辞》：“芳草生兮萋萋。”
③公子，指杨长史。《楚辞》：“思公子兮不敢言。”
④《三秦记》：长安正南秦岭，岭根水流为秦川，一名樊川。周王褒诗：“遥遥秦川水。”曹孟德诗：“对酒当歌。”《长安志》：乐游原，居京城之最高，四望宽敞，京城之内，俯视如掌。沈佺期诗：“秦地平如掌。”

长生木瓢示真率①，更调鞍马狂欢赏②。青春波浪芙蓉园③，白日雷霆夹城仗④。阊阖晴开詄荡荡⑤，曲江翠幕排银榜⑥。拂水低回舞袖翻⑦，缘云清切歌声上⑧。

（次记园中景事。酌瓢之后，调马而行，得以尽览诸胜。芙蓉苑、夹城道、曲江池，此明皇游幸之处。仗过门开，翠幕银榜，舞袖歌声，皆园前所闻见者。）

①《杜臆》：《西京杂记》载：上林苑有长生木，盖以木为瓢也。晋稽含有《长生木赋》。《邺中记》：金华殿后，种双长生树，八九月乃生花，花白，子黑，大如橡子，世人谓之长生树。《世说》：王怀祖直以真率，少许便足对人多多许。
②《抱朴子》：马不调造父，不能超千里之迹。谢灵运歌行：“欢赏兮岁易沦。”
③曹植诗：“白日曜青春。”张礼《游城南记》：芙蓉园，在曲江西南，与杏园皆秦宜春下苑地。园内有池，谓之芙蓉池，唐之南苑也。《两京新记》：开元二十年，筑夹城入芙蓉园，自大明宫夹亘罗城复道，经通化门观，以达兴庆宫，次经春明、延喜门，至曲江芙蓉园。
④《易》：“鼓之以雷霆。”
⑤《楚辞》：“倚阊阖而望予。”《汉礼乐志》：“天门开，款荡荡。”《汉书注》：“詄，读如迭。又旧注：“詄，缓也。”于义不切。如淳云：“詄荡荡，天体清坚之状。”亦于詄字无涉。一本作泆，犹云荡泆也。
⑥潘岳《籍田赋》：“翠幕默以云布。”《北史》：姚妄张翠幕绣帘，挂金篆银榜。张正见诗：“银榜映仙宫。”
⑦潘尼诗：“仓卒低回。”张正见诗：“舞袖飘金谷，歌声绕凤台。”
⑧《鲁灵光殿赋》：“缘云上征。”《飞燕外传》：音词舒闲清切。《西京杂记》：高帝令戚夫人作《出塞》《望归》之曲，后宫齐唱，声入云霄。

却忆年年人醉时，只今未醉已先悲。数茎白发那抛得，百罚深杯辞不辞①。圣朝亦知贱士丑②，一物但荷皇天慈③。此身饮罢无归处，独立苍茫自咏诗④

（未乃借酒遣怀。上四叹年衰，下四慨不遇也。朝已见弃，而天犹见怜，假以一饮之缘，其无聊亦甚矣。此章四句起，下两段各八句。）

①《列子》：景公举杯自罚。陈后主诗：“杯深犹恨稀。”
②后汉冯衍《说邓禹书》：“圣朝享尧舜之荣。”扬子曰：“秦之士也贱。”陆机云：“玄冕无丑士。”
③一物，指酒，犹陶公云杯中物。江淹诗：“一物之微，有足悲者。”《楚辞》：“皇天无私阿兮。”
④庾信诗：“苍茫落余晖。”朱异诗：“值塞野之苍茫。”赵注以苍茫为荒寂貌。《杜臆》谓苍茫咏诗，乃勃然得意处，引公诗“苍茫兴有神”为证。今按：上文语涉悲凉，末作发兴语，方见后劲。


同诸公登慈恩寺塔

【鹤注】梁氏编在天宝十三载，不知何据，应在禄山陷京师之前，十载奏赋之后。原注：“时高适、薛据先有作。”《两京新记》：京城东第一街进昌坊慈恩寺，隋无漏寺故地。西院浮屠六级，高三百尺，永徽三年，沙门玄奘所立。《长安志》：慈恩寺在万年县东南八里。

高标跨苍穹①，烈风无时休②。自非旷士怀③，登兹翻百优④。

（首言塔不易登，领起全意。塔高，故凌风。百忧，悯世乱也。）

①《蜀都赋》：“阳鸟回翼乎高标。”《尔雅》：“穹苍苍，天也。”郭璞曰：“天形穹窿，其色苍苍。”丹元子《涉天歌》：“昭昭列象布苍穹。”
②古乐府：“暮秋烈风起。”
③鲍照诗：“安知旷士怀。”
④王粲《登楼赋》：“登兹楼以四望兮，聊暇日以销忧。”此云翻百忧，盖翻其语也。《诗》：“逢此百忧。”

方知象教力①，足可追冥搜②。仰穿龙蛇窟，始出枝撑幽多③。

（此叙登塔之事。象教，建培者。冥搜，登塔者。穿窟出穴，所谓有冥搜也。【卢注】“磴道屈曲，如穿龙蛇之窟。历尽盘错，始出枝撑之幽。）

①王. 《头陀寺碑》：“正法既没，象教凌夷。”注：“象教，言为形象以教人也。”
②孙绰《天台山赋序》：“夫非远寄冥搜，何肯遥想而存之。”谓此塔真可追攀而冥搜也。
③王延寿《鲁灵光殿赋》：“枝撑权丫而斜据。”注：“枝撑，交木也。”黄山谷曰：塔下数级皆枝撑洞黑，出上级乃明。

七星在北户①。河汉声西流②。羲和鞭白日③，少吴行清秋④。秦山忽破碎⑤，泾渭不可求⑥。俯视但一气⑦，焉能辨皇州⑧。

（此记登塔之景。上四，仰观于天，见象纬之逼近。下四，俯视于地，见山川之微渺。总是极摹其高。星河夜景，西流，秋候之象。羲和昼景，鞭日，秋光短促也。忽破碎，谓大小错杂。不可求，谓清浊难分。皇州莫辨，薄暮阴翳矣。）

①《史记天官书》：“北斗七星，所谓璇玑玉衡以齐七政。”《春秋运斗枢》：斗，第一天枢，第二璇，第三玑，第四权，第五衡，第六开阳，第七瑶光。《吴都赋》：“开北户以向日。”
②古诗：“河汉清且浅。”《广雅》：“天河谓之天汉，亦曰河汉。”魏文帝诗：“天汉回西流。”
③《楚辞》：“吾令羲和弭节。”王逸注：“羲和，日驭也。”又：“白日昭只。”
④《月令》：“盂秋之月，其帝少吴。”潘尼诗：“朱明送夏，少吴迎秋。”殷仲文诗：“独有清秋日。”
⑤【朱注】秦山，指终南诸山。《广舆记》：蓝田有秦岭，乃南山之脊。若陇西秦山，与此相去甚远。贾谊《旱云赋》：“正云布而雷动兮，相击冲而破碎。”
⑥《诗》：“泾以渭浊。”鲍照诗：“泾渭不可杂。”【鹤注】泾渭乃关西大川，韦朝宗引渭水入金光门，置漕于西市。
⑦魏文帝诗：“俯视清水波。”《西征赋》：“化一气而甄三才。”
⑧鲍照诗：”表里望皇州。”皇州，帝都也。

回首叫虞舜①，苍梧云正愁②。惜哉瑶他饮，日晏昆仑丘③。黄鹤去不息，哀鸣何所投④。君看随阳雁⑤，各有稻粱谋。

（末乃登塔有感，所谓百忧也。回首二句，思古，以虞舜苍梧比太宗昭陵也。惜哉二句，伤今，以王母瑶池比太真温泉也。【朱注】末以黄鸽哀呜自比，而叹谋生之不若阳雁，此盖优乱之词。此章前二段各四句，后二段各八句。）

①王粲诗：“回首望长安。”《杜诗博议》：高祖号神尧皇帝，太宗受内禅，故以虞舜方之。【朱注】《西京新记》载，兹恩寺浮屠前阶，立太宗《三藏圣教序》碑。回首叫舜，寓意在大宗。旧谓泛思古圣君者，非也。
②《记》：“舜葬于苍梧之野。”《山海经》：“南方苍梧之丘、苍梧之渊，中有九疑山，舜所葬，在长沙零陵界中。《文选注》：《归藏启筮》：“有白云出自苍梧，入于太梁。”谢眺诗：“云去苍梧野。”江总诗：“云愁数处黑。”
③程嘉燧曰：明皇游宴骊山，皆贵妃从幸，故以日晏昆仑讽之。魏文帝诗：“惜哉时不遇。”《列子》：穆王升昆仑之丘，以观黄帝之宫，遂宾于西王母，觞于瑶池之上，乃观日之所入，日行万里。鲍照诗：“夕饮乎瑶池。”《史记张汤传》：“日晏，天子忘食。”
④《韩诗外传》：田饶谓鲁哀公曰：“夫黄鹊一举千里，止君园池，啄君稻粱，君犹贵之，以其从来远也。故臣将去君，黄鹊举矣。”晋《黄鸽曲》：“黄鹄参天飞，半道还哀鸣。”沈约诗：“惊麏去不息。”
⑤《禹贡》：“阳鸟攸居。”注：“随阳之鸟，鸿雁之属。”

三山老人胡氏曰：此诗讥切天宝时事也。秦山忽破碎，喻人君失道也。泾渭不可求，言清浊不分也。焉能辨皇州，伤天下无纲纪文章，而上都亦然也。虞舜苍梧，思古圣君而不可得也。瑶池日晏，谓明皇方耽于淫乐而未已也。贤人君子，多去朝廷，故以黄鹄哀鸣比之。小人贪禄恋位，故以阳雁稻粱刺之。钱谦益曰：高标烈风，登兹百忧，岌岌乎有漂摇析崩之惧，正起兴也。焉能辨皇州，恐长安不可知，所以回首而叫虞舜。苍梧云正愁，犹太白云“长安不见使人愁”也。唐人多以王母喻贵妃。瑶池日晏，言天下将乱，而宴乐不可以为常也。

同时诸公登塔，各有题咏。薛据诗已失传；岑、储两作，风秀熨贴，不愧名家；高达夫出之简净，品格亦自清坚。少陵则格法严整，气象峥嵘，音节悲壮，而俯仰高深之景，盱衡今古之识，感慨身世之怀，莫不曲尽篇中，真足压倒群贤，雄视千古矣。三家结语，未免拘束，致鲜后劲。杜于末幅，另开眼界，独辟思议，力量百倍于人。

岑参诗云：“塔势如涌出，孤高耸天宫。登临出世界，磴道盘虚空。突兀压神州，峥嵘如鬼工。四角碍白日，七层摩苍穹。下窥指高鸟，俯听闻惊风。连山若波涛，奔走似朝东。青松夹驰道，宫观何玲珑。秋色从西来，苍然满关中。五陵北原上，万古青濛濛。净理了可悟，胜因夙所宗。誓将挂冠去，觉道资无穷。”

储光羲诗云，“金祠起真宇，直上青云垂。地静我亦闻，登之秋清时。苍芜宜春苑，片碧昆明池。谁道天汉高，逍遥方在兹。虚形宾大极，携手行翠微。雷雨傍杳冥，鬼神中躨跜。灵变在倏忽，莫能穷天涯。冠上阊阖开，履下鸿雁飞。宫室低逦迆，群山小参差。俯仰宇宙空，庶几了义归。崱■非大厦，久居亦以危。”

高适诗云：“香界泯群有，浮图岂诸相。登临骇孤高，披拂欣大壮。言是羽翼生，回出虚空上。顿疑身世别，乃觉形神王。宫阙皆户前，山河尽檐向。秋风昨夜至，秦塞多清旷。千里何苍苍，五陵郁相望。盛时惭阮步，末宦知周防。输效独无因，斯焉可游放。”


投简咸华两县诸子

【鹤云】梁氏编在上元二年成都作，盖以“成”为“成都”，“华”为“华阳。”《唐志》：成都、华阳两县为附郭，乃次赤。按：诗云长安苦寒，又言南山之豆，东门之瓜，皆长安京兆事。其云“故旧礼数绝”，又云“弃掷与时异”，当是天宝十年，召试后，送隶有司参选时作。成华当作咸华，盖咸阳、华原二县也。

赤县官曹拥才杰①，软裘快马当冰雪。长安苦寒谁独悲，杜陵野老骨欲折②。

（首段，有慨身世。惟少年得志，故老成落魄。自称杜陵野老，诗作于长安，明矣。赤县官曹，本谓长安贵人，不指两县诸子。盖投简诸子者，另有其人也。朱注误认两县为赤县，故有畿县之疑。《正异》不知长安即赤县，故欲改为长夜。总错在侍题“成”、“华”二字耳。）

①《元和郡县志》：大唐具有赤、畿、望、紧上、中、下六等之差，京都所治为赤具，京之旁邑为畿县。曹植赋：“在官曹之典列。”沈约诗：“吏部信才杰。”
②《前汉地理志》：杜陵属长安，古杜伯国，宣帝葬此，因曰杜陵。《长安志》：杜陵，今在奉先城东南二十五里。《后汉李固传》：霍光忧愧发愤，悔之骨折。

南山豆苗早荒秽①，青门瓜地新冻裂②。乡里儿童项领成③，朝廷故旧礼数绝④。自然弃掷与时异，况乃疏顽临事拙⑤。饥卧动即向一旬⑥，敝衣何啻联百结⑦。君不见空墙日色晚⑧，此老无声泪垂血⑨。

（此自述饥寒之状。《杜臆》：乡里后辈，挟势骄人，固不足责；乃故旧在朝，而礼数亦绝，尚何望乎？疏懒在性，公之致贫在此，公之立品亦在此。又曰：闒冗尊显，贤哲弃遗，则时事可知。无声泣血，伤已而并优世矣。此章上四句，下八句。）

①《汉书杨恽传》：“田彼南山，芜秽不治，种一顷豆，落而为箕。”
②青门瓜，注别见。傅玄诗：“冬寒地为裂。”
③乡里小儿，出陶潜传。《诗》：“四牡项领。”注“项，大也。四牡者，人所驾。”今但养大其领，不肯为用。《后汉吕强传》：“群邪项领，膏唇拭舌。”注：“自恣也。”
④任昉《哭范仆射》诗：“生平礼数绝。”
⑤稽康书：“匪降自天，实由疏顽。”
⑥饥卧，暗用袁安卧雪事。
⑦王隐《晋书》：董威辇，拾残缯结为衣，号曰百结。
⑧张协诗：“青苔依空墙。”
⑨蔡琰《胡笳》：“哭无声兮气将咽。”又曰：“十拍悲深兮泪成血。”卢世..曰：投简中，入乡里儿童数语，意觉不平。然是一片真气激出，不能隐忍，不宜隐忍者也。岂许暖暧昧昧假敦厚辈所敢望其边际，故曰“诗可以怨。”


杜位宅守岁

【鹤注】诗云“四十明朝过”，则是天宝十载为四十岁。《唐书世系表》：杜位出襄阳房，为考功郎中、湖州刺史。《困学纪闻》：位，李林甫诸婿也。《年谱》：天宝十载，林甫方在相位，盏簪、列炬，其炙手之徒与？公集有《寄杜位》侍，题下原注：“位京中宅，近西曲江。”

守岁阿戎家①，椒盘已颂花②。盍簪喧枥马③，列炬散林鸦④。四十明朝过⑤，飞腾暮景斜⑥。谁能更拘束⑦，烂醉是生涯⑧。

（上四，守岁之事。下四，岁终有感。赵汸云：椒盘颂花，位宅设宴。喧马、散鸦，言会同者骑从之盛。又云：公年四十，进《三大礼赋》，明皇命待制集贤院，而未尝授官。此诗除夕所赋。后四句，感慨豪纵，读之可想公之为人。【顾注】公目击附势之徒，见位而伛偻俯仰，不胜拘束，故言不能效此拘束之态，惟有烂醉是吾生涯而已。）

①唐太宗有《守岁》诗：“冬尽今宵促，年开明日长。”孟浩然诗：“守岁接清筵。”则知除夜守岁，唐时风俗然也。《通鉴注》：晋宋间，人多呼弟为阿戎。《宋书》：谢惠连初不为父所知，族兄灵运曰：“阿戎才悟如此，而何作常儿遇之？”【朱注】《南史》：齐王思远，小字阿戎，王晏从弟也，明帝废立，尝规切晏。及晏拜骠骑，谓思远兄思微曰：“隆昌之际，阿戎劝吾自裁，若如其言，岂得有今日？”思远曰：“如阿戎所见，尚未晚也。”诗用阿戎，盖出此耳。胡严曰：阿戎，注家改为阿咸，不知阿咸乃叔侄事，与兄弟不相当。东坡与子由诗“欲唤阿咸来守岁，林乌枥马正喧哗”，亦一时误用耳，不必据以为证。
②崔寔《四民月令》：过腊一日，谓之小岁，拜贺君亲，进椒酒，从小起。后世率于正月一日，以盘进椒，饮酒则撮置酒中，号椒盘焉。《晋书》：刘臻妻陈氏，元旦献椒花颂曰：“标美灵葩。爰采爰献。”
③《易豫》九四爻：“勿疑朋盍簪。”王弼解盍为合，解答为速，盖因古冠有奔，不谓之眷耳。《程传》则解答为聚，所以聚髮也。此诗盖簪对列炬，取朋友聚合之义，直作冠簪说矣，阴铿诗：“亭嘶背枥马。”
④沈佺期侍：“岁炬常燃桂。”炬，烛火也。
⑤《记》：“四十曰强仕。”【顾注】言四十自明朝而过，则是年正四十也。
⑥夏侯湛《抵疑》：今吾子攀其飞腾之势，挂其羽翼之未。李尤诗：“年岁晚暮日已斜。”
⑦任昉诗：“拘束名教里。”
⑧《庄子》：“吾生也有涯。”


敬赠郑谏议十韵

【鹤注】此当是天宝十载奏赋后作，故有求颜阖、厌祢衡之句。梁氏编在十一载为是。谏议大夫，起于后汉。韦彪疏曰：谏议之职，应用公直之士。是也。《续通典》：武后龙朔二年改为正谏大夫，开元以来仍复，凡四人，属门下省。

谏官非不达①，诗义早知名②。破的由来事③，先锋孰敢争④。思飘云物外⑤，律中鬼神惊⑥。毫髮无遗憾，波澜独老成⑦。

（此赞郑诗才。诗义知名，乃通节之纲。破的，如射之中。先锋，如战之勇。云物外，言思穷高远。鬼神惊，言巧夺化工。洙曰：曲尽物理，故无遗憾，才气浩瀚，故有波澜。）

①首言谏官虽达，其知名实以诗重耳。谏官二字，写萧望之疏。唐太宗诏：“每宰相入内，平章大计，必使谏官随人，与闻政事。”
②《诗序》：“诗有六义。”庾信《枯树赋》：“海内知名。”
③《世说》：王长史曰：“我往辄破的胜我。”庾翼谓谢尚曰：“卿若破的，当以鼓吹相赏。”《易传》：“其所由来者渐矣。”谢灵运诗：“由来事不同。”
④《蜀志》：曹公使关羽为先锋。《史记张良传》：“慎毋与楚争锋。”
⑤《左传》：“必书云物。”
⑥王褒《四子讲德论》：“转运中律。”《诗序》：“动天地，感鬼神，莫近于诗。”
⑦鲍照诗：“毫髮一为瑕。”《文赋》：“恒遗恨以终篇。”《尔雅》：“大波为澜，小波为沦。”鹤曰：陆机《文赋》：“或沿波而讨源，或龙见而鸟澜。”波澜二字本此。又诗：“翻覆若波澜。”曹植《魏武帝诔》：“谋过老成。”毫髮无憾，谓字句斟酌；波澜老成，谓通篇结构，包大小而言。

野人宁得所①，天意薄浮生②。多病休儒服③，冥搜信客旌④。筑居仙缥缈⑤，旅食岁峥嵘⑥。使者求颜阖⑦，诸公厌祢衡⑧。

（此自叙沦落。野人失所，因浮生命薄也。下六，皆失所之状。不修儒服，而但任客旌，则行踪难定矣。卜居无地，而旅食多年，则谋生不给矣。求贤有诏，而当事忌才，则抱志莫伸矣。【鹤注】使者二句，指召试不遇言。）

①《说苑》：“苟可而行，谓之野人。”《汉主父偃传》：“彼人人喜得所。”
②《息夫躬传》：“民心悦而天意得矣。”《庄子》：“其生也若浮。”
③庾信诗，“茂陵忽多病。”《庄子》：鲁少儒，哀公曰：“举国儒服。”
④冥搜，谓搜寻幽胜。
⑤谢灵运诗：“蹑险筑幽居。”《海赋》：“群仙缥缈，餐玉清涯。”
⑥峥嵘，谓年齿日高。《舞鹤赋》：“峥嵘而愁暮。”
⑦《庄子》：鲁君闻颜圃，得道之士也，使人以币先焉。阖对曰：“恐听误，而遗使者罪，不若审之。”使者还反审之，复求之，则不得已。
⑧《后汉书》：祢衡气刚做，好矫时慢物。曹操怀忿，以才名不欲杀之，送刘表。表不能容，以江夏太守黄祖性卞急，送衡与之，为所杀。《史记主父僵传》：上不召，留久，诸公宾客多厌之。

将期一诺重①，歘使寸心倾②，君见途穷哭，宜忧阮步兵③。

（末望谏议之汲引也。期诺于人，而此心先倾，求援急也。途穷之哭，公盖大声疾呼矣。此章前二段各八句，后段四句收。）

①一诺，注见首卷。
②郑氏曰：歘，暴起也。吴迈远诗：“寸心从此弹。”沈约《齐太尉王俭碑铭》：“倾方寸以奉国。”
③《阮籍传》：籍率意命驾，不由径路，车迹所穷，辄恸哭而返。闻步兵厨人善酿，有贮酒三百斜，乃求为步兵校尉。

王嗣奭曰：他人赠谏议，必用伏蒲、廷诤等语，公则止赞其诗词，盖自李林甫为相，谏诤路绝，故不作虚辞以谀人，此其立言有法也。

葛常之《韵语阳秋》曰：诗人赞美同志诗篇，多比珠玑壁玉、锦绣花草之类，至杜公，岂肯作此陈腐语那。如《寄岑参》诗云“意惬关飞动，篇终接混茫”，《夜听许十诵诗》云“精微穿溟涬，飞动摧霹雳”，《赠卢琚》诗云“藻翰唯牵率，湖山合动摇”，《赠谏议》诗云“毫髮无遗恨，波澜独老成”，《寄李白》诗云“笔落惊风雨，诗成泣鬼神”，《赠高适》诗云“美名人不及，佳句法如何”，皆惊人语也。视余子，其神芝之与腐菌哉。



兵车行

《杜臆》：旧注谓明皇用兵吐蕃，民苦行役而作，是也。此当作于天宝中年。《周礼》有兵车之会。

车辚辚，马萧萧，行人弓箭各在腰①。耶娘妻子走相送②，尘埃不见咸阳桥②。牵衣顿足拦道哭④，哭声直上干云霄⑤。

（首段，叙送别悲楚之状，乃纪事；下二段，述征夫苦役之情，乃纪言。辚辚，众车之声。萧萧，鸣不喧哗。行人，行役之人。）

①《诗》：“有车辚辚。”又：“萧萧马鸣。”又：“行人彭彭。”《搜神记》：李楚宾带弓箭游猎。
②古乐府：“不闻耶娘哭子声，但闻黄河流水鸣溅溅。”魏文帝诗：“妻子牵衣袂。”
③《楚辞》：“蒙世俗之尘埃。”【钱笺】尘埃不见，言出师之盛。《元和郡县志》：便桥，在咸阳县西南十里，以与便门相对，因名，汉武帝造。中渭桥，在咸阳县东南二十里，本名横桥，秦始皇造。皆架渭水。《一统志》：便桥，唐时名咸阳桥。
④何逊诗：“儿女牵衣位。”《国策》：张仪说秦，顿足徒裼。《酷吏传》：路温舒顿足而叹。
⑤《北山移文》：“干云霄而直上。”

道旁过者问行人①，行人但云点行频②。或从十五北防河③，便至四十西营田④。去时里正与裹头，归来头白还戍边⑤。边庭流血成海水⑥，武皇开边意未已⑦。君不闻，汉家山东二百州⑧，干村万落生荆杞⑨。纵有健妇把锄犁⑩，禾生陇亩无东西(11)。况复秦兵耐苦战，被驱不异犬与鸡(12)。

（次提过者行人，设为问答，而以“君不闻”数语作收应。曰防河、曰营田、曰戍边，所谓点行频也。开边未已，讥当日之穷兵。至于村落萧条，夫征妇耕，则民不聊生可知。本言秦兵，而兼及山东，见无地不行役矣。）

①古乐府词：“观者盈道旁。”
②师氏曰：点行，汉史谓之更行，以丁籍点照上下，更换差役。
③【钱笺】《旧唐书》：开元十五年十二月，制以吐蕃为边害，令陇右道及诸军团兵五万六千人，河西及诸军围兵四万人，又征关中兵万人，集临洮，朔方兵万人集会州，防秋，至冬初无寇而罢。是时，吐蕃侵扰河右，故曰防河也。
④《唐食货志》：开军府以捍要冲，因隙地以置营田，有警则以军若夫千人助役。《杜臆》：营田，乃戍卒备吐蕃者。
⑤《韩非子》：里正与伍老。《海录碎事》：唐制，凡百户为一里，里置正一人。《二仪实录》：古以皂罗三尺裹头，曰头巾，周武帝裁为襆头。鲍氏曰：时老幼俱战亡，又括乡里之少小者，故里正为之裹头揖甲也。韩驹曰：归来头已白，又屯戍边疆，言役使无已时也。《史记》：中国扰乱，诸秦所徙戍边者皆复去。
⑥《后汉书》：“卧鼓边庭。”《史记蔡泽传》：“流血成川。”《杜臆》：《唐鉴》：天宝六载，帝欲使王忠嗣攻吐蕃石堡城，忠嗣上言：石堡险固，非杀数万人不能克。帝不快。董延光自请取石堡，帝命忠嗣分兵助之，不克。八载，帝使哥舒翰攻拔之，士卒死者数万，故有“边城流血”等语。
⑦【钱笺】唐人诗称明皇多云武皇，王昌龄“白马金鞍从武皇’，韦应物“少事武皇帝”，公亦云“武帝旌旗在眼中”也。班固曰：武帝广开三边。谢灵运诗：“辞殚意未已。”
⑧《汉书》：汉家自有制度。黄希曰：古所谓山东，即今之河北晋地是也。今所谓山东，古之齐地，青齐是也。阎若豫曰：此谓华山以东，不指泰山之东，亦不指太行之东。秦时，河山以东，强国六，皆山东地。《十道四蕃志》：关以东七道，凡二百一十六州。《杜臆》云：隋得天下，改郡为州，唐又改州为郡，凡一百九十二郡。曰州，仍旧名也，曰二百州，已尽天下矣。阎若璩曰：旧注云，山东者，太行山之东，非也。《通鉴》：秦孝公时，河山以东，强国六。胡三省注云：河自龙门上口，南抵华阴而东流，秦国在河之西。山自鸟鼠同穴，连延为长安南山，至于太华，秦国在山之西。韩、魏、赵、齐、楚、燕六国，皆在河山以东。又考：贾谊所谓建武关、函谷、临晋关者，大抵为备山东诸侯。可见自秦之外，皆谓之山东矣。
⑨《世说》：陆士衡入洛，次河南惬师逆旅。妪曰：“此东数十里无村落。”阮藉诗：“堂上生荆杞。”【邵注】兵乱地荒，尽生荆棘拘杞。
⑩王彦辅曰：健妇耕，则夫远征可知。古乐府：“健妇持门户，亦胜一丈夫。”王粲诗：“不能效沮溺，相随把锄犁。”
(11)《史记》：“项羽起陇亩之中。”师氏曰：疆竭不修，故东西莫辨。《史记正义》：“南北为阡，东西为陌。”
(12)《杜臆》：秦兵，即关中之兵，正此时点行者。因坚劲耐战，故驱之尤迫。今驱负来者为兵，直弃之耳，与犬鸡何异。《孔丛子》：秦兵将至。骆宾王诗：“龙庭但苦战。”《左传》：“行出犬鸡。”

长者虽有问①，役夫敢伸恨②？且如今年冬，未休关西卒③。县官急索租④，租税从何出⑤？信知生男恶，反是生女好⑥。生女犹得嫁比邻⑦，生男埋没随百草⑧。君不见，青海头⑨，古来自骨无人收⑩。新鬼烦冤旧鬼哭，天阴雨湿声嗽嗽(11)。

（再提长者役夫，申明问答，而以“君不见”数语作总结。未休戍卒，应上开边未已。租税何出，应上村落荆杞。生男四语，因前爷娘妻子送别，而为此永诀之词，青海鬼哭，则驱民锋镐之祸，至此极矣。此章是一头两脚体，下面两扇各有起结，各换四韵，各十四句，条理秩然，而善于曲折变化，故从来读者不觉耳。）

①《曲礼》：长者问，不辞让而对，非礼也。
②《左传》：“呼役夫。”
③戴暠诗：“召募取关西。”【鹤注】《通鉴》：天宝九载冬十二月，关西游奕使王难得击吐蕃，克五城，拔树敦城。
④《汉食货志》：县官当衣租食税而已。《史记索隐》：谓国家为县官者，畿内县即国都，王者官天下，故曰官也。
⑤《严助传》：租税之收，足以给乘舆之御。【朱注】名隶征伐，则当免其租税矣。今以远戍之身，复督其家之输赋，岂可得哉。与健妇锄犁二语相应。
⑥陈琳诗：“生男慎莫举，生女哺用脯。”汉卫皇后歌，“生男无喜，生女无怒。”
⑦孔融书：“州里比邻，知之最早。”《周礼族师》：“五家为比。”又《遂人》：“五家为邻。”
⑧庾信《哀江南赋》：“身名埋没。”江淹诗：“零落被百草。”
⑨《哥舒翰传》：筑神威军于青海上，吐蕃至，攻破之。又筑城于龙驹岛，以人二千戍之，由是吐蕾不敢近青海。《水经注》：金城郡南有湟水，出塞外，又东南经卑禾羌海，世谓之青海。《旧唐书》：吐谷浑有青海，周回八九百里。高宗龙朔三年，为吐著所并。仪凤中，李敬玄与吐著战，败于青海。开元中，王君■、张景顺、张忠亮、崔希逸、皇甫维明、王忠嗣，先后破吐蕃，皆在青海西。
⑩梁横吹曲：“尸丧狭谷中，白骨无人收。”
(11)《左传》：夏父弗忌曰：“吾见新鬼大，故鬼小。”鲍照诗：“烦冤荒陇侧。”后汉陈宠为大守，洛阳城每阴雨，常有哭声。晋歌曲：天阴不作雨。汉乐府：“呜声何啾啾。”【周注】啾啾，犹言卿卿，呜咽声也。

单复曰：此为明皇用兵吐蕃而作，故托汉武以讽，其辞可哀也。先言人哭，后言鬼哭，中言内郡调弊，民不聊生，此安史之乱所由起也。吁！为人君而有穷兵黩武之心者，亦当为之侧然兴悯，惕然知戒矣。

王道俊《杜诗博议》：王深父云：时方用兵吐蕃，故托汉武事为刺，此说是也，黄鹤谓天宝十载，鲜于仲通丧师沪南，制大募兵击南诏，人莫肯应，杨国忠遣御史分道捕人，连枷送诣军前，故有“牵衣顿足”等语。按：明皇季年，穷兵吐蕃，征戍驿骚，内郡几遍，当时点行愁怨者不独征南一役，故公托为征夫自诉之词，以讥切之。若云惧杨国忠贵盛而诡其词于关西，则尤不然。大白《古风》云：“渡泸及五月，将赴云南征。怯卒非壮士，南方难远行。长号别严亲，日月惨光晶。位尽继以血，心摧两无声。”已明刺之矣，太白胡独不畏国忠耶？

蔡宽大曰：齐梁以来，文士喜为乐府词，往往失其命题本意。《乌生八九子》但咏乌，《雉朝飞》但咏雉，《鸡鸣高树颠》但咏鸡，大抵类此。甚有并其题而失之者，如《相府莲》讹为《想夫怜》，《杨婆儿》讹为《杨叛儿》之类是也。虽李太白亦不免此。唯老杜《兵车行》、《悲青权》、《无家别》等篇，皆因时事，自出己意立题，略不更蹈前人陈迹，真豪杰也。

海宁周甸曰：少陵值唐运中衰，其音响节奏，骎骎变《风》、变《雅》，与《骚》同功。唐非无诗，求能仰窥圣作，稗益世教，如少陵者，鲜矣。

胡应磷曰：六朝七言古诗，通章尚用平韵转声，七字成句，读未大畅。至于唐人，韵则平仄互换，句则三五错综，而又加以开因，传以神情，宏以风藻，七言之体，至是大备矣，又曰：少陵不效四言，不仿《离骚》，不用乐府旧题，是此老胸中壁立处。然风骚、乐府遗意，杜往往得之，太白以《百忧》等篇拟风雅，《鸣皋》等作拟《离骚》，俱相去悬远。乐府奇伟，高出六朝，古质不如两汉，较输杜一筹也。又云：乐府则大白擅奇古今，少陵嗣迹风雅，《蜀道难》、《远别离》等篇，出鬼入神，倘恍莫测；《兵车行》、《新婚别》等作，述情陈事，恳例如见。张王欲以拙胜，所谓差之厘毫；温李欲以巧胜，所谓谬以千里。


前出塞九首

《杜臆》：《前出塞》云赴交河，《后出塞》云赴蓟门，明是两路出关。考唐之交河，在伊川西七百里。当是天宝间，哥舒翰征吐蕃时事，诗亦当作于此时，非追作也。张蜒注：单复编在开元二十八年，黄鹤以为乾元时，思天宝间事而作，今依范编在天宝年间。《晋乐志》：《出塞》、《入塞》曲，李廷年造。胡夏客曰：前后出塞诗题，不言出师而言出塞，师出无名，为国讳也，可为诗家命题之怯。当时初作九首，单名出塞，及后来再作五首，故加前后字以分别之。旧注见题中前后字，遂疑同时之作，误矣。

戚戚去故里①，悠悠赴交河②。公家有程期③，亡命婴祸罗④。君已富土境⑤，开边一何多⑥。弃绝父母恩⑦，吞声行负戈⑧。

（首章，叙初发时辞别室家之情。【张綖庄】前四叙事，见在下者之率义，后四叙情，见在上者之不仁。盖富土开边，事之可已，弃绝亲恩，人之大情，为人上者亦独何心哉。《杜臆》：已富而又开边，乃讽刺语，亦国家安危所系。此下诸章，皆代为从军者之言。）

①《楚辞》：“居戚戚而不可解。”颜延之诗：“去国还故里。”
②《诗》：“悠悠南行。”【鹤注】西川交河郡，在唐陇右道，郡亦有交河县。自县二百七十里至北庭都护府城，备吐蕾之处也。
③《司马迁传》：赴公家之难。陈琳诗：“官作自有程。”洙曰：程限，期会也。
④《史记，张耳传》：“张耳常亡命游外黄。”《汉书》：“窦荣亡命山林。”颜师古注：“命，名也，谓脱其名籍而逃亡也，【卢注】开元中，析冲未停，兵有定籍，不似召募无稽可以逃脱，故曰“亡命婴祸罗。”嵇康诗：“坎凛趣世务，常恐婴祸罗。”
⑤陆机《五等诸侯论》：“境土逾溢。”
⑥《汉书严助传》：是时武帝好征伐，四夷开置边郡。王融《策秀才文》：“选将开边。”
⑦《说苑》：丧制三年，所以报父母之恩。
⑧鲍照诗：“吞声踯躅不敢言。”陆机《从军行》：“朝食不免胃，夕息常负戈。”卢元昌曰：此拈开边，为诸章眼目。自开元十五年王君霎启衅，后张忠亮破吐蕃于渴谷，拔其大莫门城。杜宾客破吐蕃于祁连城下。十七年，张守素破西南蛮，拔昆明及盐城，王祎破吐蕃于石堡城。十八年，乌承玭破奚、契丹于捺禄山。二十年以后，虽吐蕃又款，至赤岭之碑仆，衅端又开，与奚、契丹交构不已，此皆开边之祸也。


其二

出门日已远①，不受徒旅欺②。骨肉恩岂断③，男儿死无时④。走马脱辔头⑤，手中挑青丝⑥。捷下万仞冈⑦，俯身试搴旗⑧。

（二章，叙在道时，轻生自奋之语。上四意决，下截气猛。军伍习熟，不受欺于徒侣矣。生死无时，不暇计及骨肉矣。脱辔而挑起青丝，下冈而学试搴旗，言时时蹈危地也。《杜臆》：前言弃绝父母恩，此云骨肉恩岂断，乃徘徊辗转之意。）

①左思诗：“出门无通路。”古诗：“相去日已远。”
②颜延之诗：“改服饬徒旅。”
③《记》：骨肉之亲，无绝也。
④陈琳诗：“男儿宁当格斗死。”死无时，时时可死也。
⑤曹植诗：“走马长揪间。”乐府《木兰诗》：“南市买辔头。”
⑥梁简文帝诗：“宛转青丝鞚。”注：“青丝，马鞚也。”
⑦左思诗：“振衣干仞冈。”何承天诗：“深谷万仞。”
⑧曹植诗：“俯身散马蹄。”李陵书：“斩将搴旗。”瓒云：“拔取曰搴。”


其三

磨刀呜咽水①，水赤刃伤手②。欲轻肠断声③，心绪乱已久④。丈夫誓许国⑤，愤惋复何有⑥。功名图麒麟⑦，战骨当速朽⑧。

（三章，中道伤心，而为自解之词。水声触耳，不觉心乱而手伤，二句乃申上语。后作意外之想以自宽也。《杜臆》：前四，化用《陇头歌》，极炉锤之妙。）

①《韩诗外传》：“晏子左手持头，右手磨刀。”蔡琰《胡笳曲》：“夜闻陇水兮声呜咽。”《辛氏三秦记》：陇山顶有泉，清水四注，东望秦川如四五里。俗歌：“陇头流水，鸣声幽咽。遥望秦川，肝肠欲绝。”
②《博物志》：江河水赤，名曰泣血。《老子》：“夫代大匠斫者，鲜有不伤手矣。”
③鲍照诗：“行子心肠断。”
④孙万寿诗：“心绪乱如丝。”
⑤戴嵩诗：“丈夫意气本自然。”孔稚珪诗：“本持许国志，况复武功彰。”
⑥《吴越春秋》：越王夫人歌：“情愤惋兮谁讥。”
⑦《后汉邓禹传》：“垂功名于竹帛。”《汉书苏武传》：甘露三年，上思股肱之美，图画大将军霍光等一十八人于麒麟阁。张宴曰：武帝获麒麟时作。
⑧《记》：“死欲速朽。”


其四

送徒既有长①，远戍亦有身②。生死向前去，不劳吏怒瞋③。路逢相识人④，附书与六亲⑤。哀哉两决绝⑥，不复同苦辛⑦。

（四章，在途驱迫而叹也。上四，伤一身之见陵。下四，痛六亲之不见。远戍亦有身，此被徒长呵斥，而作自怜语。《杜臆》：初出门则父母难割，在途久则遍想六亲，此人情也。哀哉两语，即书中之意。孤身远戍，欲同苦辛而不可得，语更惨戚。）

①《史记》：高祖以亭长为县送徒骊山。
②阴铿诗：“远戍唯闻鼓，寒山但见松。”
③吏，即送徒之长。鲍照诗：“呵辱吏见侵。”《颜氏家训》：“房文烈未尝怒瞋。”
④古诗：“道逢乡里人。”
⑤贾谊策：“以奉六亲。”注：“六亲，父母兄弟妻子。”《前汉礼乐志》：六亲和睦。注：父子、兄弟、姑姊、甥舅、婚媾、姻娅。
⑥陶潜诗：“哀哉亦可伤。”《庄子》：“流遁之志，决绝之行。卓文君《白头吟》：“闻君有两意，故来相决绝。”
⑦曹植诗：“仓卒骨肉情，能不怀苦辛。”


其五

迢迢万里余①，领我赴三军②。军中异苦乐③，主将宁尽闻④。隔河见胡骑，倏忽数百群⑤。我始为奴仆⑥，几时树功勋⑦。

（五章，初到军中而叹也。上四伤主将之寡恩，下四慨立功之无日。曰几时树勋，则麒麟之愿难必矣。）

①谢灵运诗：“迢迢万里帆。”古诗：“相去万余里。”
②《左传》：“作三军。”
③王粲诗：“从军有苦乐。”
④《六韬》后汉注：“主将龙韬。”
⑤庾信诗：“嘶马隔河闻。”《史记》：李敢直贯胡骑。吴均诗：“胡骑欲成群。”左思诗：“倏忽数百敌。”
⑥《公孙弘传赞》：“卫青奋于奴仆。”胡夏客曰：封常清始为高仙芝傔，后代仙芝为节度使，同开边拓境。此亦起于奴仆者。
⑦谢灵运诗：“我行讵几时。”《扬子法言》：“人道交，功勋成。”杨炯诗：”丈夫皆有志，会见立功勋。”《后出塞》云“重高勋”，即树功勋意也。钱引《通鉴》“百姓有勋者，免征役”，不合。


其六

挽弓当挽强①，用箭当用长。射人先射马②，擒贼先擒王。杀人亦有限，立国自有疆③。苟能制侵陵④，岂在多杀伤⑤。

（六章，为当时黩武而叹也。【张綖注】章意只在擒王一句，上三句皆引兴语，下四句申明不必滥杀之故。上半叠用成语，擒王则众自降，即所谓“歼厥渠魁，胁从罔治”者。《杜臆》：他人有前四句，必无后四句，兼此八句，方是仁者无敌之师，三代而下，谁复领此。论兵迈古风，此者盖自道也。）

①《周国策》：“长兵在前，强弩在后。”《苏秦传》：“天下强弓劲弩，皆从韩出。”《周勃传》：“材官引强。”【孟注】“如今挽强司马。”
②《左传》：乐伯左射马而右射人。
③《书》：“不愆于六伐七伐，乃止齐焉”，所谓杀人有限也。马援立铜柱为界，所谓列国有疆也。
④《史记》：炎帝欲侵陵诸侯。
⑤又：李陵杀伤万余人。黄生曰：前四语，似谣似谚，最是乐府妙境。又曰：战阵多杀伤，始自秦人，盖以首级论功，前代无是也。至出塞之举，则始于汉武帝，当时卫、霍虽屡胜，然士卒大半物故矣。明皇不恤其民，而远慕秦皇、汉武，此诗托讽良深。


其七

驱马天雨雪，军行入高山①。径危抱寒石②，指落曾冰间③。已去汉月远④，何时筑城还⑤？浮云暮南征⑥，可望不可攀⑦。

（七章，为戍边筑城而叹也。上四，述严寒之苦。下四，叙思归之情。【唐注】哥舒翰尝筑城青海，疑于冬月行师，故为军士苦寒之吟。

①《诗》：“驱马悠悠。”又：“雨雪靠靠。”又：“高山仰止。”
②梁简文帝赋：“既浪激而沙游，亦苔生而径危。”
③《前汉蒯通传》：“会大寒，士卒坠指者什二三。”王逸《楚辞注》：“北方常寒，其冰重累。”
④张正见《昭君词》：“霜楼明汉月。”
⑤《史记蒙恬传》：秦已并天下，使蒙恬将三十万众筑长城。天宝中，哥舒翰屡筑军城，备吐蕃。
⑥乐府《古八变歌》：“浮云多暮色。”《楚辞》：“泊吾南征兮。”
⑦孙摆诗：“可望不可寻。”


其八

单于寇我垒①，百里风尘昏②。雄剑四五动③，彼军为我奔。虏其名王归④，系颈授辕门⑤。潜身备行列⑥，一胜何足论⑦。

（八章，见其有敌忾之勇。上四言临敌制胜，下欲扫净边氛，即擒王意也。剑动寇奔，此军士之获胜，乃其意必欲尽空幕南之庭而后快，一胜又何足论乎。此写猛气雄心，跃跃欲动。【卢注】潜身备行列，如独坐树下之冯异。一胜何足论，如八战八克之吴汉。）

①《杜臆》：单于，借用汉事。自外侵内曰寇。《说文》：“垒，军壁也。”
②庾信诗：“风尘千里昏。”
③《烈士传》：楚王夫人，常纳凉而抱铁柱，心有所感，遂怀孕，后产一铁。楚王命镇铘铸此为双剑，三年乃成剑，一雌一雄。《越绝书》：楚王作铁剑三枚，晋、郑闻而求之不得，兴师围楚，三年不解。楚引太阿之剑，登城而麾之，三军破败，士卒迷惑，流血千里。【张綖注】开元中，河西将宋青春，每战运剑大呼，执馘而旋，未尝中锋镐。后获吐蕃主帅，问之，曰：“常见青龙突阵而来，兵刃所及，如及铜铁，以为神助也。”始知剑之异。公“雄剑”二句，兼用此事。魏文帝诗：“一发连四五。”
④【钱笺】开元二十二年，契丹及奚连年为边患，张守珪使人诱杀其王屈刺，及其大臣可突干，传首东都，枭于天津桥之南。所谓虏其名王也。《汉书》：卫青、霍去病，虏名王贵人以百数。注：“名王，谓有大名以别于诸小王也。”
⑤《史高帝纪》：秦王子婴，系颈以组。《周礼》：设车宫辕门。《史记》：项羽召见诸侯，将入辕门。张晏曰：军行以车为阵，辕必相向为门。
⑥《说苑》：楚庄王伐陈，吴救之，左史倚相曰：“吴兵夜至，何不行列鼓出待之？”
⑦《吕氏春秋》：“武王一胜而王天下。”


其九

从军十年余①，能无分寸功②。众人贵苛得③，欲语羞雷同④。中原有斗争⑤，况在狄与戎⑥。丈夫四方志⑦，安可辞固穷⑧。

（九章，为冒功邀赏者发。上云贵苟得，见边将营私之弊，下云志四方，见军士报国之忠。十载从戎，何啻一胜？乃有功不伐，穷且益坚，此军伍而有纯臣之节矣。卢注：冒功苟得，凡滥杀无辜，掩败为捷及攘夺人功，皆是。当时如高仙芝、崔嘉逸之徒，往往蹈此。若争功而斗，则中原且不自安，况能远征戎狄乎，见志在天下者，不为一身计也。昔廉颇欲辱蔺相如，相如避之，曰：“吾所以为此者，先国家之急而后私仇也。”意正相同。旧说：中原而有斗争，则与外夷无异，况能责及戎狄乎。）

①曹植诗：“从军度函谷。”又：“君行逾十年。”
②《苏秦传》：“无有分寸之功。”
③《荀子》：“名不贵苟得。”《淮南子》：“计功而受赏，不为苟得。”
④《记》：“毋雷同。”注：“雷之发声，物无不同时应者。”
⑤《左传》：“战于中原。”《吕氏春秋》：“喜怒斗争，反为用矣。”
⑥《记》：“西方曰戎，北方曰狄。”
⑦《左传》：姜氏谓公子曰：“子有四方之志。”
⑧张协诗：“君子守固穷，在约不爽贞。”张綖曰：李杜二公齐名，李集中多古乐府之作，而杜公绝无乐府，惟此前后《出塞》数首耳。然又别出一格，用古体写今事，大家机轴，不主故常，昔人称“诗史”者以此。

黄生曰：六朝好拟古，类无其事，而假设其词。杜诗词不虚发，必因事而设。此即修辞立诚之旨，非诗人所及。

周珽曰：前后《出塞》诸作，奴隶黄初诸子而出，如将百万军，宝之，惜之，而又能风雨使之，直射潮之力，没羽之技。

王嗣奭曰：《出塞》九首，是公借以自抒所蕴，读其诗，而思亲之孝，敌汽之勇，恤士之仁，制胜之略，不尚武，不矜功，不讳穷，豪杰圣贤，兼而有之，诗人乎哉！



送高三十五书记十五韵

按《旧书》：高适，字达夫，渤海人，解褐授汴州封丘尉，非其好也，乃去位客游河右。河西节度使哥舒翰见而异之，表为左骁卫兵曹，充翰府掌书记，从翰入朝，盛称之于上前。据此，则适为书记，在翰未入朝之前，其入朝称适，亦必在十一载时。盖适同至京，而公作诗以送之也。若十四载，翰以风疾还京，阖门不与朝请，岂暇荐士君前乎。《通鉴》谓：十三载五月，翰奏前封丘尉高适为掌书记。此特遥奏授官，恐适未必至京，何缘送赠诗章耶。明与《旧书》、杜诗不合。

崆峒小麦熟①，且愿休王师②。请公问主将，焉用穷荒为③。

（首戒边将穷兵。天宝之乱，由当时黩武所致，公已先见其兆矣。高为书记，军事皆得参谋，故以休兵息民告之。赠哥舒翰诗，先从朝廷发端，寄高书记诗，先从主将发端，起局正大。）

①黄希曰：《寰宇记》：禹迹之内，山名崆峒者三：一在临洮，一在安定，一在汝州。黄帝问道之所，专指汝州，此当是指临洮。盖河西节度治凉州，而洮、凉在唐并隶陇右。古诗：“高田种小麦。”桓帝初童谣：“小麦青青大麦枯。”《通鉴》：积石军每岁麦熟，吐蕃辄获之，边人呼为吐蕃麦庄。天宝六载，哥舒翰先伏兵于其侧，寇至，断其后，夹击之，无一人得返者。自是不敢复来。此诗正指其事。《唐志》：崆峒山在岷州，积石军在廓州，廓去岷不远。
②《诗》：“王师之所。”
③《江赋》：“竭南极，穷东荒。”诗言不必穷兵于荒外也。

饥鹰未饱肉，侧翅随人飞①。高生跨鞍马②，有似幽并儿③。脱身簿尉中，始与捶楚辞④。

（此原其远行之故，穷而依人，有似饥鹰，且素负鞍马之才，岂肯羁身一尉。鲍钦止曰：捶楚，谓鞭扑有罪者。）

①【朱注】《魏志》：陈登喻吕布曰：“登见曹公，言待将军，譬如养虎，当饱其肉，否则噬人。公曰：‘不如卿言，譬如养鹰，饥则为用，饱则飏去。’”又《晋载记》：“慕容垂，犹鹰也，饥则附人，饱则高飞。”
②吴质《答东阿王书》：“情踊跃于鞍马。”
③梁简文帝诗：“少解孙吴法，家本幽并儿。”师氏曰：幽并二州，其俗习骑射也。《史记张耳传》：耳是时脱身游。
④司马迁《报任少卿书》：“被捶楚受辱。”《后汉陈宠传》：“宜涤荡烦苛之法，轻薄捶楚，以济群生。”《说文》：“捶，以杖击也。”捶与捶同，皆木名。

借问今何官，触热向武威①。答云一书记②，所愧国士知③。人实不易知④，更须慎其仪⑤。

（此志其初为书记。设为问答，本于古诗。不易知，见事人之难，慎其仪，见行己之难，此朋友规箴之义也。）

①程晓诗：“今世褦襶子，触热到人家。”《旧唐书》：凉州，屬河西道。武德二年置总管府，天宝元年改武威郡，督凉、甘、肃三州，乾元元年复为凉州。洙曰：前汉武威郡，故匈奴休屠王地，武帝太初四年开。
②《魏志》：太祖以陈琳、陵瑀为司空军谋祭酒，掌书记室。
③《国策》：豫让曰：“智伯以国士遇我。”庚信诗：“畴昔国士遇，生平知已恩。”
④《范睢传》：侯赢曰：“人固未易知，知人亦未易。”
⑤《诗》：“敬慎威仪。”【黄庭坚注】《陶侃传》：诸参佐当正其衣冠，摄其威仪，何可乱头养望，自谓旷达耶。

十年出幕府①，自可持旌麾②。此行既特达③，足以慰所思④。男儿功名遂⑤，亦在老大时⑥。

（此冀其将来建树。高遇哥舒，已在暮年，故有功名老大之语。）

①蔡邕《荐边文韶表》：“幕府初开，博选清英。”师古曰：幕府者，以军幕为义，军旅无常居止，故以帐幕言之。廉颇、李牧市租皆入幕府，非因卫青始有其号。
②曹植《离思赋》：“欲毕力于旌麾。”师氏曰：唐制，从军岁久者，得为大郡，故云十年持旌麾。
③萧琛诗：“之子两特达。”
④古诗：“褰裳望所思。”
⑤陆机诗：“男儿多远志。”《荀子》：“功名綦大。”
⑥古诗：“老大徒伤悲。”

常恨结欢浅①，各在天一涯②。又如参与商③，惨惨中肠悲④。惊风吹鸿鹄⑤，不得相追随⑥。黄尘翳沙漠⑦，念子何当归⑧。边城有余力⑨，早寄从军诗⑩。

（末结送别之意。方聚而散，故恨结欢之浅。别难复聚，又有参商之感。惊风二句，已不得往，黄尘二句，高不能来，故嘱其寄诗以相慰。从军诗，仍应记室。此章四句起，十句结，中三段各六句。）

①《左传》：“愿结欢于二三君。”任昉诗：“结欢三十载。生死一交情。”
②古诗：“相去万余里，各在天一涯。”
③《左传》：子产以辰为商星，参为晋星。苏武诗：“昔为鸳与鸯，今为参与辰。”此本左氏也。郑司农说星土引《春秋传》曰：“参为晋星，商为大火。”始改左氏本文，而参商并称。蔡琰《胡笳》：“同天隔越兮如商参。”此又本于郑氏也。
④《诗》：“或惨惨畏咎。”陆倕诗：“沉思结中肠。”
⑤曹植诗：“惊风飘白日。”《张良传》：“鸿鹄高飞，一举千里。”
⑥曹植诗：“飞盖相追随。”
⑦又赋：“扬黄尘之冥冥。”《前汉书》：“隔以山谷，壅以沙漠。”
⑧苏武诗：“念子不得归。”
⑨《商君传》：尽迁之于边城。诸葛颖诗：“玄览属睿词，风云有余力。”
⑩王仲宣有《从军诗》。钱谦益曰：《唐书》：明皇方有事石堡城，裙问王忠嗣以攻取之略，忠嗣奏云：石堡险固，吐蕃举国而守之，臣恐所得不如所失。帝因不快。六载，董延光献策，请下石堡城。诏分兵接应，忠嗣■勉而从。延光过期不免，诉忠嗣缓师，征入贬官。八载，哥舒翰大举兵，伐石堡城，拔之，士卒死者数万，果如忠嗣之言。《通鉴》：翰又遣兵于赤岭西开屯田，以谪卒二千戍龙驹岛。冬，冰合，吐蕃大集，戍者尽没。明皇有事于西戎，垂二十年，用哥舒翰于陇右，始克石堡城，而靡敝中国多矣。此诗以穷荒为戒，亦以见哥舒翰之谋国不如忠嗣也。

按：捶楚有两说，一云尉楚罪人，一云尉自受楚。《邵氏闻见录》引杜牧之诗云：“参军与簿尉，尘土惊劻勷。一语不中治，鞭笞身满疮。”此指尉被捶楚也。张綖引韩昌黎诗云：“栖栖法曹掾，何处事卑陬。何况亲犴狱，敲榜发奸偷。”则尉固以捶楚为职矣。友人万斯同曰：与人赠别，而举其戮辱贱事，恐不近情。考高适为封丘尉时，作诗云：“只言小邑无所为，公门百事皆有期。拜迎官长心欲碎，鞭挞黎庶令人悲。”故杜公送达夫云“脱身簿尉中，始与捶楚辞”，即用高诗意也，还作捶楚他人为是。


奉留赠集贤院崔国辅于休烈二学士

【鹤注】此当是天宝十一载作。公献三赋，明皇奇之，召试文章。崔、于二学士，当是试文之官。公诗云：“集贤学士如堵墙，观我落笔中书堂。”《唐诗纪事》：崔国辅，吴郡人，初授许昌令，累迁集贤直学士、礼部员外郎。《唐书》：于休烈，开元初第进士，自秘书省正字，累迁集贤殿学士，转比部员外郎。《唐六典》：开元十三年，召学士张说等，宴于集仙殿，改名集贤殿，修书所为集贤殿书院。五品以上为学士，六品以下为直学士。

昭代将垂白①，途穷乃叫阍②，气冲星象表③，词感帝王尊④。

（首叙献赋之事。上二说得悲悯，下二说得豪迈。）

①洙曰：昭代犹言明时，指本朝也。《搜神记》：将辞昭代。《前汉杜业传》注：“垂白老，言白髮下垂也。”鲍照诗：“垂白对讲书。”
②阮籍哭穷途。《甘泉赋》：“选巫咸兮叫帝阍。”
③宋之问诗：“气冲落日红。”王融策文：“上叶星象，下符川岳。”
④洙曰：公尝有诗云“往年文彩动人主”，即所谓”词感帝王尊”也。【钱笺】《唐六典》：延恩匦，凡怀才抱器希于闻达者投之。公献《三大礼赋》，进《雕赋》、《封西岳赋》，皆投延恩匦，故曰叫阍、曰词感帝王也。

天老书题目①，春官验讨论②。倚风遗鶂路③，随水到龙门④。竟与蛟螭杂⑤，空闻燕雀喧⑥。青冥犹契阔⑦，凌厉不飞翻⑧。

（次言召试不遇。上四集贤应试，下四送隶有司。天老，谓宰相。春官，谓礼部。遗鷁路，期免退飞。到龙门，意在腾跃。蛟螭杂，龙门难上矣。燕雀喧，鹢路却回矣。契阔不飞，无复飞腾之志也。）

①《帝王世纪》：黄帝以风后配上台，天老配中台，五圣配下台，谓之三公。张衡诗：“天老教轩皇。”《晋书山涛传》：甄拔人才，各为题目。《南史杜之伟传》：与学士刘陆等抄撰群书，各为题目。
②《周礼》：大宗伯为春官。《杜臆》：验讨论，谓考验其文词所自出，故赴试者语必典雅，唐诗可为后世羽仪者以此。孔安国《书序》：“讨论坟典。”隋炀帝《赐刘炫书》：“名理穷研核，英华恣讨论。”
③《左传》：“六鶂退飞过宋都，风也。”昭明太子启：“鹢路颓风。”
④《三秦记》：龙门，在河东界，每暮春，有黄黑鲤鱼自海及诸州争来赴之，得上者便化为龙，否则曝腮点额而退。
⑤《南都赋》：“惮虬龙兮怖蛟螭。”
⑥《史记》：陈涉曰：“燕雀安知鸿鹄之志哉！”何胥诗：“空余燕雀喧。”
⑦青冥，注见首卷。《诗》：“死生契阔。”注以为劳苦之意。今云青冥契阔，乃阔绝之义。
⑧陈琳书：“陵厉清浮，顾盼千里。”《抱朴子》：“徒闻振翅竦身，不能凌厉九霄。”王粲诗：“苟非鸿雕，孰能飞翻。”【朱注】公以词赋为人主所知，再降恩泽，止送隶有司，参列选序，故有青冥契阔之叹。

儒术诚难起①，家声庶已存②。故山多药物③，胜概忆桃源④。欲整还乡旆，长怀禁掖垣⑤。谬称三赋在⑥，难述二公恩⑦。

（原注：甫献《三大礼赋》出身，二公尝谬称述。末欲东还，而叙留赠之意。上四失意思归，下四感别知己。此章四句起，下二段各八句。）

①《公孙弘传》：弘习文法吏事，而又缘饰以儒术。《抱朴子》：“起家作台郎。”难起，谓不能奋起在位。家声，谓诗名犹足绍祖也。
②《任昉传》：“四子并无术业，坠其家声。”公系出襄阳，曾祖依艺始知洛之巩县，遂居于此，杜陵乃其宗族所在。梦弼泥鹿门采药、武陵桃源，遂以故乡为襄阳。但移巩已经四世，襄阳无复田庐可依矣。当从朱注作洛阳故居。其曰忆桃源，欲如秦人之避世耳，不必亲至桃源也。
③应玚诗：“日暮归故山。”《抱朴子》：“仙人以药物养身。”
④陶渊明《桃花源记》：“晋太元中，武陵人捕鱼为业。缘溪行，忘路之远近。忽逢桃花林夹岸，林尽水源，使得一山。舍舟从山口入，豁然开朗，屋舍俨然，阡陌交通，鸡犬相闻，黄发垂髫，并恰然自乐。见渔人，乃大惊，自云：先世避秦时乱，率妻子邑人来此绝境，不复出焉。”《方舆胜览》：桃源，在鼎州县南二十里，旁有秦人洞。唐朗州，即宋鼎州，今为常德府桃源县。
⑤《鹦鹉赋》：“眷西顾而长怀。”刘桢诗：“谁谓相云远，隔此西掖垣。”师氏曰：禁中有东西两掖垣，乃禁墙也。
⑥江总诗：“下笔成三赋。”
⑦范弘之笺：“仰尊二公。”


贫交行

【鹤注】此必公献赋后，久寓京华，故人莫有念之者，故有此作，梁氏编在天宝十一载，是也。

翻手作云覆手雨①，纷纷轻薄何须数②。君不见管鲍贫时交③，此道今人弃如土④。

（公见交道之薄，而伤今思古也。《杜臆》：作行止此四句，语短而恨长，亦唐人所绝少者。）

①《史记》：陆贾说尉陀曰：“越杀王降汉，如反覆手耳。”鲍照诗：“暂交金石心，须臾云雨隔。”
②《史记》：汉王曰：“天下纷纷。”张华诗：“末世多轻薄。”
③《史记》：管夷吾者，颍上人也，常与鲍叔牙游。叔知其贤。仲贫困，尝欺鲍叔，叔终善遇之。已而，鲍叔事齐公子小白，遂进管仲。仲既任政于齐，桓公以霸。仲曰：“生我者父母，知我者鲍叔也。”《后汉书》：宋弘曰：“贫贱之交不可忘。”
④范云诗：“思旧昔言有，此道今已微。”《庄子》：“视丧其足，犹遗土也。”


送韦书记赴安西

【鹤注】安西部护府治所，在龟兹国城内，节度使抚宁西域，考天宝十一载，封常清为安西副大都护，摄御史中丞，持节充安西四镇节度、经略、度支、营田副大使，知节度事，韦必为其书记也。公以天宝十载献三赋，召试文章，待制集贤。诗云“公车留二年”，当是十一年作。《唐书》：元帅节度府有掌书记一人，关预军中机密。

夫子歘通贵，云泥相望悬①，白头无藉在②，朱级有哀怜③。书记赴三捷④，公车留二年⑤，欲浮江海去⑥，此别意茫然⑦。

（云泥包下四句。白头无藉，而朱绂见怜，此叙目前。韦赴书记，而已留公车，此叙别后。皆一云一泥，相去悬绝处。末二，结出惜别意。《杜臆》：书记未是显官，而作云泥之叹，其穷可知。如《投赠哥舒翰》，语极赞颂，望一书记尚不可得也。）

①晋丁彬书：“云泥异途，邈矣悬隔。”
②《千金翼论》：“老人之性，必恃其老，无有藉在。”赵曰：无藉在，谓无所倚藉，故用对哀怜。申涵光曰：旧解作通籍及无聊意，俱杜撰。盖言无着籍所在，如今籍贯之籍，身老无家，幸为朱绂所哀怜耳。
③唐制：御史赐金印朱绂。韦书记必兼官御史，故云。班固笺：“将军哀怜，赐固手迹。”
④书记，见前。《诗》：“岂敢定居，一月三捷。”
⑤《东方朔传》注：公车令，属卫尉，上书者所诣。
⑥曹冏《六代论》：“浮舟江海。”
⑦谢灵运诗：“此别久无适。”鲍照诗：“茫然荒野中。”


玄都坛歌寄元逸人

【鹤注】道书有玄都，所谓禹封五符，秘以金英之函，检以玄都之印是也。诗盖作于天宝十一载。蔡梦弼曰：玄都坛，汉武帝所筑，在长安南山子午谷中。《十洲记》：玄都在北海，去岸三十六万里，上有太玄都，仙伯真公所治。【师氏注】元逸人，隐道士也。【卢注】李白与元丹丘游，疑即此人。

故人昔隐东蒙峰①，已佩含景苍精龙②。故人今居子午谷③，独并阴崖自茅屋④。

（首叙逸人之居。元盖自山东而迁居秦岭者，开首叙明。）

①【朱注】公《同太白访范隐居》诗“余亦东蒙客，怜君如弟兄”，此在鲁郡作也。《昔游》诗“东蒙赴旧隐，尚忆同志乐”，正指元逸人言。陆放翁谓东蒙乃终南山峰名，引种明逸诗“登遍终南峰，东蒙最孤秀”为证，乃喜新之说，未足信也。
②潘鸿曰：《抱朴子》：道术诸经，可以却恶防身者有数于法，如含景、藏形等，不可胜计。又云：诸大符出于老君，其中有青龙符等术，用之可以得仙。此诗“已佩含景苍精龙”，即所谓青龙符耳。《初学记》：后汉公孙瑞《剑铭》：从革庚新，含景吐商。《史记索隐》：《文耀钩》云：“东宫苍帝，其精为龙。”《神仙传》：壶公云：“吾尝佩含景，驾苍精。”注：“东方苍龙。”《春秋繁露》：“剑之在左，苍龙象也。”
③《汉书》：子午道，从杜陵直绝南山，径汉中。注：子，北方也，午，南方也，言通南北道相当。《秦记》：长安正南，山名秦岭。谷名子午。
④《西征赋》：“眺华岳之阴崖。”颜师古《汉书注》：“白屋，茅屋也。”

屋前太古玄都坛①，青石漠漠松风寒②。子规夜啼山竹裂③，王母昼下云旗翻④。

（中记玄都坛景。青石松风，地幽僻矣。子规夜啼，几于裂竹，声悲惨也。王母昼下，有似翻旗，尾动摇也。）

①《列子》：“太古至于今，年数固不可胜纪。”【朱注】《十洲记》：玄洲，在北海，去岸三十六万里，上有太玄都，仙伯真公所治。《唐六典》：炀帝改佛寺为道场，道观为玄坛。
②《神仙传》：王烈之太行山中，见山破石裂数百丈，两畔皆是青石。《述异记》：利州葭萌县玉女房，是大石穴，前有数竹茎，下有青石坛，每因风自扫。梁简文帝诗：“淇水漠漠青苔浮。”刘绘诗：“松风循路急。”张华诗：“巢居知风寒。”
③《禽经》：鸐，巂周，子规也。江介曰子规，蜀右曰杜字。注：瓯越间曰怨鸟，夜啼达旦，血渍草木，凡啼必北向。山竹裂，别有三说。刘云：烧竹爆裂以惊去子规。谢注云：子规啼声如竹裂。伪苏注引窦谊居蜀之津源，子规啼而庭竹裂，出于妄撰。黄希谓子规夜啼，而山竹为之欲裂，得之。【补注】伪苏注引窦谊游成都，闻子规声一事，本属妄撰。余阙《峨山记》亦载此事。伪注起于南宋，阙乃元人，恐系误引。后来《万姓通谱》亦援为实事，皆讹以仍讹。
④杜修可曰：王母，鸟名，故对子规。《西阳杂俎》云：齐郡函山有鸟，足青，嘴赤黄，素翼，绛颡，名王母使者。又，王椿龄云：其尾五色，长二三丈许，飞则翩翩，正如旗状。《列仙传》：穆王与王母会瑶池，云旗霓裳拥簇，自天而下。《九歌》：“乘回风兮载云旗。”张希良曰：《墨庄漫录》云：宋宣和间，中官陈彦和言尝掌禽苑，四方所贡珍禽，不可弹举。蜀中贡二鸟，状如燕，色绀翠，尾甚多而长，飞则尾开，袅袅如两旗，名曰王母。

知君此计成长往①，芝草琅玕日应长②。铁锁高垂不可攀③，致身福地何萧爽④。

（末称其抱道高栖，超于尘俗。芝草琅玕，仙家之食。铁锁高垂，仙人之居。福地萧爽，逍遥自得也。此章三段，名四句。）

①《史记留侯传》：“谁为此计者乎？”《北山移文》：“或叹幽人长往。”
②《汉武内传》：王母曰：“太上之药，有黄庭芝草、碧海琅玕。”【邵注】仙人能种玉，故云日应长。
③【旧注】《道藏经》：晋时有戍卒屯于子午谷，入谷之西，涧水穷处，忽见铁锁下垂，约有百余丈，戍卒欲挽引而上，有虎蹲踞焉。《法苑珠林》：终南山大秦岭竹寺，贞观初，采蜜人山行闻钟声，寻而往至焉，寺旁大竹林，可二顷，其人断二竹节以盛蜜，寻路至大秦戍，具告防人。戍主利其大竹，遣人觅取，过小竹谷，达于崖下，有铁锁长三丈许，防人曳锁制之在牢，将上，有二虎踞崖头，向下大呼，其人怖，急返。
④《洞天福地记》：终南山太乙峰，在长安西南五十里左右，四十里内皆福地。阮籍《首阳山赋》：“初萧爽而扬音。”

卢元昌曰：是时道教盛行，山人王元翼纷纷撰妙宝真符。元逸人修真子午谷中，不求人知，自高人一等矣。申涵光曰：“子规夜啼山竹裂，王母昼下云旗翻，’二语，大类长吉，见此老无所不有也。


曲江三章章五句

此诗三章，旧注皆云至德二载公陷贼中时作。按：诗旨乃自叹失意，初无忧乱之词，当是天宝十一载献赋不遇后，有感而作。李肇《国史补》：进士既捷，大燕于曲江亭子，谓之曲江会。曲江大会在关试后，亦谓之开宴。据此，则知公之对景兴慨，意固有所为矣。【鹤注】《寰宇记》：曲江池，汉武帝所造，名为宜春苑，其水曲折有似广陵之江，故名。【朱注】曲江，在社陵西北五里。康骈《剧谈录》云：曲江池，本秦隑州，开元中疏凿为胜境。其南有紫云楼、芙蓉苑，其西有杏园、慈恩寺。花卉环列，烟水明媚，都人游赏，盛干中和、上巳二节。

曲江萧条秋气高①，菱荷枯折随风涛②，游子空嗟垂二毛③。白石素沙亦相荡④，哀鸿独叫求其曹⑤。

（首章自伤不遇，其情悲。在第三句点意，上二属兴，下二属比。菱荷枯折，引起二毛。沙石相荡，自比飘流。哀鸿求曹，念及同气也。）

①宋玉《风赋》：“萧条众芳。”《月令》：“以达秋气。”《楚辞》：“天高而气清。”
②《洛阳伽蓝记》：“葭芙被岸，菱荷覆水。”谢灵运诗：“江阔壮风涛。”
③苏武诗：“请为游子吟。”《左传》：“不禽二毛。”注：“头白有二色。”④《诗》：“白石凿凿。”江淹诗：“素沙匝广岸。”
⑤祢衡赋：“哀鸿感类。”刘安《招隐士》：“禽兽骇兮亡其曹。”


其二

即事非今亦非古①，长歌激越捎林莽②，比屋豪华固难数③。吾人甘作心似灰④，弟侄何伤泪如雨⑤。

（次章放歌自遣，其语旷。歌声激林，足以一抒胸臆，在第二句作截。江上豪华，久已灰心置之，弟侄何必为我伤心乎。盖劝之达观也。《杜臆》：即事吟诗，体杂古今。其五句成章，有似古体，七言成句，又似今体。曰长歌者，连章叠歌也。）

①《列子》：周之尹氏，有老役夫，昼则呻吟即事。陶潜诗：“即事多所欣。”谢灵运诗：“即事怨睽携。”
②苏武诗：“长歌正激烈。”《西都赋》：“震声激越。”宋玉《风赋》：“蹶石伐木，捎杀林莽。”捎，动摇也。木曰林，草曰莽。
③《尚书大传》：“周民可比屋而封。”庾信诗：“金穴盛豪华。”《前汉息夫躬传》：“仆遬不足数。”
④《西征赋》：“陋吾人之拘挛。”《庄子》：“心固可使如死灰乎。”
⑤王绩诗：“衰宗多弟侄。”古乐府：“孤儿泪下如雨。”


其三

 
自断此生休问天①，杜曲幸有桑麻田②，故将移住南山边。短衣匹马随李广，看射猛虎终残年③。

（三章志在归隐，其辞激。穷达休问于天，首句陡然截住。因杜曲，故及南山，因南山，故及李广射虎。一时感慨之情，豪纵之气，殆有不能自掩者矣。）

①陶潜诗：“聊复得此生。”杜修可曰：《楚辞天问篇序》：天问者，屈子之所作也。何不言问天？天尊不可问。
②杜曲，在长安，俗云：城南韦杜，云天尺五。《雍录》：樊川韦曲东十里，有南杜、北社。杜固谓之南社，杜曲谓之北杜。二曲，名胜之地。东方朔《谏起上林苑疏》：“其地有桑麻竹箭之饶。”《西都赋》：“桑麻铺棻。”
③宁戚《饭牛歌》：“短布单衣适至骭。”《越绝书》：“匹马啼嗥。”《文心雕龙》：“车两马疋，以并耦为用，盖车贰佐乘，马俪骖服，服乘不只，故名号必双，名号一定，则虽单为疋矣。”匹夫、匹妇，亦取配义也。《汉李广传》：广屏居蓝田南山中。射猎，见草中石，以为虎而射之，中石没羽，视之，石也。广所居郡，闻有虎，常自射之。诗中“故将”二字，乃乘上之词。或因《李广传》有“故将军”语，遂指当时武将谢官者，恐不合诗意。

王嗣奭曰：先言鸿求曹，以起次章弟侄之伤，次言心似灰，以起末章南山之隐。三章气脉相属，总以九回之苦心，发清商之怨调。此公学三百篇，遗貌而传神者也。观命题可见。而自谓非今非古，意可知矣。尝谓公此诗学三百，《七歌》学《离骚》，《新安吏》诸作学古乐府，俱自开堂奥，不肯优孟古人。

卢世..曰：《曲江》三章，塌翼惊呼，忽邀天际。《国风》之后，又续《国风》。


奉赠鲜于京兆二十韵

【鹤注】《通鉴》：天宝十二载正月，京兆尹鲜于仲通讽选人，请为国忠刻颂，立于省门，制仲通撰其词。则仲通为京兆尹在十一年十一月国忠为相后也。诗云：“献纳纡皇眷，中间谒紫宸。”当是公献赋待诏集贤院后，十一年十二月作也。【钱笺】颜鲁公《仲通墓碑》及《离堆记》：天宝九载，充剑南节度副大使，十一载，拜京兆尹。仲通拜京兆，自剑南入。《旧书》云：为京兆尹、剑南节度使，误也。《唐书李叔明传》：叔明，本姓鲜于氏。兄仲通，字向，天宝末为京兆尹。《杨国忠传》：国忠素德仲通，使讨云南，举军没，以白衣领职。未几，国忠引为京兆尹。郑曰：鲜于，复姓。

王国称多士①，贤良复几人②？异才应间出③，爽气必殊伦④。始见张京兆⑤，宜居汉近臣⑥。骅骝开道路⑦，雕鹗离风尘⑧。

（前三段称鲜于，后三段公自叙。首从多士形起，称其才气杰出。骅骝，喻异才。雕鹗，喻爽气。上下四句，自相呼应。）

①《诗》：“思皇多士，生此王国。”
②汉文帝诏：“将何以来远方之贤良。”
③孔融表：“近日路粹严象，亦用异才。”《公孙弘赞》：“异人间出。”
④《世说》：桓宣武素有雄情爽气。左思诗：“与世亦殊伦。”
⑤《汉书》：胶东相张敞治京兆，略循赵广汉之迹。元帝即位，待诏郑明荐敞先帝名臣，宜傅辅皇太子。
⑥《国语》：“近臣尽规。”
⑦《穆天子传》：“左服骅骝而右..耳。”郭璞注：“骅骝，色如华而赤。”《吴志》：孙权书：“自道路开通。”
⑧《高唐赋》：“雕鹗鹰鹞，飞扬伏窜。”【邵注】雕、鹗，皆鸷鸟之大者，而鹗又大于雕。《王文宪集序》：“脱落风尘。”

侯伯知何算①，文章实致身②。奋飞超等级③，容易失沉沦④。脱略磻溪钓⑤，操持郢匠斤⑥。云霄今已逼⑦，台衮更谁亲⑧？

（次从侯伯形起，称其位望特优。当今侯伯虽多，鲜于独以文章进身，一旦奋飞而起，则向之沉沦顿失矣。磻溪，言遇合之迟，郢匠，言锋芒之利，二句承“失沉沦。”云霄，言得近天子，台衮，言得交宰相，二句承“超等级。”亦上下四句，自为开阖。颜鲁公《墓碑》：仲通年近四十，举乡贡进士，五十始擢一第。从官十年而后超登四岳，可见其晚年始遇。）

①陆机《五等诸侯论》：“侯伯无可乱之符。”何足算，见《论语》。
②《典论》：“文章经国之大业。”晋王导帖：“足下所欲致身处，尚在彀中。”
③吴均诗：“相须无羽翮，何由总奋飞。”《记》：“贵贱之等级。”
④《东方朔传》，“谈何容易。”《抱朴子》：“运屯则沉沦于勿用。”
⑤《恨赋》：“脱略公卿。”《水经注》：渭水之右，磻溪水注之，溪中有泉，谓兹泉东南隅石室，大公所居，水次平石，即太公垂钓之所。
⑥《庄子》：“何其无操持与？”又：“郢人垩墁其鼻端若蝉翼，使匠石断之。匠石运斤成风，尽圣而鼻不伤。”
⑦张昶《华山堂阙铭》：“必云霄之路，可升而起。”
⑧王褒《尉迟公碑》：“任隆台衮。”【赵注】上公应天上三台。三公一命衮。

凤穴雏皆好①，龙门客又新②。义声纷感激③，败绩自逡巡④。

（中四，结上以起下。墓碑谓其有子六人，皆有令闻。又谓轻财尚义，果于然诺，此即凤雏龙门之说也。败绩逡巡，自叹蹇于遭际。）

①《山海经》：丹穴之山有鸟焉，其状如鸡，五采而文，名曰凤凰。《北史文苑传》：“饰羽仪于凤穴。”《晋书》：陆云幼时，吴尚书闵鸿见面奇之，曰：“此儿若非龙驹，定是凤雏。”
②《李膺传》：膺性简亢，被容接者，名为登龙门。
③傅玄诗：“义声驰雍凉。”赵岐《孟子章旨》：“千载闻之，犹有感激。”
④《左传》以敌大崩曰败绩。《过秦论》：“逡巡而不敢进。”

途远欲何向①，天高难重陈②。学诗犹孺子③，乡赋忝嘉宾④。不得同晁错⑤，吁嗟后郤诜⑥。计疏疑翰墨⑦，时过忆松筠⑧。

（此追叙应举下第事，在开元二十三年。途远天高，进身无阶也。犹孺子，公年尚少。忝嘉宾，时登乡荐。引晁、郤二公，言知遇弗如古人。计疏，不善干谒。时过，欲收晚节也。）

①《主父偃传》：“日暮途远。”
②曹植云：“天高听远。”刘琨诗：“弃置勿重陈。”
③《论语》：“学诗乎。”《史记》：“孺子可教矣。”
④乡赋，谓乡举。《诗》：“我有嘉宾。”《小序》：“《鹿鸣》，宴群臣嘉宾也。”
⑤《晁错传》：文帝诏有司举贤良文学，错在选中。时对策者百余人，惟错为高第，由是选中大夫。
⑥《诗》：“吁嗟麟兮。”《晋书》：泰始中，举贤良直言之士，郤诜以对策上第，拜议郎。
⑦《史记范睢传》：“其于计疏矣。”曹植书：“岂徒以翰墨为勋绩。”
⑧《学记》：时过然后学。任昉《求立馆启》：“竟松筠于岁晚。”

献纳纤皇眷①，中间谒紫宸②。且随诸彦集③，方觊薄才伸④。破胆遭前政⑤，阴谋独秉钧⑥。微生沾忌刻⑦，万事益酸辛⑧。

（此叙献赋召试事，在天宝十载。纡皇眷，曲荷主知。谒紫宸，应试殿中。破胆以下，恨李林甫之忌才，只“阴谋”“忌刻”四字，极尽好邪情状。按《李林甫传》：天宝六载，帝诏天下通一艺以上者皆诣京师。林甫恐对策者斥言其奸，乃委尚书省覆试，遂无一人及第。公初应诏而见黜，后以召试而仍弃，皆林甫为之，今林甫已去，故云前政。）

①《两都赋序》：“言语侍从之臣，朝夕论思，日月献纳。”沈约《齐安陆昭王碑》：“皇情眷眷。”
②阮瑀书：“中间尚浅也。”《唐六典》：紫宸殿，即内朝正殿。
③【钱笺】公献《三大礼赋》，命待诏于集贤院，所谓“诸彦集”也。江淹《别赋》：“金闺诸彦。”
④《严助传》：“越人绵力薄才。”
⑤《谷永传》：“臣所以破胆寒心。”《孔丛子》：文咨曰：“不害前政而有成。”
⑥孙绰《喻道论》：“阴谋之人，子孙不昌。”《诗》：“秉国之钧。”
⑦牛弘诗：“微生逢大造。”庾信赋：“既言多于忌刻。”
⑧谢灵运诗：“万事俱零落。”阮籍诗：“凄怆怀酸辛。”

交合丹青地①，恩倾雨露辰②。有儒愁饿死③，早晚报平津④。

（末望汲引，乃赠诗本意。仲通与国忠交合，则施恩正易为力，故托以穷愁之状，报于平津。此章前后四段各八句，中腰、结尾各四句。）

①《盐铁论》：“公卿者神化之丹青。”
②贺凯诗：“恩荣雨露濡。”
③《朱买臣传》：“终饿死于沟中耳。”
④《韩非子》：“无早晚之失。”《汉公孙弘传》：元朔中，代薛泽为丞相，封平津侯，开阁延士。平津，比国忠，旧指京兆。朱注力辩其误。

钱谦益曰：公《投赠鲜于京兆》诗，与颜鲁公《神道碑》，叙次略同。颜碑记节度剑南，拔吐蕃摩弥城，而不载南诏之役；公诗美其文章义激，而不及其武略。古人不轻谈人若此。

少陵之投诗京兆，邻于饿死，昌黎之上书宰相，迫于饥寒，当时不得已而姑为权宜之计，后世宜谅其苦心，不可以宋儒出处深责唐人也。


白丝行

此诗当是天宝十一二载间，客居京师而作，故末有忍羇旅之说，当依梁氏编次。师氏谓此诗乃讥窦怀贞。鹤云：怀贞亡于开元元年，公时才两岁，于年用不合。

缲丝须长不须白①，越罗蜀锦金粟尺②。象床玉手乱殷红③，万草千花动凝碧④。已悲素质随时染⑤，裂下鸣机色相射⑥。美人细意熨贴平⑦，裁缝灭尽针线迹⑧。

（此见缲丝而托兴，正意在篇末。上段，有踵事增华之意。欲成罗锦，用尺量丝，故须长；所织花草，色兼红碧，故不须白。熨贴裁缝，制为舞衣也。象床，指机床。玉手，指织女。乱殷红，谓经纬错综。动凝碧，谓光彩闪铄。）

①《记》：“夫人缫三盆手。”【朱注】《广韵》：缫，绎茧为丝也，缲同。鲍照诗：“缲丝复鸣机。”
②《唐书》：越州土贡花文宝花等罗。魏文帝诏：“每得蜀锦，殊不相似。”何逊诗：“金粟裹搔头。”尺以金粟饰之，富贵家之物。
③《国策》：孟尝君至楚，献象床，直千金。江淹赋：“惜玉手之空伫。”《广韵》：“殷，赤黑色。”《左传》：“左轮朱殷。”
④王子安《青苔赋》云：“萦修树而凝碧。”
⑤王彪之诗：“丝染墨悲叹，路岐杨感悼。”庚信《连珠》：“白羽素丝，随其所染。”
⑥谢朓诗：“望望下鸣机。”【朱注】色相射，五色射人也。
⑦《班彪传》：“细意委曲。”《南史》：何敬容衣裳不整，伏床熨之。杨慎曰：《王莽传》有威斗，即尉斗也。威与尉音相近，本音畏，转音郁。《隋书》：李穆奉尉斗于杨坚曰：“愿公执威柄，以尉安天下。”史炤《通鉴释文》：尉斗，火斗，持火以申缯也，俗加火作熨。《说文》尉与炽本一字，从上按下也。又，持火申缯也。今俗言平曰尉帖。杜诗“美人细意熨帖平”是也。又，白乐天诗：“金斗熨波刀剪文。”
⑧曹植乐府：“裁缝纨与素。”

春天衣著为君舞①，蛱蝶飞来黄鹂语②。落絮游丝亦有情③，随风照日宜轻举④。香汗清尘污颜色⑤，开新合故置何许⑥。君不见才士汲引难⑦，恐惧弃捐忍羇旅⑧。

（下段，有厌故喜新之感。蝶趁舞容，鹂应歌声，落絮游丝乘风日而缀衣前，比人情趋附者多。一经尘汗污颜，弃置何所，见繁华忽然零落矣。士故有鉴于此，不轻受汲引而甘忍羇旅，诚恐一旦弃捐，等于敝衣耳。玩末二语，公之不屑随时俯仰可知。此章两段，各八句。）

①徐君倩诗：“衣著一时新。”鲍照诗：“催弦急管为君舞。”
②何逊诗：“黄鹂隐叶飞，蛱蝶萦空戏。”
③庚信诗：“落絮鹅毛下。”徐陵诗：“柳絮飞还聚，游丝断复结。”
④庚肩吾诗：“桃红柳絮白，照日复随风。”照日宜轻举，谓丝絮飘飏，与衣之轻举相宜。《楚辞》：“愿轻举以远游。”
⑤六朝诗：“朱颜润红粉，香汗沾玉色。”古诗：“空床委清尘。”邢劭诗：“桃李无颜色。”
⑥衣裳在笥，故有开合。汉艳歌：“乍开乍合。”《世说》：桓冲妻曰：“衣不经新，何由而故。”阮籍诗：“君子在何许。”
⑦嵇康《琴赋》：“历世才士，并为之赋。”《刘向传》：禹稷与皋陶，传相汲引，不为比周。汲引难，难就荐引也，即记难进易之难。
⑧魏甄后《塘上行》：“莫以豪贤故，弃捐素所爱。”《左传》：“羇旅之臣。”《汉书》张晏注：“羇，寄也。旅，客也。”

钱谦益曰：《傅咸集》载郭泰机诗云：“皦皦白素丝，织为寒女衣。寒女虽妙巧，不得秉机杼。天寒知运速，况复雁南飞。衣工秉刀尺，弃我忽若遗。人不取诸身，世事焉所希。况复已朝餐，昌由知我饥。”此诗用泰机之诗而反之。泰机以白丝寒女自喻，而致憾于衣工之弃我，以冀咸之相荐。公诗谓白丝素质，随时染裂，有香汗清尘之污，有开新合故之置，所以深思汲引之难，恐惧弃捐而忍于羇旅也。

鳌按：诗咏白丝，即墨子悲素丝意也。已悲素质随时染，当其渲染之初，便是沾污之渐，及其见置时，欲保素质得乎？唯士守贞白，则不随人荣辱矣。此风人有取于素丝欤。


陪郑广文游伺将军山林十首

【鹤注】郑虔膺博士之命，在天宝九载。以诗中第五首考之，是公未定官时游此，当在十一二载间。《东方朔传》：窦太主曰：“回舆枉路，临妾山林。”注：“园中有山，故言山林。”《通志》：少陵原，乃樊川北原，自司马村起，至何将军山林而尽，其高三百尺，在杜城之东，韦曲之西，俗呼为塔陂。

不识南塘路①，今知第五桥②。名园依绿水③，野竹上青霄④。谷口旧相得⑤，濠梁同见招⑥。平生为幽兴⑦，未惜马蹄遥⑧。

（首章领起，乃未至而遥望之词。上四，何氏山林。下四，陪郑同游。自塘至桥，桥畔有园，园中有竹，层次如画。谷口，指郑。濠梁，指何。赵汸曰：何于郑为旧交，因而并招及己，但以素有山林幽意，故作此游，非轻赴人招也，说得曲折微婉。《杜臆》末拈幽兴，为十首之纲。）

①《世说》：祖逖曰：“昨夜复南塘一游。”此借其字。【朱注】许浑诗云：“背岭枕南塘。”意亦在韦曲左右。
②《通志》：韦曲之西有华岩寺，寺西北有雁鹜坡，坡西北有第五桥。张礼《游城南记》：第五桥，在韦曲西，以姓得名。
③《世说》：王子敬自会稽经吴。顾辟疆有名园，先不识主人，径往其家。魏文帝诗：“菱芡覆绿水。”
④庚肩吾诗：“野竹交临浦。”梁王训诗：“石桥通小涧，竹路上青霄。”
⑤谷口，用郑子真事，注见首卷。
⑥《庄子》：庄子与惠子，同游壕梁之上。吴论：“园以水胜，故称濠梁。”陶潜诗：“山泽久见招。”
⑦陈子昂诗：“山深兴转幽。”
⑧《盘中诗》：“何惜马蹄归不数。”

赵汸曰：凡一题而赋数首者，须首尾布置，有起有结，每章各有主意，无繁复不伦之失，乃是家数。观此十章，乃后五章，可见。

王嗣奭曰：山林与园亭异。依山临水，连村落，包原隰，涵樵渔，王右丞辋川似之，非止一丘一壑之胜而已。合观十首，分明一篇游记，有首有尾，中间或赋景，或写情，经纬错综，曲折变化，用正出奇，不可方物。

吴门顾氏曰：首章言马蹄，四章言没马，八章言走马，盖此游有马无舟，故舵楼疑越，刺船思郢，乃虚拟舟揖之趣，非实事也。黄生曰：首章叙入何郑，他人不免费手，此能引古为喻，语不繁而意已明，何等简净。


其二

百顷风潭上①，千章夏木清②。卑枝低结子③，接叶暗巢莺④。鲜鲫银丝鲙⑤，香芹碧涧羹⑥。翻疑舵楼底⑦，晚饭越中行⑧。

（二章，志林中景物之胜。首二为纲，三四承夏木，五六承风潭。末乃触景而念昔游。风潭覆以夏木，见其萧森可爱。【朱注】卑枝接叶二句，古人所谓叠韵诗。食有芹卿，乃初到而留饮，末云晚饭，盖至暮而留宿矣。）

①庚信诗：“交柯乍百顷，擢木或千寻。”黄希曰：潭，当是广济潭，在万年县。祖孙登诗：“风潭如佛镜，出溜似调琴。”
②《汉书货殖传》：“山居千章之萩。”注：“大树曰章。”陶潜诗：“夏木独森疏。”
③方氏疑“卑”、“低”二字犯重，然古人亦所不避。太白诗云“玉窗青青下落花”，“下”、“落”两字不免犯重，但“下”就窗前言，“落”就花片言，亦自有别。《列子》：“鸿鹄高飞，不集卑枝。”孙擢诗：“晚花犹结子。”
④周景式《孝子传》：“三荆同株，接叶连阴。”
⑤银丝，鲜鲙之色。碧涧，芹草所生。《洛阳伽蓝记》：王肃至魏，饭鲫鱼羹。《酉阳杂俎》：南孝廉善斫脍丝，缕轻可飞。
⑥《吕氏春秋》：菜之美者，云梦之芹。《说文》：“楚葵，水芹也，今水中芹菜。一名水英。”谢灵运诗：“铜陵映碧涧。”
⑦庚信诗：“翻疑承毒水。”南方大船，尾有舵楼。仲长统诗：“微风为舵。”⑧公年二十时，曾游吴越。


其三

万里戎王子①，何年别月支②。异花来绝域③，滋蔓匝清池④，汉使徒空到⑤，神农竟不知。露翻兼雨打，开拆渐离披⑥。

（三章，记林间花卉之奇。首记花名，次记花种。五六承异花，见其可贵。七八承滋蔓，怜其易谢。张骞不携此种，故曰空到。《本草》弗载其名，故曰不知。《杜臆》开拆，顶露翻。离披，顶雨打。）

①《本草》：日华子云：独活，一名戎王使者。戎王子，当是其类。《朱子语类》：未知何种。鹤曰：加一“戎”字，言其来自戎中，犹云戎菽、戎葵。《杜臆》：人競珍之，故犹称“戎王子。”胡夏客曰：外国王子入居内地，携有其土异花，何将军得其种也。此说“戎王子”是借人称花。
②《汉书注》：月支，西域外国也。《旧唐书》：肃州酒泉郡，汉月氏国地。氏，音支。
③《水经注》：水侧生异花。李陵书：“出征绝域。”
④《左传》：“无使滋蔓。”王俭诗：“兰生已匝苑。”《子虚赋》：“游于清池。”
⑤《史记》：汉使至。
⑥宋玉《九辩》：“奄离披此梧揪。”初疑第五句“空”字上不应用“徒”字，后见《许彦周诗话》作“汉使惭空到”，但“惭”字又下得太实。杨升庵云：古人用字，有不嫌重者，《左传》：“十年尚犹有余臭。”“犹”即“尚”也。《书经》：“弗遑暇食。”“遑”即“暇”也。据此，则“徒”“空”不妨连用矣。若实字便不当叠用，太白《怀张子房》诗“我来圯桥上”，却是言桥，可乎？


其四

旁舍连高竹①，疏篱带晚花②。碾涡深没马③，藤蔓曲藏蛇。词赋工无益④，山林迹未赊⑤。尽捻书籍卖⑥，来问尔东家⑦。

（四章，羡林傍幽僻之致。上四写景，下四叙情，上四以整炼为工，下四以萧疏见致，俱有章法。没马是实事，藏蛇是想像。《杜臆》：公献赋不售，故欲卖书买宅，乃愤激之词。此云晚花，七章言清晨白日，见其次第。）

①《汉书》：高祖适从旁舍来。
②梁简文帝诗：“晚花栏下照，疏萤簟上飞。”
③《庄子》：“输碾地。”《西京赋》：“当足见碾，值毂被轹。”此言碾辙底陷处，水漩成涡，偶举所见以入诗，如“坏道哀湍泻”亦然。《杜臆》谓园木周围曲绕，状如碾槽之涡。
④萧琛诗：“奕奕工辞赋。”古诗：“虚名复何益。”
⑤未赊，言不远。《魏志》：蔡邕见王粟曰：“此王公孙也，有异才，吾家书籍文章当尽与之。”
⑥捻，指取物也。
⑦《邴原传》：原游学诣孙崧，崧曰：“君乡里郑君，学者之范模也，君乃舍之，所谓以郑君为东家丘也。”原曰，“以郑君为东家丘，以仆为西家愚夫耶。”王筠诗：“微步出东家。”东家，指何氏。


其五

剩水沧江破①，残山碣石开②。绿垂风折笋，红绽雨肥梅③。银甲弹筝用④，金鱼换酒来⑤。兴移无洒扫⑥，随意坐莓苔⑦。

（五章，见山林景物，而喜逢豪饮，在四句分截。言此间穿池垒石，特大地中剩水残山耳，其势之雄阔，足以破沧江而开碣石。烹笋摘梅，园中佳品。弹筝换酒，将军豪兴。故复移席苔前，以享其用意之殷勤。申涵光曰：起语近纤，五六太板。）

①《唐书》有残膏剩馥之句。隋炀帝诗：“日落沧江静。”
②庚信《谢滕王启》：“蒲桃绕馆，始开碣石之池。”
③本是风折笋而绿垂，雨肥梅而红绽，乃用倒装句法耳。沈佺期诗：“园槿绽红艳。”
④古诗：“十五学弹筝，银甲不曾卸。”以银甲作指甲，取其有声。
⑤《晋书》：阮罕为散骑常侍，常以金貂换酒。《唐车服志》：佩鱼始高宗朝，武后改佩鱼为龟。中宗初，罢龟袋，复给鱼。杨慎曰：高宗初，用佩鱼，以鲤为李也。武后改用龟，龟属玄武也。杜诗“金鱼换酒来”，此时仍用鱼矣。李白《赠贺知章》云“金龟换酒处”，盖系往时旧物耳。卢照邻诗：“金貂有时须换酒。”
⑥《后汉陈蕃传》：薛勤谓蕃曰：“孺子何不洒扫以待宾客？”
⑦庚信赋：“细草横阶随意坐。”《天台山赋》：“践毒苔之滑石。”

王嗣奭曰：通首散漫写去，无起束呼应，另是一格。亦缘十首自有大起结，此首如中联也。又曰：银甲二句，见其好客而贫。何本武人，而风致不减贺季真，尤为难得。

后人沾丐杜诗，皆成佳句。杜有“春色醉仙桃”句，陈简斋云：“暖日薰杨柳，浓阴醉海棠。”杜有“红绽雨肥梅”句，范石湖云：“梅肥朝雨细，茶老暮烟寒。”各见脱化之妙。


其六

风磴吹阴雪①，云门吼瀑泉②。酒醒思卧簟，衣冷欲装绵。野老来看客③，河鱼不取钱④。只疑淳朴处⑤，自有一山川⑥。

（六章，状山林高寒，而美其淳朴，亦四句分截。风磴而吹阴雪者，乃云门之吼瀑泉也，以下句解上句。盖夏本无雪，飞瀑遥溅，乍疑是雪耳。酒醒方思卧簟，而衣冷反欲装绵，言夏日阴森也。野老看客，馈以河鱼，即此见风土淳朴，与他处不同。【洪注】“另有一山川”，暗用桃花源事。）

①鲍照诗：“既类风门磴。”
②孔融诗：“高明跃云门。”《山海经》：“庐山有瀑布泉。”
③应劭《艺文志注》：“年老居田野，相民耕种，故称野老。”丘迟诗：“野老时一望。”
④《淮南子》：“河鱼不得明目。”晋乐曲：“酤酒不取钱。”
⑤《亢仓子》：“政省则人淳朴。”
⑥陶潜诗：“山川一何旷。”


其七

栜树寒云色①，茵蔯春藕香②。脆添生菜美，阴益食单凉③。野鹤清晨出④，山精白日藏⑤。石林蟠水府⑥。百里独苍苍⑦。

（七章，记山林物产，而叹其景幽，亦四句分截。茵蔯之脆，得生菜而加美。栜树之阴，展食单而倍凉。次联分顶，野鹤晨出，言其超旷，山精昼藏，言其深邃。百里之内，独见苍苍，甚言石林之高耸，非谓何林有百里也。此云晨日，下二章言晚、言夜，次第又相联络。）

①棘乃小枣，棘下铺单，颇无佳致，当是栜树。《诗正义》：“白色为栜，赤栜为桋。”郭璞曰：“赤栜叶细而岐锐，白栜叶员而歧大，木也。”陶潜诗：“寒云没西山。”
②《本草》：茵蔯，蒿类，经冬不死，更因旧苗而生，故名。
③赵氏以单为铺地之单，乃布单也。邵氏以单为盛器之章，乃竹筐也。谓方曰笥，圆曰箪。朱氏从前说。郑望《膳夫录》：韦仆射巨源，有烧尾宴食单。
④《世说》：“昂昂如野鹤之在鸡群。”秦嘉诗：“清晨当引迈。”
⑤《玄中记》山精，如人，一足，长三四尺，食山蟹，夜出昼藏。庚信诗：“山精镂宝刀。”
⑥石林，丛石如林也。《楚辞》：“焉有石林。”《述异记》：汉沔会流处，岸上有石，铭云：“下至水府三十一里。”皆传李斯刻此石。
⑦江淹诗：“山气亘百里。”梁萧统诗：“渐见岫苍苍。”

王嗣奭曰：公恣意冥搜，触目成趣，粗亦成精，近不遗远，随意命笔，变幻生动如此。


其八

忆过杨柳渚，走马定昆池①。醉把青荷叶②，狂遗白接■③。刺船思郢客④，解水乞吴儿⑤。坐对秦山晚⑥，江湖兴颇随。

（八章，因水府而旁记游迹。上四实景，下四虚摹。山林胜游，留连累日，故柳渚昆池，亦皆经过。折荷脱巾，醉时狂态。刺船解水，走马而思泛舟也。）

①曹植诗：“走马长楸道。”《唐书安乐公主传》：尝请昆明池为私沼，不得，乃自凿定昆池。张礼《游城南记》：池在韦曲之北。定昆池，既在韦曲之北，杨柳渚亦当在其傍。
②《西阳杂俎》：魏郑公悫，取大荷叶置砚格上，盛酒三升，以簪刺叶，令与柄通，传吸之，名碧筒杯。按：池有荷叶，醉中把此为戏，顾氏以为饮器之名，非是。汉《招商歌》：“青荷昼偃叶夜舒。”
③《晋山简传》：时人歌曰：“时时能骑马，倒著白接■。”白接■，白巾也。《尔雅注》：“白鹭翅上有长翰，江东取为接■。”
④王洙曰：郢客善操舟，吴儿善泅水。《庄子》：刺船而去。山涛诗：“刺船莲花浦，郢客思遨游。”郢，乃楚之都。
⑤解水，识水性也。谢朓诗：“吴儿未习水，歇笑轻波澜。”
⑥梁高爽诗：“坐对空寂宇。”秦山，即终南山。诸家以上六句为追叙旧游，非也。此游本在夏时，而把荷解水亦正言夏日事，岂指平时游历耶。诸章言鲜鲫香芹，言绿笋红梅，言生菜食单，言醉把荷叶，知园中留饮非一日矣。此章所忆经过兴会，盖同属游园事也。


其九

床上书连屋①，阶前树拂云②。将军不好武③，稚子总能文④。醒酒微风入⑤，听诗静夜分⑥。絺衣挂萝薛⑦，凉月白纷纷⑧。

（九章，宿何园而记其韵事。上四见主人儒雅，下四言夜景清幽。首句属赋，起不好武。次句属比，起总能文。【顾注】五六乃倒装，本言风入而酒醒，夜分犹听诗也。诵诗者，必何氏子弟。【赵汸注】微风凉月，不作对耦，转换开阖，意态无穷，此所谓大家数也。）

①《南史萧恭传》：“仰眠床上，看屋梁而著书。”
②《世说》：谢太傅问诸子侄，子弟亦何预人事，而正欲使其佳。谢车骑曰：“譬如芝兰玉树，欲使其生于阶庭耳。”
③《颜氏家训》：汉郎颜驷，自称好武，更无事迹。《归去来辞》：“稚子候门。”
④《前汉贾谊传》：诸生于是以为能文。
⑤《风赋》：“清清泠泠，愈病析酲。”嵇康诗：“微风动袿。”
⑥静夜分，夜中分，出更漏也。魏文帝诗：“静夜不能寐。”《周礼》：“以星分夜。”《韩非子》：“夜分而闻鼓新声者。”
⑦薛荔女萝，见《楚辞》。岑文本诗：“雕楼网萝薛。”
⑧王融诗：“壁门凉月举。”言月穿萝薜，影著絺衣者纷纷零落也。张正见诗：“纷纷白雪绮窗前。”

刘会孟谓将军好文，亦见世变，《杜臆》谓此治终乱始之机，皆非也。明皇好大喜功，致将帅开边启衅，黩武而殃民。公诗“健儿宁斗死，壮士耻为儒”，盖伤之也。何将军不好武，正与邀功生事者有别，少陵岂肯讥之耶？宋、明之世，以将不知兵而亡，天宝之时，以将好用兵而乱，事势不同，未可概论。刘之谬于说诗，往往如此。


其十

幽意忽不惬①，归期无奈何②。出门流水住③，回首白云多④。自笑灯前舞，谁怜醉后歌⑤？只应与朋友⑥，风雨亦来过⑦。

（十章总结，乃出门以后情事。首二惜别之情，三四别后之景，五六回忆前事，七八豫订重游。幽意不惬，为迫于归期耳，两句起势突兀。舞曰自笑，歌曰谁怜，无复林中豪兴矣，故须再过以慰寂寥。朋好，指郑广文。钱谦益曰：八句之内，势变多端，尺寸之间，移形换步，正所谓“波澜独老成”也，杜老不容易放笔如此。）

①江淹诗：“寂寞幽意长。”《世说》：左太冲作《三都赋》，初意思甚不惬。
②宋之问诗：“归期多年岁。”《庄子》：“为之奈何。”
③《易》：“出门同人。”庾信诗：“画水流全住，图云色半轻。”
④刘显诗：“回首望归途。”左思诗：“白云停阴冈。”
⑤刘攽曰：古人多歌舞饮酒。张燕公诗云：“醉后欢更好，全胜未醉时。动容皆是舞，出话总成诗。”李白云：“要须回舞袖，拂尽五松山。醉后凉风起，吹人舞袖环。”今时舞者，必欲曲尽奇妙，又耻效乐工艺，益不复如古人常舞矣。古人重歌诗，自隋以前，南北旧曲颇似古，如《公莫舞》、《丁督护》，亦自简淡。唐来，是等曲又不复入听矣。近世乐府为繁声，加重叠，谓之缠声，促数尤甚，固不容一唱三叹也。
⑥沈约诗：“心从朋好尽。”
⑦《杜臆》：风雨，用《谷风》诗语。卢元昌曰：公自留赠崔子后，还乡整旆，故山兴浓。贫交之叹，白丝之悲，既有慨乎言之。何将军于衰马困顿时，独有濠梁见招之举，得非城东种瓜之客，灞陵射虎之人欤？宜公于游览之下，记叙特详也。


丽人行

【鹤注】天宝十二载，杨国忠与貌国夫人邻居第，往来无期，或并辔入朝，不施障幕，道路为之掩目。冬，夫人从车驾幸华清宫，会干国忠第，于是作《丽人行》。此当是十二年春作，盖国忠于十一年十一月为右丞相也。

三月三日天气新①，长安水边多丽人②。态浓意远淑且真③，肌理细腻骨肉匀④。绣罗衣裳照莫春⑤，蹙金孔雀银麒麟⑥。头上何所有⑦？翠微■叶垂鬓唇⑧。背后何所见⑨？珠压腰衱稳称身⑩。

（此诗刺诸杨游宴曲江之事。首叙游女之佳丽也。三言丰神之丽，四言体貌之丽，五六言服色之丽，头背四句，举上下前后，而通身之华丽俱见。本写秦、虢冶容，乃概言丽人以概括之，此诗家含蓄得体处。）

①《周礼》：女巫，掌岁时祓除衅浴。注：“如今三月三日上已往水上之类。”《晋书礼乐志》：魏以后，但用三日，不复用巳。刘尊诗：“三月三日咄泉水。”赵曰：晋宋诸人侍宴曲水，皆以三月三日为题。唐开元中，都人游赏于曲江，莫盛于中和、上已节。王右军《兰亭曲水序》：“天朗气清，惠风和畅。”
②曹植《洛神赋》：“睹一丽人，于岩之畔。”王绩《三月三日赋》：“聚三都之丽人。”
③刘缓诗：“日日态还新。”庚信《答赵王启》：“飘飘意远。”王粲《神女赋》：“何产气之淑真。”浓如红桃裛露，远如翠竹笼烟，淑如瑞日祥云，真如澄川朗月，一句中写出绝世丰神。
④《东京赋》：“擘肌分理。”《楚辞招魂》：“靡颜腻理。”又《大招》：“丰肉微骨。”【周甸注】肌卢腠理，细嫩而腻滑，骨肉匀，肥瘠相宜也。《神女赋》“秾不短，纤不长”，即骨肉匀也。
⑤古诗：“被服罗衣掌。”《南都赋》：“暮春之气，元巳之辰。”
⑥卢肇《柘枝舞赋》：“靴瑞锦以云匝，袍蹙金而雁欹。”赵曰：杜牧自谓其诗“蹙金结绣”，知“蹙金”乃唐人常语。【周注】孔雀、奇禽，麒麟，瑞兽，衣上所绣物色。胡夏客曰：唐宣宗尝语大臣曰：“玄宗时内府锦袄二，饰以金雀，一自御，一与贵妃，今则卿等家有之矣。”此诗所云，盖杨氏服拟于宫禁也。
⑦辛延年诗：“头上蓝田玉。”
⑧赵曰：翠微■叶，言翡翠微布于■彩之叶，若作翠为■叶，则以翠为■匝之叶也。杜曰：《广韵》■彩，妇人髻饰花也。鬓唇，鬓边也。
⑨《晋书阮孚传》：“以著背后。”
⑩赵曰：腰衱，即今之裙带，缀珠其上，压而下垂也。【吴注】《尔雅》：“衱谓之裾。”郭璞云：“衣后裾也。”稳称身，不徒以其服美矣。刘缓诗：“袜小称腰身。”赵曰：此四句即曹植“头上金雀钗。腰佩紫琅玕”之势。杨慎谓松江陆深见古本尚有二句：“足下何所著？红蕖罗袜穿镫银。”今按：两段各十句为界限，添此反赘。钱云：考宋刻并无，必杨氏伪托耳。

就中云幕椒房亲①，赐名大国虢与秦②。紫驼之峰出翠釜③，水精之盘行素鳞④。犀箸厌饫久未下⑤，鸾刀缕切空纷纶⑥。黄门飞鞚不动尘⑦，御厨络绎送八珍⑧。箫管哀吟感鬼神⑨，宾从杂遝实要津⑩。

（次志秦、虢之华侈也。驼峰二句，言味穷水陆。犀箸二句，言饮食暴殄。黄门二句，言宠赐优渥。箫管，言声乐之盛。宾从，言趋附者多。《杜臆》：态浓八句，极状姿容服饰之盛，而后接以“就中云幕”二句，“紫驼”四句，极言肴馔品物之美，而后接以“黄门飞鞚”二句，皆倒插法，唯杜善用之。）

①庚信诗：“就中言不醉。”《西京杂记》；成帝设云幄、云帐、云幕于甘泉紫殿，世谓三云殿。【周注】云幕，谓铺设幕帐如云雾也。《三辅黄图》：椒房殿，在未央宫，以椒和泥涂壁。班固《西部赋》：“后宫则掖庭椒房，后妃之室。”《汉官仪》曰：皇后称椒房，取其蕃实之义也。《诗》云：“椒聊之实，蕃衍盈升。”又，以椒涂宫室，亦取其温暖，辟除恶气。
②《旧唐书》：太真姊三人，皆有才貌，并封国夫人，大姊封韩国，三姨封虢国，八姨封秦国。《通鉴》：适崔氏者为韩国，适裴氏者为虢国，适柳氏者为秦国。【鹤注】《明皇杂录》：上幸华清宫，贵妃姊妹競饰衣服，共会于国忠第，同入禁中，炳焕照烛，观者如堵。度上已修褉，亦必尔也。
③洙曰：《汉书》：大月氏，本西域国，出一对橐驼。注云：脊上有一封，高也，如封土然。今俗呼为幫。《西阳杂俎》：衣冠家名食，有将军曲良翰作驼峰炙，味甚美。王绩《游北山赋》：“拭丹炉而调石髓，裛翠釜而出金精。”
④【周注】《三辅黄图》：董偃以水精为盘贮冰，同色。《太平御览》：《交州杂事》：太康四年，刺史陶璜表送林邑王所献缥绀水精盘各一枚。王绩《签赋》：“舞灵蛟之素鳞。”
⑤《西阳杂俎》：明皇赐禄山有金平脱、犀头匙箸。《楚辞》：“时厌饫而不用兮。”《晋书》：何曾日食万钱，犹曰无下箸处。
⑥《诗》：“执其鸾刀。”《传》云：“鸾刀，刀环有铃，割中节也。”《西征赋》：“饔人缕切，鸾刀若飞。”嵇康诗：“随波纷纶客。”
⑦《汉百官表》注：禁中黄门，谓阉人居禁中，在黄门之内给事者。【钱笺】《明皇杂录》：虢国夫人出入禁中，常乘紫骢，使小黄门为御。紫骢之骏健，黄门之端秀，皆冠绝一时。此所谓“黄门飞鞚”也。鲍照诗：“飞鞚越平陆。”《通俗文》：“制马口曰鞚。”
⑧《王莽传》：“络绎道路。”【钱笺】《新书》：帝所得奇珍及贡献，分赐之，使者相衔于道，五家如一。此所谓“御厨络绎”也。《周礼膳夫》：“珍用八物。”注：“珍用淳熬、淳母、炮豚、炮牂、捣珍、渍熬、肝、膋也。”
⑨汉武帝《秋风词》：“萧鼓鸣兮发棹歌。”曹植《七启》：“箫管齐鸣。”又诗：“过庭长哀吟。”《诗序》：“动天地，感鬼神，莫近于诗。”
⑩魏文帝《与吴质书》：“舆轮徐动，宾从无声。”《刘向传》：“杂遝众贤。”古诗：“先据要路津。”

后来鞍马何逡巡①，当轩下马入锦茵②。杨花雪落覆白苹③，青鸟飞去衔红巾④。炙手可热势绝伦⑤，慎莫近前丞相瞋⑥。

（末乃指言国忠，形容其烜赫声势也。秦、虢前行，国忠殿后，鞍马逡巡，见拥护填街，按辔徐行之象。当轩下马，见意气洋洋，旁若无人之状。杨花青鸟，点暮春景物。见唯花鸟相亲，游人不敢仰视也，一时气焰可畏如此。末句仍用倒插作收。朱注：国忠与虢国为从兄妹，不避雄狐之刺，故有近前丞相瞋之语，盖微词也。此章前二段各十句，后段六句收。）

①曹植诗：“游马后来。”鲍照诗：“宾御纷飒沓，鞍马光照地。”《庄子》：“逡巡而却告之。”
②王融诗：“当轩卷罗縠。”《古诗为焦仲卿妻》：“下马入车中。”锦茵，谓地铺锦褥。丘迟诗：“舒心谢锦茵。”
③【钱笺】乐府《杨白花歌》曰：“杨花飘荡落南家。”又曰：“愿衔杨花入窠里。”此句亦寓讽于杨氏。《七命》：“素肤雪落。”《广雅》：“杨花入水化为萍。”《尔雅翼》：萍之大者曰苹，五月有花，白色谓之白苹。张华诗：“白苹开素叶。”隋炀帝《江南曲》：“絮飞晴雪暖风时。”此即“杨花落雪”之意。
④赵曰：青鸟应如鹦鹉之类，豢养驯熟，飞衔红巾，此借用西王母青鸟也。薛道衡诗：“愿作王母三青鸟，飞来飞去传消息。”《汉武故事》：七月七日，上于承华殿斋坐中，忽有青鸟从西方来集殿前，有顷，王母至，有二青鸟如乌，夹侍王母旁。梁元帝《咏柳》：“枝边通粉色，叶里映红巾。”【赵注】红巾，盖妇人之饰。【黄注】巾，盖树间所挂之彩。
⑤崔灏诗：“莫言炙手手可热。”《两京新记》：安乐公主，上之季妹也，附会韦氏，热可炙手，道路惧焉。赵曰：炙手可热，言势焰薰灼。【钱笺】《唐语林》：会昌中，语曰“郑杨段薛，炙手可热”，盖唐时长安语如此。桓驎诗：“超等绝伦。”
⑥晋乐府词：“当年近前面发红。”《通鉴》：天宝十一载十一月，以杨国忠为右相，兼文部尚书。《玉台新咏》引汉桓帝时童谣曰：“抚梁之下有悬鼓，我欲击之丞相怒。”瞋怒之瞋，从目，音称人切。《陈余传》：瞋目张胆。瞋字从口。音田，盛气貌，《诗》：“振旅嗔嗔。”二字音义本异，杜却通用。

【钱笺】乐史《外传》：十一载，李林甫死，以国忠为右相。十二载，加国忠司空。扈从之时，每家为一队，队著一色衣。五家合队相映，如百花焕发。遗钿坠舄。珠翠灿于路岐可掬。曾有人俯身一窥其车，香气数日不绝。驼马千余头匹，以剑南旌节器仗前驱。及秦国先死，独虢国、韩国、国忠转盛。虢国又与国忠乱，每入朝谒，国忠与韩、虢联辔，挥鞭骤马，以为谐谑。此诗语极铺扬，而意含讽刺，故富丽中特有清刚之气。

周敬曰：铺叙得体，气脉条畅，的从古乐府摹出，另成少陵乐府。卢元昌曰：中云“赐名大国虢与秦”，后云“慎莫近前丞相嗔”，玩此二语，则当时上下骄淫，渎伦乱礼，已显然言下矣。

陆时雍曰：诗，言穷则尽，意亵则丑，韵软则庳。杜少陵《丽人行》，李太白《杨叛儿》，一以雅道行之，故君子言有则也。又曰：色古而厚，点染处不免墨气太重。

《随笔》云：《诗》三百篇中，其誉妇人者至多，如叙宗姻之贵者，若“齐侯之子，平王之孙”，“汾王之甥，蹶父之子”，“齐侯之子，卫侯之妻，东宫之妹，邢侯之姨，谭公维私。”夸服色之盛者，若“副笄六珈”，“如山如河”，“玉之瑱也，象之揥也。”赞容色之美者，若“唐棣之华”，“华如桃李”，“鬒发如云”，“手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盻兮”，“颜如舜华”，“洵美且都。”语嫁聘之侈者，若“百两彭彭，八鸾瑲瑲，不显其光，诸娣从之，祁祁如云，烂其盈门。”其词可谓尽善矣。魏晋六朝，流连光景，不可胜述。唐人播之歌诗，固亦极挚，若“态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。翠微■叶垂鬓唇，珠压腰衱稳称身”，“深宫高楼入紫清，金作蛟龙盘绣楹”，“佳人当窗弄白日，弦将手语调鸣筝”，“回眸一笑百媚生，六宫粉黛无颜色”，“后宫佳丽三千人，三千宠爱在一身。金屋妆成娇侍夜，玉楼宴罢醉和春”，“楼上楼前尽珠翠，眩转荧煌照天地”，此皆李、杜、元、白之丽句也。予独爱朱庆余《闺意》一绝：“洞房昨夜停红烛，待晓堂前拜舅姑。妆罢低声问夫婿，画眉深浅入时无。”细味此章，元不谈量女之容貌，而其华艳韶好，体态温柔，风流蕴藉，非第一人不足当也。欧阳公所谓“状难写之景，如在目前，舍不尽之意，见于言外，然后为工”，斯之谓也。张籍酬其篇云：“越女新妆出镜心，自知明艳更沉吟。齐纨未是人间贵，一曲菱歌直万金。”其爱之重之可见矣。然比之庆余殊为不及。


虢国夫人

诗云：“承恩入朝。”乃虢国得宠时作。依类编入，当附《丽人行》之后，但未定何年耳。【朱注】此诗见草堂逸诗。据《张祜集》，作《集灵台》二首。又，《万首唐人绝句》作张祜。《三体诗》、《唐诗品汇》亦作张祜。集灵台与紫微殿相近。今按：祜乃中唐人，去天宝已久，若作追忆虢国之词，亦当微带乱后事，诗意全不及之，还是讥讽现在，应属少陵作也。《唐后妃传》：杨贵妃三姊：长韩国，三虢国，八秦国，并承恩入宫掖。《通鉴》：至德二载，贵妃缢死于佛堂，虢国夫人及其子裴徽，走至陈仓，县令薛景仙帅吏士追捕，诛之。

虢国夫人承主恩①，平明上马入金门②。却嫌脂粉涴颜色③，淡扫蛾眉朝至尊④。

（乍读此诗，语似称扬，及细玩其旨，却讥刺微婉。曰虢国，滥封号也。曰承恩，宠女谒也。曰平明上马，不避人目也。曰淡扫蛾眉，妖姿取媚也。曰入门朝尊，出入无度也。当时浊乱宫闱如此，已兆陈仓之祸矣。一旦红颜委地，白骨谁怜，徒足贻臭千古焉耳。）

①王褒《讲德论》：“主恩满溢。”
②《史记张良传》：“平明与我会此。”《搜神记》：“上马赴前程。”《前汉书》：历金门，上玉堂。
③《后汉陈著传》：“脂油粉黛。”《广韵》：“涴，泥着物也。”《楚国策》：“颜色变作。”
④《杨妃外传》：妃有姊三人，皆丰硕修整，工于谑浪，每入宫中，移晷方出。貌国不施妆粉，自炫美艳，常素面朝天。扫，画眉也。《诗》：“螓首蛾眉。”蛾之眉曲而细，美人之眉似之。《过秦论》：“履至尊而制六合。”


九日曲江

当是天宝十二载作。盖十三年九日有寄岑参诗，十四年九日有杨奉先诗，此诗盖在前也。时公年四十有二，故云百年已半。

缀席荣萸好①，浮舟菌萏衰②。百年秋已半③，九日意兼悲。江水清源曲④，荆门此路疑⑤。晚来高兴尽⑥，摇荡菊花期⑦。

（《杜臆》：此章即老去悲秋之意。上四，拈九日，所感在身老，故有兼悲之叹。下四，拈曲江，所伤在落魄，故有摇荡之嗟。通首将一景一情，两截重叙，虚实相间格，杜集频用之。此诗乍看似乎直致，须抑扬说来，方见曲折生动，言茱萸虽好，而菡萏已衰，不觉悲秋悲老，兼集意中也。且江上此游，仿佛荆门胜会，而摇荡花期者，犹是去秋故吾，浮沉身世，又可悲已。）

①《荆楚岁时记》：“茱萸，一名藙，九月九日熟，味辛色赤，拆其房插头，可辟恶气。”曹植诗：“茱萸自有芳。”
②《尔雅》：“荷，芙蕖，其华菡萏。”洙曰：莲，茎为茄，叶为荷，花为菡萏，莲根为藕。刘桢诗：“菡萏溢金塘。”
③张正见诗：“百龄倏忽半。”
④屈原《远游》：“轶迅风于清源兮。”
⑤《九域志》：江陵府龙山上有孟嘉落帽台，其地在荆门东。宋之问诗：“邪溪此路通。”
⑥李百药诗：“晚来风景丽。”殷仲文诗：“独有清秋日，能使高兴尽。”
⑦《上林赋》：“与波摇荡。”《荆楚岁时记》：“九日为菊花会，故云菊花期。”《续齐谐记》：费长房谓桓景曰：“九月九日汝家有厄，急去，令家人各作绛囊，盛茱萸以系臂，登高饮菊花酒，则此祸可除。”


杜甫全集卷之三


奉陪郑驸马韦曲二首

《杜臆》：韦曲，在京城三十里，贵家园亭、侯王别墅，多在于此，乃行乐之胜地。然此游必在天宝之季，禄山未乱之先，故花蕃盛如此，编者误置在乾元初耳。【钱笺】《雍录》：吕图，韦曲在明德门外，韦后家在此，盖皇子陂之西也。杜曲，在启夏门外，西向即少陵原，所谓“城南韦杜，去天尺五”者。《通志》：韦曲在樊川，唐韦安石之别业。

韦曲花无赖①，家家恼杀人。绿樽须尽日②，白发好禁春③。石角钩衣破④，藤梢刺眼新。何时占丛竹⑤，头戴小乌巾⑥。

（首章，对韦曲春景而动归隐之怀。上四，惜花之情反言以志胜。下四，寻幽之意托言以寄慨。时盖献赋不遇，有感而发欤？【赵汸注】起用俗语，豪纵跌宕。《杜臆》：此诗全是反言以形容其佳胜。曰无赖，正见其有趣；曰恼杀人，正见其爱杀人；曰好禁春，正是无奈春何；曰钩衣刺眼，本可憎而转觉可喜。说得抑扬顿挫，极生动之致。）

①《汉高帝纪》：“始大人常以臣亡赖。”注：“江淮之间，谓小儿多诈狡狯为亡赖。”
②沈约诗：“忧来命绿樽。”扬雄《河东赋》：“尽日盛酒。”
③赵注谓白发禁春，老不流荡也。然禁春须用樽酒，意中实不能禁矣。朱注云：禁，是禁当之禁。
④《仇池记》：石角外向。
⑤占，据也。齐顾则心诗：“萧萧丛竹映”。
⑥《南史》：刘岩隐逸不仕，常著缁衣小乌巾。陆时雍日：起处数语，意经几折，花本可爱，而反若恼人者，以少年之意气犹存，而老去之愁怀莫展，不觉对酒伤情耳。按此诗所云，若以二语括之，即“剑南春色浑无赖，触忤愁人到酒边”。再以一语该之，即是“胜绝警身老”。大旨只在“白发禁春”四字。


其二

野寺垂杨里①，春畦乱水间②。美花多映竹，好鸟不归山③。城郭终何事，风尘岂驻颜④。谁能与公子，薄暮欲俱还⑤。

（次章，记韦曲诸胜，有超然世外之意。上四写景，羡村居幽事。下四叙情，慨城市尘缘。公久住长安而未得一官，故曰：“城郭终何事，风尘岂驻颜。”赵氏以为拾遗时所作，误矣。公子，指驸马辈。俱还，反照陪游。）

①《三辅黄图》：长杨宫中有垂杨数亩。
②鲍照诗：“春畦及耘艺。”又诗：“悬装乱水区。”
③谢朓诗：“好鸟叶间鸣。”曹植诗，“朝云不归山。”《杜臆》：“好鸟不归山”，言鸟犹知恋，引起下截意。
④陆机诗：“京洛多风尘。”《神仙传》：淮南王初见八公曰：“先生年老，似无驻颜之术。”
⑤《淮南子》：“薄暮而求之。”注：“薄，迫也。”

王嗣奭曰：大抵高人贵介，所好不无浓淡暄寂之殊，如陶学士以取雪烹茶为清事，而党太尉以销金帐下浅斟低唱为乐事，然不知其为伐性之斧斤也。“风尘岂驻颜”，所以箴之者至矣。


重过何氏五首

【鹤曰】前云“千章夏木清”，初游在夏，此云“春风啜茗时”，重游在春矣。前属天宝十二载，则此当是天宝十三载。诗又云“何日沾微禄”，乃是未授官时也，若十四载，则已授河西尉，又改率府胄曹矣。

问讯东桥竹①，将军有报书②。倒衣还命驾③，高枕乃吾庐④。花妥驾捎蝶⑤，溪喧獭趁鱼⑥。重来休沐地⑦，真作野人居⑧。

（此章为重过而作，又是总起。上四，重过之由，下四，重过之景。【洪仲注】去夏之笋，隔年成竹，故云问竹。倒衣命驾，望公朝至。高枕吾庐，要公夜宿。《杜臆》将二句作报书中语，是也。旧云公视何园为吾庐，几于冒认己有矣。花妥溪喧，林中见闻，二句倒装，本言莺捎蝶而花堕，獭趁鱼而溪喧耳。黄生曰：野人居，承休沐地，皆就将军言。与长孙正隐诗“歌钟虽戚里，林薮是山家”同意。旧以野人居属公自言者，非。按：后章有“耽野趣”之句，知黄说不易矣。曰还、曰重，俱点重游。）

①《古诗为焦仲卿妻》：“幸可广问讯”。【顾注】东桥，即第五桥。问讯云竹，此暗翻“看竹何须问主人”事。
②陈琳乐府：“报书往边地。”
③《诗》：“东方未明，颠倒衣裳。”司马相如《美人赋》：“命驾而东。”《晋书》：吕安与嵇康友，每一相思，千里命驾。
④《国策》：“未得高枕而卧也。”陶潜诗：“吾亦爱吾庐。”
⑤黄希曰：《曲礼正义》云：妥，下也。苏氏云：关中人谓落为妥。三山老人曰：花妥，即花堕也。捎，取也，掠也。
⑥《月令》：“獭祭鱼。”
⑦《汉书张安世传》：休沐未尝出。汉制：内臣，五日一出休沐。注：“言休息沐浴也。”
⑧庾信《小园赋》：“名为野人之家。卢元昌曰：天宝间，五家竞开第舍，一堂之费，动逾千万，至且撤韦氏宅为虢国居，又于亲仁坊起禄山第，莫不穷极壮丽。公子将军，特表曰野人居，取其俭朴以风世也。


其二

山雨樽仍在①，沙沉榻未移。犬迎曾宿客，鸦护落巢儿。云薄翠微寺②，天清皇子陂③。向来幽兴极，步屧向东篱④。

（次章，备写重来景事。樽榻依然，言主人能置酒而留宾。犬迎客，去年习见也，鸦护儿，今春乳子也，四句皆重游意。寺前云薄，陂上天清，方喜雨后初晴，故幽兴勃然，遂向东篱而览胜。末句起下平台之游。雨中对酒，故言樽在。尘封榻上，故云沙沉。落巢，谓新雏生落巢中。或云鸦儿落地，或云新巢落成，俱非。此章幽兴，与前游首章相应。）

①王融诗：“潺湲石溜泻，绵蛮山雨闻。”
②尹式诗：“云薄鳞逾细。”【朱注】《唐书》：长安县南五十里太和谷有太和宫，武德八年置，贞观十年废，二十一年复置，曰翠微宫，笼山为苑，元和中以为寺。《长安志》：翠微宫，在万年县外终南山之上。公诗已云翠微寺，恐非元和间所改也。
③晋曹毗诗：“天清月晖澄。”《水经注》：潏水，上承皇子陂于樊川，其地即杜之樊乡也。《十道志》：秦葬皇子，起冢陂北原上，故名皇子肢，隋改承安，唐复旧。《杜臆》：《名胜志》：杜曲在西安府之东，子美旧居。韦曲在城南，韦曲之东，有郑庄，即郑虔所居，西有塔坡，何将军之山林也。皇子陂，在韦曲之西。以皇对翠，乃借对法，岑参《早朝》诗“紫陌”“皇州”作对，亦此法也。
④《宋书》：袁粲为丹阳尹，尝步屧白杨郊野间。《说文》：“屧，履中荐也。”陶潜诗：“采菊东篱下。”

此章后四句，顾宸谓翠寺、皇陂，公幽兴所注，故过东篱而往游于此。其说非也。若果游其地，不应轻点陂寺，况翠寺在南，皇陂在西，又不当向东篱而迂道。周篆谓翠寺、皇陂，前游之幽兴已极，故过东篱而别寻佳胜。此说亦非。若果属前游，何不于前十章叙入？且昆池、柳渚，俱经旁记，何独遗此胜地耶？原来翠寺、皇陂，只言遥望之景，诗意主在云薄天清，晴光可爱，以逗起末句耳。按顾注：此章云“向来幽兴极”，是追忆从前，下章云“自今幽兴熟”，是预期后日，两章系相照应。《杜臆》疑“幽”“兴”叠见，欲改作“游兴极”，反失作者之旨。


其三

落日平台上①，春风啜茗时②。石栏斜点笔，桐叶坐题诗③。翡翠鸣衣桁④，蜻蜓立钓丝⑤。自今幽兴熟⑥，来往亦无期⑦。

（三章，叙平台之游。平台记地，春风记时。点笔题诗，平台之趣写得萧散。翡翠晴蜒，春时之景写得工细。六句皆今日幽兴。来往无期，欲常览此胜也。曰极，曰熟，又点重游。）

①张率诗：“平台寒月色，池水怆风威。”
②赵汸疑后游在夏，因改“春风”作“薰风”，今依鹤注，直是春游。
③赵云：置砚于石栏，而题诗于桐叶。《杜臆》：砚在石栏而身坐台上，故须斜点笔。笔点，以笔濡墨也。
④《说文》：“翡，赤羽雀。”“翠，青羽雀。”张正见诗：“竹竿鸣翡翠”。《韵会》：“桁，竹竿也。”顾云：晒衣之桁。古乐府：“还视桁上无悬衣。”
⑤《楚国策》：蜻蜒六足、四翼，飞翔乎天地之间。《诗》：“其钓维何，维丝伊緍。”
⑥陈子昂诗：“山深兴转幽。”
⑦陶潜诗：“披草共来往。”始而雨，既而晴，渐至日落，尽一日之兴矣，故下章不复言游，而惟称美将军。布置次第俱秩然有条。


其四

颇怪朝参懒①，应耽野趣长②。雨抛金锁甲③，苔卧绿沉枪④。手自移蒲柳⑤，家才足稻粱。看君用幽意，白日到羲皇⑥。

（四章，美将军逸兴。将军懒于朝参考，因耽野趣之长也。抛甲卧枪，见朝参之懒。移柳足粱，见野趣之长。末引渊明事，以方其高致。抛甲于雨，卧枪于苔，即前游“不好武”意。《杜臆》：自移，见不耽骄贵。才足，见甘于淡泊。白日羲皇，言可神游千古，不须高卧也，乃翻用陶语。此章幽意，与前游末章相应。）

①王右军帖：“吾怪足下朝参少晚。”
②谢惠连诗：“萧疏野趣生。”
③薛苍舒曰：车频《秦书》：符坚使熊邈造金银细铠，金为线以缧之。今谓甲之精细者为锁子甲，言相衔之密也。《唐六典》：甲之制十有三，今明光、光要、细鳞、山文、鸟鎚、锁子，皆铁甲也。崔颢诗：“错落金锁甲。”
④《武库赋》：“绿沉之枪。”《西溪丛话》：绿沉，以调绿漆之，其色深沉，如漆调雌黄之类。杨慎《丹铅录》：《邺中记》：石虎造象牙桃枝扇，或绿沉色，或紫绀色。王羲之《笔经》云：有人以绿沉漆管见遗。虞世南诗：“绿沉明月弦。”刘劭《赵都赋》：“弩有黄间绿沉。”梁简文诗：“吴戈夏服箭，骥马绿沉弓。”杨巨源诗：“吟诗白羽扇，校猎绿沉枪。”皆谓以绿沉色为漆，饰枪柄耳。【朱注】吴曾《漫录》：古乐府“绿沉明月弦”，此弓亦号绿沉也。《宋元嘉起居注》：广州刺史韦朗作绿沉屏风。《六典》：鼓吹工人之服，亦有绿沉。此以绿沉饰器服也。《南史》：任彦升卒，武帝方食西苑绿沉瓜。皮日休《新竹》诗：“一架三百本，绿沉森冥冥。”皆言其色也。
⑤《尔雅疏》：“杨，一名蒲柳，生泽中，可为箭笴。”
⑥《陶潜传》：“夏日虚间，高卧北窗之下，清风飒至，自谓羲皇上人。”


其五

到此应常宿，相留可判年①。蹉跎暮容色②，怅望好林泉③。何日沾微禄④，归山买薄田⑤。斯游恐不遂，把酒意茫然⑥。

（此首叙临别之意，又是总结。上四深羡林泉之胜，下则欲谋归老于此地也。考是年公方四十，而云“暮容色”者，蹉跎不遇，因有慨于暮景耳。【卢注】时虽参列选序，而尚未定官，故叹微禄难沾。）

①【旧注】《礼记注》云：判，半也。【朱注】古音多四声互用，唐人犹知此法，如“判”字本去声，亦读乎声。《吴越春秋》“一士判死兮而当百夫”，王筠《行路难》“含情蓄怨判不死”，是也。音义与“■”同。杜诗“■”字多作“判”。此诗“可判年”，犹云可■却一年耳。又孙勔《唐韵》，■字收入二十三阮：《玉篇》，■一音伴。则■字正可从仄声叶，非半年之解。
②《世说》：周处曰：“年旦蹉跎，终无所成。”《颜氏家训》：“憔悴容色。”
③谢朓诗：“怅望一途阻。”《北史》：韦敻淡子荣利，所居之宅，枕带林泉，时对琴书，萧然自远。
④《后汉独行传》：赵苞谓母曰：“为子无状，欲以微禄奉养。”
⑤《世说》：深公答支遁曰：“未闻巢由买山而隐。”《隋书》：王通教授河汾间，曰：“通有先人之敝庐，足以蔽风雨，薄田足以具檀粥。”
⑥初云樽在，末云把酒，见始终好客。周弘让诗：“把酒念浮生。”


陪诸贵公子丈八沟携妓纳凉晚际遇雨二首

此诗年月难考，大抵在天宝间未乱时作。【鹤注】丈八沟，天宝元年，韦坚所通漕渠。《旧史》：大历元年九月，京兆尹奏开漕渠入苑，阔八尺，深一丈。渠成，上御安福门以观之。岂素有是渠，其后又开欤？《通志》：下杜城西，有第五桥、丈八沟。

落日放船好，轻风生浪迟①。竹深留客处，荷净纳凉时②。公子调冰水③，佳人雪藕丝④。片云头上黑⑤，应是雨催诗⑥。

（此章为同游记胜也。首联泛舟入沟，次联纳凉之景，三联公子携妓，结聊晚际遇雨。轻迟深净四字，诗眼甚工。胡夏客曰：公子作诗，催之亦未必速就，“应是雨催诗”，调笑中却有含蓄。）

①何承天《鼓吹曲》：“轻风起红尘。”
②梁简文帝诗：“荷净月应来。”徐陵诗：“纳凉高树下。”
③应玚诗：“公子爱宾客。”庾信诗：“开冰带井水。”
④曹植诗：“南国有佳人。”《家语》：“黍以雪桃。”注：“雪，拭也。”朱超道诗：“摘除莲上叶，拖出藕中丝。”
⑤梁简文帝诗：“可怜片云生，暂重还复轻。”
⑥赵曰：东坡诗“飒飒催诗白雨来”，句本于杜。


其二

雨来沾席上①，风急打船头②。越女红裙湿③，燕姬翠黛愁④。缆侵堤柳系⑤，幔卷浪花浮⑥。归路翻萧飒⑦，陂塘五月秋⑧。

（承上章，伤风雨骤至也。雨来风急，领起全意。三四就席上言，五六就船头言。陂塘萧飒，五月成秋，以见乐不可极，万事皆然。《杜臆》：妓兼南北，见诸公子各尚豪华。【赵汸庄】北人不惯乘舟，故遇风雨而愁。）

①朱超诗：“浮梁带雨来。”《记》：“儒有席上之珍。”
②沈君攸诗：“风急细流翻。”《风俗通》：船头谓之舢，尾谓之舻。庾信诗：“五两开船头。”
③《吴越春秋》：“右抱越女。”陈后主诗：“转态结红裙。”
④武陵王纪诗：“燕姬奏妙舞。”《后汉书》：明帝宫人，拂青黛蛾眉。庾信诗：“眉心浓黛直点。”
⑤缆以维舟，幔以蔽日。侵，迫近也。庾信诗：“幰拂缘堤柳。”
⑥梁元帝诗：“朝浮兮浪华。”柳■诗：“浃叠浪花生。”
⑦陶潜诗：“行行循归路。”《楚辞》：“风飒飒兮木萧萧。”陈后主诗：“寒气尚萧飒。”
⑧应璩《与从弟书》：“逍遥陂塘之上。”《记》：仲夏行秋令，是即五月秋也。【黄生注】结应纳凉意，五字亦警。王

嗣奭曰：二首相为首尾，以云雨为过脉，而归路萧飒，与放船好相照，故下“翻”字。杜公赋诗，有二首、三首，以至数首，其气脉大都联络照应。偶发于此。


醉时歌

原注：赠广文馆博士郑虔。

《旧唐书》：天宝九载，国子监置广文馆。《唐语林》：天宝中，国学增置广文馆，以领词藻之士。郑虔久被贬谪，是岁始还京师参选，除广文馆博士。【鹤注】《旧书》：天宝十二载秋，令出太仓米。诗言“日祟太仓五升米”，正其时也，当是十三载春作。《杜臆》：此诗多自道苦情，故以醉歌命题。

诸公衮衮登台省①，广文先生官独冷②。甲第纷纷厌粱肉③，广文先生饭不足④。先生有道出羲皇，先生有才过屈宋⑤。德尊一代常坎轲⑥，名垂万古知何用⑦。

（首叹郑公抱负不遇。）

①《前汉韩安国传》：诸公莫不称。《晋书》：王济云：“张华说汉史，衮衮可听。”师氏曰：唐制，御史台其属有三院：一曰台院，，二曰殿院，三曰察院，掌纠正百官之罪恶。省有三：一曰中书省，二曰尚书省，三曰门下省。台省，清要之职。谢混诗：“总轡出台省。”
②《旧书》：天宝九载七月，国子监置广文馆。《新书郑虔传》：明皇爱虔才，欲置左右，以不事事，更置广文馆，以虔为博士。在官贫约，甚淡如也。王彦辅曰：《北齐书》：王晞曰：“非不爱作热官，但处之烂熟耳。”黄希曰：世以宗正卿为冷卿，是亦冷官之意。
③汉高祖诏：列侯居邑，皆赐大第室。注：有甲乙次第，故曰第。张衡《西京赋》：“北阙甲第，当道直启。”《孟尝君传》：“今君仆妾余余梁肉，而士不厌糟糠。”
④后汉郑太有田四百顷，而食常不足。
⑤《文心雕龙》：“屈宋逸步，莫之能追。”
⑥桓玄书：“一代大事。”《楚辞七谏》：“年既过半百兮，愁坎轲而留滞。”王逸云：“坎轲，不遇也。”古诗：“坎轲长苦辛。”张綖注：坎轲，车失利貌。坎，一作轗，车不平也。轲，车折轴也。”
⑦《史记伍子胥赞》：“名垂后世。”李密诗：“万古传名谥。”

杜陵野客人更嗤①，被褐短窄鬓如丝②。日祟太仓五升米③，时赴郑老同襟期⑥。得钱即相觅，沽酒不复疑⑤。忘形到尔汝⑥，痛饮真吾师⑦。

（此叙同饮情事。时赴，公过郑也。相觅，公要郑也。痛饮吾师，正见襟怀相契。）

①《汉书》，元康元年，以杜东原上为初陵，更名杜县为杜陵。
②《老子》：“被褐怀玉。”卢照邻诗：“安知倦游客，两鬓渐如丝。”
③《旧唐书》：天宝十二载八月，京城霖雨，米贵，出太仓米十万石，减价粜与贫人。《颜氏家训》：齐吏部侍郎房文烈，霖雨绝粮，遣婢粜米。
④北齐高澄书：“缱绻襟期，绸缪素分。”
⑤《滑稽传》：王先生怀钱沽酒。《括异志》：道士张酒酒，得钱即沽酒。陶诗：“逝将不复疑。”
⑥郭象《庄子序》：“有忘形自得之怀。”《文士传》：祢衡有逸才，与孔融为尔汝交，时衡年二十，融年已四十。
⑦《世说》：王孝伯云：“但常得无事，痛饮读《离骚》，可称名士。”《齐书》：李元忠曰：“阮步兵吾师也，孔少府岂欺我哉！”

清夜沉沉动春酌①，灯前细雨檐花落②。但觉高歌有鬼神③，焉知饿死填沟壑④。相如逸才亲涤器⑤，子去识字终投阁⑥。

（此痛饮以尽欢，承上杜陵一段。春夜灯前，饮之候。高歌动神，饮之兴。相如、子云，借古人以解慰也。）

①曹植诗：“清夜游西园。”何逊诗：“沉沉夜看流。”应璩书：“酌彼春酒。”
②灯前，承夜。檐花，承春。庾信《烛赋》：“灯前桁衣疑不亮。”梁简文诗：“细雨阶前入。”江淹诗“共取落檐花”，刘邈诗“檐花初照月”，公诗“白花檐外朵”，皆实指檐前之花。《杜臆》云：檐水落，而灯光映之，如落银花，此另一说。
③石崇《思归引》：“高歌凌云兮乐余年。”《列子》：“动天地，感鬼神。”师氏曰：言歌声幽怨也。
④《前汉朱买臣传》：妻慧怒曰：“如公等，终饿死沟中耳。”左思诗：“当其未遇时，忧在填沟壑。”
⑤《汉书》：司马相如今文君当垆，身着犊鼻褌，涤器于市中。《魏志》：曹丕八岁能属文，有逸才。
⑥《扬雄传》：雄校书天禄阁上，治狱使者来收雄。雄从阁上自投下，几死。莽间其故，乃刘棻尝从雄学作奇字，雄不知情，诏勿问。京师为之语日：“惟寂寞，自投阁。”

先生早赋归去来①，石田茅屋荒苍苔②。儒术于我何有哉③，孔丘盗跖俱尘埃④。不须闻此意惨怆⑤，生前相遇且衔杯⑥。

（此痛饮以遣意，应上广文一段。郑欲归去，以坎轲之故。孔跖尘埃，见名垂无用。相遇衔杯，欲其及时行乐也。此章，前二段各八句，后二段各六句，划然四段，宾主配讲到底，格律整齐。）

①《陶潜传》：“为彭泽宰，解印绶去职，赋《归去来辞》。”
②《史记》：子胥曰：“譬犹石田，无所用之。”《韩非子》：“不食于茅屋之下。”《淮南子》：“穷谷之污，生以苍苔。”
③《汉书萧望之传》：“宣帝不甚从儒木。”《庄子》：帝力于我何有哉。”
④孔、跖对举，见《庄子》。俞文豹曰：孔子，万世之师，敢名呼而侪之盗跖，有伤名教。李白、韩愈诗，皆直书圣讳，均失言也。《左传》：哀公诔孔子，称曰尼父。庾信《伤心赋》：“一朝风烛，万古尘埃。”
⑤闻此指上尘埃句。陆机诗：“惨怆恒鲜欢。”
⑥《晋书》：张翰曰：“使我有身后名，不如生前一杯酒。”《刘伶传》：“衔杯漱醪。”此诗次联失粘。

王嗣奭日，此篇总属不平之鸣，无可奈何之词，非真谓垂名无用，非真谓儒术可废，亦非真欲孔、跖齐观，又非真欲同寻醉乡也。公咏怀诗云“沉醉聊自遣，放歌破愁绝。”即可移作此诗之解。

卢世浓曰：《醉时歌》纯是天纵，不知其然而然，允矣高歌有鬼神也。按圣人至诚无息，与天合德，其浩然之正气，必不随死俱泯，岂可云圣狂同尽乎？诗云“孔跖俱尘埃”，此袭蒙庄之放言，以泄醉后之牢骚耳，其词未可以为训也。欧阳公作《颜跖》诗，说生前死后，胸怀品格，悬隔霄壤，方是有功名教之文。


城西陂泛舟

此与后章，当是同时先后之作。

青蛾皓齿在楼船①，横笛短箫悲远天②。春风自信牙樯动③，迟日徐看锦缆牵④。鱼吹细浪摇歌扇⑤，燕蹴飞花落舞筵⑥。不有小舟能荡桨⑦，百壶那送酒如泉⑧。

（此泛陂而志声妓之盛也。三四承楼船，五六承青蛾，歌舞奏而酒兴酣，故须百壶迭进，下四自相联络。朱瀚曰：楼船鼓吹，响传空际，故曰悲远天。牙樯锦缆，舟极华矣，春风迟，又若助以韶光。歌扇舞筵，宴胥乐矣，吹浪蹴花，又倍增其景色。中二联写得工丽绝伦。张性《演义》：动曰自信，牵日徐看，见中流容与之象。）

①宋南平王《白纻曲》：“佳人舞袖曜青娥。”宋玉《笛赋》：“摛朱唇，耀皓齿。”《秋风辞》：“泛楼船兮济汾河。”
②江总诗：“横笛短箫吹复咽。”《朱鹭曲》：“度曲清且悲。”宋乐府《战城南》：“东邻歌管入青天。”谢朓诗：“巉岩带远天。”
③信，任也，任其自动也，如“冥搜信客旌”，鞍马信清秋”，皆如是解。《哀江南赋》：“铁轴牙樯。”樯，帆柱也。
④《诗》：“春日迟迟。”庾信诗：“锦缆回砂碛。”又，张正见诗：“金堤分锦缆。”颜廷榘《意笺》：象牙作帆樯，此乐府之侈词；锦彩为舟缆，此甘宁之侈事，皆属借形语。
⑤瓠巴鼓琴，而鸟舞鱼跃，出于《列子》。鱼吹、燕蹴，暗用其意。唐太宗诗：“船移分细浪。”阴铿诗：“莺呼歌扇后，花落舞衫前。”歌扇，歌者以扇障面也。摇，指水中扇影。
⑥梁简文帝《筝赋》：“玩飞花之度窗。”陈后主诗：“上舞复依筵。”
⑦楼船容与，故须小舟送酒。晋歌词：“一船使两桨。”
⑧《诗》：“清酒百壶。”《前汉地理志》有酒泉郡。注：俗传城内有金泉之味如酒。裴秀诗：“有肉如丘，有酒如泉。”

张性曰：中间摹情写景，艳而不淫，所谓丽以则者也。

顾宸曰：天宝间，景物盛丽，士女游观，极尽饮燕歌舞之乐。此咏泛舟实事，不是讥刺明皇，亦非空为艳曲。

盛唐七律，尚有宽而未严处。此诗“横笛短箫悲远天”，次联宜用仄承，下云“春风自信牙樯动”，仍用平接矣。如太白《登凤凰台》诗，上四句亦平仄未谐，此才人之不缚于律者。在中晚则声调谨严，无此疏放处，但气体稍平，却不能如此雄壮典丽耳。


渼陂行

【鹤注】此天宝十三载，未授官时作。渼陂，因水味美，故配水以为名。【朱注】《长安志》，渼陂，在鄠县西五里，出终南山诸谷，合胡公泉为陂。《说文》：渼陂，在京兆渼县，其周一十四里，北流入荥水。《杜臆》：胡松《游记》云误陂上为紫阁峰，峰下陂水澄湛，环抱山麓，方广可数里，中有芙蕖、凫雁之属。【钱笺】《通志》：元末，游兵决水取鱼，陂涸为田。【邵注】泽障曰陂。

岑参兄弟皆好奇①，携我远来游渼陂②。天地黤惨忽异色③，波涛万顷堆琉璃④。

（此遥望渼陂，在未开舟时。【邵注】黤惨，天色昏黑。琉璃，涌波清彻也。）

①繁钦《与魏文帝笺》：“窃惟圣体，兼爱好奇。”
②陆机诗，“友朋自远来。”
③王粲《登楼赋》：“天惨惨而无色。”
④江总诗：“丹水波涛泛。”《世说》：郭林宗曰：“叔度汪汪若万顷之波。”梁简文帝诗：“云开玛瑙叶，水净琉璃波。”

琉璃汗漫泛舟入①，事殊兴极忧思集②。鼍作鲸吞不复知③，恶风白浪何嗟及④。

（此放舟入陂，陡遇风波险阻也。）

①《淮南子》：“徒倚于汗漫之宇。”张衡赋：“布濩汗漫。”《国语》：秦泛舟于河。
②王粲诗：“忧思壮难任。”
③《说文》：“鼍，水虫，似蜥蜴而长大。”《吴都赋》：“长鲸吞航。”
④《西京杂记》：昔人有游东海者，即而风恶。何逊诗：“江暗雨欲来，浪白风初起。”《诗》：“何嗟及矣。”

主人锦帆相为开①，舟子喜甚无氛埃②。凫鷖散乱棹讴发③，丝管凋嗽空翠来④。

（此泛舟佳景，时已风恬浪静矣。棹讴齐发，故凫鷖惊飞，此倒装句也。丝管方鸣，值云净天空，言晴霁景象。）

①阴铿诗：“平湖锦帆张。”
②《诗》：“招招舟子。”《楚辞》：“氛埃辟而清凉。”
③《诗》：“凫鷖在泾。”《诗注》：“毛苌曰：凫鷖水鸟。鷖，凫属。”《苍颉解诂》：“鷖，鸥也。”。《列子》：“始惊骇散乱矣。”何逊诗：“中川闻棹讴。”
④《前汉志》：丝曰弦，竹曰管。鲍照诗：“丝管感暮情。”《记》：“小者至于燕雀，犹有啁噍之顷焉。”注：“噍与瞅同。”陈后主诗：“歇雾含空翠。”

沉竿续缦深莫测①，菱叶荷花净如拭②。宛在中流渤澥清③，下归无极终南黑④。

（此从水边泛入中央。澥渤清，言水色空旷。下无极，言山峰倒映。）

①缦，丝弦也，王粲《游海赋》：“其深不测。”
②古乐府《采莲曲》：“泛舟采菱叶。”《诗》：“隰有荷华。”谢朓诗：“澄江净如练。”【山谷注】《杂记》：“雍人拭羊。”注：“拭，净也。”
③《诗》：“宛在水中央。”汉武帝曲：“横中流兮扬素波。”相如《子虚赋》：“俘渤澥。”应劲注：“渤澥，海之别枝也。”
④谢朓诗：“汉广流无极。”《诗》：“终南何有。”毛苌曰：“终南，周之名山。”《雍录》：渼陂源出终南山。

半陂以南纯浸山，动影袅窕冲融间①。船舷瞑戛云际寺②，水面月出蓝田关③。

（此从中流移近南岸。袅窕，山影动摇。冲融，水波平定。日色将暝，船历寺前。蓝田月出，光照水中。此记黄昏之景也。）

①《海赋》：“冲融滉■。”
②郭璞《江赋》：“咏采菱以扣舷。”《广韵》：“舷，船边也。”谢灵运诗：“瞑还云际宿。”《长安志》：云际山大定寺，在鄠县东南六十里。《正韵》：“戛，铄也”。此谓船舷经过之声。
③《诗》：“月出皎兮。”蓝田关，在蓝田县东南六十八里，即秦峣关也。《雍录》：峣关，在渼陂东南。

此时骊龙亦吐珠①，冯夷击鼓群龙趋②。湘妃汉女出歌舞③，金支翠旗光有无④。

（此写月下见闻之状。灯火遥映，如骊龙吐珠。音乐远闻，如冯夷击鼓。晚舟移棹，如群龙争趋。美人在舟，依稀湘妃汉女。服饰鲜丽，仿佛金支翠旗。张綖谓“月出而乐作，光若神游异境”，是也。）

①《庄子》：“千金之珠，必在九重之渊，骊龙颔下。能得珠者，必遭其睡。”
②《海赋》：“冰夷倚浪以傲睨。”注：“冰夷，水仙人也。”郭璞云：“冰夷，冯夷也。”《楚辞》：“令海若，舞冯夷。”《洛神赋》：“冯夷击鼓，女娲清歌。”《搜神记》：冯夷，潼乡堤旨人，以八月上衷日渡河死，上帝署为河伯。《易》：“见群龙无首。”张衡《西京赋》：“万骑龙趋。”
③《列女传》：舜崩苍梧，二妃死于江湘之间，俗谓之湘君。《列仙传》：郑交甫游汉江，见二女解佩与之。《洛神赋》：“从南湘之二妃，携汉滨之游女。”《后汉刘盆子传》：“共击鼓歌舞。”
④《前汉志》：《房中歌》：“金支秀华。”注：“乐上众饰，有流翅羽葆，以黄为支，其首敷散，若草木之秀华也。”夏侯湛《禊赋》：“擢翠旗，垂繁缨。”《子虚赋》：”览于有无。”

咫尺但愁雷雨至①，苍茫不晓神灵意②。少壮几时奈老何，向来哀乐何其多③。

（末乃触景生情，有哀乐无常之感。见雷雨变幻，因知自少至老，俱当如是观，此推开作结。吴论：哀，顶鲸鼍雷雨等句。乐，顶锦帆丝管等句。此章七段，各四句分截。）

①《左传》：“天威不违颜咫尺。”《易》：“雷雨之动满盈。”
②沈约诗：“出涨海之苍茫。”《九歌》：“东风飘兮神灵雨。”
③汉武帝《秋风辞》：“欢乐极兮哀情多，少壮几时奈老何。”《列子》：“哀乐不能移。”

张綖曰：好奇二句，乃全篇之眼。岑生人奇，渼陂景奇，故诗语亦奇，骊龙四句，设想更奇。初学若以实理泥之，几于难解，熟读《楚辞》，方知寓言佳处。

朱鹤龄曰：始而天地变色，风浪堪忧，既而开霁放舟，冲融袅窕，终而仙灵冥接，雷雨苍茫，只一游陂时，情景迭变已如此。况自少壮至老，哀乐之感，何可胜穷，此孔子所以叹逝水，庄生所以悲藏舟也。

卢世浓曰：此歌变眩百怪，乍阴乍阳，读至收卷数语，肃肃恍恍，萧萧悠悠，屈大夫《九歌》耶？汉武皇《秋风》耶？

此篇第六段，托假象以写真景，本于汉《艳歌》，其辞云：“今日乐上乐，相从步云衢。天公出美酒，河伯出鲤鱼。青龙前铺席，白虎持榼壶。南斗工鼓瑟，北斗吹笙竽。姮娥垂明珰，织女奉瑛琚，苍霞扬东讴.清风流西歈。垂露成帷幄，奔星扶轮舆。”少陵盖善于摹古矣。


渼陂西南台

此台，前游所未至者，故重游而记其胜。

高台面苍陂①，六月风日冷②。兼葭离披去③，天水相与永④。怀新目似击⑤，接要心已领⑥。仿像识鲛人⑦，空濛辨鱼艇⑧。错磨终南翠⑨，颠倒白阁影⑩。崷崒增光辉(11)，乘陵惜俄顷(12)。

（首叙登台望陂之景。台高水阔，故觉风日生凉。台旷无翳，故见天水相连。《社臆》：冷者，风也，而兼言日；永者，水也，而兼言天。下语之妙，真笔端有画。目击心领，束上起下。鲛人意拟，故曰仿像。鱼艇遥瞻，故曰空濛。水漾山光，故曰错磨。山影水面，故曰颠倒。似此山水交辉，但惜俄顷登临耳。）

①谢惠连诗：“高台骤登践。”
②《西京杂记》：“每好风日，幡旄光彩。”
③《诗》：“兼葭苍苍。”鹤曰：萑之未秀者曰兼，苇之未秀者曰葭，至秋成，谓之萑苇。离披，见二卷。
④【张远注】天水相永，即秋水共长天一色意。王粲《海赋》：“天与水际”
⑤《庄子》：仲尼曰：“夫人者目击而道存矣。”
⑥《魏志》：武帝纂兵书，曰《接要》。
⑦《海赋》：“仿像其色。”《搜神记》：南海有鲛人，水居如鱼，不废绩纺，时从水中出，寄人家卖绡。
⑧谢朓诗：“空濛如薄雾。”赵曰：言若无而空，若有而濛濛也。唐赵冬曦诗：“渔艇散湾曲。”【邵注】“小而长曰艇。”
⑨束皙《补亡诗》：“粲粲门子；如磨如错。”潘岳《关中记》：其山一名中南，言在天之中都之南。
⑩《诗》：“颠之倒之。”《通志》：紫阁、白阁、黄阁三峰，具在圭峰东。紫阁，旭日射之，烂然而紫。白阁阴森，积雪不融。黄阁不知所谓。三峰不甚远。
(11)《西京赋》：“嵒峻崷崒。”郑曰：“崷崒，山峻貌。”曹植《登台赋》：“齐日用之光辉。”
(12)《风赋》：“乘陵高城，入于深宫。”《江赋》：“倏忽数百，千里俄顷。”

劳生愧严郑①，外物慕张邴②。世复轻骅骝③，吾甘杂■■④。知归俗所忌⑤，取适事莫并。身退岂待官⑥，老来苦便静⑦。况资菱芡足⑧，庶结茅茨迎⑨。从此具扁舟⑩，弥年逐清景(11)。

（此有栖身物外之思。“身退岂待官”，结上劳生六句。“老来苦便静”，起下菱芡四句。杜诗每段各有关键如此。末句清景，包括上段所云。此章两段，各十二句，上段萧疏，下段沉郁。）

①《庄子》：“大块劳我以生。”嵇康《幽愤》诗：“仰慕严郑，乐道闲居。”《汉书》：谷口有郑子真，蜀有严君平，皆修身自保。《三辅决录》：子真，名朴；君平，名遵。
②《庄子》：“吾又守之七日，而后能外物。”傅亮诗：“张邴结晨轨。”【邵注】张、邴，俱汉人。张仲蔚，所居蓬蒿没人。邴曼容，免官养志自修。
③骅骝不遇知己，甘与蛙■杂居。蛙■，即水迁所闻者。骅骝，良马，周穆王八骏之一。《传》云：骅骝、騄耳，日驰三万。
④《周礼》：蝈氏，掌去蛙邑。《国语》：蛙邑之与同渚。《说文》：■，即蛙。邑，大于■者，即青蛙也。
⑤任昉《为王俭集序》：“穷崖而返，盈量知归。”《史秦纪》：秦俗多忌。
⑥《老子》：“功成，名遂，身退，天之道也。”
⑦便静二字，本谢诗，而反用之。谢以便静为安闲，此以便静为阒寂，故觉其苦，而欲行乐陂间也。
⑧《周礼》：“加笾之实，菱芡栗脯。”《说文》：“菱，楚谓之芰，秦谓之薢茩。”《武陵记》：三角四角曰芰、两角曰菱。芡，鸡头也。《方言》：“雨楚谓之鸡头。”
⑨《罗含别传》：廨宇喧扰，乃立茅茨之室。
⑩朱超道诗：“扁舟已入浪。”
(11)蔡邕《王子乔碑》：“历载弥年，莫之能纪。”曹植诗；“明月澄清景。”

朱鹤龄曰：此诗俱本谢康乐。“怀新目似击”，即谢诗“怀新道转回”也。“乘陵惜俄顷”，即谢诗“恒克俄顷用”也。“外物慕张邴”，即谢诗“外物徒龙蠖”，又诗“偶与张邴合，久欲还东山”也。“知归俗可忽”，即谢诗“适已物可忽”也。“取适事莫并”，即谢《山居赋》“随时取适”，又诗“万事难并欢”也。”身退岂待官”，即谢诗“辞满岂多秩，谢病不待年”也。“老来苦便静”，即谢诗“拙疾相倚薄，还得静者便”也。公云“熟精《文选》理”，真不诬耳。


与鄂县源大少府宴渼陂

得寒字。梁氏编在天宝十四载，此亦无据。今依类入西陂诗内。【鹤注】鄠县，即夏之有扈国。《唐书》：鄠县，属京兆府。【钱笺】时岑参同游，得“人”字，云：“载酒入天色，水凉难醉人。”公盖与参频游渼肢也。

应为西陂好①，金钱罄一餐②。饭抄云子白③，瓜嚼水精寒④。无计回船下⑤，空愁避酒难。主人情烂慢⑥，持答翠琅玕⑦。

（上四叙宴陂品物，下则感少府而答之以诗也。《杜臆》：罄钱设粲，酒肴必盛，独言饭瓜，称其尤异者耳。方回云：无计回船，有投辖意。）

①西陂，即渼陂。
②《前汉淮南王安传》：多予金钱。又《梁孝王传》：为帝一餐。
③北人称匕为抄，乃抄转也。【钱笺】《汉武内传》：太上之药，有风实、云子、玉津、金浆。葛洪《丹经》：云子，碎云母也。【朱注】云子，以拟饭之白耳。升庵《韵藻》引山稻名云子，直以云子为稻名，不知何本。次公指为菰米，则前人已驳其谬矣。公诗“尝稻雪翻匙”，可以互证。陆放翁云：“云子翻匙新稻饭，天吴拆绣旧衣糯。”此本引杜，而兼能注杜。
④《广雅》：“水晶，石英也。”《山海经》：水玉，即水晶。《本草》：信州武昌有水晶。
⑤梁简文帝诗：“那得久回船。”
⑥班彪《海赋》：“焕烂熳以成章。”《上林赋》：“烂熳远迁。”
⑦张衡《四愁诗》：“美人赠我青琅玕，何以报之双玉盘。”曹植诗：“腰佩翠琅玕。”翠琅玕，比主人之情重，故持诗以答之。邵云：以诗比美玉，非也。


赠田九判官梁丘

泽州陈家宰廷敬曰：考《王思礼传》，天宝十三载，吐谷浑苏毗王款塞，明皇诏翰应接。旧注以此当降王款朝，是也。其谓翰报命而入朝，此意料之词，不见确据。考帝纪及翰传，天宝十三年，无翰入朝事。是年，翰遘风疾，因入京，废疾于家。田盖以使事入奏，当在翰未疾之先，非随翰入朝也。公所投翰诗，当是一时作，或即因田而投赠于翰也。《旧唐书》：哥舒翰讨禄山，以田梁丘为御史中丞，充行军司马。于邵《田司马梁丘传》：司马，京兆茂陵人，哥舒翰兼统五原，雅知其才，得之甚喜，表清胜府别将，改永平府果毅，长松府折冲。潼关失守，诏御史中丞郭英乂，专制陇右，未及下车，表渭州陇西县令。

崆峒使节上青霄①，河陇降王款圣朝②。宛马总肥秦首蒲③，将军只数汉嫖姚④。陈留阮瑀谁争长⑤，京兆田郎早见招⑥。麾下赖君才并美⑦，独能无意向渔樵⑧。

（上四，叙哥舒受降之事。下四，美田九荐贤之功。使节西往，而降王入款，见翰能威名远眼也。马肥苜宿，承降王。将数嫖姚，承使节。阮瑀，指高适，适本封丘尉，与陈留相近，他章云“好在阮元瑜”可证。高之入幕，必由田君所荐，故云“早见招”，而幕下赖之。留意渔樵，公仍望其汲引也。）

①《周礼》：地官，掌邦国之使节。《蜀都赋》：“干青霄而秀出。”【陈注】上青霄，谓崆峒地高，非指朝宁之地。
②河陇，谓河西陇右。《西征赋》：“作降王于路左。”《汉宣帝纪》：“款塞来享。”应劭注：“款，叩也，皆叩塞门来服从也。”《唐书哥舒翰传》：天宝十二载秋，翰领河西节度，击吐蕃，悉收九曲部落。《王思礼传》：十三载，有吐谷浑苏毗王款塞，诏翰至磨环川应接之。【吴注】梁武帝《净业赋》：“郢州克定，江州降款。”
③朱瀚曰：苜蓿从草头，嫖姚从女傍，又皆叠韵，亦属对法。《汉书》：大宛马嗜苜蓿，上遣使者持千金请宛马，采苜蓿种之离官。【陈注】《新书百官志》：驾部郎中、员外郎，各一人，掌传驿、厩牧之事。凡驿马，给地四顷，蒔以苜蓿。降王款朝，驿传骚然，故云“宛马总肥春苜蓿。”
④《汉书》：霍去病再从大将出塞，为嫖姚校尉。荀悦《汉记》：嫖姚作票鹞，鸟名，因以名官，取其轻捷也。《杜臆》：嫖姚，读平声，有服虔可据。六朝人尝用之，不始于杜。
⑤《魏志》：陈留阮瑀，字元瑜，太祖辟为军谋祭酒，管记室。《左传》：“膝侯与薛侯来朝，争长。”
⑥《三辅决录》：田风为郎，容仪端正，入奏事，灵帝目送之，因题柱曰：“堂堂乎张，京兆田郎。”左思诗：“冯公岂不伟，自首不见招。”
⑦《汉高帝纪》：攻破函谷关，遂至戏下。颜注：“戏，大将之旗。”戏与麾同。
⑧何孙《赠范云》诗：“高门盛游侣，谁肯进渔樵。”


投赠哥舒开府翰二十韵

按《唐书》：翰三入朝，一在天宝六载，一在十一载，后以废疾还京，当在十三载之末。据本传，于还京之后再提十四载禄山反，则知归京在去年冬矣。其加河西节度使，封西平郡王，乃十三载事。诗言茅土山河，即是年所作以寄赠者。《旧唐书》：翰，突骑施首领哥舒部落之后，因以为氏。《新书》：翰加开府仪同三司，在天宝十一载。

今代麒麟阁①，何人第一功②？君王自神武③，驾驭必英雄④。

（首从朝廷任将说起，立言有体。）

①汉武帝获麟，作麟阁以画功臣。汉宣帝甘露三年，上思股肱之美，乃图画大将军霍光等十二人于麒麟阁。
②《史记》：汉王定天下，论功行封，群臣争功，岁余不决。关内侯鄂君进曰：“萧何常全关中以待陛下，此万世之功也。萧何第一，曹参次之。”
③《汉刑法志》：高祖躬神武之才，总揽英雄。
④《吴志张昭传》：夫人君者，谓能驾驭英雄，驱使群贤。

开府当朝杰①，论兵迈古风②。先锋百战在③，略地两隅空④。青海无传箭⑤，天山早挂弓⑥。廉颇仍走敌⑦，魏绛己和戎⑧。

（此记陇右战功。先锋百战，初在王倕部下，又为王忠嗣将校也。略地两隅，起下天山青海。背引廉、魏者，言战与和俱善也。）

①唐制开府仪同三司，从一品官。《通典》：汉文帝元年，用宋昌为卫将军，位亚三司。《东观汉记》：章帝建初三年，使车骑将军马防班同三司。《晋书庚衮传》：陈准曰：“君若当朝，则社稷之臣。”《旧唐书》：翰好读《左氏春秋传》及《汉书》，通大义。
②《吴越春秋》：子胥与吴王论兵，七荐孙子。《马援传》：帝常言：“伏波论兵，与我意合。”干宝《晋纪》：皇太子有醇古之风。《世说》：阮裕曰：“志大宇宙，勇迈终古。”
③《魏志》：太祖使张辽为先锋。《孙子》：“百战百胜。”
④《左传》：“吾将略地焉。”《汉书蒯通传》：毋战而略地。旧注指突厥、吐蕃为两隅，固非。《钱笺》以河西、陇右当之，亦非。河西事自在下段。
⑤【钱笺】《旧唐书》云：翰初事河西节度使王倕，倕攻新城，使翰经略，三军无不震慑。后节度使王忠嗣补为衙将，为大斗军副使，讨吐蕃于新城，迁右卫郎将。吐蕃寇边，翰拒之于苦拔海，其众三行，后山差池而下。翰持半段枪，当其锋，击之，三行皆败，无不推靡，由是知名。《旧书》：天宝六载，翰代王忠嗣为陇右节度使，筑神威军于青海上，吐蕃至，攻破之。又筑城于青海中龙驹岛，吐蕃屏迹。赵曰：外寇起兵，则传箭为号，无传箭，息兵也。或曰：守城之法，更夜传箭，以守其睡。今按：公《赠张垍》诗“灵虬传夕箭”，则箭即更筹也。
⑥【钱笺】《寰宇记》：天山，在交河县北一百二十里，一名祁连山，又名白山。又名天山军，唐开元中置，在伊州城内。《唐地理志》并隶河西道。《吐蕃传》：吐蕃陷石堡城，为神武军。本传：以朔方、河东群牧十万众，委翰总统，攻石堡城。翰使麾下将高秀岩、张守瑜进攻，不旬日而拔之。阮籍诗：“弯弓挂扶桑。”
⑦《克记》：廉颇，赵良将，破齐攻魏，封为信平君。
⑧《左传》：晋魏绛说悼公，和戎有五利。公悦，使绛盟诸戎，赐之女乐二八，歌钟一肆。【钱笺】翰年已老，素有风疾，故以廉颇为比。《新书》：十二载，赐翰音乐田园。与魏绦赐乐事相类。

每惜河湟弃①，新兼节制通②。智谋垂睿想③，出入冠诸公④。日月低秦树⑤，乾坤绕汉宫⑥。胡人愁逐北⑦，宛马又从东⑧。

（此记河西恢复事。新兼节制，进封凉国公，加河西节度使也。赵曰：翰收复河西，故为帝所系想。出建节而入归朝，独冠于诸公。日月句，喻帝业之光昌。乾坤句，比皇舆之广大。逐北从东，言其威名远服。）

①【朱注】《旧书吐蕃传》：湟水出蒙谷，抵龙泉，与河合，河之上流由洪济梁西南行二千里，世举谓西戎地曰河湟。《郡国志》：湟水，出青海东乱山中，东南流至兰州，西南入黄河。《新书》：睿宗时，杨矩为鄯州都督，奏请九曲地为公主汤沐。九曲水甘草良，宜畜牧，近与唐接，自是易入寇。【朱注】十二载，翰进封凉国公，加河西节度使，攻破吐蕃洪济、大漠门等城，悉收九曲地，以其地置洮阳郡，筑神策、宛秀二军。
②《荀子》：“桓文之节制，不足当汤武之仁义。”
③【赵注】旧解“睿想”句，引王忠嗣被罪，诏翰入朝，帝虚心待之为证。此在复河湟以前，不合。《史记》：蔺相如，勇士，有智谋。隋徐仪诗：“夜滦留睿想。”
④丘迟《让光禄大夫表》：“飞翠鸣玉，出入禁闱。”
⑤曹植《七启》：“同量乾坤，等曜日月。”
⑥陈后主诗：“图形汉宫里。”
⑦《南部新书》：哥舒翰为安西节度使，控地数千里；甚著威令。西鄙人歌曰：“北斗七星高，哥舒夜带刀。吐蕃总杀尽，更筑两重壕。”《田单传》：齐人追亡逐北。
⑧汉伐大宛，得天马，乃作歌曰：“天马来，历无草，经千里，循东道。”

受命边沙远①，归来御席同②。轩墀曾宠鹤③，败猎旧非熊④。茅土加名数⑤，山河誓始终⑥。策行遗战伐⑦，契合动昭融⑧。勋业青冥上⑨，交亲气概中⑩。

（此记入朝封王事。边沙，言远镇。御席，谓赐宴。宠鹤，指禄山、思顺。非熊，专称哥舒也。茅土河山，谓封王食邑。攘边策行，无事于战伐。君臣契合，独见其昭明。勋业承上，交亲起下。）

①《仪礼》：使者受命于朝。【钱笺】《旧书》：翰与安禄山、安思顺，并为节度使。禄山在范阳，思顺、翰分控陇朔，故曰“受命边沙远。”翰素与二人不协，上命结为兄弟。十一载冬，并来朝。使高力士于京城东驸马崔惠童山池宴会，赐热洛河以和解之，故曰“归来御席同”也。宠鹤、非熊，即御席之人分别言之，言禄山、思顺，轩墀之鹤耳，岂如翰为田猎之非熊乎。以卫懿公托讽玄宗，讥其不能屏禄山、思顺而专任翰也。
②沈佺期诗：“御席瑶觥落。”
③《左传》：“卫懿公好鹤，鹤有乘轩者。”庾信《新乐表》：“轩墀弘敞。”《邵氏闻见录》，鹤乘轩，指轩车言，非轩墀之轩。或以为疑。朱注云：《韵会》：檐宇之末曰轩，取车象也。借用无害。张表臣《珊瑚钩诗话》：若改墀字为车，则无弊矣。墀，乃传写之讹。
④《史记齐世家》：文王将猎，卜曰：“所获非龙、非彲、非虎、非罴，乃霸王之辅。”果遇太公于渭阳，载与俱归。【朱注】《尔雅翼》：熊之雌者为罴。则熊、罴可互用。
⑤《书传》：王者建诸侯，各割其方色土与之，使立社，煮以黄土，苴以白茅，茅取其洁，黄土取王者覆四方。李陵书：“当茅土之荐。”《汉书高帝纪》：“民前或相保聚山泽，不书名数。”颜师古注：“名数，谓户籍。”
⑥又，高祖封功臣，誓曰：“使黄河如带，泰山若砺，国以永存，爰及苗裔。”《旧书》：天宝十二载九月，陇右节度使凉国公哥舒翰，进封西平郡王，食实封五百户。
⑦《孔从子》：处战伐之世。
⑧沈佺期诗：“风云神契合。”《诗》：“昭明有融。”注：“融，长也。天既光大汝成王以昭明之道，甚有长也。”或以昭融指君，与上睿想犯重。或以昭融指天，与下青冥犯重。诗意言翰以战功得君，自觉骏伟光明，无他诡道也。动，乃发动之动。
⑨杜笃《吴汉诔》：“勋业既崇。”
⑩鲍照诗：“交亲笃离爱。”【钱笺】翰家富于财，倜傥任侠，好然诺，纵蒱好酒，其气概可知。

未为珠履客①，已见白头翁②。壮节初题柱③，生涯独转蓬④。几年春草歇⑤，今日暮途穷⑥。军事留孙楚⑦，行间识吕蒙⑧。防身一长剑⑨，将欲倚崆峒⑩。

（末段自叙，结出投赠之意。未为二句，叹身老不遇。题柱，忆初志。转蓬以下，伤暮景。孙楚、吕蒙，谓幕府英才。倚剑崆峒，欲参翰军谋也。此章四句起，前二段各八句，后二段各十句。）

①《史记》：春申君客三千余人，其上客皆蹑珠履。
②《田千秋传》：千秋讼太子冤曰：“臣梦白头翁老臣言。”
③《后汉戴就传》：薛安奇其壮节。《成都记》：司马相如初西去，题升仙桥柱曰：“不乘驷马车，不复过此桥。”后果乘传至其处。
④曹操诗：“田中有转蓬，随风远飘扬。”
⑤梁元帝诗：“既看春草歇，还见雁南飞。”
⑥主父偃曰：“日暮途远。”嵇康书曰：“若道尽途穷则已耳。”
⑦【钱笺】翰奏严挺之子武为节度判官，河东吕諲为度支判官，前封丘尉高适为掌书记。又，萧听亦为翰掌书记，皆委之军事。翰为其部将论功，陇右十将皆加封，若王思礼为翰押衙，鲁灵为别将，郭英乂亦策名河陇间。又是年奏安邑曲环为别将，皆拔之行间。《晋书》：孙楚为石苞参军，楚负其才气，颇侮易苞。初至，长揖曰：“天子命我参卿军事。”
⑧《吴志》：吴使都尉赵咨使魏，对曰：“纳鲁肃于凡品，是其聪也。拔吕蒙于行阵，是其明也。”《前汉吴王濞传》：周丘曰：“臣以无能，不得待罪行间。”
⑨《抱朴子》：却恶防身者有数千法，如含景、藏形等，不可胜计。含景，剑也。宋玉《大言赋》：“长剑耿耿倚天外。”
⑩《旧书》：陇右道眠州溢乐县有崆峒山，山在县西二十里。

王嗣奭曰：是时李林甫、陈希烈当国，忌才斥士，无路可通，翰独能甄用才俊，不得已而欲依以进身耳。但称颂之词，不无过当。其攻伐吐蕃，明是杀人邀功，逢君之恶，乃王忠嗣所不肯为者，《兵车行》所以作也。此极称之，岂衷语哉。

顾宸曰：公投赠排律，推崇如此，后来潼关一战，竟至丧师失地，不几昧于知人乎？然观翰固守潼关，不轻出战，贼势穷蹙，已几败亡。当崔乾祐赢兵诱战时，翰上奏曰：“禄山久习用兵，今始为逆，是必赢师以诱我，若往，正堕计中。况残虐失众，兵势日蹙，将有内变，因而乘之，可一战擒也。”此与李、郭北取范阳，覆其巢穴，潼关大兵，惟应固守之计，正相吻合。惜国忠惧祸，遣使趋战，其恸哭而出，已预知必败矣。厥后，庆绪推刃，竟如内变之说，则翰固能知兵料敌者。假使固守之策得行，与张、许、李、郭相为犄角，贼指日可灭。此即周亚夫坚壁以困吴楚之胜算也。此诗称美，未为太过矣。

胡应麟曰：排律，沈、宋二氏，藻瞻精工，太白、右丞，明秀高爽，然皆不过十韵，且体在绳墨之中，调非畦迳之外。惟杜陵大篇钜什，雄伟神奇，如《谒先主庙》、《赠哥舒》等作，阖辟驰骤，如飞龙行云，鳞鬣爪甲，自中矩度。又如淮阴用兵，百万掌握，变化无方，虽时有险扑，无害大家。近选者仅取“沱水临中坐”，以为他皆不及，涂听耳食，哀哉！


寄高三十五书记

此诗，黄鹤以为十三载所寄，姑从之。适既然为书记，而又被朱绂，应在十二载之后也。

叹息高生老①，新诗日又多②。美名人不及③，佳句法如何④。主将收才子⑤，崆峒足凯歌⑥。闻君已朱绂⑦，且得慰蹉跎⑧。

（上四，称适诗才，下喜其为书记也。才子凯歌，仍应能诗，老年知遇，差慰蹉跎耳。）

①虞炎诗：“思君一叹息。”《旧唐书》：适年过五十，始留意篇什，数年之间，体格渐变，以气质自高，每吟一篇，为好事者传诵。
②张华诗：“良朋始新诗。”《檀弓》：“又多乎哉。”
③《荀子》：“知好士之为美名也。”
④《世说》：孙兴公作《天台赋》，成，以示范荣期，每至佳句，皆辄云：“应是我辈语。”
⑤《六韬》后汉注：主将龙韬，偏裨虎韬。赵曰：主将指哥舒翰。虞通之诗：“才子倾洛阳。”
⑥《周礼》：乐师，凡军大捷，教凯歌。《司马法》曰：“得意则恺乐，所以示喜也。”
⑦陆机诗：“闻君在京城。”《易》：“朱绂方来。”《韦贤传》：“黼衣朱绂。”师古曰：“朱裳画为亚文也。”亚，古弗字，故因谓之绂。鹤曰：明皇嘉适陈潼关败亡之势，至成都，赐绯，除谏议大夫。此在至德二载。诗云“闻君已朱绂”。岂前此已服绯耶？
⑧阮籍诗：“白日忽蹉跎。”

高达夫五十始作诗，为少陵所推；苏老泉三十始读书，为庐陵所许。罗景纶谓“功深力到，学无早晚。”是也。然杜、欧二公，负当世盛名，而能虚怀乐善，奖励人才如此，真足为千古则矣。

诗有六义，三百篇为诗法之祖，嗣后作者继起，文以代新，而诸体各出，莫不有法存焉。徐桢卿曰：刺美风化，缓而不迫，谓之风；采掘事物，搞华布体，谓之赋；推明政治，庄语得失，谓之雅；形容盛德，扬厉休功，谓之颂，幽忧愤悱，寓之比兴，谓之骚；感触事物，托于文章，谓之辞；程事较功，考实定名，谓之铭；援古刺今，箴戒得失，谓之箴；猗迂抑扬，永言谓之歌；非鼓非钟，徒歌谓之谣；步骤驰骋，斐然成章，谓之行；品秩先后，叙而推之，谓之引；声音杂比，高下短长，谓之曲；吁嗟慨叹，悲忧深思，谓之吟；吟咏情性，总而言志，谓之诗；苏、李而上，高简古澹，谓之古；沈、宋而下，法律精切，谓之律。此诗之众体也。今按：各体中皆有法度，长篇则有段落匀称之法，连章则有次第分明之法，首尾有照应之法，全局有开阖之法，逐层有承顶之法。且章有章法，句有句法，字有字法。谨严于法，而又能神明变化于法，方称宗工巨匠。此云“佳句法如何”，盖欲与之互证心得耳。


送张十二参军赴蜀州因呈杨五侍御

【鹤注】杨侍御使蜀，而张参军往依之，故作此诗。以旧次考之，恐在十三载作。《唐书》：都督诸州，俱有参军事，掌出使赞导。蜀州唐安郡属剑南道，垂拱二年，析益州置。

好去张公子①，通家别恨添②。两行秦树直③，万点蜀山尖④。御史新骢马⑤，参军旧紫髯⑥。皇华吾善处⑦，于汝定无嫌⑧。

（上四送张赴蜀，下四呈杨侍御，乃两截还题格。【黄生注】杨必为蜀中诸道使，而张参其军，此四十字荐书也。五六用事颇熟，以新旧二字点化之。“好去”作慰词，与“无嫌”相照。《杜臆》：秦树，言所经之途。蜀山，言所至之境。）

①吕祖谦曰：凡诗人于张姓者，称为张公子，盖因汉成帝时童谣曰：“张公子，时相见。”故公赠张垍曰“天上张公子”，社牧赠张祜亦曰“谁人得似张公子”。
②《世说》：孔融十岁见李膺，门下不为通，融曰：“我是公通家子弟。”膺问何亲，曰：“先君孔子，与老君有师资之道。”
③《唐会要》：开元二十八年正月，令两京道路并种果树。庾信碑文：“寒关树直。”
④陈子昂《送友序》：“蜀山有云，巴水可涉。”江淹《江上之山赋》：“嶢嶷河尖出。”
⑤《后汉书》：桓典拜侍御史，常乘骢马，语曰：“行行且止，避骢马御史。”
⑥《晋书》：郗超为桓温参军，超有髯，府中号曰“髯参军”。《献帝春秋》：张辽问吴降人：“有紫髯将军是谁？”曰：“是孙会稽。”
⑦皇华，指杨。《诗序》：皇华，劳使臣之诗。《陈平传》：金多者得善处，金少者得恶处。
⑧《诗》：“于汝信宿。”


赠陈二补阙

【鹤注】此当是天宝十三载，长安作。【朱注】《唐六典》：垂拱中，置左右补阙各一员，天授初，左右各加三员。

世儒多泪没①，夫子独声名②。献纳开东观③，君王问长卿④。皂雕寒始急⑤，天马老能行⑥。自到青冥里⑦，休看白发生⑧

（上四颂语，下四勉辞。献纳之官，君王顾问，正其声名显赫处。皂雕，喻搏击不避；天马，喻老健不衰。盖既置身青冥，不当以头白自嫌也。【顾注】陈必老儒宿学，故以夫子称之，未言白发可见。【单复注】此诗首尾俱对，律度整严。）

①扬雄曰：“世儒怀庸庸之知。”董京《答孙楚》诗：“周道■兮颂声没，夏政衰兮五常泪。”
②曹植诗：“追举逐声名。”
③《两都赋序》：“侍从之臣，朝夕论思，日月献纳。”谢朓诗：“献纳云台表。”《后汉书》：永光十三年，帝幸东观，览书林，阅篇籍，博选艺术之士，以充其官。华峤《谢秘书监表》：“马融博通，三入东观。”
④《齐国策》：“君王无羞亟问。”《汉书》：上读《子虚赋》而善之，曰：“朕独不得与此人同时哉！”狗监杨得意侍上，曰：“臣邑人司马相如，自言为此赋。”上惊，召问相如。
⑤《埤雅》：鹰，似雕而大，黑色，俗呼皂雕。《唐书》：王志愔。除左台御史，时人呼为“皂雕”，言其顾瞻人吏，如皂雕之视燕雀也。刘贡父曰：杜诗“皂雕寒始急”，白乐天诗“千呼万唤始出来”，皆读去声。事之始终，音上声。有所宿留今始然者，音去声。
⑥天马，大宛善马也，汉有《天马歌》。《管子》：“老马之智可用也。”
⑦《楚辞》：“据青冥而摅虹兮。”言青云杳冥也。
⑧左思《白发赋》：“星星白发，生于鬓垂。”


病后过王倚饮赠歌

【鹤注】梁氏编在至德二年，观诗云“但使残年饱吃饭”，略不及丧乱之意。据公《秋述》云：“秋，杜子卧病长安，旅况多雨，当时车马之客，今雨不来。”又云：“四十无位。”当是天宝十三年，与“素知贱子甘贫贱，酷见冻馁不足耻”之句合耳。【朱注】诗有长安金城语，必京师作也。

鳞角凤觜世莫辨，煎胶续弦奇自见①。尚看王生抱此怀②，在于甫也何由羡③。

（从王倚交情，冒起全意。王生为人，如麟角凤觜，世莫能知，于其敦笃交情，乃见特异，如煎胶续弦，始验其奇也。何由羡，言不能及其高怀。）

①【卢注】此以煎胶喻交情，即所谓胶漆虽坚，不如雷与陈也。《十洲记》，凤麟洲，在西海中央，洲上专多凤麟，数百合群，仙家煮凤喙及麟角，台煎作胶，名为集弦胶，或云连金泥。此胶能属连弓弩断弦，折剑亦以胶连之。
②潘岳诗：“王生和鼎实。”
③《诗》：“无然歆羡。”

且过王生慰畴昔①，素知贱子甘贫贱。酷见冻馁不足耻②，多病沉年苦无健③。王生怪我颜色恶④，答云伏枕艰难遍⑤。疟疠三秋孰可忍⑥，寒热百日相交战⑦。头白眼暗坐有胝⑧，肉黄皮皱命如线⑨。

（此病后过王，而叙问答之词。上四，于初过时，自揣贫病之态。下六，于相见时，备述多病之状。）

①慰畴昔，慰己宿愿也。《记檀弓》：“畴昔之夜。”注：“畴，发语辞。”
②酷见，犹云惨逢。《世说》：“陶侃家酷贫。”《左传》：“三老冻馁。”
③庾信诗：“茂陵忽多病。”沉年，终年也。
④颜色恶，谓病容枯槁。《世说》：“郭璞意色甚恶。”
⑤魏文帝《燕歌行》“耿耿伏枕不能眠。”《诗》：“遇人之艰难矣。”
⑥《周礼》：“疾医皆有疠疾。”又云：“秋时有疟寒疾。”《内经注》：时疫忽行，受其虐厉，故疟从虐，病从厉。《诗》：“如三秋兮。”
⑦《内经》：“阳维为病苦寒热。”又云：“阴阳上下交争。”王献之书：“端坐将百日。”王粲《神女赋》：“心交战而贞胜。”
⑧《广韵》：“胝，皮厚也。”
⑨经又云：三阳为病，发寒热，其传为索泽，即张仲景所谓脱皮肤甲错也。命如线，言性命几绝。《越绝书》：“中国不绝如线。”

惟生哀我未平复①，为我力致美肴膳②。遣人向市赊香粳③，唤妇出房亲自馔④。长安冬殖酸且绿⑤，金城土酥净如练⑥。兼求畜豪且割鲜⑦，密沽斗酒谐终宴⑧。故人情义晚准似⑨，令我手中轻欲旋⑩。

（此王生留饮而记款待之情。乍见而怪，久视而哀，见疾痛相关。手足轻旋，享美膳而沉疴顿去也。）

①《韦玄成传》：“嘉气日兴，疾病平复。”
②汉古歌：“东厨具肴膳，椎牛烹猪羊。”
③《南都赋》：“滍皋香秔。”
④《颜氏家训》：“妇主中馈。”
⑤《周礼》：七葅。注：“全物若■为葅，细切为虀。”崔寔《四民月令》：九月作葵葅，其岁温，即待十月，【邵注】“葅，醃菜也。”
⑥《唐书》：金城县，属京兆府。至德二载，改名兴平。《长安志》：京兆府岁贡兴平酥、咸阳梨，不列方物。赵曰：土酥者，土产之酥。梦弼曰：酥，牛羊乳所为，色白如练也。谢朓诗，“澄江净如练。”
⑦《山海经》：豪彘，状如豚而白毛。畜豪，即豪猎。《西京赋》：“割鲜野食。”
⑧杨恽书：“斗酒自劳。”曹植诗：“终宴不知疲。”
⑨任昉诗：“犹我故人情。”《世说》：“情义随笃。”
⑩【朱注】：旋，谓手足旋转。《唐书》：安禄山作胡旋舞，其捷如风。

老马为驹信不虚①，当时得意况深眷②。但使残年饱喫饭③，只愿无事长相见④。

（未感王生交谊，应前煎胶续弦。老马二句，申上情义谁似，言众皆轻己，况能深眷乎。但使二句，申上手脚轻旋，言此后健饭，庶得常见也。此章起结各四句，中二段各十句。）

①《诗》：“老马反为驹，不顾其后。”按：老马为驹，两说不同。《诗笺》云：此喻幽王见老成之人，反侮慢之，视如幼稚，不自顾念年老人之遇己，亦将然也。《朱子集传》云：但知谗害人以取爵位，而不知其不胜任，如老马惫矣，而反自以为驹，不顾其后将有不胜任之患也。此诗若主前说，乃时辈轻侮之喻，正与情义谁似相关。若主后说，乃老年力疾之喻，又与手足轻旋相合。前说，钱谦益用之，后说，刘会孟用之。朱注则主前说，而驳后说。
②《杜臆》：近世人情，当时得意，过则忘之，况肯如王生之深眷乎。一说：平时意气相得，况今日又深加眷注，此王生情义之过人也。前说，“当”字读去声；后说，“当”字读平声。谢安《与支遁书》：“得意之事，殆为都尽。”
③《南史》：陈暄书：“寂寥当世，朽病残年。”
④《左传》：张趯曰：“子其无事矣。”

杜诗长篇起局，或比或赋，多是摄起全篇。此章麟角二句，旧注谓比王生抱负奇才，必用世乃见，于篇中不相关涉。唯卢元昌之说，独得其旨。盖公过王倚时，本尫赢病躯，及与之谈情愫，留欢宴，不觉手足轻旋，沉疴为之顿起，真有似乎煎胶续弦者。通篇脉络照应，确不可移。此章赠王倚，后有《赠姜七少府》诗，皆用方言谚语，盖王、姜二子，本非诗流，故就世俗常谈，发出恳至真情，令其晓然易见。文章浅深，随人而施，此其所以有益也。


送裴二虬尉永嘉

【鹤注】天宝十一载，公献《三大礼赋》，委官试文，但送有司参选。其《赠集贤学士》诗云“故山多药物，胜概忆桃源”，盖有南游之志矣，与此诗扁舟之说相合。梁氏编在十三载，或相近。又曰：裴虬，大历四年为道州刺史。公有《暮秋枉裴道州手札》诗：“忆子初尉永嘉去。”考《世系表》，虬终于谏仪大夫，乃洗马裴之后。蔡曰：虬，字深原。韩愈《裴复墓志》：父虬，有气略，敢谏净，官谏议大夫，有宠代宗朝，屡辞不拜。卒，赠工部尚书。《唐书》：永嘉县，属温州。

0孤屿亭何处①，天涯水气中②。故人官就此，绝境兴谁同③。隐吏逢梅福④，游山忆谢公民扁舟吾已僦③，把钓待秋风。

（尉本微员，无事功可见，故就永嘉山水写出登临韵事。隐吏承官，切县尉。游山承兴，切永嘉。未乃不忘故交，兼有失志远游之意。）

①《寰字记》：孤屿，在温州南四里永嘉江中，屿有二峰。谢灵运《登江中孤屿》诗云：“孤屿媚中川。”后人建亭其上。
②梁简文帝诗：“获阴连水气。”
③陶潜《桃花源记序》：“来此绝境，不复出焉。”
④《汉书》：梅福，九江人，补南昌尉。王莽专政，一朝弃妻子去，隐于会稽，至今传以为仙。《汝南先贤传》称郑钦为吏隐。
⑤《宋书》：谢灵运出为永嘉太守，郡有名山水，肆意遨游。
⑥僦，雇舟也。《前汉食货志》：“天下职输，或不赏其僦费。”《淮南子》：有僦车。

黄生曰：上半送裴，下半自叙。东道有知交，游踪有前哲，故起扁舟之兴，与第四相应。风把钓，句法倒装耳。杜诗传刻，有音近而讹者，如“异花来绝域”，误作“开绝域”，遂与开拆犯重。有形近而讹者，如“扁舟吾已僦”，误作“吾已就”，遂与就此犯重。又如“巫觋缀蛛丝”，误“缀”为“醉”，亦音近而讹。“况复传宗匠”，误“匠”为“近”，亦形近而讹也。


赠献纳使起居田舍人澄

【鹤注】蔡兴宗谓献《封西岳赋》在天宝十三载冬。玩诗未二句，当是其年未进赋时所投赠。《演义》：献纳使，掌封匦，起居舍人，掌起居注，因必起居而兼献纳也。【朱注】因以起居舍人知匦事，献纳使其兼官耳。旧注谓中书舍人知臣，此制始于宝应元年，误矣。《唐书》：垂拱二年，置匦，以受四方之书，以谏议大夫补阙抬遗一人，充使知匦事。天宝九载，以匦声近鬼，改为献纳使。《唐志》：每仗下议政事，起居郎一人执事记录于前，史官随之。后复置起居舍人，分侍左右，秉笔随丞相后。

献纳司存雨露边①，地分清切任才贤②。舍人退食收封事③，宫女开函捧御筵④。晓漏追趋青琐阀⑤，晴窗点检白云篇⑥。扬雄更有《河东赋》⑦，唯待吹嘘送上天⑧。

（献纳舍人，上四并提，下四分顶。献纳本在外，而曰“司存雨露边”，以献纳属于舍人也，“清切”承“雨露”。舍人本在内，而曰“退食收封事”，以舍人兼管献纳也，“开函”承“封事”。追趋禁闼，点检云篇，申明舍人之事。《河东》有赋，吹嘘上呈，申明献纳之职。双提分顶，局法整齐。玩结语，知公久怀献赋之意矣。朱注以白云篇属献纳，颇混。）

①沈约《恩幸论》：“阶闼之任，各有司存。”《诗注》：“雨露者，天所润万物，喻王者恩泽也。”
②韩王嘉诗：“地分丹鹫岭。”刘桢诗：“拘限清切禁。”地分，分处其地也。清切，清要切近也。袁淑诗：“八方凑才贤。”
③《诗》：“退食自公。”《后汉书》：冬夏至，八能士书版言事，封以皂囊。《唐书》：内官有掌书三人，掌传宣启奏。
④唐制：便殿奏事，宫女开匦函，以所投封事奏御。社审言诗，“帝子王臣捧御筵。”
⑤又诗：“风清晓漏闻。”范云诗：“摄官青琐阔。”《汉书注》：青琐，刻为连琐文，以青涂之。《宫阙簿》：青琐门，在南宫。
⑥汉武帝《秋风词》：“秋风起兮白云飞。”薛梦符引此，以证白云篇。周穆王《白云谣》：“乘彼白云，至于帝乡。”张綖引此，以比清切地。据《新史》，舍人，本纪言之职，惟编诏书。“检点白云篇”，指所编诏书是也。《演义》以检点属献纳司，所谓白云篇者，草茅之言，必检点而后收之，此以在下诗文为白云篇。朱注引陶渊明《和郭主簿》诗：“遥遥望白云，怀古意何深。”故郎士元《冯翊西楼》诗有“陶令好文常对酒，相招一和白云篇”，言在野文章，舍人皆得上达，故下接以赋待吹嘘。张希良曰：旧指白云篇为隐逸之书，非也。宋之间《登总持庄严二字》诗：”帝歌云梢白，御酒菊花黄。”张说《扈从》诗：“献纳纤天札，飘飘飞白云。”白云本汉武《秋风辞》，谓御制也。舍人职王言，故有点检白云之赠。《初学记》梁沈约、张正见，隋孔范，皆有咏白云诗。沈是《和王中书益》，与杜之《赠舍人》者合，或引《王母歌》、陶弘景《送司马承祯》，皆误。
⑦《扬雄传》：“上陟西岳，以望八荒，迹殷周之墟，思唐虞之风。”雄上《河东赋》以献。公诗“赋料扬雄敌”，盖素以子云自方也。
⑧姜宸英曰：《后汉郑泰传》：孔公绪，清谈高论，嘘枯吹生。注：“枯者嘘之使生，生者吹之使枯。”又《淮南子》：“呕之而生，吹之而死。”二字义正相反。今竿牍家动云吹嘘，其误已久。《抱朴子》：“二至之气，吹嘘不能增。”《北史》：卢思道剪拂吹嘘，长其光价。咦信诗：“畴昔滥吹嘘。”则诸公并沿袭之矣。汉乐歌，“飞龙秋游上天。”朱瀚曰：未句似巫觋烧纸钱状，殊堪捧腹。黄鹤曰：天室九载正月庚戌，群臣请封西岳，从之。三月，西岳庙灾。时久旱，制：停封西岳。故十三载公又奏赋以请。未几，兵戈四起，卒不果行。


崔驸马山亭宴集

【鹤注】梁氏编在天宝十四载。是年禄山反状已明，七月，遣善将献马，此时上下皆忧，公岂容“终日困香醪”？或是十三秋作。玄宗女晋国公主下嫁崔惠童，咸宜公主下嫁崔嵩，此驸马乃惠童。惠童京城东有山池。

萧史幽栖地①，林间踏凤毛②。袱流何处入③，乱石闭门高④。客醉挥金碗⑤，诗成得绣袍⑥。清秋多宴会⑦，终日困香醪⑧。

（上四山亭之景，下四宴集之事。萧史，比崔驸马。风毛，谓林间遗迹。时公主盖已逝世矣。流泉洄曲，石势获岑，此正写其幽胜。宾主豪兴，则于下截写出。）

①鲍照诗：“萧史爱长年。”详见首卷。江总诗：“独于幽栖地。”张希良曰：杨诚斋《杂记》：萧史。宣王之史官，弄玉之婿。按：自宣王至秦穆公，当襄王之世，更幽、平、桓、庄、僖、惠六王，年且一百七十六，襄王嗣立。萧史非有延年之术，何以婿弄玉耶？诚斋之说甚怪。附识于此。今按：萧史，乃史官，非人名也。所谓弄玉婿者，恐是萧氏后人，世为史官者。若指宣王时之萧史，岂有年氏三甲之人，可为穆公婿乎？诚斋之说，亦当存疑。
②风毛，见首卷。
③何逊诗：“袱流自洄纠。”洑，洄流也。
④诸葛武侯《黄陵庙记》：“乱石排空，惊涛拍岸。”
⑤宋之问诗：“客醉山月静。”《礼记》：执玉爵者勿挥。注：“不可振去余沥，恐失坠也。”《孔氏志怪》：汉卢充家西有崔少府墓，充与崔女为幽婚，生子，临别赠以金碗并诗，云：“何以赠余亲，金碗可颐儿。”此切崔而用之，并见公主已故。
⑥《唐会要》：天授二年，内出绣袍，赐新除都督刺史，比刺绣作山形，绕山勒回文。又延载元年，内出绣袍，赐文武从官三品以上，宰相饰以凤池。尚书饰以对雁，舒襟皆各为回文。《旧唐书》，则天幸洛阳龙门，令从官赋诗，先成者以锦袍赐之。
⑦《晋书山简传》：“燕会之日。”⑧庾信诗：“香醪酌美酒，枯蚌藉兰肴。”《易》：“困于酒食。”


示从孙济

【鹤注】诗言“权门多噂沓，且复寻诸孙”，则济所居在长安矣，当是天宝十三载作。【朱注】《唐书宰相世系表》，公为征南十三代，济为征南十四代。今诗云“诸孙”，则公与济当隔二代，非侄行矣。恐表未可据。又《钱笺》引颜真卿《神道碑》：济为征南十四代孙，东川节度使，兼京兆尹，亦与表合。当以公诗为正。济，字应物。

平明跨驴出①，未知适谁门。权门多噂沓②，且复寻诸孙。

（从访济叙起，潦倒中仍存气骨。陶诗：“饥来驱我去，不知竟何之。行行至斯里，叩门拙言辞。”此诗起语本之。）

①《楚辞》：“平明发兮苍梧。”
②《前汉息夫躬传》：交游贵戚，趋走权门。”《诗》：“噂沓背憎。”《笺》：“噂噂沓沓，相对语，背则相憎逐。”

诸孙贫无事①，宅舍如荒村②。堂前自生竹③，堂后自生萱①。萱草秋已死，竹枝霜不蕃⑤。

此见宅舍之景，而伤本支零落，赋而比也。

①《何氏语林》：王泰，年数岁时，祖母集诸孙侄，散枣栗于床。
②隋李密诗：“荒村葵蕾深。”
③刘峻诗：“修竹堂阴植。”
④《诗》：“焉得蘐草，言树之背。”注：“萱草，令人忘忱。背，北堂也。”《疏》：“房堂所居之地，总谓之堂。”
⑤《左传》：“其生不蕃。”

淘米少汲水①，汲多井水浑。刘葵莫放手②，放手伤葵根③。

（此见朝饔之事，讽其加意根源，比而兴也。赵次公云：族之有宗，犹水之有源，葵之有根也。水有源，勿浑之而已；葵有根，匆伤之而已；族有宗，则勿疏远之而已。）

①《易正义》：“汲水以至井上。”
②鲍照诗：“腰镰刈葵藿。”《后汉》：永平诏：“残吏放手。”
③《吴越春秋》：“食其实者，不伤其枝；饮其水者，不浊其流。”古诗：“采葵莫伤根，伤根葵不生；结交莫羞贫，羞贫交不成。”

阿翁懒惰久①，觉儿行步奔②。所来为宗族③，亦不为盘飨④。小人利口实⑤，薄俗难具论⑥。勿受外嫌猜⑦，同姓古所敦⑧。

（未述过访之意，勖其敦厚同姓。详玩诗词，似为济有嫌疑而发。行步奔，承上淘米汲水。利口实，起下外人猜嫌。文气在四句分截。此章起首、中间，各四句，前段六句，未段八句。）

①《世说》：张凭对其祖曰：“阿翁讵宜以子戏父？”陶潜诗：“懒惰故无匹。”
②《世说》：王右军曰：“恒恐儿辈觉，损欣乐之趣。”【卢注】谓公欲警觉儿辈，故奔走而来。此说未合。公本跨驴而出，非步行而至者。行步，当就济言。《神仙传》：王烈行步如飞。
③《坊记》：“聚其宗族，以教民睦也。”
④《左传》：“乃馈盘飧，置壁焉。”【邵注】“盘，盛饭器。飧，水浇饭也。”
⑤按：口实有二义，若承上盘飧，是口腹贪饕，当以《颐卦》“自求口实”为证。若照下外嫌，是口舌谗间，当据《尚书》“以台为口实”作证。宜从后说为确。
⑥徐众《三国评》：“情义足以励薄俗。”
⑦【邵注】外嫌猜，外人嫌疑而生猜忌。鲍照诗：“不受外嫌猜。”
⑧《孔丛子》：“同姓为宗，合族为属。”曹植《求通亲亲表》：“骨肉之恩，爽而不离，亲亲之义，实在敦固。”此“敦”字所本。

卢元昌曰：大历七年，元载党徐浩。属杜济以知驿奏优，贬杭州刺史。据此，济交必多比匪，宜此诗有权门噂沓，小人利口等语，盖公之先见也。

《随笔》云：杜诗每用“受”、“觉”二字。其用受字云：“修竹不受暑”、“勿受外嫌猜”、“莫受二毛侵”、“背面受和风”、“监河受贷粟”、“轻燕受风斜”、“能事不受相促迫”、“野航恰受两三人”、“一双白鱼不受钓”、“雄姿未受伏枥恩”。其用党字云：“已觉糟床注”、“更觉松竹幽”、“日觉死生忙”、“最觉润龙麟”、“喜觉都城动”、“更觉老随人”、“觉儿行步奔”、“尚觉王孙贵”、“含凄觉汝贤”、“诗成觉有神”、“已觉披衣惯”、“城池未觉喧”、“无人觉来往”、“直觉巫山暮”、“重觉在天边”、“深觉负平生”、“秋党追随尽”、“追随不觉晚”、“已觉良宵永”、“已觉气与嵩华敌”、“未觉千金满高价”、“梅花欲开不自觉”、“自得隋珠觉夜明”、“更觉良工心独苦”、“始觉屏障生光辉”、“吏情更觉沧州远”、“习池未觉流风尽”，用之虽多，然每字命意不同，又杂千五百篇中，读之唯见其新工也。



九日寄岑参

此当是天宝十三载九月作。《通考》：岑参，南阳人，天宝三载进士，解褐为卫率兵曹参军。

出门复入门，雨脚但如旧①。所向泥活活②，思君令人瘦③。沉吟坐西轩④，饮食错昏昼。寸步曲江头⑤，难为一相就⑥。

（首叙沮雨思岑。出门，欲访岑也。坐轩，不能往矣。错昏昼，阴雨晦蒙。曲江头，岑参所在。）

①《齐民要术》：种麻，截雨脚即种者，地湿麻生瘦。
②《诗》：“北流活活。”谢灵运诗：“活活夕流驶。”赵曰：“活活，泥水深多，行有声也。”
③古诗：“思君令人老，轩车来何迟。”
④谢灵运诗：“沉吟为尔感。”晋刘妙容歌：“西轩琴复清。”
⑤卢照邻诗：“寸步千里兮不相闻。”
⑥鲍照《行路难》：“且愿得志数相就。”

吁嗟乎苍生①，稼穑不可救②。安得诛云师③，畴能补天漏④。大明韬日月⑤，旷野号禽兽⑥。君子强逶迤⑦，小人困驰骤⑧。

（次写淫雨之害。呼苍生，忧天漏，极悲天悯人之词。赵曰：昼夜常雨，故日月韬晦，飞走路穷，故禽兽哀号。君子有车马，亦强透迤而已。小人徒步，故困于驰骤也。）

①《诗》：“吁嗟乎驺虞。”《尚书》：“海隅苍生。”
②又：“稼稿作甘。”
③张衡《思玄赋》：“云师■以交杂兮。”洙曰：云师，名屏翳。《广雅》：“云师谓之丰隆。”
④《列子》：“女蜗氏炼五色石补天。”《梁益州记》：雅州西北有大漏天，小漏天。
⑤《礼器》：“大明生于东。”《广雅》：“日曰大明。”
⑥《诗》：“匪兕匪虎，率彼旷野。”《楚辞》：“鸟鲁鸣以号群兮。”
⑦江淹诗：“君子未获宴，小人亦自营。”《登楼赋》：“路透迄而修迥兮。”
⑧《庄子》：“驰之骤之。”《韩非子》：“驰骤周旋。”

维南有崇山①，恐与川浸溜②。是节东篱菊③，纷披为谁秀④。岑生多新诗，性亦嗜醇酎⑤。采采黄金花⑥，何由满衣袖⑦。

（末伤九日时景。高山几没，故篱菊空披。岑生兴在诗酒，不能一采黄花，此又代为怅怏，正应上思君意。此章三段，各八句。）

①惟南二句，当连下篱菊，盖用陶诗也。《西都赋》：“崇山隐天。”《一统志》：崇山，属沣州。
②《周礼注》：“水流而趋海者曰川，深积而成渊者曰浸。”《前汉枚乘传》：“泰山之溜穿石。”今按：溜，水流漂急也。
③梁简文帝《九日》诗：“是节协阳数。”陶潜《九日》诗：“采菊东篱下，悠然见南山。”
④中山王《文木赋》：“华叶分披。”庚信赋：“纷披草树。”
⑤《西京杂记》：正月旦造酒，八月成，名曰九酝，一名醇酎。张载《酒赋》：“中山夏启，醇酎秋发。”邹阳《酒赋》：“凝醷醇酎，千日一醒。”
⑥《诗》：“采采卷耳。”左贵嫔《菊颂》：“春茂翠叶，秋耀金花。”张翰《杂诗》：“黄花似散金。”
⑦江淹诗：“风至衣袖冷。”张綖曰：此诗忧国家危乱将至，而气象愁惨，《邺》之“北风其凉，雨雪其雱。惠而好我，携手同行”，意正相似。

今按《通鉴》：天宝十二载，秋八月，关中大饥，上忧雨伤稼，国忠取禾之善者献之，曰：“雨虽多，不害稼也。”扶风太守房琯言所部水灾，国忠使御史推之。是岁，天下无敢言灾者。高力士侍侧，上曰：“淫雨不已，卿可尽言。”对曰：“自陛下以权假宰相，赏罚无章，阴阳失度，臣何敢言？”诗中苍生稼穑一段，确有所指。云师，恶宰相之失职。天漏，讥人君之阙德。韬日月，国忠蒙蔽也。号禽兽，禄山恣横也。君子小人，贵贱俱不得所也。


叹庭前甘菊花

【鹤注】此当是天宝十三载，在长安时作，盖献《西岳赋》之后。

庭前甘菊移时晚①，青蕊重阳不堪摘②。明日萧条醉尽醒③，残花烂慢开何益④？篱边野外多众芳⑤，采撷细琐升中堂⑥。念兹空长大枝叶⑦，结根失所缠风霜⑧。

（此诗借庭菊以寄慨，甘菊喻君子。众芳喻小人，伤君子晚犹不遇，而小人杂进在位也，《杜臆》：菊有甘苦二种，甘者可入药，苦者似菊而非，其名曰薏。所云众芳细琐者，薏之属也。移时晚。言移植后时。根失所，谓失其故处。）

①鲍令晖诗：“庭前华紫兰。”晋《清商曲》：“甘菊吐黄花。”《枯树赋》：“九畹称根。”
②魏文帝书：“九为阳数，日月并应，名曰重阳。”梁元帝诗：“时蔽摘花人。”
③陶潜诗：“风声自萧条。”《楚辞》：“众人皆醉我独醒。”
④庾信诗：“残花烂慢舒。”
⑤《世说》：颜延之于篱边，闻张演与客语。《尔雅》：“野外谓之林。”《楚辞》：“哀众芳之芜秽。”
⑥谢脁诗：“遇君时采撷。”《抱朴子》：“臭鼠之细琐。”刘桢诗：“万舞在中堂。”
⑦《书扒》：“念兹在兹。”古诗：“枝叶日夜寒。”
⑧陆机诗：“结根奥且坚。”繁钦诗：“惠草生山北，托身失所依。”《南史》：刘俣诗：“城上草，植根非不高，所恨风霜早。”


承沈八丈东美除膳部员外郎阻雨未遂驰贺奉寄此诗

【鹤注】此是天宝十三载作。盖是年九月，淫雨不止，诗云清秋霖潦，正其时也。题首承字，乃谦己尊人之词，后承闻故相房公诗题，亦然。《唐书》：膳部，属礼部，郎中、员外各一人。《太平广记》：《纪闻》：唐沈东美为员外郎，太子詹事佳期之子。【朱注】《唐书》：佺期以起居郎兼修文馆直学士，与公祖审言同事武后，故诗中有利日史”、“通家”等语，而比东美为诸父。又律体盛于佺期，故云“诗律群公问”也。旧说沈丈俱作沈既济之胄，大谬。既济，德宗时人，《唐书》可考。

今日西京掾①，多除南省郎②。（原注：府掾四人，同日拜郎。）通家惟沈氏③，谒帝似冯唐④。诗律群公问⑤，儒门旧史长⑥。清秋便寓直⑦，列宿顿辉光⑧。

（首叙沈除员外。掾多除郎，四人同拜也。沈为世交，故云通家。晚得郎官，故比冯唐。诗律二句，称其家学。清秋二句，新授员外也。）

①黄希曰：掾，谓京兆府掾，如司录、功曹、仓曹、户曹、兵曹、法曹、士曹之类。《唐志》并正七品。府掾拜郎。盖自七品而升六品也。又曰：西京掾，明掾起于汉西京也。两汉有决曹掾、赋曹掾，又张汤以儿宽为奏谳掾。
②【钱笺】《国史补》：旧说吏部为省眼，礼部为南省。杜氏《通典》：时谓尚书省为南省，门下中书为北省。
③通家，见本卷。
④曹植诗：“谒帝承明庐。”《汉书》：冯唐年九十余为郎。
⑤《后汉钟皓传》：以诗律教授同郡陈寔。本谓诗与律法，此诗则指诗之律体。希曰：《宋之问传》：魂建安后迄江左，诗律屡变。至沈约、庾信，以音韵相婉附，属对精密。及之问、佺期，又加靡丽。又，沈约亦修宋史。
⑥颜延之诗：“国尚师位，家崇儒门。”张衡《西京赋》：“雅好博古，学乎旧史氏。”
⑦殷仲文诗：“独有清秋日。”潘岳《秋兴赋序》：“余以太尉掾，兼虎贲中郎将，寓直于散骑之省。”寓，寄也。
⑧《后汉书》：郎官上应列宿，出宰百里。《史记正义》：郎位十五星，在太微中，帝座东北。杜佑曰：近代皆以郎官上应列宿，为尚书郎故事。按：天文有武贲、郎位等星，皆在太微帝座后，为翊卫之象，应劭、杨秉所言三署郎是也。世人谓之尚书郎，则误矣。其失盖自梁陶藻《职官要录》，以汉三署郎故事，通为尚书郎，循名失实，疑误后代。曹植诗：“列宿正参差。焦竑曰：星宿之宿，《韵略》音秀，误也。宿是日月五星之次舍，以止宿为义。《阴符经》：“天发杀机，移星易宿。地发杀机，龙蛇起陆。”又古语：“知星宿，衣不覆。”亦作入声读。曹植《登台赋》：“齐日月之辉光。”

未暇申安慰①，含情空激扬②。司存何所比，膳部默凄伤。（原注：甫大父昔任此官。）贫贱人事略③，经过霖潦妨④。礼同诸父长⑤，恩岂布衣忘⑥。

（次言阻雨失贺。安慰，谓往贺之词。司存二句，承前南省，自念其祖也。霖潦，为淫雨所阻。礼同二句，应前通家，自述交情也。）

①《续汉书》：赵岐为太仆，持节安慰天下。《古诗焦仲卿妻》：“时时为安慰。”
②王粲诗：“含情欲待谁。”激扬，喜跃之意。江淹《恨赋》：“神气激扬。”
③蔡中郎碑：“帝曰休哉，命公三事，乃耀柔嘉，式是百司。”事字叶读时。陶潜诗：“野外罕人事。”
④萧贲诗：“经过狭斜里。”曹摅诗：“霖潦淹庭除。”
⑤《诗》：“以速诸父。”
⑥《汉书卢绾传》：“待客如布衣交。”诸父，谓沈。布衣，自谓。

天路牵骐骥①，云台引栋梁②。徒怀贡公喜③，飒飒鬓毛苍④。

（未乃颂沈而自慨。天路云台，沈仕于朝。骐骥栋梁，言能致远而任重。此章前二段各八句，后段四句收。）

①《枚乘传》：“天路隔无期。”曹植表：“骐骥长鸣，伯乐昭其能。”
②《淮南子》：“云台之高高。”注：“台高际于云，故曰云台。”《南史》：袁粲见王俭曰：“栝柏豫章虽小，已有栋梁器矣。”
③贡公喜，见首卷。
④柳恽诗：“飒飒似霜叶。”谢朓诗：“宁伤蓬鬓飒。”


苦雨奉寄陇西公兼呈王征士

【鹤注】此亦天宝十三载秋作。原注：“陇西公，即汉中王瑀。”徵士，瑯琊王彻。《旧唐书》：瑀，让皇帝第六子，早有才望，伟仪表，初封陇西郡公。天宝十五载，从玄宗幸蜀，至汉中，因封汉中王。《左传》：秋无苦雨。

今秋乃淫雨①，仲月来寒风②。群木水光下③，万家云气中④。所思碍行潦⑤，九里信不通⑥。悄悄素浐路⑦，迢迢天汉东⑧。愿腾六尺马⑨，背若孤征鸿⑩。划见公子面(11)，超然欢笑同(12)。

（此秋苦淫雨而思陇西公也。群木二句，雨中远景。悄悄二句，阻水难行。曰腾马，欲陆行以见陇西也。）

①《尔雅》：“久雨谓之淫雨。”
②陶潜诗：“寒风拂枯树。”
③《南史齐武帝纪》：“青翠扶疏，有殊群木。”鲍照诗：“水光溢兮松雾动。”
④《秦国策》：“效万家之都。”《高唐赋》：“其上独有云气。”水涨，故映木。积雨，故云多。
⑤阮籍诗：“登高眺所思。”《诗》：“洞酌彼行潦。”《疏》云：“行，道也。潦，雨水也。”
⑥赵曰：九里，指陇西所居。谢惠连诗：“九里乐同润。”
⑦《诗》：“忧心悄悄。”悄悄，忧貌。《长安志》：浐水，在万年县东北，流四十里入渭。潘岳《西征赋》：“玄灞素浐。”
⑧陆机诗：“迢迢造天庭。”迢迢，远貌。赵曰：天汉，乃中渭桥之所。《三辅黄图》：“渭水贯都，以象天汉；横桥南渡，以法牵牛。”是也。《西征赋》：“仪景星于天汉。”
⑨《周礼》：马八尺以上为龙，七尺以上为騋，六尺为马。
⑩刘孝绰诗：“持此连树枝，暂作背飞鸿。”曹植诗：“孤鸿飞南游。”此言身跨马背，若飞鸿孤征也。赵曰：鸿群飞，犹详缓。孤飞，则逐伴而急疾。
(11)《隋书》：文帝谓李德林曰：“昨宵恨夜长，不得早见公面。”曹植诗：“翩翩我公子。”李宗室，故称公子。
(12)王筠诗：“超然独长往。”曹植诗：“欢笑尽娱。”

奋飞既胡越①，局促伤樊笼②。一饭四五起③，凭轩心力穷④。嘉蔬没溷浊⑤，时菊碎棒丛⑥。鹰隼亦屈猛⑦，乌鸢何所蒙⑧。式瞻北邻居⑨，取适南巷翁⑩。挂席钓川涨(11)，焉知清兴终(12)。

（此不见陇两而思王徵士也。奋飞四句，承上起下。嘉蔬四句，雨中近景。曰挂席，欲水行以见徵士也。此章上下二段，各十二句。）

①《诗》：“不能奋飞。”赵曰：相隔如胡越，犹王粲所云“胡越异区”也。
②仲长统《述志》诗：“人事可遣，何为局促。”《庄子》：“泽雉不蕲，畜乎樊中。”注：“樊，所以笼雉也。”齐高帝赋：“伤樊笼之或累。”
③古史：周公一饭三吐哺。刘桢诗：“起坐失次第，一日三四迁。”《吴志》：潘浚谓孙权曰：“樊佃昔尝为州人设馔，比至日中，十余自起。”
④江淹诗：“凭轩咏尧老。”《胡广传》：“心力克壮。”
⑤【朱注】《记》：稻曰嘉蔬。郭璞《江赋》：“挺自然之嘉蔬。”又，公《园官送菜诗并序》，皆以嘉蔬为菜，义可兼用耳。溷浊，泥水也，郭璞《风赋》：“骇溷浊，扬腐余。”
⑥潘岳诗：“时菊耀岩阿。”
⑦《春秋感精符》：“季秋霜始降，鹰隼击。”张华《鹪鹩赋》：“苍鹰鸷而受緤，屈猛志以服养。”
⑧《吴越春秋》歌：“仰飞鸟兮乌鸢。”晋刘颂疏：“不识所蒙更生之恩。”
⑨《世说》：“不如式瞻仪型。”式，用也。潘尼诗：“爪牙司北邻。”
⑩谢灵运《山居赋》：“随时取适。”瞻北邻，则南翁为之适意。【卢注】《逼侧行》云“我居巷南子巷北”，故知公为南巷翁也。
(11)《海赋》：“扬微绡，挂帆席。”谢灵运诗：“挂席拾海月。”
(12)王勃诗：“清兴殊未阑。”未谓同游涨水，则兴无终尽。


秋雨叹三首

【卢注】《唐书》：天宝十三载秋，霖雨害稼，六旬不止，帝忧之。杨国忠取禾之善者以献，曰：“雨虽多，不害稼。”公有感而作是诗。

雨中百草秋烂死①，阶下决明颜色鲜②，著叶满枝翠羽盖③，开花无数黄金钱④。凉风萧萧吹汝急⑤，恐汝后时难独立。堂上书生空白头⑥，临风三嗅馨香泣⑦。

（首章，叹久雨害物。上四喜决明耐雨，下则忧其孤立而摧风山，赋中有比。申涵光曰：凉风吹汝二句，说君子处乱世甚危。）

①庾信诗：“烂草变初萤。”
②《本草图经》：决明子，夏初生苗，叶似苜蓿而大，七月开黄化结角，其子作穗，似青绿豆而锐。杜定功曰：《神农本草》：决明子，生龙门川泽间，与石决明同，皆主明目，故有决明之号。宋人史铸《百菊集谱》云：注杜者，以为《本草》决明子。此物乃七月作花，开如白扁豆，叶极稀疏，焉得有翠羽盖与黄金钱耶？彼盖不知甘菊一名石决，为其明目去翳，与石决明同功，故吴楚间呼为石决，子美所叹，正指此花。注家乃认为决明子，疏矣。
③《说苑》：鄂君乘青翰之舟，张翠羽之盖。
④杨方诗：“黄花如沓金，白花如散银。”
⑤《月令》：“孟秋之月，凉风至。”荆卿歌：“风萧萧兮易水寒。”《诗》：“箨兮箨兮，风其吹汝。”
⑥《南史》：宋江湛之谓沈庆之曰：“与白面书生辈谋之，事何由济。”
⑦《论语》：“三嗅而作。”宋子侯诗：“安得久馨香。”


其二

阑风伏雨秋纷纷①，四海八荒同一云②。去马来牛不复辨③，浊烃清渭何当分④。禾头生耳黍穗黑⑤，农夫田父无消息⑥。城中斗米换衾裯⑦，相许宁论两相直⑧。

（次章，叹久雨害人，上四皆积雨之象，下慨伤稼而阻饥也。吴论：阑风伏雨，无日不雨，四海八荒，无处不雨，田野城中，则又无人不受其患矣。【卢注】换米不计直，疗饥急，救寒暖也。）

①赵子栎曰：阑珊之风，沉伏之雨，言其风雨之不已也。阑，如谢灵运“阑暑”之阑；伏，如《左传》“夏无伏阴”之伏。旧引《楚辞》“光风泛崇兰”，以“伏”为三伏，非是。【朱注】谢灵运诗“述职期阑暑”，又张协《苦雨》诗“阶下伏泉涌”，用字皆出《文选》。阑风、伏雨，大抵是风过雨来之状，秋深时，往往有之。胡仔谓“长雨”如“长物”之长，亦未安。荆公本作“仗雨”，当即伏字之讹耳。
②《淮南子》：八埏之外曰八荒。《诗》：“上天同云。”
③《左传》：“风马牛不相及。”《疏》云：“马逐上风而去，牛逐下风而来。”《庄子》：“秋水时至，百川灌河、两涘渚涯之间；不辨牛马。”
④《西征赋》：“其北则有清渭浊泾。”《关中记》：泾水入渭，合流三百里，清浊不相杂。
⑤《朝野金载》：俚谚曰：“春雨甲子，赤地千里，夏雨甲子，乘船入市。秋雨甲子，禾头生耳。”朱注：禾生耳，谓牙蘖絭卷，如耳之形。
⑥潘岳《秋兴赋》：“谈话不过农夫田父之客。”蔡琰诗：“迎问其消息。”
⑦《诗》：“抱衾与裯。”裯，单被也。
⑧【卢注】是秋，帝令出太仓粟，减价祟与贫入。但上虽减价，而下不论直，盖沾实惠者少矣。


其三

长安布衣谁比数①，反锁衡门守环堵②。老夫不出长蓬蒿③，稚子无忧走风雨④。雨声飕飕催早寒⑤，胡雁翅湿高飞难⑥。秋来未曾见白日⑦，泥污后土何时干⑧。

（末章，自叹久雨之困。上四言雨中寥落，下则触景而增愁也。农夫田父，概指长安之人。老夫稚子，自述旅居情事。日者君象，土者臣象，日暗土污，君臣俱失其道矣。）

①《前汉邹阳传》：“布衣穷居之士。”司马迁《答任安书》：“刑余之人，无所比数。”
②杜笃《论都赋》：“俱关门之反拒。”庾信诗：“惊妻倒闭门。”即所谓反锁也。《诗》：“衡门之下，可以栖迟。”注：“横木为门。”《记》：“儒有环堵之室。”注：“环，周围也，方丈为堵。”
③《诗》：“老夫灌灌。”《庄子庚桑》篇：“凿垣墙而植蓬蒿。”赵岐《三辅决录注》：张仲蔚隐身不仕，所居蓬蒿没人。
④《归去来辞》：“稚子候门。”
⑤卢僎诗：“风雨暗飕飕。”颜延之诗：“秋至恒早寒。”
⑥鲍照诗：“胡雁已矫翼。”庾信诗：“雁湿断行来。”古诗：“奋翅起高飞。”
⑦魏文帝《秋霖赋》：“悲白日之不旸。”
⑧《九辩》：“皇天淫溢而秋霖兮，后土何时而得干。”

此感秋雨而赋诗，三章各有讽刺。房琯上言水灾，国忠使御史按之，故曰“恐汝后时难独立”。国忠恶言灾异，而四方匿不以闻，故曰“农夫田父无消息”。帝以国事付宰相，而国忠每事务为蒙蔽，故曰“秋来未尝见白日”。语虽微婉，而寓意深切，非泛然作也。


奉赠太常张卿垍二十韵

张垍为太常卿，在天宝十三载。当是其年作。【朱注】《旧书》天宝十三载三月，张均由宪部尚书贬建安太守，还为大理卿。不言均尝为太常卿也。此诗乃是与垍。考《旧书均传》云：九载，迁刑部尚书，自以才名当为宰辅。杨国忠用事，罢陈希烈，引韦见素代之，仍以均为大理卿，均大失望。《垍传》云：十三载，尽逐张垍兄弟，仍以均为建安太守，垍为卢溪司马，岁中召还，再迁为太常卿。《新书》：均还，授大理卿，垍授太常卿。与《旧书》合。《通鉴》亦云：至德元载五月，太常卿张垍，荐虢王巨有勇略。此诗是赠垍甚明。旧本作均，乃刀笔之讹耳。《前汉百官表》：奉常，秦官，掌宗庙礼仪，有丞。景帝中六年，更名太常。

方丈三韩外①，昆仑万国西②。建标天地阔③，诣绝古今迷。气得神仙迥④，恩承雨露低⑤。相门清议众⑥，儒术大名齐⑦。

（先引古托讽。言方丈昆仑，其东西异标，在天地辽阔之乡，欲往指绝域，乃古今共迷之处。张垍于宝仙洞中，求得真符，其感神仙而膺主眷，岂若前世之渺茫乎。又继之曰：宰相之门，实清议所属，儒术相继，宜父子齐名，岂可求仙以结主知乎。言外隐含讥刺。）

①张远注：《通鉴》：天宝九载十月，太白山人王元翼，言见玄元皇帝，云宝仙洞有妙宝真符。命刑部尚书张均等往求，得之。此必与垍同行也。《史记秦纪》：齐人徐市等上书，言海中有三神山，名曰蓬莱、方丈、瀛州，仙人居之。于是遣徐市入海求仙人。《十洲记》：方丈洲，在东海中央，东西南北岸，相去正等。方丈，方五千里。《魏志》：韩在带方之南，东西以海为限，南与倭接，方可四千里。有三种，一曰马韩，二曰辰韩，三曰弁韩。辰韩者，古之辰国也。马韩在西。
②周穆王升昆仑，出《列子》。《水经》：昆仑墟，在西北，去嵩五万里。《易》：“先王以建万国。”
③《天台山赋》：“赤城霞起而建标。”
④《晋书嵇康传》：“神仙禀之自然。”
⑤《诗蓼萧》注：“雨露者，天所润万物，喻王者恩泽。”
⑥相门，见《赠韦左丞》诗。垍，乃说之子，故曰相门。晋傅玄《士风论》：“先王之御天下，教化隆于上，清议行于下。”清议，即月旦评意。
⑦《史记》：“招致儒术之士。”《孔丛子》：“莫不服先生之大名也。”

轩冕罗天阙①，琳瑯识介珪②，伶官诗必诵③，夔乐典犹稽④。健笔凌鹦鹉⑤，铦锋莹鷿鹈⑥。友于皆挺拔⑦，公望各端倪⑧。通籍逾青琐⑨，亨衢照紫泥⑩。灵虬传夕箭(11)，归马散霜蹄(12)。能事闻重译(13)，嘉谟及远黎(14)。弼谐方一展(15)，班序更何跻(16)。

（此称美张卿。轩冕多人，而介圭特重，言清卿之贵。伶官诵诗，而乐律待稽，言太常之职。笔能作赋，而词锋如剑，兄弟挺出，而公卿可期，此言文章品望。身居青琐，而文映紫泥，漏深传箭，而骑马出朝，此言出入恩宠。制作遥传，而谋猷及远，弼谐得展，而班次莫加，此言勋名爵位。）

①《七命》：“轩冕荡荡。”《左传》：“服冕乘轩。”袁豸诗：“连吹入天阙。”
②《楚辞》：“璆锵鸣兮琳琅。”《世说》：有人见王太尉诸公还，诸人曰：“今日之行，触目见琳琅珠玉。”琳琅，佩玉之饰，言于琳琅中识介圭也。《诗》：“锡尔介圭。”《笺》：“介圭，长尺有二寸。”
③洙曰：邶诗《简兮序》：“仕于伶官。”注：“伶氏，世掌乐官，故后世号乐官为伶官。”《汉礼乐志》：诵六诗，习六舞。
④《书》：“夔，命女典乐，教胄子。”
⑤庾信《宇文顺集序》：“章表健笔，一付陈琳。”《后汉书》：祢衡在黄祖座，作《鹦鹉赋》，笔不停缀，文不加点。
⑥《西京赋》：“胸突铦锋。”《尔雅注》：“鷿鹈，似凫而小。”膏中莹刀剑。戴嵩诗：“剑莹鷿鹈膏。”
⑦黄彻《■溪诗话》：《书》言；“惟孝友于兄弟。”《后汉史弼传》：“陛下信于友于，不忍恩绝。”而渊明诗遂云：“再喜见友于。”《诗》言：“贻厥孙谋。”《南史》：到溉之孙盖，从宋武帝登北固楼，赋诗，帝称为才子。后溉和上诗，上辄手诏戏之曰：“得无贻厥之力乎？”而王俭碑文又云：“贻厥之寄，允属时望。”杜诗“友于皆挺拔”，昌黎诗“谁谓贻厥无基址”，二事正可作对。《文心雕龙》：“景纯《仙篇》，挺拔而为俊矣。”
⑧《晋虞■传》：孔愉，有公才而无公望；丁潭，有公望而无公才。《南史谢举传》：“人伦仪表，久著公望。”《庄子》：“终始反覆，不知端倪。”端，绪也。倪，畔也。
⑨《汉文帝纪》：令从官给事官司马中者，得为大父母父母兄弟通籍。应劭曰：“籍者，为二尺竹牒，记其年纪、名安、物色，悬之宫门，按验相应，乃得入也。”应劭曰：“黄门侍郎，每日暮向青琐门拜，谓之夕郎。”【钱笺】均、增供奉翰林院，故曰逾青琐。
⑩《易》：“何天之衢亨。”紫泥，注见二卷，此言掌纶翰之事也。
(11)陆倕《新漏刻铭》：“灵虬承注，阴虫吐噏。铜史司刻，金徒抱箭。”
(12)《庄子》：“马蹄可以践霜雪。”曹植诗：“俯身散马蹄。”苏伯玉妻诗：“何惜马蹄归不数。”
(13)袁淑诗：“毕能事之效。”《汉西域传》：越裳重译，献白雉。师古曰：“译，谓传言也。道路绝远，风俗殆隔，故累译而后乃通。【朱注】时垍自贬所召还，故有“重译”“远黎”之句。
(14)《扬子法言》：“忠言嘉谟。”沈佺期诗：“宸慈恤远黎。”
(15)《书》：“谟明弼谐。”
(16)【朱注】班序，谓班爵之序。更何跻，言莫有跻其上者。《左传》：“朝以正班爵之义，帅长幼之序。”

适越空颠踬①，游梁竟惨凄②。谬知终画虎③，微分是醯鸡④。萍泛无休日⑤，桃阴想旧蹊⑥。吹嘘人所羡⑦，腾跃事仍睽⑧。碧海真难涉⑨，青云不可梯⑩。顾深惭锻炼(11)，才小辱提携(12)。槛束哀猿叫，(13)，枝惊夜鹊栖(14)。几时陪羽猎(15)，应指钓璜溪(16)。

（末乃自叙沦落也。适越游梁，浪游之迹。知同画虎，谓召试不遇。分等醯鸡，谓抱道不行。萍踪无托，而回想旧居，以张公吹嘘之后，腾跃终沮也。从此碧海无涯，青云难上矣，虽蒙顾遇提携，亦自愧才疏未炼耳。哀猿惊鹊，困穷莫诉，陪猎钓溪，终望张之见引也。此章八句起，下两段各十六句。）

①【赵注】公初落魄时，尝适越矣，传所谓客吴越是也。公又尝游梁矣，《赠李白》诗所谓“亦有梁宋游”是也。《庄子》：宋人章甫而适越，越人断发文身，无所用之。《抱朴子》：“闇于自量者，忘中道之颠踬。”
②《史记》：相如因病兔，客游梁。《楚辞》：“心闵怜之惨凄兮。”
③《马援传》：“画虎不成，反类狗也。”
④《庄子》：孔子见老聃，出，语颜回曰：“丘之道，其犹醯鸡乎？”注：“瓮中蠛蠓也。”
⑤谢灵运诗：“苹萍泛沉深。”古诗：“泛泛江汉萍，漂荡水无根。”
⑥《李广传赞》：“桃李不言，下自成蹊。”
⑦吹嘘，见前。
⑧《庄子》：“我腾跃而上，不过数仞而下。”睽，乖离也。
⑨《十洲记》：东海之东，复有碧海，水不盐苦，正作碧色。
⑩谢灵运诗：“共登青云梯。”注：“仙者因云而升，谓之云梯。”
(11)顾，眷顾也。张协《七命》：“楚之阳剑，欧治所营，乃锻乃炼，万辟千灌。”注：“锻炼，刻苦成材之义。”
(12)《曲礼》：“长者与之提携。”【朱注】垍必尝荐公而不达，故有吹嘘、提携等句。
(13)《淮南子》：“置猿槛中，非不巧捷，无所肆其能。”
(14)魏武乐府：“月明星稀，乌鹊南飞，绕树三匝，无枝可依。”
(15)《扬雄传》：雄上《河东赋》。其年十二月羽猎，雄从，因作《羽猎赋》以讽。
(16)《尚书大传》：文王至磻溪，见吕望，拜之，答曰，“望钓得玉璜，刻曰：姬受命，吕佐检。”


上韦左相二十韵

见素初入相，在天宝十三载之秋，诗云“四十春”，盖天宝十四载初春作。且寿域、洪钧、庙堂、风俗等句，绝不及忧乱之词。后为左相，在至德二载，题中“左相”二字，黄鹤谓是后来追书，是也。《旧书职官志》：开元元年十二月，改尚书左右仆射为左右丞相。天宝元年二月，侍中改为左相，中书令改为右相，至德三载复旧。《玄宗纪》：天宝十三载秋八月，文部侍郎韦见素为武部尚书，同中书门下平章事，代陈希烈。

凤历轩辕纪①，龙飞四十春②。八荒开寿域③，一气转洪钧④。

（从朝宁升平叙起。岁正纪历，已四十余春。御世久，故八荒同寿。春和至，故一气钩陶。张綖谓岁初所作，是也。）

①《左传》：郯子曰：“我高祖少皡挚之立也，凤鸟适至，故纪于鸟，为鸟师而鸟名。凤皇氏，历正也。”注：少皡，黄帝子，凤鸟知天时，故以名历正之官。《史记注》：黄帝居轩辕之丘，因以为号。北齐《享庙歌》：“龙图革命，凤历归昌。”
②后汉李固疏：“陛下拨乱龙飞，初登大位。”时玄宗在位四十二年，曰四十春，举成数也。
③八荒，注见前。《前汉王吉传》：“驱一世之民，跻之仁寿之域。”
④一气，见二卷。张华诗：“洪钧陶万类。”

霖雨思贤佐①，丹青忆旧臣②。应图求骏马③，惊代得骐驎④。沙汰江河浊⑤，调和鼎鼐新⑥。韦贤初相汉⑦，范叔已归秦⑧。盛业今如此⑨，传经固绝伦⑩。豫樟深出地(11)，沧海阔无津(12)。

（此叙其入相之事。帝思良佐，而韦以旧臣登用，骏马骐驎，比其充胜大任也。沙汰，旧相已罢。调和，新参初拜。盛业，承范。传经，承韦。深出地，谓学有根柢。阔无津，谓度之汪洋。）

①《唐书》：时雨潦六旬，上嫌宰相非人。杨国忠举见素入白，帝以相王府属，有旧恩，遂用之。所谓思贤佐、忆旧臣也。原注：“以老臣为相公之先人，误矣。”《书说命》：“若大旱，用汝作霖雨。”《黄琼传》：“贤佐为力。”
②《盐铁论》：“公卿者神，化之丹青。”《前汉张安世传》：朝无旧臣，白用安世。《疏广传》：“圣主所以惠养老臣。”
③曹植《献文帝马表》：“臣于先帝世，得大宛紫辟马一匹，形法应图。”《秦国策》：吕不韦说阳泉君曰：“君之骏马盈外厩。”
④《梅福传》：“欲以三代之法，取当世之士，犹以伯乐之图，求骐驎于市。”
⑤《蜀志》：周毖为吏部尚书，与许靖共议进退天下之士，沙汰秽浊，显拔幽滞。《法言》：“江河以涤之。”时左相陈希烈以太子太师罢政事，故曰“沙汰江河浊”。
⑥《庄子》：“阴阳调和。”《汉官仪》：三公助鼎和味。《楚国策》：“夕调乎鼎鼐。”
⑦《汉韦贤传》：本始三年，代蔡义为丞相，封扶阳侯。
⑧《史记》：范睢，字叔，王稽载入秦，昭王拜为客卿，封应侯。姜震英曰：象韦与范同出，故用范叔作对。【钱笺】谓望见素去杨国忠，一如范叔之去穰侯，此曲说也。
⑨卢僎诗：“盛业继前修。”
⑩韦贤兼通礼、尚书，少子玄成复以明经仕至丞相，故邹鲁谚曰：“遗子黄金满籯，不如一经。”《匡衡传》：材智有余，经学绝伦。
(11)《高士传》：“豫章之木，生于高山。”《史记注》：豫章，二木名，生七年乃可分别。
(12)《抱朴子》：“沧海之滉漾。”

北斗司喉舌①，东方领搢绅②。持衡留藻鉴③，听履上星辰④。独步才超古⑤，余波德照邻⑥。聪明过管辂⑦，尺牍倒陈遵⑧。岂是池中物⑨，由来席上珍⑩。庙堂知至理(11)，风俗尽还淳(12)。

（此记其平时品望。向为尚书，故云北斗。又兼兵部，故云东方。持衡，吏部典选也。听履，尚书登殿也。独步，谓才艺出人。照邻，谓韦杜世交。过管，谓精于天文。倒陈，谓工于书翰。下言乘时居位，能正君而善俗。）

①《后汉。李固传》：“北斗为天之喉舌，尚书亦为陛下喉舌。”
②《书康王之诰》：毕公率东方诸侯，入应门右。《顾命》注：司马第四，毕公领之。《郊祀志》：“搢绅者弗道。”【颜注】缙，本作搢，插笏于大带与革之间耳，非插于大带也。或作荐缙者，亦谓荐笏於绅带之间耳。时见素以兵部尚书为相，率百官，故曰“东方领搢绅”也。
③《晋书》：太康四年，制曰藻镜铨衡。《唐书》：天宝五载，见素为吏部侍郎，铨叙平允，人士称之。
④《汉郑崇传》：哀帝时，为尚书仆射，每见曳革履。上笑曰：“我识郑尚书履声。”天子像帝座，故云上星辰。
⑤魏文帝《与吴质书》：“王仲宣独步于汉南。”
⑥《书》：“余波入于流沙。”《左传》：“波及晋国者，君之余也。”《论语》：“德必有邻。”傅亮《修张良庙教》：“道亚黄中，照邻庶几。”
⑦《魏志》：管辂喜仰视星辰，能明天文地理变化之数，人号神童。又自言天与我才明。【钱笺】《唐书》：肃宗改元至德，十月，有星犯昂，见素言于肃宗曰：“禄山将死矣。”帝曰：”日月可知乎？”见素曰：“福应在德，祸应在刑，昂金忌火，行当火位，昂之昏中，乃其时也。明年正月丙寅，禄山其殪乎。”帝曰：“贼何等死？”见素曰：“五行，子者视妻所生，昂死以丙申。金，木之妃也。木，火之母也。丙火为金，子申亦金也，二金本同末异，还以相克。贼殆为子与首乱者更相屠戮乎。”已而皆验。
⑧《前汉陈遵传》：善书，与人尺牍，主者藏弆以为荣。倒，压倒也。
⑨《吴周瑜传》、《晋刘元海传》并云：“蛟龙得云雨，终非池中物。”
⑩《记儒行》：儒有席上之珍以待聘。
(11)《前汉书赞》：“议事于庙堂之上。”《列子》：“均天下之至理。”
(12)东方朔论：美风俗。《何氏语林》：阮孝绪叹明宾山曰：“此言足使还淳返朴，激薄停浇矣。”

才杰俱登用①，愚蒙但隐沦②。长卿多病久③，子夏索居频④。回首驱流俗⑤，生涯似众人。巫咸不可问⑥，邹鲁莫容身⑦。感激时将晚，苍茫兴有神⑧。为公歌此曲⑨，涕泪在衣巾⑩。

（未乃自叙困穷，而有望于韦相也。登用承上，隐沦起下。多病索居，寥落已甚，且驱逐生涯，资身无策，至此则天意难问，而吾道莫容矣，故不禁感怀赋诗，而声泪交流。此条一步敲紧一步，乃陈情之最悲切者。张綖曰：公虽时迈，争于求进，然必吾道契合者，然后望其汲引，故独与韦公歌此曲。此章四句起，下三段各十二句。）

①沈约诗：“吏部信才杰。”《书》：“畴咨若时登庸。”注：“庸，用也。”
②《杨恽传》：“足下哀其愚蒙。”
③《西京杂记》：相如素有消渴疾。
④《檀弓》：子夏曰：“吾离群而索居，久矣。”
⑤王粲诗：“回首望长安。”《晋书》：谢尚脱略细故，不为流俗之事。
⑥《列子》：郑有神巫自齐来，曰季咸，知人生死、存亡、祸福、寿夭，期以岁月。
⑦《庄子》：孔子再逐于鲁，削迹于卫，穷于齐，厄于陈、蔡，不容身于天下。
⑧《杜臆》：“苍茫兴有神”，起下“歌此曲”，而此曲即所上韦相诗。苍茫，意兴勃发之貌。
⑨庾信诗：“君能歌此曲。”
⑩曹植诗：“歔欷涕沾巾。”巾，以拭泪者。


沙苑行

【卢注】唐有四十八监以牧马，设苑总监。天宝十三载，以安禄山知总事，公作《沙苑行》以讽之。《水经注》：洛水东经沙阜北，俗名沙苑。《元和郡县志》：沙苑，在同州冯翊县南十二里，东西八十里，南北三十里，其处宜六畜，置沙苑监。《寰宇记》：沙苑，古城在朝邑县南十七里。

君不见，左辅自沙如白水①，缭以周墙百余里②。龙媒昔是渥洼生③，汗血今称献于此④。苑中騋牝三千匹⑤，丰草青青寒不死⑥。食之豪健西域无，每岁攻驹冠边鄙⑦。

（首叙苑中水草，见良马所由产。）

①梦弼曰：《汉书》：京兆尹、左冯翊、右扶风，谓之三辅。同州，汉属冯翊郡，故曰左辅。又曰：白沙，即沙苑也。同州西北有白水县，以水白故名，其境东南，谷多白土，自沙苑至白水，有百余里。鹤曰：西魏文帝大统三年，周太祖为相国，与高欢战于沙苑，以其战处宜六畜，因置沙苑。
②《西都赋》：“西郊则有上囿禁苑，缭以周墙，四百余里。”
③《汉礼乐志》：“天马徕，龙之媒。”《武帝纪》：元鼎四年秋，马生渥洼水中，作《宝鼎》、《天马》之歌。
④《神异经》：西域大宛马，日行千里，至日中汗血。
⑤《诗》：“騋牝三千。”《说文》：“马七尺为騋。”马匹，见前短衣匹马注。又据《风俗通》，或云马夜行，目明，照前四丈，故曰一匹。或云《春秋》左氏说，诸侯相赠，乘马束帛，帛为匹，与马相匹耳。又布帛四丈为匹。《六书正■》云，马影四丈，亦借用为匹。三说纷纷，不如《文心雕龙》为当。
⑥《诗》：“茀厥丰草。”古诗：“青青河畔草。”
⑦攻驹，注别见。《左传》：“边鄙不耸。”

王有虎臣司苑门①，入门天厩皆云屯②。驌驦一骨独当御③，春秋二时归至尊④。内外马数将盈亿⑤，伏枥在坰空大存⑥。逸群绝足信殊杰⑦，倜傥权奇难具论⑧。

（次从厩中多马，形驌驦之特异。）

①《诗》：“矫矫虎臣。”《西都赋》：“控飞廉，入苑门。”
②《刘表传》：“云屯冀马。”
③《左传》：“唐成公如楚，有两驌驦焉。”马融疏：“肃霜，雁也，其羽如练，高首修颈，马似之，故名。”江淹诗序：“楚谣、汉风，既非一骨。”《相马经》：“良马可以筋骨相也。”《西京赋》：“奉命当御。”
④赵曰：虎臣所掌之马虽多，其中唯驌驦一种，骨相堪充御用，故每年春秋两次进之，蔡邕《独断》：“天子至尊。”
⑤【朱注】《唐书》：尚乘局，掌内外闲厩之马，总十二闲，凡外牧岁进良马，印以三花飞凤之字。鹤曰：王毛仲，初监马二十四万，后至四十三万。此云“盈忆”，概举大数也。
⑥魏武诗：“老骥伏枥，志在千里。”《诗》：“駉駉牝马，在坰之野。”赵曰：空大存，言枥中坰外，其数空存，不如苑马之神骏也。
⑦曹毗《驰马射赋》：“何逸群之奇骏。”魏文帝《与孙权马书》：“中国虽饶马，其知名绝足，亦时有之耳。”
⑧《汉礼乐志》：“志倜傥，精权奇。”倜傥，卓异也。

累累塠阜藏奔突①，往往坡陀纵超越②。角壮翻腾麋鹿游③，浮深簸荡鼋鼍窟④。

（此极状在苑飞扬之态。梦弼曰：塠阜，苑中山坞，可以藏马之奔突。坡陀，苑中沙汀，可以纵马之超越。角壮猛而翻腾，能与麋鹿同游。浮深渊而簸荡，直探鼋鼍之窟。）

①《前汉石显传》：“印何累累。”潘岳《怀旧赋》：“坟累累以接陇。”《头陀寺碑》：“沟池湘汉，堆阜衡霍。”梁武帝诗：“黄落散堆阜。”《西京赋》：“穷虎奔突。”
②《前汉吴王传》：“往往而有。”相如《子虚赋》：“罢池坡陀，下属江河。”又《哀二世赋》：“登坡陀之长坂。”《匡谬正俗》：“坡陀者，犹言靡迤。”卢思道诗：“寥廓鸾山右，超越凤洲西。”
③《蒲白马赋》：“纷驰迥场，角壮永埒。”桓谭《新论任均篇》：“龙蛇有翻腾之质，故能乘云依雾。”昙瑗诗：“麋鹿自腾倚。”《南都赋》：“马鹿超而龙骧。”
④《海赋》：“戏广浮深。”《河东赋》：“簸丘荡峦。”《后汉书》：庞德公曰：“鸿雁巢于高林，暮而得所栖；鼋鼍穴于深渊，夕而得所宿。”

泉出巨鱼长比人①，丹砂作尾黄金鳞。岂知异物同精气②，虽未成龙亦有神③。

（末段借鱼形马，与上龙媒相应。《杜臆》：泉出巨鱼，感龙精气，亦成神物，而马之簸荡其中者可知已。赵次公曰：龙或鱼所化，或马所为，故异物而同精气。此章前二段各八句，后二段各四句。）

①【朱注】公《留花门》诗云“沙苑监清渭，泉香草丰洁”，则泉即沙苑之泉也。《前汉眭弘传》：“海效钜鱼。”京房《易传》：“海出巨鱼，邪人进，贤人疏。”
②贾谊《鵩鸟赋》：“化为异物。”《易》：“精气为物。”
③《西京赋》：“海鳞变而成龙。”王嗣爽曰：此诗首言沙苑之宽阔，继言养马之繁盛，而苑中塠阜可藏奔突，陂陁可纵超越，此皆纪实事。至角壮以下，变幻神奇，不可方物矣。

卢元昌曰：自禄山知总监事，选健马堪战者驱归范阳，得以助其叛势。篇中曰“王有虎臣司苑门”，以见不须禄山也。曰“春秋二时归至尊”，以见非禄山所得私畜也。篇末巨鱼，正指禄山。是时尾大已见，巨鱼虽不成龙，而砂尾金鳞，似有神彩，患猪龙之僭拟真龙也。《灵湫》诗云：“复归虚无底，化作长黄虬。”两篇结语，皆有寓意。


桥陵诗三十韵因呈县内诸官

【鹤注】诗云“廨宇客秋萤”，又云“荒岁见女瘦”，当是天宝十三载，物价暴贵，人多乏食时，往见诸官而作。又篇内不言禄山之事，知非十四载所作矣。师氏曰：天子之陵曰山陵，取高大之意。《旧唐书》：开元四年十月，葬睿宗于桥陵。奉先县，本同州蒲城县，以管桥陵，改属京兆府，仍改为奉先。开元十七年，制官员同赤县。《新书》：桥陵，在奉先县西北三十里丰山。

先帝昔晏驾①，兹山朝百灵②。崇冈拥象设③，沃野开天庭④。即事壮重险⑤，论功超五丁⑥。坡陀因厚地⑦，却略罗峻屏⑧。

（前四段，历叙桥陵始末。首记山陵之阔大也。百灵，言诸神拱护。象设，石马之类。天庭，坛宇之高。即事，起陵之事。五丁，开凿之功。陂陀，言山势迢递。却略，状山背后拥。）
①《萧望之传》：“先帝圣德。”《汉书》：“宫车晏驾。”注：“王者初崩，臣子之心犹谓宫车晚出。”
②宋之问诗：“兹山栖灵异。”《东都赋》：“礼神祗，怀百灵。”
③《嵇康赋》：“记峻岳之崇冈。”《招魂》：“象设居室，静安闲些。”注：“象，法也，言为君造设屋宇，法象旧庐。”
④《国策》：苏秦说惠王曰：“秦地沃野千里。”扬雄《甘泉赋》：“开天庭兮回群神。”
⑤陶潜诗：“即事多所欣。”《易》：“习坎，重险也。”《天台赋》：“履重险而逾阪。”
⑥《史记甘茂传》：乐羊返而论功。《华阳国志》：蜀有五丁力士，能移山举万钧，每一王死，辄为立大石，长三丈，重千钧，为墓志。
⑦坡陀，注见上章。《东京赋》：“岂徒跼高天蹐厚地而已哉。”
⑧古乐府：“却略再拜跪。”

云阙虚冉冉①，松风肃泠泠②。石门霜露白③，玉殿毒苔青④。宫女晚知曙⑤，祠官朝见星⑥。空梁簇画戟⑦，阴井敲铜瓶⑧。

（此记寝殿，而及守陵之事。云阙凌虚，言高大也。松风肃然，言阴寒也。石门冷，故霜露常凝。玉殿空，故莓苔常绿。祠官早入，故梁间簇戟。宫女奉盥，故铜瓶汲井。）

①《汉祭祀志》：“云气成宫阙。”陶潜诗：“冉冉星气流。”
②颜延之诗：“松风遵路急。”《离骚》：“下泠泠而来风。”
③《山海经》：积石之山，其下有石门。此石门指墓门言。《记》：“霜露既降，君子履之，必有凄怆之心。”
④曹植诗：“欢坐玉殿。”孙绰赋：“践莓苔之滑石。”
⑤后汉郎■疏：“简出宫女。”
⑥《前汉郊礼志》：祠官各以岁时祠如故。江斅《让婚表》：“夕不见晚魄，朝不见曙星。”谢灵运诗：“晓闻夕飚急，晚见朝日暾。”此诗“晚知曙”、“朝见星”所自出。
⑦薛道衡诗：“空梁落燕泥。”
⑧庾丹诗：“铜瓶素丝绠。”

中使日相继①，惟王心不宁②，岂徒恤备享③，尚谓求无形④。孝理敦国政⑤，神凝推道经⑥。瑞芝产庙柱⑦，好鸟鸣岩扃⑧。

（此记圣孝，而及感应之符。遣使守陵，而君心未安，尽不徒备享为仪，直欲视于无形矣。敦国政，开元致治也，推道经，御注《老子》也。瑞芝好鸟，言陵上祯祥。）

①【朱注】《旧书》：天宝十载正月，太庙置内官，供洒扫诸陵庙。《晋武帝纪》：“中使相继，奉问起居。”
②《诗》：“王心载宁。”
③《记》：“备物之享。”《唐六典》：凡朔望、元正、冬至、寒食，皆修享于诸陵，若桥陵则日献羞焉。
④《曲礼》：“视於无形，听于无声。”
⑤沈炯《陈情表》：“刑于四海，弘此孝理。”《孟子》：“行乎国政。”
⑥《庄子》：“其神凝。”《旧书》：天宝十四载，颁《御注老子道德经》并《义疏》于天下。
⑦《杜诗博议》：《旧唐书》：天宝七载三月，大同殿柱产玉芝，八载六月，又产玉芝。此云产庙柱，盖桥陵亦有之也。
⑧曹植诗：“好鸟鸣高枝。”宋之问诗：“待月咏岩肩。”

高岳前嵂崒①，洪河左滢潆②。金城蓄峻趾③，沙苑交回汀④。永与奥区固⑤，川原纷眇冥⑥。居然赤县立⑦，台榭争苕亭⑧。

（此记山川形胜，而并叙改县之由。拱岳带河，抱城环苑，见此陵为王气所钟。永与二句，申言地脉之悠长。居然二句，称其规模之弘远。嵂崒，耸峙貌。滢潆，回旋貌。眇冥，谓川流插伏。岧亭，谓台形高秀。下四，乃隔句对法。）

①高岳，指华山。《诗》：“崧高维岳。”《子虚赋》：“隆崇嵂崒崔。”
②《西都赋》：“带以洪河泾渭之川。”《水经注》：“河水又南经蒲城东。”闞駰曰：蒲城在西北。《江赋》：“漩澴濴..。”
③【钱笺】《寰宇记》：秦孝公元年筑长城，简公二年堑洛，故云自郑滨洛，今沙苑长城是也。《三秦记》云：在蒲城东五十里，秦筑长城，即是堑洛也。贾谊云：“关中之固，金城千里。”指长城也。旧注引京兆始平之金城，非是。《魏都赋》：“藐藐标危，亭亭峻趾。”注：“趾，基也。”
④沙苑，注见前。陈子昂诗：“祓宴坐回汀。”
⑤《西都赋》，“防御之阻，则天地之奥区焉。”
⑥昙暖诗：“川原多旧迹。”
⑦张翰诗；“能否居然别。”
⑧《韩诗外传》：“台榭不如丘山。”江淹诗，“岧亭南楼期。”

官属果称是①，声华真可听②。王刘美竹润③，裴李春兰馨④。郑氏才振古⑤，啖侯笔不停⑥。遣词必中律⑦，利物常发硎⑧。绮绣相展转⑨，琳琅愈青荧⑩。侧闻鲁恭化(11)，秉德崔瑗铭(12)。太史候凫影(13)，王乔随鹤翎(14)。

（此赞美县内诸公。王刘六人，皆称职而有声者。遣词四句，称其文章。侧闻四句，叙其政事。）

①汉宜帝诏：二千石各察官属。此指县内诸官。称是，称职也。《梁孝王传》：“他财物称是。”
②刘峻书：“声华无寂。”
③《吴志》：虞翻以所注《易》示孔融，答书曰：“延陵之知乐，吾子之治《易》，乃知江南之美者，非徒会稽之竹箭。”
④《楚辞》：“春兰兮秋菊。”阮籍诗：“二子赠嘉诗，馥如幽兰馨。”
⑤吴陆景书：“高风振古。”
⑥【朱注】啖侯，疑即啖助。《唐书》：啖助，安叔佐，赵州人，淹该经术，善为《春秋》之三家短长，号集传。《鹦鹉赋序》：“笔不停缀。”
⑦《文赋序》：“夫其放言遣词，良多变矣。”王褒《四子讲德论》：“转运中律。”
⑧《庄子》：“刀刃若新发于硎。”
⑨《淮南子》：“养之以刍豢，衣之以绮绣。”《诗》：“辗转反侧。”
⑩《抱朴子》：“琳琅坠于笔端。”《西都赋》：“琳珉青荧。”颜师古注：“色青而有光荧也。”
(11)司马迁书：“侧闻长者之风。”《后汉书》：鲁恭为中牟令，专以德化为理，不任刑罚。
(12)《楚辞》：“秉德无私。”汉文帝诏：“秉德以陪朕。”《后汉书》：崔瑗举茂才，为汲令，作座右铭。
(13)凫影，见《九日杨奉先》诗。
(14)《列仙传》：王子养，周灵王太子晋也，七月七日，乘白鹤于缑氏山头，举手谢时人，数日而去。

朝仪限霄汉①，客思回林坰②。轗轲辞下杜③，飘飖凌浊泾④。诸生旧短褐⑤，旅泛一浮⑥。荒岁儿女瘦⑦，暮途涕泗零⑧。主人念老马⑨，廨署容秋萤⑩。流寓理岂惬(11)，穷愁醉不醒(12)。何当摆俗累(13)，浩荡乘沧溟(14)。

（未叙客况凄凉也。公未受官，故有朝仪二句。来自长安，故有下杜二句。诸生四句，飘零穷老之感。主人四句，秋日旅居之事。末乃不得志而思遁迹矣。此章前四段各八句，后二段各十四句。）

①《汉书》：叔孙通起朝仪。谢灵运诗：“结念属霄汉。”
②宋武帝诗：“客思空已繁。”谢灵运诗：“相送越林坰。”
③《长安志》：下杜城，在长安县南一十五里，其城周三里。《汉宣帝纪》：“尤乐杜鄠之间，率常在下杜。”应劭曰：“下杜城，故杜陵之下，聚落也。”
④曹植诗：“罗衣何飘飖。”鹤曰：泾水本浊，而后人袭舛，多以为泾清。《诗》云“泾以渭浊”，犹谓泾以渭而见其浊也。泾水在长安之北，公自杜陵往奉先，故渡此水。
⑤任昉表：“臣本自诸生，家承素业。”
⑥傅玄歌：“浮萍本无根，非水将何依。”
⑦荒岁，谓天宝十三载，秋霖，关中大饥。陶潜诗：“固为儿女忧。”
⑧汉主父偃曰：“日暮途远。”《诗》：“涕泗滂沱。”《说文》：“自鼻曰涕，自目曰泗。”
⑨主人，指奉先令。《韩诗外传》：田子方出，见老马于道，喟然叹曰：“少尽其力，老弃其身，仁者不为也。”束帛赎之。
⑩左思《吴都赋》：“廨署棋布。”江淹《画扇赋》：“秋萤兮初飞。”
(11)谢灵运《拟王粲诗序》：“家本秦川贵公子，遭乱流寓，自伤情多也。”谢灵运诗：“意惬理无违。”
(12)《史记》：“虞卿非穷愁，不能著书以自见于后世。”
(13)凌敬诗：“心灰俗累忘。”
(14)《楚辞》：“志浩荡而伤怀。”谢朓《笺》：“沧溟未运，波臣自荡。”注：“沧溟，海也。”

胡夏客曰：此诗前半篇但咏桥陵，略不及诸官，后但味诸官，略不及桥陵，结则陵与官皆不及，但自作感慨。此少陵自成章法也。

王洙《谈录》云：唐郑颢自言梦为诗十许韵，有云“石门霜露白，玉殿燕苔青”，意甚恶之。后遇宣宗山陵，因复缉成。此杜公《桥陵》诗也，颢以为园陵之祥，不亦可鄙乎。


送蔡希鲁都尉还陇右因寄高三十五书记

（原注：时哥舒入奏，勒蔡子先归。）

【朱注】《通鉴》：天宝十四载春，哥舒入朝，道得风疾，遂留京师。故蔡都尉先归而公送。若十一载入朝，乃在冬日，与春城赴上都不合。梦弼之说，非是。《唐书》：诸府折冲都尉各一人，左右果毅都尉各一人。每岁季冬，折冲都尉率五校之属，以教其军阵战斗之法。

蔡子勇成癖，弯弓西射胡①。健儿宁斗死②，壮士耻为儒。官是先锋得③，才缘挑战须④。身轻一鸟过⑤，枪急万人呼⑥。

（从蔡叙起，言其志雄气猛。宁斗死，时方右武，耻为儒，世渐轻文。一鸟过，见其势疾。万人呼，畏其锋锐。）

①《韩诗外传》：“弯弓而射之。”汉桓帝时童谣：“丈夫何在西击胡。”
②陈琳乐府：“边城多健儿。”曹植诗：“名在壮士籍。”希曰：健儿、壮士，乃军士之名。天宝十四载十一月，于京师召募十万众，号曰文武健儿。陈琳乐府：“男儿宁当格斗死。”
③先锋，注见二卷。
④《汉书项羽传》：“愿与王挑战。”注：“挑战，擿娆敌求战也。”
⑤韦鼎诗：“一鸟忽相惊。”张景阳诗：“忽如鸟过目。”
⑥开元十二年四月敕，四军枪矟，有绯绿红碧之辨。《玄宗实录》：吐蕃寇边，翰用半段枪，当其锋，击之。《项羽传》：“学万人敌。”杜牧诗：“射雕都尉万人敌，黑弰将军一鸟轻。”本此。

云幕随开府①，春城赴上都②。马头金匼匝③，驼背锦模糊④。咫尺雪山路⑤，归飞青海隅⑥。上公犹宠锡⑦，突将且前驱⑧。

（次叙送蔡，记其入朝归陇。开府上公，俱指哥舒翰。宠锡；谓翰尚留。前驱，谓蔡独往。）

①王洙曰：军中以幕为府。《西京杂记》：成帝设云幕于甘泉。
②沈约诗：“春城丽白日。”鹤曰：古时，国都通称上都，至宝应元年，方以京兆府为上都。班固《西都赋》：“作我上都。”
③古诗：“骢马金络头。”《西京杂记》：羊胜《屏赋》：“屏风鞈匝，蔽我君王。”鲍照诗；“雕屏匼匝组帐纡。”江淹《江上之山赋》：“鼍鼋兮匼匝。”《韵会》：“匼匝，周绕貌。”此言金络马头，其状密匝也。
④《唐书》：哥舒翰在陇右，每遣使入奏，常乘白橐驼，日驰五百里。赵曰：驼背蒙以锦帕，故云模糊。匼匝、模糊，皆方言。
⑤【钱笺】《寰宇记》：姑臧南山，一名雪山，山无冬夏积雪，属武威郡。又番和县南山，一名天山，一名雪山，山阔千余里，其高称是。《元和郡国志》：雪山，在瓜州晋昌县南六十里，积雪夏不消，南连吐谷浑界。
⑥《诗》：“归飞提提。”青海，注见本卷。
⑦《翟方进传》：春秋之义，尊上公谓之宰。《晋书职官志》：太傅太保，皆为上公。《易传》：“在师中吉，承天宠也。”
⑧《后出师表》：“突将无前。”鹤曰：突将，犹骁将、飞将，谓能驰突，亦突骑之义。《诗》：“为王前驱。”

汉使黄河远①，凉州白麦枯②。因君问消息，好在阮元瑜③。

（末致寄高之意。河远麦枯，边地秋寒也。高适在此，故欲问其消息。汉使指蔡，元瑜指高。此章前二段各八句，后段四句收。）

①《荆楚岁时记》：汉武帝令张骞使大夏，寻河源。《穆天子传》：黄河自积石西南流，又东回入塞敦煌、酒泉、张掖郡南，与跳河合。今按：唐陇右道，即汉之陇西、张掖、酒泉等郡，黄河之流，经于其地矣。汉水虽出陇西，不应一句中用两水，故当从汉使为是。
②《唐志》：凉州为武威郡。梦弼曰：《陇西记》：诸州深秋采白麦酿酒。【钱笺】陈藏器《本草》：“河渭以西，白麦面凉，以其春种，关二时之气也。”顾炎武曰：杜氏《通典》：凉州贡白小麦十石。
③【朱注】好在，乃存问之辞。《通鉴》：高力士宣上皇诰曰：“诸将士各好在。”白居易诗：“好在李使君。”《魏志王粲传》：阮瑀，字元瑜，少受学于蔡邕，太祖以为司空军谋祭酒、记室，军国书檄，多陈琳、阮瑀所作。

欧公《诗话》：陈舍人从易，偶得杜集旧本，文多脱误。《送蔡都尉》诗“身轻一鸟”，其下脱一字。陈公与数客各用一字补之，或云疾、或云落、或云下，莫能定。后得一善本，乃是“过”字，陈叹服，以为虽一字，诸君亦不能到也。


醉歌行原注：别从侄勤落第归。

勤，郭本作劝。【鹤注】据史：十三载秋八月，上御勤政楼，试四科制举人。前此十二载秋七月，诏天下举人，不得乡贡，须补国子学生，然后贡举。诗云“春光淡荡秦东亭”，当是天宝十四载春，在长安作。

陆机二十作《文赋》①，汝更少年能缀文②。总角草书又神速③，世上儿子徒纷纷④。骅骝作驹已汗血⑤，鸷鸟举翮连青云⑥。词源倒流三峡水⑦，笔阵独扫千人军⑧。

（先赞勤才美。上二称文章，次二称书法。骅驹鸷翮，言少负奇气。倒三峡，谓文势浩瀚。扫千军，谓草字纵横。）

①臧荣绪《晋书》：陆机少袭父兵为牙门将军，年二十而吴灭。退临旧里，与弟云勤学。机妙解情理，心识文体，故作《文赋。》
②《汉书赞》：自孔子之后，缀文之士众矣。
③《诗》：“总角■兮。”《三十国春秋》：封秀，总角知名。后汉张芝好草书，见二卷。赵曰：草书以迟为功，所谓“匆匆不及草书”是也，以速为神，所谓“一笔变化书”是也。
④《庄子》：“儿子动不知所为。”鲍照诗：“纷纷徒满目。”
⑤骅骝，周穆王八骏之一。驹，小马。汗血，见二卷。
⑥孔融《荐祢衡表》：“得凡鸟百，不如得鸷鸟一。”《楚辞》：“冠青云之崔嵬。”
⑦《隋艺文传》：“笔有余力，词无竭源。”《海赋》：“吹涝则百川倒流。”梁元帝《檄侯景》：“按剑而叱，江水为之倒流。”《益州记》：明月峡、巫山峡、广济峡，谓之三峡。
⑧《法书》：王羲之《题卫夫人笔阵图》：“纸者阵也，笔者刀稍也，墨者鍪甲也，砚者城池也，本领者将军也，心意者副将也。”

只今年才十六七，射策君门期第一①。旧穿杨叶真自知②，暂蹷霜蹄未为失③。偶然擢秀非难取④，会是排风有毛质⑤。汝身已见唾成珠⑥，汝伯何由发如漆⑦。

（次慰勤下第。上是叙平日，此乃叙其临试。穿杨，言命中之技。蹶蹄，应骅骝，惜其不遇也。擢秀，言识拔有时。排风，应鸷鸟，望其终达也。唾成珠，矢口成章。发如漆，青年莫返矣。）

①姜宸英曰：西汉岁课士，有对策、射策。颜师古注：“射策者，为难问疑义，书之于策，量其大小，署为甲乙之科，列而置之，不使彰显，有欲射者，取而择之，以知优劣。对策者，显问以经义，令各对之，而观其文词定高下也。”按：董仲舒以对策为江都相，萧望之以射策甲科为郎，是矣。后汉刘淑，五府辟不就，帝令舆诣京师，不得已而对策第一。射策之射，音石，见《文心雕龙》，注详二十五卷。
②《战国策》：楚有养由基者，去柳叶百步而射之，百发百中。
③《圣主得贤臣颂》：“过都越国，蹷如历块。”霜蹄，见前。
④《晋书文苑传》：“擢秀士林。”
⑤鲍照《与妹书》：“浴雨排风，吹涝弄翮。”《舞鹤赋》：“烟交雾凝，若无毛质。”
⑥《庄子》：“子见夫唾者乎？喷则大者如珠。”赵壹诗：“咳唾自成珠。”
⑦《陈书》：张丽华，发长七尺，鬓黑如漆，光泽可鉴。

春光潭沱秦东亭①，渚蒲牙白水荇青②。风吹客衣日杲杲③，树搅离思花冥冥④。酒尽沙头双玉瓶⑤，众宾皆醉我独醒⑥。乃知贫贱别更苦，吞声踯躅涕泪零⑦。

（末叙别时景事，情溢言表。东亭饯别，蒲荇方新，客衣离思，勤将去矣。皆醉独醒，公不忍别也。此章三段，各八句。）

①富嘉谟《明水篇》：“阳春二月朝始嗽，春光潭沱度于门。”《江赋》：“随风猗萎，与波潭沱。”何氏曰：潭沱，即淡荡也。《选注》：潭沱，逐波动貌。今从何说。何氏曰：秦东亭，京城门外送别，多于此处。
②梁简文帝诗：“诸蒲变新节。”《诗》：“参差荇菜。”
③庾信赋：“山月没，客衣单。”《诗》：“杲杲日出。”
④陈子高诗：“花片搅春心。”《楚辞》：“深林沓以冥冥。”《注》：“冥冥，草木茂盛也。”潘岳诗：“何以叙离思。”
⑤庾信《春赋》：“沙头渡水人。”
⑥《晋书徐逸传》：”众宾沉湎引满。”屈原《渔父篇》：“众人皆醉我独醒。”
⑦鲍照诗：“心非木石岂无感，吞声踯躅不敢言。”古诗：“泣涕零如雨。”何氏曰：在鼻曰涕，在眼曰泪。吞声，声哽咽也。踯躅，行不进貌。


陪李金吾花下饮

【鹤注】诗云“醉归应犯夜，可怕执金吾”，当在长安作。李金吾，李嗣业也，时嗣业为左金吾大将军。禄山反，两京陷，上在灵武诏嗣业赴行在。以时论之，知金吾力嗣业。此天宝十四春作。

胜地初相引①，徐行得自娱②。见轻吹鸟毳③，随意数花须④。细草偏称坐⑤，香醪懒再沽⑥。醉归应犯夜⑦，可怕执金吾⑧。

（上四，花下之游。五六，花下之饮。末乃醉后谑词。始则陪李同行，故曰相引。既则从容独览，故曰自娱。口吹轻扬之鸟毳，意数吐萼之花须，细写闲中玩物之趣，所谓自娱也。称坐，谓与坐相宜。懒沽，谓醉不须沽。）

①江总诗：“名山极历览，胜地殊留连。”《世说》：王卫军云：“酒正引人著胜地。”
②《列子》：“徐行而云。”《庄子》：“鼓琴足以自娱。”
③毳，鸟细毛也。《韩诗外传》：“背上之毛，腹下之毳。”张九龄诗：“檐风落鸟毳，窗叶挂虫丝。”
④须，花心须也。潘岳《安石榴赋》：“细的点乎细须。”
⑤鲍照诗：“北园有细草。”【赵注】偏称，言偏宜。公诗常用“偏”字，如偏劝、偏醒、偏秣。
⑥香醪，注别见。《诗》：“无酒酤我。”
⑦《前汉书》：陈孟公日醉归。《世说》：王安期作东海郡吏，录一犯夜人来。
⑧韦述《西京记》：京城街衢，有金吾晓瞑传呼，以禁夜行，唯正月十五夜，敕许金吾驰禁，前后各一日。《前汉百官志》：汉武帝更中卫尉名为执金吾。颜师古注：“金吾，鸟名也。主辟不祥。天子出行，职主先导，以备非常，故执此鸟之象，因以名官。”《后汉志》应劭注：执金吾以御非常，吾，犹御也。徐陵诗云“非但执金吾”，孔奥诗云“无胜执金吾”，皆用在结句，此诗句法似之，若作“李金吾”，反直致矣。

张表臣《珊瑚钩诗话》：王临川诗云：“细数落花因坐久，缓寻芳草得归迟。”此与杜诗“见经吹鸟毳，随意数花须”，今意何异？予诗云：“云移鸟灭没，风霁蝶飞翻。”此与东坡“飞鸿群往，白鸟孤没”，作语何异？兹可与智者道，不可与愚者说也。


官定后戏赠

（原注：时免河西尉，为右卫率府兵曹。）

【鹤注】十三载冬，公《进西岳赋表》云“长安一匹夫”，则其时尚未得官也。其改卫率府参军，乃在十四载。《夔府书怀》诗所云“昔罢河西尉，初兴蓟北师”是也。《杜臆》，戏赠，公自赠也。晚唐人自贻、自赠等题本此。

不作河西尉，凄凉为折腰①。老夫怕趋走②，率府且逍遥③。耽酒须微禄④，狂歌托圣朝⑤。故山归兴尽⑥，回首向风飙⑦。

（公辞尉而就率府，盖取逍遥自在，得以饮酒狂歌耳，然亦不得已而为此，故有回首故山之慨。按：赵注云：方官未定时，公《赠崔学士》诗云“故山多药物”，“欲整还乡旆”。今官已定，无复归山之兴，唯有临风回首耳。）

①庾信诗：“凄凉多怨情。”《晋书》：陶潜为彭泽令，郡遣督邮至。吏白应束带见之。潜叹曰：“吾不能为五斗米折腰，拳拳事乡里小儿。”即解印，赋《归去来词》。
②《列子》：“趋走作役，无不为也。”
③《诗》：“于焉逍遥。”
④《晋书》：阮咸耽酒浮虚。
⑤徐干《中论》：“或披发而狂歌。”
⑥应醪诗：“日暮归故山。”
⑦班彪《北征赋》：“风飙发以飘飖。”


去矣行

鲍钦止曰：天宝十四载，公在率府，因欲辞职，作《去矣行》。刘琨诗：“去矣若浮云。”

君不见鞲上鹰①，一饱即飞掣②。焉能作堂上燕③，衔泥附炎热④。野人旷荡无靦颜⑤，岂可久在王侯间。未试囊中餐玉法⑥，明朝且入蓝田山⑦。

（此诗欲去官而作也。上四属比，下四属赋。宁为鹰之飏，不为燕之附，以野性旷荡，下屑靦颜侯门也。餐王蓝田，盖将托之以遁世矣。《杜臆》：旷荡无靦颜，具见浩然之气。）

①《东方朔传》：“董君绿帻傅鞲。”韦昭曰：“鞲，形如射鞲，以缚左右手。”鲍照诗：“昔如鞲上鹰，今似槛中猿。”《史记滑稽传注》：“鞲，捍臂也。”
②胡夏客曰：鞲鹰饱飞，此或一时偶激之言。但公《送高适》诗云“饥鹰未饱肉，侧翅随人飞”，又云“老骥思千里，饥鹰待一呼”，自喻喻人皆用此。
③古诗：“思为双飞燕，衔泥巢君室。”又，“翩翩堂前燕。”
④班婕妤歌：“凉飚夺炎热。”
⑤陆机《叹逝赋》：“虽蒙旷荡，臣独何颜。”沈约奏弹：“明目靦颜，曾无愧畏。”
⑥洙曰：《周礼天官》：王府：王齐，则供食玉。注：玉，是阳精之纯者，食之以御水气。郑司农云，王齐，当食王屑。《后魏书》：李预居长安，羡古人餐王之法，乃采访蓝田，掘得若环壁杂器者，大小百余，皆光润可玩。预乃椎七十枚为屑，食之。
⑦《长安志》：蓝田山，在长安县东南三十里，一名覆车山，其山产玉，亦名玉山。《三秦记》：玉之美者曰球，其次曰蓝。又地出美玉故名。


夜听许十一诵诗爱而有作

【鹤注】当是天宝十四载长安作。又曰：许十一，当是居五台学佛。

许生五台宾①，业白出石壁②。余亦师集可③，身犹缚禅寂①。何阶子方便⑤，谬引为匹敌⑥。离索晚相逢⑦，包蒙欣有击⑧。

（首叙许精禅理。【钱笺】曰宾，则暂住也。曰出，则出游也。得非许生游历，亦如鸾公之少住台山，后移石壁者欤？许业已白，而己犹缚于禅，今何所阶梯，得子方便之门，而谬引我匹敌乎。包蒙有击，待其启发也。）

①《水经注》：五台山，五峦巍然，故谓之五台。此山名为紫府，仙人居之，其北台之山，即文殊师利常镇毒龙之所。
②《宝积经》：若纯黑业，得纯黑报，若纯白业，得纯白报。【朱注】《翻译名义集》：十使十恶，此属于罪，名为黑业。五戒十善，四禅四定，此属于善，名为白业。《续高僧传》，昙鸾，雁门人，家近五台山，年未志学，便往出家。大通中，游江南，还魏，移住汾州北山石壁玄中寺，今号骛公岩。
③《旧唐书》：达磨传慧可，慧可尝断其左臂以求法。慧可传璨，璨传道信，道信传弘忍。
④【朱注】《维摩经》：“一心禅寂，摄诸乱意。
⑤应璩诗：“良遇不可值，伸眉路何阶。”经又云：“有方便，慧解；无方便，慧缚。”
⑥《左传》：宾媚人曰：“若以匹敌。”
⑦离群索居，见《礼记》子夏语。
⑧《易蒙卦》：“九二包蒙”，“上九击蒙。”

诵诗浑游衍①，四座皆辟易②。应手看捶钩③，清心听鸣镝④。精微穿溟涬⑤，飞动摧霹雳⑥。陶谢不枝梧⑦，《风》《骚》共推激⑧。

（次言听许诵诗。许生自诵其诗，浑浑然流出。游衍，从容貌。辟易，惊避貌。捶钩，喻功之纯熟。鸣镝，喻机之迅捷。穿溟涬，谓思通造化。摧霹雳，谓势压雷霆。下凌陶谢，上继风骚，言其才大而气古。枝梧，犹云抵当。推激，谓推尊而激扬之。）

①《诗》：“及尔游衍。”游衍，优游宽衍也。
②孔融诗：“高谈满四座。”《项羽传》：“人马俱惊，辟易数里。”注：“分张而易其处。”
③《庄子》：“轮扁斫轮，得之于心，应之于手。”又曰，大马之捶钩者，年八十矣，而不失豪芒。【朱注】司马云：拈捶钩之轻重，不失豪芒。或云：江东三魏之间，人皆谓锻为捶。
④诸葛武侯表：“清心寡欲。”《史记》：“冒顿作鸣镝。”注：“髐箭也。”
⑤吴迈远诗：“精微贯穹旻。”《淮南子》：“四海溟涬。”《帝系谱》：“天地初起，溟涬蒙鸿。”旧注引《庄子》“大同乎涬溟”，非。杜公不肯倒用也。
⑥沈佺期《祭李侍郎文》：“思含飞动。”《公羊传注》：“雷疾而甚者为震。”震与霆，皆谓霹雳也。
⑦钟嵘《诗品》：“陶潜诗，其源出于应璩，又协左思风力。”“谢灵运诗，其源出于陈思，杂有景阳之体。”《项羽传》：“诸将詟慑，莫敢枝梧。”注：“小柱为枝，大柱为梧。”
⑧湘东王书：“既殊比兴，正背风骚。”《谢灵运传》：“自汉至魏，文体三变，莫不同祖风骚。”

紫燕自超诣①，翠駮谁剪剔②。君意人莫知，人间夜寥阒③。

（末赞许生，归结夜听之意。自超诣，独能超出也。谁剪剔，无待改削也。诗意之妙如此。使不遇知己，几于清夜寂寥，公盖自托为知音也。腾逸曰超，远造曰诣。剪谓薙其鬃，剔谓刷其毛。此章前二段各八句，后段四句收。）

①《西京杂记》：文帝自代来，有良马九匹，其一曰紫燕骝。《赭白马赋》：“紫燕骈衡。”《唐六典》：《昭陵六马赞》：“紫燕超跃。”司马相如《封禅文》：“招翠黄。”即紫黄也。扬雄《河东赋》颜注：“翠龙，穆天子所乘马也。”此云翠驳，即翠黄，翠龙之意。《尔雅翼》：六駮，如马，白身黑尾，一角，锯牙虎爪，其音如鼓，喜食虎豹。盖駮毛物既可观，又似马，故马之色相类者以駮名之。《子虚赋》：楚王乃驾驯驳之驷。徐铉曰：晋侯乘驳，乳虎见之而服。则象驳之文，理或然也。《世说》：诸葛厷所谈，便已超诣。
②《庄子》：“烧之剔之。”
③萧子范《直坊赋》：“何坊境之寥阒。”王嗣奭曰：公自谓“语不惊人死不休”，又云“沉郁顿挫，随时捷给，扬枚可企”。平日自负如此，定应俯视一切。今听许诗，实心推服，不啻口出。其称他人诗，类此尚多。生平好善怀贤，诚求乐取，从来词人所少。盖休休大臣之度也，诗人乎哉！


戏简郑广文虔兼呈苏司业源明

【鹤注】《唐史》：苏源明以太子谕德。出为东平太守。时济阳太守李陵，请增领二县，诏河南采访使与五太守议，不能决，卒废济阳。志云：天宝十三载废，召源明为国子司业。禄山陷京师，源明不受伪署。肃宗复两京，擢考功郎。则为司业在禄山未乱之前。今诗题云“苏司业”，当是十四载作。

广文到官舍①，系马堂阶下②。醉则骑马归③，颇遭官长骂④。才名三十年⑤，坐客寒无毡⑥。赖有苏司业，时时乞酒钱⑦。

（四句转韵。上戏简郑，摹其狂态。下兼呈苏，美其交情。）

①《晋书》：杜预擅饰城门官舍。
②刘琨《扶风歌》：“系马高堂下。”
③襄阳儿童歌：“时时能骑马。”
④《道德经》：“圣人用之以为官长。”《魏志夏侯尚传》：“众职之属，各有官长。”
⑤《祢衡传》：“荆州士大夫，先服其才名。”
⑥《孔融传》：“坐上客长满。”《晋书》：吴隐之，为度支尚书，以竹篷为屏风，坐无毡席。
⑦陶潜诗：“邻曲时时来。”《朱买臣传》：“吏卒更乞匄之。”颜师古曰：“乞，读作气，与也。”《广韵》：“乞，与人也”。四明林时对曰：古文用字，随义定音，如上下之“下”。乃上声，而礼贤下士之“下”，则去声也。杜诗“广文到官舍，系马堂阶下”，又“朝来少试华轩下，未觉千金满高价”，是借上声为去声矣。王维诗“公子为赢停驷马，执辔愈恭意愈下”，是借去声为上声矣。此类颇多，不可无辩。


夏日李公见访

【鹤注】诗云村坞城南，则是在长安城南作矣。别本作李家令，考《宗室世系表》，唯蔡王房有炎为太子家令，又让皇帝房平亦为太子家令。然平去让皇五世，不与公同时，疑是李炎。当属天宝末年作。

远林暑气薄①，公子过我游②。贫居类村坞②，僻近城南楼④。傍舍颇淳朴⑤，所须亦易求。隔屋唤西家⑥，借问有酒不⑦？墙头过浊醪⑧，展席俯长流⑨。

（首联点题。贫居以下，承远林。此叙所居景事，而兼述留饮之情。申涵光曰：“隔屋唤西家”，“墙头过浊醪”，画出村家情事宛然，语不嫌质。）

①沈约诗：“远林响咆兽。”闵鸿《羽扇赋》：“暑气云消。”
②应玚诗，“公子敬爱客。”
③陶潜诗：“贫居乏人工。”庾信诗：“依稀映村坞。”
④城南，即公所居城南韦社也。
⑤王粲《七释》：“浑沌淳朴。”
⑥《邴原传》，“以仆为西家愚夫耶？”
⑦曹植诗：“借向谁家子。”《诗》：“有酒湑我。”陶潜诗：“当复如此不？”
⑧稀康书：“浊醪一杯。”
⑨赵曰：杜陵之樊乡，有樊川，而潏水则自樊川西北流，经下杜城，诗云“展席俯长流”，岂其居当此地耶。卢谌诗：“平陆引长流。”

清风左右至①，客意已惊秋②。巢多众鸟斗③，叶密鸣蝉稠④。苦遭此物聒⑤，孰谓吾庐幽⑥。水花晚色静⑦，庶足充淹留⑧。预恐樽中尽⑨，更起为君谋。

（“清风”以下，承暑气薄。此叙夏时景物，而并及劝饮之意。《杜臆》：此物聒，承蝉鸟，反言以见其幽。晚色静，又作转语，文有顿挫之致。此章两段，各十句。清风左右至，方喜凉气披襟，忽而鸟斗蝉鸣，又觉繁声聒耳。及看水花晚色，则喧不碍静，幽意仍存。即见前景物，写得曲折生动如斯。知善布置者，随处皆诗料也。）

①《诗》：“穆如清风。”江淹诗：“晨飙自远至，左右芙蓉披。”
②江总诗：”丝传园客意。”江淹诗，“春意秋方惊。”
③陶潜诗，“众鸟相与飞。”
④孙绰诗：“湛露洒庭林，密叶辞荣条。”潘岳诗：“呜蝉厉寒音。”
⑤汤僧济诗：“此物今空传。”郭璞《江赋》：“千类万声，自相喧聒。”
⑥陶潜诗：“吾亦爱吾庐。”
⑦何逊诗：“水花披未落。”《古今注》：“芙蓉，名荷华，一名水花。”《杜臆》：水花言静，犹《诗》言静女，形容有致。谢朓诗：“瑶池暖晚色。”
⑧《楚辞》：“赛淹留而无成。”
⑨陶诗：“樽中酒不燥。”

黄彻《■溪诗话》：杜诗有用一字，凡数十处不易者，如“展席俯长流”、“做睨俯峭壁”、“俯视但一气”、“俯视万家邑”、“牧藜俯沙渚”、“此邦俯要冲”、“四顾俯层巅”、“材归俯身尽”、“旄头俯涧瀍”、“层台俯风渚”、“城上俯江郊”、“开宴俯高柳”、“游日俯大江”、“汇槛俯鸳鸯”、“缘江路熟俯青郊”。其余一字屡用，若此类甚多。


杜甫全集卷之四


天育骠图歌

【鹤注】此当是天宝末年作。洙曰：天育，马厩名。据《唐志》，总十二门者为二厩，一曰祥麟，一曰凤苑。其后但增八坊八监，亦无以天育为厩者，当是云天子所育之马而已。今按：骠，疾走也。骠骑犹云飞骑。东方朔有《答骠骑难》。汉有骠骑将军之号。又唐贞观间，骨利于所贡马十疋尤骏，太宗各为制名，其六曰飞霞骠。

吾闻天子之马走千里①，今之画图无乃是②。是何意态雄且杰③，鬃尾萧梢朔风起④。毛为绿缥两耳黄⑤，眼有紫焰双瞳方⑥。矫矫龙性含变化⑦，卓立天骨森开张⑧。

（前记画中之马。首提天子之马，此图为天育设也。鬃尾以下，皆写其意态之雄杰。）

①《穆天子传》：天子之马，走千里，胜猛兽。天马子，见《西域传》。
②《庄子》：齐景公好马，命使善画者图之访似者，期年不得。
③《慕容庾传》：“雄杰有大度。”
④鬃，马鬣也，刘恢诗：“络首缠鬃尾，养以甘露刍。”颜延年《赭白马赋》：“垂梢植发。”萧梢，鬣尾摇动之貌，虽遇朔风而能竖起也。陈师道曰：马之良者不怕寒，嘶风踏雪，愈有精神。夏侯湛《笳赋》：“胡马怀夫朔风。”
⑤《尚书中候》：“龙马，赤文绿色。”郑玄曰，“赤文而绿蛇也。”《说文》：缥，青白色。”《穆天子传注》：魏时鲜卑献千里马，白色，两耳黄。名曰黄耳。贾谊赋：“骥垂两耳。”
⑥《相马经》：“眼欲得高，眶欲得端，光睛欲得如悬铃紫焰。”《赭白马赋》：“双瞳夹镜，两颧协月。”
⑦《诗》：“四牡矫矫。”介之推《龙蛇歌》：“有龙矫矫。”《五君咏》：“龙性谁能驯。”刘琬《龙赋》：“变化屈伸。”
⑧蔡邕《庾侯碑》：“英风发于天骨。”《袁宏传》：“天骨秀朗。”开张二字，见《出师表》。马援《铜马相法》：“膝本欲起，肘腋欲开。”

伊昔太仆张景顺①，监牧攻驹阅清峻②。遂令大奴字天育③，别养骥子怜神骏④。当时四十万匹马，张公叹其材尽下。故独写真传世人⑤，见之座右久更新⑥。


（次叙画马之由，再提太仆监牧，盖图起于张公也。【朱注】简阅唯取清峻，恶凡马之多肉耳。字于天育者，群马也。别养骥子者，骠骑也。四十万，指群马。独写真，指骠骑。）

①杨子云箴：“伊昔唐虞。”赵曰：《唐兵志》：监牧之制，其官领以太仆。今公诗所谓太仆张景顺，乃开元时人。旧庄作张刀岁，是贞观时人，误。又曰：张说《陇右监牧颂德碑序》：开元元年，牧马二十四万匹，十三年乃有四十三万匹。上顾谓太仆少卿监牧使张景顺曰：“吾马繁育，君之力也。”对曰：“帝之力也，仲之令也，臣何力之有。”
②《周礼夏官》：庾人，掌教駣攻驹。注：“攻驹，騬其蹄齧者闲之。二岁曰驹，三岁曰駣。”《魏志》：常林节操清峻。
③《前汉昌邑王传》：“使大奴以衣车载女子。”注：“大奴，奴之尤长大者也。”胡震亨曰：大奴，张景顺之牧马奴耳。赵注指王毛仲。毛仲父坐事，虽尝没为官奴，然是时正以霍国公领内外闲厩，景顺乃其属也。岂得称为大奴，令之守天育乎？《杜诗博议》：郄昂《马坊颂碑》云：唐初，得马于赤岸泽，令张万岁傍陇右驯字之。作字天育，亦通。《列子》：“字孕常时。”
④《唐六典》：诸牧监，掌群牧孳课之事，凡马有左右监以别其粗良，细马之监称左，粗马之监称有。据此则别养骥子，乃另为一处，与字天育不为重复矣。梁元帝《答齐国骧马书》：“价匹龙媒，声齐骥子。”《世说》：支遁好养马，或问之，曰，“贫道重其神骏。”
⑤梁简文《咏美人看画诗》：“可怜俱是画，谁能辨写真。”
⑥后汉崔瑗有《座右铭》。

年多物化空形影①，呜呼健步无由骋③。如今岂无骅骝与骅骝③，时无王良伯乐死即休④。

（末乃抚图兴叹，盖伤知马者难逢，而自慨不遇也。曰多年物化，知作诗去开元间远矣。此章前二段各八句，末段四句收。）

①《庄子》：“其死也物化。”盲植诗：“形影忽不见。”
②乐府《巾舞歌》：“健步哺，谁当吾。”
③《瑞应图》：“騕褭神马，与飞兔同，明君有德则至。”应劭曰：“赤喙黑身，一日行万里。”《水经注》：桃林多野马，造父于此得骅骝。王洙曰，鲁国黄伯仁《尤马颂》：“逾騕褭之体势，逸飞兔之高踪，兼骥騄之美质，逮骅骝之足双。”
④欧阳氏曰：王良善御，伯乐善相马。王良，赵简子时人。天文有王良垦，盖因人以取名耳。《史》：伯乐，名孙阳，尝过虞阪，见驾盐车马，曰：“此良马也。”取而试之，果然。又有鬻马者，三日不售，伯乐去而视之，回而睨之，明目其价三倍。《后汉书》章怀太子注：伯乐，秦穆公时人，善相马。赵曰：韩退之文，“世有伯乐，然后有千里马，千里马常有，而伯乐不常有。”意本于杜。


骢马行

原注，“太常梁卿敕赐马也。李邓公爱而有之，命甫制诗。”黄鹤编在天宝十四载。

邓公马癖人共知①，初得花骢大宛种②。夙昔传闻思一见③，牵来左右神皆竦，雄姿逸态何崷崒④。顾影骄嘶自矜宠⑤，隅目青荧夹镜悬⑥，肉鬃碨礧连钱动⑦。

（此言质相之不凡，就初见时写骢马。卢注：顾影骄嘶，其逸态也。夹镜连钱，其雄姿也。）

①《晋书》：王济解相马，又甚爱之，杜预常称济有马癖。
②唐太宗常所乘马，有名玉花骢者，《明皇杂录》：上所乘马，有玉花骢、照夜白。《汉西域传》：大宛国多善马，峤山上有马不可得，因取五色牝马置其下，与集生驹，号夭马子。
③古诗：“夙昔梦见之。”《南史萧摩诃传》曰，“千闻不如一见。”
④颜延年赋：“弭雄姿以奉引。”梁景王《七要》，“逸态之赤免，骏足之骊龙。”崷崒，耸然出群也。《西都赋》：“岩峻崷崒。”
⑤束皙赋：“退顾影以自怜。”《相马经》：“有盼影而视者。”陈何处士诗：“别处马新骄。”吴均诗：“天曙马争嘶。”
⑥《西京赋》：“猛毅髤髵，隅目高匡。”注：“隅目，目有角也。”《西都赋》：“琳珉青荧。”青荧，言色青而有光荧也。颜延年赋：“双瞳夹镜。”
⑦《旧唐书》：开元二十九年三月，滑州刺史李邕献马，肉鬃麟臆。杜田《补遗》：东坡云：予在岐下，见秦州进一马，鬃如牛项下垂胡，侧立倾倒，毛生肉端。蕃人云：此肉鬃马也，乃知《骢马行》“肉鬃麟臆”，当作鬃。梦弼曰：碨礧，谓肉鬃突起。连钱，谓马文点缀。《海赋》：“碨磊山垄。”何逊诗：“碨礧冲波白。”《尔雅注》：“马色有深浅，斑驳如鱼鳞，今连钱骢也。”《北史阳休之传》：“有触藩之羝羊，乘连钱之骢马。”梁武帝诗：“金络饰连钱。”

朝来少试华轩下①，未觉千金满高价②，赤汗微生白雪毛③，银鞍却覆香罗帕④。卿家旧赐公取之⑤，天厩真龙此其亚⑥。昼洗须腾泾渭深，夕趋可刷幽并夜⑦。

（此言才力之特殊，就初试时写骢马。流朱汗而被银鞍，此见其高价。昼泾渭而夜幽并，此见其真龙。）

①陶潜诗：“华轩盈道路。”轩，轩车也。
②《韩子》：马似鹿者直千金。《西域传》：武帝遣使持于金请大宛善马，未满价，言不止千金。《国语》：“一旦而马价十倍。”
③《东观汉记》：武帝歌：“天马沾赤汗。今亲见其然。”《相鹤经》：“茸毛生色雪白。”
④周弘正诗：“银鞍耀紫韁。”玉容歌：“香罗鸣佩。”
⑤卿家，指梁氏。无厩，言御赐。
⑥《周礼》：凡马八尺以上为龙。《庄子》：叶公非好真龙也。
⑦《赭白马赋》：“旦刷幽燕，昼秣荆越。”张说《陇右监牧颂》：“朝刷阆风，夕洗天泉。”

吾闻良骥老始成①，此马数年人更惊②。岂有四蹄疾于乌③，不与八骏俱先鸣④。时俗造次那得致⑤，云雾晦冥方降精⑥。近闻下诏喧都邑⑦，肯使骐驎地上行⑧。

（末言奇材当得大用，乃借马以颂李。老更惊，大器晚成。八骏鸣，可充君驭。云雾降，其生不偶。诏都邑，见知于朝也。此章三段，各八句转韵。）

①应玚《悯骥赋》：“悯良骥之不遇兮。”曹孟德诗：“老骥伏枥。”
②《晋书》：慕容皝有骏马，四十九岁而俊逸不亏，皝曰：“此马见异先朝。”
③《金石录》：唐太宗有白蹄马，纯黑，四蹄俱白。
④《穆天子传》：八骏，曰赤骥、盗骊、白义、逾轮、山子、渠黄、骅骝、騄耳。何承天诗，“贾勇尚先鸣。”
⑤曹植诗：“时俗多所拘。”造次，见《论语》。
⑥《楚辞》：“云雾会兮日冥晦。”班彪《王命论》：“震电晦瞑，有龙蛇之怪。”杜修可曰：《瑞应图》：龙马者河水之精。《春秋考异邮》：地生用精为马，月数十二，故马十二月生。
⑦《前汉田叔传》：汉下诏。潘岳诗：“总总都邑人。”
⑧【朱注】《战国策》：世无骐驎騄駬，王之驷已备矣。鲍彪注：字书不载骐驎。《玉篇》云：“骐鑉，马黑脊。”亦不言良马。《尔雅翼》：“麒麟善走，故良马亦名为骐驎。”《易》：“牝马地类，行地无疆。”


魏将军歌

【朱注】此诗言魏将军先立功西陲，后统禁军宿卫，绝不及丧乱事，盖禄山未反时作也。草堂本编在天宝末年，今从之。

将军昔著从事衫①，铁马驰突重两衔②。被坚执锐略西极③，昆仑月窟东崭岩④。

（首叙其立功西陲。从事衫，初为幕府官职也。两重衔，战马欲其牢固也。吴子良曰：将军略地至西方之极，回视昆仑月窟，反在东矣。）

①从事衫乃戎衣。姜氏《杜笺》：魏孝肃诏百司悉依旧章，不得以务衫从事，即从事衫也。
②《说文》：“骊马，深黑色。”“铁马，赤黑色。”先儒云：取其马色如铁，亦取其坚壮如铁。《魏书》：曹公列铁骑五千为十重障。孔椎珪诗：“汉家嫖姚将，驰突匈奴庭。”《说文》：“衔，马口勒也。”
③《战国策》：“吾被坚执锐。”《汉书注》：“被坚，谓甲胄。执锐，谓利兵。”《尔雅》：“西至于邠国，谓之西极。”《列子》：“西极之国。”
④郭璞《昆仑赞》：“昆仑月精，水之灵府。”《长杨赋》：“西压月■。”服虔曰：“■，音窟，月所出也。”《上林赋》：“崭岩参差。”崭岩，山石高峻貌。

君门羽林万猛士①，恶若哮虎子所监②。五年起家列霜戟③，一日过海收风帆④。

（次记其归领禁军。五年起家，骤跻显贵也。一日过海，归自青海也。）

①《汉天文志》：北宫玄武虚危，其南有众星，曰羽林天军，玉者象之。应劭《汉纪注》：“林，喻林木。羽，若羽翼。”洙曰：汉有羽林军，盖禁旅也。汉高帝《大风歌》：“安得猛士兮守四方。”
②《越绝书》：吴王许勾践行成，子胥大怒，目若夜光，声若哮虎。《诗》：“阚如虓虎。”言其勇也。监，领也。
③《魏其传》：荐人，或起家至二千石。虞世南诗：“焰焰霜戟动，耿耿剑虹浮。”【邵注】官阶三品，然后门列■截。
④陆云诗：“安得风帆，深濯髴灭。”

平生流辈徒蠢蠢①，长安少年气欲尽。魏侯骨耸精爽紧②，华岳峰尖见秋隼③。

（此言其英气过人。气欲尽，让其富贵功名也。华峰，比其骨耸。秋隼，比其精爽。）

①沈约奏弹：“玷辱流辈，莫斯为甚。”《左传》：“今王室实蠢蠢焉。”注：“蠢蠢，动貌。”
②又：乐祁曰：“心之精爽，是谓魂魄。”子产曰：“用物精多则魂魄强，是以有精爽至于神明。”
③《峋嵝山碑》：“华岳太衡。”《春秋感精符》：“季秋霜始降，鹰隼击。”

星缠宝校金盘陀①，夜骑天驷超天河②。欃枪荧惑不敢动③，翠蕤云旓相荡摩④。

（此言其威能弭患。星缠，喻马饰。天驷，喻御厩。天河，喻御河。欃枪荧惑，比戎寇。翠蕤云旓.言仪仗。此皆状其宿卫军容也。）

①【钱笺】《赭白马赋》：“具服金组，兼饰丹雘，宝铰星缠，镂章霞布。”注：以金组丹雘，饰其装具，如星霞之布，盖马装也。”《东京赋》：“龙辀华■，金鋄镂锡，方乞左纛，钩膺玉环。”蔡邕曰：“金鋄者，马冠也，高广各五寸，上如玉华形，在马髦前。镂，雕饰也，当颅刻金为之。《诗》：“钩膺镂锡。”所谓宝铰，比其具也，第尊卑之制殊耳。錽，音晚。《杜诗博议》：旧注引鲍照诗“金铜饰盘陀，日照光蹀躞”而未详其义。《唐书食货志》云：先是诸炉铸钱寙薄，熔破钱及佛像，谓之盘陀。语颇相合。盖雕饰鞍勒，以铜杂金为之。故有日照星缠之丽，而熔破钱及像像者，取其金铜相和，亦名盘陀也。
②《史天官书》：汉中四星曰天驷，旁一星曰王良，旁八星绝汉曰天汉。
③《河东赋》：“乘翠龙而超河兮。”《汉天文志》：欃枪，妖星。荧惑，火星。
④《子虚赋》：“错翡翠之葳蕤。”《西京赋》：“栖鸣鸢，曳云旓。”吕东莱注：”翠蕤云旓，皆旗也。旓，旌旗旒也。相荡摩，舒闲也。”

吾为子起歌都护①，酒阑插剑肝胆露②，钩陈苍苍玄武暮③。万岁千秋奉明主④，临江节士安足数⑤。

（末称其忠也可以大用。赵曰：当酒阑拔剑之时，以钩陈则苍苍，以玄武则暮。万岁千秋，言宜长为天子宿卫，非特临江王节士而已。此章前四段各四句，后段五句收。）

①《宋书乐志》：《丁都护歌》者，彭城内史徐逵之为鲁轨所杀，高祖使督护丁旿收殡之。逵之妻，高祖长女也，呼旿至阁下，自问殓送之事，每问辄呼丁都护，其声哀切，后人因广其曲焉。宋武帝《丁都护歌》：“督护北征去，前锋无不平。”
②《汉书注》：酒阑，言希也，谓饮酒者半罢半在谓之阑。《汉书》：郎■疏：“披露肝胆，书不择言。”
③洙曰：《晋书》：钩陈六星，在紫宫中。故天子殿前亦有钩陈，所以法天也。王安石曰：《三辅旧事》：未央宫北有玄武阙。旧本作风玄武，误。以武字为韵，却无义理。《汉书》：北宫玄武虚危，其南有众星曰羽林天军。钩陈玄武，因天上有羽林星而类及之。
④古乐府《上之回》：“千秋万岁乐无极。”《大戴礼》：“可谓明主之道与。”
⑤《汉艺文志》有《临江王》及《愁思节士歌》诗四篇。宋陆厥《临江王节士歌》：“节士慷慨，发上冲冠，弯弓持若木，长剑竦云端。”【朱注】《汉书》：景帝废太子为临江王，后坐侵庙堧为宫，徵在入自，时人悲之，故为作歌。《愁思节士》无考，本是二人，累言之故曰及，陆厥合之为一，甚误。庾信《哀江南赋》：“临江王有愁思之歌。”又因此而相沿耳。

此歌前用八句转韵，中间各四句转，末则三句两句叠韵。盖歌中音调，取其繁声促节也。


白水明府舅宅喜雨得过字

按：公往来于白水奉先，在天宝十四载，是冬又探家于奉先，次年之夏，则携家赴白水矣。【邵注】白水，在今陕西西安府。公舅是崔十九翁。吾舅政如此，古人谁复过。

碧山晴又湿①，白水雨偏多②。精祷既不昧③，欢娱将谓何？汤年旱颇甚④，今日醉弦歌⑤。

（首联颂明府。三四，雨中之景。下四，喜雨之意。精祷致雨，此即政比古人处。）

①何逊诗：“游豫碧山隅。”
②潘岳《怀县》诗：“白水过庭激。”
③汉明帝诏：“烦劳群司，积精祷求。”《老子》：“其下不昧。”
④《殷本纪》：“汤时大旱，祷于桑林。”曹植《喜霁赋》：“汤感旱于殷时。”
⑤谢灵运诗：“弦歌愧言子。”


九日杨奉先会白水崔明府

【鹤注】此当是天宝十四载作。《桥陵诗呈县内诸公》有云：“王刘美竹润。”王与杨同韵，当有一误。时公在奉先，盖杨设席而会崔也。《长安志》：奉先县西南至京兆府二百四十里。《唐书》：白水县，属左冯翊同州。《前汉循吏传》：议曹王生谓龚遂曰：“明府且止，愿有所白。”明府本谓太守，唐直属县令矣。

今日潘怀县①，同时陆浚仪②。坐开桑落酒，来把菊花枝③。天宇清霜净④，公堂宿雾披⑤。晚酣留客舞，凫舄共差池⑥。

（此以潘陆称杨崔也。桑酒菊枝，九日之事。霜净雾披，九日之景。晚酣留饮，而醉舞差池，其爱客之情至矣。本是杨主崔宾，故潘比杨，陆比崔，坐属杨，来属崔。霜露一联，虽云即景，亦见二君之外肃清而中洞达。）

①《晋书潘岳传》：岳栖迟十年，出为河阳令，转怀令。
②《陆云传》：云以公府掾为太子舍人，出补浚仪令。
③《月令广义》：晋宣帝时，羌人献桑落酒，九日以赐百官饮。《水经注》：河东郡民刘白堕，采挹河流，醖成芳酎，熟于桑落之辰，故名。《世说》：陶潜九日无酒，宅边摘菊盈把，望见白衣人至，乃王弘送酒，便饮醉而归。庾信《蒲州乞酒》诗：“蒲城桑落酒，灞岸菊花枝。”又云：“忽逢桑叶落，正值菊花开。”
④陶潜诗：“昭昭天宇阔。”湛方生《吊鹤文》：“负清霜而夜鸣。”
⑤《诗》：“跻彼公堂。”陶诗：“朝霞开宿雾。”《世说》：卫瓘见乐广曰：“若披云雾而睹青天。”
⑥《后汉书》：王乔为叶令，入朝数，帝令太史候望，言有双凫飞来，乃举网张之，但得双舄。诏上方诊视，则四年中所赐尚书官属履也。《诗》：“燕燕于飞，差池其羽。”


自京赴奉先县咏怀五百字

【朱注】《旧书玄宗纪》：天宝十四载，冬十月，上幸华清宫。十一月丙寅，禄山反。公赴奉先时，玄宗正在华清宫，所以诗中言骊山事特详。十一月九日，禄山反书至长安，玄宗犹来信，故诗中但言欢娱聚敛，乱在旦夕，而不及禄山反状。【钱笺】《长安志》：蒲城县，秦名重泉，后魏白水，又改蒲城。开元四年，建睿宗桥陵，改为奉先县，隶京兆府。十七年，升为赤县。《志》又云：奉先县西南王至京兆府二百四十里。

杜陵有布衣①，老大意转拙②。许身一何愚③，窃比稷与契④。居然成濩落⑤，白首甘契阔⑥。盖棺事则已⑦，此志常觊豁⑧。

（前三段，从咏怀叙起。此自述生平大志。公不欲随世立功，而必期圣贤事业。所谓意拙音，在比稷契也。甘契阔，安于意拙。常觊豁，冀成稷契。《杜臆》：人多疑自许稷契之语，不知稷契无他奇，惟此己溺己饥之念而已，伊得之而纳沟为耻，孔得之而立达与共，圣贤皆同此心。篇中优民活国等语，已和盘托出。东坡引“舜举十六相”、“秦时用商鞅”诗为证，何舍近而求远耶。）
①《汉地理志》杜陵注：古杜伯国，汉宣帝葬此，因曰杜陵，在长安南五十里。《杜臆》：长安城东有霸陵，文帝所葬，霸南五里即乐游原，宣帝筑以为陵，曰杜陵。杜陵东南十余里，又有一陵差小，许后所葬，谓之少陵。其东即杜曲，陵西即子美旧宅，自称少陵野老以此。布衣、老大，注别见。
②《书》：“作伪心劳日拙。”
③《史记聂政传》：“身未敢以许人。”古诗《陌上桑》：“使君一何愚。”
④窃比，见《论语》。《上林赋》：“家家自以为稷契。”
⑤庾信诗：“居然未肯归。”《庄子》：“瓠落无所容。”司马注云：“瓠，布濩。落，零落。”张綖注：“濩落，廓落也。”
⑥嵇含赋序：“白首无闻。”《诗》：“死生契阔。”注：“契阔，勤苦也。”傅毅诗：“契阔夙夜，庶不懈忒。”
⑦《韩诗外传》：孔子曰：“学而不已，阖棺乃定。”《宋书》：刘毅曰：“大丈夫盖棺事乃定矣。”
⑧潘岳诗：“此志难具纪。”荀悦《汉论》：“众庶觊其名迹。”觊，希幸也。庾信诗，“有情何可豁。”

穷年忧黎元①，叹息肠内热②。取笑同学翁③，浩歌弥激烈④。非无江海志⑤，萧洒送日月⑥。生逢尧舜君⑦，不忍便永诀⑧。当今廊庙具⑨，构厦岂云缺⑩？葵藿倾太阳(11)，物性固难夺(12)。

（此志在得君济民。欲为稷契，则当下救黎元，而上辅尧舜，此通节大旨。江海之士遗世，公则切于慕君而不忍忘；廊庙之臣尸位，公则根于至性而不敢欺。此作两形，以解同学之疑。浩歌激烈，正言咏怀之故。明皇初政，几侔贞观，迨晚年失德，而遂生乱阶。曰“生逢尧舜君”，望其改悟自新，复为令主，惓惓忠爱之诚，与孟子望齐王同意。）

①谢灵运诗：“穷年迫忧患。”《谷永传》：“天下黎元，咸安家乐业。”
②《庄子》：“我其内热与。”
③陆机诗：“无以肉食资，取笑葵与藿。”《列女传》：孟宗同学共处。
④《楚辞》：“浩歌怳兮激烈。”
⑤《庄子》：“江海之士，山谷之人，轻天地细万物而独往者也。”
⑥宗炳诗：“志气洞萧洒。”
⑦《南史》：武帝谓蜀士李膺曰：“今李膺何如昔李膺。”对曰：“今胜昔。”问其故，对曰；“昔事桓灵之主，今逢尧舜之君。”薛孝通联句：既逢尧舜君，愿上万年寿。”
⑧《别赋》：“谁能摹暂离之状，写永诀之情者乎？”
⑨《叔孙通传赞》：“廊庙之材，非一木之枝。”
⑩潘尼诗：“广夏构众材。”
(11)葵藿，自比致君之念。曹植表：“葵藿之倾叶，太阳虽不为回光，然终向之者，诚也。”
(12)《韩诗外传》：“不害物性。”

顾惟蝼蚁辈①，但自求其穴。胡为慕大鲸②，辄拟偃溟渤③？以兹悟生理④，独耻事干谒⑤。兀兀遂至今，忍为尘埃没⑥。终愧巢与由⑦，未能易其节。沉饮聊自遣⑧，放歌破愁绝⑨。

（此自伤抱志莫伸，既不能出图尧舜，又不得退作巢由，亦空负稷契初愿矣。居廊庙者，如蝼蚁拟鲸，公深耻而不屑干。游江海者，若巢由隐身，公虽愧而不肯易。仍用双关，以申上文之意。放歌破愁，欲藉咏怀以遣意。作长篇古诗，布势须要宽展。此一条，各四句转意，抚时慨己，或比或兴，迭开迭阖，备极排荡顿挫之妙。）

①顾，念也。《尸子》：“蝼蚁之穴，无不满焉。”
②《海赋》：“其色则横海之鲸，突扤孤游，戛岩■，偃高涛。”
③鲍照诗：“穿池类溟渤。”
④嵇康《养生论》：“悟生理之易失。”
⑤兀兀，即契阔之意。
⑥《班固传》：“令尘埃之中，永无荆山汩罗之恨。”
⑦《高士传》：巢父，尧时人也，山居，以树为巢而寝其上，故号曰巢父。许由，槐里人也，尧让天下于由，不受而逃，由告巢父，巢父曰：“何不隐汝形，藏汝光，非吾友也。”击其膺而下之。阮簿诗：“巢由抗高节。”
⑧颜延之《五君咏》：“韬精日沉饮，谁知非荒宴。”
⑨古乐府有《放歌行》。公诗“愁破崖寺古”，又“愁破是今朝”，又“益破旅愁凝”。《杜臆》作破愁为是，若云类愁绝，语反稚矣。

岁暮百草零①，疾风高冈裂②。天衢阴峥嵘③，客子中夜发④。霜严衣带断⑤，指直不能结⑥。凌晨过骊山⑦，御榻在嵽嵲⑧。

中四段，自京赴奉先，记中途所见之事。此则过骊山而有慨也。岁暮阴风，将涉仲冬矣。夜发晨过，去京止六十里也。

①《诗》：“岁聿云暮。”《楚辞》：“百草育而不长。”
②《长门赋》：“天飘飘而疾风。”《诗》：“于彼高冈。”
③《西京赋》：“思于天衢。”《三都赋》：“南北峥嵘。”公诗常用峥嵘：“旅食岁峥嵘”，年高也；“峥嵘赤云西”，云高也；“天衢阴峥嵘”，阴盛也。
④《史记范睢传》：“谒君再毋与客子俱来乎？”鲍照诗：“行子中夜饭。”发，启行也。
⑤古诗：“严霜切我肌。”又诗：“衣带日已缓。”
⑥《左传》：“衣有结。”
⑦梁简文帝诗：“凌晨光景丽。”《寰宇记》：“骊山，在昭应县东南二里，即蓝田山也。《雍录》：温泉在骊山。秦汉隋唐皆常游幸，惟玄宗特侈。盖即山建立百司庶府，各有寓止，于十月往，至岁尽乃还宫。又缘杨妃之故，其奢荡益著，大抵宫殿包裹骊山，而缭墙周遍其外，观风楼下，又有夹城可通禁中。
⑧北齐赵彦深位位司徒，每引见，或升御榻。《西京赋》：“托乔基于山冈，直嵽霓以高居。”霓，读鱼列切。《集韵》：嵲，亦作..，通作霓。嵽嵲，山高貌。

蚩尤塞寒空①，蹴踏崖谷滑②。瑶池气郁律③，羽林相摩戛④。君臣留欢娱⑤，乐动殷胶葛⑥。赐浴皆长缨⑦，与宴非短褐⑧。

（此记骊山游幸之迹。上四，见不恤苦寒，下四，讥恣情荒乐。塞寒空，旌旗蔽天也。崖谷滑，冰雪在地也。郁律，温泉气升。摩戛，卫士众多。君臣欢娱，不恤国事。赐浴与宴，从官邀宠也。）

①《韩子》：黄帝驾象车，异方并毂，蚩尤居前。《皇览》：蚩尤冢，在东邵寿张县阚乡城中，高七丈，民常十月祀之，有赤气出，如匹练帛，民名为蚩尤旗。【钱笺】此正十一月初，借蚩尤以喻兵象也。唐太宗诗：“寒空碧雾凝。”宗诗：“寒空碧雾凝。”
②《头陀寺碑》：“崖谷共清，风泉相涣。”张平子《南都赋》：“蹴踏咸阳。”
③瑶池，注见二卷。《江赋》：“气滃渤以雾杳，时郁律其如烟。”
④《唐会要》：垂拱元年，置羽林军。
⑤江淹诗：“太平多欢娱。”
⑥《上林赋》：“张乐乎胶葛之寓。”注：“胶葛，广大貌。”郭璞注：“旷然深貌也。”《南都赋》：“其山则崆峣嶱嵑。”注：“山石高峻貌。”曾曰：“胶轕，乱貌。”杨雄《解难》：“撠胶葛，腾九闳。”颜师古庄：“胶葛，上清之气也。”
⑦《明皇杂录》：上尝于华清宫中，置长汤数十，赐从臣浴。《津阳门诗注》：宫内除供奉两汤外，更有汤十六所，长汤每赐诸嫔御，其修广与诸汤不侔。江淹诗：“长缨皆俊人。”
⑧短褐，注见一卷。

彤庭所分帛①，本自寒女出②。鞭挞其夫家③，聚敛贡城阙④。圣人筐篚恩⑤，实愿邦国活⑥。臣如忽至理⑦，君岂弃此物⑧。多士盈朝廷⑨，仁者宜战栗⑩。

（此讥当时赐予之滥。上四叙事，下六托讽。筐篚赐予，欲其活国，今诸臣皆玩忽不知，则此物岂虚掷者乎。战慄，当思报称也。罗大经曰：此段所云，即“尔俸尔禄，民脂民膏”之意，士大夫诵此，亦可以悚然惧矣。）

①《西京赋》：“玉阶彤庭。”宋之问诗：“赐金分帛奉恩辉。”
②郭泰机诗：“皎皎白素丝，织为寒女衣。”
③魏收檄文：“鞭挞疲民。”《周礼》：载师之职，凡民无职事者，出夫家之征，以时征其赋。
④《大学》：“不畜聚敛之臣。”《诗》：“在城阙兮。”京师有阙，得称城阙。
⑤《通鉴注》：唐人称天子皆曰圣人。《诗序》：“实币帛筐篚，以将其厚意。”
⑥《周礼》：以佐王均邦国。孙楚《与孙皓书》：“爱民活国，道家所尚。”
⑦王康琚诗：“矫性失至理。”此不敢斥言君，故托臣以讽。
⑧古诗：“此物何足贵。”
⑨李长祥云：多士无人心矣。仁者能无战慄乎。《诗》：“济济多士。”
⑩汉远帝诏：“夙夜战慄。”

况闻内金盘①，尽在卫霍室②。中常有神仙③，烟雾蒙玉质④。暖客貂鼠裘⑤，悲管逐清瑟⑥。劝客驼蹄羹，霜橙压香橘⑦。朱门酒肉臭⑧，路有冻死骨⑨。荣枯咫尺异⑩，惆怅难再述(11)。

（此刺当时后戚之奢。前八叙事，后四托讽。【朱注】卫霍皆汉内戚，以比杨国忠。神仙玉质，指贵妃诸姨。勋戚奢侈而不念民穷，其致乱盖有由矣。分帛、金盘二条，即指骊山宴赏。《杜臆》则概指平日，谓天宝八年帝引百官观左藏，以国用丰衍，赏赐贵妃之家，无有限极。十载，帝为禄山起第，穷极壮丽，既成，幄帟器皿充牣其中，虽禁中不及。禄山生日，帝及贵妃赐衣服宝器酒馔甚厚，故彤庭分帛、卫霍金盘、朱门酒肉等语，皆道其实，真诗史也。）

①内金盘，尚方器用。辛延年诗：“金盘鲙鲤鱼。”
②曹植《与吴质书》：“卫霍不足侔也。”
③刘桢诗：“万舞在中堂。”又：“意气凌神仙。”
④【朱注】“江淹诗：“画作秦王女，乘鸾向烟雾。”烟雾。指堂上香烟。《楚辞》：“金相玉质。”
⑤洙曰：鲜卑有貂鼠子，皮毛柔软。《赵国策》：李兑送苏子黑貂之裘。
⑥潘岳诗：“萧管清且悲。”徐伯彦《淮亭吟》：“倚清瑟兮横凉琴。”
⑦洙曰：橙出稷县者胜，蜀中有给客橙，似橘而非，若柚而香。
⑧郭璞诗：“朱门何足荣。”王粲诗：“酒肉逾川坻。”黄山谷曰：《孙子新书》：楚庄攻宋，厨有臭肉，尊有败酒，而三军有饥色。《魏志袁术传》：后宫数百，皆服绮觳，余粱肉，而士卒冻馁，江淮间尽空。
⑨《西京杂记》：元封二年大寒，雪深五尺，三辅人民冻死者十有二三。曹植诗，“荣枯立可须。”
⑩徐干诗：“虽路在咫尺。”
(11)魏明帝诗：“惆怅自怜。”

北辕就泾渭①，官渡又改辙②。群水从西下③，极目高崪兀④。疑是崆峒来⑤，恐触天柱折⑥。河梁幸未拆⑦，枝撑声窸窣⑧。行李相攀援⑨，川广不可越⑩。

（下三段，至奉先而伤己忧人，仍是咏怀本意。此忆途次仓皇情状。上六言水势，下四言行人。群水西来，其汹涌如此，犹车河梁未拆耳。攀援争渡，为川广不能飞越也。【朱注】禄山反书至，帝虽未信，一时人情恇扰，议断河桥，为奔窜地，所以行李攀援而急渡也，观“河梁幸未拆”句可见。自京赴奉先，从万年县渡浐水，东至昭应县，去京六十里。又从昭应渡泾渭，北至奉先县，去京二百四十里。骊山，在昭应东南二里，温泉出焉。又泾渭二水，交会于昭应之北，故云：“北辕就泾渭。”其官渡改辙，在唐时亦迁徙无常，大抵在昭应之间，为奉先便道耳。【钱笺】谓官渡在万年东南二十五里，不免倒说。朱注则指泾阳县泾水之渡，路又隔远。至旧注引《魏志》官渡，不切。唐之万年，即今咸宁。唐之昭应，即今临潼。唐之奉先，即今蒲城。）

①《后汉马融传》：“北辕反旆。”
②梁简文帝《罢雍州恩教》：“植柳官渡，尚或依然。”《长安志》：泾阳县有泾水渡九，正直西京之北。曹植诗：“改辙登高冈。”
③群水或作群冰，非。此时正冬，冰凌未解也。【朱注】泾渭诸水，皆从陇西而下，故疑来自崆峒。
④梁元帝《玄览赋》：“试极目乎千里。
⑤地志：泾水发源安定郡开头山，即崆峒山。
⑥《水经注》：张华叙东方朔《神异经》曰：“昆仑有铜柱焉，其高入天，所谓天柱也。”《列子》：共工氏怒而触不周之山，折天柱，绝地维。今按：山阳县有天柱山，属长安境内。《杜臆》：天柱折，乃隐语，忧国家将覆也。
⑦江总诗：“秦川心断绝，何悟是河梁。”
⑧枝撑，注见《慈恩寺塔》诗。枝撑，河梁交柱。窸窣，桥动有声也。李贺《神弦曲》：“海神山鬼来座中，纸钱窸窣鸣飙风。”窸窣，盖唐人方言也。
⑨《西溪丛语》：唐李济翁《资暇录》云：古使字作李。《左传》所言行李，乃是行使，后人误为李字。《传》曰：“行李之往来，供其困乏。”杜预注，“李，使人也。”又曰：“亦不使一介行李，告于寡君。”注：“行李，行人也。”又曰：“行理之命，无月不至。”注：“行理，使人通聘问者。”或言李，或言理，皆谓行使也。但文其词则谓之行李，亦作理耳，知非改古文为李也。济翁不言李出何书。刘孝威《结客少年场》诗：“少年李六郡，遨游遍五都。”李字作使音，亦一证也。袁山松《山川记》：“行者攀援，牵萝带索。”
⑩鲍照诗：“川广每多惧。”

老妻寄异县①，十口隔风雪②。谁能久不顾③？庶往共饥渴④。入门闻号咷⑤，幼子饿已卒⑥。吾宁舍一哀⑦，里巷亦呜咽⑧。所愧为人父⑨，无食致夭折⑩。岂知秋禾登(11)，贫窭有仓卒(12)。

（此述家人困穷境况。上四在途而叹，下八至家而悲。《杜臆》：叙父子夫妇之情，极其悲惨。寄迹他乡，故秋禾呈登，而无救于贫。）

①《吴越春秋》：越王令壮者无娶老妻。古乐府：“他乡各异县，展转不相见。”异县，指奉先。
②古诗：“前日风雪中。”
③《诗》：“不顾其后。”
④张望诗：“六时疲饥渴。”
⑤孔融诗：“入门望爱子。”《易》：“先号咷而后笑。”
⑥《礼记》：幼子常视毋诳。
⑦又：孔子之卫，通旧馆人之丧，入而哭之，遇于一哀而出涕。
⑧蔡琰诗：“行路亦呜咽。”
⑨《大学》：为人父。
⑩庾信《伤心赋》：“至于继体，多从天折。”《左传》：子产曰：“札瘥夭昏。”是夭为少死也。《汉书五行志》：父丧子曰折。
(11)《月令》：“孟秋之月，农乃登谷。”
(12)《诗》：“终窭且贫。”曹植诗：“仓卒骨肉情。”仓卒，谓夭折。

生常免租税①，名不隶征伐②。抚迹犹酸辛，平人固骚屑③。默思失业徒④，因念远戍卒⑤。忧端齐终南⑥，澒洞不可掇⑦。

（末以悯乱作结，身世之患深矣。天宝季年，边帅穷兵，故民苦租税征伐。公在事外，尚且酸辛，况穷民之失业远戍者乎？念及此，而忧积如山，不能掇去，又回应忧黎元意。此章分十段，八句者四段，十二句者四段，十句者两段，错综而自见整齐。）

①汉文帝诏：“今勤身从事，而有租税之赋。”
②汉光武诏：“将兵征伐。”张悛《置守冢人表》：“今为平民。”
③刘向《九叹》：“风骚屑以摇木兮。”骚屑，纷扰之貌。
④《谷永传》：“百姓失业流散。”
⑤《过秦论》：陈涉以戍卒散乱之众数百。
⑥谢灵运诗：“顾己识忧端。”
⑦《淮南子》：“未有天地，鸿濛澒洞。”许慎注：“澒，读作项。”周伯温曰：气澒洞未分之貌。独孤及《观海》诗，“澒洞吞百谷，周流无四垠。”则澒洞，乃水势汹涌之貌。此承忧端来，是忧思烦懑之意。【赵注】谓比世乱者，未然。曹操乐府：“明明如月，何时可掇。忧从中来，不可断绝。”

胡夏客曰：诗凡五百字，而篇中叙发京师，过骊山，就泾渭，抵奉先，不过数十字耳。余皆议论感慨成文，此最得变雅之法而成章者也。又曰：《赴奉先咏怀》，全篇议论，杂以叙事。《北征》则全篇叙事，杂以议论。盖曰咏怀，自应以议论为主；曰北征，自应以叙事为主也。

《庚溪诗话》：士人程文，穷日力作一论，不限声律，不拘诗句，尚罕得反复折难，使其理判然者。观《赴奉先咏怀》五百言，乃声律中老杜一篇心迹论也。自“杜陵有布衣，老大意转拙。许身一何愚，窃比稷与契”，其心术祈向，自是稷契等人。“穷年忧黎元，叹息肠内热”，与饥渴由己者何异。然尝为不知者所病，故曰：“取笑同学翁。”世不我知而所守不变，故曰：“浩歌弥激烈。”又云“非无江海志，萧洒送日月。当今廊庙具，构厦岂云缺。葵藿倾太阳，物性固难夺”，言非不知隐遁为高，亦非以国无其人也，特废义乱伦有所不忍。“以兹悟生理，独耻事干谒”，言志大术疏，未始阿附以借势也。为下士所笑，而浩歌自若，皇皇慕君，而雅志栖遁，既不合时，而又不少低屈，皆设疑互答，屡致意焉，非巨刃有余孰能之乎？中间铺叙间关酸辛，宜不胜其戚戚，而“默思失业徒，因念远戍卒”，所谓忧在天下，而不为一己失得也。禹稷颜子，不害为同道，少陵之迹江湖而心稷契，岂为过哉。孟子曰：“穷则独善其身，达则兼善天下。”其穷也，未尝无志于国与民。其达也，未尝不抗其易退之节。蚤谋先定，出处一致矣。是诗先后周复，正合乎此，昔人目《元和贺雨》诗为谏书，余特目此诗为心迹论也。

《■溪诗话》：《孟子》七篇，论君与民者居半，其余欲得君，盖以安民也。观杜陵：“穷年忧黎元，叹息肠内热。”“胡为将暮年，忧世心力弱。”《宿花石戍》云：“谁能扣君门，下令减征赋。”《寄柏学士》云：“几时高议排金门，各使苍生有环堵。”宁令“吾庐独破受冻死亦足”，而志在“大庇天下寒士”，其仁心广大，异夫求穴之蝼蚁辈，真得孟子所存矣。东坡先生问老杜何如人。或言似司马迁，但能名其诗尔。愚谓老杜似孟子，盖原其心也。

葛常之《韵语阳秋》曰：子美高自称许，有乃祖之风。上书明皇云：“臣之述作，沉郁顿挫，扬雄、枚皋可跂及。”《壮游》诗，则自比于崔、魏、班、扬。又云：“气劘屈贾垒，目短曹刘墙。”《赠韦左丞》则曰：“赋料扬雄敌，诗看子建亲。”甫以诗雄于时，自比诸人，诚未为过，至“窃比稷与契”，则过矣。唐史氏称甫好论天下大事，高而不切，岂自比稷契而然耶？至云：“上感九庙焚，下悯万民疮。斯时伏青蒲，廷争守御床。”其忠荩固自可嘉也。

卢世..曰：《赴奉先》及《北征》，肝肠如火，涕泪横流，读此而不感动者，其人必不忠。

今按：《北征》诗尚带率语，如“见耶背面啼，垢腻脚不袜”，“老夫情怀恶，呕泄卧数日”，“瘦妻面复光，痴女头自栉”。将真情实事，信笔写来。黄彻谓：如转石于千仞之山，势也。学者尤之过甚，亦未窥其远大者耳。若此诗悲愁激切，而语皆雅饬，更无疵句可议矣。


奉先刘少府新画山水障歌

《草堂诗笺》编在自京赴奉先之后，以诗中有“蒲城风雨”句也。《英华》注：奉先尉刘单宅作。山水障，画山水于屏障也。

堂上不合生枫树①，怪底江山起烟雾②。闻君扫却赤县图③，乘兴遣画沧州趣④。

（首叙屏障山水。乍见而怪，甚言作势之异。赤县图，别是一幅。沧洲趣，指屏中山水。杨诚斋曰：诗有惊人句，如《山水障》云：“堂上不合生枫树，怪底江山起烟雾。”是也。）

①《礼记》：“堂上不趋。”《楚辞》：“湛湛江水兮上有枫。” 
②唐方言底字作何字解。《颜氏家训》、师古《匡谬》云：何物为底。此本言何等物，其后遂省何言，直云等物耳。谢灵运诗：“江山共开旷。”鲍照诗：“徘徊烟雾里。”
③扫，谓挥洒笔下也。【钱笺】刘为奉先尉，写其邑之山水，故曰赤县图。《史记》：邹衍谓中国名赤县神州。赵曰：京邑属县，有赤有畿，其浩穰者为赤。
④谢朓诗：“复协沧州趣。”

画师亦无数①，好手不可遇②。对此融心神③，知君重毫素④。岂但祁岳与郑虔⑤，笔迹远过杨契丹⑥。

（此赞其笔意超绝。）

①薛道衡诗：“不蒙女史进，更失画师情。”
②《庾肩吾传》：张士简之赋，周升逸之辩，亦成佳手，难可复遇。
③左思诗：“聊可莹心神。”
④毫素，挥毫于素绢也。《五君咏》：“深心托毫素。”
⑤李嗣真《画录》：空有其名，不见踪迹二十五人，祁岳在李国恒之下。《唐书》：郑虔善图山水，尝自写其诗并画以献。帝大署其尾曰：三绝。
⑥宋羊欣《论书》：“笔迹精熟。”沙门彦琼《后画录》：“隋参军杨契丹，六法颇该，殊丰骨气，山东体制，允属斯人。”

得非玄圃裂①？无乃潇湘翻②？悄然坐我天姥下③，耳边已似闻清猿④。反思前夜风雨急，乃是蒲城鬼神入⑤。元气淋漓障犹湿⑥，真宰上诉天应泣⑦。

（此形容山水之神奇。玄圃、潇湘，举远景以相拟，言其迹侔仙界。风雨、蒲城，举近景以相拟，言其巧夺化工。）

①《穆天子传》：乃为铭迹于玄圃之上，以诏后世。
②图经：湘水自阳海发源，至零陵北而营水会之，二水合流，谓之潇湘。潇者，水清深之名。王徵君诗：“窈霭潇湘空。”杜诗用虚字亦有所本。《何氏语林》：袁粲曰：“岂得非名贤。”《左传》云：“无乃不可乎？”
③《吴越郡国志》：天姥山与括苍相连。春月，樵者闻萧鼓笳吹之声聒耳。《寰宇记》：天姥山，在剡县南八十里。谢灵运诗：“暝投剡中山，明登天姥岑。”即此。【钱笺】公《壮游》诗“归帆拂天姥”，盖旧游之地，故云：“悄然坐我天姥下。”
④张说诗：“清猿坐见伤。”
⑤《寰宇记》：蒲城县，本汉重泉县，开元中改为奉先。
⑥扬雄《上林赋》：“大者含元气，纤者入无伦。”《楚辞》：“剑淋漓而纵横。”
⑦《老子》：“有真宰以制万物。”《五行志》：中和三年，浙西天鸣，声如转磨，是谓天泣。赵曰：钱希白《洞微志》：无云而雨谓之天泣。昔仓颉作字，天雨粟，鬼夜哭。此暗用其意。

野亭春还杂花远①，渔翁暝踏孤舟立②。沧浪水深青溟阔③，欹岸侧岛秋毫末④。不见湘妃鼓瑟时⑤。至今斑竹临江活⑥。

（此备写山水中景物。亭花、岸岛，属山。渔舟、沧溟，属水。湘竹临江，又兼映山水。上二段，应前沧洲趣。）

①庾信诗：“野亭高被马。”春还，谓春气回还。丘希范书：“杂花生树。”
②傅玄诗：“渭滨渔钓翁。”陶潜诗：“渺渺孤舟逝。”
③沧浪，在楚。青溟指海。
④《慎子》：“离朱之明，察秋毫之末。”
⑤古诗尝用不见，犹云岂不见。《楚辞》：“使湘灵鼓瑟兮。”《博物志》：舜崩于苍梧，二妃啼，以泪挥竹，竹尽斑。
⑥张载诗：“临江钓春鱼。”

刘侯天机精①，爱画入骨髓②。自有两儿郎，挥洒亦莫比。大儿聪明到③，能添老树巅崖里。小儿心孔开④，貌得山僧及童子⑤。

（此因少府而并及其子，应前画师一段。）

①何逊诗：“刘侯务属书。”《文赋》：“方天机之峻利。”
②《汉书邹阳传》：“厚德长君，入于骨髓。”
③《祢衡传》：“大儿孔文举，小儿杨德祖。”
④《魏略》：孙权书：“心开目明。”
⑤貌，描绘工肖也。庾信诗：“山僧或见寻。”《左传》：“童子何知。”

若耶溪，云门寺①，吾独胡为在泥滓②，青鞋布袜从此始。

（此见画而思托身世外，应前天姥两句。此章起结四句，中间八句者两段，六句者两段。）

①《水经注》：若耶溪水，上承嶕岘麻溪，溪下孤潭周数亩，甚清深。有孤石临潭，垂崖俯视，猿狖惊心，寒木被潭，森沉骇观。溪水至清，照众山倒影，窥之如画。又云：山阴县南有玉笥、竹林、云门、天柱精舍，并疏山创基，架林裁宇，割润延流，尽泉石之好。胡夏客曰：“若耶溪长数十里，凡有六寺，皆以云门冠之。王十朋曰：《南史》：何胤以会稽多灵异，往游焉，居若耶山云门寺。
②《西征赋》：“奋迅泥滓。”

赤城谢省曰：此诗一篇之中，微则竹树花草，变则烟雾风雨，仙境则沧洲玄圃，州邑则赤县蒲城，山则天姥，水则潇湘，人则渔翁释子，物则猿猱舟船，妙则鬼神，怪则湘灵，无所不备。而纵横出没，几莫测其端倪。

王嗣奭曰：画有六法，气韵生动第一，骨法用笔次之。杜以画法为诗法，通篇字字跳跃，天机盎然，此其气韵也。如“堂上不合生枫树”，突然而起，已而忽入满城风雨，已而忽入两儿挥洒，飞腾顿挫，不知所自来，此其骨法也。至末因貌得山僧，忽转到若耶云门，青鞋布袜，阉然而止。总得画法经营之妙，而篇中最得画家三昧，尤在“元气淋漓障犹湿”一语。试一想像，此画至今在目，诗中有画，信然。

黄生曰：此篇写画与赞赏，分作数层说，反覆浓至。


奉同郭给事汤东灵湫作

安禄山反，在天宝十四载十一月，此诗当是其年十月作。此时反信未至，而逆迹已萌，观篇中虾蟆长虬可见，依梁编为是。同，和也。灵湫，水池名。《杜臆》：题主汤东之灵湫，非咏汤泉也。故篇中详叙湫之改移，与龙之灵怪，而汤泉只阴火数语，以引起灵湫。

东山气濛鸿①，宫殿居上头②。君来必十月③，树羽临九州④，阴火煮玉泉⑤，喷薄涨岩幽⑥。有时浴赤日⑦，光抱空中楼⑧。

（首叙驾幸骊山。阴火以下，志汤泉胜景。祭龙有期，故来必十月。山势最高，故下临九州。阴火，言泉之温。喷薄，言泉之涌。天子所浴，故比之赤日也。）

①东山即骊山。《述征记》：长安东则骊山，西则白虎源。《淮南子》：未有天地之时，濛鸿澒洞，莫知其门，【赵注】气濛鸿，山形如蒙云雾也。
②《唐书》：骊山宫，贞观十八年置，咸亨二年始名温泉宫，天宝十载改曰华清宫。治汤井为池，环山列宫室。《后汉顺帝纪》：修饰宫殿。古乐府：“夫婿居上头。”
③《长安志》：开元后，帝每岁十月幸温汤，岁尽而归。
④《诗》“设业设虡，崇牙树羽。”树羽，立羽藻盖也。《禹贡》：“九州攸同。”
⑤《海赋》：“阳冰不治，阴火潜然。”《博物志》：凡水源有硫黄，其泉则温，故云：阴火若煮。杨慎曰：《易》：“泽中有火。”《素问》：“泽有阳焰。”注：“阳焰，如火烟腾腾而起于水面者是也。”盖泽有阳焰，乃山气通泽，山有阴霭，乃泽气通山。唐顾况《使新罗》诗“阴火螟潜浇”是也。陆机诗：“玉泉涌微澜。”
⑥《吴都赋》：“喷薄沸腾。”
⑦《山海经》：“出于旸谷，浴于咸池。”黄希曰：开元十四年十二月乙巳，日色赤如赭。何逊诗：“赤日下城闉。”
⑧陶潜诗：“荡荡空中景。”《长安志》：骊山有观风楼、羯鼓楼。

阆风入辙迹①，旷原延冥搜②。沸天万乘动③，观水百丈湫④。幽灵斯可怪，王命官属休⑤。初闻龙用壮⑥，擘石摧林丘⑦。中夜窟宅改⑧，移因风雨秋⑨。倒悬瑶池影⑩，屈注沧江流(11)。味如甘露浆(12)，挥弄滑且柔(13)。

（此记驻跸灵湫。初闻以下，志湫龙神异，及湫水之洁清。阆风旷原，借讽荒游。屈万乘之尊，而往祀灵湫，事近矫诬，故曰可怪。倒影，谓宫殿下映。屈注，谓众水奔赴。）

①《大人赋》：“登阆风而遥集。”《十洲记》：昆仑三角，其一角正北曰阆风巅，其一角正西名曰玄武堂，其一角正东名曰昆仑宫。颜延之诗：周御穷辙迹。”赵曰：周穆王欲车辙马迹遍天下。
②《穆天子传》：自群玉之山以西，至于西王母之邦，三千里。自西王母之邦，北至于旷原之野，飞鸟之所解羽，千有九百里。宗周至于大旷原，万四千里。冥搜，见慈恩寺诗。
③《东征赋》：“旌旗拂天。”《芜城赋》：“歌吹沸天。”万乘动则轰然有声，当作沸天。赵岐《孟子注》：兵车万乘，谓天子也。
④《孟子》：“观水有术。”《长安志》：泠水，一曰零水，在临潼县东三十五里，亦曰百丈水。赵曰：《水经注》：泠水南出浮胏山，浮胏山，乃骊山之麓也。沈约诗：“百丈注悬淙。”扬雄《蜀都赋》：“火井龙湫。”
⑤《杜臆》：官属休，谓休沐以致祭。《汉书郑当时传》：其推毂士乃官属丞吏。《穆天子传》：天子以寒之故，命王属休。
⑥初闻，追叙昔闻也。《易大壮》：“小人用壮。”
⑦谢惠连诗：“落雪洒林丘。”
⑧曹植诗：“中夜指星辰。”《江赋》：“瑰奇之所窟宅。”
⑨【钱笺】《长安志》：汤泉水，在汉阴盘故城东门外，去昭应十五里。贞观中，乘舆将自东门入，时水暴涨平岸，见物状如豬，当土门卧，命有司致祭，其物起向北，因失所在。开元八年冬，乘舆自南入，至半城，黑风从东北角起，倏忽满城，从官相失。上策马逾城，下至渭川，去气稍解，怅然还宫。时翰林学士王翰作《答客问》上之。词曰：“龙跃汤泉云渐回，龙飞香殿气还来。龙潜龙见云皆应，天道常然何问哉。”《剧谈录》：咸通九年春，华阴县南十余里，一夕风雨暴作，有龙移湫，自远而至。先是厓垅高来，无贮水之所。此夕迥从数丈小山，自东西直亘南北。峰峦草树，一无所伤，碧波回塘，湛若疏凿。
⑩《天台赋》：“或倒影于重溟。”庐山道人《游石门诗序》：“流光回照，则众山倒影。”瑶池，见慈恩寺诗。
(11)《水经注》：屈而北注。谢朓诗：“回瞰沧江流。”
(12)《晋五行志》：《御路杨歌》：“汝非皇太子，那得甘露浆。”
(13)《江赋》：“挥弄洒珠。”《内则》：“甘旨柔滑。”

翠旗澹偃蹇①，云车纷少留②。箫鼓荡四溟③，异香泱漭浮④。鲛人献微绡⑤，曾祝沉豪牛⑥。百祥奔盛明⑦，古先莫能俦⑧。坡陀金虾蟆，出见盖有由⑨。至尊顾之笑⑩，王母不遣收(11)。复归虚无底，化作长黄虬(12)。

（此记亲祀灵湫。百祥以下，借虾蟆咎征，而患长虬之不测。吴论：翠旗云车，羽卫迟留也。箫鼓异香，贡绡深牛，祀典丰洁也。梦弼曰：杨国忠言禄山必反，曰：“陛下试召之，必不来。”禄山闻命即至，见上于华清宫。此禄山谒见之由，故曰：“坡陀金虾蟆，出见盖有由。”上由是益亲信禄山，国忠之言不能入。太子亦知禄山必反，言之不听。虽国忠欲收禄山，贵妃必不肯，故曰：“至尊顾之笑，王母不肯收。”续遣归范阳，禄山遂反。岂非“复归虚无底，化作长黄虬”乎？【朱注】虚无底，即湫水也。归虚无而化黄虬，言禄山之势已成，犹豬龙而僣拟真龙也。其忧乱之意，情见乎词矣。）

①《上林赋》：“建翠华之旗。”注：“翠羽为旗上藻也。”《长门赋》：“澹偃蹇而待曙兮。”李奇注：“澹，犹动也。”又《七发》：“旌旗偃蹇。”《广雅》：“偃蹇，夭矫也。”
②《楚辞》：“乘回风兮载云车。”《北征赋》：“曾不得乎少留。”
③颜延之诗：“笳鼓震溟州。”张协诗：“雨足洒四溟。”
④梁武帝《忏序》：“宫内闻异香馥郁。”《上林赋》：“过乎泱漭之野。”
⑤任昉《述异记》：鲛人，即泉先也，又名泉客。南海出鲛绡纱，泉先潜织，一名龙纱，其价百余金，以为服，入水不濡。《吴都赋》：“泉室潜织而卷绡。”注云：“鲛人织轻绡于泉室以卖之。”梦弼曰：献绡以为币，沉牛以为牲也。
⑥《穆天子传》：天子大朝于燕然之山，奉壁南面，曾祝佐之，祝沉牛马豕羊。注：“曾，犹重也。祝，谓祝史。”《汉书郊祀志》：祝谓言祭祝之赞词者。《穆天子传》：文山之人归遗，乃献良马十四驷，天子与之豪马、豪牛、厖狗、豪羊，以三十祭文山。注：“豪，犹髭也。”
⑦《书》：“作善降之百祥。”扬雄《解嘲》：“遭盛明之世。”
⑧《吴都赋》：“古先帝代。”
⑨坡陀，注见三卷。《埤雅》：“虾蟆一名蟾蜍，或作詹诸。”张衡《灵宪》：“羿请不死之药于西王母，嫦娥窃之奔月，是为蟾蜍。”陆倕《漏刻铭》：“灵虬承注，阴虫吐噏。”李翰曰：“阴虫，虾蟆也。”潘鸿曰：按《五行志》：神龙中，渭水有虾蟆，大如鼎，里人聚观，数日而失。此韦后时事。“坡陀金虾蟆”，盖其类也。禄山浊乱宫闱，故有此应，可与翟泉鹅出，同类并观，故曰：“出见盖有由。”又载虾蟆色如金，或云：骊山上有古碑载之。蔡曰：《西阳杂俎》：长庆中，有人见月光属于林中，如疋布，寻视之，见一金背虾蟆，疑自月中者。《北史源师传》：真龙出见。陆机诗：“于今知有由。”
⑩《过秦论》：“履至尊而制六合。”《诗》：“顾我则笑。”
(11)【钱笺】唐人多以王母比贵妃。刘禹锡诗：“仙心从此在瑶池，三清八景相追随。”王建诗：“武皇自送西王母，新换霓裳月色裾。”公诗亦云：“惜哉瑶池饮。”又曰：“落日留王母。”《诗》：“此宜无罪，汝反收之。”注：“收，拘也。”此诗收字所本。
(12)《玉篇》：“蚪，无角龙，俗作虬。”《禄山事迹》：帝尝夜宴禄山，禄山醉卧，化作一猪而龙头，左右遽言之。帝曰：“渠猪龙耳，无能为也。”天宝十四载，玄宗遣中使赍玺书召禄山曰：“与卿修得一汤沐，故令召卿，至十月朕于华清宫待卿。”十一月，禄山起兵反。

飘飘青琐郎①，文采珊瑚钩②。浩歌《渌水》曲③，清绝听者愁④。

（末赞郭诗，结出相和之意。听歌生愁，有感时事也。此章八句起，四句收，中二段各十四句。）

①【邵注】飘飘，俊逸貌。崔駰诗：“飘飘神举逞所欲。”《宫阙簿》：“青琐门在南宫。”《汉旧仪》：给事黄门侍郎，每日暮，向青琐门拜，谓之夕郎。
②曹植《与吴质书》：“得所来讯，文彩委曲。”【赵注】珊瑚钩，出《纂异记》载嵩岳嫁女事云：周穆王把酒请王母歌，以珊瑚钩击杯而歌。师氏曰：珊瑚钩，言文章之可贵。【吴注】旧引萧诠诗“珠簾半上珊瑚钩”，与文彩二字不贯。《纂典》记相如见枚叔文，称曰：“如珊瑚之钩，璠玙之器，非世间寻常可见。”若公《八哀》诗《赠秘书监李公邕》“丰屋珊瑚钩”，则可引萧诠诗句矣。
③《楚辞》：“临风恍兮浩歌。”《淮南子》：“手会《渌水》之趋。”马融《长笛赋》：“取度于《白雪》、《渌水》。”注云：“二曲名。”嵇康《琴赋》：“初涉《渌水》，中奏清徵。”《洛阳伽蓝记》：魏高阳王雍，有姬修容，能为《渌水歌》。【远注】“此用《渌水》，亦暗贴灵湫，如岑参《和雪后早朝》诗，用“仙郎歌白雪’，亦然。”
④陆云《与兄书》：“昔日读《楚辞》，意大不爱，顷日视之，实自清绝。”

卢元昌曰：十月，讥非时。浴日，讽亵尊。阆风广漠，刺荒游。改移窟宅，志变异。献币沉牛，明矫诬。虾蟆出，指禄山也。至尊笑，宠虾蟆也。王母不收，纵虾蟆也。考月中有金虾蟆，乃蚀月者。月为阴精，贵妃似之。禄山通宵禁中，是为虾蟆蚀月。玄宗以虾蟆忽之，竟为长虬难制。灵湫一篇，其曲突之讽欤。

王嗣奭曰：禄山当如阴虫伏处，今一旦凭藉宠灵，窥窃神器，妄自意为天矫飞天之物，岂非虾蟆而黄虬，上下失位者乎？盖始终以虾蟆事为比也。


后出塞五首

鲍钦止曰：天宝十四载三月壬午，安禄山及奚契丹战于潢水，败之。故有《后出塞五首》，为出兵赴渔阳也。今按末章，是说禄山举兵犯顺后事，当是天宝十四载冬作。

男儿生世间①，及壮当封侯②。战伐有功业③，焉能守旧丘④。召募赴蓟门⑤。军动不可留⑥。千金装马鞭⑦，百金装刀头⑧。闾里送我行⑨，亲戚拥道周⑩。斑白居上列(11)，酒酣进庶羞(12)。少年别有赠(13)，含笑看吴钩(14)。

（首章，记应募之事。上八，从军者喜于立功。下六，送别者壮其行色。《杜臆》：召赴蓟门者，禄山也，势已盛而逆未露，且以重赏要士，故壮士喜功者，乐于从之。其装饰之盛，饯送之勤，与前出塞大不同矣。老者慈爱，唯赠饮食；少年英锐，故赠吴钩。含笑者，受而会意也。）

①魏文帝乐府：“男儿居世，各当努力。”李陵诗：“人生一世间。”
②《论语》：“及其壮也。”后汉班超尝投笔叹曰：“当效傅介子、张骞立功异域，封侯。”
③《史记龟策传》：“可以战伐攻击。”又《邹阳传》：“功业复就于天下。”
④鲍照诗：“去乡三十载，复得还旧丘。”《广雅》：“丘，居也。”
⑤《吴志孙策传》：“召募得数百人。”《一统志》：古蓟门关，在今顺天府蓟州。《水经注》：武王封尧后于蓟，城内西南隅有蓟丘，因名蓟门。
⑥《后汉光武纪》：“时不可留。”
⑦《西京杂记》：武帝时，身毒国献连环羁，皆以白玉作之。玛瑙石为勒，白光琉璃为鞍。鞍在暗室中，常照十余丈，如昼日。自是长安始盛饰鞍马，竟皆雕镂，或一马之饰，直百金。乐府《木兰诗》：“东市买骏马，西市买鞍鞯。”又：“西市买马鞭，南市买辔头。”
⑧《史记陆贾传》：“宝剑值百金。”古绝句：“何当大刀头。”
⑨《国策》：监门闾里。《大司徒》：五家为比，五比为闾。《遂人》：五家为邻，五邻为里，闾里皆二十五家，乡谓之闾，遂谓之里。二十五家共有巷，巷首有门。陶潜诗：“慷慨送我行。”
⑩《史记穰苴传》：庄贾谢曰：“不佞大夫亲戚送之，故留。”《诗》：“有杕之杜，生子道周。”毛苌曰：“周，曲也。”
(11)《古乐府》：“斑白居上头。”
(12)《韩非子》：“酒酣，灵公起。”《仪礼》：上大夫，庶羞二十品。
(13)《史记季布传》：少年藉其名以行。《通鉴》：王猛谓慕容垂曰：“今当远别，何以赠我？”垂解佩刀赠之。
(14)《世说》：王公含笑看之。《吴越春秋》：阖闾命于国中作金钩，令曰：“能为善钩者赏百金。”有人杀其二子，以血衅金成二钩，献之。王曰：“何以异于众钧乎？”钩师呼二子名：“吴鸿、扈稽，我在此，王不知汝之神也。”声绝于口，两钩俱飞，着父之胸。吴王大惊，赏之百金。《吴都赋》：“吴钩赵棘，纯钩湛卢。”


其二

朝进东门营①，暮上河阳桥②。落日照大旗③，马鸣风萧萧④。平沙列万幕⑤，部伍各见招⑥。中天悬明月⑦令严夜寂寥⑧。悲笳数声动⑨，壮士惨不骄⑩。借问大将谁(11)，恐是霍嫖姚(12)。

（章记在途之事。上六薄暮景事，下六夜中情景。上言军容之整肃，下言军令之森严。【张綖注】将似霍嫖姚，盖武皇开边，而去病勤远，故托言之。《杜臆》：前篇言唾手封侯，何等气魄，至此惨不骄矣，束于军法故也。）

①【钱笺】阮籍诗：“步出上东门。”《寰宇记》：上东门，洛阳东面门也，后又改为东阳门。《通鉴注》：上东门之地，唐为镇。
②【卢注】禄山反范阳，封常清议断河阳桥，则知前此募兵赴军前，必由河阳桥去。《春秋》：天王狩于河阳。郑曰：河阳，洛邑也。《通典》：河阳县，古孟津，后亦曰富平津，跨河有浮桥，即杜预所建。《元和郡县志》：河阳浮桥，驾黄河为之，以船为脚，竹■亘之。《一统志》：河阳桥，在阌乡县西门外河水滨。王粲诗：“朝发邺都桥，暮济白马津。”
③谢惠连诗：“落日隐櫩楹。”《汉书》颜注：“麾，大将之旗。”
④《诗》：“萧萧马鸣。”荆轲歌：“风萧萧兮易水寒。”《杜臆》：《毛诗》萧萧，原非马鸣声，此加一风字，更为爽豁。
⑤范云诗：“平沙断还续。”《汉书注》：幕府者，以军幕为义，军旅无常居止，故以帐幕言之。
⑥《史记李广传》：广行无部伍行阵。赵曰：士卒多则将各有一幕，故一部伍之人，各相招认以居幕也。
⑦梁武帝《边秋诗》：“秋月出中天。”相如《长门赋》：“悬明月以自照兮。”
⑧《楚辞》：“■■兮收潦而水清。”朱子注：“■■与寂寥同。”
⑨《乐书》：胡笳似觱篥而无孔。王融诗：“夜夜闻悲笳。”杜挚《笳赋序》：“笳者，李伯阳入西戎所作也。”
⑩王褒碑文：“壮士志骄，时观投石。”
(11)《汉高帝纪》：王问“魏大将谁也？”《唐书》：禄山入朝，奉封称旨，进骠骑大将军。
(12)《史记》：霍去病善骑射，为剽姚校尉。颜注：“票姚，劲疾之貌。”胡仔曰：《汉书》嫖姚，服虔音飘飖，师古音嫖，频妙切；姚，羊召切。荀悦《汉纪》又作票飖，杜诗每作平声用，盖取服音耳。【朱注】梁萧子显《日出东南隅行》押霄字韵，而云：“汉马三万匹，夫婿仕飘姚。”周庾信《画屏风》诗押飘字韵，末云：“寒衣须及早，将寄霍嫖姚。”则二字作平声用，在公前已然矣。

许彦周曰：诗有力量，如弓之斗力，未挽时，不知其难也。及其挽之，力不极处，分寸不可强，若《出塞》曲云：“落日照大旗，马鸣风萧萧，悲笳数声动，壮士惨不骄。”又《八哀》诗：“汝阳让帝子，眉宇真天人。虬髯似太宗，色映塞外春。”此等力量，不容他人到。


其三

古人重守边①，今人重高勋②。岂知英雄主，出师亘长云③。六合已一家④，四夷且孤军⑤。遂使貔虎士⑥，奋身勇所闻⑦。拔剑击大荒⑧，日收胡马群⑨。誓开玄冥北⑩，持以奉吾君(11)。

（三章，讥边将生事也。各四句转意。当时朝廷好大，以致边将邀功，曰岂知、曰遂使，正见上行下效也。未言辟士奉君，盖逢君之恶，祸及生民矣。《杜臆》：“今人重高勋”，此效尤霍嫖姚者，其奋身贾勇，盖闻主上意旨而起也。）

①《史记》：蒙恬曰：“臣将三十万众以守边。”
②《后汉二十八将论》：“寇、邓之高勋，耿、贾之鸿烈。”
③《左传》：“出师于东门之外。”鲍照《芜城赋》：“崪若断岸，矗似长云。”
④《过秦论》：“以六合为家。”《记》：“圣人耐以天下为一家。”
⑤《汉书》：“春秋有道，守在四夷。”唐太宗《问答》：“昔光武以孤军，当王莽百万之众。”
⑥《书》：“桓桓，如虎如貔。”貔，豹属，出貉国，一名执夷。
⑦《史记》：李陵长思奋不顾身，以殉国家之急。
⑧《叔孙通传》：“群臣拔剑击柱。”《吴都赋》：“出乎大荒之中。”
⑨《安禄山事迹》：禄山包藏祸心，畜单于护真大马习战斗者数万匹，已八九年矣。《汉书》：“胡马不窥于长城。”
⑩《楚辞》：“历玄冥以邪征。”《淮南子》：“北方，水也，其帝颛顼，其佐玄冥。”
(11)《左传》：“我亦能事吾君。”


其四

献凯日继踵①，两蕃静无虞②。渔阳豪侠地③，击鼓吹笙竽④。云帆转辽海⑤，稉稻来东吴⑥。越罗与楚练⑦，照耀舆台躯⑧。主将位益崇⑨，气骄凌上都⑩。边人不敢议(11)，议者死路衢(12)。

（四章，刺将骄欲叛也。在八句一断。当边庭无警，恣意欢娱，滥赏以给军心，而严刑以箝众口，禄山叛逆之势成矣。《杜臆》：“献凯日继踵”承上奉吾君来。气凌上都，明有无君之心，特帝未之知耳。）

①《周礼》：大司乐，王师大捷，则令奏凯乐。刘庭芝诗：“献凯归京师。”《史记范睢传》：“继踵取卿相。”
②【朱注】《旧唐书》：奚与契丹两国，常递为表里，号曰两蕃。据《新书安禄山传》：天宝四载，奚契丹杀公主以叛禄山。八月，禄山绐契丹诸酋，大置酒，毒焉，既酣，悉斩其首，献馘阙下。《通鉴》：十三载，禄山奏击破奚契丹，掳其王李日越。十四载，奏破奚契丹。此所谓静无虞也。《诗》：“无贰无虞。”
③《汉书地理志》：渔阳郡，秦置，属幽州。朱叔元书：奈何以区区渔阳，结怨天子。《前汉万君章传》：“街里各有豪侠。”
④左太冲诗，“北里击钟鼓，南里吹笙竽。”
⑤《广成颂》：“张云帆，施蜺畴。”辽东，南临渤海，故曰辽海。桓温表：“管宁之默辽海。”【朱注】海运，当始于隋大业中。《北史来护儿传》：辽东之役，护儿率楼船指沧海，入自浿水，时护儿从江都进兵，则当出成山大洋，转登莱，向辽海也。唐太宗屡讨高丽，舟师皆出莱州，其餽运当从隋故道。骆宾王《讨武墨檄》云：“海陵红粟，仓储之积靡穷。”盖隋唐时，于扬州置仓，以备海运餽东北边。禄山镇范阳，蕃汉士马，居天下之半，江淮輓输，千里不绝。所云“云帆转辽海”者，自辽西转餽北平也。
⑥左思《蜀都赋》：“稉稻莫莫。”又诗：“志若无东吴。”
⑦《唐书》：越州土贡花文宝花等罗。《左传》：楚使邓廖帅组甲三百，被练三千，以侵吴。注：组甲，漆甲为组文。被练，练袍。沈约诗：“朱光浮楚练。”
⑧又诗：“绿帻文照耀。”《左传》：士臣皂，皂臣舆，舆臣隶，隶臣僚，僚臣仆，仆臣台。
⑨《唐书》：天宝十三载，禄山奏前后立功将士，请超三资告身。于是超授将军五百余人，中郎将三千余人。所谓照曜舆台也。《唐书》：天宝七载，禄山赐铁券，封柳城郡公。九载，进爵东平郡王。所谓主将益崇也。
⑩凌上都，指长安。《西都赋》：“作我上都。”
(11)《禄山事迹》：禄山自归范阳，逆节渐露，使者至，称疾不迎，成备而见之，无复臣礼。或言禄山反者，帝必缚送之，道路相目，无敢言者。
(12)曹植诗：“豺狼当路衢。”《尔雅》：“一达为道路，四达为衢。”

黄生曰：前二章，讽明皇黩武无厌，后二章，讽明皇养虎贻患，皆借征戍之辞以达之。剀切悲痛，深得风人之旨。


其五

我本良家子①，出师亦多门②。将骄益愁思③，身贵不足论。跃马二十年④，恐孤明主恩⑤。坐见幽州骑⑥，长驱河洛昏⑦。中夜间道归⑧，故里但空村⑨。恶名幸脱免⑩，穷老无儿孙(11)。

末章，褒军士之不从逆者。此在六句分截。良家子，则颇知忠义矣，故不图身贵，唯恐负国。至于逃籍而归，妻孥被戮，真能不孤主恩矣。《杜臆》：末章与首章相关，前之冀封侯者，志在立功，此之脱恶名者，志在立节。当时附贼者众，而独有此一人在其间，此纲常所以不坠，公特表而出之，以为万世训。《东坡志林》曰：将校有此一人，而不知其姓名，可恨也。

①《李广传》：“广以良家子从军。”薛道衡诗：“我本良家子。”
②《王莽传》：“自古出师之盛，未尝有也。”
③《左传》：“晋政多门。”《史记》：宋义曰：“战胜而将骄卒惰者败。”秦嘉诗：“愁思难为数。”
④《蔡泽传》：“跃马疾驱，四十三年足矣。”
⑤李陵书：“陵虽孤恩，汉亦负德。”江淹诗：“青紫明主恩。”
⑥陈子昂诗：“坐见秦兵壘。”唐范阳，属幽州。《禄山事迹》：禄山起兵反，马步相兼十万，鼓行而西。
⑦陈琳书：“长驱山河，朝至暮捷。”《唐书》：天室十四载，安禄山陷河北诸郡，十二月陷东京。河南洛阳，即东都之地。《南都赋》：“据彼河洛。”
⑧《蔺相如传》：“使人奉璧间道而驰归。”注：“间，空也，投空隙而行也。”
⑨鲍照诗：“去国还故里。”沈炯诗：“空村余古木。”
⑩《史记商君传论》：“卒受恶名于秦。”《前汉冯参传》：“今被恶名而死。”
(11)《汉书游侠传》：楼护曰：“吕公以故旧穷老，托身于我。”梁人《折杨柳歌》：“阿婆不嫁女，那得儿孙抱。”

张綖曰：《左传》：兵犹火也，不戢自焚。前四章，著明皇黩武不戢，过宠边将，启其骄恣轻上之心，末章，直著禄山之叛，以见明皇自焚之祸也。

又曰：《前出塞》言哥舒翰西征之役，其辞悲。《后出塞》言安禄山北伐之师，其辞乐。悲则犹有苦兵畏乱之思，乐则至于喜乱而佳兵矣。禄山将叛，滥赏士卒，人趋于利，上破国而下覆宗，不祥莫大焉。

钱谦益曰：《前出塞》为征秦陇之兵，赴交河而作。《后出塞》为征东都之兵，赴蓟门而作。朱鹤龄曰：前是哥舒贪功于吐蕃，后是禄山构祸于契丹。刘后村克庄曰：前后《出塞》十四篇，笔力高古，可与《古诗十九首》并传。黄生曰：两蕃虽静，禄山继反，但备陈其事，而讽刺自见，虽不及十九首之婉笃，要皆自成气候，不受去取也。


苏端薛复筵简薛华醉歌

【鹤注】此诗是天宝十五载正月初旬作。是时方讨禄山，故云“恶闻战鼓悲。”若京归已陷，身在城中，不应诗中无一语及之，岂能快意于酒，复简薛华乎。薛华同在座中，此乃醉后记叙席上情事而简之。《杜臆》：古人重名讳，端、复、薛华、李白，诗中直称其名，此今人所无者。【朱注】《旧唐书》：杨绾谥文正，比部郎中苏端持两端。卞圜曰：端，时白衣。《唐科名记》：端，来春始及第，独孤及《燕集诗序》：右金吾仓曹薛华，会某某于署之公堂。薛复，未详。

文章有神交有道①，端复得之名誉早②。爱客满堂尽豪杰③，开筵上日思芳草④。安得健步移远梅⑤，乱插繁花向晴昊。首叙端复筵宴。

上三该主宾，下三点时景。有神有道，言两人契合非偶。

①孔融《荐祢衡表》：“思若有神。”
②《孔丛子》：孔子高，天下之高士也，取友以行，交游以道。《蜀志》：许靖，夙有名誉。
③曹植诗：“公子敬爱客。”《前汉书》：陈孟公，每大饮，宾客满堂。
④《晋书》：车胤，善于赏会，耐安游集之日，辄开筵待之。《书》：“正月上日。”注：“上日，朔日也。”《楚辞》：“何所独无芳草兮。”
⑤乐府《巾舞歌》“健兵哺，谁当吾。”

千里犹残旧冰雪①，百壶且试开怀抱②。垂老恶闻战鼓悲③，急觞为缓忧心捣④。少年努力纵谈笑⑤，看我形容已枯槁③。

次则当筵有感。春带余寒，固当借酒舒怀。生逢世乱，又当藉酒宽忧。少易成老，不如纵酒欢笑。作三层写意。

①残，余也。王粲诗：“冰雪截肌肤。”
②《诗》：“清酒百壶。”《九章》：“怀质抱情，独无匹兮。”此怀抱二字所本。古诗：“临风送怀抱。”
③蔡邕《房桢碑》：“享年垂老。”庾信诗：“雷辕惊战鼓。”
④谢灵运诗：“急觞荡幽默。”《诗》：“我心忧伤，叔焉如捣。”
⑤古乐府：“少年不努力，老大徒伤悲。”《汉书》：赵李诸侍中，皆谈笑大噱。
⑥《屈原传》：“形容枯槁。”

座中薛华善醉歌，歌辞自作风格老①。近来海内为长句，汝与山东李白好②。何刘沈谢力未工③，才兼鲍照愁绝倒④。

此乃臻简薛华。计东曰：长句，谓七言歌行，太白所最擅场者。太白长句，其源出于鲍照，故言何刘沈谢，但能五言，于七言则力有未工，必若鲍照七言乐府，如《行路难》之类，方为绝妙耳。公尝以“俊逸鲍参军”称太白诗，正称其长句也。

①《抱朴子》：“风格端严。”《颜氏家训》：“体度风格，去今实远。”
②山东李白，有辩在后。
③《梁晋》：何逊文章与刘孝绰，并见重于世，世谓之何刘。世祖著编论之云：“诗多而能者沈约，少而能者谢朓、何逊。”《何氏语林》：永明末，盛为文章，吴兴沈休文、陈郡谢玄晖、瑯邪王元长，以气类相推毂。
④《宋书》：鲍照文辞赡逸，尝为古乐府，文甚遒丽。愁绝倒，诗有愁为不及也。《世说》：“卫玠谈道，平子绝倒。”

诸生颇尽新知乐①，万事终伤不自保②。气酣日落西风来，愿吹野水添金杯③。如■之酒常快意④，亦知穷愁安在哉。忽忆雨时秋井塌⑤，古人白骨生青苔⑥，如何不饮令心哀。

末结醉歌之意。新知乐，谓主宾相得。不自保，谓乱离可忧。气酣四句，承新知乐，忽忆三句，承不自保。此处忧乐，与前悲笑相应。远注：白骨青苔，人生不免，亦可以自遣矣。此章前三段，各六句，末段九句收。

①《汉书翟方进传》：努力为诸生学问。《东观汉记》：相者谓班超曰：“祭酒，布衣诸生耳。”《楚辞》：“乐莫乐于新相知。”
②《书》：“万事隳哉。”阮籍诗：“一身不自保。”
③见风吹水动，便想添杯作酒，总是欲多饮以宽怀耳。梁武帝诗：“碧玉捧金杯。”
④《左传》：“有酒如渑。”《前汉栾布传》：“富贵不能快意，非贤也。”
⑤张綖云：井是贵者之墓，犹今言金井也，楚人皆谓楚王坟为井上。塌，倾颓也。
⑥鲍照《挽歌》：“枯髅依青苔。”杜诗格局整严，脉络流贯，不特律体为然，即歌行布置，各有条理。如此篇首提端复，是主，再提薛华，是宾，又拈少年诸生，则兼及一时座客。其云悲笑忧乐，腰尾又互相照应，熟此可悟作法矣。

杨慎曰：此诗本是东山李白，俗本改作山东。乐史序《李白集》云：白客游天下，以声妓自随，效谢安石风流，自号东山，时人遂以东山李白称之。子美诗句，正因其自号而称之耳。流俗不知而妄改，近世作《一统志》，遂以李白入山东人物，而反引杜诗为证，儿子郢书燕说矣。

钱谦益曰：按《旧书》：白，山东人，父为任城尉，因家焉。钱易《南部新书》亦同。元徽之作《杜工部墓志》亦云：山东人李白。盖白隐于徂徕，时人皆以山东人称之，故杜诗亦曰山东李白。曾巩以旧史为误，非也。近时杨慎，据李阳冰、魏颢序，欲以为东山李白。阳冰云：歌咏之际，屡称东山，颢云：迹类谢康乐，世号为李东山，此亦偶然题目，岂可援据为称谓乎？杨好奇曲说，不足取也。

李东阳《麓堂诗话》：唐士大夫，举世为诗，而传者可数，其不能者弗论，虽能者亦未必尽传，高适、严武、韦迢、郭受之诗，附诸杜集皆有可观。子美所称与，殆非溢美。惟高诗在选者，略见于世，余则来之见也。至苏薛乃谓其文章有神，薛华与李白并称，而无一字可传，岂非有幸不幸耶？


晦日寻崔戢李封

【卢注】此诗诸家编入乾元元年春，公方在谏垣，此时两京复，禄山亡，诗中不得作长鲸吞、地轴翻等语，范氏编至德二载春，此时身陷贼中，岂能为令节之饮？且朝官降贼，岂得以公侯目之？断是天宝十五载，与《苏端薛复筵》为一时作。是年正月，禄山遣其将寇潼关。【鹤注】唐以正月晦日为令节，至德宗贞元五年正月，敕自今以后以二月一日为中和节，代晦日。

朝光入瓮牖①，尸寝惊敝裘②。起行视天宇③，春气渐和柔④。兴来不暇懒，今晨梳我头⑤。出门无所待⑥，徒步觉自由⑦。

（首叙晦日出游。）

①何逊诗：“窗户映朝光。”《记儒行》：“荜门圭窦，蓬户瓮牖。”
②尸寝，反用《论语》“寝不尸”。惊敝裘，朝光入而惊起也。
③陶潜诗：“昭昭天宇阔。”
④阮籍诗：“春气感我心。”王羲之《兰亭集诗》：“欣兹莫春，和气载柔。”
⑤嵇康书：“性复疏懒，头面常一月十五日不洗。”【远注】兴来二句反用此语。庾信诗：“梳头百遍撩。”
⑥陆机诗：“出门无通路。”梦弼曰：无所待，谓不待车从也。”
⑦《淮南子》：“布衣徒步之人。”《焦仲卿诗》：“汝岂得自由。”

杖藜复恣意①，免值公与侯。晚定崔李交②，会心真罕俦③。每过得酒倾，二宅可淹留。喜结仁里欢④，况因令节求⑤。

此往寻崔李二家。公侯皆非知己，故有免值之叹。

①《庄子》：“原宪华冠而縰履，杖藜而应门。”魏文帝乐府：“何不恣意遨游，从君所喜。”
②《易传》：“定其交而后求。”
③《世说》：简文谓左右曰：“会心处不必在远。”
④《思玄赋》：“匪仁里其焉宅。”
⑤令节求，因晦日而邀留也。

李生园欲荒，旧竹颇修修①。引客看扫除②。随时成献酬③。崔侯初筵色④，已畏空樽愁⑤。未知天下士⑥，至性有此不⑦？

此见两人好客之谊。

①庾信诗：“旧竹侵行径。”汉古诗：“树木何修修。”
②《后汉陈蕃传》：同郡薛勤曰：“何不洒扫以待宾客？”
③《诗》：“献酬交错。”
④又：“宾之初筵。”
⑤张璠《汉记》：孔融拜大中大夫，每叹曰：“坐上客常满，樽中酒不空，吾无忧矣。”
⑥《史记》：新垣衍谓鲁仲连曰：“今日知先生为天下之士也。”
⑦嵇康书：“阮嗣宗至性过人。”崔本为客，却畏酒空，略形迹而见真性矣。

草芽既青出①，蜂声亦暖游②。思见农器陈③，何当甲兵休④？上古葛天民⑤，不贻黄屋忧⑥。至今阮籍等，熟醉为身谋⑦。

此对春而慨时事。【朱注】上古之世，黄屋无忧。今何时乎？而阮籍之流，止沉饮以谋身。叹己与崔李辈，无能为天子分忧也。

①沈约诗：“塞草发青芽。”
②《杜臆》：蜂以暖游，带声字更趣。
③《家语》：铸剑戟以为农器。
④《国策》：张仪说楚曰：“秦下甲兵据宜阳。”
⑤《帝王世纪》：大庭氏至葛天氏，皆号炎帝。陶潜《五柳先生传》：“葛天氏之民与？”
⑥《汉书》李斐音义：“黄屋，车上盖，天子之仪，以黄缯为里。”黄希曰：汉制，副车黄屋作左纛，亦如金根之制，行则从后。
⑦《阮籍传》：“籍本有济世志，属魏晋之际，天下多故，名士少有全者，籍由是不与世事，遂酣饮为常。钟会数以时事问之，欲因其可否而致罪，以酣醉获免。”虞世南诗：“非是为身谋。”

威风高其翔①，长鲸吞九州②。地轴为之翻③，百川皆乱流④。当歌欲一放⑤，泪下恐莫收。浊醪有妙理⑥，庶用慰沉浮⑦。

此伤乱而借酒遣忧也。威凤高翔，以致长鲸吞噬，盖贤人去而盗贼炽，如张九龄之罢相是也。地翻川乱，应上甲兵。浊醪用慰，应上熟醉。《杜臆》：末段纡回吞吐，有无穷之悲。此章五段，段各八句。

①《汉孝景纪》：“南郡获白虎威风为宝。”晋灼曰：“凤之有威仪者也。”
②梁湘东王书：“淮海长鲸，虽云授首；襄阳短狐，未全革面。”
③《海赋》：“又似地轴挺拔而争回。”
④《诗》：“百川沸腾。”
⑤曹操诗：“对酒当歌。”
⑥嵇康书：“浊醪一杯。”江淹诗：“精灵归妙理。”
⑦《游侠传》：“放意自恣，浮沉俗间。”



白水崔少府十九翁高斋三十韵

【鹤注】天宝十五载夏，公自奉先来依舅氏崔十九，故首曰：“客从南县来”、“况当朱炎赫。”【钱笺。】“《元和郡县志》：白水，汉衙县地，春秋秦晋战于彭衙是也。后魏置白水郡，南临白水，因以为名，唐属同州。

客从南县来①，浩荡无与适②。旅食白日长，况当朱炎赫③。

（首叙来踪，兼记时候。《杜臆》：公方避乱，故有浩旅食之语。）

①古诗：“客从远方来。”【钱笺】《寰宇记》：蒲城县，本汉重泉县地。后魏分白水县置南白水县，以在白水之南为名，废帝三年改为蒲城。开元中，改为奉先。公从奉先来，循其旧名，故曰南。黄希曰：白水在同州西北一百二十里，同州又在京兆东北二百五十里。
②谢朓诗：“浩荡别亲知。”
③梁元帝《纂要》：“夏曰朱夏、炎夏。”

高斋坐林杪①，信宿游衍阒②。清晨陪跻攀③，做睨俯峭壁④。崇冈相枕带⑤，旷野回咫尺⑥。始知贤主人⑦，赠此遣愁寂。

（此叙高斋远景。时公寄寓高斋，故得朝夕览胜，曰赠此遣愁，喜托居也。）

①魏收诗：“泻溜高斋响，添池曲岸平。”
②《诗》：“于汝信宿。”《左传》：“再宿曰信。”《诗》：“及尔游衍。”《易》：“阒其无人。”
③宗炳诗：“清晨陟阻崖。”
④《江赋》：“冯夷倚浪以傲睨。”《水经注》：“险峭壁立。”陈后主诗：“峭壁耸春风。”
⑤傅亮诗：“总旆崇冈。”《北史》：韦敻所居之宅，枕带林泉。
⑥古歌：“率彼旷野。”徐干诗：“虽路在咫尺。”
⑦古辞：“赖得贤主人，览取为吾组。”

危阶根青冥，曾冰生浙沥①。上有无心云②，下有欲落石③。泉声闻复息④，动静随所激。乌呼藏其身，有似惧弹射⑤。

此摹高斋近景。上四记所见，下四记所闻。青冥，言树色。层冰，比树阴。泉声写得幽细，乌呼说得惨凄。

①《云赋》：“霰淅沥而先集。”
②《归去来辞》：“云无心以出岫。”
③张载《叙行赋》：“岌..隗其欲落。”《水经注》：吴山，崩峦倾仄，山顶相捍，望之恒有落势。
④宋之问诗：“石上泉声带雨秋。”
⑤《汉宣帝纪》：“毋得春夏摘巢探卵，弹射飞鸟。”

吏隐适情性①，兹焉其窟宅②。白水见舅氏③，诸翁乃仙伯④。杖藜长松下⑤，作尉穷谷僻⑥。为我炊雕胡⑦，逍遥展良觌⑧。

（此述舅氏款待之情。崔翁作尉，诸舅在焉，避乱相逢，故喜良觌。）

①《汝南先贤传》：郑钦吏隐于蚁陂之阳。沈约诗：“情性犹未充。”
②天台赋：“灵仙之所窟宅。”
③洙曰：《左传》：晋文公谓子犯曰：“所不与舅氏同心者，有如白水。”此借用其语。
④《集仙传大茅君传》：有紫阳左公，太极仙伯。又：神仙王知远谓弟子曰：“吾渐游洞府，仙曹除吾为少室仙伯。”【朱注】梅福为南昌尉，人传以为仙，崔是白水尉，故以仙伯称之。
⑤杖藜，注见前。宗炳诗：“长松列竦肃。”
⑥《左传》：“深山穷谷，固阴冱寒。”
⑦宋玉《风赋》：“主人之女，为臣炊雕胡之饭。”
⑧《晋书》：袁粲独步园林，杖策逍遥。谢灵运诗：“引领冀良觌。”

坐久风颇怒①，晚来山更碧。相对十丈蛟，歘翻盘涡坼②。何得空里雷③，殷殷寻地脉④。烟氛霭崷崒，魍魉森惨戚⑤。昆仑崆峒巅⑥，回首如不隔⑦。

（此述山中变幻之状。风狂永激，故蛟坼盘涡。雷动烟迷，故魍魉惨戚。《杜臆》：谓写景而兼影时事，语含比赋，是也。云峰矗峙，如昆仑崆峒，回首恍见焉。）

①《庄子》：“万窍怒号。”
②《海赋》：“盘涡谷转。”
③《诗》：“殷其雷。”《长门赋》：“雷隐隐而响起。”
④《华山志》：岳东北有云台峰，其山两峰峥嵘，四面悬绝，上冠景云，下通地脉，巍然独秀。
⑤《左传》：“魑魅魍魉。”注：“魍魉，川泽之神也。”《淮南子》：“状如三岁小儿，赤黑色，赤目，长耳，美发。”
⑥【朱注】昆仑崆峒，在白水西北。
⑦相如《封禅文》：“回首面内。”

前轩颓反照①，巉绝华岳赤②。兵气涨林峦③，川光杂锋镝④。知是相公军⑤，铁乌云雾积⑥。玉觞淡无味⑦，胡羯岂强敌⑧。长歌激屋梁⑨，泪下流衽席⑩。

（此望华山而慨时事。华岳屯兵，哥舒守关也。玉觞无味，天子旰食也。但专阃有人，则禄山不足敌矣。又恐胜负难测，故有泪下衽席之语。）

①陶潜诗：“拥褐曝前轩。”《尔雅》：“落光反照于东，谓之反景。”
②丘迟诗：“诡怪石异象，巉绝峰殊状。”【朱注】华岳在白水东南，故见于前轩。
③江总诗：“长城兵气寒。”《北山移文》：“望林峦而有失。”【朱注】时哥舒翰统兵二十万守潼关，潼关属华州，与白水近，故见兵气之盛如此。
④陆机《五等诸侯论》：“锋镝流于绛阙。”
⑤谢灵运诗：“相公实勤王。”顾炎武曰：前代拜相者必封公，故称之曰相公，若封王则称相王。魏王粲《从军行》：“相公征关右，赫怒震天威。”《羽獵赋》：“相公乃乘轻轩，驾四骆。”相公二字似始见此。《唐书》：禄山反，以哥舒翰为太子先锋、兵马元帅。明年正月，进位尚书左仆射、同中书门下平章事。
⑥陆机论：“义兵云合。”又《辩亡论》：“熊罴之士雾集。”
⑦黄香《天子颂》：“献万年之玉觞。”傅毅《舞赋》：“溢金罍而列玉觞。”《内景经》：“淡然无味天人粮。”
⑧后梁主祚令：“胡羯氏羌，咸怀窃玺。”《唐书》：颜杲卿骂禄山曰：“汝本营州牧羊羯奴。”《贾谊传》：“与强敌为邻。”
⑨苏武诗：“长歌正激烈。”《列子》：韩娥过雍门，鬻歌假食，既去而余音绕梁。宋玉《神女赋》：“日朝出，照屋梁。”
⑩谢朓笺：“如其簪履或存，衽席无恙。”注：“衽席，单席也。”

人生半哀乐①，天地有顺逆②。慨彼万国夫，休明备征狄③。猛将纷填委④，庙谋蓄长策⑤。东郊何时开⑥，带甲且未释⑦。

（此冀将相协谋以靖乱。向日丁夫，备以征伐，今逆贼犯关，宿将犹可御寇，然必庙谋得宜，始能恢复东京。曰填委，见当兼倚李、郭。曰长策，惟恐国忠失计也。）

①孔稚珪歌：“人只分，哀乐半。”
②《国策》：张仪说秦，以逆攻顺者亡。《后汉书》：窦融上书，犹知利害之际，顺逆之分。
③《左传》：王孙满曰：“德之休明。”《孟子》：南面而征北狄怨。
④李陵书：“猛将如云，谋臣如雨。”刘桢诗：“职事相填委。”
⑤《后汉光武赞》：“明明庙谋，纠纠雄断。”《过秦论》：始皇振长策而御宇内。《汉书注》：长策，以乘马为喻也。策，所以挝马。郭钦《徙戎疏》：“先王荒服之制，万世之长策也。”
⑥《书序》：“淮夷、徐戎并兴，东郊不开。”
⑦《战国策》：“带甲百万。”

欲告清宴罢①，难拒幽明迫②。三叹酒食傍③，何由似平昔？

（末结少府席上，有仓卒彷徨之意。瞑色向幽，故清宴告罢。不曰昼夜而曰幽明，亦愁惨中语。宴终三叹，饮不尽兴也。此章起结各四句，中间八句者四段，十句者两段。）

①陈子昂诗：“清宴奉良筹。”
②鲍照诗；“一为天地别，岂直限幽明。”
③《左传》：魏子曰：“惟食忘忧，吾子置食之间，三叹何也？”

卢元昌曰：高斋旅食时，哥舒正守潼关，李、郭皆请固关而守，国忠恐翰图己，促之出战。将相不和，潼关危矣。诗云：“知是相公军，铁马云雾积。”谓守关犹足恃也。“猛将纷填委，庙谋畜长策。”谓当将相协和也。“东郊何时开，带甲且未释。”谓宜枕戈衽甲，勿懈于防也。终曰：“三叹酒食傍，何由似平昔？”知閫任不专，庙谋失策，潼关必溃也。


三川观水涨二十韵

【黄鹤注】公天宝十五载夏，自奉先之同州白水，赋《高斋》诗，已是五月。又自白水之鄜州，道出华原，乃赴灵武所经也。同州在华原东百八十里，华原北至坊州百八十里，坊北至鄜百四十五里。岂非公自白水西北至华原，又自华原北至坊，复自坊北至鄜乎？是年史不书大水，而诗言水患为甚，可以补史之阙。《旧唐书》：三川县，属鄜州，以华池水、黑水及洛水三川同会得名也。《元和郡县志》：三川县，本汉狄道县地，开皇三年，属鄜州。

我经华原来①，不复见平陆②。北上惟土山③。连天走穷谷④。火云出无时⑤，飞电常在目⑥。

（首叙山行景事，此水涨之由。连天，连日也。）

①《长安志》：华原县，本汉祋祤县地，隋开皇六年，改泥阳为华原县。贞观十七年，属雍州。大足元年，隶京兆府。
②卢湛诗：“平陆涨长流。”
③《元和郡县志》：“土门山，在华原县东南四里。
④钟繇表：“深山穷谷。”
⑤卢思道《纳凉赋》：“火云赫而四举。”
⑥何逊诗：“密云穷浦暗，飞电远洲明。”宋之问诗：“故园长在目。”

自多穷岫雨①，行潦相豗蹙②。蓊■川气黄③，群流会空曲④。清晨望高浪⑤，忽谓阴崖踣⑥。恐泥窜蛟龙⑦，登危聚麋鹿⑧。枯查卷拔树⑨，礧磈共充塞⑩。声吹鬼神下(11)，势阅人代速(12)。不有万穴归(13)，何以尊四渎(14)。

（此记山水之涨。水流山内，故川气带黄。浪浸山根，故阴崖如踣。蛟龙恐泥、麋鹿登高，畏水故也。枯槎浮水，与拔树俱卷。礧磈沙石，忽填塞水口，极言其簸荡也。水声冲激，如泣鬼神，水势变迁，忽移人世，惟有奔归四渎，可以一泄下流耳。二句起下。）

①《魏都赋》：“穷岫泄云。”鲍照诗：“穷岫閟长灵。”
②《左传》：“潢污行潦之水。”豗，水相击。蹙，水相迫。
③蓊■，水气蓊郁而■匝也，《海赋》：“磊匒■而相豗。”注云：“匒■，重叠也。”潘岳诗：“川气冒山岭，惊湍激岩阿。”
④《抱朴子》：“南溟浩瀁，实须群流之赴。”《陶弘景传》：句容之句曲，山中周回一百五十里，空曲寥旷。
⑤郭璞诗：“高浪驾蓬莱。”
⑥《西征赋》：“眺华岳之阴崖。”
⑦【朱注】《广韵》：泥，滞也，陷也。《论语》：“致远恐泥。”此借用其字。
⑧《江赋》：“狐玃登危而雍容。”
⑨梦弼曰：查与槎同，水中浮木。庾信诗：“卧树拥槎来。”魏文帝《怨歌行》：“拔树偃秋稼，天威不可干。”
⑩何逊诗：“磈礧冲波白。”礧磈，沙石也。《汉书刘宠传》：“充塞道路。”
(11)《庄子》：“白波若山，海水震荡，声侔鬼神，燀赫千里。”
(12)梁武帝诏：“人代徂迁。”陆机《叹逝赋》：“人阅人而为世。”
(13)《海赋》：“江河既道，万穴俱流。”
(14)《封禅书》：四渎者，江河淮济也。

及观泉源涨①，反惧江海覆②。漂沙圻岸去③，漱壑松柏秃④。乘陵破山门⑤，回斡裂地轴⑥。交洛赴洪河⑦，及关岂信宿⑧。应沉数州没⑨，如听万室哭⑩。秽浊殊未清(11)，风涛怒犹蓄(12)。何时通舟车(13)？阴气不黪黩(14)。

（此记川水之涨。江海覆，有似倒流也。漂沙，言其突冲。漱壑，言其横撼。破山，言其高涌。裂地，言其深入。赴河及关，言其势急。数州沉没，言其害大。秽浊四句，忧水涨未平，亦以起下。）

①《水经注》：“泉源沸涌，浩气云浮。”
②应璩诗：“汪海倘不逆。”
③《海赋》：“漂沙礜石。”谢灵运诗：“圻岸屡崩奔。”《玉篇》：“圻与垠同，岸也，界也。”《水经注》：垠岸重沙。
④《江赋》：“漱壑生浦。”欧阳建诗：“松柏隆冬瘁。”
⑤《风赋》：“乘凌高城。”朱云：山门，即土门山。
⑥谢惠连诗：“倾河易回斡。”《淮南子》：地有三千六百轴，名山大川，孔穴相连。《海赋》：“似地轴挺拔而争回。”
⑦《旧唐书》：洛交县，属鄜州洛水之交，故名。《寰宇记》：洛交水在县南一里。潘岳诗：“登城望洪河。”洪河，黄河也。
⑧【朱注】及关，谓潼关也。关在华山之东。杜氏《通典》：潼关本名冲关，言河流所冲也。刘峻诗：“空轸及关叹。”《诗》：“于汝信宿。”
⑨【朱注】洛水发源鄜州白於山，合漆沮水，至同州朝邑县入河，其势最大而疾，故有数州沉没之惧焉。
⑩《邹阳传》：“万室不相救。”
(11)蔡邕《琴歌》：“涤秽浊兮存正灵。”荀悦《赦论》：“荡涤秽流。”
(12)颜延之诗：“春江壮风涛。”《江赋》：“乃鼓怒而作涛。”
(13)陶潜诗：“舟车靡从。”
(14)蔡琰《悲愤诗》：“阴气凝兮雪夏零。”陆机《高祖功臣赞》：“芒芒宇宙，上..下黩。”郑曰：“黪黩，垢黑也。”

浮生有荡汩①，吾道正羁束②。人寰难容身③，石壁滑侧足④。云雷屯不已⑤，艰险路更跼⑥。

（此伤避乱而遭水患也。荡汩承上。羁束难容，后逼兵戈，侧足路艰，前沮水涝也。）

①《庄子》：“其生也若浮。”《南都赋》：“漻泪淢汩。”《上林赋》：“..弗宓汩。”注皆音聿。《北征》诗作荡潏，义可通用。
②《楚辞》：“邅吾道兮洞庭。”魏彦深《鹰赋》：“运横罗以羁束。”
③鲍照《舞鹤赋》：“归人寰之喧卑。”《淮南子》：“圣人不遇其世，仅足以容身。”
④江淹诗：“洞林带晨霞，石壁映初晰。”《东观汉纪》：马援曰：“隗嚣侧足无新立。”
⑤《易》：“云雷屯，君子以经纶。”
⑥颜延之诗：“首路跼险艰。”魏征诗：“岂不惮艰险。”《诗》：“不敢不跼。”

普天无川梁①，欲济愿水缩②。因悲中林士③，未脱众鱼腹④。举头向苍天⑤，安得骑鸿鹄⑥？

（未复有举世沦胥之慨。流离奔走中，欲济无由，因叹林居之士，不免为鱼，此即饥溺一体之心也。前《赴奉先》诗云：“默思失业徒，因念远戍卒。”亦是此意。此章前后三段各六句，中间二段各十四句。）

①《诗》：“普天之下。”鲍照诗：“川梁日以广。”
②曹植诗：“欲济河无梁。”《后魏书》：尔朱兆袭京邑，人梦河神为缩水脉，及兆至，有行人言水浅处导焉。遂策马涉渡，直叩宫门。梁简文《筝赋》：“望交河之水缩。”
③王康琚诗：“今虽盛明世，能无中林士。”
④《诗》：“众维鱼矣。”《太玄赋》：“屈子慕清，葬鱼腹兮。”
⑤蔡琰曲：“举头仰望兮空云烟。”《诗》：“悠悠苍天。”
⑥陆机诗：“思驾归鸿羽。”

卢元昌曰：时禄山作乱，神州有板荡之象。篇中云“声吹鬼神下”，阴长阳消也。“势阅人代速”，世事沧桑也。“何以尊四渎”，无复朝宗也。“反惧江海覆”，中原陆沉也。云雷屯不已”，建侯不宁也。“普天无川梁”，拯挽无人也。语意显然。

王嗣奭曰：此诗之佳，在摹写刻深，如声吹势阅二句，无人能道，然终与唐人分道而驰。比之画马，他人皆画肉，而公则画骨，此其超出唐人者，肉易识，骨不易识也。


月夜

【鹤注】天宝十五载八月，公自鄜州赴行在，为贼所得，时身在长安，家在鄜州，故作此诗。

今夜鄜州月①，闺中只独看②。遥怜小儿女③，未解忆长安。香雾云鬟湿④，清辉玉臂寒⑤，何时倚虚幌⑥，双照泪痕干⑦？

（公对月而怀室人也。前说今夜月，为独看写意。未说来时月，以双照慰心。《杜臆》：公本思家，偏想家人思已，已进一层。至念及儿女不能思，又进一层。鬟湿臂寒，看月之久也，月愈好而苦愈增，语丽情悲。末又想到聚首时，对月舒愁之状，词旨婉切，见此老钟情之至。）

①《唐书》：鄜州交洛郡，属关内道。
②《楚辞》：“闺中既以邃远兮。”
③鲍照诗：“儿女皆婴孩。”
④杨慎谓：雨未尝有香，而无微之诗云：“雨香云淡觉微和。”云未尝有香，而卢象诗云：“云气香流水。”今按：雾本无香，香从鬟中膏沐生耳。如薛能诗“和花香雪九重城”，则以香雪借形柳花也。梁章隐《咏素馨花》诗：“细花穿弱缕，盘向绿云鬟。”
⑤阮籍诗：“明月耀清晖。”
⑥江淹诗：“炼药照虚幌。”幌，帷也。
⑦隋宫诗：“泪痕犹尚在。”

刘后村《诗话》：故人陈伯霆读《北征》诗，戏云：子美善谑，如“粉黛忽解包”、“狼籍画眉阔”，虽妻女亦不恕。余云：公知其一耳。如《月夜》诗云：“香雾云鬟湿，清辉玉臂寒。”则闺中之发肤，云浓玉洁可见。又云：“何时倚虚幌，双照泪痕干。”其笃于伉俪如此。


哀王孙

按：明皇西狩，在天宝十五载六月十二日。肃宗即位，改元至德，在七月甲子。是月丁卯，禄山使人杀霍国长公主及王妃驸马等。己巳，又杀王孙及郡县主二十余人。诗云“已经百日窜荆棘”，盖在九月间也。诗必此时所作。《史记淮阴侯传》：漂母曰：“吾哀王孙而进食。”《旧唐书》：十五载六月九日，潼关不守。十二日凌晨，上自延秋门出。亲王妃主王孙以下，多从之不及。《唐鉴》：杨国忠首倡幸蜀之策，帝然之。甲午既夕，命陈玄礼整比六军，选厩马九百余，外人皆莫知也。乙未黎明，帝独与贵妃姊妹、王子妃主皇孙、杨国忠、韦见素、陈玄礼及亲近宦官宫人，出延秋门。妃主王孙之在外者，皆委之而去。《通鉴》：是日百官犹有入朝者，至宫门犹闻漏声，三卫立仗俨然。门既启，则宫人乱出，中外扰攘，王公士民，四出逃窜。

长安城头头白乌①，夜飞延秋门上呼②。又向人家啄大屋③，屋底达官走避胡④。

（此见王孙颠沛而作也。首段忆祸乱之征。赵曰：头白乌，不祥之物，初号门上，故明皇出延秋门。又啄大屋，故朝官一时逃散。）

①班固诗：“就逮长安城。”《汉五行志》：成帝时，童谣曰：“城上乌，尾毕通。”《通俗文》：白头乌，谓之鶷■。杨慎曰：《三国典略》：侯景篡位，令饰朱雀门，其日有白头乌万计，集于门楼。童谣曰：“白头乌，拂朱雀，还与吴。”此盖用其事，以侯景比禄山也。
②《雍录》：玄宗幸蜀，自苑西门出。在唐为苑之延秋门，在汉为都城直门也。既出，即由便桥渡渭，自咸阳望马嵬而西。
③《汉高帝纪》：道路人家。《史记孟轲传》：高门大屋，尊宠之。
④《记》：“公之丧，诸达官之长杖。”注：受命于君者，名达于上，谓之达官。

金鞭折断九马死①，骨肉不得同驰驱②。腰下宝玦青珊瑚③，可怜王孙泣路隅④。问之不肯道姓名⑤，但道困苦乞为奴⑥。已经百日窜荆棘⑦，身上无有完肌肤⑧。高帝子孙尽隆準⑨，龙种自与常人殊⑩。豺狼在邑龙在野(11)，王孙善保千金躯(12)。

（次段叙事，记当时避乱匿身之迹。金鞭四句，言上皇急于出奔，致委王孙而去。问之四句，备写痛苦之词，并狼狈之状。高帝四句，恐其相貌特殊，而为贼所得，曰慎保躯，危之也。）

①沈炯诗：“陈王装瑙勒，晋后铸金鞭。”又诗：“来道跃金鞭。”《西京杂记》：文帝自代来，有良马九匹，曰浮云、曰赤电、曰绝群、曰逸骠、曰紫燕骝、曰绿螭骢、曰龙子、曰驎驹、曰绝尘，号为九逸。
②《伍子胥传》：“疏骨肉之亲。”《诗》：“载驰载驱。”
③《汉书陈平传》：船人疑其亡将，腰下当有宝器金玉。《西京杂记》：飞燕女弟昭仪，遗飞燕珊瑚玦、玛瑙..。
④阮籍诗：“杨朱泣路歧。”张衡《西京赋》：“尸僵路隅。”
⑤《东观汉记》：第五伦变易姓名。
⑥《史记李斯传》：困苦之地。于令升《晋纪论》：刘渊、王弥之乱，将相侯王，交头受戮，乞为奴仆而犹不获。《南史》：宜城王遣典签柯令孙杀建安王子真，子真走入床下，叩头乞为奴，不许而死。
⑦《左传》：“被苫盖，蒙荆棘。”
⑧司马迁书：“其次毁肌肤，断支体受辱。”
⑨《汉高祖记》：“帝隆準龙颜。”李斐曰：“準，鼻也。”文颖曰：“高帝感龙而生，故其颜貌似龙颜，长颈高鼻。”《后汉书》：光武皇帝，高祖九世之孙也，隆準日角。
⑩《汉书外戚传》：高帝召幸，薄姬曰：“昨梦苍龙据吾胸。”帝曰：“贵征也，遂为汝成之。”生文帝。《隋书》：房陵王勇生子俨，云走兴女昭训所生也。文帝闻之曰：“此乃皇太孙，何乃生不得地。”定兴奏曰：“天上龙种，所以因云而出。”《史记扁鹊传》：长桑君亦知扁鹊非常人也。
(11)《后汉张纲传》：“豺狼当道，安问狐狸。”《易》：“龙战于野。”《光武纪》：“四七之际龙斗野。”又谶曰：“四炎云集龙斗野。”豺狼指禄山，龙指玄宗。
(12)陶潜诗：“客养千金躯。”

不敢长语临交衢①，且为王孙立斯须②。昨夜东风吹血腥③，东来橐驼满旧都④。朔方健儿好身手⑤，昔何勇锐今何愚⑥。窃闻天子已传位⑦，圣德北服南单于⑧。花门剺面请雪耻⑨，慎勿出口他人狙⑩。哉王孙慎勿疏，五陵佳气无时无(11)。

（末段叙言，陈国家乱极将治之机。且立斯须，欲屏迹而密语也。昨夜四句，禄山猖獗，而恨哥舒之失计。窃闻四句，太子龙兴，而喜回纥之助。末二，又反覆以致其丁宁，曰慎勿疏，戒之也。此章四句起，下两段各十二句，一头两脚，局法整严。）

①嵇康诗：“杨氏叹交衢。”注：交衢谓路相交错，要冲之所。
②李陵诗：“长当从此别，且复立斯须。”
③鲍照诗：“昨夜宿南陵。”《尔雅》：“东风曰谷风。”《山海经》：禹杀相柳，其血腥不可以树五谷。
④《史思明传》：禄山陷两京，以橐驼运御府珍宝于范阳，不知纪极。颜师古曰：橐，言能负囊橐而驮物也。《史记》：其奇畜则橐驼。长安时为禄山所陷，故曰旧都。班彪《北征赋》：“纷吾去此旧都。”
⑤时哥舒翰将河陇朔方兵及蕃兵共二十万拒贼，败绩于潼关。《唐六典》：开元二十五年，敕天下诸军，置兵防健儿于诸色征行人内。《唐书》：天宝十四载，京师召募十万，号天武健儿。《颜氏家训》：“顷世乱离，衣冠之士，虽无身手，或聚徒众，违弃素业，徼幸成功。”
⑥《六韬》：“将不勇，则三军不锐。”《陌上桑》：“使君一何愚。”
⑦传位肃宗，即位灵武也。
⑧【卢注】明皇临行，谕太子曰：“西北诸胡，我抚之素厚，汝必得其用。”所谓圣德北服单于也。《光武纪》：匈奴薁鞬日逐王比自立为南单于。建武二十五年，南单于遣使诣阙贡献，奉藩称臣。《后汉李固传》：“四海欣然，归服圣德。”《剧秦美新论》：“北怀单于，广德也。”
⑨《唐书》：甘州有花门山堡，东北千里，至回鹘衙帐。剺面，谓披其面皮，示诚捆也。《后汉书》：耿秉卒，匈奴举国号哭，或至梨面流血。梨，即剺割也。《旧唐书》：肃宗即位九月，南幸彭原，遣使与回纥和亲。二载二月，其首领入朝。回纥姓叶罗葛氏。乐毅书：“先王报怨雪耻。”
⑩《苏秦传》：“愿君慎勿出于口。”《史记留侯传》：秦皇东游，良与客狙。《索隐》：“狙，伺伏也。狙之伺物，必伏而候之。”
(11)《西部赋》：“北眺五陵。”洙曰：汉高帝葬长陵，惠帝葬安陵，景帝葬阳陵，武帝葬茂陵，昭帝葬平陵，谓之五陵。【唐注】此借汉以比唐也。《唐纪》：高祖葬献陵，太宗葬昭陵，高宗葬乾陵，中宗葬定陵，睿宗葬桥陵，是为五陵。佳气，言有兴隆之象。《光武纪》：苏伯阿为王莽使，至南阳，遥望春陵郭，唶曰：“气佳哉，郁郁葱葱然。”

钱谦益曰：至德元载九月，孙孝哲害霍国长公主、永王妃及驸马杨驲等八十人，害皇孙二十余人，并刳其心，以祭安庆宗。王侯将相扈从入蜀者，子孙兄弟，虽在婴孩之中，皆不免于刑戮。当时降逆之臣，必有为贼耳目，搜捕皇孙妃主以献者，故曰“王孙善保千金躯”，又曰“哀哉皇孙慎勿疏”，危之，复戒之也。宋靖康之难，群臣为金人搜索赵氏，遂无遗种。此诗如出一辙。明皇平韦后之难，身致太平，开元之际，几于贞观盛时，及天宝末，不唯生民涂炭，而妻子亦且不免。读《江头》、《王孙》二诗，至今犹惨然在目，孟子云：“苟能充之，足以保四海；不能充之，不足以保妻子。”即一人之身，而治乱兴亡之故昭然矣。


悲陈陶

《唐书》：至德元载十月，房琯自请讨贼，分军为三：杨希文将南军，自宜寿入；刘哲将中军，自武功入；李光进将北军，自奉天入；琯自将中军，为前锋。辛丑，中军北军遇贼于陈涛斜，接战，败绩。癸卯，琯自以南军战，又败。《通鉴注》：陈陶斜在咸阳县东。斜者山泽之名，故又曰陈陶泽。

孟冬十郡良家子①，血作陈陶泽中野旷天清无战声②，四万义军同日死③。群胡归来雪洗箭④，仍唱夷歌饮都市⑤。都人回面向北啼⑥，日夜更望官军至⑦。

（一云前后官军苦如此。陈涛，伤主帅之轻敌也。贼势方张，而驱民猝斗，致四万义军，没于一战，所谓将不知兵，以卒与敌也。幸而唐德在人，倾都系望，此国祚终赖之以恢复欤。曰野无战声，见不战而自溃也。）

①《汉书赵充国传》：六郡良家子，选给羽林期门。
②谢灵运诗：“野旷沙岸静。”皇娥歌：“天清地旷浩茫茫。”《国语》：夜闻战鼓之声。”
③《晋书桓玄传》：“义军乘风纵火，尽锐争先。”同日死，乃十月二十一日辛丑也。《唐书》：时琯效古法用车战，贼顺风纵火焚之，人畜大乱，官军死伤者四万余人。刘琨表：“群胡数万，周匝四山。”
④雪洗，雪拭也。赵注谓洗箭上之血。《杜臆》谓用血水以洗箭，不如依旧本作雪洗箭，语较平顺。
⑤《蜀都赋》：“夷歌成章。”桓谭《新论》：“布之都市。”
⑥《西都赋》：“都人士女。”《邹阳传》：“回面污行，以事谄谀之人。”大茅君书：“一切向北。”《通鉴》：禄山闻向日百姓乘乱，多盗库物，既得长安，命大索三日，并其私财尽掠之。民间骚然，益思唐室。相传太子北收兵，来取长安，日夜望之。或时相惊曰：“太子大军至矣。”则皆走，市里为空。贼望见北方尘起，辄惊欲走。
⑦《汉高帝纪》：“日夜望将军到，岂敢反耶。”《晋，安帝纪》：东土遭乱，企望官军之至。

卢元昌曰：当时乘舆未定，大兵未集，仓卒举事，原非胜算。至德二载春，上曰：“大众已集，庸调已至，当乘兵锋，捣其腹心。”李泌尚以两京未可取，当先取范阳。琯于此时，遂欲恢复两京，亦志大虑疏矣。

葛常之《诗话》：《陈陶》诗，志房琯之败也。张无尽《孤愤吟》云：“房琯未相日，所谈皆皋夔。一朝陈陶下，覆没十万师。中原已纷溃，老杜尚嗟咨。”盖为琯罢相时杜上疏力救而发也。


悲青坂

【鹤注】此《唐纪》所谓癸卯又以南军战，败绩。南军，杨希文所将，乃十月二十三日也。史云：琯败陈陶，残卒数千不能军。帝使衷夷散，复图进取。青坂，东门驻军之地也。【钱笺】陈涛斜，在咸阳。房琯师次便桥。便桥，在咸阳县西南十里。青板去陈陶、便桥当不远。

我军青坂在东门，天寒饮马太白窟①。黄头奚儿日向西②，数骑弯弓敢驰突③。山雪河冰晚萧瑟④。青是烽烟白是骨。焉得附书与我军⑤，忍待明年莫仓卒⑥。

（青坂，伤中官之促战也。大败之余，正宜练兵休息，自中使促师，隔朝再战，而白骨委于荒郊，则丧师辱国之罪，有分其责者矣。公深识兵机，而欲坚待明年，其后香积寺之捷，果在至德二载。曰数骑驰突，见彼壮而我怯也。）

①《庄子》：“天寒既至。”古乐府：“饮马长城窟。”【钱笺】太白山，在武功县去长安二百里。琯先分三军，刘哲将中军，自武功入，故曰饮马太白窟。
②《唐书》：室韦，东方之北边黄头奚部也，奚亦东夷种。东北契丹，西突厥，南白狼河，北霫。《安禄山事迹》：禄山反，发同罗、奚、契丹、室韦、曳落河之众，号父子军。
③《汉书》：士力能弯弓，尽为甲骑。驰突，见本卷前。
④庾信诗：“萧瑟风声惨。”
⑤陈琳书：“我军过之，若骇鲸之触细网。”时公陷贼中，故欲附书我军。
⑥忍待，坚忍以待也。陈琳书：“中材处之，殆难仓卒。”王浚《自理书》：“兵人定见，不可仓卒。”

朱鹤龄曰：考史：琯欲持重有所伺，中人邢延恩等促战，仓皇遂及于败。诗云“忍待明年莫仓卒”，即琯持重意也。噫！陈陶之败，与潼关之败，其失皆以中人促战，不当专为琯罪也，故子美深悲之。


避地

【顾注】当是至德元载冬作，盖避地白水鄜州间，窜归凤翔时也。

此诗见赵次公本，但注云至德二载丁酉作，非也。今从顾氏。

避地岁时晚①，窜身筋骨劳②。诗书遂墙壁③，奴仆且旌旄④。行在仅闻信⑤，此生随所遭⑥。神尧旧天下⑦，会见出腥臊⑧。

（上四避乱伤时，下思遭逢新主而光复旧物也。能写出皇皇奔赴之情，汲汲匡时之志。）

①张协《七命》：“违世陆沉，避地独窜。”
②刘桢诗，“窜身清漳滨。”王充《论衡》：“筋骨之力。”
③陶潜诗：“诗书塞座外。”《汉献帝纪》：帝还洛阳，百官披荆棘，倚墙壁间。
④《前汉书赞》：卫青奋于奴仆。司马相如《报蜀守臣书》：旌旄所指。旧注谓：至德二载五月，朝廷自清渠之败，以官爵收散卒，凡应幕入官者，皆衣金紫，所谓奴仆旌旄也。今按：此诗作于元年之冬，尚未见此事。【卢注云】公陷贼时，方冀朝廷将士反正不暇，岂得以奴仆旌旄辄为讥弹，当是指贼党，如田乾真、蔡希德、崔乾祐之徒，各拥旌旄耳。
⑤天子所至曰行在，指肃宗也。
⑥陶诗：“聊复得此生。”
⑦唐高祖禅位太宗，故称神尧皇帝。
⑧《焦氏易林》：“污臭腥臊。”《礼记》：犬曰腥，羊曰臊，此指禄山也。


对雪

至德元载十月，房琯大败于陈陶斜，诗正为是而作。鲍照诗：“对雪满空枝。”洪仲云：若今人命题，对雪下，必云怀某事。今人诗味之短，以铸题长；古人诗味之长，以铸题短也。

战哭多新鬼①，愁吟独老翁②。乱云低薄暮③，急雪舞回风④。瓢弃樽无绿⑤，炉存火似红。数州消息断⑥，愁坐正书空⑦。

（此诗中间咏雪，而前后俱叹时事，正是有感而赋雪耳。乱云急雪，对雪之景。樽空火冷，对雪之况。前曰愁吟，伤官军之新败。未云愁坐，伤贼势之方张。【生注】他诗前景后情，此独外虚中实，变格也。瑯琅陶之败，殷浩山桑之败，皆以宿望偾军，故用书空事。）

①《后汉书》：陈宠为太守，洛阳城每阴雨常有哭声。宠闻而疑其故，使吏按问，还言：世乱时，此地多死亡者，而骸骨不得葬。宠尽收葬之，自是器声遂绝。新鬼，用《左传》。
②魏文帝书：“已成老翁。”
③王筠诗：“连山卷乱云。”曹操诗：“薄暮无栖宿。”
④隋炀帝《江南曲》：“湖上雪，风急堕还多。”沈佺期《玩雪》诗，“飒沓舞回风。”
⑤沈约诗：“忧来命绿樽。”
⑥数州，指近贼之境。
⑦《世说》：殷浩坐废，终日书空，作“咄咄怪事”四字。


元日寄韦氏妹

【鹤注】诗云“京华旧国移”，谓肃宗行宫在灵武也，此是至德二载元日所作。韦氏妹，妹嫁韦氏也，即同谷诗所云“有妹有妹在钟离”者。

近闻韦氏妹，迎在汉钟离①。郎伯殊方镇②，京华旧国移③。秦城回北斗④，郢树发南枝⑤。不见朝正使⑥，啼痕满面垂。

（此公在乱而思妹也。钟离无恙，京国已非，有世事沧桑之感。秦城，公所居。郢树，妹所在。斗回枝发，此元日春景。朝使路梗，伤音信莫通也。郎伯作镇，盖仕于钟离，故慨朝正使而并及之。）

①《汉书地理志》：钟离县，属九江郡。【邵注】今为凤阳府临淮县。
②《子夜歌》：“故使侬见郎。”《诗》：“自伯之东。”妇人称其夫曰郎、曰伯。《西都赋》：“殊方异类。”
③郭璞诗：“京华游侠窟。”《庄子》：“旧国旧都，望之怅然。”
④李爽诗：“城形类北斗。”回北斗，即斗柄东而天下皆春意。
⑤希曰：《楚辞哀郢》：“望长楸而太息兮，涕淫淫其若霰。”注：“顾望楚都，见其大道长树，悲而太息。”此郢树所自来也。按：钟离，春秋时属楚地，故云郢树。古诗：“越鸟巢南枝。”
⑥《左传》：诸侯朝正于王，王宴乐之，为之赋《湛露》。《唐会要》：天宝六载，敕中书门下省，自今以后，诸道应贺正使，并取元日，随京官例，序立便见。


春望

【鹤注】此当是至德二载三月，陷贼营时所作。三月者，指季春三月。赵氏谓：禄山反于天宝十四载之十一月，至次年正月为三月。失于不考耳。顾宸云：十五年正月，明皇在长安，六月始幸蜀，安得谓之破。是时公移家在奉先，五月方入鄜州，道路未尝隔绝，安得云“家书抵万金”？当从鹤说为正。

国破山河在①，城春草木深②。感时花溅泪③，恨别鸟惊心④。烽火连三月⑤，家书抵万金⑥。白头搔更短⑦，浑欲不胜簪⑧。

（此忧乱伤春而作也。上四，春望之景，睹物伤怀。下四，春望之情，遭乱思家。赵汸曰：烽火句，应感时，家书句，应恨别，但下句又因上句而生。发白更短，愁乱思家所致。）

①《齐国策》：王蠋曰：“国破君亡，吾不能存。”庾信诗：“山河不复论。”
②《吕氏春秋》：“春气至，则草木生。”
③《楚辞》：“余感时兮凄怆。”《拾遗记》：汉献帝为李傕所败，后以泪溅帝衣。
④秦嘉诗：“一别怀万恨。”闻人蒨诗：“林有惊心鸟，园多夺目花。”
⑤《燕国策》：习骑射，谨烽火。《史记》：项羽烧秦宫室，火三月不灭。王勃诗：“物色连三月。”
⑥魏文帝书：“价越黄金。”
⑦古乐府：“白头不相离。”《诗》：“搔首踟蹰。”
⑧鲍照诗：“白发零落不胜簪。”

司马温公曰：古人为诗：贵于意在言外，使人思而得之，故言之者无罪，闻之者足以戒。近世唯杜子美，最得诗人之体，如《春望》诗“国破山河在”，明无余物矣；“城春草木深”，明无人迹矣。花鸟平时可娱之物，见之而泣，闻之而悲，则时可知矣。他皆类此。


得舍弟消息二首

【鹤注】诗云“两京三十口”，又云“烽举新酣战”，当是天宝十五年作。

近有平阴信①，遥怜舍弟存。侧身千里道②，寄食一家村③。烽举新酣战④，啼垂旧血痕。不知临老日，招得几时魂⑤。

（首章，初得消息，怜弟而复自伤也。【赵汸注】次句，有吾以汝为死矣之意。侧身，言避寇不敢正行。一家村，指平阴荒僻之乡。二句正述所传之信。【赵注】酣战曰新，见杀伐未休。血痕曰旧，见乱离已久。招得几时魂，恐死期将至，不复相会也。）

①《春秋》：昭二十三年，晋师在平阴。《史记》：陈平降汉，王使参乘，监诸将南渡平阴津至洛阳。平阴，乃古津济处也。《唐书》：平阴县，隋属济州，天宝十三载州废，县属郓州。
②《楚辞》：“欲侧身而无所。”孙楚诗：“饯我千里道。”
③《史记》：韩信寄食于漂母。《战国策》：冯谖贫乏，不能自存，使人属孟尝君，寄食门下。江淹书：“俯首求衣，敛眉寄食。”
④《喻巴蜀文》：“烽举燧燔。”《淮南子》：鲁阳公与韩战，战酣，日暮，援戈而麾之。《韩非子》：酣战之时。
⑤《楚辞》有《招魂》篇。


其二

汝懦归无计，吾衰往未期。浪传乌鹊喜①，深负鹡鸰诗②。生理何颜面③，忧端且几时④。两京三十口⑤，虽在命如丝⑥。

（次章，叙兄弟远离，而叹资生无计也。弟不能归，空传乌鹊之喜。公不能往，深负鹡鸰之诗。见虽有消息，而彼此悬隔也。何颜面，穷困而惭。且几时，销忧无日。家口危如丝发，不但兄弟两人难保矣。）

①《两京杂记》：乾鹊噪而行人至。《随笔》云：北人以乌声为喜，鹊声为非。南人闻鹊噪则喜，闻乌声则唾而逐之，至于弦弩挟弹，击使远去。《北齐书》：奚永落与张子信对坐，有鹊斗于庭树间，子信曰：“鹊言不善，当有口舌事。今夜有唤，必不得往。”子信去后，高俨使召之，且云敕唤，永落诈称堕马，遂免于难。白乐天在江州，《答元郎中杨员外喜乌见寄》曰：“南宫鸳鸯地，何忽乌来止。故人锦帐郎，闻乌笑相视。疑乌报消息，望我归乡里。我归应待乌头白，惭愧元郎误欢喜。”然则鹊言固不善，而乌亦能报喜也。
②《诗》：“鹊钨在原，兄弟急难。”
③陆机诗：“生理各万端。”
④柳恽诗：“独枕怅忧端。”谢灵运诗：“两京愧佳丽。”
⑤【张远注】两京，公在西京，弟在东京也。三十口，合公与弟家属而言，公《赴奉先》诗“老妻寄异县，十口隔风雪”，止言十口，可明征矣。
⑥《后汉刘茂传》：孙福为贼所围，命如丝发。


忆幼子

【鹤注】此至德二载春，公在长安作。公幼子宗武，小名骥子。

骥子春犹隔①，莺歌暖正繁②。别离惊节换③，聪慧与谁论④。涧水空山道⑤，柴门老树村⑥。忆渠愁只睡，炙背俯晴轩⑦。

（此章，情景间叙。莺歌节换，言景。子隔谁论，言情。涧水柴门，家在鄜州之景。愁睡晴轩，长安思子之情。春犹隔，自去夏离家，至春犹隔也。【赵汸注】本是听莺歌而忆幼子，起用倒叙法，即所云“恨别鸟惊心”也。）

①《北史》：裴宣明二子景鸾、景鸿，并有逸才，河东呼景鸾为骥子，景鸿为龙文。
②【黄生注】莺歌，暗比学语之儿。乐府古词：“花笑莺歌咏。”卢照邻诗：“莺啼知岁隔。”
③苏武诗：“良友远别离。”鲍照诗：“何言淹留节回换。”
④诸葛武侯《与兄瑾书》：“瞻今八岁，聪慧可爱。”
⑤《尚书》孔安国传：通道所经，有涧水坏道。魏征诗：“空山啼夜猿。”
⑥曹植诗：“柴门何萧条。”《抱朴子》：“午日称仙人者，老树也。”
⑦桩康《与山涛书》：“野人有快炙背而美芹子者。”【生注】俯字善画炙背之态。何逊诗：“晴轩连瑞气。”


一百五日夜对月

此至德二载，寒食时，公在长安作也。《杜臆》：诗题不云寒食对月，而云一百五日，盖公以去年冬至，弃妻出门，今计其日，见离家已久也。《荆楚岁时记》：“去冬至一百五日，即有疾风甚雨，谓之寒食。”注：据历，合在清明前二日。

无家对寒食①，有泪如金波②。斫却月中桂③，清光应更多④。仳离放红蕊⑤，想像颦青蛾⑥。牛女漫愁思⑦，秋期犹渡河⑧。

（此章对月思家而作。【黄生注】前半，写思家之意，然无家二字，已暗埋五六。后半，写家人之情，然牛女二字，又彼此双绾。此诗，人惊其出语之奇，不知其布局之整。又曰：仳离照无家，放蕊照寒食，颦蛾照有泪，牛女又照青蛾，即月下所见者。斫桂光多，欲借此以豁愁怀。牛女渡河，豫言聚首有期。是年克复西京，果在深秋之候。）

①《诗》：“乐子之无家。”《丹铅录》：季春火将王，又已属火，故禁火而使寒食，俗传为子推而然，非也。又见《周礼司烜氏》。
②月映波中，如金光闪烁，故云金波。此借波字说泪。汉《郊祀歌》：“月穆穆以金波。”
③申涵光曰：“斫却月中桂，清光应更多”，似俗传汪神童诗。虞喜《安无论》：俗传月中仙人桂树，今视其初生，仙人之足，渐已成形，桂树后生。《西阳杂俎》：月桂高五百丈，下有一人常斫之，树创随合，人姓吴，名刚，西河人，学仙有过，谪令伐树。《何氏语林》：徐稚年七岁，尝月下戏，人语之曰：“若使月中无物，当极明耶？”
④梁简文帝诗：“明月吐清光。”
⑤《诗》：“有女仳离，啜其泣矣。”仳离，别离也。仳离二字略读，言当此仳离而红蕊自放也。对蕊颦眉，犹云“感时花溅泪”。朱注却以蕊指月桂，蛾指嫦娥，不切。陆机诗：“软颜收红蕊。”
⑥《楚辞》：“思故旧以想像。”颦，蹙眉也。公诗“烛灭眉颦”可证。张伯英《与朱宽书》：“西施心疼，捧心颦眉。”《诗》：“臻首蛾眉。”注：“蚕蛾之眉，细而长曲。”宋南平王诗：“佳人举袖耀青蛾。”
⑦《世说》：牛、女二星，隔河而居，每七夕则渡河而会。《齐谐记》：桂阳城武丁，有仙道，谓其弟曰：“七月七日织女当渡河，诸仙悉还宫。”弟问：“何事渡河？”曰：“织女暂诣牵牛。”秦嘉诗：“愁思难为数。”
⑧《诗》：“秋以为期。”

《梦溪笔谈》：此诗次联，不拘对偶，疑非律体。然起二句，明系对举，谓之偷春格，如梅花偷春色而先开也。

罗大经曰：太白诗：“划却君山好，平铺湘水流。”子美诗：“斫却月中桂，清光应更多。”二公所以为诗人冠冕者，胸襟阔大故也，此皆自然流出，不假安排。

杨诚斋云：东坡诗：“我持此石归，袖中有东海。”亦此类也。此诗一二对起，三四散承，用偷春格也，初唐人常有之。卢照邻《关山月》诗：“塞垣通碣石，卤障逐祁连。相思在万里，明月正孤悬。影移金轴北，光断玉门前。寄言闺中妇，时看鸿雁天。”宋之问《晚泊湘江》诗：“五岭栖迟地，三湘憔悴颜。况复秋雨霁，表里见衡山。路逐鵩南转，心依雁北还。惟余望乡泪，更染竹成斑。”宋诗上四言景，下四言情，兼参双扇格矣。杜诗又云：“入河蟾不没，捣药免长生。”月桂、蟾兔，前注各有征引。

《随笔》云：《西阳杂俎天咫篇》载月星神异数事，其命名之义，取《国语》楚灵王曰“是知天咫，安知民则”之说。其记月中蟾桂，引释氏书，言须弥山南面有阎扶树，月过树，影入月中。或言月中蟾桂，地影也。空处，水影也。坡公《鉴空阁》诗：“月明本自明，无心孰为境。桂空如水鉴，写此山河影。我观大瀛海，巨浸与天永。九州居其间，无异蛇盘镜。空水两无质，相照但耿耿。妄云桂兔蟆，俗说皆可屏。”正用此说。


遣兴

此亦陷贼时所作。

骥子好男儿①，前年学语时②。问知人客姓③，诵得老夫诗。世乱怜渠小，家贫仰母慈④。鹿门携不遂⑤，雁足系难期⑥。天地军麾满⑦，山河战角悲⑧。傥归免相失，见日敢辞迟。

（此诗遥忆幼子也。上四忆从前，中四叹现在，末四思将来。知客、诵诗，承学语业。鹿门句，伤妻子相隔。雁足句，慨音信不通。《杜臆》：世乱二句，爱隔情深。傥归一结，语宽心急。）

①《晋书张后传》：“老物不足惜，虑困我好儿耳。”
②陶潜诗：“弱子戏我侧，学语未成音。”
③《国语》：宜为人客。
④洙曰：嵇叔夜母凡鞠育有慈无威。
⑤《后汉书》：庞德公携妻子登鹿门山，采药不返，《襄阳记》：鹿门山旧名苏岭山，习郁立神祠于山，刻二石鹿夹道口，俗因以名庙，并名其山。
⑥《苏武传》：汉使者言天子射上林中，得雁，足有系帛书，知武所在。
⑦《汉高帝纪》：“诸侯罢戏下。”颜师古注：“戏谓军之旌麾。”杜审言诗：“军麾动洛城。”
⑧《晋书》：蚩尤氏帅师魑魅，与黄帝战于涿鹿，帝乃命吹角为龙吟以御之。


塞芦子

此诗属至德间陷贼中作。塞，屯兵以塞此关也，【钱笺】《元和郡县志》：塞门镇，在延州延昌县西北三十里。镇本在夏州宁朔县界，开元二年，移就芦子关南金镇所安置。芦子关属夏州，北去镇一十八里。

五城何迢迢①，迢迢隔河水。边兵尽东征②，城内空荆杞③。思明割怀卫④，秀岩西未已。回略大荒来⑤，崤函盖虚尔⑥。

（此诗为筹边而作也。首言撤兵东征，边方单弱，恐寇来西突，不由近关也。）

①五城，指定远、丰安及三受降城。庾信诗：“五城邻北极。”五城，在黄河之北，故曰隔河水。
②《汉书》：陈豨监赵代边兵。《通鉴》：禄山反，边兵精锐，皆征发入援，谓之行营。留兵残弱，匈奴蚕食之。《诗》：“周公东征，四国是皇。”
③阮籍诗：“堂上生荆杞。”
④《唐书》：史思明，胡人也，本名窣于，玄宗改为思明。高秀岩，本哥舒翰将，降贼为伪河东节度使。【钱笺】至德二载，思明自博陵寇太原，舍河北而西，故曰“割怀卫”。秀岩自大同与思明合兵，故曰西未已。二贼欲取太原，将长驱朔方、河陇也。【朱注】怀州河内郡，卫州汲郡，俱属河北道。
⑤《山海经》：大荒之中，有大荒山，日月所入，是谓大荒之野。
⑥《过秦论》：“孝公据崤函之固。”《汉书注》：崤山，今陕县二崤是也。函谷，今桃林县南洪溜涧是也。师氏曰：虚，言其无备御。《杜臆》：雍州山从西北来，地势西高东下，故关中视中原其势俯，视羌戎其势仰，函关之险，特对中原而言，若贼从芦关来，则函关不足恃矣，故云：“回略大荒来，函关盖虚耳。”

延州秦北户①，关防犹可倚。焉得一万人，疾驱塞芦子。岐有薛大夫②，旁制山贼起。近闻昆戎徒③，为退三百里。

（此言延州要地，亟宜防守，所幸景仙犄角，得遏敌冲也。）

①《旧唐书》：延州中都督府，属关内道，在京师东北六百三十一里。扶风，即古岐周地。
②《通鉴》：至德元载七月，以陈仓令薛景仙为扶风太守防御使，贼遣兵寇扶风，景仙击却之，京畿豪杰往往杀贼官吏，遥应官军。贼兵所及者，南不出武关，北不过云阳，西不过武功。江淮奏请之蜀之灵武者，皆自襄阳取上津路抵扶风，道路无壅，皆景仙之力也。
③《前汉杨恽传》：“昆戎旧壤。”昆夷犬戎，比近境贼徒。

芦关扼两寇，深意实在此。谁能叫帝阍①，胡行速如鬼②。

（此结防寇本意，欲紧扼芦关之险也。两寇，指思明，秀岩。此章前二段各八句，后段四句收。）

①扬雄《甘泉赋》：“选巫咸兮叫帝阍。”
②《左传》：“其行速，遇险而不整。”《诗》：“如鬼如蜮。”

朱鹤龄曰：《唐书方镇表》：朔方节度，领定远、丰安二军及东中西三受降城，五城当以此为据。张说为朔方节度大使，往巡五城，措置兵马。元戴请城原州云，北带灵武五城，为之羽翼，皆即此诗所指也。《地理志》载夏州朔方县，有乌延、宥州、临塞、阴河、陶子等城，在芦子关北，乃长庆四年节度使李祐筑，鲍钦止引之以证此诗，误矣。《梦溪笔谈》以宋时延州五城为杜诗五城，尤误。又曰，“此诗首以五城为言，盖忧朔方之无备也。高、史二寇合力攻太原，克太原才渡河而西，即延州界，北出即朔方五城。朔方节度治灵州。灵距延才六百里尔。灵武为兴复根本，公恐二寇乘虚入之，故欲以万人守芦关，牵制二寇使不得北。塞字作壅塞解。时太原几不守，幸禄山死，思明走归范阳，势甚岌岌，公故深以为虑也。“谁能叫帝阍”即《悲青坂》所云“焉得附书与我军”也。此本陷贼时诗、诸本多误解，故次在收京之后。

王嗣奭曰，此篇直作筹时条议，剀切敷陈，灼见情势，真可运筹决胜，若徒以诗词目之，则犹文人之见也。


哀江头

【鹤注】此至德二载春日，公陷贼中作。长安朱雀街东，有流水屈曲，谓之曲江。此地在秦为宜春苑，在汉为乐游园。开元疏凿，遂为胜境，其南有紫云楼、笑蓉苑，其西有杏园、慈恩寺。江侧菰蒲葱翠，柳阴四合，碧波红蕖，依映可爱。黄生曰：诗意本哀贵妃，不敢斥言，故借江头行幸处标为题目耳。

少陵野老吞声哭①，春日潜行曲江曲②。江头宫殿锁千门③，细柳新蒲为谁绿④。

（此见曲江萧条而作也。首段有故宫离黍之感。曰吞声、曰潜行，恐贼知也。曰锁门、曰谁绿，无人迹矣。）

①【钱笺】程大昌《雍录》：少陵原，在长安县西南四十里。宣帝陵在杜陵县，许后葬杜陵南园。师古曰：即今所谓小陵者也，去杜陵十八里。【朱注】他书俱作少陵，杜甫家在焉，故自称杜陵老，亦曰少陵也。《恨赋》：“莫不饮恨而吞声。”
②《韩非子》：张孟谈曰：“臣试潜行而出。”
③隋炀帝诗：“三月三日向江头。”《后汉顺帝纪》：修饰宫殿。王筠诗：“千门皆闭夜何央。”
④枚乘赋：“吁嗟细柳。”谢灵运诗：“新蒲含紫茸。”

忆昔霓旌下南苑①，苑中万物生颜色②。昭阳殿里第一人③，同辇随君侍君侧④。辇前才人带弓箭⑤，白马嚼啮黄金勒⑥。翻身向天仰射云⑦，一笑正坠双飞翼⑧。

（此忆贵妃游苑事，极言盛时之乐。苑中生色，佳丽多也。昭阳第一，宠特专也。同辇侍君，受之笃也。射禽供笑，宫人献媚也。）

①《高唐赋》：“蜺为旌，翠为盖。”《两都赋》：“虹旃霓旌。”《雍录》：曲江在都城东南，其南即芙蓉苑，故名南苑。
②宋之问诗：“苑中落花扫还合。”古乐府：“万物生光辉。”陆机诗：“灼灼美颜色。”
③《汉书》：飞燕立为皇后，宠少衰。女弟绝幸，为昭仪，居昭阳殿。唐注：李白诗：“宫中谁第一，飞燕在昭阳。”亦指杨妃也。
④《汉书》：成帝游于后庭，欲与班婕好同辇。《庄子》：“謦欬吾君之侧。”一句中曰同，曰随，曰侍，似乎重复。杨慎曰：古人文辞有不厌郑重者。《诗》云：“昭明有融，高朗令终。”《易》曰：“明辨晰也。”《左传》曰：“远哉遥遥。”宋玉赋：“旦为朝云。”古乐府：“暮不夜归。”邯郸淳碑：“丘墓起坟。”《后汉书》：“食不充粮。”在今人则以为复矣。
⑤《旧唐书百官志》：内官，才人七人，正四品。曹植《七启》：“亦将有才人妙妓。”《搜神记》：李楚宾带弓箭游猎。
⑥何逊诗：“柘弹隋珠丸，白马黄金勒。”《明皇杂录》：上幸华清宫，贵妃姊妹各购名马，以黄金为衔勒，阮籍《亢父赋》：“被害嚼啮。”
⑦曹植诗：“翻身上京。”《谢氏诗源》：更赢善射，能仰射入云中，以一囊系箭头而射，名曰锁云。《杜臆》：上云仰射，则一箭不待言矣。
⑧一笑，指贵妃。下文明眸皓齿，就笑容言。宋玉《好色赋》：“嫣然一笑。”潘岳《射雉赋》：“昔贾氏之如皋，始解颜于一箭。”《隋书》：长孙晟射雕，一发双贯。潘尼诗：“举戈落双飞。”张九龄诗：“欲寄双飞翼。”

明眸皓齿今何在①？血污游魂归不得②。清渭东流剑阁深③，去住彼此无消息④。人生有情泪沾臆⑤，江草江花岂终极⑥。黄昏胡骑尘满城⑦，欲往城南望城北⑧。

（此慨马嵬西狩事，深致乱后之悲。妃子游魂，明皇幸剑，死别生离极矣。江草江花，触目增愁，城南城北，心乱目迷也。此章，四句起，下二段各八句。）

①曹植《洛神赋》：“丹唇外朗，皓齿内鲜，明眸善睐，靥辅承权。”
②吴均诗：“血污秦王衣。”《易》：“游魂为变。”《唐后妃传》：安禄山反，以诛国忠为名。及西幸，过马嵬，陈玄礼等以天下计诛国忠。已死，军不解，帝遣力士问故，曰：“祸本尚在。”帝不得已，与妃诀，引而去，缢路祠下。《唐国史补》：玄宗幸蜀，至马嵬驿，缢贵妃于佛堂梨树之前。《太真外传》：妃死，瘗于西郭之外一里许道北坎下，时年三十八岁。【钱笺】帝由便桥渡渭，自咸阳望马嵬而西，由武功入大散关、河也、剑阁，以达成都。
③《西证赋》：北有清渭浊径，《山海经注》：渭水出陇西首阳县乌鼠同穴山。左思《蜀都赋》：“缘以剑阁。”注：“剑阁，谷名，自蜀通汉中道。”
④蔡琰《笳曲》：“去住两情兮难具陈。”虞羲诗：“君去无消息。”
⑤陶潜诗：“人生似幻化。”谢朓诗：“有情知望乡。”乐府：“拾得杨花泪沾臆。”
⑥江头花草岂终极乎，盖望长安之兴复也。梁简文帝诗，“江花玉面而两相似。”曹植诗：”天地无终极。”
⑦《淮南子》：“薄于虞泉，是谓黄昏。”《前汉周勃传》：“击胡骑平城下。”
⑧原注：“甫家居城南。”【朱注】陆游《笔记》：“欲往城南忘城北”，言迷惑避死，不能记其南北也。荆公集句两篇，皆作望城北，盖传本偶异耳。北人谓向为望，欲往城南乃向北，亦不能记南北之意。曹植《吁嗟篇》：“当南而更北，谓东而反西。”古乐府：“战城南，死郭北。”

王嗣奭曰：曲江头，乃帝与贵妃平日游幸之所，故有宫殿。公追溯乱根，自贵妃始，故此诗直述其宠幸宴游，而终之以血污游魂，深刺之以为后鉴也。“清渭东流剑阁深”，唐注谓托讽玄、肃二宗。朱注辟之云：肃宗由彭原至灵武，与渭水无涉。朱又云：渭水，杜公陷贼所见。剑阁，玄宗适蜀所经。去住彼此，言身在长安，不知蜀道消息也。今按：此说亦非，上文方言马嵬赐死事，不应下句突接长安。考马嵬驿，在京兆府兴平县，渭水自陇西而来，经过兴平，盖杨妃藁葬渭滨，上皇巡行剑阁，是去住西东，两无消息也。唯单复注，合于此旨。

苏辙曰：杜陷贼诗，有《哀江头》诗，予爱其词气，若百金战马，注坡蓦涧，如履平地，得祷人之遗法。如白乐天诗词甚工，然拙于纪事，寸步不遗，犹恐失之，所以望老扯之藩垣而不及也。

潘氏《杜诗博议》云：赵次公注引苏黄门，尝谓其侄在进云：《哀江头》即《长恨歌》也。《长恨歌》费数百言而后成，杜言太真被宠，只“昭阳殿里第一人”足矣。言从幸，只“白马嚼啮黄金勒”足矣。言马嵬之死，只“血污游魂归不得”足矣。按黄门此论，上言诗法繁简不同耳，但《长恨歌》本因《长恨传》而作，公安得预知其事而为之兴哀。《北征》诗“不闻殷夏衰，中自诛褒妲”，公方以贵妃之死，卜国家中兴，岂应于此诗为天长地久之恨乎？

《迂叟诗话》：唐曲江，开元天宝间旁有殿宇，安史乱后，其地尽废。文宗览杜甫诗云：“江头宫殿锁千门，细柳新蒲为谁绿。”因建紫云楼、落霞亭，岁时赐宴，又诏百司于两岸建亭馆焉。

黄生曰：此诗半露半含，若悲若讽。天宝之乱，实杨氏之祸阶，杜公身事明皇，既不可直陈，又不敢曲讳，如此用笔，浅深极为合宜。又曰：善述事者，但举一事，而众端可以包括，使人自得其于言外，若纤悉备记，文愈繁而味愈短矣。《长恨歌》今古脍炙，而《衷江头》无称焉，雅音之不谐俗耳如此。


大云寺赞公房四首

此诗黄鹤编在至德二载陷贼时，以诗中有泥污人、尘沙黄、国多狗等语也。其连章次序，今依朱卒，先后秩然，他本不免颠错。《长安志》：大云经寺，在京城朱雀街南，怀远坊之东南隅，本名光明寺。武后初幸此寺，沙门宣政进大云经，经中有女主之符，因改名焉。令天下诸州置大云经寺。钟惺曰：诗有一片幽润灵妙之气，浮动笔端，拂拂撩人，此排律化境也，不宜列在古诗。

心在水精域①，衣沾春雨时②。洞门尽徐步③，深院果幽期④。到扉开复闭，撞钟斋及兹⑤。醍醐长发性⑥，饮食过扶衰⑦。把臂有多日⑧，开怀无愧辞⑨。黄鹂度结构⑩，紫鸽下罘罳(11)。愚意会所适，花边行自迟。汤休起我病(12)，微笑索题诗(13)。

（此初过寺中而记其胜概。到扉六句，叙事言情。黄鹂六句，叙景言情。水精域，地清也。春雨时，气和也。扉开复闭，正值斋时，醍醐二句蒙此。吴论：开怀享此，绝无愧词，以对方外人，不用世法语也。黄鹂紫鸽，深院春禽。《杜臆》：意适行迟，诗兴动矣。微笑索题，知己会心也。）

①江总《大庄严寺碑》：“影彻琉璃之道，光遍水精之域。”
②《管子》：“五政顺时，春雨乃来。”
③《汉书董贤传》：“重殿洞门。”注：“言门门相当也。”《杂宝积经》：寂静徐步。
④沈佺期诗：“自怜深院得回翔。”谢灵运《撰征赋》：“果归期于愿言。”又诗：“平生协幽期。”果，果如所期也。
⑤《记》：善待问者如撞钟。僧家设斋，每撞钟而会食。
⑥潘鸿曰：《涅诔》譬云：从熟酥出醍醐，譬般若波罗蜜出大涅槃。《唐本草》：醍醐，酥之精液。洙曰：释经，言闻正法，如食醍醐然。潘鸿曰：《止观辅行》云：见是慧性发，必依观，禅是定性发，必依止。此发、性二字所本。
⑦《前汉食货志》：“扶衰养疾，百礼之会，非酒不行。”
⑧《绝交论》：“把臂之英。”
⑨潘岳诔：“苟莫开怀，于何不至。”《左传》：“祝史昭信于鬼神，无愧辞。”宋登乐府歌：“礼无爽物，信靡愧辞。”
⑩何晏《景福殿赋》：“其结构则修梁彩制。”
(11)王褒《善行寺碑》：“四禅灾起，鸽影传辉。”潘曰：紫鸽暗用释氏鸽入佛影，心不惊怖之语。《雍录》：罘罳，镂木为之。其中疏通，或为方空，或为连琐，其状扶疏，故曰罘罳。又有网户者，刻为连文，递相缀属，其形如网。后世遂有直织丝网，张之檐窗，以护禽雀。又详见十六卷。
(12)《南史》：沙门惠休，善属文，孝武帝命还俗，本姓汤，位至扬州从事。诗借汤休，以比赞公。《七发》：“太子能强起有听之乎？太子曰：仆病未能也？”《杜臆》：病谓诗癖，此另一说。
(13)《传灯录》：释迦拈起一花，迦叶微笑，遂授以正法眼藏。《洛阳伽蓝记》：题诗花圃。


其二

细软青丝履①，光明白氎巾②。深藏供老宿③，取用及吾身。自顾转无趣，交情何尚新④。道林才不世⑤，惠远德过人。雨泻暮檐竹，风吹春井芹。天阴对图画⑥，最觉润龙鳞⑦。

（此留斋之后，而记其赠物。自顾四句，感赞公交情。雨泻四句，咏薄暮雨景。老宿，谓高憎。无趣，遭乱失意也。道林、惠远，借比赞公。龙鳞指壁上图画。吴论以图画喻山，龙鳞喻松，非是。）

①隋炀帝《设斋愿疏》：“色香细软，遍满十方。”《尔雅》：“纶似纶。”注：“纶，纠青丝也，音关。”张华云：“纶草如宛转绳。”
②《涅槃经》：遇佛光明。《后汉书注》：《外国传》曰：诸薄国女子，织作白氎花布。《南史八高昌国有草，其实如茧，茧中丝如细矿，名曰白氎子，国人织以为布，甚软白，交市用焉。《大藏一览》：后汉明帝遣将士往西域迎佛法，至月氏国，遇二梵僧带白氎，画释迦像。沫曰：以白氎布为手中。王昌龄诗：“手中花氎净。”姜氏曰：白氎子，即棉子也。唐时未入中国，元朝始传其种。细软、光明，用释氏语，双关法也。
③《传灯录》：老宿有语，生疏处常令熟热，熟热处放令生疏。
④孙绰诗：“交情远市约。”
⑤《高憎传》：支遁，字道林，本姓关氏，陈留人，聪明秀彻，每至讲肆，善标宗会，一代名流皆著尘外之呷。慧远，本姓贾氏，雁门楼烦人，性度弘伟，风鉴朗拔，居庐阜三十余年，化兼道俗。《风俗通》：汝南应融曰：“祝休伯不世英才，当为国家干辅。”
⑥张彦远《名画记》：大云寺东浮图，有三宝塔，冯楞伽画车马并帐幕人物，已剥落。东壁北壁郑法轮画，西壁田僧亮画，外边四壁杨契丹画。
⑦《画断》：吴道子尝画殿内五龙，鳞甲飞动，每欲大雨，即生云雾。庾信诗：“龙来随画壁。”


其三

灯影照无睡①，心清闻妙香②。夜深殿突兀③，风动金琅珰④。天黑闭春院，地清栖暗芳。玉绳迥断绝⑤，铁凤森翱翔⑥。梵放时出寺，钟残仍殷床。明朝在沃野，苦见尘沙黄⑦。

（此记夜间见闻之景。上六，自初寝至夜深。下六，自夜起而将晓。【远注】此首以闻见二字作骨。灯影，见也。妙香，闻也。殿突兀，见也。金琅珰，闻也。天黑二句，闻见俱寂也。玉绳二句，仰而见也。梵放二句，侧而闻也。有此见闻之清净，因以慨沃野之尘沙矣。五更将晓，故玉绳隐迹，而铁凤露形。）

①崔融诗：“九陌连灯影，千门照月华。”《维摩经》：“譬如一灯燃，千百灯冥者皆明。”
②杜修可曰：《维摩经》：有国名众香，佛号香积，其界皆以香作楼阁。其国如来，无文字说，但以众香令诸天人得入律行。菩萨各坐香树下，闻斯妙香，即获一切，得藏三昧。希曰：《增一经》：有妙香三种，谓多闻香、戒香、施香。此三香逆风顺风无不闻之，最胜无等，吴均诗：“空香清人心。”
③《海赋》：“突兀孤游。”
④《汉西域传》注：“琅珰，长锁也。今殿塔皆有之，一曰殿角悬铃，其声琅珰。”希曰：琅珰二字，见《汉书王莽传、西域传》，皆以为长锁。后汉囚司徒崔烈以琅珰锁。此诗所用，当指铃铎。苏子瞻“风动琅珰月向低”，洪龟父“琅珰鸣佛屋”，皆本此诗。
⑤《春秋元命苞》：“玉衡南两星为玉绳，张融《海赋》：“连瑶光而交彩，接玉绳以通华。”
⑥《西京赋》：“凤骞翥于甍标，感溯风而欲翔。”薛综注谓作铁凤凰，令张两翼，举头敷尾以函屋上，当栋中央，下有转枢，常向风如将飞者。《诗》：“将翱将翔。”
⑦崔融诗：“北风卷尘沙。”

黄生曰：夜景无月最难写，惟杜能入妙。“夜深殿突兀”。摹写逼真，亦在暗中，始觉其然耳。此下句句是暗中景象。


其四

童儿汲井华①，惯捷瓶上手②。沾洒不濡地，扫除似无帚③。明霞烂复阁④，弄雾奉高瞩⑤。侧塞被径花⑥，飘飖委墀柳。艰难世事迫，隐遁佳期后⑦。晤语契深心⑧，那能总钳口⑨？奉辞还杖策⑩，暂别终回首。泱泱泥污人(11)■■国多狗(12)。既未免羁绊(13)，时来憩奔走。近公如白雪，执热烦何有(14)？

（此记早晨惜别之意。童儿四句，朝起之事。明霞四句，晓时之景。艰难六句，言宾主相投，欲别不忍。泱泱六句，言世乱难容，还期后会。）

①汲井以供洒扫。《易》：“汲井几至。”《本草》：平旦第一汲为井华水。
②金俊明曰：不濡地，似无帚，言洒扫之轻且洁耳。
③《周礼》：凡寝中之事扫除。
④陆机诗：“蔚若明霞烂。”薛梦符曰：《广韵》：“复，重也。”古诗：“阿阁三重阶。”【钱笺】《长安志》：大云寺当中宝阁崇百尺，时人谓之七宝。王勃诗：“复阁重楼向浦开。”
⑤梁元帝诗：“能令云雾搴。”《选注》：“搴，开也。”
⑥侧塞，花多貌。《招魂》：“皋兰被径兮斯路渐。”
⑦郭璞诗：“山川隐遁栖。”佳期后，谓遁迹已迟。谢灵运诗：“佳期缅无像。”
⑧《诗》：“可以晤语。”宋武帝诗：“深心属悲弦。”
⑨那钳口，每谈及时事也。贾谊《过秦论》：“钳口而不言。”《潜夫论》：“此智士所以钳口结舌括囊共默者也。”
⑩北魏杨街之《洛阳伽蓝记》：青州刺史临去奉辞。陆机诗：“杖策将远寻。”
(11)《诗》：“维水泱泱。”注：“深广貌。”
(12)《九辩》：“猛犬狺狺而迎吠兮。”【钱笺】冯已苍曰：“听，疑谨切，笑貌。”《上林赋》：“无是公听然而笑。”与此意义殊远。梦弼曰：■，鱼斤切，字当作狺，犬吠声也。《左传》：“国狗之瘈，无不噬也。”顾炎武曰：《韩非子外储说》：夫国亦有狗。有道之士陈其术，而欲以明万乘之主，大臣为猛狗迎而■之。鲍昂曰：是时贼将张通儒，收录衣冠，污以伪命，不从者杀之，故云泥污人、国多狗。
(13)《晋载记》：“马能千里，不免羁绊。”
(14)【远注】公诗用执热，俱作热不可解，言一对赞公，则心地自凉，觉烦嚣尽释矣。


雨过苏端

【原注】“端置酒。”此至德二载春，陷贼中诗，未云：“妻孥隔军垒。”可见。【鹤注】《旧书》：至德二载三月癸亥大雨，至甲戌方止。《新书杨绾传》谓端，..人也。论绾丑险不实，贬巴州员外司马。

鸡鸣风雨交，①久旱雨亦好。杖黎入春泥，无食起我早。

（首言冒雨访苏。久旱得雨，何云亦好，此照下句而言。盖访友须晴，但旱后得雨，虽雨亦好也。“无食起我早”，犹陶诗言“饥来驱我去”。）

①师氏注：《鸡鸣》，思君子之诗，故寓言乘雨访友。《诗》：“风雨如晦，鸡呜不已。”风雨交，谓交作。

诸家忆所历①，一饭迹便扫②。苏侯得数过，欢喜每倾倒③。也复可怜人④，呼儿具梨枣⑤。浊醪必在眼⑥，尽醉摅怀抱。

（次记苏君款待之情。《杜臆》：一饭扫迹，世情类然，苏独数过倾倒，意良厚矣。又且呼儿具果，延宾取醉，非食而弗爱敬者比。此即年称“文章有神交有道”也。）

①《抱朴子》：诸家不急之书。
②《高士传》：“先几扫迹，虚室依然。”迹便扫，绝足不再往也。
③《世说》：庾公谓孙公曰：“卫君长虽不及卿诸人，倾倒处亦不近。”
④庾信诗：“也复何足言。”可怜人，言苏之情谊令人可怜，非谓苏侯怜公。
⑤《世说》：孔君平诣梁国杨氏，呼儿出为设果。《淮南子》：“梨桔枣栗，不同味而皆调于口。”
⑥《恨赋》：“浊醪夕引。”

红稠屋角花①，碧秀墙隅草②。亲宾纵谈谑，喧闹慰衰老③。况蒙需泽垂④，粮粒或自保⑤。妻季隔军垒⑥，拨弃不拟道⑦。

（义从去声，读从上声。未述雨后遣怀之意。花草增妍，粮粒有望。流离穷困中，作对景舒愁语，亦无可如何而安之耳。此章四句起，下两段各八句。）

①《北史》：斜律金不识文字，初名敦，苦其难署，改名为金。神武指屋角，令识之。
②傅玄诗：“湍深激墙隅。”
③《月令》：“养衰老，授几杖。”
④陆机《云赋》：“甘泽滂霈。”
⑤颜延之《陶徽士诔》：“织絇纬萧，以充粮粒之费。”
⑥《诗》：“乐尔妻孥。”时寄家鄜州，故云隔军垒。
⑦赵曰：陶潜诗：“拨置自莫念。”末句本此。


喜晴

【鹤注】以前篇“雨过苏端”考之，当是至德二载三月甲戌，雨止之后作。今按：前篇云“久旱雨亦好”，此篇云“既雨晴亦佳”，两章为同时作明矣。

皇天久不雨①，既雨晴亦佳②。出郭眺西郊③，肃肃春增华④。青荧陵肢麦⑤，窈窕桃李花⑥。春夏各有实⑦，我饥岂无涯⑧。

（首言雨后初晴，麦果有望，以见晴之可喜。）

①魏文帝《愁霖赋》：“仰皇天而太息。”《易》：“密云不雨，自我西郊。”
②又：“既雨既处。”
③《记》：“四郊多垒。”
④陶潜诗：“肃肃其风。”肃肃，整齐貌。春华，春光华美也。
⑤《西部赋》：“琳珉青荧。”《庄子》：“青青之麦，生于陵陂。”王肃《诗注》：“善心曰窈，善容曰窕。”此借形花意也。
⑥曹植诗：“容华若桃李。”
⑦实谓谷实、果实，有实则可以充饥矣。
⑧《庄子》：“吾生也有涯，而知也无涯。”

干戈虽横放①，惨澹斗龙蛇②。甘泽不犹愈③，且耕今未赊。丈夫则带甲④，妇女终在家。力虽及黍稷⑤，得种菜与麻。

（次言乱时得雨，耕种可资，尤见晴之可喜。干戈龙蛇，指禄山之乱。犹愈，言犹胜旱干。未赊，言耕锄未迟。夫征妇种，遭乱而农事多荒也。）

①《左传》：“日寻干戈，以相征讨。”
②《世说》：“今先集其惨澹。”《汉五行志》：“皇极之不建，厥罚恒阴，时则有龙蛇之孽。”
③陆机《云赋》：“甘泽霶霈。”《荆楚岁时记》：“夏必有三时雨，田家谓之甘泽。”
④《国策》：“带甲百万。”
⑤《诗》：“黍稷翼翼。”

千载商山芝①，往者东门瓜②。其人骨已朽③，此道谁疵暇④？英贤遇轗轲⑤，远引蟋泥沙⑥。顾惭昧所适⑦，回首白日斜⑧。汉阴有鹿门⑨，沧海有灵查⑩。焉能学众口(11)，咄咄空咨嗟(12)！

（末乃自叙已怀，伤乱而欲远遁也。前引商山东门，思古人之高蹈，英贤二句，乃结上。后引鹿门海磋，愧避世之已迟，顾惭二句，乃起下。虽叠用四事，而意非重复，欲决意远去，故不作空嗟。此章前两段各八句，后段十二句收。）

①《高士传》：四皓避秦入商雒山，作歌曰：“晔晔紫芝，可以疗饥。”
②《萧何传》：邵平故秦东陵侯，秦破为布衣，贫，种瓜长安城东，甚美，世谓东陵瓜。
③《史记》：老聃曰：“子所言者，其人与骨已朽矣。”
④《左传》：“不汝疵瑕。”【朱注】《龟策传》：“黄金有疵，白玉有瑕。”
⑤《楚辞》：“轗轲不遇。”
⑥孔融《与曹操书》：“高翔远引。”《扬子法言》：“龙蟠于泥，蚖其肆矣。”郭璞《江赋》：“混沦乎泥沙。”
⑦陶潜诗：“顾惭华髩，负影只立。”顾，念也。
⑧张骏诗：“感此白日倾。”晋苕华诗：“日斜思鼓缶。”
⑨盛弘之《荆州记》：庞德公居汉之阴，司马德操居洲之阳，望衡对字，欢情自接。希曰：鹿门在汉水之阴，地属襄阳，非指汉阴郡。汉阴郡乃金州也。
⑩海上查，出《博物志》，见十七卷《秋兴》诗注。
(11)甄皇后诗：“众口铄黄金。”
(12)咄咄，用殷浩事，见本卷。《通鉴注》：咄咄，咨嗟语也。《阮籍传》：咨嗟良久。


杜甫全集卷之五


送率府程录事还乡

原注：程携酒馔相就取别。

鹤注谓乾元元年，在谏省作，据诗云“内愧突不黔”，则非为拾遗时矣，当是天宝十五年春作。《唐六典》：太子左右卫率府有录事参军。

鄙夫行衰谢①，抱病昏忘集②。常时往还人，记一不识十。程侯晚相遇③，与语才杰立④。薰然耳目开⑤，颇觉聪明入。

（首言衰病遇程，精神顿豁。《杜臆》：公非真昏忘，待寻常不经意人，则如是耳。）

①《东都赋》：“鄙夫寡识。”
②《前汉彭宣传》：数伏疾病昏乱遗忘。《南史刘显传》：沈约曰：“老夫昏忘，聊记数事，不可至十。”
③《家语》：孔子遇程子于途，倾盖而与之语终日。
④才杰立，才气卓立也。沈佺期诗：“彼美称才杰。”《徐稚传》：“角立杰出。”
⑤薰乃薰炙之意。《韩诗外传》：齐桓公得管仲、隰朋，曰：“吾得二子也，吾目加明，吾耳加聪。”

千载得鲍叔①，末契有所及②。意钟老柏青，义动修蛇蛰③。若人可数见，慰我垂白泣④。告别无淹暑⑤，百忧复相袭。

（此叙交谊相投。下二，惜别之意。意钟青柏，言交情长久。义动蛰蛇，言豪气激发，此正可方鲍叔处。）

①《史记》：管仲曰：“生我者父母，知我者鲍叔。”
②陆机《叹逝赋》：“托未契于后生。”
③《淮南子》：“封稀修蛇。”《易》：“龙蛇之蛰，以存身也。”
④《前汉杜钦传》：纪阳侯书，诚哀老姊垂白。注：自发下垂也。鲍照诗：“垂白对讲书。”
⑤陆机诗序：“悼心告别。”

内愧突不黔①，庶羞以賙给②。素丝挈长鱼③，碧酒随玉粒④。途穷见交态⑤，世梗悲路涩⑥。东风吹春冰，泱湃后土湿⑦。

（叙周恤之情。下二，临别时景。）

①《扬子》：“墨突不黔。”
②曹植诗：“乐饮过三爵，缓带倾庶羞。”
③汉人《为焦仲卿妻》诗：“宛转素丝绳。”
④社修可曰：《酒谱》：安期先生与神女会于圜丘，酣玄碧之酒。《战国策》：“粒米如玉。”沈约诗：玉粒晨炊，华烛夜炳。
⑤《翟方进传》：“一贵一贱，乃见交态。”
⑥潘尼诗，“世故尚未夷，崤函方路涩。”
⑦谢朓诗：“晨光复泱漭。”

念君惜羽翻，既饱更思戢。莫作翻云鹘，闻呼向禽急①。

（未则送别丁宁，嘱其归而敛才也。【朱注】上云“与语才杰立”，录事必负才敢为者，然世难方殷，当思敛戢，故又以向禽之鹘戒之。此章前三段各八句，末段四句收。）

①【卢注】鹘闻人呼，则向禽而击。


郑驸马池台喜遇郑广文同饮

此诗当作于至德二载之春，是年正月，安庆绪杀禄山，故诗中有燃脐句，想此时贼党稍纵降官，郑得回京也。黄鹤疑公与虔皆被拘东都，因饮驸马池台。按：公在长安，未尝至东都，恐长安别有郑驸马池台，不必指河南新安之池台。又，是年九月，克复西京，十二月，诏定从伪者之罪，虔贬台州司户。若乾元二年春，公在谏省，不应与之同饮流连矣。【卢注】题曰广文，称旧官，表其志也。

不谓生戎马①，何知共酒杯。燃脐郿坞败②，握节汉臣回③。白发千茎雪，丹心一寸灰④。

（首叙广文回京。平时不谓遭乱，遇乱何知复聚，喜处含悲，二语摄起全意。燃脐握节，幸其脱贼而来。白发丹心，明其忧在君国也。）

①《道德经》：“天下无道，戎马生于郊。”
②《后汉书》：董卓筑坞于郿，高厚七丈，号万岁城。及吕布杀卓，尸卓于市。天时始热，卓素充肥，脂流于地，守尸吏燃火置卓脐中，光明达曙。《唐书》：至德二载正月，严庄与禄山子庆绪，谋杀禄山，使帐下李猪儿以大刀研其腹，肠溃于床而死，事与卓类。当时虔陷贼中，伪授水部，诈称风缓以密章达灵武，盖虽身在贼庭，而志存王室，故以苏武比之。
③晁以道家有宋子京手书少陵诗一卷，“握节汉臣回”乃是“秃节”。考《本传》云：苏武仗汉节牧羊，卧起持旄，节尽落，留十九年而还。杨升庵引《张衡传》苏武以秃节效贞为证。今按：秃节虽本《张衡传》，然握节字却有三据。《左传》：襄公之难，公子邛握节以死。《晋书王机传》：机入广州，郭讷众皆散，乃握节避机，机就讷求节，讷叹曰：“昔苏武不失其节，前史以为美谈。”祖孙登诗：“握节暮看羊。”公诗盖兼用之。且苏武在外多年，故节旄秃落，郑陷贼止一年，自当从握节也。
④宋之问诗：“鬓发俄成素，丹心已作灰。”傅玄诗：“丹心为寸伤。”

别离经死地①，披写忽登台②。重对秦萧发，俱过阮宅来③。留连春夜舞④，泪落强徘徊⑤。

（一云：醉连春苑夜，舞泪落徘徊。此记同饮心事。次句，点池台。三四，驸马叔侄。未乃悲欢离合，一时交集之情，仍与章首相应，此章两段，各六句。）

①《韩信传》：“陷之死地而后生。”
②桓玄书：“忝任在远，是以披写事实。”
③《晋书》：阮籍与兄子咸居道南，诸阮居道北。
④《齐书谢朓传》：“留连晤对。”
⑤《古诗为焦仲卿妻》：“泪落便如写。”《楚辞》：“周徘徊以汉渚。”


自京窜至凤翔喜达行在所

从《英华》诸本，无上六字。【朱注】《旧书》：至德二载，肃宗自彭原幸凤翔时，改扶风为凤翔郡。按旧注：公自京窜至凤翔，在至德二年夏四月。《汉书武帝纪》：征诣行在所。蔡邕《独断》曰：天子以四海为家，谓所居为行在所。【颜注】当是行所在所也。

西忆岐阳信①，无人遂却回②。眼穿当落日，心死著寒灰③。茂树行相引④，连山望忽开⑤。所亲惊老瘦⑥，辛苦贼中来⑦。

（首章自京赴凤翔。眼穿落日，承西忆。心着寒灰，承无人。依树傍山，间道奔窜之迹。辛苦贼中，亲知惊问之词。）

①岐阳即凤翔，在长安之西，故云西忆。《舆地广记》：岐阳县，汉美阳县地，《诗》所谓“居岐之阳”即此，唐省入扶风县，为岐阳镇。
②却回，谓退回之人。
③《庄子》：“心可如死灰乎？”鲍照诗：“寒灰灭更燃。”黄生曰：岐阳信，望官军之再举，唯眼穿心死，因始为脱身之计也。
④刘向《新序》：“昼游乎茂树。”
⑤莲峰，旧注指华州莲花峰。朱注云：公自金光门出，西归凤翔，不应走华阴道，当依赵次公作连山为是。谢眺诗：“遥树匝清阴，连山周远净。”
⑥《汉书注》：所亲，素所亲任也。曹植诗：“果得心所亲。”
⑦李陵书：“不顾流离辛苦。”


其二

愁思胡茄夕①，凄凉汉苑春②。生还今日事③，间道暂时人④。司隶章初睹⑤，南阳气已新⑥。喜心翻倒极⑦，呜咽泪沾巾⑧。

（下二章，喜达行在所。此承上贼中来，故接以“愁思胡前夕”。今日生还，得睹中兴气象。间道暂免，尚觉呜咽伤心。三四分领，下段说出喜极而悲。苑中花木之地，春尚凄凉，以胡骑蹂躏其中也。暂时人，谓生死悬于顷刻。）

①秦嘉诗：“愁思难为数。”蔡琰诗：“胡笳动兮边马鸣。”
②沈约诗：“凄凉霜野。”《三辅黄图》：汉有三十六苑。《通鉴》：禄山使安忠顺将兵屯苑中，以镇关中。
③《后汉书》：班昭上书，乞超生还，复见阙庭。
④又：“班超从间道至疏勒。”注：“间道，伺其间隙之道而行。”
⑤《光武纪》：更始以帝行司隶校尉，置官属，作文移，一如旧章。傅亮《进宋元帝诏》：“东京父老，重睹司隶之章。”
⑥《光武纪》：望气者苏伯阿为王莽使，至南阳，遥望见春陵郭，唶曰：“气佳哉！郁郁葱葱。”
⑦翻倒，翻喜为悲也。《木兰诗》：“喜极成悲伤。”
⑧蔡琰诗：“行路亦呜咽。”曹植《哀词》：“泪流射而沾巾。”《世说》：桓玄以手巾掩泪。


其三

死去凭谁报①，归来始自怜②。犹瞻太白雪②，喜遇武功天④。影静千官里⑤，心苏七校前⑥。今朝汉社稷⑦，新数中兴年⑧。

（此承上“暂时人”，故接以“死去凭谁报”。瞻雪遇天，幸依行在矣。千官七校，亲睹朝班矣。新数中兴，从此治安矣。皆写出破愁为喜。【赵访注】脱一生于万死，在道时犹不觉，及归乃自怜耳，起语悲痛。奔波初定，故曰影静。精神顿爽，有似心苏。官指文臣，校乃武卫。）

①陶潜诗：“死去何所道。”报，报信也。
②陶诗：“归来夜未央。”【顾注】前曰生还，此曰归来，总以君之所在为归耳。魏文帝诗：“私自怜兮孤栖。”
③《地图记》：太白山甚高，上常积雪，无草木。《辛氏三秦记》：太白山，在武功县南，去长安三百里。《录异记》：金星之精，坠于终南，号为太白。其精化为白石，状如美玉，常有紫气覆之。《唐书》：凤翔府郿县有太白山。
④《长安志》：京兆武功县，以武功山得名。《三秦记》：“武功太白，去天三百。”曰武功天，至此得见天日也。
⑤《荀子》：古者天子千官。《汉书严助传》：“奉千官之供。”
⑥苏，苏醒也。《汉书》：京师有南北军屯，至武帝平百越，内增七校。注：中垒、屯骑、步兵、越骑、长水、胡骑、射声、虎贲，凡八校尉。胡骑不常置，故言七校。
⑦《诗》：“以永今朝。”
⑧《东皋杂录》：毛公《诗序》：“《烝民》，任贤使能，使周室中兴焉。”陆德明《释文》读去声。故云“新数中兴年”，又“百年垂死中兴时”。

黄生曰：公若潜身晦迹，可徐待王师之至，必履危蹈险，归命朝廷，以素负匡时报主之志，不欲碌碌浮沉也。赵汸注：题曰“喜达行在所”，而诗多追说脱身归顺，间关跋涉之情状，所谓痛定思痛，愈于在痛时也。今按：首章曰心死，次章曰喜心，未章曰心苏，脉络自相照应。首章见亲知，次章至行在，未章对朝官，次第又有浅深。



送樊二十三侍御赴汉中判官

此是至德二载，初赴行在时作。肃宗在凤翔，两京未恢复，故有顿兵岐梁、二京未收之句，公尚未拜拾遗，故云：“我无匡复资。”《唐书》：汉中郡，属山南道，本梁州汉川郡。天宝元年改汉中郡，兴元元年升为兴元府。

威弧不能弦①，自尔无宁岁②。川谷血横流③，豺狼沸相噬④。

（首叹天宝致乱之由。明皇不能早除禄山，以致祸乱连年，故云：“威弧不能弦，自尔无宁岁”。）

①《易》：“弦木为弧，剡木为矢，弧矢之利，以威天下。”扬雄《河东赋》：“彏天狼之威弧。”【钱笺】《天官书》：西宫七宿觜星，东有大星曰狼，狼下四星曰弧，弧属矢，拟射于狼，弧不直狼，则盗贼起，所谓不能弦也，下故有“豺狼沸相噬”之句。
②《国语》：“自子之行，晋无宁岁。”
③《法言》：“原野厌人之肉，川谷流人之血。”《孟子》：“洪水横流。”
④后汉张纲曰：“豺狼当道。”

天子从北来，长驱振调敝①。顿兵歧梁下②，却跨沙漠裔③。二京陷未收④。四极我得制⑤。萧索汉水清⑥，缅通淮湖税⑦。

（此言肃宗兴复之势。灵武在凤翔之北，故曰北来。岐、梁二山，在凤翔境内，王师在焉。沙漠裔，回绝方许助兵也。四极制，四方犹奉唐朔也。汉水连接淮湖，当时贡赋，得以不绝矣。二句切汉中）

①陈琳书：“长驱山河，朝至暮捷。”《汉书酷吏传》“吏民益凋敝。”
②诸葛武侯《遣陈震往吴论》：“顿兵相持。”杜笃《论都赋》：“衍陈于岐梁。”
③李陵诗：“经万里兮度沙漠。”中国之有外夷，犹衣之有裔也。
④《晋书儒林传》：二京继踵以沦胥。
⑤《尔雅》：“东至于泰远，西至于邠国，南至于濮鈆，北至于祝栗，谓之四极。”《汉礼乐志》：“四极爰辏。”师古曰：“四方极远之处也。”
⑥阮籍诗：“萧索人所悲。”《汉书注》：“索，尽也。”汉水在汉中。
⑦缅，远也。《西都赋》：“东郊则有通沟大漕，溃渭洞河，泛舟山东，控引淮胡。”《通鉴》：至德元载十月，第五琦请以江淮租庸，市轻货，泝江汉而上，至洋州，令汉中王璃陆运至扶风以助军，上从之。

使者纷星散①，王纲尚旒缀②。南伯从事贤③，君行立谈际④。坐知七曜历⑤，手画三军势⑥。冰雪净聪明⑦，雷霆走精锐⑧。

（此言侍御才堪经世。使者星散、经营边事也。王纲旒缀，人心系属也。南伯，指汉中王瑀。从事，指府中幕僚。立谈，起下四句。聪明，承七曜。精锐，承三军。此称其智勇过人。《杜臆》：冰雪雷霆一联，篇中警语，言明而且断，方能济世也。）

①古诗：“星使日夜驰。”《春秋运斗枢》：“璇玑星散。”
②曹冏《六代论》：“王纲弛而复张。”《诗》：“为下国缀旒。”注：“缀，结也。旒，旗之垂者，言天子为诸侯所系属，如旗之旒，为硫所缀也。”《公羊传》：“君若缀旒然。”刘垠《劝进书》：“国家之危，有若缀旒。”
③《通鉴》：至德元载七月，玄宗以陇西公瑀为汉中王、梁少都督、山南西道采访防御使。
④《史记》：虞卿立谈而取卿相。
⑤《唐艺文志》：吴伯善《陈七曜历》五卷。《何承天集》有《既往七曜历》，每记其得失。《通志》：日、月、岁星、荧惑、填星、太白、辰星也。《北史》：刘焯博学洽闻，如《九章算术》、《周髀七曜书》，莫不覆其本根，穷其秘要。
⑥《李德林集》：“口授兵书，手画行阵。”《汉书》：张干秋击乌桓还，霍光问战斗方略、山川形势，千秋口对兵事，画地成图，无所忘失。
⑦江总诗，“净心抱冰雪。”
⑧《左传》：“畏之如雷霆。”晋刘弘表：“奋扬雷霆，折冲万里。”《通鉴》。刘牢之为参军，领精锐为前锋。

幕府辍谏官，朝廷无此例。至尊方吁食①，仗尔布嘉惠②。补阙暮征入③，柱史晨征憩④。正当艰难时⑤，实藉长久计。

（此言朝廷倚侍御以为重。谏官作判，此乃破例用人，正以边防警急，故暮入晨征耳。有久长计，则可以布嘉惠矣。）

①《左传》：伍奢曰：“楚君大夫其吁食乎。”注：“吁，晏也。”
②贾谊赋，“恭承嘉惠兮。”
③【张綖注】补阙，谏官也。萧望之愿在朝补阙。
④鹤曰：御史在殿柱之间，亦谓之柱下中，秦改为侍御史。张苍自秦时为御史，主柱下方书，即其任也。《通典》：侍御史于周为柱下史，一名柱后史。征憩，征行不遑少憩也。
⑤《诗》，“天步艰难。”

回风吹独树①，白日照执袂。恸哭苍烟根，山门万重闭②。居人莽牢落③，游子方迢递④。徘徊悲生离⑤，局促老一世⑥。

（此叙送别情景。独树，比居者。执袂，送行者。苍烟暮凝，山门夕闭，说得临别凄凉。居人，公自谓。游子，指侍御。生离，顶游子。局促，顶居人。）

①古诗：“回风动地。”何逊诗：“天边看独树。”
②隋萧子隆诗：“山门一已绝。”
③《诗》：“巷无居人。”《上林赋》：“牢落陆离。”牢落，寥落也。
④魏文帝诗：“游子恋所生。”何逊诗：“迢递封畿外。”
⑤前汉《天马歌》：“神裴回，若流放。”此徘徊所出。吴迈远诗：“生离不可闻。”
⑥《前汉灌夫传》：“今日廷论，局促效辕下驹。”刘桢诗：“天地无期竟，民生甚局促。”

陶唐歌遗民①，后汉更列帝②。我无匡复资③，聊欲从此逝④。

（未以自叙作结。唐柞中兴，故比之后汉列帝。公未授官，故自言遗民欲逝。此章首尾各四句，中四段各八句。）

①《左传》：季札请观周乐，为之歌唐。曰：“思深哉，其有陶唐氏之遗民乎？”
②后汉自光武以下凡十二帝。
③殷仲文表：“匡复社稷，大弘善类。”
④《汉书》：高帝曰：“公等皆去，吾亦从此逝矣。”阮籍诗：“吾将从此逝。”逝，谓隐去也。胡夏客曰：公《送樊侍御》、《送从弟亚》、《送韦评事》三诗，感慨悲壮，使人懦气亦奋，宜其躬遇中兴，此声音之通乎时命者也。


送韦十六评事充同谷防御判官

【鹤注】此至德二载作，故诗中有行在凤翔等句。鲍曰：旧注以为韦宙。宙乃宣宗时人，误矣。《旧唐书》：成州同谷郡，属山南西道，秦置陇西郡。天宝元年，改为同谷郡。乾元元年，复为成州。《通鉴》：天宝十四载冬，安禄山反，郡当贼冲者始置防御使。

昔没贼中时，潜与予同游①。今归行在所，王事有去留②。

（从交情聚散叙起。去，指韦留自谓。）

①《庄子》：“庄子与惠子同游濠梁之上。”
②《诗》：“王事靡盬。”顾欢诗：“达生任去留。”

逼侧兵马间①，主忧急良筹②。子虽躯干小③，老气横九州④。挺身艰难际⑤，张自视寇雠⑥。朝廷壮其节，特诏令参谋⑦。

（此言评事忠勇，故朝廷命判边方。）

①《西京赋》：“骈阗逼侧。”《后汉冯异传》：“夜勒兵马。”
②《范睢传》：“主忧臣辱。”
③《晋载记》：刘曜讨陈安于陇城，安死，人歌曰：“陇上健儿有陈安，躯干虽小腹中宽，爱养将士同心肝。”
④《北山移文》：“霜气横秋。”
⑤《杜臆》：挺身张目句，读之令人发指。《谷永传》：“挺身晨夜，与群小为随。”颜注：“挺，引也。”
⑥曹植《冬猎篇》：“张目决皆。”杜修可曰：视寇雠，借用孟子语。
⑦壮其节，令参谋，皆就朝廷言。奉诏二字，当作特诏，语气方顺，且与下文受辞不犯重。

銮舆驻凤翔①，同谷为咽喉②。西扼弱水道③，南镇袍罕陬④。此邦承平日⑤，剽劫吏所羞。况乃胡未灭，控带莽悠悠⑥

（此言同谷重地，故控驭必须得人。）

①《西都赋》：“乘銮舆。”《晋书》刘暾表：“人想銮舆之声。”
②三国杨洪曰：汉中，益州咽喉。
③《禹贡》：“弱水既西。”《寰宇记》：弱水自甘州删丹县界，流入张掖县北。
④《汉书》：金城郡有枹罕县。《唐书》：河州治枹罕县。《唐志》：安昌郡，本枹罕郡，又有枹罕县，在陇右道，与弱水同道。
⑤《诗》：“此邦之人。”《汉食货志》：“时据承平之世。”
⑥周崔猷书：“控带京洛。”

府中韦使君①，道足示怀柔②。令侄才俊茂③，二美又何求？

（此言幕府同事之贤。韦使君，盖指防御使，必评事之叔也。）

①《前出师表》：“宫中府中，俱为一体。”府中，幕府之中也。《前汉王.传》：“使君颛生杀之柄。”颜师古注：“为使者故谓之使君。”
②《汉书段会宗传》：“总领百蛮，怀柔殊俗。”
③扬雄《蜀都赋》：“宗生族攒，俊茂丰美。”

受词太白脚①，走马仇池头②。古色沙土裂③，积阴云雪稠④。羌父豪猪靴⑤，羌儿青兕裘⑥。吹角向月窟⑦，苍山施筛愁⑧。鸟惊出死树⑨，龙怒拔老揪⑩。古来无人境(11)，今代横戈矛(12)。

（此言同谷凄凉之景。上六记风土，下六记屯兵。旌旆愁，谓带愁惨之容。鸟惊龙怒，兵马震动故也。）

①太白，注见前。
②曹植诗：“走马长楸间。”《旧唐书》：成州上禄县，白马羌所处，州南八十里有仇池山。《辛氏三秦记》：仇池山上广百顷，地平如砥。其南北有山路，东西绝壁万切，上有数万家。一人守道，万夫莫向。山势自然有楼橹却敌之状。东西二门，盘道可七里，上多冈阜泉源。
③《前汉书音义》：“沙土曰漠，即今碛也。”
④陆机《苦寒行》：“凝冰结重涧，积雪披长峦。阴云兴岩侧，悲风鸣树端。”
⑤《长杨赋》：“搤熊罴，拖豪猪。”《山海经》：“豪彘，状如豚而白毛。”注：“能以脊上豪射物，江东呼为豪猪。”
⑥宋玉《招魂》：“君王亲发兮惮青兕。”《说文》：“兕如野牛，青色，皮厚，可为铠。”
⑦吹角，注见《遣兴诗》。月窟，西极之地。《长杨赋》：“西压月崛。”
⑧扬雄《蜀都赋》：“苍山隐天。”
⑨后汉唐羌疏：“鸟惊风发。”何逊诗：“百年积死树。”赵曰：吴平为句章州，门前忽生一侏青桐树，上有歌谣之声，平恶而斫之。平随军三年，死树欻自还立于故根上，树头空中歌曰：“死树今更青，吴平寻当归。”
⑩《水经注》：龙怒当时大雨。洙曰：湫水在泾州界，兴云雨土俗亢旱，每于此求之，相传云龙之所居，天下山川限曲有之。
(11)《天台赋》：“卒践无人之境。”
(12)《诗》：“修我戈矛。”

伤哉文儒士①，愤激驰林丘②。中原正格斗③，后会何缘由④。百年赋命定⑤，岂料沉与浮⑥。且复恋良友，握手步道周⑦。论兵远壑静⑧，亦可纵冥搜。题诗得秀句⑨，札翰时相投⑩。

（未叙临别缱绪之情。上八送韦，下四望韦。文士驰林，公未受职也，故云浮沉难料。吴论：论兵既定，使远壑清静，亦可冥搜得句，投寄相慰也。此章，起首中腰皆四句，前二段各八句，后二段各十二句。）

①《论衡》：“上书白记者，文儒也。”《晋儒林传》：“迄于考武，蔚为文儒。”
②谢安诗：“寄傲林丘。”
③《汉书武五子传》：“主人遂格斗死。”注：“相抱而杀之曰格。”
④《孔丛子》：“后会何期。”
⑤王粲《伤夭赋》：“惟皇天之赋命。”《抱朴子》：“赋命宜均。”
⑥浮沉，谓此后遭际难知。司马迁书：“从俗浮沉，与时俯仰。”
⑦《诗》：“有杕之杜，生于道周。”师氏曰：道，边也。
⑧《吴越春秋》：孙子一旦与吴王论兵。江淹诗：“夙龄爱远壑。”
⑨钟嵘《诗品》：“奇章秀句，往往遒警。”
⑩刘桢诗：“投翰长叹息。”


述怀

【鹤注】此当是至德二载夏，拜拾遗后作。王彦辅曰：阮籍有《述怀》诗。

去年潼关破①，妻于隔绝久②。今夏草木长③，脱身得西走。麻鞋见天子④，衣袖见两肘⑤。进行慜生还，亲故伤老丑⑥。涕泪受拾遗⑦，流离主恩厚⑧。柴门虽得去⑨，未忍即开口⑩。

（此受职行在，而回念室家也。《杜臆》：草木丛长，故可潜身西走，挥涕受官，以流离而感主恩也，故不忍开口言归。）

①杜氏《通典》：潼关，本名冲关，言河流所冲也。
②《洛阳伽蓝记》：土风隔绝。
③陶潜诗：“孟夏草木长。”
④王睿《炙毂子》：夏商以草为屩。左氏曰：扉，屨也。至周以麻为，谓之麻鞋，贵贱通著。《颜氏家训》：“麻鞋一屋。”
⑤《庄子》：原宪捉襟而肘见。
⑥魏文帝《与吴质书》：“亲故多离。”阮籍诗：“夕暮成老丑。”
⑦蔡琰《笳曲》：“涕泪交垂。”《通典》：武后置左右拾遗二人，掌拱奉讽谏。公本传：至德二年，亡走凤翔，谒上，拜左拾遗。【钱笺】甫拜拾遗。在至德二载五月十六日，命中书侍郎张镐赍符告谕。今湖广岳州平江县裔孙杜富家，尚藏此敕。敕用黄纸，高广皆可四尺，字大二寸许，年月有御宝，宝方五寸许。
⑧《诗》：“流离之子。”王褒《讲德论》：“主恩满溢。”
⑨陶潜诗：“长吟掩柴门。”
⑩《南史》：郑灼梦与皇侃遇于途，侃谓曰：“郑郎开口。”

寄书问三川①，不知家在否？比闻同罹祸，杀戮到鸡狗②。山中漏茅屋③，谁复依户牖④。摧颓苍松根⑤，地冷骨未朽⑥。几人全性命⑦，尽室岂相偶⑧。嶔岑猛虎场⑨，郁结回我首⑩。

（此寄书至家，恐其遭乱难保也。【朱注】《通鉴》：禄山初反，自京畿、廊坊至于岐陇皆附之。时所在寇夺，故以家之罹祸为忧。破屋谁依，室无人矣。摧颓骨冷，死者久矣。居民稀少，故猛虎纵横。）

①魏文帝诗：“寄书浮云往不还。”旧注：“三川在鄜州南，公之家寓焉。”
②《淮南子》：“赋敛无度，杀戮不止。”《汉献帝纪》：董卓悉烧长安宫庙、官府，，二百里内室屋荡尽，无复鸡犬。
③庾信《小园赋》：“穿漏茅茨。”
④鲍照诗：“开轩当户牖。”
⑤曹植诗：“何意念摧颓。”
⑥江淹《去故乡赋》：“宁归骨干松柏。”
⑦《出师表》：“苟全性命于乱世。”
⑧《左传》：“尽室以行。”
⑨陆厥诗：“嶔岑郁上干。”
⑩《楚辞》：“独郁结其谁语。”

自寄一封书①，今已十月后②。反畏消息来，寸心亦何有③。汉运初中兴，生平老耽酒④。沉思欢会处⑤，恐作穷独叟。

（末伤家信杳然，又恐存亡莫必也。书断则疑，书来则畏，正恐家室尽亡，将来欢会之处，反成穷独之人耳。此章前二段各十二句，末段八句收。）

①《越世家》：陶朱公为一封书，遗故所善庄生。
②赵次公曰：十月，谓自去年寄书已经十月，非指孟冬之十月。公往问家室，在闰八月初吉，此诗尚在闰月之前。
③谢灵运诗：“寸心若不亮。”
④《晋书》：阮咸耽酒浮虚。
⑤曹植诗：“欢会难再遇。”

申涵光曰：“麻鞋见天子，衣初露两肘”，一时君臣草草，狼籍在目。“反畏消息来，寸心亦何有”，非身经丧乱，不知此语之真。此等诗，无一语空闲，只平平说去，有声有泪，真三百篇嫡派，人疑杜古铺叙太实，不知其淋漓慷慨耳。


得家书

【鹤注】此是至德二载秋，在凤翔作。

去凭游客寄①，来为附家书。今日知消息，他乡且旧居②。熊儿幸无恙③，骥子最怜渠。临老羇孤极，伤时会合疏③。

（此喜得家书，犹伤父子相隔也。）

①颜延之诗：“易为久游客。”
②《杜臆》：家在他乡之旧居，幸无转徒也。他乡，指鄜州。古乐府：“他乡各异县。”陶潜诗：“相将还旧居。”
③旧注：“骥子、熊儿，二子小字。”胡夏客曰：骥，当是宗文。熊，当是宗武。李陵《答苏武书》：“足下胤子无恙。”《风俗通》：噬虫曰恙，古者人多露宿，为恙所啮，故早相见必相劳问曰：无恙乎？
④《月赋》：“羇孤递进。”
⑤曹植诗：“会合何时谐。”

二毛趋帐殿①，一命侍鸾舆②。北阙妖氛满③，西郊白露初④。凉风新过雁⑤，秋雨欲生鱼。农事空山里⑥，眷言终荷锄⑦。

（此感时抚事，意在聚首山中也。趋帐殿，时为拾遗矣。此章二段，各八句。）

①《左传》：“不禽二毛。”注：“鬓毛斑白二色也。”庾肩吾《曲水诗》：“回川入帐殿。”《唐六典》：尚舍奉御，凡大驾行幸，预设三部帐幕，皆乌毡为表，朱绫为覆，下有紫帷方座，金铜行床，覆以帘，其外置排城以为蔽捍。
②《王制》：小国之卿与下大夫，一命。鸾舆，注见前。
③《汉高帝纪》：萧何治未央宫，立东阙北阙。注：未央殿虽南向，而上书奏事、谒见之徒，皆诣北阙。魏文帝书：“用给左右以除妖氛。”时安庆绪方炽也。
④《五经通义》：立秋礼西郊。《续汉书》：立秋迎气西郊。
⑤《月令》：“孟秋之月，凉风至，白露降。”又：“仲秋行春令，则秋雨不降。”又：“季秋之月，鸿雁来宾。”
⑥《管子》：“视其耕芸，计其农事。”陶弘景诗：“空山霜满高烟平。”
⑦陆机诗：“眷言怀桑梓。”陶潜诗：“带月荷锄归。”


送长孙九侍御赴武威判官

【鹤注】此是至德二载，公既为拾遗时作。故诗云：“夺我同官良。”凉州武威郡，唐属陇右，乃河西节度所治。

骢马新凿蹄①，银鞍被来好②。绣衣黄白郎③，骑向交河道④。问君适万里⑤，取别何草草⑥。

（首叙侍御赴武威。）

①《汉书》：桓典为御史，常乘骢马，语曰：“行行且止，避骢马御史。”《周礼》：颁马攻特。注：牡马蹄齧，不可乘用，故因夏乘马而攻凿其蹄。
②祖孙登诗：“飞尘暗金勒，落泪洒银鞍。”
③《汉书》：武帝遣直指使者，衣绣衣，杖斧，分部逐捕群盗。【朱注】或曰：黄白，即汉书银黄。颜师古注：银，银印也。黄，金印也。北齐乐曲：“怀黄绾白，鵷鹭成行。”
④交河，注见二卷。
⑤应玚诗：“远适万里道，归来未有由。”
⑥《诗》：“劳人草草。”

天子忧凉州，严程到须早①。去秋群胡反，不得无电扫②。此行收遗旷③，风俗方再造④。

（此申奉命急赴之故。）

①宋之问诗：“严程无休隙。”
②《后汉皇甫嵩传》：“旬月之间，神兵电扫。”
③收是平定安集之意。颜延之诗：“留滞感遗民。”
④宋武帝诏：“弘济朕躬，再造王室。”

族父领元戎①，名声国中老②。夺我同官良③，飘飖按城堡④。使我不能餐⑤，令我恶怀抱⑥。

（此述同僚缱绻之情。夺我同官，盖杜鸿渐题为判官也。）

①父之从祖昆弟为族父。《唐书》：至德二载五月，以武部侍郎杜鸿渐为河西节度使。《诗》：“元戎十乘，以先启行。”谢朓《恩教》：“任总侯怕，受钺元戎。”洙曰：元戎，元帅也。
②《荀子》：“彼贵我名声。”《记》：“有虞氏养国老于上库。”
③《左传》：“同官为僚。”
④《通鉴注》：武威郡治姑臧，旧城匈奴所筑，张氏据河西，又增筑四城厢，并旧城为五，又二城未知谁所筑。
⑤蔡琰《悲愤诗》：“饥当食兮不能餐。”
⑥孙楚诗：“惆怅盈怀抱。”

若人才思阔，溟涨浸绝岛①。樽前失诗流②，塞上得国宝③。皇天悲送远，云雨白浩浩④。

（此叙怜才借别之意。）

①沈约诗：“溟涨无端倪。”
②杨修书：“古诗之流。”
③《左传》：“亲仁善邻，国之宝也。”《北史文苑传》：“江汉英灵，燕赵奇俊，并该天网之中，俱为大国之宝。”
④鲍照诗：“暂交金石心，须臾云雨隔。”

东郊尚烽火①，朝野色枯槁②。西极柱亦倾③，如何正穹昊④。

（末伤边境未宁，望其力为匡救。此章前四段各六句，后段四句收。）

①《书》：“保釐东郊，烽火，见四卷。”
②《楚辞》：“形枯槁而独留。”
③《列子》“常怒流于西极。”又：“折天柱。”
④傅昭诗：“皇猷属穹昊。”

朱鹤龄曰：去秋群胡反，赵次公、黄希诸注，皆指吐蕃，非也。《唐书》：至德元载，吐蕃陷威戎等诸军，入屯石堡，此在右河鄯等州，而河西凉州未尝陷。《通鉴》：至德二载，河西兵马使盖庭伦，与武威九姓商胡安门物等，杀节度使周泌，聚众六万，武威大城之中，小城有七，赋据其五，二城坚守。度支判官崔称与中使刘日新，以二城兵攻之，旬有七日，平之。此云群胡反，正指其事。曰去秋者，讨平在正月，而发难则在去秋，是时武威虽复，而余乱尚有未戢者，故欲早到凉州，安黎甿而按城堡也。


送从弟亚赴河西判官

【鹤注】此至德二载夏，在凤翔作。是时京师未复，故云“宗庙尚成灰”。《旧唐书》：杜亚，字次公，自云京兆人。少涉学，善言物理及历代成败事。肃宗在灵武，上书论时政，擢校书郎。其年杜鸿渐节度河西，辟为从事，累授评事御史，终东都留守。贞观元年，分陇坻以西为陇右道，景云二年，自黄河以西，分为河西道。

南风作秋声①，杀气薄炎炽②。盛夏鹰隼击③，时危异人至④。

（起处感时托兴，时危异人至，乃一篇之主。惟南风先作秋声，故鹰隼当夏而击，此杀气之见于造物者。）

①南风，夏风也。《薰风歌》：“南风之薰兮。”庾信诗：“南风多死声。”周弘让《立秋》诗：“木叶动秋声。”
②《月令》：“仲秋之月，杀气浸盛。”薄，迫也。《易》：“雷风相薄。”《射雉赋》：“时暑忽隆炽。”
③王充《论衡》：“盛夏之时，太阳用事。”《记》：“立秋之日，鹰乃击。”汉孙宝为京兆尹，敕曰：“今鹰隼始击，当从天气。”
④鲍照诗：“时危见臣节，世乱识忠良。”《辩亡论》：“异人辐辏。”

令弟草中来①，苍然请论事②。诏书引上殿③，奋舌动天意。兵法五十家④，尔腹为筐笥⑤。应对如转丸⑥，疏通略文字⑦。经纶皆新语⑧，足以正神器⑨。

（此言亚之才辩，足动天听，所谓异人也。《杜臆》：略文字而皆新意。知其谈兵非徒读父书者比。胡夏客曰：考亚本传，知此段所言，皆其实录。）

①汉应亨诗：“济济四令弟。”
②谢朓诗：“平楚正苍然。”《吴越春秋》：诸大夫论事。
③《萧何传》：“带剑履上殿。”
④《霍去病传》：天子常欲教之孙吴兵法。《汉书艺文志》：兵权谋十三家，兵形势十一家，阴阳十六家，兵技巧十三家，凡兵书五十三家，七百九十篇。
⑤《后汉边韶传》：“边为姓，韶为字，腹便便，五经笥。”魏文帝诗：“缄藏筐笥里。”
⑥《庄子》：“蜣螂之智，在于转丸。”《梅福传》：高祖从谏如转圜。
⑦《记》：“疏通知远，书教也。”《世说》：山简疏通高素。
⑧《易》：“君子以经纶。”《陆贾传》：粗述存亡之征，凡著十二篇，奏之，帝称善，号曰《新语》。
⑨《老子》：“天下神器，不可为也。”《汉书注》：神器，政令也。

宗庙尚为灰①，君臣俱下泪。崆峒地无轴②，青海天轩轾③。西极最疮痍④，连山暗烽燧⑤。

（此言世乱倥偬，须人以济，所谓时危也。）

①《唐书》：禄山陷京师，九庙皆为所焚。曹冏《六代论》：“宗庙焚为灰烬。”
②鹤曰：崆峒、青海，皆河西节度统之。《唐书》：瀚海军西七百里，有青海军，本青海镇，天宝中为军，隶北庭都护府。
③《诗》：“如轾如轩。”注：“车后顿曰轾，前顿曰轩。”《后汉马援传》：“居前不能令人轾，居后不能令人轩。”
④《上林赋》：“左苍梧，右西极。”《季布传》：“疮痍未瘳。”
⑤梁武帝诗：“连山去无限。”《汉书音义》：“昼则燔燧，夜则举烽。”

帝曰大布衣①，藉卿佐元帅②。坐看清流沙③，所以子奉使④。归当再前席⑤，适远非历试⑥，须存武威郡，为画长久利⑦。

（此言命亚西行，以救武威，盖时危而用异人也。神京未复，边陲多故，此正英雄见才之时。帝曰数句，述天语丁宁，如古诏诰体。【朱注】武威郡，地势西北斜出，隔断羌戎，乃控扼要地。河西有事，则陇右朔方皆扰，是时有九姓商胡之叛，故曰：“须存武威郡，为画长久利。”）

①《左传》：“卫文公衣大布之衣。”
②《晋书王衷传》：责在元帅。布衣，谓杜亚。元帅，谓杜鸿渐。
③《书》：“被于流沙。”
④《苏武传》：“丁年奉使。”
⑤《贾谊传》：“文帝思谊，征之，至入见，上方受釐宣室。上因感鬼神而问，谊具道所以然之故。至夜半，文帝前席。”
⑥《书序》：“历试诸艰。”
⑦孔融书：“文武并用，成久长之计。”

孤峰石戴驿①，快马金缠辔②。黄羊饫不羶③，芦酒多还醉。踊跃常人情④，惨澹苦士志⑤。安边敌何有⑥，反正计始遂⑦。

（此送别而勉其立功。上四言西土景物，下四言济时筹略。《杜臆》：踊跃惨澹数语，深致规讽之意。【綖注】安边，应上佐元帅。反正，应上正神器。）

①王僧达书：“介于孤峰绝顶者，积数十载。”《尔雅》：“石戴土，谓之崔嵬。土戴石，谓之砠。”石戴驿，谓驿路在石岩之上。
②古乐府：“健儿须快马。”
③【钱笺】庄绰《鸡肋编》：关右塞上有黄羊，无角，色同麝鹿，人取其皮为衾褥。土人造噆酒，以芦管吸于瓶中，杜诗黄羊、芦酒，盖谓此也。蔡曰：大观三年，郭随出使，虏举黄丰、芦酒，问外使时立爱。立爱云：黄羊野物，可猎取，食之不羶。芦酒，縻谷酝成，可醱醅，取不酵也，但力微，饮多则醉。子美之言信验。杨慎曰：芦酒以芦为筒，吸而饮之，今之咂酒也，又名钓藤酒，此见《溪蛮丛笑》。【朱注】蔡肇本芦作虏，引高适“虏酒千钟不醉人”，当而存之。羶，羊臭也。
④《诗》：“踊跃用兵。”
⑤《世说》：道壹道人曰：“先集其惨澹。”
⑥《赵充国传》：全师保胜，安边之策。
⑦《汉高祖纪》：帝起微细，拨乱世反之正。

吾闻驾鼓车①，不合用骐骥②。龙吟回其头，夹辅待所致③。

（末以归朝大用望之。《博议》：骐骥驾鼓车，比亚不当为判官。龙马长吟，回首京阙，思成夹辅之功，喻亚虽在河西，乃心不忘朝廷也。旧解都愦愦。【綖注】末二句，应上归再前席意。《杜臆》：夜结皆用比兴，英矫不凡。起结各四句，中段十句又六句，后二段各八句。）

①【卢注】亚于大历年间为谏议大夫，使魏州宣慰，继又为江西观察使，足见其能。《后汉书》：建武十二年，异国有献名马者，日行千里，诏以马驾鼓车。《南史》：王融谓宋弁曰：“若千里马斯至，圣上当驾鼓车。”
②《楚辞》：“乘骐骥以驰骋兮。
③《左传》：“夹辅周室。”

卢世..曰：送三判官诗，绝有关系，别出机杼。于威弧振敝，制极收京，布嘉惠，藉长计，清流沙，存武威，反复谆托，即愤激林丘，论兵远壑，穆然有无穷之思，与寻常赠送迥别。故特表而出之。要三判官，定自可人。于樊曰：“冰雪净聪明，雷霆走精锐。”于亚曰：“奋舌动天意，疏通略文字。”于韦曰：“老气横九州，张目视寇雠。”夫所冀安边反正，舍若人谁属乎？

申涵光曰：“疏通略文字”，便是英雄本色，若两脚书厨，济得甚事？


送灵州李判官

黄鹤及朱、顾诸家，俱编在乾元二年。玩诗中羯胡血战等语，及近贺中兴一句，当是安史正猖獗，灵武初即位时，盖至德二载，在凤翔时所作。当从《杜臆》。《唐书地理志》：灵州，灵武郡。夏州，朔方郡。

羯胡腥四海，回首一茫茫①。血战乾坤赤，氛迷日月黄。将军专策略②，幕府盛才良。近贺中兴主，神兵动朔方。

（上四记当时之乱，下望其乘时建功也。血战氛迷，正言四海腥膻。策略称其主将，才良美李判官。兵动朔方，盖将大举兴复也。按《唐书》：禄山反，以郭子仪为灵武太守，充朔方军节度使。陈涛斜之败，帝惟倚朔方军为根本。此章言“专策略”，又言“动朔方”，当指郭子仪。黄鹤谓王思礼，恐误。）

①古诗：“四顾何茫茫。”
②《后汉袁绍传》：“参咨策略。”曹植《征蜀论》：“以谟谋为剑戟，以策略为旌旂。”
③张协《七命》：“希代之神兵。”北齐裴让之诗：“皇威奋武略，上将总神兵。”


奉送郭中丞兼太仆卿充陇右节度使三十韵

【鹤注】《旧史》言：至德初，英又迁陇右节度使，兼御史中丞，不言兼太仆卿。《新史》言：禄山乱，拜秦州都督、陇右采访使，至德二载，加陇右节度使，不言兼御史中丞与太仆卿。此题曰：送郭中丞兼太仆卿充陇右节度使，可补二史之阙。当是至德二载秋八月作。

诏发山西将①，秋屯陇右兵②。凄凉余部曲③，燀赫旧家声④。雕鹗乘时去，骅骝顾主鸣。艰难须上策⑤，容易即前程⑥。斜日当轩盖⑦，高风卷旆旌⑧。松悲天水冷⑨，沙乱雪山清⑩。和虏犹怀惠(11)，防边讵敢惊。古来于异域(12)，镇静示专征(13)。

（首叙郭镇陇右，上下八句分截。诏发二句，扼题。凄凉二句，言将门宿望。雕鹗四句，言郭公忠勇。斜日四句，记秋陇时景，与前程相应。和虏四句，语屯兵方略，与上策相应。【朱注】吐蕃和好，久怀旧恩，故防边之法，不在惊扰，自古御戎，惟于镇静之中，默寓专征之意。）

①【钱笺】《赵充国传赞》：秦汉以来，山东出相，山西出将。天水、陇西、安定、北地皆为山西。英乂瓜州长乐人，故曰山西将。
②《唐六典》：陇右道，古雍、梁二州之境，东接秦川，西逾流沙，南连蜀及吐蕃，北界沙漠。
③鲍照《东武吟》：“将军既即世，部曲亦空存。”
④【朱注】《旧唐书》：英乂，知运之季子，知运为鄯州都督、陇右诸军节度大使，自居西陲，甚为蛮夷所惮，开元九年卒于军。至德初，肃宗兴师朔野，英乂继其父节度陇右，故有部曲家声之句。司马迁《报任少卿书》：“李陵既生降，颓其家声。”
⑤《诗》：“天步艰难。”汉贾让《治河奏议》：“今行上策。”
⑥《前汉书》：杨恽曰：“事何容易。”《搜神记》：上马赴前程。
⑦范云诗：“轩盖照虚落。”
⑧曹植诗：“高风吹我躯。”师氏注：“高风，八月风也。”诗：“悠悠旆旌。”
⑨《唐书》：天宝元年，改秦州为在水郡。洙曰：天水郡，汉武元鼎三年置。
⑩《后汉明帝纪》：祁连山即天山，一名雪山，今名析罗汉山，在伊州北。
(11)【钱笺】吐蕃使来请讨贼，既而侵廓岷等州，又请和。《左传》：魏绛和戎。
(12)蔡琰《茄曲》：“异域殊风。”
(13)《晋书谢安传》：每镇以和静。桓温《荐谯秀表》：“足以镇静颓风。”《古史》：纣赐西伯弓矢，得专征代。陈子良诗：“受赈事专征。”

燕蓟奔封豕①，周秦触骇鲸②。中原何..黩③，遗孽尚纵横④。箭入昭阳殿⑤，前吹细柳营⑥。内人红袖泣⑦，王子白衣行⑧。哀极妖星动⑨，园陵杀气平⑩。空余金碗出(11)，无复繐帷轻(12)。毁庙天飞雨(13)，焚宫火彻明(14)。罘罳朝共落(15)，棆桷夜同倾(16)。

（此伤禄山之乱，亦在八句分截。燕蓟，谓陷河北。周秦，谓破两都。遗孽，指安庆绪。箭入四句，贼至而奔散也。宸极四句，言惊扰陵寝。毁庙四句，言烧焚宫庙。贼将安忠顺等入长安，未尝有发园陵焚宫殿事。当时烧左藏大盈者，乱民也，其公卿坟墓，亦必有乘乱发掘者，故此诗概及之。）

①《左传》：“吴为封象长蛇，荐食上国。”洙曰：豕善突，故喻禄山。
②陈琳檄：“若骇鲸之触网。”言其易决也。
③《英华辩证》：庾信《哀江南赋》：“茫茫惨黩。”杜诗：“中原何惨黩。”据陆机《汉功臣赞》“上惨下黩”，并当作..。
④《史记》：“群盗纵横。”
⑤昭阳殿，见《哀江头》注。
⑥《括地志》：细柳仓，在雍州威阳县西南二十里，周亚夫屯兵处。
⑦崔令钦《教坊记》：唐妓女入宜春院，谓之内人。《子夜四时歌》：“罗裳迮红袖，玉钗明月珰。”
⑧【远注】白衣行，改微服也。秦王苻坚黜贾雍，以白衣领职可见。
⑨《虞翻别传》：“仰瞻宸极。”徐孝穆书：“齐圣广渊，体自宸极。”《汉天文志》：袄星不出五年，其下有军。杜审言诗：“云净妖星落。”
(10)《光武纪》：赤眉发掘园陵。注：“园谓山坟。”谢朓诗：“杀气盛凉飘。”
(11)金碗，用《搜神记》卢充幽婚事。沈炯表：“甲帐珠帘，一朝零落；茂陵玉碗，早出人间。”
(12)《邺宫故事》：魏武遗令，西陵施六尺床，张繐帷。《说文》：“繐，细疏布也。”
(13)《旧唐书》：东都太庙九室神主，共二十六座。禄山取太庙为军营，神主弃街巷。
(14)《史记》：项羽入咸阳，烧其宫室，火三月不灭。
(15)【钱笺】唐苏鹗《演义》云：罘罳，织丝为之，轻疏浮虚，象罗网交文之状，盖宫殿檐户之间。杜诗：“罘罳朝共落。”鹗说是也。
(16)《尔雅注》：“棆，木名，楩属，似豫章。”《说文》：“屋椽，周谓之榱，鲁谓之桷。”《左传注》：“桷。椽也。”

三月师逾整，群胡势就烹。疮痍亲接战①，勇决冠垂成②。妙誉期元宰③，殊恩且列卿④。几时回节钺⑤，戮力扫橇枪⑥。

（此望郭回京，与上段相承。言破贼之势，指日可成，今暂住陇右，终当归歼巨寇也。【卢注】至德二载，肃宗至凤翔、陇右、河西、安西、西域兵皆会。时王思礼军武功，王难得军西原，郭英义军东原。是“三月师逾整，群凶势就烹”也。安守忠寇武功，英义战不利，流矢贯颐而走，是“疮瘦亲接战，勇决冠垂成”也。）

①梁简文帝诗：“潜师夜接战。”
②庾信《平邺表》：“天策勇决。”
③《北山移文》：“驰妙誉于浙右。”元宰，上相也。《晋书王导传》：“实赖元宰，固怀匪石之心。”
④潘岳《马沂督诔》：“明明天子，旌以殊恩。”【朱注】《唐志》：御史中丞二人，正四品下。太仆寺卿一人，从三品。中丞兼卿，所以为加恩。杨恽《报孙会宗书》：“位在列卿。”
⑤《晋书》，汉魏故事，遣将出征，符节郎授节钺于明堂。
⑥《商书》：“聿求元圣，与之戮力。”《尔雅》：“彗星为欃枪。”谢瞻诗：“鸿门销薄蚀，垓下陨欃枪。”注：“亦谓之孛，言其形字丰似扫彗。”

圭窦三千士①，云梯七十城②。耻非齐说客③，只似鲁诸生④。通籍微班忝⑤，周行独坐荣⑥。随肩趋漏刻⑦，短发寄簪缨⑧。径欲依刘表⑨，还疑厌祢衡⑩。渐衰那此别(11)，忍泪独含情(12)。

（此送郭而叙交情也。圭窦诸生，不如下齐说客，此自谦之词。公除拾遗，故曰微班。郭为中丞，故曰独坐。随肩短发，叹年老得官。《社臆》：观刘表、称衡语，则郭亦非可依者，后果镇蜀而为崔吁所杀。）

①《记》：“儒有革门圭窦。”注：“门旁窬穿墙为窦，如圭。”《家语》：“远方弟子之进，盖三千焉。”
②《墨子》：庄王令公输作云梯以攻宋。《汉书》：郦食其说田广罢历下守备，冯轼下齐七十余城。【朱注】时贼尚据长安，故用下城事。
③《后汉书》：光武答马援曰：“非刺客，乃说客也。”
④《前汉书》：叔孙通曰：“臣愿征鲁诸生，共起朝仪。”
⑤通籍，注见六卷。微班，下位也。
⑥《诗笺》：周行，周之列位也。梁武帝诏：“方当置诸周行，饰以青紫。”《后汉书》：宣秉拜御史中丞，光武特诏，御史中丞与司隶校尉尚书令，并专席而坐，京师号三独坐。
⑦《记》：五年以长，则肩随之。
⑧《左传》：“其发短而心甚长。”陈后主诗：“进退簪缨移。”
⑨《魏志》：王粲，字仲宣，山阳人。献帝西迁，粲从至长安。以西京扰乱，乃之荆州，依刘表。
⑩祢衡，见二卷。
(11)庾信诗：“故人伤此别。”
(12)王粲诗：“含情欲待谁。”

废邑狐狸语，空村虎豹争①。人频坠涂炭②，公岂忘精诚③。元帅调新律④，前军压旧京⑤。安边仍扈从⑥，莫作后功名⑦。

（终以恢复之事望诸郭卿，与第三段相应。狐狸虎豹，指当时附贼为盗者。元帅，指广平王。前军，指李嗣业。扈从，应上回节钺。功名。应上扫欃枪。此章前二段各十六句，三五段各八句，第四段十二句。）

①沈炯诗：“空村余拱木，废邑有颓城。”傅玄《放歌行》：“但见狐狸迹，虎豹自成群。”
②《商书》：“民坠涂炭。”《史记龟筴传》：涂，叶读杜。“周流天下，还复其所。上至苍天，下薄泥涂。”
③前汉邹阳书：“精诚变天地。”
④后汉陶谦书：“谨同心腹，委之元帅。”《易》：“师出以律。”庾信赋：“玉律调钟。”《左传》：赵衰举郤縠为元帅。
⑤前将军，见《汉李广传》。《唐书》：李嗣业至凤翔，上谒，肃宗喜曰：“卿至，贤于数万众。”以为前军，收长安。陶潜诗：“生平去旧京。”
⑥《晁错传》：安边境，立功名。《司马相如传》：“扈从横行，出于四校之中。”
⑦邹君倩《遗公孙弘书》：“勉作功名，以俟嘉誉。”【远注】后功名，即《孟子》后名实之意。

王嗣奭曰：此诗本送郭之陇右，而语意轻外重内，其于陇右，但以怀惠镇静勗之。未几，吐蕃果遣使来，并请讨贼，盖有先见矣。至于中原惨黩，余孽纵横，亶亶而谈、有人臣所不忍言者，正以激感中丞，使知急也。后云：“几时回节钺。”又云：“安边仍扈从。”盖深以讨贼大事，望之英乂矣。

《随笔》云：唐人歌诗，其于先世及当时事，直辞咏寄，略无避隐。至宫禁嬖昵，非外间所应知者，皆反覆极言，而在当时亦不以为罪。如白乐天《长恨歌》、讽谏诸章，无微之《连昌宫辞》，始末皆为明皇而发。杜子美尤多、如《兵军行》、前后《出塞》、《新安吏》、《潼关吏》、《石壕吏》、《新婚别》、《垂老别》、《无家别》、《哀王孙》、《哀江头》、《丽人行》、《公孙舞剑器行》：终篇皆是。其他波及者，如“不闻夏殷衰，中自诛褒妲”，“是时妃嫔戮，连为粪土丛”，“内人红袖泣，王子白衣行”，“毁庙天飞雨，焚宫火彻明”，“御气云楼敞，含风彩仗高”，“仙人张内乐，王母献宫桃”，“固无牵白马，几至著青衣”，“夺马悲公主，登车泣贵嫔”，“落日留王母，微风倚少儿”，“斗鸡初赐锦，舞马更登床”，“殿瓦鸳鸯拆，宫帘翡翠虚”，七言如“关中小儿坏纪纲，张后不乐上为忙”，“天子不在咸阳宫，得不哀痛尘再蒙”，如此之类，不能悉书。


送杨六判官使西蕃

【鹤注】此当是至德二年秋作。诗云“帝京氛祲满”，时京师尚未收复也。【朱注】《旧唐书》：至德元载，吐蕃遣使和亲，愿助国讨贼。二载三月，吐蕃遣使和亲，遣给事中南巨川报命。诗云“慎尔参筹画”，杨盖赞巨川以行。

送远秋风落，西征海气寒①。帝京氛祲满②，人世别离难③。

（首叙送杨出使。秋风记时，西征记地，氛祲感世事，别离念交情。）

①潘岳赋：“潘子凭轼西征。”海，谓青海。梁元帝诗：“海气旦如楼。”
②王僧达诗：“远山敛氛祲。”
③《楚辞》：“予既不难夫离别。”

绝域遥怀怒①，和亲愿结欢②。敕书怜赞普③，兵甲望长安④。宣命前程急，惟良待士宽⑤。子云清自守③，今日起为官。

（此叙奉使之故。绝域二句，谓吐蕃请讨禄山。敕书二句，谓朝廷望其助兵。宣命惟良，指巨川为正使。子云起官，指杨六为幕判。）

①李陵书：“刭身绝域之表。”《左传》：“使君怀怒，以及敝邑。”
②《汉书娄敬传》：使敬往结和亲之约。
③《唐书》：吐蕃俗谓疆雄曰赞，丈夫曰普，故号君长曰赞普，其妻曰末蒙。
④《秦国策》：武安君曰：“缮治兵甲。”
⑤《周书》：“惟良折狱。”《杜诗博议》：《汉书》宣帝曰：“与我共理者，其惟良二千石乎？”此诗用惟良本此，亦友于贻厥之类。李嘉佑《送五叔守歙州》诗“新安江自绿，明主重惟良”可证。时杨判官必膺郡守推荐，衔命入蕃，故曰“惟良待士宽”也。
⑥【朱注】《汉书》言子云系出扬侯，其字不从木。按晋羊舌氏食邑于扬，曰扬食我，后分其田为三县，曰平阳杨氏，则扬与杨同出一姓，故杨修有吾家子云之语。或疑此送杨判官，不合用子云事，盖失考耳。《扬雄传》：雄三世不徙官，有以自守，泊如也。

垂泪方投笔①，伤时即据鞍②。儒衣山鸟怪③，汉节野童看④。边酒排金碗，夷歌捧玉盘⑤。草肥蕃马健，雪重拂庐干⑥。

（此叙西行景事。上四言中途，下四言至蕃。《杜臆》：垂泪伤时，有关臣谊。草肥雪干，善摹边景。）

①《班超传》：超为官佣书久。劳苦，投笔叹曰：“丈夫当立功异域，安能久事笔砚乎？”
②《马援传》：援请讨五溪蛮，据鞍顾盼，以示可用。
③《杜臆》：“儒衣山鸟怪”，与“壮士耻为儒”同一感慨。《汉律历志》：古之大夫，儒衣。庾信诗：“山鸟一群惊。”
④苏武杖汉节，注见本卷。
⑤《蜀都赋》：“夷歌成章。”梁简文帝诗：“玉盘余自尝。”
⑥《唐书》：吐蕃赞普联桑帐以居，号大拂庐，容数百人，部人处小拂庐。

慎尔参筹画①，从兹正羽翰②。归来权可取，九万一朝抟③。

（末勉其成功归国。【朱注】借兵非美事，又恐其屈节外藩，故以慎谋画，正羽翰戒之，欲其伸中国之威，不辱君命也。权位可取，言不终于判官。张注谓借兵之举，权且取之，乃曲说也。此章首尾各四句，中二段各八句。）

①《晋纪总论》：“筹画军国。”
②何逊时：“无因生羽翰，千里暂排空。”
③《庄子》：“抟扶摇而上者九万里。

罗大经曰：叶石林云：杜工部诗，对偶至严，而《送扬六判官》云“子云清自守，今日起为官”，独不相对。窃意今日字，当是令尹字，传写之讹耳。余谓不然，此联之工，正为假云对日，两句一意，乃诗家活法。若作令尹字，则索然无神，夫人能道之矣。且送杨姓人，故用子云为切题，岂应又泛然用一令尹耶？如“次第寻书札，呼儿检赠篇”之句，亦是假以第对儿。

按：元、白、刘宾客辈《汝洛唱和集九日送人》“清秋方落帽，子夏正离群”，假对之工，本于杜句。


哭长孙侍御

【朱注】此诗或刻杜诵，载高仲武《中兴间气集》，今载子美集中。《文苑辩证》两存其说。【鹤注】公有《送长孙九侍御赴武威判官》诗，称其为诗流，与此合意，岂其未到官而死耶，当是至德二载作。今按：此诗不及乱离中语，恐非长孙九侍御也。周置御史，掌邦国都鄙及万民之治命，以赞家宰。汉因置十五员，唐四人。

道为诗书重①，名因赋颂雄②。礼闱曾擢桂③，宪府屡乘骢④。流水生涯尽⑤，浮云世事空⑥。惟余旧台柏⑦，萧瑟九原中⑧。

（上四生前履历，下四死后哀挽。）

①谢灵运诗：“事为名教用，道以神理超。”起用谢意。阮籍诗：“信道守诗书。”
②《前汉书》：司马相如蔚为辞宗，赋颂之首。
③《任昉集》：“出入礼闱，朝夕旧馆。”注：“礼闱，尚书省也。”顾注：唐初考功试进士。开元末，徙礼部以春官侍郎主之。晋郤诜对武帝云：“臣举贤良对策，为天下第一，犹桂林一枝。”
④御史所居之署，汉谓之御史府，亦谓宪台。唐龙朔中，为东宫宪府。汉桓典名骢马御史。
⑤刘桢诗：“逝者如流水。”
⑥《晋书》：阮籍遗落世事。
⑦庾肩吾诗：“韩城想旧台。”《汉朱博传》：御史府中，列柏树，常有野乌数千栖宿其上。
⑧《登楼赋》：“风萧瑟而并兴。”《记》：赵文子与叔誉，观乎九原。文子曰：“死者如何作也，吾谁与归。”


奉赠严八阁老

【鹤注】考《旧史》：严武迁给事中，在收长安之前，此诗在至德二载作，是年公亦为拾遗。蔡曰：《国史补》：宰相相呼为堂老，两省相呼为阁老。《通鉴》：王涯谓给事中郑肃、韩佽曰：“二阁老不用封敕。”此唐人称给事中为阁老也。至德初，武以房琯荐，累迁给事中。

扈圣登黄阁①，明公独妙年②。蚊龙得云雨③，雕鹗在秋天④。客礼容疏放⑤，官曹可接联⑥。新诗句句好⑦，应任老夫传⑧。

（上四颂严，称其遇主乘时。下四叙情，喜其同官相契。【顾注】武父挺之，与公友善，故称武为妙年，而自称老夫。《困学纪闻》：给事中，属门下省。开元曰黄门省，故曰黄阁。左拾遗亦东省之属，故曰“官曹可接联”。近世用此诗为宰辅事，误。）

①扈，后从也。《世说》：王弘之曰：“风马不接，无缘扈从。”黄曰：唐门下省，其长曰侍中，与中书令参总，而颛判省事，即宰相也。给事中，掌分判省事，故得同登黄阁。【朱注】《说文》阁与閤异。阁，夹室也，以板为之，亦楼观通名。閤，门旁小户也。汉公孙弘开东閤以延贤人，盖避当门，而东向开一小门引宾客，以别于官属也。汉三公黄阁。注：“不敢洞开朱门，以别于人主，故黄其閤。又唐门下省以黄涂门，谓黄閤。此诗阁字，与《待严大夫》诗“生理止凭黄罔老，皆当作閤，杜公误作閤字，讹字相沿耳。
②《后汉祭遵传》：明公常欲众军整齐。曹植《求自试表》：“终军以妙年使越。”【鹤注】《旧唐书》：武累迁给事中，既取长安，为京兆尹，兼御史中丞，时年三十二。其为给事才三十一，故曰妙年。
③《吴志》：周瑜上疏曰：“刘备以枭雄之姿，得关张为之辅，蛟龙得云雨，终非池中物。”《北史》：魏慕容绍宗曰：“高公雄才盖世，复使握大兵于外，辟如借蚊龙以云雨，将不可制矣。”
④《唐书》：韦思谦为御史大夫，见王公未尝屈礼，曰：“耳目之官，固当特立，雕鹗鹰鸇，岂众禽之偶。”《淮南子》：“秋风下霜，鹰雕搏鸷。”《挥尘录》：“蛟龙得云雨，雕鹗在秋天”一联，已见《晋书》载记，昔人不以蹈袭为非。
⑤《记郊特牲》：“天子无客礼。”汉景帝诏：“其以客礼待之。”疏放出向秀《思旧赋序》。
⑥曹植赋：“在官曹之典列。”梁元帝《玄览赋》：“高门接连。”
⑦陶诗：“登高赋新诗。”刘君白《答憎岩书》：“何尝不句句破的。”
⑧任，讬也。传，传颂也。


月

此当是至德二载七月作，故云“秋期近”。是时官军尚在扶风，至闰八月二十三日，始命郭子仪收长安。国西营，指扶风军士。扶风，在长安西北也。

天上秋期近①，人间月影清②。入河赡不没③，捣药兔长生④。只益丹心苦⑤，能添自发明⑥。干戈知满地，休照国西营⑦。

（上四月中之景，下四月下之怀。蟾兔，承月影来，紧注下半截意，言月色常明如此，恐照已照人，各惹愁恨耳。三四借蟾兔点染，不必另生议论。）

①高昂诗：“天上人间无可比。”《诗》：“秋以为期。”
②梁简文帝诗：“月影出迟迟。”
③庾肩吾《望月》诗：“渡河光不没。”
④张衡《灵宪序》：”嫦娥托身于月，是为蟾蜍。”《说文》：“蟾蜍，虾蟆也。”傅玄《拟夭问》：“月中何有？白兔捣药。”
⑤又诗：“丹心为寸伤。”
⑥吴质笺：“白发生鬓，所虑日深。”
⑦戴暠诗：“西园偏照人。

黄生曰：此诗咏月，全首作嗔怪之词，实与《一百五夜对月》同一奇恣，特此首精深浑雅，故读者不见其奇耳。

王嗣奭曰：杜诗凡单咏一物，必有所比，此诗为肃宗而作。天运初回，新君登极，将有太平之望，秋期近而月影清也。然嬖幸已为荧惑，贵妃方败，复有良梯，入河而蟾不没也。国忠既亡，又有辅国，捣药之兔长生也。所以心愈苦，而发增白耳。

张綖曰：蟾兔以比近习小人。入河不没，不离君侧也。捣药长生，潜窃国柄也。丹心益苦，无路以告也。自发添明，忧思致老也。故结言休照军营，恐愈触其忧耳。当时寇势侵逼如此，而近习犹然用事，何时得见清平耶。


留别贾严二阁老两院补阙

得云字。一作两院遗补诸公，得闻字。

【朱注】时贾至为中书舍人。严武为给事中。两院谓拾遗补阙也，作遗补是。此是至德二载八月，往鄜州省家时作。《新唐书》：公家寓鄜弥年，艰窭，诏许公自往视。

田园须暂往①，戎马惜离群②。去远留诗别，愁多任酒醺③。一秋常苦雨④，今日始无云⑤。山路时吹角⑥，那堪处处闻⑦。

（上四留别之情，下四归途之景。【顾注】五六纪天时之可往，作途中自慰语。七八纪时事之难往，作途中自悲语。）

①萧悫诗：“田园聊复归。”庾信诗：“暂往春园傍。”
②《记》：子夏曰：“吾离群而索居，亦已久矣。”
③庾诗：“酒醺人半醉。”
④《月令》：“苦雨数来。”
⑤陶潜诗：“日暮始无云。”
⑥王勃诗：“叶齐山路狭。”
⑦何逊诗：“处处皆城市。


晚行口号

此公往鄜省家，在道时作。梁简文帝有《和卫尉新渝侯巡城口号》，张说有《十五夜御前口号》，口号不始于杜公。

三川不可到①，归路晚山稠②。落雁浮寒水③，饥乌集戍楼④。市朝今日异⑤，丧乱几时休⑥。远愧梁江总，还家尚黑头⑦。

（上四晚行之景，下四晚行有感。落雁饥乌，写中路凄凉之状，亦见丧败之余，行人少而戍卒稀。【卢注】读此二句，有春燕巢于林木之感。）

①【邵注】三川在鄜邯州南六里。颜延之诗：“日夕望三川。”汸注：不可到，徒步行缓也。
②蔡琰诗：“云山万重兮归路遐。”
③《国策》：更赢虚发而落雁。江总诗：“落雁不胜弹。”陆机诗：“寒水入云烟。”
④张正见诗：“饥乌落箭锋。”庾信诗：“戍楼鸣夕鼓，山寺响晨钟。”
⑤陆机诗：“市朝忽迁易。”
⑥《诗》：“丧乱既平。”
⑦《古诗为焦仲卿妻》：“且暂还家去。”

顾炎武曰：考《江总传》，梁太清三年，台城陷，总年三十一。自此流离于外十四五年，至陈天嘉四年还朝，总年四十五。所谓“还家尚黑头”也。子美遭乱崎岖，略与总同，自伤其年已老，故发此叹耳。传又云：开皇十四年，卒于江都，时年七十六。既无还家之文，而祯明三年为陈亡之岁，总年已七十一，头安得黑乎？且子美诗云：“莫看江总老，犹被赏时鱼。”又云：“管宁纱帽净，江令锦袍鲜。”亦已亟称之矣。刘须溪谓着一梁字，不胜其愧，此谬说也。


独酌成诗

此公往鄜州，在途独酌而作。沈炯有《独酌谣》。江总诗：“独酌一尊酒。”《南史》：颜延之独酌郊野，当其为适，旁若无人。

灯花何太喜①，酒绿正相亲。醉里从为客②，诗成觉有神。兵戈犹在眼③，儒术岂谋身④。苦被微官缚⑤，低头愧野人⑥。

（上四叙旅夜情事，题意已完。下则有感身世，而叹一官之拘束。《杜臆》：遇酒而灯花为兆，酒之难得可知。任从为客，酒解客愁。诗觉有神，喜动诗兴也。二句暗承。陶叹折腰，杜愧低头，皆不肯屈节于仕途者。）

①《西京杂记》：“目瞤得酒食，灯花得钱财。”
②朱超诗：“若言为容易。”
③《吴越春秋》：欲兴兵戈，以诛暴楚。
④《前汉萧望之传》：宣帝不甚从儒术。
⑤潘岳诗：“岂敢陋微官。”
⑥《后汉梁鸿传》：妻曰：“今何为默默，无乃欲低头就之乎？”愧野人，愧不如彼之自适也。

赵汸曰：东坡诗：“梦里似曾迁海外，醉中不觉到江南。”又云：“却举酒杯疑是梦，试拈诗笔已如神。”皆出于此。古人凡送别遣怀之作，只写景言情，而作诗本意，已在其中。若于篇中明说作诗，近于自注，终觉非体。如《大雅卷阿》篇，乃召康公和成王之诗，首云：“来游来歌，以矢其音。”末云：“矢诗不多，维以遂歌。”此系一时唱和之作，故首尾提出赋诗之意。又《嵩高》篇，乃尹吉送申伯之诗，末云：“吉甫作诵，其计孔硕。其风肆好，以赠申伯。”但于章尾结出赠诗之意，收束有情。《杜集》如《留别严贾》诗，于第三句云：“去远留诗别。”如此诗于第四句云：“诗成觉有神。”又如《游修觉寺》诗，于第三句云：“诗应有神助。”突于半腰中，插入作诗，题意已尽，而语气亦伤，后面重叙，便脉络不贯矣。此皆少陵不拘古法处，未可为训也。



徒步归行

原注：赠李特进，自凤翔赴鄜州，途经邠州作。

【鹤注】李特进，当是李嗣业。《本传》：京兆高陵人，因随高仙芝平少勃律，加特进。禄山反，肃宗追之至凤翔，上谒，嗣业忠毅忧国，不计居产，有宛马千疋。《杜臆》：近侍之臣，徒步而归，以见军事倥偬之状，命题有感。

明公壮年值时危①，经济实藉英雄姿②。国之社稷今若是③，武定祸乱非公谁④。

（叙李公戡乱之才。）

①《吴志》：孙坚谓张温曰：“明公亲率天兵，威震天下。”
②《魏志》：曹操曰：“天下英雄，唯孤与使君。”
③《忠经》：“苟利社稷，不顾其身。”④《通鉴》：魏贺拔轨谓宇文泰曰：“文足经国，武能定乱。”《国语》：舆人诵：“丧田不愆，祸乱其兴。”

凤翔千官且饱饭，衣马不复能轻肥①。青袍朝士最困者②，白头拾遗徒步归③。

（此自叙徒步之由。公往行在，麻鞋谒帝，有青袍而无朝服。《旧书》：至德二载二月，议大举收复，尽括公私马以助军，故惟徒步而行。）

①范云诗：“衣马悉轻肥。”
②孔融书：“朝士最重儒术。”
③《史》：“白头如新。”《燕国策》：“匹夫徒步之士。”

人生交契无老少，论心何必先同调①。妻子山中哭向天，须公枥上追风骠②。

（末言白行须马之意。无老少，见忘年之交。何同调，见忘形之交。【鲁訔注】时李特进守邠州，公便道经邠，作诗赠李，就借乘马也。此章三段，各四句。）

①《说苑》：“论交合友。”谢灵运诗：“谁谓古今殊，异代可同调。”
②枥，马槽也。《古今注》：“秦始皇七马，一曰追风。”《洛阳伽蓝记》：后魏河间王琛，遣使至踉斯国，得千里马，号曰追风。《广韵》：“马黄白色曰骠。”


九成宫

【张远注】此途中所见，记事之作，下首同。《唐书》：九成宫在凤翔麟游县西五里，本隋仁寿官。贞观间修之以避暑，因更名焉。宫周垣千八百步，并置禁苑及府库官寺等，太宗、高宗尝临幸。《旧书》：九成宫总监一人，副监一人，丞簿录事各一人。魏征《九成宫醴泉铭序》：“九成宫，隋之仁寿宫也。冠山抗殿，绝壑为池，跨水架楹，分岩竦阙，高阁周建，长廊四起，栋宇胶葛，台榭参差。仰视则迢遰百寻，下临则峥嵘千仞。珠璧交映，金碧相辉，照灼云霞，蔽亏日用。观其移山回涧，穷泰极侈，以人从欲，良足深尤。”

苍山入百里①，崖断如杵臼②。曾宫凭风回③，岌嶪土襄口④。

（从九成宫叙起。山高官敞，此遥望之势。）

①谢朓诗：“眇眇苍山色。”
②《芜城赋》：“萃若断崖。”《水经注》：“犹传杵臼之迹。”杨敬之《华山赋》：“坳者似池，洼者似臼。”
③相如《哀二世赋》：“坌入层宫之嵯峨。”谷口回风，见其可以避暑。
④《西京赋》：“状崔峨以岌嶪。”岌嶪，高峻貌。《风赋》：“风起于地，浸淫于溪谷，盛怒于土囊之口。”注：“土囊，谷口也。”

立神扶栋梁①，凿翠开户牖②。其阳产灵芝③，其阴宿牛斗④。纷披长松倒⑤，揭■怪石走⑥。哀猿啼一声⑦，客泪迸林薮⑧。

（此记故宫景物。上四言殿宇轩豁，下四言古迹苍凉。）

①《鲁灵光殿赋》：“神灵扶其栋宇。”
②《老子》：“凿室以为户牖。”
③《西都赋》：“其阳则崇山隐天，幽林穹谷；其阴则冠以九嵕，陪以甘泉。”郦炎诗：“灵芝生河洲。”
④孙逖诗：“纱窗宿斗牛。”
⑤庾信赋：“纷披草树。”《墨子》：“荆有长松文梓。”
⑥《鲁灵光殿赋》：“飞陛揭■，缘云上征。”揭■，崭岩貌。《书禹贡》：“厥贡松怪石。”
⑦江总诗：“哀猿数处愁。”古乐府：“猿鸣三声泪沾裳。”
⑧刘珊诗：“边声陨客泪。”蔡邕《荐皇甫规表》：“藏器林薮之中。”

荒哉隋家帝①，制此今颓朽。向使国不亡②，焉为巨唐有③。虽无新增修，尚置官居守④。巡非瑶水远⑤，迹是雕墙后⑥。

（此段叙事，言宫历两朝，有殷鉴不远之意。）

①《通鉴》：隋开皇十三年二月，诏营仁寿宫干歧山之北，夷山堙谷以立宫殿，崇台累榭，宛转相属，役使严急，丁夫多死。
②《史记》：向使秦缓其刑罚。
③《海赋》：“昔在帝妫巨唐之世。”
④置官，见题下注。
⑤王融《曲水》诗：“穆满八骏，如舞瑶水之阴。”
⑥《书》：“甘酒嗜音，峻宇雕墙。”

我行属时危，仰望嗟叹久①。天王守太白②，驻马更搔首③。

（末段叙情。对故宫而念新君，含无限兴亡之感。《杜臆》：天王守太白，蓬莱且不能居，况九成遗迹乎？此章首尾各四句，中二段各八句。）

①《前汉，郊祀志》：“百姓仰望。”《记》：“长言之不足，故嗟叹之。”
②时肃宗在凤翔，故云天王守。《春秋》：“天王狩于河阳。”《唐书》：“凤翔郿县有太白山。”
③温子昇诗：“驻马诣当垆。”《诗》：“搔首踟蹰。”



玉华宫

《旧唐书》：贞观二十一年七月，作玉华宫，诏玉华宫制度，务从菲薄，更令卑陋。二十二年诏曰：“即涧疏隍，凭岩建宇，土无文绘，木不雕镂，矫铺首以荆扉，变绮窗于瓮牖。”《地理志》：贞观二十年置玉华宫，在坊州宜君县北七里风凰谷。永徽二年，废为玉华寺。《寰宇记》：废玉华宫，在坊州宜君县西四十里，贞观十七年置。正殿覆瓦，余皆葺茅。当时以为清凉胜于九成宫。

溪回松风长①，苍鼠窜古瓦。不知何王殿②，遗构绝壁下③。阴房鬼火青④，坏道哀湍泻⑤。万籁真笙竽⑥，秋色正萧洒⑦。

（首记旧宫凄凉。松风属闻，苍鼠属见，鬼火属见，哀湍属闻，万籁属闻，秋色属见。）

①《七发》：“依绝区兮临口溪。”梅圣俞曰：玉华宫前有溪，曰酿..溪。刘孝绰诗：“松风吹繐帐。”
②【朱注】玉华宫作于贞观年间，去公时仅百载，而云“不知何王殿”者，何也？按《高僧传》载，玄奘尝于此译经，意久废为寺，与九成之置官居守者不同，故人皆不知为何王之殿耳，非公真昧其迹也。
③谢灵运诗：“晨策寻绝壁。”
④陆机《登台赋》：“步阴房而夏凉。”《淮南子》：“人血为磷。”《楚辞》：“鬼火兮荧荧。”
⑤《尚书传》：“傅氏之岩，在虞虢界，有涧水坏道。”《说文》：“湍，急濑也。”
⑥张正见诗：“聊因万籁响。”《庄子》：“敢问天籁。子綦曰：“夫吹万不同，而使其自已也。’”《墨子》：“弹琴瑟，吹笙竽。”
⑦周王褒诗：“秋色照孤城。”无名释诗：“潇洒出樊笼。”

美人为黄土①，况乃粉黛假②。当时侍金舆③，故物独石马④。忧来藉草坐⑤，浩歌泪盈把⑥。冉冉征途间⑦，谁是长年者⑧。

（此抚遗迹而增慨也。即观美人物化，孰是长年住世者，乃冉冉征途间乎，所以有感而叹息耳。上章以伤乱作结，本章以忧老作结。此章二段，各八句。）

①江淹诗：“美人归重泉。”王褒《僮约文》：“早归黄土陌。”
②《列子》：“郑卫之处，粉白黛黑。”乐府：“粉黛不加饰。”邵二泉注：粉黛假，谓殉葬木偶人也。
③《恨赋》：“丧金舆及玉乘。”
④古诗：“所遇无故物。”《西京杂记》：张丞相墓前有石马。赵曰：当时必有随辇美人，殁葬宫旁，故及之。梅圣俞曰：玉华宫近有晋苻坚墓。
⑤魂文帝诗：“忧来无方，人莫知之。”《说苑》：齐景公坐地，晏子独搴草而坐。谢惠连诗：“藉草绕回壑。”
⑥《楚辞》：“临风恍兮浩歌。”王微诗：“倾筐未盈把。”
⑦贾谊《惜逝赋》：“寿冉冉而日衰兮。”注：“冉冉，渐也。”徐陵诗：“征途愁转旆。”
⑧《两都赋》：“神仙长年。”《天台赋》：“嗟人生之短期，孰长年之能执。”

洪迈《容斋随笔》云：张文潜暮年在宛丘，何大圭方弱冠，往谒之。凡三日，见其吟哦老杜《玉华宫》诗不绝口。大圭请其故。曰：“此间乃风雅鼓吹，未易为子言。”大圭曰：“先生所赋，何必减此。”曰：“平生极力摹写，仅有一篇稍似之，然未可同日语也。”遂诵其《离黄州》诗曰：“扁舟发孤城，挥手谢送者。山回地势卷，天豁江面写。中流望赤壁，石脚插水下。昏昏烟雾岭，历历渔樵舍。居夷实三载，邻里通假借。别之岂无情，老泪为一洒。篙工起鸣舷，轻橹健于马。聊为过江宿，寂寂樊山夜。”此其音响节奏，因似之矣。


羌村三首

此亦还鄜州时，道中作。梦弼曰：《鄜州图经》：州治洛交县。羌村，洛交村墟也。

峥嵘赤云西①，日脚下平地②。柴门鸟雀噪③，归客千里至④。

（此旅人初至家而喜也。《杜臆》：荒村晚景，摹写如画。）

①谢朓诗：“峥嵘瞰平陆。”郭璞曰：“峥嵘，高峻也。”《汉书五行志》：“赤云起而蔽日。”
②陈后主诗：“日脚沉云外。”鲍照诗：“泻水置平地。”
③曹植诗：“柴门何萧条。”
④陆贾《新语》：“乾鹊噪而行人至。”谢灵运诗：“归客逐海隅。”

妻孥怪我在①，惊定还拭滑②。世乱遭飘荡③，生还偶然遂④。邻人满墙头⑤，感叹亦歔欷⑥。夜阑更秉烛⑦，相对如梦寐⑧。

（此记悲欢交集之状。家人乍见而骇，邻人遥望而怜，道出情事逼真。后二章，俱发端于此。乱后忽归，猝然怪惊，有疑鬼疑人之意。偶然遂，死方幸免。如梦寐，生恐未真。司空曙诗：“乍见翻疑梦。相悲各问年。”是用杜句。陈后山诗：“了知不是梦，忽忽心未稳。”是翻杜语。此章，上四句，下八句。）

①我在，如《论语》“子在”之在。
②梁简文帝诗：“试泪空摇手。”
③鲍照诗：“世乱识忠良。”古诗：“飘荡水无根。”
④蔡琰曲：“喜得生还兮适圣君。”《列子》：范氏之党，以为偶然。
⑤刘孝孙诗：“邻人思旧情。”
⑥《楚辞》：“曾歔欷余郁邑。”注：“歔欷，哀泣之声。”
⑦蔡琰曲：“更深夜阑兮梦汝来斯。”乐府：“昼短苦夜长，不如秉烛游。”陆放翁云：“夜深宜睡而复秉烛，见久客喜归之意。”冷斋读平声，谓更换执烛，未然。
⑧《列子》：“一里老幼，垂涕相对。”沈约诗：“神交疲梦寐。”

王嗣奭曰：前有《述怀》、《得家书》二诗，公与家人，已知两存矣。此云“妻孥怪我在”，“生还偶然遂”，何也？盖此时盗贼方横，乘与未回，人人不保，直至两相面，而后知尚存，此乱世实情也。

王慎中曰：三首俱佳，而第一首尤绝，一字一句，镂出肺肠，才人莫知措手，而婉转周至，跃然目前，又若寻常人所欲道者。真《国风》之义，黄初之旨，而结体终始，乃杜本色耳。

申涵光曰：杜诗“邻人满墙头”，与“群鸡正乱叫”，摹写村落田家，情事如见。今人谓苦无诗料者，只是才弱胆小，观此等诗，何者非料耶？


其二

晚岁迫偷生①，还家少欢趣②。娇儿不离膝③，畏我复却去。忆昔好追凉④，故绕池边树。萧萧北风劲⑤，抚事煎百虑⑥。

（此章叙还家后事，承上妻孥来。急于回家，而仍少欢趣者，一为父子久疏，一为生计艰难也。不离膝，乍见而喜，复却去，久视而畏，此写幼子情状最肖。好追凉，去夏方暑。北风劲，今秋向冬矣。抚事百虑，伤御寒无具。【远注】下四句，即《诗》“昔我往矣，杨柳依依。今我来思，雨雪霏霏”之意。）

①隋孙万寿诗：“晚岁出函谷，方春度京口。”军垒暂归，故云偷生。《吴志》：秦旦曰：“孰与偷生苟活？”
②何逊诗：“幽居乏欢趣。”
③《前溪歌》：“宁断娇儿乳。”《孝经》：“亲生之膝下。”
④《仲长统传》：濯清水，追凉风。李德林诗：“山水暂追凉。”
⑤《诗》：“北风其凉。”
⑥江淹诗：“伏枕怀百虑。”

赖知禾黍收①，已觉糟床注②。如今足斟酌③，且用慰迟暮④。

（末乃对酒自慰，方幸家人完聚也。慰迟暮，回应晚岁偷生，抚事百虑。此章上八句，下四句。）

①《麦秀歌》：“禾黍油油兮。”赵曰：黍秫所以造酒。
②鲁訔曰：酒床，即酒醡也。
③《淮南子》：“圣人之道，其犹中衢而致樽耶？至者斟酌，多少不同，各得其所宜。”
④《离骚》：“恐美人之迟暮。”


其三

群鸡正乱叫①，客至鸡斗争。驱鸡上树木②，始闻叩柴荆③。父老四五人④，问我久远行⑤。手中各有携，倾榼浊复清⑥。

（此章记邻里之情，承上邻人来。客至鸡啼，见荒舍寂寥之景。清浊递斟，各领村家酒味也。首章客至，公自谓；此章客至，指父老。）

①应玚诗：“二部分曹伍，群鸡焕以陈。”
②《申鉴》：“睹孺子之驱鸡，而见御民之术。”汉乐府：“鸡鸣高树巅。”
③谢灵运诗：“挈装返柴荆。”
④《汉高帝纪》：“与父老约。”汉乐府：“兄弟四五人。”
⑤古乐府：“远行不如归。”
⑥《左传》：“行人执榼承饮，造于子重。”《酒德颂》：“挈榼提壶。”榼，酒榼。《魏志》：徐邈曰：“酒清者为圣人，浊者为贤人。”

莫辞酒味薄①，黍地无人耕。兵革既未息②，儿童尽东征③。请为父老歌，艰难愧深情④。歌罢仰天叹⑤，四座涕纵横⑥。


（再叙饮中问答，皆乱后悲伤之意。莫辞四句，代述父老之语。请为二句，致谢父老之词。歌罢而叹，公伤乱也。听歌而涕，父老酸心也。《杜臆》：儿当兵革，故莫耕而酒薄，此正艰难处，乃能用情如是，故感而有愧。金氏曰：艰难愧深情，即所歌之词。此章上下各八句。）

①《庄子》：“鲁酒薄而赵酒厚。”《说苑》：“器薄则亟毁，酒薄则亟酸。”
②《过秦论》：“兵革不休。”
③潘岳《闲居赋》：“儿童稚齿。”东征，讨安禄山也。
④《诗》：“遇人之艰难矣。”陶渊明《九日闲居》：“缅焉起深情。”
⑤《韩非子》：造父终日不食，仰天而叹。
⑥孔融诗：“高谈满四座。”《长门赋》：“涕流离而纵横。”

杜诗每章各有起承转阖，其一题数章者，互为起承转阖。此诗首章是总起。次章，上四句为承，中四句为转，下四句为阖。三章，上八句为承，中四句为转，下四句为阖。此诗法之可类推者。


北征

公遭禄山之乱，自行在往鄜州，鄜州在凤翔东北，故以《北征》命题。【鹤注】此诗述在路及到家之事，当在羌村后，至德二载九月作，故云：“菊垂今秋花。”班彪作《北征赋》：“用以为题。”

皇帝二载秋①，闰八月初吉②。杜子将北征③，苍茫问家室④。

（首段从北征问家叙起。）

①《春秋繁露》：德侔天地者，称皇帝。蔡邕《独断》：“秦承周末，自以为德兼三王，功包五帝，故并以为号，汉因之而不改。
②《诗》：“二月初吉。”初吉，朔日也。
③《楚辞》：“驾玄螭兮北征。”
④阴铿诗：“苍茫岁欲晚。”苍茫，急遽之意。《诗》：“宜其家室。”

维时遭艰虞①，朝野少暇日②。顾惭恩私被③，诏许归蓬荜④。拜辞诣阙下⑤，怵惕久未出⑥。虽乏谏诤姿⑦，恐君有遗失⑧。君诚中兴主，经纬固密勿⑨。东胡反未已⑩，臣甫愤所切(11)。挥涕恋行在(12)，道途犹恍惚(13)。乾坤含疮痍(14)，忧虞何时毕。

（次述辞朝恋主之情，上八，欲去不忍，忧在君德。下八，既行犹思，忧在世事。）

①王洙曰：时房琯得罪，甫上言：琯罪细不宜免。帝怒，诏三司推问。甫谢，因称琯宰相子，少自树立，有大臣体。帝不省录，诏放甫归鄜州。庾信《哀江南赋》：“逮永嘉之艰虞。”
②张协诗：“朝野多欢娱。”王粲《登楼赋》：“聊暇日以销忧。”梦弼曰：少暇日，谓军兴之际，公私不遑安处。
③顾惭，自顾惭愧也。裴松之《三国志注表》：“顾惭二物。”曹植诗：“不得顾恩私。”
④傅咸诗：“发身蓬荜庐。”
⑤《晋史论》：陈王就国，则拜辞陨涕。班彪诗：“上书诣阙下。”
⑥曹植诗：“皇恩过隆，只承怵惕。”
⑦《孔丛子》：“犯颜谏诤，公正无私。”
⑧公为拾遗，故恐君有遗失。《前汉张安世传》：“无所遗失。”
⑨《文心雕龙》：“经纬区宇，弥纶彝宪。”傅亮表：“密勿军国，心力俱尽。”密，秘也。勿，黾勉也。
⑩东胡，指安庆绪。
(11)钟惺曰：臣甫，用章奏字面，如对君语。《家语》：敬姜曰：“无挥涕。”
(12)行在，见《窜凤翔》诗。
(13)《法言》：“人心恍惚。”
(14)《汉书》：“疮痍者未起。”《说文》：“痍，伤也，金疮也。”
(15)《易》：“悔吝者，忧虞之象也。”

靡靡逾阡陌①，人烟眇萧瑟②。所遇多被伤③，呻吟更流血④。回首凤翔县，旌旗晚明灭⑤。前登寒山重⑥，屡得饮马窟⑦。邠郊入地底⑧，泾水中荡潏。猛虎立我前⑩，苍崖吼时裂。菊垂今秋花，石带古车辙(11)。青云动高兴(12)，幽事亦可悦(13)。山果多琐细(14)，罗生杂橡栗(15)。或红如丹砂(16)，或黑如点漆(17)。雨露之所儒(18)，甘苦齐结实(19)。缅思桃源内，益叹身世拙。坡陀望鄜畤(20)，岩谷互出没(21)。我行已水滨(22)，我仆犹木末(23)。鸱鸟鸣黄桑(24)，野鼠拱乱穴(25)。夜深经战场(26)，寒月照白骨(27)。潼关百万师，往者散何卒(28)。遂令半秦民(29)，残害为异物(30)。

（此历叙征途所见之景。既逾越阡陌，复回顾凤翔，自此而过邠郊、望鄜畤家乡渐近矣。大约菊垂以下，皆邠土风物，此属佳景。坡陀以下，乃鄜州风物，此属惨景。【周甸注】途中所历，有可伤者，有可畏者，有可喜者，有可痛者。【申涵光】丹砂数句，混然元化。我行二句，俨若画图。）

①《诗》：“行迈靡靡。”王粲诗：“悠悠涉荒路，靡靡我心愁。四望无烟火，但见陌与阡。”《汉书注》：“南北曰阡，东西曰陌。”
②曹植诗：“千里无人烟。”眇，少也。陶潜诗：“萧瑟室宇中。”
③被伤，战士之带伤者。
④《列子》：“周之尹氏，有老役夫，昼则呻吟即事。”呻吟，声引气也。《国策》：“流血成川。”元年十月，房琯有陈陶、青坂之败。二年，郭子仪复有清渠之败。故云：“呻吟更流血。”
⑤《家语》：“旌旗缤纷。”沈约诗：“云华乍明灭。”
⑥阴铿诗：“寒山但见松。”重，重叠也。
⑦古乐府：“饮马长城窟。”
⑧《唐书》：邠州新平郡，属关内道。杜笃《论都赋》：“瘗后土，礼邠郊。”胡夏客曰：入地底，暗用陶复陶穴事，其俗尚窟居也。《甘泉赋》：“窥地底而上回。”
⑨《括地志》：泾水发源泾州，东南流邠州界，至高陵入渭。《九域志》：潏距泾才百五十里。《海赋》：“荡潏岛滨。”荡潏，水流貌。陈子昂诗：“云海方荡潏。”
⑩陆机诗：“猛虎凭林啸。”又：“狐兽更我前。”
(11)《左传》：“周穆王周行天下，将必有车辙马迹焉。”
(12)阮籍诗：“托志青云上。”殷仲文诗：“能使高兴尽。”
(13)钟惺曰，幽事六句，当奔走愁绝时，偏有闲心清眼，看景入微。
(14)支遁诗：“芳泉代甘醴，山果兼时珍。”
(15)《高唐赋》：“芳草罗生。”
(16)晋挚虞流离鄠杜间，拾橡栗而食。《广韵》：“橡，枥实也。”《本草》：“其实似栗实而小。”左思《蜀都赋》：“丹砂赩炽出其坂。”
(17)《世说》：王右军见杜弘治，叹曰：“面如凝脂，眼如点漆。”
(18)《淮南子》：“雨露所濡，化生万物。”
(19)又：“尝百草之滋味，水泉之甘苦。”《景福殿赋》：“结实秋商，敷华青春。”
(20)【綖注】鄜畤，即鄜州，公家所在，畤地高而远先见也。《汉郊祀志》：鄜秦文公梦黄蛇自天而下，止于鄜衍，作鄜畤，用三牲郊祀白帝。
(21)薛道衡侍：“鸾旗历岩谷。”刘绘诗：“出没万重山。”
(22)《诗》：“我行其野。”《左传》：“君其问诸水滨。”《杜臆》：公先至水滨，望家切，而行步速也。
(23)《诗》：“我仆痡矣。”《楚辞》：“摹芙蓉兮木末。”
(24)《诗》：“鸱鸮鸱鸮。”注，“鸱枭，鸺鹠，恶鸟。”《尔雅》：“茅鸱，怪鸱。”郭璞注：“茅鸱，今鸠似鹰。怪鸱，即鸺鹠，一名角鸱，鸣即雨，昼无见，夜即飞。”《诗》：“桑之落矣，其黄而陨。”
(25)《汉书苏武传》：“掘野鼠，去草实而食之。”《说文》：“江东大鼠，能人立，以前两脚拱头跳舞。”
(26)苏武诗：“行役在战场。”
(27)张华诗：“平台寒月色。”王粲诗：“白骨蔽平原。”
(28)《哥舒翰传》：翰率兵出关，次灵宝县之西原，为贼所乘，自相践躏，坠黄河死者数万人。庾信《哀江南赋》：“百万义师，一朝卷甲。”散何卒，仓卒散失也。
(29)长安旧为秦地，故曰秦民。《史记白起传》：“天下不乐为秦民之日久矣。”
(30)《何承天集》：“徒以残害剥辱。”《鵩赋》：“化为异物兮，又奚足悲。”

况我堕胡尘①，及归尽华发②。经年至茅屋③，妻子衣百结④。恸哭松声回⑤，悲泉共幽咽⑥。平生所娇儿⑦，颜色白胜雪⑧。见那背面啼⑨，垢腻脚不袜⑩。床前两小女，补缀才过膝(11)。海图拆波涛(12)，旧绣移曲折(13)。天吴及紫凤(14)，颠倒在裋褐(15)。老夫情怀恶，呕泄卧数日(16)。那无囊中帛，救汝寒凛栗。粉黛亦解苞(17)，衾禂稍罗列(18)。瘦妻面复光，癡女头自栉(19)。学母无不为，晓妆随手抹(20)。移时施朱铅(21)，狼籍画眉阔(22)。生还对童稚(23)，似欲忘饥渴(24)。问事竞挽须，谁能即瞋喝。翻思在贼愁，甘受杂乱聒(25)。新归且慰意，生理焉得说(26)。

（此备写归家悲喜之状。裋褐以上，乍见而悲，极夫妻儿女至情。老夫以下，悲过而喜，尽室家曲折之状。在贼四句，缴上以起下，所忧在君国矣。）

①《晋刘聪载记论》：“昔幽后不纲，胡尘暗于戏水。”
②刘向《新序》：“士亦华发坠颠而后可用。”
③何逊诗：“洛阳城东西，却作经年别。”
④子夏衣若悬鹑百结。王隐《晋书》：董威辇拾残缯，辄结为衣，号曰百结。
⑤阮籍车驾所穷，恸哭而返。宋玉《高唐赋》：“虚闻松声。”
⑥陶潜诗：“骤骥感悲泉。”古歌：“陇头流水，鸣声幽咽。”
⑦陶诗：“娇儿索父啼。”
⑧《杜臆》：白胜雪，乃饥色。
⑨《韵府》：俗人谓父曰耶，亦作■。
⑩《南史》：阴子春，身服垢污，脚数年一洗。沈佺期诗：“穷囚多垢腻。”《说文》：“袜，足衣也。自三代有之，谓之角袜。”
(11)《记内则》：“衣裳绽裂纫，箴请补缀。”
(12)《杜臆》：海图四句，乃故家穷状。《淮南子》：“起波涛。”
(13)王褒《讲德论》：“曲折不失节。”
(14)【赵注】天吴，海图所画之物。紫凤，旧绣所刺之物。剪旧物以补豎衣，故拆移而颠倒也。木华《海赋》：“天吴乍见而仿佛。”《山海经》：“朝阳之谷有神曰天吴，是为水伯，虎身人面，八首、八足、八尾，背青黄色。”又：“丹穴之山，有鸾鷟，凤之属也。五色而多紫。”
(15)《诗》：“颠倒衣裳。”《方言》：“关西谓裋褐短者为裋褐。”《汉书注》：“裋，谓僮竖所著之襦。褐，毛布也。”《始皇纪》：“寒者利裋褐。”
(16)淮南王安书：“夏月暑时，呕泄霍乱之病，相随属也。”
(17)古诗，“面以粉黛似空青。”
(18)《诗》：“抱衾与裯。”《笺》：“衾，被也，即寝衣。裯，床帐也。”扬雄赋：“骈罗列布，鳞以杂沓兮。”
(19)《左传》：晋赢氏曰：“寡君使婢子侍执巾栉，以固子也。”注：“栉，梳比总名。”
(20)沈佺期诗：“斜光映晓妆。”
(21)朱铅，即丹粉也。宋玉《好色赋》：“臣东家之子，着粉则太白，施朱则太赤。”
(22)《史记淳于髠传》：“杯盘狼籍。”《七命》：“澜漫狼籍。”狼所卧处，草皆披靡，曰狼籍。《前汉书》：张敞为妇画眉。汉《城中谣》：“城中好广眉，四方且半额。”【钱笺】刘绩《靠雪录》云：唐时妇女画眉尚阔，《北征》云“狼籍画眉阔”，张籍《倡女词》有“轻鬓丛梳阔扫眉”之句，盖当时所尚如此。
(23)雷次宗书：“吾童椎之年，已怀远略。”
(24)《诗》：“苟无饥渴。”
(25)陶诗：“父老杂乱言。”《左传》：“聒而与之语，过期。”
(26)陆机诗：“生理各万端。”

至尊尚蒙尘①，几日休练卒②。仰观天色改③，坐觉妖氛豁④。阴风西北来⑤，惨澹随回纥⑥。其王愿助顺，其俗善驰突⑦。送兵五千人⑧，驱马一万匹⑨。此辈少为贵⑩，四方服勇决(11)。所用皆鹰腾，破敌过箭疾(12)。圣心颇虚伫(13)，时议气欲夺(14)。

（此忧借兵回纥之害。妖氛豁，天意回矣。回纥助，人心顺矣。此兴复大机也。但借兵外夷，终为国患，故云“少为贵”。虚伫，帝望回纥。气夺，群议沮丧。赵次公曰：不用外兵，而有官军，此即当时之议。前二段，分应北征问家。后三段，申恐君遗失之故。）

①《左传》：臧文仲曰：“天子蒙尘于外，敢不奔问官守。”《汉书注》：“天子在外曰蒙尘。”
②《吴越春秋》：“拣士练卒。”
③陶潜诗：“远眺同天色。”
④魏文帝书：“用给左右，以除妖氛。”
⑤颜延子诗：“阴风振凉野。”
⑥《唐书回鹘传》：回纥，其先匈奴。元魏时号高车部，或曰敕勒，讹为铁勒。隋曰回纥，亦曰韦纥。至德元载九月，回纥遣其太子叶护，率兵四千，助国讨贼。肃宗宴赐甚厚，命广平王见叶护，约为兄弟。叶护大喜，称王为兄。赵曰：随回鹘，当以回纥为正。宪宗元和四年，始请易号回鹘，言捷鸷犹鹘然。《后汉郎顗传》：“助顺元气。”
⑦孔德璋诗：“汉家嫖姚将，驰突匈奴庭。”驰突，驰骤冲突也。
⑧《晋赵王伦传》：从兵五千人。
⑨《诗》：“驱马悠悠。《国策》：张仪曰：“车千乘，骑万匹。”
⑩《晋石勒传》：“令我与此辈共事。”《记》：“礼有以少为贵者。”
(11)司马迁书：“勇之决也。”《回纥传》：其人骁强，初无酋长，逐水草转徙，善骑射，喜盗钞。
(12)《淮南子》：“破敌陷阵，莫能壅御。”庾信诗：“箭飞如疾羽。”隋炀帝取桃竹白羽箭。赐佛罗酋长曰：“此事宜速，使疾如箭也。”
(13)《大戴礼》：“圣心备矣。”《世说》：桓温怅然失望，向之虚伫，一时都尽。
(14)《后汉许劭传》：劭与从兄靖不睦，时议以此少之。王粲《羽猎赋》：“魂亡气夺。”《魏志》：“吴人夺气。”

伊洛指掌收①，西京不足拔。官军请深入②，蓄锐可俱发③。此举开青徐④，旋瞻略恒碣⑤。昊天积霜露⑥，正气有肃杀⑦。祸转亡胡岁⑧，势成擒胡月⑨。胡命其能久，皇纲未宜绝⑩。

（此陈专用官军之利。是时名将统兵，奇正兼出，可以收两京、定河北，而擒安史，此为制胜万全之策。【朱注】当时李泌之议，欲令建宁并塞北出，与光弼犄角，以取范阳，所见正与公同。【綖注】公以乞师回纥为非计，故云：“圣心颇虚伫，时议气欲夺。”又谓官军直可乘胜长驱，故云：“此举开青徐，旋瞻略恒碣。”唯此议不行，回纥果为唐患，而河北迄非唐有，其云：“虽乏谏诤姿，恐君有遗失。”盖为此也，公尝自比稷契，其经纶概见于此矣。昊天六句，仍以天意决其必胜也。）

①陆机诗：“伊洛有岐路。”《抱朴子》：“八极之外，如在指掌。”
②《出师表》：“深入不毛。”
③蓄，养也。锐，锋利也。
④杜预疏：“此举十有八九利”青、徐，《禹贡》二州名，在山东。
⑤恒山、碣石，在东北。《书》：“太行恒山，至于碣石。”
⑥《诗》：“昊天曰明。”《记》：“霜露既降。”
⑦《春秋演孔图》：“正气为帝。”汉《郊祀歌》：“西颢沆荡，秋气肃杀。”
⑧《翼奉传》：“转祸为福。”
⑨《西阳杂俎》：禄山死，太白蚀月。
⑩崔骃《达旨》：“皇纲云绪，帝纪乃设。”宋明帝即位诏：“皇纲绝而复钮。”

忆昨狼狈初①，事与占光别②。奸臣竟葅醢③，同恶随荡析④。不闻夏殷衰⑤，中自诛妹妲。周汉获薄兴，宣光果明哲⑥。桓桓陈将军⑦，仗钺奋忠烈⑧。微尔人尽非⑨，于今国犹活⑩。

（此借鉴杨妃，隐忧张良娣也。许彦昭曰：祸乱既作，惟赏罚当，则能再振，否则不可支矣。陈元礼首议诛国忠太真，无此举，虽有李郭，不能奏匡夏之功，故以活国许之。欲致兴复，当先去女戎。）

①《魏志》：曹操曰：“淯水之难，吾犹狼狈。”《西阳杂俎》：狈，两足绝短，每行驾两狼，失之则不能行。
②《吴都赋》：“古先帝代。”
③奸臣，谓杨国忠。同恶，谓虢国夫人辈。陆机《辩亡论》：“奸臣窃命。”《汉书》：“韩彭葅醢。”
④《书》：“同恶相济。”又：“今我民用荡析离居。”
⑤从夏殷为是，下有周汉也。妹喜、妲已，桀纣所嬖，旧作褒妲，疑误。
⑥《书》：“明哲实作则。”周宣、汉光皆中兴主。《旧唐书》：上至马嵬驿，左龙武大将军陈玄礼，整比六军以从。玄礼以祸由杨国忠，欲诛之。命吐蕃使者遮国忠马，诉以无食。国忠未及对，军士呼曰：“国忠谋反。”遂杀之，以枪揭其首。上出驿门，慰劳军士，令收队。军士不应，使高力士问之。玄礼对曰：“国忠谋反，贵妃不宜供奉，愿陛下割恩正法。”上令力士引贵妃于佛堂，缢杀之。
⑦《诗》：“桓桓于征。”注：“桓桓，武勇貌。”
⑧《书》：“左仗黄钺。”《后汉书》：“海内忠烈张元节。”
⑨微尔，即微管仲之意。
⑩孙楚《与孙皓书》：“爱民活国，道家所尚。”

凄凉大同殿①，寂寞白兽闼②。都人望翠华③，佳气向金阙④。园陵固有神⑤，扫洒数不缺⑥。煌煌太宗业⑦，树立甚宏达⑧。

（终以太宗事业，望中兴之主。当时旧国思君，陵寝无恙，其光复在指顾间矣。此章大旨，以前二节为提纲。首节北征问家，乃身上事，伏第三、四段。次节恐君遗失，乃意中事，伏五、六、七段。公身为谏官，外恐军政之遗失，内恐宫闱之遗失，凡辞朝时，意中所欲言者，皆罄露于斯。此其脉理之照应也。若通篇构局。四句起，八句结，中间三十六句者两段，十六句者两段，后面十二句者两段，此又部伍之整严也。）

①庾信诗：“凄凉多怨情。”《长安志》：南内，兴庆官勤政楼之北，曰大同门，其内大同殿。天宝七载，大同殿柱产玉芝，有神光照殿。
②庾信《小园赋》：“寂寞人外。”《三辅黄图》：未央宫，有白虎殿。唐避太祖讳，改为兽。白兽闼，即白兽门也。
③《上林赋》：“建翠华之旗。”注：“以翠羽为旗上藻也。”
④佳气，注见前。《神异经》：东北大荒中，有金阙，高百丈。蔡曰：金阙，谓以金饰阙门。
⑤后汉郎顗疏：“园陵至重，圣神攸凭。”
⑥张悛《为诸孙置守冢人表》：“扫除茔垄。”《旧书》：天宝十载正月，太庙置内官，洒扫诸陵庙。
⑦《淮南王歌》：“煌煌上天。”
⑧傅毅诗：“靡所树立。”陆机《高祖功臣赞》：“曲逆宏达。”

罗大经曰：唐人每以李、杜并称，至宋朝诸公，始知推尊少陵。东坡云：古今诗人多矣，而惟杜子美为首，岂非以其饥寒流落，一饭未尝忘君与？又云：《北征》诗识君臣大体，忠义之气，与秋色争高，可贵也。

范梈曰：孙莘老尝谓老杜《北征》诗胜退之《南山》诗，王平甫以为《南山》胜《北征》，终不能相服。时山谷尚少，乃曰：若论工巧，则《北征》不及《南山》，若书一代之事，与《国风》、《雅》、《颂》，相为表里，则《北征》不可无，而《南山》虽不作未害也。二公之论遂定。

王嗣奭曰：昌黎《南山》，韵赋为诗，少陵《北征》，韵记为诗，体不相蒙。《南山》琢镂凑砌，诘屈奇怪，创体杰出，不可无一，不可有二，不易学，亦不必学，总不脱文人习气。《北征》固是雅调，古来词人多用之，如韩之《赴江陵寄三学士》等作，庶可与之雁行也。又曰：其篇法幻妙，若有照应，若无照应，若有穿插，若无穿插，不可捉摸。

李长祥曰：杜诗每有起得极厚，而无头重之嫌；收得极详，而无尾大之迹。《北征》中间，历言室家情绪，乃本题正意，故不见腹胀之病。

叶梦得曰：长篇最难，晋、魏以前，无过十韵者，盖古人以意逆志，初不以叙事倾倒为工。至杜子美《北征》、《述怀》诸篇，穷极笔力，如太史公记传，此古今绝唱也。

胡应麟曰：杜之《北征》、《述怀》，皆长篇叙事，然高者尚有汉人遗意，平者遂为元、白滥觞。李《送魏万》等篇，自是齐、梁，但才力加雄，辞藻增富耳。

唐汝询曰：杜五言古，体情莫妙于《三别》，叹事莫核于《三吏》，自诉莫苦于“纨袴”，经济莫备于《北征》。《梦李白》、《写怀》见其高，《望岳》、《慈恩寺》取其壮。他若《留花门》、前后《出塞》、《玉华》、《九成》诸作，胸中罗宇宙，无所不有，斯见其大。

钟惺曰：读少陵《奉先咏怀》、《北征》等篇，知五言古长篇不易作。当于潦倒淋漓、忽正忽反、若整若乱、时断时续处，得其篇法之妙。

魏泰道辅曰：唐人咏马嵬之事尚矣，世所称者，刘禹锡云：“官军诛佞幸，天子会妖姬。”白乐天云：“六军不发无奈何，宛转蛾眉马前死。”此乃官军背叛，逼迫明皇，不得已而诛贵妃也，颇失事君之礼。老杜《北征》诗曰：“不闻夏殷衰，中自诛褒妲。”盖言明皇畏天悔祸，赐妃子以死，无预官军也。


行次昭陵

【朱注】昭陵在醴泉，近泾阳，直京师之北。《草堂诗笺》序于《北征》诗后，良是。盖省家鄜州，道经此也。黄鹤编在天宝五载，谓西归应诏时作，大谬。今按：题云“行次”，是便道经行，而次于陵前，当从朱说为正。《唐书》：京兆府醴泉县有九嵕山，太宗昭陵在西北六十里。

旧俗疲庸主①，群雄问独夫②。谶归龙凤质③，威定虎狼都④。

（首叙太宗戡乱之功。庸主，指六朝诸君。群雄，指李密、窦建德辈。独夫，指隋炀帝。龙凤质，真主出也。虎狼都，关中入也。疲，凋敝。问，问罪。谶，符谶。威，兵威也。）

①《国语》：“卒历代之旧俗。”《史记范睢传》：“庸主赏所爱而罚所恶。”
②《世说》：乔玄谓曹公曰：“天下方乱，群雄虎争。”李百药《皇德颂》：定群雄之逐鹿，拯方割之为鱼。”《书》曰：“独夫纣。”【朱注】《隋书》：杨玄感谓游元曰：“独夫肆虐，陷身绝域，此天亡之时也。”
③《旧唐书》：太宗方四岁，有书生见之曰：“龙凤之姿，天日之表，年将二十，必能济世安民。”
④隋都关中，即秦旧地。【张綖注】太宗得天下根本，在先据关中。《苏秦传》：“秦，虎狼之国也。”顾炎武《日知录》：以虎狼为秦分野，盖据《天官书》，西宫参为白虎，东一星曰狼。《秦本纪赞》：据狼弧，蹈参伐，此另一说。

天属尊《尧典》①，神功协《禹谟》②。风云随绝足③，日月继高衢④。文物多师古⑤，朝廷半老儒⑥。直词宁戳辱⑦，贤路不崎岖⑧。

（此记贞观致治之盛。《尧典》，《尚书》篇名，高祖谥神尧，禅位太宗，故曰“尊《尧典》”。《禹谟》言九功惟叙，太宗乐名九功舞，故曰“协《禹谟》”。【朱注】李靖、房、杜诸公，乘风云之会，依日月之光。师古，如制雅乐，定律令，议封建之类。老儒，如用虞世南诸学士。直辞，如纳王珪、魏征之谏。贤路，如召马周、刘子翼皆是。许顗彦周曰：“文物多师古”四句，见太宗智勇英特，武定天下，而能如此，最盛德也。）

①《庄子》：“彼以利合，此以天属。”洙曰：天属，父子也。
②魏收诗：“导水逼神功。”
③《后汉书》论中兴二十八将：“咸能感会风云，奋其智勇。”魏文帝《与孙权书》：“中国虽饶马，其知名绝足，亦时有之。”
④《登楼赋》：“唯日月之逾迈兮，俟河清其未极。冀王道之一平兮，假高衢而骋力。”沈约《齐安陆照王碑》：“气蕴风云，身负日月。”
⑤《左传》：臧哀伯曰：“文物以纪之。”《书说命》：“事不师古，以克永世，非说攸闻。”
⑥贾山《至言》：“今方正之士，皆在朝廷矣。”宋宗炳论：“柱下翁，直是知礼老儒。”
⑦《说苑》：晏子曰：“明君在上，下有直词。”《后汉邓后纪论》：“建光之后，遂乃名贤戳辱，便孽党进。”
⑧《前汉刘向传》：“通贤者之路。”潘岳诗：“在疚妨贤路。”《南都赋》：“下蒙笼而崎岖。”《广雅》：“崎岖，倾侧也。”

往者灾犹降①，苍生喘未苏②。指麾安率土③，荡涤扶洪炉④。

（此再叙当时仁政，以补上文所未备。自隋末大水，饿殍满野，至贞观初年，连遭水旱，是往者之天灾犹降，而民困尚未苏也。太宗则勤恤以安民，修省以回天，如吞蝗而畿辅不灾，肆赦而所在皆雨，遂能安率土，抚洪炉矣。一说：此从天宝之乱，追想太宗，当禄山陷就，是隋末灾殃再降于今，以致生民重困，故想太宗神灵，指麾而荡涤之。今按：前说文意平顺，本于张南湖、王右仲。后说语气陡健，本于唐仲言、朱长孺。兹以前条为主。）

①【钱笺】班固《东都赋》：“往者王莽作逆，汉祚中缺，天人致诛，六合相灭，秦项之灾，犹不克半，上帝怀而降监，乃致命乎圣皇，绍百王之荒屯，因造化之荡涤。”班赋序建武克命之事，几二百言，此诗概括以二十言。《左传》：“孤实不德，天降之灾。”
②《书》：“至于海隅苍生。”喘，气疾也。苏，息缓也。
③《汉书》：陈平对汉王曰：“去两短，集两长，天下指挥即定矣。”《诗》：“率土之滨。”
④欧阳公曰：“荡涤抚洪炉”，谓陶成天下如洪炉。《汉纪》：陈琳曰：“此犹鼓洪炉燎毛发耳。”

壮士悲陵邑①，幽人拜鼎湖②。玉衣晨自举③，铁马汗常趋④。松柏瞻虚殿⑤，尘沙立瞑途⑥。寂寥开国日⑦，流恨满山隅⑧。

（未乃行次昭陵而有感也。壮士，指守陵者。幽人，公谒陵也。玉衣铁马，见灵爽犹存。松柏尘沙，叹景色荒凉。伤今思昔，故对山隅而流恨耳。此章起首中腰各四句，前后二段各八句。）

①《韩信传》：“何为斩壮士。”《西都赋》：“三选七迁，充奉陵邑。”
②《易》：“幽人贞吉。”《汉郊祀志》：黄帝铸鼎荆山下。鼎成，有龙垂胡髯下迎。帝骑龙上天，后人名其地为鼎湖。
③《列子》：“日日献玉衣，旦旦进玉食。”《汉仪注》：以王为衣，如铠状，连缀之，以黄金为缕。《汉武故事》：高皇庙中，御衣自箧中出，舞于殿上。《王莽传》：杜陵便殿乘舆虎文衣废藏在室匣者出，自树立外堂上，良久乃委地，莽恶之。
④陆倕《石阙铭》：“钦马千群，宋旗万里。”庾信碑铭，“碑枕金龟，松横石马。”《西京杂记》：陈缟见张丞相墓前石马。按：玉衣既用汉事，则铁马亦当援引古典。考《南史》：萧猷为益州刺史，遇齐苟儿反，众十万攻城。猷兵粮俱尽，遥祷楚王庙神，请救。是日有田老，逢一骑汗铁从东方来，俄有数百骑如风，一骑过饮，田老问为谁，曰：“吴兴楚王，来救临汝侯。”此时庙中侍卫土偶，皆泥湿如汗。是月猷大破苟儿。铁马汁趋，疑用此事。【钱笺】《唐会要》：高宗欲阐扬先帝徽烈，乃刻石为常所乘破敌马六匹于昭陵阙下。《安禄山事迹》：潼关之战，我军既败，贼将崔乾祐领白旗，引左右驰突。又见黄旗军数百队，官军潜谓是贼，不敢逼。须臾，见与乾祐斗，黄旗军不胜，退而又战者不一，俄不知所在。后昭陵奏，是日灵宫前石人马汗流。李义山《复京》诗：“天教李令心如日，可要昭陵石马来。”韦庄《再幸梁洋》诗：“兴庆玉龙寒自跃，昭陵石马夜空嘶。”皆记此事。顾炎武曰：昭陵六马至今见存，皆琢石为屏，刻石马于其上，其文凸起，非全马也。
⑤《诗》：“松柏丸丸。”《春秋含文嘉》：“天子坟高三仞，树则松。诸侯半之，树则柏。”【钱笺】《唐会要》开元十七年，玄宗谒昭陵，仿佛见太宗立于神游殿及寝宫，闻室中謦咳之音。何思澄诗：“虚殿帘帷静。”
⑥薛道衡诗：“尘沙塞下暗。”陶弘景诗：“暝途载谁赏。”
⑦《楚辞》：“声嗷嗷以寂寥兮。”《易》：“大君有命，开国承家。”
⑧沈约诗：“流恨满青松。”鲍照诗：“高坟累累满山隅。”

黄生曰：此章分两段，前六韵言太宗创业垂统之事，后六韵言目前天下未安，因有太宗不作之恨耳。又曰：昭陵武功文德，只六韵述尽，可谓钜笔如杠。《尧典》、《禹谟》之句，叙继统事，尤见大力斡旋。又曰：唐仲言云：明皇任杨、李乱政，故有灾犹降、喘未苏之叹，因思向者之安抚而不可得，是以向山隅而流恨。旧作隋末之乱者非。按：此说甚是。盖从文物四句读下，便见今日之朝廷，事事与之相反。开元之治，媲美贞观者，今已扫地。有志之士，皆为当路沮抑而不得进，安得不望昭陵而兴悲乎？后来杜牧亦有“乐游原上望昭陵”之句，盖昭陵之时，士无不遇之叹也。又曰：钱牧斋引《禄山事迹》，有黄旂助战、石马汗流事，谓此诗作于收京之后。灾犹降，指天宝之乱，指麾荡涤，颂收复之功，若天宝初，安得先举昭陵石马事耶？盖《英华》本铁字作石故也。予谓玉衣二句，盖援古事为形容之语耳。以铁为石，恐后人转因昭陵有此事，从而改之。不然，禄山之乱，率土翻覆，九庙震惊，何诗中略无一语叙及，恐蹂躏之惨、恢复之功，以往者四语当之，亦不其似，而寂寥二语作结，亦不相应也。

此诗中段，向有三说，以灾降为隋末旱灾，仍降唐初者，张南湖说也。以灾降为韦后乱宫，明皇廓清者，钱牧斋说也。以灾降为禄山倡乱，如隋末兵戈者，朱长孺说也。黄白山谓指天宝季年禄山未乱之先，此说得之，故附于五卷之末。下段“铁马汗长超”，用楚王庙事，闻之友人费遴勗者。及阅《南史》，确为可凭。


重经昭陵

此必鄜州省家之后，复至长安时作。

草昧英雄起①，讴歌历数归②。风尘三尺剑③，社稷一戎衣④。翼亮贞文德⑤，丕承戢武威⑥。圣图天广大⑦，宗祀日光辉⑧。

（先叙太宗生前。【綖注】首联，言应运而兴，天人系属，乃一篇之柱。风尘一联，应草昧句。翼亮一联，应讴歌句。圣图广大，言创业之弘，尺剑戎衣之成功也。宗祀光辉，言垂统之远，文德武威之余荫也。何景明曰：用经史人诗，绝不见斧凿痕，使他人道之，未免拙滞。）

①《易》：“天造草昧。”注：“草而不齐，昧而不明。”此言隋末之乱。应劭《人物志》：“草之秀者为英，兽之特者为雄。”《太宗纪》：上问侍臣：“帝王创业与守成孰难？”房玄龄曰：“草昧之初，群雄并起，角力而后臣之，创业难矣。”
②梁武帝诏：“讴歌攸奉，万有乐推。”《书》：“天之历数在汝躬。”刘琨表：“天命未改，历数有归。”
③古诗中用风尘有二义，如《前汉终军传》“边境时有风尘之警”，即杜诗“风尘三尺剑”也。如陆机诗“京洛多风尘”，即杜诗“风尘为客日”也。一是战斗之风尘，一是行旅之风尘，《汉高帝纪》：“吾以布衣，提三尺剑取天下。”
④《左传》：“社稷有主。”《风俗通》：“社者，土地之主，土地广博，不可遍祀，故封土以为社而祀之。稷者，五谷之长，五谷众多，不可遍祭，故立稷而祭之。”《书》：“一戎衣，天下大定。”庾信诗：“终封三尺剑，长卷一戎衣。”
⑤《抱朴子》：“儒雅而乏治略者，非翼亮之才。”石崇《大雅吟》：“启土万里，志在翼亮。”《书》：“诞敷文德。”
⑥又，“丕承哉，武王烈。”隋炀帝诗：“前驱振武威。”
⑦苏頲《应制》诗：“圣图恢宇县。”蔡邕《陈太丘庙碑》：“光明配乎日月，广大资乎天地。”
⑧《孝经》：“宗祀文五于明堂，以配上帝。”《前汉儿宽传》：“癸亥宗祀，日宣重光，光辉充塞，天文粲然。”

陵寝盘空曲①，熊罴守翠微②。再窥松柏路③，还有五云飞④。

（此记重谒昭陵。【张远注】末句，即“五陵佳气无时无。”之意。此章上八句，下四句。）

①古诗：“陵寝暮烟青。”《汉书注》：陵，山陵，寝，寝庙也。《后汉祭祀志》：汉诸陵皆有园寝，起居衣服，象生之具。《唐会要》：昭陵因九嵕层峰，凿山南面，深七十五丈为玄宫，傍岩架梁为栈道，悬绝百仞，绕回二百三十步，始达玄宫门，顶上亦起游殿。《陶弘景传》：句容之句曲山，中周回一百五十里，空曲寥旷。宋之问诗：“檐端接空曲。”
②《书》：“则亦有熊罴之士。”《尔雅》：“山未及上曰翠微。”
③【唐注】因重经，故云再窥。古诗：“松柏夹广路。”
④京房《易飞候》：“宣太后陵前后数有光，又有五采云在松下，如车盖。”

钟惺曰：陵庙之作，典古悲凉。说功业无竹帛气，说神灵无松杉气。


彭衙行

【单复注】公避贼艰难之际，得孙宰顾遇，事后感荷而作。黄希曰：公避寇，在天宝十五载，此云“别来岁月周”，知诗是至德二载追忆避贼时事，非谓归鄜州如此也。【钱笺】《元和郡县志》：同州白水县，汉彭衙县地，春秋秦晋战于彭衙，是也，《寰宇记》：彭衙故城，在白水县东北六十里。

忆昔避贼初，北走经险艰①。夜深彭衙道，月照白水山。

（首记避乱彭衙。）

①北走南走，见《汉书》。古乐府《陌上桑》：“不见天路险艰。”

尽室久徒步①，逢人多厚颜②。参差谷鸟吟③，不见游子还。痴女饥咬我，啼畏虎狼闻。怀中掩其口④，反侧声愈嗔⑤。小儿强解事⑥，故索苦李餐⑦。

（此叙携家远行，儿女颠连之苦。）

①《左传》：“尽室以行。”
②《书》：“颜厚有忸怩。”
③钟会《孔雀赋》：“华羽参差。”宋之问诗：“谷鸟啭尚涩。”鸟鸣无人，一路荒凉之景。
④古诗：“手中掩口啼。”
⑤《诗》：“辗转反侧。”
⑥《唐书》：刘仁轨称解事仆射。
⑦庾信诗：“苦李无人摘。”《晋书》：王戎与群儿戏于道侧，见李树多实，等辈竟趋之，戎独不往。或问其故，戎曰：“树在道边而多子，必苦李也。”取之信然。

一旬半雷雨①，泥泞相攀牵②。既无御雨备，径滑衣又寒。有时经契阔③，竟日数里间。野果充猴粮④，卑枝成屋椽。早行石上水，暮宿天边烟⑤。

（此叙雨后行蹇，困顿流离之状。）

①徐干诗：“所经未一旬。”《易》：“雷雨之动，满盈。”
②荀济诗：“谁肯相攀牵。”
③经契阔，谓连朝勤苦，详见六卷。
④左思诗：“秋菊兼餱粮。”
⑤宋之问诗：“暮投入烟宿。”《杜臆》：“暮宿天边烟”。逃难之人，望烟而宿，莫定其居也。

小留同家洼，欲出芦子关。故人有孙宰①，高义薄曾云②。延客已曛黑③，张灯启重门④。暖汤濯我足⑤，剪纸招我魂⑥。

（此记孙宰晋接之情。据诗意，孙宰当在同家洼，遇孙之后，因寄妻子于鄜州，遂欲从芦子关以达灵武。【朱注】鄜州在白水县北，延州在鄜州西北，芦关又在延州北。时公欲北诣灵武，故道出芦关也。）

①【远注】黄希以孙宰为三宰。或曰人名也。玩诗意，人名为近。
②沈约诗：“高义薄云天。”薄，迫也。王粲诗：“哀鸣入层云。”
③谢灵运诗：“朝游穷曛黑。”
④《汉书外戚传》：“张灯烛，设帏帐。”《易》：“重门击析。”
⑤古歌：“可以濯我足。”
⑥梦弼曰：剪纸作旐，以招其魂，不必果有此事，只是多方安慰耳。《韩诗外传》：三月上巳，于溱、洧两水之上，执兰招魂续魄，祓除不祥。

从此出妻孥，相视涕兰干①。众雏烂熳睡②，唤起沾盘飧③。誓将与夫子④，永结为弟昆。遂空所坐堂，安居奉我欢。

（备志孙宰周恤之谊。出妻孥，出见宰也。众雏，指儿女。烂熳，熟睡貌。《杜臆》：“誓将与夫子，永结为弟昆”，乃代述孙宰语，所谓露心肝于艰难之际者。必如此说，下面文气方顺。旧解俱云夫子指孙宰，误矣。）

①息夫躬《绝命词》：“涕泗流兮萑兰。”瓒曰：“萑兰，涕泗阑干也。”【王洙注】阑干，泪堕众多貌。【赵注】《谈薮》：王元景使刘孝绰送之，泣下阑干。
②《鹦鹉赋》：“悯众雏之无知。”《庄子》：“大德不同而性命烂漫矣。”申涵光曰：烂漫二字，写稚子睡态入神。
③《左传》：“盘飧加壁。”注：“飧，水浇饭也。”
④陶潜诗：“誓将不复疑。”

谁肯艰难际，豁达露心肝①。别来岁月周，胡羯仍构患②。何当有翅翎，飞去堕尔前。

（末结别后追思之意。《杜臆》：公念孙宰肝隔，时往来于中，故追写逃难之苦愈真，则感勒周旋之德愈重。此章四句起，六句结。前二段各十句，后二段各八句。）

①潘岳《西征赋》：“高祖之兴也，聪明神武，豁达大度。”王粲诗：“喟然伤心肝。”
②《梁书》：何敬容曰：“西晋祖尚玄虚，使中原沦于胡羯。”王粲诗：“豺虎方构患。”

黄希曰：仍构患，谓史思明等，引兵共十万，寇太原，安庆绪使尹子奇及同罗夷兵十万，趋睢阳。

此诗用韵，参错不一，经朱注考订，知各本古韵也。至于分析段落，诸家颇混，今钩清眉目，庶朗然易见耳。

萧山毛奇龄《韵学指要》曰：古韵无明注，惟宋吴棫、郑庠、各有古韵通转注本，惜当时但行棫说，而不行库说，致韵学大晦。考郑氏《古音辩》分古韵六部，东、冬、江、阳、庚、青、蒸七韵，皆协阳音。支、微、齐、佳灰五韵，皆协支音。真、文、元、寒、删、先六韵，皆协先音。鱼、虞、歌、麻四韵，皆协虞音。萧、肴、豪、尤四韵，皆协尤音。侵、覃、盐、咸四韵，皆协覃音。其书出吴氏《韵补》后，按之古音，已得十之九。所略不足者，鱼、虞、歌、麻、与萧、肴、豪、尤，尚分两部耳。按毛氏此书，实足破沈韵之拘隘，阅少陵《彭衙行》合六韵于一篇，唐人尚知古韵也。


喜闻官军已临贼境二十韵

【鹤注】考《唐史》至德二载八月丁卯，广平王俶为天下兵马元帅，郭子仪副之，此诗当作于九月。

胡骑潜京县①，官军拥贼壕。鼎鱼犹假息②，穴蚁欲何逃③。

（首言军临贼境，势在必克。）

①《木兰诗》：“但见胡骑鸣啾啾。”梁元帝诗：“拥旄去京县。”《唐书》：至德二载闰八月，贼寇凤翔。崔光远行军司马王伯伦等，率众捍贼，乘胜攻中渭桥，追击至苑门，贼大军屯武功，烧营而去。九月丁亥，广平王将朔方等军，及回纥西域之众十五万，发凤翔。壬寅，至长安城西，与贼将安守忠等战于香积寺之北、沣水之东，贼大败，斩首六万。贼帅张通儒弃京城，走陕郡。癸卯，大军入京师。甲辰，捷书至凤翔。
②《南史》：丘迟《与陈伯之书》：“将军鱼游于沸鼎之中。”《后汉谢夷吾传》：“游魂假息，非刑所加。”
③《异苑》：晋太元中，桓谦见有人皆长寸余，悉被铠持槊，乘具装马，从埳中出，缘几登灶。蒋山道士来应子，令作沸汤，浇所入处，因掘之，有斛许大蚁，死在穴中。《史记》：郑桓公曰：“王室多故，予安逃死乎？”

帐殿罗玄冕①，辕门照白袍②。秦山当警跸③，汉苑入旌旄。路失羊肠险④，云横雉尾高⑤。五原空壁垒⑥，八水散风涛⑦。今日看天意⑧，游魂贷尔曹⑨。乞降那更得⑩，尚诈莫徒劳(11)。

（此言銮舆渐逼长安。玄冕，公卿服。白袍，回纥衣。秦山汉苑，京师在望矣。路失险，言中途无阻。雉尾高，言仪仗甚整。空壁散涛，谓贼从将灭，乞降无及矣。）

①庾肩吾《曲水联句》：“回川入帐殿。”《旧唐书》：武德令侍臣服有衮冕、毳冕、毳冕、绣冕、玄冕。
②《周礼》：“以车辕为门。”《赵国策》：张孟谈，遇智过辕门之外。胡夏客曰：《留花门》诗云“百里见积雪”，知回纥军皆白衣也。《梁书》：陈庆之所统之兵，悉着白袍，所向披靡。
③《前汉书》：出称警，入称跸。
④《汉志》：上党壶关县有羊肠坂。《汉氏春秋》：太行羊肠，其山盘行如羊肠。魏武《苦寒行》：“羊肠险诘曲，车轮为之摧。”
⑤《唐书》：天子举动必以扇，大驾卤簿，有雉尾障扇、小团雉尾扇、方雉尾扇、小雉尾扇之属。
⑥《长安志》：长安、万年二县之上，有毕原、白鹿原、少陵原、高阳原、细柳原，谓之五原。汉单于款五原塞。曹植赋：“步壁垒之常制。”
⑦《关中记》：泾、渭、滻、灞、涝、滈、沣、潏，为关内八水。
⑧前汉王嘉曰：“民心悦而天意得。”
⑨《世说》：苻坚游魂近境。
⑩《灵帝纪》：赤眉遣刘恭乞降。
(11)【朱注】贼急则乞降，缓则尚诈，今皆无用矣。

元帅归龙种①，司空握豹韬②。前军苏武节③，左将吕虔刀④。兵气回飞鸟⑤，威声没巨鳌⑥。戈鋋开雪色⑦，弓矢向秋毫⑧。天步艰方尽⑨，时和运更遭⑩。谁云遗毒螫(11)，已是沃腥臊(12)。

（此言诸将协力征讨。元帅，谓广平王。司徒，谓郭子仪。前军，谓李嗣业。左将，谓仆固怀恩。兵气二句，言军势之振。戈鋋二句，言军器之利。毒螫腥臊，指贼党。）

①《唐书》：二载九月以广平王俶为天下兵马元帅，郭子仪副之。先是子仪进位司空。晋刘琨表：“晋文以郤縠为元帅，而定霸功。”
②《小学绀珠》：“文、武、龙、虎、豹、犬，为六韬。”《后汉书注》：“霸典文论，文师武论，龙韬主将，虎韬偏裨，豹韬校尉，犬韬司马。”
③《唐书》：李嗣业统前军，陈于香积寺北，收长安。胡夏客曰：嗣业所将，皆蕃夷四镇，故以苏武之典属国为比。《晋书》：苏峻平，王导令取故节。陶侃曰：“苏武节似不如是。”
④《通鉴》：香积之战，贼伏精骑，欲击官军，朔方左厢兵马使仆固怀恩，就击之，剪灭殆尽。《晋书》：徐州刺史吕虔，檄王祥为司马。初虔有佩刀，工相之以为必三公可服，虔乃与祥。
⑤《邹阳传》：“上覆飞鸟，下不见伏兔。”
⑥《文心雕龙》：“震雷始于曜电，出师先乎威声。”《列子》：“巨鳌戴山。”赵曰：巨鳌，屭贔之物。
⑦《东都赋》：“戈鋋彗云。”鋋，小矛也。
⑧《诗》：“弓矢斯张。”向秋毫，言虽微必中。《慎子》：“离朱之明，察秋毫之末。”
⑨《诗》：“天步艰难。”
⑩《左传》：“时和年丰。”《文选》：“遭遇嘉运。”
(11)《西京赋》：“荡亡秦之毒螫。”
(12)腥臊，别见。沃，以荡涤其秽也。

睿想丹墀近①，神行羽卫牢②，花门腾绝漠③，拓羯渡临洮④。此辈感恩至⑤，羸俘何足操。锋先衣染血，骑突剑吹毛⑥。喜觉都城动⑦，悲怜子女号。家家卖钗钏.只待献香醪⑧。

（末言远人同助，益知旧都旋复矣。睿想，指肃宗。神行，谓六军。花门，指回纥。拓羯，指安西。彼既感恩思奋，则残俘不足执矣。锋先骑突，见其勇决，悲喜兼至，预想人情如是耳。此章四句起，下三段各十二句。）

①《汉书元后传》注：尚书省中，以丹漆涂地，曰丹墀。《西京赋》：“青琐丹墀。”
②温子升诗：“神行扬翠旗，天临肃清警。”江淹诗：“羽卫荡流景。”
③孔稚珪诗：“横行绝漠表。”
④胡夏客曰：《封常清传》：禄山先锋至东京，使骁骑与羯逆战，时常清以北庭都护入朝，命讨禄山，故有拓羯之兵，此诗所云，盖指北庭之归义者。《唐西域传》：安西者，即康居小君长罽王故地，募勇健者为拓羯，犹中国言战士也。《唐书》：洮州临洮郡，属陇右道。
⑤《通鉴》：是年二月，安西、北庭及拔汗那、大食诸国兵，至凉鄯。
⑥《晁错传》：“轻车突骑。”师古曰：“言骁锐可用冲敌人也。”【旧注】《吴越春秋》：干将之剑，能决吹毛游尘。考本书无此语。
⑦谷永《与段会宗书》：“优游都城，而取卿相。”
⑧《董卓传》：“吕布杀卓，长安士女卖其珠玉衣装，市酒肉相庆者，填满街肆。”

顾炎武曰：《南史庾杲之传》：杲之尝兼主客郎，对魏使。魏使问杲之曰：“百姓那得家家题名帖卖宅？”答曰：“朝廷既欲扫荡京雒，克复神州，所以家家卖宅耳。”

王嗣奭曰：此诗二十韵，字字犀利，句句雄壮，真是笔扫千军者。中间如“今日看天意”、“此辈感恩至”两联，排律中不用骈耦，更觉精神顿起。而锋先骑突，句法倒装，尤为警露。


收京三首

此当是至德二载十月在鄜州时作。诗云：“生意甘衰白，天涯正寂寥。忽闻哀痛诏，又下圣明朝。”此明是在家闻诏。按肃宗于至德元年七月十三日甲子，即位灵武，制书大赦。二年十月十九日，帝还京。十月二十八日壬申，御丹凤楼，下制。前后两次闻诏，故云又下也。是时公尚在鄜州，其至京，当在十一月，年谱谓十月扈从还京，与诗不合，当以公诗为正。至于上皇回京，十二月甲寅之赦，又在其后，旧注错引。

仙仗离丹极①，妖星带玉除②。须为下殿走③，不可好楼居④。暂屈汾阳驾⑤，聊飞燕将书⑥。依然七庙略，更与万方初⑦。

（首章，从陷京说至收京，在四句分截。仙仗，指上皇，妖星，指禄山。须为下殿，谓宫阙忽离。不可楼居，见奉仙无益。此追叙往事。驾曰暂屈，言上皇将回。书曰聊飞，言河北易定。末喜更新气象也。）

①《郴阳仙传》：苏躭被命升仙，辞母曰：“仙仗临门，不得终养。”《唐书仪卫志》：凡朝会之仗五：一曰供奉仗，二曰亲仗，三曰勋仗，四曰翊仗，五曰散手仗，皆带刀捉仗，立于东西廊下。【邵注】天子有太极殿，以丹掩泥，涂殿上地，故庭曰丹墀。
②妖星，凡二十一星。《晋载记》：刘曜曰：“昨夜妖星犯月。”《安禄山事迹》：禄山生夜，赤光旁照，群兽四鸣，望气者见妖星芒炽，落其穹庐。带玉除，即“春星带草堂”意。曹植诗：“凝霜依玉除。”
③《梁武帝纪》：谚云：“荧惑入南斗，天子下殿走。”乃跌足下殿以禳之。
④《汉武帝纪》：公孙卿曰：“仙人好楼居。”于是令长安作飞廉、桂馆，甘泉作益寿、延寿观。
⑤《庄子》：尧往见四子藐姑射之山，汾水之阳，窅然丧其天下焉。《杜臆》：汾阳句，暗藏丧天下在内。
⑥《史记》：燕将攻下聊城，聊城人或谗之，燕将惧诛，不敢归。田单攻之，岁余不下。仲连乃为书约之矢，射城中，遗燕将。燕将见书，泣而自杀。庚信诗：“愿得鲁连飞一箭，持寄思归燕将书。”
⑦《王制》：天子三昭三穆，与太祖之庙而七。《羊祜传》：祜外扬王化，内经庙略。庾肩吾诗：“方凭七庙略，更雪五陵冤。”赵曰：兵谋谓之庙略，盖计划于七庙中也。

按：燕将书，《钱笺》引哥舒翰至洛阳，禄山令以书招李光弼等，此却是燕将飞书。卢注以诸将答翰书，切责其不死为证，此合于飞书燕将。但俱属去年事，于收京不切。朱注云：自香积寺北之捷，王师振威，贼徒胆落，严庄来降，思明纳款，河北事势，折简可定，故用仲连射书事。此说当从。

朱鹤龄曰：玄宗晚节怠荒，深居九重，政由妃子，以致播迁之祸。公不忍显言，而寓意于仙人之楼居，因贵妃尝为女道士，故举此况之。《连昌宫辞》：“上皇正在望仙楼，太真同凭阑干立。”此一的证。


其二

生意甘衰白①，天涯正寂寥。忽闻哀痛诏②，又下圣明朝③。羽翼怀商老④，文思忆帝尧⑤。叨逢罪己日，洒涕望青霄⑥。

（次章，在鄜而喜收京，亦四句分截。言自甘衰白，寥落天涯，忽闻诏书再下，喜何如矣。此时怀商老而李泌已去，忆帝尧而上皇初归，有关于朝事君德者非小。只恐罪己之日，又增阙失，是以望青霄而洒涕耳。赵汸云：甘字、正字、忽字、又字，呼应起伏，有出自望外意。）

①周王褒诗：“寂寥灰心尽，摧残生意余。”赵汸云：生意，似指恩泽言。嵇康《养生论》：“积损成衰，从衰得白，从白得老。”注：“白，谓白发。”
②《汉西域传》：武帝弃轮台，下哀痛之诏。《旧唐书》：是年十月，肃宗还京。十一月壬申朔，御丹凤楼，下制曰：“早承圣训，常读礼经，义切奉先，恐不负荷。”十二月戊午朔，又御丹凤门，下制大赦。
③《晁错传》：“施利后世，名称圣明。”
④《张良传》：四人者隐商雒山，从太子。上召戚夫人指示曰：“彼羽翼已成，难动矣。”
⑤《书序》：“昔在帝尧，聪明文思，光宅天下，将逊于位，让于虞舜。”
⑥《左传》：“禹汤罪己，其兴也勃焉。”马融疏：“伏读诏书，深惟禹汤罪己之义。”《搜神记》：“洒涕而别。”

朱鹤龄曰：羽翼，指广平王而言。肃宗前以良娣、辅国之谮，赐建宁王死。至是广平初立大功，又为良娣所忌，潜构流言，虽李泌力为调护，而时已还山。公恐复有建宁之祸，故不能无思于商老也。又云：肃宗之失，不在灵武即位之举，而在还京以后，失于定省，使良娣、辅国得媒孽其间，以致劫迁西内，子道不终。是年十二月，上皇还居兴庆宫，父子之间，猜疑未见，而公于此若深有见于其微者，曰“忆帝尧”，欲其骂于晨昏之恋也。沾洒青宵，其所以望肃宗者，岂不深且厚耶。


其三

汗马收宫阙①，春城铲贼壕②。赏应歌《杕杜》③，归及荐樱桃④。杂虏横戈数⑤，功臣甲第高⑥。万方频送喜⑦，无乃圣躬劳⑧。

（三章，收京而忧事后，亦四句分截。宫阙已收，贼壕可铲，赏功荐庙，即在来春时也。但恐回绝恃功邀赏，诸将僭奢无度，故又为之虑曰：今京师收复，此万方送喜之时，无乃圣躬焦劳之渐乎。公盖忧卤横臣骄，将成蹂躏跋扈之势，厥后边方猾夏，藩镇专权，果如所虑，惜当时不能见及此耳。）

①《晋世家》：“矢石之难，汗马之劳。”班婕妤《捣素赋》：“登薄躯于宫阙兮。”
②谢朓诗：“春城覆白日。”庾信《枯树赋》：“平鳞铲甲。”铲，削平也。
③《诗序》：“《杕杜》，劳远役也。”
④《月令》：“仲夏之月，天子乃羞以含桃，先荐寝庙。”注：“含桃，樱桃。”
⑤郭钦疏：“渐徙内郡杂虏于边地。”庾肩吾诗：“横戈念北奔。”
⑥《汉高帝纪》：“吾于天下贤士功臣，可谓无负矣。”杨炯碑：“甲第何高。”甲第，谓甲乙之第，言第一等第宅也。《长安志》天宝中，京师堂寝，已极宏丽，而第宅未甚逾制。安史之后，大臣宿将，竞崇栋宇，无有界限，人谓之木妖。
⑦《易林》：“讴歌送喜。”
⑧孔融疏：“身为圣躬，国为神器。”【黄生注】从五六读下，则结尾二句，乃反辞致讽，见公虑事之深，爱君之切。按末句，旧有两说。师氏曰：此圣主之勋劳，人臣不宜夺天工以为己力。此说归功主上，其意是矣，但于无乃二字，下得太轻。朱云：圣躬劳，即“大夫夙退，无使君劳”之意。此说作喜幸之词，但于上文横戈甲第，不见关合耳。


送郑十八虔贬台州司户伤其临老陷赋之故阙为面别情见于诗

《通鉴》：至德二载十二月，陷贼官，六等定罪，三等者流贬。虔在次三等，故止贬台州。此当是其时作。

郑公樗散鬓成丝①，酒后常称老画师②。万里伤心严谴日③，百年垂死中兴时④。苍惶已就长途往⑤，邂逅无端出饯迟⑥。便与先生应永诀⑦，九重泉路尽交期⑧。

（上四，郑贬台州，伤其临老罹罪。下则阙为面别，而寄诗言情。《杜臆》：首记其状，次记其言，两句已为虔撰一小影。观《八哀》诗，郑多才艺而画更精，曰老画师，此其自知语，亦其自慨语。万里伤心，正为严谴之故。百年垂死，乃在中兴之时。严谴、中兴四字，含无限痛楚。结联情见乎词，郑果卒于台州。）

①樗树散木，见《庄子》，言材不合世用也。
②《汉书》：“酒后耳热。”薛道衡诗：“不蒙女史进，更失画师情。”赵次公曰：郑虔好书，善画山水，玄宗称为三绝。虔水部郎中，因称风疾，求摄市令，潜以密章达灵武。贼平，与王维等并囚宣阳里，以善画，崔圆使绘斋壁，虔即祈解于圆，卒免死，贬台州司户参军。
③孔融诗：“俯仰内伤心。”汉襄楷疏：“不见采察，而严被谴让。”宋之问诗：“逐臣北地承严谴。”
④荀悦《汉纪》：“张禹不吐直言，佞于垂死。”又赞：“光武中兴之后。”
⑤《北山移文》：“苍黄反覆。”崔駰笺：“万里长途。”
⑥《诗》：“邂逅相遇。”《管子》：“始乎无端。”《诗》：“出宿于干，饮饯于言。”
⑦潘岳《夏侯湛诔》：“存亡永诀。”
⑧释智恺诗：“泉路方幽噎，寒陇向凄清。”梁昭明太子诗：“还信三洲曲，谁念九重泉。”

卢世浓曰，虔之贬，既伤其垂老陷贼，又阙于临行面别，故篇中徬徨特至。如中二联，清空一气，万转千回，纯是泪点，都无墨痕。诗至此，直可使暑日霜飞，午时鬼泣，在七言律中尤难。术径作永诀之词，诗到真处，不嫌其直，不妨于尽也。

顾宸曰：供奉之从永王璘，司户之污禄山伪命，皆文人败名事，使硁硁自好者处此，割席绝交，不知作几许雨云反覆矣。少陵当二公贬谪时，深悲极痛，至欲与同生死，古人不以成败论人，不以急难负友，其交谊真可泣鬼神。李陵降虏，子长上前申辩，甘受蚕室之辱而不悔，《与任少卿书》犹刺刺为分疏，亦与少陵同一肝胆。人知龙门之史、拾遗之诗，千秋独步，不知皆从至性绝人处，激昂慷慨、悲愤淋漓而出也。


腊日

此至德二年十二月，还长安时作。《小学绀珠》：五行始于祖，终于腊，唐土德，戊祖辰腊。赵大纲《测旨》：唐以大寒后辰日为腊。

腊日常年暖尚遥①，今年腊日冻全消。侵陵雪色还萱草②，漏泄春光有柳条③。纵酒欲谋良夜醉④，归家初散紫宸朝⑤。口脂面药随恩泽⑥，翠管银罂下九宵⑦。

（此诗腊日喜沾恩赐而作也。上四言景，下四记事。【张綖注】大寒之后，必有阳春；大乱之后，必有至治。腊日而暖，此寒极而春，乱极将治之象，公故喜而赋焉。朱瀚曰：雪色承冻，春光承暖，侵凌承全消，漏泄承尚遥。【顾注】腊祭自应会饮，况当恩泽下颁之日，下四用倒插，乃归重感恩意。若先将口脂、翠管作联，散朝、纵酒作结，便觉板实少致。）

①朱瀚曰：庾子山诗：“常年腊月半，已觉梅花阑。不信今春晚，俱来雪里看。”沈休文诗：“山光浮水至，春色犯寒来。”前半本此。
②《史记》：炎帝欲侵陵诸侯。《诗》：“焉得萱草。”
③《魏武纪》：“檄必恐漏泄。”梁元帝诗：“徒望春光新。”
④《陈书》：太傅平秦王归彦，纵酒为乐，经宿不知。
⑤《长安志》：宣政殿北曰紫宸门，内有紫宸殿，即内衙之正殿。
⑥朱瀚曰：口脂面药，以御寒冻。《景龙文馆记》：帝于苑中，召近臣赐腊，晚自北门入于内殿，赐食，加口脂腊脂。《西阳杂俎》：腊日赐口脂腊脂，盛以碧镂牙筒。《太平御览》：《卢公家范》，腊日上澡豆及头膏面脂口脂。《前汉郊祀志》：亦施恩泽。
⑦【张注】翠管银罂，指所盛之器。惠远侍：“孰是腾九霄，不奋冲天翻。”


奉和贾至舍人早朝大明宫

此乾元元年春，在谏省作。《唐书》：贾曾，景云中擢中书舍人，开元中复拜中书舍人。子至，字幼邻，从玄宗幸蜀，拜起居舍人知制诰。帝传位，至当撰册，既进藁，帝曰：“昔先天诰命，乃父所为，今兹命册，又尔为之，可谓继美矣。”至顿首流涕。历中书舍人。《旧唐书》：东内大明宫，在禁苑之东南，本永安宫。贞观八年置，九年改大明宫，龙朔二年号蓬莱宫，咸亨元年改含元宫，寻复大明宫。正殿曰含元殿，天后改大明殿。《雍录》：唐都城有三大内：太极宫在西，故名西内；大明宫在东，故名东内；别有兴庆宫，号南内也。三内更迭受朝，而大明最数。

五夜漏声催晓箭①，九重春色醉仙桃②。旌旗日暖龙蛇动③，宫殿风微燕雀高④。朝罢香烟携满袖⑤，诗成珠玉在挥毫⑥。欲知世掌丝纶美⑦，池上于今有凤毛⑧。

（诗在四句分截，上咏早朝景，下和贾舍人。《演义》：初联，早朝之候；次联，大明宫景；三联，言退朝作诗，称贾至之才；结联，言父子继美，切舍人之事。上诗比诸公所作，格法尤为谨严。【朱注】春色之穠，桃红如醉，以在禁中，故曰仙桃，非用王母事也。【顾注】贾诗言凤池，公即用凤毛，贴贾氏父子，不可移赠他人，结语独胜。）

①卫宏《汉旧仪》：昼漏尽，夜漏起，省中黄门持五夜。五夜者，甲夜、乙夜、丙夜、丁夜、戊夜。陆倕《新刻漏铭》：六日无辩，五夜不分。【邵注】夜以五为节，起于甲，止于戊，又谓之五更，漏箭即更筹。《缃素杂记》：《梁武本纪》：帝燃烛恻光，常至戊夜。杜诗五漏声，正谓戊夜耳。殷夔《刻漏法》曰：铸金为司晨，具衣冠，以左手抱箭，右手指刻，以别天时早晚。吴思元诗：“愁逐漏声长。”
②《楚辞》：“君之门以九重。”阴铿诗：“上林春色满。”唐时殿庭多植桃柳，故岑诗言柳拂旌旗，杜诗言春色仙桃，皆面前真景。张性谓天颜有喜，如醉仙桃，误矣。《西阳杂俎》：仙桃出郴州苏耽仙坛。庾肩吾诗：“御梨寒更紫，仙桃秋转红。”
③燕雀配龙蛇，以实对虚。《周礼》：“析羽为旌，交龙为旂，熊虎为旗，龟蛇为旐。”《释名》：“旂，倚也。画作两龙，相依倚也。”《楚辞》：“仰观刻桷，画龙蛇些。”
④《淮南子》：“大厦成而燕雀贺。”
⑤庾信诗：“香烟龙口出。”《唐书仪卫志》：凡朝日，殿上设黼■、蹑席、熏炉、香案。何逊诗：“还飘袖里香。”
⑥曹植《与杨修书》：“人人自谓握灵蛇之珠，抱荆山之玉。”梁简文帝《答新渝侯书》：“风云吐于行间，珠玉生于字里。”《文选》：“摛文挥月毫。”
⑦《记》：“王言如丝，其出如纶。”《左传》：“世济其美。”唐人律格，多于五六作转语，结到七八句。杜《和早朝》诗，善于布格。《唐书》载玄宗曰：“两朝盛典，出卿家父子，可谓继美矣。”七句意本此。
⑧晋王劭，风姿似其父导。桓温曰：“大奴固自有凤毛。”《宋书》：谢凤子超宗，有文词，作《殷淑妃诔》，帝大嗟赏，谓谢庄曰：“超宗殊有凤毛。”

朱瀚曰：作诗须知宾主，前半撮略宾意，后半重发主意，始见精神。王、岑宾太详，主太略，岑掉尾犹有力，王则迂缓不振矣，必如此诗，方见格律。

黄生曰：王元美嫌此诗后半意竭，不知自作诗与和人诗，体固不同。唐贤和诗，必见出和意。王、岑二首，结并归美于贾，少陵后半特全注之，此正公律格深老处，可反以此为病哉。且王结美掌纶，岑结美倡咏，惟杜兼及之，又显其世职，写意周到，更非二子所及。又曰：合观四作，贾首倡，殊平平，三和俱有夺席之意。就三诗论之，杜老气无前，王、岑秀色可揽，一则三春穠李，一则千尺乔松，结语用事，天然凑泊，故当推为擅场。

按：前人评此诗，谓其起语高华，三壮丽，四悠扬，无可议矣。颇嫌五六气弱而语俗，得结尾振救，便觉全体生动也。

苏轼曰：七言之伟丽者，子美云：“旌旂日暖龙蛇动，宫殿风微燕雀高。”“五更鼓角声悲壮，三峡星河影动摇。”尔后寂寞无闻。欧阳永叔云：“苍波万古流不尽，白鸟双飞意自闲。”又：“万马不嘶听号令，诸蕃无事乐耕耘。”可以并驱争先矣。小生亦云：“令严钟鼓三更月，野宿貔貅万灶烟。”又：“露布朝驰玉关塞，捷书夜到甘泉宫。”亦庶几焉尔。

今按，米南宫《浙江潮》诗：“天排云阵千军吼，地拥银山万马奔。”陆放翁诗：“楼船夜雪瓜州渡，铁马秋风大散关。”又：“云埋废苑呼鹰处，雪暗荒郊射虎天。”又云：“江声不尽英雄恨，天意无私草木秋。”皆雄伟激壮，可参唐人佳句。


早朝大明宫呈两省僚友附贾至诗

银烛朝天紫陌长①，禁城春色晓苍苍②。千条弱柳垂青琐③，百啭流莺绕建章④。剑佩声随玉墀步⑤，衣冠身惹御炉香⑥。共沐恩波凤池里⑦，朝朝染翰侍君王⑧。

（上四早朝大明宫，下四呈两省僚友。曰银烛、曰春晓、曰弱柳、曰流莺，皆早朝景物，曰紫陌、曰禁城、曰青琐、曰建章，皆宫殿层次。剑佩、衣冠，两省朝容。凤池、染翰，同僚职事也。）

①顾野王《舞影赋》：“列银烛兮兰房。”杨慎《诗话》：《穆天子传》：“天子之宝，璿珠烛银。”郭璞曰：“银有精光如烛也。”唐人诗用银烛字，本此。殷仲文诗：“紫陌结朱轮。”
②颜延之诗：“朝驾守禁城。”《庄子》：“天之苍苍，其正色耶？”
③萧子显诗：“杨柳千条共一色。”祖孙登诗：“弱柳垂江翠。”《前汉书元后传》：曲阳侯根，骄奢僭上，赤墀青琐。颜师古曰：“青琐者，刻为连琐文而青涂也。”
④刘孝绰《百舌》诗：“百啭似群吟。”沈约诗：“流莺复满枝。”《三辅黄图》：武帝太初元年，柏梁殿灾，于是作建章宫，度为千门万户。
⑤《史记》：高祖令萧何带剑履上殿。鲍照诗：“虚容遗剑佩。”《礼记》：“行则鸣佩玉。”汉武帝《落叶哀蝉曲》：“玉墀兮生尘。”
⑥《史记留侯世家》：“衣冠甚伟。”
⑦丘迟诗：“肃穆恩波被。”《晋书荀勗传》：勗久在中书，专管机事，及失之，甚罔罔怅怅。或有贺之者，昂曰：“夺我凤凰池，诸君贺我耶。”
⑧宋玉《高唐赋》：“朝朝暮暮，阳台之下。”潘岳《秋兴赋序》：“染翰操纸。”吴筠诗：“年年月月对君王。”

杨仲弘曰：荣遇诗，如贾至诸公《早朝》篇，气格雄深，句意严整，宫商迭奏，音韵铿锵，真麟游灵囿，凤鸣朝阳也，熟之可洗寒俭。

周敬曰：气度冠冕，音调琳琅，起句轩昂，即唐人有数。结浑融庄雅，作寻常煞语者，少窥其妙。中联亦佳，不必吹毛求疵也。田子艺云：“紫陌、禁城、青琐、建章、玉墀、凤池，太重，身字不雅，不如王、岑远甚。”亦太深文矣。

黄家鼎曰：《早朝》诗，带不得山林气。如此格律，真是锦明霞灿，电烁雷鸣。

七律中，有平仄未谐，而句中自调者，贾幼邻诗：“剑佩声随玉墀步。”玉墀二字，仄平互换。杜少陵诗：“西望瑶池降王母。”降王二字，亦仄平互调，此偶用变通之法耳。


和前附王维诗

绛帻鸡人报晓筹①，尚衣方进翠云裘②。九天阊阖开宫殿③，万国衣冠拜冕旒④。日色才临仙掌动⑤，香烟欲傍衮龙浮⑥。朝罢须裁五色诏⑦，佩声归向凤池头⑧。

（上六早朝景事，末二美贾舍人。）

①蔡邕《独断》：“帻者，古之卑贱执事不冠者之所服也。董仲舒上书，执事者皆赤帻。”《汉官仪》：宫中舆台，并不得畜鸡，夜漏未明三刻鸡鸣，卫士候于朱雀门外，著绛帻鸡唱。《三体诗注》：“绛帻者，朱冠以象鸡。”《周礼》：“鸡入夜嘑旦以嘂百官。”注：“夜漏未尽，鸡鸣时也。”
②《唐书百官志》：尚衣，掌供冕服。宋玉《讽赋》：“主人之女，披翠云之裘。”
③《吕氏春秋》：“天有九野：中央曰钧天，东方曰苍天，东北曰变天，北方曰玄天，西北曰幽天，西方曰颢天，西南曰朱天，南方曰炎天，东南曰阳天。”《大人赋》：“排阊阖而入帝宫。”韦昭注：“阊阖，天门也。”
④《左传》：“禹会诸侯于涂山，执玉帛者万国。”《记》：“天子之冕，朱绿藻，十有二旒。”
⑤邢子才诗：“天高日色浅。”《庙记》：神明台，武帝造，上有承露盘，有铜仙人舒掌捧铜盘玉杯，以承云表之露，以露和玉屑服之，以求仙道。
⑥陈公让诗：“香烟百和吐。”《记》：“天子龙衮。”注：“画龙于衮衣也。”
⑦《史记袁盎传》：“绛侯朝罢趋出。”《事始》：石季龙置戏马观，上安诏书，用五色纸，衔于木凤口而颁行。
⑧潘岳《西征赋》：“想珮声之遗响。”《文选注》：“凤池，中书省也。”

顾璘曰：气象阔大，音律雄浑，句法典重，用事新清，无所不备。未全美者，以用衣服字面太多耳。陆时雍曰：七律，摩诘与少陵争驰。杜好虚摹，吞吐含情，神行象外。王用实写，神色冥会，意妙言前。二者谁可轩轾。

胡应麟曰：右丞《早朝》诗，五用宫室字。《出塞》诗，两用马字。《郴州》诗，六用地名字，虽其诗神骨冷然，绝出烟火，要不免冗杂。高、岑即无此等，而气韵自远。兼斯二美，独见杜陵。然百七十首中，利钝杂陈，正变互出，后来读者亦须知分别也。此诗阊阖宫殿，衣冠冕旒，句中字面複见，杜诗有云，“阊阖开黄道，衣冠拜紫宸。”却无此病矣。


和前附岑参诗

鸡鸣紫陌曙光寒①，莺啭皇州春色阑②。金阙晓钟开万户③，玉阶仙仗拥千官④。花迎剑佩星初落，柳拂旌旂露未干。独有凤凰池上客，阳春一曲和皆难⑤。

（上六早朝，末二和贾。）

①《诗》：“女曰鸡鸣。”刘孝绰诗：“纡余出紫陌。”卢思道诗：“旌门曙光转。”
②梁元帝诗：“新莺隐叶啭。”鲍照诗：“表里望皇州。”注：“皇州，帝都也。”
③梁武帝诗：“珠珮婐■戏金阙。”孔德绍诗：“临风听晓钟。”千门万户，见前。
④《西都赋》：“玉阶彤庭。”《唐书仪卫志》：每月以四十六人立内廊阁外，号曰内仗。
⑤宋玉《对楚王问》：“客有歌于郢中者，其始曰《下里》《巴人》，国中属而和者数百人。其为《阳春》《白雪》，国中属而和者，不过数人而已。是其曲弥高，其和弥寡。”注：“《下里》《巴人》，下曲名也。《阳春》《白雪》，高曲名也。”

杨万里曰：七言褒颂功德，如贾至诸公唱和大明宫，乃为典重。和其诗者惟此最佳。

胡应麟曰：八句皆精工整密，字字天成，比王似胜。然令上官昭容坐昆明殿，穷岁月较之，未易坠其一也。

周敬曰：皇紫假对。星露二字，实诗眼，通篇心灵脉融语秀，作廊庙古衣冠法物，令人对之，魂肃神敛，不特《早朝》诸什，此为首唱，即举唐七律，取为压卷何让。

周珽曰：或谓《早朝》诗，用寒、阑、干、难险韵，似属吹毛。诸家取唐七言律压卷者，或推崔司勋《黄鹤楼》，或推沈詹事《独不见》，或推杜工部“玉树彫伤”、“昆明池水”、“老去悲秋”、“风急天高”等篇。然音响重薄，气格高下，俱前有确论。珽谓冠冕庄丽，无如嘉州《早朝》。淡雅幽寂，莫过右丞《积雨》。澹斋翁以二诗得廊庙山林之神髓，欲取以压卷，真足空古准今。质之诸家，亦必以为然也。

杜甫全集卷之六


宣政殿退朝晚出左掖

《唐会要》：“宣政殿，在含元殿后，即正衙殿也。”《唐六典》：“在宣政门内，殿东有东门上阁门。殿西有西上阁门。东上阁门，门下省在焉。西上阁门，中书省在焉”。公时为左拾遗，属门下，故出左掖。《汉书注》：“掖门在两旁，若人之臂掖。”

天门日射黄金牓①，春殿晴曛赤羽旗②。宫草霏霏承委佩③，炉烟细细驻游丝④。云近蓬莱常五色⑤，雪残鳷鹊亦多时⑥。侍臣缓步归青琐⑦，退食从容出每迟⑧。

（上四咏宣政殿，景之自外而内者。下四退朝出掖，时之自早而晚也。日光射牓，在殿外。晴气薰旗，在殿前。草承委佩，在殿下。烟驻游丝，在殿中。云气雪残，此又遥瞻殿上者，亦见在朝之久。归青琐，退朝回院也。出每迟，出掖还邸也。【顾注】日射膀，则金益黄。晴曛旗，则羽更赤。身俯则佩下委，故草相承。无风则烟不动，故如丝驻。此诗后半失粘。）

①【卢注】天门，天子之门，《楚辞》：“广开兮天门。”《神异经》：“西方有宫，白石为墙，门以金牓而银镂，题曰天地少女之宫。”梁元帝诗：“金牓烛神光。”【邵注】“牓，门扁也。”
②隋炀帝《江南曲》：“春殿晚，仙艳奉杯盘。”《家语》：子路曰：“由愿得白羽若月，赤羽若日。”陆机诗：“羽旗栖琼銮。”【旧注】“旗画赤羽鸟，所谓朱雀也。”
③《西京赋》：“芳草甘木。”《楚辞》：“芳霏霏兮满堂。”《记》：“主佩倚则臣佩垂，主佩垂则臣佩委。”
④萧放诗：“金凤起炉烟。”晋羊球《登西楼赋》：“画栋浮细细之轻云。”沈约诗：“游丝映空转。”
⑤《唐会要》：“贞观间营永安宫，后改为蓬莱宫。咸亨初，改为含元殿，又改为大明宫。”《董仲舒传》：“云五色而为庆。”
⑥杜诗用残字，多作余字解。《上林赋》：“过鳷鹊，望露寒。”注：“皆观名，在云阳甘泉宫外。”
⑦曹植诗：“侍臣省文奏。”《列子》：“缟衣乘轩，缓步阔视。”青琐，谓省门。
⑧《诗》：“自公退食。”《天台赋》：“任缓步之从容。”


紫宸殿退朝口号

《唐六典》：紫宸殿，即内朝正殿也。《雍录》：含元之北为宣政，宣政之北为紫宸。杨慎曰：唐之朝制，宣政，前殿也，谓之衙，衙有仗，杜诗所谓“春旗簇仗齐”是也。紫宸，便殿也，谓之阁，朔望不御前殿而御紫宸；谓之入阁，杜诗所谓“还家初散紫宸朝”是也。欧阳公去唐不远，入阁之制已未明，问于刘贡父而后知之。然其大略，不过如此。【钱笺】《五代史李琪传》：唐故事，天子日御前殿见群臣，曰常参。朔望荐食诸陵寝，御便殿见群臣，曰入阁。宣政，前殿也，谓之衙，衙有仗。紫宸，便殿也，谓之阁。其不御前殿而御宸也，乃自正衙唤仗，由阁门而入，百官候朝于衙者，因随之以入见，故谓之入阁。【顾注】口号，言随口号吟。

户外昭容紫袖垂①，双瞻御座引朝仪②。香飘合殿春风转③，花覆千官淑景移④。昼漏稀闻高阁报⑤，天颜有喜近臣知⑥。宫中每出归东省⑦，会送夔龙集凤池⑧。

（【张綖注】此内殿也，故所咏皆宫中之景。上六咏紫宸；末二言退朝。【顾注】袖垂为伛偻，双瞻为分行，瞻御座为内向，引朝仪为却行。此写昭容导驾之制甚详。【吴论】香随风转，言殿字之宽。花下影移，言奏对之久。禁庭深邃，故昼漏罕闻，待高阁之报。单复谓昼漏在退朝后者，非是。谏官侍班，故天颜有喜，而近臣先知。张性谓拾遗不见天颜者，非是。《雍录》：政事堂在东省，属门下。至中宗时，裴炎以中书令执政事笔，故徒政事堂于中书省，则常在右省也。公为拾遗时，政事堂已在中书，其自宫中退朝而归东省者，以本省言也。会送夔龙于凤池者，又自东省而集干西省，就政事堂见宰相也。【綖注】夔、龙，舜二臣名。龙在纳言，实中书之始。晋人以中书比天上凤凰，故唐人遂用凤池称中书省。）

①《庄子》：“户外之屦满矣。”唐制：昭容正二品，系九嫔。《西阳杂俎》：“今阁门有宫人垂帛引百僚，或云自则天，或言因后魏。据《开元礼疏》曰：晋康献褚后临朝不坐，则宫人传百僚拜。周隋相沿，国家因之不改。”《唐会要》：“天祐二年，只令小黄门祗候引从，富人不得擅出内，盖昭宗时始罢也。”
②《汉书》：冯婕好曰：“妾恐熊至御座。”《周礼地官》：“司士正朝仪之位，辩其贵贱之等。”《史记》：“叔孙通起朝仪。”
③庚肩吾诗：“合殿生光彩。”萧子云诗：“春风荡罗帐。”
④《荀子》：“古者天子千官，诸侯百官。”谢朓赋：“嗟斯灵之淑景。”
⑤【顾注】古刻漏，昼有朝、禺、中、晡、夕，夜有甲、乙、丙、丁，戊。《长安志》：“含元殿，东南有翔鸾阁，西南有栖凤阁。”【黄生注】高阁在禁中，宫女司漏，递相传报。《秋兴赋》：“高阁连云。”
⑥采葛妇歌：“群臣拜舞天颜舒。”《记》：“今日安，世子乃有喜色。”唐制：谏官随宰相而入，得近御前，公为拾遗，故称近臣。《国语》：“近臣尽规。”
⑦《国策》：“宫中虚无人。”
⑧上官仪表：“接武夔龙，夔羽鵷鹭。”范彦龙诗：“遥望凤凰池。”

王嗣奭曰：宣政殿，在含元殿北，乃前殿也。紫宸殿为日御，古之燕朝也。故二诗所咏，气象大小，庄媟稍异。

黄生曰：此诗首尾并具典故，疑惜此二事托讽也。宫人引驾，虽属旧制，然大廷临御，万国观瞻，岂容此辈接迹。而时主因循不改，于朝仪为已亵矣。至如宰相虽尊，实与群臣比肩而事主，退朝会送，此何礼手。此诗所以志讽，人但取其浓丽工整，不知具文见意，《春秋》之法在焉。徒云诗史，浅之乎窥公矣。


春宿左省

【鹤注】公为左拾遗，属门下省，在东，故曰左省，亦曰左掖。

花隐掖垣暮①，啾啾栖鸟过②。星临万户动③，月傍九霄多④。不寝听金钥⑤，因风想玉珂⑥。明朝有封事⑦，数问夜如何⑧。

（上四宿省之景，下四宿省之情。花隐、鸟栖，日已暮矣。星临、月近，夜而宿矣。听钥、想珂，宿而起矣。问夜未央，起而待旦矣。自暮至夜，自夜至朝，叙述详明，而忠勤为国之意，即在其中。《杜臆》：有风则铃锋皆鸣，故因而想及玉珂，在省中不得闻珂声也。）

①刘桢诗：“隔此西掖垣。”掖垣，禁墙也。
②古乐府：“凤凰鸣啾啾。”何逊诗：“日夕栖鸟喧。”
③【生注】“春星带草堂”，在月落之后。“星临万户动”，在月出之前。《汉书》：武帝起建章宫，有千门万户。
④庾阐诗：“翔虬凌九霄。”以九霄对万户，指九重之地言。【访注】比廊庙之上。
⑤【生注】本言不寐，用寝字方响。《黄庭经》：“玉匙金钥常坚完。”
⑥杨方诗：“因风吐徽音。”张华诗：“乘马鸣玉珂。”梦弼曰：《本草》：珂，贝类，可为马饰。是也。蔡又引《旧书舆服志》：五品以上，有珂伞。凡车之制，三品以上，珂九子；四品，七子；五品，三子；六品以下，去幰及珂。师氏因以为导者所鸣之珂，其说不同。阮籍诗：“置此明朝事。”
⑦《光武纪》：“诏百僚俱上封事，无有隐讳。”《汉仪》：“密奏，皂囊封版，故曰封事。”《唐书》：“补阙、拾遗，掌供奉讽谏，大事廷诤，小则上封事。”《晋傅玄传》：“每有奏劾。竦踊不寐，坐而待旦，于是贵游慑伏，台阁生风。”
⑧阴铿诗：“愁人数问更。”《诗》：“夜如何其？夜未央，庭燎之光。君子至止，鸾声锵锵。”此诗下半截，全用其意。

赵汸曰：唐人五言，工在一字，谓之句眼。如此二诗，三四动字、多字，五六湿字、低字之类，乃眼之在句底者。《何将军山林》诗：“卑枝低结子，接叶暗巢莺。”低与暗乃眼之在第三字者。“雨抛金锁甲，苔卧绿沉枪”，抛与卧乃眼之在第二字者。“剩水沧江破，残山碣石开”，“绿垂风折笋，红绽雨肥梅”，皆一句中具二字眼，剩、破、残、开、垂、折、绽、肥是也。山谷云：拾遗句中有眼，篇篇有之。推此可见。

杨仲弘曰：诗要炼字，字者眼也。如杜诗“飞星过水白，落月动沙虚”，炼中间一字。“地诉江帆隐，天清木叶闻”，炼末后一字。“红入桃花嫩，青归柳叶新”，炼第二字。非炼归、入字，则是学堂对耦矣。又如“瞑色赴春愁，无人觉来往”，非炼觉、赴字，便是俗诗，有何意味耶？

胡应麟曰：杜诗五律，结句之妙者，如“明朝有封事，数问夜如何”，“经过自爱惜，取次莫论兵”，“亲朋满天地，兵甲少来书”，“安危大臣在，不必泪长流”，“无由睹雄略，大树日萧萧”，语皆矫健振劲，绝非铮铮细响也。


晚出左掖

公朝宁诸诗，皆乾元元年春作，后并同。

昼刻传呼浅①，春旗簇仗齐②。退朝花底散③，归院柳边迷。楼雪融城湿，宫云去殿低。避人焚谏草④，骑马欲鸡栖⑤。

（首二朝班之景，三四退朝归院，五六院中之景，七八出院归舍。昼刻记日，春旗记时，中四皆言春景。唐时殿廷，多植花柳，故初退朝班，从花底而分散，各归院舍，至柳边而遮迷。楼在城上，故雪融而湿。殿高逼云，故去殿若低。及焚草而出，时值鸡栖，见日已晚矣。钟惺云：避人句，是大臣之体。数问句，是谏臣之心。《杜臆》：杜诗妙在气象，此于退食时，能写出委蛇气象。）

①陆倕《新刻漏铭》：“卫宏载传呼之节。”《五经折疑》曰：“春秋分，昼夜各五十刻。”诛曰：《刻漏铭注》：卫宏著《汉仪》，使夜漏起，宫卫传呼以为备。赵曰：传呼浅，谓传呼在昼不若夜之远也。
②庚信赋：“杨柳共春旗一色。”
③《雍录》：“宣政殿下有东西两省，别有中书门下外省，又在承天门外。两省官亦分左右，各为廨舍。”杜诗曰散、曰归，东西分班而出，各归其廨也。《文昌杂录》：“唐殿庭多种花柳，本朝唯树槐楸。”
④刘须溪曰：焚谏草，不欲人知也。避人而焚，并掩其迹矣。《晋羊祜传》：“嘉谋谠议，皆焚其草，故世莫闻。”
⑤《诗》：“鸡栖于埘，日之夕矣。”故用鸡栖以点晚出。顾炎武引后汉朱震为州从事，三府语曰：“车如鸡栖马如狗，疾恶如风朱伯厚。”言车小也。此说本于吴若注，《钱笺》已驳其非是。

《陈辅之诗话》：“明朝有封事，数问夜如何”，此“幸而得之，坐以待旦”之意。“避人焚谏草，骑马欲鸡栖”，即所谓“嘉谋嘉猷，入告尔后，于外曰：斯谋所猷，惟我后之德”也。

黄生曰：二诗皆于结语见身分，若泛叙朝省，虽工亦何益哉。


题省中壁

掖垣竹埤梧十寻①，洞门对霤常阴阴②。落花游丝白日静③，鸣鸠乳燕青春深④。腐儒衰晚谬通籍⑤，退食迟回违寸心⑥。衮职曾无一字补⑦，许身愧比双南金⑧。

（上四省中之景，下乃自述其怀。【顾注】垣覆梧桐，门皆对雷，宜其气象阴森。【张綖注】白日静，慨素餐也。青春深，惜时迈也。二句景中有情，故下接云“谬通籍”、“违寸心”。公年四十六始拜拾遗，时已晚矣，乃迟回一官，未尽言责，徒违素心耳。职无补而身有愧，乃题于院壁以自警。）

①【蔡梦弼注】掖乃省中左右掖。垣、埤皆墙也，高曰坦，低曰埤。【旧注】垣之竹、埤之梧，皆长十丈。无此句法。或引《南越志》：“宋昌县有棘竹长十丈。”于长安何涉？【顾注】公《送贾阁老》诗“四掖梧桐树，空留一院阴”，则知十寻止言梧，非言竹矣。泽州陈冢宰廷敬曰：埤字解者各异，今更有说埤与卑同，此言竹卑梧高也。《晋语》：“松柏不生埤。”《荀子》：“埤污庸俗。”《汉书刘向传》：“增埤为高。”《五行志》：“寒埤拥下。”《子虚赋》：“其埤湿则生藏莫兼葭。”《射雉赋》：“如■如轩，不高不埤。”皆可互证。【张綖注】竹埤谓掖垣之上，以竹编为储胥，若城埤然。朱注引王褒《山家》诗“众林积为籁，围竹茂成埤”，此是竹埤二字所本。当从此说。东方朔《谏起上林苑疏》谓其地有桑麻竹箭之饶，则长安旧有竹矣。
②杜定功曰：对霤作对雪，此传写之误耳。左思《吴都赋》：“玉堂对霤，石室相距。”是诗有落花游丝、鸣鸠乳燕，此时不宜有雪。《礼记注》：堂前有承霤。《说文》：“霤，屋水流也。”伪苏注引山谷云：唐省中青壁画雪。此不足信。《汉董贤传》：“重殿洞门。”注：“洞门，谓门门相当。”谢朓诗：“紫殿肃阴阴。”
③梁简文帝诗：“落花随燕入，游丝带蝶惊。”《楚辞》：“青春受谢，白日昭只。”
④《夏小正》：“季春之月，鸣鸠拂其羽。”鲍照诗：“乳燕逐草虫。”
⑤《史记》：高帝曰：“为天下安用腐儒。”注：“腐者，败坏无堪任也。”《汉书》：“诏令从官给事宫中者得为大父母、父母兄弟通籍。”应劭曰：“籍者，为二尺竹牒，记其年纪名字物色，悬之宫门，案省相应，然后乃得入也。”孟康曰：“通籍，谓禁门之中，皆有名籍，不禁出入。”
⑥《后汉东海王传》：“光武迟回者数岁。”谢朓诗：“孰为劳寸心。”
⑦《诗》：“衮职有阙，唯仲山甫补之。”范宁《穀梁传序》：“一字之褒。”
⑧《史记）：聂政曰：“老母在，政身未敢以许人。”

唐汝询曰：君不能纳谏臣，无以效忠，虽抱南金亦无所用。张载《拟四愁》诗：“美人赠我绿绮琴，何以报之双南金。”【生注】本诗序：“衡以天下渐敝，郁郁不得志，思以道德报君，而惧阻谗邪。”结语暗包序意。《韩非子》：“荆南丽水中生金。”

杜公夔州七律有间用拗体者，王右仲谓皆失意遣怀之作，今观《题壁》一章，亦用此体，在将去谏院之前，知王说良是。王世懋云：七律之有物体，即诗中之变《风》变《雅》也。说正相合。

叶梦得《石林诗话》：禅宗论云间有三种语：其一为随波逐浪句，谓随物应机，不主故常。其二为截断众流句，谓超出言外，非情识所到。其三为函盖乾坤句，谓泯然皆契，无间可伺。其浅深以是为序。予尝戏为学子言，老杜诗亦有此三种语，但先后不同。如“波漂菰米沉云黑，露冷莲房坠粉红”，当为函盖乾坤句。“落花游丝白日静，鸣鸠乳燕青春深”，当为随波逐浪句。“百年地僻柴远，五月江深草阁寒”，当为截断众流句。若有解此，当与同参。


送贾阁老出汝州

据此诗，贾出汝州在乾元元年之春。考《肃宗本纪》：九节度师溃，刺史贾至奔于襄邓，在次年三月，与此诗前后相合。本传以为出蒲州，史氏误书耳。《旧唐书》；舍人年深者，谓之阁老。《唐志》：汝州临汝郡，属河南道，本伊州，贞观八年更名。汝州，今属河南南阳府。

西掖梧桐树①，空留一院阴。艰难归故里②，去住损春心③。宫殿青门隔④，云山紫逻深⑤。人生五马贵⑥，莫受二毛侵⑦。

（上四贾出汝州，下言别后交情。掖梧空留，贾已出院矣，艰难，言中途跋涉。去住，谓彼此踪迹，青门隔，去者不见长安。紫逻深，住者不见汝州也。【张远注】人生得为刺史，亦不贱矣，莫以一麾出守，感愤而生二毛，此作慰词。）

①《初学记》：“中书省在右，因谓中书为右曹，又称西掖。”《杜臆》：“起语从召公甘棠脱来，起得俊拔。”《诗》：“于彼梧桐。”
②《楚辞》：“怀恨兮艰难。”《淮南王篇》：“还故乡，入故里。”黄曰：贾至，河南洛阳人，汝州与河南为邻，故曰故里。
③《楚辞》：“目极千里兮伤春心。”
④《后汉顺帝纪》：“修饰宫殿。”《前汉书注》：“霸城门，民间所谓青门也。”
⑤蔡琰《胡笳》：“云山万重兮归路遐。”《九域志》：“汝州梁县有紫逻山。”
⑥《潘子真诗话》：《礼》：天子六马，左右骖。三公九卿驷马。右騑。汉制：九卿则中二千石亦右骖。太守驷马而已，其有加秩中二千石，乃右骖。故以五马为太守美称。《汉官仪》：太守四马，行部加一马，故称五马。宋人《五色线集》：北齐柳元伯，五子同时领郡，时五马参差于庭，故时人呼太守为五马。
⑦二毛，注见五卷。

钱谦益曰：贾至本传不载出守之故，杜有《别贾严二阁老》及《寄岳州两阁老》诗，知其为房琯党也与。武尚未贬，而先出至者，以普安郡制置天下之诏，至实当制，故先去之也。岳州之谪，亦本子此。公诗有艰难、去住之句，情见乎辞矣。

黄生曰：起语醇深雅健，兴体之妙，无出其右，三唐之绝唱也。又曰：起处用《卷阿》诗意，而无其迹。


送翰林张司马南海勒碑

【鹤注】《唐志》：翰林无司马。玄宗置翰林院，延文章之士，下至艺能伎术之流，皆待诏于此。今曰勒碑，或是镌工之精者。姜氏曰：《新唐书吕向传》：“向进左补阙，帝自为文，勒石西岳，诏向为镌勒使。”此虽权设，亦以士人为之。鹤谓或待诏镌刻之流，若是杂流，公不须作诗推重矣。《唐书》：“广州南海郡，属岭南道。”

冠冕通南极①，文章落上台②。诏从三殿去③，碑到百蛮开④。野馆穠花发⑤，春帆细雨来⑥。不知沧海使，天遣几时回⑦。

（上四张赴南海，下四送张之意。上写气象巍峨，下摹情景婉至。冠冕，指翰林。文章，指碑词。三殿去，承上台。百蛮开，承南极。诏是遣官之命，开是勒文于石。穠花细雨，去时春景。沧海使回，来日程期。《杜臆》：出使本有程限，但沧海易阻风涛，须俟天时之顺。天遣二字，非公不能下。）

①《风俗通》：“黄帝始制冠冕，垂衣裳。”王融诗：“迹殊冠冕客。”《江赋》：“竭南极，穷东荒。”【原注】“相国制文。”
②魏文帝云：“文章经国之大业。”《晋天文志》：“三台六星，西近文昌二星早上台，为司命。次二星中台，为司中。东二星曰下台，为司禄。”
③《两京新记》：“大明宫有麟德殿，在仙居殿西北。”此殿三面，故以三殿为名。白乐天诗“三殿角头宵直入”，是也。
④《诗》：“因时百蛮。”《汉书陈汤传》：“威振百蛮，武畅四海。”《记》：南方曰蛮。
⑤谢惠连诗：“饮饯野亭馆。”《诗》：“何彼穠矣，棠棣之华。”毛苌曰：“穠，犹戎戎也。”
⑥《拾遗记》：魏文帝迎薛灵芸行者歌：“清风细雨杂香来。”
⑦【黄生注】结语暗用张骞事，既同姓，又出使，且往海上，用事精切，旧无注及者。

此诗，前四说得庄重，下半自须出之风秀。先有讥“野馆浓花发”，谓似题酒馆。“春帆细雨来”，谓似赠贾客。此后人卧以俗见谈诗，未许妄评作者。

王嗣奭曰；野馆穠花，极堪玩赏。春帆细雨，又觉凄凉。长途情景，在处有之，妙在描写深细。


曲江陪郑八丈南史饮

雀啄江头黄柳花①，鵁鶄鸂鶒满晴沙②。自知白发非春事③。且尽芳搏恋物华④。近侍即今难浪迹⑤，此身那得更无家⑥。丈人才力犹强健⑦，岂傍青门学种瓜⑧。

（首二叙景，三四陪郑，五六自叙，七八勉郑。春事物华，即指江头花鸟。白发自怜，清樽聊遣，公盖对境而兴阑矣。官居近侍，既难浮沉浪迹，回念此身，更无家计可资。见尸位不可，去官不能，进退两难也。郑丈必有归隐之语。故称其才力犹强，不当学邵平之种瓜。《杜臆》：此诗起最有力，一气转下。势若连环，若他人必用力实联矣。朱注“那得更无家”，即“笑为妻子累”意，时已有去官之志。二句仍属慨叹语。）

①【顾注】柳始生嫩蕊，其色黄，故曰黄柳。未叶而先花，故雀啄之。
②《通鉴》：玄宗初年，遣宦者诣江南，取鵁鶄、鸂鶒等置苑中。申涵光曰，两句三用鸟名，顿挫有致。
③陶潜诗：“白发被两鬓。”王勃诗：“春事一朝归。”欧阳公诗：“青春固非老者事。”本杜。
④《晋隐逸传》：“刘、毕芳樽之友。”阳缙诗：“青门小苑物华新。”吴注：梁柳恽诗：“离念已郁陶，物华复如此。”
⑤许善心诗：“夕拜参近侍，朝恩滥弘奖。”戴逵《栖林赋》：“浪迹颖滨，栖景箕岑。”
⑥《诗》：“乐子之无家。”
⑦王充《论衡》：“才力不相如。”陆云书：“永曜素自强健。”
⑧《三辅黄图》：“长安霸城门，其色青，故曰青门。秦东陵侯邵平隐居于此，种瓜五色。”


曲江二首

【张綖注】二诗以仕不得志，有感于暮春而作。

一片花飞减却春①，风飘万点正愁人②。且看欲尽花经眼，莫厌伤多酒入唇③。江上小堂巢翡翠④，苑边高家卧麒麟⑤。细推物理须行乐⑥，何用浮名绊此身⑦。

（首章，有及时行乐之意。上四曲江景事，下四曲江感怀。一片花飞，至于万点欲尽，此触目之堪愁者，故思借酒以遣之。且见堂空无主，任飞鸟之栖巢；家废不修，致石麟之僵卧。物理变迁如此，尤须借花酒以行乐，何必恋恋干浮名哉。公殆将解职而有慨欤？）

①《社臆》：飞一片而春色减，语奇而意深。欲尽、伤多一联，句法亦新奇。何逊诗：“花飞落枕前。”
②《楚辞》：“羌愈思兮愁人。”
③伤多，伤于酒也。
④梁元帝诗：“燕姬戏小堂。”庾信诗：“裴翠本微物，知爱巢高堂。”
⑤苑，指芙蓉苑，在曲江西南。《汉书外戚传》：“丁姬冢高。”张说诗：“邺傍高冢多贵臣。”《西京杂记》：五柞宫西青梧观前，有三梧桐树，足下有石麒麟二枚，云是始皇墓物。庾信碑文：“刺史贾逵之碑，既生金粟；将军卫青之墓，方留石麟。”
⑥《淮南子》：“耳目之察，不足以分物理。”杨恽书：“人生行乐耳，须富贵何时。”
⑦谢灵运诗：“拙讷谢浮名。”《杜臆》：名乃名位之名，官居拾遗而不能尽职，特浮名耳。落句乃慨叹无聊语，申氏谓似村学究声口，过矣。


其二

朝回日日典春衣①，每日江头尽醉归②。酒债寻常行处有③，人生七十古来稀④。穿花峡蝶深深见⑤，点水蜻蜒款款飞⑥。传语风光共流转⑦，暂时相赏莫相违⑧。

（次章，乃乘春玩物之意。上四曲江酒兴，下四曲江春景。典衣醉酒，官贫而兴豪。酒债多有，故至典衣。七十者稀，故须尽醉。二句分应。花蝶水蜒，景物堪恋，并欲暂借风光，以助一时之玩赏。盖风光和畅则可赏，一遭阴雨则相违矣。共字，对花蝶等言。）

①朝回典衣，贫也。典现在春衣，贫甚矣，且日日典衣，贫益甚矣。北齐斛斯丰乐歌：“日日饮酒醉。”王融诗：“思泪点春衣。”
②《诗》：“醉言归。”
③孔融诗：“归家酒债多，门客粲成行。”旧注：孙权之叔济，嗜酒不治产业，尝曰：“寻常行坐处，欠人酒债，欲质此缊袍偿之。”考《吴志》初无此事。《韩非子》：“布帛寻常，庸人不释。铄金百镒，盗跖不搏。”《淮南子》：“寻常之谿，灌千顷之泽。”《贾谊传》：“彼寻常之汙渎兮。”皆与数目相对。【鹤注】应劭曰：八尺曰寻，倍寻曰常，故对七十。然《江南逢李龟年》诗“岐王宅里寻常见，崔九堂前几度闻”，又未尝拘以数对矣。
④【远注】人生百岁，七十者稀，本古谚语。
⑤梁简文诗：“花留蚊蝶粉，竹翳蜻蜒珠。”《新序》：“独不见夫青蛉乎，六足四翼，蜚翔乎天地之间。”【顾注】点水，乃生子也。【邵注】“深深”摹其翩翻隐见，“款款”状其上下往来。《庄子》：“其息深深。”
⑥《楚辞》：“宁悃悃款款。”司马迁云：“效其款款之愚。”《后汉书》“款段”马注：“款，缓也。”《韵略》：“款，徐也。”
⑦《史记》：“庶人传语。”王洙谓是传语同舍郎，言风光难得而易失，欲其暂时相赏也。此另一说。阴铿诗：“风光今旦动。”王洙引冯少怜《春日》诗：“传语春光道，先归何处边。”今无考。
⑧费昶诗，“红颜本暂时。”春花欲谢，急须行乐，而行乐须寻醉乡，但恐现在风光瞥眼易过，故又作留春之词。此两首中相承相应之意也。即就演义，作寄语于风光，从无情中看出有情，自见生趣。

叶梦得曰：“深深”字若无穿字，“款款”字若无点字，亦无以见其精微。然读之浑然，全似未尝用力，所以不碍气格超胜。使晚唐人为之，便涉“鱼跃练川抛玉尺，莺穿丝柳织金梭”矣。

王嗣奭曰：初不满此诗，国方多事，身为谏官，岂人臣行乐之时？然读其沉醉聊自遣一语，恍然悟此二诗，盖忧愤而托之行乐者。公虽授一官，而志不得展，直浮名耳，何用以引绊身哉。不如典衣沽酒，日游酒乡，以送此有限之年。时已暮春，至六月遂出为华州掾，其诗云“移官岂至尊”，知此时已有谮之者。二诗乃忧谗畏讥之作也。

公祖必简诗“绾雾青条弱，牵风紫蔓长”，此即水蒋牵风二句所自出也。又诗“寄语洛城风日道，明年春色倍还人”，此即传语春光二句所自出也。公尝云“诗是吾家事”，又云“法自儒家有”，信乎祖孙继起，诗学乃家学也。


曲江对酒

苑外江头坐不归①，水精宫殿转靠微②。桃花细逐梨花落③，（蔡云：老杜墨迹初作欲共杨花语，自以淡笔改三字。）黄鸟时兼白鸟飞④。纵饮久判人共弃⑤，懒朝真与世相违⑥。吏情更觉沧洲远⑦，老在徒伤未拂衣⑧。

（朱瀚曰：前半曲江，以江头二字提起。后半对酒，以纵饮二字提起。久坐不归，寻春玩物也。遥望苑中，则宫殿霏徽。流览江上，则花落鸟飞。此皆坐时听见者。日纵饮，懒朝参，见入世不能。沧洲远，未拂衣，又见出世不能。公盖不得已而匏系一官欤？）

①《汉书田叔传》：“鲁王好猎，相常暴坐苑外。”
②《魏志》：“大秦国城中有五宫，相去各五十里，宫皆以水精为柱。”《述异记》：“阖闾构水精宫。”【生注】借言宫殿近水也。霏微，春光掩映之貌。沈约诗：“霏微不能注。”
③桃花杨花，开不同时，当依梨花为是。桃对杨，黄对白，谓之自对体。乐府《读曲歌》：“桃花落已尽。”萧子显诗：“洛阳梨花落如雪。”古词：“杨花飘荡落南家。”
④《诗》：“黄鸟于飞。”又：“白鸟翯翯。”
⑤《方言》：“楚人凡挥弃物谓之判。”俗作■。
⑥《庄子》：“与世违而心不与之惧，是陆沉者也。”黄生曰：懒朝，疑即汉之移病。
⑦谢朓诗：“既欢怀禄情，复协沧洲趣。”
⑧乐府《长歌行》：“老大徒伤悲。”《后汉杨彪传》：曹操收彪下狱，孔融闻之，往见操曰：“公横杀无辜，孔融鲁国男子，明日便当拂衣而去。”谢灵运诗：“拂衣五湖里。”《南史王僧虔传》：“我立身有素，岂能曲意此辈，彼如见恶，当拂衣去耳。”

黄生曰：前半即景，后半述怀；起云坐不归，已暗与后半为针线。花落鸟飞，宦途升沉之喻也，又暗与五六为针线。

《丹铅录》：梅圣俞“南陇鸟过北陇叫，高田水入低田流”，黄山谷“野水自添田水满，晴鸠却唤雨鸠来”，李若水“近村得雨远村同，上圳波流下圳通”，其句法皆自杜来。


曲江对雨

城上春云覆苑墙①，江亭晚色静年芳②。林花著雨燕支湿③，水荇牵风翠带长④。龙武新军深驻辇⑤，芙蓉别殿漫焚香⑥。何时诏此金钱会⑦，暂醉佳人锦瑟傍⑧。

（上四曲江雨景，下四对雨兴感。年芳晚静，雨际寂寥也。林花、水荇，乃雨中所见者。驻辇、焚香，乃雨中所思者，未二因游幸难逢，而叹金钱胜会亦不可复见矣。）

①魏文忠诗：“别殿春云上。”
②江亭，曲江之亭。谢朓诗：“瑶池暖晚色。”年有四时，以春为芳。沈约诗：“丽日属上已，年芳俱在斯。”
③吴均诗：“林花台复分。《古今注》：“燕支，叶似蓟，花似蒲公，出西方，土人以染，名燕支。中国谓之红蓝，以染粉，为面色。”梁简文帝诗：“胭脂逐脸生。”
④《诗注》：“荇，接余也。根生水底，茎如钗股，上青下白，叶紫赤，圆径寸余，浮在水面。”公祖审言诗：“绾雾青条弱，牵风紫蔓长。”梁简文帝诗：“翠带留余结。”王洙曰：荇，水草，相连生，故如翠带。
⑤《新唐书》：龙武军，皆用功臣子弟，制若宿卫兵，《雍录》：左右龙虎军，即太宗时飞骑，衣五色袍，乘六闲驳马，虎皮■。唐讳虎，故曰龙武，言其才质服饰有似龙虎也。《唐书兵志》：高宗龙朔二年，置左右羽林军，玄宗改为左右龙武军。肃宗至德二载，置左右神武军，赐名天骑。此即新军也。《汉书注》：“驾人以行曰辇。”
⑥《唐书地理志》：兴庆宫，在皇城东南，谓之南内，筑夹城人芙蓉园。按芙蓉园与曲江相接，驾常游幸其中。芙蓉、曲江各有殿，故曰别殿。《哀江头》诗“宫殿锁千门”是也。颜延之《曲水诗序》：“离宫设卫，别殿周徼。”【顾注】“漫焚香，谓空焚香以待。”
⑦《汉纪注》：“诸赐黄金者皆与之金，不言黄者，一金与万钱。”【顾注】《旧唐书》：开元元年九月，宴王公百寮于承天门，令左右于楼下撒金钱，许中书以上五品官及诸司三品以上官争拾之。《剧谈录》：“开元中，上巳节赐宴臣僚，会于曲江山亭，恩赐教坊声乐，唯宰相三使北省官与翰林学士登焉。”
⑧旧注：曲江赐宴时，赐太常教坊乐，故有佳人。《周礼乐器图》：雅瑟二十三弦，颂瑟二十五弦。节以宝玉者曰宝瑟，绘文如锦曰锦瑟。

朱瀚曰：上半写雨景之荒凉，长安新经丧乱也。下半伤南内之寂寥，向曾受知上皇也。林花著雨，见苑中车马阒然。水荇牵风，见江上彩舟绝迹。此所谓静年芳也。上皇用万骑军平韦氏，改为龙武军。亲近宿卫。今曰深驻辇，则不自监阅矣。又常从夹城达笑蓉园，登兴庆南楼，置酒眺望。今曰漫焚香，则无复游幸矣。于掉尾拈一诏字，露出思君本意，含无限低徊伤感。

黄生曰：公感玄宗知遇，诗中每每见意。五六指南内之事，盖隐之也。叙时事处，不露痕迹。忆上皇处，不犯忌讳。本诗人之忠厚，法宣圣之徽辞，岂古今抽黄媲白之士所敢望哉。《钱笺》独得其旨。

雨景则寂寥，诗语偏浓丽，俯视中晚以此。王彦辅曰：此诗题于院壁，湿字为蜗蜒所蚀。苏长公、黄山谷、秦少游偕僧佛印，因见缺宇，各拈一字补之。苏云润，黄云老，秦云嫩，佛印云落。觅集验之，乃湿字也，出于自然。而四人遂分生老病苦之说。诗言志，信矣。


奉答岑参补阙见赠

参初试大理评事，摄监察御史。【赵汸注】杜公为拾遗，荐参识度清远，议论雅正，时辈所仰，宜充近侍。当是荐后除补阙官也。

窈窕清禁闼①，罢朝归不同。君随丞相后，我往日华东。冉冉柳枝碧②，娟娟花蕊红③。故人得佳句，独赠白头翁。

（岑诗有联步、分曹之语，前四就其意而答之。岑又有白发落花之语，后四反其意而答之。古人答诗，但和意而不和韵。【朱注】参为补阙，属中书，居右署。公为拾遗，属门下，居左署。《雍录》：《唐六典》：宣政殿前有两庑，两庑各有门。其东曰日华，日华之东则门下省也，居殿庑之左，故曰左省。西廊有门曰月华，月华之西即中书省也。凡两省官，系衔以左右者，皆分属焉。“罢朝归不同”，言分东西班各归本省也。“君随丞相后”，宰相罢朝，由月华门出而入中书，凡西省官亦随丞相出西也。若左省官，仍自东出，故云：“我往日华东”也。）

①《诗正义》解“窈窕”云：“所居之宫，形状窈窕，幽深而闲静也。”班婕好《自悼赋》：“应门闭兮禁闼肩。”
②谢朓诗：“新叶初冉冉。”
③鲍照诗：“娟娟似蛾眉。”


寄左省杜拾遗附岑参诗

联步趋丹陛①，分曹限紫微②。晓随天仗入③，暮惹御香归④。白发悲花落⑤，青云羡鸟飞⑥。圣朝无阙事⑦，自觉谏书稀⑧。

（上四叙同朝情事，下则喜而兼讽也。岑为补阙，属中书省，居右署。杜为拾遗，属门下省，居左署，故曰“分曹限紫微”。白发自谓，青云指杜。谏书稀少，岂果朝无阙事乎，讽语得体。）

①《记》：“连步以上。”杜预表：“珥笔丹陛。”
②沈佺期诗：“分曹直礼闱。”《晋书天文志》：紫微，天帝之座。《初学记》：唐改中书省曰紫微省。《花木谱》：紫蔽花，俗名怕痒。唐省中植此，取其花久也。微当作薇。
③《唐书仪卫志》：朝会之仗有五，皆带刀捉仗，列于东西廊下。沈佺期诗：“九日陪天仗，三秋幸禁林。”崔融诗：“天仗分旄节，朝容间羽衣。”
④何逊诗：“晴轩连瑞气，同惹御香芬。”
⑤陶潜诗：“白发被雨鬓。”江淹诗：“花落岂留英。”
⑥《解嘲》：“当途者升青云。”陆机诗：“仰瞻凌霄鸟，羡尔归飞翼。”
⑦《汉书师丹传》：“诖误圣朝。”《诗》：“衮职有阙。”
⑧《汉书儒林传》：王式为昌邑王师，王废，式系狱。治事使者责问曰：“师何以亡谏书？”


奉赠王中允维

此当是乾元元年作。《旧唐书》；天宝未，维历官给事中，扈从不及，为贼所得，服药取痢，诈称瘖病。禄山素怜之，遣人迎至洛阳，拘于普施寺，迫以伪署。贼平，陷贼官六等定罪，维以《凝碧》诗闻于行在，肃宗特宥之，责授太子中允。

中允声名久①，如今契阔深②。共传收庚信③，不比得陈琳④。一病缘明主，三年独此心。穷愁应有作⑤，试诵《白头吟》⑥。

（维负才名，而身遭困苦，故深惜之。共传二句，辩陷贼之事。一病二句，原戴主之心。皆申明契阔也。维经患难，必多悲愤之作，故复索诗以见其苦情。维初系洛阳，而肃宗复用，与庚信之奔窜江陵，元帝收用者相似。维作《凝碧》诗，能不忘故主，与陈琳之为绍草檄，后事魏武者不同。一病，指诈瘖事。三年，自天宝未至乾元初也。《杜臆》：此诗直是王维辩冤疏。）

①曹植诗：“追举逐声名。”
②《诗》：“死生契阔。”《毛传》解“契阔”为勤苦，诗意本之。韦弘嗣《博奕论》：“劳神苦体，契阔勤思。”正从古注。
③《梁书》：侯景之乱，简文帝使厦信营于朱雀航。景至，信以众奔江陵。元帝承制除信御史中丞。
④《魏志》：陈琳避难冀州，袁绍使典文章。袁氏败，琳归太祖，太祖谓曰：“卿昔为本初移书，但可罪状孤而已，何乃上及父祖耶？”琳谢罪，太祖爱其才，不之责。
⑤《史记》：“虞卿非穷愁不能著书。”
⑥《西京杂记》：相如将聘茂陵女子为妾，文君作《白头吟》以良绝，相如乃止。卓文君《白头吟》：“凄凄自凄凄，嫁女不须啼。愿得一心人，白头不相离。”按，文君愿一心不二，故借此喻维。

黄生曰：三四用古人影掠，故叙事无痕。凡诗，写景易而叙事难。叙事直致而拖沓，缘无少陵万卷书、如神笔耳。


送许八拾遗归江宁觐省甫昔时尝客游此县于许生处乞瓦棺寺维摩图样志诸篇末

此当是乾元元年春作。【钱笺】《岑参集》有《送许子擢第归江宁拜亲》诗，在天宝元年告赐灵符、上加尊号之日。此云许八拾遗，盖擢第后十余年官拾遗，又得省觐也。《唐书》：升州江宁郡，属江南东道。公开元末尝游此。梦弼曰：瓦棺寺，即荐福寺。【朱注】《瓦官寺碑文》：寺本晋武帝时建，以陶官故地在秦淮北，故名瓦官。讹作棺耳。《六朝事迹》载有僧好诵《法华经》，葬以瓦棺，青莲生其舌根，因名。则好异者之说也。

诏许辞中禁①，慈颜赴北堂②。圣朝新孝理③，祖席倍辉光④。内帛擎偏重，宫衣著更香。

（从送许叙起。奉诏省亲，开首提明。同僚饯别，朝廷恩赐，皆所以荣其亲也。次句，本言为慈颜而赴北堂，但出语稍拙。樊作“慈颜拜北堂”，句意稍明。别作“天语辞中禁，家荣到北堂”，语亦未安。当云“有诏辞中禁，承慈赴北堂”。）

①《后汉薛包传》，“有诏赐告归也。”沈佺期诗：“中禁有光辉。”
②梁简文帝诗：“紫幄承慈。”《闲居赋》：“寿觞举，慈颜和。”《记》：“妇洗在北堂。”《诗》：“焉得援草。言树之背。”注：“背，北堂也。北堂，母氏也。”
③去年十一月，迎上皇至京。是年正月，又加上皇尊号，故云“新孝理。”祖席光辉，时当锡类也。后汉班昭疏：“陛下以至孝理天下。”
④沈佺期诗：“天下开祖席，朝寀候征麾。”祖席，饮饯也。

淮阴清夜驿①，京口渡江航②，竹引趋庭曙③，山添扇枕凉④。十年过父老⑤，几日赛城隍⑥。

（次言归家之事。淮阴、京口，江宁近境。庭曙、枕凉，晨省昏定也。下言睦邻之谊，报神之礼。他本作“春隔鸡人昼，秋期燕子凉”，是言春启行而秋至家，不如前说切省觐而兼包时景。其云赐书寿酒，语亦繁重，亦不如十年几日之轻逸也。）

①《唐书》：楚州淮阴郡，属江南东道。
②《郡县志》：建安十四年，孙权自吴治丹徒，号曰京城。十六年迁都建业，于此为京口镇。姜宸英曰：《唐书齐浣传》：润州北距瓜步沙尾，纡汇六十里，舟多败溺。浣徙漕路，由京口埭治伊娄渠以达杨子，岁无覆舟。此开元二十二年事。送许在天宝后，故得云“京口渡江航。”又曰“京口渡自晋宋间已有之，至齐始定渡京口。”隋孙万寿诗：“方春渡京口。”
③从竹里趋庭，似竹引其曙。在山间扇枕，觉山助其凉。王台卿诗：“竹引带山风。”趋庭、用孔鲤事。
④《东观汉记》：黄香性至孝，夏月则扇枕。
⑤《后汉书》：班彪幼与从兄嗣伯共游大学，家有赐书。庾信赋，“门有通德，家承赐书。”
⑥古乐府：“前有一樽酒，主人行寿。今日合来者，皆令富且贵、欲令主人三万岁。”顾炎武曰：“《北齐书》：“慕容严镇郢州，城中有神祠，号城隍神，俨率众祷之。’此城隍始见史传者。”《史记封禅书》：“冬赛祷祀。”《索隐》曰：“赛，谓报神福。”

看画曾饥渴①，追踪恨森茫②。虎头金粟影③，神妙独难忘④。

（末及维摩图样，不忘江宁旧迹也。此章前二段各六句，后段四句收。）

①《诗》：“载饥载渴。”
②《江赋》：“状滔天以淼茫。”
③《唐瓦棺寺维摩诘画像碑》：“瓦棺寺变相，乃晋虎头将军顾恺之所画。”蔡梦弼曰：张彦远《历代名画记》：顾恺之，字长康，小字虎头，晋陵无锡人，多才气，尤工丹青，传写形像，莫不妙绝。曾于瓦棺殿画维摩诘，画讫，光耀月余。【钱笺】《京师寺记》云：兴宁中，瓦棺寺初置，僧众设会，请朝贤鸣刹注钱。其时莫有过十万者，长康直打刹注钱百万。后寺众请勾疏，长康曰：“宜备一壁。”遂闭户绝往来一月余，画维摩诘一躯。工毕，将点眸子，乃谓寺僧曰：“第一日观者，请施十万。第二日可五万，第三日可任例责施。”及开户，光照一寺，施者填咽。俄而得百万钱。吴曾《漫录》：顾恺之为虎头将军，非小字也。【朱注】晋职官无虎头将军，本传亦载此语，《漫录》未知何据。【蔡注】《发迹经》：净名大士，是往古金粟如来。《阿含经》曰：金沙地下，便是金粟如来。今云金粟影，即维摩图也。
④孔臧《杨柳赋》：“固神妙之不如。”


因许八奉寄江宁旻上人

不见旻公三十年①，封书寄与泪潺湲②。旧来好事今能否③，老去新诗谁与传④？棋局动随幽涧竹⑤，袈裟忆上泛湖船⑥。问君话我为官在⑦，头白昏昏只醉眠。

（前六怀旻上人，末二自叙近况。旧事尚能，新诗孰传，是思其现在。棋局随涧，袈裟泛湖，是忆其从前。四句包尽三十年来前后情景。末则因许寄旻，嘱以书中未尽之意。【鹤注】公进《大礼赋表》云：“浪迹于陛下丰草长林，实自弱冠之年。”其客游吴越在开元十九年，公方二十岁，至乾元元年，相距止二十七年。曰三十年者，亦约略之词。【朱瀚注】旻居幽涧，公携棋局以相随。公在湖船，旻著袈裟而同泛。此叙交谊之亲切。）

①《诗》：“自我不见。”陶潜诗：“一去三十年。”
②《齐国策》：齐王封书谢孟尝君。《楚辞》：“横流涕兮潺湲。”
③《周礼天官》：“内小臣，后有好事于四方，则使往。有好令于卿大夫，则亦如之。”好读本音。《扬雄传》：“好事者载酒肴从游。”好读去声。
④陶潜诗：“乃赋新诗。”谁传，谓谁传于我。
⑤曹植《王仲宣诔》：“棋局逞巧，博弈惟贤。”《江赋》：“幽涧积岨。”
⑥《法苑珠林》：袈裟为福田之服。《华严经》：著袈裟者，舍离三毒也。《陀罗尼经》袈裟者，秦言染衣也。
⑦《杜臆》作问君，谓旻公问而许话也，此见因许之意。

黄生曰：旻善吟善弈，而喜与文士游，其好事可知，七是旻喜杜之得官，八是杜答旻以潦倒。旧作闻言，亦通。


题李尊师松树障子歌

黄鹤载在乾元元年，盖诗言玄都道士，乃长安人也。又云：时危惨淡，知安史尚未平也。若至德元年，身陷贼中，何心题咏。若在二年，则冬日至京，亦恐不暇及此。

老夫清晨梳白头，玄都道士来相访①。握发呼儿延入户，手提新画青松障。

（首叙李师见访。握发呼儿，急于迎客。手提新画，索公题句也。）

①《长安志》：崇业坊玄都观，隋开皇二年，自长安故徙通道观于此，改名玄都，与善庆寺相比。《唐会要》：京城朱雀街，有玄都观。《说苑》：周公一沐三握发。

障子松林静杳冥①，凭轩忽若无丹青②。阴崖却承霜雪干③，偃盖反走虬龙形④。

（次记画松神妙。无丹青，言不异真松。崖在松下，故云却承。松势逆盘，故云反走。却，俯也。）

①《楚辞》：“深林杳以冥冥。”
②《续晋阳秋》：戴逵善图画，穷巧丹青。
③马融《长笛赋》：“生于终南之阴崖。”
④《抱朴子》：“天陵偃盖之松。”又曰：“松树三千岁者，其皮中有聚脂，状如龙形。”

老夫生平好奇古，对此兴与精灵聚①。已知仙客意相亲②，更觉良工心独苦③。

（此与李师赏画也。霜雪、虬龙，此即奇古。精灵指画，仙客指李，良工指画者。）

①江淹诗：“精灵归妙理。”
②萧若静诗；“已数逢仙客。”
③傅亮《感物赋》：“嘉美手于良工。”

松下丈人巾屡同，偶坐似是商山翁①。怅望聊歌紫芝曲②，时危渗澹来悲风③。

（此对画而有感也。因松下老人，忽动商山之兴，盖世乱而思高隐也。惨淡悲风，画景亦若增愁矣。此章四段，各四句。）

①偶坐，并坐也。颜延之诗：“独静阙偶坐。”《晋书袁乔传》：此又似是之非。
②四皓歌：“晔晔紫芝，可以疗饥。”
③应璩书：“悲风起于闺闼。”


得舍弟消息

此当是乾元元年季春作，诗言“春庭暮”可见。蔡琰诗：“迎问其消息。”

风吹紫荆树①，色与春庭暮②。花落辞故枝③，风回返无处。骨肉恩书重，漂泊难相遇④。犹有泪成河⑤，经天复东注⑥。

（此章对景言情，上比下赋，有古诗遗意。荆花吹落，喻兄弟分张。风回不返，喻漂泊难遇。公在西京，弟在河南，故云泪东注。恩书二字，点题。）

①周景式《孝子传》：古有兄弟欲分异，出门见三荆同株，枝叶连阴，叹曰：“木犹欣聚，况我而殊哉。”《续齐谐记》：田广、田真、田庆兄弟三人，欲分财。其夜庭前三荆便枯，兄弟叹之，却合，树还荣茂。
②萧懿诗：“春庭聊纵望。”
③宋子侯诗：“花落何飘飏。”谢朓诗：“新笋杂故枝。”
④刘绘诗：“漂泊终难测。”
⑤《世说》：“顾长康哭桓宣武，声如震雷破山，泪如倾河注海。”
⑥陆机诗：“逝矣经天日。”何逊诗：“复如东注水，未有西归日。”天河春夜向东，故曰经天东注。

刘会孟曰：苦心怨调，使人凄然鲜终之痛，憯于脊今死丧之喻。


送李校书二十六韵

【鹤注】此是乾元元年春在谏省作。【朱注】《唐书宗室世系表》：舟字公受，虔州刺曳、陇西县男。父岑，水部郎中、眉州刺史。《旧书》：梁崇义逆命，命金部员外李舟谕旨以安。柳宗元《石表先友记》：李舟，陇州人，有文学俊辩，高志气，以尚书郎使危疑反侧者再，不辱命。被谗妒，出为刺史，废痼卒。杜诗凡题中纪韵者，皆系排律。此篇乃五古，不当纪韵，疑属刊误。

代北有豪鹰①，生子毛尽赤②。渥洼骐骥儿③，尤异是虎脊④。李舟名父子⑤，清峻流辈伯⑥。人间好少年，不必须白皙⑦。十五富文史⑧，十八足宾客。十九授校书，二十声辉赫⑨。众中每一见，使我潜动魄⑩。自恐二男儿，辛勤养无益(11)。

（首叙校书才望出众，从父说到其子。【卢注】李舟于德宗朝奉使诣刘文喜，陈以祸福，帐下杀文喜以降。又奉使诣梁崇义，谕旨安之，劝崇义入朝，言颇切直。观公此诗，知少年时便已杰出矣。二男，公子宗文、宗武也。）

①《国策》；代三十六县。《汉书》：雁门、代郡，皆晋地也。今为代州。
②魏彦深《鹰赋》：“白如散花，赤如点血。”
③《史记》：田光谓燕太子丹曰：“臣闻骐骥壮盛之时，一日千里。”
④《天马歌》：“虎脊两，化若鬼。”
⑤《汉萧育传》：王凤以育名父子，除为功曹。言育为名父之子也。
⑥《魏志常林传》：林节操清峻。沈约奏弹：“玷辱流辈。”
⑦《陌上桑》：“为人洁白皙。”
⑧萧琛诗：“文中更区分。”古乐府：“十五府小吏，二十朝大夫。三十侍中郎，四十专城居。”此四语所本。又后汉人《为焦仲卿妻诗》：“十三能织绮，十四学裁衣。十五弹箜篌，十六诵诗书。”亦四语叠叙。
⑨《洛阳伽蓝记》：“炎光辉赫，独绝世表。”
⑩钟嵘《诗品》：“陆机所拟十四首，惊心动魄。”
(11)《抱朴子》：“怀损命之辛勤。”

乾元元年春①，万姓始安宅②。舟也衣彩衣③，告我欲远适。倚门固有望④，敛衽就行役⑤。南登吟《白华》⑥，已见楚山碧⑦。蔼蔼咸阳都⑧，冠盖日云积⑨。何时太夫人，堂上会亲戚。汝翁草明光⑩，天子正前席(11)。归期岂烂漫(12)，别意终感激(13)。

（此送别而记其孝思，从母说及其父。舟父向为眉州刺史，天宝之乱必寓家于此，故其母倚门而望。楚山，母在之处。咸阳，迎母还京。岂烂漫，归时不远。终感激，不忍离父也。）

①《肃宗纪》：乾元元年二月丁未，大赦，免陷贼诸州三岁税，天下非租庸，无辄役使。
②《诗》：“其究安宅。”
③《列士传》：老莱子行年七十，作婴儿娱亲，著五采■烂衣。《困学纪闻》：曹植《灵芝篇》：“伯瑜年七十，彩衣以娱亲。慈母笞不痛，欷欷泪沾巾。”今人但知老莱子，而不知伯瑜耳。
④《后汉书》：薛包事母孝，出入有时，至期，母必倚门望之，包必至矣。略与王孙贾同。
⑤《魏都赋》：“敛衽魏阙。”出行皆谓之行役，如公还成都，自云“他乡复行役”，不必奉使者称行役也。《诗》：“予季行役。”
⑥刘庭芝诗：“南登汉月孤。”《诗序》：“《白华》，孝子之洁白也。”束皙《补亡诗》：“白华朱萼，被于幽薄。粲粲门子，如磨如错。终晨三省，匪惰其格。”
⑦《史记秦纪》：楚自汉中，南有巴黔，惠文王十三年攻楚汉中，取地六百里，置汉中郡。据此，则蜀汉本属楚地，故云“楚山碧”。宋武帝诗：“楚山带旧苑。”
⑧左思诗：“蔼蔼东都门，群公饯二疏。”咸阳，乃长安所都。
⑨《孝文帝纪》：“冠盖相望，结辙于道。”《汉书》：列侯妻，称夫人。列侯子复为列侯，称太夫人。
⑩《三秦记》：未央宫渐台西，有桂宫，内有明光殿，皆金玉珠玑为帘箔，金■玉阶，昼夜光明。《汉官仪》：尚书直宿建礼门，奏事光明殿下，下笔为诏策，出言为诰令。
(11)《贾谊传》：上从宣室至夜半，文帝前席。
(12)《庄子》：“性命烂漫矣。”《琴赋》：“留连漫烂。”
(13)孙万寿诗：“别意凄无已。”

顾我蓬屋资①，谬通金闺籍。小来习性懒②，晚节慵转剧③。每愁悔吝作④，如觉天地窄⑤。羡君齿发新⑥，行己能夕惕⑦。临歧意颇切⑧，对酒不能吃⑨。

（此临别而自伤衰老。通籍，时为拾遗也。悔吝，抗疏蒙谴也。前云意感激，指李言。此云意颇切，公自言。）

①顾，念也。《抱朴子》：“窜绳枢之蓬屋。”
②梁吴均诗：“小来重意气。”《书》：“习与性成。”
③慵，懒也。剧，甚也。
④《易大传》：“悔吝者，忧虞之象也。”
⑤天地窄，犹《诗》言高厚跼蹐。
⑥缪袭诗：“齿发行当堕。”
⑦《论语》：“行己有耻。”《易》：“君子终日乾乾，夕惕若。”
⑧阴铿诗：“临岐悯圣情。”
⑨李陵《别苏武》诗：“远望悲风至，对酒不能酬。”

回身视绿野①，惨澹如荒泽②。老雁春忍饥，哀号待枯麦③。时哉高飞燕④。绚练新羽翮⑤。长云湿褒斜⑥，汉水饶巨石⑦。无令轩车迟⑧，衰疾悲宿昔⑨。

（此惜别而兼叙情景。回身，李去而回顾也。长安乱后，故野如荒泽。雁饥，自叹其贫。燕飞，李行之壮。褒斜，汉中所经之地。末二，嘱其早还以慰己也。此章，前二段各十六句，后二段各十句。）

①萧子范诗：“回身隐日扇。”谢灵运诗：“春晚绿野秀。”
②《世说》：道壹道人曰：“先集其惨澹。”八泽、八荒，见《淮南子》。
③《诗》：“鸿雁于飞，集于中泽。”“鸿雁于飞，哀鸣嗷嗷。”汉桓帝时童谣：“大麦青青小麦枯。”
④《诗》：“有鸟高飞。”
⑤《赭白马赋》：“别辈超群，绚练敻绝。”注：“绚练，疾也。”何逊诗：“相顾无羽翮，何由总奋飞。”
⑥《芜城赋》：“晬若断岸，矗似长云。”《后汉顺帝纪》：罢子午道，通褒斜路。注：褒斜，汉中谷名。南谷曰褒，北谷曰斜，首尾七百里。汉水亦在汉中。何仲默《三秦志》：自秦入蜀，有三谷：西南曰褒谷。南曰骆谷，从洋入。东南曰斜谷，从郿入。其所从皆殊。
⑦兴元府为汉中郡。汉水出嘉州。《江赋》：“巨石硉矹以前却。”
⑧古诗：“思君令人老，轩车来何迟。”
⑨张华诗：“衰疾近殆辱。”徐于诗：“宿昔当离别。”

王嗣奭曰：此明是一篇送人序，韵而为诗，语皆工炼。而气独流畅。

黄常明《诗话》：数物以个，谓食为吃，字近鄙俗，独杜屡用。如“峡口惊猿闻一个”，“两个黄鹂鸣翠柳”，“却绕井栏添个个”。又如“楼头吃酒楼下卧”，“但使残年饱吃饭”，“梅实许同朱老吃”，《送李校书》云“临歧意颇切，对酒不能吃。”盖篇中大概奇特，不妨映带也。


逼侧行赠毕四曜

【鹤注】此当是乾元元年春在谏院作，故诗中有朝天语。因章首逼侧二字以为题，非以逼侧贯全诗也。《上林赋》：“逼侧沁瀄。”司马彪曰：“逼侧，相逼也。”一作《■■行》：诗中亦作“■■”。

逼侧何逼侧①，我居巷南子巷北。可怜邻里间②，十日不一见颜色③。

（首叹比邻不得相见。）

①逼侧，谓所居密迩。
②《周礼》：遂人五家为邻，五邻为里。
③江淹《古别离》诗：“愿一见颜色，不异琼树枝。”

自从官马送还官①，行路难行涩如棘②。我贫无乘非无足，昔者相过今不得。不是爱微躯③，非关足无力④。徒步翻愁官长怒⑤，此心炯炯君应识⑥。

（此言以无马之故，不能见毕。炯炯应识，言欲见之心，毕当知我也。）

①至德二载二月，上幸凤翔，议大举收复两京，尽括公私马以助军。给事中李廙云无马，大夫崔光远劾之，贬廙江华太守。
②古乐府有《行路难》。《语林》：王安期东渡江，道路梗涩。
③梁简文帝诗：“微躯多接幸。”
④乐府古词：“含情出户脚无力。”杜句用虚字亦有所本。宋之问诗：“非关怜翠幕，不是厌朱樱。”
⑤【远注】徒步句，即大夫不可徒行意。《魏志》：夏侯玄议：众职之属，各有官长。
⑥潘岳《寡妇赋》：“目炯炯面不寝。”

晓来急雨春风颠①，睡美不闻钟鼓传。东家蹇驴许借我②，泥滑不敢骑朝天。已令请急会通籍③，男儿性命绝可怜④。

（此言以请告在籍，不敢见毕。性命可怜，乃告籍之故，恐泥滑跌伤也。）

①远注：公喜用颠字，如“狂风大放颠”及“急雨春风颠”之类。
②《楚辞》：“腾驾罢牛，骖蹇驴兮。”
③请急，请假。通籍，注籍也。《谢灵运传》：“既无表闻，又不请急。”黄庭坚曰：书记所称取急、请急，皆谓假也。车武子早急出诣子敬，尽急而还，是也。【钱笺】晋令给假者五日一急，一岁中以六十日为限。《元熹起居注》云：请急跨月，有违宪制。唐令：诸京官请假，职三品以上给三日，五品以上给十日。
④吴均《从军行》：“男儿亦可怜。”

焉能终日心拳拳①，忆君诵诗神凛然。辛夷始花亦已落②，况我与子非壮年。街头酒价常苦贵，方外酒徒稀醉眠③。速宜相就饮一斗④。恰有三百青铜钱⑤。

（末欲邀毕过饮，以慰愿见之思。心拳拳，言安能终日悬想乎，起下就饮之意。此章，起首四句，腰间六句，前后两段各八句。）

①王景与《与许靖书》：“拳拳饥渴，诚无已也。”
②《韩诗辩证》云：“辛夷花，江南地暖，正月开。北地寒，二月开。初发如笔，北人呼为木笔。其花最早，南人呼为迎春。”
③《淮南子》：“真人驰于方外。”《史记郦食其传》：“吾高阳酒徒也。”
④鲍照《行路难》：“且愿得志数相就，床头恒有沽酒钱。”
⑤【远注】唐人以现钱为青钱。按张鷟文如万选青钱，则又非现之谓矣。

黄生曰：杜五言力追汉魏，可谓毫发无憾，波澜老成矣。七言间有颓然自放，工拙互陈，宋儒自以才识所及，专取此种为诗派，终觉入眼尘气。

王嗣奭曰：信笔写意，俗语皆诗，他人所不能到。盖真情实事，不嫌其俗也。

赵次公曰：真宗问近臣，唐酒价几何，众莫能对，丁谓奏曰：“每斗三百文。”帝问何以知之，丁引此诗以对，帝大喜曰：“子美真可谓一代之史。”

黄鹤曰：按《唐食货志》，唐初无酒禁。乾元二年，京师酒贵，肃宗以禀食方缺，乃禁京城酤酒。建中三年，置肆酿酒，解收直三千。贞元二年，斗钱百五十。真宗问唐时酒价，丁晋公引此诗以对，丁盖知诗而未知史也。

《杜臆》：北齐卢思道尝云：长安酒钱，斗价三百。此诗酒价苦贵，乃实语。三百青钱，不过袭用成语耳。旧注不引卢说而引丁说，何也？又有引李白“金陵美酒斗十千”之句，疑李杜同时，酒价顿异，岂知李亦袭用曹子建诗成语也。酒有美恶，钱有贵贱，岂可为准。


赠毕四曜

【鹤注】乾元二年，公在秦州，有《贺毕曜除监察御史》诗。今云宦卑，是尚未迁官时作，当在乾元元年。

才大今诗伯，家贫苦宦卑。饥寒奴仆贱①，颜状老翁为②。同调嗟谁惜③，论文笑自知。流传江鲍体④，相顾免无儿⑤。

（三四承次句，言贫而且老。五六承首句，言诗乏知音。末喜有子以传家学，所以慰之也。）

①申涵光曰：奴仆贱主，奴仆自贱，与奴仆为人所贱，三说俱通。②王延寿《王孙赋》：“颜状似乎老翁。”③洙曰：谢灵运诗：异代可同调。此言已与毕才调相同也。④钟嵘《诗品》：“江文通诗，总杂善于摹拟，筋力于王微，成就于谢朓。”“鲍参军诗，其源出于二张，善制形状写物之词。”《杜臆》：江、鲍有诗传后，必定无儿，故有下句。⑤《唐书》：中宗曰：“苏瑰有子，李峤无儿。”旧注引“苏瑰有子，李峤无儿”，此系唐中宗语，未必用本朝事。吴注引隋末语“杨素无几，苏夔有子”，亦尚太近。按：《晋书邓攸传》：“皇天无知，伯道无儿。”斯盖用之。

 
题郑十八著作丈故居

《杜臆》：玩诗意，是忆其故居而题之。旧本丈下疑脱故居二字。此诗乃郑虔既往台州后作，在乾元元年季春。

台州地阔海冥冥①，云水长和岛屿青②。乱后故人双别泪③，春深逐客一浮萍④。酒酣懒舞谁相拽⑤，诗罢能吟不复听。第五桥东流恨水，皇陂岸北结愁亭⑥。（此叙别后凄凉之况。乱后故人，聚而合倏散，逐客浮萍，杳不可知。二语悲楚欲绝。酒酣诗罢，忆同饮之兴，即《醉时歌》所云“沽酒不复疑”、“高歌有鬼神”也。桥东岸北，忆同游之地，即《何氏山林》诗所云“今知第五桥”、“天清皇子陂”也。朱瀚曰：懒舞谁拽，恨水、愁亭，语近腐俗。）

①蔡琰《胡笳》：“天高地阔兮见汝无期。”②《吴都赋》：“岛屿绵邈。”③庾信诗：“别泪转无从。”④《史记李斯传》：“请一切逐客。”曹植诗：“浮萍寄清水，随风东西流。”⑤《吕氏春秋》：“召客者酒酣。”《世说》：谢尚起舞，神意自若。⑥《杜臆》：郑庄与桥陂相近，旧注以为会别之地，非也。

贾生对鵩伤王傅①，苏武看羊陷贼庭②。可念此翁怀直道③，也沾新国用轻刑④。祢衡实恐遭江夏⑤，方朔虚传是岁星⑥，穷巷悄然车马绝⑦，案头于死读书萤⑧。（伤郑远窜，而故居阒寂也。贾生比前曾谪官，苏武比后不附贼。直道轻刑，惜其苦心蒙谴。遭江夏，恐卒贬所也。虚岁星，上不见知也。穷巷悄然，人迹杳而声音歇矣。贾生、祢衡，句首叠用四古人，类四平头。末言“干死读书萤”，出语不韵。刘长卿诗云：“穷巷无人鸟雀闲，空庭新雨莓苔绿。”结语何等韵致。此章似七排，上下各八句。）

①《贾谊传》：谊为长沙王傅三年，有鵩飞入谊舍，止于坐隅。鵩似鴞，不祥鸟也。谊伤谪居，长沙卑湿，为赋以自广。梦弼曰：郑虔初有告其私撰国史，坐谪十年。

②《汉书苏武传》：匈奴徙武北海上无人处，使牧羝，羝乳乃得归。

晋孝愍帝诏：“晏驾贼庭。”③【朱注】《汉书》公、翁通用。周弘让诗：“平生怀直道。”④【钱笺】是时陷贼官以六等定罪，虔在次三等之数，贬台州司户，故

曰用轻刑。《周礼》：刑新国，用轻典。

⑤后汉祢衡有才辩，而气尚刚傲，好矫时慢物，后为江夏太守黄祖所杀。⑥《汉武帝内传》：西王母使者至，朔死。使者曰：“朔是木帝精，为岁星，下游人中以观天下，非陛下臣也。”《东方朔别传》：朔卒后，武帝问太皇公曰：“尔知东方朔乎？”对曰：“不知。”“公何所能？”曰：“颇善星历。”帝问诸星具在否，曰：“具在。独不见岁星十八年，今复见耳。”帝叹曰：“东方朔在朕旁十八年，而不知是岁星哉。”

⑦陶潜诗：“穷巷隔深辙。”穷巷，郑故居。【钱笺】《长安志》：韩庄在韦曲之东，郑庄又在其东南，郑十八虔之居也。《通志》：郑庄 
即郑虔郊居。李商隐有《过郑虔旧隐》诗。⑧《晋书》：车胤贫不得油，夏月囊萤读书。

 
瘦马行

此是乾元元年谪官华州后，追述其事。按：黄鹤以为至德二载为房琯罢相而作，则诗中所谓去年者，指至德元载也。蔡兴宗以为乾元元年公自伤贬官而作，则诗中所谓去年者，指至德二载也。今考至德元载，陈陶、青坂王师尽丧，区区病马又何足云。及二载收复长安，人情安堵，故道旁瘠马亦足感伤。况诗云“去年奔波逐余寇”，明是追言二载事，当从蔡说。

东郊瘦马使我伤①，骨骼硉兀如堵墙②。绊之欲动转欹侧，此岂有意仍腾骧

③。细看六印带官字④，众道三军遗路旁⑤。皮干剥落杂泥滓⑥，毛暗萧条连雪霜⑦。（此记瘦马憔悴之状。东郊，指长安之东，即至德二年冬追贼之处。瘦马犹带官印，叹其昔用而今弃也。）①傅玄《乘舆马赋》：“下厩有的颅马，委弃莫视，瘦瘁骨立，刘备抚而取之。”②《江赋》：“巨石硉兀以前却。”《记》：“观者如堵墙。”③《西京赋》：“仍奋翅而腾骧。”《成公绥传》：“良马腾骧。”④《唐六典》：诸牧监，凡在牧之马，皆印。印右髆以小官字，右髀以

年辰，尾侧以监名，皆依左右厢。若形容端正，拟送尚乘，不用监名，二岁始春，则量其力，又以飞字印印其左髀髆，细马次马以龙形印印其项左。送尚乘者，尾侧依左右闲印以三花。其余杂马送尚乘者，以风字印印左髆。官马赐人者，以赐字印。配诸军及充传送驿者，以出字印。并印左右颊也。

⑤古乐府：“黄金络马头，观者满路旁。”⑥《汉五行志》：剥落万物。《抱朴子》：“守污泥滓。”⑦李实曰：凡马病，毛头生尘，故曰毛暗。去岁奔波逐余寇①，骅骝不惯不得将②。士卒多骑内厩马③，惆怅恐是病乘黄④。当时历块误一蹶⑤，委弃非汝能周防。见人惨澹若哀诉，失主错莫无晶光⑥。天寒远放雁为伴，日暮不收乌啄疮。谁家且养愿终惠⑦，更试明年春草长。（此叙瘦马悲楚之情。以内厩乘黄，而至远放不收，又叹其昔贵而今贱也。公疏救房琯，至于一跌不起，故曰历块误一蹶、非汝能周防。落职之后，从此不复见君，故曰见人若哀诉、失主无晶光。身经废弃，欲展后效而不可得，故曰谁家愿终惠、更试春草长。寓意显然。诗作于乾元元年之春，而云明年春草长，从去年说至今春，为明年矣。此追叙语也。此章两段各八句，每段四句转意。）

①梁武帝《孝思赋》：“奔波兼行。”②【远注】不惯不将，未调习者不得用，故用内厩马耳。③《唐六典》：诸闲厩上细马，若欲调习，惟得厩内乘骑，不得辄出。④《山海经》：白民之国有乘黄，其状如狐，背上有两角，乘之寿二千岁。注：即飞黄也。《唐六典》：乘黄署令一人。王洙曰：乘黄，古之神马，亦名飞黄。背有角，日行万里。《淮南子》：“天下有道，飞黄伏皂。”一云：神黄，兽名，龙翼马身，黄帝乘而登仙。

⑤王褒颂：“过都越国，蹶如历块。” 
⑥鲍照《行路难》：“今日见我颜色好，眼花错莫与先异。”范静妻沈氏诗：“风弥叶落未离索，神往形返情错莫。”错莫，犹云落寞。⑦《赭白马赋》：“愿终惠养，荫本支兮。”

 
义鹘行

【鹤注】当是乾元元年在长安作。诗云“近经潏水湄”可见。王彦辅曰：此感禽鸟能见义而动也。【周甸注】《埤雅》：旧言鹘有义性，有擒有纵。李邕《鹘赋》所谓“营全鸠以自暖，乃诘朝而见释”者也。

阴崖二苍鹰①，养子黑柏颠。白蛇登其巢②，吞噬恣朝餐③。（此恶物之残害者。）

①李陵诗：“熠熠似苍鹰。”魏彦深赋：“千日成苍。”②杜笃《论都赋》：“斩白蛇，屯黑云。”③《楚辞》：“屑琼以朝餐。”雄飞远求食①，雌者鸣辛酸②。力强不可制，黄口无半存③。其父从西归④，翻身入长烟⑤。斯须领健鹘，痛愤寄所宣⑥。（鹰能诉冤于鹘，其事甚奇。雌鸣雄愤，写两鹰情状如生。）

①《尔雅翼》：“鹰鸟之击者，雄大雌小，一名爽鸠。”

②嵇康诗：“临文情辛酸。”③《家语》：孔子见罗者，所罗皆黄口小雀。④鹘称父子，语亦有本。《吴都赋》：猿父哀吟，■子长啸。谭元春云：其父二字，语带滑稽。《诗》：“谁将西归。”⑤曹植诗：“翻身上京。”梁高允生诗：“飘飘乘长烟。”⑥寄所宣，谓痛愤之心寄于宣诉之语。陶潜诗：“弱毫多所宣。”斗上捩孤影①，噭哮来九天②。修鳞脱远枝③，巨颡拆老拳④。高空得蹭蹬

⑤，短草辞蜿蜒⑥。折尾能一掉⑦，饱肠皆已穿。（鹘能为鹰报仇，其事更奇，鹘一奋击，蛇遂伏辜，见其义勇特绝。斗上，陡然飞上也。捩影，张翅回旋也。噭哮，厉声长鸣也，修鳞，蛇身。巨颡，蛇首。老拳，鹘翼下劲骨。蹭蹬，困顿貌。蜿蜒，卷舒貌。）①《史记封禅书》：“成山斗入海。”《蜀志谯周传》：险阻斗绝。庾信诗：“山梁乍斗回。”按：旧解北斗之上，大谬。陶潜诗：“挥杯劝孤影。”

②《楚辞》：“指九天以为正兮。”注：“九天，中央八方也。”

③晋东海越王檄文：“激浪之心未遂，遽骨修鳞。”④【周注】鹘拳坚处，大如弹丸，鸠鸽中其拳，随空中堕，即侧身自下承之，捷于鹰隼。《晋载记》：石勒引李阳臂笑曰：“孤往日厌卿老拳，卿亦饱孤毒手。”

⑤《海赋》：“蹭蹬穷波。”

⑥张衡《七辩》：“螭虹蜿蜒。”⑦吴论：折尾穿肠，即公诗“君看皮寝处，无复睛闪烁”意。《江赋》：“扬髻掉尾。”生虽灭众雏①，死亦垂千年。物情有报复②，快意贵目前③。兹实鸷鸟最④，

 
急难心炯然⑤。功成失所往⑥，用舍何其贤。（鹘能报复辄去，益见其奇。蛇死垂鉴，此目前快意之举。鹘之有功有居，其义侠尤出寻常矣。）

①《鹦鹉赋》：“悯众雏之无知。”

②江淹诗：“物情弃疵贱。”何承天《安边论》：“报复之役，将遂无已。”③《晋书》：周顗曰：“人生几何，但当快意。”王右军帖：“足下当为远虑，不可计目前。”

④邹阳书：“鸷鸟累百，不如一鹗。”⑤《诗》：“兄弟急难。”⑥《道德经》：“功成身退。”近经潏水湄①，此事樵夫传。飘萧觉素发②，凛欲冲儒冠③。人生许与分④，只在顾盼间⑤。聊为《义鹘行》，用激壮士肝⑥。（末记所闻，以激人心。此章四句起，下四段各八句。）

①《汉书音义》：潏水在长安杜陵，自南山皇子陂西北流，经昆明池入

渭。

②潘岳赋：“班鬓彪以承弁，素发飒以垂领。”③《史记》：蔺相如发上冲冠。又《郦食其传》：“诸客冠儒冠来者。”④《任昉集》：“弘长风流，许与气类。”分谓分谊。⑤曹植诗：“顾盼遗光彩。”⑥《漫叟诗话》：肝主怒，故云“永激壮士肝。”《汉高帝纪》：壮士行何畏。

吴山民曰：子美平生，要借奇事以警世，故每每说得精透如此。诗说老鹘仁慈义勇，所以感动人情，而其慷慨激昂，正欲使毒心人敛威夺魄。

王嗣奭曰：此明是太史公一篇义侠传，笔力相敌，而叙鸟尤难。斗上一段，摹神写照，千载犹生。“功成失所往，用舍何其贤”，分明是仲连逃赏。“人生许与分，只在顾盼间”，又分明是季札挂剑。借端发议，时露作者品格性情。

 
画鹘行

此诗年月未详，姑从旧编附在乾元之初。玩章末云“我今亦何伤，顾步独纡郁”，岂公在朝时不得志而云然耶？

高堂见生鹘①，飒爽动秋骨。初惊无拘挛②，何得立突兀。乃知画师妙，巧刮造化窟③。写此神俊姿，充君眼中物。（从生鹘突起，转到画鹘，顿挫生姿。此鹘无绦镟拘挛，何以兀立不去乎？及细观之，方知画师巧夺化工也。）

①《楚辞招魂》：“翡帷翠帱，饰高堂些。”

②潘岳《西征赋》：“陋吾人之拘挛。”③《列子》：造化者，其巧妙而功深。赵曰：李贺云“笔补造化天无功”，盖出于此。

乌鹊满樛枝①，轩然恐其出②。侧脑看青霄，宁为众禽没。长翮如刀剑，人寰可超越③。乾坤空峥嵘④，粉墨且萧瑟⑤。（此写画鹘神妙，酷似生鹘，抑扬尽致。乌鹊恐其出击，疑于真鹘矣，乃仰天而不肯没去，则画鹘也。长翮可任超越，又疑真鹘矣。乃墨痕似带萧瑟，亦画鹘也。语意层层跌宕。）

①《诗》：“南有樛木。”《传》：“木下曲曰樛。”②【远注】乌鹊二句，与《画角鹰》诗“梁间燕鹊休惊怕”相同。③《舞鹤赋》：“归人寰之喧卑。”卢思道诗：“寥廓鸾山右，超越凤

城西。”④【远注】乾坤句，即“天空任鸟飞”意。峥嵘，高旷也。⑤《汉书》：黄琼疏：“朱紫共色，粉墨杂糅。”

缅思云沙际①，自有烟雾质②。吾今意何伤，顾步独纡郁③。（末又借生鹘寄慨。鹘能腾举云沙，已则顾步而不能奋飞，未免郁郁伤情耳。【远注】因画鹘而思真鹘，亦犹咏画马而思真马，意若自负，还以自悲。此章前二段各八句，末段四句收。）

①陈子昂诗：“缅想出松游。”缅，思貌。刘希夷诗：“云沙扑地起。”②《舞鹤赋》：“烟交雾凝，若无毛质。”③顾步，行步自顾也。纡郁，纡回郁结也。《西京杂记》：路乔如《鹤赋》：“宛修颈而顾步。”阮德如诗：“顾步怀想像。”《楚辞》：“忧纡兮郁郁。”陆士衡诗：“纡郁游子情。” 
端午日赐衣

此乾元元年五月在拾遗时作。五月建午，故曰端午。端，正也。

宫衣亦有名①，端午被恩荣②。细葛含风软③，香罗叠雪轻④。自天题处湿

⑤，当暑著来清⑥。意内称长短⑦，终身荷圣情。（首二叙题。葛罗，承宫衣。自天，承有名。当暑，承端午。荷圣情，承被恩荣。《杜臆》：亦有名，见出于望外，时公将谢官矣。钟惺曰：此诗是近臣谢表，语风趣而典。）①【邵注】宫衣，宫人所制之衣。

②贺凯诗：“恩荣雨露濡。”③【邵注】含风形其软，叠雪形其轻。《汉高帝纪》颜注：“絺，细葛也。”④《吴越春秋》《采葛歌》：“弱于罗兮轻霏霏。”谢庄诗：“叠雪翻琼藻。”【生注】细葛二句，每句三层，湿言其新，清言其凉。

⑤孔稚絺表：“断自天笔。”⑥《论语》：“当暑袗絺綌。”⑦称长短，言恰好称意。杜诗第七句中第三字有不拘平仄者。如“多叠满山谷”、“意内称长短”是也。洪仲欲读作平声，谓长短合意，若经称量者，如《枚乘传》所云石称丈量。 
酬孟云卿

【鹤注】当是乾元元年六月出为华州司功将行时作。《唐诗纪事》：孟云卿，河南人，与杜工部、元次山善。

乐极伤头白，更长爱烛红①。相逢难衮衮②，告别莫匆匆③。但恐天河落④，宁辞酒盏空。明朝牵世务⑤，挥泪各西东⑥。（此诗乃席上惜别语。五六应首联，是夜饮之情。七八应次联，是别离之感。上下自相照应。公诗常有此格。）

①隋王胄诗：“更深夜转长。”烛红，烛光也。②【旧注】张华读书，衮衮可听。衮衮，继续貌。③匆匆，急遽貌。《语林》：宋江夏王锋，置酒告别。何逊诗：“匆匆昨不定。”④《白帖》：“天津、绛河、明河，俱谓天河。”张正见诗：“耿耿天河曙。”

⑤陆机诗：“曷为牵世务，中心若有违。”⑥又：“挥泪叹流离。” 
至德二载甫自京金光门出间道归凤翔乾元初从左拾遗移华州掾与亲故别因出此门有悲往事

【鹤注】此诗当作于乾元元年六月。胡夏客曰：至德二载，公拜左拾遗，即疏救房琯。时琯罢相，犹在朝，故公仍为拾遗。至乾元元年五月，琯贬，六月，公即出为华州司功参军矣，师氏曰，是时贺兰进明谮琯于帝，并及甫，故被逐。《长安志》：唐京师外郭城西面三门，北曰开远门，中曰金光门，西出趋昆明池，南曰延平门。《唐书》：华州华阴县，属关内道，在京师东一百八十里。

此道昔归顺①，西郊胡正繁②。至今犹破胆③，应有未招魂④。近侍归京邑

⑤，移官岂至尊⑥。无才日衰老，驻马望千门⑦。（此公再出国门而有感也。上四忆往时奔窜，下四伤今日左迁。抚今思昔，无非惓惓忠爱之心，而留别亲故意，亦在言表。《杜臆》：“近侍归京邑”，去拾遗而赴华州也。华阴为京师傍县，故云京邑。旧云侍从还京者，非是。赵汸云：公虽遭谗黜，而终不忘君，则所谓悲往事、日衰老者，岂为一身计耶。）①此道，指金光门之路。《史记项羽纪》：“从此道至吾军。”【远注】归顺，肃宗在凤翔而公归之也。《晋书苏峻传》：归顺之后，志在立功。②《易》：“自我西郊。”胡，指禄山之兵。③《北魏书》：李穆曰：“高欢破胆矣。”【吴注】后汉李云曰：“关东破胆。”古辞《上之回》：“公孙既授首，群逆破胆咸震怖。”④《楚辞招魂》：“魂兮归来，入修门些。”

⑤沈约《安陆昭王碑》：“还居近侍。”蔡邕为《袁逢碑》：“乃尹京邑。”⑥《王制》：“不贰事，不移官。”孔融表：“天子至尊。”

⑦师氏曰：驻马回望，盖恋君忍去也。魏文帝《临涡赋序》：“驻马书鞭。”千门万户，见前。顾宸曰：公疏救房琯，诏三司推问，以张镐力救，敕放就列。至次年，与房琯、严武俱贬，坐琯党也。此公事君交友、生平出处之大节。曰“移官岂至尊”，不敢归怨于君也。当时谗毁，不言自见。又以无才自解，更见深厚。王维诗云：“执政方持法，明君无此心。”与此诗同意，而老杜尤为浑成。此诗有介子从龙之感，而词意归于厚，所谓诗可以怨也。

 
寄高三十五詹事

【鹤注】据新旧史《高适传》云：至德二载，适除扬州大都督府长史、淮南节度使。永王璘败，李辅国数短于上前，左授太子少詹事。此诗云“兵戈久索居”，则是为詹事已久，当是乾元元年作。又曰：太子詹事正四品上。詹事，秦官，掌皇太子宫。詹事掌东宫三寺、十率府之政令，少詹为之贰。

安稳高詹事①，兵戈久索居②。时来知宦达③，岁晚莫情疏④。天上多鸿雁

⑤，池中足鲤鱼⑥。相看过半百⑦，不寄一行书⑧。（首联从寄候叙起。下则望高之答书也。宦达以将来言，高从师节度左迁也。年过半百，应岁晚。雁鱼不寄，应情疏。）①《参同契序》：“各相乘负，安稳长生。”《世说》：顾长康笺：“行人安稳，布帆无恙。”②《吴越春秋》：“欲兴兵戈以诛暴楚。”《记》：“子夏离群而索居。”

③陶潜诗：“时来苟冥会。”《晋书荀勖传》：“亦当宦达人间。”④鲍照诗：“沉吟芳岁晚。”《记》：“君子不以色亲人，情疏貌亲。”⑤《苏武传》：汉宣帝遣使求武等，匈奴诡言武已死。后汉使复至，常惠教使者言：天子射上林中，得雁，足有系帛书，言武等在某泽中。使者如惠语以让单于，单于谢汉使曰：“武等真在此。”雁书本属托辞也。《元史》：郝经使南宋，留七年不遣，经题诗系帛于雁足云：“霜落风高恣所如，归期回首是春初。上林天子援弓缴，穷海累臣有帛书。”经将还之岁，汴民射雁金明池，得诗以闻。此雁书实事在后世也。

⑥杨慎曰：古乐府：“尺素如残雪，结成双鲤鱼。要知心里事，看取腹中书。”据此，古人尺素结为鲤鱼形，即缄也。非如今人用蜡。《选》诗“客从远方来，遗我双鲤鱼”，即此事也。下云烹鱼得书，亦譬况之言耳。五臣及刘履谓古人多于鱼腹寄书，引陈涉罩鱼倡祸为证，何异痴人说梦耶？⑦《楚辞七谏》“年既过半百兮。”【吴注】梁武帝诏：“负■君临，百年将半。”

⑧何逊诗：“欲寄一行书，何解三秋意。” 
赠高式颜

此诗黄鹤编在天宝十五载，单复编在夔州侍内。今按诗云“削迹共艰虞”，当是乾元初出为华州司功时。其相逢应在华州、东都之间。【钱笺】高适有《宋中送族姪式颜》诗云：“惜君才未遇，爱君才若此。世上五百年，吾家一千里。”

昔别是何处①，相逢皆老夫②。故人还寂寞③，削迹共艰虞④。自失论文友

⑤，空知卖酒垆⑥。平生飞动意⑦，见尔不能无。（上四伤彼此沦落，下四感知交聚散，通首俱属言情。起句本言离别之久，而语意却深婉有致，故人，指式颜。削迹，兼言己。失友，适在扬州。西垆，追忆前事。见式而意仍飞动，文酒之兴勃然也。）①吴均诗：“昔别曾何道。”《楚辞》：“伯强何处。”②《诗》：“老夫灌灌。”③古诗：“故人从兹去。”西汉谣：“惟寂寞，自投阁。”④《庄子》：孔子伐树干宋、削迹于卫。李密《招徐鸿客书》：“代属艰虞。”

⑤庚信诗：“论文报潘岳。”⑥【朱注】公《遣怀》诗：“昔与高李辈，论文入酒垆。”今适不在，故慨及之。《世说》：晋王戎过黄公坤，谓后车客曰：“吾昔与嵇叔夜、阮嗣宗酣饮于此垆，自嵇阮既云亡以来，便为时所羁纵。令视此虽近，邈若山河。”裴荣作《语林》载《王公酒垆下赋》，甚有才情。

⑦苏武诗：“叙此平生亲。”沈佺期《祭李侍御文》，“思含飞动，才冠卿云。”申涵光曰：“昔别是何处，相逢皆老夫”，诵之如闻其声。“乍见翻疑梦，相悲各问年”，语意本此，而真扑自然不逮矣。

 
题郑县亭子

【鹤注】当是乾元元年赴华州时作。陆游《笔记》：华之郑县有西溪，唐昭宗避兵，尝幸之。其地在官道旁七八十步，澄深可爱。亭曰西溪亭，即郑县亭子。【黄注】玩七句，知此诗即题竹者。

郑县亭子涧之滨①，户牖凭高发兴新②。云断岳莲临大路③，天晴宫柳暗长春④。巢边野雀群欺燕⑤，花底山蜂远趁人。更欲题诗满青竹⑥，晚来幽独恐伤神⑦。（【黄生注】上半登亭发兴，乃叙景。下半临去伤神，乃感怀。三四承上，五六起下。郑县亭子，入律颇拗，得次句，方见生动。中四言景，先远后近，先赋后比。云断夭晴，两字一读。雀欺蜂趁，喻众谤交侵，而一身孤立。故自伤幽独耳。）

①《唐书》：华州倚郭为郑县。《杜臆》：周时郑桓公封于此。

②鲍照诗：“发兴谁与欢。”③岳莲，西岳莲花峰也。《华山记》：山顶有池，生千叶莲化，因名。【朱注】晋檀道济伐后秦，至潼关。秦遣姚鸾屯大路，绝道济粮道。《通鉴注》：自渑池西入关，有两路。南路由回谿阪，自汉以前皆由之。曹公恶路险，更开北路，遂以北路为大路。④《魏都赋》：“西辟延秋，东启长春。”《唐书》：同州朝邑县有长春宫。《寰宇记》：周宇文护所筑。《旧书》：高祖起义，大军济河，舍于长春宫。梁简文诗：“雾暗窗前柳。”

⑤汉乐府《猛虎行》：“野雀安无巢。”⑥满青竹，刻诗于竹上。⑦《楚辞》：“幽独处乎山中。”《别赋》：“感寂寞而伤神。” 
望岳

此往华州时中途所历者。岳，西岳华山也。《唐书》：华州华阴

县有华山。

西岳峻嶒竦处尊①，诸峰罗立似儿孙。安得仙人九节杖②，拄到玉女洗头盆

③。车箱入谷无归路④，箭栝通天有一门⑤。稍待秋风凉冷后，高寻白帝问真源⑥。（【黄注】上四写望一意，五六承上起下，末欲遂其登岳之兴也。又曰：五六乃形容语。路径险仄，车不能回，狭而且长，有似箭筈。不必泥于地名。【綖注】高山多仙迹，故欲寻问真源，与三四相应。）①是山四方高五千仞，傍连少华山。何逊诗：“悬崖抱奇崛，绝壁驾峻嶒。”②《刘根外传》：汉武登少室，见一女子以九节杖仰指日，闭左目，东方朔曰：“此食日精者。”《真诰》：杨羲梦蓬莱仙翁，拄赤九节杖而视白龙。

③《集仙录》：明星玉女，居华山，服玉浆，白日升天，祠前有五石白，号玉女洗头盆。其水碧绿澄彻，雨不加溢，旱不减耗。祠有玉女马一匹。

④《寰字记》：车箱谷，一名车水涡，在华阴县西南二十五里，深不可测。祈雨者以石投之，中有一鸟飞出，应时获雨。

⑤【朱注】旧注引箭筈峰。姚宽云：箭筈岭自在岐山。按地志诸书，并不云华山有箭栝。《韩非子》：秦昭王令工施钩梯而上华山，以松柏之心为博箭，长八尺，棋长八寸，而勒之曰：王与天神博于此。《水经注》：自下庙历列柏南行十一里，东回三里，至中祠。又西南出五里，至南祠。从北南入谷七里，又届一祠。出一里至天井，井才容人行，迂回顿曲而上，可高六丈余。山上有微涓细水，流入井中。上者皆所由涉，更无别路。出井望空视，明如在室窥窗矣。此与通天一门语甚合。所云列柏，岂即箭柏耶？《初学记》事类亦以莲峰对柏箭，则箭括乃柏字之讹。李攀龙《华山记》：“自昭王施钩梯处，西南上三里许，得一峡如栝，曰天门。”岂后人因杜诗附会乎。《仇池记》：石角外向如雉蝶，唯一门可通。

⑥陈子昂诗：“高寻白云逸。”《洞天记》：华山，名太极总仙之天，即少吴为白帝，治西岳。梁刘孝仪诗：“降道访真源。”黄生曰：“玉女洗头盆”五字本俗，先用仙人九节杖引起，能化俗为妍，而句法更觉森挺，真有掷米丹砂之巧。

 
早秋苦热堆案相仍

此乾元元年初秋在华州时作。何逊诗有《苦热行》。《绝交书》：“人间多事，堆案盈几。”

七月六日苦炎蒸①，对食暂餐还不能②。常愁夜来皆是蝎③，况乃秋后转多蝇④。束带发狂欲大叫⑤，簿书何急来相仍⑥。南望青松架短壑⑦，安得赤脚踏层冰⑧。（上四早秋苦热，五六堆案相仍，未欲弃官避暑。《杜臆》：公以天子侍臣，因直言左迁，且负重名，长官自宜破格相视。公以六月到州，至七月六日而急以簿书，是以常椽畜之，殊失大体，故借早秋之热，蝇蝎之苦，以发郁伊愁闷之怀，于簿书何急，微露意焉。赵大纲曰：北多戎马，故思南适。松壑不足，又思踏冰。此叹苦热，亦见狂态也。）

①庾信诗：“五月炎蒸气。”②蔡琰《笳曲》：“饥当食兮不能餐。”③《杜臆》：皆是蝎，谓已皆是蝎，又加以多蝇，此极状其苦。【赵注】谒，螫虫，中原有之，南方所无。【邵注】蝎，全蝎，阴夜毒人。《通鉴》：“蜹蚁蜂虿，皆能害人。”虿即蝎也。《西阳杂俎》：蝎，前谓之螫，后谓之虿。【顾注】韩退之诗：“照壁喜见蝎。”退之谪官回家，故以为喜。少陵贬官他适，故以为愁。物亦系乎人情哉。

④《诗》：“营营青蝇，止于棘。”《诗传》：“青蝇，比小人也。”

⑤陶潜诗：“束带候鸡鸣。”《老子》：“驰骋田猎，令人心发狂。”《神仙传》：刘根状若发狂。赵大纲曰，昌黎云：“人各有能不能，抑而行之，必发狂疾。”即此诗意也。⑥《唐书》：切于簿书期会。

⑦张衡《四愁诗》：“侧身南望涕沾襟。”潘尼诗：“青松荫修岭。”江淹诗：“风散松架险。”注：“松横生曰架。”⑧《楚辞》：“层冰峨峨。”

王嗣奭曰：州牧姓郭，公初至，即代为《试进士策问》与进《灭残寇状》，不过挟长官而委以笔札之役，非重其才也。公厚于情谊，虽邂逅一饭，必赋诗以致感佩之私，傅垂名后世。郭与周旋几一载，公无只字及之，其人可知矣。

朱瀚曰：此必赝作也。命题既蠢，而全诗亦无一句可取，纵云发狂大叫时戏作俳谐，恐万不至此，风雅果安在乎。

 
观安西兵这赴关中待命二首

【鹤注】此当是乾元元年秋在华州时作。又曰：至德元载安西节度更名镇西，此曰安西。循旧称也。《通鉴》：乾元元年六月，李嗣业为怀州刺史，充镇西北庭行营节度使。八月，同郭子仪等将步骑二十万讨安庆绪。长安谓之关中，西以陇西关为限，东以函谷关为界。

四镇富精锐①，摧锋皆绝伦②。还闻献士卒，足以静风尘。老马夜知道③，苍鹰饥著人④。临危经久战⑤，用急始如神⑥。（首章见安西兵过，而归美李公，在四句分截。四镇之兵，皆嗣业所统。曰献，志在报国也。曰静，力能扫贼也。老马，喻主将之惯战。苍鹰，喻军士之敢入。临危久战，见其用兵奇勇。）

①《旧唐书》：龟兹、畋沙、疏勒、焉音四镇都督府，皆安西部护所统。长寿二年，收复四镇，于前龟兹国置安西都护府。至德后，河西、陇右戍兵皆征集，收复西京。潘岳诗：“皇赫斯怒，爱整精锐。”

②《秦本纪》：三百摧锋争死，以报食马之德。《吴越春秋》：摧锋争先。【吴注】刘峻《出塞》诗：“陷敌纵金鼓，摧锋扬旆旌。”③《韩非子》：齐桓公伐孤竹还，迷失道，管仲曰：“老马之智可用也。”乃放老马而随之。

④饥鹰著人，注见二卷。⑤晋刘弘表：“孝笃著于临危。”⑥《魏志》：荀或谓曹操曰：“公用兵如神。”《唐史》：嗣业讨小勃律，执一旗，引陌刀，缘险先登，力战，大破之。及收西京时，官军几败，嗣业执长刀陷阵，贼遂溃。公故以临危久战称之。

其二

奇兵不在众①，万马救中原。谈笑无河北②，心肝奉至尊③。孤云随杀气④，飞鸟避辕门⑤。竟日留欢乐，城池未觉喧。（次章称李公忠勇，而志其纪律，亦四句分截，奇兵制敌，此其智勇。拨肝奉主，此其忠义。云随杀气，见兵威振肃。鸟避辕门，见号令森严。末言师行有纪，民情安堵。《杜臆》：乾元二年，九节度之兵六十万溃于相州。“奇兵不在众”一语，公之预识兵机如此。【顾注】河北一带，久已陷没，可以谈笑而取之，由其能披沥忠肝而奉至尊故也。）

①《史记》：“奇兵入烧回中。”《通鉴》：晋安帝时，沈田子曰：“兵贵用奇，不必在众。”

②左思诗：“吾慕鲁仲连，谈笑却秦军。”《唐书》：河北道，领孟、怀、魏、博、相、卫、贝、澶等二十九州。时安庆绪据相、卫。③嵇康诗：“感激切心肝。”④陶潜侍：“孤云独无依”。蔡琰《胡笳》：“杀气朝朝冲塞门。”⑤《管子》：“有飞鸟之举，故能不险山河矣。”《赵国策》：张孟谈遇智果于辕门之外。

 
葛常之《韵语阳秋》：杜诗“谈笑无河北，心肝奉至尊”，盖用太冲《咏史》诗“长啸激清风，志若无东吴”也。东坡诗云“似闯指挥筑上郡，已觉谈笑无西戎”，意本于杜。王维云“虏骑千重只似无”句，则拙矣。

 
九日蓝田崔氏庄

【鹤注】此是乾元元年为华州司功时，至蓝田而作。华至蓝田八

十里。旧编在至德元年。是时身陷贼中，不能远至蓝田。且两宫

奔窜，四海惊扰，岂有兴来尽欢之理乎？

老去悲秋强自宽①，兴来今日尽君欢②。羞将短发还吹帽③，笑倩傍人为正冠④。蓝水远从千涧落⑤，玉山高并两峰寒⑥。明年此会知谁健⑦。醉把茱萸仔细看⑧。（上四九日饮庄，五六庄前之景，七八九日之感。赵大纲曰：“羞将短发，未免老去伤情。笑倩傍人，仍见兴来雅致。二句分承，却取孟嘉事而翻用之。千涧汇流，两峰遥峙，此壮观之足以发兴者。但思山水无恙，而人事难知，故又细看茱萸，仍与老去悲秋相应。朱瀚曰：通篇不离悲秋叹老，尽欢至醉特寄托耳。公曾授率府参军，用孟嘉事恰好。）

①陆机诗：“但恨老去年遒。”《楚辞九辩》：“悲哉秋之为气也。”《列子》：孔子见荣启期鼓琴而歌，曰：“善乎能自宽也。”②《晋书》：王徽之夜雪访戴安道，曰：“本乘兴而来。”又：徽之至吴中，径造竹下，留坐尽欢而去。《汉书》：李陵为苏武置酒设乐，武曰：“清毕今日之欢。”宋龚芥隐得王仲言本，此诗次句作“今朝醉里为君欢”。今按首二乃对起，若依龚说，语近于俗。

③陈后主诗：“羞将别后面。”汉乐府《长歌行》：“发短耳何长。”王隐《晋书》：孟嘉为桓温参军，九日游龙山，参僚毕集，时风至，吹嘉帽堕落，温命孙盛为文嘲之。《魏志》：曹植善属文，太祖尝视其文，谓曰：“汝倩人耶？”④古乐府：“但恐傍人闻。”《淮南子》：“坐而正冠，起而更衣。”⑤《三秦记》：蓝田有水，方三十里，其水北流，出玉石，合溪谷之水，为蓝水。鲍照诗：“千涧无别源。”

⑥晏氏曰：武德三年，尝析蓝田置玉山县，贞观三年省。则王山在蓝田也。《华山志》：岳东北有云台山，两峰峥嵘，四面悬绝，上冠景云，下通地脉。【朱注】两峰，指云台山。旧云华山、秦山者，非。《汉书注》：并字作傍字解。⑦《左传》：“在此会也。”

⑧《西京杂记》：汉武官人贾佩兰，九日佩茱萸，饮菊花酒，令人长寿。看茱萸，明是伤老。顾注谓手把茱萸、眼看山水，非是。《北史源思礼传》：“为政当举大纲，何必太仔细也？”黄生曰：亦暗反九日事，皆善推新。

杨万里曰：唐七言律，句句字字皆奇。如杜《九日》诗，绝少。首联对起，方说悲忽说欢，顷刻变化。领联，将一事翻腾作二句。嘉以落帽为风流，此以不落为风流，最得翻案妙法。入至颈联，笔力多衰，复能雄杰挺拔，唤起一篇精神。结联，意味深长，悠然无穷矣。陈后山云：领联文雅旷达，不减昔人。故谓诗非力学可致，正须胸中度世耳。

 
崔氏东山草堂

【顾注】王维晚年，得宋之间蓝田别墅，在张通儒囚禁之后。肃宗还京，维为太子中允，复拜给事中。此当是乾元元年作。【邵注】东山即蓝田山，又名玉山，在长安蓝田县东南，《杜臆》：王维辋川庄在蓝田，必与崔庄东西相近。草堂在东山，可称东庄，则辋川固可称为西庄矣。

爱汝玉山草堂静，高秋爽气相鲜新①。有时自发钟磐响②，落日更见渔樵人

③。盘剥白鸦谷口栗④，饭煮青泥坊底芹⑤。何为西庄王给事，柴门空闭锁松筠。（此借崔氏草堂以讽王给事也。首句记草堂，次句记秋候。三四堂外闻见之景，仍含静意。五六堂中食物之佳，仍含秋意。末慨西庄。以见仕者之不如隐也。朱瀚曰：草堂之静，延秋气之爽，故曰相鲜新。次联，即“衡门之下，可以栖迟”也。三联，即“泌之洋洋，可以乐饥”也。【朱鹤龄注】公《赠王维》诗：“穷愁应有作，试诵《白头吟》。”维之再仕，必非得意，故以柴门空锁，讽其归老蓝田欤。）①梁释惠令诗：“泬寥秋气爽。”【綖注】杜牧诗“南山与秋色，气势两相高”，即秋气相鲜之意。郭璞诗：“容色更相鲜。”②《蜀都赋》：“庭和钟磐，堂抚琴瑟。”江淹诗：“石室有幽响。”王维《辋川》诗有云“谷口疏钟动，渔樵稍欲稀”，则知钟磐渔樵，即蓝田山中景物。

③《宋武帝纪》：“樵渔山泽。”孔鱼诗：“兰泽侣渔樵。”【朱注】白鸦谷、青泥坊，皆地名。

④《长安志》：白鸦谷，在蓝田县东南二十里，其地宜栗。又：青泥城，在蓝田县南七里。《水经注》：泥水历晓柳城南，魏置青泥军于城内，俗亦谓之青泥城。考《晋中兴书》：桓温伐符健，遣京兆太守薛珍击青芹城，破之。即其处。

⑤【邵注】饭煮芹，杂米为饭也。《记》：坊以畜水，亦以障水。《说文》：防，即堤也。

张綖注：维《辋川别业》诗云：“积雨空林烟火迟，蒸梨炊黍怕东菑。漠漠水田飞白鸳，阴阴夏木转黄鸥。山中习静观朝槿，松下清斋折露葵。野老与人争席罢，海鸥何事更相疑。”此即给事咏西庄者。前六句之意，盖亦识此趣矣。末乃谓海鸥何事相疑，尚似机心未忘，无怪乎公之怪叹给事也。

王嗣奭曰：蓝田诗悲壮，东山诗则浑成，不烦绳削，自有萧散之致，各见其妙。然前诗人犹可学，此诗人不能到。

 
遣兴三首

此当是乾元元年罢谏官后作。我今日夜忧，诸弟各异方。不知死与生，何况道路长。避寇一分散①，饥寒永相望。岂无柴门归，欲出畏虎狼②。仰看云中雁③，禽鸟亦有行。（首章，思兄弟也。因彼此各天，归途中梗，而叹不如雁行之同群。三章，各在上四句分截。）

①《庄子》，屠羊说畏难而避寇。②《史记》：秦，虎狼之国也。

③谢灵运诗：“嗷嗷云中雁。”其二

蓬生非无根①，漂荡随高风②。天寒落万里，不复归本丛。客子念故宅

③，三年门巷空④。怅望但烽火⑤，戎车满关东⑥。生涯能几何，常在羁旅中⑦。（次章，念故居也。飘蓬远去，如游子行踪，盖不胜羇旅寂寥之悲矣。）①《说苑》：“秋蓬恶其本根，美其枝叶，秋风一起，根本拔矣。”

②曹植诗：“转蓬离本根，飘飖随长风。何意回飙举，吹我入云中。高高上无极，天路安可穷。顾此游客子，捐躯远从戎。”又诗：“高风吹我躯”③《水经注》：祠即故宅也。

④梁戴暠诗：“门巷无车辙。”⑤谢朓诗：“怅望心已极。”⑥《诗》：“戎车既饬。”刘向《新序》：陈胜奋臂于关东。⑦《韩非子》：羇旅侨上，重帑在外。其三

昔在洛阳时①，亲友相追攀②。送客东郊道③，邀游宿南山④。烟尘阻长河

⑤，树羽成皋间⑥。回首载酒地⑦，岂无一日还。丈夫贵壮健⑧，惨戚非朱颜⑨。（三章，怀旧交也。往日邀游之地，今成戎马之场，虽或还乡有日，但恨不如少年时耳。）①张协诗：“昔在西京时。”②王粲诗：“朋友相追攀。”③曹植诗：“斗鸡东郊道。”④《诗》：“以邀以游。”曹植诗：“长驱上南山。”黄希谓东郊指洛阳之东，则南山当指伊阙山，盖在东都之南也。

⑤孙楚书：烟尘俱起，震天骇地。长河，即黄河也。应玚诗：“浩浩长河水。”⑥《诗》：“崇牙树羽。”羽，旗也。陆机《洛阳记》：“洛阳四关，东有成皋关，在汜水县东南二里。”时王师讨安庆绪于河北。⑦《陶潜传》：“亲朋好事，或载酒肴而往。”

⑧《史记匈奴传》：“贵壮建，贱老弱。”

 
⑨陆机《冢墓赋》：“鲜涂惨戚。”王康琚诗：“凝霜凋朱颜。” 
独立

此诗托物兴感，有忧谗畏讥之意，必乾元元年在华州时作。

空外一鸷鸟①，河间双白鸥②。飘飖搏击便③，容易往来游④。草露亦多湿

⑤，蛛丝仍未收⑥。夭机近人事⑦，独立万端忧⑧。（上六独立所触之景，未二独立所感之情。【赵汸注】鸷鸟，比小人之媢嫉者。白鸥，比君子之幽放者。三四分承首二。鸷鸟方恣行传击，白鸥可轻易往来乎，危之也。且夜露已经沾惹，而蛛丝犹张密纲，重伤之也。上是显行排击者，下是潜为布置者。虫鸟天机，同于人事，是以对此而万忧并集也。【顾注】公诗“浦鸥防碎首，霜鹘不空拳”，即次联之意。刘须溪云：此必有幽人受祸，而罗织仍未已者，如李白、郑虔辈是也。）①空外，虚空之外。宋之问诗：“空外有飞烟”，《淮南子》：“鸷鸟不双。”②陆厥诗：“河间柳已把。”何逊诗，“可怜双白鸥，朝夕水上游。”③曹植诗：“飘飖随长风。”《翟方进传》：“搏击豪强。”④《东方朔传》：“谈何容易。”谢灵运诗：“往来无踪迹。”⑤宋之问诗：“草露湿人衣。”⑥王僧孺诗：“泣望蜘蛛丝。”⑦《淮南子》：“内有以通乎天机。”阮籍诗：“人事多盈冲。”⑧陆士衡诗：“世道多故万端，忧虑纷错交颜。” 
至日遣兴奉寄北省旧阁老两院敌人二首

此乾元二年十一月在华州作。【顾注】公以至德二载十月扈从还

京。此诗作于乾元元年之至日，而回思去岁也。《通典》：唐人

谓门下、中书为北省，亦谓门下为左省，或通谓之两省。

去岁兹晨捧御床①，五更三点入鵷行②。欲知趋走伤心地③，正想氤氢满眼香④。无路从容陪语笑⑤，有时颠倒著衣裳⑥。何人却忆穷愁日⑦，日日愁随一线长⑧。（此公为华司功，逢至日而有感也。上四忆去年，下四慨今日。御床，至日视朝也。鵷行，同省敌人也。满眼、陪笑，同列朝班。趋走、颠倒，参谒郡主。五句应四，六句应三。中二联，互为回环。愁随日长，因谪官而伤叹也。曰欲知，曰何人，皆封同朝诸公言。《杜臆》：得意之人，未必忆及穷愁，故曰错忆。今按：错忆语带尖酸，不如却忆为含蓄也。）

①陶潜诗：“去岁家万里。”苏味道诗：“兹晨对两闱。”《后汉阴后纪》：“从席前伏御床。”《世说》：王丞相披拨传诏，直至御床前。《决疑要注》：殿堂之上，惟天子居床，其余皆席。捧，仰承也。【鹤注】公祖审言诗：“季冬除夜接新年，帝子王臣捧御筵。”②《颜氏家训》：汉魏以来，谓为甲夜、乙夜、丙夜、丁夜、戊夜，亦云一更、二更、三更、四更、五更，皆以五为节。《说文》：“鸳鹭立有行列，故以喻朝班。”北齐乐曲：“鸳鹭成行。”

③按：公《官定后》诗“老夫怕趋走，率府且逍遥”，是以河西尉为趋走也，可证“趋走伤心”为司功事矣。近注谓趋走殿陛者，非。《列子》：“趋走作役。”孔融诗：“俯仰内伤心。”④王逸《楚辞注》：“氤氲，盛貌。”⑤《后汉马武传》：帝与功臣诸侯，燕语从容。《诗》：“笑语卒获。”⑥又：“东方未明，颠倒衣裳。”⑦《演义》以冬至阳长阴消，谓之愁尽日，此说无据。按《虞卿传》：“非穷悉不能著书。”此穷愁二字所本。公《夔州》诗云：“年年至日长为客，忽忽穷愁泥杀人。”以此证之，则《演义》断误。

⑧《岁时记》：魏晋间宫中以红线量日影，冬至后日影添长一线。《唐杂录》：唐宫中以女工揆日之长短，比常日增线之工。

前代王道思、郭青螺诸家，狠驳杜诗疵句。近年朱瀚又力辩杜之真赝，以此题第一首为赝作云：凡一题再赋者，必具次第，又须照应。去岁兹辰，全犯去年今日。捧御床在前，入鵷行在后，岂不颠倒。五更三点语近俗，视“五夜漏声催晓箭”，相去多少。第三突出，无来路。第四恶甚，五六冗腐，七八句字搅乱，皆非少陵本色。

其二

忆昨逍遥供奉班①，去年今日侍龙颜②。麒麟不动炉烟上③，孔雀徐开扇影还④。玉几由来天北极⑤，朱衣只在殿中间⑥。孤城此日肠堪断，愁对寒云雪满山⑦。（次章，想至日早朝，而叹山城寥落也。在四句分截。身方跼蹐，

 
故想去岁逍遥。炉烟、扇影，班次所见之仪。玉几、朱衣，侍殿所对之人。孤城、云雪，气象惨凄，无复朝贺时景色矣。赵大纲曰：玩“由来”“只在”四字，有许多怅望意。天上之玉几犹是也，欲侍龙颜得乎。殿中之朱衣犹在也。欲与朝班得乎，语意紧注下文。）

①沈佺期诗：“忆昨经过处。”唐拾遗掌供奉讽谏。②《汉书》：高祖隆准而龙颜。③【瀚注】麒麟，即香炉。孔雀，即羽扇。一事分两层，炼句细润。【朱注】宰臣两省官，对班于香案前，百官班于殿庭。扇合，皇帝升御座，内谒者承旨唤仗。《晋礼仪》：大朝会，即填宫，皆以金镀九尺麒麟香炉。《唐仪卫志》：朝日，殿上设黼■、蹑席、熏炉、香案。

④初升御座则合扇，既升则羽扇两开，而影环左右矣。《唐六典》：尚辇局，掌舆辇伞扇。大朝会，则孔雀扇一百五十有六，分居左右。旧翟羽扇，开元初改为绣孔雀。⑤《西京杂记》：天子玉几，冬则加锦其上，谓之绨几。

⑥《唐仪卫志》：朝日，御史大夫领属官至殿西庑，从官朱衣传呼，促百官就班。《唐会要》：开元二十五年，李适之奏：冬至大礼，朝参并六品清官，服朱衣，以下通服袴褶。

⑦惠连《雪赋》：先言寒风愁云，后及霰密雪，此云雪所本。陶潜诗：“向夕长风起，寒云没西山。”鲍照《舞鹤赋》：“雪满群山。” 
路逢襄阳杨少府入城戏呈杨四

员外绾原注：甫赴华州日，许寄员外茯苓。

此诗当是乾元元年作。鹤曰：《旧书杨绾传》：绾，字公权，华阴人。肃宗即位，自贼中冒难赴行注在，除起居舍人、知制浩，历司勋员外郎、职方郎中。

寄语杨员外①，山寒少茯苓②。归来稍暄暖③，当为斸青冥④。翻动龙蛇窟，

⑤，封题鸟兽形⑥。兼将老藤杖，扶汝醉初醒。（全首皆属寄语，以律诗代短札，质而有文。暄暖，取菩之候。青冥，松林之色。龙窟，结根之深。鸟兽，成形之异。藤杖，亦华州所产者。杨必嗜酒，故结用戏辞。）①鲍照诗：“寄语后生子。”②又：“山寒野风急。”③《易》：“日以暄之。”《记》：“暖之以日月。”此暄暖二字所本。《唐书》：华诈上辅，土贡茯苓、茯神。【朱注】《图经本草》：生大松下，二月、八月采，阴干。

④《说文》：“斸，斫也。”郭璞《尔雅注》：锄属。师氏曰：以刀刺地也。《抱朴子》谓：地产茯苓，上有清灵之气。近日吴沅云：偃盖老松，下有茯苓，天色晴霁时，松下有青气一股，斜注地边，掘之可得茯苓。此即斸青冥之说也。张衡《南都赋》：“青冥芋眠。”公《苦竹》诗：“青冥亦自守。”又《高楠》诗：”捕树色冥冥，江边一盖青。”故知青冥为树色。

⑤《海赋》：“翻动成雷。”《拾遗记》：崿谷阴生之树，其木有龙蛇百兽之形。傅玄《桃赋》：“根龙蛇而云结兮。”王勃《山亭序》：“征石髓于龙蛇之窟。”据王洙则云：华山乃神仙所居。今按：龙蛇对乌鲁为工。《天台赋》：“灵仙之所窟宅。”

⑥班婕妤《捣素赋》：“书既封而重题。”《世说》：桓玄发厨取之，封题如初。《史记龟策传》：“茯苓在菟丝之下，状如飞鸟形。”陶隐居《本草》：“茯苓皮黑而皱，内坚白，形如乌兽龟鳖者良。”黄生曰：此亦往东都时作。八句一气叙来，酷似途次乍逢，立寄口信之

语。黄彻《■溪诗话》曰：杜诗“当为斸青冥”、“药许邻人斸”，王临川

云“肯顾北山如慧约，舆公新崦斸莓苔”，韩退之云“诗翁燃伴斸荒棘”，

柳子厚云“戒徒斸云根”，虽一字之法，亦有所本。

 
冬末以事之东都溯城东遇孟云卿复归刘颢宅宿宴饮散因为醉歌

【鹤注】当是乾元元年冬自华州游东都作。明年春方归华。梦弼曰：湖城县地有鼎湖，即黄帝铸鼎之处。《唐书》：湖城县，属虢州，汉湖县，后改湖城。《唐诗纪事》：孟云卿，河南人，与杜子美、元次山最善。元次山《送孟校书往南海》云：云卿与次山同州里，以词学相友，少次山六七岁。

疾风吹尘暗河县①。行子隔手不相见②。湖城城东一开眼，驻马偶识云卿面。向非刘颖为地主③，懒回鞭辔成高宴。（首叙湖城遇孟，复返于刘。公饮毕而去，又拉孟而回，忘乎宾主形迹。下二，反言以见刘之贤。）

①《水经注》：河水又北径湖县东，故曰河县。②《霍去病传》：“大风起，砂砾击面，雨军不相见。”鲍照诗：“行子心肠断。”

③《左传》：“地主致饩。”刘侯欢我携客来，置酒张灯促华撰。且将款曲终今夕①，休语艰难尚酣战②。照室红炉簇曙花③，萦窗素月垂秋练④。（此叙颢宅留饮，记其情景。款曲二句，兼述刘侯劝客词意之殷勤。）

①秦嘉诗：“念当久离别，因念叙款曲。”②《淮南子》：鲁阳公与韩战，战酣，日暮，援戈而麾之，日为之返三舍。③《宋武本纪》：神光照室尽明。早花簇发，其色鲜丽，故比红炉。

④沈约《郊居赋》：“或萦窗而窥牖。”《月赋》：“素月流天。”谢庄诗：“秋月明如练。”束皙《饼赋》：“弱似春绵，白若秋练。”天开地裂长安陌①，寒尽春生洛阳殿②。岂知驱车复同轨③，可惜刻漏随更箭④。人生会合不可常，庭树鸡鸣泪如霰⑤。（末喜乱后逢孟，不忍别离也。天开地裂，伤长安昔陷。寒尽春主，比洛阳今复。驱车，中途得遇。同轨，王路已平。更箭，夜深。鸡鸣，天瞎矣。此章兰段，各六句。）

①京房《易占》：“天开阳不足，地裂阴有余，智兵起下害上之象。”《唐史》：是年九月，九节度兵伐安庆绪于邺。梦弼曰：长安有九衢三陌。②谢惠连诗：“春生鳷鹊楼。”③阮籍诗：“驱车出门去。”班固赋：“仰天路而同轨。”④陆倕《刻漏铭》：“铜史司刻，金徒抱箭。”⑤张衡《古别离》：“鸡鸣庭树枝，客子振衣起。别泪落如线，相顾不能止。”卢世..《紫房余论》云：子美已起身出城矣，于疾风暗尘中，忽见云卿，喜也意外，遂携手复造。当是时，刘侯欢甚，张灯促馔，从残局中翻出新兴，宾主友朋相视而笑。此段光景，至今使人回环，诗欲不佳得乎。

 
阁乡姜七少府设绘戏赠长歌

【鹤注】此乾元元年冬自华州至东都作，故有东归贪路之语。【邵注】唐制：县主簿之下，设尉一人，专主水火盗贼之事，即少府也。【钱笺】《元和郡县志》本汉湖县地，开皇十六年，移湖城县于今所，改名阌乡县，属陕州。唐属虢州。阌，古宴字。《说文》：从门受声。赵傁曰：公背冬涉春，行渡潼关，东至洛阳。阌乡，初出潼关道也。按：潘岳《西征赋》：“发阌乡而警策，溯黄卷以济潼。”此即公往来道也。梦弼曰：《唐志》：阌乡县，属陕州，潼关在其邑。阌音文，又音民，字正作閺。后汉建安中，改作阌。

姜侯设绘当严冬①，昨日今日皆天风②。河冻味鱼不易得③，凿冰恐侵河伯宫④。（首言冬鲙难得。）

①邵注：牛羊与鱼之腥，干曰脯，湿曰脍。鲙即今之鱼生、肉生。鲍照诗：“幸值严冬薄。②蔡邕诗：“枯桑知天风。③胡夏客曰：北方河冻未渔不易得，此南方人所未知也。《水经注》：巩县北有山临城，谓之崯■丘。其下有穴，谓之巩穴。言潜通浦北达于河。直穴有诸，谓之鲔渚。成公绥《大河赋》：“鳣鲤王鲔莫来游。”《周礼》：春荐鲔。然非时及他处则无。又潘淳《诗话》，韩玉汝云：河中府三面是黄河，惟有味鱼，似鲫而肥短，味亦美。杜诗味鱼谓此。朱注：《本草》有鮇鱼，出黄河口。④《诗》：“二之日凿冰冲冲。”《抱朴子》：冯夷渡河死，天帝署为河伯。

饔人受鱼鲛人手①，洗鱼磨刀鱼眼红②。无声细下飞碎雪③，有骨已剁觜春葱④。落砧何曾白纸湿⑤，放箸未觉金盘空⑥。偏劝腹腴愧年少⑦，软炊香饭缘老翁⑧。（此记鱠精而味美。饔人，治庖者。鲛人，捕鱼者。冬日鱼鲜，其眼多红。飞碎雪，比其色白。诸春葱，形其质脆。纸何湿，言其干洁。盘未空，言有留余。砧，几砧也。放，停箸也。《杜臆》：设鲙之时，特留腹腴一脔，以享尊客。公伤已之老，故愧于年少。香饭合席共餐，老人则宜于软，似乎独缘老翁者。）

①《周礼天官》有内饔外饔。《西征赋》：“饔人细切，鸾刀若飞。”

《述异记》：南海有鲛人室，水居如鱼。②《楚辞》：“贯鱼眼与珠玑。”③《七启》：“累如叠縠，散若飞雪。轻随风飞，刀不转切。”④《广韵》：“剁，剉也。”《杜臆》：觜春葱，啄鲙如葱之脆。觜音

追，啄也。胡夏客作觜。觜，肉也。言去骨留肉而杂以春葱。《内则》：“鲙，春用葱，夏用芥。”鱠在严冬，而云春葱，用成语耳。⑤【邵注】凡作鱠，以灰去血水，用纸以隔之。《齐民要术》：“切鱠不得洗，洗则鱠湿。”

⑥辛延年诗：“金盘鱠鲤鱼。” 
⑦黄希曰：《记》：羞鱼冬右腴。说者谓冬时阳气在鱼腹，故腴。⑧炊香饭，即《记》“五十异粮”之意。《维摩经》：“香积如来以一钵香饭，恒饱众生。”庾信诗：“石髓香如饭。”新欢便饱姜侯德①，清筋异味情屡极②。东归贪路自觉难③，欲别上马身无力。可怜为人好心事，于我见子真颜色④。不恨我衰子贵时⑤，怅望且为今相忆。（末叙赠姜之意。上四，感姜情重而欲别不忍。下四，服姜意真而别后相思。姜盖初见而款留者，故云新欢。《杜臆》：贪路本宜急往，今反觉难行，而上马无力者，以不忍相别故也。此有戏意。为人好心事，以俗语入诗，乃对姜少府言耳。心在中而色见于外，曰于我真，见其钟情而非泛爱。他时我衰子贵，不足为恨，但回忆今日之交欢难再，终不能不怅望耳。此极感恩之语。玩此诗拈韵，知古人东冬通用也。此章首段四句，下两段各八句。）

①《诗》：“既饱以德。”

②北魏童谣：“黄花势欲落，清觞满杯酌。”异味，见前。③鲍照诗：“东归难付度。”潘岳《客舍议》：“行者贪路。”④魏甄后诗：“想见君颜色。”⑤《世说》：乔玄谓曹公：“吾老矣，不见君富贵，当以子孙相累。” 
戏赠阌乡秦少府短歌

与上首同时之作。【朱注】少公即少府。《国史补》：张旭为常熟尉，有老父过状，判去不数日复至，乃怒责之。老父曰：“实非论事，睹少公笔迹奇妙，贵为箧笥之珍耳。”可证唐人称尉为少公也。《太白集》有《秋日饯阳曲王赞公贾少公赴上都序》。

去年行宫当太白①，朝回君是同舍客②。同心不减骨肉亲③，每语见许文章伯④。今日时清两京道，相逢苦觉人情好⑤。昨夜邀欢乐更无，多才依旧能潦倒⑥。（四句转韵。上忆往日交情，下喜中途欢聚。乐更无，谓更无如此之乐。秦抱才而为下吏，故曰依旧潦倒。《杜臆》：未句有戏意。）

①【邵注】天子在外之居曰行宫。②《史记司马相如传》：相如游梁，孝王令与诸生同舍。③《易》：“二人同心。”④《吴志注》：张紘见陈琳《武库赋》，叹美之。琳答曰：“河北率少

文章，易为雄伯。”王充《论衡》：文词之伯。孙逖诗：“海内文章伯。”

⑤苦觉好，乃当时方言。⑥多才多艺，出《尚书金滕》。《语林》：张华谓陆机曰：“人之为文，患其才少，而子患才多。”嵇康书：“知吾潦倒不切事情。”《抱朴子》：“潦倒疏缓，而致废弛。”此乃波颓澜倒之意。据《北史崔瞻传》，魏天保以后，重吏事，谓容止蕴藉者为潦倒，而瞻终不改焉。【钱笺】从后说。 
李鄠县丈人胡马行

【鹤注】此乾元元年冬往东都时作。观洛阳再清句可见。【朱

注】鄂县属长安。丈人骏马名胡骝，前年避贼过金牛①。回鞭却走见天子，朝饮汉水暮灵州②。（首言马行迅捷。从乱禽颠沛说起，便有奇气。过金牛，扈从明皇也。见天子，趋谒肃宗也。却走，退走也。）

①扬雄《蜀土记》：秦欲伐蜀而无路，遣人告蜀王曰：秦有金牛，其粪成金，使蜀迎之。蜀王使五丁力士开山，路通，秦遂伐蜀，取其国，因号其国曰金牛。《旧唐书》：梁州金牛县，汉葭萌地。武德三年，分绵谷县置，属褒州，后州废，属梁州。《元和郡县志》：汉水出嶓冢山，在金牛县东二十八里。②《旧唐书》：灵州大部督府，属关内道，天宝元年改为灵武郡。乾元元年，复为灵州。天宝十五载七月，肃宗即位灵武，故回鞭见之。

自矜胡骡奇绝代，乘出千人万人爱。一闻说尽急难才，转益愁向驾骀辈①。（此见其济难之功。【赵注】急难才，如刘备的颅跃过檀溪以免刘表之追，刘牢之马跳五丈涧，以脱慕容之逼。此处指避胡一事言。愁向驾胎，自叹所乘者皆疲马也。）

①《楚辞》：“策驾骀而取路。”

头上锐耳批秋竹①，脚下高蹄削寒玉②。始知神龙别有种③，不比俗马空多肉④。（此写其神骏之姿。耳锐蹄坚，筋胜于肉，此良马之相也。）

①黄柏仁《龙马颂》：“耳如剡筒，目象明星。”《齐民要术》：“耳欲小而锐如削筒。”太宗《十骥颂》：“耳根纤细，杉竹难方。”②《相马经》：相马之法。先三羸五驽。大蹄缓耳，一驽也。高蹄，注见二卷。削寒玉，言其坚可以削玉也。③《北史隋扬帝纪》：置马牧于青海渚中，以求龙种。④《齐民要术》：望之大，就之小，筋马也。望之小，就之大，肉马也。

洛阳大道时再清①，累日喜得俱东行。凤臆龙鬐未易识②，侧身注目长风生。（末言同行见马，结归李丈。凤臆龙鬐，一时未易测识，但见侧身注目，足下风生，果是绝尘之骥矣。《杜臆》：马不易识，以况相士之难。此章四段，各四句。）

①《吴越春秋》：“山川重秀，天地再清。”

②《晋载记》：苻坚时，大宛献千里驹，皆汗血，朱鬛五色，凤膺麟

身。顾云《韩干马障歌》：“麟鬐凤臆直相似。”

 
观兵

此乃乾元元年冬在东都观兵也。是年九月，命朔方节度使郭子仪、淮西鲁灵、镇西北庭李嗣业等七节度，将步骑二十万讨安庆绪。李光弼、王思礼助之，号九节度。十一月围邺城，次年正月嗣业卒于军中。三月，史思明救邺，官军大败。《通鉴》：至德二载二月，安西北庭及拔汗那、大食诸国兵至凉鄯。

北庭送壮士①，貔虎数尤多②。精锐旧无敌，边隅今若何③。妖氛拥白马④。元帅待琱戈⑤。莫守邺城下，斩鲸辽海波⑥。（上四观北庭之兵，下四画攘边之策。【顾注】北庭，谓镇西北庭节度使李嗣业，时统四镇之兵，故貔虎尤多。郭子仪前为副元帅，收复东京。今望朝廷以元帅授子仪，故曰“待琱戈”。其时顿兵邺城，兵无统制，盖早知其有覆军之患矣。邺城即相州，辽海与范阳相近，即思明巢穴。公诗“司徒急为下幽燕”，与此诗同意。）

①《后汉袁安传》：“今朔漠既定，宜令南单于反其北庭。”《唐书地理志》：北庭大都护府，长安二年置，属陇右道。

②梁武帝《净业赋》：“壮士貌虎，器甲精锐。”③【朱注】边隅，谓邺城。凡临敌境即为边，如《新婚别》“守边赴河阳”是也。《晋书》：史臣曰：“舒元出■边隅，钦其明德。”

④曹植《魏德论》：“神戈退指，则妖氛顺制。”白马，用侯景事，比安史诸寇也。⑤《国语》：穆公横琱戈，出见使者。《汉书》：古鼎铭：“赐尔鸾琱黼黻琱戈。”注：“琱戈，镂刻之戈。”

⑥孙绰赋：“斩鲸鲵于沧波。”桓温表：“管宁之黜辽海。”辽东南临渤海，故曰辽海。朱鹤龄曰：是时李光弼与诸将议：思明得魏州而按兵不动，此欲以精锐掩吾不各也。请与朔方兵同逼思明于魏州，彼惩嘉山之败，必不敢轻出。旷日引久，则邺城必拔矣。鱼朝恩不可而止。《安禄山事迹》云：汾阳以诸将谋议不协，乃与季光琛同谋灌城。公诗“斩鲸辽海波”，正与光弼意合，言当直捣幽燕，倾思明之巢穴，不当老师邺城之下也。

 
忆弟二首原注：时归在河南陆浑庄。

《唐书》：陆浑县，属河南府。又伊阙县有陆浑山。【顾注】公乾元元年六月，自左拾遗出为华州司功。冬晚，间至东都。时安庆绪弃东都而走，河南已复，故公得暂往洛阳故居。此诗乃二年春作也。

丧乱闻吾弟，饥寒傍济州①。人稀书不到，兵在见何由②。忆昨狂催走③，无时病去忧，即今千种恨，惟共水东流④。（公至东都而忆弟也。上四，叹乱后分离。下四，伤乱初奔散，辗转相忆，故忧结而成恨。忆昨二句，乃十字句法。谓自昔奔走以来，忧弟而病，无能解去也。洛阳在西，济州在东，故愁恨与水而俱东。）

①《后汉书》：饥寒道路。《唐书》：“济州，属河南道，天宝十三载

废济州，以所管五县入郓州。【邵注】济州，，即今山东济宁州。②《汉书韩信传》：然则何由。③《易林》：“狂走蹶足。”《楚辞》：“狂顾南行。”王逸注：“狂，

犹遽也。”④《吕氏春秋》：“水泉东流，日夜不休。”

其二

且喜河南定，不问邺城围。百战今谁在①，三年望汝归。故园花自发②，春日鸟还飞。断绝人烟久③，东西消息稀。（此申上章所忆之意。上四，望弟归乡，承前“兵在见何由”。下四，望弟音书，承前“人稀书不到”。洛阳初定，故转忧为喜。花鸟空存，则喜处仍忧矣。邺城之战，关于河北存亡，曰不同者，以初见家乡为幸，故不暇计及耳。花发鸟飞，即溅泪伤心意。）

①梁戴暠诗：“将军一百战。”②何逊诗：“独守故园秋。”③曹植诗。“千里无人烟。”葛常之《韵语阳秋》：老杜寄身于干戈骚屑之中，感时对物，则悲伤系之，如“感时花溅泪”是也。故其作诗，多用“自”字。《田父泥饮》云：“步覆随春风，村村自花柳。”《遣怀》云：“愁眼看霜露，寒城菊自花。”《忆弟》云：“故园花自发，春日鸟还飞。”《日暮》云：“风月自清夜，江山非故园。”《滕王亭子》云：“古墙犹竹色，虚阁自松声。”《宿白沙驿》云：“万象皆春气，孤槎自客星。”古人对景言情，各有悲喜，而自不能累无情之物也。

 
得舍弟消息

此与前二首盖先后同时之作。

乱后谁归得，他乡胜故乡①。直为心厄苦②，久念与存亡③。汝书犹在壁④，汝妾已辞房。旧犬知愁恨，垂头傍我床⑤。（此叙始终忆弟之情。未得消息，直欲同与存亡，患弟身难保也。既得消息，又欲藉犬传书，恨已情莫达也。《杜臆》：他乡乱而故乡尤甚，故曰“他乡胜故乡”，总是苦语。存亡乃厄苦之故，上句因下。辞房即书中之语，下句因上。汝书、汝妾并提，律中带古，此杜公纵笔。）

①古诗：“他乡各异县。”《楚辞》：“去故乡而就远兮。”②《前秦录》：慕容冲逼长安，苻坚登城责之。冲曰：“既厄奴苦，欲取尔相代。”

③蔡琰诗：“存亡永乖隔。”④潘岳诗：“遗挂犹在壁。”【顾注】陆机有骏犬，名曰黄耳。机在洛，久无家问，笑语犬曰：“汝能赍书取消息否？”犬寻路至家，得报还洛。公时在洛，故用陆事。⑤《世说》：乃反顾翅垂头，视之如有懊丧意。《诗豳风》：“入我床下。”

 
不归

天宝十四载冬，禄山陷河北诸郡，公之从弟必死于十五载。至乾元二年，为三年，是春，公在东都作。颜延之《秋胡》诗：“生为久别离，死为长不归。”

河间尚战伐①，汝骨在空城。从弟人皆有②，终身恨不平③。数金怜俊迈④，总角爱聪明⑤。面上三年土⑥，春风草又生⑦。（通首俱是叙事言情，独于结尾写景收题。各两句转意。丧乱之感，死生之戚，生前之念，身后之悲，备尽一诗之中，语意凄切。）

①《唐书》：瀛州河间郡，属河北道。孙绰《庾亮碑》：“战伐之谋，仁所耻闻。”

②皆有，用《论语》“人皆有兄弟。”③《楚辞》：“失时而志不平。”④蔡梦弼曰：数金，谓幼时识数钱也，公偶然忆此一事，怜而爱之。胡夏客曰：数金，用河间姹女数钱语，以应河间。萧子显诗：“瞑数河间钱。”申涵光谓数金当是数龄，却与总角意重。《世说》：袁耽俊迈多能。《北周书》：庾信幼而俊迈，聪明绝伦。⑤《诗》：“总角卯兮。”注：“总角，聚两髦也。”《晋书谢安传》：“及总角，神识沉敏。”

⑥面上，坟土之上。⑦《记》：“朋友之墓，有宿草而不哭焉。” 
赠卫八处士

【鹤注】处士，隐者之号，以有处士星，故名。唐有隐逸卫大经，居蒲州。卫八亦称处士，或其旅子。蒲至华止一百四十里，恐是乾元二年春在华州时至其家作。山岳，指华岳言。【朱注】卫处士，未详。师氏引《唐史拾遗》作卫宾，乃伪书杜撰，今削之。东方朔《设难》：“今世之处士，时虽不用，魁然无徒，廓然独居。”

人生不相见①，动如参与商②。今夕复何夕③，共此灯烛光④。（一云共宿此灯光。首叙今昔聚散之情。）①《史记》：“人生一世间。”《滑稽传》：淳于髠曰：“朋友交游，久不相见。”

②陆机诗：“形影参商乖，音息旷不达。”③《诗》：“今夕何夕，见此邂逅。”④《汉书外戚传》：“张灯烛，设帏帐。”《史记甘茂传》：贫人女曰：“子之烛光幸有余。”

少壮能几时①，鬓发各已苍②。访旧半为鬼③，惊呼热中肠④。焉知二十载

⑤，重上君子堂⑥。昔别君未婚，男女忽成行⑦。怡然敬父执⑧，问我来何方⑨。（次言别后老少之状。）①《秋风辞》：“少壮几时老奈何。”

②陶潜诗：“鬓发各已白。”③魏文帝《与吴质书》：“亲故姓名，半为鬼录。”④近世胡俨曰：尝于内阁见子美亲书此诗，字甚怪伟，“惊呼热中肠”作“鸣呼热中肠”。《列子》：内热生病。魏文帝诗：“断绝我中肠。”⑤江淹诗：“去乡二十载。”⑥王粲诗：“高会君子堂。”⑦王沉赋：“九宾穆以成行。”⑧《记》：“见父之执。”注：“父子执，同志之友也。”⑨吴筠诗：“问我来何迟。”问答未及已①，驱儿罗酒浆②。夜雨剪春韭③，新炊间黄粱④。主称会面难

⑤，一举累十觞。十觞亦不醉，感子故意长。明日隔山岳⑥，世事两茫茫⑦。（来感处士款情，因而惜别也。《漫叟诗话》云：“怡然敬父执，问我来何方”，若他人说到此，下须更有数句。此便接云“问答未及已，驱儿罗酒浆”，直有杯土障黄流气象。此章，首段四句，下二段各十句。）①陶潜《桃花源诗序》：“黄发垂髫，并怡然自乐。见渔人乃大惊，问所从来，具答之，便邀还家，设酒杀鸡作食。”【远注】此段纯及其意。②《诗》：“维北有斗，不可以挹酒浆。”③《南史》：文惠太子问周顒菜食味，颙曰：“春初早韭，秋末晚菘。”蔡邕《独断》：“春荐韭卵。”

 
④胡夏客曰：北人炊饭杂米菽，故用间字。【钱笺】《招魂》：“稻粢穱麦，挐黄粱些。”注：“挐，糅也，谓饭用稻粢穱麦，糅以黄粱，和而柔濡也。”间即挐字之意。今按：别作闻，是鼻闻黄粱之气，五字皆平声，不若从间字。⑤曹植诗：“主称千金寿，客奉万年酬。”古诗：“道路阻且长，会面安可知。”⑥《吴都赋》：“夤缘山岳岊。”⑦《晋书》：阮籍遗落世事。古诗：“四顾何茫茫。”

周甸注：前曰人生，后曰世事，前曰如参商，后曰隔山岳，总见人生聚散不常，别易会难耳。

 
洗兵行

【鹤注】当是乾元二年仲春作。按相州兵溃在三月王申，乃初三日，其作诗时，兵尚未败也。原注：“收京后作。”【朱注】公《华州试进士策问》云：“山东之诸将云合，淇上之捷书日至。”诗盖作于其时也。

中兴诸将收山东①，捷书夜报清昼同②。河广传闻一苇过③，胡危命在破竹中④。只残邺城不日得⑤，独任朔方无限功⑥。京师皆骑汗血马⑦，回纥餧肉蒲荡宫⑧。已喜皇威清海岱⑨，常思仙仗过崆峒⑩。三年笛里关山月(11)，万国兵前草木风(12)。（此闻河北捷音，而料王师之必克。邺城之师军无统制，故欲独任子仪，以收战功。又恐肃宗还京，渐生逸豫，故欲其念起事艰难，而思将士之勤苦。下四句，有规讽意。《杜臆》：军士从征，已经三载，曰三年笛里，悲之也。会兵邺城，如风卷叶，曰万国兵前，喜之也。）

①《后汉明帝纪》：“先帝受命中兴。”《东观汉记》：“上会诸将。”【赵注】山东，河北也，安禄山反，先陷河北诸郡。至二京已收，庆绪奔于河北。

②《梁武帝集》：“奇谋间出，捷书日至。”《续博物志》：露布，捷

书之别名，以帛书揭竿。夜与昼同，见捷音可信。③《诗》：“谁谓河广？一苇杭之。”④《杜预传》：“今兵威已振，譬如破竹。数节之后，迎刃而解。”

⑤只残，但余也。《通鉴》：乾元元年十月，郭子仪自杏园渡河，东至获嘉，破安太清。太清走保卫州，子仪进围之，遣使告捷。鲁灵自阳武济，季光琛、崔光远自酸枣济，与李嗣业皆会子仪于卫州，庆绪悉举邺中之众七万来救，子仪复大破之，获其弟庆和，杀之，遂拔卫州。《旧唐书》：相州，属河北道。武德元年，以魏郡置相州。天宝元年，改为邺郡。乾元二年，改为邺城。《通鉴》：庆绪走，子仪等追之至邺。许叔冀、董秦、王思礼及河东兵马使薛兼训，皆引后继至。庆绪收余兵，拒战于愁思冈，又败庆绪。庆绪乃入城固守，子仪等围之。⑥《邠志》：邠州始镇灵州，谓之朔方军。《旧唐书》：禄山反，以郭子仪为灵武太守，充朔方节度使。自陈涛斜之败，帝惟倚朔方军为根本。

⑦《公羊传》：“京师者，天子之居也。京，大也。师，众也。天子之居，必以众大称之。”汉章帝诏：宛马，血从前髆上小孔中出。武帝《天马歌》“沾赤汗”，今亲见其然。

⑧《汉张耳传》：“如以肉餧虎，何益？”《匈奴传》：元帝元寿二年，单于来朝，舍之上林苑蒲荡宫。《通鉴》：是年八月，回纥遣其臣骨啜特勒及帝德将骁骑三千，助讨安庆绪，上命朔方左武锋使仆固怀恩领之。汗血马、葡萄宫，当指此事。

⑨《魏志》：陈琳曰：“将军总皇威，握兵要。”《西征赋》：“耀皇威而讲武事。”《禹贡》，“海岱惟青州。”海岱与燕蓟接壤。

⑩沈约诗，“游扮举仙仗。”《括地志》：笄头山，一名崆峒山，在原州平凉县西百里。【朱注】肃宗自马嵬，经彭原、平凉至灵武，合兵 
兴复，道必由崆峒。及南回也，亦自原州入，则崆峒乃銮舆往来之地。

(11)《乐府解题》：“《关山月》，伤离别也。”周王褒诗：“无复汉地关山月，惟有漠北冀城云。”(12)《晋载记》：苻坚与苻融登城而望王师，见部阵齐整，将士精锐，又北望八公山，草木皆类人形，风声鹤唳，疑以为兵。成王功大心转小①，郭相谋深古来少②。司徒清鉴悬明镜③，尚书气与秋天沓④。二三豪俊为时出⑤，整顿乾坤济时了⑥。东走无复忆鲈鱼⑦，南飞觉有安巢鸟⑧。青春复随冠冕入⑨，紫禁正耐烟花绕⑩。鹤驾通宵风辇备(11)，鸡鸣问寝龙楼晓(12)，（此言命将得人，而喜玉业之方兴。成王，广平王俶也。郭相，子仪也。司徒，李光弼也。尚书，王思礼也。东走句，见士庆弹冠。南飞句，见民蒙安宅。青春、紫禁，朝仪如故。鹤驾、鸡鸣，帝修子职也。）

①《唐书》：至德二载十二月，广平王俶进爵楚王。乾元元年二月，徙封成王。刘昼《慎言篇》：楚庄王功立而心惧，晋文公战胜而绝忧，非憎荣而恶胜，乃功大而心小，居安而念危也。

②《魏志贾诩传》：“策谋深长。”③《抱朴子》：“运清鉴于玄漠之域。”又《隋书》：薛道衡每称高构有清鉴。《世说》：何点尝目陆慧晓心如明镜。④《盐铁论》：“义高于秋天。”公《哀思礼》诗“爽气春淅沥”，与尚书气爽语合。⑤《鶡冠》：“德万人者谓之俊，德千人者谓之豪。”《史记》：沛公时时问邑中豪俊。⑥《史记》：蒯通曰：“今范阳令，宜整顿其士卒以守战者也。《易》：“乾坤定矣。”晋武帝《告上帝文》：“拨乱济时。”⑦《史记郦生传》：“齐王引兵东走。”《世说》：张翰见秋风起，乃思吴中莼羹鲈鱼，遂命驾东归。

⑧魏武帝诗：”月明星稀，乌鹊南飞。”古诗：“越鸟巢南枝。”⑨《楚辞》：“青春受谢。”《风俗通》：黄帝始制冠冕。⑩天子之宫紫微，故谓宫中谓紫禁。谢庄哀诔：“收华紫禁。”王融诗：“烟花杂如雾。”(11)赤城谢省曰：鹤驾，东宫所乘。凤辇，天子所御。言鹤驾通宵，备凤辇以迎上皇；鸡鸣报晓，趋龙楼以伸问寝也。《汉宫阙疏》：白鹤宫，太子所居。《艺文类聚》：太子晋乘白鹤仙去，故后世称太子之驾曰鹤驾，禁曰鹤禁。《通典》：隋太子左右监门率，唐垂拱中改为鹤禁卫。《唐书仪卫志》，辇有七，一曰大凤辇。隋炀帝诗：“翠霞承凤辇。”(12)《文王世子》：鸡初鸣，至于寝门外，问内竖之御者曰：“今日安否？何如？”《汉书》：成帝为太子，初居桂宫，尝急召太子，出龙楼门，不敢绝驰道。张晏曰：门楼上有铜龙，若白鹤飞廉之为名也。《雍录》：桂官南面有龙楼门。《博议》：史：肃宗即位，下制曰：“复宗庙于函锥，迎上皇于巴蜀，导鸾舆而反正，朝寝门以问安，朕愿毕矣。”公诗正用诏中语。 
攀龙附凤势莫当，天下尽化为侯王①。汝等岂知蒙帝力②，时来不得夸身强

③。关中既留萧丞相④，幕下复用张子房⑤。张公一生江海客⑥，身长九尺须眉苍⑦。征起适遇风云会⑧，扶颠始知筹策良⑨。青袍白马更何有⑩，后汉今周喜再昌。（此叹扈从者滥恩，望宰相得人以致太平。《杜臆》：当时封爵太滥，甚至以官赏功给空名告身，凡应募者，一切皆金紫，公故伤之。其称张镐有扶颠筹策语，人或疑之。考史，至德二年四月，罢房琯而相镐，至次年二月，因论史思明不可假威权，又论许叔冀临难必变，上不喜。且不事中要，故罢相。已而思明果反，叔冀果降贼，其料事之审如此。至两京收复，俱在镐相时，孰非宰相之功耶？梦弼注：青袍白马，言思明、庆绪可平。后汉今周，以汉光、周宣比肃宗也。）①《汉书传赞》：“攀龙附凤，并乘天衢。云起龙骧。化为侯王。”《吴志鲁肃传》：“是烈士攀龙附凤，驰骛之秋。”②《晋书苟勋传》：“汝等亦当宦达人间。”《前汉张耳传》：“秋毫皆帝力也。”

③陶潜诗：“时来苟冥合。”④《汉书》：萧何发关中老弱未傅者悉诣军。《史记萧何传》：汉王引兵东定三秦，何以丞相留收巴蜀，使给军食。【朱注】萧丞相未知何指。蔡梦弼谓杜鸿渐。考《唐书》，肃宗按军平凉，鸿渐建朔方兴复之谋，且录军资器械储廥上之。肃宗喜曰，“灵武，吾之关中，卿乃吾萧何也。”旧注云，“京师既平，以萧华留守，故比之萧何。”《钱笺》云：房琯自蜀奉册留相肃宗，故比之萧相。两说互异，当从朱注为正。

⑤《战国策》：“乐羊坐于幕下。”《汉高帝纪》：运筹帷幄中，决胜千里外，子房功也。【朱注】张子房谓张镐。至德二载五月，琯罢相，以镐代之。

⑥《旧唐书》：张镐风仪魁岸，廓落有大志，好谈王伯大略，自褐衣拜左拾遗。玄宗幸蜀，徒步扈从，玄宗遣赴行在，至凤翔，奏议多有弘益，拜谏仪大夫。寻代房琯力相，《隐逸传》：“放情江海。”《说苑》：孔子犹江海也。

⑦《后汉文苑传》：赵壹身长九尺、美须豪眉。⑧《云台二十八将论》：“咸能感会风云。”王粲诗：“遭遇风云会，托身鸾凤间。”

⑨徐陵诗：“力弱不扶颠。”《老子》：“善计不用筹策。”⑩《南史侯景传》：先是大同中童谣曰，”青丝白马寿阳来。”景涡阳之败，求锦，朝廷给以青布，悉用为袍。采色尚青。景乘白马，青丝为辔，欲以应谣。庾子山《哀江南赋》：“桀黠构扇，凭陵畿甸。青袍如草，白马如练。”

寸地尺天皆入贡①，奇祥异瑞争来送②。不知何国致白环③，复道诸山得银

瓮④。隐士休歌紫芝曲⑤，词人解撰清河颂⑥。田家望望惜雨干⑦，布谷处

处催春种⑧。淇上健儿归莫懒⑨，城南思妇愁多梦⑩。安得壮士挽天河(11)，

净洗甲兵长不用(12)。（末记祯符迭见，欲及时收功，以慰民心也。【张远

注】前六，颂其已然。后六，祷其将然。此章四段，各十二句。）①【鹤注】寸地尺天，用《黄庭经》寸田尺宅语。颜延之诗：“亘地称

 
皇、罄天作主。”②班固《典引》：“穷祥极瑞者，皆来坰牧。”③《竹书纪年》：帝舜九年，西王母来朝，献白环玉玦。④《瑞应图》：“王者宴不及醉，刑罚中，则银瓮出焉。”《孝经援神

契》：“神灵滋液，有银瓮，不汲自满。”

⑤《庄子》：“古之所谓隐士者。”【钱笺】肃宗即位，泌谒见于灵武，调护玄、肃父子之间，为张良娣、李辅国所恶。及上皇东行有日，泌求去不已，乃听归衡山。公以四皓拟泌，盖惜其有羽翼之功而飘然隐去也。紫芝，见本卷。

⑥《昭明文选序》：“词人才子。”【赵注】是岁七月，岚州合关河黄河三十里清如冰，盖收京之祥，此实事也。《南史》：宋元嘉中，河济俱清，当时以为瑞。鲍照作《河清颂》，其序甚工。

⑦杨恽《报孙会宗书》：“田家作苦。”按史：乾元二年春旱，故有田家望雨之句。王僧孺诗：“思君不得见，望望独长嗟。”⑧《尔雅》：“鸤鸠鴶鵴。”注：“今之布谷也。江东人呼为获谷。”《禽经》：“鸣鸠、戴胜，布谷也。农事方起，此鸟飞于桑间，云五谷可布种也。”钟宪诗：“处处春云生。”《吴越春秋》：“计磶曰：“春种八谷。”

⑨【朱注】淇水，在卫地卫州，与相州相邻。淇上健儿，指围邺之兵。城南，谓长安城南。《诗》：“送我乎淇之上矣。”古乐府：“健儿须快马。”《杜臆》：健儿莫懒，速其成功也。思妇愁梦，从《东山》诗“妇叹于室”来，以思家之至情动之也。

⑩曹植诗：“借问女何居，乃在城南端。”王徽诗：“思妇临高台。”(11)李尤歌：“安得壮士翻日车。”(12)《六韬》：武王问太公：“雨辎重至轸，何也？”曰：“洗甲兵也。”《说苑》：武王伐纣，风霁而乘以大雨。散宜生曰：“此非妖与？”王曰：“非也，天洗兵也。”朱鹤龄曰：中兴大业，全在将相得人。前曰“独任朔方无限功”，中曰“幕下复用张子房”，此是一诗眼目。使当时能专任子仪，终用张镐，则洗兵不用，旦夕可期，而惜乎肃宗非其人也。王荆公选杜工部诗，以此诗压卷，其大指不过如此。若玄、肃父子之间，公尔时不应遂加讥切也。

沈寿民曰：两京克复，上皇还宫，臣子尔时当若何欢忭。乃逆探移仗之举，遽出诽刺之词，子美胸中不应峭刻若此。王嗣奭曰：此诗四转韵，一韵十二句，句兼排律，自成一体。而笔力矫健，词气老苍，喜跃之意，浮动笔墨间。唐汝询曰：《洗兵马》一篇，有典有则，雄浑阔大，足称唐雅。识者详味，当不在《老将行》下。

蔡絛曰：“作诗者陶冶物情，体会光景，必贵乎自得。盖格有高下，才有分限，不可强致也。譬之秦武阳，气盖全燕，见春王则战栗失色。淮南王安，好为神仙，褐帝犹轻其举止。此岂由素习哉？予谓少陵、太白，当险阻艰难，流离困踬，意欲卑而语未尝不高。至于罗隐、贯休辈，得意偏霸，夸雄逞奇，语欲高而意未尝不卑。乃知天禀自然，有不能易也。

吴江潘耒曰：《洗兵马》一诗，乃初闻恢复之报，不胜欣喜而作，宁有暗含讥刺之理？上皇初归，肃宗束失子道，岂得预探后事以责之？诗人以忠

 
厚为本，少陵一饭不忘君，即贬谪后，终其身无一言怨怼，而钱氏乃谓其立朝之时，即多隐刺之语，何浮薄至是。噫！此其所以为牧斋欤？又曰：天子之孝，在乎安国家、保宗社。明皇既失天下，肃宗起兵朔方，收复两京，再造唐室，其孝亦大矣。晚节牵于妇寺，省觐阔疏，子道诚有未尽。若谓其猜忌上皇，并忌其父之臣，有意剪锄，则深文矣，移宫仓卒，上皇不乐，容或有之。几为兵鬼之言，出自《力士传》稗官片语，乃据以实肃宗之罪，至比之商臣、杨广，论人当若是耶？房琯虽负重名，而鲜实效，丧师辱国，门客受赇，罢相亦不为过。子美论救，固是为国惜贤，虽蒙推问，旋即放免。逾年乃谪官，不知坐何事。今言其坐琯党，亦臆度之辞耳。子美大节，在自拨贼中归行在，不在救房琯也。钱氏直欲以此为杜一生气节，欲推高杜，则极赞房，因极赞房，遂痛贬帝。明末党人，多依傍一二大老，脱失路，辄言坐某人故牵连贬谪，怨诽其君，无所不至，此自门户习气。杜公心事，如青天白日，安有是哉！以此推之，牧斋而秉史笔，三百年人物，枉抑必多。绛云一炬，有自来矣。

 
杜甫全集卷之七

新安吏原注：收京后作。虽收两京，贼犹充斥。

按：此下六诗，多言相州师溃事，乃乾元二年自东都回华州时，经历道途，有感而作。钱氏以为自华州之东都时，误矣。师氏曰：从《新安吏》以下至《无家别》，盖纪当时邺师之败，朝廷调兵益急，虽秦之谪戍，无以加也。《唐书》：新安，隋县。贞观二年，属河南府。《九域志》：县有两乡。黄生曰：诸篇自制诗题，有千古自命意。六朝人拟乐府，无实事而撰浮词，皆妄语不情。

客行新安道，喧呼闻点兵①。借问新安吏，县小更无丁②。府帖昨夜下③，

次选中男行④。中男绝短小，何以守王城⑤。（从点兵后，记一时问答之词。

客行，公自谓。《杜臆》：借问二句，公问词。府帖二句，吏答词。中男二

句，公叹词。）①《通鉴》：北魏高欢，使张华原以簿历营点兵。乐府《木兰诗》：“昨夜见军帖，可汗大点兵。”②《杜臆》：更无丁，言岂无余丁可遣乎？夜帖早行，守城急也。③【朱注】《隋书》：追东宫兵帖，上台宿卫。《通鉴注》：兵帖，军籍。【卢注】相州之役，正丁战死，因及次丁。考之《周礼》，凡起徒役，无过家一人，以其余为羡。惟田与追胥竭作大故致余子。守王城，大故也。④《太宗纪》：上遣使点兵，并点中男，魏征固执以为不可，顾炎武曰：《通鉴》：建中元年，杨炎作两税，人无丁中，以贫富为差。按唐制：人有丁、中、黄、小之分。注云，天宝三载，令民十八以上为中男，二十三以上成丁。杜诗“府帖昨夜下，次选中男行”，即此也。

⑤唐之东都，即周之王城，今为河南府。肥男有母送①，瘦男独伶愕②。白水暮东流③，青山犹哭声④。莫自使眼枯

⑤，收汝泪纵横。眼枯即见骨，天地终无情⑥。（此于临行时作悲悯之语。白水流，比行者。青山哭，指居者。《杜臆》：就中男内，看他或瘦或肥，有母无母，及同行送行之人，一齐俱哭，而以哭声二字括之，何等笔力，下不言朝廷而言天地，讳之也。）①肥男瘦男，闲后汉赵孝语，详见八卷。②古乐府《猛虎行》：“少年惶且怖，伶俜到他乡”。潘岳《寡妇赋》：“少伶俜而偏孤”。③刘桢诗：“泛泛东流水”。④阮籍诗：“北望青山阿”。⑤眼枯，泪竭也。《韩非子》：卞和哭于楚山之下，泣尽而继之以血。⑥《晋书》郭文曰：“情由忆生。不忆故无情。”我军取相州，日夕望其平。岂意贼难料，归军星散营①。就粮近故垒②，练

 
卒依旧京③。掘壕不到水④，牧马役亦轻。况乃王师顺，抚养甚分明。送行勿泣血⑤，仆射如父兄⑥。（此为送行者作宽慰之语。前军溃败，后军继行，恐人心惶惧，曰就粮，见有食也。曰练卒，非临阵也。曰掘壕、牧马，见役无险也。且师顺则可制胜，抚养则能优恤，俱说得恺至动情。《杜臆》：此不言军败而云归军，亦讳之也。子仪时已进中书令，而仍称旧官，盖功著于仆射，而御士素宽，此就其易晓者以安之也。此章前二段各八句，后段十二句收。）

①《春秋运斗枢》：“璇枢星散”。《通鉴》：九节度围邺城，自冬涉春。庆绪食尽，克在朝夕。而诸军既无统帅，城久不下，上下解体。思明自魏州引兵趋邺，每营选精骑五百，日于城下抄掠，诸军樵采甚艰，乏食思溃。三月，战于安阳河北，大风昼晦，官军溃而南，贼溃而北。子仪以朔方军断河阳桥，保东京，筑南北两城而守之。

②【卢注】时子仪尚有军粮六七万石，故曰就粮。魏明帝诗：“饮观故垒处”。③《吴越春秋》：“拣练士卒。”旧京，谓东都。陶潜诗：“平生去旧京”。

④壕，城下池也。⑤《易》：“泣血涟如。”⑥《汉书百官表》：仆射，秦官，自侍中、尚书，博士郎皆有。古者重武官，有射以督课之。应劭曰：仆，主也。《通典》：唐左右二仆射，本副尚书令，自尚书令废，仆射为宰相。开元元年，改为左右丞相，从二品。天宝元年，复旧。《淮南子兵略》：“上视下如子，则下视上如父。上视下如弟，则下视上如兄。”王应麟曰：《毛诗》：“虽则如毁，父母孔迩。”此云“仆射如父兄”，意正近之。

张綖曰：凡公此等诗，不专是刺。盖兵者凶器，圣人不得已而用之。故可已而不已者，则刺之。不得已而用者，则慰之哀之。若《兵奉行》、前后《出塞》之类，皆刺也，此可已而不已者也。若夫《新安吏》之类，则慰也。《石壕吏》之类，则哀也。此不得已而用之者也。然天子有道，守在四夷，则所以慰衰之者，是亦刺也。

陆时雍曰，少陵五古，材力作用，本之汉魏居多。第出手稍钝，苦雕细琢，降为唐音。夫一往而至者，情也。必然必不然者，意也。意死而情活，意迹而情神，意近而情远，意伪而情真，情意之分，古今所由判矣。少陵精矣、刻矣、高矣、卓矣，然而未齐千古人者.以意胜也。假令以《古诗十九首》与少陵作，便是首首皆意。假令以《新安》、《石壕》诸什与古人作，便首首皆有神往神来，不知而自至之妙。

 
潼关吏

此因相州大败，故修潼关以备寇。《雍录》：潼关在华州华阴县东北，关西一里有潼水，因以为名。【钱笺】前哥舒翰军败，引骑绝河还营至潼津，收散卒，即关西之潼水也。按：潼关在秦函各关之西。

士卒何草草①，筑城潼关道。大城铁不如②，小城万丈余。（此叙修筑潼关。铁不如，言其坚。万丈余，言其高。小城跨山，故尤见其高也。起二句，拈皓韵。此下，鱼、虞兼用。）

①《诗》：“劳人草草。”注：“草草，劳苦貌。”②《世说》：若汤池铁城，无可攻之势。

借问潼关吏，修关还备胡。要我下马行①，为我指山隅。连云列战格②，飞鸟不能逾。（此记关势之险。修关一句，公问词。连云以下，吏答词。）①《史记项羽纪》：“令骑皆下马步行。”

②庾信诗：“愁气连云。”战格，即战栅，所以捍敌者。胡来但自守，岂复忧西都。丈人视要处，窄狭容单车①。艰难奋长戟②，万古用一夫③。（此言关险可守。容单车，彼不能攻。用一夫，此足以拒。）①《韩信传》：“车不得方轨，不得成列。”所谓单车也。李陵书：“单

车之使。”②《汉书》：厉长戟劲驽之械。③《蜀都赋》：“一夫守隘，万夫莫向。”

哀哉桃林战①，百万化为鱼②。请嘱防关将，慎勿学哥舒③。（末乃答吏之词，见守关贵乎得人也。此章，首尾各四句，中二段各六句。）

①《三秦记》：桃林塞，在长安东四百里。《元和郡县志》：桃林塞，自灵宝县以西至潼关皆是。阎若璩曰：《通典》：潼关，即左氏桃林塞，若秦之函谷关。其地在汉弘农郡弘农县，即今陕西灵宝县界。武帝元鼎三年，徙于新安县界。献帝时，曹操破马超于潼关，乃移置者。旧胃唐始于其地立关，非也。

②《光武纪》：赤眉在河东，但决水灌之，百万之众可使为鱼。③《哥舒翰传》：翰率兵出关，次灵宝县之西原，为贼所乘，自相践蹂，坠黄河死者数万人。

卢元昌曰：禄山初反，哥舒翰守潼关，相持半载余，贼兵冲突襄、邓间，卒不敢窥关，则守之明效也。时李、郭亦力持此议，禄山苦之，谓严庄曰：“今守潼关，乒不能进。”是守关而贼可坐困。向使国忠之奏不行，中使之命不促，坚壁固守，长安可保无恙。此诗眼目，在“胡来但自守”一句，其云“修关还各胡”，是叹焦头烂额后，为曲突徙薪计也。

王嗣奭《杜臆》曰：潼关之败，由杨国忠促战所致，罪不在哥舒，当时只少一死耳，公特借翰以戒后人，非专归狱于哥舒也。

 
阎若璩曰：《钱笺》引程大昌云：《西征赋》“溯黄卷以济潼”，至唐始于其地立关。余读此失笑，彼独不记《后出师表》“殆死潼关”语乎？《通典》华阴县注云：县有潼关，即左氏桃林塞，若秦之函谷关，在汉弘农郡弘农县，即今陕郡灵宝县界。汉武帝元鼎三年徙于新安县界。至后汉献帝初平元年，董卓胁帝西幸，入函谷关。自此以前，其关并在新安。其后二十一年，为建安十六年，曹公破马超于潼关，乃中间徙于今所耳。国之巨防，不为细事，史官阙载，斯亦失之。此条前注删节太略，今仍录原文。

 
石壕吏

王应麟曰：石壕，盖陕州陕县之石壕镇也。地志云：石壕镇，本崤县，后魂置。贞观十四年改名硖石县。《一统志》：石壕，在今陕州城东七十里。【钱笺】卞圜曰：石壕，陕东戍，其地在新安西。石壕，即石崤也。按：崤在弘农渑池西北，贞观八年，移崤县于安阳城，在砍城西四十里。谓石壕即石崤，误矣。梦弼云：石壕，在邠州宜禄县。尤为无稽，且非自东都往来道也。

暮投石壕村①，有吏夜捉人。老翁逾墙走②，老妇出看门③。（苏润公本作出看门，叶音民。一作门看。海盐刘氏本作门首。首叙征役驱迫之苦。）

①此诗各四句转韵。村人与门叶，古人真韵。白乐天《北村》诗：“晨游紫峰阁，暮宿山下村。村老见予喜，为予开一樽。”村叶七伦切，樽叶踪伦切。《国风》：“出自北门，忧心殷殷。”荀卿《赋篇》：“往来惛惫，通于大神。出入其极，莫知其门。”门俱叶眉贫切。刘氏作出门首，是村与人叶，走与首叶也。以下文例之，不宜两句换韵。旧本作出门看，与人字相叶，人读如延切，本刘向《列女颂》。看读丘虔切，本吴迈远《长相思》诗。依此，则人看可叶，而村字未合，与下文亦不相符。谢灵运诗：“暝投剡中宿。”②陶潜诗：“区区诸老翁。”《战国策》：曾子之母，投杼逾墙而走。③又：“老妇必唾其面。”王羲之帖：“但思今妇必门首有出。”乐府《东门行》：“投剑出门去。”看门，守门也。吏呼一何怒①，妇啼一何苦。听妇前致词②，三男邺城戍③。一男附书至，二男新战死④。存者且偷生⑤，死者长已矣⑥。（二段，备述老妇诉吏之词，公盖宿于其家也。三男以下，言行者之惨。）

①梁昭明太子疏：“吏一呼门，动为民蠹。”《孙子》：“吏怒者，倦也。”②《陌上桑》：“罗敷前致词。”③《旧书》：武德元年，以魏郡置相州。天宝元年，改为邺郡。乾元元

年，复为相州。二年，又为邺城。

④新战死，指邺城之败。《史记平原君传》：李同战死。⑤李陵书：“陵岂偷生之士？”⑥蔡琰曲：“死当埋骨兮长已矣。”室中更无人①，惟有乳下孙。有孙母未去，出入无完裙②。老妪力虽衰③，请从吏夜归。急应河阳役①，犹得备晨炊⑤。（室中以下，言居者之苦。新安吏，驱民守东都。石壕吏，驱民守河阳也。）

①贾充诗：“室中是阿谁。”《易》：“阒其无人。”②《吏记》：李同曰：“邯郸之民，褐衣不完。”③又《高帝纪》：“有一老妪夜哭。”《说文》：“妪，母也。”④《唐书》：河阳县，属孟州，今改为孟县。按《春秋》“天王狩于河阳”，即此地。周武王会诸侯于孟津，亦即其地。子仪兵既溃，用都

 
虞侯张用济策，守河阳。七月，李光弼代。⑤《史记》：亭长妻晨炊葫食。

夜久语声绝①，如闻泣幽咽②。天明登前途③，独与老翁别。（末结老翁潜归之状。妇随吏诉官，故其媳泣声。吏驱妇夜去、故其夫晓回。前途别，乃公与之别，非妇与翁别电。此章，首尾各四句，中二段各八句。）

①梁简文《烛赋》：“夜久唯烦铗。”②古歌：“呜声幽咽。”③《史记李广传》：“至天明自便。”陶潜诗，“归子念前途。”陆时雍曰：其事何长，其言何简。吏呼二语，便当数十言。文章家所云要会，以去形而得情，去情而得神故也。

王嗣奭曰：夜促夜去，何其急也。此妇仓卒之际，既脱其夫，仍免其身，具此智谋胆略，真可谓女中丈夫。而公诗详述之，已洞知其意中曲折矣。又云：前后六诗，一韵到底，俱用沈韵。惟此章换韵，且用古韵。

按：古者有兄弟，始遣一人从军。今驱尽壮丁，及于老弱。诗云三男戍，二男死，孙方乳，媳无裙，翁逾墙，妇夜在，一家之中，父子、兄弟、祖孙、姑媳，惨酷至此，民不聊生极矣。当时唐祚亦发发乎哉。

 
新婚别

真德秀曰：先王之政，新有婚者，期不役政。此待所怨，尽其常分，而能不忘礼义。《诗》：“宴尔新婚。”【黄生注】此下三题相似，独新婚之妇，起难设辞，故特用比兴发端。

兔丝附蓬麻①，引蔓故不长。嫁女与征夫②，不如弃路傍③。（“杜臆》：

通篇作新人语，起用比意，逼真古乐府，是《三百篇》兴体。）①《尔雅》：“唐、蒙、女萝、兔丝。”释曰：唐也，蒙也，女萝也，兔丝也，一物而四名。【朱注】按诸家《本草》，兔丝并无女萝之名，惟松萝一名女萝。陆玑《诗疏》：兔丝，蔓生草上，黄赤如金。松萝，蔓延松上，生枝正青。陆佃《埤雅》：“在木为女萝，在草为兔丝。”可证二者同类而有别。古诗：“与君为新婚，兔丝附女萝。”李善注：古今方俗名草不同，然是异草，故曰附。此解甚明。《荀子》：“蓬生麻中，不扶而直。”②《史记》：秦楚娶妇嫁女，长为兄弟之国。《诗》：“征夫遑止。”

③刘公干诗：“从者盈路傍。”结发为妻子①，席不暖君床②。暮婚晨告别③，无乃太匆忙④。君行虽不远

⑤，守边赴河阳⑥。妾身未分明⑦，何以拜姑嫜⑧。（此叙初婚惜别，语意含差。）①苏武诗：“结发为夫妇，恩爱两不疑。”李善注：“结发，始成人也，谓男年二十，女年十五，取弃冠之义也。”顾炎武《日知录》曰：“俗称妻为妻子，此不典之言，然亦有所自。《韩非子》：郑县人卜子，使其妻为袴，曰象吾故袴。妻子因毁新令如故袴，杜诗本此。”②《文子》：“孔无席暖。”《世说》：武王式商容之闾，席不暇暖。③《白虎通》：“昏时行礼，故曰婚。”陆机诗序：“悼心告别。”

④张华诗：“无乃违其情。”⑤沈约诗：“知君行之未极。”《诗》：“征夫不远。”⑥《史记》：蒙恬曰：“臣将三十万众以守边。”⑦谢朓诗：“况乃妾身轻。”《独曲歌》：“分明不可得。”⑧《汉书广川王传》：“背尊章，嫖以忽。”师古曰：“尊章，谓舅姑也。”章与嫜通。陈琳诗：“善事新姑嫜。”梦弼曰：妇人嫁三日，告庙上坟，谓之成婚。婚礼既明，然后称姑嫜。今嫁未成婚而别，故曰未分明云云。陆时雍曰：妾身二句，建安中亦无此深至语。

父母养我时①，日夜令我藏。生女有所归②，鸡狗亦得③将。君今生死地④，

沉痛迫中肠⑤。誓欲随君去，形势反苍黄③。（此忆前后情事，词旨惨切。）①《诗》：“父兮生我，母兮鞠我。”

②又：“乃生女子。”《礼运》：“男有分，女有归。”《榖梁传》：“妇人之义，谓嫁曰归。”③《史记》：“鸡狗之声相闻。”《淮南子》：“令鸡司晨，令狗守夜。”按：嫁时将鸡狗以往，欲为室家久长计也。古乐府有《凤将雏》。《汉

 
书注》：颜师古曰：“将，谓领帅其群。”④《杜臆》：“君今生死地”，妙有余思。或作“往死地”，语便直致。《孙子》：“生死之地。”

⑤谢灵运诗：“沉痛结中肠。”⑥《史记范睢传》：“形势不能有也。”《洛阳伽蓝记》：“色杂苍黄。”《北山移文》：“苍黄反覆。”

勿为新婚念，努力事戎行①。妇人在军中②，兵气恐不扬③。自嗟贫家女④，久致罗襦裳⑤。罗襦不复施，对君洗红妆⑥。（上二段，夫妇分离，愁绪万端，此发乎人情者也。此一段，既勉其夫，且复自励，乃止乎礼义者也。）

①苏武诗：“努力爱春华。”《左传》：“下臣不幸，属当戎行。”②《李陵传》：“我士气少衰而鼓不起者，何也？军中岂有女子乎？搜得，皆斩之。”③《后汉方术传》：“京师当有兵气。”④《史记》：“贫人女与富人女会绩。”⑤《周礼》：罗氏，蜡则作罗襦。注：“襦，细密之罗，当作繻。”《滑

稽传》：“罗襦襟解，微闻芗泽。”《说文》：“襦，短衣也。”

⑥何逊诗：“轻扇掩红妆。””《杜臆》：洗红妆，加对君二字，可涕。仰视百鸟飞①，大小必双翔②。人事多错迁③，与君永相望④。（末用比意收，终望夫妇之相聚也。此章起结各四句，中三段各八句。）①陆机诗：“百乌互相和。”②《左传》：施氏妇曰：“鸟鲁犹不失俪。”③《关尹子》：“人事错错然。”宋玉《风赋》：“回穴错迕。”注：“错杂交迕也。”④蔡琰《笳曲》：“我与儿兮各一方，日东月西兮徒相望。”

陈琳《饮马长城窟行》设为问答，此《三吏》、《三别》诸篇所自来也。而《新婚》一章叙室家离别之情，及夫妇始终之分，全祖乐府遗意，而沉痛更为过之。

此诗，君字凡七见。君妻君床，聚之暂也。君行君往，别之速也。随君。情之切也。对君，意之伤也。与君永望，志之贞且坚也。频频呼君，几于一声一泪。

卢元昌曰：呜呼！乱不废礼，礼必顺情，先王之制也。况民生有欲，莫大于婚。既弃其礼，又怫其情，至于暮婚晨别，是何等时事。《东山》零雨篇云：“其新孔嘉，其旧如之何。”先王曲体人情如此。咏公此诗，益念范氏人道使民之说。

王嗣奭曰：此代为妇人语，而揣摩以发其隐情，暮婚晨告别，是诗柄。篇中有极细心语，如“妾身未分明”二句，“妇人在军中”二句，是也，有极大纲常语，如“勿为新婚念”二句“罗襦不复施”二句，是也。真《三百篇》嫡裔。

罗大经曰：《国风》“岂无膏沐，谁适为容”，盖古之妇人，夫不在家，则不为容饰，此远嫌防徽之意也。杜诗“罗襦不复施，对君洗红妆”，尤为悲矣。《国风》之后，唯杜陵不可及者，此类是也。

黄生曰：《新安吏》以下述当时征戍之苦，其源出于变《风》、变《雅》，而植体于苏、李、曹、刘之间。

 
垂老别

蔡邕《房桢碑》：“享年垂老。”

四郊未宁静①，垂老不得安。子孙阵亡尽②，焉用身独完。（通篇皆作者人语，首为垂老从戎而叹也。）①《记》：“四郊多垒。”注：四郊者，王城之外，四面近郊五十里，远郊百里。《吴志》：顾雍讨除寇贼，郡界宁静。②《诗》：“子孙千亿。”

投杖出门去①，同行为辛酸②。幸有牙齿存③，所悲骨髓干④。男儿既介胄

⑤，长揖别上官③。（此叙出门时慷慨前往之状，乃答同行者。）①《记》：“子夏投其杖而拜。”阮籍诗：“驱车出门去。”②《诗》：”携手同行。”阮诗：“凄怆怀辛酸。”③魏文帝诗：“狂顾动牙齿。”④《史记》：秦父兄怨此三人，痛入骨髓。⑤陈琳诗：“男儿宁当格斗死。”介胄长揖，犹带倔强意气。《汉周亚夫传》：亚夫持兵揖曰，“介胄之士不拜。”又《郦食其传》：长揖不拜。⑥嵇康书：揖拜上官。老妻卧路啼①，岁暮衣裳单②。孰知是死别③，且复伤其寒④。此去必不归

⑤，还闻劝加餐⑥。（此叙临别时夫妇缱绻之情，乃对其妻者。夫伤妻寒，妻劝夫餐，皆永诀之词。）①《吴越春秋》：越王令壮者无娶老妻。

②张协诗：“岁暮怀百忧。”沈约诗：“惟见恩义重，岂觉衣裳单。”③《焦仲卿妻》诗：“生人作死别，恨恨那可论。”④《史记范睢传》：须贾曰：“范叔一寒如此哉。”⑤又《吴起传》：“其母死，起终不归。”⑥古乐府：“弃捐不复道，努力加餐饭。”土门壁甚坚①，杏园度亦难②。势异邺城下，纵死时犹宽。人生有离合③，岂择衰老端。忆昔少壮日④，迟回竟长叹⑤。（此慰妻而兼为自解之词。上四，言此行不至死亡。下四，言离合莫非走数。【卢注】邺城之役，贼为主，我为客。土门杏园之守，我为主，贼为客也。劳逸不同，故曰势异。【远注】离合之端岂因衰老而免，特身非少壮，不觉迟回耳。）

①《唐书》：镇州获鹿县有土门关，即旧井陉关。《元和郡县志》：恒州有井陉县井陉口，今名土门口，在获鹿县西南十里，即太行八陉之第五陉也。《安禄山传》：李光弼出土门，救常山郡。

②《九域志》：卫州汲县有杏园镇。《旧唐书》：郭子仪自杏园渡河围卫州。【朱注】时子仪、光弼相继守河阳，土门、杏园皆在河北，故须严备。旧注谬极。

③《楚辞》：“固人命兮有当，孰离合兮可为。”④《列子》：其在少壮，则血气飘溢。

 
⑤鲍照诗：“临路独迟回。”注：张铣曰：“迟回，不行貌。”苏武诗：“握手一长叹。”万国尽征戍①，烽火被冈峦②。积尸草木腥③，流血川原丹④。何乡为乐土

⑤，安敢尚盘桓⑥。弃绝蓬室居⑦，塌然摧肺肝⑧。（此伤乱而激为奋身之语。言与其遭乱而死，不如讨贼而亡，毅然有敌忾勤王之义。前云迟回长叹，尚以年迈自怜，此云安敢盘桓，不复以身家为念矣。此章四句起，前二段各六句，后二段各八句。）①《孝经》：“得万国之欢心。”陈后主诗：“关山征戍何时极。”②《史李牧传》：“谨烽火，多间谍。”《蜀都赋》：“冈峦纠纷。”③《汉书梅福传》：“积尸暴骨。”④《史记》：白起北坑马服，流血成川，沸声若雷。张华《游猎篇》：“流

血丹中原。”释洪偃诗：“川原多旧迹。”

⑤曹植诗：“门有万里客，问是何乡人。”⑥《诗》：“适彼乐土。”《易》：“盘桓利居贞。”注：“盘桓，难进之貌。”⑦《列子》：北宫子庇其蓬室，若广厦之阴。曹植诗：“顾念蓬室士。”

⑧尹伯奇《履霜操》：“孤息别离兮摧肺肝。”《曹植诗》：“哀哉伤肺肝。”卢元昌曰：《周礼》，乡大夫之职，辨其所任者，其老者皆舍。勾践伐吴，有父母耆老无昆弟者，皆遣归。魏公子无忌救赵，亦令独子无兄弟者，皆归养。子孙亡尽，老者从戎，如《垂老别》者，亦可伤矣。

胡夏客曰：《新安》、《石壕》、《新婚》、《垂老》诸诗，述军兴之调发，写民情之怨哀，详矣，然作者之意，又不止此。国家不幸多事，犹幸有缮兵中兴之主，上能用其民，下能应其命，至杀身弃家不顾，以成一时恢复之功，故娓娓言之。义合风雅，不为诽谤耳。若势极危亡，一人束手，四海离心，则不可道已。

 
无家别

《诗》：“乐子之无家。”【黄生注】诗言内顾，无妻也；言永痛，无母也。母亡妻去，曲尽无家之惨。

寂寞天宝后①，园庐但蒿藜②。我里百余家，世乱各东西③。存者无消息④，死者为尘泥。贱子因阵败⑤，归来寻旧蹊。（通章代为征之语。首言乱后归乡，景情并叙。）

①谢朓诗：“寂寞市朝变。”②《前汉郊祀志》：“嘉禾不生，蓬蒿藜旁茂焉。”③谢朓笺：“歧路东西，或以呜悒。”④薛道衡诗：“一去无消息。”⑤鲍照诗：“贱子歌一言。”败归，谓邺城之败。久行见空巷，日瘦气惨凄①。但对狐与狸②，竖毛怒我啼。四邻何所有③，一二老寡妻④。宿鸟恋本枝⑤，安辞且穷栖。方春独荷锄⑥。日暮还灌畦⑦。县吏知我至，召令习鼓鞞⑧。（此段叙事，言归而无家也。上六，说故里荒凉之状。下六，说暂归旋役之苦。日瘦，谓日色无光，气象惨凄）。

①《前汉刘向传》：“寒日青无光。”《楚辞》：“霜露惨凄而交下。”

②《本章》：“狐形似狸而黄，善能为魅。”

③《记》：“修其班制，以与四邻交。”

④《汉书元后传》：“汉家老寡妇，旦暮且死。”潘岳《关中记》：

“夫行妻寡。”

⑤洙曰：人情之恋故乡，犹鸟之恋本枝，虽穷栖且安辞矣。《独曲歌》：“宿鸟纵横飞。”⑥江淹诗：“虽有荷锄倦。”⑦颜延之《陶徽士诔》：“灌畦鬻蔬，为供鱼菽之祭。”《说文》：“田五十亩为畦。”⑧《记》：“君子听鼓鼙之声，则思将帅之臣。”《说文》：“鼓，骑鼓也。”鼙，与鞞同。

虽从本州役①，内顾无所携②。近行止一身，远去终转迷。家乡既荡尽③，远近理亦齐。永痛长病母，五年委沟溪④。生我不得力⑤，终身两酸嘶⑥。人生无家别，何以为蒸黎⑦。（此段叙情，言无家又别也。上六，伤只身之莫依。下六，痛亲亡之不见。上章结出报国之忠，此章结出思亲之孝，俱有关于大伦。杜诗有数句叠用开阖者，如云从役本州，幸之也。内无所携，伤之也。只身近行，非比远去，又以本州为幸矣。家乡既尽，远近齐等，即在本州亦伤矣。语意辗转悲痛。无所携，无与离别者。终转迷，言往无定所。两酸嘶，谓母子饮恨。为蒸黎，不得比于人数也。此章八句起，后两段各十二句。）

①卢谌诗：“岂谓乡曲誉，谬充本州役。”②左思诗：“内顾无斗储。”宋袁淑议：“势必携离。”③谢灵运诗：“家乡皆扫尽。” 
④自天宝十四载至乾元元年，乱经五年矣。《尔雅》：“水注川曰溪，注溪曰谷，注谷曰沟。”⑤《诗》，“生我劬劳。”

⑥陆厥诗：“酸嘶度扬越。”⑦《诗》：“天生蒸民。”毛苌曰：“蒸，众也。”裴秀诗：“穆穆我后，矜兹蒸黎。”朱子《诗传》：“黎，黑也，犹秦言黔首。”

卢元昌曰：先王以六族安万民，使民有室家之乐。今新安无丁，石壕遣妪，新婚有怨旷之夫妇，垂老痛阵亡之子孙，至战败逃归者，又复不免。河北生灵，几于靡有孑遗矣。唐之危而不亡者，赖太宗德泽在人，而思明自殒于萧墙耳。

唐人作诗，多言遣戍从军之苦，而宋元以下无闻焉。盖唐用府兵，兵即取之于民，故有别离室家，远罹锋镝，及亲朋送行，历历悲惨之情。宋明之师，或用召募，或用屯军，出征临战，皆其身所习熟，而分所当为者，故诗人亦不复为哀苦之吟矣。

王嗣奭曰：上数幸诗，非亲见不能作，他人虽亲见亦不能作。公往来东都，目击成诗，若有神使之，遂下千年之泪。又曰：《新安》，悯中男也，其词如慈母保赤。《石壕》作者妇语，《新婚》作新归语，《垂老》、《无家》，其苦自知而不能自达，一一刻画宛然，同工异曲；随物赋形，真造化手也。

 
夏日叹

此乾元二年夏在华州作。《旧唐书》：乾元二年四月癸亥，以久旱徙市，零祭祈雨。《通鉴》：时天下饥馑，九节度围邺城，诸军乏食，人思自溃。与诗中“上苍久无雷”及流冗、豺虎等语正合。

夏日出东北①，陵天经中街。朱光彻厚地②，郁蒸何由开③。（此诗忧旱而作也，首叙夏日炎威。）

①《杜臆》：夏至日出寅入戌。寅，东北方也。中街，亭午也。【钱笺】《汉天文志》：日有中道，月有九行。中道者，黄道，一曰光道。北至东井，去北极近。南至牵牛，去北极远。东至角，西至娄，去极中。夏至至于东井，北近极，故暑短。冬至至于牵牛，远极，故暑长。日，阳也。阳用事则日进而北，昼进而长，阳胜，故为温暑。阴甩事则日退而南，昼退而短，阴胜，故为凉寒也。又曰：日冬则南，夏则北，日之所行为中道，月五星皆随之。【朱注】中街，即中道也。《天官书》有街南、街北。街南，毕主之。街北，昂主之。

②《楚辞》：“阳杲杲其朱光。”翰曰：朱光，日也。《诗》：“谓地盖厚。”③《楚辞》：“处凉台而有郁蒸之烦。”

上苍久无雷，无乃号令乖①。雨降不濡物，良田起黄埃②。飞鸟苦热死③，池鱼涸其泥④。（此有感时政，而叹久旱为灾。雷比政令，雨比恩泽，鱼鸟言万物皆枯。）

①《后汉郎f传》：《易传》曰：“当雷不雷，阳德弱也。”雷者号令，其德生养。②《抱朴子》：“良田之晚播，愈于卒岁之荒芜。”

③鲍照《苦热行》：“身热头且痛，鸟坠魂来归。”④《淮南子》：宋君亡其主，池中鱼为之殚。佳灰二韵用泥字，见应玚《建章台》诗。

万人尚流冗①，举目惟蒿莱②。至今大河北，化作虎与豺③。浩荡想幽蓟④，王师安在哉。（此又慨时事，而叹兵民交困。乱后凶荒，民将为盗，主师戍，艰于馈饷矣。）

①《汉书》：“谷永疏：流散冗食，餧死于道。”成帝诏：“水旱为灾，关东流冗者众。”

②何逊诗：“举目想煎熬。”阮瑜诗：“出扩望故乡，但见蒿与莱。”③《江表传》：郭典为钜鹿太守，时人语曰：“郭君围堑，董将不许。几令狐狸，化为豺虎。”④《唐书》：幽州范阳郡，蓟州渔阳郡，俱属河北道。

对食不能餐①，我心殊不谐。眇然贞观初②，难与数子偕③。（未乃伤今思古，叹朝无贤相也。此章起结各四句，中二段各六句。）

 
①《诗》：“使我不能餐兮。”

②《扬雄传》：“眇然以思唐虞之风。”师氏曰：太宗贞观时，任房、杜、王、魏诸臣，谏行言听，号令无乖，膏泽流布，斗米三钱，行旅不赍粮。今欲与数子偕不可得矣。

③嵇康诗：“良时■数子。”卢元昌曰：李辅国专掌禁兵，事无大小，制敕皆其所为。诗云“号令乖”，指此。宰相李岘言辅国专权乱政，辅国忌而罢之。若李揆执子弟礼于辅国，呼为五父。吕諲、第五琦，率皆碌庸臣。此所以思贞观诸贤也。

 
夏夜叹

与上篇同时之作。

永日不可暮①，炎蒸毒我肠②。安得万里风③，飘飖吹我裳。（日暮思风，引起夜景。）①《书》：“日永星火。”刘公干诗：“永日行游戏。”

②庾信诗：“五月炎蒸气。”洙曰：毒我肠，热自中起也。相如《琴歌》：“室迩人遐毒我肠。”③陆士衡歌：“长风万里举。”昊天出华月①，茂林延疏光②。仲夏苦夜短③。开轩纳微凉④。虚明见纤毫

⑤，羽虫亦飞扬⑥。物情无巨细⑦，自适固其常⑧。（此夜凉之景。物情各适，起下文征人。）①《诗》：“昊天曰明。”江淹诗：“华月照芳池。”②《兰亭记》：“茂林修竹。”

③谢灵运诗：“不怨秋夕长，恒苦热夜短。”④阮籍诗：“开轩临四野。”“⑤陶潜诗：“夜景湛虚明。”《拾遗记》：“小则入于纤毫之中。”⑥《诗》“熠耀宵行。”注：“宵行，羽虫也。”阮籍诗：“羽翼自飞扬。”⑦《淮南子》：“巨细或殊，情理同致。”⑧《庄子》：非自适其适。”

念彼荷戈士①，穷年守边疆②。何由一洗濯，执热互相望③。竟夕击刁斗④，喧声连万方。青紫虽被体⑤，不如早还乡。（此夜热之感。荷戈守边，指相州之众。）

①《诗》：“何戈与祋。”何、荷通。②《江赋》：“寻风波以穷年。”

③钟惺曰：考亭解执热作执持之执，今人以水濯手，岂便能执持热物乎？盖热曰执热，犹云热不可解。此古文用字奥处。濯即洗濯之濯，浴可解热也。杜诗屡用执热字，皆作实用，是一证据。④《李广传》：程不识正部曲行伍，营阵击刁斗，至天明自便。《汉书注》：以铜作鐎，受一斗，昼炊饮食，夜击持行，名曰刁斗。

⑤《前汉夏侯胜传》：“经术既明，取青紫如俯拾地芥耳。”《通鉴》：至德二年，郭子仪败于清渠，复以官爵收散卒。由是应募入军者，一切衣金紫。

北城悲笳发①，鹳鹤号且翔②。况复烦促倦③，激烈思时康④。（末乃夜触所闻，而伤叹世事也。此章起结各四句，中二段各八句。）

①北城，指华州。崔融诗：“夜夜闻悲笳。”②《诗》：“鹳鸣于垤。”③张华诗，“烦促每有余。” 
④苏武诗：“长歌正激烈。”沈君攸诗：“行乐为时康。”王嗣奭曰：二叹俱以旱热起兴，而所以叹，在河北之贼未平，盖悯旱忧时之作也。

 
立秋后题

此乾元二年立秋次日所作。【鹤注】《唐书》本传：甫为华州司功，属关辅饥，弃官客秦州。此诗盖欲弃官时作。

日月不相饶①，节序昨夜隔②。玄蝉无停号，秋燕已如客。平生独往愿③，惆怅年半百④。罢官亦由人，何事拘形役。（前四秋后之景，后四所题之意。【卢注】秋燕公自喻，言将去华，如燕离巢，故云如客。【鹤注】是年公四十八，今云半百，举成数而言也。）

①鲍照诗：“日月流迈不相饶。”②江淹诗：“凄凄节序高。”③《庄子》：“江海之士，山谷之人，轻天地、细万物而独往也。”④《归去来辞》：“既自以心为形役，奚惆怅而独悲。”王嗣奭曰：张綖谓公诗“苦乏大药资，山林迹如扫”，又诗“往与惠询辈，中年沧洲期”，皆生平独往之愿也。余谓此诗，乃公转念以后一味有高蹈志矣。

 
贻阮隐居名昉

此乾元二年，自华州之秦，秋冬间作。【生注】唐诗人有此高士，赖公诗以传。

陈留风俗衰①，人物世不数。塞上得阮主②，迥继先父祖。（首叙阮氏家世。【鹤注】陈留乃汴州，塞上谓秦陇。阮昉居塞上，陈留其祖父所出也。）

①《晋书》：阮籍，陈留尉氏人。父瑀，魏丞相椽。子浑，侄咸，咸子瞻，瞻弟孚，咸从子修，孚族弟放，放弟裕，皆知名当世，推为人物第一。《世说》：王平子尝经陈留郡界，语太守曰：“旧名此邦有风俗。”《新唐书艺文志》有《陈留风俗传》三卷。

②【朱注】《古今注》：塞者，所以壅塞夷狄也。公秦州、夔州诗，每用塞上字，盖秦界羌夷，夔界五溪蛮，二州皆有关隘之设。

贫知静者性，白益毛发古①。车马入邻家，蓬蒿翳环堵②。（此言其安贫自

得。）①【黄注】贫知二句，见古心古貌。②《高士传》：张仲蔚所居，蓬蒿没人。《韩诗外传》：原宪居环堵之

室，茨以蒿莱。

清时近道要①，识子用心苦。寻我草径微②，寨裳踏寒雨③。（此言其好学多情。）

①傅咸诗：“人之好我，赠我清诗。”【蔡注】唐人多绮丽，惟昉诗有理趣。紫微王夫人诗：“道要既已足，可以解人忧。”【吴注】蔡邕铭：“精微周密，包括道要。”②隋元行恭诗：“草深斜径没。”③《诗》：“褰裳涉溱。”鲍照《与妹书》：“吾自发寒雨。”更议居远村，避喧甘猛虎①。足明箕颍客②，荣贵如粪土③。（未见隐居有避世高风。《杜臆》：蓬蒿环堵，而先以车马邻家。议居远村，而继以甘近猛虎。静者性如是，方是真隐。此章四段，各四句。）

①沈约诗：“避世非避喧。”《晋书》：郭文少爱山水，历华阴之崖。时猛兽为暴，文独宿十余年，卒无患害。②谢灵运《拟徐干诗序》：“干少无宦情，有箕颍之志。”箕山、颍水，许由、巢父隐处。③《晋语》云：玉帛酒食，犹粪土也。【黄注】喧指车马，本陶诗。

 
遣兴三首

此乾元二年秋在秦州作。诗中言马邑州、邺中事、秋雨足，知其

为此时也。

下马古战场①，四顾但茫然②。风悲浮云去③，黄叶坠我前④。朽骨穴蝼蚁

⑤，又为蔓草缠⑥。故老行叹息⑦，今人尚开边⑧。汉虏互胜负⑨，封疆不常全⑩。安得廉颇将(11)，三军同晏眠。（此经战场，而议边将之要功者。上六叙景，下六论事。风悲二句，仰而见者。朽骨二句，俯而见者。廉颇安边而不生事，叹天宝诸将之不然也。）①《史记张仪传》：“梁之地势，固战场也。”苏武诗：“行役在战场。”

②古诗，“四顾何茫茫。”③秦嘉诗：“浮云起高山，悲风激深谷。”④吴均诗：“仲冬黄叶下。”⑤刘向《新序》：文王得朽骨以喻其意。陆机《挽歌》：“丰肌飨蝼蛾。”⑥《恨赋》：“蔓草萦骨，拱木敛魂。”⑦《西征赋》：“讯诸故老。”⑧《汉书严助传》：武帝开置边郡。⑨鲍照诗，“汉虏方未和。”《庄子》：“一胜一负，兵家常事。”陶潜诗：“似若无胜负。”⑩《孟子》：“域民不以封疆之界。”

(11)《史记》：“廉颇者，赵之良将也。”其二

高秋登寒山，南望马邑州①。降虏东击胡②，壮健尽不留。穹庐莽牢落③，上有行云愁④。老弱哭道路⑤，愿闻甲兵休。邺中事反覆⑥，死人积如丘。诸将已茅土，载驱谁与谋⑦。（次章望马邑，讽诸将之败军也。上八叹降夷东征；下四伤邺城师溃。【朱注】降虏，谓秦陇间属夷，调发讨贼者。旧注指回纥，非。黄希曰：诸将不指李、郭，如封朔方大将军孙守亮等九人为异姓王，李商臣等十三人为同姓王，是也。）

①鹤曰：旧注谓马邑州属代州，盖引《前汉志》，而《唐志》代州雁门郡，却不言。按《唐地理志》，羁縻州内有马邑州，属隶秦州，开元十七年置，在秦成二州山谷间。宝应元年，徒于成之盐井故城。此诗作于乾元二年，则在秦成间。【朱注】故城隶秦州都督府。何逊诗：“追兵赴马邑。”②《前汉书》赞：“日磾出于降虏。”③《汉书匈奴传》：同穹庐卧。颜注：“穹庐，游帐也，其形穹隆，故曰穹庐。”《东观汉记》：第五伦自度仕宦牢落。

④邢子才诗：“愁云聚复开。”⑤《史记匈奴传》：“贵壮健，贱老弱。”《贾捐之传》：“女子乘亭障，孤儿号道路。”

 
⑥《阴符经》：“人发杀机，天地反覆。”

⑦《诗》：“载驰载驱。”

申涵光曰：杜诗“诸将已茅土，载驱谁与谋”。高适亦云“岂无安边策，诸将已承恩”，皆言恩宠太过，将骄不可用也。

其三

丰年孰云迟①，甘泽不在早②。耕田秋雨足③，禾黍已映道④。春苗九月交，颜色同日老⑤。劝汝衡门士⑥，勿悲尚枯槁⑦。时来展才力⑧，先后无丑好

⑨。但讶鹿皮翁⑩，忘机对芝草(11)。（三章睹秋成，感贤士之晚遇也。上六句，兴起下意。秋禾晚登，犹士之晚遇，迟速何足计乎。今既不能遇，当如鹿皮翁之遁世矣。《杜臆》：《遣兴》本意在此章。）①曹植诗：“良田无晚岁，膏泽多丰年。”②《荆楚岁时记》：“六月必有三时雨，田家以为甘泽。”陆机赋：“甘泽霶霈。”③《击壤歌》：“耕田而食。”

④古诗：“禾黍油油兮。”⑤同日老，即日至皆熟意。⑥《诗》：“衡门之下，可以栖迟。”注：“横木为门，贫者之居也。”⑦《庄子》：枯槁之士宿名。⑧《魏志》：太祖才力过人。⑨《列子》：“贤愚好丑，成败是非，无不销灭。”⑩《列仙传》：鹿皮翁，淄川人也，少为府小吏，举手成器。岑山上有神泉，人不能到。小吏白府君，请木工斧斤三十人，作转轮悬阁。数十日，梯道成，上巅作祠屋，留止其旁。食芝草，饮神泉，七十余年。淄水来山下，呼宗族家室，令上山半。水出，尽漂一郡，没者万计。小吏辞遣宗族下山，著鹿皮衣，去复上阁，后百余年，下，卖药齐市。

(11)《高士传》：叶干忘机。胡夏客曰：杜公古诗近体，在长安时才力未为造极。秦州以后，古诗则卓练精深。夔州以后，又纵情杂乱，不及前矣。律诗则老而愈细，四韵固多佳篇，长律尤尽其妙。

 
留花门

此当是乾元二年秋适秦州后作。《杜臆》：题曰留花门，言不当留也。《唐地理志》：甘州删丹县，北渡张掖河，西北行，出合黎山峡口，傍河东北行千里，有宁寇军。军东北有居延海。又北三百里，有花门堡。又东北千里，至回纥衙帐。《旧书》：肃宗还西京，叶护辞归，奏曰：“回纥战兵留在沙苑，今且归灵夏取马，更为陛下收范阳余孽。”

花门天骄子①，饱肉气勇决②。高秋马肥健③，挟矢射汉月④。（首叙花门气习，见其强梁可畏。）

①骄子，见《前汉书外国传》。②又云：“咸食畜肉，衣其皮革。”司马迁书：“耻辱者，勇之决也。”③《汉书》：赵充国曰：“秋高马肥，变必起矣。”颜注：“秋马肥健，恐其为寇也。”④《诗》：“即挟我矢。”《汉书》：边外举事，常随月盛壮以攻战，月亏则退兵。徐陵诗：“天云如地阵，汉月常胡秋。”

自古以为患，诗人厌薄伐①。修德使其来②，羁縻固不绝③。胡为倾国至，出入暗金阙④。中原有驱除⑤，隐忍用此物⑥。（此言御边有方，不宜借兵召侮，曰隐忍，明知其有害，不得已而用之也。）

①王褒《四子讲德论》：“诗人所歌，自古患之如此。”《诗》：“薄伐猃狁。”②《国语》：“先王之制戎翟，荒服者有不王，则修德。”③《汉书》传赞：“其慕义而贡献，则接之礼让，羁縻不绝。”应劭曰：

“马曰羁，牛曰縻，言四夷如牛马之受羁縻也。”

④乐府曲：“戏金阙，游紫庭。”⑤《汉书王莽传赞》：“圣人之驱除云尔。”注：“言王莽驱逐蠲除，以待圣人也。”

⑥司马迁书：“所以隐忍苟活。”公主歌黄鹄①，君王指白日②。连云屯左辅③，百里见积雪④。长戟鸟休飞

⑤，哀笳曙幽咽⑥。田家最恐惧，麦倒桑枝折⑦。（此言缔婚之举，适足骚扰畿辅。）①《公羊传》：“天子至尊，嫁女不自主婚，使同姓主之，故曰公主。”《汉西域传》：元封中，以江东王建女细君为公主，妻乌孙昆莫。昆莫年老，言语不通，公主悲愁作歌曰：“居常土思兮心内伤，愿为黄鹄兮归故乡。”天子闻而怜之。《文苑辩证》：郑愔《送金城公主适西蕃》诗：贵主想黄鹤。陆德明云：鹄又作鹤。鹄、鹤可通用。《旧唐书》：乾元元年七月，上以幼女宁国公主妻回纥可汗，送至咸阳磁门驿。公主辞诀曰：“国家事重，死且无恨。”

②《国语》：“与君王哉。”《诗》：“谓予不信，有如皎日。”注：“言指白日以为盟约也。”

 
③《刘表传》：“云屯冀马。”潘岳《秋兴赋》诗：“高阁连云。”左辅，谓沙苑。《三辅黄图》：左辅都尉，治高陵。

④楼钥曰：读者谓积雪止言其多，上句言云屯足矣，何必复赘此语。惟知回纥之俗，衣冠皆白，然后少陵之意涣然。【朱注】《旧唐书》：郭子仪收西京时，遇贼新店，军却。回纥望见，逾山西岭上，曳白旗，趋击之，贼大败。按此则回纥旗帜用白。百里积雪，当谓此耳。陆机诗：“仰凭积雪岩。”《杜臆》：连云积雪，颠倒作对，亦一句法。⑤《史记樗里子传》：“长戟居前，强弩在后。”

⑥庾信诗：“哀笳关塞曲。”古歌：“鸣声幽咽。”⑦东汉童谣：“桑无附枝、麦有两歧。”沙苑临清渭①，泉香草丰洁②。渡河不用船③，千骑常撇烈④。胡尘逾太行

⑤，杂种抵京室⑥。花门既须留，原野转萧瑟⑦。（末言养马苑中，不能剿贼而反以妨民。乘马以渡，故不用船。撇烈，摆跃之状。逾太行，抵京室，思明复至东都也。此章四句起，下三段各八句。）①黄希曰：沙苑，在同州冯翊县南十七里。《唐志》：同州虽不言渭水，而同与华邻。华阴有漕渠自苑西引渭水，可见其下临清渭。②《周礼》：“水泉必香。”③《桃叶歌》：“桃叶复桃叶，渡江不用楫。”古乐府：“欲渡河无船。”④《上林赋》：“转腾撇冽。”孟康曰：“撇冽，相撇也。”《汉皋诗

话》：“撇捩，疾貌。”《大食刀歌》“鬼物撇捩辞坑壕”，字意皆同。任昉笺：“胡尘罕尝夕起。”⑤《述征记》：太行山，首始河内，自河内至幽州，凡有八陉

⑥丘迟书：“无取杂种。”《旧唐书》：安禄山，本名乾荦山，营州柳城杂种。史思明，本名窣于，营州宁夷州突厥杂种也。《安禄山事迹》：乾元二年正月，思明于魏州自立为燕王，引兵救相州，官军败绩。九月，思明又收大梁，陷洛阳。潘岳诗：“引领望京室。”⑦曹植诗：“原野何萧条。”王粲《登楼赋》：“风萧瑟而并兴。”唐汝询曰：肃宗以回纥兵收京，久留不遣。子美忧其为害而作。是诗公主、君王二语，说得可怜可羞。田家、原野二语，说得亦忧亦愤。范梈曰：此中国何如时也。读“胡为倾国至”数语，可以鉴《春秋》书会戎盟戎之义矣。谓子美为诗史，岂不信哉。

按：回纥留兵沙苑，在至德二年十月。宁国下降，在乾元元年七月。回纥复遣骁骑三千，助讨安庆绪，在元年八月。郭子仪拔卫州，围邺城，在元年十月。九节度之师溃于相州，在二年三月。史思明复取大梁，陷洛阳，在二年九月。此诗述屯兵沙苑及公主下嫁之事，当属元年之秋。其云逾太行，抵京室，又当属二年秋未矣。此必回纥败归，思明猖獗之后，追记前事耳。言回纥千骑之撇烈如此，而太行烟尘之侵逼又如彼，然则花门之留，亦何救于原野萧瑟乎。盖甚言借兵之无益也。或云：逾太行而至京邑，即指回纥新来骁骑。按回纥若取道太行，路程反纡，说亦未确。

胡应麟曰：陈思王古诗独擅，然诸体各有师承。惟陶之五言，开千古平淡之宗；杜之乐府，扫六代沿洄之习。真谓自启堂奥，别创门户。然终不以彼易此者，陶之意调虽新，源流匪远；杜之篇目虽变，风格靡超。故知三正

 
迭兴，未若一中相授也。

 
佳人

【鹤注】此当是乾元二年在秦州作。司马相如《长门赋》：“夫何一佳人兮，步逍遥以自娱。”此为陈王后见废而作，诗题正取之。

绝代有佳人①，幽居在空谷②。自云良家子③，零落依草木④。关中昔丧乱

⑤，兄弟遭杀戳⑥。官高何足论⑦，不得收骨肉⑧。（首言佳人遭乱，致零落失依。自云二字，并贯下段官高，应良家子。）①李延年歌：“北方有佳人，绝世而独立。”唐人避太宗讳，故改世为代。黄石公《素书》：“得机而动，则能成绝代之功。”②《论衡》：“幽居静处，恬澹自守。”《诗》：“皎皎白驹，在彼空谷。”③《史记外戚世家》：窦姬以良家子入宫侍太后。④《楚辞》：“惟草木之零落兮。”注：“草曰零，木曰落。”⑤《汉书高帝纪》：怀王与诸将约，先入定关中者王之。颜注：自函

谷关以西，总名关中。《魏志卫f传》：关中膏腴之地，顷遭荒乱。《诗》：“天降丧乱。”《唐书》：天宝十五载六月己亥，禄山陷京师。

⑥《诗》：“远父母兄弟。”《庄子》：“无救戮之刑。”⑦《抱朴子》：官高者其责重。⑧《史记邹阳传》：意合则胡越为昆弟，不合则骨肉出逐不收。

世情恶衰歇①，万事随转烛②。夫婿轻薄儿③，新人美如玉④。合昏尚知时

⑤，鸳鸯不独宿⑥。但见新人笑，那闻旧人哭⑦。（次言兄弟既丧，因见弃于夫。上四慨世伤心，下四托物兴感。新人叠言，即《卫风》“宴尔新婚，如兄如弟”，“宴尔新婚，不我屑以”之意。）①《缠子》：董无心曰：“无心，鄙人也，不识世情。”②《庄子》：“万事销亡。”庾肩吾诗：“聊持转风烛，暂映广陵琴。”

③乐府《陌上桑》：“东方千余骑，夫婿居上头。”《后汉宗室传》：光武曰：“孝孙素谨善，当是长安轻薄儿误之耳。”孝孙，顺阳侯嘉字也。沈约诗：“长安轻薄儿。”④古诗：“长跪问故夫，新人复何如。”《诗》：“彼其之子，美如玉。”古诗：“燕赵多佳人，美者颜如玉。”⑤陆倕《刻漏铭》：“蓂荚朝开，合昏暮卷。”周处《风土记》：“合昏，槿也，华晨舒而昏合。”《本草》：“合欢，即夜合也，人家多植庭除间，一名合昏。”⑥《古今注》：“鸳鸯，凫类，雌雄未尝相离。”江总诗：“池上鸳鸯不独宿。”

⑦王僧孺诗：“新人含笑近，故人含泪隐。”陶潜诗：“市朝栖旧人。”在山泉水清①，出山泉水浊。侍婢卖珠回②，牵萝补茅屋③。摘花不插发④，采柏动盈掬⑤。天寒翠袖薄⑥，日暮倚修竹⑦。（末言妇虽见弃，终能贞节自操。上四，应幽居在空谷。下四，应零落依草末。此段赋中有比。山泉，

 
比守洁不污。采柏，比贞心不改。补茅屋，室之陋也。不插发，容之悴也。翠袖倚竹，寂寞无聊也。此章三段，各八句。）①《诗》：“相彼泉水，载清载浊。”此谓守贞清而改节浊也。或以新人旧人为清浊，或以前华后憔为清浊，或以在家弃外为清浊，皆未当。②《汉书游侠传》：陈孟公过寡妇家留宿，为侍婢扶卧。《东方朔传》：董偃与母，以卖珠为市。

③牵萝补屋，甚言居不庇身，犹《楚辞》“制麦荷以为衣，集芙蓉以为裳。”或疑萝不能蔽风雨，太泥。一说藤萝蔓屋，其空缺处牵萝补之，使青翠满屋，即“对门藤盖瓦”之意，乃山居幽致。此说亦能。梁昭明诗：“牵萝下石磴，攀桂陟松梁。”《韩非子》：“不食于茅屋之下。”④僧汤济诗：“摘花还自插。”⑤古诗：“马啖柏叶，人啖柏脂。不可长饱，聊可遏饥。”《诗》：“终朝采绿，不盈一掬。”毛苌曰：“两手为掬。”⑥古乐府：“海水知天寒。”王粲诗：“日暮愁我心。”⑦枚乘《兔园赋》：“修竹檀栾夹池水。”薛综曰：“修，长也。”按：天宝乱后，当是实有是人，故形容曲尽其情。旧谓托弃妇以比逐臣，伤新进猖狂，老成凋谢而作，恐悬空撰意，不能淋漓恺至如此。杨亿诗：“独自凭阑干，衣襟生暮寒”，本杜天寒早袖句，而低昂自见，彼何以不服杜耶。

 
梦李白二首

梁权道依旧次编在乾元二年秦州诗中。【卢注】考白年谱，乾元元年，流夜郎。二年，半道承恩放还。白《寄王明府》诗云：“去年左迁夜郎道，今年敕放巫山阳。”其自巫山下汉阳，过江夏而复游浔阳等处，盖在二年。公客秦州，正其时也。观诗中关塞江南等字，可见。曾巩《李白集序》：白卧庐山，永王璘迫致之。璘败，白坐系浔阳狱，得释。乾元元年，终以污璘事长流夜郎。

死别已吞声①，生别常恻恻②。江南瘴疠地③，逐客无消息④。（首叙致梦之由。瘴地而无消息，恐死生难定，故心常恻恻。）①《焦仲卿妻》诗：“生人作死别，恨恨那可论。”《后汉宦者传》：“群公卿士，杜口吞声。”

②苏武诗：“泪为生别滋。”欧阳建诗：“恻恻心中酸。”③【赵注】浔阳，今之江州也，属江南东路。孙万寿诗：“江南瘴疠地，从来多逐臣。”《魏都赋》：“封疆瘴疠。”《广州记》：夏谓青草瘴，秋谓黄茅疠。

④李斯书：“臣闻吏议逐客，窃以为过矣。”虞羹诗：“君去无消息。”故人入我梦①，明我长相忆②。君今在罗网③，何以有羽翼④。（君今二句，旧在关寒黑之下，今从黄生本移在此处，于两段语气方顺。）恐非平生魂⑤，路远不可测⑥。（此述梦中相接之情，白系浔阳，故云罗网。恐非平生，疑其死于狱也。郝敬曰：读此段，干载之下，恍若梦中，真传神之笔。）

①魏文帝诗：“眼中无故人。”杨素诗：“入梦访幽人。”②古乐府：“下有长相忆。”③《说苑》：孔子曰：“君子慎所从，不得其人，则有罗网之患。”④蔡琰《笳曲》：“焉得羽翼兮将汝归。”⑤任昉诗：“还叙平生意。”⑥古诗：“路远莫致之。”沈约诗：“梦中不识路，何以慰相思。”魂来枫林青①，魂返关塞黑。落月满屋梁②，犹疑照颜色③。水深波浪阔④，无使蛟龙得⑤。（未记觉后相思之意。枫林，白所在。关塞，公所居。水深浪阔，又恐死于溺也。杨慎曰：梦中见之而觉其犹在，即所谓“梦中魂魄犹言是，觉后精神尚未回”也。此章次序，当依黄氏更定，分明一头两脚体，与下篇同格。）

①《楚辞招魂》：“湛湛江水兮上有枫，目极千里兮伤春心，魂兮归来哀江南。”

②伏知道诗：“落月与云齐。”宋玉《神女赋》：“其始来也，耀乎若白日初出照屋梁。其少进也，皎若明月舒其光。”③魏甄后诗：“想见君颜色。”④傅玄诗：“山高水深路无由。”虞茂诗：“三山波浪高。”⑤《淮南子》：“蛟龙水居。”吴均《续齐谐记》：汉建武中，长沙人欧回，见一人自称三闾大夫曰：“吾尝见祭甚盛，然为蛟龙所居。”

 
此拈“逐客无消息”，故有路远之忧，水深之虑。次章拈“情亲见君意”故写局促之情，憔悴之态。皆章法照应也。

按太白本传：白喜纵横术击剑，为任侠，杜公向赠诗云“飞扬跋扈为谁雄”，盖恐其负才任气，至于债事也。后来永王璘起兵，迫致不能自脱，观其作《东巡歌》云“永王正月东出师，天子遥分龙虎旗”，又云“二帝巡游俱未回，五陵松柏使人哀”，又云“南风一扫胡尘静，西入长安到日边”，尚以勤王望永王，意中实未尝忘朝廷也。及璘败而白遂系狱，殆所遭时势之不幸耳。少陵倦倦系念，亦曲谅其苦心，而深为之悲痛耳。

胡应麟曰：“明日照高楼，想见余光辉”，李陵逸诗也。子建“明月照高楼，流光正徘徊”，全用此语，而不用其意，遂为建安绝唱。少陵“落月满屋梁，犹疑照颜色”，正用其意而少变其句，亦为唐句峥嵘。今学者第知曹杜二句之妙，而不知其出于汉也。

其二

浮云终日行①，游子久不至。三夜频梦君②，情亲见君意③。（首从频梦叙起。情意皆属李，情就梦时言，意就平日言。）

①太白诗：“浮云游子意。”此章起首即用其语。古诗：“浮云蔽白日，游子不顾返。”②傅玄诗：“梦君结同心。”③鲍照诗：“惆怅情意亲。”《世说》：潘岳答乐广曰：“要须得君意。”告归常局促①，苦道来不易②。江湖多风波③，舟楫恐失坠。出门搔自首④，若负平生志⑤。（此代述梦中心事，曲尽仓皇悲愤情状。告归四句，梦闻其言。出门二句，梦见其形。上章以平生魂起下，此章以平生志起下。）

①《前汉直不疑传》：同舍有告归。仲长统诗：“何为局促。”

②晋僧张奴歌：“乐所少人住，苦道若翻囊。”③《贾谊传》：“经制不定，是犹渡江湖亡维楫，中流而遇风波，船必覆矣。”④《诗》：“搔首踟蹰。”潘岳诗：“白首同所归。”

⑤谢惠连诗：“生平无志意。”冠盖满京华①，斯入独惟悴②。孰云网恢恢③，将老身反累④。千秋万岁名

⑤，寂寞身后事⑥。（此伤其遭遇坎轲，深致不平之意。身累名传，其屈伸亦足相慰。但恻恻交情说到痛心酸鼻，不是信将来，还是悼目前也。此章四句起，下二段各六句。）①《魏国策》：“冠盖相望。”郭璞诗：“京华游侠窟。”

②嵇康诗：“何时见斯人。”《楚辞》：“颜色惟悴。”③《道德经》：“天网恢恢。”④蔡邕古歌：“不获已，人将老。”⑤阮籍诗：“千秋万岁后，荣名安所之。”⑥《庄子》：“寂寞无为。”《晋书文苑传》：张翰任心自适，不求当世。或谓之曰：“卿乃可纵适一时，独不为身后名耶？”答曰：“使

 
我有身后名，不如即时一杯酒。”庾信诗：“眼前一杯酒，谁论身后名。”

此因频梦而作，故诗语更进一层。前云明我忆，是白知公：此云见君意，是公知白。前云波浪蛟龙，是公为白忧；此云江湖舟楫，是白又自为虑。前章说梦处，多涉疑词；此处说梦处，宛如目击。形愈疏而情愈笃，千古交情，惟此为至。然非公至性，不能有此至情。非公至文，亦不能写此至性。

陆时雍曰：是魂是人，是梦是真，都觉恍惚无定。亲情苦意，无不备极矣。

吴山民曰：子美《天末怀李白》诗，其尾联云：“应共冤魂语。投诗赠泪罗。”今上篇云：“水深波浪阔，无使蛟龙得。”此又云，“江湖多风波，舟楫恐失坠。”疑是时必有妄传太白堕水死者，故子美云云。后世遂有沉江骑鲸之说，盖因公诗附会耳。太白卒于当涂李阳冰家，彝于谢家青山，二史可考，安有沉江事乎。

 
有怀台州郑十八司户

【鹤注】至德二载，虔贬台州司户，公有诗送行。明年，又有春深逐客一诗。此诗又在其后，当是乾元二年秦华间作。末云：“相望无所成，乾坤莽回互”，盖在弃官以后耶。

天台隔三江①，风浪无晨暮。郑公纵得归，老病不识路②。（郑贬台州，痛其归期无日。）

①天台，山名，今在台州府。三江，长江、浙江、曹娥江也。旧引《尔雅注》岷江、浙江、松江、非适台之路。②《后汉书》：太原阂仲叔，客居安邑，老病家贫。沈约诗：“梦中不识路。”

昔如水上鸥①，今为置中兔②。性命由他人③，悲辛但狂顾④。山鬼独一脚

⑤，蝮蛇长如树⑥。呼号傍孤城⑦，岁月谁与度⑧。（此遥忆天台景事，前四，恐为人所嫉。后四，恐为物所伤。）①鲍照诗：“昔如鞲上鹰，今如槛中猿。”何逊诗：“可怜双白鸥，朝夕水上浮。”②《诗》：“肃肃兔置。”③《吴越春秋》：子胥谓渔父曰：“性命由天，今属丈人。”④《楚辞》：“狂顾南行。”⑤《楚辞九歌》有《山鬼》篇。《述异记》：山鬼，岭南所在有之，

独足反踵。⑥《严助传》：越地林中多蝮蛇猛兽。《山海经》：蝮蛇色如缓纹，大者百余斤，一名反鼻蛇。⑦《前汉游侠传》：陈孟公昼夜呼号。任昉启：“孤城穷守。”

⑧谁与度，独居无侣也。从来御魑魅①，多为才名误②。夫子嵇阮流③，更被时俗恶④。海隅微小吏

⑤，眼暗发垂素⑥。鸠杖近青袍⑦，非供折腰具⑧。（此又叙滴台始末。上四，叹其负才招忌。下四，怜其屈身一官。）①《左传》：“投诸四裔，以御魑魅。”②《江淹传》：“幼禀器誉，夙耀才名。”③《世说》：周顗曰：“何敢近舍明公，远希嵇阮。”《晋书》：嵇康

至汲郡山中，见孙登。康临去，登曰：“君性烈而才儁，其能免乎？”后钟会谮康欲助毋丘俭，文帝遂害之。

④嵇康书：阮嗣宗为礼法之士所绳，故疾之为仇。⑤束皙《玄居释》：“偶郑老于海隅。”又知《醉时歌》用郑老所本。⑥《秋兴赋》：“素发飒以垂领。⑦《后汉礼仪志》：汉，民年七十者授玉杖，以鸠鸟为饰，欲老人如鸠不噎也。《隋书礼仪志》：都下及外州人，年七十以上，赐鸠仗黄帽。

⑧折腰，见下《遣兴》诗注。 
平生一杯酒①，见我故人遇。相望无所成，乾坤莽回互②。（末结怀想之情。故人杯酒，前事难寻，相望无成，今皆寥落，乾坤莽莽中，何时得重聚首耶。仍应老病难归意。此章前后各四句，中二段各八句。）

①沈约诗：“平生少年日，分手易前期。勿言一樽酒，明日难重持。”②《海赋》：“乖蛮隔夷，回互万里。”王嗣奭曰：此诗，想像郑公孤危之状，如亲见，亦如身历。说到离别之伤，死生之痛，从肺腑交情流露出来，几于一字一泪。

 
遣兴五首

鹤注编在乾元二年秦州作。

蛰龙三冬卧①，老鹤万里心②。昔时贤俊人③，未遇犹视今④。嵇康不得死

⑤，孔明有知音⑥。又如拢抵松⑦，用舍在所寻。大哉霜雪干⑧，岁久为枯林。（此诗见贤者在世，贵逢知己。后四章，皆发端于此。在六句分截。上言抱志欲伸，今古皆然。下言遭遇不同，荣辱遂异。用此意作起结，章法甚古。叔夜、孔明，不宜专承卧龙，亦不当分顶龙鹤。起语乃托兴，盖自伤不得志而发欤？）①《易》：“龙蛇之蛰，以存身也。”②【黄生注】老鹤，指嵇康。《世说》：人言嵇延祖如野鹤之在鸡群，

王戎曰：“君未见其父耳。”《舞鹤赋》：“结长悲于万里。”③《后汉周燮传》：“开东阁，延贤俊。”④《京房传》：“臣恐后之视今，犹今之视昔也。”⑤《晋书》：钟会以；日憾言于文帝曰：“嵇康，卧龙也，不可起。公

无忧天下，顾以康为虑耳。”因语康欲助毋丘俭，杀之。⑥《蜀志》：诸葛亮躬耕拢亩。徐庶言于先言曰：“孔明，卧龙也，将军宜在驾过之。”先王遂诣亮。陶潜诗：“知音苟不存。”

⑦蔡岂《汉津赋》：“上控陇坻，下接江湖。”⑧王绩《咏松》诗：“何时畏斧斤，几度经霜雪。”其二

昔者庞德公①，未曾入州府。襄阳耆旧间②，处士节独苦③。岂无济时策，终竟畏罗署。林茂鸟有归，水深鱼知聚④。举家隐鹿门，刘表焉得取。（此言不能如孔明之救时，则当如庞公之高隐，上四叙述其事，下六推见其心。《杜臆》：“岂无济时策”，公自寓也。）

①《后汉书》：庞德公居岘山南，未尝入城府，荆州刺史刘表就候之，谓曰：“夫保全一身，孰若保全天下乎？”庞公笑曰：“鸿鹄巢于高林，暮而得所栖。鼋鼍穴于深渊，夕而得所宿。夫趣舍行止，亦人之巢穴也，且各得其栖而已。”因释耕陇上。表叹息而去。后遂携妻子，登鹿门山，采药不返。

②晋习凿齿撰《襄阳耆旧记》。③鲍照诗：“投心障苦节，隐迹避荣年。”④《淮南子》：“水深则鱼聚，木茂而鸟乐。”曹植《离思赋》：“水重深而鱼悦，林修茂而鸟喜。”

其三

陶潜避俗翁①，未必能达道②。观其著诗集，颇亦恨枯槁③。达生岂是足④，默识盖不早⑤。有子贤与愚，何其挂怀抱⑥。（彭泽高节，可追鹿门。诗若有微词者，盖借陶集而翻其意，故为旷达以自遣耳，初非讥刺先贤也。）

 
①《晋书》：陶潜，字元亮，博学善属文，尝著《五柳先生传》以自况。以亲老家贫，为镇军建威参军事，谓亲朋曰：“聊欲弦歌，以为三径之资可乎？”执事者闻之，以为彭泽令。在县，公田悉种秫谷，妻子固请，五十亩种秔。郡遣督邮至县，吏白应束带见之，潜叹曰：“吾不能为五斗米折腰，拳拳事乡里小儿耶。”义熙三年，解印去县，乃赋《归去来辞》。

②《墨子》：“未必达吾道。”

③陶有《饮酒》诗：“颜渊故为仁，长饥至于老。虽留身后名，一生亦枯槁。”④《庄子》：“达生之情者傀。”注：“傀，大也。”谢灵运诗：“万事难并欢，达生幸可托。”

⑤孔融《荐祢衡表》：“弘羊潜计，安世默识。”⑥陶有《责子》诗：“白发垂两鬓，肌肤不复实。虽有五男儿，总不好纸笔。”又《命子》诗云：“夙兴夜寐，愿尔斯才。尔之不才，亦已焉哉。”黄庭坚曰：子美困于山川，为不知者诟病，以为拙于生事，又往往讥议宗文、宗武失学，故寄之渊明以解嘲耳。诗名曰《遣兴》，可解也。

其四

贺公雅吴语①，在位常清狂②。上疏乞骸骨③，黄冠归故乡④。爽气不可致

⑤，斯人今则亡⑥。山阴一茅字⑦，江海日清凉⑧。（贺孟二公，皆当时人物。论古而并及此者，以故交零落，并为遣兴之词也。吴语清狂，写其语言意态。乞身归里，记其出处大节。鉴湖一曲，茅字在焉，抚遗迹而仰流风也。上四生前，下四殁后。）①《旧唐书》：贺知章为礼部侍郎，取舍非允，门荫子弟，喧诉盈庭。于是以梯登墙，首出决事，时人咸嗤之。晚年尤加纵诞，自号四明狂客，又称秘书外监。天室三载，因病恍榴，乃上疏请度为道士，求还乡里，仍舍本乡宅为观。上许之。《世说》：刘真长见王丞相，出，人问云何，答曰：“未见他异，唯闻作吴语耳。”

②《汉书昌邑王贺传》：“贺清狂不慧。”左思《魏都赋》：“仆党

清狂。”③《史记》：范增愿请骸骨归。④《记郊特牲》：野夫黄冠。刘删诗：“名山本郁盘，道士贵黄冠。”

吴注：隋李播仕隋，弃官为道士，号黄冠子，即淳风之父。⑤《世说》：王徽之以手板拄颊云：“西山朝来，致有爽气耳。”⑥《论语》：“今也则亡。”

⑦山阴，越州也，在会稽山北，故名。⑧《古今乐录》：庄周引声歌：“岩岩之石，幽而清凉。”山阴西有浙江，东有曹娥江，两江近海，随潮出入，故有江海凄凉之句。

其五

 
吾怜孟浩然①，裋褐即长夜②。赋诗何必多，往往凌鲍谢③。清江空旧鱼④，春雨余甘蔗⑤。每望东南云，令人几悲吒⑥。（高、岑、王、孟，并驰声天宝间。孟独布衣终身，早年谢世，乃处士之最可悲者。清江以下，望襄阳而感叹。空、余二字，见物在人亡。《杜臆》：浩然之穷，公亦似之，怜孟正以自怜也。）

①孟浩然初名浩，后以字行。《旧书》：浩然隐鹿门山，以诗自适，年四十，游京师，应进士不第，还襄阳卒。②《南史》：范蔚宗在狱中题扇曰：“即长夜之悠悠。”

③鹤注：“赋诗何必多，往往凌鲍谢”，乃孟诗也，公就举其诗以称之。梦弼曰：鲍谓明远，谢谓三谢，乃灵运、惠连、玄晖也。《温子升传》：王晖业尝云：“江左文人，宋有颜延之、谢灵运，梁有沈约、任昉，我子升足以凌颜、轹谢、含任、吐沈。”④《襄阳耆旧传》：汉水中鳊鱼甚美，即槎头鳊。浩然诗：“试垂竹竿钓，果见槎头鳊。”

⑤王士源《浩然集序》：“灌园艺圃以全高。”张载诗：“江南郡蔗，醴液丰沛。三巴黄甘，瓜州素奈。”则襄阳旧有蔗也。⑥郭璞诗：“抚心独悲吁。”吒，怒也。梦弼曰：“襄阳在秦州东南。公寓秦州，故望东南之云而悲诧。 
遣兴二首

此诗，黄鹤编在乾元二年秦州诗内，今姑仍之。

天用莫如龙①，有时系扶桑②。顿辔海徒涌③，神人身更长④。性命苟不存

⑤，英雄徒自强。吞声勿复道⑥，真宰意茫茫⑦。（【朱注】此诗深警安史之徒也，龙乃君象，人臣而欲窃据天位，势必不行，故曰顿辔。扶桑在东海，比安史之地。神人更长，谓朝有名将。性命不存，言积恶自毙。临殁吞声，不敢复言天意渺茫，见报应之不爽也。《杜臆》谓未二乃十字成句。）①《史记平准书》：“天用莫如龙，地用莫如马，人用莫如龟。”

②刘向《九叹》：“维六龙干扶桑。”《十洲记》：扶桑在碧海中，树长数千丈，一千余围，两两同根，更相依倚，故曰扶桑。《淮南子》：“日登于扶桑之上，是谓胐明。”“爱止羲和，爱息六螭，是谓悬车。”注：“六螭，即六龙也。”日乘车，驾以六龙，羲和御之。③曹植《与吴质书》：“思抑六龙之首，顿羲和之辔。”④《神异经》：西北海外有人焉，长二千里，两脚中间相去千里，腹围一千五百里。曹操乐府：“飘飖八极，与神人俱。”⑤《东观汉记》：仲长统曰：“永保性命之期。”陶诗：“知音苟不存。”

⑥后汉张矣书：“匈奴若非其罪，何肯吞声。”《恨赋》：“莫不饮恨而吞声。”⑦《老子》：“真宰足以制万物。”《庄子》：“若有真宰存焉，而不得其朕也。”陆机《叹逝赋》：“何是天之茫茫。”

其二

地用莫如马，无良复谁记①。此日千里鸣，追风可君意②。君看渥洼种③，态与驾骀异④。不杂蹄啮间⑤，逍遥有能事⑥。（此章冀朝廷专用李、郭也。【朱注】渥洼之种，遇异驾胎，所谓追风可君意者，当时惟郭子仪，李光弼足以语此。肃宗不能专任，公诗盖以讽之，马比汗马之臣。骂骆蹄啮，此其无良者，如哥舒翰、仆固怀恩辈是也。千里渥洼，有驯良之德者，如李、郭之赤心报国，百战不疲是也。曰不杂，欲朝廷分别而用之。曰逍遥，谓其从容制胜，能立大功也。）

①旧注以无良为世无王良，非也。谢瞻诗：“麦步愧无良。”②阳绪诗：“蹑影追风本绝群。”③《汉书》：马生渥洼水中。④《楚辞》：“策驾骀而取路。”⑤《周礼夏官》：廋人，掌教駣攻驹。騬其蹄啮者闲之。⑥《诗》：“河上乎逍遥。” 
遣兴五首

此诗，梁权道编在乾元二年秦州诗内，今姑仍之。

朔风飘胡雁①，惨澹带砂砾。长林何萧萧②，秋草萎更碧③。北里富薰天，高楼夜吹笛④。焉知南邻客，九月犹絺绤⑤。（此章叹富家宴乐之盛。上四深秋之景，下四炎凉之况。南邻客，公自谓。）

①鲍照诗：“北风驱雁带雨霜。”又：“胡雁已矫翼。”又：“疾风冲塞起，沙砾自飘扬。”首二句本此。②江道诗：“长林悲素秋。”《楚辞》：“风飒飒兮木萧萧。”③古诗：“秋草萎已绿。”左思诗：“南邻击钟磐，北里吹笙竽。”陆机诗：“高楼一何峻。”④向秀《思旧赋》：“邻人有吹笛者。⑤《诗》：“九月授衣。”《隋书》：袁充少时，冬初尚衣葛，客戏之曰：“絺兮绤兮，凄其以风。”充曰：“惟絺惟绤，服之无斁。”公诗“花时甘缊袍”，此云“九月犹絺绤”，见贫人衣服失寒暑之宜。

其二

长陵锐头儿①，出猎待明发②。骍弓金爪镝③，白马蹴微雪。未知所驰逐④，但见暮光灭⑤。归来悬两狼⑥，门户有旌节⑦。（此章叹少年射猎之事。上四早猎之景，下四夜归之兴。前曰“长陵锐头儿”，后曰“门户有旌节”，盖指勋戚豪势之家，乃追忆长安事也。）

①汉高祖葬长陵，在长安四十里。《春秋后语》：平原君曰：“渑池之会，臣观武安君小头而锐，瞳子黑白分明，瞻视不常，难与争锋，惟廉颇足以当之。”②《苏武传》：“单于出猎。”《诗》：“明发不寐。”明发，晓光初发也。

③又：“骍骍角弓。”注：“骍骍，调利也。”金爪镐，言箭镞之镐如金爪然。④《史记》：博戏驰逐。

⑤梁简文帝诗：“丝条转暮光。”⑥《诗》：“并驱从两狼兮。”⑦《周礼秋官》：小行人，道路用族节。《唐书百官志》：节度使赐双旌双节，行则建节，树六纛。《车服志》：大将出，赐旌以专赏，节以专杀。旌以绛帛五丈，粉画虎，有铜龙一，首缠绯幡，紫缣为袋，油囊为表。节垂画木盘三，相去数寸，隅垂尺麻，余与旌同。

其三

漆有用而割①，膏以明自煎②。兰摧白露下③，桂折秋风前。府中罗日尹④，沙道尚依然⑤。赫赫萧京兆⑥，今为时所怜⑦。（此章慨趋炎附势之徒。借物托兴，言盛衰倏忽，凡事皆然，如萧京兆可鉴矣。【卢注】府中指丞相府，

 
萧灵党于林甫，为其所网罗，故曰罗旧尹。）①《庄子》：山木自寇也，膏火自煎也。桂可食，故伐之。漆可用，故割之。②《汉书》：龚胜卒，有一老父相吊，哭甚哀。既而曰：“嗟乎！薰以香自烧，膏以明自消，龚生竟夭天年，非吾徒也。”③《世说》：“宁为兰摧玉折，不作萧敷艾荣。”

④古诗《陌上桑》：“冉冉府中趋。”⑤《唐国史补》：凡宰相礼绝班行，府县载沙填路，自私第至于城东街，号曰沙路。⑥《诗》：“赫赫师尹。”⑦《汉书》：成帝时童谣：“故为人所羡，今为人所怜。”

钱谦益曰：旧注皆以萧京兆为萧至忠。按至忠未尝官京兆，若以萧望之喻至忠，则望之为左冯刘，非京兆也。天宝八载，京兆尹萧灵坐赃，左迁汝阴太守。史称京兆尹萧灵、御史中丞宋灵，皆林甫所亲善。国忠皆诬奏遣逐，林甫不能救，则所谓萧京兆者，盖灵也。《通鉴》：萧灵为河南尹，尝坐事西台，遣吉温往按之。温后为万年县丞，未几，灵拜京兆尹。高力士权移将相，炅亲附之，温尤与之善，遂相结为胶漆。其事详《旧书吉温传》中。唐京兆尹多宰相私人，相与附丽，若灵与鲜于仲通，皆是。

【朱注】梦弼引于竟《大唐传》，天宝三年，因萧京兆灵奏，于要路筑甬道，载沙实之，属于朝堂。此诗萧京兆，承上沙道言之，其为灵发无疑。

其四

猛虎凭其威①，往往遭急缚②，雷吼徒咆哮③，枝撑已在脚④。忽看皮寝处

⑤，无复晴闪烁。人有甚于斯，足以劝元恶⑥。（此章戒当时凭威肆虐者。上六，借虎作比，所谓强梁者不得其死也。未点正意。【钱笺】此诗盖指吉温之流。温尝云：“若遇知己，南山白额虎不足缚也。”故借以为喻。）①《史记》：不避猛虎之害。②《后汉吕布传》：曹操缚吕布，布曰，“缚太急。”操曰：“缚虎不得不急。”

③瘦信诗：“六国始咆哮。”咆哮，虎声，其吼如雷。④枝撑，木柱，缚虎于此也。《鲁灵光殿赋》：“枝撑权芽而斜据。”⑤《左传》：“譬如禽兽，臣食其肉，而寝处其皮矣。”⑥《杜臆》：劝元恶，劝之使反于善也。《书》：“元恶大憝。”《唐书吉温传》：李林甫久当国，温与罗希奭锻狱，相勉以眶，号罗钳吉网。公卿见者莫敢偶语。后贬端溪尉，俄遣使杀温。

其五

朝逢富家葬，前后皆辉光①。共指亲戚大②，缌麻百夫行③。送者各有死，不须羡其强。君看束缚去④，亦得归山冈⑤。（【吴注】末章言富贵贫贱，同归于尽，以终前四章之义。公见富家之葬，送者极盛，因叹送者亦各有死，又何足羡乎。彼桐棺苇索，亦得束缚而归土，何必欣戚于其间哉。王

 
十朋指马鬼驿傍贵妃埋身者，恐未然。）

①辉光，指送葬仪卫之盛。②陶潜诗：“亲戚或余悲。”③《记》：“四世而缌麻，服之穷也。”《诗》：“百夫之特。”④梁吴均《齐谐记》：桓玄诛死，芒绳束缚其尸，沉诸江中。【旧注】孙峻杀诸葛恪，以苇席裹身，复束其腰，投石子冈。⑤阮籍诗：“丘墓蔽山冈。”唐汝询曰：《遣兴》诗，章法简净，属词平直，不露才情，有建安风骨。《杂诗》六首之遗韵也。譬之宫室，《三吏》、《三别》、前后《出塞》，堂殿之壮者也，《遣兴》各五首，曲室之精者也。

 
秦州杂诗二十首

乾元二年秋至秦州后作。《唐书》：秦州，在京师西七百八十里，今属陕西巩昌府。《衰字记》：秦州，本秦陇西郡，汉武帝分陇西置天水郡。王莽未，院嚣据其地。后汉更天水为汉阳郡。《地道记》云：汉阳有大坂，名曰陇坻，亦曰陇山。是也。魏初，中分陇右为秦州。唐武德二年，仍置秦州。天宝元年，改天水郡。乾元元年，复为秦州。《陶渊明集》有《杂诗》题。

满目悲生事①，因人作远游②。迟回度陇怯③，浩荡及关愁④。水落鱼龙夜

⑤，山空鸟鼠秋⑥。西征问烽火⑦，心折此淹留⑧。（首章，说初至秦事。首联，赴秦之由。次联，入秦之难。三联，到秦风景。末联，客秦心事。大段在西句分截。【顾注】关辅大饥，生事艰难，故依人远游，非谓因房琯而致此远游，公必不以一谪怨及故人。吴论：度陇而怯，山之长电。及关而愁，地之阔也。鱼龙川，鸟鼠谷，秦州地名，水落山空，秋日凄凉之况。问烽火，忧吐蕃也。秦在长安之西，故云西征。赵注谓公更欲西游者，非是。心折淹留，意不欲久客于秦矣。）①鲍照诗：“纷纷悲满目。”《北史》：冯伟不治生事。②《平原君传》：“公等碌碌，因人成事。”郭璞诗：“迅足羡远游。”③鲍照诗：“临路独迟回。”《三秦记》：陇坂九回，不知高几里，欲上者七日乃得越。陈后主诗：“笳吟度陇咽，笛啭出关鸣。”④谢朓诗：“浩荡别亲知。”赵至《与嵇茂齐书》：李叟入秦，及关而叹。刘峻诗：“空轸及关叹。”《唐书》：安戎关，在陇山。⑤祖孙登诗：“岸高知水落。”《水经注》：汧水，出汧县西山，世谓之小陇山。其水东北流，历涧注以成渊，潭涨不测，出五色鱼，俗以为龙而莫敢采捕，因谓鱼龙水，亦通谓之鱼龙川。黄希曰：《旧书》：太宗贞观四年十月，幸陇州。十三日，校猎于鱼龙川。即此地。《西溪丛语》：鱼龙本水名。又《水经》言鱼龙以秋日为夜，一句中合用两事。⑥陈后主诗：“天迥浮云细，山空明月深。”《水经》：渭谷亭南鸟鼠山，《禹贡》所谓渭出鸟鼠者也。《尔雅》：“鸟鼠同穴，其乌为鵌，其鸟为鼵。”注：“鼵，如人家鼠而尾短。鵌，似鵌而小，黄黑色。穴入地三四尺，鼠在内，鸟在外。今在陇西首阳县鸟鼠同穴山中。”岑参诗：“鱼龙川北磐溪雨，鸟鼠山西洮水云。”正与公同。⑦《西征赋》：“潘子凭轼西征，自京徂秦。”张协诗：“烽火列边亭。”⑧《别赋》：“心折骨惊。”《楚辞》：“攀桂枝兮聊淹留。”

其二

秦州城北寺①，胜迹隗嚣宫②。苔藓山门古③，丹青野殿空④。月明垂叶露

⑤，云逐度溪风⑥。清渭无情极，愁时独向东。（二章，咏城北寺也。上四记叙古迹，下四对景伤情。山门古，言旧寺犹存。野殿空，见故宫久没。古字、空字，眼在句尾。露方垂叶，月照则明。云之度溪，随风而逐。明字、 
逐字，眼在腰中。步月看云，有感异地羁孤。五六，便含愁字意。）①《元和郡县志》：秦州伏羌县，本秦冀县也。后汉隗嚣据陇西天水郡，称西伯，都此。寺即其故基。《杜臆》：地志：州东北山上有崇宁寺，乃隗嚣故居。

②梁王冏诗：“美景多胜迹。”《方舆胜览》：雕窠谷，在秦州麦积山之北，旧有隗嚣避暑宫。张正见乐府：“远入隗嚣宫，傍侵酒泉路。”③裴子野《华林园赋》：“草石苔藓，驳牢丛撮。”宋竟陵王子良诗：“山门一已绝。”④傅亮《修张良庙教》：“改构栋字，修饰丹青。”⑤张率诗：“秋风萧条露叶垂。”⑥阴铿诗：“山逐下溪风。”⑦《后汉志》：陇西郡首阳山，渭水所出。【赵注】渭水，在秦州。寺枕秦山，下接渭水，东流于长安。

其三

州图领同谷①，驿道出流沙②。降虏兼千帐③，居人有万家④。马骄朱汗落

⑤，胡舞白题斜⑥。年少临桃子⑦，西来亦自夸。（三章，咏降戎也。州领同谷，驿出流沙，见为吐蕃往来之冲。今降戎多而居民少，势可危矣。马骄、胡舞，申降虏之强。年少、亦夸，恐居人之弱。【赵访注】千少于万，日兼干帐，则降人多矣。万多于千，曰有万家，则居民少矣。末以边郡单弱而叹之。【顾注】亦自夸，乃讽词。旧注谓临洮人足以守御者，非是。）①《唐书》：秦州都督府，督领天水、陇西、同谷三郡。州图，秦州之图志。驿道，秦州西出吐蕃之道，②《夏书》：导弱水，至于合黎，余波入于流沙。《唐六典》：陇右道，东接秦州，西边流沙。流沙在沙州以北，连延数千里。

③班固《汉书赞》：“日磾出于降虏。”梦弼曰：唐吐蕃贵人，处于大毡帐。④杜预《水灾疏》：“汉氏居人众多。”《秦国策》：张仪说楚，效万家之都。⑤庾信《侠客行》：“汗湿马全骄。”又《马射赋》云：“选朱汗之马。”傅玄《乘马赋》：“流汗如珠。”⑥《语林》：邯郸淳初诣临菑侯曹植，大喜，延入坐，侯遂科头拍袒胡舞。《北齐魏收传》：收既轻疾，好声乐，善胡舞。《汉灌婴传》：“斩胡白题将一人。”薛梦符曰：“题者，额也，其俗以白涂垩其额，因得名。舞则首偏，故曰白题斜。白题，如黑齿、雕题之类。”【朱注】按服虔《汉书注》：“白题，胡名也。《西域传》：白题国王姓支，名史稽毅，其先匈奴之别种也。”备考。《杜臆》：《代醉编》云：李叔元在京，戎骑入城，有胡人风吹毡笠堕地。后骑云：“落下白题。”乃知是毡笠之名。

⑦临洮，在秦州西。秦汉曰陇西，唐曰临洮。【鹤注】临洮人勇劲，可以备戎。如大历二年李抱玉使右军都将军临洮李晟击吐蕃，将千人，至临洮，屠定秦堡。亦一证也。 
其四

鼓角缘边郡①，川原欲夜时②。秋听殷地发③，风散入云悲④。抱叶寒蝉静

⑤。归山独鸟迟⑥。万方声一概⑦，吾道竟何之⑧。（四章，咏鼓角也。边郡而闻鼓角，又当秋天欲夜之时，何等凄傈。殷地、人云，承鼓角。蝉静、鸟迟，承夜时。末因边郡而及万方，则所慨于身世者深矣。殷地发，鼓声震动。入云悲，角吹凄凉。）①《后汉公孙瓒传》：“梯冲舞吾楼上，鼓角鸣于地中。”又《隗嚣传》：“缘边之郡，江海之濒。”【远注】缘边，谓沿边之郡。

②释洪偃诗：“川原多旧迹。”③《诗》：“殷其雷。”④梁元帝诗：“风散水文长。”⑤曹植《愁思赋》：“鸣蝉抱木兮雁南飞。”张孟阳诗：“寒蝉无余音。”⑥何逊诗：“独鸟赴行植。”⑦《九歌》：“同糅玉石兮一概而相量。”⑧孔子云：“吾道非耶？”洙曰：时方以武事为急，吾道将何所施乎。《庄子》：“茫乎何之。”其五

西使宜天马①，由来万匹强②。浮云连阵没③，秋草遍山长④。闻说真龙种

⑤，仍残老驌驦⑥。哀鸣思战斗⑦，迥立向苍苍⑧。（五章，借天马以喻意。良马阵没，秋草徒长，伤邺城军溃。今者龙种在军，而驌驦空老，其哀鸣向天者，何不用之以收后效耶。此盖为郭子仪而发与。【朱注】《通鉴》：是年春三月，九节度之师溃于邺城，战马万匹，惟存三千。此诗“浮云连阵没”，正其事也。秦州乃出西域之道，故感天马事而赋之。【卢注】时赵王适为元帅，比之龙种。郭子仪召还京师，是空老驌驦也。）①《博物志》：西使佩以自随。《汉书》：张骞使西域，初，天子卜曰：“神马当从西北来。”骞还，得乌孙天马。

②谢灵运诗：“由来事不同。”《秦国策》：车千乘，马万匹。强，多也。③《西京杂记》：文帝自代还，有良马九匹，一曰浮云。《赭白马赋》：“蹑浮云。”梁元帝诗：“溪云连阵合。”

④隋孔德绍诗：“秋草思边马。”⑤《北史隋炀帝纪》：置马牧于青海渚中，以求龙种。⑥残，余也。《左传》：唐成公如楚，有两驌驦马。亦作肃爽。⑦毋丘俭诗：“哀鸣有所思。”《左传》：“怒有战斗。”⑧苍苍，比君。蔡琰《前曲》：“泣血仰头兮诉苍苍。”蔡梦弼以南使为沙苑别名，未知何据。考沙苑畜马，多至三四十万，何止万匹。且当时禄山驱健马以归范阳，非至此始阵没也。张远改作西使，诚为有见。【朱注】或曰《寰字记》：秦州清水县有马池，水源出嶓冢山。《开山图》云：陇西神马山有渊池，龙马所生。《水经注》：马池水出上邽西南六十里，谓之龙渊水。公盖指此为赋，次公谓以老驌驦自比，则凿矣。

 
其六

城上胡笳奏①，山边汉节归②，防河赴沧海③，奉诏发金微④。士苦形骸黑

⑤，林疏鸟兽稀⑥，那堪往来戍⑦，恨解邺城围⑧。（六章，咏防河戍卒也。使节归来，盖为防守河北，而发金微之兵。今见军士远涉，适当林木风凋，尚堪此往来征戍乎。所恨邺城围解，以致复有遣戍之役也。此亦在驿道所见者。）①李陵《答苏武书》：“胡笳互动，牧马悲鸣。”②刘删诗：“山边歌落日。”江总诗：“辛苦持汉节。”③《通鉴》：至德二载，以李铣为防河招讨使。【朱注】唐河北道沧、景等州，皆古渤海郡地。黄河于此入海。汉《满歌》：“昔蹈沧海。”

④徐陵诗：“奉诏戍皋兰。”《后汉书》：窦宪遣左校尉耿夔出居延塞，围北单于于金微山。《唐地志》：羁魔州有金微都督府，隶安北都护府。⑤《吴越春秋》：“人疲士苦。”陶潜诗：“形骸久已化。”

⑥吴均诗：“林疏风至少。”庾肩吾诗：“林长鸟更稀。”张华诗：“燎猎野兽稀。”⑦杜审言诗：“那堪尽此夜。”⑧庾信诗：“今年不解围。”顾宸曰：安史之乱，大败者有三：哥舒翰潼关之轻出，以杨国忠惧祸，玄宗信谗，遣使趣战而败。房琯陈涛斜之车战，以肃宗入贺兰进明之谤，中使邢延恩等促战而败。邺城九节度之大溃，以中使鱼朝恩统兵，军无主帅，久而致败。少陵“恨解邺城围”一语，实有慨于唐之兴亡成败与。

其七

莽莽万重山①，孤城石谷间②。无风云出塞，不夜月临关③。属国归何晚④，楼兰斩未还⑤。烟尘一长望⑥，衰飒正摧颜。（七章，咏使臣未还也。山多，故无风而云常出塞。城迥，故不夜而月先临关。二句写出阴云惨淡、月色凄凉景象。下则有感于时事也。往属国者未归，岂为欲斩楼兰乎。故西望而忧形于色耳。）

①《说苑》：“苍苍莽莽。”刘绘诗：“出没万重山。”

②《汉耿恭传》：耿恭以单兵固守孤城。《赵国策》：“况山谷之便

乎？”

③隋李巨仁诗：“无风波自动，不夜月恒明。”无风、不夜，二字一读。《邵氏闻见录》：无风塞，不夜城，西夏有其地。王韶经略西边，亲至其处。赵次公云，秦州有无风塞、不夜城，乃后人因杜诗而为之名耳。④《汉书》：苏武出使归，拜为典属国。

⑤又：傅介子持节至楼兰，斩其王，持首还，诏封为义阳侯。唐解谓：五六指李之芳出使吐蕃，留而未还。按：之芳出使在大历间，不在乾元时。 
⑥蔡琰曲：“烟尘蔽野兮。”范云诗：“长望竟何极。”梁昭明太子诗：“尔登陆兮一长望。”其八

闻道寻源使①，从天此路回②。牵牛去几许③，宛马至今来④。一望幽燕隔，何时郡国开⑤。东征健儿尽⑥，羌笛暮吹哀⑦。（八章，借汉使以慨时事。上四思古，下四伤今。去几许，去今已远。幽燕隔，河北仍陷。健儿尽，邮城方溃也。【赵汸注】因秦州为西域驿道，叹汉以一使穷河源，且通大宛，如此其易。今以天下之力，不能戡定幽燕，至令壮士几尽，一何难耶。是可哀也。）

①宗懔《岁时记》：汉武帝令张春寻河源，乘槎而去。②《淮南子》：“若从地出，若从天下。”汉《天马歌》：“殷勤此路胪所来。”

③乘槎至牵牛诸，出《博物志》。详见十七卷。古诗：“河汉清且浅，相去复几许。”④宛马，注别见。⑤《贾谊传》：“乘传而行郡国。”⑥《诗》：“周公东征。”⑦《唐书》：天室十四载冬，以安禄山反，京师募兵十万，号天武健儿。贺彻诗：“羌笛含流咽。”

其九

今日明人眼，临池好驿亭①。丛篁低地碧②，高柳半天青③。稠叠多幽事④，喧呼阅使星⑤。老夫如有此，不异在郊坰⑥。（九章，咏秦州驿亭也。丛篁、高柳，此写驿亭好景。惜乎稠叠幽致，徒供使客往来，若使旅人得此，虽处喧地而不异郊居，盖深羡此亭之幽胜矣。《杜臆》：时吐蕃为患，遣使欲与通好，故有使官经阅，下言“使官向河源”，皆指此事。此章结语，尚嫌直率。）

①岑敬之诗：“色映临池竹。”邮亭，见《前汉薛宜传》颜注：“邮，行书之舍，如今之驿。”据此则驿亭之名，起于唐时也。②宋之间诗：“丛篁夹路迷。”《释名》：“地者，底也，其体底下。”③张正见诗：“高柳横遥塞。”庾信诗：“玄圃半天高。”④谢灵运诗：“岩峭领稠叠。”⑤刘孝成诗：“喧呼惊里閈。”《后汉李郃传》，和帝遣使者二人到益部，郃曰：“有二使星人蜀分野。”《晋天文志》：流星，天使也。⑥《尔雅》：邑外为郊，郊外为野，野外为林，林外为坰。《抱朴子》：“射勇于郊坰。”

其十

云气接昆仑①，涔涔塞雨繁②。羌童看渭水③，使客向河源④。烟火军中幕

 
⑤，牛羊岭上村⑥。所居秋草静，正闭小蓬门⑦。（十章，咏秦州雨景也。云气弥漫，故雨势淫溢。羌童二句，雨中之事。烟火二句，雨中之景。秋日闭门，自伤雨后岑寂也。）①《黄河赋》：“云气浩漫，远接昆仑。”《括地志》：昆仑山，在肃州酒泉县西南八十里。杜佑曰：长庆中，刘元鼎为盟会使，言河之上流由洪济西行二千里，水益狭，冬春可涉，夏秋乃胜舟，其南三百里，三山中高四下，曰历山，直大羊同国，古所谓昆仑者也。夷曰闷历黎心，东距长安五千里。河源其间，流澄缓下，稍合众流，色赤，行益远，他水并注则浊。河源东北直莫贺延碛尾，隐测其地，盖在剑南之西。

②潘尼《苦雨赋》：“听长霤之涔涔。”③【邵注】渭水在秦州，其源出临桃，故羌童得以观也。④《唐书》：鄯州鄯城县，有河源军，属陇右道。谢朓诗：“弭节赴河源。”

⑤江淹诗：“归人望烟火。”⑥《诗》：“牛羊下括。”⑦谢庄《怀园引》：“青苔无名路，宿草塞蓬门。”十一

萧萧古塞冷①，漠漠秋云低②。黄鸽翅垂雨③，苍鹰饥啄泥④。蓟门谁自北

⑤，汉将独征西⑥。不意书生耳⑦，临衰厌鼓鞞⑧。（十一章，对雨而伤寇乱也。上四写景，下四感时。鹄垂翅，伤奋飞无路。鹰啄泥，慨一饱难期。且燕蓟为梗，谁成北伐之功；吐蕃在边，尚遣征西之将。故听鼓鞞而心厌耳。）①荆卿歌：“风萧萧兮易水寒。”②张缵《秋雨赋》：“油云兴而漠漠。”庾信诗：“秋云低晚气。”③古诗：“黄鹄一远别，千里顾徘徊。”④李陵诗：“熠熠似苍鹰。”⑤刘峻诗：“蓟门秋气清。”⑥虞羲诗：“拥旄为汉将。”曹植诗：“出自蓟北门。”自北二字本此。后汉岑彭为征西将军。征西二字本此。⑦《南史》：沈庆之曰：“今欲伐国，而与白面书生谋，事何由济。”杨炯诗：“宁为百夫长，胜作一书生。”

⑧裴子野诗：“方听鼓鼙声。”十二

山头南郭寺①，水号北流泉②。老树空庭得③，清渠一邑传④。秋花危石底

⑤，晚景卧钟边⑥。俯仰悲身世⑦，溪风为飒然⑧。（十二章，咏秦州南郭寺也。言寺兼山水之胜。庭得老树而生色，承寺。邑藉清渠之传注，承水。花掩危石，影落卧钟，以况己之穷老，故下有俯仰身世之感。）①茅山父老歌：“各在一山头。”②《秦州记》：天水县界有水一派，北流入长道县界。《诗》：“滮池北流。”

 
③鲍照诗：“空庭惭树萱。”④据《九域志》，县名清水，是邑以清水渠而传名。据《秦州记》，一派北流，是清渠传注一邑也。后说意本须溪。《水经注》：清水导源东北陇山，径清水县，故城东与秦水合，东南注渭县。张华诗：“抱杖临清渠。”⑤王僧孺诗：“晓露拂秋花。”江总诗：“危石耸前洲。”⑥【邵注】晚景，向晚之影。庾信诗：“凄清临晚景。”卧钟，废钟之仆卧者。⑦《兰亭序》：“俯仰之间，已为陈迹。”鲍照诗：“身世两相弃。”⑧《前汉书》：神君至，其风飒然。

杨德周曰：《秦州》诗，满肚忧愤悱恻，都非文人伎俩，即“归山独鸟迟”、“老树空庭得”二语，亦令人阁笔。

十三

传道东柯谷①，深藏数十家②。对门藤盖瓦，映竹水穿沙。瘦地翻宜粟，阳坡可种瓜③。船人近相报④，但恐失桃花。（十三章，游东柯谷也。【赵汸注】起用传道二字，则此下景物，皆是未至谷中，而先述所闻。东柯佳胜如此，故嘱舟人相近即报，惟恐失却桃源也。

①【钱笺】《通志》：东柯谷在秦州东南五千里，杜甫有祠于此。宋栗亭令王知彰记云：工部弃官寓东柯谷侄佐之居。赵傻曰：《天水图经》载秦州陇城县，有杜工部故居，及其侄佐草堂，在东柯谷之南，麦积山瑞应寺上。【赵注】年谱谓公七月客秦州，卜置草堂未成。十月往同谷县，十二月入蜀。今以此三诗考之，良是。图经是因暂寓而言之耳。《杜臆》：观后《发秦州》诗，公亦曾暂寓栗亭，不但东柯也。

②司马迁《报任少卿书》：“深藏岩穴。”③杜田曰：毛文锡《茶谱》：宣州宣城县有坞如山，其东为朝日所烛，号曰阳坡。阮籍诗：“昔日东陵瓜，今在青门外。五色曜朝日，子母相钩带。”可见种瓜宜于阳地。④《新序》：“船人固桑进对。”

十四

万古仇池穴①，潜通小有天②。神鱼今不见③，福地语真传④。近接西南境

⑤，长怀十九泉⑥。何时一茅屋，送老白云边⑦。（十四章，咏仇池穴也。池穴通天，见其灵异。神鱼、福地据所闻而称述之。名泉近接而曰长怀，总属遥想之词。送老云边，公将有终焉之志矣。观末章读记忆仇池，则前六句皆是引记中语。）①《水经注》：仇池绝壁，峭峙孤险，登高望之，形若覆壶，其高二十余里，羊肠蟠道，三十六回。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。旧志：仇池山上有田百顷，泉九十九眼，此云十九泉，乃诗家省字之法。鲍曰：《唐志》：成州同谷县有仇池，与秦城接壤。《一统志》：仇池山，属巩昌成县。

 
②《水经注》：地道潜通。《太平御览》：《名山记》：玉屋山有洞，

周回万里，名曰小有清虚之天。③【旧注】世传仇池穴出神鱼，食之者仙。曹植诗：“河伯献神鱼。”④【薛注】道书有三十六沿天，七十二福地。

⑤西南，即秦城也。⑥《上林赋》：“悠远长怀。”⑦梁简文帝诗：“栖神紫台上，纵意白云边。”十五

未暇泛沧海，悠悠兵马间①。塞门风落木②，客舍雨连山③。阮籍行多兴④，庞公隐不还。东柯遂疏懒，休镊鬓毛斑⑤。（十五章，在秦而羡东柯也。上四客居之况，下四避地之思。阮籍、庞公，借以自方。无心出仕，故鬓斑不须镊矣。）

①《诗》：“驱马悠悠。”秦州常有吐蕃之警，故云兵马间。《后汉冯异传》：“夜勒兵马，申令军中。”

②岑之敬诗：“寒门交度叶。”颜延之诗：“侧闻风落木。”③潘岳议：“客舍洒扫，以待征旅。”④蔡梦弼曰：阮籍纵情物外，时率意独驾，不由径路，车迹所穷，辄恸哭而返。庞德公携妻子登鹿门，采药不返。⑤左思《白发赋》：“星星白发，生于鬓垂。将拔将镊，好爵是縻。”《南史》：郁林王年五岁，戏高帝傍，帝令左右镊白发，问王：“我是谁耶？”答曰“太翁。”帝笑曰：“岂有为人作曾祖而拔白发乎？”即掷镜镊。十六

东柯好崖谷①，不与众峰群②。落日邀双鸟，晴天卷片云③。野人矜绝险，水竹会平分④。采药吾将老⑤。儿童未遣闻。（十六章，欲卜居东谷也。上四东柯之景，下四卜居之意。归皆双鸟，晴带片云，见与众峰独异。邀字、卷字，乃句眼。野人勿矜险绝，水竹会须平分，羡其可避世也。一云险处行吟，以观水竹之佳胜。）

①《头陀寺碑》：“崖谷共清，风泉相涣。”【邵注】山穴曰岫，山边曰崖，崖之高者曰岩，上秀者曰峰，泉出流川曰谷，山之空坎幽隐者亦曰谷。

②沈佺期诗：“不与众山群。”王褒诗：“连岩异众峰。”③江淹《赤虹赋》：“碧云卷半。”又卢照邻诗：“风卷去来云。”申涵光曰：卷片云，可想晴空景色。吴季海作养云，便腐。《钱笺》引山泽多藏育，无谓。④前章言“映竹水穿沙”，即水竹平分之意。《杜臆》：半水半竹为平分。何逊诗：“卉木会平分。”⑤采药二句，即晚唐诗“山下问童子，言师采药去”所本。《左传》：“使营菟裘，吾将老焉。” 
十七

边秋阴易夕，不复辨晨光①。檐雨乱淋幔，山云低度墙②。鸬鹚窥浅井③，蚯蚓上深堂④。车马何萧索⑤，门前百草长。（十七章，咏山居苦雨也。曰夕、曰晨，见晓夜皆雨。中四，写雨中景物。乱淋则骤，低度则浓。窥井，求食。上堂，避湿也。车马萧索，益增旅中愁闷矣。《杜臆》：有幔、有墙、有井、有堂，此见即次后诗也。）

①《归去来辞》：“接晨光之熹微。”②《淮南子》：“山云蒸，柱础润。”③《本草衍义》：陶隐居云：鸬鹚，水鸟，不卵生，口吐其雏，今人谓

之水老鸦。④《古今注》：“蚯蚓，一名蜿壇，善长吟于地中，江湖谓之歌女。”⑤【赵注】张仲蔚所居，蓬蒿满门，寂无车马。

十八

地僻秋将尽，山高客未归。塞云多断续①，边日少光辉②。警急烽常报③。传闻檄屡飞④。西戎外甥国⑤，何得迕天威⑥。（十八章，客秦而忧吐蕃也。上四记边秋苦景，下四言边警可危。吐蕃外甥之国，何得迕犯天威，盖反言以见和亲之无益。客未归，乃自叹流离。）

①陆机诗：“塞云起飞沙。”陈后主诗：“浮云断还续。”②蔡琰曲：“愁为子兮日无光辉。”③曹植乐府：“边城多警急。”《贾谊传》：“斥候望烽燧。”文颖曰：“边方备寇，作高土橹，橹上作桔槔头兜零，以薪草置其中，常低之，有寇即火然，举之以相告，曰烽。”④《公羊传》：“所传闻又异词。”《说文》：“檄，以木简为书，长二尺，以征军也。”《魏武奏事》曰：若有急则插以鸡羽，谓之羽檄。《唐书》：景龙四年，以金城公文下嫁吐蕃。乾元元年，肃宗以劝女宁国公主下降回纥。

⑤《吐蕃传》：开元十年，赞普请和，上表曰：“外甥是先皇帝旧宿亲，千岁万岁，外甥终不敢先违盟誓。”顾炎武《日知录》：《册府元龟》载吐蕃书，皆自称外甥，称上为皇帝舅。开元二十一年，从公主言，树碑于赤岭，维大唐开元二十一年，岁次壬申，舅甥修其旧好，同为一家。

⑥《左传》：齐侯曰，“天威不违颜咫尺。”

十九

凤林戈未息①，鱼海路常难②。候火云峰峻③，悬军幕井干④。风连西极动

⑤，月过北庭寒⑥。故老思飞将⑦，何时议筑坛⑧。（十九章，忧乱而思良将也。时边境未宁，故尚须远戍。风连欲动，谓吐蕃西竟。月过加寒，谓北庭无将。此借秋景以慨时事。又是年子仪召还，故望筑坛而任飞将。【黄注】候火承戈，悬军承路。【旧注】风连二句，写边秋景色。今依卢注另为之解，于末句思飞将意，却有关合。） 
①《水经》：河水又东历凤林北。《秦州记》：枹罕原北名凤林川。《旧唐书》：凤林县，属河州，本汉白石县地，属金城郡。《一统志》：凤林关，在今临桃府兰州。

②《唐书》：天宝元年，河西节度使王倕克吐蕃鱼海。又《李国臣传》：以折冲从收鱼海三载。

③谢灵运诗：“平明望云峰。”云峰，喻候火之炽而高也。④《蜀志》：郑度说刘璋曰：“左将军悬军袭我，国无辎重。”又：邓艾伐蜀，悬军深入。《周礼》：挈壶氏，掌挈壶以令军井。《易》：“井收勿幕。”注：“井口曰收，勿遮幕之。”【卢注】凡军旅所在，必资井泉。汉时耿恭整衣拜井，水泉涌出。曰幕井干，水竭可知。

⑤《上林赋》：“左苍梧，右西极。”《楚辞》：“余夕至乎西极。”

⑥《班彪传》：南匈奴掩破北庭。【卢注】李嗣业初为北庭节度，乾元二年，同围邺城，正月卒于军中。【朱注】是年七月，郭子仪以鱼朝恩之谮，罢闲京师。

⑦故老，自谓。后汉胡广疏：“谘之于故老。”前汉李广为右北平太守，号曰汉之飞将军。刘峻诗：“飞将出长城。”⑧《高帝纪》：汉王斋戒设坛场，拜韩信为大将军。

二十

唐尧真自圣①，野老复何知②。晒药能无妇，应门亦有儿③。藏书闻禹穴④，读记忆仇池⑤。为报鸳行旧⑥，鹪鹩在一枝⑦。（末章，慨世不见用而羇栖异地也。自圣，见说言不能入。何知，见朝政不忍闻。故欲挈妻子而偕隐。禹穴在蜀中，仇池在同谷，时未有定居，故两地皆欲借栖。十月，公往同谷。季冬，遂赴成都。未章盖已自计行踪矣。）

①《封禅文》：“君莫盛于唐尧。”《书大传》：尧以唐侯升为天子。《周书》：“仆臣谀，厥后且圣。”此讥肃宗也。②《列子》：“尧治天下五十年，不知天下治钦不治欤？问之在朝，在

朝不知。问之在野，在野不知。”此暗用其意。③《陈情表》：“无应门五尺之童。”④《庄子》：子路曰：“夫子欲藏书，则试往因焉。”《吴越春秋》：

禹登委宛之山，发石，得金简玉字之书。山中有一穴，深不见底，谓之禹穴。《杜臆》：旧注引《吴越春秋》以证大禹藏书之所。但吴越所记，乃在会稽；而公所闻，乃蜀之石纽，禹生处也。知公适秦之初，已有入蜀之意。

⑤萧悫诗：“读记知州所，观图见岳形。”《仇池记》云：仇池百顷，周回九千四十步，东西二门。上则冈阜低昂，泉流交灌。公之倦倦于仇池者，盖为是也。《英雄记》：许靖过仇池，树下有碑，靖驻马，一览无遗。⑥鸳行侣，指同朝旧友。古诗：“厕迹鸳鹭行。”⑦《庄子》：“鹪鹩巢于深林，不过一枝。”《诗疏》：“桃虫，今鹪鹩，微小黄雀也。”左思诗：“巢林栖一枝。”

刘克庄曰：唐人游边之作，数十篇中间有三数篇，一篇间有一二联可采。

 
若此二十篇，山川城郭之异，土地风气所宜，开卷一览，尽在是矣。网山《送蕲帅》云“杜陵诗卷是图经”，信然。以入秦起，以去秦终，中皆言客秦景事。

 
月夜亿舍弟

【鹤注】诗云“戍鼓断人行，边秋一雁声”，当是乾元二年秦州作。是年九月，史思明陷东京及齐、汝、郑、滑四州，宜戍鼓之未休。二弟，一在许，一在齐，皆在河南，故忆之。

戍鼓断人行①，边秋一雁声②。露从今夜白③，月是故乡明④。有弟皆分散

⑤，无家问死生⑥。寄书长不达⑦，况乃未休兵⑧。（上四月夜之景，下四忆弟之情。故乡句，对月思家，乃上下关纽。《杜臆》：闻雁声而思弟，乃感物伤心。今夜白，又逢白露节候也。故乡明，犹是故乡月色也。公携家至秦，而云无家者，弟兄离散，东都无家也。【周注】伤心折肠之语，令人读不能终篇。）①庾信诗：“戍楼鸣夕鼓。”刘孝绰诗：“隔山闻戍鼓。”《汉书》：赤眉烧长安宫室，城中无人行。②张正见诗：“对月想边秋。”又：“终无一雁带书飞。”③《月令》：“仲秋之月白露降。”薛道衡诗：“今夜寒车出。”④苏武诗：“故乡梦中近。”⑤《左传》：“寡人有弟，不能和协，而使餬其口于四方。”陶潜诗：“分散逐风转。”⑥《诗》：“乐子之无家。”又：“死生契阔。”

⑦魏文帝诗：“寄书浮云往不还。”陆机诗：“音书长不达。”⑧《史记》：莫如按甲休兵。王彦辅曰：子美善用故事及常语，多颠倒用之，语峻而体健，如“露从今夜白，月是故乡明”之类是也。

 
天末怀李白

按：赵子栎曰：白于至德二载坐永王璘事而谪夜郎，公在秦州怀

之而作。是也。邵宝谓白已死，公在夔州作，盖误认冤魂为白魂

耳。

凉风起天末①，君子意如何。鸿雁几时到②，江湖秋水多③。文章憎命达④，魑魅喜人过⑤。应共冤魂语⑥，投诗赠泪罗⑦。（风起天末，感秋托兴。鸿雁，想其音信。江湖，虑其风波。四句对景怀人。下则因其放逐，而重为悲悯之词，盖文章不遇，魑魅见侵，夜郎一窜，几与汨罗同冤。说到流离生死，千里关情，真堪声泪交下，此怀人之最惨怛者。文人多遭困踬，似憎命达。山鬼择人而食，故喜人过，冤魂，指屈原。投诗，谓李白。）

①《西京杂记》：赵飞燕《归风送远操》：“凉风起兮天陨霜，怀君子

兮渺难望。”《周书时训》：立秋之日，凉风至。天末，天之穷处。

陆机诗：“游子渺天末，还期不可寻。”

②石崇《思归引》：“秋风厉兮鸿雁征。”徐孝嗣诗：“行云传响，归鸿寄书。”③曹植诗：“之子在万里，江湖迥且深。”④【黄注】憎命达，犹云诗能穷人。喜人过，即《招魂》中甘人意。⑤《左传》：“魑魅魍魎，莫能逢旃。”【钱笺】白流夜郎，乃魑魅之地。《招魂》云“以其骨为醢”，“吞人以益其心”，正此类也。

⑥后汉审配书：“冤魂痛于幽冥。”【吴注】潘岳《马汧督诔》：“死而有灵，庶慰冤魂。”⑦《楚辞》：“二八接武，投诗赋只。”《水经注》：湘水又北，泪水注之。泪水东出豫章艾县恒山西，经罗县北，谓之罗水。汨水又西为屈潭，即罗渊也，屈原怀沙，自沉于此。《一统志》：汨罗，在长沙湘阴县北。

叶梦得曰：杜祷《寄高詹事》云：“天上多鸿雁，池中足鲤鱼。”鸿、雁，二物也。鲤者，鱼之一种，疑不可以对鸿雁。然《怀李白》云：“鸿雁几时到，江湖秋水多。”以鸿雁对江湖，为正对矣。《得舍弟消息》云：“浪传乌鹊喜，深负鹡鸰诗。”乌、鹊，二物，疑不可以对鹡鸰，然《偶题》云：“音书恨乌鹊，号怒怪熊罴。”以乌鹊对熊罴，为正对矣。《寄李白》云：“几年遭鵩鸟，独泣向麒麟。”鵩鸟乃鸟之名鵩者，疑不可以对麒麟。然《哭韦之晋》云：“鵩乌长沙讳，犀牛蜀郡怜。”以鵩鸟对犀牛，为正对矣。《寄贾严两阁老》云：“貔虎娴金甲，麒麟受玉鞭。”以貔虎对麒麟，为正对矣。子美岂不知对属之偏正邪，盖其纵横出入，无不合耳。

 
宿赞公房原注：赞，京师大云寺主，谪此安置。

【鹤注】诗云陇月向人，又言菊荒莲倒，当是乾元二年晚秋在秦州作。

杖锡何来此①，秋风已飒然②。雨荒深院菊③，霜倒半池莲④。放逐宁违性

⑤。虚空不离禅⑥。相逢成夜宿，陇月向人圆⑦。（从谪迁叙起。菊荒雨后，莲倒霜前，此僧房秋景，承次句。身虽放逐，心本空虚，此称美赞公，承首句。陇月团圆，是伤异地相逢，结处点还宿字。【赵汸注】起作问词，叹方外之人亦被迁谪也。）①【邵注】仗锡，禅家以锡为杖也。经云：又名智杖，又名德杖。释氏称游行僧为飞锡，安住憎为挂锡。晋庐山道人《游石门诗序》：因咏山水，遂杖锡而游。

②《风赋》：“楚襄王游于兰台之宫，有风飒然而至。”

③陆放翁诗：“霜凋两岸柳，水浸一天星。”意本杜句。④庾信诗：“阁影入池莲。”齐王俭诗：“萍开欲半池。”⑤《贾谊传》：“被谗放逐。”⑥《楞严经》：“虚空寂然。”【朱注】释经以禅宗为空门。⑦何逊诗：“山莺空曙响，陇月自秋晖。”《华严经》：如来于此四天下中，或名圆满月。一说此暗用释氏“月印万川，处处皆圆”意。赵汸曰：杜公与房琯为布衣交。及房琯罢相，公上疏争之，亦几获罪，由此龃龉流落。赞亦房相之客，时被谪秦州，公故与之款曲如此。

《随笔》云：予少年时，记作一联：“雨深荒病菊，江冷落愁枫。”后以其太险，改为“雨深人病菊，江冷客愁枫”，比前句微有蕴藉。盖取崔信明“枫落吴江冷”，老杜“雨荒深院菊”，“南菊再逢人卧病”，严武“江头赤叶枫愁客”，合而用之也。

 
赤谷西崦人家

地理志：秦州有崦嵫山，在赤谷之西，故曰西崦。曹操与刘先主

战于此谷，川水为之丹，因号赤谷。《一统志》：赤谷在秦州西

南七十里，中有赤谷川。崦嵫山，在秦州西五十里。

跻险不自安①，出郊已清目。溪回日气暖，径转山田熟②。鸟雀依茅茨③，藩篱带松菊④。如行武陵暮，欲问桃源宿。（此宿赤谷山家。而题诗以志其胜也。通首写远近幽景，如一幅《桃花源记》。【綎注】三四说西崦，五六说人家。武陵暮，说西崦。桃源宿，说人家。）

①谢灵运诗：“跻险筑幽居。”②江淹诗：“还望岨山田。”③谢灵运诗：“空庭来鸟雀。”《墨子》：“茅茨不剪。”④《归去来辞》：“松菊犹存。”张綖曰：公弃官之秦州，留宿赤谷西崦人家，而有此作。又公诗云“晨发赤谷亭，险艰方自兹。深山苦多风，落日童稚饥。悄然村墟迥，烟火何由追”，亦言其地僻而人稀耳。当斯境也，忽得茅茨松菊人家一宿，岂不犹武陵之桃源耶？“鸟雀依茅茨，藩篱带松菊”，说山家景物甚幽。“贫知静者性，白益毛发古”，说隐居品格特高。

 
西枝村寻置草堂地夜宿赞公土室二首

【鹤注】公乾元二年七月自华至秦，意欲居此，故寻置草堂地。西枝村，在秦近郭，有岩窦之胜，杉漆之利，赞公尝称之。公以关辅饥，弃之同谷，当是其年秋晚冬初作，故诗有天寒日短之句。

出郭眄细岑①，披榛得微路②。溪行一流水，曲折方屡渡③。赞公汤休徒④，好静心迹素⑤。昨枉霞上作⑥，盛论岩中趣⑦。（此章，往西村寻地而作。首段，过访赞公，欲问西枝之胜也。《杜臆》：公欲得幽僻无人之境，故望细岑、涉流水以求之。溪止一水，以左右往来，故须屡渡。）

①刘曰：眄，斜视也。宋之问诗：“细岑互攒倚。”②赵至书：“步泽求蹊，披榛觅路。”郭璞《流寓赋》：“修焦丘之微路。”③王褒《四子讲德论》：“曲折不失节。”④【洙注】惠休上人，姓汤。⑤谢灵运诗：“心迹双寂寞。”晏曰：素，谓质素也。⑥霞上作，谓身伴云霞而作书相寄。梦弼谓才思挺出云霞之外。此另一说。江淹诗：“铄铄霞上景，懵懵云外山。”刘绘诗：“灼烁在云间，氤氲出霞上。”张正见诗：“凌云霞上起。”⑦【朱注】《后汉书》：“旌车之招，相望于岩中。”

怡然共携手①，恣意同远步②。捫萝涩先登③，陟..眩反顾④。要求阳冈暖

⑤，苦涉阴岭沍。惆怅老大藤，沉吟屈蟠树⑥。（次言共游村中，欲卜草堂之地也。涩先登，山高足倦。眩反顾，深入路迷。求阳、涉阴，自北至南。老藤蟠树，景状奇古，故徘徊憩息于其下。）①《诗》：“携手同行。”②《西京赋》：“恣意所幸。”

③范云诗：“捫萝正忆我，折桂方思君。”《说苑》：“二子先登。”④《诗》：“陟则在..。”⑤颜延之诗：“阳冈团精气，阴谷泄烟寒。”师氏曰：山南向阳，故暖。山北背阴，故寒沍。⑥郭璞诗：“沉吟立夕阳。”虞世南《琵琶赋》：“屈蟠犀岭。”卜居意未展，杖策回且暮①。层巅余落日②，草蔓己多露③。（末乃未得佳地，而回宿于土室也。此章前二段各八句，后段四句收。）

①左思诗：“杖策招隐士。”②谢灵运诗：“筑观基层巅。”③卢子谅诗：“凝露沾蔓草。”其二

 
天寒鸟已归①，月出山更静。土室延白光②，松门耿疏影③。跻攀倦日短④，语乐寄夜永⑤。明燃林中薪⑥，暗汲石底井。（此章，宿赞公土室而作。首段，叙暮夜景事。《杜臆》：起四句，可以入画。公足力已倦，而犹永夜晤语，兴趣自不可及。燃薪代烛，汲井烹茶，此山居清况。）

①鲍照诗：“天寒幽鸟归。”②【吴注】后汉袁闳，党事作，母老不能远遁，乃筑土室，潜居十八年。③谢灵运诗：“牵叶入松门。”④【赵注】天寒在冬，故日短夜永。《书》：“日短星昂。”⑤《天台赋》：“恣语乐以终日。”江淹诗：“夜永起怀思。”⑥《晋书》：毕諴夜燃薪读书。大师京国旧①，德业天机秉②。从来支许游③，兴趣江湖遇。数奇谪关塞④，道广存箕颍⑤。何知戎马间⑥，复接尘事屏⑦。（此志赞公高风，并及离合之感。尘事屏，言与屏迹尘事之人相接也。）

①王粲诔：“表扬京国。”②《晋书文立传》：“雅有德业。”③【洙注】支遁字道林，讲《维摩经》。遁为法师，许询为都讲。④《史记》：李广数奇。孟康曰：“奇，只不耦也。”范筠诗：“数奇不可偶，性直谁能纡。”

⑤后汉许劭曰：“太丘道广，广则难周。谢灵运云：“徐干有箕颖之心。”⑥《国语》：范文子立于戎马之前。⑦陶潜诗：“闲居三十载，遂与尘事冥。”幽寻岂一路，远色有诸岭。晨光稍膝胧①，更越西南顶。（末欲来朝寻胜，以遂草堂之愿。此与上章同格。）

①《景福殿赋》：“晨光内照。”支遁诗：“膝陇望幽人。”

 
寄赞上人

【鹤注】此当是乾元二年秦州作。《摩诃般若经》：何名上人？佛言：若菩萨一心行阿耨菩提，心不散乱，是名上人。《增一经》云：处世有过能改者为上人。

一昨陪锡杖①，卜邻南山幽②。年侵腰脚衰，未便阴崖秋③。重冈北面起，竟日阳光留④。茅屋买兼土⑤，斯焉心所求。（此承上章，亦与赞公商卜居也。上云“更越西南顶”，故此章遂提西南两段。首段欲卜居南山。

《杜臆》：卜居先卜邻，公之惓惓于西枝村，为赞公在耳。未便阴崖秋，犹前诗“苦涉阴领沍。”竟日阳光留，犹前诗“要求阳冈暖。”）

①希曰：梵云阿若罗，此云锡仗。②《左传》：“唯邻是卜。”③鲍照诗：“阴崖积夏雪，阳谷散秋云。”④《易林》：“火盛阳光。”⑤【远注】屋兼买土，谓欲得山中带土之地，可居亦可耕也。旧作兼买其地，岂有买屋无地者。

近闻西枝西，有谷杉泰稠。亭午颇和暖①，石田又足收②。当期塞雨于，宿昔齿疾瘳。徘徊虎穴上③，面势龙泓头④。（次言欲卜居西谷。杉漆石田，见物产可资。但亭午暂暖，不如竟日留光耳。【卢注】西枝西曰有谷，定指同谷。近闻，必指同谷邑宰书。公至同谷界诗“邑有贤主人”，“来书语绝妙”，此可相证。《同谷七歌》中“南有龙兮在山湫”，后《发同谷县》诗“停骖龙潭云，回首虎崖石”，诗云虎穴、龙泓，指此无疑。）

①《天台赋》：“羲和亭午。”《太平御览》：日初出曰旭、曰晰、曰晞，在午曰亭午，在未曰昳。②《左传》：吴将伐齐，子胥曰：“夫得志于齐，犹获石田也，无所用

之。”③《陕西通志》：虎穴在成县城西。④《考工记》：“审曲面势以饬五材。”注：“察五材曲直、方面形势

之宜。”龙泓，一在飞龙峡，一在天井山，《方舆胜览》：飞龙峡，在仇池山下，白马氏杨飞龙据仇池，故名。其东杜甫避乱居此，有诗云云。

柴荆具茶茗①，径路通林丘②。与子成二老③，来往亦风流④。（末计定居后情事，仍归结卜邻意。此亦与上章同格。）

①谢灵运诗：“促装返柴荆。”《世说》：此为茶为茗，觉有异色。《神农食经》：茶茗久服，令人有力。早收曰茶，晚收曰茗。②谢安诗：“寄傲林丘。”③二老，本《孟子》。④《晋书乐广传》：“天下言风流者，以王乐为称首。”王嗣奭曰：此章乃真实商量，本尺牍而韵以为诗耳。虎穴、龙泓，其地

 
幽胜。径通林丘，与赞公近，今志书所载，有杜公故宅，岂于此曾暂住耶。

 
太平寺泉眼

【鹤注】太平寺在秦州。诗云“北风起寒文”，当是乾元二年秋冬之交作。

招提凭高冈①，疏散连草莽②。出泉枯柳根③，汲引岁月古④。（首从寺泉叙起。）

①招提，佛寺名，详见一卷。②宋武帝教：“或疏散山林，不关进达。”《景帝纪》：“广荐草莽。”草稠曰荐，深曰莽。③《易蒙》：“山下出泉。”④《江赋》：“汲引沮漳。”

石间见海眼①，天畔索水府②。广深丈尺间，宴息敢轻侮。青白二小蛇③，幽姿可时睹④。如丝气或上，烂慢为云雨⑤。（此形容泉眼之神异。海眼、水府，见其穴小而泉多。只此丈尺之间，人不敢忽者，以中有神物，故能兴云致雨也。）

①《成都记》：距石笋二三尺，每夏月大雨，陷作土穴，泓水湛然。以绳系石投其下，愈投而愈无穷。凡三五日，忽然不见，故曰海眼。此寺泉从石中而出，亦如海眼也。

②天畔，言其高。《楚辞》：“凿山楹以为室，下披衣于水府。”《南征赋》：“曾潭水府。”③《水经注》：汉水又东合洛谷，其地有神蛇戍，左右山溪多五色蛇，性驯良不为毒。殆即此类。【朱注】二蛇乃龙类。

④谢灵运诗：“潜虬媚幽姿。”⑤沈约诗：“烂漫蜃云舒。”山头到山下，凿并不尽土①”。取供十方僧②，香美胜牛乳③。北风起寒文，弱藻舒翠缕。明涵客衣净④，细荡林影趣。（此记其味美而色清。山不尽土，则井水难得，故此泉特为可贵。寒文翠缕，水中实景。涵衣荡影，水上虚景。）

①《庄子》：“凿井而饮。”②《楞严经》：“如一井空，空生一井。十方虚空，亦复如是。”《法华经》：“十方佛土中，唯有一乘法。”

③《维摩经》：阿难白佛言：”忆念昔时，世尊身小有疾，当用牛乳。”乳泉，泉之白而甘者。【张注】《高僧传》：诃罗竭者多衍头陀，晋武帝元康元年，西入娄至山石室坐禅，去水远，乃以左脚碾室西石壁，蹈没指，即拔足，水从中出，清香软美，四时不竭。

④庾信诗：“山月没，客衣单。”何当宅下流，余润通药圃。三春湿黄精①，一食生毛羽②。（此羡山泉而仍动卜居之兴也。《杜臆》：唯乳泉香美，故引润黄精而一服可仙。此章起结各四句，中二段各八句。）

①《博物志》：太阳之草名黄精，饵之长生。《本草》：黄精，阳草，

 
久服轻身延年。②《拾遗记》：昭王梦有人衣服皆毛羽，因名羽人。

 
东楼

《通志》：东楼跨府城上，形制尚古。【鹤注】诗云驿使，盖使吐蕃者经此，当是乾元二年秦州作。

万里流沙道①，西行过此门②。但添新战骨，不返旧征魂。楼角凌风迥，城阴带水昏。传声看驿使③，送节向河源④。（此咏秦州东楼也。上四痛已往将士，下四怜现在使臣。楼当驿道，故征西者皆过此门。战骨、征魂，言其有去无还。楼角、城阴，写出高寒阴惨景色。故驿使至此，不禁触目伤心。）

①【鹤注】流沙在西之极，吐蕃所居之城，中国往吐蕃者道出于此。老子西涉流沙不返。

②汉晋有征西将军。公诗有“汉将独征西”，即此征西也。征西起下战骨、征魂，但征字未免重出。③“传声看驿使”，闻驿使传呼之声而往看也。④赵曰：时遣使和好吐蕃，故用张蹇寻河源事。 
雨晴

【王洙注】一作秋声。【鹤注】当是乾元二年秦州作。《杜臆》：诗云塞柳，乃边上之柳，知此诗作于秦州矣。【顾注】楼上，即东楼，与前首同时。

天外秋云薄①，从西万里风。今朝好晴景，久雨不妨农。塞柳行疏翠，山梨结小红。胡笳楼上发，一雁入高空②。（此喜边塞初晴也。上四雨后新晴，下四晴时景物。上是一气说，下是四散说。西风起，则秋气晴。不妨农，可收获也。柳疏梨结，深秋物候。或翠或红，雨后色新。末二，当分合看。前遇晴而倍响，雁因晴而向空，此分说也。雁在塞外，习听胡笳，今忽闻笳发，而翔入空中，此合说也。）

①晋鼓吹曲：“流光溢天外。”②梁简文帝诗：“一雁声嘶何处归。” 
寓目

【鹤注】诗云关云、塞水、羌女、胡儿，当是乾元二年在秦州作。《左传》：“得臣与寓目焉。”梁元帝《答张缵文》：“寓目写心，因事而作。”

一县葡萄熟①，秋山苜蓿多②。关云常带雨，塞水不成河③。羌女轻烽燧④，胡儿掣骆驼③。自伤迟暮眼，丧乱饱经过③。（寓目，动边愁也。上六，皆目中所见者。末点眼字以醒题。首联，物产之异。次联，地气之殊。三联，人性之悍。渐说到边塞可忧处。故有丧乱经过之慨，谓不堪再逢乱离也。）

①《史记大宛传》：“宛左右以葡萄为酒，富人藏至万余石，久者数十岁不败。俗嗜酒。马嗜苜蓿。汉使取其实来，于是天子始种之高官别馆。”《永徽图经》：蒲萄生陇西、五原、敦煌山谷，今处处有之，其实有紫白二种。

②《西京杂记》：乐游苑多苜蓿，一名怀风。

③塞外地高四下，荒凉无阻，故不成河。④《史记》：周幽王为烽燧大鼓。《正义》曰：“昼日为烽以望火烟，夜举燧以望火光。”

⑤掣，牵挽也。骆驼立，掣而后伏，伏而后兴。《外国图》：大秦国人长一丈五尺，好骑骆驼。⑥陶潜诗：“脱有经过便。”朱鹤龄曰：此诗当与“州图领同谷”一首参看。关塞无阻，羌胡杂居，乃世变之深可虑者，公故感而叹之。未几，秦陇果为吐蕃所陷。杨德周曰：“关云常带雨，塞水不成河”，“谷暗非关雨，枫丹不为霜”，皆字字可思。

 
山寺

【鹤注】此诗乾元二年在秦州作。

野寺残僧少，山园细路高。麝香眠石竹①，鹦鹉啄金桃②。乱水通人过③。悬崖置屋牢④。上方重阁晚⑤，百里见秋毫。（山寺，记胜游也。首二总提。石竹、金桃，此山园之物。麝香自眠，鹦鹉皆啄，可见残僧之少矣。牢屋、重阁，乃野寺之房。涉水登崖，上方远见，又知细路之高矣。此诗分承互应，脉理精密如此。赵汸云：鹦鹉二句，本状寺之荒芜，以秦陇所产禽兽花木言之，语反精丽。《图经》：阁道莺旋，上下千余丈者，即“山园细路高”也。其山下水，纵横可涉音，即“乱水通人过”也。又《玉堂闲话》云：麦积山，梯空架险而上，其间千房万室，悬空蹑虚。即“悬崖置屋牢”也。又云：高槛可以眺望，虚窗可以来风。即“百里见纤毫”也。残僧少，言余僧无几也。残与少有别。）

①嵇康《养生论》：“麝食柏而香。”《本草》：麝香形似麝，常食柏叶得香。《西阳杂俎》：卫公云：蜀中石竹有碧花。②祢衡《鹦鹉赋》：“命虞人于陇坻。”知鹦鹉为陇右所产者。《唐西域传》：康者，一曰萨未鞬，亦曰飒末建。贞观时岁入贡金桃、银桃，诏令植苑中。【鹤注】崇仁饶焯景仲与余言：尝见武林有金桃，色如杏，七八月熟。因知《东都事略》所记外国进金桃、银桃种，即此也。③《尔雅释水》：“正绝流曰乱。”《诗》：“涉渭为乱。”鲍照诗：“悬装乱水区。”陶潜《桃花源序》：“舍船往口入，初极狭，才通人。”

④何逊诗：“悬崖抱奇崛。”⑤【邵注】上方谓僧之方丈，在山顶也。《维摩诘经》：“升于上方。”《汉书翼奉传》：“上方之情乐也。”孟康注：“上方，谓北与东也。阳气所萌生，故曰上方。”崔湜诗：“升攀重阁迥。”

 
即事

【鹤注】诗云“人怜汉公主，生得渡河归”，谓宁国公主乾元二年八月丙辰自回纥归，当是其年作。谢灵运诗：“即事怨睽携。”陶潜诗：“即事多所欣。”

闻道花门破，和亲事却非①。人怜汉公主，生得渡河归。秋思抛云髻②，腰支剩宝衣③。群凶犹索战④，回首意多违。（此诗讽时事也。“和亲事即非”，谓一事而三失具焉。初与回纥结婚，本欲借兵以平北寇，孰知滏水溃军，花门同破，此一失也。且可汗既死，公主剺面而归，抛髻剩衣，忍耻含羞之状见矣，此二失也。是时思明济河索战，而回纥之好已绝，与和亲本意始终违悖，此三失也。公诗云：“圣心颇虚伫，时议气欲夺。”老成谋国之言，真如烛照而数计矣。）

①《旧唐书》：乾元二年三月，回纥从郭子仪战于相州城下，不利，奔西京。四月，可汗死，其牙官都督等，欲以宁国公主殉葬，公主以中国礼拒之，然犹依本国法，督面大哭，竟以无子得归。八月，诏百官于鸣风门外迎之。《新书》：宁国公主，先嫁郑巽，又嫁薛康衡。乾元元年，降回纥毗伽阙可汗。二年八月归朝。【朱注】是年九月，史思明分兵四道济河，孪光弼弃东都，守河阳。群凶句正指其事、《汉书》：高帝使娄敬和亲。《汉书赞》：“和亲无益，己然之明验也。”

②繁钦有《秋思赋》：曹植诗，“红颜韚韚，云髻峨峨。”③庾肩吾诗；“非关能结束，本是细腰支。”《六韬》：武王伐纣，蒙宝衣投火而死。陆倕《石阙铭》：“弃彼宝衣。”④傅玄《正都赋》：将以威天下而御群凶。” 
遣怀

【鹤注】诗云：寒城、塞日，皆指秦州而言。是乾元二年作。赵汸曰：时客秦州，欲于东柯谷西枝村寻置草堂而未遂。未托意无栖鸦，所遣之怀在地。【顾注】愁眼二字，便见所怀，八句皆言愁中景物，聊借诗以排遣之耳。

愁眼看霜露①，寒城菊自花②。天风随断柳，客泪堕清笳③。水静楼阴直④，山昏塞日斜⑤。夜来归鸟尽⑥，啼杀后栖鸦。（此边塞凄凉，触景伤怀，而借诗以遣之。句句是咏景，句句是言情，说到酸心渗骨处，读之令人欲涕。【赵汸注】天风句，下因上。客泪句，上因下。水静句，下因上。山昏句，上因下。【顾注】结联即“上林无限树，不借一枝栖”之意，盖叹卜居无地也。）

①《记》：“霜露既降。”

②谢朓诗：“寒城一以眺。”③刘桢诗：“轻叶随风转。”此云“天风随断柳。”刘删诗：“边声陨客泪。”此云“客泪堕清笳”，皆用古人语而句法倒装耳。蔡邕诗：“枯桑知天风。”谢朓诗：“淫淫客泪垂。”又：“寥戾清前转。”④《庄子》：“水静则明。”梁元帝诗：“水静泻楼船。”

⑤孔德绍诗：“山昏五里雾。”张正见诗：“昏昏塞日沉。”⑥潘岳《杨仲武诔》：“归鸟颉颃。”赵汸曰：天地间景物，非有所厚薄于人，惟人当适意时，则情与景会，而景物之美，若为我设。一有不嫌，则景物与我漠不相干。故公诗多用一“自”字，如“寒城菊自花”、“故园花自发”、“风月自清夜”之类甚多。

 
天河

【鹤注】此当是乾元二年七月在秦州作，故有“伴月落边城”之句。王柏曰：天河，从北极分为两头，至于南极，随天而转入地下过，水之气也。《广雅》：云汉、星汉、河汉、银河、绛河、天津、汉津，皆天河名。

常时任显晦①，秋至转分明②。纵被微云掩③，终能永夜清④。含星动双阙

⑤，伴月落边城⑥。牛女年年渡⑦，何曾风浪生⑧。（此客秦而咏天河也。秋至分明，提醒天河。三四，见其夜夜分明。五六，见其处处分明。七八，见其岁岁分明。此直咏天河，而寓意在言外。篇中微云掩、风浪生，似为小人谗妒而发。双阙，指京师。边城，指秦州。）①《陶潜传赞》：“显晦殊途。”

②沈约诗：“秋至愍衰草。”刘泓诗：“的的最分明。”③《世说》：谢景重曰：“意谓不如微云点缀。”④鲍照《蒿里行》：“驰波催永夜。”⑤《周礼注》：象魏，宫门双阙。古诗：“双阙百余尺。”⑥《国策》：楼橹不施而边城降。周王褒启：“边城无草。”⑦吴均《续齐谐记》：桂阳城武丁，有仙道，忽谓其弟曰：“七月七日织女当渡河，诸仙悉还宫，吾已被召。”弟问曰：“织女何事渡河？”答曰：“织女暂诣牵牛。”明日失武丁。杜审言诗：“年年今夜尽。”⑧《南齐书》：沈攸之攻郢城，夜常风浪。

张綖曰：首二，见君子之节，因时而显。三四，言小人掩蔽，无损其光。五句，近而有耀，诚则形也。六句，在远弥彰，德不孤也。末联，谓从容静俟，则风波自息矣。洪仲曰：《天河》、《初月》二诗，皆暗写题意，不露题字。

 
初月

诗有古塞、关山之语，当是乾元二年在秦州作。

光细弦初上①，影斜轮未安②。微升古塞外③，已隐暮云端。河汉不改色④，关山空自寒⑤。庭前有白露，暗满菊花团⑥。（此在秦而咏初月也。光细影斜，初月之状。乍升旋隐，初月之时。下四，皆承月隐说。河汉关山，言远景。庭露菊花，言近景。总是夜色朦胧之象。【洪仲注】光影，就明处言。弦轮，就暗处言。河汉色明，见月影忽沉。关山自寒，见月光全没。末点暗字，总见无月可窥矣。【张远注】此诗句句有一初字意，细玩自见。）

①《左传注》：“月本无光，待日照而光生，半则为弦，全乃成望。”

周王褒诗：“上弦如半壁。”

②庾信诗：“桂满独轮斜。”李隅赋：“波水荡而月轮斜。”③王褒启：“塞外饶沙。”④古诗：“河汉清且浅。”乐府：“陵霜不改色。”⑤王褒诗：“关山夜月明。”⑥或曰：《毛诗》：“零露..兮。”《说文》：“..，徒官切，露多貌。”“庭前有白露，暗满菊花团”，疑是..字。【朱注】《韵会》：团或作专。《周礼》“其民专而长”，是也。..，《集韵》或作专，通作专，以古多混用。谢灵运诗：“火云团朝露。”谢朓诗：“犹沾余露团。”谢惠连诗：“团团满叶露。”江淹诗：“檐前露已团。”庾信诗：“惟有团阶露，承睫苦沾衣。”薛道衡诗：“高秋白露团。”旧本俱作团。《记》：季秋之月，菊有黄华。”《山谷诗话》：王原叔说：此诗为肃宗而作。今按此诗，若依旧说，亦当上下分截。上四隐讽时事，下四自叹羁栖。光细，见德有亏。影斜，见心不正。升古塞，初即位于灵武也。隐暮云，旋受蔽于辅国、良梯也。河汉不改，谓山河如故。关山自寒，谓陇外凄凉。露暗花团，伤远人不蒙先被也。

 
捣衣

【鹤注】是时安史未息，又各吐番当属乾元二年作。谢灵运有《捣衣》诗题。

亦知戍不返①，秋至拭清砧②。已近苦寒月③，况经长别心④。宁辞捣衣倦

⑤，一寄塞垣深⑥。用尽闺中力，君听空外音⑦。（捣衣，代戍妇言情也。戍不返，捣衣之故。拭清砧，捣衣之事，三四承首句，五六承次句。七承五六，仍应拭清砧。八承三四，仍应戍不返。分之则各有条绪，合之则一气贯通，此杜律所以独至也。【远往】王湾《捣衣》诗“风响传闻不列君”，即此诗末句意，但蕴藉不如耳。）①《诗传》：“戍，屯兵以守也。”

②江淹诗：“秋至捣罗纨。”《玉篇》：“砧，捣石也。”《刘希夷诗》：“盼青砧兮怅盘桓。”③《赵充国传》：土地苦寒，汉马不耐冬。

④鲍照诗：“长别远无双。”宋武帝诗：“江山起别心。”⑤谢脁诗：“南邻捣衣急。”《丹铅录》：《字林》：直春曰捣。古人捣衣，两女子对立，执一杵如舂米然。今易作卧杵，对坐捣之，取其便也。⑥蔡邕疏：“秦筑长城，汉筑塞垣。所以别内外、置殊俗。”注，“塞垣，长城山。”⑦宋之问诗：“空外有飞烟。”《通雅》：空外，犹单外也。《汉书张禹传》：请邓太后还宫，以为久处单外。朱子《诗经集传》多顺文解义，词简意明。唐汝询解唐诗，亦用此法，但恐敷衍多而断制少耳。今注杜诗，间用顺解，欲使语意贯穿融洽。此章赵汸注云：“此因闻砧而托为捣衣戍妇之词曰：我亦知夫之远戍，不得遽归，方秋至而拂拭衣砧者，盖以苦寒之月近、长别之情悲，亦安得辞捣衣之劳，而不一寄塞垣之远。是以竭我闺中之力，而不自惜也。今夕空外之音，君其听之否耶？音字，含一诗之意。”唐仲言极称斯注。今标此以发顺解之例。

 
归燕

【鹤注】旧编在乾元二年秦州诗内，下四章并同。魏文帝诗，“归燕翩兮徘徊。”

不独避霜雪①，其如俦侣稀②。四时无失序③，八月自知归④。春色岂相访

⑤，众雏还识机⑥，故巢傥未毁⑦，会傍主人飞⑧。（归燕，伤羁旅也。上四咏燕归，下四咏燕来，方去而冀其复来，乃诗人忠厚之意。春色二句，作望燕之词。故巢二句，代燕作答词。《杜臆》：末乃自寓己意，虽弃官而去，非果于忘世也。）①鲍照《双燕》诗：“岂但避霜雪，当儆野人机。”②嵇康诗：“邕邕和鸣，顾盼俦侣。”③《杜臆》：四时二句，具见身分，隐然有时止时行意。《易》：“与四时合其序。”傅咸《燕赋》：“信进止之有序。”④《月令》：二月，玄鸟至。八月，玄鸟归。

⑤阴铿诗：“上林春色满。”⑥《鹦鹉赋》：“悯众雏之无知。”又：“才聪明以识机。”⑦《晋书》：《朔马谣》：“燕雀何徘徊，意欲还故巢。”陶潜诗：“先巢故尚在，相将还旧居。”

⑧汉乐府《长歌行》：“来到主人门。”卢元昌曰：尝读《谷风》，弃妇始曰“无逝我梁，无发我笱”，何其厚也。至曰“我躬不阅，遑恤我后”，又叹其次绝之甚。公曰“故巢倘未毁，会傍主人飞”，明知故巢已毁，犹拳拳冀主人匆弃，身虽弃官，必还恋主也。

 
促织

黄希曰：《尔雅》释：蟋蟀，一名蛬，今促织也。陆玑疏云：似蝗而小，正黑有光泽，一名蛬，一名蜻蛚，楚人谓之王孙，豳人谓之趋织。里语云“趋织鸣，懒妇惊”，是也。《古今注》：促织，一名梭机、莎鸡，一名络纬。

促织甚微细①，哀音何动人②。草根吟不稳③，床下意相亲④。久客得无泪

⑤，故妻难及晨⑥。悲丝与急管⑦，感激异天真⑧。（促织，感客思也。哀音动人，领起通章。草根床下，皆其哀音。久客、故妻，此其动人者。末言虫鸣出自天真，故其感人独至。丝管属借形。）①班固《典引》：“不遗微细。”②阮籍诗：“鶗鴂发哀音。”③沈约诗：“草根积霜露。”《王褒传》：“蟋蟀秋吟。”④《诗》：“十月蟋蟀入我床下。”⑤《鹦鹉赋》：“逐臣为之屡叹，弃妻为之歔欷。”鲍照诗：“弃妻望掩泪，逐臣对抚心。”此五六所本。《后汉书》：“温序曰：“久客思乡里。”汤惠休《秋风词》：“蟋蟀夜鸣断人肠，长夜思君心飞扬。”⑥【顾注】故妻，指弃妇、孀妇言。《朱买臣传》：故妻与夫家见买臣饥寒，呼饭之。陆机诗：“欲鸣当及晨。”

⑦宋武帝诗：“深心属悲弦。”鲍照诗：“催弦急管为君舞。”蔡邕《琴赋》：“感激弦歌，一低一昂。”⑧《琴操》：伏羲作琴，修身理性，返其天真。

诗到结尾，借物相形，抑彼而伸此，谓之尊题格。如咏促织而末引丝管，咏孤雁而末引野鸦是也。

 
萤火

《尔雅》：萤火，一名即炤。崔豹《古今注》：萤火，一名晖夜，一名景天，一名磷，一名丹良，一名丹鸟，一名夜光，一名宵烛。《吕氏本草》：萤火，一名夜照，一名熠耀，一名救火，一名据火，一名挟火。

幸因腐草出①，敢近太阳飞②。未足临书卷③，时能点客衣。随风隔幔小④，带雨傍林微⑤。十月清霜重⑥，飘零何处归⑦。（萤火，刺阉人也。首言种之贱，次言性之阴。三四近看，见其多暗而少明。五六远看，见其潜形而匿迹。末言时过将销，此辈直置身无地矣。鹤注谓指李辅国辈，以宦者近君而挠政也。今按腐草喻腐刑之人，太阳乃人君之象，比义显然。）

①《月令》：“腐草化为萤。”《尔雅》释：“腐草得暑湿之气为萤。”②《说文》：“日，实也，太阳之精。”沈旋《萤》诗：“阳升反夺照。”又云：“当朝阳于戢景兮。”

③临书卷，用车胤囊萤读书事。④傅嘉运《萤》诗：“夜风吹不灭。”张正见诗：“隔幔似重钩。”⑤沈旋《萤》诗：“雨坠弗亏光。”⑥湛方生《吊鹤文》：“负清霜而夜鸣。”⑦谢惠连《雪赋》：“从风飘零。”朱超诗：“此夜逆风何处归。” 
蒹葭

《诗》：“蒹葭苍苍。”《尔雅》释：“葭，一名苇，即芦也。茅之未成者一名蒹，似萑而细，高数尺。

摧折不自守①，秋风吹若何。暂时花戴雪，几处叶沉波②。体弱春苗早③，丛长夜露多。江湖后摇落④，亦恐岁蹉跎⑤。（蒹葭，伤贤人之失志者。暂时花发，叶已沉波，申上秋风摧折。春苗、夜露，朔其前。江湖摇落，要其后也。北方风气早寒，故蒹葭望秋先零。南方地气多暖，故在江湖者后落。秋风摧折如彼，而远托江湖者，亦复蹉跎于岁晚乎。末二句，隐然有自伤意。【顾注】此咏秋日蒹葭，而兼及四时。苗早言春，露多言夏，后落义涉冬矣。）

①中山王《文木赋》：“华叶分披，枝条摧折。”②《杜臆》：“以戴对沉，高下相称。载以字近而讹，带以音近而讹。③陆倕诗：“休弱思自强。”④《楚辞》：“萧瑟兮草木摇落而变衰。”⑤阮籍诗：“愿为三春游，朝阳忽蹉跎。” 
苦竹

《齐民要术》：竹之丑者有四，曰青苦、白苦、紫苦、黄苦。《语

林》：张荐隐居颐志，家有苦竹数十顷。

青冥亦自守①，软弱强扶持②。味苦夏虫避③，丛卑春鸟疑④。轩墀曾不重⑤，剪伐欲无辞⑥。幸近幽人屋，霜根结在兹⑦。（苦竹，嘉君子之避世者。一二表其清操，三四伤其见弃，五六见廊庙非分，七八言林麓堪依。“软弱强扶持”，包许多上心谨畏、坚忍宁耐意。《杜臆》：节苦，则人不能亲。地卑，则人不相信。剪代无辞，何等谦厚。结根在兹，欲全晚节也。幽人屋，亦自寓，有欲与偕隐之志。）

①鲍照诗：“青冥摇烟树。”②刘琨诗：“咨余软弱，弗克负荷。”周王褒诗：“软弱自芬芳。”③《庄子》：夏虫不可语冰。④刘孝绰诗：“复值怀春鸟。”⑤庾信《新乐表》：“轩螺弘敞。”轩墀乃富贵家厅事。⑥《诗》：“勿剪勿伐。”⑦古诗：“冉冉孤生竹，结根泰山阿。”王嗣奭曰：前章“不自守”，言遭时之穷。此章“亦自守”，见保身之哲。读二诗，知公去就之间善于审处也。

钟惺曰：少陵如《苦竹》、《蒹葭》、《胡马》《病马》《鸂鶒》、《孤雁》、《促织》、《萤火》、《归燕》、《归雁》、《鹦鹉》、《白小》、《猿》、《鸡》、《鹿》诸诗，于诸物有赞羡者，有悲悯者，有痛惜者，有怀思者，有慰藉者，有嗔怪者，有嘲笑者，有劝戒者，有计议者，有用我语诘问者，有代彼语对答者，蠢者灵，细者巨，恒者奇，嘿者辩，咏物至此，神佛圣贤帝王豪杰具此，难着手矣。

 
杜甫全集卷之八

除架

架，瓜架也。此亦秦州秋深作。

束薪已零落①，瓠叶转萧疏②。幸结白花了，宁辞青蔓除③。秋虫声不去，暮雀意何如④。寒事今牢落⑤，人生亦有初⑥。（此见除架而有感也。上四记事，下四寓言。花开瓤结，除蔓何辞，有功成身退之义。秋虫犹在，暮雀已离，有倏忽聚散之悲。寒事已落，人生亦然，有始盛终衰之慨。）

①束薪，所以构架者。《诗》：“不流束薪。”曹子建诗：“零落归山丘。”②《诗》：“甘瓠纍之。”《杜臆》：“瓠与瓜有别，瓜乃总名，瓠是开白花者。谢惠连诗：“萧疏野趣生。”③《黄台瓜词》：“摘绝抱蔓归。”

④江总诗：“虚檐静暮雀。”⑤陆倕诗：“江关寒事早。”蔡邕《瞽师赋》：“时牢落以失次。”⑥《诗》：“靡不有初，鲜克有终。”截用含蓄。唐人工于写景，杜诗工子摹意。“宁辞青蔓除”，能代物揣分，“岂敢惜调残”，能代物安命，不独《麂》《燕》诗善诉哀情也。

 
废畦

依旧次在秦州诗内。

秋蔬拥霜露①，岂敢惜凋残②，暮景数枝叶③，天风吹汝寒。绿沾泥滓尽，香与岁时阑。生意春如昨④，悲君白玉盘⑤。（此对废畦而志慨也。六句一气说下。蔬经霜露而调，但存残叶数枝耳，况又寒风吹落，势必绿尽香阑矣。回思春意如昨，不复登君之玉盘，所以可悲。末二，追说从前，意带寓言。黄生谓此诗首尾俱代秋蔬写意，蔬盖不自惜而转为人悲矣。此又一说。或曰：《毛诗》“风其吹汝”，指箨言，故蔬可称汝。王子猷云“何可一日无此君”，指竹言，故蔬可称君。按：一诗中称汝、称君，名号迭换，恐亦未安。据公诗“登君白玉堂”，乃指君王。）

①沈约诗：“草根积霜露。”②刘琨诗序：“亲友调残。”③“数枝”二字略读，与“吹汝”相对。④何逊诗：“念别犹如昨。”⑤唐制：立春，以白玉盘盛细生菜，颁赐群臣。古诗：“委身玉盘中，历年冀见食。”黄生曰：此蔬即生菜，杜诗“春盘生菜”可证。生菜即韭菜，欧阳公《归田录》可证。又云风霜曰缠，日月曰夹，霜露曰拥，常字新用，出人意外。

嗣夷曰：粪田为拥，霜露拥蔬，即杀气亦属天恩，调残岂敢自惜。哀而不怨，有顺命意。

 
夕烽

秦州诗。言西征烽火，言鼓角边郡，言城上胡笳，言候火悬军，皆忧吐蕃之乱。此望西方夕烽也。

夕烽来不近，每日报平安①。塞上传光小②，云边落点残③。照秦通警急④，过陇自艰难⑤。（一云：焰销仍再灭，烟迥不胜寒。）闻道蓬莱殿，千门立马看。（一云：恐照蓬莱殿，城中几道看。此秦州而望夕烽也。平安、警急四字，为一诗之眼。上四，喜边方无事。下四，忧边警猝来。凡平安火，止用一炬，故传光少而落点残。若警急之报，则炬多光炽，便当照秦过陇矣。蓬莱立马，西看烽烟也。陇山在长安之西，秦州在陇山之西，吐蕃又在秦州之西，诗云“来不近”，起于塞外也，自塞上而秦陇，自秦陇而蓬莱，皆从西说向东，层次甚清。）

①【朱注】《唐六典》：凡烽侯所置，大率相去三十里，其放烽有一炬、二炬、三炬、四炬者，随贼多少而为差焉，近畿封二百七十所。按唐镇戍，每日初夜放烟一矩，谓之平安火。《禄山事迹》：潼关失守，是夕平安火不至，帝惧焉。

②蔡琰曲：“塞上黄蒿兮，枝枯叶干。”③鲍照诗：“云边不可寻。”④《汉书》：备边防警急。曹植诗：“边城多警急。”⑤《杜臆》：失报有罪，误报有罪，故曰过陇艰难。 
秋笛

公在秦州，与吐蕃为邻，故时闻羌笛。一云吹笛。

清商欲尽奏①，奏苦血沾衣②。他日伤心极③，征人白骨归④。相逢恐恨过，故作发声微⑤。不见秋云动⑥，悲风稍稍飞⑦。（此塞上闻笛，有感征人而发也。奏苦、声徽四字，乃上下眠目。奏苦，谓商音凄惨，动人哀思，故想到征人白骨，不禁伤心而泣血也。声微，谓笛韵悠扬，不起愁怨。秋云动而风稍飞，摹写微声所感之象如此。《杜臆》：起似尾后余意，而用作起句，语突而意倍惨。商音属秋，主于肃杀。秋云悲风，对秋景而形容之也。）

①《二礼图》：琴本五弦，曰宫、商、角、徵、羽。文王增二，曰少宫、

少商。商弦最清而独悲。宋玉《笛赋》：“吹清商，发流徵。”

②蔡琰诗：“长笛声奏若。”徐淑诗：“泪下兮沾衣。”③《杜臆》：他日，指昔日。应玚诗：“感物伤心。”④魏文帝诗：“征人伐金鼓。”晋刘琨表：“白骨横野。”⑤《搜神记》：发声而泣。⑥不见，犹云独不见。《韩非子》：师旷奏清徵，有玄云从西北方起。再奏之，大风至。庾信诗：“秋云低晚气。”⑦甄后诗：“边地多悲风。”魏文帝乐府：“稍稍日零落。” 
日暮

【鹤注】诗云羌胡，当是乾元二年在秦州作。

日暮风亦起，城头乌尾讹①。黄云高未动②，白水已扬波③。羌妇语还笑④，胡儿行且歌。将军别换马⑤，夜出拥雕戈⑥。（此咏边城日暮也。上四日暮之景，下四日暮之事。《杜臆》：日落风起，云屯波撼，此虏将入寇之象，故羌妇笑而胡儿歌，羌胡，盖降夷也。边将拥戈夜出，其惶急可知矣。）

①《后汉五行志》：桓帝时，童谣曰：“城上乌，尾毕逋。”《诗传》：讹，动也。②《春秋运斗枢》：黄云四合，女讹惊邦。《淮南子》：“上为黄云，下为黄埃。”

③刘桢诗：”方塘含白水。”《楚辞》：“冲风起兮水扬波。”④《社臆》：前《寓目》诗云“羌女轻烽燧”，此当作“语还笑”无疑。若作“哭”，于下句“歌”字不符。⑤《淮南子》：“将军不敢骑白马。”注：“恐为见者所识也。”⑥《晋语》：韩简挑战，穆公横雕戈，出见使者。

 
野望

【鹤注】诗云远水孤城，当是乾元二年在秦州作。阴铿诗：“王

城野望通。”

清秋望不极①，迢递起层阴②。远水兼天净③，孤城隐雾深④。叶稀风更落

⑤，山迥日初沉。独鹤归何晚⑥，昏鸦已满林⑦。（此边秋野望而作也。通首俱望中所见者。水空天净，一望清旷；城隐雾中，再望迷离；枝枯叶脱，三望萧疏；山高日落，四望沉冥。又见此时日暮鸟还，昏鸦满树，而鹤归何晚耶？孤飞寡侣，良可叹矣。望不极，不能极远也，紧照下句说，非一望无极之谓。诗以迢递层阴作眼，中四皆层阴中所望者。顾注作一明一晦说，甚确。但末二不当仍分明晦，盖日落鸟归而致慨乃羇栖自况之意。【赵汸注】远水孤城，先远后近，叶稀山迥，先近后远。唐汝询曰：杜公下字，善于用虚，如《晚出左掖》篇融湿、去低，此篇兼净、隐深，俱沉细可想。）①殷仲文诗：“独有清秋日，能使高兴尽。”梁武帝诗：“长洲望不极。”②谢瞻诗：“迢递封畿外。”注：“远貌。”《水经注》：“迢递相望。”陆仲诗：“层峦起层阴。”③薛道衡诗：“远水舟如叶。”④杨素诗：“孤城绝四邻。”⑤庾成师诗：“已见秋叶稀。”⑥何逊诗：“独鹤凌空逝。”班婕好《捣素赋》：“哀离鹤之归晚。”⑦何逊诗：“昏鸦接翅飞。”旧以鹤喻君子，鸦喻小人，于诗意不合。 
空囊

【鹤注】诗言“翠柏苦犹食，晨霞高可餐”，正史所谓在秦州拾

橡栗以自给者，当是乾元二年作。

翠柏苦犹食①，明霞高可餐②。世人共卤莽③，吾道属艰难④。不暴井晨冻

⑤，无衣床夜寒⑥。囊空恐羞涩⑦，留得一钱看⑧。（空囊，见安贫之意。首二，作感慨无聊语。三四，空囊之故。五六，空囊之状。末作谐戏语以自解。柏苦，犹堪食乎？霞高，尚可餐乎？即《诗》“维南有箕，不可以簸扬。维北有斗，不可以挹酒浆”意。吴论：世人贵苟得，多卤莽而获。吾道守困穷，故值此艰难也。五六，正写艰难意。《杜臆》：看，乃看守之看。）①《水经注》：翠柏荫峰。《列仙传》：赤松子好食柏实，齿落更生。又仙人偓佺，食松柏之实。

②《楚辞》：“漱正阳而餐朝霞。”注：陵阳子明经云：“春食朝霞者，日始出赤气也。”相如《大人赋》：“呼吸坑瀣餐朝霞。”隋炀帝《江南曲》：“明苞天外剪明霞。”

③《西京杂记》：世人皆以为然。《庄子》：为政焉弗卤莽。”杨慎曰：不治其刚卤，不芟其草莽，是谓卤莽之耕。④《史记》：孔子曰：“吾道非耶。”《江总集》：“百王既季，运属艰难。”

⑤应璩《与曹长思书》：“樵苏不爨。”井晨冻，隔宿之冰在井栏也。若井泉在地，虽严冬不冻。梁简文帝启：“寒井犹冰。”⑥夜卧无衣，则无衾可知矣。何逊诗：“故乡千余里，兹夕寒无衣。”隋炀帝诗：“风声凄夜寒。”⑦《史记》：“如锥之处囊中。”梁武帝《书评》：羊欣书，似婢作夫人，举止羞涩。⑧《史记司马相如传》：不分一钱。赵壹诗：“文籍虽满腹，不如一囊钱。”

 
病马

【鹤注】诗云“天寒关塞深”，当是乾元二年在秦州作。

乘尔亦已久，天寒关塞深①。尘中老尽力②，岁晚病伤心③。毛骨岂殊众④，驯良犹至今⑤。物微意不浅⑥，感动一沉吟⑦。（病马，见爱物之心。上四致病之由，下四病后伤感。尘中句，承乘久。岁晚句，承天寒。毛骨不殊，物亦微矣。驯良犹在，意不浅也。感动沉吟，结下截而并结通章。或以伤心属马，非也。尽其力者由人，则见病伤心者亦当属人。或以意不浅指人，亦非也。惟马有恋人之意，故人对之而不胜感动。）

①孙万寿诗：“天寒关路长。”庚信诗：“久弊风尘俗，殊劳关塞衣。”②《说苑》：田子方出，见老马于野，问御者曰：“此何马也？”对曰：“故公家畜也，罢而不能为用，故出放之田。”子方曰：“少尽其力，而老弃其身，仁者之所不为也。”命束帛赎之。

③《越国语》：“今岁晚矣。”应玚诗：“感物伤心。”

④《杜臆》：毛骨二句，乃不称力而称德之意。《相马经》：毛束皮，皮束筋，筋束肉，肉束骨，五者兼备，天下之马也。后魏卢元明《鼠赋》：“毛骨莫充于玩赏。”

⑤《淮南子》：马先驯而后求良。《水经注》：性驯良而易附。

⑥王粲诗：“虽物微而命轻⑦曹植诗：“乖人易感动。”《窦武传》：故且沉吟。申涵光曰：杜公每遇废弃之物，便说得性情相关，如《病马》《除架》是也。

 
蕃剑

鹤注依梁氏编在乾元二年，以诗有风尘未息句，时史思明犹在也。

致此自僻远①，又非珠玉装②。如何有奇怪③，每夜吐光芒④。虎气必腾上

⑤，龙身宁久藏⑥。风尘苦未息⑦，持汝奉明王⑧。（蕃剑，不忘用世也。上二叙剑，三四作问辞，五六作答语。末言神奇之物，可以救时，乃开拓一意。龙虎腾跃，所以光怪莫掩。【顾注】剑可靖乱，惜时无知者，丰城狱底，秦州旅次，同一感慨。）①《秦国策》：夫秦国僻远。

②《西京杂记》：高帝斩白蛇剑，剑上有七采珠、九华玉。魏文帝书：“仆有剑一枚，明珠标首，蓝玉饰靶。”曹植《七启》：“步光之剑，华藻繁褥，缀以骊龙之珠，错以荆山之玉。”

③《汉书》：公孙玃曰：“非有奇怪，以难待也。”《鲁灵光殿赋》：“杂物奇怪。”

④张正见诗：“学剑动星芒。”《汉书音义》：“星光曰芒。”刘孝仪《上东宫启》：“剑匿光芒。壁碎符采。”⑤《吴越春秋》：阖闾死，葬以扁诸之剑，金精上扬，为白虎据其上，号曰虎丘。

⑥雷次宗《豫章记》：吴未亡，恒有紫气见牛斗间。张华问雷孔章，孔章言宝物之精，在豫章丰城。遂以孔章为丰城令。至县，掘狱得二剑，其夕牛斗气不复见。孔章乃留其一，匣而进之。后，华遇害，此剑飞入襄城水中。孔章临亡，戒其子恒以剑自随。后，其子为建安从事，经浅濑，剑忽于腰间跃出，见二龙相随逝焉。《拾遗记》：颛顶有腾空剑，在匣中常如龙虎吟。又殷芸《小说》载《世说》云：王子乔墓，在京茂陵园，乱时有人盗发之，惟有一剑悬在空中。欲取之，剑便作龙鸣虎吼，俄而飞上天。⑦《东观汉记》：祭彤为辽东太守，野无风尘。⑧《记》：“明王不作，天下孰能宗予。”骆宾王诗：“持此报明君。”

王嗣奭曰：此诗似为以貌取人者发，故言不烦装饰，而有奇自见。即戡乱济时，亦非若人不可。以结语深致意焉。律诗起句，五字皆仄声，此及下章，乃间用古句耳。

 
铜瓶

【鹤注】此当与蕃剑同时之作。铜瓶，汲水器。

乱后碧井废，时清瑶殿深①。铜瓶未失水②，百丈有哀音③。侧想美人意④，应悲寒甃沉⑤。蛟龙半缺落⑥，犹得折黄金⑦。（铜瓶，有感兴废也。首二另提，中四应时清，末二应乱后。当时有从故宫废井中拾得铜瓶者，故从乱后追思其盛。此瓶未经失水，则系以长绠，而辘轳有声。及其沉没水中，想汲井宫人，应对寒甃而伤悲矣。今者瓶上蚊龙，半已脱落，犹足准折黄金，盖以旧宫古物，人知珍重之也。哀音，连百丈言，不指滴沥之声。寒甃沉，谓铜瓶沉溺，不指井穴深沉。黄生曰：瓶涉美人之手，今乃落于民间，世事岂复堪言。此诗感物伤时，可当沉郁顿挫四字。突起一句，随手撇开，至结尾方挽合，乃古文遥呼徐应之法。）

①张九龄诗：“尔实在时清。”《汉礼乐志》：朓瑶堂。《颜注》：“以瑶饰堂。”瑶殿，即此义也。②庾信诗：“铜瓶素丝绠。”董威辇诗：“忽焉失水。”③《杜臆》：蜀中牵船竹绠曰百丈，此借以名汲水之绠。鲍照诗：“百丈不及泉。”陆机诗：“哀音附灵波。”

④又诗：“侧想瑶与琼。”⑤《易》：“井甃无咎。”《风俗通》：“甃，聚砖修井也。”⑥戴延之《西征记》：太极殿有金井栏、金博山、金辘轳，蛟龙负山于井上。师尹曰：蛟①，瓶上刻铸者。⑦杨慎云：折，当也。唐汝询曰：唐人诗有先后可参证者，张籍《楚妃怨》：“梧桐落叶黄金井，横架辘轳牵素绠。美人初起天未明，手拂银瓶秋水冷。”读籍诗，杜义自明。

《随笔》云：此篇盖见故宫井内汲者得铜瓶而作。首句便说废井，则下文反覆叙述为难，而曲折宛转如是。全在时清瑶殿句，追想宫中情景，便觉如许生动，他人毕一生摹写，不能到也。

今按：中四句，言瑶殿之内宫人汲水也。应悲寒甃沉，承百丈有哀音。惟井水深沉，故须长绠下汲，而美人生悲。悲字，形容其手柔力怯耳。若云悲铜瓶之沉没，文气太促。此瓶失水，应补在蛟龙缺落之上，乃诗家藏针暗渡之法。按：洪仲云：杜五律诗，凡二句开者，七必阖，于此可证矣。

 
送远

【鹤注】此当是乾元二年去秦州时所作。诗云“带甲满天地”，乃指史思明之乱。又云“岁月晚”“霜雪清”，见其为冬日也。《秦州》诗云“孤城山谷间”，此云“鞍马去孤城”，故知为秦州作矣。

带甲满天地①，胡为君远行②。亲朋尽一哭③，鞍马去孤城④。草木岁月晚

⑤，关河霜雪清⑥。别离已昨日⑦，因见古人情⑧。（此章乃既行后，作诗以寄赠者。上四，昨日送行之事。下四，今朝忆别之情。甲兵满世，胡为远行，怜而问之也。亲朋皆哭，生离而有死别之忧。五六，写出既去后，中途憔悴之苦。因思《古别离》有“送君如昨日”者，知今古有同悲也。）①《战国策》：“带甲百万。”

②古诗：“忽如远行客。”③《谢安传》：“亲朋毕集。”④阮籍诗：“鞍马去远游。”《吴志》：吕蒙曰：“郝子太保孤城之守。”⑤《楚辞》：“草木摇落而变衰。”古诗：“岁月忽已晚。”⑥《后汉邓禹传》：“关河响动。”陶潜诗：“关河不可逾。”应玚诗：“远行蒙霜雪。”

⑦《楚辞》：“悲莫悲兮生别离。”江淹《古别离》：“黄云蔽千里，游子何时还。送君如昨日，檐前露已团。不借惠草晚，所悲道里寒。”《杜臆》：昨日，犹云前日。

⑧石崇《思归引序》：“倘古人之情，有同于今。”任昉诗：“犹我故人情。”黄生曰：平时别离，已足悲伤，况逢世乱，倍增惨怆。起二语，写得万难分手，接联更作一幅关河送别图，顿觉班马悲鸣，风云变色，使人设身其地，亦自惨然销魂矣。又曰：题是《送远》，即《古别离》而变其名耳，因借江淹诗作案，所谓古人情者，即《古别离》之情也。

洪仲曰：杜七律谓“古往今来皆涕泪”，足与结语相参证。

单复《杜律》刻本，末句刊作“因见敌人情”，亦有意义。盖此诗上四，已尽送远之意，下则代远行者作回答之词，言当此岁暮天寒，关河惨淡如此，当亦回首亲朋曰：别离已成昨日，因想见敌人哭别之情也。

 
送人从军

【鹤注】弱水、阳关，皆属陇右道，当是乾元二年秦州作。原注：

“时有吐蕃之役。”王粲诗：“从军有苦乐。”

弱水应无地①，阳关已近天②。今君度砂碛③，累月断人烟④。好武宁论命

⑤，封侯不计年⑥。马寒防失道⑦，雪没锦鞍鞯⑧。（上四，极言远行之苦。五六，代述其意。七八，作丁宁语。写景叙情，恻怛入人。弱水、阳关，唐备吐蕃之所，沙碛又在其外。宁论命，死生不顾也。不计年，迟速勿较也。黄生曰：无地，谓地尽处。近天，谓天边头。此行不但封侯难冀，亦且裹革可虞。但以马寒雪盛为词，极惨澹事，偏作浓丽语，此风人善于立言。）①《禹贡》：导弱水至于合黎。《唐志》：合黎山，在甘州张掖县。《寰宇记》：弱水，东自删丹县界，流入张掖县北二十三里。【钱笺】删丹，汉旧县，属张掖郡。王.《头陀寺碑》：“飞阁透迤，下临无地。”

②《元和郡县志》：阳关，在沙州寿昌县西六里，以居玉门之甫，故曰阳关，本汉置也，谓之南道，西趋鄯善、莎车。玉门故关，在县西北百八十里，谓之北道，西趋车师前庭及疏勒。此西域之门户也。孟康曰：二关皆在敦煌西界。《汉西域传》：扼以玉门、阳关。岑参诗：“走马西来欲到天。”即近天之意。

③【鹤注】沙磺，谓流沙、碛石，自是两地名，《禹贡》：导弱水余波入于流沙。《楚辞》：“西方之害，流沙千里。”注：“言西方之地，厥土不毛，流沙滑滑，昼夜流行。”西州礌石碛，北庭都护府有小碛。【钱笺】《北边备对》：赵信降匈奴，武帝必欲越漠征之。言沙积广漠，望之漠漠然也。汉以后史家变称为碛，碛者，沙积也。

④曹植诗：“千里无人烟。”⑤《汉书》：颜驷曰：“文帝好文，而臣好武。”⑥《后书》：班超投笔叹曰：“大丈夫当立功异域，以取封侯。”亦暗用李广数奇不遇事。或云：军中有功即封，不必计定年数。⑦《韩非子》：齐桓公伐孤竹还，走失道。管仲曰：“老马之智可用也。”⑧《晋张方传》：割流苏武帐，以为马帴。或作鞯，马鞍具也。梁简

文诗：“宝马锦鞍鞯。”

 
示侄佐原注：佐草堂在东柯谷。

【鹤注】诗云“多病秋风落”，当是乾元二年九月作，盖十月公已入同谷矣。《杜臆》：秦州诗中，极言东柯之胜，此诗原注谓佐在东柯谷，岂此时公暂寓栗亭耶？但相去不远，故后诗有“人到鸟应栖”之句。《世系表》：佐，是襄阳房殿中侍御史..之子。《旧唐书》：杜佐终大理正。

多病秋风落①，君来慰眼前②。自闻茅屋趣③，只想竹林眠④。满谷山云起

⑤，侵篱涧水悬⑥。嗣宗诸子侄⑦，早觉仲容贤⑧。（此喜佐来，而作诗以嘉之。首尾叙情，中四摹景。《杜臆》：山云涧水，即所闻茅屋趣也，因此想竹林之眠，犹二阮之把臂入林耳。）①师氏注：七月秋风起，八月风高，九月风落。②谢灵运诗：“浮欢昧眼前。”③潘岳《秋兴赋》：“偃息不过茅屋茂林之下。”④《嵇康传》：康与阮籍、阮咸、山涛、向秀、王戎、刘伶，特相友善，号竹林七贤。何逊诗：“空想竹林游。”

⑤陈后主诗：“山云遥似带。”⑥【顾注】涧水自高流下，故曰悬。⑦《世说》：“谢太傅谓子侄。”⑧《晋书》：阮咸，字仲容，籍之侄。 
佐还山后寄三首

还山，还东柯谷也。

山晚黄云合①，归时恐路迷。涧寒人欲到，林黑鸟应栖。野客茅茨小②，田家树木低③。旧谙疏懒叔④，须汝故相携。（首章，赠佐还山。一四写暮景，下四念山居。《杜臆》：佐所居，以山云涧水为胜，故三诗两及之。须汝相携，欲与偕隐也。）

①塞云多黄，故公诗云“黄云高未动”，又云“山晚黄云合。”梁简文帝诗：“洗兵逢骤雨，送阵出黄云。”②陶潜诗：“茅茨已就治。”③应璩诗：“田家无所有，酌醴焚枯鱼。”④嵇康《绝文书》：“性复疏懒。”其二

白露黄粱熟①，分张素有期②。已应春得细③，颇觉寄来迟。味岂同金菊④，香宜配绿葵⑤。老人他日爱，正想滑流匙。（次章，望佐寄米也。八句皆叙事，上半嫌其寄迟，下乃促其速致。《杜臆》：素有期，谓粱熟则分饷，旧有此例。菊、葵，皆秋时物产，故以相比。他日，言平时。米精则饭滑。）

①《月令》：季秋之月，白露降，农乃登谷，是黄粱熟于秋候也。乐府：

“石上慊慊舂黄粱。”苏恭《本草》：黄粱，出蜀汉商浙间，香美胜

于诸粱，人谓竹根黄。

②钟会檄：“分张守备。”后魏高允《徵士颂》：“在者数子，仍复分张。”《北史》：蠕蠕阿那瓌言：“老母在彼，万里分张。”《高僧传》：道安为朱序所拘，乃分张徒众。王羲之帖：“秋当解褐，行复分张。”庚信《伤心赋》：“兄弟则五郡分张，父子则三州离散。”李白诗：“不忍云间两分张。”【朱注】分张，分别之时。③淮南子：“量粟而春。”【吴注】古乐府：“石上慊慊春黄粱。”④《本章》：菊，一名金芷。《月令》：“孟秋之月，菊有黄华。”⑤《诗》：“七月烹葵及菽。”《闲居赋》：“绿葵含露。”【钱笺】《颜氏家训》：蔡郎者讳纯，遂专呼莼为露葵。承圣中，有士人聘齐，主客郎李恕问曰：“江南有露葵否？”答曰：“露葵是莼，水乡所出，今食者绿葵耳。”

其三

几道泉浇圃①，交横落幔坡②。藏蕤秋叶少③，隐映野云多④。隔沼连香斐

⑤，通林带女萝⑥。甚闻霜薤白⑦，重惠意如何。（三章，索佐寄薤也。流泉注坡，藉以灌蔬，故菜叶映云而增绿。且芰萝之间，杂栽霜薤，故又索其重寄也。芰连各沼，萝带一林，二句点圃中景物，然只轻带以起霜薤，诗当会意解，方见融贯。重惠，承黄粱说。） 
①《杜臆》：浇圃之泉，即前侵篱之水。旧说谓泉水交横而落坡，其坡上青翠如幔。汪瑗、顾宸皆云：泉浇圃，幔落坡，乃平对之词。设幔于坡，以防鸟雀，是为瓜果而设者，交横乃坡上慢影，此另一说。庾信诗：“滴沥泉浇路。”

②《舞鹤赋》：“浮影交横。”江总诗：“曲涧停骋响，交枝落幔阴。”

③葳蕤，有两解：一作盛貌，一作衰貌。王粲诗：“吴天降丰泽，百卉挺葳蕤。”鲍照诗：“葳蕤被园藿。”司马相如《封禅书》：“纷纶葳蕤。”注：“葳蕤，委顿也。”王融诗：“秋叶少欣荣。”

④卢思道诗：“可怜疏复密，隐映当窗人。”⑤《武陵记》：两角曰菱，三角四角曰芰，通谓之水栗。⑥范云诗：“通林鸟声娇。”《诗》：“茑与女萝，施于松柏。”旧注：“女萝，松萝也。”⑦《闲居赋》：“白薤负霜。”《唐本草》：薤是韭类，有赤白二种，白者补而美。《图经本草》：薤，春秋分莳，至冬叶枯。

 
从人觅小朋孙许寄

此诗梁氏编在大历二年夔州诗内，黄鹤谓诗有南州路句，当在西北所作，属在秦州诗内。《广志》：猴，一名王孙，一名胡孙。

人说南州路①，山猿树树悬②。举家闻若咳③，为寄小如拳④。预哂愁胡面

⑤，初调见马鞭⑥。许求聪慧者，重稚捧应癫⑦。（四句分截，上是从人觅，下是许见寄。诗写胡孙，于其形声情状，亦颇详悉，但意义短浅，恐属率尔之作，故邵宝疑其可删。）①【顾注】两粤为南州路。江淹诗：“南州饶奇怪。”

②庾僧渊诗：“猿挂入檐枝。”挂，即悬树。③《山谷别集》：“骇，当作咳。禺属猿猴，喜怒饮食常作咳。”今按：咳，丘盖切。喀，乞格切。皆欬声也。《新序》：袁族目欧之不出，喀喀然遂伏地而死。蒋之翘曰：猿与沐猴相类，其性仁，不贪食，多群，雄音黑，雌者黄，雄者喜啼。王孙，猴也，状似愁胡，两手足如人，其声嗝嗝若咳，其性躁，见物辄斗，好残毁器物。

④《崇安志》：武夷山多猕猴，其小者仅如拳。

⑤愁胡，注见首卷。⑥《齐民要术》：“常系猕猴于马坊，令马不畏，辟恶，消百病。”旧注：胡孙能警马。畜马者，夜则令胡孙警马背。【张远注】庾信《五张寺碑》：“身虽系马，心避腾猿。”注引《维摩经》：“难化之人，譬如象马，■悷不调，加诸苦毒，乃可调伏。”释曰：“马有五种：第一，见鞭影即调伏；第二，得鞭乃伏。”

⑦《急就篇注》：颠，一作癫。

吴曾《漫录》云：题是胡孙，而诗以山猿为词，何也？猴虽猿属，性大不同，观柳州《僧王孙文》可见。韩子苍有《小胡孙》诗云：“直疑少陵觅，未解柳州僧。”

 
秋日阮隐居致薤三十束

原注：隐居名昉，秦州人。

隐者柴门内，畦蔬绕舍秋。盈筐承露薤①，不待致书求②。束比青刍色③，圆齐玉箸头④。衰年关鬲冷，味暖并无忧⑤。（【张远注】前四隐居臻薤，五六言其形色，七八言其气味。）

①《诗》：“不盈倾筐。”

②前从侄佐索薤，此不索而自致也。③《诗》：“生刍一束，其人如玉。”④【顾注】玉箸头，言薤根之白。刘孝威诗：“谁怜双玉箸。”⑤《本草》：陶隐居曰：薤性温补，仙方及服食家皆须之。 
秦州见敕目薛三璩授司议郎毕四曜除监察与二子有故远喜迁官兼述索居凡三十韵

【鹤注】诗云“秋风动关塞”，当是乾元二年秋作。敕目，除官目次也。又曰：司议郎，贞观十八年方置，以比给事中。监察御史十五人，掌分察百僚，巡按州县。武德初方置，贞观二十二年加二人。《唐书》：东宫官属，有司议郎四人，掌侍从规谏、驳正启奏，并录东宫记注。《旧书酷吏传》：肃宗时，裴升、毕曜同为御史，皆酷毒，寻流黔中。

《大雅》何寥阔①，斯人尚典型②。交期余潦倒③，材力尔精灵④。二子声同日，诸生困一经⑤。文章开突奥⑥，迁擢润朝廷。旧好何由展⑦，新诗更忆听⑧。别来头并白⑨，相见眼终青⑩。（首段，宾主并提。大雅四句，推两公为文章之伯。二子四句，承上“才力尔精灵”，身困而喜彼陛擢也。旧好四句，承上“交期余潦倒”，身衰而望其垂注也）。

①《西部赋》：“大雅宏达，于兹为群。”

②嵇康诗：“何时见斯人。”《诗》：“虽无老成人，尚有典型。”③《绝交书》：“足下旧知吾潦倒粗疏，不切事情。”④傅毅《舞赋》：“绎精灵之所束。”⑤并除官，故云同日。公罢职，故比诸生。褚少孙《年表》：“岂可同日而语之哉！”《后汉班超传》：“布衣诸生耳。”江淹诗：“竖儒困一经。”⑥《荀子》：“奥窔之间，枕箪之上。”穾奥，深邃之意。《尔雅》：“室西南隅谓奥，室东南隅谓突。”

⑦孔融诗：“当收旧好。”⑧张华诗：“良朋贻新诗。”⑨古诗：“相看俱白头。”⑩阮籍见佳客，则为青眼。伊昔贫皆甚，同忧岁不宁。栖遑分半菽①，浩荡逐流萍②。俗态犹猜忌③，妖氛忽沓冥④。独惭投汉阁⑤，俱议哭秦庭⑥。还蜀只无补⑦，囚梁亦固扃

⑧。华夷相混合⑨，宇宙一羶腥。（此申彼此旧交，及遭逢乱离之故。半菽，顶“贫皆甚。”流萍，顶“岁不宁。”猜忌，指李林甫。妖氛，指安禄山。投阁，身陷贼中。哭秦，乞师回纥。还蜀，不得扈从上皇也。囚梁，朝官被系洛阳也。浑合、膻腥，陷长安，扰中原也）。①《汉书，项羽传》：“岁饥人贫，卒食半菽。”注：“士卒食蔬菜，以菽杂半之。”《广绝交论》：“莫肯费其半菽。”

②宋何偃诗：“流萍依清源。”③沈佺期诗：“俗态岂恒坚。”④妖氛，注见五卷。《汉书景十三王传》：“云蒸列布，杳冥昼昏。”⑤《扬雄传》：王莽诛甄丰，连及扬雄。时雄校书天禄阁上，治狱使者来，雄恐不能自免，乃从阁上投下，几死。

 
⑥《左传》：吴入郢，声包胥如秦乞师，立依庭墙而哭，日夜不绝声，勺水不入口，七日，秦师乃出。⑦《蜀志》：黄权降魏，魏主问之，对曰：“臣降吴不可，还蜀无路，

是以归命。”⑧《汉书》：梁孝王下邹阳狱，阳从狱中上书，王立出之。⑨《晋书》：刘琨《劝进书》：“华夷之情允协。”

帝力收三统①，天威总四溟②。旧都俄望幸③，清庙肃惟馨④。杂种虽高垒

⑤，长驱甚建领③。焚香淑景殿⑦，涨水望云亭⑧。法驾初还日⑨，群公若会星⑩。宫臣仍点染(11)，柱史正零丁(12)，（此记肃宗收京，及二子迁官之事。收三统，历数在唐。总四溟，令行海内。乾元元年一月，帝还西京，是旧都望幸也。乾元二年四月，朝享太庙，是清庙惟馨也。杂种，谓庆绪、思明之徒。长驱，谓既复东京，又围相州也。焚香，待帝回宫。涨水，俟帝游宴。朝廷初复，官署缺材，寥寥如会星也。宫臣，谓薛授司议。柱史，谓毕除监察。）①《庄子》：“帝力于我何有哉！”《汉艺文志》：“圣王必正历数，

以定三统。”赵曰：周得天统，商得地统，夏得人统。②《书》：“诞将天威。”阴铿诗：“四溟飞旦雨。”③《楚辞》：“顾念兮旧都。”相如《封禅文》：“太山梁父，设坛望

幸。”蔡邕《独断》：“天子车驾所至，臣民以为侥幸。故曰幸。”④《诗》：“於穆清庙，肃邕显相。”《书》：“黍稷非馨，明德惟馨。”⑤《汉书》：“羌胡杂种，类不一也。”《史记韩信传》：李左车曰：

“足下深沟高垒，勿与战。”

⑥乐毅书，“长驱至国。”《汉高帝纪》：“地势便利，其以下兵于诸侯，若居高屋之上建瓴水也。”⑦《长安志》：西内安仁殿后，有彩丝院，院西有淑景殿。

⑧梦弼曰：望云亭，亦在西内。⑨徐陵诗：“横桥象天汉，法驾应坤图。”⑩《诗》：“会弁如星。”《笺》：“会，谓弁之缝中，饰以玉，状似星也。”

(11)《晋书郑默传》：宫臣皆受命天朝，不得同之藩国。后汉崔缓草书体，或■点染，状似连珠。(12)《史记》：老子为柱下史。乐府《满歌行》：“零丁茶毒，愁懑难支。”官忝趋栖凤①，朝回叹聚萤②。唤人看騕褭③，不嫁惜娉婷④。掘狱知埋剑

⑤，提刀见发硎⑥。侏儒应共饱⑦，渔父忌偏醒⑧。旅泊穷清渭⑨，长吟望浊泾⑩。（此自述索居之况。栖凤，拾遗入朝。聚萤，邸舍荒凉。唤人二句，一开一阖，虽望人顾盼，而自惜廉隅，此借良马佳人为喻也。埋狱，伤沉沦已久。发硎，幸见用方新。共饱，讥众人素餐。独醒，慨直言见斥。清渭，羇迹秦州。浊泾，回念长安也。）①康骈《剧谈录》：含元殿左右，立栖凤、翔鸾两阁，龙尾道出于阁前。②《汉灵帝纪》：夜步逐流萤，还至洛阳。③《子虚赋》：“罥騕褭，射封豕。”郭璞曰：“騕褭，神马，日行千 
里。”

④《前汉蒯通传》：隐居不嫁，未尝卑节下意以求仕也。古乐府《乌夜啼》：“歌舞诸年少，娉婷无种则。”辛延年诗：“不意金吾子，娉婷过我庐。”

⑤丰城埋剑，注见本卷。⑥《庄子》：“提刀而立，如新发于硎。”⑦《东方朔传》：“侏儒饱欲死，臣朔饥欲死。”⑧《楚辞渔父篇》：原曰：“众人皆醉吾独醒。”渔父曰：“何不餔其糟而啜其醨？”

⑨梁元帝诗：“旅泊依村树。”《西征赋》：“北有清渭浊泾。”⑩应玚诗：“永思长吟。”羽书还似急①，烽火未全停。师老资残寇②，戎生及近埛。忠臣词愤激③，烈士涕飘零④。上将盈边鄙⑤，无勋溢鼎铭⑥。仰思调玉烛⑦，谁定握青萍

⑧。（此又叹邺城之溃。羽书仍急，烽火未停，边报络绎也。师老，顿兵已久。戎生，思明复炽。愤激涕零，为宦宫监兵，王师丧败也。上将元勋，见功臣可仗。欲调玉烛，青萍谁属，言当专任李、郭，以致太平。）①陆贾《楚汉春秋》：黥布反，羽书至。②《左传》：“楚师骤胜而骄，其师老矣。”③应璩诗：“忠臣不违命。”张华诗：“壮士怀愤激。”④曹操诗：“烈士暮年，壮心不已。”⑤《史记高帝纪》：“以宋义为上将。”《吴越春秋》：“犯吴之边鄙。”

⑥梁简文帝诗：“护羌拥汉节，校尉立元勋。”陈琳诗：“建功不及时，钟鼎何所铭。”⑦《尔雅》：“四时调，谓之玉烛。”注：“道光照也。”束皙诗：“玉烛阳明，显猷翼翼。”

⑧陈琳《答曹植笺》：“君侯秉青萍干将之器。”注：“剑名也。”陇俗轻鹦鹉①，原情类鹡鸰②。秋风动关塞③，高卧想仪形④。（末段，自感远游，而有怀二子也。轻鹦鹉，不为世重。类鹡鸰，望切故交。秋风记时，仪形思友也。此章前三段各十二句，中二段各十句，末段四句收）。

①《鹦鹉赋》：“命虞人于陇抵，闭以雕宠，剪其羽翅。”

②《诗》：“鹡鸰在原，兄弟急难。”《郑笺》：“鹡鸰水鸟，而在高原，失其常处，则飞鸣求其类。”原情，在原之情，或引梁武帝书“原情察咎”，非也。

③关塞，注别见。④《世说》：东海王曰：“闲习礼度，不如式瞻仪形。”杨慎曰：杜诗“不嫁惜娉婷”，此句有妙理。陈后山衍之云：“当年不嫁惜娉婷，敷粉施朱学后生。不惜卷帘通一顾，怕君著眼未分明。”深得其解矣。盖士不可轻于从仕，犹女不可轻于许人。著眼未分明，相知之不深也。古人有相知之深，一出而成功者，伊尹、孔明是也。有相知未深，不出以全名者，严光、苏云卿是也。有相知不深，一出而身名俱败者，刘歆、荀或是也。

 
寄彭州高三十五使君适虢州岑二十七长史参三十韵原注：“时患疟病。”

《唐书》：彭州濛阳郡，属剑南道，垂拱二年，析益州置。虢州弘农郡，属河南道，义宁元年析隋弘农郡置。【洙注】彭州，今成都府彭县。虢州，今河南府卢氏县。【朱注】新旧两史皆云：高先刺蜀，后刺彭。唯黄鹤作先彭而后蜀。今按此诗云“秋来兴长”，又云“陇草洮云”，明是乾元二年秋在秦州作。最后公在潭州《追酬高蜀州人日诗序》云：“往居在成都时，高任蜀州刺史。”则知高刺蜀州在后矣，今以两诗互证，二史之误显然。【鹤注】史云：乾元二年五月，贬李帆为蜀州刺史。柳芳《历》亦云：适乾元初刺彭，上元初牧蜀。房琯作《蜀州先主庙碑》载，州将高适建，其末云“公顷自彭迁蜀”，皆与杜诗合。史误其先后耳。【钱笺】适《谢上彭州刺史表》云：“始拜宫允，今列藩条，以今月七日，到所部上讫。”则适自詹事，即出刺彭，鹤注是也。高集有《春酒歌》云：“前年持节将楚兵，去年留司在东京。今年复拜二千石，盛夏五月西南行。彭门剑门蜀山里。”则适之刺彭，在乾元元年，岁月皆可考。《岑参集佐郡思旧游诗序》云：己亥春三月，参自补阙转起居舍人，夏四月，署虢州长史。则岑之黜官，正乾元二年之夏，公诗作于是秋也。

故人何寂寞①，今我独凄凉②。者去才虽尽③，秋来兴甚长④。物情尤可见

⑤，词客未能忘。海内知名士⑥，云端各异方⑦。（首领全局。敌人何尝寂寞乎，今我独见凄凉耳，二句宾主并提。才尽而兴犹长，欲遣凄凉也。词客而处远方，念及故人也。六句分承上文。）①张载《叙行赋》：“嗟寂寞而愁予。”②庾信诗：“凄凉多怨情。”③陆机诗：“但为老去年遒。”《南史》：江淹晚节，才思微退，时人谓，525之才尽。④潘岳有《秋兴赋》。⑤物情可见，谓聚散不常。鲍照诗：“物情乖喜歇。”⑥鱼氏《典略》：陈宫，少与海内知名之士皆相连结。庾信《枯树赋》：“殷仲文风流儒雅，海内知名。”⑦比二公于云端，则知其不寂寞矣。枚乘乐府：“美人在云端。”曹植诗：“离别各异方。”高岑殊缓步①，沈鲍得同行②。意惬关飞动③，篇终接混茫④。举天悲富骆

⑤，近代借卢王⑥。似尔官仍贵，前贤命可伤⑦。诸侯非弃掷⑧，半刺已翱翔⑨。诗好几时见，书成无信将⑩。（此应“故人何寂寞。”上四，言二子诗才，可追往古词人。次四，言二子境遇，犹胜近世诗人。诸侯，点使君。半刺，点长史。诗好二句，惜远别也。用意惬当，则机神飞动，此诗思之妙。篇势将终，而元气混茫，此诗力之厚。二句极推高岑，实少陵自道也）。①湛方生《游园咏》：“任缓步以升降。”此言才若高岑，纵舒自如也。 
②沈鲍，谓沈约、鲍照。《诗》：“携手同行。”③《文心雕龙》：“延寿《灵光》，含飞动之势。”④《庄子缮性》篇：“古之人在混茫之中。”⑤《唐书》：富嘉谟，武功人，举进士。文章本经术，人争慕之。中兴初，官监察御史卒。又：骆宾王，义乌人，七岁能赋诗。武后时，除临海丞，弃官去。徐敬业举兵，署为府属，后亡命不知所之。

⑥又：卢照邻，范阳人，为邓王典签，王重其文，待以相如。调新都尉，病，去官，自沉颖水死。又：王勃，龙门人，六岁善文辞。补虢州参军，除名，渡海溺水，悸而卒。鲍照诗：“回首眷前贤。”⑦言四子有才无命，今尔官既达，益叹前贤可伤矣。⑧曹冏《六代论》：今之州牧郡守，古之方伯诸侯。杜氏《通典》：武德元年，罢郡置州，改太守为刺史，即古诸候。⑨庾亮《答郭豫书》别驾：旧与刺史别乘，其任居刺史之半，安可任非其人。【钱笺】《职原》云：别驾、长史、司马，通谓之上佐。周必大云：郡丞，秦官，惟掌兵马。自汉迄唐，其名不常，曰别驾，曰司马，曰治中，曰长史，虽均号上佐，其实从事之长耳。岑为长史，而曰“半刺已翱翔”，贾为司马，而曰“治中实弃捐”，盖并可以互称。《楚辞》：“与道翱翔。”⑩司马相如《谕巴蜀檄》：“故遣信使，晓谕百姓。”本言诚信之使。释宝月诗：“有信即寄书，无信长相忆。”此以信为使也。姜氏考注：晋宋以还，将信之人即称为信。又《鲍永传》引《东观汉记》：遣信人驰至长安。男儿行处是①，客子斗身强②。羇旅推贤圣③，沉绵抵咎殃④。三年犹疟疾，一鬼不销亡⑤。隔日搜脂髓⑥，增寒抱雪霜。徒然潜隙地⑦，有靦屡鲜妆⑧。（下两段，应“今我独凄凉。”此言多病而凄凉也。行处是，起羇旅。斗身强，起沉绵。隔日增寒，言疟作。潜地鲜妆，避疟鬼也。）

①陆机诗：“男儿多远志。”②阮瑀诗：“客子易为戚。”《易林》：“斗身战天。”③《左传》：“羇旅之臣。”王弼《易注》：“仲尼为旅人，即推贤圣意。”古诗：“贤圣莫能度。”

④沈约《萧愐碑》：“因遇沉疴，绵留气序。”《后汉张升传》：“偃蹇反俗，立致咎殃。”⑤《后汉礼仪志》注：《流旧仪》：颛顼氏有三子，生而亡去，为疫鬼，一居江水为疟鬼。沈约诗：“一谢永销亡。”⑥《素问》：“疟者，阴与阳争，不得出，是以间日而作。”又曰：“疟者之寒，汤火不能温也。”⑦《记》：“想见于隙地，曰会。”⑧《诗》：“为鬼为蜮，有靦面目。”《任昉集》：“惟此人斯，有靦

面目。”

何太龙钟极①，于今出处妨②。无钱居帝里③，尽室在边疆④。刘表虽遗恨

⑤，庞公至死藏。心微傍鱼鸟⑥，肉瘦怯豺狼。陇草萧萧白⑦，洮云片片黄⑧。（此言远客而凄凉也。龙钟，叹衰老。出处，伤不遇。帝里，指长安。 
边疆，谓东谷。刘表二句，言不轻附人。鱼鸟，喜相亲。豺狼，恐见噬。草白云黄，及边塞萧条之象）。

①王褒书：“援笔揽纸，龙钟横集。”《青箱杂记》：古语有二声合为一字者，如“不可”为“叵”“而已”为“耳”，盖起于西域二合之音。龙钟切为癃，潦倒切为老，谓人之癃老，以龙钟、潦倒目之，音义取此。【钱笺】龙钟。《演义》谓不昌炽，不翘举，如■鬖、拉搭之类。按：《荀子议兵篇》：“触之者角摧陇种，东宠而退耳。”注：“陇种，遗失貌，如陇之种物然，或曰即钟也。”《新序》作陇钟而退。龙钟似即陇种，语转而然耳。薛苍舒注：《广韵》：“龙钟，竹名，世言龙钟，谓年老如竹之枝叶，摇曳不自矜持。”此说杜撰不经。后人《记事珠》等书，据为故实，可笑也。李济翁《资暇录》解龙钟字，尤支离。庾信《竹杖赋》：“每与龙钟之族，幽翳沉沉。”注：“龙钟，竹名。”亦属相沿之说。今按《洞冥记》：“阳关之外花牛津，时得异石，长十丈，高三丈，立于望仙宫，因名龙钟石。”龙钟三说不同。如《洞冥记》，是老人身重如石，难移动也。张希良曰：龙钟二字，有作者惫解者，有作蹭蹬解者，有作下泪解者。王褒书云：“授笔揽纸，龙钟横集。”常建诗云：“双袖龙钟泪不干。”李端诗云：“龙钟相见谁能免。”则下泪之状也。元载入关别妻诗云：“年来谁不似龙钟，虽在侯门不见容。”苏颋诗云：“龙钟踏涧泥。”《品汇》注：“龙钟，行不动貌。”《述异记》有龙钟石。皆蹭蹬之状也。杜诗云，“何太龙钟极。”高适诗云：“龙钟还忝二千石。”则老惫之状也。今人谓老人之不洁者曰癃松，正龙钟之讹。张九龄《答子昂赠竹簪》诗云：“遗我龙钟节。”龙钟本是龙种，别为一义耳。②张载诗：“出处虽殊途。”③《神仙传》：李仲甫卖笔落辽东市，无钱亦与笔。《晋书王导传》：建康，古之金陵，旧为帝里。④《左传》：“尽室而行。”又：“摇荡我边疆。”

⑤刘表、庞公，注见本卷前。阳缙诗：“遗恨没秦宫。”⑥《绝交书》：游山水，观鱼鸟，心甚乐之。《离骚》：“乘白鼋兮逐文鱼，与汝游兮河之渚。”鱼，叶偶许切。

⑦古诗：“萧萧白杨树。”⑧何处士诗：“香云片片生。”彭门剑阁外①，虢略鼎湖旁②。荆玉簪头冷③，巴笺染翰光④。乌麻蒸续晒

⑤，丹橘露应尝⑥。岂异神仙宅⑦，俱兼山水乡⑧。竹斋烧药灶⑨，花屿读书床⑩。更得清新否(11)，遥知对属忙(12)。（此应“云端各异方。”彭门虢略，叙明两州。荆玉、乌麻，承“虢。”巴笺、丹橘，承“彭。”四句分记物产之佳。唯神仙宅，故可烧药，唯山水乡，故有花屿。四句合记景地之胜。清新二句，照上诗好。对属忙，身系官职也）。①《水经注》：李冰为蜀守，见氏道县有天彭山，两山相对，其形如阙，谓之天彭门，亦曰天彭阙。

②《左传》：“东尽虢略。”《后汉郡国志》：陆浑西有虢略地。《唐书》：虢州，先曰鼎州，以鼎湖名。《寰宇记》：荆山，在鼎湖县南，出美玉，即黄帝铸鼎之所。

 
③簪头，簪于头也。④《纸谱》：蜀笺纸，尽用蔡伦法，有玉版、贡余、经屑、表光之名。《秋兴赋》：“染翰操纸。”⑤《本草》：胡麻生中原山谷。陶隐居曰：胡麻当九蒸九曝，熬捣充饵，以乌者为良。

⑥谢庄诗：“橘露靡兮蕙烟轻。”《蜀都赋》：“户有橘柚之园。”⑦《天台赋》：“神仙之窟宅。”⑧崔融诗：“由来山水乡。”⑨《南越志》：长沙浏阳县王乔山，有合丹灶。⑩庾信诗：“书卷满床头。”(11)萧扬州《迸士表》：“词赋清新。”(12)《新唐书》：沈约、庾信，以音韵相婉附，属对精密。旧官宁改汉①，淳俗本归唐②。济世宜公等③，安贫亦士常④。蚩尤终戮辱

⑤，胡羯漫猖狂⑥。会待妖氛静⑦，论文暂裹粮⑧。（宾主总收，又应“词客未能忘。”宁改汉，刺史依然汉官也。本归唐，虢州本属尧封也。位可济世，则不寂寞矣。自安贫贱，甘受凄凉矣。蚩尤，指禄山。胡羯，指思明。裹粮论文，愿与诸人聚首也。此章首尾各八句，三四两段各十句，二五两段各十二句。）①陈乐昌公主诗：“新官对旧官。”《汉百官表》：武帝元封五年，置部刺史十三人，掌奉诏条察诸州。②《诗传》：“成王封叔虞于唐，后改号晋。其俗忧深思远，有尧之遗风。”③《晋书杜预传》：“禹稷之功，期于济世。”《史记高帝纪》：“公等皆去。”

④汉《金乡长侯成碑》：“安贫乐道，忽于时荣。”《列子》：“贫者，士之常也。”《世说》：殷仲堪曰：“贫者，士之常，焉得登高枝而捐其本。”⑤《史记》：黄帝杀蚩尤于涿鹿之野。

⑥前凉王祚令：“胡羯氏羌，咸怀窃玺。”《庄子》：“浮游不知所求，猖狂不知所往。”⑦魏文帝书：“用给左右，以除妖氛。”⑧《左传》：“裹粮坐甲。”刘琨诗：“裹粮携弱，匍匐星奔。”凡排律，多在首联扼题，若作长排，必在首段总挈。如此篇，用四语标眼，而后用四段分应。下篇用两语提纲，而后用两扇对承。细心体玩，方见杜诗脉络之精密。

 
寄岳州贾司马六丈巴州严八使君两阁老五十韵

【鹤注】诗云“陇外翻投迹”，当是乾元二年秦州作。《唐书地理志》：岳州巴陵郡，属江南西道。巴州清化郡，属山南西道。《贾至传》：坐小法，贬岳州司马。《严武传》：坐房琯事，贬巴州刺史。《新书肃宗纪》：九节度使溃，汝州刺史贾至奔于襄邓，王道俊《博议》谓至贬岳州，实因弃汝之故。吴缜《唐书纠谬》有辩甚明。【朱注】本传谓坐小法，史文未详耳。朱又云：《房琯传》：武贬巴州刺史，在乾元元年六月。《旧书》却云贬绵州。按巴州严武《光福寺楠木歌碑》题云：卫尉少卿兼御史严武。夫在巴州既有碑可证，则旧史言绵州者，非矣。且《武传》既言贬绵州，而《房琯传》又载乾元元年六月诏曰：武可巴州刺史。何其疏也。黄鹤云武自巴迁绵，亦无据。

衡岳啼猿里①，巴州鸟道边②。故人俱不利，谪宦两悠然。开辟乾坤正③，荣枯雨露偏④。长沙才子远⑤，钓濑客星悬⑥。（首段，总挈大旨。衡岳、巴州，叙地；敌人、谪宦，记事；长沙、钓濑，切姓。【卢注】开辟、荣枯二句，乃全篇关键。此承谪宦而言。当乾坤反正之日，人各沾恩，特以质有荣枯，故受此雨露者偏异耳。语本微婉，旧注直云叹不得蒙恩而见谪，未免语涉忽上矣）。

①谢灵运诗：“噭噭夜猿啼。”《宜都山川记》：峡中猿鸣至清，诸山谷传其响，泠泠不绝。②《南中志》：鸟道四百里。以其险绝，特上有飞鸟之道耳。③《春秋元命苞》：“天地开辟。”④【朱注】读太白《巴陵赠贾舍人》诗“圣主恩深汉文帝，怜君不遣到

长沙”，方悟此诗“荣枯雨露遍”之旨。曹植诗：“荣枯立可异。”⑤《汉书》：贾谊以大中大夫，谪长沙王太傅。《西征赋》“贾生洛阳之才子”⑥《后汉书》：严光，耕富春山中，后人名其钓处为严陵濑。又曰：光武与严光共卧，太史奏客星犯帝座甚急。

忆昨趋行殿①，殷忧捧御筵②。讨胡愁李广③，奉使待张骞④。无复云台仗

⑤，虚修水战船⑥。苍茫城七十⑦，流落剑三千⑧。画角吹秦晋⑨，旄头俯涧⑩。小儒轻董卓(11)，有识笑苻坚(12)。浪作禽填海(13)，那将血射天(14)。万方思助顺(15)，一鼓气无前(16)。阴散陈仓北(17)，晴曛太白巅(18)。乱麻尸积卫(19)，破竹势临燕(20)。法驾还双阙(21)，王师下八川(22)。此时沾奉引(23)，佳气拂周旋(24)。貔虎开金甲(25)，麒麟受玉鞭(26)。侍臣谙入仗，厩马解登仙(27)。花动朱楼雪(28)，城凝碧树烟(29)。衣冠心惨怆(30)，故老泪潺湲(31)。哭庙悲风急(32)，朝正霁景鲜(33)。月分梁汉米(34)，春给水衡钱(35)。内蕊繁于缬(36)，宫莎软胜绵(37)。恩荣同拜手，出入最随肩(38)。晚著华堂醉(39)，寒重绣被眠(40)。辔齐兼秉烛(41)，书枉满怀笺(42)。（此言天宝之末，目击乱离，收京以后，同为近侍，所谓“开辟乾坤 
正”也。趋行殿，诣凤翔也。捧御筵，谒肃宗也。愁李广，哥舒败绩。待张骞，征兵回纥。无台仗，明皇出奔。虚战船，西京失守。城七十，河北皆陷。剑三千，军士溃散。吹秦晋，鼓角震于西方。俯涧瀍，昂星下照东都。董卓、苻坚，指安史。填海射天，恶其不自量而敢于犯上也。此上言安史之乱。助顺无前，言众心所向，陈仓、太白，銮舆渐近长安。阴散晴薰，太平先有气象矣。尸积卫，庆绪方败。势临燕，范阳可取。还双厥，天子回京。下八川，关中尽复。此上言还京之事。奉引，公为扈从。佳气，喜见旧都。貔虎，指武将。麒麟，指御马。入仗，朝仪复备。登仙，舞马仍归。花雪城烟，初春景色。衣冠指臣，故老指民。天子哭庙，悲往事也。百官朝正，庆维新也。此上言回京后景事。分米给钱，朝官之俸。内蕊宫莎，禁庭之物。拜手随肩，并为近臣。晚醉寒眠，与共晨夕。辔齐书在，往来交密也。此上言同朝时情事）。

①《前汉书》应劭注：旧典，天子行幸所止，必先遣静室，令先按行，

清静殿中。王洙曰：天子行幸所止，曰行殿。

②杜审言诗：“帝子王臣捧御筵。”③《李广传》：广击匈奴，胡骑得广，置两马间，络而盛之。此与禄山生擒哥舒相似。

④张骞使西域，注别见。⑤《哀江南赋》：“非无北阙之兵，犹有云台之仗。”⑥《西京杂记》：武帝作昆明池以习水战，中有戈船、楼船数百艘。《秋兴》诗：“武帝旌旗在眼中。”借汉言唐，知明皇亦有水战船矣。

⑦庾信诗：“苍茫风声惨。”《杜臆》：城七十，借用燕破齐七十余城事。禄山拥燕地，其所陷河北二十余郡，多属齐地。⑧阮瑀诗：“流落恒苦心。”《越绝书》：阖闾葬虎丘，有扁诸之剑三千。《庄子》：赵文王喜剑，剑客来者三千余人。⑨陈周弘让诗：“风高喷画角，云上舞飞梯。”⑩《前汉书》：“昴为旄头，妖星也。”涧瀍二水，在东都。《水经注》：涧水，出新安县南白石山，东南入于洛。瀍水，出河南谷城县北山，东过偃师县，入于洛。

(11)《汉书》：夏侯胜章句小儒。《袁绍传》：董卓按剑叱绍曰：“竖子敢然！”绍勃然曰：“天下健者。岂憔董公！”横刀长揖径出，悬节于上东门.而奔冀州。《郑太传》：袁本初，公卿子弟，生长京师。(12)干宝《晋记》：“有识尤之。”王洙曰：苻坚违众伐晋，遂至破败。抚畜鲜卑，苻融谏之，不听，后为鲜卑所败。《东晋纪》：慕容冲攻秦王坚，坚出奔五将山。后秦王姚苌，遣人缢坚于新平佛寺。(13)《山海经》：赤帝女溺死东海，化为鸟，名精卫，取西山木石填海。(14)《商本纪》：“帝乙无道，为偶人，谓之天神，与之博，令人为行。天神不胜，乃僇辱之，为革囊盛血，仰而射之，命曰射天。”《史记》：宋王偃，盛血以革囊，悬而射之，命曰射天。(15)《书》：“咨尔万方有众。”魏崔琰曰：“民望助顺。”(16)《左传》：“夫战，勇气也，一鼓作气。”(17)《唐书》：凤翔府宝鸡县，本陈仓，至德二载更名。(18)凤翔郿县有太白山。(19)《史记》：“死人如乱麻。”《何氏语林》：祖元珍曰：“悲彭城 
尸积石梁亭。”乾元元年，郭子仪引兵济河，东至获嘉，破安太清。太清走保卫州，子仪进围之。庆绪悉举邺中之众七万，救卫州。子仪伪退，贼逐之，至叠垣之下，伏兵起，射之，贼还走。子仪复引兵逐之，庆绪大败。

(20)《晋书杜预传》：“今兵威已震，势如破竹，数节之后，迎刃而解。”(21)《史记》：奉天子法驾，迎于代邸。张正见诗，“双阙并凌虚。”(22)《诗》：“王师之所。”《关中记》：“关内八水。”《上林赋》：“八川分流。”(23)《汉郊祀志》：“礼月之夕，奉引复迷。”韦昭曰：“奉引，前导引车。”(24)《汉光武纪》：“气佳哉，郁郁葱葱。”《玉藻》：“周旋中规。”(25)《诗》：“如虎如貔。”蔡琰诗：“金甲耀日光。”(26)《杜阳杂编》：代宗尝幸兴庆宫，于复壁间得宝匣，匣中获玉鞭，鞭末有文曰“软玉鞭”，即天宝中异国所献。光可鉴物，节文端妍。屈之则头尾相就，舒之则劲直如绳。虽以斧质锻斫，终不伤缺。(27)《齐职仪》：乘黄，兽名，龙翼马身，黄帝乘之而仙，后因以名厩。王隐《晋书》：宣帝内厩马，一日风静天霁，有羽鹤飞至厩，化为青衣童子，骑二大马，乘空而去。【钱笺】上皇教舞马百匹，衔杯上寿。禄山克长安，皆运载诣洛阳。收京后，当复旧也。夏侯湛《东方朔画赞》：“弃俗登仙。”(28)冯衍《显志赋》：“伏朱楼而四望。”(29)江淹诗：“碧树露阡阡，生烟纷漠漠。”(30)汉乐府：“臣吏衣冠。”陆机诗：“惨枪恒鲜欢。”(31)《西征赋》：“讯诸故老。”《孔丛子》：孔子《丘陵歌》：“惟以永叹，涕霣潺湲。”(32)《记》：“有焚先人之庙，则哭三日。”《旧唐书》：太庙为贼所焚。子仪复京师，权移神主于大内长安殿。上皇还，谒庙请罪。肃宗素服，向庙哭三日。应璩书：“悲风起于闺门。”(33)《新书》：乾元元年正月戊寅朔，上皇御宣政殿，授皇帝受命传国宝。(34)王洙曰：梁汉间所出储米，月分廪给也。谢承《后汉书》：章帝分梁汉储米给民。(35)《汉书》：本始二年春，以水衡钱为平陵徒民起第宅。应劭曰：“水衡与少府，皆天子私藏。”徐陵诗：“金督水衡钱。”(36)内蕊、宫莎，乃大内所种花草。从乱后见之，故喜溢于词。缬绵，特借以比况耳。卢注解作宫衣之花草，非是。《说文》：“缬，结也，系彩缯为文也。”杜牧之诗：“花坞团宫缬。”韩退之诗：“碎缬满红杏。”俱属借形语。(37)《汉书》颜注：“莎，即青莎草。”《尔雅翼》：“莎，茎叶似三棱，根周匝多毛，名香附子。”《拾遗记》：方丈山有莎萝草，细如发，一茎百寻，柔软香滑。束皙《饼赋》：“弱似春绵，白若秋练。”(38)恩荣，承月分二句。出入，承内蕊二句。谢灵运诗：“何以报恩荣。”《书》：“拜手稽首。”《记》：“五年以长，则肩随之。” 
(39)陆云诗：“思乐华堂，云构崇台。公王有酒，薄言飨之。”(40)《后汉书》：药崧家贫，为郎，独直台，无被，枕杫。帝闻而嘉之，诏给帷被皂被。(41)古诗：“何不秉烛游。”(42)【赵注】书任，言在禁掖时往来尺书也。每觉升元辅①，深期列大贤。秉钧方咫尺②，铩翮再联翩③。禁掖朋从改④，微班性命全⑤。青蒲甘受戮⑥，白发竟谁怜⑦？弟子贫原宪⑧，诸生老伏虔

⑨。师资谦未达⑩，乡党敬何先(11)？旧好肠堪断(12)，新愁眼欲穿(13)。翠干危栈竹(14)，红腻小湖莲。贾笔论孤愤(15)，严诗赋几篇？定知深意苦，莫使众人传。贝锦无停织(16)，朱丝有断弦(17)。浦鸥防碎首(18)，霜鹘不空拳(19)。地僻昏炎瘴(20)。山稠隘石泉(21)。且将棋度日(22)，应用酒为年。典郡终微眇(23)，治中实弃捐(24)。安排求傲吏(25)，比兴展归田(26)。去去才难得(27)，苍苍理又玄(28)。古人称逝矣(29)，吾道卜终焉(30)。陇外翻投迹(31)，渔阳复控弦(32)。笑为妻子累(33)，甘与岁时迁。亲故行稀少(34)，兵戈动接连(35)。他乡饶梦寐(36)，失侣自迍邅(37)。（此言方登仕籍，旋被谪迁，在严、贾不免忧谗畏讥，在己则又衰颓羇旅，所谓“荣枯雨露偏”也。元辅，言相位。大贤，指严贾。势可秉钩，而连翩放逐，此叙两公外除。朋从承上，性命起下。青蒲受戮，疏救房琯。白发谁怜，孑身寥落也。公以原宪、服虔自处，而后辈嫌其贫老，因言师资虽不敢居，乡党独不当先敬乎。此上，自叙失官穷老。旧好新愁，故人远去。巴栈岳莲，两州时景。贾笔严时，两公才思。意苦莫传，恐被指摘也。下四，申明此意。无停织，曲为罗织。有断弦，易遭伤毁。浦鸥，喻二公之受侮。霜鹘，比谗人之肆毒。地僻指岳，山稠指巴。至此而藉棋酒，亦无聊甚矣。典郡，指州刺史。治中，指州司马。安心而受外吏，托兴而念归田，则一官不足恋矣。此上，叙严贾远谪。去去，惜二公之才。苍苍，叹二公之遇。称逝，当见几而作。卜终，言无意用世。陇外，公所居。渔阳，思明地。忧控弦，故觉妻子为累。远投迹，故与岁月俱迁。亲故二句，又申控弦。他乡二句，又申投迹。失侣，忆二公也。此上，自叙客况凄凉）。①成公绥诗：“尹为媵臣，遂作元辅。”②《诗》：“秉国之钧。”③《淮南子》：“飞鸟铩羽。”许慎注，“铩，残羽。”江孝嗣诗：“驱马一连翩。”

④禁掖，禁庭有左右掖门也。张华诗：“朋从自远至。”⑤《出师表》：“苟全性命于乱世。”⑥《汉书》：元帝欲易太子，史丹直入卧内，伏青蒲上泣谏。服虔曰：“青缘，蒲席也。”

⑦左思诗：“冯公岂不伟，白首不见招。”⑧原宪，注见本卷。《庄子》：“天地岂私贫我哉。”此贫字活用。《赵充国传》：“充国请行，上老之。”此老字活用。杨诚斋谓实字而虚用，是也。⑨《后汉儒林传》：服虔，字子慎，少入太学受业，有雅才，著《春秋左氏传解》行于世。顾炎武曰：古文经史，皆是写本，久客四方，未必能携。一时用事之误，自所不免。诗云“诸生老伏虔”，本用济

 
南伏生事，伏生，名胜，非虔。后汉有服虔，非伏也。⑩《老子》：“善人，不善人之师。不善人，善人之资。”此所谓师资。《世说》：孔融见李膺曰：“先君与老君有师资之道。”

(11)《孟子》：“乡人长于伯兄一岁，则谁敬？”敬何先，即《壮游》诗“坐深乡党敬”之意。

(12)《左传》：“未继旧好。”鲍照诗：“待子心肠断。”(13)隋王眘诗：“新愁还复多。”(14)栈，用竹编。竹枯干，则栈道危矣。(15)《汉书》：“贾君房下笔，言语妙天下。”贾笔本此。【赵注】南史有三笔、六诗。《杜臆》引《老学庵笔记》云：贾笔，谓贾之文。南朝词人谓文为笔，故《沈约传》云：“玄晖善为诗，彦升工于笔，约兼有之。”梁简文论文章之弊曰：“诗既若此，笔又如之。”《任昉传》又有沈诗、任笔语。故杜以“贾笔”对“严诗。”而杜牧亦云：“杜诗韩笔愁来读，似情麻姑痒处搔。”亦袭南朝语。余谓贾笔句，借用长沙痛哭流涕语。至严诗句，则借严助事。按：助传云：作赋颂十数篇。赋、颂，皆诗之流也。《汉书司马迁传》：“韩非囚秦，《说难》、《孤愤》。”(16)《诗》：“萋兮斐兮，成是贝锦。”《笺》云：“喻谗人集己过，以成于罪，犹女工之集采色，以成锦文。”(17)鲍照诗：“直如朱丝绳。”(18)曹植书：“不能摧身碎首，以答厚德。”《抱朴子》：“息禽所发愤而碎首。”(19)又：“空拳入石。”《易林》：“空拳握手。”(20)隋王胄诗：“五岭常炎郁，百越多山瘴。”炎瘴，属岳州。石泉，属巴州。(21)唐茂州有石泉县，今四川龙安府属县。《北山移文》：“石泉咽而下怅。”(22)何逊诗：“离离堪度日。”(23)《后汉黄香传》：“典郡从政，固非所堪。”又张酺疏：“剖符典郡，班政千里。”(24)《晋职官志》：州置别驾、治中、从事。杜氏《通典》：治中，旧州职也，隋时州废，遂为郡官。开皇三年，改治中为司马，唐武德初，复为治中，高宗即位，改诸州治中并为司马。【钱笺】《梁书》：陆闲为扬州治中，辞职，高祖听与府司马换廨居之。甄皇后乐府：“莫用贤豪故，捐弃素所爱。”(25)《庄子》：“安排而去化，乃入于寥天一。”安排，安受造物之推排也。杜定功曰：庄子尝为漆园吏，楚威王聘之，欲以为丞相。谓使者曰：“亟去，无污我。”故曰傲吏。郭璞诗：“漆园有做吏。”(26)诗有六义，三曰比，四曰兴。张衡《归田赋》注：顺帝时，阉宦用事，衡欲归田里，作《归田赋》。(27)苏武诗：“去去从此辞。”《论语》：“才难。”(28)《庄子》：“天之苍苍，其正色耶？”《老子》：“玄之又玄。”(29)《汉书》：楚元王敬礼穆生，常为设醴，及王戊即位，忘设醴，穆 
生退曰：“可以逝矣。”遂谢病去。

(30)《史记》：西狩见麟，仲尼曰：“吾道穷矣。”《国语》：子犯知文公之安齐，而有终焉之志也。《王羲之传》：初渡浙江，便有终焉之志。江总《修心赋》：“卜居山阴却阳里，贻厥子孙，有终焉之心。”(31)《庄子》：“多物将往，投迹者众。”扬雄《解嘲》：“拟足而投迹。”(32)渔阳，即范阳。时史思明复反。《严安传》：“锻甲摩剑，矫箭控弦。”(33)《修心赋》：“庶忘累于妻子。”(34)陆机《叹逝赋》：“追计平生同时亲故。”(35)左思《蜀都赋》：“桑梓接连。”(36)谢灵运诗：“梦寐仁归舟。”(37)《易》：“屯如邅如。”左思诗：“英雄多迍邅。”多病加淹泊，长吟阻静便①。如公尽雄俊②，志在必腾骞③。（一云：“公如尽忧患，何事有陶甄。”樊云：如公尽雄俊，何事负陶甄。末用宾主并收，自叹而望人也。加淹泊，留滞他乡。阻静便，意不自适。雄俊腾骞，言二公之才不能终抑。其后贾果为散骑常侍，严亦为剑南节度使。此章，八句起，四句结，中两大段各四十四句）。

①静便，注见首卷。②曹植《七启》：“雄俊之徒，交党结伦。”③骞崩之骞，音褰，马腹病也，在先韵。春腾之骞，音轩，乌飞举也，在元韵。孙愐谓骞字不可入先韵。【朱注】考《汉书》“斩将事旗”，注云：“搴，取也。”《韵会》：“搴，古通作骞。”杜诗用“腾骞”，盖以骞取为义。今按《考工记》：“梓人为笋■，小体骞腹。”注：“身小，而腹缩可以骞举也。”亦作掀举之义，及考宋郑库《古韵》，则真、文、元、寒、删、先，六韵皆协先音，即作腾骞，亦自合也。前章寄高岑，语无悲悯，以彭州、虢州，乃除授也，故曰“诸侯非弃掷，半刺已翱翔。”此章寄严贾，词多感概，以巴州、岳州，乃贬谪也，故曰“典郡终微眇，治中实弃捐。”同一官职，而词语不同，意各有为耳。后段归田，以目前境界言。腾骞，以将来遇合言。上下自不相背。

罗大经曰：杨子幼以“南山种豆”之句杀其身，此诗祸之始也。至于“空梁落燕泥”，并“庭草无人随意绿”句，非有所讥刺，徒以雕所工巧，为暴君所忌嫉，至贾奇祸，则诗真可畏哉。少陵《寄贾至严武》诗云：“贾笔论孤愤，严诗赋几篇。定知深意苦，莫使众人传。贝锦元停织，朱丝有断弦。浦鸥防碎首，霜鹘不空拳。”盖深戒之也。刘禹锡种桃之句，不过感叹之词耳，非甚有所讥刺，然亦不免于迁谪矣。

杨德周《读杜漫语》曰：“世情只益睡”，是阅世语。“吾生亦有涯”，是达生语。“男儿行处是，客子斗身强”，是真阅历语。“物情尤可见，词客未能忘”，是真声气语。“侏儒应共饱，渔父忌偏醒”，“心徽傍鱼鸟，肉瘦怯豺狼”，必身经忧患，才晓读斯语。“定知深意苦，莫使众人传。贝锦无停织，朱丝有断弦”，必身罹谗谤，才晓读斯语。

 
寄张十二山人彪三十韵

《唐诗纪事》：彪，盖颍洛闲静者，天宝末，将母避乱，尝有《北游酬孟云卿》诗曰：“善道居贫贱，洁服蒙尘埃。慈母忧疢疾，室家念栖哀。”又有《神仙》诗曰：“长老思养寿，后生笑寂寞。五谷无长年，四气乃灵药。”读二诗，公诗始明。诗云“三违颍水春”，自至德二载至乾元二年，凡三春也，当在是年来秦州作。独卧嵩阳客①，三违颍水春②。艰难随老母③，惨澹向时人④。谢氏寻山屐

⑤，陶公漉酒巾⑥。群凶弥宇宙，此物在风尘⑦。历下辞姜被⑧，关西得孟邻⑨。早通交契密，晚接道流新⑩。（首言山人奉母入关，往时得以相遇。嵩颍，本山人所居，其艰难惨澹而来，总为母依人耳。风尘之际，犹带履巾，避乱而不忘逸兴也。历下早通，记初交之地。关西晚接，记再遇之缘。《杜臆》：山人以道术名，而公极称其孝，有关世教不浅）。①《述征记》：嵩山，东曰太室，西曰少室，相去十七里，嵩其总名。《括地志》：在洛州阳城县西北。【张远注】彭祖云：“上士异床，下士异被。服药百裹，不如独卧。”

②《水经》：颍水出颍川阳城县西北少室山，东南入于淮。③《史记管仲传》：“知我有老母也。”④《淮南子》：“今之时人。”⑤《谢灵运传》：“寻山陟岭，必造幽峻，尝著木屐，上山则去前齿，

下山则去后齿。”⑥《陶潜传》：“郡将候潜，逢其酒熟，取头上葛巾漉酒毕，还复著之。”

⑦此物，顶屐与巾。古诗：“此物何足贵，但感别经时。”《答宾戏》：“彼皆蹑风尘之会，履颠沛之势。”⑧《海内先贤传》：姜肱事继母，年少，肱兄弟同被而寝，不入室以慰母心。⑨《列女传》：孟子之母，凡三徙而舍学宫之傍。⑩《北山移文》：“覈元元于道流。”

静者心多妙，先生艺绝伦①。草书何太古，诗兴不无神。曹植休前辈②，张芝更后身③。数篇吟可老，一字卖堪贫④。将恐曾防寇⑤，深潜托所亲。宁闻倚门夕⑥，尽力洁餐晨⑦。（此言山人才具出人，故得伸其孝养。心静，故有妙悟，此艺能之本。曹植数篇，承诗兴。张芝一字，承草书，将恐深潜，避乱之计，夕膳晨餐。奉养之勤）。

①《前汉匡衡传》：“经学绝伦。”

②自东汉至建安，诗盛于七子，而以子建为称首。《诗品》谓其“骨气奇高，辞采华茂，粲溢今古，卓尔不群，譬人伦之有周孔，鳞羽之有龙凤，音乐之有琴笙，女工之有黼黻。”据此可见其压倒前辈矣。③晋羊欣论书：”弘农张芝，高尚不仕，善草书，精劲绝伦，人谓之草圣。”殷芸《小说》后汉张衡死日，蔡邕始怀孕。二人才貌甚相类，人云邕是张衡后身。④又羊欣《书论》：师宜官，书大字，方一丈，小字，方寸千言。或空，至酒家，先书其壁，观者云集，酒因大售。俟其饮足，削书而退。⑤《诗》：“将恐将惧。”

 
⑥《齐国策》：王孙贾母曰：“汝晓出而晚来，则吾倚门而望。”后汉薛包，事母至孝，出入必有时。至期，母倚门望之，包必至矣。

⑦束皙《补亡诗》：“馨尔夕膳，洁尔晨餐。”疏懒为名误，驱驰丧我真①。索居尤寂寞，相遇益愁辛②。流转依边檄，逢迎念席珍③。时来故旧少④，乱后别离频。（此叙当时遇而复别之事。相遇，即指关西。流转以下，公赴秦州也。“逢迎念席珍”，慨穷途无珍重之者）。①《诗》：“无敢驰驱。”《庄子》，“今者吾丧我。”

②嵇康诗：“钟鼓或愁辛。”③汉章帝诏：“遣吏逢迎。”《汉书注》：“迎之于道，随所到而逢之，故曰逢迎。《记》：“儒有席上之珍以待聘。”④故旧，见《论语》。世祖修高庙①，文公赏从臣②。商山犹入楚③，渭水不离秦。存想青龙秘④，骑行白鹿驯⑤。耕岩非谷口⑥，结草即河滨⑦。肘后符应验⑧，囊中药未陈

⑨。旅怀殊不惬，良觌吵无因⑩。自古皆悲恨(11)，浮生有屈伸(12)。（此言山人得还故居，惜己不复相见耳。修庙、赏臣，京师初复。商山、渭水，山川如旧。青龙、白鹿，道法之高。谷口、河滨，山人所在，肘后、囊中，精于方术。良觌无因，不胜伤心矣。浮生屈伸，又复自解也。屈伸以聚散言）。①【钱笺】至德二载十二月，蜀郡、灵武元队功臣。皆加封爵。次年四月，九庙成，备法驾，自长安迎神主入新庙。皆借汉晋为喻，以括焚毁收复。《后汉书》：光武建武二年正月，立高庙于洛阳，四时袷祀。高帝为太祖，一岁五祀。

②《左传》：“晋侯赏从亡者。”

③【朱注】商山二句，与《谒先主庙》诗“锦江元过楚，剑阁复通秦”同意，言肃宗反正，天下复归于唐也，或曰此用四皓、大公事，以拟山人。旧注以源水为桃花源，与秦地无涉。且两句俱使避秦事，终未稳惬，断以渭水为正。【邵宝注】商山、渭水，言各念其乡。张志在河南，公志在长安也。此与上下文亦未合。《十道志》：商洛山，在商县东南九十里，亦名楚山。王维诗：“商山包楚邓。”

④《天隐子》：存我之神，想我之身，闭目即见自己之目，收心即见自己之心，则存想之术也。《四象论》：青龙，东方甲乙木。潜藏变化，故言龙。《云笈七签》：《老君存思图》：凡行道时所存清旦思，青云之气匝满斋室，青龙狮子备守前后。

⑤《神仙传》：卫叔卿尝乘驾白鹿见汉武，帝将臣之，叔卿不言而去。

《三辅决录》：辛缮隐居弘农华阴，所居旁有白鹿，甚驯，不畏人。⑥《扬子法言》：谷口郑子真，耕于岩石之下。⑦《神仙传》：河上公，不知其姓氏。汉文帝时，公结草为庵于河滨，

读《老子》。文帝驾往诣之。《高士传》：焦先见魏受禅，常结草为庐于河之湄，独止其中。⑧《晋葛洪传》：洪著《金匮药方》一百卷、《肘后要急方》四卷。《神仙传》：张道陵弟子赵升，七试皆过，乃授《肘后丹经》。

⑨《后汉方术志》：王和平，性好道木，孙巨少事之。会和平病殁，邕葬之东陶。有书百余卷、药数囊，悉以送之。后人言其尸解，邕恨不取其方药宝书。

 
⑩谢灵运诗：“引领冀良觌。”(11)陶潜诗：“自古有行役。”(12)《庄子》：“其生也若浮。”刘昼《通塞》：“命有否泰，运有屈伸。”此邦今尚武①，何处且依仁②。鼓角凌天籁③，关山倚月轮④。官壕罗镇碛

⑤，贼火近洮岷⑥。萧瑟论兵地，苍茫斗将辰。大军多处所，余孽尚纷纶⑦。高兴知笼鸟⑧，斯文起获麟⑨。穷秋正摇落⑩，回首望松筠(11)。（此自叙栖泊他乡，思山人而寄意也。此邦，指秦州。鼓角四句，忧吐蕃之侵。萧索四句，忧思明之乱。【朱注】困如笼鸟，不忘高兴。穷如获鳞，可起斯文。皆自况也。摇落，边秋之状。松筠，山人之庐。此章前二段各十二句，后二段各十四句，中段八句相间）。①《诗》：“此邦之人。”晋戴邈疏：“平世尚文，遭乱尚武。”②《论语》古注：仁者功施于入，故可倚。陶弘景《茅山曲林馆铭》：“萦泉绕镜，尚德依仁。”杨师道诗：“依仁遂可窥。”皆用古注。

③王褒诗：“地中鸣鼓角。”《庄子》：“天籁则众窍是已。”④倚月轮，仰月而望乡关也。薛道衡诗：“京洛重新年，复属月轮圆。”⑤《唐书》：陇右道北庭都护府，有神仙镇，又有大漠、小碛。赵曰：“四镇皆置官场，收赋敛以供军须。⑥《唐书》：洮岷二州，皆属陇右道，《魏志》：邓艾见高山大泽，辄指画军营处所。⑦《后汉书赞》：“身残余孽。”相如《封禅书》：“纷纶威蕤。”⑧《秋兴赋序》：“犹池鱼笼鸟，有江湖山薮之思。”⑨《春秋序》：“绝笔于获麟之句。”杜预《左传序》：“麟出非其时，

虚其应而失其归，此圣人所以为感也。”绝笔于获麟之句者，所感而起，固所以为终。

⑩徐陵诗：“穷秋边马肥。”《楚辞》：“草木摇落而变衰。”(11)洙曰：松筠有岁寒之操。详见二卷。葛常之《韵语阳秋》曰：杜诗以后二句续前二句处甚多。如《喜弟到》诗云：“待尔嗔乌鹊，抛书示鹡鸰。枝间喜不去，原上急曾经。”《晴》诗云：“啼乌争引子，鸣鹤不归林。下食遭泥去，高飞恨久阴。”《江阁》诗云：“滑忆雕菰饭，香闻锦带羹。溜匙兼暖腹，谁欲致怀罂。”《寄张山人》诗云：“曹植休前辈，张芝更后身。数篇吟可老，一字买堪贫。”如此之类多矣。此格起于谢灵运《庐陵王之墓下》诗，云：“延州协心许，楚老暗兰芳。解剑竟何及，抚坟徒自伤。”李大白亦时有此格：“毛遂不堕井，曾参宁杀人。虚言误公子，投抒惑慈亲”，是也。

 
寄李十二白二十韵

【鹤注】至德元年，永王璘军败丹阳，白奔宿松，坐系浔阳狱。二载，以宋若思将兵赴河南，过污阳，验治罪薄，遂释其囚，辟为参谋，时白年五十七矣。乾元元年，终以污磷事长流夜郎。诗云“五岭炎蒸地”，则是在长流之后。从旧编在乾元二年秦州作。杨慎曰：汉夜郎县，属牂牁郡，唐属珍州。牂牁郡，本且兰国，在今播州界。珍州，在今施州歌罗寨。夜郎，在桐梓驿西二十里，有夜城，尚存古碑，字已漫灭。

昔年有狂客，号尔谪仙人①。笔落惊风雨②，诗成位鬼神③。声名从此大④，

泪没一朝伸。文彩承殊渥⑤，流传必绝伦。龙舟移棹晚⑥，兽锦夺袍新⑦。

（首叙太白诗才，能倾动于朝宁，上六，见推贺监也。下四，受知明皇也。

惊风雨，称其敏捷。泣鬼神，称其神妙。殊渥，指供奉翰林。流传，指清平

三调。龙舟，谓白莲池之召。兽锦，时盖有宫袍之赐也）。①《贺知章传》：知章自号四明狂客。李白《忆贺监诗序》：“太子宾客贺公，于紫极宫一见，呼余为谪仙人。”《钱笺》引裴敬《墓碑》：或曰太白之精下降，故字太白。贺监号为滴仙，不其然乎。李阳冰《草堂集序》：“惊姜之夕，长庚入梦，故生而名白，以太白字之。”世称太白之精，得之矣。《抱朴子》：“谪仙志闻此，莫不怅然含悲。”孟■《本事诗》：白自蜀至京师，贺监知章闻其名，首访之。请所为文，白出《蜀道难》示之，称叹数四，号为谪仙人。解金貂换酒，与倾尽醉，自是声誉光赫。

②太白《赠刘都使》诗：“吐言贵珠玉，落笔回风霜。”③苍颉作字，鬼神夜哭。范传正《新墓碑》：贺知章吟公《乌栖曲》云：“此诗可以泣鬼神矣。”④李陵书：“声名冠于图籍。”阮籍诗：“岂若雄杰士，功名从此大。”⑤司马迁书：“文彩不表于后世。”张纹赋：“其文彩也，如霜地而金茎，紫叶而红荣。”《唐书》：知章言白于玄宗，召见金銮殿，奏颂一篇，赐食，帝为调羹，召供奉翰林。乐史《别集序》：上命李龟年持金花笺，宣赐翰林供奉李白。白宿醒未解，援笔赋之，立进《清平调》三章。范传正《墓碑》：玄宗泛白莲池，皇欢既洽，召公作序。时公已被酒翰苑中，命高将军扶以登舟。⑥魏明帝诗，“龙舟泛洪波，雄旗蔽白日。”⑦刘邈《秋闺》诗：“灯前量兽锦。”《旧书》：武后令从臣赋诗，东方虬先成，赐以锦袍。宋之间继进诗，尤工，于是夺袍赐之。白日来深殿①，青云满后尘②。乞归优诏许③，遇我宿心亲④。未负幽栖志

⑤，兼全宠辱身⑥。剧谈怜野逸⑦，嗜酒见天真⑧。醉舞梁园夜⑨，行歌泗水春⑩。（此叙白辞归后，两相交契之情。深殿句，起乞归。后尘句，起宿心。托幽栖而全宠辱，此乞归之故。对野逸而见天真，此宿心之投。梁园泗水，乃洛阳齐鲁间同游之胜事也）。①葛洪书：“仰青云，睹白日。” 
②《史记伯夷传》：“闾巷之人，欲砒行立名者，非附青云之士，恶能声施于后世哉。”此以圣贤著书者为青云。扬雄《解嘲》：“当涂者升青云，失路者委沟渠。”此以得位乘时者为青云。阮籍诗：“抗身青云中，罗网孰能施。”郭璞诗：“寻我青云友，永与时人绝。”此以超俗离尘者为青云。杜诗“青云满后尘”，指文士之追随者。崔骃曰：“幸得备下馆，充后尘。”梁简文帝诗：“清笳去后尘。”

③《唐书》：白为高力士所谮，自知不为亲近所容，恳求还山，帝赐金放还。《晋书郑冲传》：“优诏不许。”④《通雅》：宿心，即夙心。任昉表：“宿心素志。”嵇康诗：“内负宿心，分恧良朋。”

⑤萧子云诗：“我馆幽栖郭。”又：“偏悦幽栖人。”⑥王右军谓阮光禄曰：“此君近不惊宠辱，虽古之沉冥，何以过此。”⑦《汉书》：扬雄口吃，不能剧谈。刘峻《广绝交论》：“骋黄马之剧谈。”⑧《陶潜传》：渊明性嗜酒，而家贫不能恒得，其诗曰：“子云性嗜酒，家贫不能有。”戴逵《闲游赞》：“莫不有以保其太和，肆其天真。”野逸，公自谓。天真，谓太白。

⑨《西京杂记》：梁孝王好宫室苑圃，筑兔园。《一统志》：梁园，一名兔园，在归德府城东。⑩《家语》：孔子行歌干泗水之上。《唐书》：泗水县，属兖州。

才高心不展①，道屈善无邻。处士称衡俊②，诸生原宪贫③。稻粱求未足④，薏苡谤何频⑤，五岭炎蒸地⑥，三危放逐臣⑦。几年遭鵩鸟⑧，独位向麒麟

⑨。（此伤其高卧庐山而见污永王也。才若称衡，贫同原宪，竟以伪命蒙谤，乃所遭之不幸。夜郎在南荒，故以五岭、三危比之。遭鹏，虑身危。泣麟，叹道穷矣。）①《文心雕龙》：“谢灵运才高辞盛，富艳难踪。”

②孔融《荐称衡表》：“窃见处士平原称衡，字正平，年二十四，淑质贞亮，英才卓跞。”③《家语》：原宪曰：“无财者谓之贫，学道而不能行者谓之病。若宪，贫也，非病也。”④《广绝交论》：“分鸿骛之稻粱。”⑤《马援传》：援征交趾，载薏苡种还，人谤之，以为明珠大贝。陈子

昂诗：“薏苡谤谁明。”

⑥裴渊《广州记》：大庾、始安、临驾、桂阳、揭阳，为五岭。王胄诗：“五岭常炎郁。”庾信诗：“五月炎蒸气。”⑦《山海经》：三危之山，广圆百里，在鸟鼠山西，与岷山相接。《括地志》：三危山，在沙州敦煌县东南二十里，山有三峰，故曰三危。《孟子》：“杀三苗于三危。”夜郎，唐之曲州，即今云南曲靖军。陆机诗：“逐臣尚何有。”

⑧贾谊为长沙王傅，有鵩集于舍隅，遂作《鵩鸟赋》。⑨《春秋》：“西狩获麟。”《公羊传》：孔子反袂拭面，涕沾袍曰：“吾道穷矣。”苏武元还汉①，黄公岂事秦②。楚筵辞醴日③，梁狱上书辰④。已用当

 
时法，谁将此议陈？老吟秋月下，病起暮江滨。莫怪恩波隔⑤，乘搓与问律

③，（此痛其抱在莫伸，而流落浔江也。苏武、黄公，言心本无他。辞醴，谓不受伪官。上书，谓力辩己冤，惜当时无与昭雪者。今老病秋江，而恩波终隔，故欲上问于苍天耳。曰江滨，盖赦后还浔阳也，非指初时系狱浔阳。新史谓夜郎还而系浔阳，与白之自叙不合。此章四段，各十句）。①苏武在匈奴十九年而还。②黄公，四皓之一，避秦入商山。③穆生辞醴，注见本卷。④汉邹阳见怒于梁王，下狱，遂从狱中上书。太白《书怀》诗“半夜水军来，寻阳满旌旃。空名适自误，迫胁上楼船。徒赐五百金，弃之若浮烟。辞官不受爵，翻滴夜郎天”，与此诗相发明。⑤丘迟时：“肃穆恩波被。”⑥宋之问诗：“明河可望不可亲，愿得乘搓一问津。”王嗣奭曰：此诗分明为李白作传，其生平履历备矣。白才高而狂，人或疑其乏保身之哲，公故为之剖白，如“未负幽栖志，兼全宠辱身”，及楚筵辞醴，梁狱上书数句，皆刻意辩明，与《赠王维》诗“一病缘明主，三年独此心”相同，总不欲使才人含冤千载耳。卢世..谓是天壤间维持公道，保护元气文字。

钱谦益曰：鲁訔、黄鹤叙杜诗年谱，并云：开元二十五年后，客游齐赵，从李白、高适过汴州，登吹台，而引《壮游》、《昔游》、《遣怀》三诗为证，皆非也。以《杜集》考之，《寄李十二》诗云：“乞归优诏许，遇我夙心亲。醉舞梁园夜，行歌泗水春。”则李之遇杜，在天宝三年乞归之后，然后同为泗水之游也。《东都赠李》诗云：“李侯金闺彦，脱身事幽讨。亦有梁宋游，方期拾瑶草。”李阳冰《草堂集序》云：“天子知其不可留，乃赐金归之。遂就从祖陈留采访大使彦允，请北海高天师，授道笨于齐州紫极宫。”此所谓“脱身事幽讨”也。曾巩《序》云：“白，蜀郡人，初隐氓山，出居湖汉之间。南游江淮，至楚，留云梦者三年。去之齐鲁，居诅株山竹溪。入吴，至长安，明皇召见，以为翰林供奉。顷之，不合去，北抵赵魏燕晋，西涉邠岐，历商于，至洛阳。游梁最久。复之齐鲁，南游淮泗，再入吴，转涉金陵，上秋浦，抵浔阳。”其记白游梁宋齐鲁，在罢翰林之后，并与杜诗合。《鲁城北同寻范十隐居》诗：“不愿论簪笏，悠悠沧海情。”亦李去官后作之。《遣怀》诗：“往与高李辈，论文入酒垆。”《昔游》诗：“往者与高李，晚登单父台。”《壮游》则云：“放荡齐赵间，袈马颇清狂。春歌丛台上，冬猎青丘旁。苏侯据鞍喜，忽如摧葛疆。”在齐赵，则云苏侯。在梁宋，则云高李。其朋游固区以别矣。苏侯注云：监门胄曹苏预，即源明也。开元中，源明客居徐褒。天宝初，举进士，诗独举苏侯，知杜之游齐赵在开元时，而高李不与也。以《李集》考之，《书情》则曰：“一朝去京阙，十载游梁园。”《梁园吟》则曰：“我浮黄云去京阙，挂席欲进波连山。天长水阔难远涉，访古始及平台间。”此去官游梁宋之证，与杜祷合也。《单父东楼送族弟沈之秦》则去：“长安宫阙九天上，此地曾经为近臣。屈平憔悴滞江潭，亭伯流离放辽海。”《鲁郡东石门送杜二甫》则云：“醉别复儿日，登临遍池台。何言石门路，重有金■开。”此知李游单父后，于鲁郡石门与杜别也。单父至衮州，二百七十里，盖公辈游梁宋后，复至鲁郡，始言别也。以《高

 
集》考之，《东征赋》曰：“岁在甲申，秋穷季月。高子游梁既入，方适楚以超忽。望君门之悠哉，微先容以效拙。姑不隐而不仕，宜其沉沦而播越。”甲申，为天宝三载，盖适解封丘尉之后，仍游梁宋，亦即李去翰林之年也。《登子贱琴堂赋诗序》云：“甲申岁，适登子贱琴堂。”即杜诗所谓“晚登单父台”也。以其时考之，天宝三载，杜在东都，四载，在齐州。斯其与高李游之日乎？李杜二公，先后游迹如此。年谱纰谬，不可不正。段柯古《西阳杂俎》载《尧词别杜补阙》之诗，以为别甫，则宋人已知其谬矣。

 
所思原注：得台州司户虔消息。

郑昂谓：虔贬在至德二载十二月，其往台在乾元元年。单复编此诗在乾元二年，今姑仍之。赵曰：古乐府题云《有所思》，故公倚以为题。

郑老身仍窜①，台州信始传。为农山涧曲②，卧病海云边。世已疏儒素③，人犹乞酒钱④。徒劳望牛斗⑤，无计斸龙泉⑥。（此诗怀郑虔而作也，在四句分截。为农卧病，即来信中所言者。疏儒素，为世所弃。乞酒钱，为时所怜。【张远注】台州，乃牛斗分野，郑贬其地，如宝剑之埋土，苦无计以出之耳。）

①束皙《玄居释》：“偶郑老于海隅。”②陶潜诗：“山涧清且浅。”③《续晋阳秋》：孔安国少而孤贫，能善树节，以儒素见称。④公《赠郑虔》诗：“赖有苏司业，时时乞酒钱。”苏源明在长安，盖远寄钱与郑虔。郝敬曰：乞，分给之也。⑤望牛斗，注见本卷前。⑥《越绝书》：楚王使欧冶子为铁剑三枚，一曰龙渊，一名太阿，一曰工市。斸，掘取也。

 
别赞上人

【鹤注】公以关辅饥，乃赴成州，遂以乾元二年十月去秦州。当是其时作。

百川日东流①，客去亦不息。我生苦飘荡②，何时有终极③。（从去秦叙起，借川流以兴客游。）①《家语》：“东流之水，不息流行。”谢朓诗：“大江流日夜，客心悲未央。”

②古诗：“飘荡水无根。”③曹植诗：“相思无终极。”赞公释门老，放逐来上国①。还为世尘婴②，颇带憔悴色③。杨枝晨在手④，豆子雨已熟⑤。是身如浮云⑥，安可限南北⑦。（此慨赞公窜迹到秦。来上国，来自京国也。杨枝豆子，言时日易度，浮云南北，言随寓而安。）①《左传》：“荐食上国。”

②陆机诗：“世网婴我身。”又诗：“予亦婴尘网。”③《楚辞》：“颜色憔悴。”④《涅槃经》：诸大比丘等，于晨朝日初出，离常住处，嚼杨枝，遇佛光明，疾速漱口澡手。《华严净行品》：手执杨枝，当愿众生皆得

妙法，究竟清净。杨德周曰：《释典》：手把青杨枝，遍洒甘露水。⑤《华严疏钞》：譬如春月，下诸豆子，得暖气色，寻便出土。⑥《维摩经》：是身如浮云，须臾变灭。⑦《魏志》：文帝曰：“固天之所以限南北也。”

异县逢旧友①，初欣写胸臆②。天长关塞寒③，岁慕饥冻逼④。野风吹征衣

⑤，欲别向曛黑⑥。马嘶思故枥⑦，归鸟尽敛翼⑧。（此叙一时别离之情。天长二句，去秦之故。野风二句，初冬时景。马嘶二句，抚物而伤心也。）①古诗：“他乡各异县。”②刘孝绰诗：“怀情满胸臆。”③天长，谓冬至以后，天日渐长也。④《神仙传》：壶公施与市中贫乏饥冰者。⑤江淹诗：“寥戾野风急。”⑥任昉诗，“平明至曛黑。”⑦庾信诗：“马嘶山谷响。”曹操诗：“老骥伏枥。”⑧刘琨诗：“归鸟为我旋。”桓元《凤赋》：“集昆峰而敛翼。”古来聚散地①，宿昔长荆棘②。相看俱衰年，出处各努力③。（末乃临别交勉之词。聚散之场，忽成荆棘，见踪迹无常。各努力，赞善于处，公难于出也。此章起结各四句，中二段各八句。）

①谢灵运诗：“聚散成分离。”②徐干诗：“宿昔当别离。”《韩非子》：“堂下生藿藜，门外长荆棘。”③《易》：“或出或处。”李陵诗：“努力崇明德。” 
两当县吴十侍御江上宅

《方舆胜览》以两当为侍御家居之地。朱注以两当为侍御贬谪之所。二说不同。今玩诗题及篇中故乡句，当从地志为正。《杜臆》云：时侍御尚在长沙，公过其空宅，思及往事而赋此。是也。【鹤注】《九域志》：秦州，西南至成州二百六十里。两当县，在凤州城西。凤州，亦西至成州二百七十里。殆是公自秦西至同谷时，道经两当，故作此侍。盖乾元二年十月也。《图经》云：古老相传，嘉陵江与朱沮水相会于县界，故名两当。又云：东京、西蜀，至此各三十程，故名两当。宋赵抃自成都被召还朝，宿广乡驿，有诗云：“被召趋都景物疏，两当中夜宿中途。”注引《图经》云：东京、西蜀，至此道里均焉。驿在县中。《旧唐书》：凤州两当县，汉故道县地，晋改两当，取水名。《水经注》：两当水，出陈仓县之大散岭，西南流入故道川，谓之故道水。【钱笺】吴十侍御，名郁，见后成都诗。

寒城朝烟淡①，山谷落叶赤②。阴风千里来③，吹汝江上宅④。（首记江上宅。《杜臆》：此因主人不在，故写其宅舍凄凉之况。朝烟淡，日将午矣。落叶赤，岁将晚矣。阴风吹宅，天气渐寒矣）。

①谢朓诗：“寒城一以眺，平楚正苍然。”②《萧望之传》：“充满山谷。”③颜延之诗：“阴风振凉野。”④谢脁诗：“萧条江上来。”鹤曰：凤州有嘉谷，即嘉陵江所出。【朱注】两当县，枕嘉陵江上。鹍鸡号枉渚①，日色傍阡陌②。借问持斧翁③，几年长沙客④？哀哀失木狖

⑤，矫矫避弓翮⑥。亦知故乡乐，未敢思宿昔。（次记侍御谪官之地。鹍鸡，楚鸟。枉渚、长沙，皆楚地。失木避弓，比其窜迹流离。吴在长沙，亦知归乡为乐，但往事则不敢追忆矣。故乡，指两当。宿昔，起下文）。①《楚辞》“鹍鸡啁哳而悲鸣。”注：“鹍鸡，似鹤，黄白色。”夏侯湛《江上泛歌》：“桂林蓊郁兮，鹍鸡扬音。”陆云诗：“通波激枉渚。”《楚辞》：“朝发在渚，夕宿辰阳。”《太平御览》载《湘州记》云：枉山，在郡东十七里，谿口有小湾，谓之枉渚。

②何逊诗：“日色花中乱。”《汉书成帝纪》：出入阡陌。③申函光曰：称御史为持斧翁，亦新。《汉书王折传》：绣衣御史暴胜之，使持斧逐捕盗贼。④赵曰：长沙，即潭州，贾谊谪此地。⑤《淮南子》：猿狖失木而擒于狐狸，非其处也。《异物志》：狖，猿类，露鼻，尾长四五尺。

⑥庾肩吾诗：“腾猿疑矫箭，惊雁避虚弓。”刘删诗：“矫翩避虞机。”昔在凤翔都①，共通金闺籍②。天子犹蒙尘，东郊暗长敦③。兵家忌间谍④，此辈常接迹⑤。台中领举劾⑥，君必慎剖析⑦。（此记其在朝直节。当凤翔

 
用兵时，间谍事起，良民受诬，吴居言路，故力为理冤也。【赵注】详味诗意，吴之滴迁，为辩论良民，以此取忤朝贵耳）。①《唐书》：凤翔府扶凤郡，属关内道，本歧州。至德元载，更郡名凤翔。二载，号西京。上元元年，改为西都。

②谢朓诗：“既通金闺籍。”③《书》：“东郊不开。”《晁错传》：“劲弩长戟，射疏及远。”④《史》：李牧为雁门将，谨烽火，多为间谍。⑤晋裴頠表：至于此辈，皆为过当。⑥《汉书》：翟方进累迁丞相司直，举劾，旬岁间免两司隶，朝廷惮之。⑦《西京赋》：“剖析毫厘。”不忍杀无辜①，所以分白黑②。上官权许与③，失意见迁斥④。朝廷非不知，闭口休叹息⑤。仲尼甘旅人⑥，向子识损益⑦。（此记其伸枉见黜。上官面与而不能救，朝廷心知而不及问，则迁斥之后，又何须叹息乎？亦如古人之安于义命而已。上官朝廷，语本对举起，从樊晃所定为当）。

①《书吕刑》：“杀戮无辜。”②《刘向传》：贤不肖浑淆，白黑不分。③《后汉任延传》：帝曰：“善事上官，无失名誉。”缪袭乐府：“许

与其成，抚其民。”

④失意，谓怫上官之意。谢灵运诗：“遭物悼迁斥。”⑤荀悦《汉论》：“闭口而获诽谤，况敢直言乎。”⑥王弼《易传》：“仲尼旅人，则国可知矣。”⑦《后汉书》：向长，字子平，读《易》至《损》、《益》卦，喟然叹曰：“吾已知富不如贫，贵不如贱，但未知死何如生耳。”

余时忝净臣①，丹陛实咫尺②。相看受狼狈③，至死难塞责④。行迈心多违，出门无与适⑤。于公负明义⑥，惆怅头更白。（此悔当时不能疏救也。公方营救房琯，惴惴不安，故侍御之斥，力不能为耳，与他人缄默取容者不同。但身为谏官，而坐视其贬，终有负于明义，所以痛自刻责耳。此章四句起，下四段各八句）。

①《孝经》：天子有诤臣七人。②《左传》：“天威不违颜咫尺。”

③狼狈，见《北征》诗。④《前汉张汤传》：“位致三公，无以塞责。”⑤《诗》：“行迈靡靡，中心摇摇。”沈约诗：“江海事多违。”行迈出门，自叙流离。心违无适，为吴怅怏也。

⑥曹植《禹妻赞》：“矫达明义。”《晋史论》：乖争子之明义。王嗣奭曰：吴之盛德，托之名笔，千载犹生。身苟无瑕，何必与衅蝣较是非哉。末段作自讼语，非但痛其冤，亦以重其人也。

申涵光曰：“余时忝诤臣，丹陛实咫尺。相看受狼狈，至死难塞责”，真情实语，声泪俱下。王摩诘云：“知尔不能荐，羞称献纳臣。”两公心事，如青天白日，他人便多回护矣。

 
发秦州原注：乾元二年，自秦州赴同谷县纪行。

【鹤注】《九域志》：秦州，西南至成州二百六十五里。同谷，其附邑也。崔德符曰：诗题两纪行：发秦州至凤凰台，发同谷县至成都。二十四首皆以纪行为先后，无复差舛。

我衰更懒拙，生事不自谋①。无食问乐土②，无衣思南州③。（首叙启行大

意。）①《北史》：冯伟不治生事。②《庄子》：“吾无粮，故无食。”师氏曰：同谷不经残破，故云乐土。

《诗》：“乐土乐土，爱得我所。”

③又：“无衣无褐，何以卒岁。”地志：同谷，蜀北秦南，故曰南州。《楚辞》：“嘉南州之炎德。”汉源十月交①，天气如凉秋。草木未黄落②，况闻山水幽。栗亭名更嘉③，下有良田畴④。充肠多薯蓣⑤，崖蜜亦易求⑥。密竹复冬笋⑦，清他可方舟

⑧。虽伤旅寓远，庶遂平生游。（此言同谷之当居。上四，记风景之暖，应上“无衣思南州。”中四，记物产之美，应上“无食同乐土。”冬笋，承物产。清池，承风景。公《秦州》诗，眷眷于东柯之胜，及《寄侄佐》诗，又叹羡其所居山水，然实未尝往居焉。读此章，知赴同谷时，盖寓于栗亭也。）①《杜臆》：成县之东河，源出秦州南，又有南河，源出青渠堡南，俱入龙峡，注干嘉陵江。嘉陵水，即汉水。此诗汉源，当在龙峡。鲍注以 0汉源为县名，非也。《唐书》：汉源县属成州。地志：汉有二源，东源出武都氏道，西源出陇西西县之嶓冢山，南入广汉。此名汉源，盖西汉也。《诗》：“十月之交。”

②《月令》：“季秋之月，草木黄落。”③《九域志》：栗事，在成州东五十里，去秦州一百九十五里。《杜臆》：栗亭，乃魏时县名。志云：即汉源别名也。

④曹植诗：“良田无晚岁。”《孟子》：“易其田畴。”⑤梁元帝书：“适口充肠，无素弗获。”《本草》：薯蓣，俗名山药，补虚劳，充五脏，注：蜀道者尤良。陶隐居曰：薯蓣处处有之，掘取食之以充粮。《山海经》作藉舆，音与薯蓣同。⑥《图经本草》：石蜜，即崖蜜，其蜂黑色，似■，作房于岩崖高峻处或石窟中。以长竿刺令蜜出取之，多者至三四石，味■，色绿，入药胜于他蜜。黄希曰：崖蜜，成州多产，故贡蜡烛。李义山诗：“红壁寂寥崖蜜尽，碧帘迢递雾巢空。”唐人大抵称蜜为崖蜜。

⑦谢灵运诗：“密竹使径迷。”⑧曹植诗：“清池激长流。”《西都赋》：“方舟并骛。”注：“方，并也。”此邦俯要冲①，实恐人事稠。应接非本性②，登临未销忧③。谿谷无异石④，塞田始微收⑤。岂复慰老夫，惘然难久留⑥。（此言秦州之当去。人事稠杂，则非风景之幽矣。塞田薄收，则无物产之饶矣）。

 
①《汉灵帝纪》：傅燮曰：“凉州，天上要冲，国家藩卫。”

②《世说》：王子敬曰：“山川之美，使人应接不暇。”

③张缵启：“归瞰户瞩，不异登临。”《登楼赋》：“聊暇日以销忧。”④宋玉《风赋》：“浸淫谿谷。”⑤谿谷皆石，则难耕。塞田带沙，故薄收。⑥李陵诗：“行人难久留。”日色隐孤戍①，乌啼满城头②。中宵驱车去③，饮马寒塘流④。磊落星月高

⑤，苍茫云雾浮⑥。大哉乾坤内，吾道长悠悠⑦。（此叙临发情景。日暮孤征，戴星侵雾，不胜中途寥落之感矣。《杜臆》：此诗难于作结。“大哉乾坤内，吾道长悠悠”，亦近亦远，收得恰好，与“飘荡云天阔”同意。胡夏客曰：行役著此结语，何等气象。此章，起段四句，次段十二句，下两段各八句。）①庾信诗：“野戍孤烟起。”②王筠诗：“栖乌城上喧。”③古诗：“驱车策驽马。”④又：“饮马长城窟。”何逊诗：“露湿寒塘草。”⑤古诗：“两头纤纤月初生，磊磊落落向曙垦。”⑥庾信诗：“苍茫云貌愁。”⑦《家语》：孔子曰：“吾道其南矣。”汉王褒《九怀》：“弥远路兮悠悠。”

钱谦益曰：《寰宇记》：同谷县有栗亭镇，咸通中，刺史赵鸿刻石同谷曰：工部题栗亭十韵，不复见。鸿诗曰：“杜甫栗亭诗，诗人多在口。悠悠二甲子，题记今何有？”王嗣奭曰，无食二句，此公卜居本意，然时无地主，衣食从何得之？所以东柯、同谷，终非驻足之所也。

韩子苍曰，子美《秦州纪行》诸诗，笔力变化，当与太史公诸赞方驾，学者宜常讽诵之。《朱文公语录卜杜诗初年甚精细，晚年旷逸不可当，如《自秦州入蜀》诸诗，分明如画，乃其少作也。张级曰：二公之论不同。大抵此诗变化精细，皆兼有之。但公时年四十八，故云“我衰更懒拙”，未可谓之少作。

 
赤谷

《一统志》：赤谷，在巩昌府秦州西南七里，中有赤谷川。蔡梦弼曰：秦州陇城县有大陇山，亦曰陇首，其坂九回。公前《赤谷西崦》诗云“脐险不自安”，此诗又云“险艰方自兹”，盖是登大陇，历九回坂也。

天寒霜雪繁①，游子有所之②。岂但岁月暮③，重来未有期④。（首段，述景叙情，语甚凄惋。）①《庄子》：“天寒既至，霜雪既降。”

②李陵诗：“游子暮何之。”《史记》：优孟谓孙叔敖曰：“若无远有所之。.③古诗：“岁月忽已晚。”④苏武诗：“相见未有期。”晨发赤谷亭①，险艰方自兹②。乱石无改辙③，我车已载脂④。山深苦多风

⑤，落日童稚饥⑥。悄然村墟迥⑦，烟火何由追⑧。（此记赤谷险峻，及中道饥寒之状。）①任昉诗：“晨发富春诸。”②颜延之诗：“首路踞险艰。”任昉诗：“湍险方自兹。”③诸葛武侯《黄陵庙记》：“乱石排空。”曹植诗：“中涂绝无轨，改辙登高冈。”④《诗》：“我车既攻。”又：“载脂载舝，还车言迈。”⑤《史记》：“山深而兽往之。”魏文帝《苦哉行》：“谿谷多风。”

⑥雷次宗书：“童稚之年。”⑦庚信赋：“摇落小村墟。”⑧王粲诗：“四望无烟火。”贫病转零落①，故乡不可思②。常恐死道路③，永为高人嗤④。（末伤穷途生死，语尤悲惨。《杜臆》：故乡犹乱，永无归期，“不可思”三字甚悲。此章首尾各四句，中间八句。）

①谢灵运《陶征士诔》：“少而贫病。”灵运诗：“万事俱零落。”②古诗：“绵绵思故乡。”③《论语》：“予死于道路乎？”④《杜臆》：高人，指庞公辈。陶潜诗：“永为世笑嗤。”陆时雍曰：老杜《发秦川》诸诗，首首可诵。凡好高好奇，便与物情相远，人到历练既深，事理物情入手，知向高奇者一无所用。梅鼎祚曰：首四语，凄婉具足。其历叙穷途处，过于恸哭，结语虽直，亦是实情。

 
铁堂峡

《方舆胜览》：铁堂山，在天水县东五里，峡有石笋，青翠长者至丈余，小者可以为砺。《通志》：硖有铁堂庄，四山环抱面，有孤冢。【邵注】在秦州东南七十里。

山风吹游子，缥缈乘险绝①。狭形藏堂隍②，壁色立精铁③。（首叙铁堂形

势。王立之曰：山台如堂隍，狭藏于中间。石之色黑，如积铁然。）①《海赋》：“神仙缥缈餐玉清。”缥缈，衣裳飞扬貌。②【朱注】《说文》：山峭夹水曰峡。韵书不与硖通。然周立硖州，以居三峡之口因名，则二字殆可通也。《西京杂记》：文帝为太子立思贤苑，以招宾客。苑中有堂隍六所。《汉书胡广传》：“列坐堂皇上。”注：“室无四壁曰皇。”江总诗：“石路接堂皇。”刘孝威诗：“堂皇更隐映。”③《吴越春秋》：干将作剑，采五山之铁精，六合之金英。《韩非子》：明主推积铁之累，而察一市之恩。按本句五字皆入声，读不顺口，作精铁为是。

径摩穹苍蟠①，石与厚地裂②。修纤无垠竹③，嵌空太始雪④。威迟哀壑底

⑤，徒旅惨不悦⑥。水寒长冰横⑦，我马骨正折⑧。（此记高下诸景。上四，状其峭削幽秀，此仰视所见。下四，状其深峻阴寒，此俯视所见。皆所谓乘绝险也。修纤，细长貌。无垠，遍地皆竹也。嵌空，玲珑貌。太始，从古积雪也。威迟，犹言回远，从涧横度，故见冰横。徒旅马骨，即《诗》“我仆痛矣”，“我马店矣”之意。）①枣据诗：“高岩暨穹苍。”②《诗》：“谓地盖厚。”《江赋》：“豃如地裂。”③刘桢《鲁都赋》：“竹则填彼山垠。”张华诗：“化达无垠。”④沈佺期诗：“宛转复嵌空。”《列子》：“太始者，形之始也。”⑤《文选注》：《韩诗》：“周道威夷。”薛君曰：“威夷，险也。”又作威迟。潘岳诗：“峻板路威迟。”颜延之诗：“隐闵徒御悲，威迟良马烦。”殷仲文诗：“哀壑叩虚牝。”

⑥谢灵运诗：“徒旅苦奔峭。”⑦庾信诗：“中流觉水寒。”徐陵诗：“长冰堑不流。”《哀江南赋》：“冰横似岸。”⑧陈琳乐府：“饮马长城窟，水寒伤马骨。”生涯抵弧矢①，盗贼殊未灭。飘蓬逾三年②，回首肝肺热③。（末结忧乱之

情。当此流离奔走，未有息机，故回想行踪而烦热也。末句应游子。此诗与

上章同格。）①【赵注】抵，当也。抵弧矢，谓当用兵之时。亦作逢抵之抵。《易传》：“弧矢之利，以威天下。”②《商子》：“飞蓬遇飘风而行千里，乘风之势也。”

③蔡琰诗：“茕茕对孤影，怛咤糜肝肺。” 
黄生曰：诸诗大抵写蜀道之艰难，及行役之辛苦。看每章结语，各有出场，无一相重处。今按：入蜀诸章，用仄韵居多，盖逢险峭之境，写愁苦之词，自不能为平缓之调也。

 
盐井

【鹤注】《唐食货志》：唐有盐井六百四十，成州、嶲州井各一。【钱笺】《元和郡县志》：盐井，在成州长道县东三十里，水与岸齐，盐极甘美，食之破气。盐官故城，在县东三十里，在嶓冢西四十里，相承营煮，味与海盐同。《蜀都赋》：“家有盐泉之井。”

卤中草木白①，青者官盐烟。官作既有程②，煮盐烟在川③。（首记煮盐之事。）①《汉宣帝纪》：“困于莲勺卤中。”《说文》：“卤，盐地也，东方谓之斥，西方谓之卤。”【远注】草木白，卤气浸渍，草木调枯也。

②陈琳诗：“官作自有程。”③《前汉书》：吴王东煮海为盐。汲井岁搰搰①，出车日连连②。自公斗三百③，转致斛六千①。君子慎止足

⑤，小人苦喧阗。我何良叹嗟⑥，物理固自然⑦。（此叹公私取利者众也。初则汲井以煎，既则车载而出。搰搰，用力貌。连连，众多貌。自公，谓官价。转致，谓商贩。斗钱三百，石至六千，倍获其息也。君子，讥自公。小人，指转致。物情争利，不足嗟叹，亦慨时之语。此章，前四句，后八句。黄希曰：《唐志》：天宝、至德间，盐每斗十钱。乾元元年，第五琦为诸州榷盐铁使，初变法。刘晏代之，法益密。贞元四年，江淮斗增二百，为钱二百一十，后复增六十。河中两池盐，斗三百六十。豪贾射利，官收不能半。以此例之，蜀中盐价，从可推矣。）①《庄子》：子贡见汉阴丈人灌井，搰搰然用力甚多而见功寡。②《诗》：“出车彭彭。”又：“执讯连连。”

③又：“退食自公。”④《玉篇注》：“十斗为斛。”《续汉书》：虞诩为武部太守，始到郡，石直八千。⑤《说苑》：孔子曰：“君子慎所从。”张协诗：“达人知止足。”

⑥何逊诗：“临觞独叹嗟。”⑦《抱朴子》：较物理之善否。蜀有盐井，其水咸下上淡。土人取巨竹，尽通中节，惟下梢留节，傍凿小孔，用牛皮掩孔口，皮连绳索。下竹之后，牵索转皮，则咸水入筒，仍掩其孔，汲起倾泻，不杂淡水。又有火井，空穴深邃，投草引火，则烟气腾郁，埋锅其上，借以熬盐。此事甚奇，因附记焉。

 
寒峡

《宋书氏胡传》：安西参军鲁尚期，追杨难当，出寒峡。鹤曰：秦成之间，大抵多峡，自秦至成之界，垂二百里，又七十里至成。

行迈日悄悄①，山谷势多端②。云门转绝岸③，积阻霾天寒④。寒硖不可度，我实衣裳单⑤。况当仲冬交⑥，诉沿增波澜⑦。（首记峡中势险而气寒。云门乍转，却逢绝岸，积阻之处，又霾天寒，此所谓势多端也。单衣仲冬，冲寒而度峡，旅人之困如此。曰仲冬交，盖在十一月初矣。）

①《诗》：“行迈靡靡。”【黄注】“远行曰迈。”又：“忧心悄悄。”

②赵充国策：“况山谷之便乎。”《汉书》：“上知方朔多端。”③《蜀都赋》：“指渠口以为云门。”鲁曰：云门，亦秦地名。木华《海赋》：“绝岸万丈。”

④射朓诗：“九河亘积阻。”《尔雅》：“风而雨土为霾。”古乐府：“海水知天寒。”⑤沈约诗：“岂觉衣裳单。”⑥《月令》：“仲冬之月冰益壮，地始坼。”⑦逆流而上曰泝，从流而下曰沿。何逊诗：“泝水复沿流。”应玚《灵河赋》：“泝沿蔽水，帆柱如林。”谢灵运诗：“倾耳聆波澜。”野人寻烟语①，行子傍水餐②。此生免荷殳③，未敢辞路难④。（末叹峡行之艰苦。寻烟傍水，皆荒山阒寂之象。路难犹胜荷殳，此自解语，实自伤语。此章，前八句，后四句。）

①鲍照诗：“当警野人机。”②又：“行子夜中饭。”③《诗》：“彼候入兮，何戈与祋。”注：“祋，殳也。”又：“伯也执殳，为王前驱。”《周礼》：殳以积竹入觚，长丈二尺，建于兵车，旅贲以先驱。④古乐府有《行路难》。陈继儒曰：此与《铁堂》《青阳》二篇，幽奥古远，多象外异想，悲风泣雨，入蜀人不堪多读。黄生曰：积阻之气，至于霾天，著此一句，寒峡方显。末二，即“生常免租税，名不隶征伐”意，亦无聊中故作此语耳。

 
法镜寺

法镜寺，旧注无考。【鹤曰】意尚在秦州。

身危适他州①，勉强终劳苦。神伤山行深②，愁破崖寺古。（首叙路经法镜。伤神之际，见崖寺苍古，故愁怀顿破。）

①东方朔诗：“才尽身危。”②荀粲妻亡，不哭而神伤。《史记》：夏禹山行乘檋。婵娟碧藓净①，萧摵寒箨聚②。回回山根水③，冉冉松上雨④。泄云蒙清晨

⑤，初日翳复吐⑥。朱甍半光炯⑦，户牖粲可数⑧。（中申破愁之意。婢娟，谓藓色明润。萧摵，谓箨叶飘零。此摹冬景。山绕回泉，松含宿雨，皆寺前佳胜。云泄乍蒙，似晴而雨，日翳仍吐，似雨而晴，此摹晓景。朱栋半呈，户牖可指，乃寺中气象。《杜臆》云：此段描景入神。）①《楚辞》：“女嬃之蝉娟兮。”沈约诗：“婵娟入绮窗。”【朱注】碧鲜，断是苔藓之藓。公《哀苏源明》诗云“垢衣生碧藓。”旧本讹作鲜，注家遂引《吴都赋》“檀奕婢娟，玉润碧鲜”，以为四字皆言竹，恐无此句法。今按：王勃《圣泉宴诗序》：“紫苔苍藓。”李白诗：“厨灶无青烟，刀机生绿藓。”

②张协诗：“草撼撼以疏叶，木萧萧以零践。”《诗》：“箨兮箨兮，风其吹汝。”③汉饶歌《巫山高》：“回回临水远。”刘公干诗：“回回自昏乱。”④古诗：“冉冉孤生竹。”曹植诗：“柔条纷冉冉。”⑤《魏都赋》：“穷岫泄云，日月恒翳。”颜延之诗：“泄云已漫漫，夕雨亦凄凄。”洩与泄同，犹出也。

⑥何逊诗：“早霞丽初日。”⑦沈佺期诗：“红日照朱甍。”【朱注】甍，栋也，所以承瓦。江淹《神女赋》：“日炯炯而舒光。”⑧沈炯《幽庭赋》：“筑山川于户牖。”拄策忘前期①，出萝已亭午②。冥冥子规叫③，微径不敢取④。（未有留连不尽之意。晨朝登眺，至午始出藤萝，及闻子规声惨，不敢取径搜奇，遂去寺面前迈矣。此章，起结四句，中间八句。）

①前期，谓前路程期。沈约诗：“分手易前期。”②《天台赋》：“羲和亭午。”③黄希曰：子规，春鸟，仲冬声闻，地气之暖使然也。④《后汉隗嚣传》：“微径南通。”王嗣奭曰：公于极穷苦中，一见胜地，不顾程期，能于境遇外，别具一副胸襟，冥搜而构奇。

钟惺云：老杜蜀中诗，非唯山川阴霁，云日朝昏，写得刻骨。即细草败叶，破屋垝垣，皆具性情。千载之下，身历如见。

 
青阳峡

【邵注】青阳峡，在秦州之南，诗云“南行道弥恶”可见。

塞外苦厌山①，南行道弥恶②。冈峦相经亘③，云水气参错④。（首从峡行叙起。经亘，山叠难行。参错，水迷难度。所谓道弥恶也。）

①吴均诗：“塞外何纷纷。”②《诗》：“我独南行。”③卢谌诗：“冈峦挺茂树。”④谢灵运诗：“泝流触惊急，临圻阻参错。”林迥硖角来，天窄壁面削。磎西五里石，奋怒向我落①，仰看日车侧②，俯恐坤轴弱。魑魅啸有风③，霜霰浩漠漠④。（此记青阳峡景。硖角，从旁横射者。壁面，当前劈峙者。奋怒，崩石危险也。碍日车，石势耸欹。陷地轴，石形重大。魑魅啸，石傍阴惨。霜霰多，石上凝寒也。）

①《水经注》：吴山，三峰霞举，叠秀云天，崩岩倾仄，山顶相捍，望之恒有落势。

②《杜臆》：“仰看日车侧”，即“愁畏旧车翻”意。《鲁灵光殿赋》：“仰看天庭。”《庄子》：“若乘日之车，游襄城之野。”汉李尤歌：“安得力士翻日车。”

③《天台赋》：“始经魑魅之涂。”鲍照《燕城赋》：“木魅山鬼，野鼠城孤。风嗥雨啸，昏见晨趋。”

④陶潜《桃花源记》：“常恐霜霰至。”昨忆逾陇坂①，高秋视吴岳②。东笑莲华卑，北知崆峒薄③。超然侔壮观④，已谓殷寥廓⑤。突兀犹趁人⑥，及兹叹冥漠⑦。（此自陇坂说到青阳，乃借众山以形其突兀。陇坂之上，西见吴岳，东压莲峰，北掩崆峒，已极宇宙大观。若欲侔此壮观，意谓寥廓之地隐伏难见矣。今到青阳，其突兀之状犹若逐人而来，始叹冥漠之境不可穷尽也。旧注以壮观指青峡，突兀指巨石，未合诗意，此章四句起，下二段各八句。）

①《秦州记》：陇坂九折，不知几里。张衡《四愁诗》：“欲往从之陇坂长。”

②《杜臆》：高秋天朗，故见诸山。宋子侯诗：“高秋八九月。”《汉地理志》：吴山，在汧县西，古文以为岍山，《国语》谓之西吴，秦都咸阳以为西岳。《周礼》：雍州，其镇曰岳山。注：吴岳也。《旧唐书礼仪志》：肃宗至德二年春，在凤翔，改汧阳郡吴山为西岳。

③莲华峰，在华山。崆峒山，在岷州。④班彪《王命论》：“超然远览。”《西都赋》：“盛娱游之壮观。”⑤左思诗：“壁立何寥廓。”⑥庾阐《涉江赋》：“洪涛突兀而横峙。”⑦颜延之诗：“衣冠终冥漠。”江盈科《雪涛诗评》曰：少陵秦州以后诗，突兄宏肆，迥异昔作。非有

 
意换格，蜀中山水，自是挺特奇崛，独能象景传神，使人读之，山川历落，居然在眼。所谓春蚕结茧，随物肖形，乃为真诗人，真手笔也。

 
龙门镇

《水经注》：洛溪水，北发洛谷，南径威武戍，又西南与龙门水合。水出西北龙门谷，东流与横水会，又南径龙门戍东。【朱注】洛谷，一作骆，在成县西。《一统志》：龙门镇，在巩昌府成县东，后改府城镇。

细泉兼轻冰①，沮洳栈道湿②。不辞辛苦行③，迫此短景急④。（此往龙门之路，言行迟而日促。迫属行程，急属日影。）

①庾信诗：“山深足细泉。”②《诗》：“彼汾沮洳。”《传》：“沮洳，水浸处下湿之地。”《元和郡县志》：褒斜道，一名石牛道，张良令烧绝栈道，即此。

③曹植诗：“能不怀辛苦。”④庾信诗：“短景负余晖。”《舞鹤赋》：“急景凋年。”【吴注】旧引《舞鹤赋》“急景调年”，似将景急二字相连。按庾信诗“短景负余晖”，则短景微读。公诗“岁暮阴阳催短景”，又其较著矣。石门云雪隘①，古镇峰峦集。旌竿暮惨澹②，风水白刃涩③。胡马屯成皋④，防虞此何及。嗟尔远戍人⑤，山寒夜中泣。（此见龙门景事，而叹戍卒之苦。石门古镇，有险可凭，亦何必屯兵戍守乎？讥之也。此章，上四句，下八句。）

①《蜀都赋》：“岨以石门。”注：“在汉中之西，褒中之北，蜀之险隘。”《水经注》：褒水，西北出衙岭山，东南经大石门，历故栈道下，又东南历小石门。

②崔湜诗：“霜气下旌竿。”③陶潜诗：“风水互乖违。”《秦国策》：“白刃在前。”④赵曰：成皋，乃巩洛之地。⑤阴铿诗：“远戍唯闻鼓。”《唐书》：乾元二年九月，史思明陷东京及齐、汝、郑、滑四州。黄淳耀曰：时东京为史思明所据。秦成间密迩关辅，故龙门镇兵有石门之守。然旌竿惨淡，白刃钝涩，既无以壮我军容，况此地又与成皋远不相及，而防戍于此，则亦徒劳吾民而已。使之山寒夜泣，亦何为哉。

 
石龛

龛，苦含切，石塔也。《阿育王传》：山龛石室。沈佺期诗：“危

峰石作龛。”

熊署咆我东，虎豹号我西①。我后鬼长啸，我前狨又啼②。天寒昏无日，山远道路迷③。驱车石龛下④，仲冬见虹霓⑤。（【綖注】上叹行路之艰，是伤已。俯视物类，仰观天气，备写凄惨阴森之象。魏武帝《苦寒行》：“熊罴对我蹲，虎豹夹路啼。”此句意所本。刘琨《扶风歌》：“麋鹿游我前，猿猴戏我侧。”此句法所本。《楚辞九思》：“将升兮高山，上有兮猿猴；将入兮深谷，下有兮虺蛇。左见兮鸣鵙，右睹兮呼枭。”此东西前后叠句所本。）

①《楚辞招隐》：“虎豹斗兮熊署咆。”

②陈藏器《本章》：狨，生山南山谷中，似猴而大，毛长，黄赤色，人将其皮作鞍褥。《埤雅》：“狨，猿狖之属，轻捷善缘木，生川峡深山中。”又云：“尾作金色，俗谓金线狨，中矢毒即自齿断其尾以掷之。”③谢灵运诗：“山远行不近。”④古诗，“驱车策驽马。”沈炯诗：“山龛拟夜禅。”地志，龙门石壁，凿为龛，石佛数千，则知石龛乃人工所为者。⑤《月令》：孟冬之月，虹藏不见，仲冬见之，纪异也，亦地暖使然。《尔雅注》：“双出色鲜盛者为雄，曰虹；暗者为雌，曰蜺。”

伐竹者谁子①，悲歌上云梯②。为官采美箭③，五岁供梁齐。苦云直竿尽④，无以应提携⑤。奈何渔阳骑，飒飒惊蒸黎⑥。（【綖注】下叹征求之苦，是悯人。山采箭竿，几干警竹无余，民力之殚可知。梁齐，谓河北官军。渔阳，谓思明余孽。五岁，自天宝十四载至乾元二年也。此章两段，俱八句。）

①雷次宗《豫章记》：“伐竹为筏。”阮籍诗：“所怜者谁子。”②《史记项羽传》：“悲歌慷慨。”《墨子》：公输班为云梯。郭璞《游仙诗》：“灵谿可潜盘，何事登云梯。”③《一统志》：箭竿山，在汉中府汉阴县东北一百八十里，山产箭竹。《尔雅》：“东南之美者，有会稽之竹箭。”此借用之。④《考工记》：“荆之干。”与竿同。《吕氏春秋》：“齿羽箭干。”

⑤谢灵运诗：“提携弄齐瑟。”⑥《楚辞》：“风飒飒兮木萧萧。”相如《封禅书》：“觉寤蒸黎。”杨慎曰：起得奇壮突兀，末段深为时虑。

陆时雍曰：此诗气局最宽，语致最简。

申涵光曰：起势奇崛，若安放在中间，亦常语耳。

 
积草岭

原注：同谷界。

连峰积长阴①，白日递隐见②。飕飕林响交③，惨惨石状变④。山分积草岭，路异鸣水县⑤。旅泊吾道穷⑥，衰年岁时倦⑦。（首记积草之景，兼叙跋涉之艰。山叠多阴，故日光隐见。飕飕惨惨，皆形容积阴也。蔡梦弼曰：从此岭分路，东则同谷，西则鸣水。）

①江淹诗：“连峰竟无已。”②梁简文帝诗：“日斜光隐见。”③《水经注》：“风飕飕而飗飗。”④陶潜诗：“惨惨寒日。”⑤《旧唐书》：鸣水县属兴州，本汉沮县地，隋为鸣水县。⑥梁元帝诗：“旅泊依村树。”⑦《史记》：仲尼曰：“吾道穷矣。”简文诗：“羽檄岁时闻。”卜居尚百里①，休驾投诸彦②。邑有佳主人，情如已会面③。来书语绝妙，远客惊深眷④。食蕨不愿余⑤，茅茨眼中见⑥。（下言路近同谷，得有依托也。诸彦，投宿之家。主人，同谷之宰。蕨薇，山中之食。茅茨，山中之居。【张綖注】公欲居西枝者，以赞公有盛论之作；欲居同谷者，以主人有深眷之书也。此与上章同格。）

①屈原有《卜居》篇。②谢灵运《拟邺中诗序》：“二三诸彦。”③《后汉书》：范冉谓王矣曰：“今子远适千里，会面无期。”④鲍照诗：“远客厌辛苦。”⑤《史记》：伯夷、叔齐，隐于首阳山，采薇而食。《索隐》注：“薇，蕨也。”左思《咏史诗》：“饮河期腹满，贵足不愿余。”⑥《庄子》：“茅茨不剪。”《晋书》：豫章太守见范宣茅茨不完，欲为改宅，宣固辞之。《南史》：袁粲曰：“但恨眼中不见人。”

 
泥功山

《杜臆》：成州有八景，泥功山、凤凰台，居其二。公诗止言其泞，不言其胜，何耶？《唐书》：贞元五年，于同谷之西境泥公山，权置行成州。《方舆胜览》：在同谷郡西二十里。

朝行青泥上，暮在青泥中①。泥泞非一时，版筑劳人功。（先记泥功山。泥泞之处，功须版筑，此泥功所由名也。）

①《元和郡县志》：青泥岭，在兴州长举县西北五十三里接溪山东，悬崖万仞，上多云雨，行者屡逢泥淖，故号为青泥岭。《一统志》：在汉中府略阳县西北。

不畏道途远，乃将泪没同。白马为铁骊①，小儿成老翁②。哀猿透却坠③，死鹿力所穷④，寄语北来人，后来莫匆匆⑤。（后叙中途沦没之患。泪没同，同归濡溺也，起下四句。白马小儿，为泥所污。哀猿死鹿，为泥所陷。未以穷途之困，预戒行人。此章，上四句，下八句。）

①《月令》：孟冬之月，乘玄辂，驾铁骊。《尔雅》：“马纯黑曰骊。”

②葛洪《神仙传》：太玄女，须臾之间或化为老翁，或为小儿。③李孝贞诗：“风静夜猿哀。”④《诗》：“野有死鹿。”《左传》：“鹿死不择阴，铤而走险，急何能择。”

⑤庞德公《於忽操》：“前行险既以覆兮，后逐逐其犹来。”卢照邻诗：“传语后来者，斯路诚独难。” 
凤凰台原注：山峻，人不至高顶。

【张綖注】秦地有凤凰台，本因西伯，后人谬传弄玉吹萧之说。《水经注》：凤溪水，上承蜀水于广业郡，南径凤溪，中有二石双高，其形若阙，汉世有凤凰栖其上，故谓之风凰台。北去郡三里，567水出台下。《方舆胜览》：凤凰台，在同谷东南十里，山腰有瀑布，名迸玑泉。天宝间，哥舒翰有题刻。

亭亨凤凰台①，北对西康州②。西伯今寂寞③，风声亦悠悠④。山峻路绝踪，石林气高浮⑤。安得万丈梯⑥，为君上上头。（首咏凤凰台，伤凤去台空也。【卢注】当时李泌久归衡山，春宫左右无人调护，公欲效绮里之功而不可得，故曰：“安得万丈梯，为君上上头”。）

①《魏都赋》：“亭亭峻址。”②《唐书》：武德初，以同谷置西康州，贞观中废。谓之西康者，别于

岭南之康州也。③《商纪》：纣赐昌得专征伐，为西伯。④《图经》：岐山，一名天柱山。文王时，凤鸣岐山，亦呼为凤凰堆。

⑤谢灵运诗：“石林岂为艰。”⑥孙绰《天台赋》：“临万丈之绝冥。”恐有无母雏，饥寒日啾啾①。我能剖心血②，饮啄慰孤愁③。心以当竹实，炯然无外求。血以当醴泉④，岂徒比清流⑤。（此托凤雏以寓意。【卢注】肃宗听张良娣之谮，既去建宁王倓，又欲动摇广平王俶。俶母吴氏，生子而亡，故云无母雏。披心沥血，欲献忠肝以保护之耳。）

①乐府《陇西行》：“凤凰鸣啾啾，一母将九雏。”②《拾遗记》：二人剖心沥血，以代墨焉。③何逊诗：“誓将收饮啄。”④《诗疏》：“凤非竹实不食，非醴泉不饮。”阮籍诗：“林中有奇鸟，自言是凤凰。清朝饮醴泉，日夕栖山冈。”

⑤路乔如《鹤赋》：“饮清流而不举。”所重王者瑞，敢辞微命休①。坐看彩融长，举意八极周②。自天衔瑞图③，飞下十二楼④。图以奉至尊，凤以垂鸿猷⑤。再光中兴业，一洗苍生忧。深衷正为此，群盗何淹留。（此申明急于求雏之意，欲借此以致太平也。曰王者、曰瑞图，皆兴王之兆；曰至尊、曰鸿猷，则明说中兴事业矣。深衰在此，应上心血。群盗何留，安史自灭矣。此章前两段各八句，未段十二句收。）

①《鹦鹉赋》：“托轻鄙之微命。”

②王褒颂：“周流八极。”③《春秋元命苞》：黄帝游玄扈洛水之上，凤凰衔图置帝前，帝再拜受图。班固《白雉诗》：“启灵篇兮披瑞图。”【张注】《琴操》：纣为无道，诸侯皆归文王。其后有凤凰衔书于郊，文王乃作操。

④《汉郊祀志》：方士言：黄帝时，为五城十二楼，以候神人于执期。《十洲记》：昆仑，积金为天墉城，城上安金台五所，玉楼十二所。

 
鲍照《煌煌京洛行》：“凤楼十二重，四户八绮窗。”

⑤刘敬叔《异苑》：晋隆安中，凤凰集刘穆之庭，韦薮谓曰：“子必协赞鸿猷。”解杜者，诗中本无寓言，而必欲傅会时事，失于穿凿；诗中本有寓意，而必欲抹杀微词，谓之矫在。泽州陈家宰谓皆好胜之过，良是。此章托讽显然，盖借景以寓意，于卢注独有取焉。

 
乾元中寓居同谷县作歌七首

《杜臆》：同谷县，唐属成州，元以同谷县省入，明则改州为县。考今志，成县有杜甫故居，注引虎穴龙澄诗为证，其居当在西枝村之西，然公诗却未云居西枝也。《旧唐书》：成州治同谷县，武德元年置成州，贞观二年，以废康州之同谷县来属。《九域志》：秦州，西南至成州二百六十五里。

有客有客字子美①，白头乱发垂过耳②。岁拾橡栗随狙公③，天寒日暮山谷里。中原无书归不得，手脚冻鼓皮肉死④。呜呼一歌兮歌已哀，悲风为我从天来⑤。（此章从自叙说起。垂老之年，寒山寄迹，无食无衣，几于身不自保，所以感而发叹也。悲风天来，若助旅人之愁矣。首二领意，中四叙事，未二感慨悲歌。七首同格。）

①《诗》：“有客有客，亦白其马。”洙曰：以寓居，故自称有客。②《易林》：“乱发如蓬，忧常在中。”汉乐府《长歌行》：“发短耳何长。”

③《唐书》：甫客秦州，负薪采橡栗自给。今在同谷亦然。《庄子》：“昼拾橡栗，暮栖木上。”《后汉李恂传》：时岁荒，徒居新安关，下拾橡栗以自资。《广韵》：“橡，栎实也。”《庄子》：狙公赋芋，曰：“朝四而暮三。”众狙皆悦。芋，即橡子也。狙，猿属。狙公，畜狙之人也。

④《说文》：“皴，皮细起也。”《梁武帝纪》：“执笔触寒，手为皴裂。”

⑤李陵诗：“远望悲风至。”蔡琰《胡笳十八拍》结语曰：“笳一会兮琴一拍，心愤怨兮无人知。”曰：“两拍张弦兮，弦欲绝，志摧心折兮自悲嗟。”曰：“伤今感昔分三拍咸，衔悲畜恨兮何时平。”曰：“寻思涉历兮多艰阻，四拍成分益凄楚。”曰：“攒眉向月兮抚雅琴，五拍冷冷兮意弥深。”曰：“追思往日兮行李难，六拍悲兮欲罢弹。”曰：“草尽水竭兮羊马皆徙，七拍流恨兮恶居子此。”七歌结语，皆本笳曲。

其二

长鑱长鑱白木柄①，我生托子以为命②。黄独无苗山雪盛③，短衣数挽不掩腔④。此时与子空归来⑤，男呻女吟四壁静。呜呼二歌兮歌始放，闾里为我色惆怅⑥。（上章自叹冻馁，此并痛及妻孥也。命托长鑱，一语惨绝。橡栗已空，又掘黄独，直是资生无计。雪满山，故无苗可寻。风吹衣，故挽以掩膝。男女呻吟，饥寒并迫也。前曰悲风，天助之哀。此曰闾里，则人为之悯矣。前后章，以有客对弟妹，叙骨肉之情也。中间独将长鑱配言，盖托此为命，不啻一家至亲。）

①《说文》：“鑱，锐也，吴人云犁铁。”《玉篇》：“鑱，錾也。”

②呼鑱为子，犹《毛诗》呼箨为汝。黄庭坚曰，《嵩记》：牛山多杏， 
自中国丧乱，百姓资此以为命。

③又曰：黄独，状如芋子，肉白皮黄，蔓延生，叶似萝摩，梁汉人蒸食之，江东谓之上芋。陈藏器《本草》：黄独，遇霜雪，枯无苗，盖蹲鸱之类。蔡梦弼引别注云：黄独，岁饥土人掘以充粮，根惟一颗而色黄，故谓之黄独。其说是也。按：公诗有别有黄精者，如《太平寺》云：“三春湿黄精，一食生羽毛。”《丈人山》云：“扫除白发黄精在，君看他时冰雪容。”皆托为引年而发，若此歌则专为救饥而言，当主黄独为是。④《史记》：叔孙通变其服，服短衣。宁戚《叩角歌》：“短布单衣不及骭。”曹植诗：“挽衣对我泣。”胫，足骨也。⑤《庄子》：“呻吟裘氏地。”呻吟既息，四壁悄然，写得凄绝。《司马相如传》：“家居徒四壁立。”何逊诗：“宵长壁立静。”⑥《周礼天官》：听闾里以图版。《楚辞》：“余惆怅而自怜。”

其三

有弟在远方①，三人各瘦何人强②？生别展转不相见③，胡尘暗天道路长④。东飞驾鹅后■鶬⑤，安得送我置汝傍。呜呼三歌兮歌三发，汝归何处收兄骨

⑥。（此章叹兄弟各天也。生别展转，自东都而长安，又自秦陇而同谷。胡尘暗天，申言生别之故。弟在东方，因欲东飞而去也。始念生离，终恐死别，故有收骨之语。《杜臆》：鴐鹅雁属，以比兄弟。而恶鸟在后，安得送我在汝傍乎。何处收骨，此承辗转来。）①赵曰：公四弟，曰颖、曰观、曰丰、曰占。颖、观、丰各在他郡，惟占从公入蜀，后有《舍弟占归草堂》诗。《左传》：“寡人有弟，不能和协，而使糊其口于四方。”②《后汉书》：赵孝，其弟礼，为贼所得，将食之。孝自缚诣贼曰：“礼饿赢瘦，不若孝肥炮。”贼感其意，俱舍之。梁元帝《与武陵王书》：“兄肥弟瘦，无复相见之期。”

③古乐府：“他乡各异县，展转不可见。”④宋文帝诗：“不见南云阴，但见胡尘起。”《诗》：“道阻且长。”⑤《子虚赋》：“弋白鹄，连鴐鹅。”《广志》：“鴐鹅，野鹅也。”陶隐居云：野鹅大于雁，似人家苍鹅，谓之鴐鹅。《扬雄传》“岂鴐鹅之能捷。”《楚辞大招》：“鹍鸿群晨，杂■鶬只。”《埤雅》：“■，性贪恶，状如鹤而大，长颈赤目，善与人斗，好啗蛇。”《诗》：“有■在梁。”毛苌曰：“■，秃■。”杨恒曰：鶬有二种：《列子》“连双鶬于青云之上”，相如赋“双鶬下，玄鹤加”，《物类相感志》“玄鶬，长足，群飞，天将霜必先鸣”，此盖鹤类，以其色苍，故曰鶬，此一种也；若《江赋》所云“奇鶬九头”，孔子引《河上之歌》曰“鶬兮鸹兮，逆毛衰兮，一身九尾长兮”，此则妖鸟，别为一种。

⑥《左传》：崤有二陵，予收尔骨焉。

其四

有妹有妹在钟离①。良人早殁诸孤痴②。长淮浪高蛟龙怒③，十年不见来何

 
时。扁舟欲往箭满眼④，沓沓南国多旌旗⑤。呜呼四歌兮歌四奏，林猿为我啼清昼⑥。（此章叹兄妹异地也。嫠妇客居，孤儿难倚。十年，妹不能来。扁舟，公不得往。蛟龙，防路之险。旌旗，患时之危。猿啼清昼，不特天人感动，即物情亦若分忧矣。）

①《吴越春秋》：寿梦元年，鲁成公会于钟离。《旧唐书》：濠州，属

淮南道，天宝元年，改钟离郡，乾元元年，复为濠州。《新唐书地

理志》：濠州钟离郡有钟离县，春秋时为钟离子国。按：公诗有“近

闻韦氏妹，远在汉钟离”，即指此处。

②《诗》：“今夕何夕，见此良人。”注：“夫也。”曹植《平原懿主

诔》：“怜尔早殁。”《左传》：“以是藐诸孤。”

③《书》：“导淮自桐柏。”何逊诗：“初宿长淮上。”

④刘孝绰诗：“扁舟去平乐。”⑤古诗，“杳杳即长暮。”颜延之诗：“旌旗昼夜悬。”⑥张九龄诗：“林猿莫夜听。”《长笛赋》：“猨蜼昼吟。”【朱注】蔡絛云：崇宁间，有贡士自同谷来，笼一禽，大如雀，色正青，善鸣，曰：此竹林鸟也。林时对曰：考《海录》，有“竹林静，啼青笋”之句，竹林与青笋并用，似属鸟名。《演繁露》：诗人假象为辞，因竹之号风若啼，故谓之啼耳。按：二说皆穿凿难信。猿多夜啼，今啼清昼，极言其悲也。其五

四山多风溪水急①，寒雨飒飒枯树湿②。黄蒿古城云不开③，白狐跳梁黄孤立④。我生何为在穷谷⑤，中夜起坐万感集⑥。呜呼五歌兮歌正长，魂招不来归故乡⑦。（此章咏同谷冬景也，此歌忽然变调，写得山昏水恶，雨骤风狂，荒城昼冥，野狐群啸，顿觉空谷孤危，而万感交迫，招魂不来。魂惊欲散也。收骨于死后，招魂于生前，见存亡总不能自必矣。招魂句，有两说。《杜臆》谓：魂离形体，不能招来，使之同归故乡。此顺解也。胡夏客谓：身在他乡，而魂归故乡，反若招之不来者。此倒句也。依后说，翻古出新，语尤奇警。）

①孔稚珪诗：“胡骑四山合。”②鲍照《与妹书》：“吾自发寒雨。”柳恽诗：“飒飒避霜叶。”庾信有《枯树赋》。③蔡琰《胡笳》：“塞上黄蒿兮枝枯叶干。”④《吕氏春秋》：禹行涂山，有白狐九尾造焉。陶隐居《本草》：狐，形似狸而黄。《庄子》：“独不见狸狌乎？东西跳梁，不避高下。”

⑤谢惠连诗：“穷谷是处。”⑥阮籍诗：“中夜不能寐，起坐弹鸣琴。”谢灵运诗：“千念集日夜，万感盈朝昏。”⑦《楚辞招魂》：“魂兮归来，反故居些！”【朱注】古人招魂之礼，不专施于死者。公诗如“剪纸招我魂”，“老魂招不得”，“南方实有未招魂”，与此诗“魂招不来归故乡”，皆招生时之魂也。本王逸《楚辞注》。

 
其六

南有龙兮在山湫①，古木巃嵸枝相樛②。木叶黄落龙正蛰③，蝮蛇东来水上游④。我行怪此安敢出，拔剑欲斩且复休⑤。呜呼六歌兮歌思迟，溪壑为我回春姿⑥。（此章咏同谷龙湫也。古木巃嵸，树覆湫潭，神龙蛰伏，而蝮蛇肆行，此阳微阴胜之象。拔剑且休，诛之不胜诛也。溪壑回春，盖望阳长阴消，回造化于指日，其所慨于身世者，大矣。《易传》以潜龙比君子，蔡琰谓暴猛如虺蛇，此君子小人之别也。时在仲冬，而曰春回者，天气晴和有似春意耳。）

①《杜诗博议》：同谷万丈潭有龙，此借以起兴。湫，龙潭也。扬雄《蜀

都赋》：“火井龙湫。”

②江总诗：“古木断悬萝。”刘安《招隐士》：“山气巃嵸兮石嵯峨。巃嵸，楂枒貌。谢朓诗：“樛枝耸复低。”樛，枝曲下垂貌。③《记》：“季秋之月，草木黄落。”《易》：“龙蛇之蛰。”④《楚辞》：“蝮蛇榛榛。”《淮南子》：“蝮蛇不可使安足。”《抱

朴子》：“蝮蛇中人至急，一日不治，则杀人。但以刀割疮肉投地，其肉沸如火炙，须臾焦尽，人得活也。”⑤《汉书》：高帝夜径泽中，有大蛇当道，拔剑斩之。隋炀帝《凤艒歌》：“意欲持钩往撩取，恐是蛟龙还复休。”

⑥张载诗：“谿壑无人迹。”《列子》：师文及秋而叩角弦，温风徐回。沈佺期诗：”何遽青春姿。”吴见思曰：前五歌，意俱竭，此则不得不迟。迟则从容婉转，谿壑亦若回春。穷而必变，天之道也。

王道俊《博议》：前后六章，皆自叙流离之感，不应此章独讥时事。此盖咏同谷万丈潭之龙也。龙蛰而蝮蛇来游，或自伤龙蛇之混，初无指切。古人诗文，取喻于龙者不一，未尝专指为九五之象。郭知达引苏注云：此诗南有龙，喻明皇在南内，东坡必无是言。

其七

男儿生不成名身已老①，三年饥走荒山道②。长安卿相多少年③，富贵应须致身早。山中儒生旧相识④，但话宿昔伤怀抱⑤。呜呼七歌兮悄终曲，仰视皇天白日速⑥。（此章仍以自叹作结，盖穷老流离之感深矣。卿相少年，反照首句。山中话昔，回应次句。皇天日速，叹不能挽暮景之衰颓也。首尾两章，俱结到天，盖穷则呼天之意耳。三年走山，谓自至德二载至乾元二年，奔凤翔，贬华州，客秦陇，迁同谷也。【赵注】未句又变新意，自一至七，歌声既终，而日色暮矣。）

①李陵书：“男儿生已不成名。”《随笔》云：长安卿相未必尽属少年，杜说亦不尽然。汉贡禹壮年仕不遇，弃官而归。至元帝初乃召用，由谏大夫迁光禄，奏言犬马之齿八十一，凡一子，年十二。则禹入朝时八十，其生子时固已七十岁矣，竟再迁至御史大夫，列于三公。朱晖在章帝朝，自临淮太守屏居，后召拜仆射，复为太守，上疏乞留中，诏许之。因议事不合，自系狱，不肯复署。议曰：行年八十，得在机 
密，当以死报。遂闭口不复言。帝意解，迁为尚书令。至和帝时，复谏征匈奴，计其年当九十矣，其忠正非禹比也。

②陶潜诗：“郁郁荒山里。”③师氏曰：肃宗中兴，所用皆后生晚进，元勋旧德如郭子仪，尚见龃龉，他可知已。④《汉书》：丙吉荐儒生王仲翁。鲍照诗：“南国有儒生。”《左传》：季札聘于郑，见子产如旧相识。吴均诗：“依然旧相识。

⑤阮籍诗：“宿昔同衣裳。”古诗：“临风送怀抱。”⑥《楚辞》：“皇天平分四时兮。”江淹诗：“青春速天机，素秋驰白日。”

王嗣奭曰：《积草岭》诗云“邑有佳主人”，岂指同谷令耶？歌内甚有不足主人意，如托鑱而为命，如阎里惆怅，主人何独不为意也。又如“黄蒿古城云不开”，见城中无一相知，故但言“山中儒生旧相识”，然亦隐隐及之，终属厚道。

朱子曰：杜陵此歌七章，豪宕奇崛，至其卒章，叹老嗟卑，则志亦陋矣，人可以不闻道哉。

今按：长安卿相二句，据师氏之说，是叹当时弃老成而用新进，初非羡慕朝官也。此诗固当善会。

孙季昭《示儿编》云：欧阳公伤五季之离乱，故作《五代史》，于序论每以“呜呼”冠其首。杜公伤唐末之离乱，故作诗史，于歌行每以“呜呼”结其篇末。前此诗人，用“呜呼”二字寓于歌诗者稀，公独有伤今思古之意焉。

胡应麟曰：杜《七歌》亦仿张衡《四愁》，然《七歌》奇崛雄深，《四愁》和平婉丽。汉唐短歌，各为绝倡，所谓异曲同工。

王嗣奭曰：《七歌》创作，愿不仿《离骚》，而哀实过之。读《离骚》未必堕泪，而读此不能终篇，则以节短而声促也。

陆时雍曰：《同谷七歌》，稍近骚意，第出语粗放，其粗放处，正是自得也。

董益曰：李廌《师友记闻》谓太白《远别离》、《蜀道难》，与子美《寓居同谷七歌》，风骚极致，不在屈宋之下。愚谓一歌结句“悲风为我从天来”，七歌云“仰视皇天白日速”，其声慨然，其气浩然，殆又非宋玉、太白辈所及。

申涵光曰：《同谷七歌》，顿挫淋漓，有一唱三叹之致，从《胡笳十八拍》及《四愁诗》得来，是集中得意之作。

宋元词人多仿同谷歌体，唯文丞相居先，今附录于后：“有妻有妻出糟糠，自少结发不下堂。乱离中道逢虎狼，凤飞翩翩失其凰。将雏一二去何方，岂料国破家亦亡。不忍舍君罗襦裳，天长地久终茫茫，牛女夜夜遥相望。呜呼一歌兮歌正长，悲风北来起徬徨。有妹有妹家流离，良人去后携诸儿。北风吹沙塞草凄，穷猿惨淡将安归？去年哭母南海湄，三男一女同歔欷。惟汝不在割我肌，汝家零落母不知，母知岂有瞑目时。呜呼再歌兮歌孔悲，鹡鸰在原我何为。有女有女婉清扬，大者学帖临钟王，小者读字声琅琅。朔风吹衣白日黄，一双白璧委道旁。雁儿啄啄秋无梁，随母北首谁人将？呜呼三歌兮歌愈伤，非为儿女泪淋浪。有子有子风骨殊，释氏抱送徐卿雏，四月八日

 
摩尼珠。榴花犀钱落绣襦，兰汤百沸香似酥，歘随飞电飘泥涂。汝兄十三骑鲸鱼，汝今知在三岁无。呜呼四歌兮歌以吁，灯前老我明月孤。有妾有妾今何如？大者手将玉蟾蜍，次者亲抱汗血驹。晨妆靓服临西湖，英英雁落飘璚琚，风花飞坠鸟呜呼，金茎坑瀣浮污渠。天摧地裂龙凤殂，美人尘土何代无。呜呼五歌兮歌郁纡，为尔逆风立斯须。我生我生何不辰？孤根不识桃李春。天寒日短重愁人，北风随我铁马尘。初怜骨肉钟奇祸，而今骨肉相怜我。当在北兮婴我怀，我死谁当收我骸？人生百年何丑好，黄粱得丧俱草草。呜呼六歌兮匆复道，出门一笑天地老。”少陵当天宝乱后，间关入蜀，流离琐尾而作七歌，其词凄以楚。文山当南宋讫箓，絷身赴燕，家国破亡而作六歌，其词哀以迫。少陵犹是英雄落魄之常，文山所处，则糜躯湛族而终无可济也，不更大可痛乎！

 
万丈潭原注：同谷县作。

《方舆胜览》：万丈潭，在同谷县东南七里，俗传有龙自潭飞出。梦弼曰：同谷有凤凰潭，一名万丈潭，盖两山危立，其下泓澄万丈。《杜臆》：同谷有龙峡，峡傍有潭，其深莫测，曰万丈潭。

青溪含冥寞①，神物有显晦②。龙依积水蟠③，窟压万丈内④。（领起全局。《杜臆》：青溪与神物，合而成其神异，起语大有力量。龙承神物，窟承青溪。）

①《世说》：谢益寿曰：“青溪之曲，复何穷尽。”庾信诗：“冥寞尔

游岱。”②《易》：“天生神物。”③《荀子》：“积水成渊，蛟龙生焉。”

④潘岳《梅赋》：“悬水万丈。”跼踢步凌垠堮①，侧身下烟霭。前临洪涛宽②，却立苍石大。山危一径尽，岸绝两壁对。削成根虚无③，倒影垂澹濧④。（下两条，申言青溪含冥漠。此自山上而及潭中也。曰跼、曰侧、曰前、曰却、历尽高下前后矣。一径，路之狭。两壁，岩之峭。削成，壁深入。倒影，山下照。）

①《淮南子》：“出于无垠堮之门。”许慎注：“垠堮，端崖也。”

②《洛阳伽蓝记》：洛水《永桥铭》：“前临少室，却负太行。”此“前”“却”二字所本。《杜臆》：前临洪涛，指嘉陵江，盖同谷之东河南河，俱入龙峡而注于嘉陵江也。东河源出秦州南，南河源出清渠堡南。《海赋》：“洪涛澜汗，万里无际。”

③《山海经》：太华之山，削成而四方。相如《子虚赋》：“乘虚无。”

④《汉郊祀志》：“登遐倒影。”晋庐山道人《游石门诗序》：“流光回照，则众山倒影。”郑曰：澹瀩，犹澹沲也。《集韵》作■，水带沙往来貌。《广韵》：“濧，清也，濡也。”【吴注】《天台赋序》：“或倒影于重溟。”

黑知湾澴底①，清见光炯碎。孤云到来深②，飞鸟不在外③。高萝成帷幄④，寒木垒旌筛⑤。远川曲通流，嵌窦潜泄濑。（此自潭中而及四傍也。黑，言渊底。清，言波面。云鸟，形容潭之深广。萝结若帷，木摇如旆，曲通来水，潜泄去流，此潭外周围之景。《杜臆》：孤云二句，形容虚明空洞，无底无边之神妙。胡夏客曰：上句人犹能作，下句造语更奇）。

①《玉篇》：“澴，聚流也。”

②陶潜诗：“孤云独无依。”③阮籍诗：“飞鸟鸣相过。”④陆机诗：“轻条象云构，密叶成翠幄。”⑤康协《终南行》：“枫丹杉碧，垒旌立旆。”造幽无人境①，发兴自我辈②。告归遗恨多，将老斯游最。闭藏修鳞蛰③，出入巨石碍④。何当炎天过⑤，快意风云会。（末叹游潭之胜，回应神物有

 
显晦。《杜臆》：幽造发兴，此地灵人杰，遭遇之奇，可一而不可再者，故此游足敌穷途遗恨。【朱注】方冬龙蛰，未能劈石而出，还思暑天过此，观其腾跃于风云之会耳。此章，首段四句起，下三段各八句。）

①《天台赋》：“卒践无人之境。”

②《世说》：范荣期云：“应是我辈语。”

③《淮南子》：“冬万物闭藏。”

④《水经注》：“巨石临危。”徐陵诗：“石碍波前响。”

⑤颜延之诗：“炎天方埃郁。”周珽曰：通篇摩写山水，极其幽隐奇怪，令人不觉兴逸心怡。

杨德周曰：山水间诗，最忌庸腐答应，试看杜公《青阳峡》《万丈潭》《飞仙阁》《龙门阁》诸篇，幽灵危险，直令气浮者沉，心浅者深，刻划之中，元气浑沦，窈冥之内，光怪迸发。初学更宜于此缎炼揣摩，庶能自拔泥滓。

昆山王履曰：昌黎《南山》诗，二百四句，铺叙详，文采赡，议者谓其似《上林》《子虚》赋，才力小者不能到。然窃观“东西两际海，巨细难悉究。西南雄太白，突直莫间簉。藩都酬德运，分宅占丁戊。逍遥越坤位，诋讦陷乾窦。昆明大池北，去觌偶晴昼。前寻径杜墅，坌蔽毕原陋。初从蓝田入，顾盼劳颈脰”等十余句，凡大山皆可当，不独终南也。况又每有梗韵生意，使文辞牵缀，而义理不得通畅，恐非终南本色耳。文章纵不宜规规传神写照，亦岂宜泛然驾虚立空。驾虚立空以夸其多，虽多亦奚以为？少陵则不然，其自秦入蜀诗二十余篇，皆揽实事实景以入乎华藻之中，是故高出人表，而不失乎文章之所以然。

 
杜甫全集卷之九

发同谷县原注：乾元二年十二月一日，自陇右赴成都纪行。

公居同谷，不逾月，即赴成都。

贤有不黔突①，圣有不暖席。况我饥愚人，焉能尚安宅②？始来兹山中，休驾喜地僻。奈何迫物累③，一岁四行役。（此叹行踪无定也。上四，以古人自解。下四，以劳生自慨。地僻，谓同谷境幽。物累，为妻子所牵。赵曰：春自东都回华，秋自华州客秦，冬自秦赴同谷，又自同谷赴剑南，故曰四行役。）

①《淮南子》：“墨子无黔突，孔子无暖席。”②《诗》：“其究安宅。”③《庄子》：“无物累，无鬼责。”《淮南子》：“全性保真，不以物

累形。”

忡忡去绝境①，杳杳更远适②。停骖龙潭云③，回首虎崖石④。临歧别数子

⑤，握手泪再滴⑥。交情无旧深⑦，穷老多惨戚。（此记临发踌躇也。龙潭虎崖，同谷之景不忍舍。交情惨戚，同谷之人不忍别。）①《诗》：“忧心忡忡”。陶潜《桃花源记》：“来此绝境，不复出焉。”②《庄子》：“杳杳冥冥。”《后汉书》：范丹谓王矣曰：“今子远适

千里。”

③谢灵运诗：“停骖我怅望。”梦弼曰：龙潭，即《七歌》云“南有龙兮在山湫”是也。《杜臆》：龙潭，即万丈潭。地志：有虎穴在成州西。《寄赞上人》诗云“徘徊虎穴上”，岂即其处耶？④《宋书》：拓跋齐闻苻达兵起，遁走，达追击斩之。因据白崖，分平诸戍。《通鉴注》：占葭萌地。

⑤刘琨诗：“相与数子游。”⑥江淹诗：“罇酒送征人，握手泪如霰”。⑦孙绰诗：“交情远朝市。”陶潜诗：“相知何必旧。”无旧深，不必旧交深契也。平生懒拙意，偶值栖遁迹①。去住与愿违②，仰惭林间翮③。（此叹奔走非其本愿。偶逢栖遁，愿本欲住，今又舍之而去，是去住愿违，不能如林鸟之自适也。此章前二段各八句，后段四句收。）

①郭璞诗：“山林隐遁栖。”②嵇康书：“事与愿违。”③陶潜诗：“迟迟出林翮。” 
木皮岭

《方舆胜览》：木皮岭，在同谷县东二十里，河池县西十里。杜甫发同谷，取路栗亭，南入郡界，历当房村，度木皮岭，由白水峡入蜀，即此。黄巢之乱，王锋置关于此，以遮秦陇，路极险阻。《一统志》：木皮岭，在巩昌府徽州西十里。

首路栗亭西①，尚想凤凰村②。季冬携童稚③，辛苦赴蜀门④。南登木皮岭，艰险不易论。汗流被我体⑤，祁寒为之暄⑥。（自成赴蜀，述冬行劳苦。陟岭艰险，承辛苦。祁寒汗流，承季冬。）

①《汉书》：“北首燕路。”注：“首，谓趣向。”颜延之诗：“首路踢艰险。”②【朱注】凤凰村，当与凤凰台相近，在同谷。《杜臆》：地志：凤凰山，在徽州城西一里，即杜诗凤凰村。

③雷次宗书：“童稚之年。”④刘伯伦诗：“从役知辛苦。”鲁曰：蜀门，即剑门也。《剑阁铭》：“惟蜀之门，作固作镇。”⑤《汉书》：“汗流洽背。”⑥《书》：“冬祁寒。”

远岫争辅佐①，千岩自崩奔②。始知五岳外③，别有他山尊④。仰干塞大明

⑤，俯入裂厚坤⑥。（此记岭前远景，一仰一俯，就山势言。）①王籍诗：“阴霞生远岫。”《淮南子》，“辅佐有能。”②《雪赋》：“瞻山则千岩俱白。”谢灵运诗：“圻岸屡崩奔。”③《记》：“五岳视三公。”《物理论》：镇之以五岳：泰山东岳，华山西岳，霍山南岳，恒山北岳，嵩山中岳。④《诗》：“他山之石。”张昶《华山碑》，“山莫尊于岳。”⑤《记》：“大明生于东。”《广雅》：“日名辉灵，一名大明。”⑥《易》：“坤厚载物。”

再闻虎豹斗①，屡跼风水昏②。高有废阁道，摧折如断辕。下有冬青林③。石上走长根。（此记岭中近景，一高一下，就物状言。）

①刘安《招隐士》：“虎豹斗兮熊罴咆。”②刘孝绰诗：“风水互乖违。”③王洙曰：冬青，今之楩柟也。陈藏器《本草》，冬青木，肌白有文，其叶堪染绯，冬月青翠。西崖特秀发，焕若灵芝繁。润聚金碧气①，清无沙土痕。忆观昆仑图②，目击玄圃存③。对此欲何适④？默伤垂者魂。（此兼写西崖之景。曰焕、曰润、曰清，皆形容秀发。昆仑、玄圃，借仙境以称其绝胜。欲留不得，所以伤神。此章首尾各八句，中二段各六句。）

①刘孝威诗：“玄圃栖金碧。”②《楚辞天问》：“昆仑县圃。”《神仙传》：昆仑，一名玄圃，一 
名积石瑶房，一曰阆风室，一曰华盖，一曰天柱。③《庄子》：“目击而道存。”④《礼记》：孔子曰：“吾舍鲁何适矣。”

 
白沙渡

《方舆胜览》：白沙渡，水回渡，俱属剑州。畏途随长江①，渡口下绝岸②。差池上舟楫，杳窕入云汉③。（此记渡口登舟。畏途，指陆行。长江，乃嘉陵江，即西汉水，故比之云汉。）

①《庄子》：“夫畏途者，日杀一人，则父子兄弟相戒。”

②《江赋》：“绝岸万丈。”

③孙绰《天台赋》：“幽邃窈窕。”湛方生《庐山诗序》：“窈窕冲深，常含霞而贮气。”《诗》：“倬彼云汉，昭回于天。”注：“云汉，天河也。”天寒荒野外①，日暮中流半。我马向北嘶②，山猿饮相唤。水清石礧礧③，沙白滩漫漫④。迥然洗愁辛，多病一疏散⑤。（此记舟中之景。鼓棹中流，日已暮矣。马鸣猿啸，此记所闻。水石沙滩，此记所见。对境爽心，故觉愁洗而病散。）

①鲍照诗：“茫茫荒野中。”②《诗》：“我马瘏矣。”古诗：“胡马嘶北风。”③《楚辞》：“石礧礧兮葛蔓蔓。”④沈约诗：“归海水漫漫。”⑤谢灵运诗：“未若长疏散。”高壁抵嶔■①，洪涛越凌乱②。临风独回首，揽辔复三叹③。（此舍舟而陆行。抵嶔玈，到山顶也。越凌乱，逾急流也。回首三叹，幸脱风波之患也。始则马嘶舟内，即复揽辔前行矣。此章，首尾各四句，中段八句。）

①《鲁灵光殿赋》：“嶔玈离楼。”

②曹植诗：“泛舟越洪涛。”谢惠连诗：“清波时凌乱。”③《后汉书》：范滂揽辔，慨然有澄清天下之志。《左传》：“置食三叹。”

 
水会渡

鹤曰：渡名，水会即前所谓合凤溪也。

山行有常程①，中夜尚未安②。微月没已久③，崖倾路何难④。大江动我前⑤，汹若溟渤宽⑥。篙师暗理楫⑦，歌笑轻波澜⑧。（此从山行说向水渡。崖倾，在未渡以前。江动，在登舟之际。）

①《史记夏禹纪》：“山行乘檋。”

②阮籍诗，“中夜不能寐。”③傅玄诗：“微月出西方。”④丘迟诗：“崖倾屿难傍。”⑤谢朓诗：“大江流日夜。”《寰宇记》：嘉陵江，去兴州长举县南十里。《水经注》：汉水又南入嘉陵道，而为嘉陵水。⑥鲍照诗：“穿池类溟渤。”⑦《吴都赋》：“篙工楫师，选自闽禺。”刘孝绰诗：“榜人夜理楫。”⑧王融诗：“所知共歌笑。”刘桢诗：“从尔浮波澜。”霜浓木石滑①，风急手足寒②。入舟已千忧③，陟..仍万盘④。回眺积水外

⑤，始知众星干⑥。远游令人瘦⑦，衰疾惭加餐⑧。（此又从渡水说到登岸。霜浓风急，冬夜所经。水外星干，岸上回视也。曹孟德《碣石观海》诗：“星汉粲烂，若出其里。”此俯视水中之星。杜诗：“回眺积水外，始知众星干。”此仰观水外之星。又陆放翁诗：“水浸一天星”，与“水外众星干”参看更明。此章两段，各八句。）①沈佺期诗：“霜浓候雁哀。”江淹文：“汨木石于深屿。”②吴均诗：“风急雁毛断。”③谢灵运诗：“入舟阳已微。”④《诗》：“陟则在..。”陆机诗：“仰陟高山盘。”⑤夏侯湛《春可乐赋》：“登夷冈以回眺。”温子升碑：“大地沦于积水。”⑥古诗：“仰观众星列。”⑦曹植诗：“远游欲何之。”⑧谢灵运诗：“衰疾当在斯。”古诗：“努力加餐饭。”周明辅曰：少陵入蜀纪行诸作，雄奇崛壮，盖其辛苦中得之益工耳。

 
飞仙阁

《方舆胜览》：飞泉岭，在兴州东三十里，相传徐佐卿化鹤跧泊之地，故名飞仙。上有阁道百余间，即入蜀路。《通志》：栈道在褒斜谷中。飞仙阁，即今武曲关，北栈阁五十三间，总名连云栈。【朱注】飞仙阁，在今汉中府略阳县东南四十里，或云即三国时马鸣阁，魏武所谓“汉中之咽喉。”《华阳国志》：诸葛亮相蜀，凿石驾空为飞梁阁道。《水经注》：大剑戍，至小剑三十里，连山绝险，飞阁相通，谓之阁道。

土门山行窄①，微径缘秋毫②。栈云阑干峻③，梯石结构牢。万壑欹疏林④，积阴带奔涛⑤。寒日外澹泊⑥，长风中怒号⑦。（此记阁道形势及所见景物。土门之上，山窗径微，故阁道从此而起。高栈连云，外设阑干，垒石成梯，坚于结构，言阁之险而固也。万壑二句，此阁上所俯视者。寒日二句，此阁上所周历者。林树斜倚，故曰敬。奔流远注，故曰带。【朱注】幽深，则日不及照，故外淡泊。空大，则风从内出，故中怒号。）

①土门，见前《垂老别》注。②《慎子》：“离娄之明，察秋毫之末。”③《梁州图经》：栈道连空，极天下之至险。兴利州至三泉县，桥阁共一万九千三百八十间，护险编栏共四万七千一百三十四间。魏武“善哉行》：“月没参横，北斗阑干。”

④顾凯之曰：“万壑争流。”孙绰诗：“疏林积凉风。”⑤《淮南子》：“积阴之气为水。”虞茂诗：“长澜疑浴日，连岛类奔涛。”

⑥陶潜诗：“惨惨寒日。”《庄子》：“淡与泊相遭。”⑦吴筠诗：“长风倒危叶。”《庄子》：“大块噫气，其名为风，作则万窍怒号。”歇鞍在地底①，始觉所历高。往来杂坐卧②，人马同疲劳③。浮生有定分④，饥饱岂可逃。叹息谓妻子⑤，我何随汝曹⑥。（此叙度阁后情事。《杜臆》：解鞍坐卧，人马俱疲，盖险与远俱有之。末四，备尝困顿，无可如何，而为自宽自谑之词。此章两段，各八句。）

①《思玄赋》：“追慌忽于地底兮。”

②刘孝绰诗：“坐卧犹怀想。”③魏文帝诗：“人马同时饥。”《后汉书》：张步曰：“今大耿兵少于彼，又皆疲劳。”④《庄子》：“其生若浮，其死若休。”欧阳建诗：“穷达有定分。”【吴注】《南史》：顾恺之云：“命有定分，非智力所移。”命弟子作《定命论》。

⑤潘岳诗：“抚襟长叹息。”⑥后汉张矣《诫兄子书》：“汝曹薄祜。”蜀道山水奇绝，若作寻常登临览胜语，亦犹人耳，少陵搜奇抉奥，峭刻

 
生新，各首自辟境界，后来天台方正学入蜀，对景阁笔，自叹无子美之才，何况他人乎。

 
五盘

《一统志》：七盘岭，在保宁府广元县北一百七十里，一名五盘岭。鲁訔曰：栈道盘曲有五重。

五盘虽云险，山色佳有余①。仰凌栈道细②，俯映江木疏。（首记五盘岭。栈在上，江在下，岭在中间，故曰仰凌俯映。）

①陶潜诗：“山气日夕佳。”②《史记》：“栈道千里，通于蜀汉。”地僻无网署①，水清反多鱼②。好鸟不妄飞③，野人半巢居④。喜见淳朴俗

⑤，坦然心神舒⑥。（次记盘中风景。鱼安于水，鸟不避人，即此见淳朴之俗。）①《庄子》：“网罟之事多，而鱼乱于渊。”

②东方朔《答客难》：“水至清则无鱼。”此反用之。《诗》：“潜有多鱼。”③曹植诗：“好鸟鸣高枝。”④有巢氏，《始学篇》：上古皆穴处，有圣人教之巢居。《博物志》：南越巢居，北朔穴处。⑤《亢仓子》：“政省一，则人淳朴。”

⑥王羲之诗：“萧然心神王。”东郊尚格斗①，巨猾何时除②？故乡有弟妹③，流落随丘墟④。成都万事好

⑤，岂若归吾庐⑥。（末慨故乡乱离也。方对景神舒，而忽动乡关之思，以思明未平，归家无日也。时弟在济州，妹在钟离。此章四句起，下两段各六句。）①《书序》：“淮夷并兴，东郊不开。”《汉书》：主人翁，格斗死。②《西征赋》：“望渐台而扼腕，枭巨猾而余怒。”③《列子》：“弟妹之所不见。”

④阮籍诗：“流落恒苦心。”《吴越春秋》：“城郭丘墟，殿前荆棘。”⑤《汉杜钦传》：“万事是非，何足备焉。”⑥古诗：“客行虽云乐，不如早旋归。”陶潜诗：“众鸟欣有托，吾亦爱吾庐。” 
龙门阁

《元和郡县志》：龙门山，在利州绵谷县东北八十二里。《方舆胜览》：他阁道虽险，然山在腰，亦微有径，可以增置阁道。惟此阁石壁斗立，虚凿石窍，架木其上，比他处极险。【钱笺】《寰宇志》：一名葱岭山。《梁州记》云：葱岭有石穴，高数十丈，其状如门，俗号龙门。《一统志》：在保宁府广元县嘉陵江上。

清江下龙门①，绝壁无尺土②。长风驾高浪③，浩浩自太古④。危途中萦盘，仰望垂线缕。滑石欹谁凿⑤？浮梁袅相拄⑥。（此记江势之险及阁道之危。下龙门，江在龙门之下也。俯临风浪，愈见山行可畏。萦盘，言阁委曲。线缕，言阁细微。滑石倾欹，谁凿其孔？浮梁袅空，下有柱往。此言制阁之奇巧。）

①《水经》云：水色清照十丈，故名清江。鲁訔曰：地理志：施州清江郡。②《世说》：桓公入峡，绝壁天悬，腾波速急。李陵书：“无尺土之封。”

③陆机诗：“长风万里举。”郭璞诗：“高浪驾蓬莱。”④应玚诗：“浩浩长河水。”《三坟》：“太古之人皆寿。”⑤孙绰《天台赋》：“践毒苔之滑石。”⑥沈约诗：“浮梁经度跨回漪。”《水经注》：栈道，俗谓千梁无柱，诸葛孔明与兄瑾书曰：“其阁梁，一头入山腹，其一头立柱于水中，水大而急，不得安柱。”后孔明卒五丈原，魏延先退而焚之，即是道也。自后按修旧路者，悉无复水中柱。径涉者，浮梁振动，无不摇心眩目。目眩陨杂花①，头风吹过雨②。百年不敢料③，一坠那得取！饱闻经瞿塘④，足见度大庾。终身历艰险⑤，恐惧从此数⑥。（此因度阁之难，而发为惊叹也。【朱注】花陨而且为之眩，视不及审也；雨吹而头为之风，迫不能避也。正形容阁道险绝。次公注杂花过雨，作比喻者，非。《杜臆》：瞿唐、大庾之险，未曾亲历，今涉此危途，则恐惧当从此数起也。上文目眩头风，正是恐惧之状。此章，上下各八句。）

①《秦国策》：秦王目眩良久。②《魏志》：曹操读陈琳檄草，头风自愈。

③司马懿曰：“不能料死。”吴注：潘岳诗：“人生天地间，百年孰能料。”④瞿唐峡，在夔州。大庾岭，在虔州。⑤《左传》：“艰难险阻，备尝之矣。”⑥《诗》：“将恐将惧。” 
石柜阁

《方舆胜览》：石栏桥，在绵谷县北一里，自城北至大安军界管

桥，栏阁共一万五千三百一十六间，其著名者为石柜阁、龙门阁。

季冬日已长，山晚半天赤。蜀道多早花①，江间饶奇石②。石柜曾波上，临虚荡高壁③。清晖回群鸥④，暝色带远客⑤。（此段叙景。上四蜀道时景，下四阁道幕景。日初长，故晚犹赤。地气暖，故早放花。

水光上映，则高壁影荡，日落鸥还，则暝色侵客矣。《杜臆》：“清晖回群鸥”已奇，“暝色带远客”更隽。）

①何逊诗：“村梅落早花。”②《水经注》：盛弘之谓：空泠峡有五六峰，参差互出，有奇石。《楚辞》：“谿谷崭岩兮水曾波。”

③郭璞《江赋》：“迅蜼临虚以骋巧。”《水经注》：“高壁缅然，与霄汉连接。”④谢灵运诗：“山水含清晖。”⑤又：“林壑敛暝色。”孙绰诗：“远客兴长谣。”羁栖负幽意，感叹向绝迹①。信甘孱懦婴，不独冻馁迫②。优游谢康乐③，放浪陶彭泽④。吾衰未自由⑤，谢尔性所适⑥。（此段述怀。羁栖绝迹，有负幽意，实以身弱，不能搜奇，非但迫于饥寒也。吾衰句，承孱懦。谢尔句，承陶谢。此章，亦上下八句。）

①陈子昂诗：“感叹情何一。”王康琚诗：“绝迹穷山里。”②陶潜诗，“冻馁固缠已。”③《诗》：“优哉游哉。”杜修可曰：谢玄封康乐公，孙灵运袭其封，与何长瑜等以文章赏会，共为山泽之游。诗家称康乐乃灵运，非玄也。④《兰亭记》：“放浪形骸之外。”陶潜为彭泽令，注见前。⑤《古诗为焦仲卿妻》：“汝岂得自由。”【黄生注】陶谢二公，适性

于山水，此皆能自由者。

⑥谢，犹言让也。古诗有五字皆平者，曹植诗“悲鸣夫何为”，杜诗“清晖回群鸥”是也。有五字皆仄者，应玚诗“远适万里道”，杜诗“窟压万丈内”是也。有七言皆平者，崔鲁诗“梨花梅花参差开。”有七言皆仄者，杜诗“有客有客字子美。”但在古诗，可不拘耳。

 
桔柏渡

《旧唐书》：玄宗幸蜀，次利州益昌县，渡吉柏江，有双鱼夹舟而跃，议者以为龙。《方舆胜览》：桔柏渡，在利州昭化县。胡夏客曰：五代唐庄宗伐蜀，王衍兵屯利州，逆战三泉，败，衍惧，断吉柏江浮桥，即其地也。

青冥寒江渡①，驾竹为长桥②。竿湿烟漠漠③，江永凤萧萧④。连笮动嫋娜

⑤，征衣飒飘飖⑥。急流鸨鷁散⑦，绝岸鼋鼍骄⑧。（此渡桥之景。竿湿承次句，江永承首句。鸨鷁鼋鼍，桥下所见之物，或以鸨鹢为船，鼋鼍指桥者，非。盖渡用竹桥，则无石梁可知矣。）①《楚辞》：“据青冥而掳虹。”青冥，高远之貌。何逊诗：“寒江复寂寞。”

②又：“水影漾长桥。”③谢脁诗：“生烟纷漠漠。”④《诗》：“江之永矣。”荆轲歌：“风萧萧兮易水寒。”⑤《梁益记》：笮桥，连竹索为之，亦名绳桥。洙曰：前汉邛、笮之君。鹤曰：成都之笮桥，即此类。《古诗焦仲卿妻》：“婀娜随风转。”

⑥戴暠诗：“衣风飘飖起。”⑦曹植诗：“淮泗驰急流。”《西都赋》：“■鹞鸨鷁。”注：“鸨，似雁，无后趾。”鷁，水鸟。⑧《淮南子》：“积水重泉，鼋鼍之所便。”

西辕自兹异，东逝不可要①。高通荆门路②，阔会沧海潮③。孤光隐顾盼④，游子怅寂寥⑤。无以洗心胸⑥，前登但山椒⑦。（此对景言情。身向西行，水从东注，其赴荆海者，不能要之暂停矣。且欲临流顾盼，挹水洗心，亦不可得，此所以怅然而出行也。《杜臆》谓八句作一气说，见少陵胸襟阔大。此章，亦上下八句。）

①繁钦诗：“流泉东逝。”②高阔，指水势言。【旧注】桔柏渡，乃文州、嘉陵二江合流处，东下入渝，合达荆州。③东海潮汐，随月为消长。④孤光，孤影也。【吴注】沈约诗：“单泛逐孤光。”曹植诗：“顾盼遗光彩。”⑤庾信诗：“寂寥人事屏。”⑥《易》：“圣人以此洗心。”江淹诗：“无以涤心胸。”⑦王十朋曰：汉武帝《李夫人赋》：“释马山椒。”谢惠连诗：“悲猿响山椒。”谢庄《月赋》：“菊散芳于山椒。”谢灵运诗：“税驾登山椒。”《广雅》：“土高四堕曰椒。” 
剑门

《旧唐书》：剑州剑门县界大剑山，即梁山也，其北三十里有小剑山。大剑山有阁道三十里。《一统志》：大剑山，在保宁府剑州北二十五里，蜀所恃为外户。其山峭壁中断，两崖相嶔，如门之辟，如剑之植，故又名剑门山。张孟阳《剑阁铭》：“惟蜀之门，作固作镇，是曰剑阁，壁立千伊。”

惟天有设险①，剑门天下壮②。连山抱西南③，石角皆北向④。两崖崇墉倚

⑤，刻画城郭状⑥。一夫怒临关⑦。百万未可傍。（此言剑门势险，可以守国。《杜臆》：山抱西南，而石角北向，亦见地形内属，彼并吞割据者，皆违天矣。崇墉，象其壁立。城郭，象其长亘。未可傍，人不敢近也。）①《易坎卦》：“天险，不可升也。地险，山川丘陵也。王公设险以守其国。”

②相如《封禅书》：“天下之壮观。”③《荆州记》，峡长七百里，两岸连山，略无绝处。④王洙曰：剑门山石北向，如拜伏状。《仇池记》：“石角外向。”⑤张协《玄武馆赋》：“崇墉四匝。”⑥江淹赋：“刻画崷崒兮，山云而碧峰。”《水经注》云：“连山绝险，飞阁涌衢。”可想墉城之势矣。⑦《剑阁铭》：“一人荷戟，万夫趦趄。”陈琳《与魏文帝书》：“一夫挥戟，万人不得进。”珠玉走中原①，（往见旧人手卷，此句之上，有“川岳储精英，天府兴宝藏”二句，方接以珠玉云云。）岷峨气凄怆②。三皇五帝前③，鸡犬各相放④。后王尚柔远⑤，职贡道已丧⑥。（下二条，对剑门而衡论古今。此段记其财赋，恐蜀人困于诛求也。民苦须索，故愁怨结而山含凄怆。鸡犬放，中国未通。尚职贡，珠玉是征矣。道丧，谓失柔远本意。按：珠玉句，突接似乎陡健，但细玩文气，当先言蜀产之奇，而后言凄怆之故。下文先言三皇五帝，而后言职贡道丧。上下四句，各一开一阖说，方见抑扬顿挫之致。）

①《抱朴子》：“储八石之精英。”《记》：“宝藏兴焉。”扬雄《蜀都赋》：“于近则有瑕英、兰芝、玉石、江珠。”《淮南子》：西方之美者，有霍山之珠玉焉。《钱神论》：“无足而走。”

②【赵注】岷山，在成都之西，即青城山。峨山，在成都西南，即峨嵋山。《书》：“岷山导江。”《江赋》：“峨嵋为泉阳之揭。”王粲诗：“凄怆令吾悲。”

③《庄子》：“三皇五帝之治，天下不同。”《白虎通》：“三皇，谓伏羲、神农、燧人也。五帝，谓黄帝、颛顼、帝■、帝尧、帝舜也。”

④潘岳《西征赋》：“浑鸡犬而乱放。”⑤《书》：“柔远能迩。”⑥《东观汉记》：“百蛮职贡。”《周礼》：制其职，各以其所能；制其贡，各以其所有。

至今英雄人①，高视见霸王②。并吞与割据③，极力不相让。吾将罪真宰④，

 
意欲铲叠嶂⑤。恐此复偶然，临风默惆怅⑥。（末段言其形胜，恐蜀人罹于战争也。并吞者王，如汉光武是也。割据者霸，如公孙述是也。从古多因叠嶂凭险，恐此复有其事，故临风而生怅。首条形容剑门，题意已尽，下面又另开议论，自三皇至今，包举数千年治乱兴亡，真绝大经济文字。此诗与《鹿头山》，皆同时之作。下章三段各八句，此章格局亦宜相似，中段止六句，断属脱漏无疑。）

①《王命论》：“英雄陈力。”

②刘孝绰诗：“高视独辞雄。”《齐国策》：能致其主霸王。③《汉书》：主父偃书：“秦蚕食天下，并吞战国。”陆机《辩亡论》：“遂割据山川，跨制荆吴，而与天下争衡矣。”④《庄子》：“若有真宰而不得其朕。”⑤《海赋》：“铲临崖之阜陆。”王筠诗：“开窗延叠嶂。”

⑥江淹诗：“临风默含情。”胡夏客曰：《剑门》诗因《剑阁铭》而成，但铭词出以庄严，此诗尤加雄肆。用古而能胜于古人，方称作家。

按公《登慈恩寺塔》诗：“秦山忽破碎，泾渭不可求。”知天宝之将乱也。《悲青坂》诗：“安得附书与我军，忍待明年莫仓卒。”知收京在次年也。《收京》诗：“杂虏横戈数，功臣甲第高。”知回纥生衅，藩镇跋扈也。《秦州》诗：“西征问烽火，心折此淹留。”知吐蕃寇边，不能安枕也。此诗云：“恐此复偶然，临风默惆怅。”知蜀必有事，而深忧远虑也。未几、段子璋、徐知道、崔肝、杨子琳辈果据险为乱。公之料事多中如此，可见其经世之才矣。

 
鹿头山

《唐书》：汉州德阳县有鹿头关，关在鹿头山上，南距成都百五十里，高崇文擒刘辟于此。《全蜀总志》：鹿头山，在德阳县治北三十余里。

鹿头何亭亭①，是日慰饥渴②。连山西南断，集体见千里豁③。游子出京华

④，剑门不可越。及兹险阻尽⑤，始喜原野阔⑥。（此初至蜀地而喜。首句点题。俯见千里，乃山上遥望者，中后两段，俱承此。主洙曰：自秦入蜀，川岭重复，极为险阻，及下鹿头关，东望成都，沃野千里，葱郁之气，乃若烟霞霭然。）①《寰宇记》：古老云：昔有张鹿头居此，因以为名。《西都赋》：“状迢迢以亭亭。”

②应璩诗：“以副饥渴怀。”③《蜀志诸葛亮传》：“益州险塞，沃野千里。”江总诗：“山豁自疏快。”④郭璞诗：“京华游侠窟。”⑤《左传》：“逾越险阻。”⑥《淮南子》：“周视原野。”殊方昔三分①，霸气曾间发。天下今一家②，云端失双阙③。悠然想扬马④，继起名肆兀⑤。有文令入伤，何处埋尔骨⑥！（此思蜀中古迹。先主霸业，扬、马文章，皆垂名千载者。失双阙，无复当时宫殿矣。何处埋，不见往日遗踪矣。）

①裴秀《九州图论》：“绝域殊方之迥。”《蜀志》：“今天下三分，益州疲弊。”②《记》：“圣人能以天下为一家。”

③古诗《善哉行》：“游戏云端。”《蜀都赋》：“华阙双邈，重门洞开。”孙绰《天台赋》：“双阙云谏以夹路。”④何逊墓志：“竟收扬马。”《华阳国志》：“司马相如耀文上京，扬子云齐圣广渊，斯盖华岷之灵标，江汉之精华也。”⑤继起，谓扬继马后。硉兀，危石也。⑥蔡琰《笳曲》：“死当埋骨兮长已矣。”纡余脂膏地①，惨澹豪侠窟②。仗钺非老臣③，宣风岂专达④。冀公柱石姿

⑤，论道邦国活⑥。斯人亦何幸，公镇逾岁月。（此幸抚蜀得人也。蜀本膏腴豪侠之场，自经丧乱，不免元气日亏，必得老臣仗钺，方能播宣风教，专达朝廷。裴冕以宿望而镇此邦，可为生民厚庇矣。此章三段，各八句。）①《上林赋》：“纡余逶迤。”高曰：纡余，广远貌。《蜀都赋》：“内函要害于膏腴。”《华阳国志》：蜀人称郫繁曰膏腴，绵洛为浸沃。

②又曰：秦克六国，辄徙其豪侠于蜀，家有盐铜之利，人擅山川之材，箫鼓歌吹，击钟肆悬，富侔公室，豪过田文。王褒诗：“豪侠竞交游。”③《吴志》：孙坚曰：“古之名将，仗鉞临众。”《汉书》：疏广曰：“圣主惠养老臣。”

 
④《后汉隗嚣传》：“威命四布，宣风中岳。”《周礼》：“大事则从其长，小事则专达。”《杜臆》：中宗时，萧至忠为专达中丞，谓事得专达于天子，不受人节制。

⑤《旧唐书》：至德二载十二月，右仆射裴冕封冀国公，乾元二年六月，拜成都尹，充剑南西川节度使。据诗云：“公镇逾岁月”，则裴冕拜成都尹当在是年六月之前，恐《旧书》有误。许靖《与曹操书》：“扶危持倾，为国柱石。”晋严缵疏：“宜得柱石之士如周昌者。”

⑥《书》：“论道经邦。”

李长祥曰：自秦州至此，山川之奇险已尽，诗之奇险亦尽，乃发为和平之音，使读者至此，别一世界。情移于境，不可强也。

 
成都府

《汉书地理志》：蜀郡有成都县，唐为成都府。《旧唐书》：成都府，在京师西南二千三百七十九里，去东都三千二百一十六里。

翳翳桑榆日①，照我征衣裳②。我行山川异③，忽在天一方④。但逢新人民

⑤，未卜见故乡⑥。大江东流去⑦，游子日月长⑧。（初见成都人物，而叹游子不归也。此以江水东流，兴己之栖泊。）①《归去来辞》：“景翳翳以将入。”翳翳，朦胧之貌。《淮南子》：日西垂景在树端，谓之桑榆。《后汉冯异传》：“失之东隅，收之桑榆。”

②古诗：“照我罗衣帏。”③潘岳诗：“山川邈离异。”④苏武诗：“良友远离别，各在天一方。”⑤曹植诗：“但睹新少年。”⑥“晏子春秋》：“未卜其夜。”汉《伤歌行》：“思念故乡，郁郁累累。”⑦谢朓诗：“大江流日夜。”《博物志》：“水潦东流。”⑧汉人《变歌》：“怆怆游子怀。”陆机《短歌》：“来日苦短，去日苦长。”曾城填华屋①，季冬树木苍②。喧然名都会③，吹萧间笙簧④。信美无与适

⑤，侧身望川梁⑥。鸟雀夜各归⑦，中原杳茫茫⑧。（又闻成都歌吹，而叹中原遥隔也。此以鸟雀归巢，兴己之无家。刘会孟曰：“游子日月长”，“中原沓茫茫”，悲凉愤怨，读之黯然。【张远注】公初至成都，而辄动乡关之思，所谓“成都万事好，不如归吾庐”也。）①陆机诗：“朝游游层城。”注：“层，重也。”曹植诗：“嘉宾填城阙。”注：“填，满也。”《国策》：苏秦见赵王于华屋之下。注：“华，高丽也。”②阮瑀诗：“季冬乃来归。”汉古歌：“树木何修修。”③《盐铁论》：皆为天下之名都。《释名》：都者，国君所居，人所都会也。【钱笺】《蜀都赋》：“金城石郭，兼市中区。”既丽且崇，实号成都。汉武帝元鼎二年，立成都十八门。

④乐府诗：“玉女坐吹箫。”《诗》：“吹笙鼓簧。”⑤王粲《登楼赋》：“虽信美而非吾土兮，曾何足以少留。”无与适，意不自适也。⑥《楚辞》：“欲侧身而无所。”刘铄诗：“河广川无梁。”

⑦谢灵运诗：“空庭来鸟雀。”⑧《诗》：“中原有菽。”王羲之诗：“茫茫原畴。”初月出不高①，众星尚争光②，自古有羁旅③，我何苦哀伤④。（此心伤羇旅，而聊为自宽之词。薄暮方至，故云桑榆。既而黄昏，故云鸟归。久之，星出月升，盖在下弦之候矣。此章，前二段各八句，末段四句收。）

 
①《子夜歌》：“碧楼冥初月。”

②古诗：“众星何历历。”《史记屈原传》：“虽与日月争光可也。”《淮南子》：“日出星不见，不能与之争光也。”③陶潜诗：“自古有行役。”《左传》：“羇旅之臣，幸若获宥。”④阮籍诗：“挥涕怀哀伤。”杨德周曰：此诗寄意合情，悲壮激烈，政复有俯仰六合之想。

朱鹤龄曰：此诗语意，多本阮公《咏怀》。“翳翳桑榆日，照我征衣裳”，即阮之“灼灼西颓日，余光照我衣”也；“侧身望川梁”，即阮之“登高望九州”也；“鸟雀夜各归，中原杳茫茫”，即阮之“飞鸟相随翔，旷野莽茫茫”也；“自古有羇旅，我何苦哀伤”，又翻阮之“羇旅无俦匹，俯仰怀哀伤”以自广也。“初月出不高，众星尚争光”，则本子建《赠涂干》诗“圆景光未满，众星粲以繁。”公云：“熟精《文选》理。”于此益信。【杜田注】桑榆，喻明皇在西内；初月，喻肃宗；众星，喻史思明之徒。此最为曲说。王伯厚《困学纪闻》亦引之，吾所不解。

李长祥曰：前后《出塞》、《石壕》、《新安》、《新婚》、《垂老》、《无家》等作，与山水诸作，少陵五言古诗之大者。《出塞》等作，犹有三百篇、汉魏之在其前。山水诸作，则前后当无复作者矣。“语不惊人死不休”，少陵之作诗也。“篇终接混茫”，则其诗之气候也。“死不休”，用力处；“接混茫”，神化处。其至，尔力也；其中，非尔力也。又曰：少陵诗，得蜀山水吐气；蜀山水，得少陵诗吐气。

周珽曰：少陵入蜀诸篇，绝脂粉以坚其骨，贱丰神以实其髓，破绳格以活其肢，首首摛幽撷奥，出鬼入神，诗运之变，至此极盛矣。

 
酬高使君相赠

【鹤注】公初到成都，寓居浣花溪寺。时高适为彭州刺史，以诗

寄赠，而公酬以此诗也。

古寺僧牢落①，空房客寓居②。故人供禄米③，邻舍与园蔬④。双树容听法

⑤，三车肯载书⑥。草《玄》吾岂敢⑦，赋或似相如。（此诗逐联分答，与高诗句句相应。空房客居，见无诗书可讨。邻友供给，见非取资僧饭。但容听法，则不能设难。未肯载书，亦何处翻经乎。未则谢草《玄》而居作赋，言词人不敢拟经也。）①《洛阳伽蓝记》：“凡有古寺名僧德众。”《上林赋》：“牢落陆离。”

②秦嘉诗：“独坐空房中。”《成都记》：草堂寺，在府西七里，寺极宏丽。僧复空居其中，与社员外居处逼近。赵清献《玉垒记》：公寓，沙门复空所居。③《杜臆》：敌人，当指裴冕。《公孙弘传》：敌人宾客仰衣食，奉禄皆给之。《晋书山涛传》：“禄赐俸秩，散之亲故。”

④后汉陈忠疏：“邻舍比里。”颜延之《陶征士诔》：“伊好之洽，接阎邻舍。”湛方生诗：“茹彼园蔬，饮此春酒。”⑤《翻译名义集》：娑罗树，东西南北四方各双，故曰双树。方面悉皆一荣一枯。《涅槃经》：世尊在双树间演法。

⑥旧注：《法华经》：长者以牛车、羊车、鹿车立门外，引诸子出离火宅。王勃《释迦成道记》：“牛羊鹿之三车出宅。”注：“《法华》三车，喻也，羊车喻声闻乘，鹿车喻缘觉乘，牛车喻菩萨乘，俱以载运为义。前二乘方便设施，唯大白牛乘，是实引重致远，不遗一物。”【钱笺】《唐慈恩窥基传》云：基师，姓尉迟氏，鄂国公其诸父也。奘师因缘相扣，欲度为弟子，基曰：“听我三事，方誓出家。”奘许之。行至太原，以三车自随，前乘经论箱袠，中乘自御，后乘妓女食馔。道中，文殊菩萨化为老人，河之而止。此诗正用慈恩事也。言如容我双树听法，亦许我如慈恩三车自随，但我只办用以载书耳。落句谓文字习气未尽，故下有草《玄》作赋之言。旧注指《法华》三车，不切诗意。⑦《汉书扬雄传赞》：“经莫大于《易》，故作《太玄》。”本传：孝成时，有荐雄文似相如者，召雄待诏承明之庭。

 
赠杜二拾遗附高适诗

传道招提客，诗书自讨论①。佛香时入院，僧饭屡过门。听法还应难，寻经剩欲翻②。草玄今已毕，此后更何言？（公初居浣花溪寺，故云招提客。佛香、僧饭、听法、寻经，想寺中景事。草玄之外，更有何言，谓别有著作也。）

①孔安国《书序》：“讨论坟典。”《高僧传》：支遁讲《维摩经》，遁通一义，许询无以措难，询设一难，遁亦不复能通。②庚信诗：“经文汉语翻。”《庐山记》：谢灵运即远公寺翻《涅槃经》，名其台曰翻经台。翻者，委曲敷衍之意，非翻译也。 
卜居

《楚辞》有《卜居》，公借以为题。按：【顾注】乾元二年十二月，公至成都。明年，上元元年，卜成都西郭浣花溪以居。公《题草堂》诗云“经营上元始”，是也。黄鹤、鲍钦止皆云：剑南节度使裴冕，为公卜成都草堂以居之。此说无据。裴若为公结庐，则诗题当特标裴冀公，而诗中亦不当以“主人卜林塘”一句轻叙矣。如王判官遗草堂货，公必载之。又如严郑公携酒馔来，亦必亟称之。何况为公卜居耶？其说不足信矣。

浣花溪水水西头①，主人为卜林塘幽②。已知出郭少尘事③，更有澄江销客愁④。无数晴蜓齐上下⑤，一双鸂鶒对沉浮⑥。东行万里堪乘兴⑦，须向山阴入小舟⑧。（首二，卜居草堂。中叙景物，申上林塘幽。末喜此溪直通吴会，可乘兴而至山阴也。主人，公自谓。为卜者，为此而卜居也。此从浣花溪叙入，即可称花溪主人，后《归成都》诗云“锦里逢迎有主人”，亦可称锦里主人矣。颜廷榘曰：出郭远俗，澄江散怀，此幽居自得之趣。蜻蜓上下，鸂鶒沉浮，此幽居物情之适。）

①《寰宇记》：浣花溪，在成都西郭外，属犀浦县，一名百花潭。赵曰：公之居，在浣花溪水西岸江流曲处。《世说》：士衡住西头。

②班固作《东都赋》，自称为主人，刘孝标作《广绝交论》，亦自称为主人，此可互证。王勃诗：“林塘风月赏。”③陶潜诗：“遂与尘事冥。”④谢朓诗：“澄江净如练。”刘孺联句：“讵使客愁轻。”⑤【顾注】曰齐、曰对，善状物情。张孟阳《蒙汜池赋》：“珍鱼产而无数。”谢朓诗：“蜻蜓草路飞。”枚乘《柳赋》：“既上下而好音，亦黄衣而绛足。”

⑥庾信诗：“白鹤一双来。”谢惠连赋：“览水禽之万类，信奠丽乎鸂鶒。”《景福殿赋》：“沉浮翱翔，乐我皇道。”⑦《华阳国志》：蜀使费祎聘吴，孔明送之。祎叹曰：“万里之行，始于此矣。”赵曰：万里桥，在浣花之东，故以此起兴耳。⑧《世说》：王子猷居山阴，雪夜忽忆戴安道。时戴在剡溪，即乘轻船就之。既造门，不前便返。人问其故，曰：“吾本乘兴而行，兴尽而返。”【黄生注】此故为放言以豁其胸次，非真欲远行也。其暗用孔明、子猷语，融会入妙。

公《壮游》诗云“鉴湖五月凉”，盖深羡山阴风景之美。今见浣溪幽胜，仿佛似之，故思乘兴东游，此快意语，非愁叹语。诸说纷纷，总于诗意不合。张綖谓东向山阴，意在访郑虔也。按公崎岖入蜀，方构草堂，岂能舍妻子而远寻故人？其说迂矣。周珽谓欲东归洛阳，须从山北阴处上船而去。按成都无山，不当以溪畔为山阴，其说凿矣。顾宸谓公欲万里而至山阴，则冕之为人可知。此似作憾冕之词。按公至成都，在乾元二年十二月。次年三月，以李若幽为成都尹，时公方卜居，而裴亦将去矣，焉得有不足之词？其说亦无据也。

 
王十五司马弟出郭相访遗营草堂赀

【鹤注】此当是上元元年，初营草堂时作。

客里何迁次①，江边正寂寥②。肯来寻一老③，愁破是今朝④。忧我营茅栋

⑤，携钱过野桥。他乡唯表弟，还往莫辞劳⑥。（上四，叙出郭见访，下则谢其遗赀草堂也。）①【邵注】迁次，迁居次舍也。《左传》：楚子期伐吴，废日共积，一日迁次。陈乐昌公主诗：“今日何迁次，新官对旧官。”②《楚辞》：“声嗷嗷以寂寥兮。”③《诗》：“惠然肯来。”又：“不憗遗一老。”

④又：“以永今朝。”⑤古诗：“茅栋啸愁鸢。”⑥《抱朴子》：“出不辞劳，入不数功。”陶开虞曰：子美草堂有四：其一在西枝村，未成，一在浣花，一在瀼西，一在东屯。初营成都草堂，有裴、严二中丞，高使君为之主；有徐卿，萧、何、韦三明府为之圃；有王录事、王十五司马为之营修。大官遣骑，亲朋展力，客居正复不寂寥也。

 
萧八明府实处觅桃栽

【黄鹤注】数首俱上元元年初营草堂时作。觅桃、觅竹、觅榿、觅松、觅果，皆营草堂时渐次栽种者。从朱本，因类附之。桃栽二字连用，犹俗云桃秧，乃小桃之可栽者。榿栽、松栽亦然。竹不言栽者，移竹兼用根竿也。

奉乞桃栽一百根，春前为送浣花村①。河阳县里虽无数②，濯锦江边未满园。（初春乞栽，及时易种，故欲致桃之早。河阳，贴明府。此截律诗上四句。）

①《齐民要术》：凡种树，正月为上时，二月为下时。②《白帖》：潘岳为河阳令，遍树桃李。庾信《枯树赋》：“若非金谷满园树，即是河阳一县花。”

王嗣奭曰：公无日不思乡，而种榿、裁松，若为久住之计，其襟情可想。然“浣花一草堂，遂为千古宅”，岂偶然哉？诸章皆以诗代札，乃公戏笔。

 
从韦二明府续处觅绵竹

蔡曰：绵竹，产汉州绵竹县之紫岩山。《地志》：汉绵竹县，以其地宜竹故名。【朱注】杨子云有《绵竹颂》，此蜀产也，故觅之。黄鹤云：绵竹，即《竹谱》之■■竹，其皮似绣者。杨慎又引梅宛陵《绵竹》诗云：“虽作湘竹文，还非楚筠质。本与凡草俱，偶近君子室。”原注云：此草也，似竹而斑。”亦与杜诗不合。

华轩蔼蔼他年到①，绵竹亭亭出县高②。江上舍前无此物，幸分苍翠拂波涛③。（出县之梢，映波加翠，故欲分竹江干。华轩，指韦署。此截律诗下四句。）

①王微诗：“长想凭华轩。”鲍令晖诗：“蔼蔼垂门桐。”②陶潜诗：“亭亭复一纪。”③谢朓诗：“苍翠望寒山。” 
凭何十一少府邕觅桤木栽

时何邕为利州绵谷尉。

草堂堑西无树林①，非子谁复见幽心②。饱闻桤木三年大③，与致溪边十亩阴④。（堂西夕照，得木成阴，故欲致桤之多。子指何邕，时解指榿木者，非。亦截上四句。）

①晁错书：“高城深堑。”《广韵》：“堑，绕城水也。”②江淹诗：“蘅杜缓幽心。”③宋祁《益部方物记》：榿木蜀所宜，民家蒔之，不三年可为薪，疾种亟取，里人利之。蔡梦弼曰：《蜀中记》：玉垒以东多榿木，易成而可薪，美阴而不害。然余尝历考韵书，无榿字，询之蜀人，相传以为丘宜切。后见《王荆公集》中有《薛秀才》诗云：“濯锦江边木有榿，小园封殖伫华滋。地偏幸免桓魋伐，岁晚聊同庾信移。”则知欹音为是也。④《诗》：“十亩之间兮。”

 
凭韦少府班觅松树子栽

【鹤注】后有《涪江泛舟送韦班》诗，韦当是涪江尉。《晋书许孜传》：有鹿犯其松栽。

落落出群非榉柳①，青青不朽岂杨梅②。欲存老盖千年意③，为觅霜根数寸栽④。（不露一松字，却句句切松，较之他章，独有蕴藉。此截中四句。）①《天台赋》：“荫落落之长松。”

②何敬宗诗：“青青陵上松。”《子虚赋》：“梬枣杨梅。”张揖曰：杨梅，似谷子而有核，其味酢，出江南。今按：杨梅经冬不凋，故比青松之不朽。若作杨树、梅树，其叶先落，不可云青青矣。③《西阳杂俎》：松千岁方顶平偃盖。

④王僧达诗：“孤蓬卷霜根。”吴筠诗：“松生数寸时，遂为草所没。未见笼云心，谁知负霜骨。” 
又于韦处乞大邑瓷碗

《唐书》：大邑县，属邛州，咸亨二年，析益州之晋原置。【钱笺】《元和郡县志》：邛州大邑县，本汉江源县地，咸通二年，割晋原县之西界置。

大邑烧瓷轻且坚，扣如哀玉锦城传①。君家白碗胜霜雪，急送茅斋也可怜。（上二瓷碗，下二乞韦。此截首尾四句。吴门金氏曰：一瓷碗至微，却用三四写意：初称其质，次想其声，又羡其色。先说得珍重可爱，因望其急送茅斋。只寻常器皿，经此点染，便成韵事矣。）

①徐陵赋：“哀玉发于新声。” 
诣徐卿觅果栽

公有《徐卿二子歌》。

草堂少花今欲栽，不问绿李与黄梅①。石笋街中却归去，果园坊里为求来②。（上二觅果，下二诣徐。石笋街，公归路。果园坊，徐住所。亦截上四句。）①《西京杂记》：初修上林苑，群臣远方各献各果。李十五种，内有绿李。②《西都赋》：“竹林果园。”

 
堂成

依黄鹤编在上元元年。

背郭堂成荫白茅①，缘江路熟俯青郊②。榿林碍日吟风叶③，笼竹和烟滴露梢④。暂止飞鸟将数子⑤，频来语燕定新巢⑥。旁人错比扬雄宅⑦，懒惰无心作《解嘲》⑧。（诗家因事立题，便须就题命意。此拈堂成为题，则赋堂之外，不得旁及矣。起联，言堂之规制面势。中四，记竹木之佳，禽鸟之适，则堂成后景物备矣。末借扬雄自况，以终所赋之意。一起一结，自相照应，此通篇章法也。背郭成堂，缘江熟路，四字本相对，将堂成路熟倒转，则上半句变化矣。林碍目，叶吟风，竹和烟，露滴梢，六字本相对，将风叶露梢倒转，则下半句变化矣。）

①《诗》：“白茅菅兮。”《汉书注》：白屋，谓以白茅覆屋。

②谢朓诗：“结轸青郊路。”榿木，注见前章。③庾肩吾诗：“疏林不碍日，涸浦暂通潮。”王勃诗：“野花常捧露，山叶自吟风。”④黄山谷曰：笼竹，蜀人名大竹云。蔡氏曰：蜀有竹名笼籦。【朱注】竹有数种，节间客八九寸者曰笼竹，一尺者曰苦竹，弱梢垂地者曰钓丝竹。⑤古乐府：“乌生八九子，端坐秦氏桂树间。”《通鉴晋安帝纪》：魏王珪，畋于白登山，见熊将数子。颜师古曰：“将，率领也。”⑥唐太宗诗：“新巢封古树。”⑦左思诗：“寂寂扬雄宅，门无卿相舆。”《寰宇记》：子云宅，在华阳县少城西南角，一名草玄堂。陶潜诗：“懒惰故无匹。”⑧《扬雄传》：哀帝时，丁傅、董贤用事。雄方草《太玄》，或嘲雄以玄尚白，而雄解之，号曰《解嘲》。

王嗣奭曰：此章与《卜居》相发，前诗写溪前外景，此诗写堂前内景；前景是天然自有者，此景则人工所致者，乃《卜居》、《堂成》之别也。

罗大经曰：诗莫尚乎兴。兴者，因物感触，言在于此，而意在于彼，非若比赋之直言其事也。故兴多兼比赋，比赋不兼兴，古诗皆然。今以杜陵诗言之，《发潭州》云：“岸花飞送客，樯燕语留人。”盖因飞花语燕，伤人情之薄，言运客留人，止有燕与花耳。此赋也，亦兴也。若“感时花溅泪，恨别鸟惊心”、则赋而非兴矣。《堂成》云：“暂止飞鸟将数子，频来语燕定新巢。”盖因鸟飞燕语，而喜己之携雏卜居，其乐与之相似。此比也，亦兴也。若“鸿雁影来联峡内，脊令飞急到沙头”，则比而非兴也。

 
蜀相

此公初至成都时作。先主建安二十六年即帝位，册亮为丞相，录尚书事。《方舆胜览》：庙在府西北二里。武侯初亡，百姓遇节朔，各私祭于道中。李雄称王，始为庙于少城内。桓温平蜀，夷少城，独存孔明庙。

丞相祠堂何处寻①？锦官城外柏森森②。映阶碧草自春色③，隔叶黄鹂空好音④。三顾频繁天下计⑤，两朝开济老臣心⑥。出师未捷身先死⑦，长使英雄泪满襟⑧。（上四祠堂之景，下四丞相之事。首联，自为问答，记祠堂所在。草自春色，鸟空好音，此写祠庙荒凉，而感物思人之意，即在言外。天下计，见匡时雄略。老臣心，见报国苦衷。有此两句之沉挚悲壮，结作痛心酸鼻语，方有精神。宋宗忠简公临殁时诵此二语，千载英雄有同感也。）

①直书丞相，尊正统名臣也。朱子《纲目》大书丞相亮出师，先后同旨。题称蜀相，仍旧称耳。《寰宇记》：诸葛武侯祠，在先主庙西，府城西有故宅。王逸《楚辞注》：“公卿祠堂。”②《华阳国志》：成都西城，故锦官城也。锦江，织锦濯其中则鲜明，他江则不好，故命曰锦官。孙季昭曰：成都呼为锦官城，以江山明丽，错杂如锦也。【赵注】或以其地有锦官，如铜官、盐官之类。此更见官字取义。尝观范至能参政作诗，每官为一集，所著《锦官集》，盖镇成都时作，乃亲见成都为锦官城，故取以名之耳。【顾注】《儒林公议》曰：成都先主庙侧，有诸葛武侯祠，祠前有大柏，系孔明手植，围数丈，唐相段文昌有诗刻存焉。唐末渐枯，历王建、孟知祥二伪国不复生，然亦不敢伐。皇宋乾德五年丁卯夏五月，枯柯再生。余于皇祐初守成都，又八十年矣，新技耸云，枯干存者若老龙之形，正所谓柏森森也。潘岳《怀旧赋》：“柏森森以攒植。”

③江淹诗：“幽冀生碧草。”谢朓诗：“春色满皇州。”④陆玑《诗疏》：“黄鸟，黄鹏留也，或谓之黄栗留，幽州人谓之黄莺，一名仓庚，一名商庚，一名鵹黄，一名楚雀，齐人谓之抟黍。”何逊诗：“黄鹏隐叶飞。”《诗》：“■睆黄鸟，载好其音。”何逊《行孙氏陵》诗：“山莺空树响，垄月自秋晖。”空字、自字，不胜寥落之感，此诗即用其意。⑤《出师表》：“三顾臣于草庐之中。”频繁，言频数繁多也。陆云诗：“黄鉞授征，锡命频繁。”庚亮《辞中书令表》：“频烦省闥，出总六军。”《韩非子》：“周公旦假为天子七年，非为天下计也，为其职也。”

⑥两朝，指先主、后主。《杜臆》谓欲复高光旧业，似远。《贾谊传》：“搴两朝之器。”【朱瀚注】开济，谓章武开基，建兴济美。《谥法》：“开物济务。”《司马玮传》：“性开济好施。”又《桓宣传》：“开济笃素。”赵充国曰：“无逾于老臣矣。”⑦《诸葛亮传》：“亮悉大众，由斜谷出，据武功五丈原，与司马懿对于渭南，相持百余日，疾卒于军。⑧《蜀志》：“天下英雄，喁喁有望。”王筠诗：“泪满横波目。”

 
周甸曰：薛逢《筹笔驿》诗：“出师表上留遗恨，犹自千年激壮夫。”罗隐《武侯祠》诗：“时来天地虽同力，运去英雄不自由。”吁！汉运告终，天啬其寿，使不能尽展其才，以光复大业。读二三君子之诗，未尝不流涕叹息也。

杨慎曰：正德戊寅，于武侯祠见壁间有诗云：“剑江春水绿沄沄，五丈原头日又暖。旧业未能归后主，大星先已落前军。南阳祠宇空秋草，西蜀关山隔暮云。正统不惭传万古，莫将成败论三分。”此诗始终皆武侯事，虽子美或未过之，惜不知其姓氏耳。

今按：杜诗先祠庙而后吊古，此诗先吊古而后祠庙。其云春水，指当时出师之时；又云秋草，乃后人谒祠之日。结用“万古”、“三分”，亦本杜咏怀诸葛诗。但杜是以虚对实，此则以实对虚，尤为斟酌耳。此诗升庵阙其姓名，后阅《七修类稿》，载戴天锡集句，知是元人吴漳作也。

 
梅雨

【鹤注】诗云“茅茨疏易湿”，当是上元元年，草堂初成时作。周处《风土记》：夏至前雨，名黄梅雨。《埤雅》：江湘二浙，四五月间，梅欲黄落，则水润土溽，柱础皆汗，蒸郁成雨，谓之梅雨，沾衣败污。故自江以南，三月雨谓之迎梅，四月雨谓之送梅，然则蜀亦不异江南也。

南京犀浦道①，四月熟黄梅②。湛湛长江去③，冥冥细雨来④。茅茨疏易湿

⑤，云雾密难开⑥。竟日蚊龙喜⑦，盘涡与岸回⑧。（此咏蜀中梅雨也。犀浦记地，黄梅记时，长江承浦，细雨承梅。茅茨二句，见细雨濛濛之象。蛟龙二句，见长江汹汹之势。）①《唐书》：玄宗幸蜀还，至德二载，改成都府，置尹视二京，号曰南京。黄希曰：蜀都有石犀，李冰以压水怪。犀浦之名或本此。犀浦县，属浦县，属成都府，垂拱二年，析成都县置。

②薛道衡诗：“细雨应黄梅。”隋炀帝《江都》诗：“梅黄雨细麦秋横，枫树萧萧江水平。”③《楚辞》：“湛湛江水兮上有枫。”

④又：“雷填填兮雨冥冥。”梁元帝诗：“从风疑细雨。”⑤《庄子》：“茅茨不剪。”⑥何逊诗：“云雾江边起。”⑦庾信诗：“竟日坐春台。”汉《瓠子歌》：“蛟龙骋放兮远游。”⑧郭璞《江赋》：“盘涡谷转，凌涛山颓。”师氏曰：水盘聚而回洑者，与岸回旋也。《庚溪诗话》：江南五月梅熟时霖雨，谓之黄梅雨。然少陵诗曰：“南京犀浦道，四月熟黄梅。”是蜀中梅雨，乃在四月也。及读柳子厚诗云：“梅熟迎时雨，苍茫值晓春。”此子厚在岭外诗，是南粤梅雨，又在春矣。盖时候所至，早晚不同耶？今按《风土记》所载，则迎梅送梅之雨，春夏自别也。

 
为农

诗云“圆荷”、“细麦”，当是上元元年季春时作。《管子》：

农之子恒为农。

锦里烟尘外①，江村八九家。圆荷浮小叶，细麦落轻花。卜宅从兹老，为农去国赊②。远惭勾漏令③，不得问丹砂。（《杜臆》：此喜避地得所而作也。首句烟尘外，为一诗之骨，自安史倡乱，遍地兵戈，江村独在烟尘之外。如圆荷细麦，举目所见，景物可嘉，故将卜宅为农，有终焉之志。烟尘不到，便同仙隐，乃以不得丹砂为惭，戏词也。）

①锦里，锦城之地。烟尘，烽火之警。蔡琰《胡笳曲》：“烟尘蔽野兮。”②颜延年诗：“去国还故里。”③《九域志》：容州有古勾漏县城。《一统志》：勾漏山，在今安南，古勾漏县在其下。勾漏令，用晋葛洪事。

《吕氏童蒙训》曰：潘邠老云：七言诗，第五字要响，如“返照入江翻石壁，归云拥树失山村”，翻字、失字，是响字也。五言诗，第三字要响，如“圆荷浮小叶，细麦落轻花”，浮字、落字，是响字也。所谓响者，致力处也。窃以为字字当活，活则字字自响。

 
有客

鹤注编在上元元年草堂作，下首同。旧以此章为《宾至》，下章为《有客》，诗题互错。按此诗云“有客过茅宇”，当依草堂本，彼此改正。《诗》：“有客有客。”

患气经时久①，临江卜宅新②。喧卑方避俗③，疏快颇宜人④。有客过茅宇

⑤，呼儿正葛巾⑥。自锄稀菜甲⑦，小摘为情亲⑧。（此章见相亲之意。上四卜居景况，下言客来情事。【赵访注】菜经自锄，其甲尚稀，未免小摘者，为情亲故也。十字中，有数曲折。）①王右军《重熙帖》：“患气悬情。”师氏曰：公尝有肺疾。②《哀江南赋》：“诛茅宋玉之宅，穿径临江之府。”《左传》：“非宅是卜，惟邻是卜。”

③古诗：“喧卑厌俗居。”④江总诗：“山豁自疏快。”宜人，见《毛诗》。⑤王勃诗：“野客思茅宇，山人爱竹林。”⑥《语林》：“梁国杨氏子，九岁甚聪慧。”孔君平诣其家，呼儿出，为设果。庾信诗：“葛巾久乖角，菊径简经过。”⑦《说文》：“草木初生曰甲。”

⑧谢灵运《永嘉记》：“百卉正发时，聊以小摘供日。”谢庄诗：“惆怅忆情亲。”赵汸曰：此诗自一句顺说至八句，不事对偶，而未尝无对偶；不用故实，而自可为故实。散淡率真之态，偶尔成章，而厌世避喧，少求易足之意，自在言外，所以为不可及也。

王嗣奭曰：公于情亲之人，当病气已久，犹必正巾以接之，安有不冠而见严武者？此可作辩证之一证也。

陆时雍《诗镜》云：宋人尊杜为诗中之圣，字型句矱，莫敢轻拟，如“自锄稀菜甲，小摘为情亲”，特小小结作语。“不知西阁意，肯别定留人”，意更浅浅，而一时何推赞之甚耶？

 
宾至

【卢注】有客者，偶然有之也。宾至者，有为而至也。题相似而微不同。《左传》：“宾至如归。”

幽栖地僻经过少①，老病人扶再拜难②。岂有文章惊海内③，漫劳车马驻江干④。竟日淹留佳客坐⑤，百年粗粝腐儒餐⑥。不嫌野外无供给⑦，乘兴还来看药栏⑧。（此章见相款之情。上四宾至，下四留宾。直叙情事而不及于景，此七律独创之体，不拘唐人成格矣。僻居老病，不意人来。客以文章之契，跋涉江干，意亦诚矣。公先为谦己之语，而复尽款洽之情。读此诗，见豪放中有殷勤气象。【顾注】此诗，词人声价、高士性情，种种具见。【生注】竟日淹留，乃倾盖如故之根。此诗五六失粘。）

①何逊诗：“幽栖多暇豫。”谢督原诗：“愿言屡经过。”②宋宗炳有疾还江陵，曰：“老病俱至，名山恐难遍观。”古诗《陇西行》：“却略再拜跪。”③庾信《枯树赋》：“殷仲文海内知名。”④漫劳，徒劳也。范云诗：“江干云气浮。”干，水涯也。⑤《世说》：“谈宴竟日。”陆机诗：“淹留终不见。”沈约诗：“佳客信龙镰。”

⑥百年，犹言终身。《广韵》：“一斛粟春，约六斗米为粝。”《韩国策》：严遂曰：“特以为丈人粗粝之费。”《后汉》：魏霸为钜鹿太守，常服粗粝，不食鱼肉之味。《汉书》：高祖以随何为腐儒。⑦《张耳传》：“女家厚供给耳。”

⑧庾肩吾诗：“向岭分花径，随阶转药栏。”【钱笺】药栏，花药之栏槛也。李济翁《资暇集》谓药即栏也，引《汉书）池籞为说。不知籞音御，与药音异。朱瀚曰：一主一宾，对仗成篇，而错综照应，极结构之法。起语郑重，次联谦谨，腹联真率，结语殷勤。如聆其謦效，如见其仪型。较之香山诸作，真觉高曾规矩，肃肃雝雝也。

罗大经曰：近时赵紫芝诗云：“一瓶茶外无祗待，同上西楼看晚山。”世以为佳，然杜少陵云：“莫嫌野外无供给，乘兴还来看药栏。”即此意也。杜子野诗云：“寻常一样窗前月，才有梅花便不同。”世亦以为佳，然唐人诗云：“世间何处无风月，才到僧房分外清。”亦此意也。欲道古人所未道，信矣其难矣。紫芝又有诗云：“野水多于地，春山半是云。”世尤以为佳，然余读《文苑英华》所载唐诗，两句皆有之，但不作一处耳。唐僧诗云：“河分冈势断，春入烧痕青。”有僧嘲其蹈袭云：“河分冈势司空曙，春入烧痕刘长卿。不是师兄偷古句，古人诗句犯师兄。”此虽戏言，理实如此。作诗者岂故欲窃古人之语以为己语哉，景意所触，自有偶然而同者。盖自开辟以至于今，只是如此风花雪月，只是如此人情物态。

南宋洪容斋，自福判满秩归，叶晦叔赠以二诗。其首章起联云：“一门伯仲知谁似？四海文章正数君。”不拈韵而对起，仿此诗“幽栖地僻经过少，老病人扶再拜难”也。次章云：“此地相从惊岁晚，登临况是客归时。”不

 
拈韵而散起，仿后诗“苦忆荆州醉司马，谪官樽酒定常开”也。前注所引，存一遗一，今补录于此。

 
狂夫

鹤注编在上元元年。【卢注】此诗因草堂而兴感，诗成之后，用末句狂夫为题。《诗》：“狂夫瞿瞿。”

万里桥西一草堂①，百花潭水即沧浪②。风含翠篠娟娟净③，雨裛红蕖冉冉香④。厚禄故人书断绝⑤，恒饥稚子色凄凉。欲填沟壑惟疏放⑥，自笑狂夫老更狂。（上四，言草堂之景，聊堪自适。下因客况艰难，而托为笑傲之词。竹篠在堂，迎风则愈呈其疏秀。荷蕖在潭，沾雨则更吐其芬芳。娟娟，美好貌。冉冉，渐至貌。【朱瀚注】以故人享厚禄而尽并断绝，致幼子受恒饥而色带凄凉，每句三层，语最沉痛。然身濒沟壑，而唯自笑疏狂，终不怨恨故人，可见公之旷怀矣。《杜臆》：故人必有所指，但谓裴冕则非。堂既成后。冕方去蜀也。）

①《华阳国志》：少城西南两江有七桥，南渡流曰万里桥，在成都县南八里，即诸葛亮送费祎处，因以为名。【顾注】《北山移文》李善注引梁简文帝《草堂传》曰：汝南周颙，昔经在蜀，以蜀草堂寺林壑可怀，乃于钟岭雷次宗学馆立寺，因名草堂，所谓草堂之灵也。公卜居浣花里，近草堂寺，因以命名耳。陆游《笔记》：四月十九日，成都谓之浣花遨头，宴于杜子美草堂沧浪亭，倾城皆出。自开岁宴游，至是日止。蜀人云：虽戴白之老，未尝见浣花日有雨。

②《夏书》：皤冢导漾，东流为汉，又东为沧浪之水。《一统志》：在襄阳府均州。《选》诗：“垂影钓沧浪。”

③谢灵运诗：“绿篠媚清涟。”鲍照诗：“娟娟似蛾眉。”④梁简文帝诗：“红蕖间青琐，紫蔓湿丹楹。”《选》诗：“柔条纷冉冉。”⑤《淮南子》：“无大功而有厚禄。”王浚表：“人道断绝。”⑥《国策》：“顾及未填沟壑而托之。”向秀《思旧赋》：“嵇康志远

而疏，吕安心旷而放。”公诗每用疏放，本此。

钱谦益曰：《本传》云：于成都浣花里，种竹植树，结庐枕江。《卜居》诗：“浣花流水水西头。”《狂夫》诗：“万里桥西一草堂，百花潭水即沧浪。”《堂成》云：“北郭堂成荫白茅。”《西郊》诗：“时出碧鸡坊，西郊向草堂。”《怀锦水居止》诗：“万里桥南宅，百花潭北庄。”然则草堂，背成都郭，在西郊碧鸡坊外，万里桥南，百花潭北，浣花水西，历历可考。陆放翁云：少陵有二草堂，一在万里桥西，一在浣花，皆见于诗中。放翁在蜀久，无容有误，然少陵在成都实无二草堂也。

罗大经《鹤林玉露》云：风含雨浥一联，上句风中有雨，下句雨中有风，谓之互体。杨诚斋诗：“绿光风动麦，白碎日翻池。”风日互映，亦本于此。但杜本无心，杨则有意矣。

杨升庵谓：诗中叠字最难下，唯少陵用之独工。今按：七律中有用之句首者，如“娟娟戏蝶过闲幔，片片轻鸥下急湍”，“短短桃花临水岸，轻轻柳絮点人衣”，“青青竹笋迎船出，白白江鱼入馔来”，是也。有用之句尾者，如“信宿渔人还泛泛，清秋燕子故飞飞”，“小院回廊春寂寂，浴凫飞

 
鹭晚悠悠”，“客子入门月皎皎，谁家捣练风凄凄”，是也。有用之上腰者，“宫草霏霏承委佩，炉烟细细驻游丝”，“江天漠漠鸟双去，风雨时时龙一吟”，“云石荧荧高叶晚，风江飒飒乱帆秋”，山本苍苍落日曛，竹竿袅袅细泉分”，是也。有用之下腰者，如“穿花峡蝶深深见，点水蜻蜒款款飞”，“风含翠篠娟娟净，雨裹红蕖冉冉香”，“无边落木萧萧下，不尽长江滚滚来”，“碧窗宿雾濛濛湿，朱拱浮云细细轻”，是也。声谐义恰，句句带仙灵之气，真不可及矣。

 
田舍

【鹤注】此当是上元元年初夏作，观“榉柳”，“楷杷”可见。《世说》：王大将军旧有田舍名。

田舍清江曲①，柴门古道旁。草深迷市井②，地僻懒衣裳。杨柳枝枝弱③，枇杷对对香④。鸬鹚西日照⑤，晒翅满渔梁⑥。（上四叙村居荒僻，下言景物之幽闲。）

①《晋书陶潜传》：惟至田舍及庐山游观而已。《楚辞》：“隐岷山以清江。”

②元行恭诗：“草深斜径成。”《风俗通》：“古音二十五亩为一井，因为市交易，故称市井。”③【钱笺】《本草衍义》：榉木皮，今人呼为榉柳。然叶谓柳非柳，谓槐非槐。吴曾《漫录》：今本作榉柳，非也。枇杷一物，榉柳则二物矣。对对亦胜树树。

④《上林赋》：“卢橘夏熟。”注：“即枇杷也。”左思《蜀都赋》，“其园则有林檎枇杷。”李善注：“枇杷冬华黄实，本出蜀中。”

⑤晋乐歌：“君非鸬鹚鸟。”洙曰：鸬鹚，水鸟，蜀人以之捕鱼。⑥《诗疏》：“敝败之苟，在于鱼梁。”赵曰：陶侃母责其为渔梁吏而寄鲊。

《学林新编》曰：此诗以榉柳对枇杷，或谓榉柳者，柳之一种，其名为榉《学林新编》曰：此诗以榉柳对枇杷，或谓榉柳者，柳之一种，其名为榉柳，非双声字也。枇杷乃双声字，相对未工。予谓诗题曰“田舍”，则当在田舍时偶然见此二物，举以成对耳。如《觅松苗子》诗云：“落落出群非榉柳，青青不朽岂杨梅。”杨梅乃梅之一种，以此相配，乃正对也。

 
江村

【鹤注】此当是上元元年夏作。谢朓诗：“暖暖江村见。”清江一曲抱村流①，长夏江村事事幽②。自去自来梁上燕③，相亲相近水中鸥④。老妻画纸为棋局⑤，稚子敲针作钓钩⑥。但有故人供禄米⑦，微躯此外更何求⑧？（江村幽事，起中四句。梁燕属村，水鸥属江，棋局属村，钓钩属江，所谓事事幽也。未则江村自适，有与世无求之意。燕鸥二句，见物我忘机。妻子二句，见老少各得。盖多年匍匐，至此始得少休也。）

①【周注】清江，指浣花溪。王台卿诗：“清江穷广深。”《世说》周

顗曰：“吾若万里长江，何能不千里一曲。”

②沈佺期诗：“坐看长夏晚。”陶潜诗：“事事在中都。”③吴筠诗：“一燕海上来，一燕高梁息。”④何逊诗：“可怜双白鸥，朝夕水上游。”⑤晋李秀《四维赋序》：“四维戏者，卫尉挚侯所造也，画纸为局，截木为棋。”⑥东方朔《七谏》：“以直针而钓兮，又何鱼之能得。”惟直针不可以钓，故敲针钩也。汉乐府《乌生曲》：“钓钩尚得鲤鱼口。”⑦分禄米，亦指裴冕。此暗用公孙弘给俸禄于故人事。张华赋：“行药物以为娱”局字、物字、叠用人声，当从《英华》为是。且禄米分给，包得妻子在内。⑧谢灵运《山居赋》：“奉微躯以宴息。”陆云《逸民赋》：“淡浩然其何求。”申涵光曰：此诗起二语，尚是少陵本色，其余便以《千家诗》声口。选《千家诗》者，于茫茫杜集中，特简此首出来，亦是奇事。

王介甫《悼鄞江隐士王致》诗云：“老妻稻下收遗棅，稚子松间拾堕樵。”二语本此。杜能说出旅居闲适之情，王能说出高人隐逸之致，句同意异，各见工妙。

黄生曰：杜律不难于老健，而难于轻松。此诗见萧洒流逸之致。

 
江涨

【鹤注】诗云“江涨柴门外”，当是上元元年在草堂作。郭璞《江赋》：“济江津而起涨。”注：“涨，水大貌。”

江涨柴门外①，儿童报急流②。下床高数尺③，倚杖没中洲④。细动迎风燕，轻摇逐浪鸥。渔人索小楫⑤，容易拔船头⑥。（上四江涨，下写涨时景物。方下床而水高数尺，及倚杖而水没中洲，是急涨之势。迎风之燕，贴近水面，水微动而燕不惊。逐浪之鸥，浮泛水中，水轻摇而鸥自适。此见江流平满，波浪不兴。“容易拔船头”，亦见江水宽而渔人乐。《杜臆》：动曰细，摇曰轻，因鸥燕之得趣，亦若水使之然。此于无情中看出有情。）

①曹植诗：“柴门何萧条。”②鲍照诗：“急流腾飞沫。”③古诗：“媒人下床去。”庾信诗：“雪花深数尺。”④鲍照诗：“倚杖牧鸡豚。”《楚辞》：“蹇谁留兮中洲。”⑤陶潜《桃花源记》：“渔人甚异之。”⑥庾信诗：“五两开船头。” 
野老

【鹤注】当是上元元年秋作。考乾元二年九月，东京及济、汝、郑、滑四州皆陷贼。上元元年六月，田神功破思明之兵于郑州，然东京诸郡尚未收复。故诗云“城阙秋生画角哀。”诗成后，拈首二字为题。

野老篱边江岸回，柴门不正逐江开。渔人网集澄潭下①，估客船随返照来②。长路关心悲剑阁③，片云何事傍琴台④。王师未报收东郡⑤，城阙秋生画角哀⑥。（此在草堂而感时也。上四写景，下四言情。江岸回曲，其柴门不正设者，为逐江面而开也。渔网客舟，即临江所见者。剑阁琴台皆无佳趣，正为东郡未平，而角吹声哀也。黄生曰：前幅摹晚景，真是诗中有画。后幅说旅情，几于泪痕湿纸矣。渔人网、估客船，三字略读，宋人诗多用此法。长路关心，既伤入蜀，片云何事，又嫌留蜀。下句作比喻语。洪仲曰：秋生则角声更哀，生字属秋，不属角。）

①《庄子》：渔人入海，利在水也。虞鶱诗：“澄潭写度鸟。”【邵注】潭，即百花潭。

②《世说》：谢尚船行，清风朗月，闻江渚间估客船上有咏诗声。梁元帝《纂要》：日西落，光返照于东，谓之返景。【顾注】日暮急于泊船，故随返照而来。康孟诗：“返照若华池。”

③古诗：“长路漫浩浩。”鲍照诗：“万曲不关心。”《水经注》：小剑去大剑三十里，连山绝险，飞阁涌衢，故谓之剑阁。④梁简文帝诗：“可怜片云生。”郭璞诗：“何事登云梯。”《玉垒记》：相如琴台，在浣花溪北。⑤《诗》：“王师之所。”【朱注】东郡，概指京东诸郡，非专指滑州灵昌郡也。⑥【原注】“至德二年，陞成都为南京，故得称城阙。”曹植诗：“广瞻恋城阙。”《易林》：“秋风生哀。”梁简文诗：“城高短萧发，林空画角悲。”

 
(铅笔注释 Administrator2003-11-21 11:59:40空白)云山

【鹤注】诗言“望乡台”，当是上元元年成都作。是年羌、浑、党项寇泾陇，史思明入东都，故有“京洛”、“音书”之语。梦弼曰：此诗怀京洛而作，然京洛不可见，所见者云山而已，故首句因云山起兴，遂以云山命题。蔡琰《茄曲》：“云山万重兮归路遐。”

京洛云山外①，音书静不来②。神交作赋客③，力尽望乡台④。衰疾江边卧

⑤，亲朋日暮回⑥。白鸥元水宿⑦，何事有余哀⑧。（此对云山而怀故乡也。首二遥忆两京，次二托迹成都。下乃漂泊无聊，而作自解之语。旧以作赋句承京洛，因班固作《两都赋》、张衡作《两京赋》故也。其说似迂。《杜臆》谓作赋客指相如，伤时无同调而心切思乡耳。按：作赋用蜀人，望乡用蜀地，此说较稳。【黄生注】故乡不见，而异地羇孤，客子哀号宜矣。彼鸥本水宿之鸟，亦何事而作江上哀声乎？末乃触物寄慨。）①谢朓诗：“谁能久京洛。”②吴筠诗：“万里断音书。”③晋山涛与阮籍为神交，言不涉形迹也。《南史》：刘评，字彦度。阮孝绪博学隐居，不交当世。评一造之，即愿以神交。《汉书扬雄传》：司马相如作赋甚弘丽。卢照邻《咏琴台》诗：“云疑作赋客，月似听琴人。”④《寰宇记》：《益州记》云：升仙亭夹路有二台，一名望乡台。《成都记》：望乡台，隋蜀王秀所筑。

⑤张华诗：“衰疾近殆辱。”⑥梁《昭明太子集》：“宿昔亲朋。”⑦谢灵运诗：“水宿淹晨暮。”⑧曹植诗：“悲叹有余哀。” 
遣兴

梁权道编在成都诗内。题曰遣兴，借诗以自遣也。

干戈犹未定①，弟妹各何之②？拭泪沾襟血③，梳头满面丝④。地卑荒野大

⑤，天远暮江迟⑥。衰疾那能久⑦，应无见汝期（此章，忆弟妹而作也。上四伤手足睽离，下四叹行踪流落。地平，故见野宽。天旷，故觉暮迟。此写蜀中春景。）①《左传》：子产曰：“日寻干戈，以相征讨。”②《列子》：“弟妹之所不见。”③《庄子》：“涕泣沾襟。”

④晋《子夜歌》：“宿昔不梳头，丝发被两肩。”⑤《易大传》：“天尊地卑。”鲍照诗：“茫然荒野中。”⑥隋炀帝诗：“暮江平不动。”⑦鲍照诗：“屏迹勤耕稼，衰疾倚芝药。” 
遣愁

此诗当入在成都诗内，盖与《云山》、《遣兴》诸诗先后同时之作。旧编在夔州者，非是。

养拙蓬为户①，茫茫何所开②。江通神女馆，地隔望乡台③。渐惜容颜老，无由弟妹来。兵戈与人事，回首一悲哀④。（通首皆言愁绪，欲借诗以遣之。江可通而地犹隔，叹不能往夔也。兵戈阻则弟妹难来，人事蹇则容颜易老，故不胜悲哀。回首，对开户而言。）

①潘岳《闲居赋》：“终优游以养拙。”《尚书大传》：子夏曰：“深山之中作壤室，编蓬户。”②庾信诗：“原野正茫茫。”③《水经注》：丹山西即巫山，宋玉所谓帝女居之，名曰瑶姬，为之立庙，号朝云祠。《方舆胜览》：神女庙，在巫山县治西北二百五十步，有阳云台。

④《淮南子》：“悲哀抱于情。”

此诗将前后诸篇参看，方知为成都所作。“江通神女馆”，即所谓“独立见江船”也。“地隔望乡台”，即所谓“力尽望乡台”也。“渐惜容颜老”，即所谓“梳头满面丝”也。“无由弟妹来”，即所谓“弟妹各何之”也。旧编属夔州者，断误。若身在夔州，不必云：“江通神女馆”矣，且久思出峡，何反追言“地隔望乡台”耶？

 
杜鹃行

此诗蔡氏编在夔州诗内，但夔州别有杜鹃诗，不应重出。今按：诗中有“蜀人闻之”之语，盖初至成都时，泛咏杜鹃也。其云，“昔日蜀天子”一章，应是托物寓言，有感朝事而作。今正其先后次序。《英华》刻作司空曙。注云：又见杜甫集。盖两存未决也。《华阳国志》：鱼凫王后，有王曰杜宇，教民务农，一号杜主。七国称王，杜宇称帝，号曰望帝，更名蒲卑。会有水灾，其相开明，决玉垒山以除水患，帝遂禅位于开明，升西山隐焉。时适二月，子鹃鸟鸣，故蜀人悲子鹃鸟鸣也。《成都记》：望帝死，其魂化为鸟，名曰杜鹃，亦曰子规。又记：杜宇亦曰杜主，自天而降，称望帝，好稼稿，教人务农，治郫城，亦曰望帝。至今蜀人将农者，必先祀杜主。时荆人鼈灵死，其尸泝流而上，至文山下复生，见望帝，望帝因以为相。

古时杜宇称望帝，魂作杜鹃何微细。跳枝窜叶树木中，抢佯瞥捩雌随雄①。毛衣惨黑貌憔悴②，众鸟安肯相尊崇③？隳形不敢栖华屋④，短翮惟愿巢深丛。（此章咏杜宇，以破从来望帝之说也。首段，记其形细微而状凋悴。【邵注】抢佯飞掠，有似猖狂。瞥捩，目斜视而旋折也。黪黑，浅黑色。深丛，竹木丛生处。）

①夏侯湛《飞鸟赋》：“舒修颈以儴佯。”《上林赋》：“转腾撇烈。一作撇捩。”②朱超诗：“寄语故林无数鸟，会入群里比毛衣。”《易林》：“毛羽憔悴。”③陶潜诗：“众鸟欣有托。”隋帝诏：“尊崇圣教。”④谢灵运诗：“华屋非蓬居。”穿皮啄朽觜欲秃，苦饥始得食一虫①。谁言养雏不自哺②，此语亦足为愚蒙

③。声音咽咽如有谓，号啼略与婴儿同④。口干垂血转迫促，似欲上诉于苍穹。（此怜其求食劳而啼声惨。）①汉《盘中诗》：“空仓雀苦饥。”《淮南子》：齐庄公出猎，有一虫举足。②雏不自哺，注见十卷。③前汉杨恽书：“足下哀其愚蒙。”④《韩非子》：“婴儿相与戏也。”蜀人闻之皆起立，至今相效传微风①，乃知变化不可穷。岂思昔日居深宫②，嫔嫱左右如花红。（末叹世俗之传讹。蜀人起立将敬，至今传为风俗，谓望帝之魂，变化不可穷话也。乃今之对花哀鸣者，岂犹思深宫妃嫔之乐耶？其亦终迷不悟矣。此章前二段各八句，末段五句收。）

①《书》：“惟敩学半。”《前汉贾谊传》：“遗风余俗，尚犹未改。”②《长门赋》：“步从容于深宫。”

 
题壁上韦偃画马歌

黄鹤编在上元元年成都诗内，与下首《戏题韦偃歌》乃先后同时作。朱景玄《画断》：韦偃，京兆人，寓居于蜀。常以越笔点簇鞍马，千变万态，或腾或倚，或齕或饮，或惊或止，或走或起，或翘或跂。其小者，或头一点，或尾一抹，巧妙精奇。韩干之匹也。【朱注】张彦远《画记》草偃作鶠。黄长睿《东观余论》云：少陵诗韦偃当作鹏，传写误耳。今存其说以待考。

韦侯别我有所适，知我怜渠画无敌。戏拈秃笔扫骅骝，歘见骇驎出东壁①。一匹齕草一匹嘶②，坐看千里当霜蹄③。时危安得真致此？与人同生亦同死。（韦偃画马在草堂壁上，乃临行留蹟也。公爱其神骏，而欲得此以同生死，其所感于身世者深矣。）

①颜延之《白马赋》：“歘声跃以鸿惊。”《汉书梅福传》：欲以三代之法，取当世之士，犹以伯乐之图，求骐驎于市。②【卢注】颜渊望吴门马，见一匹练。一匹，本此。③《后汉书马援传》：昔有骐驎，一日千里。《庄子》：“马蹄可以

践霜雪，齕草饮水。”

洪迈《容斋随笔》云：江山登临之美，泉石赏玩之胜，世间佳境也，观者必曰如画。至于丹青之妙，好事君子嗟叹之不足者，则人以逼真目之。如老杜“人间又见真乘黄”，“时危安得真致此”，“悄然坐我天姥下”，“斯须九重真龙出”，“凭轩忽若无丹青”，“高堂见生鹘”，“直讶松杉冷”，“兼疑菱荇香”之句是也。以真为假，以假为真，均之为妄境耳。人生万事如是，何特此耶？

 
戏题王宰画山水图歌

梁氏编在上元元年成都诗内。张彦远《名画记》：王宰，蜀中人，多画蜀山，玲珑嵌空，巉巉嵯巧峭。

十日画一水①，五日画一石②。能事不受相促迫③，王宰始肯留真迹④。壮哉昆仑方壶图⑤，挂君高堂之素壁⑥。（首赞王宰图画。吴门金氏曰：不受促迫，方得从容尽其能事，此见王宰品格，亦见主人知音。《杜臆》：昆仑方壶，举极西极东以状其远景，非真画此两山也。下文日本、银河亦即此意。）

①庾肩吾诗：“画水即生苔。”②《水经注》：石崖山上有画石山。③《后汉书》：郑兴上疏，臣下促迫。④梁武帝《论书法》：“真迹虽少，可得而推。”⑤《文中子》：“壮哉山河之固。”昆仑，注别见。《拾遗记》：三壶，海中三山也。一曰方壶，则方丈；二曰蓬壶，则蓬莱也；三曰瀛壶，则瀛州也，形如壶器，上广，中狭，下方。

⑥汉乐府《相逢行》：“挟瑟上高堂。”挂素壁，所谓留真迹也。湛方生《七欢》：“素壁流光。”巴陵洞庭日本东了①，赤岸水与银河通②，中有云气随飞龙③。舟人渔子入浦溆④，山木尽亚洪涛风⑤。（此记图中山水。昆仑、方壶，山既自西而东，故巴陵、日本，水亦自西而东。且其水势浩瀚，银汉通而云龙起，又见风涛激荡，渔舟避而山木摇，真可谓壮观矣。）

①《江赋》：“爰有包山洞庭，巴陵地道。”《山海经注》：长沙巴陵县西有洞庭陂，潜伏通江。《唐书外国传》：日本国者，倭国之别种也，以其日在国边，故名日本。

②赤岸、银河，言水天一色。《七发》：“凌赤岸，篲扶桑。”《吴越春秋》：“西逾赤岸。”曹植表：“南至赤岸。”《江赋》：“鼓洪涛于赤岸。”《南兖州记》：瓜步山东五里有赤岸山，南临江中。山谦之《南徐州记》曰：京江，《禹贡》北江也。春秋分朔，辄有大涛至江乘，北激赤岸，尤更迅猛。李善《文选注》谓赤岸在广陵兴县。桑钦《水经》云新安县南白石山，名广阳山，水名赤岸水。③《庄子》：姑射山有神人，乘云气，御飞龙，而游乎四海之外。

④木华《海赋》：“舟人渔子，徂南极东。”谢灵运诗：“映泫归浦溆。”⑤湛方生诗：“山木兮摧披。”《说文》：“亚，次也。”《广韵》：“亚，就也，相依也。”【朱注】风势涌涛，山木尽为之低亚。公诗“花亚欲移竹”及“花蕊亚枝红”，皆与此同义。杨慎曰：亚枝，临水低枝也。孟郊诗：“南浦桃花亚水红，水边柳絮扬春风。”尤工远势古莫比，咫尺应须论万里①。焉得并州快剪刀②，剪取吴松半江水

③。（末将看画作结，盖玩赏不忍释也。《杜臆》：王画神妙，只咫尺万里尽之。前面许多景象皆包在一句中。又曰：此诗通篇设想，俱有戏意，而收语尤戏之甚，故云戏题。公少游吴越，故对画而思及松江。黄鹤谓上元元年， 
刘展陷润、升、苏三州，故托意于吴松。其说太凿。此章上二段各四韵，末

段四句收。）

①《世说》，袁彦伯曰：“江山辽落，居然有万里之势。”

②【朱注】李贺诗“欲剪湘中一尺天，吴娥莫道吴刀涩”，本此。

③赵曰：吴松，言吴地之松江也。《吴郡志》：松江，在郡南四十五里，《禹贡》三江之一。钱谦益曰：朱景玄《唐朝名画录》：王宰家于西蜀。贞元中，韦令公以客礼待之。画山水树石，出于象外。景玄曾于故席夔舍人厅事，见一国障，临江双树，一松一柏，古藤萦绕，上盘于空，下著于水，千枝万叶，交植屈曲，分布不杂。或枯或荣，或蔓或亚，或直或倚，叶叠千重，枝分八面。达士所珍，凡目难辩。又于兴善寺见画四时屏风，若移造化风候云物八节四时于一座之内，妙之至极也。故山水松石，并可碑于妙上品。蔡絛《西清诗话》云：梁萧文矣能书善画，于扇上图山水，咫尺之内，便觉万里为遥。老杜《题山水图》云：“尤工远势古莫比，咫尺应须论万里。”乍读似非用事。如“男儿既介胄，长揖别上官”，用介胄之士不拜。“妇人在军中，兵气恐不扬”，用军中岂有女子乎。皆用事而隐其语。

 
戏为韦偃双松图歌

《名画记》：韦鉴子鶠工山水、高僧、奇士、老松、异石，笔力劲健，风格高举。人知鶠善马，不知松石更佳。

天下几人画古松①？毕宏已老韦偃少②。绝笔长风起纤末③，满堂动色嗟神妙④。（首赞韦偃画松。《杜臆》：起二句语气平缓，忽接以绝笔长风二句，何等笔力！）

①隋炀帝诗，“古松惟一树。”②封演《闻见记》：毕宏，天宝中御史，善画古松。后见张璪，于是阁笔。张彦远《名画记》：大历二年，毕宏为给事中，画松石于左省厅壁，好事者皆诗咏之。改京兆少尹为左庶子。树石擅名于代，树木改步变古，自宏始也。③杜预《春秋左传序》：“绝笔于获麟。”绝笔，画成而阁笔也。张载诗：“徘徊向长风。”《长笛赋》：“其应清风也，纤末奋梢。”④谢庄《月赋》：“满堂变容。”《吴都赋》：“斯实神妙之响象。”两株惨裂苔藓皮，屈铁交错回高枝①。白摧朽骨龙虎死②，黑入太阴雷雨垂

③。（次摹古松之状。【朱注】皮裂，故干之剥蚀如龙虎骨朽。枝回，故叶之阴森如雷雨下垂。【张綖注】白摧，言画之枯淡处。黑入，言画之浓润处。《杜臆》：写双松止四句耳，而冥思玄构，幽致深情，更无剩义。）①屈铁，枝曲而黑也。《神仙传》：蓟子训，手足交胸上，不可得伸，状如屈铁。谢惠连赋：“散漫交错，氖氢萧索。”②《韩非子》：朽骨烂肉，施于土地。③《史记索隐》：极南为太阳，极北为太阴。

松根胡僧憩寂寞，庞眉皓首无往著①，偏袒右肩露双脚②，叶里松子僧前落

③。（又记松下僧人。《杜臆》：入老僧一段，突兀潇洒，窅冥灵超，更有神气。）①《汉书》：武帝过郎署，见颜驷庞眉皓发。李陵书：“皓首而归。”《楞严经》：名无住行，名无著行。②《金刚经》：偏袒右肩，右膝着地。【朱注】《长水经疏》：袒，肉袒也。西方俗仪：见王者必肉袒，示非敢有犯。佛教亦随此用，然此以表将荷大法之重担耳。

③松子，见夔州诗注。韦侯韦侯数相见，我有一匹好东绢①，重之不减锦绣段②。已令拂拭光凌乱，请公放笔为直干③。（此索韦画松也。《杜臆》：韦之画松，以屈曲见奇，直便难工。匹绢幅长，汝能放笔为直干乎？戏之也。此章四段，四转韵，前各四句，末段五句。）

①吴曾《漫录》：东绢，关东绢也。庾肩吾《答武陵王资绢启》：关东之妙，潜织陋其卷绡。【朱注】《唐志》：东川陵州，土贡鹅溪绢。黄希曰：《三国志》：李衡，州里有千树木奴，不责汝衣食，岁止一匹绢，亦可用矣。坡集诗注：鹅溪，在梓州盐亭县。出绢甚良，时人 
谓之鹅溪绢，即东绢也。②《四愁诗》：“美人赠我锦绣段。”谢脁诗：“云锦相凌乱。”

③放笔，纵笔也。丘迟诗：“直干无曲枝。”《唐诗纪事》载汤文圭《九华雨吟》“雷劈老松疑虎怒，雨冲阴洞觉龙腥”，与杜诗“白摧配骨龙虎死，黑入太阴雷雨垂”，造句奇峭，足以相当。

 
北邻

【鹤注】此指草堂之邻，当是上元元年作。又云：公诗多以县令为明府，此北邻盖王明府与。潘尼诗：“爪牙司北邻。”

明府岂辞满①，藏身方告劳②。青钱买野竹③，白帻岸江皋④。爱酒晋山简

⑤，能诗何水曹⑥。时来访老疾，步屧到蓬蒿⑦。（上四美明府高致，下则喜其兴豪而多情也。不为辞满而为藏身，见其志在隐遁。野竹江皋，写其闲适，亦见邻居相近。山简、水曹，人名官职，借对自巧。）①钱笺：《前汉书》：韩延寿为东郡太守，门卒谓之明府。《后汉张湛传注》：郡守所居曰明府。府者，尊高之称。《宾退录》：明府，汉人以称太守，唐人以称县令。县令，汉人谓之明庭。谢灵运诗：“辞满岂多秩，谢病不待年。”②《杜臆》：藏身而方告劳，亦见在官不惮劳矣。《诗》：“黾勉从事，不敢告劳。”

③鹤云：青钱，铜钱也。赵云：蜀人谓见钱为青钱。今按：《漫兴》诗：“点池荷叶叠青钱”，可见青系钱色。庚肩吾诗：“野竹交临浦。”④《后汉书》：光武岸帻，以见马援。旧云：岸帻，露额也，如水之露岸。《晋书》：谢奕为桓温司马，岸帻啸咏。应劭《汉官》云：帻，古者卑贱执事不冠者之所服也。蔡邕《独断》：汉元帝额有壮发，不欲使人见，始进帻服之。群臣皆随焉，尚无巾。王莽头秃，因施中，故里语曰：“王莽秃，帻施屋。”汉有绿帻、紫帻、黑帻、赤帻。元帝微行，从者皆白衣帻。《楚辞》：“朝骋骛于江皋。”

⑤《晋书》：山简，涛之子，永喜三年，假节镇襄阳，惟酒是耽。

⑥《梁书》：何逊，字仲言，八岁能赋诗，为名流所称。天监中，起家奉朝请，迁建安王水曹，行参军，兼记室，又为安西安成王参军事，兼尚书水部郎。

⑦屧，即履也。或云履荐。《高士传》：张仲蔚，平陵人，常居穷素，室中蓬蒿没人。蓬蒿，公草堂地也。 
南邻

顾宸曰：南邻，朱山人也，后有《过朱山人水亭》诗。左思诗：“南邻击钟罄。”

锦里先生乌角巾①，园收芋栗不全贫②。惯看宾客儿童喜③，得食阶除鸟雀驯④。秋水才深四五尺⑤，野航恰受两三人⑥。白沙翠竹江村暮⑦，相送柴门月色新⑧。（上四造山人之居，下则喜其同舟送别也。【黄生注】乌角巾与锦里相映带，起语逸致。角巾，隐士之冠。芋栗，野人之食。儿童喜，接人之厚。鸟雀驯，待物之仁。诗善炼格，前段叙事，数层括以四语。后段写景，一意拓为半篇。儿童、鸟雀，用倒装法。秋水、野航，用流对法。）

①《华阳国志》：西城，故锦官城也。锦江，濯其中则鲜明，故命曰锦里。《南史》刘岩隐逸不仕，常著缁衣小乌巾。《通鉴》：范谓王浚曰：“君平吴之日，当角巾归第。”

②宋之问诗：“栗芋秋新熟。”《杜臆》：芋栗止于一物，作芋栗，可该园中所产。③陆瑜诗：“姮娥婺女惯相看。”《公孙弘传》：“宾客故人。”《后汉郭汲传》：有儿童数百迎之，曰：“闻使君到，喜，故来迎。”④《景福殿赋》：“阶除连延。”谢灵运诗：“空庭来鸟雀。”⑤《庄子》：“秋水时至。”《水经注》：大者长四五尺。”⑥【钱笺】山谷云：航，方舟也，当以艇为正，音平声。“方言，云：

小舟也。杨慎云：古乐府：“沿江引百丈，一濡多一艇。上水郎担蒿，何时至江陵。”杜诗正用此音也。按《方言》云：舟自关而西谓之船，自关而东或谓之舟，或谓之航。又云：小艒艚，谓之艇。《释名》云：二百斛以上谓之艇。鲁直之改，用修之证，皆臆说也。《萧何世家》：多者两三人。

⑦《湘中记》：白沙如霜雪。梁昭明太子《扇赋》：“折翠竹之枝。”

⑧吴筠诗：“相送出江浔。”申涵光曰：“秋水才深四五尺，野航恰受两三人。”语疏落而不酸。今人作七律，全无生气，而矫之者又单弱无体裁，读杜诸律，可悟不整为整之妙。

顾宸曰：周折《名义考》云：“园收芋栗未全贫”，与《山衣》诗“呼儿登山收橡栗”同意。芧栗，即，橡栗，乃烁木子也。《庄子。徐无鬼》：先生居山食芧栗。此一说也。王洙云：成都风俗曰：“大饥不饥，蜀有蹲鸥。”《史记》：卓氏曰：“岷山之下，沃野，下有蹲鸱，至死不饥。”注云：大芋也，扬雄《蜀都赋》言“闲蹲鸱之沃野”，又言“傣栗皱发”，则芋栗明为两物。据公他诗云““我恋岷下芋”，又云“尝果皱开”，亦可证。芋栗，皆成都所产矣。且芧栗野生，不待园中收种，而芧栗充饥，乃贫馁之甚者，岂可云“未全贫”乎？后《过南邻朱山人》诗云“残樽席更移”，其家非藉芧栗以充饥者，还作芧栗为当。

 
过南邻朱山入水亭

蔡氏编在广德二年复归成都时。今附在南邻之后，以类相从也。绝句云：“梅熟许同朱老吃。”疑即此山人。

相近竹参差，相过人不知①。幽花欹满树，细水曲通池。归客村非远，残樽席更移。看君多道气②，从此数追随。（首联叙事，过南邻也。次联写景，见水亭也。下四言情，山人留饮也。朱瀚曰：前诗云儿童喜于看客，隐不绝俗也。鸟雀食于阶除，贫能推恩也。“看君多道气”，此可互证。）

①身行竹里，故人不知。②徐陵《天台山馆碑》：“萧然仙才，卓矣道气。”罗大经曰：自昔闲居野处者，必有同道同志之士相与往还。渊明《移居》诗云：“昔欲居南村，非为卜其宅。闻多素心人，乐与数晨夕。”又云：“邻曲时来往，抗言谈在昔。奇文共欣赏，疑义相与析。”则南村之邻，岂庸庸之士哉？李太白《寻鲁域北范居士》诗云：“忽忆范野人，闲园养幽姿。”又云：“还倾四五酌，自咏猛虎词。近作十日叹，远为千岁期。风流自簸荡，谑浪偏相宜。”想范野人者，盖亦可人之流也。少陵在锦里，亦与朱山人往还，两见于诗章，既称为“锦里先生”，又称为“多道气”而“数追随”，山人固亦非常流矣。

 
因崔五侍御寄高彭州一绝

【朱注】公《追酬高蜀州人日》诗考之，上元二年，高已刺蜀，此云彭州牧，必元年作也。时公年将五十，而诗云“百年已过半”，犹乾元二年立秋后题，年止四十八，亦曰“惆怅年半百。”《九域志》云：彭州至成都九十二里。

百年已过半，秋至转饥寒。为问彭州牧，何时救急难①？（此诗自叙穷老，

而望高公之相恤也。秋至，收获之时，宜免于饥寒，而兹不然，故曰转。）①《诗》“兄弟急难”，叶“况也永叹”，俱读平声。

 
奉简高三十五使君

高由彭州刺蜀州，公时在蜀。《年谱》云：上元元年，间常至蜀州之青城新津，是也。

当代论才子，如公复几人？骅骝开道路，鹰隼出风尘①。行色秋将晚，交情老更亲。天涯喜相见②，披豁对吾真③。（上四，称高之才调。下四，述高之交情。骅骝致远，鹰隼高骞，喻才人得位，可以大行其志。晚秋行色，引起下句。披豁，即开心见诚之意。）

①《旧唐书》：“有唐以来，诗人之达者，唯适而已。”

②蔡琰曲：“我将行兮向天涯。”③曹植《髑髅说》：“是反吾真也。” 
和裴迪登新津寺寄王侍郎

原注：“王时牧蜀。”

【鹤注】此必公暂如新津，与裴同至寺中，故有此作，当在上元元年。蜀州至成都才百里，故可唱和也。《唐世系表》：裴迪，出洗，马房裴天恩之后。《地理志》：新津县属蜀州。《九域志》：县在蜀州东南七十里。梦弼曰：王侍郎，王维弟缙也。【钱笺】考《缙传》，未尝牧蜀，注家因裴迪而附会也。《杜诗博议》：《王维传》有绪为蜀州刺史，迁散骑常侍一节，与《缙传》不合。吴缜《纠谬》谓缙未尝历蜀州及常侍，为说甚辩。今考《旧书》，缙为凤翔尹，先加工部侍郎，后除常侍。缜云并未尝为常侍，似失考。而由蜀州迁常侍，则断乎不可信。

何恨倚山木①，吟诗秋叶黄②。蝉声集古寺③，鸟影度寒塘④。风物悲游子

⑤，登临忆侍郎⑥。老夫贪佛日⑦，随意宿僧房⑧。（首句陡然而起。言我亦何所愁恨，而倚木吟诗乎？正以草木黄落之时，蝉声鸟影，秋景堪伤，而风物登临，故人足念也。且己之栖宿寺中，漂流更可叹耳。此诗句句含恨意，必裴诗原有恨字，而和之如此。赵单二注，将上六句作述裴语，说得全无意义矣。游子，指裴）①陈子昂诗：“平生亦何恨。”公《别贺兰铦》诗：“君今抱何恨。”②何逊诗：“几逢秋叶黄。”③隋王胄诗：“风度蝉声远，云开雁路长。”④何逊诗：“露湿寒塘草。”⑤殷仲文诗：“风物自凄凉。”⑥阴铿《开善寺》诗：“登临情不极，萧散趣无穷。”⑦江总《寺碑》：“佛日初照，慈云不偏。”《隋李士廉传》：“或问三教优劣，士谦曰：佛，日也；道，月也；儒，五星也。”【蔡注】古诗：贪佛不如贪僧。《金光明经》：“佛日大悲，减一切闇。”又云：“佛日辉耀，放于光明。⑧《大宝积经》：众僧随意所乐，为造经行之处。

【张远注】《淮南子》：赵王迁流于房陵，思故乡，为作山木之歌，闻之者莫不陨涕。《白虎通》亦载此事。按此诗首句，突然而起，初时未详所出，解尚含糊，及得逾可此说，顿释所疑。言赵王流窜房陵而作山木之歌，宜其怨恨。今羇旅蜀中，亦何所恨而倚木吟诗乎？此引古语以逗起下文。

 
赠蜀僧闾丘师兄

【鹤注】此当是上元元年秋作。【原注】“太原博士均之孙。”《旧唐书》：陈子昂后，成都人闾丘均，亦以文章著称。景龙中，为安乐公主所荐，起家拜太常博士。公主诛，均坐贬循州司仓卒。有集六卷。

大师铜梁秀①，籍籍名家孙②。鸣呼先博士，炳灵精气奔③。（首叙闾丘世

系。）①《晋高僧传》：惠亮，大师小师。铜梁秀，钟山川秀气也。《唐书》：合州石镜县有铜梁山，又有铜梁县。《十道志》：铜梁山，在涪江南七里。左思《蜀都赋》：“外负铜梁于宕渠。”

②籍籍，声名之盛也。《前汉江都易王传》：口语籍籍。《后汉方术传》：“余亦班班名家焉。”③《蜀都赋》：“近则江汉炳灵，世载其英。”齐顾欢诗：“精气因天行。”

惟昔武皇后，临轩御乾坤①。多士尽儒冠②，墨客蔼云屯③。当时上紫殿④，不独卿相尊⑤。世传闾丘笔⑥，峻极逾昆仑⑦。风藏丹霄暮⑧，龙去白水浑

⑨。青荧雪岭东⑩，碑碣旧制存(11)。斯文散都邑(12)，高价越璵璠(13)，晚看作者意(14)，妙绝与谁论(15)？（此追叙博士文章。上八，称其望重生前。下八，称其名垂身后。）①《汉书史丹传》：天子自临轩槛。②《诗》：“济济多士。”《史记郦食其传》：诸客冠儒冠来者。③《长杨赋序》：“籍翰林为主人，子墨为客卿以风。”《诗》：“蔼

蔼王多吉士。”《列子》：“望之若屯云。”④《三辅黄图》：武帝于甘泉宫起紫殿，雕文刻镂，以玉饰之。谢朓诗：“紫殿肃阴阴。”

⑤“不独卿相尊”，言墨客亦膺主眷。⑥【钱笺】六朝人以有韵者为诗，无韵者为笔。《庾肩吾传》“谢朓、沈约之诗，任昉，陆倕之笔”，皆可证。闾丘笔，言其文章峻极而高，若字势何可言高乎？《唐诗纪事》谓审言以诗，闾丘以字，同侍武后。盖指笔为字，误矣。

⑦成公绥赋：“潜昆仑之峻极兮。”⑧凤藏龙去，比闾丘之殁。晋东海越王檄文：“申陆机、陆云之在，穴碎双龙，巢倾两凤。”北魏段承根《赠李宝》诗：“凤戢昆丘，龙藏玄漠。”周庾信《齐宪王碑》：“凤沉丹穴，龙亡黑陂。”又三凤、八龙，古人以比贤士，原不专指人君也。《山海经》：丹穴之山有鸟，状如鹤，五色而文，名曰风。⑨《东京赋》：“龙飞白水。”

⑩班固《西部赋》：“琳珉青荧。”此诗言碑文之光耀。雪岭，在维州南三百六十里。(11)《高僧传》：弘忍没于高宗上元二年十月。开元中，太子文学闾丘均为塔碑焉。杜田曰：东蜀牛头山下，有闾丘均撰《瑞圣寺磨崖碑》， 
严政书。寺今改为天宁罗汉禅院。

(12)宗懔诗：“接里开都邑。”(13)蔡邕《荐边让书》：“章瑰玮之高价，昭知人之绝明也。”曹植诗：“亮怀璠璵美。”(14)《杜臆》：“晚看作者意”，言识定于暮年也。汉高帝敕：“太子时方省书，乃使人知作者之意。”(15)陆厥《答内兄希叔》诗：“书记既翩翩，赋歌能妙绝。”吾祖诗冠古①，同年蒙主恩②。豫章夹日月③，岁久空深根④。（此叙世交，自叹继起衰徽。）

①傅亮《宋公策文》：“爱发初迹，则奇谋冠古。”②庾肩吾《书品》：“施吴邺下后生，同年拔萃。”王褒《四子讲德论》：“主恩满溢。”《杜审言传》：武后朝，授著作郎，迁膳部员外郎。【朱注】史称均拜太常在中宗景龙间。据公诗则武后时已擢用。③《上林赋》：“楩柍豫章。”《正义》曰：豫，今之枕木；章，今之樟木。二木生至七年乃可分。夹日月，言其高大。④《老子》：“深根固蒂。”

小子思疏阔①，岂能达词门？穷秋一挥泪②，相遇即诸昆。我住锦官城③，兄居祇树园④。地近慰旅愁，往来当丘樊⑤。天涯歇滞雨，粳稻卧不翻⑥。漂然薄游倦⑦，始与道侣敦⑧。景晏步修廊⑨，而无车马喧⑩。夜阑接软语

(11)，落月如金盆(12)。（此述旅次相逢。上八，叙事记地，下八，叙景言情。《杜臆》：公诗善用借景，如“落月如金盆”与“陇月向人圆”，皆据一时所见之景，而倾盖欢洽之意自见。）①傅毅诗：“伊余小子。”②何逊诗：“凛凛穷秋暮。”陆机诗：“挥泪叹流离。”③即诸昆，通家世交如弟兄也。④《金刚经注》：须达长者施园，祇陀太子施树，为佛说法之处，故后人名为祇园，亦曰给孤园。

⑤湛茂之诗：“衰废归丘樊。”⑥《蜀都赋》：“稷稻漠漠。”⑦周舍诗：“薄游久已倦。”⑧《世说》：愍度道人始欲过江，与一伧道人为侣。曹植诗：“亲交义在敦。”⑨《西京杂记》：“重阁修廊，行之移晷。”

⑩陶诗：“结庐在人境，而无车马喧。”(11)《法华经》：如来能种种分别，巧说诸法，言词柔软，悦可众心。《华严经》：菩萨摩诃萨有十种语，一者柔软语，能使一切众生得安稳。《维摩经》：“所言诚谛，常以软语，眷属不离，善和争讼。”(12)《洛阳伽蓝记》：“旭日始升，则金盘晃朗。”漠漠世界黑①，驱驱争夺繁。惟有摩尼珠②，可照浊水源。（结出赠闾丘意，言其空明之体，可涤尘凡也。此章首尾中腰各四句，前后两段各十六句。）

①陆机诗：“街术纷漠漠。”《璎珞经》：“无量世界，尽观众生。” 
黑，即黑业也。

②《翻译名义集》：“摩尼或曰逾摩，正云未尼，即珠之总名也。”《圆

觉经》：“譬如清净摩尼宝珠，映于五色，随方各见。”《宣室志》：

冯翊严生，家汉南岘山，得一珠，如弹丸。胡人曰：“此西国清水珠，

至浊水泠然洞彻矣。”

今人作五古长篇，多任意挥洒，不知段落匀称之法。杜诗局阵布置，章法森然，如此篇，首尾中腰各四句提束，前后两段俱十六句铺叙，有毫发不容增减者。然此法起于魏人繁钦《定情》诗“我出东门游”八句作起，“中情既款款”八句作结。前面“何以致拳拳”两句一转者十段，后面“与我期何所”六句一转者四段。后四段，本张平子《四愁诗》，其前十段则韩昌黎《南山》诗所自出也。古诗各有渊源如此。

《扪虱新话》：陶渊明诗：“采菊东离下，悠然见南山。”采菊之际，无意于山，而景与意会，此渊明得意处也。老杜亦曰：“夜阑接软语，落月如金盆。”予爱其意度闲雅，不减渊明，而语句雄健过之，每咏此二诗，便觉当时情景尽在目前。而二公写之笔端，殆若天成，兹为可贵。

 
泛溪

浣花溪也。此当是上元元年秋作。

落景下高堂①，进舟泛回溪②。谁谓筑居小③？未尽乔木西④。远郊信荒僻

⑤，秋色有余凄⑥。练练峰上雪⑦，纤纤云表霓⑧。（此溪上远见之景。《杜臆》：自卜居浣花至此，始溯溪西游。谁谓筑居之地果小乎，特未尽览乔木以西耳。今一望远郊，秋色在目，对雪见霓，斯亦奇矣。）①越王贞诗：“参差落景遒。”宋子侯诗：“挟瑟上高堂。”②谢灵运诗：“对岭临回溪。”③又：“蹑险筑幽居。”④《诗》：“迁于乔木。”⑤《周礼》：任远郊之地。⑥宋王微《咏赋》：“秋色阴兮白露商。”⑦吴均诗：“练练波中白。”⑧刘孝绰诗：“秋月始纤纤。”束晳《读书赋》：“抗志云表。”童戏左右岸，署戈毕提携①。翻倒荷芰乱，指挥径路迷。得鱼已割鳞②，采藕不洗泥。人情逐鲜美，物贱事已暌③。（此溪上近见之事。彼儿童戏逐者，携署得鱼，翻荷采藕，本取鲜美。今乃伤鳞带泥，则是贱其物而乖事理矣。）

①罟以取鱼，弋以取鸟。毕字作尽字解，不作掩禽之毕。旧引《庄子》“毕弋纲罟”，易误。《诗》：“弋凫与雁。”②《庄子》：“得鱼而忘筌。”③《晋史论》：事暌其趣。

吾村蔼暝姿，异舍鸡亦栖。萧条欲何适，出处庶可齐①。衣上见新月②，霜中登故畦。浊醪自初熟③，东城多鼓鼙④。（末叙泛溪回舟也。日瞑返掉，犹之身老息机，故曰出处可齐。夜酌新醪，而忽听鼓鼙，则归溪亦非安枕之地矣，此章三段，各八句。）

①陆机诗：“出处鲜为谐。”②张正见诗：“新月半轮空。”③嵇康书：“浊醒一杯。”陶潜诗：“漉我新熟酒。”④【朱注】成都城，在草堂之东，故曰东城，旧指东都者非。《记》：“君子听鼙之声，则思将帅之臣。”

 
出郭

从旧次，编在上元元年成都诗内。草堂在郭外，从城中复归草堂，故有“还与旧乌啼”之句。旧说谓自青城还成都，新说谓从成都往青城者，皆非。前诗云“已右出郭少尘事”可证。古诗：“出郭门直视。”

霜露晚凄凄①，高天逐望低②。远烟盐井上③，斜景雪峰西④。故国犹兵马，他乡亦鼓鼙⑤。江城今夜客⑥，还与旧乌啼⑦。（此出成都郭外而作也。上四，郭外晚眺之景。下四，郭外夜宿之情。《杜臆》：故国兵马既未可归，他乡鼓鼙又未可去，故还与旧乌作伴。故国，指东都。他乡，指成都。时思明未灭，故蜀常备兵。前诗云：“王师未报收东郡，城阙秋生画角哀。”可以互证。）

①《记》：“霜露既降。”

②“高天逐望低”，因霜露之气所掩也。薛道衡诗：“高天澄远色，秋气入蝉声。”③蜀有火井煮盐者，初以柴火引发，后火起井中，连日不断。远烟，即煮盐之烟也。《蜀都赋》：“家有盐泉之井。”刘注：蜀都临邛，江阳、汉安县皆有盐井。④《元和郡县志》：雪山，在松州嘉城县东，春夏积雪，《图经》：雪山，在维州保宁县西，南连乳州白狗峡。

⑤鼙，骑上鼓也。⑥张九龄诗：“江城何寂寞，秋树亦萧森。”凡城郭临江者皆谓之江城，此诗江城指锦江城。如《岁暮》诗言江城，《玩月》诗言江城，皆属梓州，以有射洪江也。客，公自谓。⑦唐刘垍诗：“无劳拂长袖，直待夜乌啼。” 
恨别

据诗中“长驱五六年”之说，当是上元元年在成都作。【顾注】公于乾元二年春，自东都回华州，客秦州，寓同谷，至成都，奔走四千里，自天宝十四载安史倡乱，至乾元之未上元之初，为五六年。

洛城一别四千里，胡骑长驱五六年①。草木变衰行剑外②，兵戈阻绝老江边

③。思家步月清宵立④，忆弟看云白日眠⑤。闻道河阳近乘胜⑥，司徒急为破幽燕⑦。（首二领起恨别。四千里，言其远。五六年，言其久。行剑外，承四千里。老江边，承五六年。思家忆弟，伤洛城阻乱。乘胜破燕，望胡骑早平。剑外，剑门之外。江边，锦江之边。宵立昼眠，忧而反常也。）①《汉书周勃传》：“击胡骑平城下。”曹植诗：“长驱陷匈奴。”②《九辩》：“萧瑟兮草木摇落而变衰。”③《魏志田畴传》：“道路阻绝，寇虏纵横。”

④薛道衡诗：“空庭聊步月，闲坐独临风。”潘尼《桑树赋》：“含溢露于清宵。”⑤王楙《野客丛谈》：梁瑄不归，弟璟每望东南白云，惨然久之。⑥【朱注】《李光弼传》：乾元二年冬十月，光弼悉军赴河阳，大破贼众。上元元年，进围怀州。《通鉴》：上元元年三月，光弼破安太清于怀州城下。夏四月，又破史思明于河阳西渚。此河阳乘胜之事也。傅毅乐府：“乘胜席卷遂南征。”

⑦至德二载，加李光弼检校司徒。顾宸曰：破幽燕之策，当时见及者不过数人。清河李萼告颜真卿，请分兵开崞口，讨汲、邺以北，至于幽陵。时哥舒翰守渔关，郭子仪、李光弼上言，请引兵直取范阳，覆其巢穴。此渔关未破前事也。又：李泌对肃宗，请令光弼自太原出井陉，子仪自冯翊入河东。来春，命建宁为范阳节度大使，并塞北出，与光弼南北犄角，以取范阳，破其巢穴。此禄山未死时事也。及禄山死，河东平，泌劝上如前策，遣安西及西域之众，并塞西北，自归檀南取范阳，永绝根本。此长安未复时事也。萼与李、郭之策不行，是以有灵武之奔。泌之策不行，是以有九节度之溃。至上元元年，光弼乘河阳之胜，遂平怀州。此时长安已复，庆绪已死，直捣幽燕，万万不容更缓，故下一“急”字，盖深惜前三策之不早用耳。

 
散愁二首

此诗乃初入蜀时作，当在上元元年，光弼破安太清、史思明之后，故云“百万传深入。”若上元二年，玉思礼已死，不得致望于尚书矣。晋武帝诏：“思所以散愁养气。”

久客宜旋旆①，兴王未息戈②。蜀星阴见少，江雨夜闻多。百万传深入③，衰区望匪他④。司徒下燕赵，收取旧山河。（首章，以北伐之功望诸李光弼也。因久客而思靖乱，从有愁处说到散愁。三四，承首句，言作客凄凉。五六，承次句，欲河北息兵。望匪他，注下司徒。）

①潘岳《永逝文》：“回首兮旋旆。”②谢瞻诗：“拿来扶兴王。”③陈琳《设难》：“合百万师若运诸掌者，义也。”《出师表》：“深入不毛。”④《后汉书》：自致寰区之外。卢谌诗：“绸缪委心，自同匪他。”

其二

闻道并州镇①，尚书训士齐②。几时通蓟北③？当日报关西④。恋阙丹心破

⑤，沾衣皓首啼⑥。老魂招不得，归路恐长迷。（次章，以讨贼之事兼望王思礼也。因世乱而念归途，本欲散愁，愁仍未散。蓟平报捷，则息戈可望；心破泪沾，恐久客莫归。又与前章相应。）①《唐书》：太原府，本并州，开元十一年为府，天宝元年曰北京。

②《旧书肃宗纪》：乾元二年七月，以兵部尚书、潞泌节度使、霍国公王思礼兼太原尹，充北京留守。思礼本传，光弼徙河阳，思礼代为河东节度，用法严整，人不敢犯。

③王褒诗：“桑生蓟北寒。”④《杜臆》：关西谓京师，地在潼关函谷之西也。旧注谬。⑤《西征赋》：犹犬马之恋主，窃托慕于阙庭。⑥李陵书：“皓首而归。”王嗣奭曰：题云“散愁”，故前章总起，后章总结，皆说自己心事。中间将司徒、尚书，联络上下。两章只如一章，此几章法之妙。

朱鹤龄曰：史：邺城之溃，惟思札与光弼军独完，寻破思明别将于潞城东，乃当时名将也。故以收蓟北、报关西望之。又云：诸将中，独属望王、李者，公意思明在东都，范阳必空虚可图，欲光弼乘河阳之捷，长驱燕赵，倾其根本。思礼以潞泽之兵会之，即前诗“斩鲸辽海波”意也。以“散愁”命题，深旨可见。

 
建都十二韵

【赵次公注】此诗上元元年九月后作也。【朱注】诗云“穷冬客剑阁，随事有田园”，其为成都草堂作甚明。鲍钦止编在宝应元年冬，是年虽复建南都，时公往来梓州，未尝定居，安得有田园之句？赵注得之。《通鉴》：至德二载，以蜀郡为南京，凤翔为西京，西京为中京。上元元年九月，改置南都于荆州，以荆州为江陵府。二年九月罢凤翔西都及江陵南都之号，宝应元年建卯月复建。《唐书》：上元初，以吕諲为荆州刺史。諲请以荆州置南部，帝从之。于是荆州号江陵府，以諲为尹。

苍生未苏息①，胡马半乾坤②。议在云台上③，谁扶黄屋尊④？（从时事说起，慨朝议之失计。）

①王右军《与谢安书》：“小得苏息，备安其业。”②《东都赋》：“俯仰乎乾坤。”③《东观汉记》：桓谭拜议郎，诏令议云台。江淹《狱中书》：“高议云台之上。”④《汉书注》：黄屋，天子之车。

建都分魏阙①，下诏辟荆门②。恐失东人望③，其如西极存。时危当雪耻④，计大岂轻论⑤？虽倚三阶正⑥，终愁万国翻⑦。（此论建都兴废，而陈时势之缓急。言分置宫殿，新辟都会，虽欲慰东人之望，其如西极严然存，不当建彼而废此也。且此时不急图雪耻，而轻论建都，恐治乱尚未可定耳。东人，指吕諲建都之议，西极，指上皇幸蜀之地。）

①班固《东都赋》：“建都河洛。”《周礼》：“悬治象之法于象魏。”注：“象魏，宫门双阙。”《南史何胤传》：阙，谓之象魏。象者，法也。魏者，当涂而高大也。②《袁绍传》：下诏之日。《唐书》：荆州有荆门县，以荆门山名。《寰宇记》：荆门之地，乃荆襄要津。③《诗》：“东人之子，职劳不来。”东人，指荆门以东言。朱穆奏记：

“纪纲少弛，颇失人望。”④《史记》：秦穆公谓三将曰：“子其悉雪耻。”⑤《后汉冯异传》：季文诚能亟定大计。⑥《东方朔传》：“愿陈泰阶六符。”注，“泰阶，天之三阶也。上阶

为天子，中阶为诸侯公卿大夫，下阶为士庶人。三阶平等，是为太平。”⑦《易》：“先王以建万国。”

牵据恨不死①，漏网辱殊恩②。永负汉庭哭③，遥怜湘水魂④。穷冬客江剑，随事有田园⑤。风断青蒲节⑥，霜埋翠竹根⑦。（此伤削迹流离，不得参预朝事。牵据，为救房琯。漏网，谓谪司功。汉庭、湘水，欲效贾、屈而未能。虽有客舍田园，而对此风蒲、霜竹，不免衰老摧残矣。【钱笺】公之移官，以疏救房琯，而琯之得罪，以建议分镇也，故牵连及之。申涵光曰：人亦有一时感激，事过辄悔者。公以不死为恨，真谏臣也。）

 
①《魏志》：文帝欲徒十万户实河南，辛毗谏，帝不答，起入内，毗随而引其裾。②《汉刑法志》：“网漏吞舟之鱼。”袁绍书：“殊恩厚德，臣既叨之。”③《贾谊传》：“可为痛哭者一。”

④屈原见谗，沉于湘水。⑤王褒诗：“生年随事阑。”《杜臆》：随事，犹云随便有之。《归去来辞》：“田园将芜。”⑥庾信诗：“蒲低犹抱节。”⑦梁昭明太子《扇赋》：“折翠竹之枝。”衣冠空穰穰①，关辅久昏昏②。愿枉长安日③，光辉照北原④。（此讽当时君相之谋国者。衣冠二句，概刺朝臣，应上议在云台二句。愿枉二句，隐讽肃宗，应上苍生未苏二句。【朱注】衣冠虽多，未救关辅之难。今中原沦陷，天子当回阳光以照之，奈何汲汲建都之举耶？此诗首尾各四句，中二段各八句。）

①《史记货殖传》：“天下穰穰，皆为利往。”

②关中三辅，谓扶风、冯翊、京兆。江淹诗：“饬骖去关辅。”阴铿诗：“昏昏陇日沉。”昏昏，言日，故下接以长安日。③《世说》：晋明帝数岁，元帝问日与长安孰远？答曰：“日远。”明日重问之，答曰：“日近。”

④曹植《登台赋》：“齐日月之光辉。”庾肩吾诗：“驻日逐戈锋。”按：梦弼云：北原，河北之地，时史思明据东京及河北怀卫等州是也。《钱笺》引《西都赋》“北朓五原”及庾信诗“北原风雨散”、岑参诗“五陵北原上”，于诗意不合。当时房琯分建之策与吕諲建都之请，前后事势回不相同。初安史首乱时，陷中原，破两京，剪宗室，逼乘舆，唐室孤危极矣，故分建子弟之议，足使贼子胆寒。其后，长安既复，兵势复张，惟河北未平，故须专意北向，以除祸本。若建都荆门，虚张国势，迂疏甚矣。且东南本无事，而劳民动众，恐度生意外之虞，此作诗本意也。《钱笺》附会两事，致诗意反晦，今辩正之。

 
村夜

【鹤注】诗云多难，盖指安史也。当是上元元年浣花作。是年十一月，史思明遣田承嗣将兵徇淮西，王同芝将兵徇陈，许敬江将兵徇兖郓，薛鄂将兵徇曹州。若在二年，则段子璋反，李矣奔成都，不应诗皆不及而及安史也。

风色萧萧暮①，江头人不行。村春雨外急②，邻火夜深明③。胡羯何多难④，樵渔寄此生⑤。中原有兄弟，万里正含情⑥。（上四，村夜之景。下四，村夜感怀。着急，暮所闻。火明，夜所见。赵云：此写难状之景，如在目前。《杜臆》：身得所安，而思家更甚，故曰“正含情。”）

①吴迈远诗“春城起风色。”②《周礼》有春人。③梁简文帝诗：“甘泉烽火夜深明。”④《诗》：“未堪家多难。”⑤《南史》：宋武帝时见二小龙附翼，渔樵山泽，同侣或亦睹焉。刘孝威诗：“散步怀渔樵。”孔鱼和诗：“水乡访松石，兰泽侣渔樵。”

⑥王粲诗：“含情欲待谁。” 
寄杨五桂州谭原注：因州参军段子之任。

【鹤注】桂州，属岭南道中都督府。当是上元元年成都作。五岭皆炎热①，宜人独桂林②。梅花万里外③，雪片一冬深。闻此宽相忆，为邦复好音④。江边送孙楚⑤，远附白头吟。（上四，桂州之景。下四，寄杨之情。梅时有雪，可销炎瘴，故曰宜人。宽相忆，因瘴少。复好音，见政异。孙楚，比段。白头吟，怀杨。《杜臆》：通篇气势流走，字句空灵，诗之不缚于律者。）

①五岭，始安、越城、临贺、大庾、腊岭是也。始安岭，在今广西桂林府城西，越城岭在桂林府兴安县北，临贺岭在平乐府贺县境内，大庾即梅岭，在广东南雄府城北，腊岭在广东韶州府乳源县西。班婕好诗：“凉飙夺炎热。”②《山海经》：桂林有八树，在番禹东。注：八树成林，言其大也。鹤曰：桂林虽居岭外，然治古始安，隶荆州之零陵，非郁林州之桂林。故白乐天云“桂林无瘴气”，兹所以宜人也。岭南无雪，独桂林有之。范成大云：灵州兴安之间，两山蹲踞，中容一马，谓之严关。朔雪至关辄止，大盛则度关至桂州城下，不复南矣。北城旧有楼曰雪观，所以夸南州也。

③《南康记》：大庾岭多梅而先发，亦曰梅岭。《白帖》：大庾岭上梅，南枝落，北枝开。《广志》：梅岭，本因梅鋗得名，今竟作梅花之梅矣，聊从同。

④《诗》：“怀之好音。”

⑤孙楚为石苞参军。 
西郊

【鹤注】题曰西郊，从西郊赴草堂也。此当是上元元年冬作。

《易》：“自我西郊。”

时出碧鸡坊①，西郊向草堂②。市桥官柳细③，江路野梅香④。傍架齐书帙

⑤，看题检药囊⑥。无人觉来往⑦，疏懒意何长⑧。（上四，西郊途次之景。下四，草堂幽寂之况。此诗大段，两截分界，然逐层叙述，却是逐句顺下，八句一气。齐，谓整书使齐。题，谓药上标题。《杜臆》：此喜地僻，得以遂其疏懒也。）①《梁益记》：成都之坊，百有二十，第四曰碧鸡坊。《舆地纪胜》：汉宣帝闻益州有金马碧鸡之神，遣谏议大夫王褒持节蘸祭而致之。其文曰：“持节使者王褒，敬移南崖金精神马，缥缈碧鸡，处南之荒，深溪回谷，非土之乡，归来归来，汉德无疆。”今北门石马巷中有金马祠。碧鸡坊，在城之西南。

②《成都记》：草堂在府西七里。

③《华阳国志》：成都西南石牛门外曰市桥，下石犀所潜渊也。李膺《益州记》：冲星桥，市桥也，在今成都县西南四里。汉旧州市在桥南，因以为名。延岑渡市桥挑战，即此。《陶侃传》：都尉夏施，盗官柳种之己门。

④隋王由礼诗：“早梅香野径。”⑤潘岳《杨仲武诔》：“披帙散书，”屡睹遗文。”帙，书衣也。⑥《世说》：谢安看题，便各使国坐遍。《史记刺客传》：“夏无且以药囊提荆轲。”

⑦赵次公曰：荆公定为“无人觉来往”，甚善。徐悱妻诗：“惟当夜枕知，过此无人觉。”梁简文帝诗：“会是无人觉，何用早梅妆。”⑧嵇康《绝交书》：“性复疏懒。”王安石曰：老杜之“无人觉来往”，下得觉字大好：“瞑色赴春愁”，

下得赴字大好。若下见字、起字，即是小儿言语。足见吟诗要一字两字工夫。无人觉，谓不见人迹来往。黄注泥上出郊向堂，谓人不知己之来往，其

说太曲。

 
和裴迪登蜀州东亭送客逢早梅相忆见寄

此公往蜀州时，朱氏编在上元元年冬。《唐书》：蜀州唐安郡，属剑南道，垂拱二年，析益州置。黄鹤曰：《九域志》：蜀州东至成都才百里，宜公与裴频有和寄。陈阴铿诗：“梁花画早梅。”东阁官梅动诗兴①，还如何逊在扬州。此时对雪遥相忆，送客逢春可自由②。幸不折来伤岁暮③，若为看去乱乡愁。江边一树垂垂发④，朝夕催人自白头⑤。（上四答裴诗意，下四对时感怀。裴有早梅之咏，故以何逊梅诗相比。相忆句，和诗题忆寄。送客句，和诗题送客。玩第三联语气，必裴诗有不及折赠之句，故答云幸不折来，免伤岁暮。若使一看，益动乡愁矣。既而又自叹曰：此间江梅渐发，亦觉催人头自。盖当衰老之年，触处皆足伤情也。）

①东阁，指东亭。官梅，官种之梅，犹言官柳。胡震亨曰：何逊墓志：“东阁一开，竞收杨马。”杜甫东阁本此。志载《墨庄漫录》。②陆凯诗：“折梅逢驿使，寄与陇头人。江南何所有，聊赠一枝春。”此曰逢春，是照早梅，梁简文帝诗：“逢春始发花。”③晋杂曲：“折梅寄江北。”④何逊诗：“江边云雾起。”陈苏子卿诗：“中庭一树梅，寒多蕊未开。”杨慎云：梅花放皆下垂，故云垂垂。吴防《雪梅赋》：“带冷雪之垂垂。”⑤梅开岁暮，似催白头。黄生曰：此诗直而实曲，朴而实秀，其暗映早梅，婉折如意，往复尽情，笔力横绝千古。两自字，有自己、自然之别。杨德周曰：“幸不折来伤岁暮，若为看去乱乡愁”，必如此，方不堕咏物劫。王元美以为古今咏梅第一。

朱鹤龄曰：何逊《扬州早梅》诗云：“兔园标物序，惊时最是梅。衔霜当露发，映雪凝寒开。枝横却月观，花绕凌风台。朝洒长门泣，夕驱临邛杯。应知早飘落，故逐上春来。”逊时为广陵王记室，首云免园，则以梁孝王园比之也。却月观、凌凤台，应是园中台观名。《南史》：徐湛之出为南兖州刺史，更起风亭、月观、吹台、琴室。逊，梁人，在徐湛之后。

钱谦益曰：逊本传：天监中，迁中尉，建安王水曹行参军，兼记室。王爱文学之士，日与游宴。建安王者，南平元襄王伟初封也。天监六年，迁使持节都督扬南徐二州诸军事、方军将军、扬州剌史。七年，以疾表解州。则逊为建安王记室，正在扬州，故云“何逊在扬州”也。考《寰宇记》，凤亭、月观、吹台、琴室，并在宫城东角池侧，当即逊诗所咏耳。伪苏注云：何逊为扬州法曹，咏廨舍梅花。《一统志》亦载之。本传无为法曹事，但有《早梅》诗，见《艺文类聚》及《初学记》。今本《何记室集》作《扬州法曹梅花盛开》诗，乃后人未辨苏注之伪，遂取为题耳。

张希良曰：何逊《早梅》诗：“枝横却月观，影动凌风台。”月观、风台在建业，不在广陵。《寰宇记》所载分明。沈约《郊居赋》“风台承翼，

 
月榭重楣”，当亦指此。若徐湛之所建之风亭、月观、吹台、琴室，自在广陵，不当认为一处。考广陵之名扬州自隋始，逊为建安王记室参军，本在建业之扬州。阎若璩曰：今之扬州，在东汉为广陵郡，属徐州，两晋犹然。隋开皇九年，方于此置扬州总管府，故炀帝《泛龙舟》曲云：“借问扬州在何处？淮南江北海西头。”前此扬州俱治建业，今江宁府是也。晋刘牧之谓扬州根本所系，不可假人，皆指建业言耳。

 
暮登四安寺钟楼寄裴十迪

此当是上元二年往蜀州时作。《蜀志》：新津县甫二里有四安寺，

神秀祥师所建。

暮倚高楼对雪峰①，僧来不语自鸣钟。孤城返照红将敛②，近市浮烟翠且重

③。多病独愁常閴寂，故人相见未从容④。知君苦思缘诗瘦，太向交游万事慵。（首联钟楼，次联暮景，下四寄裴。【顾注】僧来不语，写出彼此落落，漫不相顾之状。惟旅中寂寞，故愈想敌人耳。赵大纲曰：裴之貌瘦，虽由耽诗所致，然于故旧交情亦太疏矣。盖裴在蜀州，但寄诗而未尝一过，故公讽之如此。）①杨德周曰：县有修觉山，其上为宝华山，以峰顶多雪，又名雪峰。②张正见诗：“秋色照孤城。”③王融诗：“迅节瀹浮烟。”④谢朓笺：“从容讌语。” 
寄赠王十将军承俊

据诗意，则王将军在成都。诗题云寄赠，必上元二年在青城作。将军胆气雄①，臂悬两角弓②。缠结青骢马③，出入锦城中。时危未授钺④，势屈难为功。宾客满堂上⑤，何人高义同⑥。（上四，称将军之雄壮，下则惜其不当大任，而徒怀高义也。此似齐梁律诗，故上四未谐平仄。）

①《光武纪》：诸将既经屡捷，胆气益壮。魏文帝诗：“猛将怀暴怒，

胆气正纵横。”

②左右二臂各悬一弓，故云两角弓。《诗》：“骍骍角弓。”③缠结，马之装饰。④挚虞《新礼仪》：汉魏故事，遣将出征，符节郎授钺于朝堂。赵曰：未授钺，未为大将也。⑤《信陵君传》：“宾客满堂，待公子举酒。”

⑥王融诗：“高义幸知游。”杨慎曰：五言律诗，起句最难。六朝人称谢脁工子发端，如“大江流日夜，客心悲未央”，雄压千古矣。唐人多以对偶起，虽森严而乏高古。宋周伯弜选《唐三体诗》，取起句之工者二：“酒渴爱江清，余酣漱晚江”，又“江天清更愁，风柳入江楼”是也。语诚工而气衰飒。余爱苏颋“北风吹早雁，日日渡河飞”，张柬之“淮南有小山，赢女隐其间”，杜子美“将军胆气雄，臂悬两角弓”，孟浩然“八月湖水平，涵虚混太清。”虽律也，而含古意，皆起句之可法者。

 
奉酬李都督表丈早春作

朱氏亦编在二年。

力疾坐清晓①，来诗悲早春②。转添愁伴客，更觉老随人③。红入桃花嫩，青是柳叶新。望乡应未巳，四海尚风尘④。（此据李诗而翻其意，全是自写己怀。下四，乃申明上戳。《杜臆》：言来诗但悲早春，我则有转添而更甚者。愁伴客，老随身，麾之不去，尤可悲也。且早春何必悲，当此桃嫩柳青，其景色亦正佳耳。但以四海犹乱，望乡未归，此我之所以闻诗而愈悲也。）

①力疾，扶病强起也。《魏志》：司马懿奏：“臣辄力疾将兵。”《晋书》：习凿齿力疾著论一篇。②刘琨诗序：“适足以彰来诗之益美耳。”陈子良诗：“故落早春中。”③客人二字，俱就自己言。④《汉书》：野无风尘之警。“柳青桃复红”，起于谢尚，袭用便成常语。梁简文诗云：“水照柳初碧，烟含桃半红。”乃借烟水以形其红碧。杜云：“红入桃花嫩，青归柳叶新。”用归入二字写出景色之新嫩。皆是化腐为新之法。

 
题新津北桥楼得郊字

新津，乃蜀州属县，朱氏编在上元二年。《杜臆》：此盖新津令

设宴于楼上也。

望极春城上①，开筵近鸟巢②。白花檐外朵，青柳槛前梢。池水观为政③，厨烟觉远庖④。西川供客眼，惟有此江郊⑤。（通首皆楼上所见者，望极二字，直贯至末。春城、鸟巢，属外景；花檐、柳槛，属内景；池水、厨烟，又属席前之景。末则叹美江郊也。《杜臆》：设宴者乃邑令，故以池水比其官清。厨烟远庖，又称其有好生之仁。江郊供客眼，必田野辟而稻梁肥也。）

①吴迈远诗：“春城起风色。”②梁简帝诗：“开筵命羽觞。”何逊诗：“檐外莺啼罢。”③庾信诗：“池水朝含墨。”《世说》：汉阳任棠，有奇节，隐居教授。庞仲达为太守，到，先候之。棠不交言，但以水一盂置户屏前。仲达思其微意，良久，曰：“水者，欲吾清也。”在职以惠政得民。④《列子》：“庖厨之下，不绝烟火。”《玉藻》：“君子远庖厨。”

⑤鲍照诗：“江郊霭微明。” 
游修觉寺

朱氏编在上元二年。《蜀总志》：修觉山，在新津县治东南五里，山有修觉寺、绝胜亭。

野寺江天豁，山扉花竹幽①。诗应有神助②，吾得及春游③。径石相萦带④，川云自去留⑤。禅枝宿众鸟⑥，漂转暮归愁。（此初游修觉寺而作也。上下两截，遥相照应。首联，景之自外而内者，就一远一近说；次联，记入寺之事；三联，景之自内而外者，就一静一动说；末联，记宿寺之情。诗有神助，非自夸能诗，是云胜境能发诗兴耳。川云自去留，写得流行无碍，语涉禅机。宿众乌，即陶诗众鸟皆有托意。用禅枝二字，便于游寺有关切。）

①陈后主诗：“云色入山扉。”②《南史》：谢灵运尝于永嘉西堂，吟诗不就，忽梦见族弟惠连，即得“池塘生春草”之句，云此语有神助。

③张骏诗：“春游诚可乐。”④梁武帝诗：“面势周大地，萦带极长川。”⑤顾况诗：“达生任去留。”⑥庾信《安昌寺碑》：“禅枝四静，慧窟三明。”此诗“径石相萦带，川云自去留”，乃摹寺前之景，说得蒲洒自如。陆放翁诗“泉石相萦带，云烟互吐吞”，此写湖上之景，说得变见无常。一则参会禅机，一则旷观物态，意各有指，虽脱胎而却非蹈袭。

 
后游

【鹤注】当是一春两游，故云：“江山如有待，花柳更无私。”寺忆曾游处，桥怜再渡时。江山如有待①，花柳更无私②。野润烟光薄③，沙暄日色迟④。客愁全为减，舍此复何之⑤？（此重游修觉寺而作也。在四句分截。江山花柳，足上曾游；烟光日色，起下减愁。末联与前章互应，盖思家则生愁，睹景则销愁也。如有待，依然待人；更无私，常得赏玩也。野润之处，烟光微薄，是早景；沙暄之候，日色迟留，是昼景。）

①庾信诗：“暂有江山趣。”②何逊诗：“复看花柳枝。”③梁元帝诗：“灯光入绮帷。”④何逊诗：“日色花中乱。”⑤《通鉴》：三秦父老，闻刘裕将还，诣门流涕，诉曰：“舍此欲何之乎？”

赵汸曰：杜诗有两等句，皆尝自言之。其一曰：“新诗改罢自长吟。”凡集中抑扬开创，与造化争衡子一字间者，皆是。其二曰：“意惬关飞动，篇终接混茫。”如此章“有待”、“无私”之类是也。盖与造化相流通矣。

 
绝句漫兴九首

公经营草堂，在上元之始，此诗云“手种桃李”，又云“熟知茅

斋”，应是二年春作。《杜臆》：兴之所到，率然而成，故云《漫

兴》，亦竹枝、乐府之变体也。九首逐章相承，各有次第。

眼见客愁愁不醒①，无赖春色到辽亭②。即遣花开深造次③，便教莺语太丁宁④。（此因旅况无聊而发为恼春之词。《杜臆》：客愁二字，乃九首之纲。众眼共见客愁，春色突然而至，无赖甚矣。即遣便教，所谓无赖也。深造次，过于忙迫。太丁宁，厌其繁数。人当适意时，春光亦若有情；人当失意时，春色亦成无赖，犹所谓“感时花溅泪，恨别鸟惊心”也。）

①《楞严经》：同将眼见。

②《西京杂记》：“新丰多无赖。”按：无赖本属人，杜诗借以指物，

前云“花无赖”，此云“无赖春色”是也。

③《抱朴子》：“造次之接。”

④孙绰诗：“莺语吟修竹。”皇甫谧诗：“三命丁宁。”其二

手种桃李非无主①，野老墙低还是家。恰似春风相欺得②，夜来吹折数枝花。（此章借春风以寄其牢骚，承首章花开。桃李有主，且近家园，而春风忽然吹折，似乎造物亦欺人者。惜桃李，正自惜羇孤也。）

①陶潜诗：“桃李罗堂前。”②陆放翁云：白乐天用相字，多作入声，如“为问长安月，如何不相离”是也。此诗亦当从入声读。王元之在商州，尝赋诗云：“两株桃杏映篱斜，装点商州副使家。何事春风容不得，和莺吹折数枝花。”其子嘉祐谓后二句颇与杜语相似，欲请易之。元之欣然更为诗曰：“本与乐天为后进，敢期杜甫是前身。”卒不复易。

其三

熟知茅斋绝低小①，江上燕子故来频。衔泥点污琴书内②，更接飞虫打著人。（此章借燕子以寓其感慨，承首章莺语。莺去燕来，春已半矣。污琴书，扑衣袂，即禽鸟亦若欺人者。《杜臆》：远客孤居，一时遭遇，多有不可人意者，故两章皆带寓言。）

①熟知，就燕言。徐陵诗：“茅斋本自空。”②古诗：“衔泥入君室。”梁虞和《论书》：“以手捉书，大点污。”陶潜诗：“委怀在琴书。”其四

二月已破三月来①，渐老逢春能几回②？莫思身外无穷事，且尽生前有限杯

 
③。（此章言春不暂留，有及时行乐之意。《杜臆》：是达生语，亦是遣愁语。此下三章，皆暮春景物。）①破，残也。沈佺期诗：“别离频破月。”②《世说》：张翰曰：“使我有身后名，不如生前一杯酒。”其五

肠断江春欲尽头①，杖藜徐步立芳洲②。颠狂柳絮随风舞③，轻薄桃花逐水流④。（此见春光欲尽，有傲睨万物之意。颠狂轻薄，是借人比物，亦是托物讽人，盖年老兴阑，不耐春事也。此并下二章，声调俱谐，不用拗体。）

①鲍照诗：“行子心肠断。”陈后主诗：“春江时一望。”②《庄子》：“原宪杖藜而应门。”昙瑗诗：“徐步寡逢迎。”《楚辞》：“搴芳洲之杜若。”③《世说》：谢道韫《咏雪》诗：“不如柳絮因风起。”④《西京杂记》：茂陵轻薄者化之。

许彦周曰：世间花卉，无逾莲花者，盖诸花皆藉暄风暖日，独莲花得意于水月，其香清凉，虽荷叶无花，亦自香也。梁江从简为《采荷调》云：“欲持荷作柱，荷弱不胜梁。欲持荷作镜，荷暗本无光。”此语嘲何敬从，而波及莲荷矣。春时浓丽，无过桃柳。桃之夭夭，杨柳依依，诗人言之矣。老杜云：“颠狂柳絮随风舞，轻薄桃花逐水流。”不知缘谁而波及桃花与杨柳矣。

其六

懒慢无堪不出村①，呼儿日在掩柴门②。苍苔浊酒林中静③，碧水春风野外昏④。（此是酌酒留春，有物外逍遥之意。无堪，无可人意者。林中静，聊以自适。野外昏，听其自扰。）

①嵇康书：“懒与慢相成。”庾信《代阎将军表》：“臣实无堪。”嵇康书：“有不堪者七。”②《吴志》：吴王责孙綝曰：“筑第南桥，不复朝见，此为自在，无所复畏。”

③谢脁诗：“苍苔依砌上。”④梁房篆诗：“前溪碧水流。”《尔雅》：“野外为林。”其七

糁径杨花铺白毡①，点溪荷叶叠青钱②。笋根雉子无人见③，沙上凫雏傍母眠。（此借景物以自娱，乃将夏之候也。糁字、铺字、点字、叠字，皆句中眼。《夔州歌》用鹤子、凫雏，与此诗用雉子、凫雏同义。）

①《神仙传》：茅君大宴会，皆有青嫌帐幄，下铺重白毡。《唐书》：

天宝中，童谣云：“燕燕飞上天，天上女儿铺白毡。”

②《洞冥记》：连钱荇，荇如钱文。

③赵曰：雉，性好伏，其子身小，在笋旁难见。俗本讹作稚子，遂起纷纷之说。汉饶歌有《雉子斑》。《西京杂记》：太液池中，凫雏雁子， 
布满充积。故以雉子、凫雏作对。宋何承天乐府：“雉子游原泽，幼怀耿介心。”今按：旧作稚子，或以为笋名，或以为竹留，或以为鼠名，或以为食笋之竹豚，鼠形而大，或以为公子宗文字稚子，皆谬说。

杨慎曰：绝句诗：一句一义，如杜诗此章，本于古诗《四时咏》。王维诗：“柳条拂地不忍折，松干梢云从更长。藤花欲暗藏猱子，柏叶初齐养麝香。”欧阳公诗：“夜凉吹笛千山月，路暗迷人百种花。棋散不知人换世，酒阑无奈客思家。”亦是此体。

其八

舍西柔桑叶可拈①，江畔细麦复纤纤②。人生几何春已夏③，不放香醪如蜜甜④。（此与四章相应，前是逢春而饮，此则遇夏而饮。桑青麦秀，言初夏农桑之乐。）

①《诗》：“爱求柔桑。”

②纤纤，麦穗也。③《左传》：“俟河之清，人寿几何。”④《杜臆》：“香醪，指郫筒酒。”傅玄《酒赋》：“味蜜甜而胆苦也。”其九

隔户杨柳弱袅袅①，恰似十五女儿腰②。谁谓朝来不作意③，狂风挽断最长条④。（此与二章相应，折花断柳，皆叹所遭之不幸。自春入夏，所咏花木禽鸟，俱随时托兴者，独柳色夏青，而仍经摧折，故感慨终焉。）

①鲍照诗：“翾翾翩燕弄风，袅袅柳垂腰。”②《琅琊王歌》：“新买五尺刀，悬著中梁柱。三日三摩挲，剧于十五女。”庾信诗：“上林柳腰细。”

③朝来作意，谓柳叶鲜翠。④晋乐歌：“日和狂风扇。”庾信诗：“河边弱柳百丈枝，别有长条踠地垂。”李东阳《麓堂诗话》：少陵《漫兴》诸绝句，有古竹枝词意，跌宕奇古，超出诗人蹊径。韩退之亦有之。

申涵光曰：绝句，以浑圆一气，言外悠然为正，王龙标其当行也。太白亦有失之轻者，然超轶绝尘，千古独步。惟杜诗别是一种，能重而不能轻，有鄙俚者，有板涩者，有散漫潦倒者，虽老放不可一世，终是别派，不可效也。李空同处处摹之，可谓学古之过。“恰似春风相欺得，夜来吹折数枝花”，语尚轻便。“莫思身外无穷事，且尽生前有限杯”，似今小说演义中语。“糁径杨花铺白毡”，则俚甚矣。

 
客至原注：喜崔明府相过。

【邵氏注】公母崔氏。明府，其舅氏也。此是草堂既成后春景。黄鹤编在上元二年。【张綖注】前有《宾至》诗，而此云客至，前有敬之之意，此有亲之之意。客至二字，见于《世说》。

舍南舍北皆春水①，但见群鸥日日来。花径不曾缘客扫②，蓬门今始为君开

③。盘飧市远无兼味④，樽酒家贫只旧醅⑤。肯与邻翁相对饮，隔篱呼取尽余杯⑥。（黄生曰：上四，客至，有空谷足音之喜。下四，留客，见村家真率之情。前借鸥鸟引端，后将邻翁陪结，一时宾主忘机，亦可见矣。盘飧、樽酒，略读。市远，指南市津头。邻翁，即南邻北邻也。）①【钱笺】杨慎引韦述《开元谱》，谓倡优之人，居于社南社北，杜诗正用此，后人改社作舍。按：舍南、舍北，公所居也。若社南、社北，倡优之居，安得取以自况乎？引据舛误，一至于此。朱瀚曰：首句用“在水一方”诗意，次句用海翁狎鸥故事。

②庾信诗：“花径日相携。”谢朓诗：“安得扫蓬径，销此愁与疾。”③丘巨源诗：“蓬门长自寂。”④飧，熟食也。醅，酒之未漉者。《左传》：“盘飧加壁。”潘岳作《夏侯湛诔》：“重珍兼味。”⑤《易》：“樽酒簋贰。”《庄子》：颜渊曰：“回之家贫，不饮酒，不茹荤。”⑥《抱朴子》：“奇士硕儒，或隔篱而不接。”

 
遣意二首

诗云“春水生”，又云“更移橙”，当是草堂成后逢春而作，盖上元二年也。

啭枝黄鸟近①，泛渚白鸥轻。一径野花落②，孤村春水生。衰年催酿黍③，细雨更移橙④。渐喜交游绝⑤，幽居不用名。（首章，叙草堂春日之景，藉以遣意。近，从啭字听来；轻，从泛字看出。野花落，承啭枝；春水生，承泛渚。此皆天然佳句。酿黍移橙，乃闲居适情之事。谢交忘名，有澹然世外之思。末联，不唯笑倒结客少年，亦且唤醒虚声处士矣。申涵光曰：一径、孤村二句，高岑秀句也。）

①《诗》：“交交黄鸟。”

②江总诗：“野花不识采。”③《春秋纬》：凡黍为酒阳，据阴乃能动，故以麦酿黍为酒。按《语林》：王无功有四十六顷在河渚间，自课种黍春秋酿酒。

④王洙曰：橙，香橙也。相如《上林赋》：“黄甘橙揍。”《华阳国志》：蜀有给客橙葵。⑤《归去来辞》：“喜息交以绝游。”

其二

檐影微微落①，津流脉脉斜②。野船明细火③，宿鹭起圆沙④。云掩* 初弦月⑤，香传小树花。邻人有美酒⑥，椎子夜能赊。（次章，叙草堂春夜之景，皆堪遣意。首联，将夜之景；次联，入夜之景；三联，久夜之景。末点夜字，上文皆有关束。因影落，故见流斜；因船火，故见鹭起；月为云掩，故花香暗传。六句语平而意穿。《杜臆》：雁当作鹭，盖因“建子月”诗句同而两误也。春来则雁北向，白露降则鹭飞去，其两误无疑。）

①何逊诗：“徘徊檐影斜。”沈约诗：”积翠远微微。”②古侍：“脉脉不得语。”③【吴注】庾信诗：“细火落空槐。”④吴论：起沙、聚沙，须分别。火照鹭惊，故此诗云起沙；寒雁群宿，故后侍云聚沙。皆当参定。⑤庾肩吾诗：“初弦值早秋。”⑥曹植诗：“美酒斗十千。” 
杜甫全集 2

 
杜甫全集卷之十

漫成二首

黄鹤从旧编在上元二年。《杜臆》：二诗格调疏散，非经营结构而成，故云漫成。

野日荒荒白①，春流泯泯清②。渚蒲随地有③，村径逐门成。只作披衣惯.. 

④，常从漉酒生⑤。眼边无俗物⑥，多病也身轻。（首章，对景怡情，有超然避俗之想。【洪注】荒荒，不甚白。泯泯，不甚清。蒲随地，生意可观，径逐门，往来自如。披衣习惯，言疏放已久，漉酒为生，见醉乡可乐。眼无俗物，得以独适己性矣。）①江淹诗：“野日烧中昏。”《庄子》：“日月之光，益以荒矣。②何逊诗：“共见春流。”【朱注】张有《复古编》云：湣，古活字。泯泯，是活活之误。不知泯泯、活活，意象各不侔。③梁昭明太子诗：“渚蒲变新节。”④披衣，出《庄子》。⑤漉酒，本陶潜。据陶诗云：“相思则披衣，言笑无已时。”此兼举之，盖欲与渊明同调，不屑与俗客为伍也。⑥《世说》：嵇、阮、山涛，竹林酣饮。王戎后往，阮曰：“俗物已复来败人意。”申涵光曰：杜诗善用叠字，如“野日荒荒白”、“宿鹭娟娟净”、“江市戎戎暗”、“山雷淰淰寒”之类，皆非意想所及。

其二

江皋已仲春①，花下复清晨。仰面贪看鸟，回头错应人②。读书难字过，对酒满壶频。近识峨嵋老③，（【原注】东山隐者。）知余懒是真.. ④。（次章随时适兴，申前章未尽之意。前章上四句，说花溪外景。此章上四句，说草堂内景。前章披衣漉酒，乐在身闲。此章读书对酒，乐在心得。末云“懒是真”；总不欲与俗物为缘。）。

①《楚辞》：“秣余马兮江皋。”师氏口：皋，缓也。江岸土性缓，故曰江皋。

②刘琨诗：“回头已百万。”看鸟、错应，写出应接不暇之意。朱子《或问》引为心不在焉之证，亦断章取义耳。③《水经注》：《益州记》云：峨嵋山，在南安县界，去成都南千里。然秋日清澄，望见两山相峙，如峨眉焉。《列仙传》：“陆通者，楚狂接舆也，好养生，游诸名山，在蜀峨嵋山上，世世见之。

④庾信诗：“知余是执珪。”读书难于字过，老年眼钝也。对酒不觉频倾，借酒怡情也。旧注谓难识之字，任其读过，不复考索。视读破万卷者，竟作粗心涉猎之人，岂不枉屈少陵。胡夏客又谓经眼之字，难于轻过，正是从容探讨、善读书处，然于本章大意，亦不相符。

 
春夜喜雨

黄鹤编在上元二年春，在成都作。

好雨知时节①，当春乃发生②。随风潜入夜③，润物细无声④。野径云俱黑⑤，江船火独明⑥。晓看红湿处，花重锦官城⑥。（潜入、细润，正状好雨发生。云黑、火明，雨中夜景。红湿、花重，雨后晓景。应时而雨，如知时节者。雨骤风狂，亦足损物。曰潜、曰细，写得脉脉绵绵，于造化发生之机，最为密切。三四属闻，五六属见。）

①申涵光曰：“好雨知时节”，此《毛诗》所谓灵雨也。周王褒诗：“时节无春冬。”②《抱朴子》：藏华于当春。《庄子》：“春气发而百草生。”③《易》：“随风巽。”《盐铁论》：周公太平之时，旬而一雨，雨必

以夜。④《吴志》：臧均曰：“继之以云雨，因以润物。”细无声，即《盐铁论》所谓雨不破块也。

⑤沈约诗：“野径既盘纡。”⑥何逊诗；“澄江照远火。”⑦梁简文帝诗：“渍花枝觉重。”言经雨红湿，花枝若重也。《杜臆》：“重字无人能下。” 
春水

同上年。江淹《别赋》：“春水绿波。”

三月桃花浪①，江流复旧痕②。朝来没沙尾③，碧色动柴门④。接缕垂芳饵⑤，连筒灌小园⑥。已添无数鸟⑦，争浴故相喧。（《英华》作：不知无数鸟，何意更相喧。上四春江水涨，下四春江景事。水深则线短，故钓须接缕。水高则近岸，故车可连筒。鸟浴声喧，得水为乐也。）

①《汉沟洫志》：来春桃花水盛。注：《月令》：仲春之月，始雨水，桃始华。盖桃方华时，既有雨水，川谷冰泮，众流猥集，波澜盛长，故谓之桃花水。桃花水又见《杜钦传》。赵曰：《韩诗》于“溱与洧，方涣涣兮”注云：“谓三月桃花水下时也。”

②王粲诗：“率彼江流，爰逝靡期。”③曹毗赋：“飞鹭下乎沙尾。”④《别赋》：“春草碧色。”⑤《黄石公记》：“芳饵之下，必有悬鱼。”⑥李实曰：川中水车如纺车，以细竹为之，车骨之末，缚以竹筒，旋转与物同春之意。分明是沂水春风气象。⑦朱超《独栖鸟》诗：“寄语故林无数鸟，会入群里比毛衣。” 
江亭

从旧次，编在上元二年。

坦腹江亭暖①，长吟野望时②。水流心不竞③，云在意俱迟④。寂寂春将晚⑤欣欣物自私⑥。故林归未得，排闷强裁诗。（草堂本云：江东犹苦战，回首(，) 一频眉）⑦。（上四江亭之景，下乃对景感怀。水流不滞，心亦从此无竞。闲云自在，意亦与之俱迟。二句有淡然物外、优游观化意。春暮之时，物各得所，独羇旅无归，故裁诗以排闷。末句应上长吟。）

①坦腹，借用王羲之东床坦腹字。②应瑒诗：“永思长吟。”阴铿诗：“王城野望通。”③《易》：“水流而不盈。”《左传》：“心则不竞。”④西王母《白云谣》：“白云在天，山陵自出。”⑤何逊诗：“少汀暮寂寂。”⑥《归去来辞》：“木欣欣以向荣。”⑦黄生谓结语宜从草堂本。当此春光和煦，物各得所，思及人犹苦战，不禁伤心蹙额矣。今按：此时惟河北未平耳，江东却无所指。张九成子韶曰：陶渊明云：“云无心以出岫，鸟倦飞而知还。”杜子美云：“水流心不竞，云在意俱迟。”若渊明与子美相易其语，则识者必谓子美不及渊明矣。观云无心，鸟倦飞，则可知其本意。至于水流而心不竞，云在意俱迟，则与物初无间断，气更混沦，难轻议也。王嗣奭曰：中四，居然有道之言。公性禀高明，当闲适时，道机目露，故写得通透如此。觉云淡风轻，无此深趣。按此章云“欣欣物自私”，有物各得所之意。前诗云“花柳更无私”，有与物同春之意。分明是沂水春风气象。

 
早起

依旧次在上元二年。《内经》：早卧早起。

春来常早起，幽事颇相关。帖石防隤岸①，开林出远山②。一丘藏曲折③缓步有跻攀④。童仆来城市，瓶中得酒还。（惟幽事关心，故春常早起。次(，) 联，幽事之在外者。三联，幽事之在内者。童仆携酒，可以遂此幽兴矣。吴论：江岸将聵，故贴石以防之。远山蒙翳，故林以出之。）。

①隤，下坠也。②隋炀帝诗：“云散远山空。”③一丘，指草堂。班固书：“严子栖迟一丘之中，不易其乐。”张缵启：“至于一丘一壑，自谓出处无辨。”王褒《四子讲德论》：“曲折不失节。”④《战国策》“缓步以当车。”

方虚谷曰：杜此等诗，乃晚唐之祖。千锻百炼，似此者极多。尾句别换意，亦晚唐所必然者。

 
落日

此及下章，大抵皆上宝间作，姑依蔡氏附在上元二年之春。黄鹤编在宝应元年，亦无确据。

落日在帘钩①，溪边春事幽。芳菲缘岸圃②，樵爨倚滩舟③。啅雀争枝坠.. 

④，飞虫满院游。浊醪谁造汝，一酌散千愁⑤。（此咏春日暮景。春事幽，领起中四。芳菲、樵爨，溪前幽事。啅雀、飞虫，堂前幽事。皆承落日言。【赵汸注】首句天然晚景，得句在此，故以命题。《社臆》：公见此幽事，情与景会，不自知其乐之所自，而归功于酒曰：是谁造汝，一酌而千忧俱散乎？然亦由胸无宿物，故能对景忘忧耳。）。①庾信诗：“帘钩银蒜条。”②《楚辞》：“芳菲满堂。”庾信诗：“园苑足芳菲。”③《史记》：樵苏后爨。赵曰：樵爨之舟，倚滩而泊。④【张远注】北齐张子信，善风角。奚永落与子信坐，鹊鸣庭树，斗而坠，子信曰：“有口舌事，虽敕唤亦不可往。”是夜瑯琊王五使召，辞之，诘朝难作。

⑤东方朔曰：“积忧者得酒而解。”谢茂秦曰：五律首句用韵，宜突然而起，如“落日在帘钩”是也。

赵汸曰：唐诗“斗雀翻檐散，惊蝉出树飞”，宋梅圣俞诗“悬虫低复上，斗雀堕还飞”，俱本此诗。

 
可惜

花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。（年老逢春，上四自惜。寄情诗酒，下四自遣。起二，已领全意，言花有何事而急飞去乎，我衰老之人，愿春色少留也。《杜臆》：三四正发愿春迟，到此欢娱之地，惜非少壮之时，不复能有为矣。今惟借诗酒以宽心遣兴，此意惟陶潜能解，而恨予生之晚也。盖陶虽隐约于柴桑、栗里间，观其美三良之殉主，羡荆轲之报仇，慕田畴之节义，知其非忘世者，但不逢时耳。公亦有志济世，而厄于穷愁，故托之以自况欤？通首逐句流对，似古诗，即是律体，清洒逸宕。）

申涵光曰：“可惜欢娱地，都非少壮时，”是“欢娱恨白头”注脚。下云：“宽心应是酒，遣兴莫过诗。”语近浅率矣。如《定官后》诗：“老夫怕趋走，率府且逍遥。”词亦近俚。此皆开长庆一派，非盛唐气象也。

 
独酌

黄鹤编在上元二年作。周王褒诗：“独酌止轻瓢。”

步屧深林晚①，开樽独酌迟。仰蜂粘落絮，行蚁上枯梨。薄劣惭真隐②幽偏得自怡③。本无轩冕意④，不是做当时。（上四独酌之景，下四独酌之情。(，) 步林向晚，独酌从容，故得详玩物情。此时逸兴自娱，可以忘情荣禄矣。行，行列也。或作倒蚁，便与仰蜂同意。下四句，辗转说来，有自怜自慰意。言才劣见弃，非同真隐，但对此幽胜，聊以自怡耳。才薄劣，故无轩冕之志。非真隐，又何敢笑傲当时乎？）。

①《淮南子》：“深林丛薄。”

②谢灵运诗：“彼美丘园道，喟然伤薄劣。”《南史》：何尚之致仕方山，著《退居赋》以明所守。后还摄职，袁淑录古隐士有踪无名者，为《真隐传》以嗤焉。③陶弘景诗：“山中何所有？岭上多白云。只可自怡悦，不堪持赠君。”④《庄子》：“今之所谓得志者，轩冕之谓也。”谢脁诗：“志狭轻轩冕。” 
徐步

黄鹤从旧次在上元二年春作。昙瑗诗：“徐步寡逢迎。”

整履步青芜①，荒庭日欲晡②。芹泥随燕觜，蕊粉上蜂须③。把酒从衣湿，吟诗信杖扶。敢论才见忌，实有醉如愚④。（上四徐步景物，下四徐步情事。此庭内徐步也。燕衔泥而至，蜂采蕊而回，皆在日晡以后。步而把酒，故至倾衣。步而吟诗，故犹携杖。才见忌，承诗。醉如愚，承酒。曰从、曰信，犹云凭他、任他。）

①《杜臆》：公闲暇疏懒，卧时多而行时少，故须整履而起。

②张协诗：“荒庭寂以闲。”《列子》：“日至于悲谷，是谓晡时。”③《埤雅》云：“蜂蝶丑，皆以须嗅。”须，盖其鼻也，故杜诗云：“花蕊上蜂须。”④《论语》：“不违如愚。”

懒真子曰：古人吟诗，绝不草草，至于命题，各有深意。老杜《独酌》诗云：“步屧深林晚，开樽独酌迟。仰蜂粘落絮，行蚁上枯梨。”《徐步》诗云：“整履步青芜，荒庭日欲晡。芹泥随燕觜，花蕊上蜂须。”且独酌，则无献酬也。徐步，则非奔走也。以故蜂蚁之类，细微之物，皆能见之。若与客对谈，或急趋而过，则何暇致详至是。尝以此问诸舅氏，舅氏曰：《东山》之诗，盖尝言之：“伊威在室，蠨蛸在户。町畽鹿场，熠燿宵行。”此物寻常亦有之，但人独居闲处时，乃见得亲切耳。杜诗之原出于此。

 
寒食

黄鹤从旧编在上元二年，浣花溪作。《岁时记》：去冬至一百五日，有疾风甚雨，谓之寒食。据历在清明前二日。

寒食江村路，风花高下飞①。汀烟轻冉冉②，竹日净晖晖③。田父要皆去.. 

④，邻家问不违⑤。地偏相识尽，鸡犬亦忘归⑥。（上四，寒食所见之景。下四，寒食所接之人。招要则赴，馈问不辞，人情既相亲狎，至于鸡犬忘归，物性亦与之相忘矣。）①江总诗：“风花拂舞衣。”②陶潜诗：“冉冉星气流。”③何逊诗：“晖晖视落日。”④陶诗：“田父有好怀。”⑤刘向《新序》：“出讼邻家，未为通计。”《诗》：“杂佩以问之。”注：“问，遣也。”⑥《汉书》：高帝作新丰，一如丰沛道路人家，鸡犬放之，皆识其家。【远注】江村止八九家，故尽相识。

 
石镜

《石镜》：《琴台》二诗，黄鹤编在上元二年成都内。【顾注】公诗有云：“石镜通幽魄，琴台点绛唇。”乃后来夏游者。《华阳国志》：武都有一丈夫，化为女子，美而艳，盖山精也。蜀王纳为妃，无几物故。蜀王遣五丁之武都，担土作家，盖地数亩，高七丈，上有石镜表其门，今成都北角武担是也。后王悲悼，作《臾邪》之歌、《龙归》之曲。《寰宇记》：冢上有一石，厚五寸，径五尺，莹彻，号曰石镜。杨德周曰：《路史》：开明妃墓，今武担山也，有二石阙。武陵王萧纪掘之，得玉石棺，棺中美女，颜色如生，体如冰，掩之而寺其上，镜周三丈五尺。

蜀王将此镜，送死置空山①。冥寞怜香骨②，提携近玉颜③。众妃无复叹，千骑亦虚还。独有伤心石，埋轮月字间④。（上四叙石镜之由，下则睹镜而生感也。当时留石表墓，为怜香骨，故携镜以对玉颜。及送葬之后，众妃既去，千骑亦归，独有山留片石，长映月光而已。伤心石，谓哀思寄于此石。欢，谓送葬哀声。他注谓众妃妒宠，美人亡而无复叹恨。语意太曲。）

①《易林》：“悲哀哭泣，送死离乡。”

②谢惠连《祭古冢文》：“号为冥寞君。”张华诗：“死闻侠骨香。”③《神女赋》：“苞温润之玉颜。”④轮，指圆镜。后汉张纲埋轮都亭，此借用其字。江总诗：“月字照方疏。”宋之问诗：“宾至星槎落，仙来月宇空。”两诗，讥古人之好色也。一则死后犹怜，一则病中尚爱。当时眷恋若此，岂知美人黄土，镜前无色，台畔无声，则痴情皆属幻相矣。

 
琴台

《寰宇记》：《益部耆旧传》：相如宅在州西笮桥北百许步，有琴台在焉。《成都记》：琴台院，以相如琴台得名，而非其旧。旧台，在城外浣花溪之海安寺南，今为金花寺。元魏伐蜀，下营于此，掘堑得大瓮二十余口，盖所以响琴也。隋蜀王秀更增五台，并旧为六。茂陵多病后，尚爱卓文君.. ①。酒肆人间世②，琴台日暮云③。野花留宝靥④，蔓草见罗裙⑤。归凤求凰意，寥寥不复闻⑥。（上四溯琴台遗事，下则登台而吊古也。病后犹爱，言钟情独至。酒肆二句，写茂陵生前之事，是昔日琴台。野花二句，想文君殁后之容，是今日琴台。归凤求凰，乃当时琴心所托，末故用此作结。）

①《史记》：司马相如，蜀郡成都人，字长卿，以赀为郎，因病免归，而家贫。时卓王孙有女新寡，好音，相如以琴心挑之。文君夜亡奔相如。与俱之临邛。尽卖其车骑，买一酒舍酤酒，而令文君当垆，相如自涤于市中。又曰：相如常有消渴病，既病免，家居茂陵。庾信诗：“茂陵忽多病。”

②《汉书》韦昭注：“垆，酒肆也。”《庄子内篇》有《人间世》。

③江淹诗：“日暮碧云合，佳人殊未来。”④江总诗：“野花不识采。”《说文》：“靥，颊辅也。”赵曰：宝靥，花钿也。《酉阳杂俎》：近代妆尚靥如射月，曰黄星靥。靥钿之名，盖自孙和邓夫人始。【朱注】唐时妇女多贴花钿于面，谓之靥饰。李贺诗“花合靥朱红”是也。⑤《诗》：“野有蔓草。”班婕妤《捣素赋》：“曳罗裙之绮靡。”江总妻《赋庭草》诗：“雨过草芊芊，连云锁南陌。门前君试看，似妾罗裙色。”

⑥左思诗：“寥寥空宇内。”按赵汸注云：玩人世于酒肆之中，思暮云于琴台之上，状其不羁而多情，此说得之。他家谓酒肆徒传人世，琴台空映暮云，与下截混同，故不必从。

黄生曰：作此题者，有二种语。轻薄之士，慕其风流。道学之儒，讥其淫佚。慕者徒骋艳词，讥者动多腐句，均去风雅远矣。此诗低徊想像，若美之不容口者，其实讥世俗之好德不如好色耳。清辞丽句，攀屈宋而轶齐梁，岂后世文士老儒所能望其后尘哉。

《玉台新咏》：相如《琴歌》曰：“凤兮凤兮归故乡，遨游四海求其凰，时未遇兮无所将。何悟今日登斯堂，有艳淑女在闺房。室迩人遐愁我肠，何缘交颈为鸳鸯。”又歌曰：“凰兮凰兮从我栖，得托孳尾永为妃。交情通体心相怡，中夜相从知者谁。双羽俱起翻高飞，无感我心使予悲。”

 
春水生二绝

【鹤注】此当是上元二年春作。诗云“小滩浑欲平”，则在浣花溪矣。

二月六夜春水生①，门前小滩浑欲平。鸬鹚鸂鸂莫漫喜②，吾与汝曹俱眼

明。（此章见春水而喜。赵曰：玩末二句意，公可谓与物委蛇，而同其波矣。）①《吴志孙权传》：“春水方生。”②《淮赋》：“鸂鸂寻邪而逐害。”

其二

一夜水高二尺强，数日不可更禁当。南市津头有船卖，无钱即买系篱旁。（此章见水至而忧。强，多也。禁当，禁止也。无钱买船，诚恐水没草堂耳。）

罗大经曰：少陵诗有全篇用常俗语而不害其为超脱，如此章是也。

 
江上值水如海势聊短述

此当是上元二年作。吴论：江上值水势如海，公见此奇景，偶无奇句，故不能长吟，聊为短述耳。题意在下三字，故通篇皆作自谦之词。诗云“春来花鸟”，又言“新添水槛”，盖草堂成后，又逢春水也。

为人性僻耽佳句，语不惊人死不休①。老去诗篇浑漫与，春来花鸟莫深愁②。新添水槛供垂钓③，故著浮槎替入舟④。焉得思如陶谢手⑤，令渠述作与同游⑥。（此一时拙于诗思而作也。少年刻意求工，老则

诗境渐熟，但随意付与，不须对花鸟而苦吟愁恩矣。槛外浮槎，代作钓舟，此水势之盛也。才非陶谢，无此述作，聊为短述而已。《杜臆》：玩末二句，公盖以陶谢诗为惊人语也，此惟深于诗者知之。）

①虽死不休，甚言求工。②【赵注】将愁字属花鸟说，盖诗人形容刻露，花鸟亦应愁怕，犹崔日用诗“朝来花鸟若有情”也。【钱笺】春来花明鸟语，酌景成诗，莫须苦索，愁句不工也。若指花鸟莫须愁，岂知花鸟得佳咏，则光彩生色，正须深喜，何反深愁耶？

③《说文》：“槛，栊也。”轩窗之下，为檽曰栏，以板曰槛。

④槎，木桴也。杨师道诗：“卧柳碍浮槎。”浑，皆也。漫，徒也。替，代也。⑤陶谢，谓渊明、惠连。⑥《抱朴子》：徒疲劳于述作。《吕氏童蒙训》曰：陆士衡《文赋》：“立片言以居要，乃一篇之警策。”此要论也、文章无警策，则不足以传世，盖不能竦动世人。如杜子美及唐人诸诗，无不如此。但晋宋间人，专致力于此，故失于绮靡而无高古气味。杜诗云：“语不惊人死不休。”所谓惊人语，即警策也。

朱瀚曰：少陵对锦江水而袖手，青莲对黄鹤楼而阁笔，其警悟后学不浅。然玩颔联，亦有渐老渐熟之意。故字用借对法。

今按：作诗机神偶有敏钝，忽然机到，则曰“诗应有神助”；忽然机涩，则曰“老去诗篇浑漫与。”若云公自五十后，年衰才尽，何以又曰“晚节渐于诗律细”乎？今考夔诗，如《秋兴》八首、《诸将》五首、《咏怀古迹》诸作，皆极精彩，未可谓皆率意漫与也。

黄鹤本及赵次公注皆作“漫与。”《韵府群玉》引此诗，亦作“漫与。”王介甫诗：“粉墨空多真漫与。”苏子瞻诗：“袖手焚笔砚，清篇真漫与。”皆可相证。诸家因前题《漫兴》九首，遂并此亦作“漫兴。”按上联有句字，次联又用兴字，不宜叠见去声。

 
水槛遣心二首

【邵注】草堂水亭之槛，言凭槛眺望以遣心也。

去郭轩楹敞，无村眺望赊。澄江平少岸，幽树晚多花。细雨鱼儿出①微风燕子斜。城中十万户，此地两三家②。（此章咏雨后晚景，情在景中。(，) 中四，皆水槛前所眺望者。未联，遥应郭村，以见郊居之清旷。八句排对，各含遣心。）。

①梁简文帝诗：“细雨阶前入。”②黄希曰：成都户十六万九百五十，此云“城中十万户”，虽未必及其数，亦夸其盛耳。叶石林曰：诗语忌过巧，然缘情体物，自有天然之妙。如老杜“细雨鱼儿出，微风燕子斜”，此十字，殆无一字虚设。细雨着水面为沤，鱼常上浮而淰。若大雨，则伏而不出矣。燕体轻弱，风猛则不胜。惟微风乃受以为势，故又有“轻燕受风斜”之句。

其二

蜀天常夜雨①，江槛已朝晴。叶润林塘密②，衣干枕席清③。不堪祇老病，何得尚浮名。浅把涓涓酒④，深凭送此生⑤。（次章，说初晴晓景，下四言情。叶润承雨，衣干顶晴。老病忘名，酒送余生，此对景而遣怀也。）。

①蜀中雅州，常多阴雨，号曰漏天。②王勃诗：“林塘花月下，别是一番春。”③陶潜诗：“夜中枕席冷。”④《杜臆》曰：浅把，见无奢愿也。⑤【远注】公诗喜用送字，如送老、送此生之类，然亦有本。谢脁诗“远近送春日”，沈约诗“送日隐高阁”，亦曾用之矣。

 
江涨

梁氏编在上元二年。《杜臆》：时必蜀中有兵乱，感江涨而起兴，故有末句。

江发蛮夷涨①，山添雨雪流②。大声吹地转，高浪蹴天浮③。鱼鳖为人得.. 

④，蛟龙不自谋⑤。轻帆好去便，吾道付沧洲⑥。（雨降雪融，江涨之由。地转天浮，江涨之势。鱼龙失所，江涨所驱。轻帆浮海，江涨有感也。次联句意警拔，全在吹蹴两字，下得奇隽。近岸，故为人得。窟移，故不自谋。）。①洙曰：蜀水之源，皆出夷地。②鹤曰：蜀山高而阴，经年雪不消，今惟水势之盛，冲之而流也。③《海赋》：“似地轴拔挺而争回。”又：“浮天无岸。”地转、天浮四字，本此。郭璞诗：“高浪贺蓬莱。”④《新序》：“鱼鳖之居也，厌深而之浅，故得。⑤《史记孔子世家》：“蛟龙不合阴阳。”

⑥沧洲，神仙境也。何逊诗：独宿下沧洲。 
朝雨

当是上元二年秋作。

凉气晓萧萧①，江云乱眼飘②。风鸢藏近渚，雨燕集深条。黄绮终辞汉③巢由不见尧④。草堂樽酒在，幸得过清朝⑤。（上四朝雨之景，下四对雨感怀。(，) 凉气、江云，雨势骤来。鸢藏、燕集，禽鸟避雨也。又以古人自况，盖将托草堂于世外欤。）

①庾肩吾诗：“北园凉气高。”②庾信诗：“惊花乱眼飘。”又：“云光偏乱眼。”③四皓避秦，入商洛山，汉高帝召之不至。夏黄公、绮里季，四皓之二人也。庾阐《闲居赋》：“黄绮结其云楼。”④《汉书》：王莽以安车迎薛方，方辞谢曰：“尧舜在上，下有巢由。”《逸士传》：巢父闻许由之为尧所让也，曰：“汝何不隐汝形，藏汝光？”由怅然不自得，乃过清冷之水，洗其耳。

⑤陶潜诗：“清朝起南飕。” 
晚晴

【杜臆】朝雨而晚晴，乃同日所作。何逊诗，“褰裳对晚晴。”

村晚惊风度①，庭幽过雨沾②。夕阳薰细草③，江色映疏帘④。书乱谁能帙，杯干自可添。时闻有余论⑤，未怪老夫潜。（薰草映帘，晚晴之景。整书酌酒，晚晴之事。未有与俗相安之意。言时闻蜀人之论，未尝怪此一潜夫也。本传谓公在成都，与田夫野老相狎荡。盖能亲厚于人而人共悦之，故有后二句。【洪注】老夫潜，只是说老潜夫，特倒拈以协韵耳。旧注因后汉王符有《潜夫论》，遂将论字属自己，其说难通。）

①曹植诗：“惊风飘白日，忽然归西山。”②陆琼诗：“庭幽花似雪。”③《诗》：“度其夕阳。”《别赋》：“陌上草薰。”鲍照诗：“北园有细草。”④【黄生注】江色映帘，夕阳返照故也。梁元帝诗：“疏帘度晚光。”⑤《子虚赋》：“愿闻先生之余论。”孔融书：“乃使余论远闻。”《宋

书江夏王传》：“如闻外论，不以为非。”

 
高柟

从旧次在上元二年。《尔雅》：梅柟。注：似杏实酸，俗作楠。鹤曰：公有《柟树为风雨所拔歌》云：“倚天柟树草堂前。”此云：“接叶制茅亭。”歌云：“浦上童童一盖青。”此云：“江边一盖青。”故知即此柟树也。

柟树色冥冥，江边一盖青。近根开药圃①，接叶制茅亭。落景阴犹合②微风韵可听③。寻常绝醉困④，卧此片时醒。（中四皆属叙景。但近根接叶，(，) 连上柟树，落景微风，起下醉卧，仍在上下四句分截。）。

①开，恳土也。②谢脁诗：“落影皎晚阴。”③萧子范诗：“试逐微风远。”④醉困，即酒困也。 
恶树

黄鹤编在上元二年。

独绕虚斋径，常持小斧柯①。幽阴成颇杂，恶木剪还多②。枸杞因吾有③，鸡栖奈汝何④。方知不材者，生长漫婆娑⑤。（上四厌恶木难除，下叹其徒生无益。“恶木剪还多”起下四句，言枸杞延年，若因吾而有者，鸡栖贱树，奈何其复丛耶。可见不材漫生，物类亦有然者。）

①古铭：“豪末不斩，将寻斧柯。”②何逊诗：“恶木宁无干。”③道书：千年枸杞，其形似犬，故以枸名。《高隐外书》：“朱孺子居大若岩，食枸杞根，身轻。④【朱注】《急就篇注》：皂树，一名鸡栖。《魏志》：刘放、孙资，久典枢要。夏侯献、曹肇心不平。殿有鸡栖树，二人相谓：“此亦久矣，其能复几。”《庄子》：此木以不材得终天年。

⑤《诗》注：婆娑，舞貌。《世说》：殷仲文与众在听，视槐良久，叹曰：“此树婆娑，无复生意。”

 
江畔独步寻花七绝句

鹤曰：诗云“东望少城花满烟”，当是在浣花溪作。旧编在宝应元年，朱本编在上元二年。

江上被花脑不彻①，无处告诉只颠狂②。走觅南邻爱酒伴，（【原注】斛斯融，吾酒徒。）经旬出饮独空床。（首章乃寻花独步之由。《杜臆》：颠狂二字，乃七绝之纲。不逢酒伴，故独步花前耳。）。

①彻，尽也。②《晋阳秋》：谢尚收涕告诉。其二

稠花乱蕊裹江滨①，行步欹危实怕春②。诗酒尚堪驱使在，未须料理白头人③。（【远注】此初至江边而作。行步欹危，老年之状。诗酒堪使，不须虑死也。前二自悲，后二自慰。《杜臆》：前云花脑，此云怕春，皆用反语。诗酒曰驱使。白头曰料理，出语皆奇。）

①《淮南子》：“包裹于天地之间。”此裹字所本。赵曰：裹江滨，两岸俱有花也。司空图诗“千英万萼裹枝红”，即此意。王粲诗：“率彼江滨。”

②【钱笺】白乐天诗“方愁须恶春”，即怕春之意。

③《世说》：韩康伯母闻二吴哭母哀，语子曰：“汝若为选官，当先料理此人。”又：王子猷作桓车骑参军，桓谓王曰：“卿在府久，比当相料理。”

其三

江深竹静两三家，多事红花映白花①。报答春光知有处②，应须美酒送生涯③。（吴论：此过临江数家而作。两三家，家之少。红白花，花之繁。曰多事，亦有恼花意。酒送余生，不孤春色，便是报答处。）

①多事，就花开言。远注谓种花者多事，非。李白诗：“桃花能红李能白。”②梁元帝诗：“徒望春光新。”③曹植诗：“美酒斗十千。”其四

东望少城花满烟①，百花高楼更可怜。谁能载酒开金盏，唤取佳人舞绣筵。（吴论：此回望城中而作。少城居密，故烟气蒙花。招饮无人，所以望楼兴叹。《杜臆》：变烟花为花满烟，化腐为新。）。

①左思《蜀都赋》：“亚以少城，接乎其西。市廛所舍，贾商之渊。”注：少城，小城也，在城西，市在其中。《元和郡县志》，少城，在成都县西南一里。黄生以百花楼为少城酒楼，希谓在百花潭上，未合。其五

 
黄师塔前江水东①，春光懒困倚微风。桃花一簇开无主，可爱深红爱浅红②？（吴论：此至黄师塔前而作。春时懒倦，故倚风少憩。师亡无主，则深浅红花，亦任人自赏而已。【朱注】叠用爱的字，言爱深红乎，抑爱浅红乎？有令人应接不暇意。）。

①陆游《老学庵笔记》：余以事至犀浦，过松林甚茂，问驭卒，此何处？答曰：“师塔也。”蜀人呼僧为师，葬所为塔，乃悟少陵“黄师塔前”之句。②庾信诗：“深红莲子艳。”朱超道诗：“兰心带浅红。”其六

黄四娘家花满蹊，干朵万朵压枝低。留连戏蝶时时舞①，自在娇莺恰恰啼②。（吴论：此至黄四娘家而作。师塔、黄家，殁存虽异，但看春光易度，同归零落耳，故复有花尽老催之感。此三章联络意也。）。

①梁元帝诗：“戏蝶时飘粉，风花乍落香。”②古乐府：“泽雉饮啄常自在。”陈后主诗：“娇莺含响偶。”骆宾王诗：“分念娇莺一种啼。”其七

不是爱花即欲死，只恐花尽老相催。繁枝容易纷纷落，嫩蕊商量细细开。（【远注】末章总结，乃惜花之词。爱花欲死，少年之情。花尽老催，暮年之感。繁枝易落，过时者将谢。嫩蕊细开，方来者有待。亦寓蜚老惜少之意。钟惺云：前二语，即恼花怕春意。商量细开，不欲其一往而尽也。远注：每首寻花，章法各能变化。）

 
进艇

【鹤注】诗云：“南京久客”，当是上元二年作。

南京久客耕南亩①，北望伤神坐北窗②。昼引老妻乘小艇③，晴看稚子浴清江④。俱飞蛱蝶元相逐⑤，并蒂芙蓉本自双⑥。茗饮蔗浆携所有⑦，瓷罂无谢玉为缸⑧。（此公卜居后，乘舟以遣兴也。中四，喜妻子相聚，赋而兼比。末则随寓而安，聊以自慰耳。南京，谓成都。北望，指长安。花蝶，舟中所见者。茗浆，舟中所携者。相逐比子，并蒂比妻。《杜臆》：读起语，知非真快心之作，所谓“驾言出游，以写我忧”者。公艰难入蜀，得携妻子，此不幸中之幸也，故形之于咏歌。）。

①明皇幸蜀，号成都为南京置尹，比两都。《易林》：“久客无林。”《诗》：“俶载南亩。”②庾信诗：“蓟门还北望。”《别赋》：“造手分而衔涕，感寂寞而伤神。”《陶潜传》：“高卧北窗。”③《淮南子》：“越舲蜀艇。”庾信诗：“小艇钓莲溪。船小而长者为艇。”④《牟子》：“深不绝涓流，稚子浴其渊。”

⑤梁武帝诗：“飞飞双蛱蝶，低低两差池。”⑥《初学记》：宋有天渊池、华林池，池有双莲同干，芙蓉异花并蒂。⑦《尔雅》：“荷，芙蕖。”注：“别名芙蓉，江东呼为荷。”《洛阳伽蓝记》：北魏侍中杨元慎曰：“菰稗为饭，茗饮作浆。”《招魂》：“濡鳖炮羔，有柘浆些。”注：“柘谓蔗也。取诸蔗之汁，以为浆饮。”

⑧邹阳《酒赋》：“醪酿既成，绿瓷既启。”瓷不让玉，言贵贱齐视也。《抱朴子》：“日月无谢于精明。”鲍照诗：“无谢尧为君，何用知柏皇。”无谢，皆作不让解。

葛常之曰：《北征》诗云：“经年至茅屋，妻子衣百结。恸哭松声回，悲泉共幽咽。”是时方脱身于万死一生，以得见妻儿为幸。至秦州，则有“晒药能无妇，应门亦有儿”之句，已非北征时矣。及成都卜居后，《江村》诗云：“老妻画纸为棋局，稚子敲针作钓钩。”《进艇》诗云：“昼引老妻乘小艇，晴看稚子浴清江。”其优游愉悦之情，见于嬉戏之际，则又异于客秦时矣。

申涵光曰：“南京久客耕南亩，北望伤神坐北窗。”南北字叠用对映，杜诗每戏为之。如“旧日重阳日，传杯不放杯”、“桃花细逐杨花落”、“即从巴峡穿巫峡”之类，后人效之，易入恶道。

 
一室

一室即草堂，此当是上元二年作。若在元年，方构草堂，岂遂欲舍蜀而去荆蛮乎。旧编非是。后汉陈蕃曰：“大丈夫处世，当扫除天下，安事一室乎？”

一室他乡远，空林暮景悬①。正愁闻塞笛，独立见江船。巴蜀来多病②荆蛮去几年③。应同王粲宅，留井岘山前④。（公在蜀而怀楚也。正愁二句，(，) 承上暮景，亦起下意。闻笛而愁，以留蜀多病故也。独立见船，适荆将在何年乎？襄阳本公祖居，故欲留迹其地。旧注谓留井于蜀者非。岘山遗井，在荆不在蜀也。【远注】巴蜀来、荆蛮去，各三字一读。）

①张载诗：“鸣鹤聒空林。”②《秦国策》：“西有巴蜀。”【洙注】《成都记》：其西即陇之南首，故曰陇蜀。以与巴接，复曰巴蜀。

③荆蛮，楚地。《诗》：“蠢尔变荆。”王粲《七哀诗》：“远身适荆蛮。”④《襄沔记》：王粲宅，在襄阳县西二十里岘山坡下，宅前有井，人呼为仲宣井。

赵汸曰：此诗三四，景在情中，客寓无聊之感也。句法与“钩帘宿鹭起，丸药流莺啭”同。如“卷帘黄叶落，锁印之规啼”，又其苗裔也。但此犹出闻

见二字，为稍异耳。

 
所思

【鹤注】编在上元二年。蔡梦弼曰：崔漪，盖自吏部而谪荆州司马也。《唐书杜鸿渐传》：禄山乱，肃宗至平凉，鸿渐与节度判官崔漪定议兴复。谢脁诗：“开襟望所思。”

苦忆荆州醉司马（【原注】崔吏部漪），谪官樽酒定常开.. ①。九江日落醒何处②？一柱观头眠几回③。可怜怀抱向人尽④，欲问平安无使来⑤。故凭锦水将双泪⑥，好过瞿唐滟滪堆⑦。（上四怀崔司马，下伤音书阔绝也。苦忆二字，直贯通章。《杜臆》：官虽谪、酒常开，便见司马胸次。或醒或眠，颠狂落拓，真得酒中趣者，此为醉司马传神，而相忆已在其中。五六，彼此互言，更见两情遥企。在已则有怀欲罄，在彼则信使莫通，此所以苦忆泪零，而欲凭江水以达之也。此诗备写苦衷，语语足泣鬼神。朱瀚曰：九江、一柱，荆州谪居之地。【顾注】怀抱，怀崔之意。向人，逢人问讯也。旧以怀抱属崔者非。）。

①《易》：“樽酒簋贰。”

②《禹贡》：“九江孔殷。”《蔡传》：九江，即今之洞庭也。沅水、渐水、元水、辰水、叙水、西水、沣水、资水、湘水，皆合于洞庭，是名九江。

杨德周曰：此九江断主《蔡传》，若当阳之九江，乃扬州境，与一柱观不合矣。

③《渚宫故事》：宋临川王义庆镇江陵，于罗公洲立观，甚大而惟一柱。《一统志》：在松滋县东丘家湖中。刘孝绰诗：“经过一柱观，出入三休台。”

④古诗：“临风关怀抱。”⑤古乐府：“问客平安不。”⑥《乌鸢歌》：“泪泫泫兮双悬。”⑦《荆州记》：“滟滪如象，瞿塘莫下。滟滪如象，瞿唐莫上。”瞿唐峡，在夔州，峡口有滟滪石。

王嗣奭曰：此诗观头借对日落，五六接上失严，此不缚于律，所谓不绳削而自合也。不知者以为隤然自放矣。

洪迈《容斋随笔》云：七言律，大抵多引韵起，若以侧句入，尤峻，如杜“幽栖地僻经过少”是也。然犹是对偶。若以散句起，又佳；如“苦忆荆州醉司马”是也。叶晦叔昔赠予诗：“此地相从惊岁晚，登临况是客归时。却将襟抱向谁可，正尔艰难惟子知。情到中年工作恶，别于生处易为悲。梅花尽落清江上，黯淡西风冻雨垂。”正用此体。

 
闻斛斯六官未归

旧次在上元二年，成都作。斛斯复姓，名融，公所谓南邻爱酒伴者。

故人南郡去①，去索作碑钱，本卖文为活②，翻令室倒悬③。荆扉深蔓草.. 

④，土锉冷疏烟⑤。老罢休无赖⑥，归来省醉眠⑦。（此为斛斯耽酒而讽之也。卖文得金，李北海亦尝为之，若索钱则不雅矣。得钱即饮，饮醉即眠，少年有此，亦近无赖。况老寻醉乡，不顾其家，故嘱其早归，以为善后之计。朋友相规之义也。）①鹤曰：南郡。江陵府也。《吴志》：南郡，在荆州南。②王隐若歌：“前度相逢正卖文。”③《左传》：“室如悬罄。”④《诗》：“野有蔓草。”⑤《御览》：《说文》云：“锉，鍑也。”《纂文》云：“鍑，音副，

釜大者曰鍑。《困学记闻》：土锉，乃黔蜀人语。黄鹤云：锉。瓦锅也。陶潜诗：“窥灶不见烟。”

⑥老罢，言老则百事皆罢矣。《南史蔡兴宗传》：大尉沈庆之曰：“加老罢私门，兵力顿阙。”无赖，无所倚赖而为不肖也，详见三卷。⑦《晋书阮籍传》：“籍方据案醉眠。”

 
赴青城县出成都寄陶王二少尹

【朱注】依草堂蔡本，编在上元二年。此盖出郭后寄二尹者。《唐书》：青城县，属蜀州，因山为名。《全蜀统志》：青城废县，在灌县南四十里。《元和郡县志》：青城县，垂拱二年改为蜀州。开元十八年，仍为青城。今按：《唐书》，青城乃蜀州之属邑。据《元和志》，青城与蜀州，是一地而两名也。杜诗既有青城，又有《寄高蜀州》诗，当如《唐书》之说。【鹤注】青城乃蜀州外邑，在成都之西。《唐书》：京兆、河南等府，有少尹二人，掌贰府州之事。时成都称南京，故置少尹。

老被樊笼役①，贫嗟出入劳。客情投异县②，诗态忆吾曹。东郭沧江合③，西山白雪高。文章差底病④，回首兴滔滔⑤。（首联，往青城之故。异县，指青城。吾曹，指二尹。五六，申投异县。七八，申忆吾曹。鸟在樊笼，不能奋飞，叹己之羁旅跼蹐也。樊笼与出入相关。别本作妻孥笑，语稍直率。下截大意，言江出跋涉如此，则文章何救于贫乎。惟回首故人，诗兴犹觉滔滔耳。【赵次公注】差，病除也。言虽有文章，差得何病乎，正与章首相应。【朱注云】差是差错之差，病如声病之病，言文章之不利，差在何病乎。回首二子，兴自滔滔，盖以侍道自信之词。二说不同，今从赵注。）

①陶潜诗：“久在樊笼里。”②蔡邕诗：“他乡各异县。”《晋书》：王衍曰：“吾曹虽不如古人。”③《括地志》：李冰穿郫江，捡江来自西北，合于郡之东南，今有合江亭。洙曰：蜀城之东，二水合流而南下，土人谓之合水、西山近接维松，上有积雪，经夏不销。《寰宇志》：傍便山，在县西与青城山连接。溪谷深邃，夏积冰雪。

④《世说》：殷曰：“我病自当差，正忧汝患耳。”《匡谬正俗》：

俗谓何物为底。此本言何等物，其后遂省何，但直云等物耳。底音丁儿反。⑤《淮南子》：“日滔滔以自新。”

 
野望因过常少仙

草堂本编在上元二年青城诗内。洪容斋《随笔》：杜诗《过常少仙》，蜀本注云：应是言县尉也。县尉谓之少府。昔梅福为尉，有神仙之称。少仙者，犹今俗呼为仙尉。【朱注】诗末幽人，指常少仙也。黄鹤云：少仙，当是常征君。公后有《寄常征君》诗：“征君晚节傍风尘。”

野桥齐渡马①，秋望转悠哉。竹覆青城合②，江从灌口来。入村樵径引，尝果栗皱开③。落尽高天日，幽人未遣回④。（上四野望之景，下四过常情事。青城、灌口，野望所见。入村，访常也。尝果，留公也。日尽未遣，见其欸洽多情。方云：野外之桥，可连骑青少，齐渡马三字，写景特佳。《杜臆》：少府称幽人，知非在任者。）

①沈佺期诗：“野桥疑望日。”②鹤曰：“蜀州青城县有青城山，州内又有灌口。《元和郡县志》：灌口山，在彭州导江县西北二十六里，蜀州东北至彭州一百二十里，汉文翁穿湔江灌溉，故以灌口名。洙曰：秦守李冰疏凿离堆，以灌蜀土，因得名。范成大《吴船录》：将至青城，当再渡绳桥，桥长百二十丈，分为五架，桥之广，十二绳排连之。《元和郡县志》：大江经青城县北，去县二里。③宋祁《益部方物赞》：“天师栗，生青城山中，他处无有，似栗，味美，以独房为贵，久食已风挛。”《西溪丛语》：《集韵》：“皱，侧尤切，革文蹙也。”《汉上题襟》：周繇诗：“闻栗弋之紫皱。”贯休云：“新蝉避栗皱。又云：“栗不和皱落。”即栗蓬也。蔡曰：皱当作皴，皮裂也。④《易》：“利幽人之贞。”

 
丈人山

《御览》：《玉匮经》云：黄帝遍历五岳，封青城山为五岳丈人，一名赤城，一名青城都，一名天国山，为第五大洞宝仙九室之天。对郡西北，在岷山南。连峤掩映，互相连接，灵仙所宅，神异甚多。《寰宇记》：山在青城县西北三十二里。

自为青城客，不唾青城地①。为爱丈人山②，丹梯近幽意③。（首记登山览胜）。

①魏文帝《杂诗》：“千里不唾井，况乃昔所奉。”《智度论》：若入寺时，当歌呗赞叹，不唾僧地。②《青城山记》：宁封先生，栖于北岩之上，黄帝筑坛，拜为五岳丈人，晋代置观。

③谢脁《敬亭山》诗：“即此凌凡梯。”注：“丹梯，山也。”丈人祠西佳气浓①，缘云拟住最高峰②。扫除白发黄精在③，君看他时冰雪容④。（此欲托迹幽栖也。【远往】山属仙境。故以游仙之意作结。此章五七言各半，盖唐人七古，长短参用，如李颀《送刘昱》诗，亦然。）。

①陶潜诗：“山气日夕佳。”②《鲁灵光殿赋》：“飞陛揭蘖，缘云上征。”谢灵运诗：“迢递瞰高峰。”

③释宝月诗：“倩人为我除白发。”敬元子诗：“我欲将黄精，流丹在眼前。”④《庄子》：“藐姑射之山，有神人焉，肌肤若冰雪，绰约若处子。”

 
寄杜位

【朱注】位为李林甫婿。天宝十一载十一月，林甫卒。位之贬官，必在十二载。自十二载癸巳至上元二年辛丑，为九年。诗举成数，故云：十年流也。【邵注】公有《送柏别驾赴江陵》诗题，知位以行军司马，移在江陵矣。《一统志》：玉垒在灌县西北二十九里。灌县，乃唐之导江、青城二县地。盖其山自导江而接青城界也。诗云“玉垒题书心绪乱”，又知在青城所作。草堂本与青城诸诗同编入上元二年，得之。

近闻宽法离新州①，想见怀妇尚百忧②。逐客虽皆万里去，悲君已是十年流。干戈况复尘随眼，鬓发还应雪满头。玉垒题书心绪乱③，何时更得曲江游④。（此为杜位移州而作也。离新州，叙事。尚百忧，推心。逐客二句，承新州，言流窜之久。干戈二句，承百忧，言离乱堪伤。未述寄诗之意，犹恐后会难必也。【顾注】同是贬窜，于郑虔曰严谴，于杜位曰宽法，以见轻重失宜，此老杜《春秋》之笔。泽州陈冢宰曰：郑初贬官，故用严谴。位离贬所，故用宽法。非欲以此翻两人罪案也。位从新州移江陵，尚未还家，故云归怀。时有史朝义、段子璋之乱，故曰尘随眼。

①《唐书》：新州新昌郡，属岭南道，至京师五千五十二里。

②《诗》：“岂不怀归。”又：“离此百忧。”

③《蜀都赋》：“包玉垒而为宇。”【刘注】玉垒，山名，湔水出焉，在成都西北。左岘曰：玉垒有二，一在威州，一在灌县，此指灌县之玉垒。孙万寿诗：“心绪乱如丝。”

④原注：“位京中宅，近西曲江。”顾宸曰：是一纸家书，率直摅写，不待致饰。曰近闻、曰想见、曰虽皆、曰已是、曰况复、曰还应、曰何时更得，只此数虚字中，情文历乱，俱写出心乱之故。骨肉真情，溢于言表矣。

卢世曰：字字排空，却字字遮实，妙不可名状。

 
送裴五赴东川

【鹤注】此当是上元二年在成都作，时史朝义未平，故云“何日通燕塞。”东川，属蜀潼川。

故人亦流落①，高义动乾坤。何日通燕塞，相看老蜀门②。东行应暂别，北望苦销魂③。凛凛悲秋意④，非君谁与论。（从在蜀说向东川，四句分截。【顾注】裴必负匡时之志者，故以“高义动乾坤”称之。何日得通燕塞乎，无使同老蜀门也。东行承蜀，北望承燕。【张远注】悲秋之意，非君莫可与论，今复从此而去，盖重伤之也。）。

①宋孔欣诗：“流落尚风波。”②《孔丛子》：“羇旅之臣，慕君之高义。”③张衡诗：“侧身北望泪沾巾。”《别赋》：“黯然销魂者，惟别而已。”④《楚辞》：“窃独悲此凛秋。” 
送韩十四江东省觐

鹤从旧次，编在上元二年成都诗内。江淮、吴会，皆称江东。

兵戈不见老莱衣①，叹息人间万事非。我已无家寻弟妹，君今何处访庭闱②。黄牛峡静滩声转，白马江寒树影稀③。此别应须各努力④，故乡犹恐未同归⑤。（此送别韩君而作也。上四，江东省觐，有丧乱之感。下四，蜀江送别，有故乡之思。【张綖注】韩盖公同乡人，必其父母避乱江东而往省之，玩次联及结可见。乱后不能养亲。则万事之失所可知矣。骨肉飘零，彼此同憾，正叹兵戈之害，黄牛白马，山峡所经，兼写冬日之景。各努力，谓俱访天伦。未同归，谓犹阻兵革。朱瀚曰：滩声、树影二句，在韩是一片归思，在杜是一片离情。气韵淋漓，满纸狱湿。《杜臆》：故乡，指洛阳。）。

①蔡琰《胡茄》：“两国交欢兮罢兵戈。”《列女传》：老莱子老奉二亲，行年七十，身着五色斑斓之衣，作婴儿戏于亲侧，欲亲之喜。②束哲《补亡诗》：“眷恋庭闱，心不遑安。”注：“庭闱，亲之所居。”③《水经》：江水又东径黄牛山。注：下有滩，名曰黄牛滩。南岸重岭叠起，最外高崖间，有石如人，负刀牵牛，人黑牛黄，成就分明。行者谣曰：“朝发黄牛，墓宿黄牛。”言水路纡深，回望如一矣。《一统志》：黄牛山，在夷陵州西九十里。白马，在崇庆州东北十里。朱云：唐蜀州，今为崇庆州，他注引《九域志》江陵白马洲者，非，薛道衡诗：“征途非白马，水势类黄牛。”亦以白马、黄牛作对。王勃诗：“堰绝滩声隐，峰交树影深。”亦连用作对。梁元帝诗：“滩声下溅石。”陈后主诗：“树影带江沉。”

④魏文帝乐府：“男女居世，各当努力。”⑤苏武诗：“游子恋故乡。”谢榛曰：凡七言八句，起承转合，具有四声，歌则扬之抑之，靡不尽其妙。如此诗首联，以平声扬之也。次联，以上声抑之也。三联，以去声扬之也。四联以入声抑之也。平仄以成句，抑扬以合调，扬多抑少财调匀，抑多扬少则调促。

 
柟树为风雨所拔叹

【朱注】考草堂本，此与《茅屋歌》俱编入上元二年成都诗内，今从之。黄鹤据史永泰元年三月，大风拔木，谓此诗作于其时，太泥。

倚江柟树草堂前，古老相传二百年①。诛茅卜居总为此②，五月仿佛闻寒蝉③。（堂依柟树，此卜居之由。五月寒蝉，是咏树，不是咏蝉。树高则响细，阴多则气凉，故仿佛如听寒蝉。涵光曰：首二，似七律起语。）

①鲍照诗：“哀哀古老容。”②《哀江南赋》：“诛茅宋玉之宅。”《楚辞》：“《卜居》者，屈之所作也。”③《长门赋》：“时仿佛以物类兮。”江逌诗：“寒蝉向夕号。”

东南飘风动地至①，江翻石走流云气②。斡排雷雨犹力争，根断泉源岂天意。（风云雷雨，一时并作，乃树所由拔也。《社臆》：天意二字宜玩，恐草堂终非吾有也，盖以柟树卜之。）。

①《诗》：“飘风自南。”吴注：古诗：“回风动地起。”

②《庄子》：“云气不待族而雨。”

沧波老树性所爱①，浦上童童一青盖。野客频留惧雪霜，行人不过听竽籁②。（追叙未拔之先，佳景堪玩。树映江波，尤为可爱。且垂荫足避霜雪，迎风如听竽籁，故客行至此，频留而不过。）

①刘删诗：“孤石沧波里。”②陶潜诗：“事胜感行人。”《高唐赋》：“纤条悲鸣，声似竽籁。”虎倒龙颠委榛棘①，泪痕血点垂胸臆②。我有新诗何处吟③？草堂自此无颜色。（柟树既拔，倍增旅况凄凉矣。正与首段诛茅卜居相应。虎倒、龙颠，言仆踣之状，即《病柏》诗“偃蹙龙虎姿”意。此章四段，各四句。）

①王粲诗：“城郭生榛棘。”②梁简文帝诗：“泪痕未燥讵终朝。”吴质书：“愤积于胸臆。”③陶潜诗：“贻尔新诗。” 
茅屋为秋风所破歌

八月秋高风怒号①，卷我屋上三重茅②。茅飞渡江洒江郊，高者挂罥长林

梢③。下者飘转沉塘坳④。（此记风狂而屋破也。）。①《楚辞》：“秋高而气清。”《庄子》：“万窍怒号。”②《楚辞》：“鸟次兮屋上。”

③李善《选注》：罥，结也。④塘坳，水塘作坳垤形也。《庄子》：“覆杯水于坳堂之上，则芥为之舟。”南村群童欺我老无力，忍能对面为盗贼①。公然抱茅入竹去，唇焦口燥呼不得②。归来倚杖自叹息。（此叹恶少陵侮之状。）。

①玉勃诗：“对面即飞花。”《后汉祭彤传》：“盗贼公行。”②《淮南子》：“唇焦肝沸，有今无储。”古乐府：“来日大难，口燥喉干。”此盖参用之也。

俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处①，雨脚如麻未断绝②。自经丧乱少睡眠，长夜沾湿何由彻③。（此伤夜雨侵迫之苦。在第三句换韵。）。

①庾信诗：“书卷满床头。”《新序》：“原宪蓬户瓮牖，上漏下湿。”②《齐民要术》：方言：“种麻截雨脚。”③秦嘉诗：“长夜不能眠。”彻，乃彻晓，即达旦意。安得广厦千万间①，大庇天下寒士俱欢颜，风雨不动安如山②。呜呼！何时眼前突兀见此屋③，吾庐独破受冻死亦足。（末从安居推及人情，大有民胞物与之意。此亦两韵转换。此章，前后三段各五句，中段八句。）。

①《列子》：北宫子庇其蓬室，若广厦之荫。②《严助传》：天下之安，犹太山而四维之也。③【朱注】突兀见此屋，即广厦千万间也。白乐天诗：“安得布裘长万

丈，与君都盖洛阳城。”即祖此意。

 
石笋行

赵注谓诗作于上元元年。今按此下三首，词格相同，恐俱是上元二年所作。【鹤注】《通鉴》：上元元年七月，李辅国矫称上语，迎上皇于西内。此诗云“好蒙蔽”、“媚至尊”，其事隐而彰。终云：“安得壮士掷天外，使人不疑见本根。”盖恨去辅国辈之不速也。《华阳国志》：蜀五丁力土，能移山，举万钧，每王薨，辄立大石，长三丈，重千钧，为墓志，今石笋是也，号曰笋里。杜田曰：石笋，在西门外，二株双蹲，一南一北。北笋长一丈六尺，围九尺五寸。南笋长一丈三尺，围一丈三尺，南笋盖公孙述时折，故长不逮北笋。

君不见益州城西门①，陌上石笋双高蹲②。古来相传是海眼，苔藓蚀尽波涛痕。雨多往往得瑟瑟③，此事恍惚难明论④。恐是昔时卿相冢，立石为表今仍存。（《石笋行》，讽奸臣之壅蔽也。首段，斥世俗之传讹。世以石笋为海眼，遂云雨后有珠，此语恍惚，不足凭也。墓前石表，乃公之独断。）

①《水经注》：《地里风俗记》：汉武帝元朔二年，改梁州曰益州，以新启犍为、牂牁、巂州之疆壤益广，故称益云。

②《成都记》：“距石笋二三尺，每夏六月大雨，往往陷作土穴，泓水湛然。以竹测之，深不可及。以绳系石而投其下，愈投而愈无穷。凡三五日，忽然不见。嘉祐春，牛车碾地，所陷，亦测而不能达。父老甚异，故有海眼之说。又《风俗记》：蜀人曰：“我州之西，有石笋焉，天地之堆，以镇海眼，动则洪涛大滥。”

③《博雅》：瑟瑟，碧珠也。”《杜阳杂编》：有瑟瑟幕，其色轻明虚薄，无与比。《成都记》：石笋之地，雨过必有小珠，或青黄如粟，亦有细孔，可以贯丝。

④高彪诗：“恍惚中有物，希微无端形。”惜哉俗态好蒙蔽，亦如小臣媚至尊。政化错迕失大体，坐看倾危受厚恩。嗟尔石笋擅虚名，后来未识犹骏奔①。安得壮士掷天外，使人不疑见本根.. ②。（此恶其惑人而当去。俗好神奇，造为不经之说，以蒙蔽人听，犹小臣蛊惑君心，以致政舛国危，此痛言附会之误人也。掷去此石，使根底立见，则人心不疑矣。此破前恍惚蒙蔽之意。此章二段，各八句。）

①张衡《温泉赋》：“殊方跋涉，骏奔来臻。”②《庄子》：“此之谓本根。”赵彦材曰：上元元年，李辅国离间两宫，擅权蒙蔽，故赋石笋以讥之。

卢元昌曰：辅国本飞龙厩小儿，官判元帅，朝廷呼尚父，如石笋擅虚名，忘本根也。决事银台，关白承旨，可谓乖进失政体矣。宰相率子弟礼，节度皆门下士，可谓后生皆骏奔矣。与张良娣表里禁中，共媚至尊，直侍帷幄，专事蒙敝也。自灵武给事银膺，叠膺宠秩，其受厚恩，适足摇动东宫，倾危社稷耳。

 
石犀行

【鹤注】李冰作石犀以厌水灭。上元二年秋八月，灌口损户口，故作是诗，然意亦有所寓也。《华阳国志》：李冰作石犀五头以厌水精，穿石犀溪于江南，命曰犀牛里。后转置犀牛二头，一在府中市桥门，一在渊中。陆游《笔记》：石犀，在李太守庙内东阶下，亦粗似一犀，正如陕之铁牛。一足不备，以他石续之，气象甚古。《全蜀总志》：李冰五石犀，在成都府城南三十五里。今一在府治西南圣寿寺佛殿前，寺有龙渊，以此镇之。一在府城中卫金花桥，即古市桥也。

君不见秦时蜀太守①，刻石立作五犀牛。自古虽有厌胜法②，天生江水向东流③。蜀人矜夸一千载，泛溢不近张仪楼④。今日灌口损户口⑤，此事或恐为神羞⑥。（《石犀行》，讽庙堂无匡救之人也。首段，讥厌胜之谬。江水东流，非关厌胜、目系灌口冲决，则知神不能为力矣。蜀人向夸此犀，尽诞妄耳。）

①《华阳国志》：秦孝文王以李冰为蜀郡太守。

②《汉高帝纪》注：萧何立未央宫以厌胜之术，《郭璞传赞》：“虽稽象或通，而厌胜难恃。”

③《莫愁歌》：“河中之水向东流。”

④《华阳国志》：张仪筑成都城，屡颓不立，忽有大龟周行旋走，巫言依龟行处筑之，遂得坚立。城西南楼，百有余尺，名张仪楼，临山瞰江。《成都志》：李冰为蜀郡守，化为牛形，入水戮蛟，故冬春设斗牛之戏。祠南数千家，边江，低圮虽甚，秋潦亦不移。

⑤李膺《益州记》：清水路西七里灌口，古所谓天彭关。《元和郡县志》：灌口山，在彭州导江县西北二十六里，文翁穿湔江灌溉，故以灌口名山。《旧书》：上元二年七月，霖雨，至八月方止。灌口损户口或是此时。⑥《书》：“无作神羞。”范成大《吴船录》：崇德庙，在永康军城西门外山上，秦太守李冰父子庙食处也。

修筑堤防出众力①，高拥木石当清秋。先王作法皆正道②，诡怪何得参人谋③。嗟尔五犀不经济④，缺讹只与长川逝⑤。但见元气常调和⑥，自免洪涛恣凋瘵⑦。安得壮士提天纲⑧。再平水土犀奔茫。（此欲扶正道以杜神怪。筑堤乃正道，厌胜乃诡怪。朝有良相以调元气，自然水不为灾。彼缺讹之物，非关经济，何不提去以灭其迹乎。修筑在官，而调和在朝，此推本之论也。此章亦八句分段。）

①《月令》：“季秋之月，完堤防，谨壅塞，以备水潦。”

②《左传》：“作法于凉，其弊犹贪。”《通鉴》：光武信用谶文，桓谭谏曰：“观先王之所记述，咸以仁义正道为本，非有奇怪虚诞之事。”

③丘迟诗：“诡怪石异象。”《易》：“人谋鬼谋，百姓与能。”④朱注：《蜀王本纪》、《华阳国志》、《水经注》、《成都记》，皆云李冰作犀牛五头，后来止二犀可见，其三头已不存，所谓“缺讹只与长川逝。”缺，损其数。讹，易其处也。⑤祖孙登诗：“长川照落日。”⑥《论衡》：“天禀元气，人受元精。” 
⑦《海赋》：“昔在帝妫、巨唐之代，天纲浡潏，力调为瘵。洪涛澜汗，万里无际。”

⑧沈约诗：“安得壮士驻奔羲。”《后汉陈蕃传》：“志清天纲。”《杜臆》：壮士，谓才相。天纲，谓国柄。《舜典》：“咨禹，汝平水土。”

乾元元年九月，置道场于三殿，以宫人为佛菩萨，北门武士为金刚神王，召大臣膜拜围绕。当时黩礼不经甚矣，故有厌胜诡怪等语。且自李岘贬斥，朝无正人，故有调和元气之说。此诗寓言，亦确有所指矣。

 
杜鹃行

李辅国劫迁上皇，乃上元元年七月事。此诗借物伤感，当属上元二年作。鹤曰：观其诗意，乃感明皇失位而作。

君不见昔日蜀天子，化为杜鹃似老乌①。寄巢生子不自啄②，群鸟至今为哺雏。（《杜鹃行》，伤旧主之孤危也，起含寓意。蜀天子，化杜鹃，怜之也。寄子代哺，蜀帝之分犹存焉。）。

①《华阳风俗录》：杜鹃大如鹊而羽乌。

②《傅物志》：杜鹃生子，寄之他巢，群鸟为饲之。

虽同君臣有旧礼，骨肉满眼身羇孤①，业工窜伏深树里②，四月五月偏号呼③。其声哀痛口流血④，所诉何事常区区⑤。尔岂摧残始发愤⑥，羞带羽翮伤形愚⑦。（此悯其形声之哀惨。君臣旧礼，承哺雏。伏树号呼，自伤孤立也。哀声流血，承号呼。含愤包羞，备言失所也。《杜臆》：伤形愚，哀其有情而不能自达。）

①曹植诗：“仓卒骨肉情。”陶潜《祭妹文》：“遗孤满眼。”谢庄《月赋》：“羇孤递进。”②曹植《白鹤赋》：“恒窜伏以穷栖。”阮瑀诗：“深树犹沾裳。”③《吕氏春秋》：“号呼而走之。”④《风俗录》：杜鹃声哀而吻有血。⑤辛延年诗：“一心抱区区。”⑥《西京赋》：“朴丛为之摧残。”⑦毋丘俭诗：“但当养羽翮。”苍天变化谁料得，万事反覆何所无。万事反覆何所无，岂忆当殿群臣趋。（末致感慨悲痛之意。当殿群趋，遥应蜀天子。此章，中间八句，首尾各四句。【朱注】鲍照《行路难》：“愁思忽而至，跨马出国门。举头四顾望，但见松柏荆棘郁蹲蹲。中有一鸟名杜鹃，言是古时蜀帝魂。声音哀苦鸣不息，羽毛惟悴似人髠。飞走树间逐虫蚁，岂忆往日天子尊。念此死生变化非常理，中心恻怆不能言。”此诗意所本也。）

洪迈《随笔》云：明皇为辅国劫迁西内，肃宗不复定省，子美作《杜鹃行》以伤之。

黄鹤曰：上元元年七月，李辅国迁上皇，高力士及旧宫人皆不得留，寻置如仙媛于归州，出玉真公主居玉真观。上皇不怿，成疾。诗曰：“虽同君臣有旧礼，骨肉满眼身羇孤。”盖谓此也。

卢元昌曰：蜀天子，虽指望帝，实言明皇幸蜀也。禅位以后，身等寄巢矣。劫迁之时，辅国执鞚，将士拜呼，虽存君臣旧礼，而如仙、玉真一时并斥，满眼骨肉俱散矣。移居西内，父子睽离，羇孤深树也。罢元礼，流力士，彻卫兵，此摧残羽翮也。上皇不茹荤，致辟谷成疾，即哀痛发愤也。当殿群趋，至此不复可见矣。此诗托讽显然。鹤注援事证诗，确乎有据。张綖疑“羞带羽翮伤形愚”句，谓非所以喻君父，亦太泥矣。盖托物寓言，正在隐跃离合间，所谓言之者无罪也。

 
或疑劫迁西内，宫禁秘密，子美远游西蜀，何从遽知之？曰：蜀有节镇，国家大事，岂有不知者。故曰朝廷问府主。其以杜鹃比君，本缘望帝而寓言，非擅喻禽鸟也。

 
逢唐兴刘主簿弟

【鹤注】唐莫州、台州、道州、遂州四州，皆有唐兴。此云“剑外官人冷”，是指遂州。自天宝元年八月二十四日已改为蓬溪，而公于上元二年为邑宰王潜作《唐兴县客馆记》及此诗题，俱云唐兴，乃因旧名耳，当是上元二年作。

分手开元末①，连年绝尺书②。江山且相见③，戎马未安居④。剑外官人冷⑤，关中驿骑疏⑥。轻舟下吴会⑦，主簿意何如⑧。（上四，叙知交离合之情，下则自叹羇旅飘零也。暂逢而又值戎马，含无限悲伤。官冷则无可凭藉，骑疏则遥隔音书，所以有轻舟东下之慨。）

①何逊诗：“分手清江上。”裴子野诗：“连年被甲兵。”②古诗：“中有尺素书。”③《庄子》：道远而险，又有江山。④司马迁《报任少卿书》：“深践戎马之地。”⑤沈佺期诗：“剑外悬销骨。”《左传》：“官人肃给。”《杜诗博议》：官人，乃隋唐间语。《北史梁彦光传》：初齐亡后，人情险诐，妄起风谣，诉讼官人，千变万变。《旧唐书高祖纪》：高祖即位，官人百姓，赐爵一级。《武宗纪》：中书奏赴选官人，多京债到任填还，致其贪求。则官人者，乃州县令佐之称也。《项羽传》：关中阻山河四塞。注：东函谷，南武关，西散关，关萧关。⑥崔湜诗：“边书驿骑归。”⑦阮籍诗：“乘流泛轻舟。”魏文帝诗：”吹我东南行。行行至吴会。”指吴门、会稽也。⑧《陈书》：高祖谓蔡凝曰：”卿意何如？”未问主簿之意，谓我何如也。

 
敬简王明府

【鹤注】上元二年，公尝为唐兴县宰王潜作《客馆记》，当即其人。此殆因诗而简之。诗云“鹰秋怕苦笼”，必是年秋作。

叶县郎官宰①，周南太史公②。神仙才有数③，流落意无穷④。骥病思偏秣⑤，鹰秋怕苦笼⑥。看君用高义⑦，耻与万人同。（此章宾主叠叙，致简之意在未联。叶县仙才，称明府。周南流落，公自谓。病骥、饥鹰，叹穷途流落。秣刍、脱笼，望高义一援也。大抵慷慨仗义者，见漠视交情之人，深以为耻。耻，从高义推出。）

①《后汉书》：湖阳公主为子求郎。明帝曰：“郎官上应列宿，出宰百里。”②《司马迁传》：天子始建汉家之封，而太史公留滞周南，不得与从事。张晏曰：自陕以东，皆周南之地。③《后汉方术传》：王乔为叶令，有神术。即古仙人王子乔也。《汉武内传》：西王母曰：“形慢神秽，虽当语之以至道，殆恐非仙才也。”

④阮瑀诗：“流落恒苦心。”⑤恩偏秣，犹言偏思秣，乃倒字法。夏侯湛《猎兔赋》：“息徒门圃，秣骥华田。”⑥秋鹰思系，故怕在笼。⑦王融诗：“高义幸知游。” 
重简王明府

【鹤注】诗云“冬来只薄寒”，当是上元二年冬作。

甲子西南异①，冬来只薄寒。江云何夜尽，蜀雨几时干②。行李须相问③穷愁岂有宽④。君听鸿雁响，恐致稻梁难。（此章重简以望王，犹前章骥病(，) 思秣之意。冬而云雨，蜀候异也。王令问我行李，岂有宽解穷愁之法乎。鸿雁哀鸣，各求稻梁，君听其音，得无怜谋食之艰难耶。）。

①甲子，谓岁序。晋程晓诗，“龙集甲子，四时成岁。”②《楚辞》：“泥污后土兮何时干。”③行李，注见四卷。④司马迁曰：“非穷愁不能著书。”葛常之曰：子美避乱秦蜀，衣食不足，不免求给于人。如《赠高彭州》、《客夜》、《狂夫》、《简王明府》、《简韦十》诸篇，亦见其艰窘中有望于朋友故旧也。然当时能赒之者几人哉。

 
百忧集行

【鹤往】诗云“只今倏忽已五十”，当是上元二年辛丑作。公生于壬子，至是年恰五十。又云：公于乾元二年十二月至成都，是时裴冕为尹。上元元年三月，以京兆尹李若幽尹成都，若幽后赐名国桢。二年三月，以崔光远尹成都，与高适共讨段子璋。时花惊定大掠东蜀，天子怒，以高适代光远。是年十一月，光远卒。十二月，除严武成都尹。则适代光远在成都，才一二月耳。意止是摄尹也。公素与适善，岂强供笑语者。主人当指光远。史云光远无学任气，宜与公不相合也。王筠《行路难》：“百忧俱集断人肠。”忆年十五心尚孩①，健如黄犊走复来②。庭前八月梨枣熟，一日上树能干回③。（首叙少年得意之状）。

①《左传》：鲁昭公年十九而犹有童心。

②宁戚《饭牛歌》：“黄犊上坂且休息。”③《晋书》：王澄见树上鹊巢，便脱衣上树。即今倏忽已五十①，坐卧只多少行立②。强将笑语供主人③，悲见生涯百忧集。（此叹身老拙于逢世。笑语供主人，说穷途作客之态最苦。）

①蔡琰《胡笳》：“人生倏忽号，如白驹之过隙。”②刘孝绰诗：“坐卧犹怀想。”③《诗》：“燕笑语兮。”入门依旧四壁空①，老妻睹我颜色同②。痴儿不知父子礼，叫怒索饭啼门东③。（此叹贫窭不能顾家。索饭啼门东，说饥不择食之情最惨，此章三韵，分三段。）

①《司马相如传》：“家徒四壁立。”

②颜色同，各带忧色也。③《漫叟诗话》：《记》：“庖厨之门在东。”故曰啼门东，非强趁韵也。

 
徐卿二子歌

【鹤注】旧编在上元二年，时徐知道为西川兵马使。徐卿或即其人，犹荆南兵马使太常赵卿之类也。

君不见徐卿二子生绝奇，感应吉梦相追随①。孔子释氏亲抱送，并是天上麒麟儿②。（首叙生子奇兆。相追随，连有吉梦山。孔子释氏，正述其梦。）

①《诗》：“吉梦维何？维熊维罢。”

②《陈书》：徐陵母臧氏。常梦五色云，化为凤，集左肩上，已而诞陵焉。年数岁，家人携候宝志上人，宝志摩其顶曰：“天上石麒麟也。”【补注】麒麟儿，双承孔释，故云并是。旧引徐陵事，得一遗一。张迩可引《阙里故事》，兼举方全。【张注】《拾遗记》：孔子生之先，有麟吐玉书于阙里云：“水精之子，系衰周而素王。”母征在以绣绂系麟角。此证恰好相符。

大儿九龄色清彻①，秋水为神玉为骨。小儿五岁气食牛②，满堂宾客皆回头③。（此记生相之奇）。

①《祢衡传》：“大儿孔文举，小儿杨德祖。”《扬子》：“吾家之童，九岁而与我玄文。”

②《尸子》：“虎豹之驹，虽未成文，已有食牛之气。”

③谢庄《月赋》：“满堂宾客，回遑如失。”吾知徐公百不忧，积善衮衮生公侯①。丈夫生儿有如此二雏者，异时名位岂肯卑微休②。（末乃归美徐卿也。此章画然三段，第七八句，本与五六相应，却另一转韵，直连至末。杜诗歌行，有韵换而意不换者，如中四句是也。有意换而韵不换者，如末四句是也。）

①《易》：“积善之家，必有余庆。”庾信诗：“谓言君积善，还得嗣前贤。”衮衮，多貌。《左传》：“公侯子孙，必复其始。”

②曹植《释愁文》：“眩惑名位。”王充《论衡》：”位虽卑微，行苟离俗，必与之友。”申涵光曰：此等题，虽老杜亦不能佳。今人刻诗集，生子祝寿，套数满纸，岂不可厌。

 
戏作花卿歌

【鹤注】此当是上元二年作。【卢注】公为此歌，本称述花卿，题曰戏作，有讽意焉。《旧唐书肃宗纪》：上元二年四月，梓州刺史段子璋反，袭东川节度使李负于绵州，自称梁王，改元黄龙，以绵州为黄龙府，置百官。五月，成都尹崔光远率将花惊定攻拔绵州，斩子璋。《高适传》：西川牙将花惊定，恃勇，既诛子璋，大掠东蜀。天子怒光远不能戢军，乃罢之

成都猛将有花卿①，学语小儿知姓名②。用如快鹘风火生③，见贼惟多身始轻。绵州副使著柘黄④，我卿扫除即日平⑤。（此言勇猛剽悍，所以平贼有功。）。

①《抱朴子》：“猛将难御，而可以折冲拓境。”

②《南史》：齐桓康王，随武帝起兵，摧坚陷阵，膂力绝人。所过村邑，恣行暴害，江南人畏之，以其名怖小儿。

③《世说》：曹景宗谓所亲曰：“昔在乡里，骑快马如龙，拓弓弦作霹雳声，箭如饿鸱叫平泽中，逐麞数肋射之，觉耳后风生，鼻头火出，此乐使人忘死。”

④【朱注】子璋，《新书》作节度兵马使，《旧书》、《通鉴》作梓州刺史，此诗又云绵州副使，盖以梓州刺史领副使时，据绵州反，遂称绵州副使耳。《唐书》：绵州巴西郡，属剑南东道，本金山郡。天宝元年更名。

《唐六典》：诸军各置节度使一人，五千人以上置副使一人。又：隋文帝著柘黄袍、中带听朝。

⑤汉陈蕃曰：“大丈夫处世，当扫除天下。”子璋髑髅血模糊①，手提掷还崔大夫②。李侯重有此节度③，人道我卿绝世无④。既称绝世无，天子何不唤取守东都⑤。（此见平贼之后，不当留蜀滋乱。梓州作乱者，段子璋也。绵州奔窜者，李矣也。成都举兵者，崔光远也。斩段授崔而安李者，花惊定也。一事而三善备，故曰绝世无。此诗两韵分截。前段庚阳通协，本于古韵。）

①曹植《髑髅说》：“顾见髑髅，块然独居。”②王洙曰：崔大夫，谓光远。手提掷还，谓归功于主将。③【朱注】李矣初出奔成都，后夏镇东川，故曰“重有此节度”。④晋《白石郎曲》：“郎艳独，绝世无。”⑤上元二年，史思明方据东都。据《崔光远传》，花惊定将士肆其剽掠，妇女有金银钏者，多断腕以取之，蜀人之受毒甚矣。诗云“何不唤取守东都”，此驭将之善术也。盖以东都之命见召，则惊定既不疑惧，而蜀中可免其患。且东方诸镇屯聚，花卿必不敢专行跋扈。朱注谓刺其一将之雄，不能扫除大寇，此语优觉未尽。”子璋髑髅血模糊，手提掷还崔大夫。”写得壮气勃勃。明人沈明臣诗：“狭巷短兵相接处，杀人如草不闻声。”可与此诗，并树旗鼓。

《唐诗纪事》：有病疟者，子美曰：吾诗可以疗之。“夜阑更秉烛，相对如梦寐。”其人诵之，未愈。曰：更诵吾诗：“子璋髑髅血模糊，手提掷还崔大夫。”诵之，果愈。

 
谢皋羽《花卿冢行》云：“湿云模糊秋草空，雨青沙白丹陵东。莓苔阴阴草茸茸，云是花卿古来冢。花卿旧事人所知，花卿古冢知者谁？精灵未归白日西，庙鸦啄肉枝上啼，绵州柘黄魂正飞。”按：杜诗以柘黄为衣色，谢诗以柘黄为树色，意各有所指。

黄山谷诗话：花卿冢，在丹陵县之东馆镇，至今有英气，血食其乡。

 
赠花卿

单复编在上元二年成都诗内。旧注：公有《戏作花卿歌》，此花卿即惊定也。【朱注】唐曲《水调歌》后六叠入破第二，即此诗，见郭茂倩《乐府诗集》。

锦城丝管日纷纷①，半入江风半入云②。此曲只应天上有③，人间能得几回闻④？（江风，言音之清。入云，言声之高。天上，形容歌舞之妙。《杜臆》：胡元瑞因李群玉有赠歌妓相同，因以花卿为歌妓。窃谓此诗非歌妓所能当，其为花惊定无疑。其人恃功骄恣，故语含讥刺。能得几回闻，言其必不能久也。）。

①汉灵帝歌：“清丝流管歌玉凫。”曹植诗：“齐讴楚舞纷纷。”②梁元帝诗：“江风当夏清。”曹植《七启》：“长裾随风、悲歌入云。”③古诗：“谁能为此曲。”《宣室志》：玄宗梦仙子十辈御云而下，列于庭，各执乐器而奏之，其度曲清越，殆非人世也。及乐阕，有一仙子前曰：“此神仙紫云之曲也。”乐府《陇西行》：“天上何所有。”④《列子》：“耳目所观听，皆非人间之有。”

焦竑曰：花卿恃功骄恣，杜公讥之，而含蓄不露，有风人言之无罪，闻者足戒之旨。公之绝句百余首，此为之冠。

杨慎曰：花卿在蜀，颇用天子礼乐，子美作此讽之，而意在言外，最得诗人之旨。当时锦城妓女，独以此诗入歌，亦有见哉。

此诗，风华流丽，顿挫抑扬，虽太白、少伯，无以过之。其首句点题，而下作承转，乃绝句正法也。李白《苏台览古》云：“旧苑荒台杨柳新，菱歌清唱不胜春。只今唯有西江月，曾照吴王宫里人。”亦首句点题也。有在次句点题者，如杜常《华清宫》云：“行尽江南数十程，晓风残月入华清。朝元阁上西风急，都入长杨作雨声。”是也。有在三句点题者，如储光羲《寄孙山人》云：“新林二月孤舟还，水满清江花满山。借问故园隐君子，时时来往住人间。”是也。有在四句点题者，如韩愈《楚昭王庙》云：”丘坟满目衣冠尽，城阙连云草树荒。犹有国人怀旧德，一间茅屋祭昭王。”是也。有一句二句点题者，如李白《秋下荆门》云：“霜落荆门江树空，布帆无恙挂秋风。此行不为鲈鱼鲙，自爱名山入剡中。”是也。有一句三句点题者，如李白《与史钦听黄鹤楼吹笛》云：“一为迁客去长沙，西望长安不见家。黄鹤楼中吹玉笛，江城五月落梅花。”是也。有一句四句点题者，如皇甫冉《送魏十六还苏州》云：“秋夜沉沉此送君，阴虫切切不堪闻。归舟明日毗陵道，回首姑苏是白云。”是也。有二句三句点题者，如常建《三日寻李九庄》云：“雨歇杨林东渡头，永和三日荡轻舟。故人家在桃花岸，直到门前溪水流。”是也。有二句四句点题者，如孟浩然《济江问舟子》云：“潮落江平未有风，轻舟共济与君同。时时引领望天末，何处青山是越中。”是也。有三句四句点题者，如王维《送元二使安西》云：“渭城朝雨浥轻尘，客会青青柳色新。劝君更尽一杯酒，西出阳关无故人。”是也。又有两扇立格，对起分承者，如少陵《存殁口号》云：“席谦不见近弹棋，毕曜仍传旧小诗。玉局他年无限事，白杨今日几人悲。”是也。

 
少年行二首

【鹤注】此上元二年夏在成都作。

莫笑田家老瓦盆①，自从盛酒长儿孙。倾银注玉惊人眼②，共醉终同卧竹根③。（首章，有达观齐物意，乃晓悟少年之词。【卢注】瓦盆与金玉虽异，若论盛酒而饮，及其醉时，则彼此共卧于竹根，又何贵贱之别乎？）①《后汉逢萌传》：“首戴瓦盆。”《阮籍传》：“不复用杯觞斟酌，以大盆盛酒。”

②《吴越春秋》：玉杯银樽。

③公诗“只想竹林眠”，即卧竹根之意。又诗“鸟下竹根行”，亦概言竹傍也。按：杜田《补遗》：《酒谱》云：老杜“共醉终同卧竹根”，盖以竹根为饮器也。庾信《谢赵王赐酒》诗：“野炉然树叶，山杯捧竹根。”赵次公曰：卧竹根，谓同醉卧竹根之傍，《选》诗“徘徊孤竹根”可证。若如杜田说，饮器岂可谓之卧乎。《汉高帝纪》：“时饮醉卧。”罗大经曰：瓦盆金玉，同博一醉，尚何分别之有。由是推之，蹇驴布鞯，与骏马金鞍，同一游也。松床筦席，与绣帏玉枕，同一寝也。知此，则贫富贵贱，皆可以一视矣。

其二

巢燕引雏浑去尽，江花结子也无多。黄衫年少来宜数①，不见堂前东逝波。（次章有及时行乐意，乃鼓舞少年之词。春光已去，时不可返，故宜频数来游。）

①《北史麦铁杖传》：将度辽，呼其三子曰：“阿奴当备浅色黄衫，我得被杀，尔当富贵。”《唐书礼乐志》：乐工少年姿秀者十数人，衣黄衫、文玉带，立左右，每千秋节舞于勤政楼下。

 
赠虞十五司马

【鹤注】梁氏编在大历三年，时公年是五十七岁矣。当如《暮归》诗“年过半百不称意”，不应云“百年嗟已半。”当是上元宝应间在成都作，故云：“沙岸风吹叶，云江月上轩。”若在公安，则公未尝舍舟，不应有此语也。

远师虞秘监①，今喜识玄孙。形象丹青逼，家声器宇存。凄凉怜笔势②，浩荡问词源③。爽气金天豁④，清谈玉露繁⑤。伫鸣南岳凤⑥，欲化北溟鲲⑦。（上叙虞氏渊源。【卢注】师秘监，师其书法也。公九龄作大字，平日能书可知。形象逼丹青，以孙比祖。家声存器宇，自祖及孙也。笔势、词源，追怀秘监。爽气以下，称美司马。金天、玉露，借秋景为喻。南凤、北鲲，言能变化飞腾。）

①《唐书》：虞世南，余姚人。太宗践阼，迁太子右庶子。固辞，改为秘书监，封永兴县子。世南殁，太宗敕图其像于凌烟阁。《唐书》：时称世南五绝，四曰文词，五曰书翰。

②王僧虔《论书》：“崔瑗笔势甚快，而结字小疏。”③浩荡，旷远也。《隋文学传》：“笔有余力，词无竭源。”④张衡《思玄赋》：“顾金天而叹息兮。”⑤周祗箴：“清谈辍响。”江淹赋：“玉露暖天。”董仲舒有《繁露篇》。⑥刘桢诗：“凤凰集南岳，徘徊孤竹根。”⑦《庄子》：北海有鱼，名曰鲲，化为大鹏。交态知浮俗，儒流不异门①。过逢连客位②，日夜倒芳樽③。沙岸风吹叶.. 

④，云江月上轩⑤。百年嗟已半，四座敢辞喧⑥。书籍终相与，青山隔故园.. ⑦。（下叙彼此交情。儒门不异，虞杜皆旧家。“过逢连客位”，虞为主人也。岸风、江月，乃成都晚景。“四座敢辞喧”，同饮兴豪也。赠书于故园，言两人相期北归。或特过，或偶逢，皆与诸客连位而饮，正见司马好客，与俗交有别。《杜臆》谓虞杜作客而饮他人者，非是。此章两段，各十句。）。①《前汉艺文志》：“儒家者流。”颜延之诗：“家崇儒门。”

②沈约诗：“客位紫苔生。”③《晋史论》：“刘、毕芳樽之交。”④鲍照诗：“野旷沙岸静。”⑤《别赋》：“月上轩而飞光。”⑥古乐府：“四座乐且康。”⑦《魏志》：蔡邕闻王粲在门，倒屣迎之。谓座客曰：“此王公孙也，有异才，吾家书籍文章，尽当与之。”

 
病柏

此下四章，梁权道及黄鹤俱编在上元二年之秋，今并依旧次。

有柏生崇冈①，童童状车盖②。偃蹇龙虎姿③，主当风云会。神明依正直.. 

④，故老多再拜⑤。岂知千年根，中路颜色坏⑥。（病柏，伤直节之见摧者，此从盛时叙起。崇冈，势尊严。车盖，状耸翠。龙虎，干奇古。风云，气阴森。神依树，故人致敬。根内拨，故色外枯。）①《琴赋》：“惟椅梧之所生兮，托峻岳之崇冈。”

②《蜀志》：“先主舍东南角篱上有桑树，高五丈，遥望见童童如小车盖。”③司马相如《大人赋》：“绸缪偃蹇。”注：“偃蹇，夭矫也。”《后汉耿纯传》：纯说李轶曰：“大王以龙虎之姿，遭风云之会。”

④《左传》：“史嚣曰：“神，聪明正直而一者也。”《庄子》：“松柏其生也正。”⑤《宋书》：鲁郡孔子庙柏，旧有二十四株，其二株先折倒，土人崇敬。江夏王义恭悉遣伐取，父老莫不叹息。⑥《长杨赋》：“中路而后驰。”

出非不得地，蟠据亦高大。岁寒忽无凭①，日夜柯叶改②。丹凤领九雏③哀鸣翔其外。鸱鸮志意满④，养子穿穴内。（此形容衰时之柏，得地盘据，(，) 承千年根。岁寒改柯，承颜色坏。凤去鸱巢，则神人失所凭依矣。忽无凭，翻《论语》岁寒后调。柯叶改，翻《礼记》不改柯易叶。）

①欧阳建诗：“松柏隆冬瘁，然后知岁寒。”古诗：“枝叶日夜零。”②《记》：“如松柏之有心，贯四时而不改柯易叶。”③《乐府》：“凤凰鸣啾啾，一母将九雏。”④《记》：“鸱鸮鸱鸮，既取我子，无毁我室。”《后汉北海靖王传》：“志意衰惰。”

客从何乡来，仁立久吁怪①。静求元精理②，浩荡难倚赖③。（未以感慨之意作结。观盛衰倏异，知造化为难凭矣。此章前二段各八句，末段四句收。）

①《诗》：“伫立以泣。”孔安国《尚书传》：”吁，疑怪之词。”

②《后汉书》：元精所生，王之佐臣。《论衡》：“天禀元气，人受元精。”

③浩荡，犹言渺茫。王嗣奭曰：此章有托而发。“神明依正直，故老多再拜。”一木之微，崇重至此。丹凤、鸱鸮，喻正人摧折，则善类伤心，而小人快意。结语尤悲，如范滂语子云：“使汝为恶，则恶不可为。使汝为善，则我不为恶。”意正相似。师氏谓此诗为郭英又而作。英乂镇成都，为人端直，蜀人重之。永泰元年，崔旰反，英乂为韩澄所杀。诸孤哀苦莫诉，故有凤雏哀鸣之句。崔旰窃据成都，故有鸱鸮穿穴之句。盖隐其词以托讽也。今按崔郭事在去成都后，时地未合。

黄生曰：此喻宗社欹倾之时，君子废斥在外，无从匡救，而宵小根据于内，恣为奸私，此真天理之不可问者。

 
病橘

【鹤注】《唐十道志》：蜀有橘柚之园。

群橘少生意①，虽多亦奚为，惜哉结实小，酸涩如棠梨②。剖之尽蠹蚀，采掇爽所宜③。纷然不适口④，岂只存其皮。萧萧半死叶⑤，未忍别故枝。玄冬霜雪积⑥，况乃回风吹⑦。（病橘，伤贡献之劳民也。首叙橘病堪怜。少生意，故其实酸涩而蠹，其叶半死易调。《杜臆》：“未忍别故枝”，偏于无知之物写得有情。）

①《晋书殷仲文传》：“无复生意。”

②《尔雅注》：棠，今之杜梨。陆曰：其子有赤白美恶，白色为甘棠，赤色者涩而醉。

③《诗》：“薄言采之。”“薄言掇之。”

④《庄子》：“柦梨橘柚，皆可于口。”梁元帝书：“适口充肠，无索弗获。”

⑤《七发》：“其根半生半死。”

⑥刘桢诗：“自夏涉玄冬。”⑦庾信诗：“回风好送师。”尝闻蓬莱殿，罗列潇湘姿①。此物岁不稔②，玉食失光辉③。冠盗尚凭陵.. 

④，当君减膳时⑤。汝病是天意⑥，吾愁罪有司。忆昔南海使⑦，奔腾献荔支。百马死山谷⑧，到今耆旧悲⑨。（此借橘以慨时事。病橘不供，适当减膳之时，疑是天意使然。但恐责有司而疲民力，故引献荔事为证。节节推开，意多风折。此章两段，各十二句。）①鲍照诗：“橘生潇湘侧。”《山海经》：洞庭之山，其木多橘。《唐书》：潭州有橘洲。《太真外传》：开元末，江陵进乳柑橘，上以十枝种于蓬莱宫，天宝十载秋，结实，于是宣命赐及宰臣。

②古诗：“此物何须用。”【朱注】橘结实，一年多必一年少，故曰岁不稔。《国语》：“不稔于岁。”③《尚书》：“惟辟玉食。”《汉陈咸传》：“泰侈玉食。”注：“玉食，美食如玉也。”④《左传》：“凭陵我城郭。”⑤《汉书》：国有大灾，则减膳撤乐，示自责也。

⑥又《息夫躬传》：“民心悦而大意得矣。”⑦《后汉和帝纪》：南海献龙眼荔支，十里一置，五里一候，奔腾险阻，死者继路。唐羌为临武长，上书言状，和帝罢致之。《唐国史补》：贵妃生于蜀，好食荔支。南海所生，尤胜蜀者。每岁飞驰以进。《唐书》：杨贵妃嗜荔支，必欲生致之，乃置骑传送。走数千里，其味未变，已至于京师。杜修可曰：唐所贡乃涪州荔支，由子午道而往，非南海也。此特借汉事以讥之。

⑧魏明帝诗：“百马齐辔。”⑨曹植诗：“但见耆旧老，不睹新少年。” 
枯棕

鹤曰：上元二年，蜀有段子璋之变，故诗云“伤时苦军乏。”《广志》：棕一名栟榈，状如蒲葵，有叶无枝。陈藏器《本草》：其皮作绳，入水千年不烂。

蜀门多棕榈①，高者十八九。其皮割剥甚②，虽众亦易朽。徒布如云叶③，青青岁寒后④。交横集斧斤⑤，凋丧先蒲柳⑥。（枯棕，伤民困于重敛也。首叙棕枯之故。棕本耐寒，但为斧斤所剥，故先蒲柳而凋零耳。）。

①《南都赋》：“其木则栟榈，结根竦本，垂条婢媛。”

②陈琳檄：“割剥元元。”③卢湛云：“叶不云布，华不星烛。”④《抱朴子》：“扬青于岁寒之后。”⑤韩安国《几赋》：“荷斧斤，援葛虆。”⑥《北史》：韦世康与子书曰：“耄虽未及，壮年已谢，霜早楸梧，风走蒲柳。”《世说》：顾悦之发早白，帝问其故，对曰：“松柏之姿，经霜犹茂；蒲柳之质，望秋先零。”《说文》：“杨柳即蒲。”

伤时苦军乏①，一物官尽取。嗟尔江汉人，生成复何有。有同桔棕木，使我沉叹久。死者即已休，生者何自守。（此见枯棕而念生民。军兴赋重，剥民等于剥棕，此嗟叹本意。江汉，指巴蜀，生成，谓物。生死，比人。）

①《齐高帝纪》：时军容寡阙，乃编棕皮为马具。

啾啾黄雀啄①。侧见寒蓬走②。念尔形影干③，摧残没藜莠④。（一结语多感慨。雀啄棕毛，飘如蓬走，究竟形销影灭，埋没藜莠耳。此章前二段各八句，末段四句收。）

①《吴越春秋》：螳螂捕蝉，不知黄雀之在其后。

②何逊诗：“严野散寒蓬。”③李密《陈情表》：“形影相吊。”④《前汉郊祀志》：嘉禾不生，而蓬蒿藜莠茂焉。卢元昌曰：公《为王阆州进论》一表，其中云：敕天下征收赦文，减省军用外，诸色杂赋名目，损之又损，剑南诸州，困而复振矣。《枯棕》一章，即是此意。

诗中咏物之作，有就本题作结者，如此章是也。有借客意作结者，如《病橘》、《枯柟》是也。可悟诗家擒纵之法。

 
枯柟

楩柟枯峥嵘①，乡党皆莫记。不知几百岁，惨惨无生意②。（枯柟、伤大材之见弃也。首叙老于孤立。）

①《蜀都赋》：“楩楠幽蔼于谷底。”《子虚赋》：“刻削峥嵘。”

②陶潜诗：“惨惨寒日”上枝摩苍天①，下根蟠厚地。巨围雷霆拆，万孔虫蚁萃。冻雨落流胶②冲风夺佳气③。白鹄遂不来④，天鸡为愁思⑤。（此言其憔悴失所。枝根虽具，(，) 生意久亡，故造物日侵，而虫鸟见伤。）

①魏文帝诗：“修于摩苍天。”②《楚辞》：“使冻雨兮洒尘。”《尔雅注》：“江东呼夏月暴雨为冻雨。”庾信诗：“枯枫乍落胶。”【朱注】流胶，树中胶液流出也。③《楚辞》：“冲风起兮水扬波。”注：“冲风，隧风也。”宋江夏王锋《修柏赋》：“冲风不能摧其枝。”

④吴迈远诗：“可怜双白鹄。”⑤谢灵运诗：“天鸡弄和风。”《尔雅》：“翰，一名天鸡，赤羽之鸟也。”注：《逸周书》：“文翰，若彩鸡，成王时蜀人献之。”按《汲冢周书王会篇》云：“蜀人以文鶾。”文鶾者，若翬雉。犹含栋梁具①，无复霄汉志②。良工古昔少③，识者出涕泪④。种榆水中央⑤，成长何容易。截承金露盘⑥，袅袅不自畏。（未用比喻作结，慨用舍之失宜。栋梁，伤大才莫用。种榆，比力小任重。此章，首段四句，下两段各八句。）

①《王命论》：“楶棁之材，不荷栋梁之任。”

②仲长统《乐志论》：“可以凌霄汉，出宇宙之外矣。”③《东都赋》：“眇古昔而论功。”④蔡琰《笳曲》：“涕泪交垂。”⑤《诗》：“东门之枌。”毛氏注：“枌，白榆也。”《尔雅释》：“榆之皮色白者，名枌。”《齐民要术》：“榆性软弱，久无不曲例，非佳好之木。”《诗》：“宛在水中央。”

⑥《西都赋》：“抗仙掌以承露，擢双立之金茎。”

叶石林曰：此诗“犹含栋梁具，无复霄汉志”，当是为房次律而作。自汉魏以来，诗人用意深远，不失古风，惟此公为然，不特语言之工也。

黄生曰：《病橘》一章，赋也。《病柏》、《枯柟》二章，比也。三诗皆得汉魏之髓，不在皮毛上论。

 
不见原注：近无李白消息。

【鹤注】诗云：“世人皆欲杀”，当是白流夜郎之后，盖上元二年也。梁氏编在宝应元年梓州作，不知是年，白己卒矣。曾巩序：乾元元年，长流夜郎，遂泛洞庭，上峡江，至巫山，以赦得释。憩岳阳、江夏，久之，复如浸阳，过金陵，徘徊于历阳、宣城二郡间。其族人阳冰为当涂令，白过之，以病卒，年六十有四。是时宝应元年也。《诗》：“爱而不见。”

不见李生久，佯狂真可哀①。世人皆欲杀，吾意独怜才。敏捷诗千首②，飘零酒一杯③。匡山读书处④，头白好归来⑤。（此怀李白而作也。敏捷千篇，见才可怜。飘零纵酒，见狂可哀。归老匡山，盖悯其放逐而望其生还，始终是哀怜意。）。

①箕子被发佯狂，白之纵酒豪放，亦不得已而然。②《汉书儒林传》：鲁荣广，高材敏捷。刘向《新序》：“聪明敏捷，人之美材。”③《雪赋》：“从风飘零。”薛道衡诗：“陶然寄一杯。”

④太白，蜀人，而公亦在蜀，故云归来。《丹铅录》谓指彰明县南之匡山，若以为匡庐，太白非九江人，何得言归来乎？⑤《楚辞》：“王孙兮归来。”

顾宸曰：公与白同游齐鲁，在天宝四载。白有《鲁郡石门别杜》诗，自此以后，公屡形怀忆，竟不得再见。冬日春日之怀及梦白二首，白在夜郎，公在秦州。此云“不见李生久”，白在浪游，公在成都。公与白最称交好，考其相从岁月，仅在游齐鲁时。前乎此，后乎此，俱未相见也。

附考：洪容斋《三笔》曰：杜诗：“匡山读书处，头白好归来。”说者以为即庐山也。吴曾《能改斋漫录》辩误一卷，正辩是事。引杜田《杜诗补遗》云：范传正《李白新墓碑》云：白本宗室子，厥先避仇客蜀，居蜀之彰明，太白生焉。彰明，绵州之属邑，有大小匡山，白读书于大匡山，有读书堂尚存。其宅在清廉乡，后废为僧房，称陇西院，盖以太白得名。院有太白像，吴君以是证杜句，知匡山在蜀，非庐山也。予按当涂所刊《太白集》，其首载《新墓碑》，宣歙池等州观察使范传正撰，凡千五百余字，但云：“自国朝以来，编于属籍。神龙初，潜还广汉，因侨为郡人。”初无补遗所纪七十余言，岂非好事者伪为此书，如《开元遗事》之类，以附会杜诗耶？欧阳

《舆地广记》云，彰明有李白碑，白生于此县。盖亦传说之误，当以范碑

为正。

【朱注】杜田之说，本于杨天惠《彰明逸事》。《杜臆》：太白系出陇西，后遂误传为陇西成纪人。所云清廉乡，亦必青莲之讹。

黄鹤曰：李集有《望庐山五老》诗云：“九江秀色可揽结，吾将此地巢云松。”又《望庐山瀑布》云：“而我游名山，对之心益闲。且谐宿所好，永愿辞人间。”又《南康军图经》云：白性喜名山，飘然有物外志，以庐阜水石佳处，遂往游焉。至五老峰，爱其险峭奇胜，曰：“天下之壮观也。卜筑于此，吾将老焉。”今峰下有书堂旧基，白后北归，犹不忍去，乃指庐山曰：“与君再会，不敢寒盟，丹崖绿壑，神其鉴之。”又白《送侄嵩游庐山

 
序》，“惭未归于名山。”然则匡山断指浔阳匡庐山。

今按：《全蜀总志》：龙安府江油县，有大匡山，在县治西三十里，山势高耸，状如匡字。唐李白读书处。岂修志者，亦因《彰明逸事》而附会欤？又考《水经注》：远法师《庐山志》曰：殷周之际，匡俗先生游此山，时人谓其所止为神仙之庐，因以名山。然则庐山亦称匡山，盖以姓得名耶？

 
草堂即事

诗云“建子月”，是上元二年十一月在草堂作。

荒村建子月①，独树老夫家②。雪里江船渡③，风前竹径斜④。寒鱼依密藻⑤，宿雁聚圆沙⑥。蜀酒禁愁得，无钱何处赊。（首叙冬日草堂，中四写景，末二述情，合之皆所谓即事也。荒村、独树，凄凉之况。建子、老夫，用假对法。寒鱼、宿雁，兼自喻穷冬族泊，故落句有赊酒销愁之慨。）。

①《杜臆》：《春秋》变古则书。诗云“建子月”，盖史法也。《肃宗纪》：上元二年九月，诏去上元号，称元年，以十一月为岁首，建子月王午朔，上受朝贺，如正旦仪。马融曰：周正建子，为天统。”

②陶潜诗：“独树众乃奇。”③庾信诗：“俱来雪里看。”④刘宪诗：“风前雪里觅芳菲。”梁元帝诗：“竹径露初圆。”⑤庾信诗：“寒鱼抱冻沉。”薛昉诗：“细藻欲藏鱼。”⑥骆宾王诗：“宿雁下庐洲。”《杜臆》，宿鹭，当作宿雁。冬寒但有雁耳，鹭畏露，白露降，便飞去矣。《物类志》：人养鹭于池塘，驯若家禽。每至白露，即飞腾而去。 
徐少尹见过

【鹤注】此当是上元二年冬作。又曰：少尹与行军自不同。西都、东都、北都、凤翔、成都、河中、江陵、兴元、兴德，府尹各一人，少尹二人，初不言以少尹为行军长史，但云：永徽中，改尹为长史。又云：天下兵马元帅府，有行军长史、行军司马。今题云“少尹”，而诗云“行军”，徐当是成都尹兼节制兵马，以时乱，故少尹兼称行军也。

晚景孤村僻，行军数骑来。交新徒有喜，礼厚愧无才，赏静怜云竹①忘归步月台②。何当看花蕊，欲发照江梅。（上四叙事，见自谦意。下四叙(，) 景，见喜客意。晚景，谓日暮之时。尹何时当再来乎，梅将发而照江矣，期之也。）

①张正见诗：“翠竹梢云而结丛。”②谢灵运诗：“游目倦忘归。”梁武帝《秋笛曲》：”绕虹梁，流月台。” 
范二员外邈吴十侍御郁特枉驾阙展待聊寄此作

【鹤注】当是上元二年浣花时作。过江上宅时郁尚谪楚中，是年盖放还矣。

暂往比邻去①，空闻二妙归②。幽栖诚简略，衰白已光辉。野外贫家远③村中好客稀。论文或不愧，重肯款柴扉④。（简略，承比邻句，阙展待也。(，) 光辉，承二妙句，特枉驾也。下四，困失款而冀其重来。）

①曹植诗：”万里犹比邻。”②《晋书》：尚书令卫瓘与尚书郎索靖，俱善草书，时人号为一台二妙。③陶潜诗：”野外罕人事。”④范云诗：“还闻稚子说，有客款柴扉。”赵汸曰：前后诗中，每以无俗物、绝交游、门径榛塞为喜，独于范吴之来，阙于展待，委曲尽情如此，则平日称懒者果真懒乎。

王嗣奭曰：公素以文自负，如“文章千古事”，则内信干心。“斯文忧患余，”则窃比于圣。故亦不轻与人论文。“重与细论文”，则须李白；“佳句法如何，”则询高适。二人皆高品也。如吴侍御辩释无辜，宁拂上官而甘迁斥者，乃公心契，论文不愧，岂泛言者哉。

罗大经《鹤林玉露》曰：范员外、吴侍御，访少陵于草堂，杜偶出，不及接见，因谢之以诗。陈后山在京师，张文潜、晁无咎为馆职，联骑过之，后山偶出萧寺，二君题壁而去。后山亦谢之以诗云：“白社双林去，高轩二妙来。排门冲鸟雀，挥壁带尘埃。不惮升堂费，深愁载酒回。功名付公等，归路在蓬莱。”杜陈一时之事相类。二诗蕴藉风流，未易优劣。

 
王十七侍御抡许携酒至草堂奉寄此诗便请邀高三十五使君同到

鹤注编在上元二年冬成都作。是时高适刺蜀，以摄尹事至成都也。考《旧书高适传》：崔光远不能摄军，天子罢之，以适代为成都尹、西川节度。然此诗不曰高尹，而仍谓高使君。且是年十一月，光远卒，十二月旋以严武为成都尹，则适实未尝代光远也。及严武于宝应元年召归后，却不闻成都别除尹。史云：代宗即位，吐蕃陷松、维、保诸州，节度使高适不能救，以严武代还。必宝应元年七月至广德元年十二月，乃适尹成都也。但此时，公无一诗与高，盖适为尹时，公同在东川，及严武再镇蜀，方归草堂也。王抡终于彭州刺史，后有《哭王彭州抡》诗。

老夫卧稳朝慵起，白屋寒多暖始开①。江鹳巧当幽径浴②，邻鸡还过短墙来。绣衣屡许携家酝③，皂盖能忘折野梅④。戏假霜威促山简⑤，须成一醉习池回⑥。（上四，草堂阒寂之景，下欲王携酒邀高同至也。鹳浴、鸡飞，晴暖景象，即开门所见者。绣衣、霜威，指王。皂盖、山简，指高。习池，借比草堂。堂有野梅，故以折梅招之。）

①《抱朴子》：公旦执贽于白屋。白屋，白茅覆屋也。

②鹳，水鸟，形似鹤。庾信诗：“幽径忽春临。”③洙曰：汉侍御有绣衣直指，出讨奸猾，治大狱。④《续汉志》：二千石，皂盖朱雨幡。陆凯诗：“折梅逢驿使，寄与陇头人。”

⑤赵曰：霜威，御史有风霜之任也。崔篆《御史箴》：“今鹰隼始击，以成严霜之威。”诸葛颖诗：“叶落霜威重。”⑥《晋书》：习氏，荆上豪族，有佳园池。山简每山嬉游，多之池上，名之曰高阳池。

朱瀚云：作诗代书，促侍御践约，并邀高来同饮，真率如话，而矩度谨严，仍有惜墨如金之意。

今按：邻鸡过墙，语近浅易。绣衣、皂盖，又近拙钝。恐非少陵匠意之作也。【补注】诗家用短墙，不避俗字，但有工拙之不同。杜公此句，语率而近俚，元仇仁近云：“桃柳参差出短墙，小楼突兀看湖光。”自觉风趣嫣然。

 
王竟携酒高亦同过共用寒字

卧病荒郊远①，通行小径难②。故人能领客，携酒重相看。自愧无鲑菜③空烦卸马鞍，移樽劝山简，头白恐风寒④。（亦从草堂叙起。王果携酒而至，(，) 喜之也。劝高醉饮御寒，戏之也。【原注】“高每云：汝年几小，且不必小于我，故此句戏之。”）

①谢灵运诗：“卧病同淮阳。”②《前汉书》：陈恢见沛公曰：“足不通行无所累。”③《集韵》：“鲑，吴人鱼菜总称。”《齐书》：庾杲之清贫自业，食唯有韭、葅、瀹韭、生韭杂菜。任昉戏之曰：“谁谓庾郎贫，食鲑尝有二十七种。”二十七，言三九也。

④颜延之诗：“严驾越风寒。” 
陪李七司马皂江上观造竹桥即日成往来之人免冬寒入水聊题短作简李公

【鹤注】此当上元二年冬在蜀州作。《元和郡县志》：江，一名皂江，

经蜀州唐兴县东三里。任慥《渠堰志》：九■口堰，其源出于皂江，至郫之

栅头，别流为温江口。曰九口者，实两江之汇也。晏公《类要》；江，

一名皂里水，今在新津。，音躬。

伐竹为桥结构同①，褰裳不涉往来通②。天寒白鹤归华表③，日落青龙见水中④。顾我老非题柱客⑤，知君才是济川功⑥。合欢却笑千年事⑦，驱石何时到海东⑧。（上四观竹桥，下四简李公。结构同，等于木桥。往来通，驾竹而渡。鹤归华表，柱可栖鹤。龙见水中，桥影若龙也。题柱客，公自谦。济川功，颂司马。赵次公曰：合欢，桥落成而聚客欢饮。笑者，笑前人之劳而无成。）

①雷次宗《豫章记》：“伐竹为筏。”《鲁灵光殿赋》：“观其结构。”②《诗》：“褰裳涉洧。”“褰裳涉溱。”任昉诗：“江湖忽往来。”③刘叔敬《异苑》：晋太康二年冬，大雪，南州人见二白鹤语于桥下曰：“今兹寒不减尧崩年也。”于是飞去。白鹤事当主《异苑》，奋引丁令威化鹤归集城门华表柱者，误。此华表，指桥柱。李义山诗“灞水桥边倚华表，”亦可证。又梁昭明太子启：“虹入汉而藏形，鹤临桥而送语。”④《朝野佥载》：赵州石桥甚工，望之如初月出云，长虹饮涧。天后时，默啜欲南过桥，马跪地不进，但见青龙卧桥上，奋迅而怒，贼乃遁去。今按：青龙，用费长房竹杖事，切竹桥也。《楚辞》：“麾蚊龙以津梁。知桥可称龙。”

⑤顾，念也。《华阳国志》：蜀城北八十里，有升仙桥、送客观。司马相如初入长安，题其柱曰：“大丈夫不乘赤车驷马，不过汝下。”⑥《说命》：“若济巨川，用汝作舟楫。”⑦《乐记》：“酒食者，所以合欢也。”《淮南诠言》：“今有美酒

合欢以相飨，卑礼婉辞以接之。”⑧《齐地记》：秦始皇作石桥，欲过海观日出处，有神人能驱石下海，石去不速，神辄鞭之，石皆流血。

 
观作桥成月夜舟中有述还呈李司马

草堂本有此题。诸本通上章，为二首。连日观桥，舟皆设酒，观诗中屡字可见。

把烛桥成夜①，回舟客坐时。天高云去尽，江迥月来迟。衰谢多扶病，招邀屡有期。异方成此兴，乐罢不无悲。（上章题桥成，此章述己意。把烛桥成，言刻日完功。云去月来，记舟前夜景。悲有三意，衰年多病，而又在异方，故悲不自胜。）。

①《梁武帝纪》：“把烛看事。”

 
李司马桥成承高使君自成都回

王洙曰：时高适守蜀州而摄成都，故题云自成都回。《九域志》：蜀州东至成都一百里，故诗云：“桥东待使君。”又知是诗在蜀州作。【钱笺】唐制节度使阙，以行军司马摄知军事，未闻以刺史也。

向来江上手纷纷，三日功成事出群。已传童子骑青竹①，总拟桥东待使君。（上二司马桥成，下二使君回蜀。手纷纷，经营者众也。）①《后汉书》：郭弼为并州牧，始至，行部到河西美稷，有童儿数百，骑竹马迎之曰，”闻使君到，喜，故来迎。”

 
入奏行赠西山检察使窦侍御

黄鹤编在宝应元年。梦弼曰：时吐蕃分三道入寇，欲取成都为东府，窦公以御史出检校诸州军储器械。得以便宜入奏，公作是诗以赠之。鹤曰：考新旧史、《会要》，无检察使，唯有巡察、观察、按察之名。然《欧阳詹集》有《送韦检察》诗，又似史失书。

【朱注】《会要》有西山运粮使、检校户部员外郎。诗云：“运粮绳桥壮士喜。”疑即此官，窦盖以侍御出耳。又曰：诗云：“八州刺史思一战，三城守边却可图。”是西山未没吐蕃时作。

窦侍御，骥之子、凤之雏①。年未三十忠义俱②，骨鲠绝代无③。炯如一段清冰出万壑，置在迎风露寒之玉壶④。蔗浆归厨金碗冻⑤，洗涤烦热足以宁君躯。政用疏通合典则⑥，戚联豪贵耽文儒⑦。（此叙窦之履历。首四，记其美质忠心。清冰四句。喻其廉操清望。政用二句，称其法古崇儒。《杜臆》：起段，如雷轰电闪，风雨骤至，长短错综，似无条理，而所注意，在“骨鲠绝代无”、”足以宁君躯”，至衬语则极形容其清冷，盖必清心冷面入，方能直言时事，足以制强寇而释主忧。玉壶、清冰，金碗、蔗浆，欲涤君王之烦热。窦行盖在夏时，故借喻及此。窦侍御为一句，骥子、凤雏为一句。）

①《北齐书》：裴景鸾、景鸿，并有逸才。河东呼景鸾为骥子。景鸿为龙文。《蜀志》：庞统，德公之从子。德公谓统为凤雏。《晋书》：陆云幼时，吴尚书闵鸿奇之曰：“此儿若非龙驹，当是凤雏。”

②《华阳国志》：汉施表忠义。

③《荀子》：“君有忠臣，谓之骨鲠。”

④鲍照诗：“清如玉壶冰。”《西京赋》：“既新作于迎风，增露寒与储胥。”注：“皆馆名。”《汉书》：武帝元封二年，因秦林光宫，复增通天、迎风、储胥、露寒。赵曰：露寒，旧本作寒露，盖传写之误。公《槐叶冷淘》诗：“万里露寒殿，开冰清玉壶。”则用字初未尝倒。⑤《前汉礼乐志》：《景星歌》：“秦尊柘浆析朝醒。”注：“取柘

浆汁以为饮，可解酲也。”⑥《礼经解》：“疏通知远，书教也。”《书》：“有典有则。”⑦《后汉舆服志》：进贤冠，文儒者之服。

兵革未息人未苏①，天子亦念西南隅②。吐蕃凭陵气颇粗，窦氏检察应时须。运粮绳桥壮士喜③，斩木火井穷猿呼④。八州刺史思一战⑤，三城守边却可图⑥。此行入奏计未小，密奉圣旨恩宜殊⑦。（此送侍御入觐。西山密迩吐蕃，窦公检察其地，运粮斩木，则军储足而运道通，故乘此可议战守。今回京入奏，必能上合帝心也。【卢注】检校责在轮粮，粮足始可战守，故公上严武《两川说》云：顷者三城失守，非兵之过也，粮不足也。）

①陆机《思归赋》：“兵革未息，宿愿有违。”②《初学记》：自剑阁西南为益州。③【钱笺】《元和郡县志》：绳桥，在茂州汶川县西北，架大江水，蔑笮四条，以葛藤纬络，布板其上，虽从风摇动，而牢固有余，夷人驱牛马去来无惧。今按其桥以竹为索，阔六尺，长十丈。《舆地纪胜》：绳桥，在维州保宁县东十五里，辫竹为绳，其上施木板，长三十丈，通蕃汉路。

 
④斩木于火井之地，言除道以通运，无木可依，故猿呼。鹤曰：《寰宇记》：水涸时，以火投井中，即焰出，移时方灭，令在蓬州。此诗指蓬州火井言。《蜀都赋注》：火井欲出其火，先以家火投之，须臾焰出通天，以竹筒盛之，接其光而无炭。取井火还，煮井水一斛，得四五斗盐。家火煮之，不过二三斗盐耳。《晋书》：李充为记室参军，家贫，求补外。楚裒问之。曰，“穷猿投林，何暇择木。”⑤《旧书地理志》：剑南节度使，西抗吐蕃，南抚蛮獠，统团结营及松、维、恭、蓬、雅、黎、姚、悉八州兵马。公《东西两川说》：八州素归心于其世袭刺史。【朱注】《高适传》：自邛关黎雅以抵南蛮，由茂而西，经羌中平戎等城，界吐蕃濒边诸城，皆仰给剑南。

⑥《唐书》：彭州有羊灌、田朋、笮绳桥、三守捉城，又有七盘、安远、龙溪三城，皆界茂州汶山。朱又云：公《西山》诗有“绳桥战胜迟”之句，则此三城，乃三城捉手也。【蔡注】指姚、维、松三州，非。

⑦晋群臣《立庙奏》：“圣旨弘深，远迹上世。”绣衣春当霄汉立①，彩服日向庭闱趋②。省郎京尹必俯拾③，江花未落还成都④。（此言侍御省亲。霄汉立，得近君。庭闱趋，得侍亲。省郎京尹、冀其增秩。江花未落，仲夏去而初秋回也。）

①绣衣，御史之服。汉有绣衣直指使。②老莱子彩眼以娱亲。庭闱，注见本卷。③《前汉书》：夏侯胜曰：“士病不明经术，经术苟明，取青紫如俯地拾芥耳。”

④江花，指荷。后《到村》诗“蛟龙引子过，荷董逐花低”可证。江花未落还成都，肯访浣花老翁无？为君酤酒满眼酤①。与奴白饭马青刍②。（此望侍御还蜀。【钱笺】酤酒相贺，而又下及奴马，燕喜之至也，《杜臆》未段承上，须有叠句，而通篇一韵到底，每用叠韵。妙协音节，极起伏顿挫之妙。此章前二段各十句，后二段各四句。①满眼酤，谓满前皆酒酤也，即公诗“浊醪必在眼”意。旧注谓蜀人以竹筒沽酒，酒满筒眼，似近于俚。上酤字，贾酒也。《小雅》：“无酒酤我。”下酤字，一宿酒也。《商颂》：“既载清酤。”《世说》：鲍照答颜延之曰：“君诗若铺锦列绣，亦雕缋满眼。”②林时对曰：傅玄《盘中》诗：“何惜马蹄归不数，羊肉千斤酒百斛，令君马肥麦与菽。”此诗结句所祖。王建诗云：“人客少能留我屋，客有新浆马有粟。”句法与杜相合。朱鹤龄曰：是时吐蕃窥西山三城，西川八州刺史合兵御之，故窦侍御以战守机宜入奏朝廷。《钱笺》引东川梓、遂、果阆等八州者，全无交涉。

申涵光曰：《入奏行》是集中变体。长短纵横，太白所长，正尔不必效之，失其故步。

 
得广州张判官叔卿书使还以诗代意

诗云蜀城，当是在成都时作。黄鹤编在梓州，误。【朱注】张叔卿，鲁人，见公《杂述》及《旧唐书李白传》。

乡关胡骑满①，宇宙蜀城偏。忽得炎州信②，遥从月峡传③。云深骠骑幕.. 

④，夜隔孝廉船⑤。却寄双愁眼，相思泪点悬⑥。（上四得叔卿书，下四以诗代意。《杜臆》：胡骑满，言居蜀之故。炎州来信，从月峡遥传。正见蜀城之偏也。云深夜隔，总伤其远阔。骠骑幕，判官所居。孝廉船，因张凭同姓而借用之。公所寄者诗，而云却寄双眼，出语甚奇，盖写诗时，泪点沾纸，则泪眼与诗同去矣，此十字句法。）。①隋孙万寿诗：“乡关不再见，怅望穷此晨。”②《楚辞》：“嘉南州之炎德。”③《十道志》：渝州有明月峡，三峡之始。④《汉书》：元狩二年，霍去病为骠骑将军。⑤《世说》：张凭尝谒丹阳尹刘惔，惔留宿，明日乃还船。须臾，惔遣传教觅张孝廉船，召与同载，时人荣之。⑥《吴越春秋》：王夫人歌：“泪泫泫兮双悬。”

 
魏十四侍御就敝庐相别

【鹤注】诗云“江边问草堂”，当是宝应元年在草堂时作。

有客骑骢马①，江边问草堂。远寻留药价②，惜别倒文场③。入幕旌旗动.. 

④，归轩锦绣香⑤。时应念衰疾，书疏及沧浪⑥。（上四侍御就别，下四送别侍御。倒文场，意气倾倒于文场。若作到字，与问草堂重复矣。行幕轩车，魏之行色。沧浪，即指浣溪，所谓“百花潭北即沧浪”也。）①骢马，用汉桓典事。②《高士传》：韩康常游名山，采药卖于长安市中，口不二价。③《杜预传赞》：“元凯文场，号为武库。”④《东都赋》：“施旗拂天。”⑤刘绘诗：“交错锦绣陈。”⑥王羲之帖：“不得君家书疏。”晋那呵滩侍：”书疏数知闻，莫令信使断。” 
赠别何邕

【鹤注】宝应元年，公送严武至绵州，其别何邕，当在此时。诗云“绵谷元通汉”，何盖为绵谷尉也。又云“传语故乡春”，何盖京兆入而赴长安也。邕即前所云何十一少府耶？

生死论交地①，何由见一人。悲君随燕雀②，薄宦走风尘③。绵谷元通汉.. 

④，沱江不向秦⑤。五陵花满眼⑥，传语故乡春。（上四送别何邕，下四别后情绪。生死交情，既难多得，何又随燕雀而走风尘，更觉孤寂矣。绵谷通汉，邕可至京。沱江背秦，己犹滞蜀也。长安不见，而欲传语春光，公思乡之意切矣。悲君二字贯下，此十字为句。）①《翟方进传》：“一死一生，乃见交情。”②《公孙弘传赞》：“以鸿渐之翼，困于燕雀。”

③任昉表：“薄宦东朝。”④《唐书》：绵谷县，属利州，利与剑为邻，剑州至绵，不远三百里。《禹贡》注：汉出为潜。《史记正义》：潜水，出利州绵谷县东龙门山大石穴下。【朱注】绵谷，即蜀汉之汉寿，今保宁府广元县是。“绵谷元通汉”，谓绵谷潜水，本上合于沔阳之汉水也。汉中北直长安，故云。

⑤《汉书地理志》：沱水，在蜀郡郫县西，东入大江。其一在汶江县西南，东入江。郭璞《尔雅注》：沱水，自蜀郡都安县湔山，与江别而更流。金履祥曰：江至永康军导江县，诸源既盛，遂分为沱，东至眉州彭山县，复合于江。【朱注】沱江，《蜀志》谓一在灌县，一在新繁。灌县之沱，一名郫江，即郭注所云别江于湔山者。《沟洫志》谓李冰所穿，恐亦因禹故迹而疏之耳。

⑥五陵，见《秋兴》诗注。 
绝句

赵次公谓江边踏青，乃成都事，盖因前诗有“草见踏青心”句也。按：是年西山有吐蕃之警，故云旌旗、鼓角。依赵氏编在宝应元年春成都诗内。

江边踏青罢①，回首见旌旗。风起春城暮，高楼鼓角悲。（此春日伤乱之作。旌旗，日所见。鼓角，夕所闻。）

①杜氏《壶中赘录》：蜀中风俗，旧以二月二日为踏青节。占公范《馈饷仪》：三月三日上踏青鞋。隋炀帝诗：“踏青斗草事青春。”李绰《岁时记》：上已赐宴曲江，都人于江头禊饮，践踏青草，曰踏青。刘禹锡《竹枝词》：“昭君坊中多女伴，永安宫外踏青来。”高棅曰：五言绝句，作自古也。汉魏乐府古词，则有《白头吟》、《出塞曲》、《桃叶歌》、《欢问歌》、《长干曲》、《团扇郎》等篇。下及六代，述作惭繁。唐初工之者众，四杰尤多，宋之问、韦承庆之流，相与继出，可谓盛矣。开元后，独李白、王维，尤胜诸人。次则崔国辅、孟浩然，可以并驾。若储光羲、王昌龄、裴迪、崔颢、高适等数篇，辞简而意长，与前数公，实相羽翼。中唐虽声律稍变，而作者接迹之盛，过于天宝。元和以后，不可得矣。

严羽曰：绝句难于律诗，五言绝句难于七言。

周敬曰：五言绝难于七言绝者，以语短而气苦于促，字少而意忌于露，格似拙而辞易流于俗也。众唐人一样，宋人又是一样，当以摩诘、青莲为法。

茅一相曰：绝句固难，五言尤难，离首即尾，离尾即首，而腹亦不可少，妙在愈小而愈大，愈促而愈缓。

顾璘曰：五言绝句，以调古为上，以情真为得体。

 
赠别郑炼赴襄阳

【鹤注】此宝应元年在浣花溪作，故云“柴门老病身。”其年，史朝义陷营州，羌、浑、奴刺陷梁州，且河东、河中军皆乱，故首言“戎马交驰际。”

戎马交驰际①，柴门老病身。把君诗过日②，念此别惊神③。地阔峨眉晚.. 

④，天高岘首春⑤。为于耆旧内⑥，试觅姓庞人⑦。（上四惜郑之别，下四赠赴襄阳。《杜臆》：当戎马交驰之际，有此柴门老病之身，无可销愁，惟把君诗以过日耳。今又远去，能不念此别而惊神乎？自兹一别，我在峨眉，君在岘首，地阔天高，何由会面，所以惊神也。倘耆旧中有如庞德公，觅以相报，吾亦将与之偕隐襄阳矣。把君诗、念此别，各三字另读。临别踌蹰，故日色将晚。归览景物，适春意已生。晚春二字，俱不空下。【生注】地阔天高，即水远山长意，变词以避熟。阔贴眉、高贴首，各见匠心。公诗：“狼籍画眉阔。”）。①吴质书：“羽檄交驰。”②《陈书》：隋文帝使后主节饮，既而曰：“任其性，不尔，何以过日。”③庾信诗：“眷然惟此别。”④蔡琰《笳曲》：“山高地阔兮，见汝无期。”⑤《记》：“天高地下。”陈后主《归魂赋》：“映岘首之沉碑。”《元和郡县志》：岘山，在襄阳县东南九里，东临汉水，古今大路。⑥《襄阳耆旧传》，晋习凿齿作。

⑦庞德公隐鹿门山，在襄阳。 
重赠郑炼绝句

与上章先后同时作。

郑子将行罢使臣①，囊无一物献尊亲②。江山路远羇离日，裘马谁为感激人。（上章叙惜别之情，此章怜其清况也。师氏曰：郑炼出为使臣，其罢归也，囊无一物，廉洁如此。彼乘肥衣轻之人，谁感动激发而周旋之耶。）。

①《楚辞》：“历吉日兮吾将行。”《诗小序》：“《皇皇者华》，君遣使臣也。”

②《后汉范式传》：式谓元伯曰：“后二年，当拜尊亲，见孺子焉。”

 
江头五咏

【鹤注】江头，即前江畔独步寻花处。五诗据所见入咏，皆有寓意。

旧次编在宝应元年。

丁香

《图经本草》：丁香，木类桂，高丈余。叶似栎，凌冬不凋。花圆细，黄色。《齐民要术》：鸡舌香，世以其似丁子，故一名丁子香，即今丁香是也。《日华子》云：丁香，治口气，所以郎官含之。《碎录》：丁香，一名百结。子出枝叶上，如钉，长三四分。有粗大如山茱萸者，名母丁香。

丁香体柔弱，乱结枝犹垫①。细叶带浮毛，疏花披素艳。深栽小斋后，庶使幽人占。晚堕兰麝中②，休怀粉身念。（【卢注】比喻柔弱者当知自守。丁香体弱而枝坠，其花叶植于小斋，止堪与幽人作缘。若使坠入兰麝，将粉身而不保矣。身名隳于晚节，大概如此。）

①【朱注】陈藏器云：丁香，击之则顺理而解为两。李义山诗：“本是丁香树，春条结始生。”其合则为结也。《说文》：“垫，下也。”凡物之下堕，皆可云垫。

②《石崇传》：婢妾数十人，皆蕴兰麝，被罗縠。《抱朴子》：“耳疲乎郑衙，鼻乎兰麝。”

丽春

《图经本草》：丽春草，一名仙女蒿。《格物论》：丽春，一云长春花。

百草竞春华，丽春应最胜。少须颜色好①，多漫枝条剩②。纷纷桃李姿，处处总能移。如何此贵重，却怕有人知。（【卢注】此比人以知希者为贵。花少则颜色鲜好，花多则枝头余剩，此丽春之胜也。彼桃李凡姿，随移随活，独丽春性异，移之即槁，却似怕人知者，所以可贵也。少字、多字略读，句意自明。须，应须也。漫，徒然也。）

①顾云：《群芳谱》：“丽春，罂粟别种也。”根苗一类而数色咸具，此其颜色之好也。②陶潜诗：“枝条始欲茂。”《北史贾思伯传》：客曰：“公合贵重，宁能不骄。”栀子

《图经本草》：栀子，南方及西蜀州郡皆有之。木高七、八尺，二、三月生白花，花皆六出，甚芬香。夏秋结实，如诃子状，生青热黄，中仁深红。

栀子比众木，人间诚未多①。于身色有用，与道气相和②。红取风霜实，青看雨露柯。无情移得汝，贵在映江波③。（【远注】此有孤芳自赏之意。此章全属自寓。人间未多，种特异矣。色有用比才堪济时。气相和，比性不

 
戾俗。青红点景，自叹历经霜露。色映江波，故钟情在此。舍汝之外，别无可移情矣。）。

①【顾注】《西阳杂俎》：诸花少六出者，惟栀子花六出，此正众木中未有也。陶贞白云：栀子，剪花六出，剖房七道，其花甚香，即西域薝蔔花也。《名山志》：楼石山，多栀子，色可染帛，即所云“色有用”也。其性极冷，即所云“气伤和”也。其实经霜则红，即所云“红取风霜实”也。叶似兔耳，厚而深绿，春荣秋瘁，即所云“青看雨露柯”也。

②【赵注】《本草》称：栀子治五内邪气、胃中热气，其能理气明矣。此颂栀子之功也，作“气相和”亦是。

③谢脁《墙北栀子树》诗：“有美当阶树，霜露未能移。还思照绿水，君家无曲池。”末二句本此。黄鹤云：公自喻饱经风霜，而独见遗于物外也。鶒

陈藏器《本草》：鶒，水鸟。形小如鸭，毛有五采。

故使笼宽织①，须知动损毛。看云犹怅望，失水任呼号②。六翮曾经剪③孤飞卒未高④。且无鹰隼虑，留滞莫辞劳。（【卢注】此章意在安于义命。(，) 鸟在笼中，不免怅望呼号。上四，怜之也。剪融难飞，留此可免搏击。下四，

慰之也。竹笼宽织者，恐其损羽毛也，下句申明上旬。【远注】鶒本水鸟

而受樊笼，故有看云失水之状。）

①谢惠连《鶒赋》：“宛羁畜于樊笼。”②《前汉游侠传》：“昼夜呼号。”③【顾注】凡鸟之劲羽，止于六片。《韩诗外传》：“鸿飞千里，特六翮耳。”

④陶潜诗：“望云惭高鸟。”花鸭

花鸭无泥滓①，阶前每缓行。羽毛知独立②，黑白太分明③。不觉群心妒，休牵众眼惊。稻梁沾汝在，作意莫先鸣④。（【卢注】此章即渔父独醒之意。独立、分明，是花鸭之皭然自异处。然惟独立，故群心皭。惟分明，故众眼惊。且既沾足稻梁，又何须先鸣以取忌乎。上四，作称羡之词。下四，作警戒之词。“羽毛知独立”，谓群羽之中，知其独立。群心、众眼，指诸鸭言。花鸭当食必呜，但戒其毋先耳。鹤云：公自喻以直言受妒，出居于外，虽有一饱之适，犹以先鸣为戒。）。

①《抱朴子》：“虚谈则口吐冰霜，行己则守污泥滓。”

②《鹦鹉赋》：“虽同族于羽毛，固殊智而异心。”朱超诗：“独立不成群。”

③《汉书薛宣传》：黑白分明。《会稽典录》：张温死，诸葛武侯曰：“其人于清浊太明，善恶太分。”

④《尸子》：“战如斗鸡，胜者先鸣。”

顾宸曰：丁香，立晚节也。丽春，守坚操也。栀子，适幽性也。鶒，

 
遣留滞也。花鸭，戒多言也。此虽咏物，实自咏耳。

野望

【鹤注】此当是宝应元年成都作。

西山白雪三城戍①，南浦清江万里桥②。海内风尘诸弟隔③，天涯涕泪一身遥④。惟将迟暮供多病⑤。未有涓埃答圣朝⑥。跨马出郊时极目⑦，不堪人事日萧条⑧。（此因野望而寄慨也。上四，野望感怀，思家之念。下四，野望抚时，忧国之情。临桥而望三城，近虑吐蕃。天涯而望海内，远愁河北也。五六属自慨。末句，乃慨世。出郊极目，点醒本题。朱瀚曰：国步多艰，皆由人事所致，结句感慨深长。）。

①【唐氏注】西山，在成都府西，一名雪岭。三城戍，即松、维、堡三城。《唐志》注：唐兴有羊灌、田朋、笮绳桥三城。《困学纪闻》：《唐地理志》：彭州导江县，有三奇戍。《韦皋传》：大将陈垍等，出三奇西南。《备边录》：所谓三奇营也。【钱笺】西山三城，界于吐蕃，为蜀边要害，屡见杜诗，正不必作三奇也。

②谢脁诗：“怅望南浦时。”《楚辞》：“隐玫山以清江。”《一统志》：万里桥，在成都府中和门外。③《汉终军传》：“边境时有风尘之警。”《汉宗室传》：王睦悉推财物与诸弟。

④古诗：“各在天一涯。”蔡琰《胡笳》：“涕泪交垂。”孔融：“安能苦一身。”⑤《楚辞》：“恐美人之迟暮。”《史记》：留侯性多病。⑥《汉书》：使者谓龚胜曰，“圣朝未尝忘君。”

⑦鲍照诗：“跨马出北门。”《世说》，王东亭尝春月乘马出郊，时彦同游者，连镳俱进。王景兴书：“想亦极目而迥望。”⑧嵇康诗：“何为人事间，自令心不夷。”《楚辞》：“山萧条而无兽。”朱鹤龄曰：按史：是时分剑南为两节度，而西山三城列戍，百姓疲于调役，高适尝上疏论之，不纳。公诗当为此作，故有人事萧条之叹。

 
畏人

诗成后，拈畏人二字为题，非专咏畏人也。蔡氏编在宝应元年。曹植诗：“客子常畏人。”

早花随处发，春鸟异方啼。万里清江上①，三年落日低②。畏人成小筑，褊性合幽栖。门径从榛草，无心待马蹄。（此诗叹羇旅寂寥也。上四言景，有故乡故国之思。下四叙情，有避世避人之意。《杜臆》：离家万里，寄迹三年，身世孤危，所以畏人而幽栖也。胡夏客曰：万里二语，十字只如一句。）

①孔稚珪诗：“孤征越清江。”②三年，旧作三峰，谓登万里桥而望三峰，此说非也。成都无山，安有三峰？【赵注】公自乾元二年入成都，至宝应元年春，为三年矣。 
屏迹三首

依蔡氏、梁氏，编在宝应元年。按：诗中景物，乃是春夏之候。黄鹤因诗有“年荒酒价乏”句，遂引永泰元年京师斗米千钱为证。又引广德二年，定京城上下酤户，以收月税为证。顾氏谓史书所记，乃长安事，不涉成都。黄氏次在永泰元年者，非是，鲍照诗：“屏迹勤躬稼。”

衰年甘屏迹，幽事供高卧。鸟下竹根行①，龟开萍叶过②。年荒酒价乏，日并园蔬课③。独酌甘泉歌，歌长击樽破④。（首章，言屏迹景事，在四句分截。鸟下竹根，龟开萍叶，偶然所见，皆属幽事。日并卖蔬课钱，以充沽酒之价，然犹苦不继，故止酌饮甘泉耳。顾云：酌而歌，歌而长，长而至于击樽，击搏而至于破，公之狂态俱见，无聊之态亦见矣。）

①《选》诗：“徘徊孤竹根。”

②薛道衡诗：“胜龟莲叶开。”③《记》：“儒有并日而食。”庾信诗：“拂雪就园蔬。”④赵曰：击空樽，暗使王大将军酒后击缺唾壶事。秦始皇作骊山陵，诸民怨之，作《甘泉》之歌。此诗则言酌甘泉而歌也。此以屏迹领起，自属首章，他本编在未者，非。顾云：此首虽属古体，而无一句失拈，无一字失对，自是仄韵之律。

其二

用拙存吾道，幽居近物情①。桑麻深雨露，燕雀半生成。村鼓时时急，渔舟个个轻。杖藜从白首②，心迹喜双清③。（次章，申言屏迹之志。下六分应一二。拙者心静，故能存道。幽居身暇，故近物情。桑麻、燕雀，动植对言。村鼓、渔舟，耕渔对言。皆物情之相近者。对此而心迹两清，吾道得以常存矣。【赵访注】雨露、生成，句中自对，语意深厚老成，识得生物气象。《杜臆》：半生成，谓生音已成，成者又生，半字最佳。心迹二字，乃三首之眼。公在草堂，地僻可以屏迹，而性懒亦宜于屏迹也。）。

①江淹诗：“物情叶疵贱。”②《庄子》：“原宪杖藜而应门。”③谢灵运诗：“心迹双寂寞。”杨守阯曰：心迹双清，言无尘俗气也。罗大经曰：杜诗：“桑麻深雨露，燕雀半生成。”陈后山诗：“辍耕扶日月，起废极吹虚。”或疑虚实不类，不知生为造，成为化，吹为阴，嘘为阳，气势力量，与雨露日月，正相配也。

其三

晚起家何事，无营地转幽。竹光团野色①，舍影漾江流。失学从儿懒，长贫任妇愁。百年浑得醉，一月不梳头②。（三章，又申用拙、幽居意。下六分应次句。【洪仲注】首联乃一问一答。《社臆》：无营，根用拙；地幽，根幽居。竹光二句，申地幽，以补幽居佳景。失学四句，申无营，以发用拙

 
余意。洪注谓末联以放达寓悲凉，是也。不然，百年常醉，懒不梳头，成何人品乎？上有“年荒乏酒价”句，则知“百年浑得醉”，尚属期望之词。）。

①谢脁诗：“月阴洞野色。”②《绝交书》：头面常一月十五日不洗。 
少年行

鹤依旧编在宝应元年。

马上谁家白面郎①，临阶下马坐人床②。不通姓氏粗豪甚③，指点银瓶索酒尝④。（此摹少年意气，色色逼真。下马坐床，指瓶索酒，有旁若无人之状，其写生之妙，尤在“不通姓氏”一句。）

①《南史》：童谣云：不见马上郎，但见黄尘起。《楚辞》：“厌白玉之面兮，怀琬琰以为心。”

②床，胡床也。③《南史》：袁粲率尔步往，亦不通主人。《吴志孙皎传》：孙权曰：“卿与甘兴霸饮，因酒发作侵陵。此人虽粗豪，有不如人意时，然其较略，大丈夫也。”

④《南史》：颜延之好骑马，遨游里巷，遇知旧，辄据鞍索酒。

胡夏客曰：此盖贵介子弟，恃其家世，而恣情放荡者。既非才流，又非侠士，徒供少陵诗料，留千古一噱耳。

此说少年意志神情，跃跃欲动。王维诗云：“新丰美酒斗十千，咸阳游侠多少年。相逢意气为君饮，系马高楼垂柳边。”吴象之云：“承恩借猎小平津，使气常游中贵人。一掷千金浑是胆，家无四壁不知贫。”皆善于写生者。

 
即事

黄鹤依旧次，编在宝应元年。【卢注】“此为舞妓作。”

百宝装腰带，真珠络臂鞲①。笑时花近眼，舞罢锦缠头②。（百宝真珠，舞者之饰。花近眼，比笑容可掬。锦缠头，舞毕而赠彩也。）①《淳于髠传》：“帣鞴鞠”《通鉴注》：“鞴，臂捍也。”《汉书马后传》：“苍头衣绿鞴。”注：“臂衣以缚左右手，于事便也。”

②《通鉴注》：旧俗赏歌舞人以锦彩，置之头上，谓之锦缠头。

 
寄题杜二锦江野亭附严武诗

漫向江头把钓竿①，懒眠沙草爱风湍②。莫倚善题《鹦鹉赋》.. ③，何须不著鵕冠④。腹中书籍幽时晒⑤，时后医方静处看⑥。兴发会能驰骏马⑦，终当直到使君滩⑧。（上二，题杜公草堂。三四，讽其耽诗而不仕。五六，怜其好学而多病。未致欲过草堂之意。《杜臆》：以结语为招公往见，盖泥在使君二字耳。此诗为寄题草堂而作，自应关合草堂。堂在江干，故借用使君滩耳。此诗第三句失严。）

①漫，徒也。②《说文》：“湍，急濑也。”谢景运诗：“枕底失风湍。”③《鹦鹉赋》，以祢衡之才比少陵，非刺其恃才傲物。旧注误解。曹操送称衡于江夏太守黄祖，祖长子射为章陵太守，大会宾客。人有献鹦鹉者，衡揽笔而作，词采甚丽。

④《汉书》：孝惠时，郎侍中皆冠鵕。《音义》：“鵕，鸟名，以其羽饰冠。”《南越志》：鵕，山鸡也，其色鲜明，丑采炫耀。

⑤《世说》：郝隆七月七日，日中仰卧，人问其故，曰：“我晒腹中书

也。”⑥《葛洪传》：洪抄《金匮药方》一百卷，《肘后急要方》四卷。⑦《世说》：山简为荆州刺史，时人为之歌曰：“复能乘骏马。”

⑧盛弘之《荆州记》：鱼复县界，有羊肠虎臂滩，杨亮为益州，至此舟覆，至今名为使君滩。《九域志》：使君滩，在万州。沈佺期《过巫峡》诗：“使君滩上草，神女庙前云。”亦指此。洪容斋《续笔》：《新唐书严武传》云：房琯以故宰相为巡内刺史，武慢倨不为礼。最厚杜甫，然欲杀甫数矣。李白《蜀道难》，为房、杜危之也。甫传云：甫尝醉登武床，瞪视曰：“严挺之乃有此儿。”武衔之。一日，欲杀甫，冠钩于帘者三。左右白其母，奔救得止。《旧史》但云：甫性褊躁，尝凭醉登武床，斥其父名，武不以为忤。初无欲杀之说，盖唐小说所载，而《新书》信以为然。按太白《蜀道难》，本讥章仇兼琼，前人尝论之矣。子美集中诗，凡为武者几三十篇。《送还朝》曰：“江村独归处，寂寞养残生。”《喜再镇》曰：“得归茅屋赴成都，真为文翁再剖符。”此犹武在时语。至《哭归榇》云：“一哀三峡暮，遗后见君情。”《八哀》诗云：“空余老宾客，身上愧簪缨。”若果有欲杀之怨。不应眷眷如此。好事者但以武诗有“莫倚善题《鹦鹅赋》”之句，故用证前说，引黄祖杀祢衡为喻，是殆痴人面前，不得说梦也。武肯以黄祖自比乎？

 
奉酬严公寄题野亭之作

【鹤注】此当是宝应元年作。

拾遗曾奏数行书①，懒性从来水竹居。奉引滥骑沙苑马②，幽栖真钓锦江鱼。谢安不倦登临费③，阮籍焉知礼法疏④。枉沐旌麾出城府，草茅无径欲教锄⑤。（上四，答严诗前四句。下四，答严诗后四句。严曰“何须不着鵕冠”，盖劝之仕也。公答曰“拾遗奏书，奉引骑马”，见斥官之后，无复此兴矣。严曰“漫把钓竿，懒眠沙草”，谓不当隐也。公答曰“懒性从来，幽栖真钓”，见托迹此堂，习而安之矣。严曰“兴发”，公答曰“登临不倦。”严曰“驰马”，公答曰“枉沐旌麾”，皆喜之也。礼法疏，先致谦词。径欲锄，急待其至矣。在严诗固款曲而殷勤，在公诗亦和平而委婉。解者指严为语多刺讥，指公为始终傲岸，两失作者之意。孔毅父《续世说》：武过草堂，公有时不冠，故严诗云：“何须不着鵕冠。”而公答曰：“阮籍焉知礼法疏。”以解嘲也。《杜臆》：此因后人误读杜句，遂有不冠之诬，而欲杀之诬，亦从此起矣。）

①【远注】拾遗贬官，从此水竹居矣。

②【赵注】拾遗掌供奉，则骑马以奉引。《后汉刘圣公传》：李松奉引马惊。唐于沙苑置坊监，养马。

③《谢安传》：安于东山营墅，楼馆林竹甚盛，子侄往来游集，肴膳亦屡费百金。

④《阮籍传》：籍性疏懒，礼法之士，疾之如仇。

⑤《卜居》：“宁诛锄草茅，以力耕乎？”

 
杜甫全集卷之十一

严中丞枉驾见过

卢氏编在奉酬严公之后，今从之。赵曰：公自注云：“严自东川除西川，敕令都节制。”则是未合为一道时，故称为中丞，当是宝应元年权令两川都节制时作。若广德二年，武再尹成都时，公已人幕府，不应有张翰、管宁之语。【卢注】至德二载，上皇还京，分剑南东、西两川，各置节度，是两川始分也。宝应元年，严武为东川节度，更除西川，权摄东川，此诗所谓川台东西也。是年，公《说旱》云：请管内东西，各遣一使。其时尚分而未合，故各遣耳。六月，严武被召还朝，西川节度高适代之，东川节度虚悬。

以章彝为留后。至广德二年正月，东西两川始台为一道，以黄门侍郎严武为节度。赵注应为可据。

元戎小隊出郊坰①，问柳寻花到野亭。川合东西瞻使节，地分南北任流萍②。扁舟不独如张翰③，皂帽还应似管宁④。寂寞江天云雾里⑤，何人道有少微星⑥。（上四叙严公见过，下四感见过之意。两川使节，承元戎。南北流萍，承野亭。张翰、管宁，比流萍之迹。江天星隐，喜使节之过。下截仍属分承，而末用反结，意更深长。《杜臆》：翰弃官而宁避世，故有不独、应兼之别。少微星，公自比。）

①《诗》：“元戎十乘。”注：“元，大也，谓戎车也。”【生注】小队简于骑从，足见其风趣。【邵注】野外谓郊，郊外谓林，林外谓坰

②公自长安至蜀，乃自北而南。郑玄《戒子书》：“黄巾为害，萍浮南北，复归邦乡。”③《晋书》：张翰，字季鹰。贺循入洛，经吴阊门，于船中弹琴。翰就循言谈，相钦悦曰：“吾亦有事北京。”便同载而去。④《魏志》：管宁，字幼安。徽命不就，居海上。常着皂帽、布襦袴、布裙，随时单复。

⑤谢庄诗：“雾罢江天分。”⑥少微星，见《史记天官书》。《隋志》：少微四星，在太微西，士大夫之位也。一名处士星，明黄则处士举。庚信《哀江南赋》：“少微真人，天山逸民。阶庭空谷，门巷蒲轮。” 
遭田父泥饮美严中丞

柔言索物曰泥，饮，谓强留使饮，即诗所云“欲起时被肘”也。《杜臆》：美中丞，指田父之言，非公美之也。鹤曰：此当是宝应元年春社作。诗云“拾遗能住否”，是未为参谋时也。若在广德二年，当奏为参谋矣。又曰：《旧史严武传》：既改长安，以武为京兆少尹，兼御史中丞。以史思明阻兵，不之官，出为绵州刺史，兼剑南东西节度使，兼御史中丞。东川节度治梓州。上皇诏合西川为一道，拜成都尹，兼御史大夫。今曰严中丞，则是未为大夫时所作。集中有与严中丞、严大夫、严侍御，严郑公诸题，先后可辨也。

步屧随春风①，村村自花柳②。田翁逼社日③，邀我尝春酒④。（记田父邀饮之由。）

①王禹偁曰：“屧，草履也。”《宋书》：袁粲为丹阳尹，尝步履白杨郊野，遇士大夫，便呼与酣饮。②何逊联句：“复看花柳枝。”③《月令》：“择元日，命民社。”郑注：“祀社以祈农祥。”元日，谓近春分前后戊日。元，吉也。

④《诗》：“为此春酒，以介眉寿。”

酒酣夸新尹，畜眼未见有。回头指大男，渠是弓弩手。名在飞骑籍.. ①

长番岁时久②。前日放营农③，辛苦救衰朽。差科死则已④，誓不举家走。（此(，) 田父颂美严公，叙事而兼述言。放农救亲，上以仁逮下。差科不避，下以义报上也。）

①曹植《白马篇》：“名编壮士籍。”《唐书兵志》：择材勇者为番头，习弩射。又有羽林军飞骑，亦习弩。②【远注】旧兵一万五千，分为六番，以次更代。今曰长番，长在籍，无更代也。

③放营农，放回务农也。④杂色差科，在长番之外者。今年大作社①，拾遗能住否？叫妇开大瓶，盆中为吾取。感此气扬扬②，须知风化首③。语多虽杂乱④，说尹终在口。（此田父款留公饮，述言而兼叙事。感其意气之慇，而推本风化之自，仍归美于新尹也。）

①《左传》：子产为火故大为社，祓禳于四方。

②《晏婴传》：意气扬扬，甚自得也。

③后汉刘恺议：刺史，一州之表，二千石，千里之师，职在辩章百姓，宣美风化。王洙曰：郡守、县令，风化之首。④陶潜诗：“父老杂乱言，觞酌失行次。”朝来偶然出，自卯将及酉。久客惜人情，如何拒邻叟。高声索果栗，欲起时被时①。指挥过无礼，未觉村野丑②。月出遮我留，仍嗔问升斗③。（此详叙泥饮始末，见田父真率情贶。《杜臆》：公诗“田父邀皆去”，此章可证。其写出村人口角，朴野气象，俨然如画。【张远注】“久客惜人情”，言客久而人情之厚，更为可惜。此章起段四句，中间八句，次末二段各十句。）

①《史记》：魏桓子肘韩康子于车上。

 
②王洙曰：田父举止无度，不可责以礼法。③黄希曰：晋陆纳谓桓温曰：“明公近云饮酒三升，纳正可三升，今有一斗，以备杯酌余沥。”卢元昌曰：蜀自上皇还京后，分剑南为两节度，百姓罢于调遣。西山三城，又列戍焉，蜀民籍为军者，无宁岁矣。上元三年，段子璋反，将士大掠。蜀民既苦寇，又苦兵。读公《枯棕》等诗曰：“伤时苦军乏，一物官尽取。嗟尔江汉人，生成亦何有。”蜀民长番不已，差科不息，安得营农而作社乎。严武镇蜀，两川兼摄，蜀民始稍甦息。公是年《说旱》云：“自中丞下车，军郡之政，罢弊之俗，已下手开济矣。”合之此诗，严吏治精能，蜀民休息，大略可见。又本传载公住浣花里，好与田畯野老相狎荡。此诗既曰“邀我尝春酒”，再曰“拾遗能住否”，又曰“盆中为吾取”，“欲起时被时。”狎荡之态，又可想见矣。

刘会孟曰：杜诗：“问事竟挽须，谁能即嗔喝。”“欲起时被肘，仍嗔问升斗。”此等语，并声音笑貌，彷佛尽之。

郝敬仲舆曰：此诗情景意象，妙解人神。口所不能传者，宛转笔端，如虚谷答响，字字停匀。野老留客，与田家朴直之致，无不生活。昔人称其为诗史，正使班马记事，未必如此亲切。千百世下，读者无不绝倒。

 
奉和严中丞西城晚眺十韵

【鹤注】史谓上元二年建丑月，以武为成都尹。而此诗作于宝应元年之春。

汲黯匡君切①，廉颇出将频②。直词才不世③，雄略动如神④。政简移风速⑤，诗清立意新⑥。（从中丞叙起。汲黯匡君，严昔为谏官。廉颇出将，今再为节度。直词，故能匡君。雄略，故堪出将。节镇本系府尹，故其政简。武将而具文才，故其诗清。）

①《汉书》：汉黯，字长孺。武帝召为大中大夫，数切谏。

②《史记》：廉颇者，赵之良将也。伐齐，大破之，取晋阳。拜为上卿，以勇气闻于诸侯。

③《汉书杜周传》：朱傅，忠信勇猛，材略不世出。

④孙权曰：“公瑾雄略过人。”⑤《史记》：太公至国修政，因其俗，简其礼。《汉王章传赞》：韩廷寿厉善，所居移风。⑥《吕氏童蒙训》：“诗清立意新”，此是作诗用力处，盖不可循习陈言，只规摹旧作也。《南史》：徐陵多变旧体，有新意。

层城临暇景，绝域望余春。旂尾蛟龙会①，楼头燕雀驯。地平江动蜀②，天阔树浮秦。（此西城晚眺。暇景余春，城西晚景。旗尾楼头，城上近景。地平天阔，城外远景。《杜臆》：地平天阔一联，乃诗家著神处。【黄生注】动字，写汹涌之状。浮字，写缥缈之意。蛟龙、燕雀，虚实借对，与《早朝》诗龙蛇、燕省相同。）

①《尔雅》：“有铃曰旅。”注：“悬铃于竿头，画蛟龙于旒。”

②《书》：“地平天成。”

帝念深分阃①，军须远算缗②。花罗封蛱蝶，瑞锦送麒麟③。辞第输高义.. 

④，难图忆古人⑤。征南多兴绪⑥，事业暗相亲。（此叙主眷而望立功也。分阃二句，见朝廷所倚。封罗二句，见恩赐特隆。辞第，言不须身家。观图，言留心边事。征南事业，欲其安攘以报国。此章前二段各六句，末段八句收。）①《书》：“帝其念哉。”《前汉冯唐传》：古者命将，跪而推毂曰：“阃以外，将军制之。”

②《通鉴》：石虎制：征士五人，出车一乘、牛二头、米十五斛、绢十疋，民至鬻子以供军须。《汉书》：元狩四年，初算缗钱。李斐曰：缗，丝也。以贯钱，一贯千钱，出税二十。【远注】远算缗，谓不事科敛也。

③蛱蝶、麒麟，罗锦所绣者，承上帝念来，故知为所赐之物。旧注谓严公以此入贡，非也。《宋书》：王方庆迁广州都督，议者谓治广未有如方庆者，号第一，诏赐瑞锦杂彩，以著善政。《唐书》：代宗诏曰：“所织盘龙、对凤、麒麟、狮子等锦绮，并宜禁。”④《霍去病传》：上为治第，令视之。对曰：“匈奴未灭，何以家为。”

⑤晋裴秀《禹贡九州地域图序》：文皇帝乃命有司，撰吴蜀地图。蜀土既定，六军所经地域远近，山川险易，征路迂直，校验图记，罔有或差。此所谓忆古人也。【朱注】公有《同严公咏蜀道画图》诗，又《八哀》诗云： 
“堂上指画图。”所谓“观图忆古人”者，盖实事也。旧引云台画图事，不切。【吴注】《张延寿传》：千秋口对兵事，画地成图。

③杜征南，系公始祖，故用以赠严。胡应麟曰：杜诗用事，门目甚多，姑举人名一类。如“清新庾开府，俊逸鲍参军”，正用者也。“聪明过管辂，尺牍倒陈遵”，反用者也。“谢氏登山屐，陶公漉酒巾”，明用者也。“伏柱闻周史，乘搓似汉臣”，暗用者也。“举天悲富骆，近代惜卢王”，并用者也。“高岭殊缓步，沈鲍得同行”，单用者也。“汲黯匡君切，廉颇出将频”，分用者也。“共传收度信，不比得陈琳”，串用者也。至“对棋陪谢传，把剑觅徐君”，“侍臣双宋玉，战策两穰苴”，“飘零神女雨，断续楚王风”，“晋室丹阳尹，公孙白帝城”，锻炼精奇，含蓄深远，迥出前代矣。

杜诗佳句，如“地卑荒野大，天远暮江迟”，与“地阔峨眉晚，天高岘首春”，工力相敌。若“地平江动蜀，天阔树浮秦”，更足函盖乾坤。王介甫“地蟠三楚大，天入五湖低”，雄浑何减少陵。

 
中丞严公雨中垂寄见忆一绝奉答二绝

【鹤注】此宝应元年建已月得雨时作。

雨映行宫辱赠诗①，元戎肯赴野人期。江边老病虽无力，强拟晴天理钓丝②，（首章，从雨中说起，据来诗而答之。晴理钓丝，畜鱼待赴也。）

①《通鉴》：玄宗离蜀，以所居行宫为道士观。《杜诗博议》：《旧书崔宁传》：初天宝中，鲜于仲通常建一使院，甚华丽。玄宗幸蜀，常居之，因为道观，写帝御容，置之正室。郭英又奏请旧院为军营，乃移去御容自居之。朱云：此即玄宗行宫，当在成都城内，有谓近万里桥者，非也。谢瞻诗：“杨銮戾行宫。”

②《诗》：“其钓维何，维丝伊缗。”

其二

何日雨晴云出溪，白沙青石洗无泥。只须伐竹开荒径，倚杖穿花听马嘶。（次章，承晴天说入，望严公枉过也。路不沮泥，见马蹄可至。）

 
谢严中丞送青城山道士乳酒一瓶

黄鹤编在宝应元年。

山瓶乳酒下青云①，气味浓香幸见分。鸣鞭走送怜渔父②，洗盏开尝对马军②。（此为送酒而致申谢，渔父，公自谓。马军，即走送者。【原注】“军州谓驱使骑为马军。”）

①杨慎曰：《孝经纬》：“酒者，乳也。”张率《对酒》涛：“如花良可贵，似乳更堪珍。”此诗乳酒本之。②谢灵运诗：“鸣鞭适大阿。”怜渔父，用《楚词》人醉我醒意。③【卢注】末句暗用羊枯饮陆抗酒事。 
戏为三绝句

【鹤注】此是宝应元年作，盖笋生无数，必是断手宝应之岁也。

揪树馨香倚钓矶①，斩新花蕊未应飞②。不如醉里风吹尽，何忍醒时雨打稀。（此咏楸花也。一见花开，旋忧花落，有《庄子》方生方死意。【卢注】宋无名氏《鹧鸽天》词：“不如饮待奴先睡，图得不知郎去时。”语意蓝本于此。）

①《尔雅》：“椅梓。”郭璞注：“即楸也。”陆玑《诗疏》：“楸之疏理白色而生子者为梓。”《本草图经》：“梓木似桐而叶小花紫。”

②《传灯录》：洛浦在夹山做典座三年，吃百顿棒。后来大悟，曰：“斩新日月，特地乾坤。”

其二

门外鸬鹚去不来，沙头忽见眼相猜①。目今已后知人意，一日须来一百回。（此咏鸬鹚也。物本异类，视若同群，有《列子》海翁狎鸥意。）

①周弘正《斗鸡》诗：“少壮摧雄敌，眄视生猜忌。”此猜字所本。其三

无数春笋满林生，柴门密掩断人行。会须上番看成竹①，客至从嗔不出迎。（此咏春笋也。杜门谢人，护笋成竹，有圣人对时育物意。《杜臆》：种竹家，初番出者壮大，养以成竹。后出渐小，则取食之。胡夏客曰：因王子猷看竹不问主，遂翻为主不迎客，用意亦巧。看，看守也。从嗔，任其嗔怒也。）

①【赵注】上番，乃川语。《猗觉寮杂记》：杜诗：“会须上番看成竹。”元诗：“飞舞先春雪，因依上番梅。”俱用上番字，则上番不独为竹也。韩退之《笋》诗：“且叹高无数，庸知上几番。”又作平声押。【朱注】斩新、上番，皆唐人方言。独孤及待：“旧日霜毛一番新。”亦读去声。杨慎《丹铅录》番作筤引《易》苍筤竹为证。筤，去声。

杨慎曰：楸树三绝句，格调既高，风致又韵，真可一空唐人。

 
戏为六绝句

此为后生讥诮前贤而作，语多跌宕讽刺，故云戏也。姑衣梁氏编在上元二年。

庾信文章老更成①，凌云健笔意纵横②。今人嗤点流传赋③，不觉前贤畏后生④。（首章，推美庾信也。开府文章，老愈成格，其笔势则凌云超俗，其才思则纵横出奇。后人取其流传之赋，嗤笑而指点之，岂知前贤自有品格，未见其当畏后生也。当时庾信诗赋，与徐陵并称，盖齐梁间特出者。前贤，指庾公。后生，指嗤点者。）

①王洙曰：庾信字子山，有盛才。文章绮丽，为世人所尚，谓之庾体。②《汉书》：相如奏《大人赋》：飘飘有凌云气。庾信《宇文顺集序》：“章表健笔，一付陈琳。”《南史范蔚宗传》：“诸序论笔势纵横，真天下奇作。”

③干宝《晋纪论》：盖共嗤点以为灰尘，而相诟病矣。《颜氏家训》：先儒尚得临文从意，何况书写流传耶？《庾信传赞》：扬子云有言，诗人之赋丽以则，词人之赋丽以淫。若以庾氏方之，斯又词赋之罪人也。④陆机《豪士赋》：仰邈前贤。后生，见《论语》。杨慎曰：庾信之诗，为梁之冠绝，启唐之先鞭。史评其诗曰绮艳，杜子美称之曰清新，又曰老成。绮艳、清新，人皆知之，而其老成，独子美能发其妙。予尝合而衍之曰：绮多伤质，艳多无骨，清易近薄，新易近尖。子山之诗，绮而有质，艳而有骨，清而不薄，新而不尖，所以为老成也。若元人之诗，非不绮艳，非不清新，而乏老成。宋人诗则强作者成态度，而绮艳、清新，概未之有。若子山者，可谓兼之矣。不然，则子美何以服之如此。

其二

杨王卢骆当时体①，轻薄为文哂未休②。尔曹身与名俱灭③，不废江河万古流④。（此表章杨王四子也。四公之文，当时杰出，今乃轻薄其为文而哂笑之。岂知尔辈不久销亡，前人则万古长垂，如江河不废乎。洙曰：杨炯、王勃、卢照邻、骆宾王，以文词齐名武后初，海内呼为四杰。《卢注》谓后生自为轻薄之文，而反讥哂前辈。今从《杜臆》。《容斋续笔》：身名俱灭，以责轻薄子。万古不废，谓四子之文。）

①《玉泉子》：王、杨、卢、骆有文名，人议其疵，曰：杨好用古人姓名，谓之点鬼簿。骆好用数目作对，谓之算博士。

②《颜氏家训》：“自古文人，多陷轻薄。”

③《世说》：殷仲堪语子弟曰：“尔曹其存之。”

④《史记》：“日月以明，江河以流。”

其三

纵使卢王操翰墨①，劣于汉魏近风骚②。龙文虎脊皆君驭③，历块过都见尔曹④。（承上章，言纵使卢王操笔，不如汉魏近古，但似此龙文虎脊，皆

 
足供王者之用。若尔曹薄劣之材，试之长途，当自蹶耳，奈何轻议古人耶。纵使二字，紧注下句。劣于二字，另读。汉魏近风骚，连读。此本《卢注》。汉魏本于《离骚》，《离骚》本于《国风》，此先后原委也。《钱笺》谓劣于汉魏而近于风骚，误矣。龙文虎脊，比四子才具过人。历块过都，比今人未谙此道。龙虎之骏，皆见重于汉庭，故曰君驭。《杜臆》指后生为君，非是。下文另有尔曹在也。）

①魏文帝《典论》：“寄身于翰墨。”②《宋书谢灵运传论》：“自汉至魏，文体三变，莫不同祖风骚。《续晋阳秋》：自司马相如、王褒、扬雄诸贤，代尚诗赋，皆体则风骚。③《汉西域传赞》：蒲捎、龙文、鱼目、汗血之马，充于黄门。《天马歌》：“虎脊两，化若鬼。”注：“马毛血如虎脊者有两也。”

①王褒颂：“过都越国，蹶若历块。”其四

才力应难跨数公，凡今谁是出群雄①。或看翡翠兰苕上②，未掣鲸鱼碧海中③。（此兼承上三章，才如庾杨数公，应难跨出其上，今人亦谁是出群者。据其小巧适观，如戏翡翠于兰苕，岂能钜力惊人，若掣鲸鱼于碧海乎？【钱笺】翡翠兰苕，指当时研揣声病、寻章摘句之徒。鲸鱼碧海，则所谓浑涵汪洋，千汇万壮，兼古人而有之者也。论至于是，非李杜谁足以当之。）

①《世说》：殷中军道韩太常曰：“康伯少自标置，居然是出群器。”

②郭璞诗：“翡翠戏兰苕，容色更相鲜。”兰苕，兰秀也。③木华《海赋》：“鱼则横海之鲸。”《拾遗记》：鲲鱼千尺如鲸，常飞往南海。《十洲记》：扶桑东万里，有碧海水，不咸苦，正作碧色。其五

不薄今人爱古人，清词丽句必为邻①。窃攀屈宋宜方驾②，恐与齐梁作后尘③。（此戒其好高而惊远也。言今人爱慕古人，取其清词丽句，而必与为邻，我亦岂敢薄之。但恐志大才庸，揣其意，窃思仰攀屈宋，论其文，终作齐梁后尘耳。知古人未易摹仿，则知数公未可蔑视矣。《社臆》：不薄二字，另读。今人爱古人，连读。清词丽句，紧承爱古人。今人，指后生轻薄者。古人，指屈原、宋玉辈。庾信四杰，乃齐梁嫡派也。《钱笺》以庾、卢数公当今人，与首章所称今人者不合矣。）

①陈琳《答东阿王笺）：“清词妙句，焱绝焕炳。”《宋谢灵运传》：“清词丽句，时发乎篇。”《文心雕龙》：“五言流调，清丽居宗。茂先凝其清，景阳振其丽。”又曰：“丽句与深乎并流。”又曰：“相如好师范屈宋。”②刘孝标《广绝交论》：“遒文丽藻，方驾曹王。”③崔駰曰：“幸得充下馆，叙后尘。”其六

未及前贤更勿疑，递相祖述复先谁①。别裁伪体亲风雅②，转益多师是汝

 
师③。（未勉其虚心以取益也。《杜臆》：今人才力，未及前贤，以其递相祖述，愈趋愈下，无能为之先者。必也别裁其伪体，而上亲于风雅，始知渊源所自，前贤皆可为师，是转益多师，而汝师即在是矣。又云：此亦公之自道也。公诗祖述三百，而旁搜诸家以集其成。如楚骚、汉魏诗、乐府铙歌，齐梁以来，甚多仿效，而公独无之。然读其诗，皆三百之嫡派。古人之雁行也，其所师可知矣。如孔子识大识小无不学，而贤不贤者皆师矣。不如是，何以谓之集大成哉。别裁，谓区别而裁去之。【钱笺】递相祖述，谓沿流而失源。又云：风骚有真风骚，汉魏有真汉魏，等而下之，至于齐梁初唐，莫不有真面目焉。舍是则皆伪体也。能区裁伪体，则近于风雅矣。）

①《谢灵运传论》：“王褒、刘向、扬、班、崔、蔡之徒，异轨同奔，递相师祖。”《颜氏家训》：“传相祖述，寻问莫知源由。”

②钟嵘《诗品》：“洋洋乎会于风雅。”③陶潜诗：“在昔余多师。”钱谦益曰：诗以论文，而题云“戏为六绝”，盖寓言以自况也。韩退之诗：“李杜文章在，光焰万丈长。不知群儿愚，那用故谤伤。蚍蜉撼大树，可笑不自量。”然则当公之世，群儿谤伤，亦不少矣，故借庾信四子以发其意。嗤点轻薄，皆指并时之人。一则曰尔曹，再则曰尔曹，正退之所谓群儿也。末又呼之曰汝，即所谓尔曹也。衷其身名俱灭，故谆谆然呼而寤之。

少陵绝句，多纵横跌宕，能以议论摅其胸臆。气格才情，迥异常调，不徒以风韵姿致见长矣。

 
野人送朱樱

此当是上元宝应间成都作。

西蜀樱桃也自红，野人相赠满筠宠①。数回细写愁仍破②，万颗匀圆讶许同③。忆昨赐沾门下省，退朝擎出大明宫④。金盘玉箸无消息⑤，此日尝新任转蓬⑥。（此见蜀樱而忆朝赐也。上四记事，下四感怀。首句也字，预照赐樱，见今昔相似也。朱瀚曰：红言其熟，起细写仍破。满言其多，起万颗许同。愁、讶，极言其珍惜。门下省，在宣政殿东，用左拾遗所隶。大明宫，在禁苑之东，即会朝所经之地。无消息，长安遥隔。任转蓬，蜀地漂流也。结语回应首句。此诗作于肃宗晏驾之后，故云“金盘玉箸无消息。”张远误指为代宗避吐蕃时。按：代宗幸陕，在广德元年冬月，与四月樱桃不合。）

①筠笼，竹器也。②《曲礼》：“器之溉者不写，其余皆写。”注：“谓传之器中。”③讶许，言惊讶如许。庾信诗：“讶许能含笑。”④唐李绰《岁时记》：“四月一日，内园荐樱桃寝庙，荐讫，班赐各有差。”⑤【顾注】汉明帝宴群巨大官，进樱桃，盛以赤瑛盘，月下视之同色，皆笑云空盘。此即金盘意。梁简文帝诗：“已丽金钗瓜，仍美玉盘橘。”

⑤曹植诗：”吁嗟此转蓬，居世何独然。”范温《潜溪诗眼》云：老杜《樱桃》诗上四句，如禅家所谓信手拈来，头头是道者，直书自前所见，平易委曲，得人心所同然。但他人艰难，不能发耳。下四句，其感兴皆出于自然，故终篇语皆道丽。韩退之有《谢赐樱桃》诗，盖学杜作，然搜求事迹，排比对偶，其言出于勉强，所以相去远甚。

胡应麟曰：退之《谢樱桃》诗，五六句颇与摩诘相似，然王诗浑然，终胜退之。

钟惺曰：王诗典而致，在三四句尤见本事。

唐汝询曰：“五六对偶工。用事妥，别生议论作结，亦是巧思。

王维诗：“芙蓉阙下会千官，紫禁朱樱出上兰。才是寝园春荐后，非关御苑鸟啣残。归鞍竟带青丝笼，中使频倾赤玉盘。饱食不须愁内热，太官还有蔗浆寒。”

韩愈诗：“汉家旧种明光殿，炎帝还书本草经。岂似满朝承雨露，共看传赐出青冥。香随翠笼擎偏重，色照银盘写未停。食罢自知无补报，空然惭汗仰皇扃。”

 
严公仲夏在驾草堂兼携酒馔得寒字。

【黄鹤注】此宝应元年，严武未赴召时作也。《旧史》：元年四月十八日丁卯，肃宗崩于长生殿。是月二十八日己已，代宗即位。史云代宗即位召武者，非即位之日也。武至秋始还朝，故五月犹过草堂。

竹里行厨洗玉盘①，花边立马簇金鞍。非关使者征求急②，自识将军礼数宽③。百年地僻柴门迥，五月江深草阁寒④。看弄渔舟移白日.. ⑤，老农何有罄交欢⑥。（上四，记严公交情。下四，述草堂景事。首句携馔，次句枉驾，此叙事也。三四跌宕其辞，以见用意之殷勤。五切草堂，六切仲夏，此叙景也。末作自谦之语，与起处宾主相应，此虚实相间格。）

①何逊诗：“竹里见萤飞。”庾信诗：“行厨半路待。”《神仙传》：麻姑降蔡经家，坐定各进行厨，皆金盘、玉杯。②《庄子》：颜阖守陋闾，鲁君之使者至。阖对曰：“恐听者谬，而贻使者罪。”杨慎曰：使者征求，乃征聘之义。《汉书宦者传》：凡诏书所征求。《世说》：郭淮作关中都督，使者征摄甚急。

③任昉诗：“生平礼数绝。”《廉颇传》：“不知将军宽之至此也。”【生注】此暗用《汉书》大将军有揖客事。④又云：仲夏得寒字，殊难押。意中必先成此句，次以上句凑之。三联失粘，想亦由此耳。⑤《西京赋》：“白日未及移晷。”

⑥老农，见《论语》，公自谓也。单复云：严公何有于老农，而尽欢若是，于交欢二字未合。《家语》：曾子曰：“君子之狎，足以交欢。其庄，足以成礼。”王嗣奭曰：使者征求，向无明注，余谓此时严必有表荐之意，故云然。使者犹言使君，谓中丞也。公自卜居浣花，有长往之志，而严公坚欲其仕，参观唱酬诸诗可见。今再枉驾，必为征之入幕而来。故诗谓非关征求之急，实见礼数之宽。不然，岂一野人而敢屈中丞之驾哉。

黄生曰：“极喧闹事，写得极幽适，非止笔妙，亦由襟旷。

刘逴曰：律诗自有定体，不可失粘。然盛唐诸家，出奇变化，往往不缚于律，非但杜诗为然。如李颀《题璿公山池》，前二联俱失粘。如崔颢《黄鹤楼》，前三联俱失粘。如李白《别中都明府》与《凤凰台》，颌联失粘。如王维《积雨辋川庄》、高适《送李寀少府》，颈联失粘。如王维《和温泉寓目》、岑参《送李司马归扶风》，后二联失粘。如王维、贾至《早朝》、起结俱失粘。如杜审言《春日京中有怀》、王维《访吕逸人》，四联俱失粘。如李白《题东溪隐居》、工维《酌酒与裴迪》、岑参《送严河南》，虽失粘，而不害为好诗。后学竭力避之，则拘。有心必效之，亦过矣。

刘氏作失粘，谓上下二句平仄不相粘合。陶开虞作失严，谓声调平仄，失其谨严也。

 
严公厅宴同咏蜀道画图得空字

鹤注：此宝应元年成都作。

日临公馆静①，画满地图雄②。剑阁星桥北③，松州雪岭东④。华夷山不断⑤，吴蜀水相通⑥。兴与烟霞会，清樽幸不空⑦。（首句，严公厅。次句，蜀道图。中四，图画之景，烟霞亦图中所见者。乘兴而酌，末点宴字。剑阁在星桥之北，松州则雪岭居东。山自西南而来，水从东方而去。全蜀地形，如在指掌。）

①《记》：“公馆复，私馆不复。”②《史记苏秦传》：“以天下之地图案之。”③《华阳国志》：李冰沿水造桥，上应七宿。世祖谓吴汉曰：“安军宜

在七星连桥间。”④《唐书》：松州交川郡，属剑南道，取界内甘松岭为名。《元和郡

县志》：雪山，在松州嘉城县东八十里，即西山也。⑤《西征赋》：“华夷士女，骈田逼侧。”⑥《魏志》：陈群疏：“吴蜀未灭。”

⑦张璠《汉纪》：孔融拜大中大夫，每叹曰：“座上客常满，樽中酒不空，吾无忧矣。”古乐府：“清樽发朱颜，四座乐且康。”当时四杰之诗，盛传于世，杜亦每用其句法。如卢照邻：“地道巴陵北，天山弱水东。”骆宾王：“紫塞流沙北，黄图灞水东。”此“剑阁星桥北，松州雪岭东”所自来也。又骆诗：“百年三万日，一别几千秋。”则“百年双白鬓，一别五秋萤”所自出也。

 
戏赠友二首

此宝应元年四月成都作。观两章首句可见。

元年建巳月①，郎有焦校书②。自夸足膂力，能骑生马驹。一朝被马踏，唇裂板齿无。壮心不肯已③，欲得东擒胡。（堕马伤齿，志为好勇者之戒。末二，讽之也。）

①《肃宗纪》：上元二年，以十一月建子为岁首月。至建已月，帝寝疾，诏皇太子监国，改元年为宝应元年，复以正月为岁首。公诗作于未改元之时，故仍前称为建已月。

②《唐书》：崇文馆有校书郎二人。

③魏武乐府：“烈士暮年，壮心不已。”其二

元年建巳月，官有王司直①。马惊折左臂，骨折面如墨②。驽骀漫深泥，何不避雨色。劝君休叹恨，未必不为福③。（马陷损臂，志为冒险者之戒。末二，慰之也。）

①《唐书》：东宫官，司直一人。又大理寺司直六人。

②面深墨，出《孟子》。③《淮南子》：塞上翁，马亡入边，入皆吊之。曰：“何知非福？”居数月，其子引边骏马而归，人皆贺之。曰：“何知非祸？”及家富马良，其子好骑，堕而折髀，人又吊之。曰：“何知非福？”居一年，边人大入，丁壮战死者十九，其子独以跛故，父子得相保。

胡夏客曰：“焦校书、王司直，一为乘生驹而堕，一为乘驽骀而堕，天下事之难料如此。公于此有深感焉，非仅戏笔而已也。

 
大雨

【鹤注】此宝应元年在成都作。是年公上严武《说旱》云：蜀自十月不雨，抵建卯非雩之时，奈久旱何。此诗：“西蜀冬不雪，春农为嗷嗷。”正是期时。又云“朱夏云郁陶”，盖入夏方雨地。

西蜀冬不雪，春农尚嗷嗷①。上天回哀眷②，朱夏云郁陶③。执热乃沸鼎，

纤絺成缊袍④。风雷飒万里，霈泽施蓬蒿。（首叙久旱而雨。）①《搜神记》：“万物焦枯，百姓嗷嗷。”②《诗》：“上天同云。”

③江逌诗：“茂草思朱夏。”赵曰：郁陶，出《尚书》，盖陶窑之气郁结，此形容夏云也。④《秋兴赋》：“屏轻絺，释纤絺。”注：“纤絺，细葛也。”缊袍，见《论语》。

敢辞茅苇漏，已喜黍豆高。三日无行人，二江声怒号①。流恶邑里清②，矧兹远江皋。荒庭步鹳鹤，隐几望波涛③。（此志雨后之景。）

①《蜀都赋》：“带二江之双流。”《水经注》：成都县有二江，双流郡下，故扬子云《蜀都赋》曰：“两江珥其前。”《宋史》：初李冰开二渠，一由永康过新繁入成都，谓之外江；一由永康过郫入成都，谓之内江。”

②《左传》：“有汾浍以流其恶。”赵曰：大雨所荡，流出秽恶也。《晁错传》：“邑里相救。”③《演繁露》：几与案自是两物。几，坐具也，曲木附身以自捧也。

沉疴聚药饵①，顿忘所进劳。则知润物功②，可以贷不毛③。阴色静垅亩.. 

④，劝耕自官曹。四邻耒耜出⑤，何必吾家操。（此记喜雨之情。向以肺病聚药，今雨凉神爽，不烦进饮之劳，因知造化润物，施及不毛者，各有生意也。劝耕、操耒，结出同庆甘霖意。此章三段，各八句。）①沈约《萧愐碑》：“因遇沉痾，绵留气序。”谢灵运诗：“药饵情所止，衰疾忽在斯。”②江淹诗：“则知耳目惊。”句法本此。③贷，施也。《左传》：竭其粟而贷之。《出师表》：“深入不毛之地。”远注：“不毛，草木不生也。”④《赵国策》：席陇亩而荫庇桑。⑤《老子》：“犹兮若畏四邻。”《易》：“断木为耜，揉木为耒。”

 
溪涨

黄鹤编在宝应元年成都诗内。

当时浣花桥①，溪水才尺余。白石明可把②，水中有行车③。（此阻于溪水，不得归寓而作也。首叙平时溪水。）

①万里桥，近浣花溪。②《艳歌行》：“水清石自见。”③《华阳风俗录》：浣花亭，在州之西南，江流至清，其浅可涉，故中有行车。

秋夏忽泛溢，岂惟入吾庐。蛟龙亦狼狈①，况是鳖与鱼。兹晨已半落，归路跬步疏②。马嘶未敢动，前有深填淤③。（此记涨后景事。【远往】蛟龙二句，即前诗“鱼鳖为人得，蛟龙不自谋”意。跬步疏，人迹稀也。深填淤，马行滞也。）

①赵曰：狼、狈，二兽名，半其体相附，苟失其一，则无据矣。故仓皇失据者，谓之狼狈。

②《荀子》：“不积跬步，无以致千里。”注：“一足曰跬，两足曰步。”

③《汉沟洫志》：“有填淤反壤之害。”注：“填淤，谓壅泥也。”

黄希曰：《沟洫志》：淤，音于庶反，此作平声用。

青青屋东麻，散乱床上书。不知远山雨，夜来复何如。我游都市间，晚憩必村墟①。乃知久行客，终日思其居②。（此遥望村居而有感也。若山雨夜至，则更阻归途矣。因思向者朝游夕返，行客思居，不能自己，今如咫尺睽隔何。《杜臆》云：末四只说平日归家，而沮雨恩家，自见于言外，更有蕴藉。一说：久客思家，概言旅人之情，意却稍宽。此章四句起，下二段俱八句。）

①村墟，即指草堂。庾信诗：“摇落小村墟。”②《诗》：“职思其居。” 
大麦行

【鹤注】此当是宝应元年成都作。

大麦干枯小麦黄①，妇女行泣夫走藏。东至集壁西梁洋②，问谁腰镰胡与羌③。岂无蜀兵三千人，簿领辛苦江山长④。安得如鸟有羽翅，托身白云归故乡⑤。（《大麦行》，忧边寇而作也。腰镰刈麦，出自胡羌，徒赍盗粮耳。蜀兵三千，鞭长不及，故思东归以避之。）

①蔡曰：《汉书》：桓帝时童谣曰：“小麦青青大麦枯，谁当获者妇与姑，丈夫何在西击胡。”每句中函问答之辞。公诗句法，盖原于此。②《旧唐书》：梁州都督，督梁、洋、集、壁四州，属山南西道。集州，析梁州之难江、巴州之府阳、长池、白石置。壁州，析巴州之始宁置。洋州，析梁州之西乡、黄金、兴势置。《一统志》：今为保宁、汉中二府地。

③鲍照诗：“腰镰刈葵藿。”④梁简文帝书：“簿领殷凑。”《李德林集》：“军国多务，朝夕填委，薄领纷坛，羽书交错。⑤西王母谣：“乘彼白云，至于帝乡。”《史记项羽传》：“富贵不归故乡。”朱鹤龄曰：《旧书肃宗纪》：宝应元年建辰月，党项、奴剌寇梁州，观察使李勉弃城走。《新书党项传》：上元二年，党项羌与浑、奴剌连和，寇凤州。明年，又攻梁州，进寇奉天。此诗戎与羌，正指奴剌、党项也。大麦枯、小麦黄，亦是夏初事。又按《代宗纪》：宝应元年，吐蕃陷秦、成、渭等州。成州与集、壁梁、洋接壤，疑吐蕃是年入寇，亦在春夏之交，吏不详书，故无考耳。又云：蜀兵三千，应是蜀乓调发，策应山南者。师氏古造为杜鸿渐遏贼之说。考鸿渐镇蜀，在永泰元年，其时为乱者非羌戎也。旧注妄撰故实，后人多为所误，故正之。

 
奉送严公入朝十韵

【鹤注】此宝应元年夏在成都作。

鼎湖瞻望远①，象阙宪章新②。四海犹多难，中原忆旧臣③。（此叙严公人朝之由。鼎湖，肃宗晏驾。象阙，代宗即位。多难，朝义未平。忆旧臣，言诏书特召，而中原共忆也。）

①《前汉郊祀志》：黄帝采首山铜，铸鼎于荆山下。鼎既成，龙有垂胡须下迎，后世因名其处曰鼎湖。《黄图》：鼎湖宫，在湖城县界。晋灼曰：在蓝田。二圣山陵，召武为桥道使，故云鼎湖。《诗》：“瞻望弗及。”

②《南史何胤传》：阙谓之象魏。象者，法也。魏者，当涂而高大也。陆倕《石阙铭》：“象阙之制，其来已远。”《记》：“宪章文武。”

③谢灵运诗：“中原昔丧乱。”《后汉孔融传》：“圣上哀矜旧臣。”与时安反侧①，自昔有经纶②。感激张天步③，从容静塞尘。南图回羽翮.. 

④，北极捧星辰⑤。漏鼓还思昼，宫莺罢啭春⑥。（此记平日之功，及归朝之事。经纶能安反侧，指灵武扈从时。张天步，谓复京。静塞尘，谓镇蜀。回羽翮，自蜀而还。捧星辰，旧京在望。漏鼓思昼，侍朝之久。宫莺罢啭，夏时人觐。）①《光武纪》：“令反侧子自安。”②《易》：“君子以经纶。”

③刘琨诗：“邓生何感激，千里来相求。”《诗》：“天步艰难。”④《庄子》：“夫鹏九万里而图南。”⑤北极句，用《论语》北辰星拱意。⑥沈佺期诗：“宫莺啭不疏。”空留玉帐术①，愁杀锦城人。阁道通丹地②，江潭隐白苹③。此生那老蜀，不死会归秦。公若登台辅④；临危莫爱身。（结出送别情绪。兵威尚在，留玉帐也。都尹远去，愁蜀人矣。丹地，严将赴朝。江潭，公尚在蜀。此生二句，见江潭不堪久居。台辅二句，见丹地宜思报称。数句宾主兼收。此章四句起，下二段各八句。）

①《抱朴子外篇》：兵在太乙玉帐之中，不可攻也。《唐艺文志》兵家有《玉帐经》一卷。张淏《云谷杂记》：按颜之推《观我生赋》：“守金城之汤池，转绛宫之玉帐。”又袁卓《遁甲专征赋》：“或倚直使之游宫，或居贵神之玉帐。”盖玉帐乃兵家厌胜之方位，主将于其方置军帐，坚不可犯，如玉帐然。其法出黄帝遁甲，玉帐以月建前三位取之。如月建寅，则已为玉帐也。李太白《司马将军歌》：“身居玉帐临河魁。”戌为河魁，则玉帐在戌也。

②张正见《艳歌》：“执乾趋丹地。”《汉官仪》：省中皆胡粉涂壁，以丹涂地，谓之丹墀。③谢脁诗：“江潭复为客。”④《后汉张奋传》：累世台辅。卢世浓曰：此诗十韵，气象规模，与题雅称。末复嘱之曰：”公若登台辅，临危莫爱身。”法言忠告，今人肃然。夫奉送府主，谁敢作此语，亦谁

 
肯作此语，子美真古人也。

 
酬别杜二附严武诗

此当是在绵州途中作。盖杜公送行至此，而酬诗以答也。

独逢尧典日，再睹汉官仪①。未效风霜劲②，空惭雨露私。（首段自叙入朝。尧典，指受终之日。汉官，指朝会之仪。此答鼎湖二句。不能靖乱，故云未效。独蒙召见，故曰空惭。此答多难二句。）

①《光武纪》：“不意今日，复睹汉官威仪。”

②唐太宗诗：“疾风知劲草，板荡识忠臣。”夜钟清万户，曙漏指千旗。并向殊庭谒①，俱承别馆追②。斗城怜旧路，涪水惜归期③。峰材还相伴，江云更对谁④。（中志临别情景。钟声、旗影，夜起早行也。殊庭、别馆，中途止宿之所。并谒俱追，谓远送者。斗城涪水，绵州经过之地。旧路归期，谓还京也。峰树江云，言身去而境寂矣。此答南图回翩四句。）

①《史记武帝纪》：“冀至殊庭焉。”

②《上林赋》：“离官别馆，弥山跨谷。”

③沈佺期诗：“移住斗城隈。”【钱笺】《元和郡县志》：涡水在谯县西四十八里。魏文帝以舟师自谯循涡入淮，非二公送别之地。诗云：“斗城怜旧路。”按《元和志》：绵州城，治汉涪县，去成都三百五十里，依山作州，东据天池，西临涪水，形如北斗，卧龙伏焉。则斗城指绵州之城，非谓长安也。所临之水，应在绵州，无容远指涡水。涡水断是涪水传写之误耳。④宋之问诗：“江云欲变霞。”试回沧海棹①，莫妒敬亭诗②。只是书应寄，无忘酒共持。但令心事在，未肯鬓毛衰。最怅巴山里，清猿恼梦思③，（末叙别后情事。试回二句，劝杜留蜀，答“此生那老蜀”意。寄书二句，乃别后望杜之情。但令二句，自述己志，答“临危莫爱身”意。最怅二句，乃别时凄惨之状。杜公尝有“吾道在沧洲”之句，故以回棹留之。谢脁放情山水。有《游敬亭山》诗，今且随意行乐，勿以不至敬亭为妒也，此与上章同格。）

①沧海棹，用乘桴浮海意。②《图经》：敬亭山，在宣城县北十里。③李峤诗：“高鸟行应尽，清猿坐见伤。” 
送严待郎到绵州同登杜使君江楼宴得心字

黄鹤曰：严武时赴召，未为黄门侍郎。其再以黄门侍郎尹成都，又薨于官，此云严侍郎，似误。或后来所题也。【朱注】据《通鉴》：宝应元年六月王戌，以兵部侍郎严武为西川节度使。今据公诗，盖以侍郎召也。又《新书》于封郑国公时，云迁黄门侍郎。《旧书》于罢兼御史大夫时，云改兼吏部侍郎，寻迁黄门侍郎。皆不云为兵部。与《通鉴》不合。【钱笺】《方舆胜览》：楼枕绵州城之东隅，上有唐时《江亭记》，观杜诗，则古之江流在南山下。梦弼曰：武赴召时，送之于巴西。黄生曰：从水路至绵州，故云重船。其《奉济驿重送》，则舍舟登陆，故分手于此。

野兴每难尽①，江楼延赏心②。归朝送使节，落景惜登临③。（首段叙题。上二江楼宴，下二送严公。）

①杜审言诗：“野兴城中发。”②延赏心，谓引人心赏。谢灵运侍：”赏心不可忘。”③谢脁诗：“落景皎晚阴。”稍稍烟集渚，微微风动襟。重船依浅濑，轻鸟度曾阴。槛峻背幽谷①窗虚交茂林。灯光散远近，月彩静高深②，（此记登临晚景。烟集楼外、风(，) 动楼中、船依楼下、鸟度楼上，四句，薄暮之景。谷遮槛后、林壅窗前、日暝灯起、更深月出，四句，初夜之景。【生注】“灯光散远近”，与“城拥朝来客”，见幕府驻节，倾城奔奉之状。）

①《诗》：“出自幽谷。”

②《汉书》：古文《月彩篇》，三日为胐。师古注：“月彩，说月之光彩，其书则亡。”

城拥朝来客，天横醉后参①，穷途衰谢意，苦调短长吟②。此会共能几，诸孙贤至今。不劳朱户闭，自待白河沉③。（此述宴时情事。客指严公，骑从多，故见其拥。参星在蜀，江楼高，故见其横。穷途二句，自叹流落。此会二句，称美杜君。未言宴毕而天将曙矣。篇中叙次，自暮至晓，历历分明。此格亦同上章。）

①《春秋元命苞》：“参伐流为益州。”古乐府：“月没参横，北斗阑干。”

《史淳于髡传》：“饮可八斗，而醉二参。”

②乐府有《长歌行》、《短歌行》。【远注】杜使君，于公为孙行。朱户闭，暗用闭门投辖事。③白河，天河也。 
奉济驿重送严公四韵

年次同前。郭知达本注：驿在绵州三十里。

远送从此别①，青山空复情②。几时杯重把，昨夜月同行。列郡讴歌惜③，三朝出入荣。江村独归处，寂寞养残生。（黄生曰：上半叙送别，已觉声嘶喉哽。下半说到别后情事，彼此悬绝，真欲放声大哭。送别诗至此，使人不忍再读。青山空复伤情，怅别易生悲也。三四言后会无期，而往事难再。语用倒挽，方见曲折。若提昨夜句在前，便直而少致矣。列郡，指东、西两川。讴歌，蜀人思慕也。三朝，指明、肃、代宗。出入，迭为将相也。方虚谷云：首句极酸楚，结尤仿惶无依。）

①《诗》：“远送于野。”

②谢脁诗：“婵娟空复情。”③汉朱浮书：“列郡几城。” 
送梓州李使君之任

原注：故陈拾遗，射洪人也。篇未有云。

【鹤注】李梓州赴任，在宝应元年之夏，故诗云：“火云挥汗日，出驿醒心泉。”尔时公在绵州也。广德元年，有《陪李梓州泛江》、《陪李梓州使君登惠义寺》诗，乃次年事。《唐书》：梓州梓潼郡，属剑南道。乾元后，蜀分东、西川，梓州恒为东川节度使治所。按：梓州，今四川潼川州是也，地在绵州之南。

籍甚黄丞相①，能名自颖川。近看除刺史②，还喜得吾贤。（首以循良望使君。）

①《陆贾传》：“声名籍甚。”孟康注：“狼籍之甚。”古乐府《雁门太守行》：“夙夜勤劳，治有能名。”《汉书》：黄霸拜颖川太守，咸称神明，后征入为丞相。

②《汉景帝纪》注：凡言除者，除旧官、拜新官也。

五马何时到①，双鱼会早传②。老思筇竹杖③，冬要锦衾眠④。（此想别后交情。）

①古《陌上罗敷行》：“使君从南来，五马立踟踌。②古乐府：“客从远方来，遗我双鲤鱼。”③《蜀都赋》：“筇杖传节于大夏之邑。”顾凯之《竹谱》：“筇竹，高节实中，状若人，剖为杖，出南广邛都悬。”《竹记》云：“邛州多生竹，俗谓之扶老竹。以杖对眠。”犹《礼》言杖乡、杖国，作活字用，不必改作筇杖拄。

④《诗》：“锦衾烂兮。”蜀中有锦，故公及之。古诗：“锦衾遗洛浦，同袍与我违。”

不作临歧恨①，惟听举最先②。火云挥汗日③，山驿醒心泉。（此叙送别情景。）

①阴铿诗：“背飞伤客念，临岐悯圣情。”②《京房传》：“化行县中，举最当迁。”注：“以课最被举。”③卢思道诗：“火云赫而四举。”《史记》：临淄挥汗如雨。遇害陈公殒①，于今蜀道怜。君行射洪县②，为我一潸然⑤。（未嘱其留心着旧也。《杜臆》：送人赴梓州，遂想到彼中名贤，真好贤如渴者。为我潸然，造语尤奇。此章四段，各四句。）

①王逸《九思》：“愍贞良兮遇害。”《旧唐书》：子昂父在乡，为县令段简所辱。子昂闻之，遽还乡里。简乃因事收系狱中，忧愤而卒。②《唐书》：射洪县，属梓州。《九域志》：在梓州东南六十里。

③申涵光曰：陶诗“路若经商山，为我少踌蹰”，此句意所本。《诗》：“潸焉出涕。” 
观打鱼歌

【鹤注】此宝应元年至绵州作。

绵州江水之东津①，鲂鱼色胜银②。渔人漾舟沉大网，截江一拥数百

鳞。众鱼常才尽却弃，赤鲤腾出如有神③。潜龙无声老蛟怒④，回风飒飒吹沙尘。（此叙打鱼事。鲂鱼味美，故渔人取之。众鱼、赤鲤、潜龙、老蛟，俱属伴说。龙潜，知几之神。蛟怒，恶伤其类也。）

①绵州，属川西道。《水经注》：绵水西出绵竹县，又与湔水合，亦谓之郫江，又言是涪水。②《尔雅注》：江东呼鲂鱼为鳊，一名。陆玑《疏》：鲂鱼广而薄，

肌肥甜而少肉，细鳞之美者也。《诗》：“鲂鱼赪尾。”又“鳣鲔发发。”《释文》：“鱼著网，尾发发然。”《韩诗外传》发作。晋《白纻舞歌》：“质如轻云色如银。”

③鲍照诗：“池中赤鲤庖所捐。”陶弘景《本草》：鲤为鱼中之主，形可爱，又能神变，乃至飞越山湖。《玉海》：景龙二年，明皇至襄垣，漳水有赤鲤腾跃。《西阳杂俎》：国朝律：取得鲤鱼即宜放，不得吃，号赤鲤公。④《易》：“潜龙勿用。”《楚辞》：“风飒飒兮木萧萧。”

饔子左右挥霜刀①，鲙飞金盘白雪高②。徐州秃尾不足忆③，汉阴槎头远遁逃④。鲂鱼肥美知第一，既饱观娱亦萧瑟。君不见朝来割素鬐⑤，咫尺波涛永相失。（此复记鱼鲙。鲙飞，言其薄。金盘，言其华。白雪高，言其洁且多。一句中含数义。秃尾槎，亦属伴说。远遁逃，听其遁去也。【卢注】一饱之后，仍归萧瑟，亦何苦残生。且此鱼一经剖割，永与波涛相失，渔人能不见之而伤心乎。钟云：数语可当一篇戒杀文。此章两段，各八句。）

①《西征赋》：“饔人缕切，鸾刀若飞。”

②辛延年诗：“金盘鲙鲤鱼。”张协《七命》：“素肤雪落。”【张远注】《大业拾遗录》：松江献鲈鲙，肉白如雪，不腥。所谓金虀玉鲙，东南之佳味也。③【钱笺】《诗义疏》：似鲂而大头，鱼之不美者，故里语曰：“买鱼得，不如啖茹。”徐川谓之鲢，或谓之鳙。徐州秃尾，殆指此也。

④《襄阳耆旧传》：汉水中出鳊鱼，肥美，常禁人采捕，遂以槎断水，因谓之槎头缩项鳊。张敬儿为刺史，齐高帝取此鱼，敬儿作书进曰，“奉槎头缩项编一千八百头。”岘潭有云：“试垂竹竿约，果得槎头玉。”孙炎《释尔雅》：“积柴木水中养鱼曰椮。”襄阳俗谓鱼椮谓槎头，言所积柴木槎椮然也。

⑤《西征赋》：“华鲂跃鳞，素扬鬐。”注：“鬐，脊也。”

 
又观打鱼

依旧次与前歌同编。黄生曰：诗中主人，必绵州杜使君。因诗语风切，故题讳其人。

苍江渔子清晨集①，设网提纲取鱼急。能者操舟疾若风②，撑突波涛挺叉入③。小鱼脱漏不可记④，半死半生犹戢戢⑤。大鱼伤损皆垂头，屈强泥沙有时立⑥。（此再至东津，观取鱼也。从竭泽而渔处，写出惨酷可怜之状，具见爱物仁心。钟云：“设网提纲万鱼急”，急字尽情，令人有断罟之意。《杜臆》：操舟若风二句，俨然画景。）

①刘孝绰诗，“色子服冰纨。”②《列子》：津人操舟若神。③《西征赋》：“垂饵出入，挺叉来往。”注：“叉，取鱼叉也。”④《蜀志》：武阳小鱼大如针，一斤千头，蜀人以为酱。

⑤《七发》：“其根半生半死。”

⑥《陆贾传》：“屈强如此。”注：“屈，梗戾也。”刘峻《金华山栖

志》：“鱼潜渊下，窟穴泥沙。”

东津观鱼已再来①，主人罢鲙还倾杯。日暮蛟龙改窟穴，山根鳣鲔随云雷②。干戈格斗尚未已，凤凰麒麟安在哉③？吾徒胡为纵此乐，暴殄天物圣所哀④。（此观鱼而有感也。大鱼小鱼，既遭急捕，故蛟龙鲙鲔，亦避杀机。且当此兵戈之后，麟凤潜踪，奈何暴殄以损天和哉？盖深痛之耳。鹤曰：干戈未已，盖指吐蕃、朝义之乱尚未息也。【朱注】即《家语》“覆巢破卵，则凤凰不翔。剖胎刳孕，则麒麟不至”意。《杜臆》：作诗本意，全在后四句。盖盈城盈野，见者伤心，而暴珍天物，俱可悲痛，一视同仁，初无二理。此与上章同格。）

①《左传》：“公观鱼于棠。”

②庾信诗：“山根一片雨。”《尔雅注》：“鳣，大鱼，似而鼻短，口在颔下，甲无鳞，肉黄，大者长二、三丈，江东呼为黄鱼。”《诗注》：“鳣，大鲤。”《疏》：“鲔鱼，形似鳣而青黑，头小而尖，似铁兜鍪，口亦在颔下，大者为黄鲔，小者为鳣鲔，肉白。”张衡赋：“王鲔岫居。”

旧注，“鲔岫居而能变化，故有山根、云雷之句。”

③《援神契》：“德至鸟兽，则凤凰翔。”《春秋繁露》：“恩及虫鱼，则麒麟至。”

④《书》：“暴殄天物。”

黄生曰：二诗，体物既精，命意复远。前诗寓感，此诗寓规。前诗为富贵人下砭，此诗为贪馋人示警也。

 
越王楼歌

【鹤注】此当是宝应元年初至绵州时作。《绵州图经》：越王台，在州城外西北。有台高百尺，上有楼，下瞰州城。唐高宗显庆中，太宗子越王贞为绵州刺史作。鹤曰：旧、新史：越王贞，太宗第八子，尝始封汉王。汉与绵为邻。【朱注】本传不载刺绵州，盖史略之耳。

绵州州府何磊落①，显庆年中越王作。孤城西北起高楼②，碧瓦朱甍照城郭③。楼下长江百丈清④，山头落日半轮明⑤。君王旧迹今人赏⑥，转见千秋万古情⑦。（此诗上下转韵，上半咏越王楼，下则登楼而吊古也。越王刺绵州，故先作府而后建楼。《杜臆》：照映城郭，此楼助州府之气象。长江落日，山水又增高楼之景色。真属奇观胜览。然前王不能长享此楼，而留为今人玩赏，则知千秋万古，其情尽然。即所云“万岁更相送”者。）

①州府，府之州治也。《世说》：州府文武劝郭淮举兵。郭璞《江赋》：“衡霍磊落以连镇。”

②《吴志》：吕蒙曰：“孤城之守。”古诗云：“西北有高楼。”

③《神仙传》：“碧瓦鳞差。”沈佺期诗：“红日照朱甍。”《选注》：

“甍，屋檐也。”鲍照诗：“城郭宿寒烟。”

④石崇诗：“登城隅兮临长江。”沈约诗：“百丈注悬淙。”⑤曰落日明，知楼是面西。庾信诗：“日落山头晡。”江总诗：“兔月半轮明。”⑥汉明帝诏：“复其旧迹。”⑦刘庭芝《公子行》：“千秋万古北邙尘。”此章体格，仿王子安《滕王阁》，而风致稍逊。卫万《吴宫怨》，亦本《滕王阁》，而姿韵自胜。今附录参观：“滕王高阁临江渚，珮玉鸣銮罢歌舞。画栋朝飞南浦云，朱帘暮卷西山雨。闲云淡影日悠悠，物换星移几度秋。阁中帝子今何在？槛外长江空自流。”“君不见，吴王宫阁临江起，不卷珠帘见江水。晓气晴来双阙间，潮声夜落千门里。勾践城中非旧春，姑苏台下起黄尘。只今惟有西江月，曾照吴王宫里人。”末二句与李白相同，不知孰为先后也。

 
海棕行

【鹤注】棕在绵州，乃宝应元年至绵州时作。棕，子冬切。赵曰：《海棠记》载李赞皇云：花木以海名者，悉从海上来。宋祁《益部方物赞》：海棕，大抵棕类，然不皮而干叶丛于杪，至秋乃实，似楝子。今城中有四株，理致干坚，风雨不能撼。刘恂《岭表录》：广中有一种波斯枣木，无旁枝，直耸三四丈，至颠四向，共生十余枝，叶如棕榈，彼士人呼为海棕木。三五年一著子，类北方青枣，但少尔。舶商亦有携至中国者，色类沙糖，味极甘。陶九成《辍耕录》：成都有金果树，顶上叶如棕榈，皮如龙鳞，实如枣而大，番人名为苦鲁麻枣，一名万年枣。李时珍曰：虽有枣名，别是一物，南番诸国多有之，即杜甫所赋海棕也。鹤曰：唐子西《游治平院》诗：”江边胜事略寻遍，不见海棕高入云。”注云：”即老杜所谓东津者。”据此，则馆与棕，皆在涪江之东津也。

左绵公馆清江濆①，海棕一株高入云。龙鳞犀甲相错落，苍棱白皮十抱文②。自是众木乱纷纷③，海棕焉知身出群。移栽北辰不可得④，时有西域胡僧识⑤。（上四，咏海棕，下乃抚棕有感。一株入云，远望也。鳞甲苍白，近视也。惜乎混迹群木，无从自见其奇，孰有移之以植禁苑乎？然抱此异质，终当遇识者之鉴赏矣。《杜臆》：公抱经济而不得识，自负自叹，非咏海棕也。）

①《蜀都赋》：“于东则左绵巴东，百濮所充。”旧注：“绵州，涪水所经。涪居其右，绵居其左，故曰左绵。”

②龙鳞粗，犀甲细，苍棱白皮，其文理似之。扬雄《甘泉赋》：“嵌岩岩其龙鳞。”《考工记》：“犀甲七属。”③王融《古意》：“木叶乱纷纷。”④《杜臆》：移栽北辰，从“天上种白榆”脱来。⑤汉武帝穿昆明池，池底皆黑灰，问东方朔。朔曰：“不知，可问西域胡僧法兰。”法兰，盖博物者也。 
姜楚公画角鹰歌

【鹤注】此宝应元年至绵州时作。姜皎以诛窦怀贞功，进殿中监、楚国公。其子庆初，亦袭封楚国公。《名画记》：姜皎，上邽人，善画鹰鸟。玄宗即位，累官至太常卿，封楚国公。《埤雅》：“鹰鹞顶有角毛微起，通谓之角鹰。”胡夏客曰，曾见角鹰，头上有羽直竖如角。楚公画鹰鹰戴角，杀气森森到幽朔①。观者贪愁掣臂飞②，画师不是无心学。此鹰写真在左绵，却嗟真骨遂虚传。梁间燕雀休惊怕③，亦未传空上九天④。（上四，赞画之神妙。下四，借鹰以寄慨。鹰生漠北，故云幽朔。贪愁有二义，贪其能飞，又愁其飞去。后之画师，不是无心学，但不能学耳。人见画鹰神似，反觉真鹰少色。究竟画中假影，岂能腾空直上？世人奈何好画鹰，而不好真鹰乎？感慨无限，）

①《记》：“仲秋之月，杀气浸盛。师氏曰：《书》：宅朔方，曰幽都。幽，阴也。朔，北也。

②掣臂飞，谓掣臂鞲而欲飞去。③《战国策》：“燕雀处堂。”④《楚辞》：“指九天以为正。”王嗣奭曰：形容佳画，止于夺真，而穷工极变。如“高堂几生鹘，飒爽动秋骨”，奇矣，“却嗟真骨遂虚传”更奇。

 
东津送韦讽摄阆州录事

梁权道编在宝应元年。【鹤注】东津在绵州江水之东津。

闻说江山好，怜君吏隐兼。宠行舟远泛，惜别酒频添。推荐非承乏①操持必去嫌。他时如按县，不得慢陶潜②。（上四送韦讽，下四摄阆州。吏(，) 而兼隐，得领江山佳胜矣。非承乏，以贤摄官山。必去嫌，以廉尽职也。【顾注】末句嘱其毋慢属员。）

①《左传》：“摄官承乏。”

②《晋书陶潜传》：潜为彭泽令，郡遣督邮至县，吏白应束带见之，潜解印去县，乃赋《归去来》。《白帖》：录事参军，即古郡督邮之职。

 
光禄坂行

蔡梦弼曰：光禄坂，在梓州铜山县。【鹤注】此是宝应元年在梓州作。考《崔宁传》云：宝应初，蜀乱，道路不通，与此诗相合。

山行落日下绝壁①，南望千山万山赤。树枝有鸟乱鸣时，瞑色无人独归客。马惊不忧深谷坠②，草动只怕长弓射③。安得更似开元中④，道路即今多拥隔。（光禄坂，伤乱离奔走也。前四，坂上暮景。后四，度坂情事。马惊草动，中途恐惧之状。因拥隔而念开元，乃伤今思昔也。《杜臆》：五六，忧盗而不忧坠马，可谓巧于形容，是真情实景。）

①谢灵运诗：“晨策寻绝壁。”②马惊，见《国策》。③《南史》：宋明帝以王景文外戚贵盛，张永屡经军旅，疑其将来难信，乃自为谣言曰：“一士不可亲，弓长射杀人。”④《玄宗本纪》：开元间，海内富安，行者虽万里，不持寸刃。

 
苦战行

【鹤注】上元二年，段子璋反，陷遂州、绵州。遂在涪江之南，今诗云：“去年江南讨狂贼。”当是宝应元年作。骆宾王诗：”龙庭但苦战。”

苦战身死马将军，自云伏波之子孙①。干戈未定失壮士，使我叹恨伤精魂②。去年南行讨狂贼，临江把臂难再得。别时孤云今不飞③，时独看云泪横臆。（《苦战行》，为将领死事而作也。上四，痛其阵没。下四，忆其生前。）

①《后汉马援传》：援击交趾女子征侧、征贰，玺书拜援伏波将军。

②阮瑀诗：“身尽气力索，精魂靡所回。”③江淹诗：“孤云出北山。”卢元昌曰：黄鹤以马将军为马巴州。考公《奉别马巴州》诗原注：“甫除京兆功曹。”此在广德间，与子璋反时无涉。

 
去秋行

【鹤注】当是宝应元年作，与上首宜合看。

去秋涪江木落时①，臂枪走马谁家儿。到今不知白骨处，部曲有去皆无归。遂州城中汉节在②，遂州城外巴人稀。战场冤魂每夜哭，空令野营猛士悲③。（《去秋行》，为战士丧败而作也。来自涪水，故白骨无归。没于遂州，故冤魂夜哭。）

①《元和郡县志》：涪江水西自郪县界流入，在射洪县东一百步有梓潼水，与涪江合流。按：涪江，在今重庆府合州。

②鲍钦止曰：段子璋反，遂州刺史嗣虢王巨修属郡礼出迎之，被杀。故曰“遂州城中汉节在”，盖伤之也。《唐书》：遂州遂宁郡，属剑南东道所领。按：遂州，今为遂宁县，属潼川州。潼川，即唐之东川也。汉节，暗用苏武节。③汉高帝《大风歌》：“安得猛士兮守四方。”朱鹤龄曰：段子璋以上元二年四月反，五月伏诛。而此诗云“去秋涪江木落时”，则非子璋反时事。鲍注既未可据，黄鹤以前诗为马将军会讨子璋而死，其说亦岂足深信耶。次公谓其事在广德元年之秋，亦无所证明。大抵杜诗无考者，皆当阙疑，不必强为之说。

今按：唐史出于传闻，未可尽信。杜诗出于目击，不必致疑。史谓子璋平于五月，而诗云：“去秋涪江木落时。”盖至秋末而寇始削平也。且子璋反东川，陷遂州，地与诗合。其时月不符者，必属史传之误。此时舍子璋之外，别无叛东川者，黄鲍二注，恐未可尽非也。

 
广州段功曹到得杨五长史谭书功曹却归聊寄此诗

鲍曰：前有《寄杨五桂州》诗，杨盖自桂而徙广也。【鹤注】《寰字记》、《方舆记》皆云：梓州有铜梁山，当是宝应元年在梓州得书而作。《唐书》：京尹及诸都督府，兼有功曹参军。广州为中都督府，故置。

卫青开幕府①，杨仆将楼船②。汉节梅花外，春城海水边。铜梁书远及③，珠浦使将旋④。贫病他乡老⑤，烦君万里传。（此答杨长史而作也。未带托段之意。【黄生注】杨为长史，乃幕府之职。首句切官，次句切姓。梅岭之外，南海之边，杨驻军于此也。铜梁，公所在。珠浦，段所往。采与地佳名，以助诗色。《杜臆》：本说书及铜梁，特倒言之耳。既贫且病，而又在他乡，公之近状，五字尽之。）

①《东观汉记》：卫青大克匈奴，武帝拜大将军于幕中，因号幕府。庾信碑文：“方卫青之张幕，册重元勋。”

②《汉南越传》：主爵都尉杨仆为楼船将军，出豫章，下横浦。

③《寰字记》：铜梁山有二，属合州、梓州。《益州耆旧传》：楚襄王灭巴子，封庶子于濮江之南，曰铜梁侯。《十道志》：铜梁，在涪江之南。

④《唐书》：廉州有合浦县，出珠。《方与记》：合浦水，去浦八十里，有涠州，其地产珠。后汉孟尝为合浦太守，郡不产谷实而海出珠。

⑤谢脁诗：“敢忘恤贫病。” 
送段功曹归广州

黄鹤编在宝应元年成都诗内，以诗有寄锦官城句也。今按：功曹相会于梓州，故云：“铜梁书远及。”梓州僻远，惟成都为都会之地，便于寄书，故以锦官城嘱之。锦官收书，公有弟在草堂也。自广至蜀，程途数千余里，岂能两岁之间，功曹连作往返耶。当从蔡编，列在梓州内。

南海春天外，功曹几月程。峡云笼树小，湖日荡船明①。交趾丹砂重②，韶州白葛轻③。幸君因旅客④，时寄锦官城。（上四，段归广州。下四，望其寄赠。南海，所归之地。春天，启行之时。峡云、湖日，经过之景。丹砂、白葛。广州所产者，藉以延年而却暑也。《杜臆》：送行在春，而数月之程，不能春到。故云春天外。三峡山高，故云笼树而小。洞庭湖阔，故日荡船而明。胡夏客曰：砂重葛轻，游客是物相索，自古然矣。）

①出峡以后，必经洞庭而后至广。旧指蜀中东湖、西湖，未然。②交趾国，近岭南。③《唐书》：韶州始兴郡，属岭南道。④杜审言诗：“旅客三秋至。”申涵光曰：此诗上六句，句尾皆拈单字，亦犯叠足之病。

 
题玄武禅师屋壁

【鹤注】此当是宝应元年梓州作。《唐书》：玄武县，属梓州，本隶益州，武德三年来属。【钱笺】《九州要记》：玄武山，一名宜君山。《华阳国志》：一名三嵎山，在玄武县东二里，其山六屈三起。《方舆胜览》：大雄山，在中江，有玄武庙，杜诗“玄武禅师屋”在此。杨德周曰：《王勃集》：“玄武山有圣泉，浸淫历数百千年。乘岩泌涌，接澄分流，下瞰长江，沙堤石岸，咸古人遗迹。兹乃青苹绿芰，紫苔苍鲜，遂使江湖思远，寤寐寄托。既而崇峦左披，石壑前萦，丹壑万寻，碧潭千顷，松风唱响，竹露垂空，潇潇乎人间之难遇也。”

何年顾虎头①，满壁画沧洲。赤日石林气②，青天江海流。锡飞常近鹤③，杯渡不惊鸥④。似得庐山路，真随惠远游⑤。（上四记画壁，下四赞禅师。石林、江海，就画中形容山水，足上沧洲意。锡飞、杯渡，从山水想见人物，起下惠远意。中间四句，虽皆言景而意各有属。“锡飞常近鹤”，全用《高僧传》事。“杯渡不惊鸥”，参用《传灯录》及《列子》海鸥事。本不相蒙。大概壁画上，山前有鹤，水际有鸥，因此想出锡飞、杯渡，以点缀之，此诗家无中生有之法。不然，强用惊鸥，为衬韵矣。）

①【生注】起语本借形，说得突然惊怪。杜修可曰：顾恺之，小字虎头，晋陵无锡人，多才气，尤工丹青，传写形势，莫不绝妙。曾于瓦棺寺北殿画维摩诘，画讫，光耀月余。

②《楚辞》：“上有石林。”

③《天台赋》：“应真飞锡以蹑虚。”注：应真，得道人，执锡杖行于虚空，故曰飞也。《高僧传》：舒州潜山最奇绝，而山麓尤胜。志公与白鹤道人欲之，同白武帝。帝俾各以物识其地，得者居之。道人以鹤，志公以锡。已而鹤先飞去，至麓将止，忽闻空中锡飞声，志公之锡，遂卓于山麓。道人不怿，然以前言不可食，遂各于所识筑室焉。

④【旧注】刘宋时杯渡者，不知姓名，常乘木杯渡水，上宿一家，有金像，求之弗得。因窃以去。主人追之至孟津，浮木杯渡河，无假风棹，轻疾如飞。庾信《麦积崖佛龛铭》：“飞锡遥来，度杯远至。”

⑤惠远住庐山，一时名人如刘遗民、雷次宗辈，并弃世遗荣，依远游止。沈氏曰：陶渊明与惠远游，从结白莲社，公盖以陶自比也。黄生曰：此诗一边赞画，一边赞禅师，凡题有主人，必须照顾，此唐人不易之法也。又曰：三四本极奇极险语，人多作寻常看过，以奇在立意，而句法浑融故耳。

胡应麟曰：“荒庭垂橘柚，古屋画龙蛇”，“锡飞常近鹤，杯渡不惊鸥。”杜用事入化处。然不作用事看，则古庙之荒凉，画壁之飞动，亦更无人可着语。此杜老千古绝技，未易追也。

 
悲秋

【鹤注】此当是宝应元年秋在梓州未迎家时作。是时史朝义与吐蕃未平，而蜀又有徐知道之乱，故云：“群盗尚纵横。”又云：“家远传书日。”《楚辞》：“悲哉！秋之为气也。”

凉风动万里，群盗尚纵横①。家远传书日，秋来为客情。愁窥高鸟过②老逐众人行。始欲投三峡，何由见两京③。（首句，悲秋之景。次句，悲秋(，) 之意。三承群盗，思家而悲。四承凉风，作客而悲，下截，皆承客情说。【黄生注】三四，与“老妻书数纸，应悉未归情”同意。此则其初寄者。后半亦属书中语，时蜀有徐知道之乱，思下峡而不果，后乃携家赴梓州耳。）

①《秦纪》：“群盗鼠窃狗偷。”汉武帝书：“盗贼纵横。”

②高鸟句，引兴下句。陶潜诗：“望云惭高鸟。”③谢灵运诗：“两京愧佳丽。” 
客夜

【鹤注】宝应元年秋，自绵至梓，时家在成都。秋晚，方迎家再至梓。因秋夜而赋此。

客睡何曾著，秋天不肯明①，入帘残月影，高枕远江声②。计拙无衣食，途穷仗友生③。老妻书数纸④，应悉未归情。（此秋夜有感而作也。上四，客夜之景。下四，客夜之情。《杜臆》：何曾不肯四字，愁怀毕露，所谓愁人知夜长也。五六，正写作客未归之故。【赵汸注】惟夜久，见月残。惟夜静，闻江远。【洪仲注】高枕对入帘，谓江声高于枕上，此以实字作活字用。今按夔州诗：“高峰寒上日，叠岭宿霾云。”寒字亦同此例。衣食仗友生，旧谓依东蜀高适者，非。严武入朝后，适移镇西川，公已携家入梓矣。在梓州时，最善章彝，仗友或指此耶。）

①庾信《小园赋》：“异秋天而可悲。”陶潜诗：“晨鸡不肯鸣。”②吴曾《漫录》：张说《深渡驿》诗：“洞房悬月影，高枕听江流。”此用其意。何逊诗：“帘中看月影。”杜审言诗：“江声连骤雨。”③《诗》：“不求友生。”

④沈佺期诗：“裁缝忆老妻。”书，乃寄妻之书。葛常之《韵语阳秋》曰：少陵《客夜》诗：“客睡何曾著，秋天不肯明。”

又《泛江》诗：“山豁何时断，江平不肯流。”不肯二字，含蓄甚佳。与渊明所云“日月不肯迟，四时相催逼”同意。

 
客亭

此与前章，乃同时所作。

秋窗犹曙色，落木更高风。日出寒山外，江流宿雾中。圣朝无弃物①，衰病已成翁。多少残生事，飘零任转蓬。（此从夜说至旦。上四，客亭之景。下四，客亭之情。《杜臆》：曙色、高风，即谚语日高风也。三四，写客途晓景如画。【顾注】孟浩然诗：“不才明主弃，多病敌人疏。”此云：“圣朝无弃物，老病已成翁。”语相似，而意更含蓄。老病余生，尚有多少事在，即昌黎所谓奔走于衣食也。）

①《老子》：“圣人常善救人，故无弃物。”

杨慎曰：谢灵运诗“晓闻夕飚急”，夜风达旦也。“晚见朝日暾”，倒景反照也。二语甚有变互，乍读似乎费解。杜诗：“深山催短景，乔木易高风。”言风从夕起也。又云：“秋窗犹曙色，落木更高风。”言至晓犹风也。孟郊诗云：“南山塞天地，日月石上生。高峰驻夕景，深谷夜光明。”言落日回照也。此皆从谢诗翻出。

刘攽贡父曰：人多取佳句为句图，特小巧美丽可喜，皆指咏风景，影似百物者耳，不得见雄才远思之人也。梅圣俞爱严维诗曰：“柳塘春水漫，花坞夕阳迟。”固美矣。细较之，夕阳迟，则系花，春水漫，何须柳耶？工部诗云：“深山催短景，乔木易高风。”此可无瑕颣，又曰：“萧条九州内，人少豺虎多。人少慎莫投，多虎信所过。饥有易子食，兽犹畏虞罗。”此等句，其含蓄深远。不可模仿。

 
九日登梓州城

【鹤注】宝应元年及广德元年，公皆在梓州。据后诗云：“去年登高郪县北。”知此诗乃宝应元年所作。《一统志》，唐梓州，领县五，又分置遂州，改静戎军。天宝初，改梓州为梓潼郡。至德中，置东川节度使，属剑南道，治梓州。绵州在其直北，今为潼川州。

伊昔黄花酒①，如今白发翁。追欢筋力异，望远岁时同。弟妹悲歌里②乾坤醉眼中③。兵戈与关塞，此日意无穷。（上四，九日登城。下四，远望(，) 有感。黄花言景，白发叙情，筋力承发、岁时承花。悲歌，家不忍言。醉眼，国不忍见。兵戈阻于关塞，此家国所以两愁也。【朱注】兵戈关塞，是时徐知道兵守剑阁。）

①江淹诗：“伊昔值世乱。”②《史记》：“悲歌慷慨。”③庾信诗：“花鬟醉眼缬。”隋场帝诗：“醉眼暗相看。” 
九日奉寄严大夫

赵曰：严武归朝，以御史中丞进为大夫。【邵注】时严武还朝，尚在蜀栈道中。【钱笺】宝应元年四月，代宗即位，召武入朝。是年，徐知道反，武阻兵，九月尚未出巴。《通鉴》载：六月，以武为西川节度使，徐知道守要害拒武。误矣。当以此诗正之。

九日应愁思，经时冒险艰①。不眠持汉节②，何路出巴山③。小驿香醪嫩，重岩细菊斑④。遥知簇鞍马，回首白云间⑤。（此梓州寄候严公也。上四，九日时事，代严写忧。下四，九日时景，谓严见忆。不眠句，承愁思。何路句，承险艰。小驿、重岩，即巴西之地。回道则驻马，而骑从皆停，故云“簇鞍马。”《杜臆》：通篇不说忆严，只写其客行之景，与恩己之情，正是深于忆者。）

①《陌上桑》：“不知天路险艰。”

②陶潜诗：“不眠知夕永。”江淹诗：“辛苦持汉节。”师古曰：节以毛为之，上下相重，取象竹节，将命者持之以为信。③《地理志》：大巴山，在保宁府南江。大巴之险，过于连云栈，下通汉中。

④张正见诗：“重岩标虎据。”沈佺期诗：“园花瑇瑁斑。”⑤【顾注】停云思友，故曰“白云间。” 
巴岭答杜二见忆附严武诗

卧向巴山落月时，两乡千里梦相思①。可但步兵偏爱酒②。也知光禄最能诗③。江头赤叶枫愁客④，篱外黄花菊对谁⑤。跋马望君非一度⑥，冷猿秋雁不胜悲⑦。（此严武在巴山而答诗也。梓在东，巴在西，故曰两乡。三四言情，称杜逸兴。五六言景，怜杜寂寥。未则遥望生悲，应上相思意。江头，梓州流寓。离外，草堂旧居。愁客、对谁，下两字另读。）

①谢脁诗：“何况隔两乡。”《晋书》：嵇康与昌安友善，每一相思，千里命驾。谢脁诗：“归梦相思夕。”②《晋书》：阮籍闻步兵厨营善酿，有贮酒三百斛，求为步兵校尉。③《宋书颜延之传》：世祖践祚，以为金紫光禄大夫，领湘东王师。④《尔雅翼》：“枫似白杨，甚高大，叶圆而岐，霜后丹色可爱。”⑤《南史郭世通传》：“采笋置篱外。”庾肩吾诗：“篱下黄花菊。”

蔡邕《月令章句》：“黄花者，土气之所成也。”《续晋阳秋》：陶潜尝九日无酒，出菊花丛中，摘盈把，坐其侧。

⑥跋，草行也。⑦梁元帝诗，“寒夜猿声彻。”《尔雅翼》：“猿雄者善啼，啼数声，则众猿叫啸腾掷，如相和焉。其音凄入肝脾，韵音含宫商故也。”《淮南鸿烈》：“仲秋，鸿雁来。季秋，候雁来。”集中所载严武酬答诸诗，皆逐句相答。杜云“何路出巴山”，故有“卧向巴山”句。杜云“九日应愁思”，故有“千里梦思”句。杜云“小驿香醪嫩”，故有爱酒、能诗句。杜云“重岩细菊斑”，故有赤叶、黄花句。杜云簇马回首，故有跋马望君句。此可作唱和法也。

王嗣奭曰：读二诗，见两公交情，形骸不隔，可知欲杀之诬。

 
秋尽

【张汸注】宝应元年七月，严武召还，公送至绵州。未几，蜀有徐知道之乱，因入梓州。《杜臆》：此诗在来迎家之前，其迎妻子，不见于诗，不知果在何时。且九日有《寄严大夫》诗，去秋尽无几，何得复有迎妻子之日耶？东行未回，谓到梓未还成都也。秋尽东行且未回，茅斋寄在少城隈.. ①。篱边老却陶潜菊②，江上徒逢袁绍杯③。雪岭独看西日落，剑门犹阻北人来④。不辞万里长为客，怀抱何时好一开。（此秋尽思家而作。上四，秋日景事。下则感时而自叹也。梓属东川，斋在成都。篱边菊，指草堂之花。江上杯、盖李梓州为主也。看西日，家室远离。阻北人，寇兵断阁。此客愁所以未解。三承二，四承一，七八承五六，此见章法之连络。）

①徐陵诗：“茅斋本自空。”【邵注】少城，在城都大城之西，张仪所筑。洪容斋云：益州刺史，治大城。蜀郡太守，治少城。《西都赋》：“商洛缘其隈。”《说文》：“隈，水回也。”②《世说》：颜延之于篱边，闻张演与客语。陶潜菊，见前《九日登梓州城》诗注。

③谢脁诗：“萧条江上来。”杨慎曰：《郑玄传》：袁绍总兵冀州，遣使要玄大会宾客。玄最后至，乃延升上坐。身长八尺，饮酒一斛，秀眉明目，容仪温伟。旧指河朔之饮，非是。④朱瀚曰：客行向东，故居转西。梓州北望，正直剑门。全大镛曰：《草堂》诗云“群小起异图”，又云“北断剑阁隅”，此剑门犹阻之证也。 
戏题寄上汉中王三首

原注：时王在梓州，断酒不饮，篇中戏述。

此宝应元年往梓州时作。《旧书》：瑀，让皇帝第六子，早有才望，伟仪表，封陇西郡公。从明皇幸蜀，至汉中，封汉中王。仍加银青光禄大夫，汉中郡太守。《新书》本传：肃宗诏收群臣马助战，瑀与魏少游持不可。帝怒，贬蓬州长史。鹤曰：据此诗云“不能随皂盖”，又《奉汉中王手札》诗云“剖符来蜀道”，皆是太守事。且少游以卫尉卿贬渠州长史，而瑀以亲王，不应亦贬长吏。当是刺史，而《新史》误为长史耳。汉中，即今兴元府。瑀乃汝阳王瑀之弟。西汉亲王子.. ①，成都老客星②。百年双白鬓③，一别五秋萤.. 

④。忍断杯中物⑤，只看座右铭⑥。不能随皂盖⑦，自醉逐流萍。（首章，因王断饮而讽之，后四乃戏词。各当衰白之年，而久别方聚，正可惜酒谈心。今王复断酒看铭，将不得与之同饮矣，唯有旅中独醉而已。首联，宾主分提。次联，宾主合叙。后四，宾主对收。）①蔡邕《独断》：汉制：皇帝子封王，其实诸侯也。汉天子称皇帝，故以王号加之，总名诸侯王。封德彝曰：流所封惟帝子，若亲昆弟。其属远，非大功不立。②严光与光武同宿，史占客星犯帝座，公自喻也。③公年方逾五十，汉中王当亦在五十之时，合两人计之，故曰：“百年双白鬓。”④鹤曰：公自乾元元年出华州时，与王别，至宝应元年为五年。骆宾王《挽歌》：“百年三万日，一别几千秋。”⑤陶潜诗：“且进杯中物。”伪苏注引吴衎事，乃妄撰者。⑥后汉崔瑗，铭其座右，举所当戒谨者以自警。⑦汉二千石，朱旛皂盖。其二

策杖时能出①，王门异昔游。已知嗟不起，未许醉相留。蜀酒浓无敌②江鱼美可求③，终思一酪酊，净扫雁池头④。（此劝王无忘燕好，下四属戏词。(，) 策杖而出，己兴犹存。王门异昔，不复燕客也。嗟不起，述王自叹之词。未许留，惜王断酒之禁。蜀酒、江鱼，侭堪适口，何不净扫池头，以博一醉，乃冀王款留也。不起，用《七发》语。醉留，用陈孟公事。酩酊，用山简事。雁池，用梁孝王事。）

①慈水姜氏曰：杖策者，策杖而行。萧琛少时见王俭，著虎皮靴，策桃枝杖，直造王俭坐。则古人于杖，虽少年皆用之矣。曹植诗：“策杖从我游。”②《水经注》：巴乡村人善酿，俗称巴乡出美酒。

③又：嘉鱼出于丙穴。④《西京杂记》：梁孝王筑兔园，有雁池，池间有鹤洲凫渚。王病不起，旧注引《谢安传》语。安寝疾，曰：“吾昔梦鸡，今岁在酉，吾殆不起乎。”但谢公所云“不起”，乃病亡之兆，岂可引比汉中乎？卢元昌曰：不起者，谓王病酒不能起，本枚乘《七发》篇中连用起字：于音，曰：

 
“太子能强起听之乎？”于味，曰：“太子能强起尝之乎？”于马，曰：“太子能强起乘之乎？”太子连曰：“予病未能。”此以楚太子比汉中王也。《博议》又引《殷浩传》深源不起，谓王嗟杜公不复起用。细玩三章，只是讽王断酒，并无自述潦倒意，恐亦未合。

其三

群盗无归路，衰颜会远方。尚怜诗警策①，犹记酒颠狂。鲁卫弥尊重②，徐陈略丧亡③。空余枚叟在④，应念早升堂⑤。（此望王亲厚故交，三四亦戏词。群盗，蜀有徐知道，两京有党项羌，东都有史朝义。无归路，公不能归乡。会远方，遇王于梓州。王既怜爱诗才，亦须记忆酒兴，意盖索饮也。鲁卫，比王兄弟俱贵。徐陈，比王宾客已衰。枚叟，公自谓，旧已登堂，今不当谢绝也。三首俱带索饮意，故曰戏题。）

①陆机《文赋》：“立片言以居要，为一篇之警策。”②傅亮《封诸皇弟皇子奏》：“地均鲁卫，德兼庸贤。”【钱笺】开元十四年十一月，明皇幸宁宪王宅，与诸皇宴，探韵赋诗曰：“鲁卫情尤重，亲贤尚转多。”瑀为宁宪王之子，故用其语。《中庸》：“尊其位，重其禄。”吴注：“梁元帝书：情深鲁卫，书信恒通。”③徐陈，谓徐干、陈琳也。魏文帝《与吴质书》：“昔年疾疫，亲故多罹其灾，徐、陈、应、刘，一时俱逝。”④《雪赋》：“召邹生，延枚叟。”《汉书》枚乘为弘农都尉。去官游梁，梁客皆善属词赋，乘尤高。⑤《诗品》：“公干升堂，思王入室。”

 
玩月呈汉中王

依蔡氏编在宝应元年梓州诗内。

夜深露气情，江月满江城。浮客转危坐①，归舟应独行。关山同一照②，乌鹊自多惊③。欲得淮王术④，风吹晕已生⑤。（此诗自叙呈王，皆于玩月中写出。露清、月满，夜景殊胜，乃浮客转为危坐者，为别王而独行耳。关山同照，王亦远谪也。乌鹊多惊，自叹羇孤也。二句，咏月下情景。既而风吹晕生，月光微霭，故欲得淮王术以破之。此句属谑词。【黄生注】五六，即“万象皆春气，孤槎自客星”意。）

①谢惠连诗：“眷眷浮客心。”《后汉书》：茅容避雨树下，危坐愈恭。②《记》云：日月无私照。崔日用诗：“万里照关山。”此同照所本。杨用修作一点，引东坡《洞仙歌》云：“绣帘开，一点明月窥人。”用其语也。《赤壁赋》云：“山高月小。”用其意也。此说涉于新巧。

③曹孟德诗：“月明星稀，乌鹊南飞。”④《淮南子》：“画芦灰而月晕阙。”【许慎注】“有军士相围守则月晕，以芦灰环月，阙其一面，则月晕亦阙于上。”庾肩吾诗：“圆随汉东蚌，晕逐淮王灰。”《广韵》：“晕，日月旁气。月晕则多风。”

⑤王褒《关山月》：“天寒光转白，风多晕欲生。” 
从事行赠严二别驾

一云《严别驾相逢歌》。鹤曰：鲁师二注及梁氏编次，皆以为永泰元年梓州避乱时作。考崔旰之乱，在是年闰十月，公已次云安矣。当是宝应元年，避徐知道人梓州时作，故诗云：“成都乱罢气萧索，浣花草堂亦何有。”若在永泰元年，则决意下忠渝矣，岂复十步一首回于草堂乎。诸本题下并注云：“时方经崔旰之乱。”此皆注家妄添，而后人不察，以为公自注耳。我行入东川①，十步一回首。成都乱罢气萧索②，浣花草堂亦何有。（从东川回想草堂，恐遭乱焚毁也。）

①《元和郡县志》：梓州，今为东川节度使治所。

②《通鉴》：宝应元年秋七月，剑南兵马使徐知道反。八月，知道为其将李忠厚所杀，于是剑南悉平。何逊诗：“萧索高秋暮。”

梓中豪俊大者谁①，本州从事知名久②。把臂开樽饮我酒，酒酣击剑蛟龙吼，乌帽拂尘青骡粟③，紫衣将炙绯衣走④。（此记别驾待客之情。蛟龙吼，指舞剑言，用《晋书》剑跃延津，化为二龙事。乌帽则拂其尘，青骡则饲以粟。紫衣者进肉，绯衣者奔走，皆席中实事。）

①《史记》：山东豪俊。

②师氏曰：梓州，属东川。严二为梓州别驾，如今之通判，乃梓州人为本州从事。鹤曰：于定国条州大小为设吏员，治中、别驾，诸郡从事，秩六百石。又《续通典》云：唐以堂吏朱俭为华州别驾，给事郎萧佼驳曰：别驾，古为冶中从事，与刺史别乘。则别驾称从事，其来尚矣。卢谌诗：“岂谓乡曲誉，谬充本州役。”③晋《白纻歌》：“袍以光躯中拂尘。”【朱注】赵云：青螺粟，帽之纹也。此说非是。盖即公诗“与奴白饭马青刍”意，当依卞氏本作青骡。④炙，脍炙也。铜盘烧蜡光吐日①，夜如何其初促膝②。黄昏始扣主人门③，谁谓俄顷胶在漆④。万事尽付形骸外⑤，百年未见欢娱毕。神倾意豁真佳士⑥，久客多优今愈疾。（此叙夜来豪饮之兴。胶投漆中，喻宾主相得。此时万事俱忘，百年不计，但领此一番倾倒开豁，不觉久病顿廖矣。）

①古诗：“请说铜炉器，崔嵬象南山。”上枝似松柏，下根据铜盘。铜盘，烛台也。②《诗》：“夜如何其？夜未央。”梁朱异歌：“促膝兮道故，久要兮不忘。”③《淮南子》：“日薄于虞泉，是谓黄昏。”古诗：“来到主人门。

④刘孝成诗：“循江俄顷回。”《后汉书》：陈重与雷义为友，乡里语曰：“胶漆自谓坚，不如雷与陈。”⑤《庄子》：“索我于形骸之外。”⑥《晋书司马承传》：王敦曰：“大王雅素佳士。”

高视乾坤又可愁，一体交态同悠悠①。垂老遇君未恨晚②，似君须向古人求③。（未感叹别驾交谊。《杜臆》：高视二句，起伏顿挫，言乾坤之大，而交态同属悠悠，唯严君意气，能不愧于古人耳。此章，首尾各四句，第三

 
段六句，第四段八句。）①《翟方进传》：“一贵一贱，乃见交态。”②《汉书武安侯传》：灌夫与魏其，相得欢甚无厌，恨相知晚也。③《魏志》：刘先主曰：“若元龙文武胆志，当求之于古耳。”《世说》：

晋武帝问王戎曰：“夷甫当世谁比？”戎云：“未见其比，当从古人中求耳。”

 
赠韦赞善别

黄鹤、单复俱编在室应元年梓州诗内。《唐志》：东宫官左赞善大夫五人，掌传令，讽过失，赞礼仪。

扶病送君发，自怜犹不归。只应尽客泪，复作掩荆扉。江汉故人少，音书从此稀。往还二十载，岁晚寸心违。（上四，送别之意。下四，别后之怀。通首皆属叙情。寸心违，不得遂聚首之乐也。《杜臆》：此诗语多婉转，无限感伤，真堪一字一泪。）

 
寄高适

按：代宗即位，在宝应元年四月，此时公在成都，高在蜀州，不得云乾坤隔远。自严武还京，高适代尹成都，公则自绵入梓，故有隔远之语。此诗寄适，当在是年之秋，旧编俱未当。

楚隔乾坤远，难招病客魂①。诗名惟我共，世事与谁论。北阙更新主，南星落故园②。定知相见日，烂漫倒芳樽③。（此在梓州，而寄诗于适也。一二，从高说至己。三四，从己说向高。此叙出相隔苦衷。新主初立，则故园可归，从此相见倾樽，得以谈诗论事，此豫道还京之乐也。）

①《杜臆》：《招魂》乃宋玉所赋，玉本楚人，故起句用之。适本传：五十工诗，好事者辄传布，又具王霸大略，慷慨善谈论。三四正道其实。

②以南星对北阙，是借喻语。公与适将自南而回，故曰落故园。公诗“南极一星朝北斗”，意正相似。按：《史记天官书》：东井之西，曲星曰钺，钺北北河，钺南南河。《正义》曰：钺乃秦之分野，南河三星，北河三星，分夹东井南北，置而为戒。南星不见，则南道不通，北亦如之。此云“南星落故园”，是南星见，而南北道通矣。且于长安分野，亦有取义。③烂漫，醉貌。此诗诸家聚讼，多疑赝本。顾注疑高适还京在广德二年，不得称新主。不知送高还朝，别有一诗，此则喜代宗初立而作，不必牵合同时。朱注疑成都为蜀地，不得言楚。考七国时，蜀本属楚，前《送李校书》诗亦云“已见楚山碧”，则高在成都，亦何不可言楚乎？《杜臆》疑适家沧州，不得言故园。按：公本杜陵人，故以长安为故园，原未尝专指适也。诸说纷纷，今并正之。

 
野望

【鹤注】此诗宝应元年十一月在射洪县作。程氏曰：射洪县，在梓州东六十里。

金华山北涪水西①，仲冬风日始凄凄。山连越隽蟠三蜀②，水散巴渝下五溪③。独鹤不知何事舞④，饥乌似欲向人啼⑤。射洪春酒寒仍绿⑥，极目伤神谁为携⑦？（此在射洪而野望也。山北水西，野望之地。仲冬风日，野望之时。次联远望，承上山水。三联近望，起下伤神。仍在上下四句分截。山发南荒，水通楚界，数千里脉络，包在二句。曰连、曰蟠，山形长而曲也。曰散、曰下，水势分而合也。独鹤有似羇栖，故见舞而讶。饥鸟有感旅食，故闻啼而怜。触目伤情，因思携酒销愁耳。【顾注】酒暖则绿，射洪寒轻，故冬酒仍绿，应上始凄凄。极目二字，明点望字。）

①金华山，在射洪县北，县又在涪水之西。《方舆胜览》：金华山，在梓州射洪县。《一统志》：在潼川州射洪县北二里。【钱笺】《元和郡县志》：涪江水，西自郪县界流入，在射洪县东一百步，县有梓潼水与涪江合流。《衰字记》：涪江，自涪城县东南，台中江东流入射洪县。屈曲二十里，北通遂州。②《汉书》：越隽郡，本益州西南外夷，武帝初开置。《唐书》：隽州越隽郡，属剑南道。《御览》：《永昌郡传》云：越隽郡，在建宁西北千七百里，自建宁高山相连，至川中平地，东西南北，八百余里。《一统志》：今为四川行都司。常璩《蜀志》：秦置蜀郡，汉高祖置广汉郡，武帝又分置犍为郡，后人谓之三蜀。三蜀：蜀郡、汉郡，健为郡也。

③《寰宇记》：巴州北水，一名巴岭水，一名渝州水，一名宕渠水。渝州，今隶巴县。《三巴记》云：阆白二水，东南流，曲折三四如巴字，故称

三巴。《水经注》：武陵有五溪，谓雄溪、溪、力溪、溪、西溪也。辰

溪其一焉。夹溪悉是蛮左右所居，故谓五溪蛮也。郭棐《酉阳正俎》云：五溪皆槃瓠子孙所居，其后为巴。春秋时楚子灭巴，巴子兄弟五人，流入五溪，各为一溪之长。秦昭王伐楚，取其地，因谓之五溪蛮。《寰宇记》：黔州涪陵水，西北注涪州，入蜀江。黔州，今辰州地，即五溪水也。涪水至渝州，与岷江合，至忠涪以下，五溪水来入焉。此云下五溪，盖约略大势言之。

④谢脁诗：“独鹤方朝唳，饥鼯此夜啼。”⑤张正见诗：“饥乌落箭锋。”⑥《元和郡县志》：潼水与涪江合，流急如箭，奔射涪江口，蜀人谓水口为洪，因名射洪。《豳风》“十月获稻，”而云“为此春酒”，盖冬酿而春成也。此诗“春酒寒仍绿”，亦言冬酒。

⑦极目、伤神，四字对举，据成都《野望》诗，甲出郊极目。从朱本为是。 
冬到金华山观因得故拾遗陈公学堂遗迹

鹤曰：宝应元年秋，公自梓归成都迎家，再至梓州。十一月，往射洪，乃是时作。广德元年，虽亦在梓，而冬已往阆州矣。《舆地纪胜》：陈拾遗书堂，在射洪县北金华山。大历中，东川节度使李叔明，为立施德碑于金华山读书堂，今在玉京观之后。地志：金华山，上拂云霄，上瞰涪江。有玉京观在本山上。东晋陈勋学道山中，白日仙去。梁天监中建观。《唐书》：陈子昂，字伯玉，梓州射洪人，常读书于金华山。

涪右众山内①，金华紫崔嵬②。上有蔚蓝天，垂光抱琼台③。（首记金华山观。上二，山之高。下二，观之丽。）

①黄希曰：《水经》云：涪水东南合射江，故梓州云涪右。【朱往】涪右，在涪江之右也。 谢灵运诗：“众山亦当空。”②《尔雅》：“石戴土谓之崔嵬。”《诗》：“陟彼崔嵬。”

③吴论：山色上映，若天光下垂而回抱于丹台。琼，赤玉也，与上紫字相应。师氏曰：蔚蓝，乃洞天之名，金华山有观。故云。杜田曰：《度人经》：三十二天，三十二帝。诸天皆有隐名，第一太黄皇曾天，郁玉明。，音蓝。蔚蓝，即郁也。赵曰：蔚蓝，谓茂蔚之蓝，天之青色如此。若如社说，

郁作蔚、作蓝，岂有两字俱改易之理，今诗人言水曰挼蓝水，则天之青曰蔚蓝。陆放翁曰：蔚蓝，乃隐语天名，非可以义理解也。杜诗用之，犹未有害。韩子苍乃云：“水色天光共蔚蓝。”直谓天水之色俱如蓝耳，恐又因仕而失之者也。《天台赋》：琼台中天而悬居。《金根经》：天阙上有琼楼玉台，主众仙出入之所也。《太平经》：太空琼台，洞门列真之殿，金华之内，侍女众真之所处。

系舟接绝壑①，杖策穷萦回②。四顾俯层巅③，淡然川谷开。雪岭日色死，霜鸿有余哀。焚香玉女跪④，雾里仙人来。（此记登山瞻眺，乃观中冬景。从水而来，故系舟。陟山之上，故杖策。层巅川谷，遍览山水也。玉女，谓烧香者。仙人，谓访道者。）

①骆宾王诗：“薄烟横绝壑。”②陆士衡诗：“杖策将远寻。”应瑒《驰射赋》：“尔乃萦回盘厉。”③谢灵运诗：“筑台基层巅。”④曹植诗：“仙人翔其隅，玉女戏其阿。”陈公读书堂，石柱仄青苔①。悲风为我起，激烈伤雄才②。（此叹学堂遗迹也。柱仄苔青，见其荒凉。临风激烈，吊古精深矣。此章中间八句，前后各四句。）

①江淹诗：“青苔日夜黄。”②古诗：“长歌正激烈。” 
陈拾遗故宅

杨德周曰：陈拾遗故宅，在射洪县东武山下，去县北里许。本集云：子昂四世祖陈方庆，好道，隐于此。有唐朝道观址，而真谛寺在其左。《碑目》云：陈拾遗故宅，有赵彦昭、郭元振题壁。钱谦益曰：《旧书》：陈子昂家世豪富，子昂独苦节读书。为《感遇》诗三十首，王适见而惊曰：“此子必为天下文宗矣。”高宗崩，诣阙上书，自称梓州射洪县草莽愚臣子昂。则天召见，拜麟台正字，再转右抬遗。

拾遗平昔居，大屋尚修椽①。悠扬荒山日，惨澹故园烟②。（首记拾遗故宅。）

①《易林》：“大屋之下，朝多君子。”

②何逊诗：“独守故园扉。”位下曷足伤①，所贵者圣贤。有才继骚雅②，哲匠不比肩③。公生扬马后.. 

④，名与日月悬⑤。（此赞其才名过人。上追骚雅，下踵扬马，六朝不足道矣。）①子昂为麟台正字，其位卑下。②赵曰：江左之诗，至子昂而初变，盖本乎《离骚》、二《雅》也。③殷仲文诗：“哲匠感萧辰。”④卢藏用《子昂别传》：经史百家，罔不该览，尤善属文，雅有相如、子云风骨。按：扬马皆蜀人，故比之陈公。⑤《易》：“悬象著明，莫大乎日月。”

同游英俊人，多秉辅佐权①。彦昭超玉价，郭震起通泉。到今素壁滑②，洒翰银钩连③。（此志其交游遗迹。公见壁上题笔，因知赵郭同游。胡震亨曰：赵有美玉，故比彦昭。郭为县尉，起自通泉也。）

①【鹤注】彦昭与元振，同业太学，故宜同游。《唐书》：先天二年，元振以兵部尚书、同中书门下三品，与彦昭相同。故云“多秉辅佐权”也。

②湛方生云：素壁流光。③索靖《草书状》：“婉若银钧，飘若惊鸿。”盛事会一时，此堂岂千年。终古立忠义，感遇有遗篇①。（未从故宅感慨，言盛事已往，堂字终湮，但诗留忠义，自足传之不朽耳。此章，起结各四句，中二段各六句。）

①皎然曰：子昂《感遇》，其源出于阮公《咏怀》。【朱注】《感遇》诗多感叹武后革命，时寓旨神仙，故公以忠义称之。王嗣奭曰：拾遗《感遇》诗，著名已久。然阅其本传及集中所上书疏，多侃侃忠直语。此诗前提圣贤，后结忠义，盖能立忠义，乃是圣贤之徒，而终古不朽矣。公特阐其幽，见其文章有本领也。

 
谒文公上方

黄鹤编在宝应元年梓州内。《维摩经》：汝往上方界，分度四十二恒河沙佛土。《前汉翼奉传》云：上方之情乐也。

野寺隐乔木，山僧高下居。石门日色异，绛气横扶疏①。窈窕入风磴②长萝纷卷舒。庭前猛虎卧③，遂得文公庐。（首记上方景象。野寺二句，遥(，) 望寺前。石门二句，近至山门。风磴二句，入寺之路。庭前二句，直造寺中矣。高下居，僧房层叠。绛气横，日映霞光。风磴，石梯凌风。卷舒，风动藤萝也。猛虎卧庭，比其法力神通。）

①江淹诗：“绛气下萦薄。”注：“绛气，赤霞气也。”《洞萧赋》：“标敷纷以扶疏。”

②《归去来辞》：“既窈窕以寻壑。”

③《史记》：“不避猛虎之害。”《高僧传》：惠永住庐山西林寺，屋

中常有一虎，人或畏之，辄驱出令上山。人去后，还复驯伏。又潭州善觉禅师，以二虎为侍者。

俯视万家邑，烟尘对阶除①。吾师雨花外②，不下十年余③。长者自布金.. 

④，禅龛只宴如⑤。大珠脱玷翳⑥，白月当空虚⑦。（此赞文公道法。登堂俯视，烟尘即在目前，文公说法之外，久不下接尘世矣。施金者至，而禅心不动，外忘物也。中无所翳，而虚明常在，定生慧也。）①《杜臆》：俯视二句，便知上方所由名。《国策》：韩康子使使者致万家之邑于智伯。王粲《登楼赋》：“循阶除而下降兮。”

②《续高僧传》：法云讲《法华经》，忽感天花，状如飞雪，满空而下，延于堂内，升空不坠。又胜光寺道宗讲大论，大雨众花，旋绕讲堂，飞流户内。

③一说以不下为不减十年，恐于上文外字、本句余字，俱未安耳。④《西域记》：昔善施长者，拯乏济贫，哀孤惜老，时号给孤独。愿建精舍，请佛降临，惟太子逝多园地爽垲，具以情告。太子戏言金遍乃卖。善施即出藏金，随言布地，建立精舍。

⑤陈何处士诗：“禅龛八想净，义窟四尘轻。”《广韵》：“龛，塔下室。”嵇康诗：“与世无营，神气晏如。”⑥《唐书》：天竺国王尸罗逸多，献火珠、郁金、菩提树。洙曰：佛书有牟尼珠及水月之说，言其性之圆明也。⑦《楞严经》：白月则光，黑月则暗，《法苑珠林》：西方，一同分为黑白，初月一日至十五日名为白月。十六日已去至于月尽，名为黑月。

甫也南北人①，芜蔓少耘锄。久遭诗酒污②，何事忝簪裾③。王侯与蝼蚁，同尽随丘墟④。愿闻第一义⑤，回向心地初⑥。金篦刮眼膜⑦，价重百车渠.. ⑧。无生有汲引⑨，兹理傥吹嘘⑩。（末叙来谒之意。上六作悔语，下六作悟语。诗酒为障，簪裾系情，则此中芜蔓矣。既知贵贱同归于尽，须向心地用功。刮膜，去外来之蔽。汲引，开本性之觉。咏僧家诗，全用释典，乃杜公独步处。此章前二段各八句，末段十二句收。）

①《檀弓》：“丘也，东西南北之人也。”

 
②王勃诗：“诗酒间长筵。”③孔鱼诗：“吾子盛簪裾。”④鲍照诗：“同尽无贵贱。”《李斯传》：“国为丘墟。”⑤《楞严经》：“所说自然成第一义。《涅槃经》：出世人所知，名第一义谛，世人所知，名为世谛。《广弘明集》：昭明太子答问二谛：一真谛，曰第一义谛。二俗谛，亦曰世谛。

⑥《华严经》：菩萨摩诃萨，有址种回向。《华严论》：有心地法门。【钱笺】佛说心地者，以心有能生可依止义喻之。如地佛菩萨，发心修行，最重初心。如《华严》云：初发心时，便成正觉是也。故曰心地初。旧引《楞严》初地，不切。

⑦《涅槃经》：如盲目人为治目，造诣良医，是时良医即以金篦决其眼膜。⑧《法华经》：或有行施金银、珊瑚、珍珠、车渠、玛瑙。《广雅》：“车渠，石之次玉。”《广志》：车渠，出大秦及西域诸国。⑨《楞严经》：是人即获无生法忍。《疏》云：真如实相，名无生法，无漏真智为忍。江总《栖霞寺碑》：“汲引之常。⑩《老子》：“嘘之吹之。”

《东坡志林》云：子美诗：“知名未足称，局促商山芝。”又“王侯与蝼蚁，同尽随丘墟。愿闻第一义，回向心地初。”知子美诗外，别有事在也。

王嗣奭曰：“王候与蝼蚁，同尽随丘墟”，不过袭庄、列语。“愿闻第一义，回向心地初”，亦禅门恒谈。东坡以此四句，许公得道，此窥公之浅者。余读公诗，见道语未易屈指，而公亦不自知也。非以学佛得之。平生饥饿、穷愁，无所不有，天若有意煅炼之，而动心思性，天机自露。如铁以百炼成钢，所存者铁之筋也，千古不磨矣。《西铭》云：“富贵福泽以厚生，生无不死。贫贱忧戚以玉成，成者不坏。”君子不以此易彼也。

宋张表臣曰：予读“江汉思归客，乾坤一腐儒”，“功业频看镜，行藏独倚楼”，叹其含蓄如此。及云“虎气必腾上，龙身宁久藏”，“蛟龙得云雨，雕鹗在秋天”，则又骇其奋迅也。“草深迷市井，地僻懒衣裳”，“经心石镜月，到面雪山风”，爱其清旷如此。及云“退朝花底散，归院柳边迷”，“君随丞相后，我住日华东”，则又怪其华艳也。“久客得无泪，故妻难及晨”，“囊空恐羞涩，留得一钱看”，嗟其穷愁如此。及云“香雾云鬟湿，清辉玉臂寒”，“笑时花近靥，舞罢锦缠头”，则又疑其侈丽也。至读“谶归龙凤质，威定虎狼都”，“风尘三尺剑，社稷一戎衣”，则又见其发扬而蹈厉矣。“五圣联龙衮，千官列雁行”，“圣图天广大，宗祀日光辉”，则又得其雄深而雅健矣。“许身一何愚，窃比稷与契”，“虽乏谏诤姿，恐君有遗失”，则又知其许国而爱君也。“对食不能餐，我心殊未谐”，“人生无家别，何以为蒸黎”，则知其伤时而忧民也。“不闻夏殷衰，中自诛褒妲”，“煌煌太宗业，树立甚宏达”，斯则隐恶扬善，而《春秋》之义耳。“巡非瑶水远，迹是雕墙后”，“天王守太白，仁立更搔首”，斯则忧深思远，乃诗人之旨耳。至于“上有郁蓝天，垂光抱琼台”，“风帆倚翠盖，暮把东王衣”，乃神仙之致耶？“惟有摩尼珠，可照浊水源”，“愿闻第一义，回向心地初”，乃佛来之义耶？呜呼！有能窥其一二者，便可名家，况深造而具体者乎。此予所以稚齿服膺，华颠未至也。

 
奉赠射洪孪四丈明甫

黄氏编在宝应元年梓州诗内。又注：后魏置射洪县，唐属梓州，县东有射江，县在梓州东南六十里。

丈人屋上乌，人好乌亦好①。人生意气豁，不在相逢早②。（此叙李交谊。）

①刘向《说苑》：太史谓武王曰：“爱其人，兼屋上之乌。憎其人者，恶其储胥。”《孔丛子》亦云：“爱屋及乌。”②《北史李延寿序传》载阎信谓其祖李晓之言曰：“古人相知，未必在早。”

南京乱初定①，所向色枯槁②。游子无根株③，茅斋付秋草。东征下月峡.. 

④，挂席穷海岛⑤。万里须十金⑥，妻孥未相保。（此自叙行踪。上四，叹成都乱后，草堂不可复居。下四，伤出峡无资，室家未有归处。《杜臆》：十金不可得，而至妻孥莫保，穷途之困可知。）①南京，注见十卷。乱定，徐知道已平。②枯槁，谓景色萧条。《楚辞》：“形容枯槁。”③谢脁诗：“根株久离别。”④李膺《益州记》：广阳州东七里，水南有遮要三槌石谷，东二里至明月峡，峡首南岸，壁高四十丈，其壁有圆孔，形若满月，因以为名。《十道志》：渝州有明月峡，三峡之始。《寰宇记》明月峡，在渝州巴县东八十里。⑤《海赋》：“维长绡，挂帆席。”⑥《扬雄传》：家产不过十金。旧注：古者一两金，直十千。今曰十金，则为百千。

苍茫风尘际，蹭蹬骐驎老。志士怀感伤，心胸已倾倒。（未仍称其意气。骐驎自喻，志士谓李。此章，中段八句，首尾各四句。）

 
早发射洪县南途中作

【鹤注】此是宝应元年十一月南之通泉时作。

将老忧贫窭①，筋力岂能及②。征途乃侵星③，得使诸病入。（从早行叙起，有贫病交侵之感。）

①蔡邕《古歌》：“不获已，人将老。”《诗》：”终窭且贫。”《诗传》：“窭者，贫不能为礼也。”②沈庆之诗：“朽老筋力尽。”③鲍照诗，“侵星赴早路。”鄙人寡道气①，在困无独立②。俶装逐徒旅③，达曙凌险涩④。寒日出雾迟，清江转山急⑤。仆夫行不进⑥，驽马若维絷⑦。（此纪早行景事。穷难自立，逐队依人，此早行之故。日蒙雾，承达曙。江流急，承凌险。仆倦、马疲，言征途况瘁。在困无独立，说出饥馁依人，英雄气短，真是无可如何耳。《杜臆》：寒日、清江二句，写途间早景入妙。）

①徐陵《夭台山馆碑》：“萧然道气，卓矣仙才。”②庾云：“处众人中，居然独立。”③《思玄赋》：“简元辰而俶装。”《注》：“俶，始也。”颜延之诗：“改服饰徒旅。”

④潘尼诗：“世故尚未夷，崤函方险涩。”⑤宋袭芥隐《笔记》：阴铿诗：“野日烧中昏，山路入江穷。”此寒日、清江二句所本。黄希曰：清江指射洪水。唐曰：江为山所激也。

⑥《楚辞》：“仆夫悲余马怀兮。”

⑦《列子》：“驽马棱车，可得而乘也。”潘尼诗：“翔凤婴笼槛，骐

骥见维絷。”

汀洲稍疏散①，风景开怏慢。空慰所尚怀②，终非曩游集。衰颜偶一破，胜事难屡挹③。茫然阮籍途④，更洒杨朱泣⑤。（此述途中情绪。雾释路平，乃见疏散风景，此处差堪慰怀，惜非曩时游兴耳。且衰颜暂破，前往恐无胜境，穷途之哭，岐路之悲，终不免矣。仍应年老困穷意。此章四句起，后两段各八句。）

①《楚辞》：“搴汀洲兮杜若。”

②所尚怀，谓意所好尚。③《梁景陵王传》：“善立胜事。”④阮籍途穷，注别见。⑤《淮南子》：杨朱见岐路而泣之，谓其可以南，可以北。申涵光曰：少时谋生颇易，然正尔负气，岂屑及此。至老方忧，已无可奈何矣。起语怅然。“鄙人寡道气，在困无独立。”他人不肯自言，然正是高处。

 
通泉驿南去通泉县十五里山水作

此自射洪之通泉而作也。鲁訔曰：《地理志》：通泉县，在梓州东南百三十里，去县十五里有佳山水，俗号沈家坑，公至此眺览山水而作。《旧唐书》：通泉，汉广汉县地，隋县也。《寰宇记》：通泉山，在县西北二十里，东临涪江，绝壁二十余丈，水从山顶涌出，下注涪江。《新书》：大历二年属遂州一月。按：唐通泉县，今并入射洪县。

溪行衣自湿①，亭午气始散②。冬温蚊蚋集③，人远凫鸭乱。登顿生曾阴.. 

④，敬倾出高岸⑤。（此记山行之迹。晓行沾雾，至午方收。蚊蚋集，见地暖。凫鸭乱，见境幽。登顿、欹倾，来路崎驱也。）①刘孝威诗：“溪行暗难开。”庾信诗：“山深云湿衣。”②《天台赋》：“羲和亭午，游气高褰。”③刘伶诗：“蚊蚋归丰草。”④登顿，登而且顿。谢灵运诗：“山行穷登顿。”江淹诗：“曾阴万里生。”⑤《诗》：“高岸为谷。”

驿楼衰柳侧①，县郭轻烟畔②。一川何绮丽③，尽日穷壮观。山色远寂寞，江光夕滋漫。（此记驿前之景。从驿望郭，通泉已近也。川自山而注江，故见其骑丽。远寂寞，遥望悠然。夕滋漫，晚照增辉。）

①谢脁诗：“衰柳尚沉沉。”②何逊诗：“轻烟淡柳色。”③刘桢诗：“绮丽不可忘。”伤时愧孔父①，去国同王粲②。我生苦飘零，所历有嗟叹。（未叙己情，见山水不足以舒忧也。此章，前二段各六句，末段四句收。）

①杜修可曰：孔子叹凤、泣麟，皆伤时之意。②赵次公曰：汉献帝西迁，王粲之荆州依刘表。其《七哀》诗云：“西京乱无象，豺虎方构患。复弃中国去，远身适荆蛮。” 
过郭代公故宅

【鹤注】郭公，魏州贵乡人，宅在京师宣阳里。今云故宅，当是尉通泉时所居。此自射洪之通泉时作。【钱笺】张说撰行状云：公少倜傥廓落，有大志。十六人太学，与薛稷、赵彦昭同业。十八擢进士第，其年判入高等。请外官，授梓州通泉尉。落拓不拘小节，常铸钱，掠良人财以济四方，海内同声合气，有至千万者。则天闻其名，驿征引见，语至夜，甚奇之。问蜀川之迹，对而不隐。令录旧文，乃上《古剑歌》，则天览而佳之，令写数十本，遍赐学士。先天二年，知政事。太平公主、窦怀贞潜结凶党，谋废皇帝。睿宗犹豫不决，诸相皆阿谀顺旨，惟公廷争不受诏。乃举兵诛怀贞等，宫城大乱，睿宗步肃章门观变，诸相皆窜外省，公独登奉天门楼躬恃。睿宗闻东官兵至，将欲投于楼下，公亲扶圣躬，敦劝乃止。及上即位，宿中书十四日，独知政事。下诏封代国公。

豪俊初未遇①，其迹或脱略②。代公尉通泉③，放意何自若④。及夫登衮冕⑤，直气森喷薄⑥。磊落见异人⑦，岂伊常情度（徒角切。此言其才品不凡。疏于作尉而长于立朝，正见大受不可小知。）

①汉武帝制策：“广延天下之豪俊。”②江淹赋：“脱略公卿，跌宕文史。”③《唐书郭元振传》：郭震，字元振，以字显。授通泉尉、任侠使气，拨去小节。

④陶潜诗：“放意乐余年。”⑤《通典注》：三公八命，复加一命，则服衮龙。《周礼》：诸公自衮冕而下，如王之服。《唐书》：先天二年，元振以兵部尚书、同中书门下三品。

⑥《吴都赋》：“喷薄沸腾。”

⑦崔瑗《张衡碑文》：“磊落焕炳，与神合契。”定策神龙后①，宫中翕清廓。俄顷辩尊亲，指挥存顾托②。群公有惭色，王室无削弱③，迥出名臣上，丹青照台阁④。（此言其功在社稷。赵次公曰：代公定策，在睿宗先天二年，去中宗神龙改元，凡八年。今诗云：“定策神龙后。”盖太平擅宠，始中宗朝，则祸胎在神龙而下也。俄顷二句，谓太平既诛，则尊位有归，亲传不失，所以成睿宗付托之意。）

①《前汉宣帝纪》：论定策功，益封霍光等。

②任昉表：“寄深同气，遂荷顾托。”③《通鉴晋纪》：司马国璠曰：“刘裕削弱王室。”④《唐会要》：元振配飨玄宗庙。《古诗为焦仲卿妻》：“仕宦于台阁。”我行得遗迹①，池馆皆疏凿②。壮公临事断③，顾步涕横落④。精魄凛如在⑤，所历终萧索⑥。高咏宝剑篇⑦，神交付冥漠⑧。（此经过故宅，以吊古意收。吴论：前作先故宅而后拾遗，此作先代公而后故宅，各见作法。此章三段备八句。）

①杨泉《五湖赋》：“有大禹之遗迹。”②谢脁《后园赋》：“清阴起兮池馆凉。”《江赋》：“夏后疏凿。” 
③《礼记》：师乙曰：“临事而屡断，勇也。”

④陆机诗：“顾步咸可欢。”⑤曹植表：“精魄飞散。”⑥庾信诗：“萧索无真气。”⑦王俭《褚渊碑》：“仰南风之高咏。”⑧潘岳《夏侯湛讳》：“心照神交，唯我与子。”谢惠连《祭古冢文》：“号为冥汉君。”“俄顷辩尊亲”，推其决几之明。“壮公临事断”，服其应变之敏。二语能写出英雄手段。荀或之失身，误于不能辩。陈窦之偾事，失于不能断。杜诗论人，必具特识，推此可见。

元振《宝剑歌》：“君不见昆吾铁冶飞炎烟，红光紫气俱赫然。良工锻炼凡几年，铸作宝剑名龙泉。龙泉颜色如霜雪，良工咨嗟叹奇绝。瑠璃玉匣吐莲花，错镂金环生明月。正逢天下无风尘，幸得相逢君子身。精光黯黯青蛇色，文章片片绿龟鳞。非直结交游侠子，亦曾亲近英雄人。何言中路遭弃捐，零落飘沦古狱边。虽复沉埋无所用，犹能夜夜气冲天。”

 
观薛稷少保书画壁

【鹤注】此亦在通泉作。王洙曰：稷，字嗣通，收之从子，好古博雅。贞观、永徽间，虞世南、褚遂良以书颛家，后莫能继。外祖魏征家，多藏虞褚旧迹，稷锐精模仿，结体遒丽，遂以书名天下，画又绝品。睿宗在藩，留意文学，尝喜之。及即位，迁黄门侍郎，历太子少保。会窦怀贞以附太平公主伏诛，稷坐知谋，赐死万年狱。

少保有古风，得之《陕郊篇》。借哉功名忤，但见书画传。我游梓州东，遗迹涪水边，画藏青莲界①，书入金榜悬。（首将诗篇引起书画。古风，谓诗体。《陕郊篇》，稷所作。）

①《翻译名义集》：优钵罗，此云青莲花。

仰看垂露姿①，不崩亦不骞②。郁郁三大字③，蛟龙岌相缠④。又挥西方变⑤，发地扶屋椽⑥。惨澹壁飞动，到今色未填。（此记书画遗迹。垂露四句，言书。西方四句，言画。）

①王愔《文字志》：“悬针，小篆体也。”垂露书，如悬针而势不遒劲，阿那如浓露之垂，故名。”

②《诗》：“不骞不崩。”注：“骞，亏也。”

③《舆地纪胜》：薛稷书慧普寺三字，径三已许，在通泉县庆善寺聚古

堂。赵曰：稷书慧普寺三字，乃真书，傍有赑质缠捧，此其蛟龙岌相缠也。稷所画西方变相则亡。④《法书要录》：至于蛟龙骇兽，奔腾拿攫之势，心手随变，不知所如，是谓达节。

⑤西方变，言所画西方诸佛变相。《西阳杂俎》：唐人谓画亦曰变。⑥沈约诗：“发地多奇岭，干云非一状。”远注：“发地扶屋椽”，谓西方之像，起自地面，直至屋椽。此行叠壮观①，郭薛俱才贤②。不知百载后，谁复来通泉。（从题外推开作结。郭薛题留，皆成壮观矣，将来谁复到此，而继其韵事乎？语含自负意。此章前二段各八句，末段四句收。）

①《两都赋》：“娱游之壮观。”

②蔡曰：《赵彦昭传》云：与郭元振、薛稷善。《元振传》云：与薛稷、赵彦昭同游太学。盖郭与薛旧为同舍，后又会于通泉也。稷有《秋日还京陕西十里作》：“驱车越陕郊，北顾临大河。此行见乡邑，秋风水增波。西望咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节向换，人生知几何。”

 
通泉县署壁后薛少保画鹤

【钱笺】《名画记》：稷尤善花鸟人物杂画，画鹤知名，屏风六扇鹤样，自稷始也。《名画录》：今秘书省有稷画鹤，时号一绝。又蜀郡亦有鹤并佛像菩萨等传于世，并称神品。《封氏闻见录》：今尚书省考功员外郎厅，有稷画鹤，宋之问为赞。东京尚书坊岐王宅，亦有稷画鹤，皆称绝品。

薛公十一鹤，皆写青田真①。画色久欲尽，苍然犹出尘②。（首提薛公画鹤。）

①《晋永嘉郡记》：沐溪野，去青田九里，此中有双白鹤，年年生子，长大便去，只余父母一双在耳，精白可爱，多云神仙所养。梁元帝《鸳鸯赋》：“青山之鹤，昼夜俱飞。”

②《北山移文》：“潇洒出尘之想。”《北史》：刘歊矫然出生，如云中白鹤。

低昂各有意①，磊落如长人。佳此志气远，岂惟粉墨新②。万里不以力，群游森会神③。威迟白凤态④，非是仓鹒邻⑤。（此详写画笔神妙。低昂二句，摹其形体。万里二句，想其精神。低昂，飞伏之致。磊落，英奇之状。势可万里，正见志气之远。森然会神，不在粉墨之迹矣。白凤、仓鹒，乃借外象以相形。）

①挚虞《..赋》：“一低一昂，乍浮乍没。”②黄琼疏：“朱紫共色，粉墨杂糅。”③崔豹《古今注》：.. “《雉朝飞操》：雌雄群游于山阿。”王褒颂：“聚精会神，相得益彰。”④颜延之诗：“威迟良马烦。”扬雄《甘泉赋》：“吐白凤。”《禽经》：“白凤谓之鹔。”⑤《诗》：“有鸣仓庚。”《尔雅疏》：“黄鹂留，一名仓庚，一名商庚。”

高堂未倾覆，常得慰嘉宾①。曝露墙壁外②，终嗟风雨频。赤霄有真骨③耻饮污池津④。冥冥任所往⑤，脱略谁能驯⑥。（此从画壁生慨。壁经风雨，(，) 在画鹤终当灭迹。然看赤霄冥举，即真鹤有时遁形。凡物皆当嗾观矣。朱云：本咏画鹤，以真鹤结之，犹之咏画鹰而及真鹰，咏画鹘而及真鹘，咏画马而及真马也。公诗格往往如是。此章，四句起，下二段各八句。）

①《诗》：“我有嘉宾。”

②暴露，昼则暴日，夜则露湿也。《左传》：其暴露之，则恐燥湿之下时。③《七命》：“挂归翮于赤霄之表。”《诗品》：“真骨凌霜。”

④江淹赋：“夕饮玉池津。”⑤洙曰：有遗支遁鹤者，遁曰：“尔冲天之物，宁为耳目之玩。”遂放之，任所往。⑥颜延之诗：“龙性谁能驯。” 
陪王侍御宴通泉东山野亭

【鹤注】此宝应元年十一月往通泉时作。《全蜀总志》：野亭，在射洪县治东北，杜诗“亭景临山水”，即此地。

江水东流去，清樽日复斜①。异方同宴赏②，何处是京华。亭景临山水③村烟对浦沙④。狂歌遇形胜⑤，得醉即为家。（上四，写景言情，乃感伤语。(，) 下四，逐句分应，作自解语。亭临山水，承江流。烟对浦沙，承日斜。遇此形胜，则异地相忘。醉即为家，故旧京莫问耳。）

①谢脁诗：“春夜别清樽，江潭复为客。叹息东流水。何如故乡陌。”北齐卢询诗：“别人心已怨，愁空日复斜。”②曹植诗：“离别各异方。”③刘孝威诗：“为贪止山水。”④鲍照诗：“漠漠村烟起。”李百药诗：“前阶枕浦沙。”⑤徐干《中论》：“被发而狂歌。”徐悱诗：“表里穷形胜。” 
陪王侍御同登东山最高顶宴姚通泉晚携酒泛江

《一统志》：东山在潼川州东四里，隔涪江，层岩修阜，势若长城，杜甫有诗。

姚公美政谁与俦①，不减昔时陈太丘②。邑中上客有柱史③，多暇日陪骢马游④。（首叙设宴之由。东山之宴，侍御为主，而曰姚日陪游者，盖前此已迭为宾主矣。）

①豫章王嶷笺：“庾亮以来，荆州无复此美政。”②《后汉书》：陈寔补闻喜长，再迁，除太丘长，修德清静，百姓以安。《地理志》：太丘属沛国。③《曲礼》：“上客起。”《史记》：老子为柱下史。

④吴论：“多暇方游，见不以耽酒而废政。”《夏侯湛传》：政清务闲，优游多暇。桓典为骢马御史，注别见。东山高顶罗珍羞①，下顾城郭销我忧②。清江白日落欲尽③，复携美人登彩舟。笛声愤怨哀中流④，妙舞透迤夜未休⑤。灯前往往大鱼出⑥，听曲低昂如有求⑦。（自登山而泛江，曲尽主人豪兴。一韵分为两段，故一句五句，连拈韵脚。）

①张衡《酒赋》：“错时膳之珍馐。”《南都赋》：“珍羞琅玕。”②王粲《登楼赋》：“聊假日以销忧。”③何逊诗：“分手清江上。”《楚辞》：“白日晼晚其将入。”④美人，官妓也。汉武帝《秋风词》：“怀佳人兮不能忘，横中流兮扬素波。”梁简文帝诗：“澄江骛彩舟。”《汉书叙传》：“战士愤怨。”⑤梁武陵王纪诗：“燕姬奏妙舞。”《楚辞》：“载云旗之逶迤。”注：“逶迤，长貌。”⑥庾信《对烛赋》：“灯前桁衣疑不亮。”曹植诗：“大鱼若曲陵。”《荀子》：“昔者瓠巴鼓瑟，而游鱼出听。”⑦蔡邕《弹琴赋》：“感激弦歌，一低一昂。”《记》：“如有求而弗得。”三更风起寒浪涌①，取乐喧呼觉船重②。满空星河光破碎③，四座宾客色不动④。请公临深莫相违⑤，回船罢酒上马归⑥。人生欢会岂有极⑦，无使霜露沾人衣⑧。（从乐极悲生，结出规讽之意。船重，浪涌不行。破碎，星河影荡。色不动，敛容知惧。莫相违，毋忘警戒也。请公，指在座宾主。此章，四句起，下二段各八句。）

①晋乐府《子夜变歌》：“三更开门去。”《晋书》：谢安尝泛海，风起浪涌，诸人皆惧，安吟啸自若。②张衡《西京赋》：“取乐今日，遑恤我后。”《尉缭子》：“焉有喧呼酖酒以败善类乎？”③沈约诗：“惟星河犹可识。贾谊《旱云赋》：“相击冲而破碎。”④古诗：“四座且莫喧。”《史记信陵君传》：“宾客皆惊。”⑤《记》：“孝子不登高，不临深。”⑥王浚书：“回船过军。”《留侯世家》：上起去罢酒。《史记廉颇 
传》：披甲上马。

⑦曹植诗：“观会难再遇。”《秋风词》：“欢乐极兮哀情多。”⑧魏文帝乐府：“溪谷多悲风，霜露沾人衣。”谢庄《月赋》：“佳期可以还，微霜沾人衣。” 
渔阳

此当是宝应元年冬晚在梓州作。赵傁曰：公在梓州，闻雍王授钺，作此诗以讽诸将也。

渔阳突骑犹精锐①，赫赫雍王都节制②。猛将翻然恐后时③，本朝不入非高计。禄山北筑雄武城④，旧防败走归其营。系书请问燕耆旧⑤，今日何须十万兵。（上四，讽贼党之归顺。下四，慰燕人之向化。官军精锐，节制得人，彼河北诸将，翻然而来，犹恐后时，若不入本朝，真失计矣。又为慰论燕人之词曰：当时禄山猖獗，尚筑垒以防退走，今王师破竹，思明旦夕奔窜，诸耆老当亦知之否耶。）

①《后汉书》：吴汉亡命在渔阳，说太守彭宠曰：“渔阳突骑，天下所闻也。”《晁错传》：“轻车突骑。”师古注：“言其骁锐，可用冲突敌陈也。”

②《诗》：“赫赫厥灵。”《唐书》：宝应元年九月，鲁王适改封雍王。冬十月，以雍王为天下兵马元帅，统河北、朔方及诸道行营、回纥等兵十余万，进讨史朝义，会军于陕州。王，即德宗也。《荀子》：“桓文之节制。”

③猛将，指河北降将，时薛嵩以四州来降，张忠志以五州来降。④《旧书》：禄山反时，筑垒范阳北，号雄武城，峙兵聚粮。⑤系书，用鲁仲连约矢射聊城事。 
花底

【鹤注】花柳两章，当是广德元年春梓州作，宜在《遣忧》之前。

紫萼扶千蕊①，黄须照万花。忽疑行暮雨，何事入朝霞②。恐是潘安县③堪留卫玠车④。深知好颜色，莫作委泥沙。（此诗咏花，有妍华易谢之感。(，) 上四句，对花惊喜，下则意在惜花也。紫萼包乎蕊外，黄须映自花中，花之内外俱丽矣。行暮雨，见花润。入朝霞，见花鲜。潘安县，见花多。留卫玠，见花美。莫委泥沙，不忍睹其零落耳。此咏梅花也，在下章点明。《晚出左掖》诗亦言花底，乃指桃花，有春色醉仙桃可证。）

①【顾注】萼，花蒂也。蕊，须头之点也，花须多是黄色。

②周弘正诗：“带啼疑暮雨，含笑似朝霞。”③晋潘安仁为河阳令，具皆树花。④卫玠，风神秀异，乘羊车入市，见者以为玉人。 
柳边

只道梅花发，那知柳亦新。枝枝总到地，叶叶自开春①。紫燕时翻翼，黄鹂不露身②。汉南应老尽③，霸上远愁人④。（【顾注】此诗咏柳，有时光迅速之感。首二，初春之柳。枝嫩叶青，正见其新。五六，暮春之柳。汉南、灞上，借柳寄慨。枝动，故翻燕。叶密，故藏鹂。汉南之柳，应且老尽，自况淹留。灞上之柳，远亦愁人，遥忆长安也。【顾注】两句用柳事，调稳而味长。）

①古诗：“枝枝相覆盖，叶叶相交通。”②苕溪渔隐句云：“话尽春愁双紫燕，唤回午梦一黄鹂。”用燕鹂而语更逸。

③《枯树赋》：“昔年移柳、依依汉南。”

④《三辅黄图》：“霸桥在长安东，汉人送客至此，手折柳赠别，名曰销

魂桥。

 
闻官军收河南河北

此广德元年春在梓州作。《唐书》：宝应元年冬十月，仆固怀恩等屡破史朝义兵，进克东京，其将薛嵩以相、卫等州降，张志忠以恒、赵等州降。次年春正月，朝义走至广阳自缢，其将田承嗣以莫州降，李怀仙以幽州降。

剑外忽传收蓟北，初闻涕泪满衣裳。却看妻子愁何在？漫卷诗书喜欲狂。白首放歌须纵酒，青春作伴好还乡。即从巴峡穿巫峡①，便下襄阳向洛阳②。（原注：“余田园在东京。”上四，闻收复而喜。下思急还故乡也。初闻而涕，痛忆乱离。破愁而喜，归家有日也。纵酒，承狂喜。还乡，承妻子。未乃还乡所经之路。【顾注】忽传二字，惊喜欲绝。愁何在，不复愁矣。漫卷者，抛书而起也。【黄生注】此通首叙事之体。剑外见地，青春见时。曰作伴者，风和景明，能助行色也。）

①【旧注】巴县有巴峡，巫山县有巫峡，襄阳属楚，洛阳属河南。

②【顾注】公先世为襄阳人，祖依艺，为巩令，徙河南。父闲，为奉天令，徙杜陵，而田园尚在洛阳。

顾宸曰：杜诗之妙，有以命意胜者，有以篇法胜者，有以俚质胜者，有以仓卒造状胜者。此诗之忽传、初闻，却看、漫卷、即从、便下，于仓卒间写出欲歌欲哭之状，使人千载如见。王嗣奭日：此诗句句有喜跃意，一气流注，而曲折尽情，绝无妆点，愈朴愈真，他人决不能道。朱瀚曰：涕泪，为收河北。狂喜，为收河南。此通章关键也。而河北则先点后发，河南则先发后点。详略顿挫，笔如游龙。又地名凡六见，主宾虚实，累累如贯珠。真善于将多者。

黄生曰：杜诗强半言愁，其言喜者，惟《寄弟》数首及此作而已。言愁者，使人对之欲哭。言喜者，使人对之欲笑。盖能以其性情达之纸墨，而后人之性情，类为之感动故也。使舍此而徒讨论其格调，剽拟其字句，抑末矣。

 
远游

此诗乃广德元年春作。宝应元年，史朝义战败，北渡河，帅卫兵来战，又败走，所谓胡骑走也。

贱子何人记，迷方著处家①。竹风连野色，江沫拥春沙②。种药扶衰病，吟诗解叹嗟。似闻胡骑走，失喜问京华③。（首联，远游之迹。三四，言景。五六，远游之事。末二，言情。何人记，言旧交已疏。着处家，谓行踪无定。风竹江沙，自况飘摇流荡。即景寓情，善于变化。传言未确，故云似闻。不觉失喜，犹云失声失笑。【顾注】着一失字，从前之揣摩忧虑，当日之惊疑踊跃，种种如画。）

①鲍照诗：“南国有儒生，迷方独沦误。”《杜臆》：迷方，本《论语》游必有方意。②沫，流水之浡。《庄子》：“流沫四十里。”③宋之问诗：“失喜先临镜。” 
春日梓州登楼二首

黄鹤编在广德元年春在梓州时作。诗云“随春入故园”，”战场今始定”，盖是年春史朝义初灭也。

行路难如此①，登楼望欲迷②。身无却少壮，迹有但羁栖。江水流城郭，春风人鼓鼙。双双新燕子，依旧已衔泥③。（此间登楼而兴羁旅之感。首联，情景并提。次联，承行路。下四，承登楼。《杜臆》：行路之难不一，故用如此二字该之，起语无限悲凉。衰年流落，此身却无少壮，而浪迹但有羁栖，两句各倒转一字，便语新而声协矣。水流城下，登楼所见。风送鼓声，登楼所闻。新燕巢搂，而旅人无定，对景伤情，语意双关。数句中，有梓、有春、有楼，写景言情，相融入化。）

①古乐府题有《行路难》。②王粲有《登楼赋》。③古诗：“思为双飞燕，衔泥巢君室。”杜律首句，有语似承上，却是突起者。如“杖锡何来此，秋风已飒然”，“故人亦流落，高义动乾坤”，“行路难如此，登楼望欲迷”，既飘忽，又陡健，此皆化境语也。

其二

天畔登楼眼，随春入故园。战场今始定①，移柳更能存②。厌蜀交游冷，思吴胜事繁。应须理舟楫，长啸下荆门③。（次章，登楼而动去蜀之怀。上四，遥望故园。下四，追思吴会。盖恐北归未能，转作东游之想也。《杜臆》：心之所至，目亦随之，故登楼一望，而天畔之眼，遥入故园。朝义既平，战场定矣。洛阳园柳，能复存乎？公少游吴越，故思胜事，自蜀江至吴，必取道荆门也。）

①苏武诗：“行役在战场。”②《哀江南赋》：“钓台移柳，非玉关之可望。”③袁山松《宜都山川记》：南崖有山，名荆门，北岸有山，名虎牙，二山相对有象门然。赵汸曰；五言近体，句中用一壶字斡旋，诗家以为难。若一句中用两虚字，抑扬见意，惟老杜能之，而陈后山妙得其法。

 
有感五首

【鹤注】此广德元年逐时有感而作，非止成于一时。【卢注】五章乃收京后追述当年时事。盖痛其前，又勉其后也。

将帅蒙恩泽①，兵戈有岁年。至今劳圣主②，何以报皇天③。白骨新交战.. 

④，云台旧拓边⑤。乘搓断消息，无处觅张骞⑥。（首章，叹节镇不能御寇。当时将帅负恩，不知尽心报国，以致边土争战，而敕使不归。后四句，乃战和两意。劳圣主，承兵戈。报皇天，承恩泽。新战之地，即旧拓之边，伤今思昔也。时李之芳使吐蕃，被留经年，故用张骞乘搓为喻。）①《前汉黄霸传》：“左右之官，皆将帅也。”又“数下恩泽。”

②吴质书：“念蒙圣主恩。”③皇天，比君。《楚辞》：“皇天无私阿兮。”《北史》：高琳为后周名将，周文帝宴群公，仍赋诗。琳诗曰：“寄言窦车骑，多谢霍将军。保以报天子，沙漠净妖氛。”何以报天句，本此。④魏许昌碑表：“白骨既交于旷野。”温子升《为高敖曹谢表》：“群龙交战。”⑤【钱笺】唐自武德以来，开拓边境，地连西域，皆置都督府州县。开元中，置朔方等处节度使以统之。禄山反后数年间，西北数十州，相继沦没，尽取河西、陇右之地，自凤翔以西、邠州以北，皆为左衽矣。曰云台，思开国功臣也。《通鉴》：汉武帝曰：“轮台西于车师千余里。”杜佑曰：轮台，渠犁地，今在交河北庭界中，其地相连。温子升《答齐神武敕》：“开拓边境，为国立功。”

⑥《汉张骞传》：骞以郎应募使月氏，经匈奴，匈奴留骞十余载，后亡归汉。【朱注】张骞穷河源，无乘搓之说。张华《博物志》：海上有人，每年八月，乘槎到天河，未尝指言张骞。宗懔《岁时记》乃云：武帝令张骞寻河源，乘槎而去。赵蔡俱疑懔为讹。或云：张骞乘槎，出《东方朔内传》，今此书失传。庾肩吾《奉使江州》诗：”汉使俱为客，星槎共逐流。”正用此事也。

洪容斋《续笔》云：前辈谓少陵当流离颠沛之际，一饭不忘君，故诗有云：“万方频送喜，无乃圣躬劳。”“至今劳圣主，何以报皇天。”“独使至尊忧社稷，诸君何以答升平。”“天子亦应厌奔走，诸公固合思升平。”皆是心也。

其二

幽蓟余蛇豕①，乾坤尚虎狼②。诸侯春不贡，使者日相望③。慎勿吞青海，无劳问越裳④。大君先息战⑤，归马华山阳⑥。（此章，叹镇将之拥兵。上二分提，三四承首句，五六承次句，末二总结。蛇豕，指河北降将。虎狼，指吐蕃羌夷。诸侯不修职贡，致烦朝使谕旨，近在内地，尚有隐忧，况青海越裳，能勤远略乎。盖由人君急于息战，以致国威不振也。）

①《左传》：“吴为封豕长蛇，荐食上国。”

②贾山《至言》：“秦以熊罴之力，虎狼之心。” 
③《董仲舒传》：使者冠盖相望。

④【朱注】天宝后，南诏叛唐归吐蕃，屡为边患。此诗青海指吐蕃，越裳指南诏也。《南史》：林邑国，本汉日南郡象林县，古越裳界也。杜氏《通典》：交阯之南有越裳国，周公居摄六年，越裳重译而献白雉。

⑤《易师》上爻：“大君有命。”宋之问诗：”汉皇未息战。”

⑥《书武成篇》：“归马于华山之阳。”

此诗末二句，向有三说。旧注谓：戒当时生事外夷者，其说迂而不切。观吐蕃入寇，郭子仪仅以二千骑从事，亦何暇生事乎？《杜臆》谓：推原祸本，因玄宗大开边衅，致贻患至今，若早能息战归马，焉有此祸乎？玩诗语意，亦不相合。《钱笺》谓：息战归马，惜代宗不复能用兵，而婉其辞以讥之。此说近是。但此时民苦兵革，亦岂可劝之用兵乎。愚按广德元年，史朝义既诛，河北诸将皆降。仆固怀恩奏留降将，分帅河北。唐世藩镇之祸，实自此始。诗言息战归马，盖欲收镇兵以实关内。时子仪在京，可为统领。一以销北顾之忧，一以备西侵之患。此最当时大计，唯此计不行，而后有吐蕃之陷京。怀恩之犯阙，不胜纷纷多事矣。考大历八年，子仪入对，谓河南等镇，殚屈禀给，未始蒐择，请追赴关中，勒步队，示金鼓，则攻必破，守必全，久长之策也。公之熟筹时事，正与汾阳意同。

其三

洛下舟车入①，天中贡赋均②。日闻红粟腐③，寒待翠华春④。莫取金汤固⑤，长令宇宙新。不过行俭德⑥，盗贼本王臣⑦。（此章，叹都洛之非计。上四述时议，下四讽时事。议者谓帝幸东都，其地舟车咸集，贡赋道均，且传仓多积粟，春待驾临，此特进言者之侈谈耳。岂知国家欲固金汤而新宇宙，实不系乎此。若能行俭德以爱人，则盗贼本吾王臣耳，何必为此迁都之役耶？【单复注】盗贼本王臣，即“抚我则后，虐我则仇”之谓也。【顾注】是年天兴圣节，诸道节度使献金饰器用、珍玩骏马，其值缗钱二十四万。常衮上言请却之，不听。代宗渐有奢侈之志，故以俭德规之。）

①《世说》：晋元帝问洛下消息。

②《史记》：成王使召公复营洛邑，曰，“此天下之中，四方入贡，道里均焉。”

③《汉食货志》：“太仓之粟，陈陈相因，腐败而不可食。”

④《上林赋》：“建翠华之旗。”

⑤贾谊曰：金城汤池，帝王万世之业。⑥《书》：“慎乃俭德。”⑦《诗》：“莫非王臣。”杨德周曰：“盗贼本王臣”，驾驭抚绥，俱在其中。

钱谦益曰：自吐蕃入寇，车驾东幸，程元振劝帝都洛阳以避蕃乱。郭子仪附章论奏，其略曰：“东周之地，久陷贼中，宫室焚烧，十不存一。矧其土地狭隘，才数百里间，东有成皋，南有二室，险不足恃，适为战场。明明天子，躬俭节用，苟能抑竖刁、易牙之权，任蘧瑗、史.之直，则黎元自理，寇盗自息。”公此意，正概括汾阳论奏大意。

 
朱鹤龄曰：唐江淮之粟，皆输洛阳，转运京师。时刘晏主漕，疏浚汴渠，故言洛下舟车无阻，贡赋大集，当急布春和。散储粟以赡穷民。

王道俊《博议》曰：《伤春》诗有“近传王在雒”及“沧海欲东巡”之句，则此诗为传闻代宗将幸东都而作也。史称丧乱以来，汴水湮废，漕运自江汉抵梁洋，迂险劳费。广德二年三月，以刘晏为河南江淮转运使。时兵火之后，中外艰食。晏乃疏汴水，岁运米数十万石以给关中。公之意，唐建东都，本备巡幸。今汴洛之间，贡赋道均，且漕渠已通，仓粟不乏，只待翠华之临耳。勿谓洛阳陿阨，无金汤可守。乘此时而赫然东巡，号令天下，则宇宙长新矣。盖能行恭俭之德，则率土皆臣，盗贼岂足虑哉。王导论迁都云：“能弘卫文大帛之冠，无往不可。若不绩其麻，则乐土为墟。”公意正此意也。

按：已上两说不同，今主钱氏，有子仪筹策可据也。

其四

丹桂风霜急①，青梧日夜凋②。由来强干地③，未有不臣朝④。授钺亲贤往⑤，卑宫制诏遥⑥。终依古封建，岂独听箫韶⑦。（此章，讽朝廷建宗藩以慑叛臣。上二，即景托兴，引起强干。下文，亲贤封建，即申明此意。桂，比王室。梧，比宗藩。曰急、曰调，见其侵陵削弱矣。惟国家本干强固，则节镇自然臣服。昔上皇在蜀，一命亲贤往镇，而制诏遂至遥传，此当时已行之成验也。今若依古封建之制，可以坐销乱萌，何待听箫韶而始见太来哉。【黄生注】卑宫，承前俭德来。）

①《汉五行志》：成帝时童谣：“桂树华不实，黄雀巢其颠。”注：桂，赤色，汉家象。张正见诗：“丹桂有藂香。”

②鲍照诗：“青梧叶方稀。”③后汉丁恭议：“古者封建诸侯不过百里，强干弱枝，所以为治也。”④宋意疏：“春秋之义，诸父昆弟，无所不臣。”《六韬》：“凡国有难，君召将，授以斧钺。”⑤《左传》：“分茅列土，亲贤并建。”注：“亲贤，同姓也。”晋武帝诏：益州素号难治，宜以重镇亲贤抚之。按：天宝十五载七月丁卯，上皇制以太子亨充天下兵马元帅，朔方、河东、河北、平卢节度使，南取长安、洛阳，此即亲贤授钺之制诏也。时上皇初幸蜀中，行宫草创，故曰卑宫。【钱笺】上皇分封诸王，如禹之与子，故以卑宫言之。《壮游》诗云“禹功亦命子”，此其证也。

⑥《魏都赋》：“察卑宫于夏禹。”刘勰曰：“古者王言，同称为命，秦并天下，改命曰制、令曰诏。”肃宗乾元二年，以赵王系为兵马元帅。诏曰：靖难平凶，必资于金革。总戎授律，实仗于亲贤。宝应元年，代宗即位，以雍王适为元帅。诏曰：“国之大事，兵马为先。朝有旧章，亲贤是属。”此肃、代两朝，授钺亲贤，相沿为定制矣。

⑦《虞书》：“箫韶九成。”

钱谦益曰：天宝十五载七月，房琯建分镇讨贼之议，上皇诏曰：“令元子北略朔方，命诸王分守重镇。”诏下，远近相庆，咸思效忠于兴复。禄山抚膺曰：“吾不得天下矣。”肃宗即位，虽用诸子统师，然皆不出京师，遥

 
制而已。宗支削弱，藩镇不臣。公追叹朝廷不甩琯议，失强干弱支之义也。

卢元昌曰：公是年，为阆州《进论巴蜀安危表》一则曰：原陛下度长计大，速以亲贤出镇。再则曰：必以亲贤委之节钺，此古维城磐石之义。终曰：臣特望以亲贤为总戎者，意在根固流长，国家万代之利。与引诗相表里。

其五

胡灭人还乱①，兵残将自疑②。登坛名绝假③，报主尔何迟。领郡辄无色.. 

④，之官皆有词⑤。愿闻哀痛诏⑥，端拱问疮痍⑦。（此章，慨当时重节镇而轻郡守。上四，责诸将之跋扈。下四，伤州郡之诛求。寇灭而人还乱者，由兵少而将自疑也。在诸将实封爵土，绝非假摄者比，何以不思报主，而反怀贰心耶。且节镇权重，则征敛日繁，郡守不得自主，故领郡常无气色，而之官每有怨词。代宗端拱方新，可不下哀痛之诏，以恤穷民乎。知恤民疾苦，则当重司牧之任，以免节镇之牵制也。）①《杜臆》：仆固怀恩恐贼平宠衰，奏留薛嵩等分帅河北，此“兵残将自疑”也。田承嗣举管内户口壮者，皆籍为兵，又选骁骑万人自卫，谓之牙兵，此“胡灭人还乱”也。

②残，乃残少之残，非残害之残。《后汉公孙述传》：光武下诏曰：“勿以来歙、岑彭受害自疑。”③【邵注】汉高帝筑坛，拜韩信为大将。【顾注】广德元年，诸道节度使并加实封，所谓名绝假也。《汉书韩信传》：信使人言曰：“齐边楚不为假王以镇之，其势不定。”帝曰：“大丈夫定诸侯，即为真王耳，何以假为。”【赵注】名绝假，言真拜之，非特假节而已。

④宋玉《神女赋》：“比之无色。”⑤《汉书》：萧望之便道之官。《左传》：“我有词也。”⑥【卢注】哀痛诏，即是年柳伉疏中“天下其许朕自新”之意。邵注：汉武帝末年，下哀痛之诏以自悔过。

⑦隋炀帝诗：“端拱朝万国。”《季布传》：“创痍未瘳。”创、疮同。钱谦益曰：李肇《国史补》：开元以前，有事于外，则命吏臣，否则止。自置八节度、十采访，始有坐而为使。其后名号益广，大抵生于置兵，盛于专利，普于衔命。于是为使则重，为官则轻。故天宝末，佩印有至四十者。大历中，请俸有至千贯者。宦官内外，悉属之使。旧为权臣所管，州县所理，今属中人者有之。此诗云“登坛名绝假”，谓诸将兼官太多，所谓坐而为使也。“领郡辄无色”，州郡皆权臣所管，不能自达，故曰无色也。“之官皆有词”，所谓为使则重，为官则轻也。《送陵州路使君》诗云：“王室比多难，高官皆武臣。”与此正相发明。东坡谓唐郡县多不得人，由重内轻外者，此天宝以前事。以言乎广德之时，则迂矣。

王嗣奭《杜臆》曰：诗人尚风，其弊也，烟云花草，凑砌成篇，核其归存，恍无定处。杜诗宗雅颂，比兴少而赋多。如此五首，皆赋也，即用比兴，意有所主，总归于赋。故情景不一，而变化无穷，一时感触，而千载长新。又曰：读此五诗，皆救时之硕画，报主之赤心，自许稷契，真非虚语。耳食者谓公志大才疏，良可悲矣。

黄生曰：七律之《诸将》，责人臣也。五律之《有感》，讽人君也。然

 
此虽讽人君，未尝不责其臣，以强圉国事，败坏至此，皆人臣之罪也。公平日谆谆论社稷忧时事者，大指尽此五首。又曰：此五首，在公生平为大抱负，即全集之大本领，从来读杜诗者，并未拈出。又曰：末首，通结数章之意，而归本于主德。所谓君仁莫不仁，君正莫不正，而惟务格君之心者，具于此见之。读此五章，犹以诗人目少陵者，非惟不知人，兼亦不知言矣。

 
春日戏题恼郝使君兄

【鹤注】宝应元年十一月，公至通泉时，郝招饮，出二姬以侑樽。次年春，公在梓州，因作此诗以戏之。此广德元年作。

使君意气凌青霄①，忆昨欢娱常见招。细马时鸣金騕褭②，佳人屡出董娇饶③。（此追叙通泉之宴。郝常见招，即其意气。马乃佳人所乘者，故下文有再骋之句。）

①《北山移文》：“干青霄而直上。”

②《唐书》：凡马有左右监，以别其粗良。细马称左，粗马称右。黄希曰：马谓之金騕褭，因汉武帝铸金为麟趾褭蹄。诗人遂用之。卢照邻诗：“汉家金騕褭。”

③《玉台新咏》：宋子侯曾有《董娇饶》诗。

东流江水西飞燕①，可惜春光不相见②。愿携王赵两红颜，再骋肌肤如素练③。（此望郝携妓而来。自通回梓，郝在东，公在西、故借水流燕飞以起兴。不相见，指佳人而言。王赵，乃使君家妓。）

①江水，即射洪江。古乐府：“东飞伯劳西飞燕，黄姑织女时相见。”②沈约诗：“遥裔发海鸿，连翩出檐燕。春秋更去来，叁差不相见。”③又《恩倖传论》：“素练丹魄，至皆兼两。”通泉百里近梓州①，请公一来开我愁。舞处重看花满面②，樽前还有锦缠头③。（末再致盼望之词。百里携妓，势所不能，亦空想花容而已，故曰戏、曰恼也。此章三段，各四句。）

①《九域志》：通泉在梓州东南百三十里，兹云百里，举成数言耳。

②《酉阳杂俎》：今妇人面饰用花子，起自昭容上官氏所制。以掩点迹。

③杜田曰：唐明皇宴于清元小殿，自打羯鼓。曲终，戏谓八姨曰：“乐籍今日有幸约供奉夫人，请一缠头。”王诛曰：唐王元宝富而无学识，尝会宾客。亲友谓之曰：“昨日必多佳谈。”元宝视屋良久，曰：“但费锦缠头耳。” 
杜甫全集之十二

题郪原郭三十二明府茅屋壁

【顾往】此广德元年从梓州往阆州时作。《唐志》：梓州治郪县。《一统志》：废郪县，在潼川州治东，明并入州。州西一百里有汉废郪县故城。【卢注】茅屋壁，便见廉吏梗概。

江头且系船。为尔独相怜。云散灌坛雨①，春青彭泽田②。频惊适小国③一拟问高天④。别后巴东路，逢人问几贤⑤。（首联临别之情，次联郪县之景，(，) 下皆怜郭之意。明府大才小试，天意虽曰难知，但有遗爱在民，人情应共称述，问天问人，乃互应之词。）

①《搜神记》：文王以太公为灌坛令，期年，风不鸣条。文王梦一妇人甚丽，当道而哭，问其故，曰：“我泰山之女，嫁为西海妇，欲归，灌坛令当道有德，废吾行。吾行，必有大风疾雨。”文王觉，召太公问之，果有疾风暴雨从太公邑外过。文王乃拜太公为大司马。

②《陶潜传》：潜为彭泽令，公田悉令种秫，曰：“令吾尝醉于酒足矣。”妻子因请种秫，乃使二顷五十亩种秫，五十亩种秫。此引灌坛、彭泽，乃借比县令。

③《左传》：楚文王戒申侯毋适小国。

④屈原有《天问》。⑤问几贤，问如郭之贤者几人乎。 
奉送崔都水翁下峡

【鹤注】广德元年在梓州作。崔为都水使，与公为甥舅，故称曰翁。下峡，将归洛阳也。旧注谓归长安，反纡途矣。公诗“即从巴峡穿巫峡，便下襄阳向洛阳”，此可证也。《唐书》：都水监使者二人，正五品上，总河渠诸津监署。

无数涪江筏，鸣桡总发时①。别离终不久，宗族忍相遗。白狗黄牛峡②，朝云暮雨祠③。所过凭问讯，到日自题诗④。（上四叙送崔，下四记下峡。筏多桡响，从行者众。别离不久，公亦将出峡，以亲族在京，不忍遗弃故也。峡畔祠前，皆崔翁经过之地。《杜臆》：经过之处，有相知者在，先凭翁问讯，待将来到日，我自题诗以赠也。）

①胡夏客曰：出峡之舟，多以竹木之筏附于两旁，至今犹然。【邵注】编竹为桴，大者曰筏。桡，短棹也。②《十道志》：白狗峡，在归州，两崖如削，白石隐起，其状如狗。黄牛峡，在夷陵州，石色如人牵牛之状，人黑牛黄。

③宋玉《高唐赋》：“朝为行云，暮为行雨。”此即巫山神女祠也。④【顾注】将来欲凭此以问安信，何不按日题诗留存手迹乎。【卢注云】张籍《送远曲》：“愿君到处自题名，他日知君从此去。”即末二句意。按：二说太曲，还从《杜臆》为当。

 
郪城西原送孪判官兄武判官弟赴成都府

【鹤注】此当是广德元年春作。

凭高送所亲，久坐惜芳辰①。远水非无浪②，他山自有春③。野花随处发，官柳著行新。天际伤愁别④，离筵何太频⑤。（此章惜芳辰三字，见恋别之情。水浪可忧，而山春又可乐，花柳可娱，而离筵又可怅，皆就芳辰上写出悲欢交集之意，于惜别情景，倍觉悲伤矣。李、武称兄弟，故曰所亲。两人俱往蜀，故云太频。）

①梁元帝《纂要》：“春辰曰芳辰。”②随炀帝诗：“远水翻如岸。”③《诗》：“他山之石。”④鲍照《游思赋》：“阳精灭兮天际红。”⑤宋之问诗：“离筵多故情。” 
涪江泛舟送韦班归京

【鹤注】涪江在梓州涪城县，引当是广德元年春在梓州作。

追饯同舟日，伤春一水间①。飘零为客久，衰老羡君还。花杂重重树②，云轻处处山。天涯故人少，更益鬓毛斑。（上四泛舟送别，下四对景伤情。花树云山，归途春色。天涯应为客，故人应君还，鬓斑应衰老，比上截更进一步，愈觉可伤。）

①古诗：“相望一水间。”②隋炀帝诗：“远意更重重。”赵曰“花远不如花杂，盖重重便有远意，不宜叠用也。 
泛舟送魏十八仓曹还京因寄岑中允参范郎中季明

【鹤注】此当是广德元年在梓州作。是年岑参自貌州长史归，为太子中允。《唐书》：诸卫府各有仓曹参军。杜确：岑参出为虢州长史，改太子中允，兼殿中侍御史，充关西节度判官。范季明无考。

迟日深江水①，轻舟送别筵。帝乡愁绪外②，春色泪痕边③。见酒须相忆，将诗莫浪传④。若逢岑与范，为报各衰年⑤。（上四，送魂还京，有感时事。下四，临别丁宁，兼寄岑范也，鹤曰：玄肃二宗，是年三月葬，故有“帝乡愁绪”、“春色泪痕”之句。公诗多伤时语，故嘱其莫浪传以取忌。）

①《诗》：春日迟迟。”

②古歌：“乘彼白云，至于帝乡。”梁简文帝诗：“此时愁绪密。”③又：“泪痕未燥讵终朝。”④《朝野佥载》：咸亨中谣曰：“莫浪传，阿婆瞋。”

⑤各衰年，以已之衰年报岑范也。 
送路六侍御入朝

黄鹤编在广德元年春梓州诗内。

童稚情亲四十年，中间消息两茫然。更为后会知何地，忽漫相逢是别筵.. 

①。不分桃花红似锦②，生憎柳絮白于绵③。剑南春色还无赖④，触忤愁人到酒边。（上四送别之情，下四临别之景。追已往，念将来，伤现在，写出会难别易，数语含无限悲伤。【张綖注】花柳，春色可爱者，忽然可恼，以其触忤愁人，直到酒边也。）①张华诗：“词端究未竟，忽唱分途始。前悲尚未弭，后感方复起。”此前四语所本。《孔丛子》云：“彼有恋恋之心，未知后会何期。”②不分，不能分辨也。徐摛诗：“恒教罗袖拂，不分秋风吹。”张正见诗：“不分梅花落，还同横笛吹。”又《衰桃赋》：“尔乃万株成锦，千林似翼。”《寰宇记》：桃花溪，在郪县三十里，南流入射洪县。③卢照邻诗：“生憎帐额绣孤鸾。”骆宾王诗：“生憎燕子千般语。”祖孙登《咏柳》：“飞绵乱上空。”④唐贞观元年，分天下为十道，九曰剑南道。无赖，言其狼籍。朱瀚曰：始而相亲，继而相隔，忽而相逢，俄而相别，此一定步骤也。能翻覆照应，便觉神彩飞动。及细按之，后会无期，应消息茫然。忽漫相逢，应童稚情亲。无赖，即花锦、絮绵。触忤，即不分、生憎。脉理之精密如此。

 
涪城县香积寺官阁

【鹤注】此当是广德元年春作。涪城在梓州西北五十五里。《杜臆》：涪城县，今入潼川州。《寰宇记》：香积山，在涪城县东南三里，北枕涪江，寺当在其上。长安亦有香积寺，题故加涪城县以别之。

寺下春江深不流，山腰官阁迥添愁①。含风翠壁孤云细，背日丹枫万木稠。小院回廊春寂寂②，浴凫飞鹭晚悠悠③。诸天合在藤萝外④，昏黑应须到上头⑤。（迥阁临江，故易生愁。中四，皆登阁所见之景，云细、木稠在山前，小院回廊在阁内，浴凫飞鹭在江中，日晚到寺，得以尽览其胜矣。作三层看，便明。山下有江，山腰有阁，山上则有寺也。轻风散云则渐细，落日映枫则更稠，此从一淡一浓对说。寂寂，境地之幽。悠悠，物性之闲。）

①瘐信诗：“春江下白帝。”《世说》：“渊注渟著，纳而不流。”不流者，江深水静也。添愁者，山高难上也。庾信《枯树赋》：“顿山腰而半折。”②梁简文帝《善觉寺碑》：“回廊遥迓。”③《淮南子》：“凫浴猿躩。”北齐萧悫诗：“飞鹭复惊翬。”④佛书有三界诸天，自欲界以上皆曰诸天。陈注：自四天王天，至非有想天、非无想天，皆诸天也。此指山顶殿像言。⑤古乐府：“夫婿居上头。” 
泛江送客

【鹤注】此是广德元年暂游左绵时作。东津在绵州，《打鱼歌》云“绵州江水之东津”是也。【钱笺】《舆地纪胜》：东津在郪县东四里，渡涪江水。

二月频送客，东津江欲平。烟花山际重①，舟楫浪前轻。泪逐劝杯下②愁连吹笛生③。离筵不隔日④，那得易为情。（上四泛江送客，下四临别伤情，(，) 春水生，故江平。烟花承二月，舟楫承东津。重轻二字，眼在句底。把杯闻笛，适足增悲，离筵故也。不隔日，应上频送。）

①王融诗：“烟花杂如雾。”“烟花山际重”，重乃浓厚之意。黄生云：重即平声深字，言望去非一重也。②隋尹式诗：“泪逐断弦挥。”③王洙曰：马融去京逾年，有洛客逆旅吹苗，暂闻之甚悲感。④离筵，祖席也。 
双燕

当是广德元年春在阆州作。衔泥入堂，此春日事。曰应曰且，乃计其将来也。鹤曰：观末句，公有意于出峡，未闻严武镇蜀之信也。

旅食惊双燕①，衔泥入北堂②。应同避燥湿，且复过炎凉③。养子风尘际.. 

④，来时道路长⑤。今秋天地在，吾亦离殊方⑥。（此诗托燕自喻，于首尾露意。旅食而惊双燕者，为身将去而燕反来也。随地羇栖，聊避燥湿也。交游渐冷，历过炎凉也。携家梓阆，养子风尘也。长安赴蜀，来时道路也。句句说燕，却句句自慨，皆与旅食二字相关。顾云：世经乱离，而天地仍在，犹云天空任鸟飞。）①【顾注】春燕以其匹至，故《诗》曰“燕燕于飞。”古诗：“昔为双飞燕，衔泥巢君室。”

②鲍照诗：“出入南关里，经过北堂睡。”③避燥湿，燕不露巢。过炎凉，自夏徂秋。《左传》：子罕曰：”吾侪小人，皆有阖庐。以避寒暑燥湿。”刘虬书：“炎凉始茂，动静惟安。”④古乐府《蛱蝶行》：“蛱蝶之遨戏东园，奈何率逢三月养子燕，接我苜蓿间。”⑤吴均《燕》诗：“问余来何迟，山川几纡直。”所谓“来时道路长”也。⑥从春叙起，从秋收结。 
百舌

此亦同时所作。时程元振已贬斥，公初春犹未知，故借百舌以寄慨。王十朋曰：百舌者，反舌也，能反覆其舌，随百鸟之音，春啭夏止。《礼记》：小暑至，反舌无声。《朝野佥载》：百舌，食蚯蚓，正月蚓出而来，十月蚓藏而往。

百舌来何处？重重只报春。知音兼众语，整翮岂多身。花密藏难见，枝高听转新。过时如发口，君侧有谗人①。（此诗借鸟托讽，在末二露意。起句便有怪骇意，重重报春，厌其聒耳。中四，见利口百出，不在多人，且匿形难见，而耸听易投。过时发口，虑及谗人，结语大有关系。）

①《汲冢周书》：“芒种之日，螳螂生。又五日，鹃始鸣。又五日，反舌无声。螳螂不生，是谓阴息。鹃始不鸣，令好壅逼。反舌有声，佞人在侧。”黄山谷云：予读《周书月令》，乃解老杜”过时如发口，君侧有谗人”之句。《张仪传》：陈轸曰：“轮可发口言乎？”《公羊传》：晋赵鞅除君侧之恶。《楚辞》：“谗人高张。”

 
上牛头寺

【鹤注】当是广德元年在梓州作。【钱笺】《寰宇记》：牛头山，在梓州郪县西南二里，高一里，形似牛头，四面孤绝，俯临州郭，下有长乐寺。楼阁烟花，为一方胜概。《九州记》：葛仙翁尝游此山。

青山意不尽，衮衮上牛头。无复能拘碍①，真成浪出游②。花浓春寺静，竹细野池幽。何处啼莺切③，移时独未休。（首章，初上寺而赋也。上四登山，喜心目之旷。下四入寺，咏景物之佳。山意不尽，谓峦嶂层叠。衮衮，连步登陟貌。无拘碍，触景萧洒。浪出游，恣情览胜。花竹之下，寺静池幽，反觉莺啼太切，真是巧于形容。）

①《虞诩传》：“勿令有所拘碍。”何逊诗：“吾人少拘碍，得性便游逸。”

②梁简文诗：“真成恨不已。③【钱笺】《图经》云：“山上无禽鸟栖集。”而杜诗有莺啼之句，则《图经》误也。

 
望牛头寺

《杜臆》：题必有误，望字当在寺下。地志：州南七里有鹤林寺。而牛头山在州西南二里，正与相望。

牛头见鹤林①，梯径绕幽深。春色浮山外，天河宿殿阴。传灯无白日②，布地有黄金③。休作狂歌老，回看不住心④。（次章，既上寺而有望也。上四望中之景，下四望中之意。《杜臆》：牛头山高，故望见鹤林。下三句，乃鹤林寺景，其寺必有名僧传佛心印，而长者于此布金。故公欲从之求第一义也。幽深，谓路径曲折。春色，日所见。天河，夜所见。无白日，灯常在。有黄金，殿至华。回看不住，欲此心空虚无着。）

①《涅槃后分》：“佛入涅槃已，东西二双合为一树，南北二双亦合为一，皆垂覆如来，其树惨然变白。”经云树色如鹤之白，故名鹤林。王融《法门颂启》：“鹤林双树，显究竟以开氓。”

②《释迦成道记》：“一灯灭而一灯续。”注：”灯有照暗除昏之义，故净名有无尽灯。”王洙曰：释家以灯喻法，谓能破暗也。六祖相传一法，故云传灯。释书有《传灯录》。赵曰：此言长明灯也，借传灯言之。

③江总赋：“成黄金之胜地。”【邵注】给孤长者以黄金侧布易国王太子只园。【朱注】《弥陀经》：极乐国土有七宝莲池，池底以金沙布地。④《金刚经》：“应无所住而生其心。”《众香偈》：”转不住心，退无因果。”

 
登牛头山亭子

与前诗亦同时作。

路出双林外①，亭窥万井中。江城孤照日，山谷远含风，兵革身将老，关河信不通②。犹残数行泪，忍对百花丛。（此章，乃登山亭而作也。上四叙景，下四感怀，八句皆整对。凭高遥望，故城照日而见其孤，谷含风而觉其远。世乱无家，止余数行之泪，忍对此百花丛中乎，伤心甚矣。）

①【朱注】《傅大士传》：“大士舍宅于松下建寺，因以树名双林。”徐陵《东阳双林寺傅大士碑》：“大士熏禅所憩，独在高岩。爱挺嘉木，是名梼树。擢本相对，似双槐于侠门；合干成阴，类双桐于空井。”

②庾信《哀江南赋》：“提挈妻子，关河累年。”【赵汸注】吐蕃犹盛，故关河未通。张易之诗：“鸟吟千户竹，蝶舞百花丛。” 
上兜率寺

【鹤注】寺在梓州，当是广德元年作。洙曰：佛书有兜率天宫，故以名寺。《释迦成道记注》：梵云兜率陀，或云睹史陀，此云知足，即欲界第四天也。【钱笺】《图经》：兜率寺在梓州郪县南二里，《寰宇记》：前瞰郡城，拱揖如画。侯圭《东山观音寺记》云：梓州浮图大小十二，慧义居其北，兜率当其南，牛头据其西，观音距其东。《方舆胜览》云：兜率寺在南山，一名长寿寺，隋开皇中建，即苏轼诗所称“牛头与兜率，云木郁堆垅”者。其林泉纠合之势，山川表里之形，抽紫岩而四绝，叠丹崖而万变。连溪拒石，所以控引太虚；蒸云驾雨，所以荡洩元气。此见王勃寺浮图碑。

兜率知名寺，真如会法堂①。江山有巴蜀②，栋宇自齐梁③。庾信哀虽久.. 

④，周颙好不忘⑤。白牛车远近⑥，且欲上慈航⑦。（此章初上兜率寺而作也，上四言景，下四言情。兜率知名之寺，乃真如会法之堂，见其为禅宗也。江山兼有巴蜀，写其形胜。栋宇起自齐梁，推其古迹。庾信哀时，周颙好佛，皆属自喻。未言安得驾彼牛车，以藉慈航之一渡乎。）①《圆觉经略疏》：“圆觉自性，本无伪妄变易，即是真如。真谓真实，显非虚妄。如谓如常，表无变易。”梁简文帝诗：“当须耳应漏，然后会真如。”江总《入龙丘岩精舍》诗：“法堂犹集雁。”

②【赵注】江山有巴蜀，犹羊叔子登岘山云“自有宇宙，即有此山”之义。王勃诗：“江山蜀道赊。”

③向秀《思旧赋》：“栋宇存而不毁。”【朱注】王勃《郪县兜率寺碑》：“兜率寺者，隋开皇中之所建也。”此云自齐梁，疑未详考。④《北史》：庾信位望通显，常有乡关之思，乃作《哀江南赋》。

⑤蔡曰：何颙见《后汉书党锢传》，与诗义不类，或疑是周颙。周颙奉佛有隐操。朱注云：按蔡注本叶少蕴《避暑录》。《南史》：周颙音词辩丽，长于佛理，于钟山西立精舍，休沐则归之。清贫寡欲，终日长蔬，虽有妻子，独处山舍。公岳麓道林二寺诗用此，亦作何颙，盖周何字相近而讹耳。胡遁叟曰：史称周颙与何澈皆精信佛法，周娶妻，何食肉，各有其累。公盖误忆其姓用之耶。《文选》李善注引梁简文帝《草堂传》曰：周颙昔经在蜀，以蜀草堂林壑可怀，乃于钟岭雷次宗学馆立寺，因名草堂，亦号山茨。⑥《法华经》：“有大白牛，肥重多力，形体殊好，以驾宝车。”车远近，谓远近俱可到。

⑦清凉禅师《般若经序》：“般若者，苦海之慈航，昏衢之巨烛。”梁昭明太子诗：“慧海渡慈航。”叶梦得曰：诗人以一字为工，世固知之，唯变化开阖，出奇无穷，殆不可以形迹捕诘。如“江山有巴蜀，栋宇自齐梁”，则其远近数千里，上下数百年，尽在有、自两字间，而吞吐山川之气，俯仰古今之怀，皆见于言外也。

 
望兜率寺

《杜臆》：此亦指寺前望见者。

树密当山径，江深隔寺门。靠靠云气动①，闪闪浪花翻②。不复知天大，空余见佛尊③。时应清盥罢，随喜给孤园④。（次章，既上寺而又望也。上四咏寺前之景，下四有超世之思。云气，承树密。浪花，承江深。到此禅林妙境，不复知天之大，而唯见佛为尊矣，因欲盥手而行，随处览胜也。）

①《九章》：“云霏霏而承宇。”

②江逌赋：“寒光闪闪而翻汉。”③朱长孺云：言佛之尊于天也。阚泽云：孔老二教，法天制用，不敢违天。佛之设教，诸天奉行，不敢违佛，故佛号人天师。④沈约《忏悔文》：“随喜赞悦。”给孤园，注别见。儒者敬天，佛氏信心。惟敬天，故时时戒惧慎独，求无忝于所生。惟信心，故乍见圆觉妙明，视一切皆空幻，充其说，殆流于无忌惮而不自知也。此诗云“不复知天大，空余见佛尊”，非推尊释道之大，正言其所见之小耳。

 
甘园

黄鹤编在广德元年春作，盖梓州旧有甘园，非瀼西甘园也。【朱注】《益州方物赞》：柑，生果、渠、嘉等州，结实埒于江南，味差薄。李实曰：柑园在粹州城南十里，今犹名柑子铺，柑废。《唐书》：剑南眉、简、资等州，岁贡柑。

春日清江岸，千甘二顷园。青云羞叶密，白雪避花繁①。结子随边使②开笼近至尊③。后于桃李熟，终得献金门④。（此咏春日甘园，故从叶花说起。(，) 结子上贡，在秋来成熟时。末二，言外感慨，见大器晚成，不求早达也。）

①云羞雪避，此句中着眼处，然各有所本。江淹《莲花赋》：“青悟羞烈，沉水惭馥。”此羞字所本。王绩《春日》诗：“雪避南轩梅，风催北庭柳。”此避字所本也。②【顾注】蜀为遐方，故称边使。③《社臆》：橘非筒盛，当是筐字。

④扬雄《解嘲》：“历金门，上玉堂。” 
陪李梓州王阆州苏遂州李果州四使君登惠义寺

【鹤注】当是广德元年春作。《唐书》：阆州，属山南西道。《旧书》属剑南道。遂州，后周所置，唐因之，即今潼川州之遂宁县，唐时与梓州为邻。果州南充郡，属山南西道，武德四年析隆州置。蔡曰：地志：惠义寺长平山，在梓州郪县北。

春日无人境，虚空不住天①。莺花随世界②，楼阁倚山巅③，迟暮身何得，登临意惘然。谁能解金印④，滞洒共安禅⑤。（一云：三车将五马，若个合安禅。上四咏寺，下四感怀。无人境，言其幽。不住天，言其旷。莺花，春时景物。楼阁，寺中形势。迟暮二句，自伤入道已晚。谁能二句，并劝四公解脱。《杜臆》：公以作客之穷，真有学佛之想，故后诗屡及之。）

①《楞严经》：“虚空寂然。”杜修可曰：取佛书不住相意，谓天运无常以成四时。

②唐孙逖诗：“边地莺花少，年来未觉新。”《璎珞经》：“无量世界，尽观众生。”【张注】丘迟书：“杂花生树，群莺乱飞。”后人合之曰莺花。③周王褒诗：“建章楼阁迥。”④《晋书》：周颙曰：“取金印如斗大。”⑤无名氏诗：“高揖谢时俗，潇洒出樊笼。”《法华经偈》：“安禅合掌。”江总诗：“石室乃安禅。” 
数陪李梓州泛江有女乐在诸舫戏为艳曲二首赠李

鹤注：当是广德元年春作。

上客回空骑，佳人满近船。江清歌扇底，野旷舞衣前①。玉袖凌风并②，金壶隐浪偏③。竞将明媚色④，偷眼艳阳天⑤。（首章从李公说到女乐，形容一时声妓之盛，所谓艳曲也。舫上佳人，有歌者，有舞者，有迎风并立者，有提壶引水者，此分写佳人景态也。又见彼此凝眸，媚眼交映于春光，此合写佳人情致也。【黄生注】首句上客，不应于本章，而应于下章结处，乃通二首为章法。凌风承野旷，引浪承江清。竞将二字，见女乐满船。）

①谢灵运诗：“野旷沙岸静。”②梁简文帝诗：“风吹玉袖香。”何逊诗：“惊弦雪袖迟。”玉、雪皆言袖色之白耳。若以玉饰袖，岂能凌风乎？③鲍照诗：“金壶启夕沦。”隐浪偏，旧注谓浪映金壶之半偏，于上下文不合。黄生从赵本作引浪为是。④隋炀帝《江南曲》：“宿雾洗开明媚眼。”⑤鲍照诗：“当避艳阳年。”【邵注】佳人偷眼春光，以争妍媚也。王嗣奭曰：玉袖金壶，疑其有误，盖诗咏佳人，不应参入金壶，上有舞衣，不应复用玉袖。今定玉袖为玉燕，金壶为金凫。燕凌风者，学其舞也，凫隐浪者，避其歌也，亦戏词也。梁简文帝诗：“玉燕贴青骊。”《拾遗记》载师旷时有白燕来巢。明皇有金凫灯。何逊诗：“银海终无浪，金尧会不飞。”皆可证。

《复斋漫录》：古今诗人咏妇人者，多以歌舞为称。梁元帝《妓应令》诗：“歌清随涧响，舞影向池生。”刘孝绰《看妓》诗：“燕姬奏妙舞，郑女爱清歌。”北齐萧放《冬夜对妓》诗：“歌还团扇后，舞出妓行前。”弘执恭《观妓》诗：“合舞俱回雪，分歌共落尘。”陈阴铿《侯司空宅咏妓》诗，“莺啼歌扇后，花落舞衫前。”陈刘删亦云：“山边歌落日，池上舞前溪。”庾信《赵王看妓》诗：“绿珠歌扇薄，飞燕舞衫长。”江总《看妓》诗：“并歌时转黛，息舞暂分香。”隋卢思道《夜闻邻妓》诗：“怨歌声易断，妙舞态难双。”陈元操《春园听妓》诗：“红树摇歌扇，绿珠飘舞衣。”释法宣《观妓》诗：“舞袖风前举，歌声扇后骄。”王勣《味妓》诗：“早时歌扇薄，今日舞衫长。”刘希夷《春日闺人》诗：“池月怜歌扇，山云爱舞衣。”以歌对舞者七，以歌扇对舞衣者亦七，虽相缘以起，然详味之，自有工拙也。杜取以为艳曲云：“江清歌扇底，野旷舞衣前。”又陈子良诗：“明月临歌扇，行云接舞衣。”李义府诗：“镂月成歌扇，裁云作舞衣。”储光羲诗：“竹吹留歌扇，莲香入舞衣。”

洪容斋曰：唐人好以歌扇对舞衣。

其二

白日移歌袖①，青霄近笛床②。翠眉萦度曲③，云鬓俨成行④。立马千山暮，回舟一水香。使君自有妇⑤，莫学野鸳鸯⑥。（次章从女乐说到李公。白日承艳阳来，前后自相联络。移白日，酣歌终日也。近青霄，声彻云霄也。

 
索回度曲，前歌将尽也。俨立成行，后歌将继也。立马，即空骑之候迎者。回舟，即女乐之满舫者。未联虽涉戏词，而却含规讽。黄生曰：李梓州耽于女乐，公故撰为艳曲，虽曰戏之，而实所以规之。曲终雅奏，其词丽以则，本诗人作赋之义。此岂《玉台》、《香奁》诸体淫而近亵者所可同日语哉。）

①曹植《七启》：“为欢未渫，白日西倾。”②《蜀都赋》：“干青霄而秀出。”齐《南郊乐歌》：“紫芬霭青霄。”【顾宸注】此言响遏行云，觉青霄若与笛床相近。《释名》：“床，装也，凡所以装载者皆谓之床，如糟床、食床、鼓床、笔床，皆此义。”《树萱录》云：南朝呼笔管为床。笛床当即其类。

③宋玉《好色赋》：“眉如翠羽。”《汉元帝纪》：“帝自度曲。”瓒云：“歌终更授其次，谓之度曲。”古诗：“度曲翠眉低。”《西京赋》：”度曲未终，云起雪飞。”张衡《舞赋》：“度终复合，次授二八。”④沈约诗：“丽色倘未歇，聊承云鬓垂。”薛道衡诗：“佳丽成行。”⑤《罗敷行》：“使君自有妇，罗敷自有夫。”⑥古乐府歌：“湖中百种鸟，半雌半是雄。鸳鸯逐野鹤，恐畏不成双。”【卢注】鸳鸯本有定耦，若野鸳，则乱群矣。唐人《五日观妓》诗：“眉黛夺将萱草色，红裙妒杀石榴花。谁道五丝能续命，却令今日死君家。”此纵情徇欲，少年无赖之谈，岂可列于风雅中乎？杜公《陪李梓州泛江》咏诸舫女乐云：“翠眉萦度曲，云鬓俨成行。。”结语则云：“使君自有妇，莫学野鸳鸯。”姚通泉《携酒泛江》咏彩舟美人云：“笛声愤怨哀中流，妙舞逶迤夜未休。”结语则云：“人生欢会岂有极，无使霜露沾人衣。”观此二诗，能发乎情，止乎礼义，乐而有节，可以见公之所养矣。”

 
送何侍御归朝原注：李梓州泛舟筵上作。

【鹤注】此当是广德元年春作。

舟楫诸侯饯①，车舆使者归②。山花相映发③，水鸟自孤飞④。春日垂霜鬓，天隅把绣衣⑤。故人从此去⑥，寥落寸心违。（上四送别之景，下四怅别之情。舟楫水饯，车舆陆行，诸侯指李，使者指何。山花映发，起下绣衣故人，见侍御归朝之乐。水鸟孤飞，起下霜鬓寸心，见异方作客之穷。兴中有比，杜诗善用此法。）

①《易》：“舟楫之利。”《汉书王嘉传》：“今之郡守，重于古诸侯。”

②《淮南子》：“车舆极于雕琢。”

③庾信诗：“山花焰火然。”《世说》：王子敬曰：“从山阴道上行，山川自相映发，使人应接不暇。”④《诗义疏》：“鹭，水鸟也。”

⑤洙曰：汉御史绣衣持斧。⑥沈佺期诗：“故人从此去。” 
江亭送眉州辛别驾升之得芜字

【鹤注】公有《江亭王阆州筵饯萧遂州》诗，则江亭在阆州.此当是广德二年春在阆州作。

柳影含云幕①，江波近酒壶。异方惊会面②，终宴惜征途③。沙晚低风蝶.. 

④，天晴喜浴凫⑤。别离伤老大⑥，意绪日荒芜⑦。（首联，饯别之事。次联，惜别之情。三联，临别之景。末联，忆别之怀。柳影江波之处，设幕置酒，故属叙事。下面风蝶浴凫，全写时景，意非重复。《杜臆》：宴终即别，故云“终宴惜征途。”语浅而有味。五六低喜二字，虚字实用。①云幕，幕高如云也。②《后汉书》：范丹曰：“远适千里，会面无期。”③曹植诗：“终宴不知疲。”④《古今注》：“蛱蝶，一名野蛾，一名风蝶。”⑤《淮南子》：“凫浴蝯躩。”⑥古诗：“老大徒伤悲。”⑦江总诗：“游人意绪多。”【邵注】荒芜，撩乱也。 
行次盐亭县聊题四韵奉简严遂州蓬州两使君咨议诸昆季

【鹤注】当是广德元年自梓州至盐亭时作。公是年春夏客梓州，盐亭县在梓州东九十里，遂州与梓州为邻，蓬州则邻于阆州，而阆与梓又为邻也。《杜臆》：遂州、蓬州同姓，而务以官地为号。

【顾注】《旧唐书》：严震，字遐闻，梓州盐亭人，至德乾元间屡出家财以助军需，授州长史、王府谘议参军。严武移西川，署为押衙。德宗朝累官至同平章事、检校尚书左仆射。砺，震之宗人也，累官至山南西道节度使。《寰宇记》：严震及弟砺墓在负戴山下，去县西一里。据此则谘议诸昆季，盖严震及砺也。其严遂州、蓬州二使君名，不可考矣。【钱笺】《寰宇记》：盐亭县，因井为名。负戴山在县西一里，高二里，自剑门南来，过剑州入当县，龙盘虎踞，起伏四百余里，至此却蹲。山有飞龙泉，喷下南流入梓潼江，水色清冷，其昧甘美，时以为琼浆水，即此诗所云春水泠泠也。

马首见盐亭，高山拥县青。云溪花淡淡，春郭水泠泠。全蜀多名士①严家聚德星②。长歌意无极，好为老夫听。（上四盐亭之景，下四简严昆弟。(，) 首二乃远望，次二乃近见，五六言地灵而人杰。【顾注】题止四韵，而曰长歌，反复长吟，意思无穷也。）

①《蜀都赋》：“近则江汉炳灵，世载其英。蔚若相如，皭若君平，王褒晔而秀发，扬雄含章而挺生。”“全蜀多名士”，本此。

②《异苑》：陈仲弓与诸子侄造荀季和父子，于时德星聚，太史奏五百里内有贤人聚。

 
倚杖原注：盐亭县作。

诗成后拈倚杖二字为题，非咏倚杖也。鲍照诗：“倚杖牧鸡豚。”看花虽郭内①，倚杖即溪边。山县早休市，江桥春聚船。狎鸥轻白浪②，归雁喜青天③。物色兼生意④，凄凉忆去年。（《杜臆》：阅前诗，知县中有山有溪，故有郭内溪边之句。早休市，见俗朴。春聚船，见民稠。狎鸥、归雁，俱物色而兼生意者。盐亭属梓州，盖去年避乱于此也。市承郭，船承溪。鸥雁承春，物色生意又承鸥雁，逐层接下甚明。近注将生意物色，分顶中二联者，未确。

①首句用一虽字，自当作郭内。②任昉诗：“聊访狎鸥渚。”③何敬祖诗：“归雁和鸣。”④何逊诗：“华池物色曛。”王褒诗：“摧残生意余。” 
惠义寺送王少尹赴成都

【鹤注】当是广德元年春梓州作。

苒苒谷中寺①，娟娟林表峰。阑干上处远，结构坐来重。骑马行春径，衣冠起暮钟②。云门青寂寂，此别惜相从。（上四登寺，写景叙事。下四送王，即景言情。《杜臆》：苒苒，状寺之幽蔚。娟娟，状山之高秀。外设阑干，中有石级，所谓结构也，前《飞仙阁》诗“栈云阑干峻，梯石结构牢”可证。上处见其遥远，坐来见其重叠，山路之高峻可知。饯别之后，少尹骑马而行，僧人衣冠而起暮钟矣。山门阒寂，惜不与之偕行也。）

①《杜臆》：志书：寺在北山，名长平山。杨炯《惠义寺铭》：“长平山兮建重阁，山穹窿兮下磅礴。”可知寺高路远。

②申涵光曰：寺僧见贵客至，故衣冠鸣钟。刘云解不得何也。 
惠义寺园送辛员外

【鹤注】此亦广德元年作。【朱注】以下二首，俱见卞圜、吴若、黄鹤本。樱桃结子在春，而熟于四月，今云垂实，盖在春末矣。朱樱此日垂朱实 

①，郭外谁家负郭田。万里相逢贪握手，高才仰望足离筵。（此章从寺前时景，写出饯别伤情。足。尽也，言仰望无穷之意，尽于离筵顷刻之间。）①《永徽图经》：樱桃洛中者胜，深红色曰朱樱，明黄色曰蜡樱。

 
又送

【鹤注】鲁訔年谱云：公送辛员外暂至绵，诗云“直到绵州始分首”，则鲁说为是。

双峰寂寂对春台，万竹青青照客杯①。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。（此章从离筵之景，重叙送别之情，在四句分截。双峰远景，万竹近景。细草残花，触景生愁矣。绵州同往，江上独来，说得情绪难堪。赵大纲曰：留连就草言，怅望就花言。欧公诗“野花向客开如笑。芳草留人意自闲”，亦同此意。然唯人留连，故见草亦留连，唯人怅望，故见花亦怅望耳。

①寂寂对青青，是借对。王维诗，“落花寂寂啼山鸟，杨柳青青渡水人。”王勃诗：“他席他乡送客杯。”朱瀚曰：此诗，一二死句，三四无脉，五六枯拙，七八不韵，故知其为赝作也。

今按：台上酌酒，而花草伤情，四句亦自联络。唯下四请，生意索然，疑非少陵手笔耳。

 
巴西驿亭观江涨呈塞十五使君二首

宝应元年夏，公送严武至绵州。广德元年春，公在梓州，有《惠义寺送辛员外》诗，中云“细草残花”，盖春候也。末云”直到绵州”，盖重至绵州矣。此诗未章言春暮，正其时也。今依黄鹤编在广德元年春绵州作。黄谓年谱脱漏，是也。【朱注】《唐书地志》：绵州巴西郡，治巴西县。又刘璋分三巴，巴郡阆中县，巴西郡治焉。唐先天二年，改隆州巴西郡为阆州，治阆中郡，盖绵阆皆称巴西也。又杜安简地志云：巴郡则巴渝集壁，巴东则夔忠，巴西收绵阆，此诗巴西驿亭，当如旧注附绵州诗内。杨德周曰：《绵州地志》：巴字水在绵州治西四里，涪水自北经城西，析而为二，安水自东迤逦绕城东南，汇于芙溪。每江涨，登山望之，点画天然，甚肖也。芙蓉溪，即杜东津观打鱼处。

宿雨南江涨①，波涛乱远峰②，孤亭凌喷薄③，万井逼春容④。霄汉愁高鸟⑤，泥沙困老龙⑥。天边同客舍，携我豁心胸⑦。（此章，喜江涨之景，记与窦同观，在六句分截。波涛高涌，而水映远峰。有似摇乱。孤亭，指驿亭。万井，谓巴郡。喷薄，侵蚀之势。春容，冲激之声。水涨而阔，故鸟愁。水涨而荡，故龙困。天边，指绵州。同舍，指窦使君。按首章曰“天边同客舍”，末章曰“同是一浮萍”，窦使君盖寄迹于绵州者。黄鹤疑为绵州刺史继杜使君之任者，误矣。《杜臆》因“关心小剡县”句，谓窦必官于剡，亦凿矣。

①崔湜诗，“宿雨清龙界。”黄希曰：南江，盖岷江也。岷江出茂州，而茂与绵为邻。②谢灵运诗：“远峰隐半规。”《海赋》：“峌孤亭。”③《吴都赋》：“喷薄沸腾。”④《汉刑法志》一同百里，提封万井。《学记》：“待其从容。”注：“从，读如春，谓击也。”击钟者每一春为一容，然后尽其声，此借言水势

冲击之状。⑤《史记韩信传》：“高鸟尽，良弓藏。”⑥《江赋》：“或混沦乎泥沙。”

⑦江淹诗：“无以涤心胸。”公咏江涨诗，前后三见。初云“细动迎风燕，轻摇濯浪鸥”，此状江流平满之景。继云“大声吹地转，高浪蹴天浮”，此状江水汹涌之势。两者工力悉敌。其云“鱼鳖为人得，蛟龙不自谋”，语稍近直，不如”霄汉愁高鸟，泥沙困老龙”，尤为警拔。

其二

转惊波作恶①，即恐岸随流。赖有杯中物②，还同海上鸥③。关心小剡县.. 

④，傍眼见扬州⑤。为接情人饮⑥，朝来减片愁。（次章畏江涨之势，记与窦同饮，在四句分截。波恶岸流，江涨未平，此眼前实景。杯酒海鸥，忘其沦溺矣。剡县扬州，比拟江涨，此意中客景。对饮销愁，感在使君也。①《史记始皇纪》：水波恶。

②陶潜诗：“且进杯中物。” 
③《杜臆》：同海鸥，乃谑词。《列子》：海上人好鸥鸟，其父欲取之，明日之海上，鸥鸟舞而不下。

④鲍照诗：“万曲不关心。”《九域志》：越州东南二百八十里有剡县。《一统志》：今绍兴府嵊县。⑤扬州，大江所经。《禹贡》：“淮海惟扬州。”【张远注】公少游吴越，久不能忘，一见水势之大，遂疑旦夕可达，故曰关心，曰傍眼。⑥鲍照诗：“留酌待情人。”情人，指窦。 
又呈窦使君

《杜臆》谓此诗与前二章，乃同时作。观首句向晚二字，可见。【钱笺】前诗第二首及此章见员安宇所收。

向晚波微绿，连空岸却青①。日兼春有暮，愁与醉无醒。漂泊犹杯酒，踟蹰此驿亭②。相看万里外，同是一浮萍。（此诗在驿亭志别，又与窦同慨。首联叙景，次联叙情，下四逐联相承。波绿岸青，水平雨止矣。日晚春尽，故皆云暮。愁来醉倦，故不能醒。杯酒驿亭，此春日愁醉之由，万里浮萍，此飘泊踌蹰之感。波微绿对岸却青，不必作脚青解。【赵汸注】诗用兼与，以一字而贯两事。《杜臆》：对江涨言，故云同一浮萍。）

①江淹《别赋》：“春水绿波。”《杜臆》：绿波旷阔，似连青天为岸脚，写景亦奇。②李白诗：“驿亭三杨树。”鄢陵刘逴曰：子美五言律，多创立法度，迥异诸人，变化无穷，诚可师资，但有脍炙群口，实非当效者。如“身无却少壮，迹有但羇栖”，“客病留因药，春深买为花”，“日兼春有暮，愁与醉无醒”，俱属刻削。如“枉道祗从入，吟诗许更过”“风送蛟龙雨，天长骠骑营”，属用意深晦。如“暖

老须燕玉，充饥忆楚萍”，属用事过僻。如“野花留宝，蔓草见罗裙”，

则属纤巧。“委波金不定，照席绮逾依”，则属琐碎。“仰蜂粘落絮，行蚁上枯梨”，则属细小。“不爨井晨冻，无衣床夜寒”，则属猥苦。“赐书夸父老，寿酒赛城隍”，则属俚俗。“鹿门携不遂，雁足系难期”，则属歇后。“不知西阁意，肯别定留人”，则属补缀。“待尔嗔乌鹊，抛书示鹡鴒。枝间喜不去，原上急曾经”，又“群盗哀王粲，中年召贾生。登楼初有作，前席竟为荣，宅入先贤传，才高处士名。异时怀二子，春日独含情”，皆以下续上，交股相承，刚属繁复。如《闷》诗句句见闷，则属谜语。惟“子能渠细石，吾亦沼清泉”，以实字作眼，固所当效。而后联“柴荆即有焉”，却涉草率语。大概诗出杜口，人即群然尊信，无暇别择，其亦不善学杜矣。

 
陪王汉州留杜绵州泛房公西湖

【鹤注】当是广德元年春至汉州时作，故云“春池赏不稀。”西湖在汉州，即所云城西池也。又曰：《九域志》：成都北至绵，不满二百里，盖汉在成都绵州之间。《旧书房琯传》：上元元年四月，以礼部尚书出为晋州刺史，八月改汉州刺吏。宝应二年四月，拜特进刑部尚书。【钱笺】《方舆胜览》：房公湖，又名西湖。按壁记，房相上元初牧此邦，其时始凿湖，有诗存焉。朱云：此诗与下诗，俱及房公赴召，则广德元年春公尝至汉州矣。旧谱不书，略也。今按《唐书》谓召琯在宝应二年之夏，是即广德元年也。其云夏召，恐误，据此诗，春末盖已赴召矣。

旧相恩追后，春池赏不稀。阙庭分未到①，舟楫有光辉。豉化莼丝熟②刀鸣鲙缕飞③。使君双皂盖，滩浅正相依④。（三顶恩追，叹不与房相偕往。(，) 四顶池赏，喜得与王杜同游。苑丝鲙缕，房湖所产。双盖相依，陪宴已久也。三四对法错综，亦律中带古。）

①阙庭来到，就自己言，故用分字。曹植《责躬表》：“自分黄耈，永无执圭之望。”又云：“僻处西馆，未奉阙庭。”《光武纪》：封隆曰：“臣得生到阙庭。”②《说文》：“豉，配盐幽菽也。”《世说》：陆机诣王武子，武子前有羊酪，问：“吴中何以敌此？”机曰：“千里莼羹，但未下盐豉耳。”师氏曰：《本草》：莼生水中，三月至八月茎细如钗股，通名为丝莼。

③《西征赋》：“饔人缕切，鸾刀若飞。”

④双盖在岸上，泛舟在池中，水满滩浅，故舟与盖相依。此诗旧有两说：一指房公应召时，则恩追乃恩命追赴，所谓分未到者，房在中途也。一指房公既殁后，则恩追乃恩赐追赠，所谓分未到者，房卒中途也。今按房琯见召，属广德元年事，其卒在夏。此时房复起用，故泛湖而有喜词，观下章云“为报鹅随王右军”，以琯在途次故也。若二年之春，公不复至汉州，焉得复有西湖之泛乎。

或将上四句金主房湖说者，曰恩追，曰未到，曰光辉，为知己之感，故三致意焉。但此诗本为王杜泛湖而作，不应多叙房事也。

 
得房公池鹅

此亦在汉州作。

房相西池鹅一群，眠沙泛浦白于云。凤凰池上应回首，为报笼随王右军.. 

①。（《杜臆》：池中养鹅，而题云得鹅，必有取而饷之者，因戏言房公在凤池，休得回顾此鹅，为我报云，右军已笼而去矣。房向在中书，故用凤凰池。公素善书法，故自比王右军，公诗云“七龄作大字”，可见。）①《法书要录》：王羲之性好鹅，山阴昙村有道士养好者十余，王往求市易。道士言府君若能自屈书《道德经》各两章，便合群以奉。羲之住半日，为写毕，笼鹅而归。

 
答杨梓州

单复编在汉州诗内。据前有李梓州，后有章梓州，此又有杨梓州，一岁而有三梓州，何更代之速耶。

闷到房公池水头，坐逢杨子镇东州。却向青溪不相见，回船应载阿戎游.. 

①。（遇杨而未尽游池之兴，故作诗以答之，此只如一首短札耳。）①阿戎指梓州之侄。《晋书》：阮籍谓王浑曰：“与卿语，不如与阿戎谈。”阿戎，浑子戎也。

 
舟前小鹅儿原注：汉州城西北角官池作。官池，即房公湖。

鹅儿黄似酒，对酒爱新鹅①。引颈嗔船逼②，无行乱眼多。翅开遭宿雨，力小困沧波。客散层城暮，狐狸奈若何。（上二对酒观鹅。嗔船乱眼，切舟前。翅开力小，切小鹅。末二，深致爱惜之意。旧本俱作新鹅，朱氏独作鹅黄，不协歌韵。卢注谓讽董廷兰辈，非也，公于房相，从无讥刺语。

①《方舆胜览》：鹅黄乃汉州酒名，蜀中无能及者。卢照邻诗：“鹅黄粉白车中出。”裴庆余诗：“满额鹅黄金缕衣。”皆言淡黄色也。杜诗则言酒色。东坡诗：”小舟浮鸭绿，大杓泻鹅黄。”陆放翁诗：“两川名酝避鹅黄。”此皆用公语耳。

②【希注】鹅一名舒雁，王羲之爱其宛颈，宛颈而宿，鹅之常性，今云引颈，则鹅嗔怒时也。

③庾信诗，“云光偏乱眼。”杜诗有用俗字而反趣者，始鹅儿、雁儿，本谚语也，一经韵手点染，便成佳句。如“鹅儿黄似酒，对酒爱新鹅”，“雁儿争水马，燕子逐樯乌”是也。

 
官池春雁二首

鹤曰：官池，即城西池。

自古稻粱多不足①，至今鸂鶒乱为群。且休怅望看春水，更恐归飞隔暮云②。（此诗寓意于春雁也。上二叹其失所，下二惜其未归。看春水，时不能留。隔暮云，远不能达。《杜臆》：首章比逆旅无依，最苦在“乱为群”三字。

①《广绝交论》：“分雁骛之稻粱。”

②《诗》：“归飞提提。”

其二

青春易尽急还乡①，紫塞宁论尚有霜②。翅在云天终不远，力微矰缴绝须防③。（承前章归飞说来。上二归思之急，下二归路之难。终不远，慰之也。绝须防，危之也。《社臆》：下章比欲归无资，最苦在“力微”二字。

①又曰：雁归在初春，若春尽则无霜矣。首句欲尽，当作易尽。孙楚《雁赋》：“背青春而北息。”②【邵注】紫塞在太原府雁门关下，北地寒，故尚有霜。《芜城赋》：“北走紫塞雁门。”萧子范诗：“游雁犯霜飞。”

③翅在、力微，各两字另读。母丘俭诗：“飞腾冲云天，奋迅协光熙。”《两都赋》：“抚鸿置，御矰缴。” 
投简梓州幕府兼简韦十郎官

黄鹤编在汉州诗内

幕下郎官安隐无？从来不奉一行书①。固知贫病人须弃，能使韦郎迹也疏。（上二讽幕府诸公，下二讽韦十郎官。）

①黄希曰：唐多以朝士入州幕，故云幕下郎官。不奉书，不接来书也。王凝之《王氏女帖》：“说汝勉难安隐，深慰悬心。”【朱注】《说文》：“隐，安也。”又与稳通。《通鉴》：玄宗遣中使至范阳，禄山踞床不拜，曰：“圣人安隐。”注：隐读曰稳。又唐帖多写稳为隐，作隐正得之。《杜臆》：无字出韵，或六鱼、七虞兼用耶。 
汉川王大录事宅作

【朱注】此见郭知达本，他刻皆不载。按：成都无汉川之名，当是广德元年汉州作。《魏志张鲁传》：鲁据汉中，功曹阎圃曰：“汉川之民，户出十万，财富土沃。”则汉川即汉中也。朱氏谓公有《诘王录事许修草堂赀》诗，疑即其人，非也。按此诗言才名叔，盖公尊行也，后诗直云“为嗔王录事”，知其别为一人矣。

南溪老病客①，相见下肩舆。近发看乌帽②，催莼煮白鱼。宅中平岸水③，身外满床书④。忆尔才名叔⑤，含凄意有余⑥。（首联自叙，下六叙王，三四见其老而好客，五六见其宅之清雅。）

①公《送韦司直归成都》诗：“为问南溪竹，抽梢合过墙。”知南溪即浣花溪。《晋史》：王献之乘平肩舆，径入顾辟疆园。②社诗“白益毛发古”，是明说白头，“近发看乌帽”，是暗藏白头，同一事而句法善化。③阴铿诗：“岸水带斜晖。”④庾信诗：“书卷满床头。”⑤《江表传》：诸葛恪少有才名，发藻岐嶷，辩论应机。⑥异乡相遇，故曰含栖。谢灵运诗：“含凄泛广川。”《滹南遗老诗话》：世所传新添杜诗四十余篇，吾舅周君卿尝辩之云：惟《瞿唐怀古》、《呀鹘行》、《惜别行》为杜无疑，自余皆非真本，盖后人依仿而作。

朱鹤龄曰：新添诗固多赝者，然滹南之说，恐亦未然。如《别严二郎》、《客旧馆》、《呈路十九》、《遣忧》、《巴山》、《愁坐》、《陪郑公秋晚》、《放船》、《避地》等诗，皆非子美不能作。

 
短歌行送祁录事归合州困寄苏使君

【鹤注】此当是广德元年春梓州作。公梓州诗有“应须理舟楫”及“长啸下荆门”之句也。《唐六典》：炀帝罢州置郡，有东西曹掾及主簿。皇朝省主簿，置录事参军，开元初改司录参军事三人。《唐书》：合州涪陵郡，属剑南东道。【朱注】祁录事乃合州录事。故诗称苏使君为贤府主。鲁訔作邛州录事，误也。古乐府题有《短歌行》。

前者途中一相见，人事经年记君面。①。后生相劝何寂寥，君有长才不贫贱②。君今起舵春江流③，余亦沙边具小舟。幸为达书贤府主，江花未尽会江楼④。（上四称祁录事，下四送归寄苏。相劝后生，何忧寂寥，具此长才，终当显达矣。二句慰词。贤府主，指苏使君。花期相订，公亦将往合州也。

①申涵光曰：此老固记一不记十者，得令经年记面，亦非易事。王洙曰：古者有半面之交。②《史记陈平传》：“岂有美好如陈平而长贫贱者乎。”

③起舵，所以行舟。④《方舆胜览》：江楼在合州州治之前，钓鱼山、学士山、巫山横其前，下临汉水。

 
送韦郎司直归成都

鹤曰：此是广德元年春在梓州作。若广德二年暮春，公已归成都。即仲春在阆亦当闻严武之信，何云“为问南溪竹，抽梢合过墙”耶？

窜身来蜀地①，同病得韦郎②。天下兵戈满，江边岁月长。别筵花欲暮，春日鬓俱苍。为问南溪竹③，抽梢合过墙。（【原注】“余草堂在成都西郭。”上四留蜀之感，下四送韦成都。）

①刘桢诗：“窜身清江滨。”②《吴越春秋》：子胥曰：“子不闻河上歌乎，同病相怜，同忧相救。”③南溪即浣花溪。宋之问诗：“绿缛南溪树。”《随笔》云：陶渊明诗：“我屋南山下，今生几丛菊。蔷薇叶已抽，秋兰气当馥。”王摩诘诗：“君自故乡来，应知故乡事。来日绮窗前，寒梅著花未？”杜公《送韦郎归成都》云：“为问南溪竹，抽梢合过墙。”又《寄草堂》云：“尚念四小松，蔓草易拘缠。”古今诗人，怀想故居，表之篇咏，必以松竹梅菊为比兴，皆见文人雅致。

 
寄题江外草堂

【鹤注】此当是广德元年作。李泰伯曰：公在梓州，怀思草堂而作是诗。

我生性放诞①，雅欲逃自然②。嗜酒爱风竹，卜居必林泉。（忆前此卜居。申涵光曰：“嗜酒爱风竹”，可想名士风流。①《文士传》：阮籍放诞，有傲世情，不乐仕宦。

②雅，常也。高彪诗：“涤荡去秽累，飘逸任自然。”遭乱到蜀江，卧疴遣所便①。诛茅初一亩②，广地方连延③。经营上元始.. 

④，断手宝应年⑤。敢谋土木丽⑥，自觉面势坚⑦。亭台随高下，敞豁当清川。惟有会心侣⑧，数能同钓船。（此追叙草堂始末。上四构堂之由，中四营堂之事，下四堂景之胜。【远注】肃宗乾元二年十二月、公至成都。上元元年，乃建草堂之始，又二年为宝应元年，乃成草堂之日。《杜臆》：“台亭随高下，敞豁当清川”，结构殊不草草。①释慧净诗：“卧痾苦留滞，辟户望遥天。”②屈原《卜居》：“宁诛锄草茅以力耕乎？”《记儒行》：“儒有一亩之宫。”③《选》赋：“阶除连延。”④《诗》：“经之营之。”⑤《淳化帖》：唐高宗敕：使至，知元堂已成，不知诸作总得断手。⑥《后汉书》：梁冀起第宅，殚尽土木。⑦《考工记》：“审曲面势。”

⑧古乐府《短歌行》：“不羡一囊钱，惟重心襟会。”干戈未偃息，安得酣歌眠①。蚊龙无定窟，黄鹄摩苍天②。古来贤达士③，宁受外物牵④。顾惟鲁钝姿⑤，岂识悔吝先⑥。偶携老妻去，惨澹凌风烟。事迹无固必⑦，幽贞贵双全⑧。（此述去草堂之故。各四句转意。言避乱播迁。如蛟龙黄鹄之纵游，惜前此不能先几远会，觉有愧于古人，但欲身名两全，不得不携家他适耳。干戈，指徐知道之乱。风烟，谓冒寒而行。幽贞，谓隐居守正。

①《书》：“酣歌于室。”

②古乐府：“黄鹄摩天极高飞。”③晋羊祜登岘山曰：“由来达贤胜士，登此眺望。”④沈约诗：“所累非外物。”⑤顾，念也。惟，思也。《南史刘峻传》：“少年鲁钝。”⑥《系辞》：“忧悔吝者存乎介。”介即几先也。⑦固必，见《论语》。⑧《易》：“利幽人之贞。”尚念四小松，蔓草易拘缠①。霜骨不堪长②，永为邻里怜。（此回忆故园

景物也。此章首尾各四句，中二段各十二句。）①《诗》：“野有蔓草。”②《杜臆》：松曰霜骨，松苗曰霜根，立言清峭。

 
士大夫能视物我一体，则无自私自利之怀。少陵伤茅屋之破，则思广厦万间，以庇寒士，念草堂则曰“干戈未偃息，安得酣歌眠”，咏四松则曰“敢为故林主，黎庶犹未康”，触处皆仁心发露，稷契之徒也。

 
陪章留后侍御宴南楼得风字

【鹤注】宝应元年及广德元年之春，守梓州者乃李使君也。是年之夏，守梓州者乃章侍御也。此当是广德元年夏作。

绝域长夏晚①，兹楼清宴同②。朝廷烧栈北③，鼓角漏天东④。（此登楼而有感世乱。朝廷在烧栈之北，叹长安未平。鼓角在漏天之东，恐梓州多事。）

①汉武诏：“茂才异等，可为将相使绝域者。”②江总诗：“清宴留神赏。”③《汉书》：张良说高祖烧绝栈道。④《寰宇记》：邛都县漏天，秋夏长雨，僰道有大漏天、小漏天。赵曰：漏天在雅州。鹤曰：广德元年，吐蕃陷陇右诸州，诏焚大散关。是时史朝义已诛，东都无事，鼓角不至于满天，当依旧注作漏天。雅州属西川，而梓州为东川故也。【朱注】《通鉴》上元二年二月，奴刺、党项寇宝鸡，烧大震关。广德元年秋七月，吐蕃入大震关，陷兰、廓、河、鄯、洮、岷、秦、成、渭等州，故有烧栈二句。

屡食将军第①，仍骑御史骢。本无丹灶术②，那免白头翁。（此陪宴而自伤年老。曰屡、曰仍，见宴非一次。将军第，切留后。御史骢，切侍御。）

①《左传》：“岂将军食之而有不足。”《梁冀传》：“大将军西第成。”

②《南越志》：长沙郡浏阳县有王乔山，山有合丹灶。江淹《别赋》：“守丹灶而不顾，链金鼎而方坚。”

寇盗狂歌外，形骸痛饮中。野云低度水。檐雨细随风。（此记欢宴情景。寇盗付狂歇之外，乱且莫愁。形骸寄痛饮之中，老可暂忘。二句双挽上文。低云、细雨，此楼前所见之景。）

出号江城黑①，题诗蜡炬红。此身醒复醉，不拟哭途穷。（此记宴毕情事。《杜臆》：一面出令，一面吟诗，有孟德横槊赋诗之风。穷途免哭，身托醉乡也。此章四段，各四句。）

①【朱注】《通鉴》；玄宗诛韦后，逮夜，葛福顺、李仙凫皆至，请号而行。

注：凡用兵下营及攻袭，就主帅取号以备缓急相应。

 
台上

此与上章同时之作，初宴南楼，后移台上也。

改席台能迥①，留门月复光②。云霄遗暑湿，山谷进风凉。老去一杯足，谁怜屡舞长③。何须把官烛④，似恼鬓毛苍。（此台上夜饮而作也。上四风月之佳，下四衰老之感。近云纳风，台上高旷也。酒杯乐舞，席间供设也。把烛句，又与月光相应，此只随意说来，而脉理清析如此。

①谢脁诗：“台迥月难中。”②萧琮诗：“重门月已映。”即所谓“留门月复光”也。旧云留住城门者，非是。主将燕客不待留门，且言留城门而月复光，岂有此句法乎。③薛道衡诗：“陶然寄一杯。”老去二句，即所谓“老畏歌声继，愁随舞曲长”也。《诗》：“屡舞傞傞。”④谢承《后汉书》：巴祗为扬州刺史，与客坐阁下，不燃官烛。 
送王十五判官扶侍还黔中得开字

黄鹤依旧次，编在广德元年夏作。【顾注】王判官，本黔阳人，而宦于蜀者，时奉母归养，故作诗以送之。《唐书》：黔州黔中郡，属江南西道，本三国吴黔阳郡，周为黔州，贞观四年，置都督府。王应麟云：黔中，汉改为武陵郡，今鼎、沣、浱、沅、黔州之地。《一统志》：今为辰州府地。

大家东征逐子回①，风生洲渚绵帆开。青青竹笋迎船出②，日日江鱼入馔来③。离别不堪无限意，艰危深仗济时才④。黔阳信使应稀少⑤，莫怪频频劝酒杯。（上四王归养，下四送还黔，大家同回，提明扶侍。风生洲渚，还舟之景。竹笋江鱼，舟中供母。临别而叹时危，以其才堪济蜀也。频劝酒杯，欲别不忍之意。）

①【朱注】曹大家《东征赋》：“维永初之有七兮，余随子乎东征。”逐子，即随子义也。【顾注】妇人三从，其一从子。逐即从义。杨用修因古乐府有一母将九雏，欲改逐为将。将子，领子也。泽州陈冢宰注：依赋直当作随子。

②《楚国先贤传》：孟宗最孝，母好食笋，冬月无之，宗入林中哀号，笋为之生。庾信《春赋》：“新芽竹笋。”

③《东观汉记》：姜诗与妇佣作养母，母好饮江水，嗜鱼鲙，俄而涌泉舍侧，味如江水，每旦出双鲤鱼。【钱笺】韩子苍作白白。吴曾《漫录》作日日。据传言每旦，当以日日为是。按：日日对青青，乃借对法。前诗双峰寂寂对万竹青青，亦不拘于青白作配也。

④薛道衡诗：“幸逢为善乐，须降济时才。”⑤吴祗诗：“玉关信使断。”杨慎曰：杜诗“青青竹笋迎船出，白白江鱼入馔来”，用孟宗、姜诗事。韦苏州《送人省观》诗云：“沃野收红稻，长江钓白鱼。”又云：“洞庭摘朱果，松江献白鳞。”然杜不如韦句之雅。青青自好，白白近俗，有似童谣“白白一群鹅”之句矣。

朱瀚曰：首句逐字无出，次句可入元人院本，三四竟是吴歌，而用事亦俗。五句无聊之极，六句上文不接，但剿袭“安危须仗出群材”句耳。七八浅易，又似酒肆主人声口。

 
喜雨

据原注有“浙右多盗贼”句，朱注谓《旧唐书》宝应元年八月，台州人袁晁反，陷浙东州郡。广德元年四月，李光弼讨之。此诗末自注语，正指袁晁也。是时公在梓阆间，故有“巴人困军须”之句。诸本编次皆失之。鲍照有《喜雨》诗题。

春旱天地昏，日色赤如血①。农事都已休，兵戎况骚屑②。（岁旱兵兴，两意并提。）

①赵次公曰：晋光熙元年五月王辰，日光四散，赤如血流，照地皆赤。②吴均诗：“仲秋黄叶下，长风正骚屑。”骚屑，不安貌。巴人困军须①，恸哭厚土热。沧江夜来雨②，真宰罪一雪。谷根小苏息，诊气终不灭③。何由见宁岁④，解我忧思结。（此悯巴人之困穷。前四喜久旱得雨，后四忧兵戈未息，分应起段。旱灾为虐，此造化之罪愆也，惟一雨足以洗雪之。公诗：“吾将罪真宰。”）

①黄希曰：巴人，谓三巴之人。②沧江，即梓州之江，黄鹤指为夔江，非是。任昉《游桐庐》诗：“沧江路穷此。”知沧江可概用。③《庄子》：“阴阳之气有诊。”④《国语》：“自子之行，晋无宁岁。”

峥嵘群山云，交会未断绝①。安得鞭雷公②，滂沱洗吴越③。（原注：“时浙右多盗贼。”从蜀中想到吴越，以感时意收结。此章，中段八句，起结各四句。）

①《周礼》：“阴阳之所交，风雨之所会。”曹操诗，”不可断绝。”

②《初学记》：《易传》曰：“雷声曰雷公。”

③《诗》：“月离于毕，俾滂沱矣。”

孙季照曰：杜诗结语，每用安得二字，皆切望之词。“安得广厦千万间，大庇天下寒士俱欢颜”，“安得壮士挽天河，净洗甲兵长不用”，此云“安得鞭雷公，滂沱洗吴越”，皆是一片济世苦心。

 
述古三首

【鹤注】此当是广德元年代宗即位后作，时公在梓州。赵次公曰：述古者，引古事以讽今也。

赤骥顿长缨①，非无万里姿②。悲鸣泪至地③，为问驭者谁④。凤凰从东来⑤，何意复高飞。竹花不结实⑥，念子忍朝饥⑦。古来君臣合，可以物理推.. 

⑧。贤人识定分⑨，进退固其宜⑩。（此伤贤士不遇也。【赵次公注】肃宗初立，任用李泌、张镐、房琯诸贤，其后或罢或斥或归隐，君臣之分不终，故言骥非善驭则顿缨，凤无竹实则飞去，君臣遇合其难如此，贤者可不明于进退之义乎。）①《穆天子传》：“右骖赤骥而左白义。”长缨，马鞅也。陆机诗：“长缨丽且鲜。”

②王褒颂：“周流八极，万里一息。”③李陵书：“牧马悲鸣。”《后汉杨震传》：“俯仰悲鸣，泪下沾地。”④为问，为此而问也。《战国策》：“骥服盐车上太行，漉汗洒地，中阪迁延，负辕而不能上。伯乐遭之，下车攀而哭之，解纻衣以幂之。骥于是俯而喷、仰而鸣者何也？彼见伯乐之知己也。”⑤《楚辞》：“凤凰高飞而不下。”《韩诗外传》：黄帝即位，凤凰蔽日而至，止帝东园，集帝梧桐，食帝竹实。

⑥范云诗：“竹花何莫莫。”李败《该闻集》云：“旧称竹实为鸾凤所食，今近道竹间，时见花开如枣，结实如麦，江淮号为竹米，乃荒年之兆，其竹即死，信非鸾凤之食。近余干人言彼有竹实，大如鸡子，竹叶层层包裹，味甘胜蜜，食之令人心肺清泠，生深竹茂林处，乃知鸾凤所食，必非常物也。”⑦《诗》：“惄如调饥。”《韩诗》作朝饥。薛君章句：“朝饥最难忍。”⑧《淮南子》：“耳目之察，不足以分物理。”

⑨欧阳建诗：“穷达有定分。”⑩《表记》：“事君难进而易退，则位有序。”市人日中集①，于利竞锥刀②。置膏烈火上，哀哀自煎熬③。农人望岁稔.. 

④，相率除蓬蒿。所务谷为本，邪赢无乃劳⑤。舜举十六相⑥。身尊道何高。秦时任商鞅，法令如牛毛⑦。（此讽当时理财者。市争利，农艺谷，此本末之辩。舜举贤致治，知本计也。秦苛法敛民，但趋末耳。谋国者奈何不知鉴哉。上两段亦属引端，正意在结末。【朱注】是时第五琦、刘晏，皆以宰相领度支盐铁使，榷税四出，利悉锥刀，故言为治之道，在乎敦本而抑末。【卢注】宝应间，元载代刘晏，专判财利，按籍举八年租调之逋负者，计其大数，籍其所有，谓之白著。故曰商鞅不专指刘晏、第五琦也。）①《韩信传》：“驱市人而战之。”《易》：“日中为市。”②《左传》：“锥刀之末，将尽争之。”江淹书：“宁当争尺寸之末，竞锥刀之利哉。”③《庄子》：“膏火自煎也。”阮籍诗：“膏火自煎熬。”汲汲营利，犹膏火相煎，故下云“邪赢无乃劳。”

④谢脁诗：“解颜劝农人。”⑤《西京赋》：“何必昏于作劳，邪赢优而足恃。”薛综注：“昏，勉 
也。邪，伪也。优，饶也。”⑥《左传》：“天下同心，戴舜以为天子，以其举十六相故也。”十六相，指八元八恺。⑦《史记》：商鞅，卫之庶公子，相秦，封商君，天资刻薄少恩，变秦法令，密如牛毛，宗室贵戚多怨望者，后灭商鞅之家。

其二

汉光得天下，祚永固有开①。岂惟高祖圣，功自萧曹来②。经纶中兴业，何代无长才。吾慕寇邓勋，济时信良哉。耿贾亦宗臣，羽翼共徘徊.. ③。休运终四百④，图画在云台⑤。（此念中兴诸将也。论光武中兴，而推本高祖人才，恩太宗创业名臣也。其引寇、邓、耿、贾，比肃宗恢复诸将，但昔则图画云台，生享爵禄，而没垂令名，今则功臣疑忌，忠如李、郭，尚忧谗畏讥，故借汉事以讽唐。《社臆》：高祖创业，萧何养民以致贤，曹参有攻城略地之功。及光武中兴，有寇邓以当萧何，而耿贾以战功羽翼之，犹之曹参也。此见文武并用之意。

①《记》：“国之将兴，有开必先。”②《丙吉传》：“高祖开基，萧曹为冠。”《汉书》：萧何、曹参，起

刀笔吏，为一代宗臣。③《史记留侯传》：“羽翼已成。”④《后汉献帝赞》：“终我四百，永作虞宾。”⑤《东观汉记》：显宗追感前世功臣，图画二十八将于南宫云台。

 
陪章留后惠义寺饯嘉州崔都督赴州

【鹤注】惠义寺在梓州，此当是广德元年夏梓州作。章留后即章彝。

杜氏《通典》：节度使若朝觐，则置留后，择其人以任之。《唐书》：嘉州眉山郡属剑南东道。《旧书》：乾元元年剑南节度使卢元裕，请升嘉州为中都督，寻罢。

中军待上客①，令肃事有恒。前驱入宝地②，祖帐飘金绳③。（首段叙饯送之事。中军指章，上客指崔。令严事定，就设席言。宝地金绳，切惠义寺。）

①《左传》：晋以郤縠将中军。孔融谓李膺为登龙之上客。

②王洙曰：县令负弩前驱。《诗》：“为王前驱。”沈佺期诗：“长歌入宝地。”③《汉疏广传》：“设祖道供账东都门外。”《观经》：“下有金刚七宝金幢，擎琉璃地，琉璃地上以黄金绳杂厕间错，以七宝界。”《法华经》：“国名离垢，琉璃为地，有八交道，黄金为绳。”

南陌既留欢①，兹山亦深登。清闻树杪磬，远谒云端僧②。回策匪新岸，所攀仍旧藤③。耳激洞门飙，目存寒谷冰。（此山上游览之景。上四登山，言境之高。下四下山，言气之凉。）

①【张远注】南陌乃寺前设祖处。

②鲍照诗：“云端楚山见。”③《杜臆》：公登惠义寺，见于诗者两次矣，故云匪新、仍旧。《世说》：回策如萦。

出尘閟轨躅①，毕景遗炎蒸②。永愿坐长夏，将衰栖大乘③。羇旅惜宴会.. 

④，艰难怀友朋。劳生共几何，离恨兼相仍⑤。（此寺前惜别之情。言此地清幽，可以销暑，无如席中客散，倍增怅恨耳。閟轨躅，无车辙人踪也。毕景，谓尽一日之影。此章四句起，下两段各八句。①《班固传》：“伏周孔之轨躅。”孔鱼诗：“金门朱轨躅。”

②鲍照诗：“侵星赴早路，毕景逐前俦。”庾信诗：“五月炎蒸气。”③《传灯录》：“若顿悟自心即佛，依此而修者，是最上乘禅。”李颙《大乘赋序》：“大乘者，如来之道场也。故缘觉声闻，谓之小乘。”

④申涵光曰：羇旅惜宴会，一是惜情，一是惜物，非久客不知。⑤吴均诗：“故人宁知此，离恨煎人肠。”鲍照诗：“何惭宿昔意，猜恨坐相仍。” 
送窦九归成都

窦九恐是成都窦少尹之子，故用问绢事，时盖以省观归成都耶。

文章亦不尽，窦子才纵横①。非尔更苦节，何人符大名②。读书云阁观③问绢锦官城④。我有浣花竹，题诗须一行。（上四称窦才名，下则送归成都，(，) 有文章才略，而又砥节立石，见其人品不凡。《杜臆》：起得突兀，转亦顿挫，似尺水兴波。苦节二字，他本因声律不谐，改作持节，黄鹤泥此，遂以窦九为检察窦侍御，误矣。）

①《通鉴》：梁武帝谓沈约才智纵横。

②王韶之《赠潘综吴逵》诗：“固此苦节，易彼大名。”③束皙《读书赋》：“被纨素而读书。”应玚《释宾》：“子犹不能腾云阁，攀天衢。”云阁观，当在成都，乃平日读书处。④《魏志》：胡质为荆州刺史，子威自京师往省，自驱驴，不止传舍，留十余日告归，父赐缣一疋，威跪问曰：“大人清贫，何以得此？”质曰：“此吾俸余，聊助汝粮耳。”

 
章梓州水亭原注：时汉中王兼道士席谦在会，同用荷字韵。

【鹤注】此当是广德元年秋作。《吴郡志》：席谦，郡人，梓州肃明观道士，善棋，公绝句“席谦不见近弹棋”是也。沈佺期诗：“回借水亭幽。”

城晚通云雾，亭深到芰荷。吏人桥外少①，秋水席边多。近属淮王至②高门蓟子过③。荆州爱山简④，吾醉亦长歌。（上四水亭景物，下四同席交情。(，) 【赵汸注】首见亭在城傍，次见亭临水上。吏人少，略去仪从。秋水多，前临清旷。《杜臆》：后半并列宾主四人，却流利不板。亦长歌，如荆人之歌山简。）

①汉章帝诏：“吏人同声，谓之不烦。”②《世说》：梁王、赵王，国之近属，贵重当时。《淮南王安传》：武帝以安属为诸父，辩博善为文辞，甚尊重之。③《庄于》：“高门悬簿，无不走也。”《神仙传》：蓟子训至京师，诸贵人各绝客洒扫，凡二十三家，并时各有一子训到其家。明朝至朝，相问，二十三人所见皆同，唯所言话随主人意答乃不同也。其神变若此。④晋山简镇襄阳，每出游习家池，有儿童歌，详见他卷。

 
章梓州橘亭饯成都窦少尹得凉字

【鹤注】此是广德元年秋作。是年九月，公至阆州。

秋日野亭千橘香，玉杯锦席高云凉。主人送客何所作，行酒赋诗殊未央.. 

①。衰老应为难离别，贤声此去有辉光。预传籍籍新京兆②，青史无劳数赵张.. ③。（橘亭之饯，公属陪宾，故上四称梓州厚情，下截祝少尹新政，唯第五句带自序。【卢注】东川绝域，刺史每多豪举，如李梓州有玉袖金壶之艳，章梓州有玉杯锦席之华，亦足见天隅斗绝，戎马不交，作宦者得优游朊仕，此高崇文谓川中乃宰相回翔之地也。）①汉武帝赋：“惜蕃华之未央。”央，尽也。②《唐书》：至德二载，改成都府，置尹，视二京，故以京兆比之。③《汉艺文志》：《青史子》五十七篇。古人以竹为简，写书，杀其青，故曰青史。《汉书》：赵广汉、张敞相继为京兆尹，吏民语曰：“前有赵张，后有三王。”

 
随章留后新亭会送诸君

【鹤注】新亭在梓州，当是广德元年作。

新亭有高会①，行子得良时②。日动映江幕，风鸣排槛旗。绝荤终不改，劝酒欲无辞。已坠岘山泪③，因题零雨诗。（上四新亭会送，是景。下四惜别诸君，是情。座客必有绝荤者，故诗中及之。顾注谓指汉中王者，或然。且诸客中当有仕梓而去者，故用岘山碑以志去思。旧注谓送客至襄阳者，太泥。）

①晋乐曲：“新亭送客渚。”《史记》：宋义置酒高会。《楚辞》：“吉日兮辰良。”②《晋书》：羊祜尝登岘山置酒。祜没，襄阳百姓建碑其上，见者莫不流涕，杜预因名为坠泪碑。

③孙楚《陆阳候送别》诗：“晨风飘歧路，零雨被秋草。” 
客旧馆

依旧编广德元年梓州诗内。年谱谓秋往阆州，冬晚复回梓州。据此诗，则是初秋别梓，秋尽复回也。周弘正诗：“依然归旧馆。”

陈迹随人事①，初秋别此亭。重来梨叶赤，依旧竹林青。风幔何时卷，寒砧昨夜声。无由出江汉，愁绪日冥冥。（上四旧馆秋景，下四触物伤情。随人事，谓迹随事往。《杜臆》：风幔，是昔有今无者。寒砧，是昔无今有者。声字出韵，若作听字，对卷字亦稳。杜诗五律，无失韵者。

①《兰亭记》：“俯仰之间，已为陈迹。”

前投幕府诗，本用鱼韵，而起借七虞无字，谓之孤雁入群格。此题客旧馆，本用青韵，而后借八庚声字，谓之孤雁出群格。又有双入双出，谓之进退格，如前二联用东韵，后二联用冬韵，前二联用寒韵，后二联用删韵是也。

 
戏作寄上汉中王二首原注：王新诞明珠。

【黄鹤注】当是广德元年秋在梓州作。

云里不闻双雁过①，掌中贪看一珠新②。秋风袅袅吹江汉③，只在他乡何处人。（首章怜己之飘泊。雁书不至，岂为贪看新珠之故乎。抑知秋风江上，流落他乡者，为何处人那。第二句属戏词。雁足系书，从来袭用。且古诗云“寄我双鲤鱼”，此称双雁，亦有所本。【蔡注】以双雁比汝阳王琎之亡，取兄弟雁行之义也。考汝阳卒于天宝九载，年岁隔远，情事不符。）

①范云诗：“寄书云问雁，为我西北飞。”②《三辅决录》：孔融见韦元将、仲将，与其父书曰：“不意双珠，生于老蚌。”傅玄诗：“昔君视我，如掌中珠。”江淹《伤爱子赋》：“痛掌珠之爱子。”庾信《伤心赋》：“掌中珠碎。”

③《九歌》：“袅袅兮秋风。”【邵宝注】江水出茂州岷山，东流自夔州至荆州，与汉水合。汉水出汉中府沔县嶓冢山，东流至襄阳，又南流至荆州，与江水合。

其二

谢安舟楫风还起①，梁苑池台雪欲飞②。杳杳东山携妓去③，泠泠修竹待王归④。（次章怜王之远谪。谢安舟楫，王在蓬州。梁苑池台，京有旧第。风起雪飞，深秋景候也。东山，承谢安。修竹，承梁苑。后二句，属戏词。

①《谢安传》：安尝与孙绰等泛海，风起浪涌，诸人并惧，安吟啸自若，舟人犹去不止，风转急，安徐曰：“如此，将无归耶？”舟人承言即回，众咸服其雅量。

②《汉书》：梁孝王筑东苑，方三百里，广睢阳城七十里，大治宫室，为复道，自宫连属于平台，三十余里。晋灼曰：“或说平台在城中东北角，亦或言兔园在平台侧。”如淳曰：“今城东二十里有台，宽广而不甚高，俗谓之平台。”谢惠连《雪赋》：“岁将暮，时既昏，寒风积，愁云繁，梁王不悦，游于兔园。俄而微霰零，密雪下。”

③《谢安传》：安居东山，每游赏，必以妓女从。

④《史记正义》：《西京杂记》：梁孝王苑中，奇果佳树，瑰禽异兽，靡不毕备，世人言梁王竹园也。枚乘《兔园赋》：“修竹檀栾夹池水。”

 
棕拂子

【鹤注】诗云“家贫卧炎蒸”，当是广德元年夏秋间作。梁氏编在宝应元年梓州内，是年乃九月至梓州，于诗语不合。黄希曰：比丘患草虫，佛听作拂子。

棕拂且薄陋①，岂知身效能②。不堪代白羽③，有足除苍蝇④。荧荧金错刀，濯濯朱丝绳⑤。非独颜色好，亦由顾盼称⑥。（此言物当适用，人情皆知顾惜。拂足驱蝇，此其效能于人身者。【朱注】错刀丝绳，皆棕拂之饰。）

①《前汉邹阳传》：“窃自薄陋。”

②潘岳《射雉赋》：“恩长鸣以效能。”③《蜀志》：诸葛亮以白羽扇指挥军事。④《诗》：“苍蝇之声。”《西阳杂俎》：西域有黑狮子棒，集贤校理张希复有狮子尾拂，夏月蝇纳不敢集其上。

⑤施青臣《继古丛编》：金错刀，一名而二物，钱一也，刀二也。《汉食货志》：王莽更造大钱，又造错刀，以金错其文曰，一刀直五千。张衡《四愁诗》：“美人赠我金错刀，何以报之双琼瑶。”此言钱也。《续汉书舆服志》：佩刀乘舆，通身雕错，诸侯黄金错。《东观汉记》：“赐邓通金错刀。”此言刀也。今按：杜诗“金错囊徒罄，银壶酒易赊”，韩昌黎诗“闻道松醪贱，何须吝错刀”，皆指钱言。杜诗“荧荧金错刀，濯濯朱丝绳”，孟襄阳诗“美人聘金错，双手脍红鳞”，此皆指刀言。杜诗“金错旌竿雪满霜”，此以金错于旌竿也。汉秦嘉妻以金错碗奉其夫，此以金错于碗上也。古人于器物多以黄金错之。鲍照诗：“直如朱丝绳。”荧荧，光明貌。濯濯，鲜洁貌。汉秦嘉诗：“荧荧华烛。”司马相如颂：“濯濯之麟。”⑥嵇康诗：“顾盼生姿。”吾老抱疾病，家贫卧炎蒸。咂肤倦扑灭①，赖尔甘服膺②。物微世竞弃，义在谁肯征。三岁清秋至，未敢阙缄縢③。（此言功在平时，事后不忍轻弃。拂久效能，情义犹在，但过时则忘，谁肯征收乎。公之三岁缄藏，有不弃蓄簪之意。此诗借物寓言，君子不遗旧交，义正如此。【朱注】班婕好《团扇》诗：“常恐秋节至，凉飙夺炎热。弃捐筐笥中，恩情中道绝。”末二句，从班诗翻出。此章上下各八句。）

①咂肤指蝇咂，与噆同，契也。《抱朴子》：“蚊嗜肤则坐不得安。”《书》：“其犹可扑灭。”②服膺，持拂于胸前也。东方朔《答客难》：“服膺而不可释。”③《庄子》：“惟恐缄縢扃钥之不固。” 
送陵州路使君之任

【鹤注】此广德元年秋在梓州作。时河北已平，故云“幽燕通使者。”【朱注】《唐书》：陵州仁寿郡，属剑南东道，本隆山郡，天宝元年更名。

王室比多难①，高官皆武臣②。幽燕通使者，岳牧用词人③。（从时事叙起。时平复用词人，故路君得膺此任。）

①孔融《喻邳原书》：“王室多难。”②【朱注】按史，是时诸州久屯军旅，多以武将兼领刺史，法度废弛，人甚弊之。故有“高官皆武臣”之叹。《说苑》：高官大位。唐山夫人歌：诏抚成师，武臣承德。

③唐虞时有四岳十二牧。国待贤良急①，君当拔擢新②。佩刀成气象③，行盖出风尘。战伐乾坤破，疮痍府库贫。众寮宜洁白，万役但平均。（此勉使君初政，吕虔佩刀，刺史之事。皂盖行县，太守之职。路殆郡守，故两用之。乱后民贫，当洁身以率属，平役以爱民。

①《公孙弘传》：上方兴功业，屡举贤良。

②《陆云传》：不以驽闇，特蒙拔擢。

③《晋书》：吕虔为刺史，有佩刀，相者以为必三公可服，虔乃赠别驾王祥曰：“卿有公辅之望，故相与也。”《穆天子传》：天子答西王母曰：“和治诸夏，万民平均。”

霄汉瞻佳士，泥涂任此身。秋天正摇落，回首大江滨①。（此述送行之情。霄汉泥涂，彼此悬隔矣，回首江滨，望其见忆也。此章，中段八句，起结各四句。

①王粲诗：“率彼江滨。”朱鹤龄曰：高适在蜀，《请合东西川疏》云：“嘉陵比为夷獠所陷，今虽小定，疮痍未平。”可证陵州先经寇乱矣，惜二史不载其事。此诗洁己平役，盖以文臣救乱之道告之耳。

 
送元二适江左

黄鹤编在广德元年，今姑仍之。【朱注】《王右丞集》有《送元二适安西》诗，疑即此人。旧注以元二为元结，钱笺辩其谬误。考本传，结未尝至蜀，亦未尝适江左也。

乱后今相见，秋深复远行。风尘为客日，江海送君情。晋室丹阳尹①，公孙白帝城②。经过自爱惜，取次莫论兵③。（原注：“元尝应孙吴科举。”上四送别伤情，下则嘱其前途慎密也。风尘承乱后。江海承远行，二句有无穷之悲。自白帝而丹阳，乃江左经过处，此与“白狗黄牛峡，朝云暮雨祠”，同是起下语。时藩镇多跋扈观望者，故戎其毋诙兵以贾祸。【赵汸注】乱离之际，作客送客，倍难为情。）

①胡孝辕曰：丹阳尹，不必指定晋何人。南渡初，如温峤、刘隗尹京，多在王敦俶扰际，而子阳负剑称白帝，大似肃代朝节镇分据景象，用此二语先之，正为论兵语脉也。朱注云：《宋书》：汉元封二年，立丹阳郡，治今宣城之宛陵县。晋武帝太康二年，分丹阳为宣城郡，治宛陵，而丹阳移治建业。元帝太兴元年，改为尹，领县八。梁元帝《丹阳尹传序》：自二京板荡，五马南渡，因乃上烛天文，下应地理，即变淮海为神州，亦即丹阳为京尹。刘谦《三晋记》，苏峻召祖约为逆，约遣许柳以众会峻，克京师，拜丹阳尹，后以罪诛。【吴注】肃宗时，节镇跋扈，大有苏峻俶扰石头、子阳负险称帝气象。先伏此二句，正为“莫论兵”张本。②《元和郡县志》：白帝城，与赤甲山相接，初公孙述至鱼复，有白龙出井中，因号鱼复为白帝城。

③【邵注】取次，犹言即次之处。【黄生注】此当时方言，犹从容之意。今按：当是次第之意。北齐乐歌：日日饮酒醉，国计无取次。白居易诗：“老爱寻思事，慵多取次眠。”又：“遇客踟蹰立，寻花取次行。”又“闲停茶碗从容语，醉把花枝取次吟。”《史记》：孙子膑脚而论兵法。

 
九日

【鹤注】此广德元年在梓州作。

去年登高郪县北，今日重在涪江滨①。苦遭白发不相放②，羞见黄花无数新③。世乱郁郁久为客，路难悠悠常傍人。酒阑却忆十年事，肠断骊山清路尘④。（公在梓州，自叹两度重九也。上四九日情事，下四旅中感怀。白发、黄花，本属常景，只添数虚字，语意便新。世乱而久为客，愈增郁郁。路难而长傍人，倍觉悠悠。两句中，含多少悲伤。酒阑以后，忽忆骊山往事，盖叹明皇荒游无度，以致世乱路难也。末作推原祸本，方有关系，若徒说追思盛事，诗义反浅矣。）

①鹤曰：梓州治郪县。《水经》：涪江水东南合射江，射江在梓州。【顾注】涪江在郪县西二百里，自涪城县东南流入县界。②不相放，谓不饶人。③《月令》：“季秋之月，菊有黄华。”④《杜臆》：天宝十四年冬，公自京师归奉先，路经骊山，玄宗方幸华清宫，安禄山反，然后还京，至此十年矣，所以忆之而肠断也。清路尘，辇出而清道也。《滑稽传》：“日暮酒阑，台尊促席。”

 
对雨

【顾注】此广德元年秋作。时公从梓州将往阆州也。七月，吐蕃尽取河陇，边备正严，故云“雪岭防秋急。”北齐刘逖有《对雨》诗题。

莽莽天涯雨，江边独立时。不愁巴道路，恐湿汉族旗①。雪岭防秋急②，绳桥战胜迟③。西戎甥舅礼④，未敢背恩私⑤。（上四雨景，下四感时。雨时独立，忧思并起，故不愁身经梓阆，巴路崎岖，但恐征人逢雨，旗湿难行耳。因思雪岭绳桥，乃御寇之地，今防秋方急，而战胜无期，事势大可虑矣。或者吐蕃念甥舅之礼，不忍背我国恩乎，然虏情终未可测也。五六句，上四字连读，下一字另读。）

①《杜臆》：雨湿则行迟，故以为恐，须溪改为失，非是，未有大军过而防旌旗之迷失者。今按：宋僧惠崇诗“剑戟明山雪，旌旗湿海云”，正用杜湿旌旗语也。

②鹤曰：《九域志》：雪岭距威州二百六十里，威即维州。《高适传》：适出西山，三城置戍，论东西两川当合为一，即雪岭也。师氏曰：边人秋高马肥常入寇，故云防秋。③鹤曰：《唐志注》：唐兴有羊灌田、朋笮、绳桥三守捉城。绳桥盖三城之一，非指岷江竹桥也。按：绳桥两岸立巨木，系竹绳为桥，驾空而渡。④赵曰：中宗景龙二年，以金城公主妻赞普，故望其笃甥舅之礼。【卢注】郭子仪尝言吐蕃无道，不顾甥舅之礼。结句盖反用之。《左传》：夫齐，甥舅之国也。⑤鲍照诗：“结主远恩私。” 
薄暮

【顾注】广德元年秋在阆州作。是年九月，至阆州。周舍诗：“况兹薄暮情。”薄，迫也。

江水长流地，山云薄暮时。寒花隐乱草①，宿鸟探深枝。故国见何日，高秋心苦悲。人生不再好，鬓发自成丝。（上四暮景，下四暮情。此诗纵横看来，意无不合。晚花隐色，喻己之混迹。夕鸟归林，方己之避乱。此虽写景，而兼属寓言。故国生悲，仍与流水相应。白头兴叹，又与暮云相关。脉理之精细如此。

①张正见诗：“霜雁排空断，寒花映日红。” 
阆州奉送二十四舅使自京赴任青城

【鹤注】此当是广德元年作。【顾注】此舅氏使蜀还京，随有青城之命也。《杜臆》：阆州今为保宁府，附郭有阆中县。青城县属成都。

闻道王乔舄①，名因太史传。如何碧鸡使②，把诏紫微天③。秦岭愁回首.. 

④，涪江醉泛船⑤。青城漫污杂⑥，吾舅意凄然。（上四惜舅氏外授，下四送舅氏赴任。王乔因太史而传，见外吏有藉于朝臣，今以王朝之使，诏除县令，是京官反为外吏矣。如何二字，讶而惜之也。秦岭不堪回首，涪江且醉客船，自此至青城，见彼污杂之俗，舅氏得不凄然乎。）①后汉王乔为叶令，每朔望来朝，双凫先至。帝令太史伺之，得朝舄二。②《前汉王褒传》：益州有金马碧鸡之神，宣帝使褒往祀焉。公舅必先使于蜀也。③《杜臆》：青城为第五大洞宝仙九室之天，故云紫微天。一说：紫微殿名，开元四年召县令策于廷，二十四年宴新除县令于朝堂。因知除授县令，得把诏紫微也。

④鹤曰：《唐志》：秦川有秦岭县，贞观二年省。⑤又曰：涪江虽出合州，而《水经》则云涪江水东南合射江，则梓阆皆可通言。⑥闽中陈氏曰：污言风俗，杂言居民。 
王阆州筵奉酬十一舅惜别之作

【鹤注】此是广德元年九月至阆州作。时吐蕃、党项与仆固怀恩之乱方殷，故有群盗如毛之句。【邵宝注】公母崔氏，十一舅乃是崔氏。《九域志》：阆州西至梓州二百二十里。

万壑树声满①，千崖秋气高②。浮舟出郡郭③，别酒寄江涛④。（此记王阆州筵。《杜臆》：起语笔力雄壮，而别景已觉凄然。陈师道曰：世称杜牧之”南山与秋色，气势两相高”，老杜云“千崖秋气高”，才用一句而语益工。）

①《世说》：顾恺之曰：“千岩竞秀，万壑争流。”江总诗：“树声非有意。”

②梁简文帝诗：“千崖共隐天。”宋玉赋：悲哉秋之为气也，天高而水清。③魏文帝诗：“浮舟横大江。”④吴均诗：“离歌玉弦绝，别酒金卮空。”良会不复久①，此生何太劳②。穷愁但有骨③，群盗尚如毛④。吾舅惜分手⑤，使君寒赠袍⑥。沙头暮黄鹤，失侣亦哀号⑦。（此叙惜别之情。良会二句，伤舅。穷愁二句，自慨。舅有分手之诗，王有寒袍之赠，两感其意也。孤鹤哀号，比别后凄凉之况。【黄生注】起语激厉，结调悲惋，首尾自相称。此章，上四句，下八句。

①《洛神赋》：“悼良会之永绝。”

②《庄子》：“大块劳我以生。”《史记》：“形太劳则敝。”

③但有骨，犹云贫到骨。《家语》：子路静思不食，以至骨立。④贾谊《新书》：反者如蝟毛而起。⑤谢瞻诗：“分手东城闉。”⑥赠袍是赠己，不是赠舅，若赠舅氏，不烦公代谢矣。《史记》：范睢见须贾，贾曰：“范叔一寒至此！”乃取一绨袍以赐之。⑦孔德绍诗：“华亭失侣鹤。”《长门赋》：“白鹤噭以哀号。” 
阆州东楼筵奉送十一舅往青城

【卢注】时二十四舅赴任青城，十一舅与之同往也。前是奉酬之作，此是奉送之作。《一统志》：东楼，在保宁府治南嘉陵江上，唐杜甫有诗。

曾城有高楼①，制古丹雘存②。迢迢百余尺③，豁达开四门④。虽有车马

客⑤，而无人世喧。游目俯大江⑥，列筵慰别魂⑦。（首记东楼别筵。）①《淮南子》：昆仑之山，有层城九重。古诗，“西北有高楼。”②《书》：“惟其涂丹雘。”丹，朱色。雘，采色。各涂以胶漆也。③《西京赋》：“迢迢以亭亭。”古诗：“双阙百余尺。”④《景福殿赋》：“开南端之豁达。”《书》：“辟四门。”

⑤陶潜诗：“结庐在人境，而无车马喧。”⑥《仪礼注》：游目，所视广也。⑦谢灵运诗：“得以慰别魂。”是时秋冬交，节往颜色昏①。天寒鸟兽伏，霜露在草根②。今我送舅氏③万感集清樽④。岂伊山川间⑤，回首盗贼繁。（此叙临别情景。冬时物皆休息，(，) 而已独浪迹他乡，所以增感。山川二句，伤长安乱离也。）

①颜色昏，谓黯淡无光。《雪赋》：“岁将暮，时既昏。”②沈约诗：“草根积霜露。”③《诗》：“我送舅氏，至于渭阳。”④谢灵运诗：“万感盈朝昏。”⑤《穆天子传》：王母歌曰：“道里悠远，山川间之。”高贤意不暇，王命久崩奔①。临风欲恸哭②，声出已复吞。（末又兼怀青城舅氏。前奉命而任青城者，实以贤劳之故，今舅氏复往，益觉孤危矣，故伤心而欲哭。此章，前二段各八句，末段四句收。

①谢灵运诗：“坼岸屡崩奔。”山下堕曰崩，水急流曰奔。此比行役之匆遽。②李陵《答苏武书》：“临风怀想，能不依依。”《晋书》：阮籍车辙所穷。每恸哭而返。 
放船

按鹤注：此广德元年秋阆州作。盖苍溪属阆州，橘熟在秋候也。《杜臆》：《地志》：苍溪于阆中为上游，临嘉陵江，今有放船亭，因杜诗得名。

送客苍溪县①，山寒雨不开。直愁骑马滑，故作放舟回。青惜峰峦过，黄知橘柚来②。江流大自在，坐稳兴悠哉③。（上四放船之由，下四放船景事。见青而惜峰过，望黄而知橘来，皆舟行迅速之象。青是雨后色，黄是秋深色。【赵汸注】青字黄字略读，乃上一字，下四字格。）

①《寰宇志》：阆州苍溪县，因县界苍溪谷为名。嘉陵江在县东一里，东南流。《九域志》：在阆州西北四十里。

②楼钥曰：尝与蜀黄文叔裳食花椑，因问蜀中有此乎？曰：“此物甚多，正出阆州。杜诗所云‘黄知橘柚来’，误矣。曾亲到苍溪县，顺流而下，两岸黄色照耀，直似橘柚，其实乃此椑也。问之土人云：工部既误，有好事者欲为解嘲，于其处大种橘柚，终非土宜，无一活者。椑音悲。诸葛武侯《黄陵庙记》：“峰峦如画。”刘桢诗：“橘柚生南国。”③《夏统别传》：统在船曝所市药，稳坐不摇。

葛常之曰：五律，于对联中作一意，诗家谓之十字格。如《放船》诗“直愁骑马滑，故作放舟回”，《对雨》诗“不愁巴道路，恐湿汉旌旗”，《江月》诗“天边长作客，老去一沾巾”是也。

王嗣奭曰：此联却是流水对，公别有十字句法，如《子规》诗“渺渺春风见，萧萧夜色凄”，是也。吴子良《偶谈》：钱起诗“山来指樵火，峰去惜花林”，不如此诗“青惜峰峦过，黄知橘柚来。”

 
薄游

【鹤注】《唐志》：阆州、绵州，皆为巴西郡。公广德元年曾至两郡，但至绵乃是春晚，至阆乃是秋晚，诗言病叶寒花，当是阆州作。周舍诗：“薄游久已倦。”

渐浙风生砌①，团团日隐墙②。遥空秋雁灭③，半岭暮云长④。病叶多先坠，寒花只暂香。巴城添泪眼⑤，今夕复清光。（上四叙景，薄游所见。下四言情，薄游所感。风声日影，属近景。空雁岭云，属远景。病叶，寓言憔悴。寒花，自况凄凉。触景增悲，故泪添此夕耳。五六，赋中带比，故属下截。七八用倒装句，本是对清光而堕泪。

①谢惠连诗：“渐渐振条风。”浙渐，风声细也。②班婕好诗：“团团似明月。”何逊诗：“团团日隐洲。”③杜审言诗：“迸水落遥空。”宋之问诗：“还乡秋雁飞。”杨慎《丹铅录》：衢州烂柯桥断碑诗，有句云“薄烟幂远郊，遥峰没归翼。”盖六朝人语。杜诗“遥空秋雁灭”本此，唐诗“帆带夕阳千里没”亦本此。④李百药诗：“云凝愁半岭。”⑤庾信诗：“双双泪眼生。”阆州属巴郡地，故曰巴城。 
严氏溪放歌

此依朱氏，编在广德元年秋阆州作。【朱注】《华阳国志》：阆中有三狐、五马、蒲、赵、任、黄、严为大姓。《唐书李叔明传》：阆州严氏子疏称，叔明少孤，养于外族，遂冒其姓。可证严氏溪在阆州，溪盖以其族名也。

天下兵马未尽销，岂免沟壑常漂漂。剑南岁月不可度①，边头公卿仍独骄。费心姑息是一役②，肥肉大酒徒相要③。呜呼古人已粪土④，独觉志士甘渔樵。（此自伤旅况，叹时无知己也。边镇骄蹇凌物，即有时小惠姑息，其所费心，不过相要一役而已。酒肉之外，岂有爱敬真情乎？因叹古之好士者不可复作，志士独向渔樵而遁迹耳。此句起下。边头公卿，恐指章彝。鲍氏指郭英乂。赵注谓郭在成都，非边头也。

①洙曰：成都在剑岭之南。②杨慎曰：《记》：君子之爱人也以德，细人之爱人也以姑息。注：姑，且也。息，休也。此说殊晦。《尸子》：“纣弃黎老之言，而用姑息之政。”注：“姑，妇女也。息，小儿也。”《杜臆》：是一役，言徒以此一役了事耳。旧注误谓以一役夫待人。《左传》：阴饴甥曰：“一役也，秦可以霸。”③《韩非子》：厚酒肥肉，甘口而病形。《吕氏春秋》：肥肉厚酒，务以相强，命曰烂肠之食。④《晋语》：“玉帛酒食，犹粪土也。”

况我飘蓬无定所，终日忍羇旅。秋宿霜溪素月高，喜得与子长夜语。

东游西还力实倦，从此将身更何许①。知子松根长茯苓②，迟暮有意来同煮。（此过严氏溪，欲与之偕隐也。漂流无定之时，喜得溪边景色，且当此筋力已衰之候，不如托此以养生矣。【朱注】阆州在梓州之东，此言东游阆州，又西还梓州也。赵次公谓西还成都迎家音，误引去年事耳。此章两段，各八句分韵。

①更何许，言此身更往何所乎。时解谓将身更许何人者，未然。晋童谣：天子在何许。②《本草》：茯苓，千岁松脂也，作丸散服，能断谷不饥。

 
警急原注：高公适领西川节度。

【鹤注】当是广德元年十月阆州作。是年十二月，吐蕃陷松、维州。蔡梦弼曰：考史，代宗即位，吐蕃陷陇右，渐逼京师。适练兵于蜀，临吐蕃南境以牵制之。师出无功，寻失松、维等州，此诗乃松州未陷时作。《汉书》：备边防警急。

才名旧楚将①，妙略拥兵机②。玉垒虽传檄③，松州会解围④。和亲知计拙⑤，公主漫无归⑥。青海今谁得，西戎实饱飞⑦。（题曰警急，畏边警之日急也，上四望高适，下四忧吐蕃。高公才略，自足控制边疆，但恐和亲失计于前，青海失守于后，一时骤难攘斥耳。

①《魏志贾诩传》：临菑侯甚有才名。【朱注】至德二年，永王璘反，适因陈江东利害，永王必败，肃宗奇其对，以适为扬州左都督府长史、淮南节度使，故云旧楚将。

②李乂诗：“河塞有兵机。”③玉垒山有二，此指威州之玉垒。【赵注】吐蕃入寇，故檄书传闻。④【鹤注】此云会解围，时松州尚未陷也。⑤黄希曰：当时以金城公主下嫁吐蕃，而卒不免其入寇，所以为计拙。⑥漫，徒然也。赵曰：青海复为吐蕃所得，如饱鹰之不可絷绁矣。⑦天宝中，哥舒翰曾筑城于青海。四明杨守陈曰：此下三章，皆为高适作，讥其不能御虏也。首冠以才名楚将，妙略兵机，而下皆败北之事，则机略概可见矣。

 
王命

《诗》：“王命南仲。”

汉北豺狼满，巴西道路难。血埋诸将甲①，骨断使臣鞍②。牢落新烧栈③苍茫旧筑坛④。深怀喻蜀意⑤，恸哭望王官。（题曰王命，望王朝之命将也。(，) 上六叙时事，下二想安边。西戎入寇，和战无功，故诸将之血埋入于甲中，使臣之骨几断于鞍上，今栈阁已烧，而始用旧人，亦已晚矣。此时安得诏书谕蜀以退寇兵乎，敌人皆恸哭而望王官之至也。赵曰：汉与巴相连，盖吐蕃入寇之地，汉北为褒斜，巴西则绵汉也。鹤曰：渭北兵马使吕月将，将精卒二千，与吐蕃战于盩厔，兵为贼所擒，所谓“血埋诸将甲”也。赵曰：广德元年，使李之芳、崔伦往聘吐蕃，留而不遣，所谓“骨断使臣鞍”也。【朱注】上元二年二月，奴刺、党项寇宝鸡，烧大散关，所谓“牢落新烧栈”也。广德元年十月，吐蕃帅吐谷浑、党项、氐、羌二千余万众度渭，命郭子仪御之，子仪得二千骑而行，所谓“苍茫旧筑坛”也。【朱注】王官当指严武，吐蕃围松州，高适不能制，故蜀人思得武以代之。

①《史高帝纪》：诸将过此者多。

②陈子昂诗：“当尽使臣能。”③《汉书》：张良说汉王烧绝栈道。④汉高帝筑坛在汉中，注见七卷。⑤《司马相如传》：唐蒙通夜郎，征巴蜀吏卒，用军兴法诛其渠帅，巴蜀大惊恐，上使相如责蒙等，因喻告巴蜀人以非上意。

 
征夫

《诗》：“骍骍征夫。”十室几人在，千山空自多。路衢唯见哭，城市不闻歌。漂梗无安地.. ①

衔枚有荷戈②。官军未通蜀，吾道竟如何。（题曰征夫，伤征人之丧败也。(，) 上四哀阵亡者多，下四叹援师不至。千山空多，言有险莫守，衔枚荷戈，望官军来救。吾道如何，自慨进退失据矣。【卢注】官军未通蜀，仍望严武也。）

①漂梗，注见一卷。②《周礼》：“军旅令衔枚，禁无嚣。”《汉书高帝纪》：“章邯夜衔枚击项梁定陶。”颜师古注：“枚状如箸，横衔之，结纽而绕项以止言语也。”《诗》：“荷戈与祋。”

 
西山三首

【鹤注】此广德元年，松州被围时作。【卢注】《图经》云：岷山巉绝崛立，捍阻羌夷，全蜀依为巨屏。

夷界荒山顶，蕃州积雪边①。筑城依白帝②，转粟上青天③。蜀将分旗鼓，羌兵助铠铤④。西南背和好，杀气日相缠⑤。（此章记西山时事。首联言地之逼，次联言守之难，三联言战之急，未联言战之急，末联言战之故。荒山顶，望可见。雪岭边，近易侵也。依白帝，拟其高。上青天，状其险。蜀将，会讨之师。羌兵，服属之夷。背和尚杀，故须同仇以敌忾。《杜臆》：筑城、转粟，见谋国者之失算。高适谏之不听，则有分其过者矣。）

①【钱笺】《元和郡县志》：岷山，即汶山，南去青城山百里，天色晴明，望见成都。山顶停雪，常深百丈，夏月融泮，江川为之洪溢，即陇之南首也。李宗谔《图经》：维州，南界江城，岷山连岭而西，不知其极，北望高山，积雪如玉，东望成都若井底，一面孤峰，三面临江，是西蜀控吐蕃之要冲。

②黄希曰：白帝，西方之帝也，旧引夔州白帝城，非是。③《汉韩安国传》：“转粟輓输。”李白《蜀道难》：蜀道之难难于上青天。高适《请减三城戍兵疏》：“平戎以西数城，邈若穷山之巅，蹊隧险绝，运粮于束马之路，坐甲于无人之乡。”

④公《东西两川说》：仍使羌兵各系其部落。铠，头盔。鋋，小矛。⑤蔡琰《笳曲》：杀气朝朝冲塞门。其二

辛苦三城戍，长防万里秋。烟尘侵火井，雨雪闭松州①。风动将军幕，天寒使者裘②。漫山贼营垒，回首得无忧。（次章记松州之围。上四叙寇边之事，下四叹安边无策。戍卒防秋，而犯边者屡至。侵火井，彼深入矣。闭松州，此被围矣。行军遣使，和战两疲，贼垒漫山，长驱莫遏也。

①鹤曰：《唐志》：火井在邛州，有火井县。《九域志》云：有火井在蓬州。蓬与果、巴州为邻，而邛与雅州为邻，雅去羁縻罗岩州不满三百里，此当指邛而言。松、维二州，唐属西川，自广德元年后吐蕃复置行州，以首领为刺史司马矣。②蔡邕乐府：“海水知天寒。”其三

子弟犹深入①，关城未解围。蚕崖铁马瘦，灌口米船稀②。辩士安边策③，元戎决胜威④。今朝乌鹊喜⑤，欲报凯歌归⑥。（三章，忧松州将陷也。上四言时势之危，下四望和战有成。铁马瘦，米船稀，见兵疲粮尽矣。军幕、使裘，战和无益，而犹云辩士、元戎者，盖思两者之中，得一以济，庶可却敌而凯旋耳。

①公《东西两川说》：兼差堪战子弟向二万人，足以备边守险。②《寰宇记》：蚕崖关在导江县西北四十七里。《寰宇记》：灌口镇在 
导江县西六十里。《方舆胜览》：淳熙五年，胡元质奏曰：唐之季年，吐蕃入寇，必入黎文。南诏入寇，必入沈黎。吐蕃、南诏合入寇，必出灌口。沈、黎两州去成都尚千里，关隘阻足以限隔。惟灌口一路，去成都止百里，又皆平陆，朝发夕至。威、茂两州即灌口之蔽障。希曰：《唐志》：彭州导江县有蚕崖关。《寰宇记》：灌口山，在西岭有天彭关。又云：有灌口镇在彭州九陇县，然则蚕崖、灌口盖在彭州也。庾信赋：“陶侃空争米船，顾荣虚摇羽扇。”

③《庄子》：“辩士无谈说之序则不乐。”《范睢传》：范睢、蔡泽，世所谓一切辩士。《赵充国传》：“全师保胜，安边之策。”

④《诗》：“元戎十乘，以先启行。”《史记》：“决胜千里之外。”

⑤《西京杂记》：乌鹊噪而行人至。

⑥凯歌，见前《赠高适》诗注。公抱忧国之怀，筹时之略，而又洊逢乱离，故在梓阆间有感于朝事边防，凡见诸诗歌者，多悲凉激壮之语。而各篇精神焕发，气骨风神，并臻其极。此五律之入圣者，熟复长吟，方知为千古绝唱也。

 
与严二郎奉礼别

【鹤注】此当是广德元年在阆州作。《唐书》：太常寺奉礼郎二人，掌君臣班位，以奉朝会祭祀之礼，详诗语，时严盖入京师赴职。

别君谁暖眼，将老病缠身。出涕同斜日①，临风看去尘②。（此送别之意。

谁暖眼，言冷眼者多。斜日，顶老。去尘，顶别。①《易》：“出涕沱若。”②《楚辞》：“临风兮浩歌。”

商歌还入夜①，巴俗自为邻，尚愧微躯在，遥闻盛礼新②。山东群盗散，阙下受降频③。诸将归应尽，题书报旅人④。（此别后情事。商歌巴俗，自伤寥落。遥闻盛礼，喜严为奉礼也。盗息兵归，正献俘告庙、礼官从事之时，故嘱其一报太平。此章上四句，下八句。

①《淮南子》：宁戚饭牛车下，击牛角而疾商歌。此诗正用饭牛夜半语。

②刘孝绰启：“参陪盛礼，莫匪国华。”任昉表：“不得临列阙庭，共观盛礼。”③黄鹤曰，是时薛嵩以四州降，田承嗣以魏州降，故云受降频。事在宝应元年冬，广德元年春。《汉书》：武帝使公孙骜筑塞外受降城。④班婕好《捣素赋》：“书既封而重题。” 
赠裴南部原注：闻袁判官自来，欲有按问。

【鹤注】此广德元年公至阆时所赠。《唐书》：南部县属阆州。

尘满莱芜甑①。堂横单父琴②。人皆知饮水③，公辈不偷金④。（此言裴君以清节受诬。《杜臆》：人皆知管下句，此十字洛也。）①《后汉书》：范丹，字史云，为莱芜长，清贫。人歌曰：“甑中生尘

范史云，釜中生鱼范莱芜。”②《吕氏春秋》：子贱为单父宰，弹琴不下堂而治。③《晋书》：邓攸为吴郡守，载米之官，俸禄无所受，饮吴水而已。④

《汉书》：直不疑为郎，其同舍有告归者，持同舍郎金去。金主意不疑，不疑买金偿之。后告归者来而归金，金主大惭。

梁狱书应上①，秦台镜欲临②。独醒时所嫉③，群小谤能深④。即出黄沙在⑤，何须白发侵⑥。使君传旧德⑦，已见直绳心⑧。（此望袁君以直道伸枉也。秦镜独明，故嫉谤得剖，而冤狱可出。使君，指袁判官。此章，上四句，下八句。）

①《汉书》：邹阳从梁孝王游，羊胜者谗毁之，下吏，阳从狱中上书，王出之。时裴必有诉理之词也。《西京杂记》：高祖入咸阳宫，周行府库，有方镜，广四尺，高五尺九寸，表里洞明，入直来照之，影则倒见，以手掩心而来，即见肠胃五脏。又女子有邪心，则胆张心动。

③《楚辞》：“众人皆醉我独醒。”④《诗》：“愠于群小。”

⑤黄沙，狱名。《魏志高柔传》注：《晋诸公赞》曰：柔次子光，少习家业，明练法理，晋武帝世为黄沙御史，与中丞同。骆宾王《在狱书怀》诗：“青陆芳春动，黄沙旅思催。”⑥张载诗：“忧来令发白。”⑦陈琳檄：“旧德名臣，多在载籍。”⑧晋书：李胤迁御史中丞，恭恪直绳，百官惮之。 
巴山

【鹤注】此是广德元年十一月公在阆州作。阆居巴子之国，故曰巴山。

巴山遇中使，云自陕城来①。盗贼还奔突，乘舆恐未回。天寒邵伯树，地阔望仙台②。狼狈风尘里，群臣安在哉③。（此章，在巴山而慨朝事也。上四忧在君上，下四责及人臣。盗贼二句，述中使之言。【顾注】甘棠树、望仙台，俱属陕州近境，时天子在陕，故有天寒地阔之感。吐蕃入寇，征兵不应，官吏奔散。曰群臣安在，讥文官不能扈从，武将不能御敌也。

①《唐书》：陕州陕县有陕城宫。《水经》：河水又西径陕县故城南。注：昔周召分伯，以此城为东西之别。《括地志》：邵伯庙在洛州寿安县西北五里，有棠在九曲城东阜上。《九域志》：邵伯甘棠树在陕州府署西南隅。

②《三辅黄图》：望仙台，汉武帝所建，在华州华阴县。《长安志》：望仙台，在鄠县西三十里。狼狈，注见前。

③阮籍诗：“梁王安在哉。” 
早花

《杜臆》：此与前篇及一时之作。

西京安稳未①？不见一人来。腊日巴江曲，山花已自开。盈盈当雪杏②，艳艳待春梅。直苦风尘暗，谁忧客鬓催。（此叹腊尽花开，而乱犹未平也。首联伤时，次联感物，五六承次联，七八承首联。不见人来，无确耗也。《杜臆》：早花有二意。一是因闻报之迟，而伤花开之早。一是见花开之早，而感年华之易迈。但忧乱为重，不暇忧老耳。此诗上四散行，下四整对，亦藏春格也。）

①【鹤注】《长安志》：天宝六年曰西京，至德二年曰中京，上元二年复曰西京。按纪：上元二年曰上都，志误也。此云西京者，循旧名也。《汉书》：武帝曰：“君除吏尽未？”此诗未字所本。

②古诗：“盈盈楼上女。” 
发阆中

【鹤注】广德元年九月，公自梓入阆，冬末复归梓，明年初春又至阆。诗云“别家三月”，当是元年冬晚归梓州时作。《旧唐书》：阆水迂曲，经郡三面，故曰阆中。

前有毒蛇后猛虎①，溪行尽日无村坞。江风萧萧云拂地，山木惨惨天欲雨。女病妻忧归意急，秋花锦石谁能数②。别家三月一书来，避地何时免愁苦。（此自阆州回梓而作也。上四阆中景物，下四发阆情事。蛇虎为患，无村可避，且当此云迷雨暗，愈增中途凄怆矣。女病妻忧，即于家书中见之。）

①刘向《新序》：“前有大蛇如堤。”②庾肩吾诗：“锦石镇浮桥。” 
江陵望幸

谓江陵人望车驾之临幸也。【朱注】《唐书》：上元初，吕諲建请荆州置南都，于是更号江陵府，以諲为尹，置永平军万人，以遏吴蜀之冲。广德元年冬，乘舆幸陕，以卫伯玉在于略，可当重寄，乃拜江陵尹，充荆南节度观察等使。诗所云“甲兵分圣旨，居守付宗臣”也。时公在巴阆，传闻代宗欲巡幸江陵，故有此作，《封禅文》：“太山梁父，设坛望幸。”

雄都元壮丽①，望幸歘威神②。地利西通蜀③，天文北照秦④。风烟含越鸟⑤，舟楫控吴人⑥。未枉周王驾⑦，终期汉武巡⑧。甲兵分圣旨.. ⑨。居守付宗臣⑩。早发云台仗（11），恩波起涸鳞（12）。（首句江陵，次句望幸，中四咏江陵形势，下六写望幸情事。作短章排律，多在首联扼题，此定式也。西蜀、北秦、南越、东吴，江陵四至之地。甲兵分自圣旨，以卫伯玉统兵往镇也。居守付之宗臣，时郭子仪留守西京也。发云台，天子将巡。起涸鳞，穷民待泽。）

①《史记》：萧何曰：“天子以四海为家，非壮丽无以重威。”

②颜延之诗：“望幸倾五州。”《甘泉赋》：“象泰壹之威神。”《鲁灵光殿赋》：“景福兮帝室之威神。”注：“威神，言尊严也。”③《孟子》：“天时不如地利。”

④谢灵运诗：“列宿炳天文。”秦分野占狼弧。狼弧与南极老人星相近，是天星在南，而北照秦野也。⑤谢脁诗：“风烟有鸟路。”古诗：“越鸟巢南枝。”⑥《易》：“舟楫之利，以济不通。”⑦《左传》：子革曰：“昔周穆王欲肆其心，周行天下，将皆必有车辙马迹

⑧《汉书》：武帝南巡，至于盛唐。韦昭曰：“在南郡。”

⑨《诗》：“修我甲兵。”《前汉陈汤传》：“承圣旨，倚神灵。”

⑩《左传》：“君行则居守。”《史记留侯世家》：“群臣居守。”

《汉书萧何传》：“为一代之宗臣。”

（11）庾信《哀江南赋》：“非无北阙之心，犹有云台之仗。”（12）丘迟诗：“肃穆恩波被。”涸鳞，本《庄子》涸辙子鲋。骆宾王诗：“涸鳞去辙还游海。”葛常之曰：近时论诗，皆谓对偶不切则失之粗，太切则失之俗。如江西诗社所作，虑失之俗也。老杜《江陵》诗云“地利西通蜀，天文北照秦”，《秦州》诗云“水落鱼龙夜，山空鸟鼠秋”，“丛篁低地碧，高柳半天青”，《竖子》诗云“柦梨且缀碧，梅杏半传黄”，如此之类，可谓对偶太切矣，又何俗乎。如云“杂蕊红相对，他时锦不如”，“磨灭余篇翰，平生一钓舟”之类，虽对不求太切，而未尝失格律也。学诗者当审此。

 
愁坐

单复编在广德元年梓州诗内。诗云“终日忧奔走”，时盖往来梓阆间也。鲍照诗“空愁坐相误。”沈佺期诗：“愁坐饶虮虱。”

高斋常见野①，愁坐更临门。十月山寒重，孤城水气昏。葭萌氐种迥②左担犬戎屯③。终日忧奔走，归期未敢论（上四叙景，愁坐所见。下四感事，(，) 愁坐所思。葭萌、左担，与梓州相近。氐种，指羌人。犬戎，指吐蕃。恐其内外相结为乱，故忧奔走也。）

①高斋，乃斋之通名。公诗屡言高斋，有指他人言者，如“高斋坐林杪”，是说白水崔少府之斋。有就自己言者，如“高斋常见野”，是说梓州所寓之斋。后夔州诗，高斋凡三见，亦同此例。②《华阳国志》：蜀王封其弟葭萌于汉中，号曰苴侯，因命其地曰葭萌。《唐书》：葭萌县，属利州。杨慎曰：《太平御览》引李充《蜀记》云：蜀山自绵谷葭萌，道径险窄，北来担负者不容易肩，谓之左担道。《益州记》：阴平县有左担道，其路至险，自北来者担在左肩，不得度右肩也。阴平在今之文县。任豫《益州记》：江油左担道，乃邓艾悬车束马之处。

 
遣忧

【卢注】广德元年，吐蕃入寇，边将告急，程元振皆不以闻。十月深入，上方治兵，吐蕃已度便桥。上出幸陕州，吐蕃入京师，焚烧一空。公闻而心伤，故曰遣忧。吴曾《漫录》：唐顾陶大中丙子岁编《唐诗类选》载此诗，世所传杜集皆无之。

乱离知又甚①，消息苦难真。受谏无今日，临危忆古人②。纷纷乘白马③攘攘著黄巾④。隋氏留宫室，焚烧何太频。（乱离一句，直摄通章。禄山之(，) 后，再陷吐蕃，故云又甚。代宗出奔，未知复国，故云难真。受谏二句，推致乱之由。白马四句，伤世乱之极。《杜臆》：若早能受谏，则无今日之乱，至临危而忆古入，亦已晚矣。【卢注】旧以受谏句指柳伉一疏，此在长安既陷之后。按是年四月，郭子仪数为上言，吐蕃、党项不可忽，宜早为之备，上狃于和好而不纳。至还京，劳子仪曰：“用卿不早，亦已晚矣。”代宗之劳子仪，犹明皇之思九龄也。公不忍明言，故托之古人。白马，指侯景。黄巾，指张角。是时高晖以城降吐蕃，王献忠胁丰王珙以迎吐蕃，吕太一乘机作乱，故云纷纷攘攘。末二亦借隋形唐，盖讳言也。）

①《诗》：“乱离瘼矣。”

②孙楚《牵府君碑》：“临危运奇。”【钱笺】《剧谈录》：明皇幸蜀，妃子既死，一日登高山望秦川，谓高力士曰：“吾取张九龄言，不至于此。”遣使祭之，吹笛为曲，号《谪仙怨》。③《史记》：汉王曰：“天下纷纷，何时定乎？”《侯景传》：大同中童谣曰：“青丝白马寿阳来。”④《史货殖传》：“天下攘攘，皆为利往。”后汉灵帝时，钜鹿人张角，自称天公，其部帅有三十六万人，皆著黄巾，同日反叛。

 
冬狩行原注：时梓州刺史章彝兼侍御史留后东川。

【鹤注】当是广德元年冬梓州作。是年十月，代宗幸陕，故云“天子不在咸阳宫。”梦弼曰：时章彝大阅东川，公诗讽其多杀，兼勉其攘外寇以安王室也。

君不见东川节度兵马雄①，校猎亦似观成功②。夜发猛士三千人，清晨合围步骤同③。（首叙冬狩军容。观成功，谓兵马雄壮，似凯旋奏功。步骤同，谓进止齐习，无先后参差。）

①【鹤注】《旧书地理志》：剑南东川节度使，治梓州，管梓、绵、普、陵、遂、合、泸、渝等州。又考《会要》，上元二年二月，分为两川。广德二年正月，复合为一道。则知广德元年冬宜有东川节度也。

②《汉成帝纪》：行幸长杨宫，从胡客大校猎。如淳曰：《周礼》：“校人掌王田猎之马，故曰校猎。”师古曰：“校，谓以木自相贯穿为阑校耳。校猎者，大为阑校以遮禽兽而猎取也。”《上林赋》：“天子校猎。”注云：“五校兵出猎。”【蔡注】“校猎，谓猎有所获，校其多寡以赏功也。”

③《记》：“天子不合围。”邓粲《晋纪》：“王湛率然驱骋，步骤不异于王济。”

禽兽已毙十七八①，杀声落日回苍穹②。幕前生致九青兕③，馲驼峞垂

玄熊④。东西南北百里间⑤，仿佛蹴踏寒山空⑥。有鸟名鸜鹆⑦，力不能高飞逐走蓬。肉味不足登鼎俎⑧，胡为见羁虞罗中⑨。（次详校猎之事。禽兽四句，言杀获之多，举大以该小。东西六句，言追逐之广，举小以该大。《杜臆》：百里空山，已无剩语，忽入鸜鹆，法奇而意足。）

①《西京赋》：“僵禽毙兽，烂若碛砾。”白日未及移暑，已狝其十七八。

②金氏曰：回苍穹，暗用鲁阳挥戈返日。③《楚辞》：“君王亲发兮惮青兕。”郭璞曰：“一角，青色，重千斤。”④【朱注】“馲驼，即骆驼。峞，高貌。《鲁灵光殿赋》：“玄熊蚺以龂龂。”⑤《上林赋》：“东西南北，驰骛往来。”⑥《南都赋》：“蹴踏咸阳。”⑦《诗》：“有鸟高飞，亦傅于天。”《左传》：“有鸜鹆来巢。”童谣曰：“鸜鹆鸜鹆，往来歌哭。”《禽经》：鸲鹆，剔舌而语。

⑧《鹪鹩赋》：“肉不登于俎味。”

⑨《周礼》：山虞，掌山林之政令，若大田猎，则莱山田之野，植虞旗

于其中，致禽而珥焉。又：罗氏掌罗乌鸟，仲春罗春鸟，献鸠以养国老。陈子昂诗：“虞罗忽见寻。”

春蒐冬狩侯得用①，使君五马一马骢②。况今摄行大将权③，号令颇有前贤风④。（此美章留后。【朱注】唐刺史，即古诸侯职也。【赵注】《周礼》：巡狩本天子事，而诸侯得行之，故曰侯得用。吴论：五马，切刺史。一马骢，切侍御。摄大将，切留后。号令严明，所以校猎可观。）

 
①《左传》：臧僖伯曰：“春蒐、夏苗、秋獮、冬狩，皆于农隙以讲武事。，，《列子》：“天地无全功，万物无全用。”用与功叶。

②【朱注】《潘子真诗话》：礼，天子六马，左右骖。三公九卿驷马，左骖。汉制，九卿二千石右骖，太守驷马而已，其加秩中二千石乃右骖，故太守以五马称之。《遁斋闲览》及《学林》云：汉时朝臣出使为太守，增一马，故为五马。或曰《毛诗》：“良马五之”，以为州长建旟，后遂作太守事。程大昌曰：郑玄注《诗》以州长比方汉州，大小绝远，周之州乃统隶于县，比汉太守秩殊不侔，未足为据。按古乐府有“使君从南来，五马立蜘蹰”。则太守五马，必起于汉。但其说不一。次公云：出应劭《汉官仪》，今亦无从考证。若类书所称王羲之守永嘉，庭列五马，此乃无稽之言，不可引为故实。

③《史记孔子世家》：摄行相事。

④《书》：“发号施令。”

飘然时危一老翁，十年厌见施旗红①。喜君士卒甚整肃，为我回辔擒西戎②。草中狐兔尽何益③，天子不在咸阳宫。朝廷虽无幽王祸，得不哀痛尘再蒙。呜呼，得不哀痛尘再蒙！（此以慨时作结，言当勤王敌忾，不宜校猎骋雄也。鹤曰：老翁公自谓。西戎，指吐蕃。自天宝十四年至此，已经九年，云十年者，举成数也。【朱注】明皇前幸蜀，代宗今幸陕，故云再蒙尘。王洙曰：代宗在陕，诏征天下兵，时程元振用事，无一人应召者，故章末感激言之。此章，首腰各四句，前段十句，有五字句，后段十句，有二字句。

①【鹤注】天宝九载五月，诸卫与诸节度所用绯色旗旙，并改为赤，故《诸将》诗云“曾闪朱旗北斗殷。”

②《史记》：申侯与犬戎攻杀幽王于骊山之下。《唐书》：广德元年十月，吐蕃陷邠州及奉天，车驾幸陕州，又三日，吐蕃陷京师。

③桓谭《新论》：狐兔穴其中。申涵光曰：“草中狐兔尽何益二句，即贾生“不猎猛敌而猎禽兽”意。胡夏客曰：《冬狩行》因校猎之盛，思外清西戎，内匡王室，视他题他篇之忧国者，尤为切贴矣。

王嗣奭曰：此诗规讽不浅，前云“亦似观成功”，继云”颇有前贤风”，俱致不满之意，此公竟为严武所杀，得非有罪可指乎罗大经曰：篇末引幽王，盖幽王以褒姒致犬戎之祸，明皇以妃子致禄山之变，正相似也。今无妃子孽矣，而銮舆乃再蒙尘，何哉？此必胎变稔祸，有出于女宠之外者，不可不哀痛而悔艾也。

 
山寺原注：章留后同游，得开字。

依朱注编在广德元年之冬。

野寺根石壁，诸龛遍崔嵬。前佛不复辨，百身一莓苔。虽有古殿存，世尊亦尘埃①。如闻龙象泣②，足令信者哀。（首述山寺荒残之象。前佛，露石龛者。世尊，坐殿中者。）

①黄希曰：诸经皆以佛为世尊。②《维摩经》：菩萨势力，譬如龙象蹴踏，非驴所堪。《翻译名义集》：水行中龙力最大，陆行中象力最大。杜修可曰：《传灯录》云：龙象乃鳞毛类中最巨者，故经称僧之出类者曰龙象，非指佛象也。

③【远注】信者，指佞佛之徒。

使君骑紫马，捧拥从西来。树羽静千里①，临江久徘徊。山僧衣蓝缕②，告诉栋梁摧③。公为顾宾从④，咄嗟檀施开⑤。（此记入寺施舍。大官豪侈之状，僧家乞怜之态，摹写逼真。）

①《诗》：“崇牙树羽。”

②周弘正诗：“山僧尽凋散。”《高僧传》：“带索蓝缕。”《字林》：“南楚人贫衣被敝丑，谓之蓝缕。”

③《晋阳秋》：谢尚收涕告诉。

④《魏氏春秋》：钟会乘肥衣轻，宾从如云。

⑤《石崇传》：为客作豆粥，咄嗟立办。晋孙楚诗：人命皆有极，咄嗟

不可保。《文选注》：《大品经》：不施不悭，是名檀波罗蜜。《大乘论》：“檀越者，檀施也，谓此人行檀能越贫穷海故。”薛梦符曰：佛书：信施檀越。王简栖《头陀寺碑》：日行不舍之檀，施诸群有。黄希曰：佛书注：梵语檀波罗蜜，华言布施，此合华梵之语而云檀施。

吾知多罗树①，却倚莲华台②。诸天必欢喜③。鬼物无嫌猜。以兹抚士卒，孰曰非周才④。穷子失净处⑤，高人忧祸胎⑥。（此借修寺托讽。发愿布施，意在祈祐神天，若移此奉佛之心，以抚恤军士，岂非弘济才乎。盖穷子多行秽不净，高见者宜防祸于未萌，穷子指士卒。朱注谓讽章不修臣节，如穷子离净处而甘粪秽，将来自蹈祸机，如子璋、知道之破灭也。恐无此当席骂主之理。）

①《西阳杂俎》：贝多，出摩伽陀国，树长六七丈，经冬不凋。此树有三等，一多罗婆力叉贝多，二多梨婆力叉贝多，三部闍婆力叉贝多。多罗多梨并书其叶。部闍一色，取其皮书之。贝多，汉翻为叶。婆力叉汉翻为树。西域经书用此三种皮叶，若能宝护，亦得五六百年。《翻译名义集》：“贝多形如此方棕榈，极高，长八九十尺，花如黄米子。”《嵩山记》：嵩高寺中，忽有思惟树，即贝多也，一年三花。

②《文殊传》：世尊之座高七尺，名七宝莲花台。《大智度论》：“人中莲华，大不过尺。漫陀耆尼池及阿那婆达多池中莲华，大如车盖。天上宝莲华，复大于此。如此莲华台，严净香妙可坐。”

③佛书有三界诸天，自欲界以上皆曰诸天。《金刚经》：“闻佛所说皆大欢喜。” 
④王康琚诗：“周才信众人，偏智任诸己。”【补注】旧本，“穷子”二句，在“抚士卒”之下。黄白山将上下互调，独有体贴。盖“穷子”原就佛徒言，“以兹抚士卒”，方推到章留后，语微婉而有致。若将“穷子失净”接在士卒下，讥讽章氏，恐太切直。前注指“穷子”为士卒，终觉未当。⑤《法华经》：“譬如有人，年既幼稚，舍父逃逝，长大复加困穷。父求不得，穷子佣赁，遇到父舍，受雇除粪，污秽不净。其父宣言，尔是我子，今我财物，皆是子有。穷子闻言，即大欢喜。”王融启：“闭三乘于穷子，发二谛于四蒙。”

⑥骆宾王诗：“高人傥有访。”《枚乘传》：“福生有基，祸生有胎。”岁晏风破肉①，荒林寒可回②。思量入道苦③，自晒同婴孩④。（此自慨而含讽意。上文檀施抚卒，告章之意已完，此下颇难措语，兹将己意伴结，讽谕在离即之间。言当此寒尽春来之候，方欲如婴孩之自适，岂能与山僧辈为此入道之艰苦乎。此章前三段各八句，后段四句收。

①唐吴少微侍：“岁晏风落山。”②谢灵运诗：“荒林纷沃若。”③《金刚经》：“虚空可思量否。”《洛阳伽蓝记》：灵觉寺宝明，尝作陇西太守，弃官入道。④《老子》：“若婴儿之未孩。”郭璞诗：“奇龄迈五龙，千岁方婴孩。”《汉武内传》：延陵阳形有婴孩之貌，仙宫以青真小童为号。

朱鹤龄曰：章彝事，二史无考，但附见《严武传》云，武再镇剑南，杖杀之。公在东川，与往来最数，然《桃竹杖》、《冬狩行》语皆含刺，他诗又以指挥能事、训练强兵称之。大抵彝之为人，将略似优，乃心不在王室。是冬天子在陕，彝从容校猎，未必无拥兵观望、坐制一方之意。公窥其微而不敢诵言，因游寺以讽谕之。世尊尘埃，咄嗟檀施，岂天子蒙尘，独能宴然罔闻乎。“以兹抚士卒，孰曰非周才”，欲其用此道以治兵敌忾，无但广求福田也。而其词意含蓄，此公之善于忠告乎。

 
桃竹杖引赠章留后

黄鹤编在广德元年冬作。《尔雅》释：草竹四寸有节曰桃枝。《书顾命》：“敷重篾席。”疏：“即桃枝竹。”戴凯之《竹谱》：桃枝皮赤，编之滑劲可为席。扬雄《蜀都赋》：筇节桃枝。木华《海赋》：“桃枝篔簹。”左思《蜀都赋》：“灵寿桃枝。”注：“桃枝，竹属，出垫江县，可以为杖。”《元和郡县志》：合州铜梁山出桃枝竹。东坡《跋桃竹杖引后》：桃竹，叶如棕，身如竹，密节而实中，犀理瘦骨，盖天成拄杖也，出巴渝间。郭璞有《桃杖赞》；子美有《桃竹歌》。《杜臆》：桃竹即棕竹，川东至今有之。

江心磻石生桃竹，苍波喷浸尺度足①。斩根削皮如紫玉，江妃水仙惜不得②？梓潼使君开一束③，满堂宾客皆叹息。（首言竹杖之美，赠自章公。生磻石，则质坚。浸苍波，则体润。尺度足，长短适宜。如紫玉，光泽可玩。）

①《北史杨津传》：受绢依公尺度。

②《列仙传》：江妃二女，出游汉江湄，逢郑交甫，解佩与之。王逸《楚辞注》：“冯夷，水仙人也。”《江赋》：“冯夷倚浪以傲睨，江妃含嚬而绵眇。”

③【鹤注】梓州，为梓潼郡，以东倚梓林、西枕潼水也。

怜我老病赠两茎，出入爪甲铿有声①。老夫复欲东南征，乘涛鼓枻白帝城②。路幽必为鬼神夺，拔剑或与蚊龙争。（此喜得竹杖而深加爱护。铿有声，明其坚劲。东南征，将适吴楚也。拔剑卫杖，用澹台子羽拔剑碎璧事。）

①【张远往】《隐逸传》：郭休有一拄杖，色如朱染，叩之有声，遇夜则光照十步，持之登高涉险，未尝失足。

②《楚辞》：“渔父鼓枻而去。”注：“鼓枻，鼓舷鸣也。”

重为告曰：杖兮杖兮，尔之生也甚正直，慎勿见水踊跃学变化为龙①，使我不得尔之扶持②，灭迹于君山湖上之青峰③。噫，风尘澒洞兮豺虎咬人④，忽失双杖兮吾将曷从。（此见竹杖灵奇，恐其变化而去，故复为丁宁祝告之词。吴论：重告者，重复其语以结上文，犹《楚辞》“乱曰”之类。风尘，言乱离。豺虎，比寇盗。见扶衰避患，皆藉此杖。结语感慨，意特奇纵。此章，各六句分段，前两段各一韵，后一段兼两韵。

①《神仙传》：壶公遣费长房归，以一竹杖与之曰：“骑此当还家中矣。”长房骑杖，忽然如眠，便到家，以竹杖投葛陂中，视之乃青龙耳。杨德周曰：此兼用丰城之剑跃出延津，几于风雨晦冥，天地澒洞，异哉！

②《内则》：出入则或先或后，而敬扶持之。

③《博物志》：君山，洞庭湖山也，帝之二女居之，曰湘夫人。《水经注》：君山有石穴，潜通吴之包山，郭景纯所谓巴陵地道者也。是山湘君之所游处，故曰君山。

④《前汉食货志》：罢夫赢老：易子而其骨。《六书正》：俗作

咬，非。咬音五考切，咬音居肴切。

朱鹤龄曰：此诗盖借竹杖规讽章留后也。既以踊跃为龙戒之，又以忽失双杖危之，其微旨可见。

 
钟惺曰：此诗调奇、法奇、语奇，而无撒泼之病，气奥故也。

王嗣奭曰：公自云“老去诗篇浑漫与”，是真话。广德以来之作，俱漫成者，故其得夫相参，失之或浅率无味，得之则出神入化。此等诗，俱非苦心极力所能到也。

黄生曰：一竹杖耳，说得如此珍贵，便增其诗多少斤两。

又曰：前是对主人语，后是对杖语，故作一转，用“重为告曰”字，盖诗之变调，而其源出于骚赋者也。后段亦非告杖，暗讽朋友之不可倚仗者耳，细味语气自见。

宋之问骚体诗有《嵩山天门歌》：“登天门兮坐盘石之磷，前兮

未半，下漠漠兮无垠。纷窈窕兮岩倚披以鹏翅，洞胶葛兮峰稜层以龙鳞。松移岫转，左变而右易；风生云起，出鬼而入神。吾亦不知其灵怪如此，愿游杳冥兮见羽人。重曰：天门兮穹崇，回合兮攒菆。松万接兮拄日，石千寻兮倚空。晚阴兮足风，夕阳兮赩红。试一望兮夺魄，况众妙之无穷。”此杜诗《桃竹杖引》所自出，然杜之灵奇，却胜于宋之隽丽矣。

 
将适吴楚留别章使君留后兼幕府诸公

【鹤注】此当是广德元年十一月，代宗未还京时作。故云“重见衣冠走，黄屋今安否”。

我来入蜀门，岁月亦已久①。岂惟长儿童，自觉成老丑②。常恐性坦率，失身为杯酒③。近辞痛饮徒，折节万夫后④。（此忆在蜀情事。《杜臆》：观失身折节等语，公亦殊有戒心。其告别以此，但不明言耳。）

①古诗：“岁月忽已晚。”②阮籍诗：“朝为美少年，夕暮成老丑。”③古诗：“失意杯酒间。”此暗用灌夫骂坐事。④《汉书》：郭解年长，更折节为俭。《易》：“万夫之望。”昔如纵壑鱼①，今如丧家狗②。既无游方恋③，行止复何有。相逢半新故，取别随薄厚。不意青草湖，扁舟落吾手。（此叙去蜀情事。《杜臆》：“相逢半新故，取别随薄厚”，各有餽赆，可为行资，故湖舟落其手也。）

①王褒颂：“沛乎若巨鱼纵大壑。”②夏侯湛赞：“若失水之鱼，丧家之狗。”《史记》：“孔子累累然若丧家之狗。”③《论语》：“游必有方。”《元和郡县志》：巴丘湖，又名青草湖，在巴陵县南，周围二百六十五里，俗名，即古云梦泽。

眷眷章梓州，开筵俯高柳。楼前出骑马，帐下罗宾友。健儿簸红旗，此乐几难朽。日车隐昆仑①，鸟雀噪户牖。（此记章公饯别景事。日晏鸟归，而饮筵未散，正见章之眷恋交情。）

①《庄子徐无鬼》：“若乘日之车。”

波涛未足畏，三峡徒雷吼①。所忧盗贼多，重见衣冠走②。中原消息断，黄屋今安否？终作适荆蛮③。安排用庄叟④。（此叙临别踌蹰之意。波涛不畏，起荆蛮二句。盗贼可忧，起中原二句。时长安经乱，既不能北还，惟有南适吴楚而已。

①《七发》：“混混沌沌，声如雷吼。”

②禄山、吐蕃两陷京师，故曰重见衣冠奔走。③王粲诗：“复弃中国去，远身适荆蛮。”④《庄子》：“安排而去化，乃入于寥天一。”随云拜东皇①，挂席上南斗②。有使即寄书，无使长回首③。（此写别后缱绻之怀。东皇，楚神祠。南斗，吴分野。长回首，常望诸公寄书也。此章前四段各八句，末段四句收结。

①《楚辞》有《东皇太乙》章。《文选注》：“太乙，天之尊神，祠在楚东，以配东帝，故曰东皇。”

②谢灵运诗，“扬帆采石华，挂席拾海月。”《春秋说题辞》：“南斗吴地。”《旧书天文志》：南斗在云汉之流，当淮海之间，为吴分。③释宝月诗：“有信数寄书，无信心相忆。” 
王嗣奭曰：章留后所为多不法，而待杜特厚。公诗屡谏不悛，想托词避去，乃保身之哲，不欲以数取疏也。不然，有此地主，不必去蜀，又何以别去而终不去蜀耶？后章将入朝，公寄诗云“江汉垂纶”，刚公客阆州，去梓不远。

申涵沅曰：“常恐性坦率，失身为杯酒”，半生疏放，晚乃谨饬如是。饱更患难，遂得老成，方是豪杰归落处，一味使酒骂坐，祢正平为可鉴已。

 
舍弟占旧草堂检校聊示此诗

【鹤注】此广德元年冬避乱梓阆时作。陶开虞曰：有四弟，颖、观、丰各在他乡，唯占从公入蜀。

久客应吾道①，相随独尔来。孰知江路近②，频为草堂回。鹅鸭宜长数③，柴荆莫浪开④。东林竹影薄，腊月更须栽⑤。（前四占归草堂，下四嘱其检校也。天下莫容，吾道应作旅人矣。《杜臆》：草堂无人，安得鹅鸭，想有代为看守者。腊月非种竹时，乘弟暂归，故嘱其栽补耳。钟云：家务琐屑，有一片友爱在内，故只见其真，不见其俚。）

①《家语》：孔子曰：“吾道非耶？”

②【朱注】《说文》：孰，食饪也。古文惟有孰字，后人加火以别生熟之熟。《汉书》孰计皆作孰。

③《鲁连子》：“鹅鸭有余食。”《西京杂记》：曹元理，善算术，尝从其友陈广汉，羊豕鹅鸭，皆道其数。

④谢灵运诗：“促装返柴荆。”柴荆，门也。⑤秦曰嘉平，汉曰腊。取猎，取禽兽以祭也。叶梦得云：腊月种竹，无一竿活者。若五六月栽，烈日无害，亦不必拘定五月十三日为竹醉可移也。年谱谓宝应秋末，公回成都迎妻子。遍考诗中，绝无一语记及，知公未尝回成都矣，此诗云“熟知江路近，频为草堂回”，想迎家赴梓，必弟占代任其事也。

黄生曰：杜善炼字。竹稀而曰影薄，树多而曰阴杂，皆能涉笔成趣。

 
岁暮

【鹤注】诗云“边隅还用兵。烟尘犯雪岭”，当指广德元年吐蕃陷松、维、保三州，雪岭近维州也。梁权道编在上元元年成都诗内，考唐史及《通鉴》，是年与二年及宝应元年，雪岭无警。又考宝应元年十二月，吐蕃寇秦、成、渭三州，皆无关于雪岭。谢灵运有《岁暮》诗题。

岁暮远为客①，边隅还用兵②。烟尘犯雪岭③，鼓角动江城④。天地日流血⑤，朝廷谁请缨⑥。济时敢爱死⑦，寂寞壮心惊⑧。（此诗忧乱而作也。上四岁暮之景，下四岁暮之情。烟尘鼓角，蒙上用兵。当此流血不已，请缨无人，安忍惜死不救哉。故虽寂寞之中，而壮心忽觉惊起，可见公济时之念，至老犹存也。）

①崔湜诗：“岁尽仍为客。”②《晋史论》：舒元出莅边隅，钦其明德。《孔丛子》：“用兵于敌。”③蔡琰《笳曲》：“烟尘蔽野兮。”④江城，梓州江城也。⑤王粲书：“僵尸流血，闻之哽咽。”⑥《终军传》：“请受长缨，必羁南粤王，置之阙下。”⑦《晋慕容廆传》：张华曰：“君至长，必为命世之器，匡难济时者也。”

⑧魏武歌行：“烈士暮年，壮心不已。” 
送李卿晔

【鹤注】此当是广德二年初春作。时代宗已还京，而巴西尚未闻也。《唐书李岘传》：肃宗诏刑部侍郎李晔鞫谢夷甫事，忤旨，贬岭南。《世系表》：晔，太郑王房淮安忠公琇之子，终刑部侍郎。

王子思归日①，长安已乱兵。沾衣问行在②，走马向承明③。暮景巴蜀僻，春风江汉清④。晋山虽自弃⑤，魏阙尚含情⑥。（上四送李还京，下乃自叙己意。乱兵，指吐蕃。问行在而向承明，急于觐君也。垂暮巴西，自怜地僻，伤春江上，唯待时清，盖身虽废弃而心犹恋阙也。）

①李为宗室，故称王子。《古今乐录》：楚之王子质于秦，思归作歌：“洞庭兮木秋，涔阳兮草衰。去千乘之家国，作咸阳之布衣。”《哀江南赋》：“咸阳布衣，非独思归王子。”②何逊诗“极目泪沾衣”，明用泪字。周弘正诗“行住两沾衣”，暗藏泪字。杜句沾衣，多用暗藏。③《前汉严助传》：“君厌承明之庐。”张晏曰：“承明庐在石渠阁外，直宿所止曰庐。”考《黄图》，未央宫有承明殿，著述之所也。④《杜臆》：阆州旧名巴西，而嘉陵在阆，亦名汉江。《寰宇记》：一曰西汉水，亦曰阆江。

⑤蔡曰：《地理志》：阆州有晋安县，本晋城，公与李俱在阆，故云晋山。今按：晋山本就阆言，而兼用介之推入绵上山中事，赵次公曰：《宣室志》载庶史，有道士尹者，隐晋山，北门从事严缓敬事之。蔡氏又曰：王子晋学仙，隐于猴山，是曰晋山。⑥《吕氏春秋》：中山公子牟谓詹子曰：“身在江海之上，心在魏阙之下。”朱鹤龄曰：公尝扈从肃宗，故自比之推。曰自弃者，不敢以华州之贬，怼其君上也。《壮游》诗“子推避赏从”，亦此意。

《博议》云：晋山自弃，即《出金光门》诗“移官岂至尊”意也。古人流离放逐，不忘主恩，故公于贾严之贬，则曰“开辟乾坤正，荣枯雨露偏。”于己之贬，则曰“晋山虽自弃，魏阙尚含情。”其温柔敦厚之意，言外可想。若以肃宗不甚省录，故往往自况之推，失之远矣。

 
释闷

黄鹤编在广德二年，盖天宝十四载至此为十年也。《杜臆》：此篇是杜集中七言排律。

四海十年不解兵，犬戎也复临咸京。失道非关出襄野①，扬鞭忽是过湖城②。豺狼塞路人断绝，烽火照夜尸纵横。天子亦应庆奔走，群公固合思升平③。但恐诛求不改辙，闻道嬖孽能全生④。江边老翁错料事⑤，眼暗不见风尘清。（上八乱极思治之机，下四忧时虑患之意。

《杜臆》：此为代宗不诛程元振而作。吐蕃入寇，逼乘舆，毒生民，祸皆起于程元振。所望一时君臣，翻然悔悟。当柳伉疏入，但削官放归，此诗所以有劈孽全生之叹也。岂知嬖孽不除，则兵不得解。兵不能解，则诛求仍不得息。其事之舛谬，真出于意料之外矣。然则风尘亦何由清，而太平将何时见乎。通篇一气转下，皆作怪叹之词。）

①【天台谢省注】代宗避寇奔走，非如黄帝迷道，却似明帝微行。《庄子》：黄帝将见大隗于具茨之山，至于襄城之野，七圣皆迷，无所问涂。

②《世说》：王大将军顿军姑熟，明帝著戎服，乘巴賨马，赍一金鞭，阴察军形势。敦昼寝，梦日绕城，忽惊觉曰：“营中有黄须鲜卑奴来，何不缚取。”命骑追之，不及。【朱注】按《晋书明帝纪》，微行至于湖，阴察敦营垒而出。《王敦传》帝至芜湖，察敦营垒于湖，即芜湖也。地志：晋太康中，分丹阳置于湖县，即今当涂县地。又芜湖县有王敦城，此诗所云湖城也。自唐以来，皆破句读，故乐府有《湖阴曲》，张文潜始正之，云于湖为句。

③《孝经钩命诀》：明王用孝升平致。又《梅福传》：升平可致。

④《唐韦》：代宗在陕，削程元振官爵，归田里，广德二年春正月，以私入京师，配流溱州，复令于江陵府安置。苟悦《申鉴》：“省闼清净，劈孽不生。”

⑤江边，指嘉陵江也。 
赠别驾兰铦

诗云“国步初反正”、“远赴湘吴春”，盖在广德二年春代宗回京后作。

黄雀饱野粟，群飞动荆棒。今君抱何恨，寂寞向时人。老骥倦骧首①苍鹰愁易驯。高贤世未识，固合婴饥贫②。（此叹贺兰之困穷。士之寂寞，(，) 由于世未识贤。其甘守饥贫，宁为骥倦鹰驯，不为雀饱群飞，此可见其志节矣。黄雀，比趋势附利者。骥鹰，比抱才不遇者。）

①王僧孺诗：“日中驱上驷，骧首通京苑。”②婴，萦绕也。国步初反正①，乾坤尚风尘。悲歌鬓发白，远赴湘吴春。我恋氓下芋②，君思千里莼③。生离与死别④，自古鼻酸辛⑤。（此叙送行之意。反正，代宗还京。风尘，吐著未靖。悲歌远赴，皆指銛言。岷下，公滞蜀。思药，钻往吴。彼此离别，故至伤心也。他注以湘吴为公欲往吴楚者，误。黄鹤谓铦欲东下，是也。此章二段，各八句。

①《汉书高帝纪》：拨乱世反之正。

②《翟方进传》：童谣云：“饭我豆食羹芋魁。”《货殖传》：“岷山之下，沃野千里，下有蹲鸱，至死不饥。”注：“蹲鸱：芋也。”

③《世说》：陆机诣王武子，武子前置数斜羊酪，问机吴中何以敌此。机曰：“千里莼羹，但未下盐鼓耳。”《一统志》：千里湖溧阳县东南一十五里，至今产美莼，俗呼千里莼。【朱注】贺兰，当是吴人而游蜀者，故有君思千里之句。

④《楚辞》：“悲莫悲兮生别离。”

⑤《高唐赋》：“孤子寡妇，寒心酸鼻。”

 
杜甫全集卷之十三

阆山歌

黄鹤编在广德二年阆州诗内，下首同时作。《社臆》：阆州即今阆中县，属保宁府附郭者。

阆州城东灵山白①，阆州城北玉台碧②。松浮欲尽不尽云，江动将崩未崩石。那知根无鬼神会③，已觉气与嵩华敌④。中原格斗且未归，应结茅斋著青壁⑤。（此咏阆山之胜。上六叙景，下二述情。灵山玉台，近阆山名。云在山上，石在山下，浮字写不尽之态，动字摹欲落之势。石根下盤，乃鬼神所护，云气上际，与嵩华并高，结庐其下，聊堪避乱矣。胡夏客曰：此歌似拗体律诗。）

①《唐书》：阆州阆中县有灵山。【钱笺】《寰宇记》：灵山，一名仙穴山，在阆中县东北十里。舆地图云：灵山峰多杂树，昔蜀王鳖灵登此，因名灵山。山东南隅有玉女捣练石。

②《舆地纪胜》：玉台山在阆州城北七里。

③《杜臆》：地志：阆中山四合于郡，多仙圣游迹，则鬼神之会可知。

④嵩山，中岳。华山，西岳。⑤徐悱诗：“竹径蒙笼巧，茅斋结构新。”《晋书宋纤传》：马岌铭诗于西壁，丹崖百丈，青壁万寻。 
阆水歌

《杜臆》：江源出陕西凤县嘉陵谷，经广元、昭化过剑州，至保宁府，其曰阆水、巴水、渝水、汉水、皆此江之异名。

嘉陵江色何所似①？石黛碧玉相因依②。正怜日破浪花出③，更复春从沙际归④。巴童荡桨欹侧过⑤，水鸡衔鱼来去飞⑥。阆中胜事可肠断，阆州城南天下稀⑦。（此咏阆水之胜，亦在六句分别景情。水兼黛碧，清绿可爱也。日出阆中，照水加丽，春回沙际，映水倍妍。桨欹侧，江流急也。鸟来去，江波静也。肠可断，中原未归。天下稀，胜地堪玩。【张汸注】公当远离之时，而不失山水之乐，亦足见其处困而亨矣。《杜臆》：阆中胜事，总结上文，而赞云可肠断，犹赞韦曲之花，而曰恼杀人也。）

①《寰宇记》：嘉陵水，一名西汉水，又名阆中水。【钱笺】《水经注》：汉水又南径阆中县东，阆水出阆阳县，而东径其县南，又东注汉水。《周地图》云：水源出秦州嘉陵，因名嘉陵，经阆中，即阆中水，亦曰阆江，又曰渝水。楼钥曰：嘉陵江，至阆州西北，折而南趋，横流而东，复折而北，州城三面皆水，故亦谓之阆中，地势平阔，江流舒缓，城南正当佳处，对面即锦屏山。

②《说文》：“碧，石之青美者。”阮籍诗：“寒鸟相因依，日出正照水。”

③刘孝威诗：“扬帆乘浪花。”④费昶诗：“春随杨柳归。”⑤沈约诗：“巴童暗理瑟。”⑥【朱注】尝闻一蜀士云，水鸡，其状如雄鸡而短尾，好宿水田中，今川人呼为水鸡翁。⑦《方舆胜览》：锦屏山，在城南三里。冯忠恕记云：阆之为郡，当梁、洋、梓、益之冲，有五城十二楼之胜概。师氏曰：城南屏山，错绣如锦屏，号为天下第一，故曰天下稀。

 
江亭王阆州筵饯萧遂州

【鹤注】此当是广德二年春阆州作。【邵注】阆州，今四川保宁府。遂州，今四川潼川州遂宁县。

离亭非旧国①，春色是他乡。老畏歌声继②，愁随舞曲长。二天开宠饯③，五马烂生光④。川路风烟接⑤，俱宜下凤凰⑥。（上四陪宴情景，下四饯别颂言。离亭记地，春色记时。对歌舞而愁畏，身在他乡故也。二天指王，五马指萧。阆遂俱属川中，故风烟相接。下凤凰，言化能感物。畏继愁长，老年不耐久坐，即公诗“老去一杯足，谁怜屡舞长”也。《杜臆》渭歌既畏其断，舞又愁其长，总因漂泊他乡，写出侘傺无聊之状，其语稍曲。）

①离亭，离别此亭也。【卢注】长安东都门外有祖道离亭，今饯于阆州，则非故国矣。阴铿诗：“泊处空余鸟，离亭已散人。”《庄子》：“旧国旧都，望之怅然。”②《乐记》：“善歌者使继其声。”③《后汉书》：苏章迁冀州刺史，有敌人为清河太守，喜曰：“人皆有一天，我独有二天。”

④古《陌上罗敷行》：“使君从南来，五马立踟蹰。”⑤谢脁诗：“风烟有鸟路，江汉无限梁。”⑥《汉书》：黄霸为颖川太守，是时凤凰神雀数集郡国，颖川尤多。贾谊赋，“凤凰翔于千仞兮，览德辉而下之。”

 
陪王使君晦日泛江就黄家亭子二首

【鹤注】当是广德二年正月晦日阆川作。王使君、阆州守。

山豁何时断①，江平不肯流。稍知花改岸，始验鸟随舟。结束多红粉②欢娱恨白头。非君爱人客③，晦日更添愁。（此章陪使君泛江。上四江上之(，) 景，下四席中情事。山开豁，故江面平。见花已改岸，始觉鸟亦随舟，其不流处仍流也。末点晦日，反掉作结。）

①《杜臆》：地志：阆中有蟠龙山，在城东三里，状如蟠龙。贞观中，望气者言，西南千里外有王气，令人入蜀，次阆，果见山气郁葱，凿破山脉，水流如血，今号锯山。咸亨中，徙阆中县于此，即今锯山关。山豁当指此。江总诗：“山豁自疏快。”

②结束，衣裳装束也。《汉武内传》：“缓此结束。”古诗：“娥娥红粉妆。”③洪仲云：公诗“问知人客姓”，王建诗“人客少能留我屋”，人客字，盖当日方言。《唐志》：德宗时李泌请废正月晦日，以二月朔为中和节，则是前此以晦日为节也。杨慎曰：“江平不肯流”，意求工而语似拙，不若李群玉乐府云“人老自多愁，水深难急流”，又不若巴渝竹枝词云“大河水长漫悠悠，小河水长似箭流。”词愈俗愈工，意愈浅愈深。今按杜诗《晚登瀼上堂》云“春气晚更生，江流静犹涌”，是即“江平不肯流”之转注也，岂可轻下轩轾语耶。

其二

有径金沙软①，无人碧草芳②。野畦连蛱蝶③，江槛俯鸳鸯。日晚烟花乱，风生锦绣香。不须吹急管，衰老易悲伤④。（此章就黄家亭子。上四亭前之景，下乃对景伤情。沙草，入亭之路。风吹花气，故衣锦生香。两句分合看。锦绣谓舞衣，急管谓歌吹，《杜臆》：结语申“欢娱恨白头”意。）

①《蜀都赋》：“金沙银砾。”注：永昌有水出金，如糠，在沙中。《一统志》：保宁府剑州、广元、江油、巴县出麩金。

②《别赋》：“春草碧色。”

③裴子野诗：“栖叶如连蝶。”④《史记货殖传》：陶朱公年衰老而听子孙。 
泛江

单复编在广德二年春阆州诗内。《杜臆》：江即嘉陵江。

方舟不用楫①，极目总无波②。长日容杯酒，深江净绮罗③。乱离还奏乐.. 

④，飘泊且听歌⑤。故国流清渭，如今花正多。（此诗，乐中有悲。上四叙景，下四感怀。《杜臆》：江澄无波，绮罗映水，可想净字之妙。方氏云：以奏乐听歌照之，知其为妓女之衣也。或云映花如绮罗，或云水纹似绮罗，皆非。公泛江而想清渭，盖因收京而起故乡之思。）①《尔雅》：“方舟，并舟也。”谢脁诗：“方舟泛春渚。”晋乐曲：“渡江不用楫。”②《楚辞》：“目极千里兮伤春心。”

③谢脁诗：“澄江净如练。”④《诗》：“乱离瘼矣。”⑤谢灵运《邺中诗序》：“应玚颇有飘泊之叹。” 
收京

《唐书》：广德元年十月，郭子仪复京师，车驾至自陕州。按公在梓州，至次年而始闻其信，此当是广德二年春作。

复道收京邑①，兼闻杀犬戎。衣冠却扈从②，车驾已还宫。克复诚如此，安危在数公③。莫令回首地④，恸哭起悲风⑤。（上四收京而喜，下乃事后之忧。两次收京，故云复道。子仪力战能杀吐蕃也。《杜臆》：衣冠自然扈从，用一却字，有不满诸巨意。平日谄谀依阿，有变则奔亡坐视，及至收京，却来扈从，而车驾则已还宫矣，此辈何益成败之数耶。克复之功，全在数公，朝廷当信任以图久安，无使京华之地。再哭乱离也。未几，仆固怀恩引回纥、吐番入寇，京师震骇，公之先见明矣。）

①陆机诗：“从子京邑。”②《世说》：王弘之曰：“风马不接，无缘扈从。”③安危，犹荀子言安国之危。数公，谓郭子仪、马璘等。④回首，回望长安也。⑤魏文帝赋：“悲风肃其夜起。” 
巴西闻收京阙送班司马入京二首

收京在去年十月，诗作于广德二年之春，故云“剑外春天远。”绵州属巴西郡，是年公在阆州，阆州亦称巴西郡，详见《巴西驿亭》注。旧本下章另有《送司马入京》题，单复依黄鹤并合为一题，今从之。【钱笺】此诗及《瞿唐怀古》、《狂歌行》、《惜别行送刘仆射》、《呀鹘行》五首，乃苏州太守裴煜如晦所收。鹤曰：唐制，上中下州俱有司马。

闻道收宗庙，鸣銮自陕归。倾都看黄屋①，正殿引朱衣②。剑外春天远，巴西敕使稀。念君经世乱，匹马向王畿。（此章从收京说到送班，在四句分截。乘舆还京，君臣如故，公犹遐方寄迹，而班独匹马归朝，故临别伤心。）

①黄屋，车上之盖。②朱衣，侍从之臣。郑继之善夫曰：诗之妙处，正在不必写到真，说到尽，而其欲写欲说者自宛然可想，斯得风人之义。杜诗每有失之太真太尽者，如此诗末二句，则有不真不尽之兴矣，余可类推。

其二

群盗至今日，先朝吞从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾中。（送班已具上章，故此诗多述己意。【黄生注】首联各开，中联承次句，尾联应首句，乃知社稷流涕，全是寇盗频仍，主忧臣辱心事。如此大开大合，惟古文有之。公盖以文法入诗律者。又曰：先朝、今日，群盗、从臣，对字不对句，谓之参差对。七八，嘱其传语故人，见在野尚切倾葵，在朝宜勤补衮，乃使至尊独忧社稷，岂不深可流涕。此诗何减昌黎《诤臣论》、欧公《司谏书》。今按：首联乃串说，以群盗之故，而流离至今，昔曾为先朝从臣也。）

黄生曰：全首虚运，格本不贵，其奇乃在章法句法。缘情事极其郁结，故章句极其顿挫，语虽锻炼，而不见其痕。

 
城上

【顾注】此是广德二年春自梓州往阆州时作。代宗还京在元年十二月。

草满巴西绿，城空白日长①。风吹花片片②，春动水茫茫③。八骏随天子.. 

④，群臣从武皇⑤。遥闻出巡狩，早晚遍遐荒⑥。（上四，城上所望之景。下四，城上所感之怀。时松维初陷，人皆避乱，故曰城空。所见者惟花吹水动，则景物亦觉凄然矣。末借周汉巡游，以比代宗幸陕。《杜臆》：此诗叙景言情，真堪痛哭，诗之不愧风人者也。【黄生注】五六即遥闻之事，此用倒插。师氏曰：不敢斥言出奔，故云巡狩，与《春秋》“天王狩于河阳”同一书法。）①贺力牧诗：“城空余堞鸟。”②庾信《枯树赋》：“片片真花”③《海赋》：“茫茫积流。”④王嘉《拾遗记》：周穆王巡行天下，驭八龙之骏，名曰绝地、翻羽、奔宵、超影、逾辉、超光、腾雾、挟翼。穆王神智远谋，使迹毂遍于四海。⑤赵次公曰：汉武帝初幸汾阴，至洛阳，侵寻于泰山，其所巡幸，周万八千里。⑥成公绥《大河赋》：“经朔狄之遐荒。” 
伤春五首原注：巴阆僻远，伤春罢始知春前已收宫阙。

【鹤注】广德二年春，公在阆中，故云“巴山春色静。”巴阆僻远，闻京师事常后时，故二年春方知去冬幸陕之事，因以发其感愤之意，遂名曰《伤春》。《楚辞招魂》：“目极千里兮伤春心。”故以为题。

天下兵虽满，春光日自浓①。西京疲百战②，北阙任群凶③。关塞三千里.. 

④，烟花一万重⑤。蒙尘清路急⑥，御宿且谁供⑦。殷复前王道⑧，周迁旧国容.. ⑨。蓬莱足云气⑩，应合总从龙(11)。（首章，记吐蕃陷京也。上八叙寇至出奔，下四望代宗复国。忧乱伤春，开首提明。百战，谓长安屡陷。群凶，谓高晖、王献忠辈。关塞，指阆州，烟花，指长安。清路急，不暇除道也。御宿，天子驻跸之地。殷夏、周迁，乃借古形今。【赵注】总从龙，言群臣皆当扈驾。）①梁元帝诗：“徒望春光满。”②王粲诗：“西京乱无象。”《孙子》：“百战百胜。”③《史记武帝纪》：悬于北阙矣。《东都赋》：“群凶靡余。”《通鉴》：广德元年冬十月，吐蕃陷京畿，渭北行营兵马使吕月将将精卒二千，与吐蕃战于盩厔，为寇所擒。又泾州刺史高晖、射生将王献忠等迎吐蕃入长安，立邠王守礼孙承宏为帝，故曰“疲百战”、“任群凶”也。

④卢谌表：“立国之道，在于慎关塞。”⑤宋之问诗：“烟花抚客愁。”⑥张衡《羽猎赋》：“蚩尤先驱，雨师清路。”⑦《汉书注》：御宿苑在长安城南。羞宿声相近，故或云御羞，或云御宿，羞者珍羞所出，宿者止宿之义。《通鉴》：吐蕾度渭桥，上仓卒幸陕州，官吏六军奔散，无复供拟，扈从将士不免饥馁，乃幸鱼朝恩营。

⑧《说苑》：武丁饬身修行，复先王之政。《史记》：平王东迁于洛邑，避戎寇。

⑨周公前营洛邑，故曰旧国。⑩《前汉高帝纪》：季所居，上常有云气。(11)《易》：“云从龙。”其二

莺入新年语①，花开满故枝。天清风卷慢，草碧水连池。牢落官军远②，萧条万事危。鬓毛元自白，泪点向来垂。不是无兄弟，其如有别离。巴山春色静③，北望转逶迤④。（二章，所忧在家国也。上四春日之景，下八伤春之意。巴地春光，依然无恙，但恨长安被兵，而援军不赴，则万事俱危矣。鬓白泪垂，当此更甚，且想兄弟别离，能无北望伤神乎。）

①陈后主诗：“促柱点唇莺欲语。”②王文考《王孙赋》“背牢落之峻壑。”③巴山春静，伤长安之扰攘也。④透迤，迢远貌。《楚辞》：“载云旗之透迤。”其三

 
日月还相斗①，星辰屡合围②。不成诛执法③，焉得变危机④。大角缠兵气⑤，钩陈出帝畿⑥。烟尘昏御道⑦，耆旧把天衣⑧。行在诸军阙，来朝大将稀。贤多隐屠钓，王肯载同归⑨。（三章，以天变做君心也。上八，言诛佞。后四，言用贤。君能去佞亲贤，则将士皆思效力，而天心亦从此悔祸矣。代宗不能斩程元振以谢天下，有一李泌久废而不复用，公故恺切言之。《杜臆》：上用日月星辰，下用大角钩陈，俱借天文以写灾变。插入执法，使人知为荧惑星，又知其为程元振，可谓微而显矣。【卢注】当时柳伉上疏，欲斩元振首，驰告天下，帝以保护功，止流滨州，故曰“不成诛执法。”吴论：大角属帝座，而绕兵气，则京师陷矣。钩陈属行宫，而照帝畿，则乘舆奔矣。昏御道，行急尘起。把天衣，牵衣留驾也。【朱注】《唐书》：代宗幸陕，诸镇畏程元振谗构，莫至，朝廷所恃者惟郭子仪一人。载同归，用文王后车载吕望事。）

①《晋天文志》：数日俱出若斗，天下起兵大战。元帝太兴四年二月癸亥，日斗。

②《汉天文志》：高祖七年，月晕，围参毕七重，是岁上至平城，为单于所围。

③《史天官书》：南宫：西将，东相。南四星，执法。中，端门。《晋天文志》：左执法，廷尉之象。右执法，御史大夫之象。《星经》：执法四星，主刑狱之人，又为刑政之官，助宣王命，内常侍官也。《社诗博议》：《汉志》：哀帝元寿元年十一月，岁星入太微，逆行于右执法，占曰：“大臣有忧，执法者诛，若有罪。”二年十月，高安侯董贤免归自杀。此诗执法二句，暗引是事，以董贤况程元振也。【赵注】荧惑星，一名执法。谓元振荧惑人主，当诛之以谢天下。其说殊支离。

④陆机《豪士赋》：“众心日陊，危机将发。”⑤胡夏客曰：刘向云：秦项之灭，星孛大角，故借以言西京之乱。《史天官书》：大角者，天王帝廷，其两旁各有二星，曰摄提。《魏都赋》：“兵缠紫微。”顾炎武曰：《后汉董卓传赞》：“矢延王辂，兵缠魏象。”⑥《西都赋》：“周以钩陈之位。”注：“钩陈，王者法之，主行宫也。”顾炎武曰：紫微有钩陈之宿，主斗讼兵阵。出《水经注》。班固《两都赋》：“三成帝畿。”

⑦虞世南诗：“油云阴御道。”⑧顾炎武曰：《南齐舆服志》：衮衣，汉世出陈留襄邑所织，宋末用绣及织成。齐建武中，乃彩画为之，加饰金银薄畤，亦谓为天衣。梁庾肩吾诗：“天衣初拂石，豆火欲然薪。”陈后主诗：“风气动天衣。”⑨《信陵君传》：侯生曰：“屠者朱亥贤者，世莫能知，故隐屠间耳。”《韩诗外传》：太公望屠牛朝歌，钓于磻溪。曹植疏：“吕尚之处屠钓，至陋也，及其见知于周文。”《韩诗》又云：《诗》天高听卑，皇肯照微。

其四

再有朝廷乱①，难知消息真。近传王在洛，复道使归秦。夺马悲公主②，登车泣贵嫔③。萧关迷北上④，沧海欲东巡⑤。敢料安危体，犹多老大臣。岂无嵇绍血⑥，沾洒属车尘⑦。（四章，伤乘舆远出也。消息未真，起下六句。在洛、归秦，此出奔后消息。夺马、登车，此出宫时消息。北上、东巡，并

 
秦洛消息未定矣。但国有老臣，尚足以死卫君。末盖属望郭子仪也。近闻六句，托古伤今。在洛，用献帝还洛事。归秦，用张仪归秦事。夺马，用高欢事。泣嫔，用晋哀事。萧关，用汉武事。东巡，用始皇事。敢料安危，痛不忍言也。《杜臆》：任事有老大之臣，则临危有死节之士，作两层说。）

①再乱，谓禄山之后，复有吐蕃。②《通鉴》：魏高欢自晋阳出滏口，道逢北乡长公主自洛阳来，有马三百匹，尽夺而易之。③《世说》：诸葛令女既寡，誓不复重出，无有登车理。干宝《晋纪》：后嫔妃主，虏辱于戎卒。《晋书》：成帝咸和三年五月，苏峻逼迁天子于石头城，帝哀泣升车，宫中恸哭。

④《汉武帝纪》：元封四年，行幸雍，祠五畤，通回中，遂北出萧关。如淳曰：萧关在安定朝那县。《一统志》：在平凉府镇原县西北。⑤《史记》：秦始皇即帝位，三年，东巡郡县，祠邹峰山。又曰：始皇遂东游海上，行礼，祠名山大川。⑥《晋书》：惠帝北征，王师败绩于荡阴。稽绍以身捍卫，兵交御辇，绍遂被害，血溅帝服。

⑦相如《谏猎书》：“犯属车之清尘。”其五

闻说初东幸，孤儿却走多①。难分太仓粟②，竞弃鲁阳戈③。胡虏登前殿，王公出御河④。得无中夜舞⑤，谁忆《大风歌》.. ⑥。春色生烽燧⑦，幽人泣薜萝⑧。君臣重修德，犹足见时和⑨。（五章，伤军士散亡也。闻说六句，历记所闻时事。当此之时，英雄恩奋，岂无中夜起舞者，惜朝廷信谗，不念大风猛士耳。幽人当春而泣，公念不忘君也。终以修德望诸君臣，此乃收人心、挽国脉之本。《杜臆》：得无二句，隐然伤其有臣无君，故下有君臣修德之语。）

①《汉纪注》：取从军死事者之子养羽林，官教以五兵，号羽林孤儿。

②《汉书》：“太仓之粟，红腐而不可食。”

③《淮南子》“鲁阳公与韩遘，战酣，日暮，援戈而麾之，日返三舍。《杜臆》：鲁阳戈，麾日之戈也。此聊叹卫士饱粟，不能操戈御虏，而反为出奔之辙。

④《晋载纪刘曜传》：王弥、呼延晏入南宫，升太极前殿，纵兵大掠，悉收宫人珍宝，于是曜害王公百官已下三万余人于洛水北。又《怀帝纪》：刘曜、王弥入京师，帝开华林园门，出河阴藕池，欲幸长安，为曜等所追及。所谓“登前殿”、“出御河”也。

⑤《晋书》：祖逖与刘琨共被而寝，中夜闻鸡鸣，因起舞曰：“此非恶声也。”

⑥《汉书》：高帝置酒沛宫，自歌曰：“大风起兮云飞扬，威加海内兮归故乡，安得猛士兮守四方。”

⑦烽燧，见七卷。⑧谢灵运诗：“薛萝若在眼。”⑨《左传》：“时和年丰。” 
朱鹤龄曰：代宗致乱，因信任非人，老臣不用，故曰“贤多隐屠钓”，曰“犹多老大臣”，曰“谁忆《大风歌》”，篇中每三致意焉。卢世曰：排律原为酬赠设，乃环络先朝，切劘当世，纡回郑重，就排场中，而封事出焉。本领体裁，绝世独立。《有感》五首，以五律记时事。《伤春》五首，以五排记时事。缠绵悱恻，发于忠君爱国之诚，当与《洞房》八首并传。

“得无中夜舞，谁忆《大风歌》”，奋然有勤王敌忾之志。太白却云“但歌大风云飞扬，安用猛士守四方”，无端作翻案语，成何议论。李杜优劣，亦可见其一斑矣。

 
暮寒

【鹤庄】当是广德二年春在阆州作。阆与梓、利、巴、剑、果州为邻，时吐蕃新陷松、维、保，故戍鼓未静。

雾隐平郊树，风含广岸波①。沉沉春色静②，惨惨暮寒多③。戍鼓犹长击，林莺遂不歌。忽思高宴会④，朱袖拂云和⑤。（上四暮寒春景，下四暮寒有感。雾隐写暮，风含写寒，二句远景。沉沉承雾，惨惨承风，二句近景。鸟避兵气，故春莺不歌。未从乱离中追想欢娱盛事也。）

①江淹诗：“素沙匝广岸。”广岸，远岸也。②谢庄诗：“青浦正沉沉。”③王粲《登楼赋》：“天惨惨而无色。”④《汉书》：“置酒高会。”古诗：“今日良宴会。”⑤《周礼大司乐》：“奏云和之琴瑟。”注：“云和，地名，产良材，中琴瑟。”

 
游子

【鹤注】广德二年春，公在阆中，欲下峡而不遂。故曰“吴门兴杳然。”苏武诗：“请为游子吟。”

巴蜀愁谁语，吴门兴杳然。九江春草外，三峡暮帆前。厌就成都卜①休为吏部眠②。蓬莱如可到③，衰白问群仙①。（意将去蜀游吴也。三四叙景，(，) 言赴吴所经。五六叙情，见巴蜀难留。未将决意长往矣。【顾注】首聊即前诗“厌蜀交游冷，思吴胜事繁”意。巴蜀愁，吴门兴，上三字边读。《杜臆》：启行不待踌蹰，故厌就问卜。而愁怀非酒可解，故休学醉眠。无论吴门，倘蓬莱可到，亦当长往以求却老之方。盖自悲其年老也。）

①《高士传》：严君平卖卜成都市中，日阅数人，得百钱足自养，则闭肆下帘而授《老子》。《益州记》：雁桥东有严君平卜处，土台高数丈。

②《晋书》：毕卓为吏部郎，比舍郎酿熟，卓因醉夜至其瓮间盗饮之，为掌酒者所缚，明旦视之乃毕吏部也。

③《哀江南赋》：“舟楫路遥，星汉非乘槎可上；风飘道阻，蓬莱无可到之期。”《前汉郊祀志》：蓬莱、方丈、瀛洲，有三神山者，在渤海中，去人不远，未至望之如云，及到三神山，山反居水下，风引船而去，终莫能至。《世说》：蓬莱有群仙及不死之药。

④嵇康《养生论》：“因衰得白。” 
滕王亭子二首

【邵宝注】公于广德二年自梓州往阆州，来游此亭。鹤曰：二史：滕王元婴自寿州刺史移隆州刺史，后隆州避玄宗讳改为阆州。亭在玉台观内，王尝游憩于此。梦弼曰：王在阆州，有亭有阁。【钱笺】《方舆胜览》：滕王以隆州衙宇卑陋，遂修饰弘大之，拟于宫苑，谓之隆苑，后改曰阆苑。滕王亭，即元婴所建。

君王台榭枕巴山①，万丈丹梯尚可攀②。春日莺啼修竹里③，仙家犬吠白云间④。清江锦石伤心丽，嫩蕊浓花满目斑。人到于今歌出牧⑤，来游此地不知还。（此章赋滕王亭子，对景而怀古也。台榭当春，故听莺啼竹里。丹梯极峻，故想犬吠云间。江石丽而伤心，抚遗迹也。花蕊斑然满目，逢春色也。来不知还，就滕王出牧时言之，讥其佚游无度也。旧以来游指后人，《杜臆》不从。）

①《楚语》：“先王之为台榭也。”

②《杜臆》：地志：阆中多仙圣游集之迹，城东有天目山，乃葛洪修炼之所，有文山，张道陵授徒符籙处，万丈丹梯谓此。【邵注】今四川保宁府巴县南龛，上有丹梯书院。谢灵运诗：“躧步临丹梯。”

③杨慎曰：修竹用梁孝王事，犬吠云中用淮南王事，人皆知之。尝怪修竹无莺啼字，后见孙绰《兰亭诗》“啼莺吟修竹，游鳞戏澜涛”，乃知杜老用此，读书不多，未可轻议古人。④《十洲记》：瀛洲在东海中，洲上多仙家，风俗似吴人，山川如中国。《神仙传》：八公与淮南王安，白日升天，临去时余药器置在中庭，鸡犬舐啄之，尽得升天，故鸡鸣天上，犬吠云中。按《汉书》：淮南王安，以不法受诛，无升天事，乃八公之徒造为此说，以掩其罪也。

⑤民到于今，见《论语》。沈约诗：“建麾作牧，明德攸在。”《诗》：“来游来歌。”新旧《唐书》并云：元婴为金州刺史，骄佚失度。太宗初丧，则饮宴歌舞，狎昵厮养。巡省部内则借狗求置，所过为害。及迁洪州都督，复以贪闻。高宗给麻二车，助为钱缗。小说又载其召属宦妻于宫中而淫之。杨用修云：其恶如此，而诗称“民到于今歌出牧”，未足为诗史。今按末二句一气读下，正刺其荒游，非颂其遗泽也。

其二

寂寞春山路，君王不复行。古墙犹竹色，虚阁自松声①。鸟雀荒村暮。云霞过客情②。尚思歌吹入③，千骑拥霓旌④。（此再写吊古之意，情与景相因。文气在四句分截，上言王不可见。而但存此亭。下言得见此亭，则滕王犹可想像也。【黄生注】鸟雀如闻歌吹，云霞恍见霓旌，即李远“弦管变成山鸟哢，绮罗留作野花开”意，分作两联，以映带见之。【赵汸注】此诗伤今怀古，曲尽变态。）

①《高唐赋》：“虚闻松声。”

②谢脁诗：“云霞成异色。”鲍照诗：“忽见过客问何我。”云霞去而 
不留，如游人过客。

③谢脁诗：”高响飘歌吹。”④《梁孝王传》：“赐天子旌旗，千乘万骑。”《西都赋》：“虹旃霓旌。”

叶梦得曰：此诗“粉墙犹竹色，虚阁自松声”，若不用“犹”、“自”两字，则凡亭子皆可用，不必滕王也。此皆工妙至到，人力不可及，而此老独雍容闲肆，出于自然，略不见用力处。今人多取其已用字摹仿用之，偃蹇狭陋，尽成死法。

黄生曰：前六句凄凉已甚，若再以衰飒语结，意兴索然。七八，忽用丽句，翻身作结，力大思深，奇变不测。

 
玉台观二首原注：膝王造。

此与上二章盖同时所作。【钱笺】《方舆胜览》：玉台观在阆州城北七里，唐滕王尝游，有亭及墓。赵曰：观在高处，其中有台，号曰玉台。

中天积翠玉台遥①，上帝高居绛节朝②。遂有冯夷来击鼓③，始知嬴女善吹萧④。江光隐见鼋鼍窟⑤，石势参差乌鹊桥⑥。更肯红颜生羽翼⑦，便应黄发者渔樵⑧。（此章咏台观，见其为仙灵异境。首状台之迥，次记观中神。三四承绛节朝，乃观中之景。五六承玉台遥，乃观外之景。末二言情，欲升仙而恐未得也。因观有帝像，故想出绛节来朝。因仙官朝帝，并想出冯夷嬴女。卢注以萧鼓为享帝音乐，冯夷嬴女作借形之词，另是一解。【黄生注】五六言外景，而以灶窟贴冯夷，鹊桥贴嬴女，却是暗承。曰遂有，曰始知，曰隐见，曰参差，曰更肯，曰便应，语意圆活，多在空际形容。《杜臆》：末谓若生羽翼，便老渔樵，知公未肯忘世也。）

①《列子》：西极化人见周穆王为改筑宫室，其高千仞，临终南之上，名曰中天之台。《天台赋》：琼台中天而悬居。《汉郊祀歌》：“游阊阖，观玉台。”应劭曰：“玉台，上帝之所居。”颜延之诗：“积翠亦葱芋。”注：“松柏重布曰积翠。”

②《诗》：“荡荡上帝。”《七启》：“眇天际而高居。”梁邵陵王《祀鲁山神文》：“绛节陈竽，满堂繁会。”

③《抱朴子释鬼篇》：“冯夷，华阴人，以八月上庚日渡河溺水死，天帝署为河伯。”《洛神赋》：“冯夷击鼓，女娲清歌。”

④嬴女吹萧，用秦穆公女弄玉事。范云《游仙》诗：“命驾瑶池隈、过息嬴女台。”⑤梁简文帝诗：“日光斜隐见。”《海赋》：“或屑没于鼋鼍之穴。”⑥《高唐赋》：“岩岖参差。”谢灵运《撰征赋》：“石参差，山盘曲。”《淮南子》：“乌鹊填河成桥而渡织女。”

⑦颜之推诗：“红颜恃容色，青春矜盛年。”徐淑诗：“恨无兮羽翼。”红颜，童颜也。羽翼，冲举也。⑧《书》：“询兹黄发。”何逊诗：“余念返渔樵。”

黄生曰：此诗首尾皆对，能化排偶之痕，而其写景灵活，寓意深长，触事必见本怀，故虽闲题杂咏，不为徒作也。

《随笔》云：中天之台有二：一见于《列子》，周穆王改筑宫室，以居西极化人，五府为虚，而台始成。一见于《新序》，魏王将起中天台，许绾负操锸请见曰：“欲起七千五百里之高台，其址须方八千里，尽王之地不足以为台。”王默然而罢。今按：此乃未成之事，故原注但引《列子》为证。

其二

浩劫因王造①，平台访古游②。彩云萧史驻③，文字鲁恭留④。宫阙通群帝⑤，乾坤到十洲⑥。人传有笙鹤，时过北山头⑦。（此再咏台观，兼叙滕王遗迹。观有图画仙像，故云“萧史驻。”亦有滕王题咏，故云“鲁恭留。”殿宇高敞，疑“通群帝。”江波遥映，如“到十洲。”似此异境，应为仙迹

 
所凭矣。【唐注】因前诗有秦女，此诗有萧吏，遂疑指滕王公主遗迹，不为无见，但事不可考矣。）

①《度人经》：惟有元始浩劫之家，部制我界。《广异记》：儒谓之世，释谓之劫，道谓之尘。李仙君歌：浩劫天地齐。【朱注】浩劫，无穷之劫，犹言累世也。《广韵》：“浩劫，宫殿大阶级也。”杜田云：俗谓塔级为劫，故岳麓行曰“塔劫宫墙壮丽敌。”

②《汉书》：梁孝王大治宫室，为复道，自宫连属于平台。

③王融诗：“巫山彩云合。”《列仙传》：萧史善吹萧，秦穆公以女妻之。④世说苍颉造文字。《汉书》：鲁恭王坏孔子旧宅以广其居，闻钟磬琴瑟之声，于壁中得古文《尚书》、《论语》。⑤刘琨诗：“顾瞻望宫阙。”道书：天有群帝，而大帝最尊。群帝，五方之帝也。《山海经》：大荒之中有黄木赤枝，群帝取药。⑥曹植《七启》：“同量乾坤。”《十洲记》：四方巨海之中，有祖洲、瀛洲、玄洲、炎洲、长洲、充洲、凤麟洲、聚窟洲、流洲、生洲。⑦《神仙传》：王子乔，周灵王太子晋也。好吹笙，作凤鸣，游伊洛间，道士浮丘公接上嵩山，三十余年后，乘白鹤驻缑氏山顶，举手谢时人而去。《茅君内传》：父老歌曰：“三神乘白鹤，各在一山头。”

 
奉寄章十侍御原注：时初罢梓州刺史、东川留后，将赴朝廷。

《旧唐书严武传》：武再镇蜀，恣行猛政，梓州刺史章彝初为武判官，及是小不副意，赴成都，杖杀之。【鹤注】考二史，皆云严武杀梓州刺史章彝，此诗云“朝觐从容问幽仄”，意必彝将入朝，而武杖杀之也。此当是广德二年作。

淮海维扬一俊人①，金章紫缓照青春②。指挥能事回天地③，训练强兵动鬼神④。湘西不得归关羽⑤，河内犹宜借寇恂⑥。朝觐从容问幽仄⑦，勿云江汉有垂纶⑧。（上四称美章公，下则惜别而有感也。淮扬。章所出。青春，记别时。能事，言吏才。强兵，言将略。此皆俊人之实也。关不当归朝，承强兵。寇还宜借留，承能事。章必素有荐引之意，故结语反言以讽之。回天地，见造化在手。动鬼神，言妙算出奇。江汉垂纶，隐然以磻溪钓叟自命也。）

①《禹贡》：“淮海维扬州。”江淹诗：“朱绂咸髦士，长缨皆俊人。”顾云：才智过人曰俊。

②《汉公卿表》：三公彻侯，并金印紫缓。《旧书舆服志》：二品三品，并服紫缓三彩。《晋书》：张华进开府仪同三司、侍中、中书，金章紫缓。【邵注】紫缓，以紫丝絛系印，乃刺吏之职。

③《汉书》：萧何曰，“天下指挥定矣。”《后汉皇甫嵩传》：阎忠说嵩曰：“将军指挥足以振天地，叱咤可以兴雷电。”【邵注】指示曰指，手使曰挥。《抱朴子》：“思洞幽玄，才兼能事。”

④诸葛孔明《劾廖立表》：“兵众简练。”又《兵戒篇》：“强兵以卫国。”《魏志》：太祖因事设奇，诡敌制胜，变化如神。《淮南子》：“大兵无创，与鬼神通。”⑤《蜀志》，先主收江南诸郡，拜关羽为襄阳太守、荡寇将军，驻江北。西定益州，拜羽董督荆州事。陆机《辨亡论》：汉主报关羽之败，收湘西之地，而陆公亦挫之西陵。注：湘西荆州。不得归，言不当使之归朝，旧云比章不能复镇东川，非是。

⑥《后汉书》：光武收河内，拜寇恂为太守，后移颍川，又移汝南。颍川盗贼群起，恂从驾南征，百姓请复借寇君一年，乃留恂。泽州陈廷敬注：借寇恂者，颍川也，诗何以言河内。盖河内、颍川，皆寇旧治，诗意谓颍川盗起，固宜借之，河内无盗，犹宜借之。时段子璋已平，故云然，非误用河内也。旧注谓章彝会讨段子璋之乱，未见所据。

⑦春见曰朝，秋见曰觐。《宋书恩幸论》：“明扬幽侧，惟才是与。”⑧孙绰诗：“垂纶在林野。” 
南池

广德元年秋冬，公在阆州。二年春，亦在阆州。诗云“春时颜色好”，应是二年春作。诗中芰荷粳稻，盖追溯旧年事耳。《杜臆》：《汉地理志》：阆中有彭道将池，东西二里，南北约五里，即南池也，在城南十里。《后汉书》：巴郡阆中县南有彭池。【钱笺】《益州记》：南池在阆中县东南八里。《方舆胜览》：南池在高祖庙旁，东西四里，南北八里。《一统志》：南池自汉以来，堰大斗之水灌田，里人赖之。唐时堰坏，遂成陆田。

峥嵘巴阆间①，所向尽山谷。安知有苍池，万顷浸坤轴。（首叙南池形势。山谷而有巨浸，此南池特为旷观也。）

①《华阳国志》：巴子都江州，后理阆中，秦为巴郡池。《十道志》：果、阆、合三州，同是汉巴郡之地。

呀然阆城南①，枕带巴江腹②。菱荷入异县，粳稻共比屋③。皇天不无意，美利戒止足④。高田失西成⑤，此物颇丰熟。清源多众鱼⑥，远岸富乔木。独叹枫香林⑦，春时好颜色。（此记南池景物。阆南、巴腹，志南池所在，应上巴阆间。高田失获，而此稻独丰，彼绌此赢，即天意也。下有游鱼，上有林木，皆佳景之可玩者。）

①《西都赋》：“呀周池而成渊。”《字林》：“呀，大空貌。”星曰：呀，张口貌。

②《水经注》：“枕带双流。”《三巴记》：阆白二水东南流，自汉中至始宁城下，入涪陵，曲折三回，有如巴字，曰巴江，经峻峡中，谓之巴峡。

③《字林》：“粳，稻不粘者。”《尚书大传》：“周人可比屋而封。”

④《易》：“乾始能以美利利天下。”傅亮表：“止足之分，臣所宜守。”

⑤《书》：“平秩西成。”

⑥《诗》，“众维鱼矣。”

⑦《楚辞注》：“枫似白杨，有脂而香，霜后叶丹可爱。”《尔雅翼》：“枫脂甚香，谓之枫香脂，一名白胶香。”

南有汉王祠①，终朝走巫祝。歌舞散灵衣②，荒哉旧风俗。高皇亦明主③，魂魄犹正直④。不应空陂上，缥缈亲酒肉⑤。淫祀自古昔⑥，非惟一川渎。干戈浩茫茫，地僻伤极目⑦。（此记南池庙祀。黩祀不经，正神岂享，然习俗尚鬼，则己之极目感伤者，不止此一处矣。）

①【朱注】项羽立高祖为汉中王，汉中邻阆，故池南有汉王祠，在今保宁府城南。

②《楚辞》：“灵衣兮披披。”

③陈琳檄：“盖闻明主图危以制变。”④《史记》：高帝置酒沛宫，曰：“万岁之后，吾魂魄犹思沛。”⑤《海赋》：“神仙缥缈。”⑥《曲礼》：“非其所祭而祭之，名曰淫祀。”⑦《楚辞》：“目极千里伤春心。”平生江海兴，遭乱身局促①。驻马问渔舟②，踌蹰慰羁束③。（末以游池

 
作结。中间二段摹景叙事，各发议论，乃公诗所特长。此章起结各四句，中二段各十二句。）

①谢脁诗：“江海思无穷。《汉书》：局促如辕下驹。②渔舟，亦池中所见者。③魏彦深《鹰赋》：“运横罗以羁束。”古人屋职二韵多通用。《易传》：“噬嗑，食也。贲，无色也。兑见而异伏也。随无故，蛊则饬也。”又《士冠礼》：“今月吉日，始加元服。弃尔幼志，顺尔成德。寿考维祺，介尔景福。”皆系通用。此诗亦用古韵也。

 
将赴荆南寄别李剑州

【鹤注】公宝应元年至广德二年三月，游绵、梓、阆。其在梓、阆，屡欲出峡，以严武再镇成都，遂不果行。此诗当在广德二年春作。胡三省曰：剑州治普安，汉之梓潼县也。《唐书》：剑州普安郡，属剑南道。【邵注】剑州在阆州北，即今保宁府。

使君高义驱今古①，寥落三年坐剑州②。但见文翁能化俗③，焉知李广未封侯④。路经滟滪双蓬鬓⑤，天入沧浪一钓舟⑥。戎马相逢更何日⑦，春风回首仲宣楼⑧。（上四寄李剑州，下四将赴荆南。能化蜀，承剑州。此引太守事。未封侯，承流落。此用同姓人。滟滪、沧浪，自夔适荆之地。双鬓伤老，一舟言贫。江楼回首，到荆而思蜀交，仍与高义相关。）

①【邵注】唐制，刺史行部，纠察郡县，与绣衣同，称使君，《后汉郭伋传》：闻使君到，喜，故来迎。《史记》：秦王遗平原君书曰：“寡人闻君之高义。”黄生注：驱今古，今与古并驱也。

②鹤曰：诗云“寥落三年”，唐刺史盖以三年为任也。陶潜诗：“寥落将赊迟。”③《汉循吏传》：文翁为蜀郡守，修起学宫于成都市中，吏民大化，蜀地学于京师者比齐鲁焉。《西溪丛语》：张崇文《历代小志》云：文翁，名党，字仲翁，景帝时为蜀郡太守。今《汉书》不载其名。

④《史记李广传》：广尝与望气者王朔燕语，曰：“自汉击匈奴，广未尝不在，然无尺寸功以得封邑，岂吾相不当侯耶？”周王褒诗：“将军百战未封侯。”

⑤滟滪堆，在瞿塘峡口。鲍照诗：“蓬鬓衰颜不复妆。”⑥《禹贡》：“嶓家导漾，东流为汉，又东为沧浪之水。”杨德周曰：武当县有川曰沧浪，即《禹贡》汉水东流为沧浪之水者。魏文帝诗：“上惭沧浪之天。”刘孝绰诗：“钓舟画彩鹢。”

⑦《老子》：“戎马生于郊。”

⑧王粲诗：“回首望长安。”《荆州记》：当阳县城楼，仲宣登之作赋。申涵光曰：“路经滟滪双蓬鬓，天入沧浪一钓舟。”王李七子，全学此等句法。 
奉寄别马巴州原注：时甫除京兆功曹，在东川。

《杜律演义》：此必作于广德元年以后，盖不赴功曹之补，将东游荆楚，而寄别巴州也。今按：本传谓召补功曹，不至，在上元二年。王洙因之而误。蔡兴宗年谱，编此诗在广德元年，亦尚未确。广德二年《奉待严大夫》诗云：“欲辞巴激啼莺合，远下荆门去鹢催。”此诗云：“扁舟系缆沙边久”，“独把钓竿终远去。”两诗互证，知同为二年所作矣。《杜臆》谓时欲适楚，以严武将至，故不果行。此说得之。

勋业终归马伏波①，功曹非复汉萧何②。扁舟系缆沙边久③，南国浮云水上多④。独把渔竿终远去，难随鸟翼一相过。知君未爱春湖色⑤，兴在骊驹白玉珂⑥。（此章以出处殊途，记临别心事。上二宾主并提，中四叙将别之情，末二陈寄马之意。不赴功曹，故思乘舟南下。欲成勋业，应想骊驹玉珂。宾主自相照应。）

①《后汉书》：马援封伏波将军，此因同姓而比之。

②杜修可曰：刘贡父谓曹参为功曹，萧何未尝为功曹。王定国引《高帝纪》：萧何为沛主吏。孟康注：主吏，功曹也。二说皆非。《吴志》：孙策谓虞翻曰：“孤有征讨事，来得还府，卿复以功曹为吾萧何，守会稽耳。”杜公盖用此语。③谢灵运诗：“系缆临江楼。”④时公将出峡，南国应指荆楚，后《赴蜀山行》诗以南国对西川可见。⑤春湖，指洞庭湖。宋之问诗：“春湖。绕芳甸。”⑥沈约诗：“高门列驺驾，广路从骊驹。”洙曰：《骊驹》诗，见《大戴礼》：“骊驹在门，仆夫具存。骊驹在路，什夫整驾。”此言巴州兴在朝觐见君。骊驹玉珂，乃早朝骑马之事。玉珂，注见六卷《宿左省》诗。按杜诗七律凡首句无韵者多对起，如“五夜漏声催晓箭，九重春色醉仙桃”是也。亦有无韵而散起者，如“使君高义驱今古，流落三年坐剑州”是也。其首句用韵者多散起，如“丞相祠堂何处寻，锦官城外柏森森”是也。亦有用韵而对起者，如“勋业终归马伏波，功曹非复汉萧何”是也。大家变化，无所不宜，在后人当知起法之正变也。

 
奉待严大夫

【朱注】此诗。旧谱及诸家注并云广德二年作。据《通鉴》，是年正月严武得剑南之命也。黄鹤编在宝应元年，盖疑广德二年武已封郑国公，不得但称大夫，且迁黄门侍郎时，已罢兼御史大夫矣。按宝应元年春，公未尝去草堂，何以有“欲辞巴徼”、“远下荆门”之语，仍从旧编为是。唐人凡称节度使皆曰大夫，正不必以封郑公为疑。【钱笺】广德二年正月，武以黄门侍郎拜成都尹充剑南节度使，此云大夫，盖再镇时兼官也，以后称郑公。《杜诗博议》：《旧书地志》合剑南东西川为一道，在广德元年，《唐会要》云二年正月八日。此武受命在元年冬之一证也。《杜臆》：公本欲辞巴下荆，闻严公将至，故留以待之。

殊方又喜故人来①，重镇还须济世才。常怪偏裨终日待②，不知旌节隔年回③。欲辞巴徼啼莺合④，远下荆门去鹢催⑤。身老时危思会面⑥，一生襟抱向谁开。（上四喜严公再镇，下述奉待之意。故人来，喜在一己。济世才，喜在全蜀。偏裨待而旌节回，喜在三军。数语重叠叙出。啼莺合，仲春时也。去鹢催，停舟久也。身老则思敌人，时危则望济世，仍与首联相应。）

①《列子》：“殊方偏国。”

②《汉书冯奉世传》：韩昌为偏裨，到陇西。《后汉袁绍传》：“偏裨列校，勤不见纪。”

③《唐职官志》：天宝中，缘边御戎之地，置八节度使，受命之日，赐之旌节。时武为剑南节度使也。《周礼》：“道路用旌节。”注：“析羽为旌，以彰其节。”终日待而隔年方回，怪其回之迟也。武入朝在宝应元年秋，其回成都在广德二年春，除前后相见时，中间止隔一年耳。唐凌敬诗：“已复长望隔年人。”

④巴徼，巴在边徼也。⑤《子虚赋》：“浮文鹢。”赵曰：船首画鹢，以惊水怪。《淮南子》：“龙舟首。”《方言注》：“鹢，鸟名。今江东贵人船前作青雀，是其像。”

⑥古诗：“道路阻且长，会面安可知。” 
渡江

【鹤注】此广德二年春自阆州归成都时作。

春江不可渡，二月已风涛①。舟楫欹斜疾，鱼龙偃卧高。渚花张素锦，汀草乱青袍②。戏问垂纶客③，悠悠见汝曹。（上四江波之险，下四江岸之景。江风急，故舟楫欹斜而迅疾。江涛涌，故鱼龙偃卧而高浮。二句分顶风涛。锦花青草，舟中所见。垂钓悠悠，羡其从容自适也。）

①二月风涛，嫌其太早也。②古诗：“青袍似青草。”③《世说》：王弘之性好钓鱼，上虞江有一处名三石头，弘之常垂纶于此。

杨慎曰：谢宣远诗“离会虽相杂”，杜诗“忽漫相逢是别筵”之句实祖之。颜延年诗“春江壮风涛”，杜诗“春江不可渡，二月已风涛”之句实衍之。故其谕儿诗曰：“熟精《文选》理。”

 
自阆州领妻子却赴蜀山行三首

【鹤注】此广德二年春自阆州回成都时作。《杜臆》：诗题云却赴蜀，有不欲赴而仍赴之意。首章言“不成向南国，复作游西川”，即却字意也。

汩汩避群盗①，悠悠经十年②。不成向南国，复作游西川。物役水虚照③，魂伤山寂然④。我生无倚著⑤，尽室畏途边⑥。（题曰“领妻子赴蜀”，故首章结出尽室畏途。上四记自阆赴蜀，下四写山行惨淡，着眼在一畏字。公自天宝十五年避乱，至广德二年，已经十载，欲往楚而仍游蜀，此行出于意外。山水本堪玩赏，乃形役神伤，故觉水空照映，而山亦寂寥耳。）

①谢灵运诗：“汩汩莫与娱。”②王粲诗：“悠悠世路。”③谢瞻诗：“独夜无物役。”晋释道开《大涅槃经序》：“乘虚照以御物。”

④《易》：“寂然不动。”

⑤【洙注】无倚著，不得地着安土也。

⑥《左传》：“尽室以行。”《庄子》：“畏途者，日杀一人，则父子

兄弟相戒。”

杨德周曰：杜诗“落月动沙虚”、“物役水虚照”、“沙虚岸只摧”、“寒江动碧虚”、“窗虚交茂林”、“朝光切太虚”，用“虚”字无一不妙。“日出寒山外”、“君听空外音”、“晨钟云外湿”、“赏妍又分外”、“孤云倒来深，飞鸟不在外”、“回眺积水外，始知众星干”、“寒日外澹泊，长风中怒号”，用“外”字无一不妙。

其二

长林偃风色①，回复意犹迷②。衫裛翠微润③，马衔青草嘶④。栈悬斜避石⑤，桥断却寻溪。何日干戈尽，飘飘愧老妻。（次章领妻。上六山行之景，末二伤乱之怀，着眼在一愧字。疾风偃林，行人怯阻，故将回而意犹迷。山气湿衣，晓行也。马饥衔草，日晡矣。斜行避石，登陟崎岖，却步寻溪，水边曲折。干戈未尽，应前群盗。）

①江逌诗：“长林悲素秋。”何逊诗：“风色极天净。”②汉《天马歌》：“回复此都。”③《蜀都赋》：“郁葐蒀而翠微。”言山色之轻缥。④张正见诗：“马倦时衔草，人疲屡看城。”⑤《说文》：“栈，棚也。”又阁也。阆至成都无栈道，只言架木为路耳。

其三

行色递隐见①，人烟时有无②。仆夫穿竹语，稚子入云呼。转石惊魑魅.. ③，抨弓落狖鼯④。真供一笑乐⑤，似欲慰穷途。（末章领子。三四申行色句，五六申人烟句，末作自解之词，着眼在一慰字。林峦回复，故行色递隐递见。

 
山谷荒凉，故人烟乍有乍无。仆夫稚子，时而前后错行，则高语大呼，以防失队，时而相顾并行，则转石抨弓，以为戏乐，描情绘景，真堪入画。转石，足翻石也。抨弓，手弹弓也。公始而畏，既而愧，终而复慰者，破涕为笑，亦付之无可如何耳。）

①《庄子》：孔子见盗跖，遇柳下惠于东门，曰：“车马有行色。”

②江总诗：“石濑乍深浅，烟崖递有无。”③《淮南子》：“转员石于万丈之壑。”张衡《西京赋》：“转石成雷。”《天台赋》：“始经魑魅之途。”④《博物志》：“更赢能射，虚发而下鸟。”抨弓，即虚发也。《三都赋》：“狖鼯猓然，腾逴飞超。”洙注：狖，猿属。鼯，鼠也。⑤《射雉赋》：“始解颜于一笑。”

 
别房太尉墓

【顾注】广德二年，公在阆州，将赴成都作。《旧书》：房琯，字次律，玄宗幸蜀，拜为相。因陈涛斜之败，肃宗乾元元年六月贬为晋州刺史。上元元年四月改礼部尚书，寻出为晋州刺史。宝应二年四月拜特进、刑部尚书。在路遇疾，广德元年八月卒于阆州僧舍，年六十七，赠太尉。【朱注】《新书》谓卒于宝应二年，盖是年七月改元广德也。

他乡复行役①，驻马别孤坟②。近泪无干土③，低空有断云④。对棋陪谢傅⑤，把剑觅徐君⑥。惟见林花落⑦，莺啼送客闻⑧。（上四坟前哀悼，下四临别留连。行役，将适成都。泪沾土湿，多哀痛也。断云孤飞，带愁惨也。【顾注】对棋，平昔相与之情。把剑，死后不忘之谊。结聊以闻见二字，参错成韵。本谓别时不见有送客之人，送客者惟有落花啼鸟耳。考琯长子乘，自少两目盲，孽子孺复尚幼，故去世未久，塜间寂寞如此。）

①古乐府：“他乡各异县。”《诗》：“嗟予子行役。”②殷谋诗：“陌头能驻马。”孔融诗：“孤坟在西北。”③曹植表：“坟土未干，而身名并灭。”④野旷天低，故曰低空。【朱注】低空断云，即所云哭友白云长也。朱超诗：“孤生若断云。”⑤《谢安传》：谢玄等破符坚，有檄书至，安方对客围棋，了无喜色。安薨，赠太傅。【远注】谢傅与侄玄对棋，时羊昙在侧，曰：“以墅乞汝。”谢傅死，昙不由西州路。【钱笺】琯为宰相，听董庭兰弹琴，以招物议。李德裕《游房太尉西池诗注》：“房公以好琴闻于海内。”此诗以谢傅围棋为比，盖为房公解嘲。刘禹锡《和德裕房公旧竹亭闻琴》云：“尚有竹间露，永无棋下尘。”围棋无损于谢傅，则听琴何损于太尉乎。语出回护，而不失大体，可谓微婉矣。

⑥《说苑》：吴季札聘晋过徐，心知徐君爱其宝剑，及还，徐君已殁，遂解剑系其冢树而去。《焦氏易林》：“把剑向门。”公《祭房相文》：“抚坟日落，脱剑秋高。”

⑦隋炀帝诗：“飘洒林花落。”⑧何逊诗：“栏外莺啼罢。”《滑稽传》：“主人留髡而送客。”钱谦益曰：《国史补》：宰相自张曲江之后，称房太尉、李梁公为重德。又云：开元以后，不以姓而可称者，燕公曲江、太尉鲁公；不以名而可称者，宋开府、陆宣公、王右丞、房太尉。《困学纪闻》：司空图《房太尉》诗曰：“物望倾心久，凶渠破胆频。”注谓禄山初见分镇诏书，抚膺叹曰：“吾不得天下矣。”琯建议，遣诸王为都统节度，而贺兰进明谗于肃宗，晋以琅琊立江左，宋以康王建中兴。以表圣之言观之，琯可谓善谋矣。

《西阳杂俎》云：邢和璞居嵩颍间，房琯问邢终身事，邢言降魄之处，非馆非寺，病起于鱼餐，而休于龟兹板。其后房琯舍阆州紫极宫，见有治龟兹板者，始忆邢之言。有顷，刺史具鱼鲙邀房，房始悟邢说之皆验也。

 
将赴成都草堂途中有作先寄严郑公五首

【鹤注】此广德二年春，自阆州归成都中途所作。《唐书严武传》：宝应元年自成都召还，拜京兆尹，明年为二圣山陵桥道使，封郑国公，迁黄门侍郎。广德二年，复节度剑南。【朱注】《旧书》云：武再尹成都，节度剑南，破吐蕃，加检校吏部尚书，封郑国公，与《新书》不合。以此诗题证之，《新书》为是。

得归茅屋赴成都①，直为文翁再剖符②。但使闾阎还揖让③，敢论松竹久荒芜④。鱼知丙穴由来美⑤，酒忆郫筒不用酤⑥。五马旧曾谙小径⑦，几回书札待潜夫⑧。（首章，重赴成都之故，八句皆叙事。欲归草堂者，为严公再镇也。揖让，承次句。松竹，承首句。五六思成都品物之佳，七八想严公交情之厚，首尾宾主互说。玩末句，知严入蜀时便有书见招矣。）

①《杜臆》：成都尹本刺史，故比之文翁。自严公去后，成都遭乱，故有“还揖让”语。

②直为，特为也。《汉文帝纪》：初与太守为铜虎符、竹使符。陆云《赠鄱阳使君》诗：“谒帝东堂，剖符南征。”③《史记》：李斯以闾阎入事。孔子曰：揖让而天下化者，礼乐之谓也。

④松竹，旧栽草堂，公向有《觅绵竹》、《觅松树子》诗。戴逵《闲游赞》：“寄心松竹，取乐鱼鸟。”《归去来辞》：“三径就荒。”又：田园将芜。”⑤《蜀都赋》：嘉鱼出于丙穴。刘渊林曰：丙穴，在汉中沔阳县北，有鱼穴二所。《益部方物赞》：丙穴，在兴州，鱼出石穴中，雅州亦有之，蜀人甚珍其味。黄鹤曰：丙穴固在汉中，然地志载邛州大邑县有嘉鱼穴，万州梁山县柏枝山有丙穴，方数丈，出嘉鱼。又达州明通县井峡中，穴凡十，皆产嘉鱼。此诗公赴成都作，意是指邛州丙穴。盖成都西南至邛州，才百五十里耳。

⑥《成都记》：成都府西五十里，因水标名曰郫县，以竹筒盛美酒，号为郫筒。《华阳风俗录》：郫县有郫筒池，池旁有大竹，郫人刳其节，倾春酿于筒，苞以藕丝，蔽以蕉叶，信宿香达于林外，然后断之以献，俗号郫筒酒。《一统志》：相传山涛治郫，用筠管酿酴醿作酒，兼旬方开，香闻百步，今其法不传。

⑦汉制，太守驷马，朝臣出使为太守，增一马，故为五马。武昔携酒馔至草堂，故云“五马旧曾谙小径。”⑧古诗：“遗我一书札。”后汉王符著书，号《潜夫论》。其二

处处清江带白蘋，故园犹得见残春①。雪山斥候无兵马②，锦里逢迎有主人③。休怪儿童延俗客④，不教鹅鸭恼比邻⑤。习池未觉风流尽，况复荆州赏更新⑥。（次章，想春归景事。上四草堂安居之乐，归美严公。下四草堂睦俗之情，预待严公也。无兵马，严能靖寇。有主人，公返旧居。习池，自比草堂。荆州，借比严公。次末二联，宾主对举。每句首字，七用仄声，未见变化。）

 
①虞炎诗：“方掩故园扉。”柳恽诗：“汀洲采白苹。”②朱瀚曰：是秋，严武果大破吐蕃，拔其城，雪山句若操左券，见公之知人料事。《贾谊传》：“斥候望烽燧。”③赵次公曰：景物明焕，错杂如锦，故曰锦里。《战国策》：燕太子逢迎却行。曹植诗：“主人寂无为。”④晋孙暑为儿童，未尝被呵怒。⑤《周礼》：“五家为比，又五家为邻。”⑥《南史》：袁粲见江敩，叹曰：“风流不坠，正在江郎。”醉习家池，在荆土。山简以征南将军都督荆、湘、交、广四州，故可称荆州。

其三

竹寒沙碧浣花溪①，橘刺藤梢咫尺迷②。过客径须愁出入，居人不自解东西③。书签药裹封蛛网④，野店山桥送马蹄⑤。肯藉荒庭春草色⑥，先一饮醉如泥⑦。（三章，写故园荒芜之状。上四花溪，下四草堂。竹映水，故见沙碧。咫尺迷，起下二句。蛛网久封，马蹄空送，堂中闃无人迹矣。【张綖注】旧庭虽荒，而春草方深，翻可藉以一醉。肯藉二字，作问严之词。【顾注】此想草堂荒凉景象，堪与《东山》诗“伊威在室，蟏蛸在户”并读。）

①《梁益记》：溪水出湔江，居人多造彩笺，故号浣花溪。

②《橘颂》：“曾枝剡棘，圆果抟兮。”

③朱瀚曰：谢灵运诗“来人忘新术，去子惑故蹊”，即过客二句意。《逢萌传》：萌隐琅琊劳山，诏征之，托以老耄迷路东西，不知方面所在。④《汉外戚传》：武发箧，中有药裹二枚。张协诗：“蜘蛛网四壁。”

⑤梁简文帝诗：“卧石藤为缆，山桥树作梁。”⑥张协诗：“荒庭寂以闲。”《世说》：“过江诸人，每至暇日，辄出新亭，藉草饮宴。”⑦《后汉周泽传》：一岁三百六十日，三百五十九日斋。注：《汉官仪》此下云“一日不斋醉如泥。”蔡云：稗官小说：南海有虫无骨，名曰泥，在水中则活，失水则醉，如一块泥然。《杜臆》：此曲说也，本言人醉后，其状颓倒如烂泥耳。

其四

常苦沙崩损药栏①，也从江槛落风湍②。新松恨不高千尺③，恶竹应须斩万竿④。生理只凭黄阁老，衰颜欲付紫金丹⑤。三年奔走空皮骨⑥，信有人间行路难⑦。（四章，言故园虽芜，而严公可依。上四叙景，下四叙情。药栏、江槛，昔所结构者。新松、恶竹，昔所栽者。谋生驻颜，俱藉严公，庶从前奔走艰难，得以休息耳。五六自伤贫老，作望严之词，严盖雅好服食，故着金丹句。邵注三年奔走，谓往来梓、阆之间。）

①萧诗：“沙崩闻韵鼓。”②刘逴曰：设江槛以减杀风湍，则沙岸不至崩颓矣。③吴均《咏松》诗：“何当数千尺，为君覆明月。”④《史记货殖传》：竹竿万个。⑤生理二句，语涉陈腐。陆机诗：“生理各万端。”蔡云：《国史补》： 
“两省相呼为阁老。”武在至德间为给事中，时公为左拾遗，正联两省也。《抱朴子》：金丹烧之愈久，变化愈妙，令人不老不死。《参同契》：“色转更为紫，赫然成还丹。”《云度七签》：合丹法，火至七十日，药成，五色飞华，紫云乱映，名曰紫金，其盖上紫霜，名曰神丹。古乐府歌行：“定取金丹作几服，能令华表得千年。”

⑥《南史》：杜栖以父病，旬日之间，便皮骨自支。

⑦古乐府有《行路难》。其五

锦官城西生事微，乌皮几在还思归①。昔去为忧乱兵入②，今来已恐邻人非③。侧身天地更怀古，回首风尘甘息机④。共说总戎云鸟阵⑤，不妨游子芰荷衣⑥。（末章总结，叙草堂前后情事。上四忧归计之艰难，下四喜知交之可托。贫无生事，则难归。老藉凭几，则欲归。乱后人非，则归亦凄凉。怀古息机，则归堪避地。生事句，承前生理。几在句，承前衰颜。邻人句，承前比邻。息机句，承前奔走。各有脉络。《杜臆》：有严公将略，则游子可保无恙，豫知严公必能安蜀矣。）

①《高士传》：晋宋明不仕，杜门注黄老，孙登惠乌恙皮裹几。谢脁《咏乌皮隐几》诗：“蟠木生附枝，刻削岂无施。曲躬奉微用，聊承终宴疲。”【远注】公《寄刘峡州》诗“凭几乌皮绽”，公盖素所爱者，故思之不置。

②乱兵，指徐知道之叛。《世说》：乱兵相剥掠。③《孔丛子》：邻人闻其凶凶也。④陈子昂诗：“怀古正踌蹰。”又：“未息汉阴机。”按《楞严经》云：“息机归寂然。”⑤《魏志》：诏大将军亲总六戎。希曰：唐人以节度为总戎。李观《邠宁节度享军记》：“仗钺总戎。”《握奇经》：八阵，天、地、风、云为四正，飞龙、翼虎、鸟翔、蛇蟠为四奇。梁简文帝《七励》：“回云鸟之密阵。”杜田曰：太公六韬，以车骑分为鸟云之阵，取云散而鸟飞，变化无穷也。

⑥游子，公自谓。不妨，无碍也。《离骚》：“制芰荷以为衣兮，集芙蓉以为裳”王嗣奭曰：五作，意俱条畅，辞极稳称，都是真情真语，诗应如是。

今按：杜律如《秋兴》八首，《诸将》、《古迹》诸首，虽叠章联络，而语无重复，故其气骨丰神，俊迈不群。若《寄严公》五首，意思颇嫌重出，盖赴草堂只是一事，寄严公只是一人，缕缕情绪，终觉言之繁絮耳。但就其各章铺叙，自有层次。首章言严公书札，次章言荆州赏新，三章言荒庭饮醉，四章以生理衰颜诉之，五章以生事息机告之。说得迢递浅深，条理井然，而前以剖符起，后以总戎结，文治武功，均望严公，又实喜溢于词气间矣。

 
春归

据鹤注，此下诸诗，皆广德二年季春归成都时作。

苔径临江竹，茅檐覆地花①。别来频甲子②，归到忽春华③。倚杖看孤石.. 

④，倾壶就浅沙⑤。远鸥浮水静，轻燕受风斜⑥。（此春归景物。花竹之间，春华如故，是堂前近景。沙石之外，鸥燕悠然，是溪前远景。下一静字，使远、浮二字有神。下一斜字，使轻、受二字有致。每句三字为眼。）①陶潜诗：“缕茅檐下。”②甲子，用《左传》绛县老人语。公自宝应元年夏离草堂，至此盖十二甲子矣。③苏武诗：“努力爱春华。”④《晋春秋》：谢安所居，有石一株，常倚杖相对。刘删诗：孤石沧波里。

⑤陶潜诗：“杯尽壶自倾。”唐太宗诗：“倾壶待曙光。”⑥何逊诗：“轻燕受风花。”世路虽多梗①，吾生亦有涯。此身醒复醉②，乘兴即为家③。（此归后感怀。生涯无几，故聊托醉乡，乘兴为家，则路梗且付不问，此有随寓而安之意。此章，上八句，下四句。）

①古乐府：“世路险巇。”②醒复醉，翻用《楚辞》。③王子猷乘兴而行，见《世说》。《萤雪丛说》：老杜诗，酷爱下“受”字。如“修竹不受暑”、“轻燕受风斜”、“吹面受和风”、“野航恰受两三人”，自得之妙，不一而足。东坡尤爱“轻燕受风斜”句，以为燕迎风低飞，乍前乍后，却非“受”字不能形容。

杨德周曰：“微风燕子斜”，正与此句同看，咏之不尽，味之有余。

黄生曰：轻燕句，宋人所极称。上句之工秀，人未见赏。鸥去人远，故久浮不动也。

 
归来

《杜臆》：《归来》与《春归》题有别，乃作客失意而归，如冯煖弹铗归来之意。

客里有所适①，归来知路难。开门野鼠走，散帙壁鱼干②。洗杓斟新酝，低头拭小盘③。凭谁给蘖④，细酌老江干⑤。（《杜臆》：此诗首尾照应，中间次第。初到开门，既而散帙，既而斟酝，既而拭盘，此其次第也。唯客里往来，苦行路艰难，故恩耽蘖以送老江干，此其照应也。小盘以盛下酒之物，低头而拭，尘垢多，须细视也。若作小冠，于上下不伦矣。）

①有所适，指往梓阆。②谢脁诗：“陵涧寻我屋，散帙问所知。”《尔雅》：“蟫，白鱼。”注：“衣书中虫，一名蛃鱼。”③旧注引庾信赋“檐直倚而妨帽”，又引《汉书》杜钦、杜邺并字子夏，钦为小冠子夏，邺为大冠子夏，此认本文为“低头著小冠”耳。《易林》：“低头窃视。”④《书》：“若作酒醴，尔惟曲蘖。”

⑤庾信《答王司空饮酒》诗，“开君一壶酒，细酌对春风。” 
草堂

【钱笺】宝应元年夏，严武入朝，七月剑南四川兵马使徐知道反，八月伏诛。公携家避乱往杆州。广德二年春，武镇剑甫，公复还成都草堂。

昔我去草堂，蛮夷塞成都①。今我归草堂，成都适无虞②。（以成都治乱，为草堂去来，四句领起全意。【卢注】知道非蛮夷，乃纠集蛮夷为乱耳。）

①《诗》：“昔我往矣，杨柳依依。今我来思，雨雪霏霏。”《书》：“蛮夷猾夏。”

②又：“四方无虞。”请陈初乱时，反覆乃须臾。大将赴朝廷，群小起异图①。中宵斩白马②，盟歃气已粗③。西取邛南兵④，北断剑阁隅⑤。布衣数十人，亦拥专城居⑥。其势不两大⑦，始闻蕃汉殊。西卒却倒戈⑧，贼臣互相诛。焉知时腋祸⑨，自及枭獍徒⑩。（下两段，申明昔去草堂二句。此段言知道作乱，势横而自败。【钱笺】大将赴朝，群小异图，谓严武内召，知道遂反。西取邓南，以连声势，北断剑阁，以绝援师，此贼谋也。布衣，乃从逆者。专城，伪为刺史者。蕃兵，近蜀羌夷。汉兵，知道军士。西卒，即部将李忠厚也。【朱注】知道统领汉兵，胁诱羌夷共反，而贼徒争长，羌兵不附，李忠厚因而杀之，所谓势不两大，番将殊情，倒戈而相诛也。）

①《诗》：“愠于群小。”

②《苏秦传》：会于洹水之上，通质，刳白马而盟。

③《榖梁传》：齐桓公衣裳之会十一，未尝有歃血之盟。

④【卢注】公《上严武两川说》云：“脱南蛮侵掠，邛雅子弟不能独制。”邛南兵，即邛雅子弟也。

⑤【钱笺】断剑阁，知道以兵守要害也。

⑥乐府《罗敷行》：“四十专城居。”⑦《左传》：“物莫能两大。”《汉书》：两大不相事。⑧《书》：“前徒倒戈，攻于后以北。”⑨《战国策》：赵报魏，灭智伯，祸起肘腋。⑩《前汉郊祀志》：枭，鸟名，食母。破镜，兽名，食父。黄帝欲绝其类，使百吏祠皆用之。孙万寿诗：“牛斗盛妖氛，枭獍已成群。”《左传》：“无庸，将自及也。”

义士皆痛愤①，纪纲乱相逾②。一国实三公③，万人欲为鱼④。唱和作威福⑤，孰肯辨无辜。眼前列杻械⑥，背后吹笙竽。谈笑行杀戮⑦，溅血满长衢。到今用钺地⑧，风雨闻号呼。鬼妾与鬼马，色悲充尔娱。国家法令在，此又足惊吁。（此段言贼徒乘乱，好杀而残民。义士，当时倡议讨乱者。三公，与李忠厚同辈者。借名诛逆，殃及平民，故曰孰辨无辜。滥杀非命，含冤者多，故曰风雨号呼。前乱未宁，后患加甚，故曰又足惊吁。【朱注】忠厚既杀知道，纵兵残害无辜，如往时花敬定之事，故又备述其事而惊叹之。前曰贼臣，曰枭獍，诛以大恶也。此曰纲纪，曰法令，惊以大义也。）

①《史记》：太公曰：“此义士也。”

②《诗序》：“纪纲乱矣。”

 
③《左传》：“一国三公，吾谁适从。”④《史项羽纪》：“今人方为刀俎，吾为鱼肉。”《后汉光武纪》：决水灌之，百万之众皆可使为鱼。⑤《诗》：“唱予和汝。”《书》：“臣无有作威作福。”梁武帝《净

业赋》：“威福自由，生杀在口。”⑥《尔雅》：“杻谓之桎，械谓之梏。”⑦《隋书》：杨素为将，临敌求人过失而斩之，多至百人，流血盈前，

谈笑自若。⑧《左传》：“至于用钺。”赵曰，已杀其主而夺之，故谓之鬼妾鬼马，如匈奴以亡者之妻为鬼妻也。《杜臆》：色悲，兼妾马言。

贱子且奔走，三年望东吴。弧矢暗江海①，难为游五湖②。不忍竟舍此③，复来榛芜④。入门四松在，步履万竹疏。旧犬喜我归，低徊入衣裾⑤。邻里喜我归，沽酒携胡芦⑥。大官喜我来⑦，遣骑问所须。城郭喜我来，宾客隘村墟⑧。（此一段，申上今归草堂二句。上八，言不能东游，仍还西蜀。下八，言久别乍归，一时共喜。公去成都，往来梓阆间，凡三年。）

①《易》：“弧矢之利。”

②《史记正义》：五湖者，菱湖、游湖、莫湖、贡湖、胥湖，皆大湖东岸五湾。虞翻曰：太湖，东通松江，南通杻霅溪，西通荆溪，北通滆溪，东南通韭溪，凡五道，别谓之五湖。

③《记》：“吾舍此何适矣。”.. 

④，除草也。⑤《宋书》：袁粲为丹阳尹，常步履白杨郊野问。《杜臆》：四松，公所钟爱者，故后有特咏《四松》诗。公去草堂，有托之看守者，故旧犬无恙。

⑥《世说》：陆士衡初入洛，诣刘道真，刘性嗜酒，礼毕初无他言，惟问：“东吴有长柄壶卢，卿得种来否？”【朱注】胡卢以贮酒。胡古与壶通。庾信诗，“壶卢一酒樽。”

⑦大官，谓严武。《左传》：大官大邑。⑧城郭，指居人言。《魏志》：蔡邕才学显著，常车骑填巷，宾客盈坐。【朱注】刘后村《诗话》：子美《草堂》“大官喜我来”四韵，其体盖用《木兰诗》“爷娘闻我来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。”天下尚未宁，健儿胜腐儒①。飘飘风尘际，何地置老夫？于时见疣赘②骨髓幸未枯③。饮啄愧残生④，食薇不敢余⑤。（此既归之后，慨叹身世也。(，) 世乱未休，托身无地，得草堂以养余年，此外更无他望矣。《杜臆》：赘疣承腐儒，言士既无用于世，则一饮一啄，已愧此残生，而薇蕨有余矣。此章，四句起，八句结，中三段各十六句。）①《黥布传》：“治天下安用腐儒为。”

②疣，瘤也。《庄子》：“骈拇疣赘。”又：“彼以生为附赘悬疣。”③仲长统《昌言》：“熬天下之脂膏，斫生人之骨髓。”④何承天诗：“饮啄虽勤苦。”⑤古诗：“食蕨不愿余。” 
四松

【鹤注】此广德二年复旧成都作。

四松初移时，大抵三尺强。别来忽三岁，离立如人长①。会看根不拔②，莫计枝凋伤。幽色幸秀发③，疏柯亦昂藏④。（此见旧松无恙，喜之也。）

①《记》：“离坐离立。”注：“两相丽之谓离。”

②曹冏《六代论》：“深根固蒂，不拔之道。”③李德林诗：“锁门皆秀发。”④孔椎珪《祭张长史文》：“昂藏风领。”所插小藩篱①，本亦有堤防②。终然拨损③，得恡千叶黄④。敢为故林主⑤，黎庶犹未康⑥。避贼今始归，春草满空堂⑦。（此见藩破堂芜，伤之也。篱间植树，自篱经触损，故树亦层于黄落。当此黎民未安，岂私恋故园乎，特以昔避乱而今复归耳。）

①贾谊《过秦论》：“曾无藩篱之艰。”②《汉刑法志》：“堤防陵迟。”③谢惠连《祭古塚文》：“以物拨之。”注：“南人以触拨为。”④萧悫诗：“渠开千叶影。”庾信诗：“叶黄凄序变。”⑤陆机诗：“徘徊守故林。”⑥汉元帝诏：“黎庶康宁。”⑦《长门赋》：“怅独托于空堂。”览物叹衰谢①，及兹慰凄凉。清风为我起②，洒面若微霜③。足为送老资，聊待偃盖张④。我生无根蒂⑤，配尔亦茫茫。（此抚松寄兴，喜而兼伤。身当衰谢之年，藉兹松间游息，将来亦堪娱老，但恐行踪无定，不能常对此松耳。）

①《淮南子》：“览物之博。”

②《世说》：刘尹云：“此想长松下，当有清风耳。”

③陆机诗：“秋风夕洒面。”阮籍诗：“素风发微霜。”④《玉策记》：千岁松如偃盖。《抱朴子》：天陵偃盖之松，大谷倒生之柏，皆与天齐其长，与地等其久也。

⑤陶潜诗：“人生无根蒂，飘如陌上尘。”有情且赋诗，事迹可两忘①。勿矜千载后，惨澹蟠穹苍②。（此以咏松作结，命意更觉高超。言我身不能常伴此松，惟有赋诗寄情，聊以遣兴耳。至于千载摩苍，亦何容预为矜羡乎？寓意于物，而弗留意于物，可见公之旷怀矣。此章。前二段各八句。第三段亦当八句分截，喜而兼悲也。末四句，以咏松收题。）

①《王澄别传》：澄后事迹不逮。

②惨澹，萧森之状。蟠穹苍，松盖参天也。《诗》：“以念穹苍。”申涵光曰：送老资，欲藉松作棺。无根蒂，恐年不及待，所谓叹衰谢也。

谭元春曰：前云“会看根不拔，莫计枝凋伤”，后云“我生无根柢，配尔亦茫茫”，映带处有无限深情。中云“敢为故林主，黎庶犹未廉”，此等

 
蕴藉，定是杜公独步。

 
题桃树

张性《演义》：此作于广德二年再至草堂之时。公自春末归来，花期已过，故舒花待之来岁。末云车书一家，是时北寇平，蜀乱息，而吐蕃退矣。朱注不解此意，谓追忆未乱以前故园桃柳者，失考。

小径升堂旧不斜①，五株桃树亦从遮②。高秋总馈贫人实③，来岁还舒满眼花。帘户每宜通乳燕④，儿童莫信打慈鸦⑤。寡妻群盗非今日⑥，天下车书已一家⑦。（桃在草堂，故堂树并提。旧不斜，堂无恙。亦从遮，树益高也。树间花实，堂前鸦燕，就现前景物，写出一番仁民爱物之意。未从草堂中想见乱而复治之象，有多少庆幸在。燕生子，鸦哺母，故皆护惜之。莫信，莫任其伤残。非今日，今无离乱也。）

①庾信赋：“入欹斜之小径。”②鲍照乐府：“中庭五株桃，一株先作花。”③梁简文帝诗：“高秋度函谷。”汉明帝诏：“赋与贫人。”《韩诗外传》：“夫春树桃李，秋得食其实也。”王筠侍：“秾华春发彩，结实下成蹊。”④古诗：“风檐入双燕。”鲍照诗：“乳燕逐草虫。”⑤古乐府有《莫打鸦》。《拾遗记》：俗谓乌白臆者为慈乌。《异苑》：东阳颜乌至孝，故慈乌来萃。⑥丁壮丧亡，寡妻因群盗所致。汉章帝诏：老母寡妻，设虚祭，饮泣泪。⑦梁武帝诏：“疆埸多阻，车书未一。”《前汉叔孙通传》：“天下为一家。”黄生曰：此诗思深意远，忧乐无方，寓民胞物与之怀于吟花看鸟之际，其材力虽不可强而能，其性情固可感而发。不得其性情，而肤求之字句，宜杜诗之难读也。

杜诗有文不接而意接者，半写题中景，半写题外意，如《白帝城》诗“云出门”四句，本咏雨中景象，“归马逸”四句，却写乱后情事。此诗上六赋草堂景物，下二则慨叹世事，断中有续，读者固当善会。

 
水槛

【鹤注】此当是广德二年，初回草堂时作。

苍江多风飘，云雨昼夜飞，茅轩驾巨浪，焉得不低垂①。游子久在外，门户无人持②。高岸尚为谷③，何伤浮柱欹④。（此言草堂既坏，水槛亦欹。驾浪，轩临江上也。低垂，风雨飘零也。浮柱，即指水槛。）

①庾信《枯树赋》：“或低垂于霜露。”②古乐府：“健妇持门户，亦胜一丈夫。”③《诗》：“高岸为谷，深谷为陵。”④何伤，何妨也。《西京赋》：“跨游极于浮柱。”注：“三辅名梁为极，作游梁置浮柱上。”扶颠有劝诫①，恐贻识者嗤。既殊大厦倾，可以一木支②。临川视万里，何必栏槛为。人生感故物，慷慨有余悲③。（此言欲修此槛，不忘旧物也。视修槛若扶颠，人或笑以为迂，但一木可支，此事亦易为力耳。临川得以远眺，则此槛亦可不修，然故物堪怜，何忍坐视其剥落乎。此章，上下各八句。）

①扶颠，见《论语》。《抱朴子》：“时游观于劝戒。”②《文中子》：大厦之倾，非一木所支。③《韩诗外传》：孔子出游少原之野，有妇人哭甚哀，问之，妇人曰：“向刈薪，亡吾蓍簪，是以哀。非伤亡簪，不忘故也。”

 
破船

【鹤注】此是广德二年再归成都作。

平生江海心，宿昔具扁舟。岂惟清溪上，日傍柴门游①。（备舟将以远行，此忆往时。【赵注】公志在江海，岂泛清溪、傍柴门而游乎。）

①《杜臆》：江湖与魏阙对，是心在高隐者。江海与丘园对，是心在远游者。《隐逸传》：放情江海。

苍皇避乱兵，缅邈怀旧丘①。邻人亦已非，野竹独修修。船舷不重扣②，埋没已经秋。仰看西飞翼③，下愧东逝流④。（舟破不能东游，此记初归。乱兵，指徐知道。旧丘，指草堂。【顾注】南邻则朱山人，北邻则王明府，又斛斯校书亦草堂南邻。时斛斯融已殁，此“邻人非”之一证也。船已沉没，故不复扣舷。看西翼，身犹滞蜀。愧东流，不能出峡。）

①缅邈，远貌。谢灵运诗：“缅邈区中缘。”鲍照诗：“复得还旧丘。”②《晋书》：夏统以足扣船，而歌吴曲。《江赋》：“咏采菱以扣舷。”注：“舷，船唇也。”

③王均诗：“请寄西飞翼。”④繁钦诗：“流泉东逝。”故者或可掘①，新者亦易求。所悲数奔窜，白屋难久留②。（末言船破不修之故。掘故求新，言船非难办，特以奔走之下，屋无定居，何暇营舟乎。此章，中间八句，首尾各四句。）

①船去头尾者，江南谓之掘头船。《幽明录》：阳羡小吏吴龛，乘掘头船过溪。②《汉书注》：白屋，谓庶人以白茅覆屋者。

王嗣奭曰：新添水槛，昼乘小艇，公诗也。公初以此二者为草堂乐事，避乱而归，二物俱坏矣。水槛可惜，则引高岸为谷以解之。扁舟可惜，则引邻人亦非以解之。识见比前，较进一等矣。

 
奉寄高常侍

鹤曰：《旧史》：代宗即位，吐蕃陷京畿，适练兵临吐蕃以牵制之，师出无功，而松维等州为贼兵所陷，以严武代还。据此，则适为成都尹在宝应元年夏武归朝之后，而适代还乃在广德二年三月也。史又云：适代还，用为刑部侍郎，转散骑常侍，永泰元年正月卒。《唐书百官志》：门下省左散骑常侍二人，掌规讽过失，侍从顾问。

汶上相逢年颇多①，飞腾无那敌人何②。总戎楚蜀应全未③，方驾曹刘不啻过④。今日朝廷须汲黯⑤，中原将帅忆廉颇⑥。天涯春色催迟暮⑦，别泪遥添锦水波⑧。（此为高适入朝，寄诗以赠之也。上四称常侍才略，是从前事。下四惜常侍还京，是目前事。三四言才兼文武，五六言望重朝野。汶上相逢，盖开元间相遇于齐鲁也。总戎楚蜀，淮南、西川两为节度也。方驾曹刘，子建、公幹可与匹休也。负气敢言，故朝须汲黯。旧将召还，敌人忆廉颇。别泪遥添，阙于面送也。无那，无如适者。应全未，未尽其长。不啻过，远过古人。天涯迟暮，遥应汶上年多。）

①《汉书》：汶水，出泰山郡莱芜县原山，入泲，汶上在齐南鲁北。

②《楚辞》：“吾令凤凰飞腾兮。”顾炎武曰：六朝人多书奈为那。《三国志注》：文钦与郭淮书曰：“所向全胜，要那后无继何。”《宋书刘敬宣传》：牢之曰：“平玄之后，令我那骠骑何。”唐人诗多以无奈为无那。

③薛道衡诗：“朝端去总戎。”④《绝交论》：“遒文丽藻，方驾曹王。”钟嵘《诗评》：“曹刘殆文章之圣。”《秦誓》：“不啻若自其口出。”⑤《汉书汲黯传》：黯好直谏，守节死义。

⑥孔臧《格虎赋》：帅将士于中原。《史记廉颇传》：赵王思复得廉颇，王使使者视廉颇。⑦《楚辞》：“恐美人之迟暮。”

⑧潘徽诗：“离情欲寄乌，别泪不因猿。”王嗣奭曰：高杜交契最久，故赠诗不作谀词。总戎句，不讳其短。方驾句，独称其长。下文但云中原相忆，则西蜀之丧师失地，亦见于言外矣。

 
赠王二十四侍御契四十韵

【鹤注】此是广德二年春归成都时作。按：朱注因元次山序文有王契姓名，遂以王契为京兆人，奉使来蜀。今玩诗词，公去蜀时，与王相别，及归蜀时，又与王相遇，黄鹤以王契为蜀人者，得之。元结所云者当另是一人。【远注】王侍御，当是罢官而居于蜀者，故诗有“客即挂冠至”、“幸各对松筠”等句。

往往虽相见①，飘飘愧此身②。不关轻级冕③，但是避风尘。一别星桥夜.. 

④，三移斗柄春⑤。败亡非赤壁⑥，奔走为黄巾⑦。（此叙前后聚散之故。言昔见侍御，以避乱而来。后别侍御，以避乱而去。公弃华州司功，非轻冕绂，实避兵戈耳。自宝应元年至此已三年，时徐知道为部下所杀，与赤壁战败者不同。公奔走流离，如避黄巾之乱也。）①《汉书吴王传》：往往而有。董仲舒策：“王道往往而绝也。”

②崔駰诗：“飘飘神举逞所欲。”③《淮南子》：“饰绂冕之服。”④《汉书》：秦李冰造七星桥，上应七星。光武谓吴汉曰：“安军宜在七星桥。”张正见诗：“星桥转夜流。”

⑤《公羊传注》：斗指东曰春。隋炀帝诗：“更移斗柄转。”

⑥《荆州记》：蒲圻县沿江一百里南岸名赤壁，昔周瑜破曹操处。《方

舆胜览》：赤壁在蒲圻县西百二十里，北岸乌林，与赤壁相对。

⑦后汉钜鹿人张角，所部有三十六万，皆着黄巾，同日反叛。子去何潇洒①，余藏异隐沦。书成无过雁②，衣故有悬鹑③。恐惧行装数.. 

④，伶俜卧疾频⑤。晓莺工迸泪⑥，秋月解伤神⑦。（此自叙别后之事。子去，谓侍御往京。余藏，谓避乱他适。书成句，承子去。衣故句，承余藏。行装数，往来梓阆。卧病频，旧有肺病。此时晓莺聒耳，巧于动泪，秋月凄凉，知我伤心。工字解字，乃句眼。）①《北山移文》：“潇洒出尘之想。”《世说》：谢车骑见王文叔曰：“潇洒相遇。”

②陆厥诗：“雁过南无书。”③《世说》：“衣不经新，何由而故？”《荀子》：“子夏家贫，衣若悬鹑。”【朱注】《说文》：“鹑，駰属，其羽斑而散。贫士衣象之。”

④“恐惧行装数”，干戈之地，非避马则拏舟也。⑤伶俜，失所之貌。古《猛虎行》：“伶俜到他乡。”谢灵运诗：“卧疾丰暇裕。”⑥骆宾王诗：“迸泪下双流。”⑦韦黯诗：“别后倍伤神。”陈师道曰：苏公居颖，春夜对月，王夫人曰：“春月可喜，秋月使人愁耳。”公遂作词曰：“不似秋光，只与离人照断肠。”老杜云：“秋月解伤神。”语简而益工。会面嗟黧黑①，含凄话苦辛②。接舆还入楚③，王粲不归秦④。锦里残丹灶⑤，花溪得钓纶⑥。消中只自惜⑦，晚起索谁亲⑧。（此自叙初归之事。会面，见成都人也。入楚，喻回蜀。归秦，忆长安。丹灶、钓纶，旧时遗物。

 
自惜、谁亲，起下侍御。《后汉书》：范丹别王奂曰：“今子远适千里，会面无期。”）

①《屈原传》：面色黧黑。

②古诗：“坎轲长苦辛。”③《列仙传》：接舆，名陆通，楚人也。④谢灵运诗序：王粲，家本奏川贵公子孙，遭乱流寓，诗曰：“整装辞秦川，秣马赴楚壤。”⑤《南越志》：长沙郡浏阳县东有王乔山，山有合丹灶。《别赋》：“守丹灶而不顾。”周弘正诗：“丹灶起残烟。”

⑥《诗》：“其钓维何，维丝伊缗。”注：“缗，纶也。”

⑦《后汉李通传》：素有消疾。《素问》：“多食数溲曰消中，即消

渴也。”⑧《绝交书》：“卧喜晚起。”索，求也。

伏柱闻周史①，乘槎有汉臣②。鹓鸿不易狎③，龙虎未宜驯④。客则挂冠至⑤，交非倾盖新⑥。由来意气合⑦，直取性情真⑧。（此侍御还蜀，而重叙交情。柱史、乘槎，王曾出使。鸳鸿二句，言其不合于时。挂冠至，承上二。非倾盖，起下二。意合、情真，言故交忘形也。）

①王康琚诗：“老聃伏柱史。”②乘槎，见十七卷。③鸳小鸿大，两物不伦，当作鹓鸿。《庄子》：“鹓雏发于南海，飞于北海。”此与鸿飞冥冥、举翅摩天者正相类，若鸳鸯，人得取而狎之矣。东坡诗：“闻道鹓鸿满台阁，网罗应不到沙鸥。”乃用杜鹓鸿也。《隋书》：齐驱骐骥，比翼鹓鸿。④赵至《与从兄书》：“龙睇大野，虎啸六合，猛气纷坛，雄心四据。”《五君咏》：“龙性谁能驯。”⑤《后汉逢萌传》：王莽居摄，萌解冠挂东都门而去。⑥《邹阳传》：“白头如新，倾盖如故。”注：“倾盖，言交盖驻车也。”

⑦司马迁《报任安书》：“意气殷勤。”⑧《庄子》：“性情不离。”浪迹同生死①，无心耻贱贫②。偶然存蔗芋③，幸各对松筠④。粗饭依他日，穷愁怪此辰。女长裁褐稳，男大卷书匀⑤。（此王过草堂而面述已怀。浪迹以来，生死直可同观，则贫贱更非所耻矣。蔗芋留客，同看松筠，虽粗饭亦何伤乎。但穷愁难释者，以男女未成婚嫁耳。《杜臆》：此段曲折叙怀，具见性情之真，而客不见嫌，又见意气之合矣。）

①戴逵《栖林赋》：“浪迹颍湄，栖景箕岑。”②何逊诗：“坎犹贱贫。”③《蜀都赋》：“瓜畴芋区，甘蔗辛姜。”④王融诗：“松筠俱以贞。”⑤顾炎武曰：《张融传》：与从叔永书云：“世业清贫，民生多待。榛栗枣修，女贽既长；束帛禽鸟，男礼已大。”漰口江如练①，蚕崖雪似银②。名园当翠.. ③，野棹没青蘋④。屡喜王侯

宅⑤，时邀江海人⑥。追随不觉晚⑦，款曲动弥旬⑧。但使芝兰秀⑨，何须栋宇

 
邻⑩。山阳无俗物(11)，郑驿正留宾(12)。（此公过导江，而侍御留饮。提堋口、蚕崖，王盖导江人也。游园，鼓棹，宅内邀宾，其穷日经旬，真契若芝兰矣，何必比屋为邻乎。《杜臆》：山阳、郑驿，谓其不滥交而又爱客。）

①《水经注》：李冰于都安县堰江作堋，堋有左右口，谓之湔，堋江入郫江检江以行舟。《寰宇记》：导江县有都安堰。蜀人谓堰为堋。谢眺诗：“澄江静如练。”

②《寰宇记》：蚕崖，在导江县西北四十七里。

③《世说》：顾辟疆有名园。

④左岘曰：堋口水急，不可通舟，野棹乃泊于小溪者。《风赋》：“风起于青蘋之末。”⑤王侯多第宅，本出古诗，此句王侯却指王姓，言犹李云李侯，程云程侯，不然侍御不得拟王侯也。⑥江海人，公自谓。谢灵运诗：“本是江海人。”⑦曹丕诗：“冠佩相追随。”⑧任昉诗：“劳君款曲问，冒此殷勤酬。”何逊诗：“弥旬苦凌乱。”⑨《家语》：“与善人居，如入芝兰之室。”⑩陶潜诗，“欢心孔洽，栋宇惟邻。”(11)向秀与嵇康为竹林之游，作《恩旧赋》云：“济黄河以泛舟兮，经山阳之旧居。”俗物，见九卷。(12)《汉书》：郑当时，字庄，常置驿马于长安诸郊，请谢宾客，夜以继日。出入并鞍马①，光辉参席珍②。重游先主庙，更历少城闉③。石镜通幽魄，琴台隐绛唇④。送终惟粪土⑤，结爱独荆榛⑥。置酒高林下⑦，观棋积水滨。区区甘累趼⑧，稍稍息劳筋⑨。（此同返成都，与侍御览胜。并马，同行。参席，同饮也。《杜臆》：灌县去成都止六十里，故归而重游。先主庙在城南，少城闉乃西门，从西郭而入，则石镜琴台皆古迹也。镜埋粪土，台长荆榛，见死者不复生，行乐当及时矣。棋酒相随，必侍御所携者。甘累趼，公自谓。息劳筋，指侍御。）

①鲍照诗：“鞍马光照地。”②《儒行》：儒有席上之珍。③少城，即张仪城。李膺记：在大城之西，故曰少城。《说文》：“闉，城内重门也。”陆系侍，“别念限城闉。”④扬雄《蜀都赋》：“眺朱颜，离绛唇。”《芜城赋》：“蕙心纨质，玉貌绛唇。”⑤汉明帝诏：“百姓送终之制。”《王昭君辞》：“昔为匣中玉，今为粪上英。”⑥王筠诗：“结爱久相离。”潘岳诗：“荆棘成榛。”⑦鲍照诗：“长雾匝高林。”⑧《庄子》：“百舍重趼。”又任昉笺：“累茧救宋。”⑨《孟子》：“劳其筋骨。”网聚粘圆鲫，丝繁煮细莼①。长歌敲柳瘿②，小睡凭藤轮③。农月须知课.. 

④，田家敢忘勤⑤。浮生难去食⑥，良会惜清晨⑦。（此言再饮草堂，惜农务 
方迫，不能久留耳。《杜臆》：草堂临江傍溪，江有圆鲫，溪有细莼，柳瘿藤轮，堂中之器。时当农月恩为谋食汁，公以力耕自任矣。）

①【朱注】《本草》：鲫鱼合莼作羹食良。又陆云曰：“千里莼羹。”

②申涵光曰：“长歌敲柳瘿”，借用击唾壶事，语新。【朱注】“瘿，颈瘤也。柳瘿，可为樽。”洙曰：柳瘿，木之节目如疣。曹植诗：“我有柳瘿瓢。”③蔡氏以藤轮为车轮。鲍照诗：“花蔓引藤轮。”今按：王洙曰：藤轮，蒲团也，以藤为之。此说为正。若车轮，岂可凭倚以睡乎。④《后汉岑彭传》：“每于农月，亲度顷田。”⑤《前汉杨恽传》：“田家作苦。”

⑥去食，见《论语》。⑦秦嘉诗：“清晨当引迈。”列国兵戈暗，今王德教淳①。要闻除猰貐②，休作画麒麟③。洗眼看轻薄.. 

④，虚怀任屈伸⑤。莫令胶漆地⑥，万古重雷陈⑦。（此有感身世，而以古道交情望诸侍御也。除猰貐，勉其立功。休画麟，戒其尸位。看轻薄，深慨世情。任屈伸，安于穷达。有侍御交谊，则雷陈不得专美于前矣。此章，八句者七段，十二句者两段。）①董仲舒策：“任德教而不任刑。”②【朱注】猰貐，《山海经》作窫窳，蛇身人面。《尔雅》：“猰貐，类貙虎，磨牙食人，迅走。”《淮南子》：尧之时，猰貐为民害。③《朝野金载》：杨炯每目朝官为麒麟楦，言如弄假麒麟，刻画头角，修饰皮毛，覆之驴上，巡场而走，及脱皮，还是驴耳。旧注引图形麟阁事，与此无涉。

④隋炀帝诗：“宿雾洗开明媚眼。”张华诗：“末世多轻薄。”⑤《易》：“屈伸相感而利生焉。”⑥古诗：“以胶投漆中，谁能别离此。”⑦后汉陈重与雷义同为举辟，更相推让，乡里为之语曰：“胶漆自为坚，不如雷与陈。”张溍曰：排律似此卷舒收放，一一如意，具有仙气。按：此诗八十句，有八句一断者，有十二句一断者。大抵语意皆自四句推之，而四句之中，上下二句，又自相呼应，此杜诗五排及五古章法也。诸家强分段落，割裂未妥。

 
登楼

【鹤注】当是广德二年春初归成都之作。吐蕃去冬陷京师，郭子仪复京师乘兴反正，故曰“朝廷终下改”，王洙谓崔旰起兵西山者非。王粲有《登楼赋》。

花近高楼伤客心①，万方多难此登临②。锦江春色来天地③，玉垒浮云变古今④。北极朝廷终不改⑤，西山寇盗莫相侵⑥。可怜后主还祠庙⑦，日暮聊为《梁父吟》.. ⑧。（上四登楼所见之景，赋而兴也。下四登楼所感之怀，赋而比也。以天地春来，起朝廷不改，以古今云变，起寇盗相侵，所谓兴也。时郭子仪初复京师，而吐蕃又新陷三州，故有北极西山句，所谓赋也。代宗任用程元振、鱼朝恩，犹后主之信黄皓，故借祠托讽，所谓比也。《梁父吟》，思得诸葛以济世耳。伤心之故，由于多难。而多难之事，于后半发明之。其辞微婉而其意深切矣。）

①古诗：“西北有高楼。”陆机诗：“春芳伤客心。”②《书》：“嗟尔万方有众。”《诗》：“王事多难。”刘孝绰诗：“况在登临地。”

③锦江，别见。梁简文帝诗：“春色映空来。”④《杜臆》：玉垒山在灌县西，唐贞观间设关于其下，乃叶蕃往来之冲。卢思道《蜀国弦》：云浮玉垒夕，日映锦城朝。《楚辞》：“怜浮云之相样。”左恩诗：“荒涂横古今。

⑤《尔雅》：“北极谓之北辰。”【远注】终不改，所谓庙貌依然、钟簴无恙也。

⑥【顾注】广德元年十月，吐蕃陷京师，立广武郡王承宏为帝。郭子仪收京，乘兴反正。是年十二月，吐蕃又陷松、维、保三州，高适不能救。西山近于维州。

⑦吴曾《漫录》：蜀先主庙，在成都锦官门外，西挟即武侯祠，东挟即后主祠。蒋堂帅蜀，以禅不能保有土字，始去之。所谓“后主还祠庙”者，书所见以志慨也。⑧朱瀚曰：《蜀志》：亮躬耕陇亩，好为《梁父吟》。本传不载吟词，乐府所载，言二桃杀三士，其义殊鄙，何取而好吟之。且躬耕南阳而其辞则云“步出齐城门，遥望荡阴里”，于事不合。又云力排南山、文绝地纪，语气浮诞，岂武侯所屑道。尝考乐府解，曾子耕太山之下，天雨雪，旬日不得归思其父母而作《梁父歌》，本《琴操》也。武侯早孤力耕，为《梁甫吟》，意实本此。又陆机、沈约皆有作。一则云丰水零露，一则云秋色寒光，叹时暮而失志，正与雨雪思归有合，益征三士之说为不经矣。今按：旧注以《梁父吟》为欲去朝中谗佞，黄生谓即指登楼所咏之作，此另一说也。王嗣奭曰，首聊写登临所见，意极愤懑而词犹未露，此诗家急来缓受之法。锦江玉垒二句，俯视弘阔，气笼宇宙，人竞赏之，而佳不在是，止作过脉语耳。北极朝廷，如锦江春色，万古常新，而西山寇盗，如玉垒浮云，倏起倏灭。结语忽入后主，深思多难之故，无从发泄，而借后主以泄之。又及《梁甫吟》，伤当国无诸葛也，而自伤不用亦在其中。不然。登楼对花，何反作伤心之叹哉。

 
朱瀚曰：俯视江流，仰观山色，矫首而北，矫首而西，切登楼情事。又矫首以望荒祠，因念及卧龙一段忠勤，有功于后主，伤今无是人，以致三朝鼎沸，寇盗频仍，遂傍撞徙倚，至于日暮，犹为《梁父吟》，而不忍下楼，其自负亦可见矣。

申涵光曰：北极、西山二语，可抵一篇《王命论》。

叶梦得《石林诗话》：七言难于气象雄浑，句中有力，而纡徐不失言外之意。自老杜“锦江春色来天地，玉垒浮云变古今”，与“五更鼓角声悲壮，三峡星河影动摇”等句之后，常恨无复继者。韩退之笔力最为杰出，然每苦意与语俱尽。《贺裴晋公破蔡州回》诗“将军旧压三司贵，相国新兼五等崇”，非不壮也，然意亦尽于此矣。不若刘禹锡《贺晋公留守东都》云“天子旌旗分一半，八方风雨会中州”，语远而体大也。

 
寄邛州崔录事

【鹤注】此当是广德二年归草堂时作。【邵注】邛州，即今四川嘉定府邛县。

邛州崔录事，闻在果园坊①。久待无消息，终朝有底忙。应愁江树远.. ②怯见野亭荒③。浩荡风尘际，谁知酒熟香。（《杜臆》：崔与公必素狎，故(，) 憾其不至，而半谑半嘲如此。应愁、怯见，俱用倒跌语。束句讥其奔走风尘，而不知酒熟之香，诚俗物也。）

①果园坊，在成都。②江树、野亭，即草堂。谢脁诗：“江树云中青。”③谢惠连诗：“饮饯野亭馆。” 
王录事许修草堂赀不到聊小诘

梁氏编在广德二年。

为瞋王录事①，不寄草堂赀。昨属愁春雨②，能忘欲漏时。（此以短章代手札。嗔录事，乃戏词。下二句作诘词，谓既愁我雨，岂遂忘我漏乎。）

①方氏《通雅》：“嗔，音田，盛气也。”《五经文字》云：振旅嗔嗔。至唐尚如此，今俗则为嗔嫌字矣。按：少陵用嗔字，多作瞋怒之瞋，如“慎莫近前丞相瞋”，亦然。瞋，音称人切。②属，适也。 
归雁

此自梓州还成都时作。

东来千里客，乱定几年归。肠断江城雁，高高正北飞①。（此是托物以寓意。东来客，赴成都。几年归，念长安。见江雁北飞，故乡思弥切耳。）

①谢灵运诗：“高高入云霓。” 
绝句二首

【鹤注】当是广德二年成都作。

迟日江山丽，春风花草香。泥融飞燕于，沙暖睡鸳鸯。（此章言春景可乐。摹写春景，极其工秀，而出语浑成，妙入化工矣。丽字、香字，眼在句底。融字、暖字，眼在句腰。）

杨慎谓绝句者，一句一绝，起于《四时咏》“春水满四泽，夏云多奇峰，秋月扬明辉，冬岭秀孤松”，是也。今按：此诗一章而四时皆备。又吴筠诗云：“山际见来烟，竹中窥落日，鸟向檐上飞，云从窗里出。”是一时而四景皆列。杜诗“迟日江山丽，春风花草香”四句似之。王半山诗：“日净山如染，风暄草欲薰，梅残数点雪，麦涨一溪云。”又从此诗脱胎耳。

罗大经《鹤林玉露》云：杜诗“迟日江山丽”四句，或谓此与儿童之属对何异。余曰：不。上二句，见两间无非生意。下二句，见万物奠不适情。于此而涵泳之，体认之，岂不足以感发吾心之真乐呼。大抵古人好诗，在人如何看，在人把做如何用，如“水流心不竞，云在意俱迟”，又“野色更无山隔断，天光直与水相通”，“乐意相关禽对语，生香不断树交花”等句，只把做景物看亦可，把做道理看，其中亦尽有可玩索处。大抵看诗，要胸次玲珑活络。

此诗皆对语，似律诗中幅，何以见起承转阖？曰：江山丽而花草生香，从气化说向物情，此即一起一承也。下从花草说到飞禽，便是转折处，而鸳燕却与江山相应，此又是收阖法也。范元实《诗眼》曾细辨之。

其二

江碧鸟逾白①，山青花欲燃②。今春看又过，何日是归年③。（次章言春过可忧。【周甸注】江山花鸟，著眼易过，身在他乡，归去无期，所触皆成愁思矣。前首全属咏景，此则对景言情。前是截五律中四，此是截五律下四。）

①谢脁诗“黄鸟度青枝”，不如杜句“江碧鸟逾白”，尤为醒豁。②何逊诗：“天暮远山青。”梁元帝诗：“林间花欲然。”庾信诗：“山花焰欲燃。”③陆机诗：“我行无归年。”五言绝句，始于汉魏乐府，六朝渐繁，而唐人尤盛。大约散起散结者，一气流注，自成首尾，此正法也。若四句皆对，似律诗中联，则不见首尾呼应之妙。必如王勃《赠李十四》诗：“乱竹开三径，飞花满四邻。从来扬子宅，别有尚玄人。”王之涣《登鹳雀楼》诗：“白日依山尽，黄河入海流。欲穷千里目，更上一层楼。”钱起《江行》诗：“兵火有余烬，贫村才数家。无人争晓渡，残月下寒沙。”令狐楚《从军》诗：“胡风千里惊，汉月五更明。纵有还家梦，犹闻出塞声。”已上数诗，皆语对而意流，四句自成起讫，真佳作也。若少陵《武侯庙》诗：“遗庙丹青落，空山草木长。犹闻辞后主，不复卧南阳。”其气象雄伟，词旨剀切，则又高出诸公矣。莫谓“迟日”一首，但似学堂对句也。至对起散结者，如卢俟《南楼望》诗：“去国三巴

 
远，登楼万里春。伤心江上客，不是故乡人。”李白《独坐敬亭山》诗：“众鸟高飞尽，孤云独去闲。相看两不厌，只有敬亭山。”柳宗元《江雪》诗：“千山鸟飞绝，万径人踪灭。孤舟蓑笠翁，独钓寒江雪。”又有散起对结者，如骆宾王《易水送别》诗，“此地别燕丹，壮士发冲冠。昔时人已没，今日水犹寒。”宋之问《别杜审言》诗：“卧病人事绝，嗟君万里行。河桥不相送，江树远含情。”孟浩然《宿建德江》诗，“移舟泊烟渚，日暮客愁新。野旷天低树，江清月照人。”杜诗如：“江碧鸟逾白，山青花欲然。今春看又过，何日是归年。”此即双起单结体也。如：“江上亦秋色，火云终不移。巫山犹锦树，南国且黄鹂。”此即单起双结体也，又有四句似对非对，而特见高古者，如裴迪《孟城坳》诗：“结庐古城下，时登古城上。古城非畴昔，今人自来往。”太上隐者《答人》诗：“偶来松树下，高枕石头眠。山中无历日，寒尽不知年。”则又脱尽蹊径矣。杜诗如，“万国尚戎马，故园今若何。昔归相识少，早已战场多。”此散对浑成之作也。

 
寄司马山人十二韵

【鹤注】此当是广德二年归成都时作。

关内昔分袂①，天边今转蓬②。驱驰不可说③，谈笑偶然同④。（首叙聚散交情。关内，指长安。天边，指成都。）

①谢惠连诗：“分袂澄湖阴。”②曹植诗：“转蓬离本根。”③《七发》：“驱驰当世。”④古诗：“谈笑未及竟。”道术曾留意①，先生早击蒙②。家家迎蓟子③，处处识壶公。长啸峨嵋北.. 

④，潜行玉垒东⑤。有时骑猛虎⑥，虚室使仙童⑦。（此叙山人行迹。上四忆在京时，下四记在蜀时。留意，公自谓。击蒙，欲受教也。蓟子二句，比山人道高。骑虎二句，称山人法大。）①《史记日者传》：观大夫类有道术者。《述异传》：荀环好道术，潜栖却粒。②《易蒙卦》上九爻：“击蒙。”

③蓟子训，注见一卷及十二卷。④《后汉方术传》：费长房为市吏，有卖药老翁悬一壶于肆，市罢辄跳入壶中。长房异之，因往再拜，同入此壶。⑤《江赋》：“峨嵋为泉阳之揭，玉垒作东别之标。”曾曰：峨嵋山在嘉州，玉垒山在茂州。⑥《洞冥记》：东方朔出遇苍虎息于道旁，朔便骑虎而还，扞捶过痛，虎啮之，脚伤。《列仙传》：葛仙公，能乘虎使鬼。⑦《庄子》：“虚室生白。”《云笈七签》：守元丹十八年，诣上清宫，受书佩符，役使玉童玉女各十八人。苏彦诗：“仙童唱清道。”

发少何劳白，颜衰肯更红①。望云悲轗轲②，毕景羡冲融③。丧乱形仍役.. 

④，凄凉信不通。悬旌要路口⑤，倚剑短亭中⑥。（此自叙情事。上四衰老之叹，下四飘流之感。望云霄，则悲已沦落。当暮景，则羡彼冲和。杜修可曰：悬旌倚剑，屯戍之兵尚在也，此承丧乱言。）①宋人诗话：白乐天云“醉貌如霜叶，虽红不是春”，东坡云“儿童误喜朱颜在，过后方知是酒红”，郑谷云“衰鬓霜供白，愁颜酒惜红”，陈后山云“发短愁催白，颜衰酒借红”，皆脱化于杜。②陶潜诗：“望云惭飞鸟。”【吴注】《北史》：元树奔南，每见嵩山白云，未尝不引领欷歔。③鲍照诗：“毕景逐前俦。”《南史》：殷臻，幼有名行，每造袁粲、褚彦回之席，辄清言毕景。《海赋》：“冲融滉漾。”④《归去来辞》：“既自以身为形役。”⑤《史记苏秦传》：心摇摇如悬旌，而无所终薄。《汉陈汤

传》：“悬旌万里之外。”

⑥宋玉《大言》：“长剑倚天外。”《六帖》：十里一长亭，五里一短亭。 
永作殊方客，残生一老翁。相哀骨可换①，亦遣驭清风②。（此望山人指授也。上文宾主分列，此处主宾合收，章法秩然。此章，首尾各四句，中二段各八句。）

①《汉武内传》：一年易气，二年易血，三年易精，四年易脉，五年易髓，六年易骨，七年易筋，八年易发，九年易形。

②《庄子》：“列子御风而行，泠然善也。”

 
黄河二首

鲍钦止曰：此为吐蕃入寇而作。旧注谓禄山河北事，非也。黄鹤依此编在广德二年。

黄河北岸海西军①，椎鼓鸣钟天下闻。铁马长鸣不知数，胡人高鼻动成群②。（此叹当时戍兵其众，不能制吐蕃之横行。铁马，指胡骑。）

①【朱注】河水经自于阗、疏勒而东，径金城允吾县北。郦道元云：王莽之西海也，莽纳西零之献以为西海郡，治此城。阚駰曰：县西有卑禾羌海，世谓之青海，唐时其城陷于吐蕃，故此云海西军。或引史宝应元年回纥可汗屯河北，雍王率僚属往见之以证此诗，不知回纥地直朔方，不得云海西军也。鲍钦止注指吐蕃入寇。仍以此说为正。

②《晋中兴书》：冉闵杀石鉴及诸番，于时高鼻多须者无不滥死。李陵《报苏武书》：“吟啸成群，听之不觉泪下。”

其二

黄河南岸是吾蜀，欲须供给家无粟。愿驱众庶戴君王，混一车书弃金玉.. 

①。（此叹蜀人迫于军饷，故愿太平以纾民困。指塞外之黄河，故云南岸是。唐运道之黄河在于中州。《杜诗博议》：唐运道俱仰黄河，独蜀僻在西南，河漕不通，西山三城粮运屡绝，故有供给无粟之叹。此亦为吐蕃入寇而作。）①【赵注】弃金玉，言毋奢侈，如传言不宝金玉之义。

 
扬旗原注：二年夏六月，成都尹严公置酒公堂，观骑士，试新旗帜。

【鹤注】当是广德二年夏在幕府中作。吐著陷松、维、保三州，在去年十二月。《后汉陈蕃传》：扬旗曜武。

江风飒长夏①，府中有余清。我公会宾客，肃肃有异声②。初筵阅军装③罗列照广庭④。庭空六马人⑤，駊駊扬旗旌⑥。（首叙严公会客观旗。异声，(，) 谓治军有名。）

①沈佺期诗：“坐看长夏晚。”②陶潜诗：“肃肃其风。”③《诗》：“宾之初筵。”④古诗：“罗列自成行。”何敬祖诗：“广庭发晖素。”⑤《书》：“凛乎若朽索之驭六马。”节度使何以有六马，前《冬狩行》云“使君五马一马骢”，亦是一证。按《毛诗》：“良马六之。”则大夫亦可言六马矣。《韩非子》：夫猎者托车舆之安，用六马之足。

⑥《说文》：“駊駊，马摇头也。”《甘泉赋》：“崇丘陵之駊駊兮。”

回回偃飞盖①，熠熠迸流星②。来冲风飙急，去擘山岳倾。材归俯身尽③，妙取略地平④，虹蜺就掌握⑤，舒卷随人轻⑥。（此备写扬旗之状。吴论：其回转处如飞盖偃仰，其飘忽处如流星迸落，其乍来也如风驰之急，其倏倒也如山势之倾。言其奇妙则马上俯身，而旗尾略地；言其轻捷如虹蜺在握，而舒卷随人。）

①刘桢诗：“回回目昏乱。”曹植诗：“飞盖相追随。”②张华诗：“熠熠宵流。”《羽猎赋》：“曳彗星之飞旗。”石苞书：“旌旗流星。”③曹植诗：“俯身散马蹄。”④《汉书》：“无战而略地。”傅玄《西都赋》：“奏新声，理秘舞。飙回风，转流采。”《记》：“总干而山立。”⑤《羽猎赋》：“虹蜺为缳。”注：“缳，旗上系也。”掌握，见下章。

⑥江总《陈宣帝哀策文》：“曳蛇旗之舒卷。”三州陷犬戎①，但见西岭青。公来练猛士②，欲夺天边城。此堂不易升③，庸蜀日已宁④。吾徒且加餐⑤，休适蛮与荆⑥。（未望严公恢境安民。鹤曰：练士夺城谓欲攻吐善，是年九月.武果败之。“此堂不易升”，言任大责重也。庸蜀日宁，则克胜此任矣。此章三段，各八句。）

①柳芳《唐历》：广德元年，运粮绝，吐蕃陷松、维、保三州。《周语》：“穆王将征犬戎。”②《大风歌》：“安得猛土兮守四方。”

③相如《琴歌》：“何悟今夕兮升斯堂。”④《牧誓》：“及庸蜀羌夔。”《十道志》：夔州，古庸国。又《公孙述传》：王岑杀王莽庸部牧，以应宗成。注：王莽改益州为庸部。

⑤古诗：“上言加餐饭。”⑥王粲《七哀》诗：“复弃中国去，远身适荆蛮。” 
绝句六首

【鹤注】此当是广德二年复归草堂时作。

日出篱东水，云生舍北泥。竹高鸣翡翠，沙僻舞鹍鸡①。（首章，积雨初晴之景。惟积雨，故日照水，云映泥。惟初晴，故翡翠鸣，鹍鸡舞。日出云生，微读。）

①《尔雅翼》：鹍鸡似鹤，黄白色，长颈赤喙。公孙乘《月赋》：“昆鸡舞于兰渚。”

其二

蔼蔼花蕊乱，飞飞蜂蝶多。幽栖身懒动，客至欲如何。（次章，幽居自适之情。花蕊蜂蝶，乘春而动。闲中玩物，故客至懒迎。《杜臆》：身懒如此，客将何求于我乎。盖阅尽世情，而有息交之意矣。）

其三

凿井交棕叶①，开渠断竹根。扁舟轻袅缆，小径曲通村。（三章，见井渠而起咏。井在棕下，故叶交加。渠在竹旁，故根断截。此属内景，下二则外景也。《杜臆》：有井有渠，草堂所需略具，盖为久居计矣。）

①【吴若本注】交棕，作井绠也。赵曰：蜀有盐井，雨露之水落其中则坏，新凿井时即交棕叶以覆之。按：二说皆非，汲埂用棕毛，不用棕叶。此井在村中，于盐井无涉。《庄子》：“凿井而饮。”

其四

急雨捎溪足，斜晖转树腰。隔巢黄鸟并①，翻藻白鱼跳②。（四章，倏雨倏晴之景。捎溪足，雨势掠过也。转树腰，日影横穿也。鸟并承树，鱼跳承溪。）

①《诗》：“交交黄鸟。”

②古史：白鱼入舟。其五

舍下笋穿壁，庭中藤刺檐。地晴丝冉冉，江白草纤纤。（五章，草堂春日之景。笋穿壁，藤刺檐，此近景。丝冉冉，草纤纤，此远景。《杜臆》：此诗具见幽致。）

其六

江动月移石，溪虚云傍花。鸟栖知故道，帆过宿谁家。（六章，江溪春夜之景。江动月翻，恍如移石而去。溪虚云度，隐然傍花而迷。写景俱在空际。鸟归溪畔，帆迅江流，二句分承，而意则有感，见客帆之不如栖鸟也。）

 
王嗣奭曰：公奔窜既久，初归草堂，凡目之所见，景之所触，情之所感，皆掇拾成诗，犹之漫兴也。

 
绝句四首

此依朱本与前诗连编，旧在永泰元年者非。是年四月，严武方卒，公行出蜀矣。

堂西长笋别开门，堑北行椒却背村①。梅熟许同朱老吃，松高拟对阮生论。（首章，咏园中夏景。别开门，恐踏笋也。却背村，为堑隔也。朱老、阮生，俱成都人。黄希曰：朱老，当是南邻朱山人。阮生，岂指阮隐居耶。阮居秦州，故云拟对。）

①行椒，椒之成行者。《怀旧赋》：“列列行椒。”其二

欲作鱼梁云覆湍，因惊四月雨声寒。青溪先有蛟龙窟，竹石如山不敢安.. 

①。（次章，为鱼梁而赋也。赵曰：作鱼梁，须劈竹沉石，横截中流，以为聚鱼之区。因溪有蛟龙，时兴云雨，公故不敢冒险以取利。）①汉武帝《瓠子歌》：“隤林竹兮楗石菑，宣房塞兮万福来。”其三

两个黄鹂鸣翠柳，一行白鹭上青天。窗含西岭千秋雪，门泊东吴万里船.. 

①。（三章，咏溪前诸景。此皆指现前所见，而近远兼举。）①范成大《吴船录》：蜀人入吴者，皆从合江亭登舟，其西则万里桥。杜诗“门泊东吴万里船”，此桥正为吴人设。其四

药条药甲润青青，色过棕亭入草亭，苗满空山惭取誉，根居隙地怯成形.. 

①。（四章，为药圃而赋也。种药在两亭之间，故青色叠映。彼苗长荒山者，不能遍识其名。此隙地所栽者，又恐日浅未及成形耳。《杜臆》：公常多病，所至必种药，故有“种药扶衰病”之句。有条有甲，见种药多品。）①吴论：成形，如人参成人形，茯苓成禽兽形之类。杨慎曰：绝句四句皆对，少陵“两个黄鹂鸣翠柳”是也。然不相连属，即是律中四句耳。唐绝万首，如韦苏州“踏阁攀林恨不同，楚云沧海思无穷。数家砧杵秋山下，一郡荆榛寒雨中”，又刘长卿“寂寂孤莺啼杏园，寥寥一犬吠桃源。落花芳草无寻处，万壑千峰独闭门”，二首绝妙。盖字句虽对，而意则一贯也。其余如李峤《送司马承祯还山》云：“蓬阁桃源两地分，人间海上不相闻。一朝琴里悲黄鹤，何日山头望白云。”又柳中庸《征人怨》云：“岁岁金河复玉关，朝朝马策与刀镮。三春白雪归青冢，万里黄河绕黑山。”又周朴《边塞曲》云：“一队风来一队沙，有人行处没人家。黄河几曲冰先合，紫塞三春不见花。”斯亦其次也。

升庵所引，此一体也。唐人诸法毕备，皆当参考，以取众家之长。凡绝句散起散结者，乃截律诗首尾，如李白《春夜洛城闻笛》云“谁家玉笛暗飞

 
声，散入春风花满城。此夜曲中闻折柳，何人不起故园情”，张继《枫桥夜泊》云“月落乌啼霜满天，江枫渔火对愁眠。姑苏城外寒山寺，夜半钟声到客船”，是也。有对起对结者，乃截律诗中四句，如张仲素《汉苑行》云“回雁高飞太液池，新花低发上林枝。年先到处皆堪赏，春色人间总未知”，王烈《塞上曲》云“红颜岁岁老金微，砂碛年年卧铁衣。白草城中春不入，黄花戍上雁长飞。”有似对非对者，如张祐《胡渭州》云“享亭孤月照行舟，寂寂长江万里流。乡国不知何处是，云山漫漫使人愁”，张敬忠《边词》云“五原春色旧来迟，二月垂杨未挂丝。即今河畔冰开日，正是长安花发时”，是也。有散起对结者，乃截律诗上四句，如李白《上皇西巡歌》云“谁道君王行路难，六龙西幸万人欢。地转锦江成渭水，天回玉垒作长安”，李华《春行寄兴》云“宜阳城下草萋萋，涧水东流复向西。芳草无人花自落，春山一路鸟空啼。”有对起散结者，乃截律诗下四句，如李白《东鲁门泛舟》云“日落沙明天倒开，波摇石动水萦回。轻舟泛月寻溪转，疑是山阴雪后来”，雍陶《韦处士郊居》云“满庭诗景飘红叶，绕砌琴声滴暗泉。门外晚晴秋色老，万条寒玉一溪烟”，是也。有金首声律谨严不爽一字者，如白居易《竹枝词》云“瞿塘峡口冷烟低，白帝城头月向西。唱到竹枝声咽处，寒猿晴鸟一时啼”，贾岛《渡桑干》云“客合并州已十霜，归心日夜忆咸阳。无端更渡桑干水，却望井州是故乡。”有平仄不谐而近于七古者，如李白《山中问答》云“问余何意栖碧山，笑而不答心自闲。桃花流水杳然去，别有天地非人间”，韦应物《滁州西涧》云“独怜幽草涧边生，上有黄鹂深树鸣。春潮带雨晚来急，野渡无人舟自横。”有平仄未谐而并拈仄韵者，如君山老父闲吟云“湘中老人读黄老，手援紫藟坐碧草。春至不知湖水深，日暮忘却巴陵道”，李洞《绣岭宫》云“春草萋萋春水绿，野棠开尽飘香玉。绣岭宫前鹤发翁，犹唱开元太平曲。”有首句不拈韵脚，而以仄对平者，如王维《九日忆兄弟》云“独在异乡为异客，每逢佳节倍思亲。遥知兄弟登高处，遍插茱萸少一人”，《戏题盘石》云“可怜盘石临泉水，复有垂杨拂酒杯。若道春风不解意，何因吹送落花来。”

 
寄孪十四员外布十二韵原注：新除司议郎兼万州别驾，虽尚伏枕，已闻理装。

黄鹤编在广德二年成都诗内，以后段小径摘蔬证之，良是。《杜臆》：员外，必布之原官。《唐书》：万州南浦郡，属山南东道。

名参汉望苑①，职述景题舆②。巫峡将之郡，荆门好附书。远行无自苦，内热比何如③。正是炎天阔，那堪野馆疏。黄牛平驾浪④，画鹢上凌虚。试待盘涡歇，方期解缆初⑤。（此从李叙起，戒其毋触暑冒险而行。望苑切司议，题舆切别驾，李经巫峡，舆荆门接壤矣。内热，李方伏枕。野馆，李寓之所。驾浪凌虚，言水势可畏，故嘱其从容而解缆。）

①《汉书》：戾太子冠，武帝为立博望苑，使通宾客。唐制：司议郎，东宫官属，故用之。

②谢承《后汉书》：周景为豫州刺吏，辟陈蕃为别驾，不就。景题别驾舆曰“陈仲举座也”，不更辟。蕃惶恐，起视职。职述，谓能效古人之职。③《庄子》：“我其内热舆。”

④郭璞诗：“高浪驾蓬莱。”⑤江淹诗：“解缆候前侣。”闷能过小径，自为摘嘉蔬①。渚柳元幽僻，村花不扫除。宿阴繁素奈②，过雨乱红蕖③。寂寂夏先晚，冷冷风有余④。江清心可莹⑤，竹冷发堪梳。直作移巾几，秋帆发敝庐⑥。（此邀李过庐，欲俟秋凉水落而后之官也。花、柳、蕖、奈皆园中品物。晚际迎风，莹心梳发，可苏内热内病矣。移巾几，携装而来。秋帆发，解缆而行。此章两段，各十二句。）

①陶潜诗：“愿言酌春酒，摘我园中蔬。”②左思赋：“朱樱春熟，素奈夏成。”③梁简文帝诗：“红蕖间素琐。”④列子云：“御风而行，泠然善也。”⑤左思侍：“聊可莹心神。”⑥《左传》：张趯谓太叔曰：“自子之归也，小人扫除先人敝庐。”黄鹤谓是成都所作。考公诗“小径升堂旧不斜”，又诗“自锄新菜甲，小摘为情亲”，皆属草堂内事。若江陵以后，日在舟中，安得有花柳素柰、红蕖冷竹诸佳胜乎。朱氏从草堂本编入大历四年之夏，盖疑荆门在万州之下，公在成都，无由至此附书。又以“画鹢上凌虚”谓是泝流而上，以至万州。今按：巫峡渐近荆门，故公欲附书到荆，其云驾浪凌虚，不过形容水涨船高，非谓逆流而上也，还依旧编为是。

 
军中醉歌寄沈八刘叟

单复编在广德二年之夏，时在严武幕中也。【顾注】《文苑英华》载畅当作。黄伯愚编为少陵诗。黄山谷在蜀道见古石刻有唐人诗，以老杜“酒渴爱清江”为韵。

酒渴爱江清①，余酣漱晚汀。软沙欹坐稳，冷石醉眠醒。野膳随行帐②，华音发从伶③。数杯君不见④，都已遣沉冥⑤。（此诗不乐居幕府而作也。上四言草堂醉后，有倘佯自得之兴。下四言军中陪宴，非豪饮畅意之时。沈刘盖草堂同饮者，故寄诗以见意。《杜臆》以章为倒叙，从既醉已后，溯军中初饮之事。但饮只数杯，何至酒渴而漱，坐眠方醒乎，首尾不相合矣。又卢注谓座中不见两君，故数杯便觉沉冥，此说亦非，军中设宴，原非幽人同席，何必以不见为怅耶。此须依《杜臆》作十字句，言数杯之后，君不见我沉冥乎。）

①《世说》：刘伶病酒，渴甚。

②庾信诗：“野膳唯藜藿。”③华音，谓奏中华之音，见与巴渝之调不同。④庾信诗：“数杯还已醉。”⑤《扬子法言》：“蜀庄沉冥。”李轨注，“沉冥，犹玄寂，泯然无迹之貌。”《世说》：王右军曰：“古之沉冥，何以过此。”

 
丹青引赠曹将军霸

黄鹤编在广德二年成都诗内。《吴都赋》：“丹青图其像。”

将军魏武之子孙①，于今为庶为清门②。英雄割据虽已矣③，文采风流今尚存④。学书初学卫夫人⑤，但恨无过王右军⑥。丹青不知老将至，富贵于我如浮云⑦。（首叙曹霸家世及书画能事。英雄割据，谓魏武霸业。文采风流，似孟德父子。《杜臆》：其舍书而工画，同能不如独胜也。丹青二句，言其用力精而志不分。）

①《魏志》：太祖武皇帝，沛国谯人，姓曹名操，汉曹参之后。

②《左传》：“三后之姓，于今为庶。”明皇未年，霸得罪，削籍为庶人。

③《人物志》：兽之特者为雄，草之秀者为英。《汉书序传》：割据山河，保此怀民。申涵光曰：公于照烈、武侯，皆极推尊，此于魏武，只以割据已矣一语轻述，便见正闰低昂。

④司马迁《报任少卿书》：“文采不彰于后世。”《后汉樊英传》：“世之所谓名士者，其风流可知矣。”⑤【钱笺】张怀瓘《书断》：卫夫人，名铄，字茂猗，廷尉展之女弟，恒之从女，汝阴太守李矩之妻也。隶书尤善，规矩钟公，右军少尝师之。永和五年卒。子充为中书郎，亦工书。

⑥《书史会要》：王旷，导从弟，与卫世为中表，故得蔡邕书法于卫夫人，授子羲之。《晋书》：王羲之，字逸少，起家秘书郎，后为右军将军。《书断》：篆、籀、八分、隶书、章草、飞白、行书、草书，通谓之八体，惟王右军兼工。

⑦江淹诗：“富贵如浮云。”公诗用“当暑”、“去食”、“老将至”、“如浮云”，此善用经语者。开元之中常引见①，承恩数上南薰殿②。凌烟切臣少颜色③，将军下笔开生面④。良相头上进贤冠⑤，猛将腰间大羽箭⑥。褒公鄂公毛发动⑦，英姿飒爽犹酣战⑧。（此记其善于写真。少颜色，旧迹将灭。开生面，新像重摹也。【黄注】于功臣但言褒鄂，举二公以见其余，想画此尤生动耳。）

①《汉书》王商传》：“引见白虎殿。”

②徐陵诗：“承恩预下席。”南薰殿，取古歌“南风之薰兮。”《长安志》：南内兴庆宫内正殿曰兴庆殿，前有瀛洲门，内有南薰殿，北有龙池。③《唐书》：贞观十七年二月，图功臣于凌烟阁。《两京记》：太极宫中有凌烟阁，在凝阴殿南，功臣阁在凌烟阁南。《五代会要》：凌烟阁，在西内三清殿侧，画像皆北向，阁有隔，隔内北面写功高宰辅，南面写功高侯王，隔外次第图画功臣题赞。

④《汉书贾捐之传》：“君房下笔，语言妙天下。”《左传》：狄人归先轸之元而面如生。《南史王琳传》：“回肠疾首，切犹生之面。”《通鉴》：魏文侯谓李克曰：“家贫思贤妻，国乱思良相。”

⑤《后汉舆服志》：进贤冠，古缁布冠也，文儒者之服。《唐书》：百官朝服，皆进贤冠。《旧书》：武德中制有爵弁、远游、进贤、武弁、獬豸诸冠。

 
⑥李陵书：“猛将如云，谋臣如雨。”《西阳杂俎》：太宗好用四羽大笴长箭，尝一抉射洞门阖。⑦《旧书》：凌烟功臣李靖等二十四人，开府仪同三司、鄂国公尉迟敬德第七，故辅国大将军、扬州都督、褒国忠壮公段志元第十。《淮南子》：“疾风拔木，而不能拔毛发。”

⑧《后汉马援传论》：“英姿茂绩，委而不用。”《韩非子》：“楚师酣战之时。”

先帝御马玉花骋，画工如山貌不同①。是日牵来赤墀下②，迥立阊阖生长风③。诏谓将军拂绢素，意匠惨澹经营中④。须臾九重真龙出⑤，一洗万古凡马空⑥。（此记其画马神骏。生长风，御马飞动。真龙出，画马工肖也。《杜臆》：迥立生风，已夺天马之神，而惨澹经营，又撰出良工心苦。）

①《诗》：“如山如河。”杨慎曰：《庄子》：“人貌而天。”《史记.郭解赞》：“人貌荣名。”沈约诗：“如娇如怨貌不同。”

②《刘孝标运命篇》：“时在赤墀之下。”

③《淮南子》：“排阊阖。”《文选注》：“紫微宫门，名曰阊阖。”陆机诗：“长风万里举。”

④《文赋》：“意司契而为匠。”《历代画品》：画有六法，五曰经营位置。古乐府：“不知理何事，浅立经营中。”

⑤《淮南子》：“须臾之间，俯人之颈。”《楚辞》：“君之门以九重。”注：“天子有九门，谓关门、远郊门、近郊门、城门、皋门、雉门、应门、库门、路门也。”王充《论衡》：楚叶公好龙，墙壁盂樽皆画龙，真龙闻而下之。

⑤《抱朴子》：凡马野鹰，本实一类。

玉花却在御榻上，榻上庭前屹相向。至尊含笑催赐金①，圉人太仆皆惆怅②。弟子韩干早入室③，亦能画马穷殊相④。干惟画肉不画骨，忍使骅骝气凋丧⑤。（此申言画马贵重，名手无能及者。榻上画马，庭前御马，彼此交映，故云“屹相向。”《杜臆》：于立曰迥，于相向曰屹，便见马骨之奇。又得韩干一转，然后意足而气完。干能入室穷殊相，亦非凡手，特借宾形主，故语带抑扬耳。）

①相如《难蜀父老文》：“奉至尊之休德。”刘琨诗：“含笑酒罏前。”②申涵光曰：“圉人太仆皆惆怅”，讶其画之似真耳，非妒其赐金也。《周礼》：圉人，掌养马刍牧之事，以役目师。《汉书百官表》：太仆，秦官，掌舆马。【朱注】太仆，马官。圉人，厮养也。秦嘉诗：“临路怀惆怅。”③【钱笺】《名画记》：韩干，大梁人，王右丞见其画，推奖之。官至太府寺丞，善写貌人物，尤工鞍马。初师曹霸，后独自擅，杜甫赠霸画马歌云云，徒以干马肥大，遂有画肉之悄。古人画八骏图，皆螭颈龙体，矢激电驰，非马之状也。玄宗好大马，西域大宛岁有献者，命干悉图其骏，则有玉花骢、照夜白等。时岐、薛、申、宁王厩中皆有善马，干并图之，遂为古今独步。《扬子法言》：如孔子之门用赋也，则贾谊升堂，相如入室矣。

④【张远注】《赭白马赋》：“殊相逸发。”⑤《汉书地理志》：造父善驭习马，得骅骝绿耳之乘，幸于穆王。陆

 
机诗：“旧齿皆凋丧。”将军画善盖有神，偶逢佳士亦写真①。即今漂泊干戈际②，屡貌寻常行路

人③。途穷反遭俗眼白④，世上未有如公贫。但看古来盛名下.. ⑤，终日坎缠

其身⑥。（此又言随地写真，慨将军之不遇。不写佳士而写常人，已落魄矣，况遭俗眼之白，穷益甚矣。故结语含无限感伤。《杜臆》：盛名之下，坎缠身，此亦借曹以自鸣其不平，读公《莫相疑行》可见。此章五段，分五韵，各八句。）

①薛苍舒曰：顾恺之善丹青，每画人成，或数年不点目睛，人问其故，答曰：“四体妍媸，本无关于妙处，传神写照，正在阿堵中。”梁简文《咏美人看画》诗：“可怜俱是画，谁能辨写真。”《颜氏家训》：“武烈太子偏能写真。”②《史记五帝纪》：轩辕乃习用于戈，以征不享。

③苏武诗：“四海皆兄弟，谁为行路人。”④颜延之《咏阮步兵》诗：“物故不可论，穷途能无恸。”阮籍能作青白眼。⑤《黄琼传》：“盛名之下，其实难副。”⑥《楚辞》：“志坎而不违。”

中涵光曰：“将军魏武之子孙”，起得苍莽大家。“玉花却在御塌上”，此与“堂上不合生枫树”同一落想。“榻上庭前屹相向”，出语更奇，与上“牵来赤墀”句相应。此章首尾振荡，句句作意，是古今题画第一手。

洪容斋《五笔》云：韩公人物画记，其叙马处，凡马之事二十有七，为马大小八十有三，而莫有同者焉。秦少游谓其叙事该而不烦，故仿之而作罗汉记。坡公赋韩干十四马，诵之盖不待见画也。诗之与记，其体虽异，其布置铺写则同。老杜《观曹将军画马图引》视东坡似不及，至于《丹青引》“斯须九重真龙出，一洗万古凡马空”，不妨独步也。杜又有《画马赞》云“韩干画马，毫端有神，骅骝老大，騕褭清新”，及“四蹄雷电，一百天地”，“瞻彼骏骨，实惟龙媒”之句。坡公《九马赞》言薛绍彭家藏曹将军《九马图》，子美所为作诗者也。其辞云：“牧者万岁，绘者惟霸，甫为作颂，伟哉九马。”读此诗文数篇，直能使人方寸超然，意气横出，可谓妙绝动宫墙矣。

杨慎曰：马之为物最神骏，故古之诗人画工，皆借之以寄其情。若杜少陵、苏东坡诸诗，极其形容，殆无余巧。余又爱坡公作《九马赞》云“姚宋庙堂，李郭治兵，帝下毛龙，以驭群英”，何其雄伟也。

葛常之曰：杜诗“将军魏武之子孙，于今为庶为清门”，元微之《去杭州》诗亦云“房杜王魏之子孙，虽及百代为清门”，知子美诗为当时诵法如此。

许彦周曰：“读老杜《丹青引》“一洗万古凡马空”、东坡《观吴道子画壁》诗“笔所未到势已吞”，二公之诗，足以当之。

 
韦讽录事宅观曹将军画马图歌

【鹤注】诗云“金粟堆”、“龙媒去”，当是葬明皇后作，必广德二年公再到成都时也。韦讽为阆州录事，讽之居在成都。《名画记》：曹霸，魏曹髦之后，髦书称于后代，霸在开元中已得名，天宝末每诏写御马及功臣，官至左武卫将军。【朱注】曹将军《九马图》，后藏长安薛绍彭家，苏子瞻有赞。《明皇杂录》：陈义、曹霸等，善绘画，时称神妙。

国初已来画鞍马，神妙独数江都王①。将军得名三十载，人间又见真乘黄②。（首叙曹将军，借江都王作陪。《杜臆》：江都王后，曹霸齐名，是唐朝百五十年间第二手也。赞画之妙，至于夺真，此云真乘黄，妙无可加，七字直括全篇矣。）

①孔臧《柳赋》：“固神妙之不如。”《名画记》：江都王绪，霍王元轨之子，太宗皇帝犹子也，多才艺，善书画，鞍马擅名。②《竹书纪年》：帝舜元年，出乘黄之马。《瑞应图》：王者舆服有度，则出乘黄。董逌画跋：乘黄，状如狐，背有角。霸所画马来尝如此，特论其神骏耳。

曾貌先帝照夜白①，龙池十日飞霹雳②。内府殷红玛瑙盘③，婕妤传诏才人索④。盘赐将军拜舞归⑤，轻纨细绮相追飞⑥。贵戚权门得笔迹⑦，始觉屏障生光辉⑧。（此见画之贵重，意在题前。飞霹雳，言画之灵奇，能感动神物，若随风雨而至也。《杜臆》：赐盘诏索，正索其貌照夜白也。下言纨绮追飞，乃权戚求画者，此亦用倒插法。）

①《明皇杂录》：上所乘马有玉花骢、照夜白。画监曹霸人马图，红衣美髯奚官牵玉面骍，绿衣阉官牵照夜白。

②《长安志》：龙池，在南内南薰殿北、跃龙门南，本是平地，垂拱后因雨水流潦成小池，后又引龙首支渠分溉之，日以滋广，弥亘数顷深至数丈，常有云气，或见黄龙出其中，谓之龙池。《雍录》：明皇为诸王时故宅，在京城东南角隆庆坊，宅有井，井溢成池。《公羊传》：“急雷为霹雳。”注：“雷疾而甚者为震，震与霆皆谓之霹雳。”

③《史记淮阴侯传》：粮食竭于内府。《唐书裴行俭传》：平都支遮匐，获玛瑙盘，广二尺，文彩灿然。

④《唐百官志》：内官有婕妤九人，正三品。才人七人，正四品。《汉书外戚传》：武帝制婕妤。颜师古注：婕，言接幸于上。妤，美称也。婕音接，妤音余。

⑤《吴越春秋》：采葛妇作诗曰：“群臣拜舞天颜舒。”

⑥刘铄诗：“坐见轻纨缁。”⑦《汉息夫躬传》：“躬交游贵戚，趋权门为名。”陆机表：“事踪笔迹，皆可推校。”

⑧古乐府：“万物生光辉。”昔日太宗拳毛.. ①，近时郭家狮子花②。今之新图有二马，复令识者久叹嗟。此皆战骑一敌万③，缟素漠漠开风沙④。其余七匹亦殊绝，迥若寒空杂霞雪⑤。霜蹄蹴踏长楸间⑥，马官厮养森成列⑦。（此记九马之图，正写本题。

 
《杜臆》：拳毛，狮子花，特借名马以形容新图之神骏，非谓摩状二物也。

缟素，指画绢。开风沙，言势可万里。杂霞雪，言色兼赤白。长楸、厮养，画中所列者。二马七马，用错综叙法。）

①【钱笺】《长安志》：太宗六骏，刻石于昭陵北阙之下。五曰拳毛，平刘黑闼时所乘，有石真容自拔箭处，尝中九箭也。《金石录》：太宗六马，其一曰拳花，黄马黑喙。

②《杜阳杂编》：代宗自陕还命，以御马九花虬并紫玉鞭辔赐郭子仪。九花虬，即范阳节度使李怀仙所贡，额高九寸，拳毛如麟。亦有狮子骢，皆其类。

③《六韬》：以车与骑战，一车当几骑。

④《史记留侯世家》：“缟素为质。”

⑤唐太宗诗：“寒空碧雾轻。”⑥《庄子》：“马蹄可以践霜雪。”《南部赋》：“蹴踏咸阳。”曹植诗：“走马长楸间。”注：“古人种楸于道，故曰长楸。”⑦《汉书路温舒传》：“愿给厮养。”韦昭曰：“析薪为厮，炊烹为养。”《左传》：“不鼓不成列。”

可怜九马争神骏①，顾视清高气深稳②。借问苦心爱者谁③，后有韦讽前支遁。（《杜臆》：遁读上声，与稳相叶。此叙韦录事，又借支遁作陪。视清高，言昂首。气深稳，言德良。）

①《世说》：支道林尝养数匹马，或言道人畜马不韵，支曰：“贫道重其神骏耳。”

②《高士传》：郑朴修道静默，世服其清高。

③古诗：“晨风怀苦心。”忆昔巡幸新丰宫①，翠华拂天来向东②。腾骧磊落三万匹③，皆与此图筋骨同④。自从献宝朝河宗⑤，无复射蛟江水中⑥。君不见金粟堆前松柏里⑦龙媒去尽鸟呼风⑧。（此从先帝感慨，意在题外。《杜臆》：就马之盛衰，(，) 想国之盛衰，不胜其痛，而与画马相关在“筋骨同”一句。翠华向东，谓帝东游。河神朝献，谓帝西幸。江不射蛟，时已晏驾也。此章，四句者两段，八句者两段，十句者一段，凡八转韵。）

①《唐书》：京兆府昭应县，本新丰，有宫在骊山下。天宝二年分新丰、万年，置会昌县。七载，省新丰，改会昌为昭应，治温泉宫之西北。又：王毛仲从帝东封，取牧马数万疋，每色为一队，相间若锦绣。

②《南都赋》：“望翠华之葳蕤。”《东都赋》：“旌旗拂天。”

③《西京赋》：“乃奋翅而腾骧。”注：“腾，超也。骧，驰也。”《闲居赋》：“磊落蔓衍乎其侧。”注：“磊落，众多貌。”萧子显诗：“汉马三万匹。”

④《列子》：伯乐曰：“良马可形容筋骨相也。”

⑤《穆天子传》：天子西征至阳纡之山，河伯冯夷之所都居，是惟河宗氏，天子沉璧礼焉。河伯乃与天子披图视典，用观天子之宝器，曰天子之宝。《玉海》引《水经注》云：玉果、璿玑、烛、银、金膏等物，皆河图所载，河伯所献，穆王视图，乃导以西迈矣。【旧注】周穆王自此归而上升，盖以比玄宗之升遐也。【赵次公注】朝河宗者，谓河宗朝而献宝也。

 
⑥《汉武帝纪》：元封五年，自浔阳浮江，亲射蛟江中，获之。

⑦《旧唐书》：明皇尝至睿宗桥陵，见金粟山冈有龙盘虎踞之势，谓侍臣曰：“吾千秋万岁后，葬此。”暨升遐，群臣遵先旨葬焉。《新书》：明皇泰陵，在奉先县东北二十里金粟山，广德元年三月葬泰陵。

⑧《汉礼乐志》：天马来，龙之媒。《楚辞》：“尊野莽以呼风。”

陆时雍曰：咏画者多咏真，咏真易而咏画难。画中见真，真中带画，尤难。此诗亦可称画笔矣。“可怜九马”二句，妙得神趣。胡夏客曰：此歌先言其宠遇，篇中则追述巡幸，俯仰感慨，照应有情，而沉著可味。张溍曰：杜诗咏一物，必及时事，故能淋漓顿挫。今人不过就事填写，宜其兴致索然耳。

 
送韦讽上阆州录事参军

【鹤注】诗云“十载供军食”，当是广德二年归成都后作。讽居成都，故前篇云韦讽宅观画。张溍曰：此诗可当一则致治宝训。

国步犹艰难①，兵革未衰息②。万方哀嗷嗷③，十载供军食④。庶官务割剥⑤，不暇忧反侧⑥。诛求何多门⑦，贤者贵为德⑧。（晋作贤俊愧为力。首从时事叙起，见民困于军需。《杜臆》：庶官割剥，而不暇忧反侧，亦迫于上供耳。然惟诛求之多，故贤者贵于为德，犹邵尧夫所云贤者当尽力之时，此句起下文。）

①《诗》：“国步斯频。又：“天步艰难。”

②贾谊《过秦论》：“兵革不休。”③《诗》：“哀鸣嗷嗷。”④自天宝十四载至广德二年为十载。⑤《书》：“无旷庶官。”《魏志》：州牧县宰，割剥自利，人不聊生。⑥《后汉书》：光武曰：“令反侧子自安耳。”⑦《左传》：“诛求无时。”又：“晋政多门。”⑧《汉书韩信传》：“公小人，为德不卒。”韦生富春秋①，洞澈有清识。操持纲纪地②，喜见朱丝直③。当令豪夺吏.. 

④，自此无颜色⑤。必若救疮痍⑥，先应去蝥贼⑦（此称讽之清节，必能除贪救民。《杜臆》：激浊扬清，录事之职，故可制豪夺之吏。欲救穷民，先去蝥贼，皆切时中窾之语。）①《史记李斯传》：赵高说二世：“陛下富春秋。”《乐恢传》注：年少，春秋尚多，故称富。②《白帖》：“录事参军谓之纲纪掾。”希曰：乔琳历四州刺史，尝谓录事参军任绍业曰，“子纲纪一郡，能劾刺史乎？”

③鲍照《白头吟》：“直如朱丝绳。”④《管子》：凡轻重散敛，以时平准，故大贾富家不得豪夺吾人。⑤匈奴歌：“使我妇女无颜色。”⑥《史记刘敬传》：“天下之民，疮痍者未起。”⑦《诗》：“去其螟螣，及其蝥贼。”注：“食根曰蝥，食节曰贼。”

挥泪临大江，高天意凄恻①。行行树佳政②，慰我深相忆。（此临别而作劝勉之词。《杜臆》：挥泪二句，非恤民之极，必无此言。【綖注】生民不安，以庶官不得其人也。庶官匪人，以监司不举其职也。公以此告讽，望其逐去贪吏，此即所谓佳政也。此章前二段各八句，末段四句收。）

①高天，指秋时。《楚辞》：“天高而气清。”②曹植书：“足下在彼，自有佳政。” 
太子张舍人遗织成褥段

【鹤注】此当是广德二年在成都作。盖来瑱之诛，在广德元年也。《杜臆》：官衔太子舍人，题加太子于张之上，谨慎如此。《北堂书钞》：《异物志》：大秦国以野茧丝织成氍，以群兽五色毛杂之，为鸟鲁人物草木云气，千奇万变，唯意所作。《广志》：氍，白毛织之，近出南海，织毛褥色。织成褥段，殆此类。

客从西北来，遗我翠织成①。开缄风涛涌，中有掉尾鲸②。透迤罗水族③，琐细不足名。客云充君褥④，承君终宴荣⑤。空堂魑魅走⑥，高枕形神清⑦。（首感舍人赠遗。中四称美织成，下四述舍人语。为坐褥，则当宴增荣。为卧褥，则魑魅惊走。甚言其贵重。）

①古侍：“客从远方来，遗我一端绮。”《广雅》：“天竺出细织成。”②胡夏客曰：刘禹锡诗“华茵织斗鲸”，知唐时锦样多织鲸也。《江赋》：“扬鬐掉尾。”③谢脁诗：“透迤带渌水。”鲍照诗：“晨光被水族。”④充，供也。承，奉也。⑤曹植诗：“终宴不知疲。”⑥《哀江南赋》：“奔魑走魅。”⑦《抱朴子》：“恬愉静素，形神相忘。”领客珍重意，顾我非公卿。留之惧不祥，施之混柴荆。服饰定尊卑，大哉万古程。今我一贱老，裋褐更无营。煌煌珠宫物①，寝处祸所婴②。（此言分不宜受。《杜臆》：定尊卑，承混柴荆。祸所婴，承惧不祥。此一小物，而天道王制，发出许大议论。【黄注】此必禁物，故有服饰及珠宫句。）

①《楚辞》：“紫贝阙兮珠宫。”赵曰：珠宫，指言龙宫。

②《左传》：“譬之如禽兽，吾寝处之矣。”

叹息当路子①，干戈尚纵横。掌握有权柄②，衣马自肥轻③。李鼎死岐阳.. 

④，实以骄贵盈。来瑱赐自尽⑤，气豪直阻兵⑥。皆闻黄金多⑦，坐见悔吝生⑧。（此言奢侈当戒。当时藩镇僭侈无度，逆天道而犯王制，殃及其身，足为明鉴矣。）①当路，见《孟子》。②《张敞传》：“海内之命，断于掌握。”③衣马轻肥，出《论语》。④《旧唐书》：上元二年，以羽林大将军李鼎为凤翔尹、兴凤陇等州节度使。二年二月，党项羌寇宝鸡，入大散关，陷凤州，鼎邀击之。六月，以鼎为鄯州刺吏、陇右节度使。【朱注】李鼎之死，史鉴俱不载，此云死岐阳，盖未至陇右也。

⑤《旧书》：宝应元年，来瑱为山南东道节度使，裴茙表瑱倔强难制，帝潜令茙图之。六月，瑱擒茙于申口，入朝谢罪。广德元年正月，贬播州尉，翼日，赐死干鄠县。《薛道衡传》：衡致美先朝，帝曰：“此《鱼藻》之义也。”后令自尽。

⑥《左传》：“州吁阻兵安忍。”

 
⑦《国策》：苏季子位高多金。

⑧庾僧渊诗：“悔吝生有情。”奈何田舍翁①，受此厚贶情。锦鲸卷还客，始觉心和平②。振我粗席尘，愧客茹藜羹③。（未见安贫守分之节。还客则和平，心安而理得也。对客若有愧，贫家恐不称也。【张綖注】开缄卷还，首尾遥应。此章前三段各十句，末段六句收。）

①《宋武帝纪》：帝大修宫室，袁凱盛称高祖俭素，帝曰：“田舍翁

得此已过矣。”②《前汉严安传》：“心既和平，其性恬安。”③《庄子》：“孔子穷于陈蔡之间，七日不食，藜羹不糁。”

钱谦益曰：史称武累年在蜀，肆志逞欲，恣行猛政，穷极奢靡，赏赐无度，公在武幕下，作此讽谕，至举李鼎、来瑱以深戒之，朋友责善之道也。不然，辞一织成之遗，而侈谈杀身自尽之祸，不病而呻，岂诗人之意乎。

 
忆昔二首

《杜臆》：此是既为工部郎后，追论往事也。故以《忆昔》为题，乃广德二年严武幕中作。吐蕃陷京，在去年之冬。

忆昔先皇巡朔方①，千乘万骑入咸阳②。阴山骄子汗血马，长驱东胡胡走藏③。邺城反覆不足怪④，关中小儿坏纪纲⑤。张后不乐上为忙⑥，至令今上犹拨乱⑦，劳心焦思补四方⑧。（此伤肃宗之失德。当时起灵武，复西京，率回纥兵讨安庆绪，其才足以有为，乃任李辅国，宠张良娣，祸及父子，而身亦不免焉。故中兴之业，尚待继世也。后不乐，状其骄恣。上为忙，状其跼蹐。此分明写出惧内意。王洙曰：拨乱，内平张后之难。补四方，外能经营河北也。）

①《晋书郑冲传》：翼亮先皇。至德元载，肃宗即位于灵武，下制曰：“朕治兵朔方，须安兆姓之心，勉顺群臣之请。”赵曰：朔方乃灵武邻郡。

②汉灵帝末童谣：“侯非侯，王非王，干乘万骑上北邙。”③《秦本纪》：西北斥逐匈奴，自渝中并河以东属之阴山。徐广曰：阴山在五原北。《通典》：阴山，唐安北都护府也。骄子，回纥。东胡，安庆绪也。回纥助讨贼，收复西京，庆绪奔河北，保邺郡。骄子，出《汉书》。大宛国有汗血马。《史记》：燕北有东胡、山戎。

④史思明既降复叛，救庆绪于邺城，故曰反覆。⑤关中小儿，指李辅国。《旧书宦官传》：李辅国，闲厩马家小儿，少为阉，貌陋，粗知书计，为仆事高力士。《通鉴注》：凡厩牧、五坊、禁苑给使者，皆渭之小儿。晋泰始谣：“贾裴王，乱纪纲。”⑥《旧书后妃传》：张后宠遇专房，与辅国持权禁中，干预政事。帝颇不悦，无如之何。

⑦傅玄乐府：“拨乱反正从天心。”⑧《史记夏本纪》：禹伤父鲧功不成，乃劳心焦思。我昔近侍叨奉引①，出兵整肃不可当②。为留猛士守未央③，致使岐雍防西羌④。犬戎直来坐御床⑤，百官跣足随天王⑥。愿见北地傅介子⑦，老儒不用尚书郎⑧。（此伤代宗不能振起也。帝初为元帅，出兵整肃，及程元振用事，使郭子仪束手留京，吐蕃入寇，而车驾蒙尘，一时御边无策，故慨然思傅介子焉。老儒句，自叹不能靖乱而尸位也。此章，上段九句，下段八句。）

①时公为拾遗，故曰近侍。唐制，拾遗掌供奉。②《新书》：代宗为太子，时从狩灵武，拜天下兵马元帅。山涛启事：“可以整肃朝廷，裁制时政。”陈琳檄文：“天下不可当。”

③猛士守未央，此翻《大风歌》语，感慨甚深。《唐书》：宝应元年八月，子仪自河南入朝，程元振数谮之，子仪请解副元帅、节度使，留京师。明年十月，吐善大入寇。《括地志》：汉未央宫，在长安故城中，近西南隅。④岐雍，唐凤翔关内地。《旧书吐蕃传》：乾元后数年，凤翔之西，邠州之北，尽为蕃戎境。⑤《南史侯景传》：齐文宣梦猕猴坐御床，乃煮景妻子于镬。又大同中，太医令朱耽梦犬羊各一在御座，既而景登正殿焉。⑥《梁武帝纪》：谚云：“荧惑入南斗，天子下殿走。”乃跣足下殿

 
以禳之。【吴注】汉末升平谣：桓公入石头，陛下徒跣足。⑦《汉书》：傅介子，北地人也，持节使楼兰，斩其王，归之北阙。

⑧尚书郎，公自谓。《木兰行》：“欲与木兰赏，不用尚书郎。”苏轼《东坡志林》云：“关中小儿坏纪纲”，谓李辅国也。“张后不乐上为忙”，谓肃宗张皇后也。“为留猛士守未央”，谓郭子仪专兵柄、入宿卫也。

钱谦益曰：《忆昔》之首章，刺代宗也。肃宗朝之祸乱，成于张后、辅国。

代宗在东朝，已身履其难。少属乱离，长于军旅，即位以来，劳心焦思，祸犹未艾，亦可以少悟矣。乃复信任程元振，解郭子仪兵柄，以召匈奴之祸，此不亦童昏之尤乎。公不敢斥言，而以“忆昔”为词，其意婉而切矣。

其二

忆昔开元全盛日①，小邑犹藏万家室②。稻米流脂粟米白，公私仓廪俱丰实③。九州道路无豺虎④，远行不劳吉日出⑤。齐纨鲁缟车班班⑥，男耕女桑不相失⑦。宫中圣人奏云门⑧，天下朋友皆胶漆。百余年间未灾变.. ⑨，叔孙礼乐萧何律⑩。（此追思开元盛事。当时既庶而富，盗息民安，刑政平，风俗厚，制礼作乐，几于贞观之治，惜明皇昧持盈之戒，遂至极盛而衰耳，《杜臆》：“百余年间”二句，尤为有识，盖法度之存亡，关乎国家之理乱，先叙此二语，而随用“岂闻”二字转下，如快马蓦涧，何等笔力。）

①《芜城赋》：“当昔全盛之日。”洙曰：开元间承平日久，四郊无虞，居人满野，桑麻如织，鸡犬之音相闻。时开远门外西行，亘地万余里，路不拾遗，行者不赍粮，丁壮之人不识兵器。

②谢灵运诗：“小邑居易贫。”汉文帝诏：“万家之县。”③《管子》：“仓廪实则知礼节。”蔡邕《月令章句》：“谷藏曰仓，米藏曰廪。”

④王融诗：“澄清九州牧，道路无豺虎。”⑤《楚辞》：“历吉日兮吾将行。”⑥《汉地理志》：齐俗靡侈，织作冰纨绮绣纯丽之物。师古曰：“冰谓布帛之细，色鲜洁如冰也。纨，素也。”《韩安国传》：“强弩之末，力不能入鲁缟。”《韵会》：“缟，缯精白才，曲阜之俗善作之，尤为轻细，故曰鲁缟。”《后汉书》：桓帝时京师童谣曰：“车班班，入河间，河间姹女工数钱。”车班班，言商贾不绝于道。

⑦《吴越春秋》：“一男不耕，有受其饥。一女不桑，有受其寒。”⑧《周礼大司乐》：“歌大吕，舞云门，以祀天神。”晋杨方诗：“情至断金石，胶漆未为坚。”

⑨《前汉京房传》：“其说长于灾变。”

⑩汉叔孙通制礼仪。《刘子文武篇》：汉祖海内大定，召邹鲁儒生而制礼仪，修六代之乐。《通鉴》：开元二十年九月，新礼成，号曰《开元通礼》。《唐会要》：开元二十九年八月，太常奏所定雅乐。《汉刑法志》：萧何攈摭秦法，取其宜于时者，作律九章。《唐刑法志》：《开元前格》、《开元后格》，皆当时格式律令也。 
岂闻一绢直万钱，有田种谷今流血。洛阳宫殿烧焚尽①，宗庙新除狐兔穴②。伤心不忍问耆旧，复恐初从乱离说。小臣鲁钝无所能③，朝廷记识蒙禄秩④。周宣中兴望我皇⑤，洒泪江汉身衰疾⑥。（此痛乱离而思兴复也。自开元至此，洊经兵革，民不聊生。绢万钱，无复齐纨鲁缟矣。田流血，无复室家仓廪矣。东洛烧焚，西京狐兔，道路尽为豺狼，宫中不奏云门矣。乱后景象，真有不忍言者。孤臣洒泪，仍以中兴事业望诸代宗耳。蒙禄秩，时为员外郎。此章，上段十二句，下段十句。）

①《通鉴》：汉献帝和平元年三月，董卓烧洛阳宫庙、官府、居家。

②颜之推诗：“狐兔穴宗庙。”宗庙毁则狐兔穴除矣。③刘桢诗：“小臣信鲁钝。”④《月令》：“收禄秩之不当。”⑤周宣王承厉王之乱，复修文武成康之业，周道复兴。⑥张华诗：“衰疾近殆辱。”古今极盛之世，不能数见，自汉文景、唐贞观后，惟开元盛时，称民熙物阜。考柳芳《唐历》，开元二十八年，天下雄富，京师米价斛不盈二百，绢亦如之。东由汴宋，西历岐凤，夹路列店，陈酒馔待客，行人万里，不持寸刃。呜呼，可谓盛矣！明皇当丰亨豫大时，忽盈虚消息之理，致开元变为天宝，流祸两朝，而乱犹未已。此章于理乱兴亡之故，反覆痛陈，盖亟望代宗拨乱反治，复见开元之盛焉。

 
杜甫全集卷之十四寄董卿嘉荣十韵

【黄鹤注】当是广德二年秋作。

闻道君牙帐①，防秋近赤霄。下临千仞雪②，却背五绳桥③。（首记董卿防秋之地。近赤霄，言其高。千仞雪，言其寒。五绳桥，言其险。）

①君牙帐，谓董君之牙帐。吴注引邢君牙，谬矣。王洙曰：兵家书：牙旗，将军之旗，立于元帅帐前，故谓之牙旗。曹植诗：“高牙乃建。”《南部新书》：近代通谓府庭为公衙，即古之公朝也。字本作牙。《诗》曰：“祈父，予王之爪牙。”祈父，司马，掌武备，象兽以爪牙为卫，故军前大旗谓之牙旗。出师而有建牙禡牙之事。军中听号令，必至牙旗之下，与府朝无异。近俗尚武，是以通呼公府门为牙门，字讹变转为衙。《东京赋》注：竿上以象牙饰之，后人遂以牙为衙。鹤曰：《唐志》：佛堂一百八十里，至勃令驿鸿胪馆，至赞普牙帐。②高适谓三城邈在穷山之颠，其高可知。雪山，注见前。谢灵运诗：“连峰竞千仞。”③《元和郡县志》：绳桥，在茂州西北，架大江上。今按：绳桥以篾索五条，布板其上，架空而度。山在桥外，故却转与桥相背。

海内久戎服①，京师今晏朝②。犬羊曾烂漫③，宫阙尚萧条④。猛将宜尝胆⑤，龙泉必在腰⑥。黄图遭污辱⑦，月窟可焚烧⑧。会取干戈利，无令斥候骄⑨。居然双捕虏⑩，自是一嫖姚(11)。（中叙吐蕃之乱，勉其敌忾也。乱后事冗，故日晏退朝。尝胆腰剑，欲报污辱。月窟在西，吐蕃巢穴也。兵利寇退，则斥候不骄。捕虏、嫖姚，以古名将望之。）

①《家语》：子路戎服见孔子。

②《汉明帝论》：“日晏坐朝，幽在必达。”

③应劭曰：“犬羊为群。”④班婕妤赋：“登薄躯于宫阙兮。”孙子荆书：“萧条非复汉有。”⑤李陵书：“猛将如云。”《吴越春秋》：采葛妇歌：“尝胆不苦甘如饴。”⑥《越绝书》：取铁英作铁剑三枚，一曰龙渊。风胡子曰：“欲知龙渊，观其状如登高山、临深渊。”诗避唐讳，改称龙泉。⑦《哀江南赋》：“拥狼望于黄图。”骆宾王诗：“紫塞流沙北，黄图灞水东。”《唐艺文志》有《三辅黄图》一卷。【张溍注】黄图，犹今之黄册。后汉鲁恭疏：污辱善人。

⑧《长杨赋》：“西压月窟。”⑨《西域传》：斥候百人，五分之，击刁斗自卫。

⑩张翰诗：“能否居然别。”《后汉马武传》：建武四年，武与虎牙将军盖延等讨刘永，拜捕虏将军。(11)嫖姚，注别见。落日思轻骑，高天忆射雕①。云台画形像，皆为扫氛妖。（末结寄怀之意，重为激励也。落日、高天，秋时景。轻骑、射雕，军中事。云台诸将，以扫寇著名，董卿当自勉矣。此章，首尾各四句，中间十二句。）

 
①《北齐书》：斛律光尝射一大鸟，正中其头，形如车轮，旋转而下，乃雕也。邢子高叹曰：“此射雕手。”时号为落雕都督。

 
立秋雨院中有作

广德二年秋在严武幕中作。院中，节度使府署。

山云行绝塞，大火复西流①。飞雨动华屋，萧萧梁栋秋②。穷途愧知己，暮齿借前筹③。已费清晨谒，那成长者谋④。（叙立秋逢雨，在院有感也。借筹，时为参军。长者，指严公，言不能成就其谋也。此及下段，皆一景一情叠叙，上下相应。）

①《诗》：“七月流火。”注：“大火，心星也，七月则此星西流。”《左传》：“火犹西流，司历过也。”

②谢灵运诗：“华屋非蓬居。”谢脁诗：“朔风吹飞雨，萧条江上来。”《诗》：“风雨萧萧。”③《留侯世家》：“臣请借前箸为大王筹之。”

④好谋而成，子为长者虑，句中两用《语》、《孟》。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎①，吾还访旧丘②。（抚院中雨景，思及草堂也。北户、南楼，幕府宫室，树湿、江喧，雨时景象。访旧丘，复寻花溪也。此章，上下各八句。）

①《汉官仪》：“三台助鼎调味。”牛弘《食举歌》：“盐梅既济鼎铉调。”

②还旧丘，黄生谓随武回京。按：《破船》诗云“缅邈怀旧丘”，本指草堂，此可相证。 
奉和严郑公军城早秋

【鹤注】当是广德二年秋七月在幕府作。

秋风袅袅动高旌①，玉帐分弓射虏营②。已收滴博云间戍③，欲夺蓬婆雪外城④。（此诗称严公将略。上二早秋军城，下二颂其战功。）

①《九歌》：“袅袅兮秋风。”

②赵曰：玉帐，谓大将军之帐。详十一卷。③《困学纪闻》：的博岭在维州。《韦皋传》：出西山灵关，破峨和通鹤定廉城，逾的博岭，遂围维州，搏鸡栖，攻下羊溪等三城，取剑山屯，焚之。

④鹤曰：蓬婆，乃吐蕃城名。《元和郡县志》：柘州城，四面险阻，易于固守，有安戎江、蓬婆水，在州南三十里。大雪山，一名蓬婆山，在柘县西北一百里。胡夏客曰：《唐书吐蕃传》：开元二十六年，剑南节度使玉昱攻安戎城，于城左右筑两城，以为攻拒之所，顿兵蓬婆岭下，运资粮守之。吐蕃来攻安成，官军大败，两城并陷，将士数万及军粮甲仗俱没。此云“欲夺蓬婆雪外城”，望其为中夏雪耻也。黄生曰：诗中用地名，必取其佳者，方能助色。如凤林、鱼海、乌蛮、白帝、鱼龙、鸟鼠是也。滴博、蓬婆，地名本粗硬，用云间、雪外字以调适之，读来便觉风秀，运用之妙如此。

 
军城早秋附严武诗

昨夜秋风入汉关①，朔云边雪满西山，更催飞将追骄虏②，莫遣沙场匹马还③。（此诗见严武雄心。上二边秋之景，下二军城之事。催飞将，谓风雪促行。张溍曰：严诗豪健无匹，宜其以风雅重公，可谓同调矣。）

①唐民谣：“将士长歌入汉关。”《汉书》：匈奴号李广为飞将。②沈佺期诗：“薄命由骄虏。”③《公羊传》：“匹马只轮无返者。”《严武传》：广德二年九月，破吐蕃七万余众，拔当狗城，遂收盐川城。《通鉴》：武以崔旰为汉州刺史，使将兵击吐蕃于西山，连拔其城，攘地数百里。

 
院中晚晴怀西郭茅舍即浣花草堂

【鹤注】当是广德二年秋作。

幕府秋风日夜清，澹云疏雨过高城。叶心朱实看时落①，阶面青苔老更生②。复有楼台衔暮景③，不劳钟鼓报新晴④。浣花溪里花饶笑⑤，肯信吾兼吏隐名⑥。（此不乐居幕府而作也。上四雨后秋色，五六院中晚晴，七八西郭茅舍。朱实落，承秋凤。青苔生，承疏雨。晚影西照，钟鼓声高，皆晴占也。溪菊正开，若笑人劳攘者，彼亦肯信我吏隐之志否耶。《杜臆》：玩末二句，直欲乞休，而其词含蓄近谑，温柔敦厚之意可见。）

①刘琨诗：“朱实损劲风。”朱瀚曰：落其实，见《左传》。②江淹诗：“青苔日夜黄。”③萧懿诗：“楼台自相隐。”④【旧注】俗以钟鼓声亮为晴之占，故曰报新睛。徐悱妻刘氏《百舌》诗：“庭树且新晴。”⑤唐太宗诗：“笑树花分色。”旧以饶笑为多笑，或解作免笑，引公诗“日月不相饶”为证。⑥《汝南先贤传》：郑钦吏隐于蚁陂之阳。杨德周曰：晋山涛，吏非吏，隐非隐。公在幕府为吏，归草堂为隐，兼有其名也。

卢世曰：此诗举束缚蹉跎，无可奈何意，一痕不露，只轻轻结语云：“浣花溪里花饶笑，肯信吾兼吏隐名。”既悲老趋幕府，为溪花所笑，将欲驾言吏隐，又恐为溪花所疑。几多心事，俱听命于花，深乎深乎！

 
宿府

【鹤注】此广德二年在幕府作。

清秋幕府井梧寒①，独宿江城蜡炬残②。永夜角声悲自语③，中天月色好谁看④。风尘荏苒音书绝⑤，关塞萧条行路难⑥。已忍伶俜十年事⑦，强移栖息一枝安⑧。（此秋夜宿府而有感也。上四叙景，下四言情。首句点府，次句点宿。角声惨栗，悲哉自语，月色分明，好与谁看，此独宿凄凉之况也。乡书阔绝，归路艰难，流落多年，借栖幕府，此独宿伤感之意也。玩“强移”二字，盖不得已而暂依幕下耳。按《杜臆》，悲自语，好谁看，下三字边读。悲字、好字，作活字用。测旨将角声悲、月色好连读于下两字，未妥。朱瀚曰：一枝应井梧，栖息应独宿，格意精妍。）

①殷仲文诗：“独有清秋日。”《汉书》：李广幕府省文书。庾肩吾诗：②《诗》：“敦彼独宿。”③王延诗：“霏云承永夜。”胡夏客曰：角本列宿，故借角声对月色，殊巧。庾信诗：“地迥角声长。”④梁武帝诗：“秋月出中天。”何逊诗：“月色临窗树。”⑤《诗》：“荏苒柔木。”【邵注】荏苒，侵寻也。张华诗：“荏苒日月。”庾信诗：“音书两俱绝。”

⑥关塞，注别见。曹植诗：“中野何萧条。”蔡琰《笳曲》：“关山修阻兮行路难。”⑦古《猛虎行》：“伶俜到他乡。”《易》：“十年乃字。”邵宝云：自禄山初反，至此为十年。顾注谓自乾元初弃官至广德二年为七年，其云十年者，举成数言耳。两说不同，今从前说。⑧宋武帝教：“栖息阊阎，怀宝待耀。”左思诗：“巢林栖一枝。” 
到村

此乞假而暂到村也。旧注谓是广德二年秋作，明年正月遂辞幕归村矣。

碧涧虽多雨①，秋沙先少泥。蛟龙引子过②，荷芰逐花低。（此到村秋景。涧经雨洗，则泥去沙存矣。雨多水宽，故蛟龙引子而过。泥少根脱，故荷芰逐花而低。下二分承。《杜臆》谓荷芰低垂，如蛟龙经过所致。以上句形容下句，此另一说。）

①谢灵运诗：“铜陵映碧涧。”②《西京杂记》：瓠子河决，有蛟龙从九子，自决中逆上入河，喷沫流波数十里。

老去参戎幕①，归来散马蹄②。稻粱须就列③，榛草即相迷。蓄积思江汉.. 

④，疏顽惑町畦⑤。暂酬知己分⑥，还入故林栖⑦。（此到村叙怀。老参戎幕，苦于拘束。归散马蹄，喜得游行也。下文皆商度归来之事。欲谋稻粱，须身就农列，惜田间榛草日已荒迷耳。思出江汉，则蜀难久留，但旧畦仍在，未免惑志耳。所以愿辞戎幕而归栖故园也。末联仍应上二句。此章，上四句，下八句。）①沈佺期诗：“戎幕生光辉。”②曹植诗：“俯身散马蹄。”③《东征赋》：“且从众而就列兮。”④蓄积思江汉，即所谓“江汉思归客。”《司马迁传》：“其素所蓄积也。”⑤王浚《自理表》：“而以顽疏，举措失宜。”嵇康侍：“匪降自天，实由疏顽。”谢灵运诗：“去子惑故蹊。”《庄子》：“彼且为无町畦，亦与之为无町畦。”町畦，田畔之界也。⑥分，谓分谊。《魏志》：臧洪书：“分为笃友。”又：“杖策携背，亏交友之分。”⑦王融诗：“人情旧乡客，鸟栖思故林。” 
村雨

【鹤注】当是广德二年在草堂作。

雨声传两夜①，寒事飒高秋②。揽带看朱绂③，开箱睹黑裘④。世情只益睡⑤，盗贼敢忘忧。松菊新沾洗⑥，茅斋慰远游⑦。（首联记村雨，次联承寒事，下乃感怀自遣。御寒则思衣，看朱绂，君恩未报；睹黑裘，失意未归。今幕僚不合，世情付之一睡。而军谋既豫，盗贼每以分忧。唯此松菊茅齐，差慰客游耳，仍照村雨作结。）

①何逊诗：“萧萧江雨声。”②陆倕诗：“江关寒事早。”③员外服绯，故云朱绂。④黑裘，用苏秦事。⑤《缠子》：“不识世情。”⑥《归去来辞》：“松菊犹存。”⑦远游，指在蜀。 
独坐

诗云“朱绂负平生”，当是广德二年秋为参军时所作，即所谓“白头趋幕府，深觉负平生”意。黄鹤编在江陵诗内，非是。李陵书：“独会愁苦。”

悲秋回白首，倚杖背孤城。江敛洲诸出①，天虚风物清②。沧溟恨衰谢③朱绂负平生。仰羡黄昏鸟，投林羽翮轻④。（上四独坐秋景，下四独坐感怀。(，) 《楚辞》”收潦而水清”，此“江敛洲渚出”所自来。“天高而气清”，此“天虚风物清”所自出。投林羽翮轻，即“还入故林栖”意。）

①谢灵运诗：“萧条洲渚际。”②《国语》：“风物以听之。”③沧溟，指江村。《文选》：“浩浩沧溟。”④何逊诗：“相顾无羽翮，何由总奋飞。” 
倦夜

顾陶《类编》作《倦秋夜》。【张远注】竟夕不寐，故曰倦夜。赵次公曰：此诗无情无绪，是比兴，非专咏夜景也。黄生曰：七八句是作诗本意，亦是作者本色。《杜臆》：此诗亦必到村后作。

竹凉侵卧内①，野月满庭隅，重露成涓滴②，稀星乍有无。暗飞萤自照③，水宿鸟相呼④。万事干戈里，空悲清夜徂⑤。（上四夜中景，下四景中情。竹迎风，故凉。月当空，故满。此初夜之景。露凝竹而成涓滴，星近月而乍有无，此深夜之景。月落以后，暗萤自照，竹林之外，宿鸟相呼，此夜尽之景。万事干戈，此终宵所思者。初秋夜短，故叹其易徂。暗飞萤，水宿鸟，上三字连读。自照，有感孤栖。相呼，心伤无侣。【黄注】前幅刻画夜景，无字不工。结处点明，章法紧峭。）

①《史记信陵君传》：“出入卧内。”

②《孙绰子》：“时雨沾乎地中，涓滴可润。”

③王符《潜夫论》：“萤飞耀自照。”傅咸《萤火赋》：“期自照于陋形。”④谢灵运诗：“水宿淹晨暮。”杜修可曰：陆鸟曰栖，水鸟曰宿。又曰：凡鸟朝鸣曰嘲，夜鸣曰。林鸟以朝嘲，水鸟以夜。《春秋繁露》：水鸟，

夜半水生，感其生气，益相呼而鸣。⑤《长门赋》：“徂清夜于洞房。”

《王直方诗话》：东坡云：司空表圣自论其诗，以为得味外味。“绿树连村暗，黄花入麦稀”，此句最善。又云：“棋声花院闭，幡影石幢高。”吾尝独游五老峰，入白鹤观，松阴满地，不见一人，惟闻棋声，然后知此句之工。但恨其寒俭有僧态。若子美“暗飞萤自照，水宿鸟相呼”，“四更山吐月，残夜水明楼”，才力富健，去表圣之流远矣。

慈水姜氏曰：朱文公谓“暗飞萤自照”，语自是巧，不如韦苏州“寒雨暗深更，流萤度高阁。”此景为可想，却说得自在了。据此，可见诗家身分，当作三层看，苏与司空尚是就诗论诗，晦翁则于诗外别有见解矣。

 
陪郑公秋晚北池临眺

鹤注编在广德二年秋成都作。公在幕中，故云“参军乏。”

北池云水阔，华馆辟秋风①。独鹤元依渚②，衰荷且映空③。（首叙秋池景物）。

①刘桢诗：“华馆寄流波，豁达来风凉。”②谢灵运诗：“独鹤方朝唳。”③萧悫诗：“池清似映空。”采菱寒刺上，踏藕野泥中。素楫分曹往①，金盘小径通。萋萋露草碧②片片晚旗红③。杯酒沾津吏④，衣裳与钓翁。（此记临眺景事。素楫、金盘，(，) 采取菱藕以献也。分杯、授衣，席前颁惠于人也。《杜臆》：素楫、杯酒两联，写出大官游宴气象。）

①《招魂》：“分曹并进。”

②谢灵运诗：“萋萋春草生。”③庾信诗：“片片红颜落。”④《列女传》：赵简子击楚与津吏期，津吏醉卧不能度。异方初艳菊，故里亦高桐。摇落关山思，淹留战伐功。严城殊未掩①清宴已知终。何补参军乏②，欢娱到薄躬③。（末叙陪燕情景。异方淹留，身(，) 在成都。故里关山，心想长安，严城以下，记陪宴也。战功称严。末联自谦。《杜臆》：菊开花而吐艳，桐脱叶而枝高，艳高二字，死字活用。严城未掩，清宴知终，乐而有节，非纵逸游而忘敌愾者。此章四句起，下二段各八句。）

①徐悱诗：“严城不可越。”②参军，用孙子荆为石苞参军事。③徐勉《戒子书》：“薄躬遭逢，遂至今日。”黄鹤曰：公在严武幕中，自《遣闷有作奉呈》后，如《咏竹》、《泛舟》、《观岷山画图》至《北池临眺》，皆分韵赋诗，其情分稠密如此，而史谓严武中颇衔之，不知何所本而云。

 
遣闷奉呈严公二十韵

【鹤注】此广德二年秋作。

白水鱼竿客，清秋鹤发翁①。胡为来幕下，只合在舟中②。（首段叙情，言致闷之由，盖不乐居幕府而欲遂其幽闲也。幕下、舟中，领下二段。申涵光曰：胡为二句，语似太率。）

①《后汉赵典传赞》：“大仪鹤发。”注：“白发也。”庾信赋：“予老矣，鹤发鸡皮。”

②在舟，与渔樵为侣也。黄卷真如律①，青袍也自公②。老妻忧坐痺③，幼女问头风。平地专欹倒，分曹失异同④。礼甘衰力就，义忝上官通。畴昔论诗早，光辉仗钺雄⑤。宽容存性拙⑥，剪拂念途穷⑦。露裛思藤架，烟霏想桂丛.. ⑧。信然龟触网⑨，直作鸟窥笼⑩。（此述幕中劳瘁之态。露藤、烟桂，欲息草堂而不得也。如律、自公，言为官守所拘。坐痹、头风，恐致多病。欹倒，颓惫已甚。异同，意见不侔。衰力如此，而甘就列者，以义与严公通好也。论诗四句，俱就武言。宽容剪拂，厚故交也。触网、窥笼，言不得遂己优游之性。）

①《唐会要》：天宝四载十一月，敕御史依旧置黄卷，书阙失，每岁委知杂御史长官比类能否，送中书门下，改转日褒贬。光武诏：“敢拘执论如律。”《儒林传》：“他如律。”

②《唐志》：尚书员外郎，从六品上。上元元年制，五品服浅绯，六品服深绿。【朱注】公时已赐绯，而云青袍者，以在幕府故耳。旧注谓青袍九品服，误矣。昔在朝班，则自公退食。今青袍从事，亦自公而退矣。

③汉安帝赞：即位痿痺。痺，脚冷湿病也。④《汉食货志》：乃分遣御史廷尉正监分曹。《世说》：桓玄北伐，人间颇有异同之论。⑤《吴志》：孙坚曰：“古之名将，仗钺临众。”⑥《世说》：谢之宽容，愈表于貌。⑦《广绝交论》：“剪拂使其长鸣。”

⑧淮南小山：“桂树丛生兮山之幽。”⑨《史龟策传》：龟使抵网，而遭渔者得之。⑩《齐书》：刘善明谓沈攸之曰：“此已笼之鸟耳。”《秋兴赋》：“池鱼笼鸟，有江湖山薮之思。”【吴注】《鹖冠子》：笼中之鸟，空窥不出。

西岭纡村北，南江绕舍东①。竹皮寒旧翠，椒实雨新红②。浪簸船应坼，杯干瓮即空。藩篱生野径，斤斧任樵童。束缚酬知己③，蹉跎效小忠④。周防期稍稍⑤，太简遂忽忽⑥。晓入朱扉启⑦，昏归画角终⑧。不成寻别业⑨，未敢息微躬⑩。（此述草堂景物之胜。晓入昏归，趋走幕府之不暇也。西岭、南江，此远景。竹翠、椒红，此近景。船应坼，不暇修。瓮即空，不暇酿。生野径，听人行。任樵童，凭人采矣。今束缚而酬知已者，亦以蹉跎日久，欲效小忠耳。虽涉世亦念周防，而生性终伤太简。晨夕之间，往来幕下，安能偃息茅堂乎。申涵光曰：束缚二句，感恩语，说得悲酸。）

①【钱笺】南江，即二江也。《旧书》云，结庐枕江。《元和郡县志》：

 
大江，一名汶江，一名流江，经成都县南七里，李冰穿二江，成都中皆可行

舟于浣花里。

②《诗》：“椒聊之实。”

③《说苑》：鲍叔奉酒而起曰：“祝在君无忘其出而在莒也，使管仲无忘其束缚而从鲁也。”

④《世说》：周处曰：“年以蹉跎，终无所成。”《楚辞》：“陈诚兮效忠。”《京房传》：“可谓小忠，未可谓大忠也。”

⑤杜预《左传序》云：包周身之防。⑥太简，出《论语》。⑦徐伯阳诗：“丹城壁日启朱扉。”⑧张正见诗：“风前喷画角。”⑨石崇《思归引》：“肥遁于河阳别业。”⑩沈约诗：“遇可淹留处，便欲息微躬。”乌鹊愁银汉，驾骀怕锦幪①。会希全物色②，时放倚梧桐③。（末结呈严本意，见出幕可以遣闷矣。愁银汉，无填河之力。怕锦幪，乏致远之才。惟望全其物色，庶得逍遥自适耳。《杜臆》：物色，谓幸全体面。此章，首尾各四句，中二段各十六句。）

①《七谏》：“却骐骥而不乘兮，策驽骀以取路。”

②何逊诗：“华池物色新。”③《庄子》：“倚树而吟，据槁梧而瞑。”周必大《益公诗话》：韩退之上张仆射书云：“使院故事，晨入夜归，非有疾病事故，辄不许出，抑而行之，必发狂疾。”乃知唐藩镇之属，皆晨入昏归，亦自少暇。知牛僧孺待杜牧，固不以常礼也。

王嗣奭曰：观公此诗，知非纵情傲诞矣。即幕僚不合，止云“分曹失异同”，而平地倾欹，且又自分其过，可以觇公所养矣。

黄生曰：公与严武始终睽合之故，具见此一诗。盖公在蜀，两依严武，其于公故旧之情，不可谓不厚。及居幕中，未免以礼数相拘，又为同辈所谮，此公所以不堪其束缚，往往寄之篇咏也。

 
送舍弟颖赴齐州三首

鹤曰：此广德二年秋成都作。

岷岭南蛮北，徐关东海西①。此行何日到，送汝万行啼。绝域惟高枕，清风独杖藜。时危暂相见，衰白意都迷②。（首章，叙惜别之情。上四送弟赴齐，下四自叹寥落。岷岭、徐关，言道里悠长。高枕、杖藜，言形影相吊。《杜臆》：岷岭在南蛮之北，徐关在东海之西，行非计日可到，故泪亦无时不流。又云：时则危，见则暂，身则衰白，恐再晤难期也。结语极悲。）

①南蛮，南诏蛮。徐关，在齐地。《左传》：“鞍之战，齐侯自徐关入。”②《列子》：穆王意迷心荒。其二

风尘暗不开，汝去几时来。兄弟分离苦，形容老病催。江通一柱观，日落望乡台①。客意长东北，齐州安在哉。（次章，兼叙别后之思。此亦四句分截。风尘二句，承上时危。兄弟二句，承上衰白。一柱观，经过之路。望乡台，遥想齐州。安在二字，写颖意中旁皇奔赴之情，从上句连读。）

①一柱观、望乡台，注见成都诗内。其三

诸姑今海畔①，两弟亦山东②。去傍干戈觅，来看道路通。短衣防战地③匹马逐秋风。莫作俱流落，长瞻碣石鸿④。（末章，冀其去而复来。颖赴齐(，) 州，故并想诸姑两弟。去傍干戈，冒险可虑。来看道路，后会难期。五六承去，七八承来。碣石在山东，鸿雁比兄弟。）

①公《范阳卢氏墓志》：“审言之女，薛氏所出者，适魏上瑜、裴荣期、卢正均，皆前卒。卢氏所出者，一适京兆王佑，一适会稽贺。”②两弟，谓丰与观。③《国策》：赵武灵王，好戎服，士皆短衣。《前汉黥布传》：“自战其地。”④《淮南子》：“遇归雁于碣石。”

 
严郑公阶下新松

【鹤注】此广德二年秋作。

弱质岂自负，移根方尔瞻。细声侵玉帐①，疏翠近珠帘。未见紫烟集②虚蒙清露沾。何当一百丈，欹盖拥高檐③。（全首咏松，俱属寓意。一二新(，) 松，三四阶下，五六新松，七八阶下。《杜臆》：松、竹二首，各于结语微露本意，自负不浅。）

①玉帐，本兵家压胜方位，此言松声侵于卧榻耳。因在军中，故云玉帐。详见前。②梁武帝诗：“瑶台含碧雾，罗幕生紫烟。”紫烟，盖指紫禁而言。③梁简文帝《相宫寺碑铭》：“高檐三丈，连阁四周。” 
严郑公宅同咏竹

【鹤注】此广德二年秋作。

绿竹半含箨①，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐②，会见拂云长。（新梢二字，全诗之眼。色侵阴过，静时景也。雨洗风吹，动时景也。未则欲加保护，言外托讽。）

①沈约诗：“弱草半抽黄。”首句意本此。谢灵运诗：“初篁包绿箨。”②《诗》：“勿剪勿伐。”杨慎曰：竹亦有香，人罕知之。杜诗“雨洗涓涓净，风吹细细香”，李贺诗“竹香满幽寂，粉节涂生翠”，皆善于体物。

 
晚秋陪严郑公摩诃池泛舟得溪字

【鹤注】此广德二年秋作。《元和郡县志》：摩诃池在州城西。《通鉴注》：《成都记》云：摩何池在张仪子城内，隋蜀王秀取土筑广子城，因为池。有一僧见之曰：“摩诃宫毗罗。”盖胡僧谓摩诃为大宫，毗罗为龙，谓此池广大有龙，因名摩诃池。或曰萧摩诃所开，非也。池今在成都县东南十二里。

湍驶风醒酒①，船回雾起堤。高城秋自落，杂树晚相迷②。坐触鸳鸯起，巢倾翡翠低③。莫须惊白鹭，为伴宿青溪。（首联泛舟，次联晚秋，五六池上所见，七八池上所感。湍，急流也。驶，迅疾貌。秋自落，承风。晚相迷，承雾。船行近鸟，故见或起或低。鹭伴青溪，不欲久居幕府矣。《杜臆》：“湍驶风醒酒”、“高城秋自落”，出语皆奇。）

①谢灵运诗：“浩浩夕流驶。”吴注：《风赋》：“清清冷冷，愈病析醒。”②谢脁诗：“芊眠起杂树。”③巢倾，谓树巢下垂。《随笔》云：杜诗用自字、相字、共字、独字、谁字，皆以实字为对。如“径石相萦带，川云自去留”，“山花相映发，水鸟自孤飞”，“高城秋自落，杂树晚相迷”，“百鸟各相命，孤云无自心”，“胜地初相引，徐行得自娱”，“云里相呼疾，沙边自宿稀”，“暗飞萤自照，水宿鸟相呼”，“猿挂时相学，鸥行炯自如”，“自吟诗送老，相功酒开颜”，“俱飞蛱蝶元相逐，并蒂笑蓉本自双”，“自去自来堂上燕，相亲相近水中鸥”，“此时对雪遥相忆，送客逢春可自由”，“梅花欲开不自觉，棣萼一别永相望”，此以自字对相字也。“自须开竹径，谁道避云萝”，“自笑灯前舞，谁怜醉后歌”，“死去凭谁报，归来始自怜”，“哀歌时自惜，醉舞为谁醒”，“离别人谁在，经过老自休”，“永夜角声悲自语，中天月色好谁看”，此以自字对谁字也。“野人时独往，云木晓相参”，“正月莺相见，非时鸟共闻”，“江上形容吾独老，天涯风俗自相亲”，“纵饮久判人共弃，懒朝真与世相违”，“此月此时人共得，一谈一笑俗相看”，此以共字、独字对相字也。

 
奉观严郑公厅事岷山沲江画图十韵得忘字

【鹤注】此广德二年作。《杜臆》：题加奉观，致敬严公至此，安得有登床笑傲之失乎。

沱水临中座①，岷山到北堂②。白波吹粉壁③，青嶂插雕梁④。直讶松杉冷，兼疑菱荇香⑤。雪云虚点缀⑥，沙草得微茫⑦。（此并提江山，叙出厅事画图。白波、青嶂、松杉、菱荇、雪云、沙草，句句山水对言，下节亦然。）

①《寰字记》：沱水在成都府新繁县。《蜀都赋》：”金罍中坐。”

②《书》：“岷山导江，东别为沱。”《唐地志》：茂州汶山县，有岷山。鲍照诗：“忽过北堂陲。”

③《庄子》：“白波若山。”张正见诗：“粉壁丽椒涂。”

④沈约诗：“峻嶒起青嶂。”阴铿诗：“雕梁画早梅。”⑤刘歆《甘泉赋》：“芙蓉菡萏，菱荇蘋蘩。”⑥《西京杂记》：“雪云曰同云。”《晋书谢韶传》：夜月明净，王道子叹以为佳，谢重曰：“不如微云点缀。”

⑦孔稚珪诗：“沙草不常青。”陈子昂诗：“高丘正微茫。”岭雁随毫末①，川蜺饮练光②。靠红洲蕊乱③，拂黛石萝长④。谷暗非关雨⑤，枫丹不为霜⑥。秋城玄圃外⑦，景物洞庭旁⑧。（此分顶山水，曲尽画中景物。写出或远或近，或高或下，或虚或实，或大或小，无不形容刻画。毫末，谓画笔。练光，谓画绢。非关雨，墨气也。不为霜，朱色也。）

①晋江逌诗：“鸣雁薄云岭。”《道德经》：“合抱之木，生于毫末。”②隋王胄诗：“残虹低饮涧。”③谢脁诗：“发萼初攒紫，余采尚霏红。”④沈佺期诗：“拂黛随时广。”江淹诗：“石萝日上寻。”⑤宋之问诗：“谷暗千旗出。”沈佺期待：“暗谷疑风雨。”⑥谢灵运诗：“晚霜枫叶丹。”⑦江总诗：“秋城韵晚笛。”《淮南子》：昆仑玄圃，唯绝通天。”《楚辞》：“朝发于苍梧兮，夕余至乎玄圃。”⑧王台卿诗：“景物共依迟。”《楚辞》：“洞庭波兮木叶落。”绘事功殊绝①，幽襟兴激昂②。从来谢太傅，丘壑道难忘③。（末乃观画而颂严公。因画图中江山，而想见谢公丘壑，比意贴切。此章，前二段各八句，后段四句收。）

①绘事，出《论语》。《考工记》：“凡绩画之事后素功。”杨修书：“圣贤卓荦，固所以殊绝凡庸也。”②王勃诗：“桂宇幽襟积。”扬雄《解嘲》：“激昂万乘之主。”③《晋书》：谢安放情丘壑，虽受朝寄，东山之志，始末不渝。杨万里曰：杜集排律多矣，独此琼枝寸寸是玉，栴檀片片皆香。然排律仅可止此，至五十韵百韵，则非古矣。

王嗣奭曰：此诗是唐人咏画格调，而遣词工致，娓娓不穷，他人无复措手处。末拈限韵，亦自稳称。

 
胡夏客曰：起联庄重，接联精警，收语稳足，此最入格之篇。

按：昔人论此诗，为宋人咏画之祖。但其分写山水，亦有所本。谢灵运《过始宁墅》诗，中十句云：“剖竹守沧海，枉帆过旧山。山行穷登顿，水涉尽洄沿。岩峭岭稠叠，洲萦渚连绵。白云抱幽石，绿篠媚清涟。葺字临回江，筑观基层颠。”此亦一山一水对言，然杜用以咏画，更较详细精工耳。

杨廷秀曰：老杜“沱水临中座，岷山赴北堂”，此以画为真也。曾吉父云“断崖韦偃树，小雨郭熙山”，此以真为画也。

 
过故斛斯校书庄二首原注：老儒艰难，病于庸蜀，叹其殁后，方授一官。

《英华》注：斛斯名融。【鹤注】斜斯，即斜斯六，乃草堂之邻，公所谓酒伴者。此当是广德二年作。

此老已云殁，邻人嗟未休。竟无宣室召①，徒有茂陵求②。妻子寄他食③，园林非昔游④。空余繐帷在⑤，浙渐野风秋⑥。（首章痛校书身亡，而慨山庄之阒寂。在四句分截。邻人尚嗟，则平日为人可知。宣室召，生前不遇。茂陵求，殁后授官。【黄注】玩妻子寄食句，知此庄特空舍。邻人，盖代守园林者。）

①《汉书》：贾谊自长沙征见，文帝方受釐宣室，问以鬼神之本。苏林曰：宣室，未央前正室。

②《司马相如传》：家居茂陵，病甚，武帝使所忠往求其书，至则相如已死，问其妻，得遗札，书言封禅事。

③《左传》：“民食于他。”

④陶潜诗：“静念园林好。”⑤繐，细布而疏者，以繐为灵帐也。陆机《吊魏武文》：“悼繐帐之冥漠。”⑥谢惠连诗：“浙渐振条风。”江淹诗：“寥戾野风急。”其二

燕入非傍舍①，鸥归只故池②。断桥无复板，卧柳自生枝③。遂有山阳作.. 

④，多惭鲍叔知⑤。素交零落尽⑥，白首泪双垂。（次章对旧庄荒凉，而伤故交之凋谢。亦四句分截。上半触景伤人，步步咨嗟，处处悲感。山阳作，应前园林。惭鲍叔，应前妻子。素交尽而老泪垂，哀人亦复自哀矣。）①《汉书高帝纪》：上从旁舍来。

②谢灵运诗：“故池不更穿。”③《汉五行志》：上林苑中大柳树仆地，一朝起立，生枝叶。庾信诗：“春柳卧生枝。”④【黄注】遂字有意，见相去一年而斛斯遂亡也。《晋书》：向秀经嵇康山阳旧居，作《思旧赋》。⑤《史记》：管仲曰：“生我者父母，知我者鲍子也。”

③刘孝标《绝交论》：“斯贤达之素交，历万古而一遇。”谢脁诗：“零落悲友朋。”黄生曰：二诗借古叙事处，见笔之老；写景寓情处，见笔之灵。二种笔法俱难到，况兼之乎。

 
怀旧

苏源明卒于广德二年，此诗追忆旧交也。黄鹤编在永泰元年。源明旧为司业，后为秘书少监。《新史》云：雅善杜甫。故诗言情亲也。原注：公前名预，避御讳，改名源明。

地下苏司业①，情亲独有君②。那因丧乱后，便有死生分。老罢知明镜，归来望白云。自从失辞伯，不复更论文③。（上四悼苏之亡，下四自伤失侣。对镜而知身老，望云而想敌人，说得身世凄然。杜诗有用字犯重者，“汉使徒空到”，徒下不当用空字，“不复更论文”，复下不当用更字。）

①傅玄《挽歌》：“地下无满期。”②鲍照诗：“惆怅忆情亲。”③【顾注】望白云，用渊明《停云》思友意。钟子期死，伯牙不复鼓琴，末句之意亦然。《论衡》：“文词之伯。”

 
哭台州郑司户苏少监

【鹤注】苏郑同是广德二年卒，详见《八哀诗》注。故旧谁怜我，平生郑与苏。存亡不重见，丧乱独前途。（总叙生死交情。次句点郑苏，语似稍率。故人不复见者，因遭乱而分离也。）

豪俊何人在，文章扫地无①。羁游万里阔，凶问一年俱②。白首中原上，清秋大海隅。夜台当北斗③，泉路窅东吴④。得罪台州去，时危弃硕儒⑤。移官蓬阁后，谷贵殁潜夫⑥。流恸嗟何及⑦，衔冤有是夫⑧。（此伤其死后，承“存亡不重见”一句。“凶问一年俱”，谓郑苏先后继亡。远注：北斗、蓬阁，承中原，指苏。东吴、台州，承海隅，指郑。胡夏客曰：此云“移官蓬阁后，谷贵殁潜夫”，《八哀诗》咏苏源明云“长安米万钱，调丧尽余喘”，则苏死果以饥欤？）

①任昉策文：“衣冠礼乐，扫地无余。”②《魏志》：蜀黄权军败降魏，蜀先主凶问至，群臣咸贺，唯权独否。《陆云传》：“凶问卒至，痛心摧剥。”

③阮瑀诗：“冥冥九泉室，漫漫长夜台。”④释智恺诗：“泉路方幽噎，寒陇向凄清。”左思诗：“志若无东吴。”⑤《抱朴子》：“洽闻之硕儒。”⑥鹤注：广德二年，斗米千钱。故云谷贵。王符著《潜夫论》。⑦《伤心赋》：“对玄经而流恸。”《诗》：“何嗟及矣。”⑧唐韦嗣立论刑法：“四海衔冤。”“有是夫”，用经语作对。道消诗发兴①，心息酒为徒②。许与才虽薄，追随迹未拘。班扬名甚盛，嵇阮逸相须③会取君臣合，宁诠品命殊。贤良不必展，廊庙偶然趋④。胜决风尘际⑤，功安造化炉⑥。从容询旧学⑦，惨澹閟《阴符》。（此忆其生前，承“故旧谁怜我”二句。许与承诗，追随承酒，二句自谓。班扬承诗，嵇阮承酒，二句郑苏。会取四句，言天宝之际，郑苏俱仕而未久，胜决四句，言肃宗复国，苏为少监，郑遭贬斥也。诠，论也。品命殊，位卑也。询旧学，苏昔为太子谕德，后又除秘书少监也。閟《阴符》，郑常著《天宝军防录》，坐私撰国史谪官。其谈兵之书，秘不能出也，《杜臆》：公前诗云：“痛饮聊自遣，放歌破愁绝。”此云：“道消诗发兴，心起酒为徒。”皆道本色，高人所益于诗酒如此。）

①《易》言君子道忧。《刘向传》言君子道消。

②《郦食其传》：“吾高阳酒徒也。”

③班固、扬雄作赋擅名，嵇康、阮籍嗜酒弹琴。④潘岳诗：“器非廊庙姿。”⑤《汉书》：“决胜千里之外。”⑥《庄子》：“以天地为大炉，造化为大冶。”⑦《说命》：“台小子，旧学于甘盘。”⑧《战国策》：苏秦游说六国，不遇而返，乃夜发书得《太公阴符》之谋而颂之。《唐书》兵书类有《周书阴符》九卷。

摆落嫌疑久①，哀伤志力输②。俗依绵谷异，客对雪山孤。童稚思诸子，

 
交朋列友于。情乖清酒送③，望绝抚坟呼④。疟病餐巴水，疮痍老蜀都。飘零迷哭处，天地日榛芜⑤。（此身经丧乱，而遥哭郑苏也。上四，谓弃官以来，漂流异地。中四，叹知交别久，殁失哀奠。下四，见身衰友故，人世荒凉也。摆落、哀伤，旧注仍指郑苏。按：此皆自述之词。公向遭贬斥，本涉嫌疑，今则摆落己久，特志力日亏，为可伤耳。昔在童稚时，便思诸子才名，郑苏年盖少长也。列友于，即异姓笃天伦意。绵雪巴蜀，遍历东西二川。哭处榛芜，仍应存亡丧乱。此章四句起，中二段各十四句，末段十二句收。）

①陶潜诗：“摆落悠悠谈。”《记》：“礼所以决嫌疑、定犹豫。”②阮籍诗：“挥涕怀哀伤。”③清酒送，谓生前阙于饯送。清酒二字，见《毛诗》。迩可欲改作渍酒，但平仄未谐。张注引《徐稚传》：人家有丧，以绵絮渍酒暴干，以裹炙鸡，用水渍绵使有酒气，白茅为藉，以鸡置前，酹酒毕而去。④谢灵运诗：“抚坟徒自伤。”⑤榛芜，言道路梗塞。卢世曰：此诗泣下最多，缘两公与子美莫逆故也。“豪俊人谁在，文章扫地无。羁游万里阔，凶问一年俱。”二十字，抵一篇大祭文。结云：“飘零迷哭处，天地日榛芜。”苍苍茫茫，有何地置老夫之意。想诗成时，热泪一涌而出，不复论行点矣，是以谓之哭也。

《苕溪渔隐丛话》：律诗有扇对格，第一与第三句对，第二与第四句对。此诗“得罪台州去”四句是也。东坡《和郁孤台》诗“邂逅陪车马，寻芳谢脁洲。凄凉望乡国，得句仲宣楼”，亦用此格。

 
别唐十五诫因寄礼部贾侍郎

鹤曰：此广德二年作。《旧书贾至传》：宝应二年为尚书右丞，广德二年转礼部侍郎。又云：广德二年九月，尚书左丞杨绾知东京选，礼部侍郎贾至知东京举，两都会举选，自至始。【张远注】时唐十五必往东都赴举，公故寄诗为之先容也。

九载一相见①，百年能几何②。复为万里别③，送子山之阿④。白鹤久同林⑤，潜鱼本同河⑥。未知栖集期⑦，衰老强高歌⑧。歌罢两凄恻⑨，六龙忽蹉跎⑩。相视发皓白（11），况难驻羲和(12)。（首叙惜别之情。上四另提，感聚散不常。中四承万里复别，伤之也。下四承百年几何、勉之也。）

①九载一见，自乾元二年至广德二年也。潘岳《怀旧赋》：“今九载而来归。”②古诗：“百年能几何，会少别离多。”③梁元帝诗：“宁为万里别。”④李陵《录别》诗：“送子淇水阳。”《楚辞》：“若有人兮山之阿。”《尔雅》：“大陵曰阿。”⑤《相鹤经》：“鹤千六百年，形定而色白。”《诗》：“有鹤在林。”陆机诗：“出自幽谷，及尔同林。”

⑥曹植诗：“潜鱼跃清波。”⑦谢灵运诗：“栖集建薄质。”⑧鲍照诗：“零落就衰老。”宋玉《舞赋》：“抗音高歌。”⑨张正见诗：“歌罢咏新诗。”潘岳《寡妇赋》：“心摧伤以凄恻。”⑩《楚辞》：“维六龙于扶桑。”阮籍诗：“白日忽蹉跎。”(11)《左传》：公子宋与子家相视而笑。《留侯世家》：四人须眉皓白。(12)阮籍诗：“愿揽羲和辔。”胡星坠燕地①，汉将仍横戈②。萧条四海内，人少豺虎多③。少人慎莫投，多虎信所过④。饥有易子食⑤，兽犹畏虞罗⑥。子负经济才，天门郁嵯峨⑦。飘飘适东周⑧，来往若崩波⑨。（次记行路之难。唐往东都，故叙乱后荒凉。胡星，指史朝义。汉将，指仆固怀恩。人少，死于兵赋。虎多，余寇未平。畏虞罗，民饥捕兽也。天门，谓君门。东周，谓洛阳。唐孟庄曰：子负经济四语，叙其沦落，为贾先容地。）

①《史记天官书》：“昂曰旄头，胡星也。”江淹书：“飞霜击于燕地。”《唐书》：广德元年正月，史朝义缢死于幽州医巫闾祠下，传首京师。又云：广德元年九月，怀恩拒命于汾州，其子玚进攻榆次，未几为帐下所杀。怀恩遂渡河，北走灵武。张正见诗：“胡兵屯蓟北，汉将起山西。”

②《吕氏春秋》：“行人烛兔胄横戈而进。”

③张载诗：“盗贼如豺虎。”④信所过，谓经过方信。⑤《左传》：“易子而食，析骸而爨。”⑥《礼记》：有虞人、有大罗氏，掌田猎之事者。⑦赵曰：《汉官仪》：泰山东上七十里，至天门。潘岳诗：“崇芒郁嵯峨。”《楚辞注》：“嵯峨，高貌。” 
⑧孔融诗：“飘颻安所依。”《战国策注》：西周王城，今河南。东周成周，今洛阳。《史记索隐》：西周，河南也。东周，巩也。⑨鲍照诗：“客行惜日月，崩波不可留。”南宫吾故人①，白马金盘陀②。雄笔映千古，见贤心靡他③。念子善师事.. 

④，岁寒守旧柯⑤。为我谢贾公⑥，病肺卧江沱⑦。（未结寄贾之意。惟贾能好贤，故唐宜善事。岁寒守柯，勉其始终勿变。此章，前二段各十二句，末段八句收。）①杜田《正谬》：汉建尚书百官府曰南宫，盖取象《天官书》南宫朱鸟，犹唐以中书省为紫微，尚书省为文昌之类。《后汉书》：郑弘为尚书令，前后所陈，补益王政者，著之南宫以为故事。考礼部之名，起于江左，而南宫自汉有之。盖南宫犹言南省，旧注专谓礼部，非也。鹤曰：《唐职林》云：旧说礼部郎中掌省中文翰，谓之南宫舍人，故定功谓南宫犹南省。《史项羽纪》：“若非吾故人乎？”②【梦弼注】贾逵为礼部侍郎，常乘白马，故于贾至亦云。金盘陀，马

鞍也。注见三卷。③《诗》：“之死矢靡他。”④《史记》：韩信得广武君，师事之。又《南史》：孔休源人伦仪表，

当师事之。

⑤潘岳诗：“不见山下松，隆冬不易故。不见涧底柏，岁寒守一度。”⑥《史记》：伍子胥曰：“为我谢申包胥。”⑦卧江沱，公自谓。《诗》：“江有沱。”毛苌曰：“沱，江之别者。” 
初冬

【鹤注】此广德二年冬在幕府时作。

垂老戎衣窄①，归休寒色深②。渔舟上急水，猎火著高林③。日有习池醉，愁来《梁父吟》.. ④。干戈未偃息，出处遂何心⑤。（此暂归草堂而作也。首联双提。三四承次句，言归溪冬景。五六承首句，言在幕情事。末句出处二字，总绾。【黄注】白首老人，戎衣趋府，写出堪发人笑，亦见自惭之意。渔猎亦常事，拈急字、高字，便有意致。干戈未息，是年十月，武攻吐蕃盐川城。遂何心，出处两未遂也。）

①蔡邕《房桢碑》：“享年垂老。”【黄注】幕官以戎服从事，当用兵之际也。又云朝士兼戎服，知在朝亦间用之。隋苏子卿诗：“锋剑但须利，戎衣不畏窄。”②【张溍注】归休，谓归溪休沐。③《村臆》：著，火炎起也，犹俗云火著。鲍照诗，“长雾高林。”

④习池醉、《梁父吟》，注见十三卷。⑤陆机诗：“出处鲜为谐。” 
观李固请司马弟山永图三首

李固当是蜀人，其弟曾为司马，能写山水图。公至固家，固挂其图于壁，而请公题之也。黄鹤编在广德二年。

简易高人意①，匡床竹火炉②。寒天留远客，碧海挂新图。虽对连山好，贪看绝岛孤。群仙不愁思③，冉冉下蓬壶。（首章，观李氏山水图。上四叙事，下四咏画。高人指李，远客自谓。挂碧海之新图，此倒装句。连山中有绝岛，即蓬壶也。《杜臆》：自己有愁，忽想到群仙之不愁，真得味外之味。）

①《刘向传》：“向为人简易，无威仪，廉静乐道，不交接世俗。”

②《庄子》：丽姬与晋公同匡床而食刍豢。匡床，安床也。张衡《同声歌》，“思为莞蒻席，在下蔽匡床。”

③徐陵诗：“绀席下群仙。”其二

方丈浑连水，天台总映云①。人间长见画，老去恨空闻②。范蠡舟偏小③，王乔鹤不群④。此生随万物⑤，何处出尘氛。（次章，概言山水人物。见山水恨不能亲至其地，见人物又叹不能离俗而去。上下两段，各用一景一情，谓之虚实相间格。赵次公曰：图必兼画舟鹤，故引范蠡、王乔为证。《杜臆》，随物与出尘，此仙凡之别也。）

①《天台赋》：“涉海则有方丈、蓬莱，登陆则有四明、天台。”

②陆机《董逃行》：“但为老去年遒。”③范蠡乘扁舟，泛五湖。④《天台赋》：“王乔控鹤以冲天。”⑤王洙曰：随万物，即庄子所谓与物转徙也。其三

高浪垂翻屋①，崩崖欲压床。野桥分子细②，沙岸绕微茫。红浸珊瑚短，青悬薛荔长。浮查并坐得③，仙老暂相将④。（末章，详叙山水景物。高浪、崩崖，言山水绝险。桥在水上，岸在山下。珊瑚浸水而红，薛荔悬山而青，俱分配山水。《杜臆》：起势突兀雄伟。中四，皆就细微处形容画家妙品。末睹仙查而望其接引，与前二章结语相同，而出之变幻不拘。）

①郭璞诗：“高浪驾蓬莱。”②子细，出《源思礼传》，见六卷。③《拾遗记》：尧时有巨查浮于西海，其上有光若星月，常绕四海，十二年一周，名贯月查，又名挂星查。羽人栖息其上。谢惠连诗：“并坐相招邀。”

④梁简文帝诗：“相将渡江口。”携注：“相将，相携也。” 
至后

【鹤注】此当是广德二年冬在严武幕中作。

冬至至后日初长①，远在剑南思洛阳。青袍白马有何意②，金谷铜驼非故乡③。梅花欲开不自觉，棣萼一别永相望④。愁极本凭诗遣兴，诗成吟咏转凄凉⑤。（在剑思洛，领起三四，下乃至后景情。青袍白马，剑南幕府也，金谷铜驼，洛阳遭乱矣。因梅花而念棣萼，总是触物伤怀。此诗青袍白马，与《洗兵行》所引《侯景传》不同。朱注以公诗“青袍也自公”、“归来散马蹄”为证，皆指幕府言。曰“有何意”，言志不得自展也。旧注以青袍白马比安史，则“有何意”三字，却说不去矣。）

①《周礼》：冬至日在牵牛，影长一丈三尺。

②庾信《哀江南赋》：“青袍如草，白马如练。”东汉《张湛传》：帝见湛，辄言白马生且又谏矣。③【邵注】金谷园、铜驼陌，皆洛阳胜地。石崇《金谷诗序》：“余别庐在河南县界金谷涧。”《水经注》：金谷水，出河南太白原，东南流，历金谷，谓之金谷水，经石崇故居。陆机《洛阳记》：汉铸铜驼二枚，在宫南四会道头，夹路相对。华延隽《洛阳记》：两铜驼在官之南街，东西相向，高九尺，洛阳谓之铜驼陌。蔡琰《笳曲》：“故乡隔兮音尘绝。”

④《诗》：“棠棣之华，萼不韡韡。”棣萼，以比兄弟也。

⑤嵇康《琴赋》：“吟咏以适志。”朱瀚曰：此诗疑赝作。复点至字，累坠。日初长，剩语。有何意，可发一笑。金谷铜驼，正是故乡，但可云风景非昔耳。不自觉，冗率。竟以棣萼为兄弟，亦是俚习。七八如村务火酒，薄劣异常。

 
寄贺兰銛

前有诗赠别，此别后再寄也。当是广德二年冬未所作。

朝野欢娱后①，乾坤震荡中②。相随万里日，总作白头翁③。岁晚仍分袂.. 

④，江边更转蓬。勿云俱异域⑤，饮啄几回同⑥。（上四，乱后相逢之感。下四，远方惜别之情。从欢娱说至震荡，公与銛初交于盛时，而再逢于乱日也。万里白头，暂遇途中，分袂转蓬，又忽散去矣。《杜臆》：今且勿以俱在异域为悲，只此饮啄之缘，尚能几回同事乎。语极凄惨。）①张协诗：“昔在西京时，朝野多欢娱。”②张华诗：“天地相震荡，回薄不知穷。”③曹丕书：“已成老翁，但未白头耳。”④谢惠连诗：“分袂澄湖阴。”⑤朱穆诗：“与子异域。”⑥何承天乐府：“饮啄虽勤苦。” 
送王侍御往东川放生池祖席

【朱注】此诗见王原叔本。蔡氏编在多州诗内。今按：成都诗有王侍御郁及王侍御契，此或即其人欤。诗云衰疾江边卧，应指草堂言。放生池亦当在成都。邵注谓在蓬溪县龙多山，误矣。蔡曰：梓州为东川。唐肃宗诏：天下临池带郭处，置放生池，凡八十一所。颜真卿为碑。行者有祖道之祭，祭毕饮于其侧，谓之祖席。

东川诗友合，此赠怯轻为。况复传宗匠①，空然惜别离。梅花交近野，草色向平池。傥忆江边卧，归期愿早知。（上四送王侍御，五六池边春景，末乃预订归期。东川乃诗友会合之地，故欲赠诗而怯于轻为。况侍御能诗，共传宗匠，徒然作惜别常语，亦何为乎。当兹冬尽春来之际，惟愿早归，以尉衰疾，此今日送行之意也。）

①诸本皆作传宗近，意不可解。张远指放生池，以佛家有南北宗也。此说牵强。邵注作传踪，谓音信相通，此亦无据。按近字犯重，恐是匠字，乃字形相似而讹耳。公《八哀诗》云：“宗匠集精选。”宗匠二字，本袁宏书。初欲改近为匠，尚无确据，偶阅《诗纪》载晋时仙识“匠不足虑忧远危”，冯惟讷云，“匠疑作近。”今按：彼是误近为匠，此则误匠为近，可以互证。 
正月三日归溪上有作简院内诸公

鹤曰，当是永泰元年春自幕府归浣花溪作。公诗题凡记日者皆涉节候，此指立春日也，故云腊味、春声。

野外堂依竹，篱边水向城。蚁浮仍腊味①，鸥泛已春声。药许邻人斸，书从稚子擎。白头趋幕府，深觉负平生。（首联溪前景趣，次联新正物侯，三联归溪之事，末联简院之怀。【顾注】腊味，酒造于腊月也。春声，鸥泛春水而有声也。【鹤注】种药本以济世，故许人斸。藏书本以教儿，故任子擎。老趋幕府，不得遂其立朝素志，故云深负。）

①庾信诗：“浮蚁对春开。”王嗣奭曰：公有“分曹失异同”之句，似与诸公不合而归。此诗毫无芥蒂，足占所养。其言溪上之乐，如鸟脱笼中，自是衷语也。

 
敝庐遣兴奉寄严公

当是永泰元年春自幕府回草堂时作，故云幕府瞻暇日。

野水平桥路，春沙映竹村。风轻粉蝶喜，花暖蜜蜂喧。把酒宜深酌，题诗好细论。（此敝庐遣兴。《杜臆》：开首写景，有逌然自得之趣。下文“宜”字“好”字，正蒙此。）府中瞻暇日，江上忆词源。迹乔朝廷旧，情依节制尊。还思长者辙，恐避席为门①。（此奉寄严公。暇日、词源，想及严公。朝旧、情依，自叙故交。末望重过草庐，仍致缱绻之意。宝应元年，严至浣花溪也。此章，上下各六句。）

①《陈平传》：“家贫以席为门，然门外多长者车辙。”

 
营屋

【鹤注】当是永泰元年正月，归溪上时营屋而作也。自上元元年营草堂，始植竹，至是已六载矣。

我有阴江竹，能令朱夏寒①。阴通积水内，高入浮云端。（首叙屋前之竹，阴森高大。）

①傅毅赋：“践朱夏之炎赫，摇轻箑而致凉。甚疑鬼物凭，不顾剪伐残。东偏若面势①，户牖永可安。爱惜已六载，兹晨去千竿。萧萧见白日，汹汹开奔湍②。（次言伐竹除翳，将以营屋。竹蔽日疑凭鬼物，施剪伐，则通户牖矣。见日、开湍，此面势所睹者。）

①【鲜于注】若，顺也。

②曹植诗：“岩析苦崩缺，湖水何汹汹。”度堂匪华丽①，养拙异考槃②。草茅虽剃葺，衰疾方少宽。洗然顺所适③此足代加餐。寂无斤斧响，庶遂憩息欢。（此记营屋可以栖身也。堂在近郭，(，) 故异于考槃。洗然四句，伸明宽病之故。剃，刈草也。葺，覆茅也。代，犹当也。此章，四句起，下两段各八句。）①《考工记》：“室中度以儿，堂上度以筵。”②《诗》：“考槃在涧，硕人之宽。”考，成也。槃，乐也。③《潘岳传》：“吾子洗然，恬澹自逸。”

 
除草原注：去荨草也。荨音潜，山韭。

诗云藩篱、松竹，当是草堂诗。依朱氏编在永泰元年成都诗内。《益部方物赞》：燖麻，自剑以南，处处有之，或触其叶，如蜂螫人，以溺灌之即解。茎有刺，叶或青或紫，善治风肿。考杜诗，当作荨。李实曰：荨叶如燖麻，川人名曰荨麻，毛刺蠚人，亦曰蠚麻。蠚音谑，又音释，毒螫也。

草有害于人，曾何生阻修①。其毒甚蜂虿②，其多弥道周③。清晨步前林.. 

④，江色未散忧。芒刺在我眼⑤，焉能待高秋。（此言毒草之害。【綖注】此草遍于道周，比恶人充满当路也。）①《诗》：“道阻且修。”②《左传》：臧文仲曰：“蜂虿有毒，而况国乎。”③《诗》：“生于道周。

④张载诗：“萧瑟扫前林。”⑤《霍光传》：光骖乘，上内严惮之，若有芒刺在背。霜露一沾凝，蕙叶亦难留①。荷锄先童稚②，日入仍讨求。转致水中央③，岂无双钓舟④。顽根易滋蔓⑤，敢使依旧丘。（此欲亟除其根。赵曰：待霜至而后除，则蕙叶与荨草美恶无辨矣。故去之不可不早。先童稚，身率先也。【綖注】此喻屏去小人，有不与同中国意。）

①阴铿诗：“蕙叶敛欲瞑。”②陶潜诗：“荷锄稚子倦。”③《诗》：“宛在水中央。”④晏殊曰：《周礼》：剃人，掌杀草。有水火之化，以钓舟载而置之，此水化也。⑤《左传》：“无使滋蔓。”

自兹藩篱旷，更觉松竹幽①。芟夷不可阙②，疾恶信如雠③。（末点寓言本意。师氏曰：小人既去，则君子道长，如恶草芟而松竹清也。【张綖注】柳子厚作《捕蛇者说》，至篇末方说出苛政猛于虎一句，袭用此格也。此章，前两段各八句，后段四句收。）

①庾信诗：“松竹且悲吟。”②《左传》：“为国家者，见恶如农夫之务去草焉。芟夷蕴崇之，绝其本根，勿使能植，则善者信矣。”③《后汉书》：疾恶如风朱伯厚。

申涵光曰：“芒刺在我眼，焉能待高秋”，丰裁凛然，除奸当如鸷鸟击物，少迟则生变矣。调停之说，误身误国，所云“霜雪一沾凝，蕙草亦难留”也。“顽根易滋蔓，敢使依旧丘”，去恶务尽，三致意焉。少陵一生，目睹小人之害，故痛恨如此，末只一语点破，正意多则反浅。

 
春日江村五首

【鹤注】此当是永泰元年春归溪后作。公自乾元二年冬入蜀，至此已经六年矣。江村，即浣花溪，前有“长夏江村事事幽”之句。

农务村村急①，春流岸岸深②。乾坤万里眼，时序百年心③。茅屋还堪赋.. 

④，桃源自可寻。艰难昧生理，飘泊到如今。（首章，叙春日江村，有躬耕自给之意。《杜臆》：公《赠王侍御》诗，谈及农月田家，盖欲耕田以为生理，故见农务春流而起兴。万里眼，蜀江所见。百年心，春事又逢。赋茅屋，草堂托居。寻桃源，花溪览胜。漂泊到今，故愿为老农以资生计也。）①陶潜诗：“农务各自归。”②江奂诗：“春流岂难越。”岸岸深，可以溉田也。明人庄定山诗：“千家小聚村村瞑，万里河流岸岸同。”句本于杜，但同字较深字觉少逊耳。③鲍照诗：“争先万里途，各事百年身。”④陶诗：“茅屋八九间。”其二

迢递来三蜀①，蹉跎有六年。客身逢故旧，发兴自林泉②。过懒从衣结③，频游任履穿④。藩篱颇无限，恣意向江天⑤。（次章，归蜀而依严武。上四承飘泊来，下截仍抱江村。故交复镇，便堪发兴，且未讲到幕府事。下两章，方层次叙出。《杜臆》：衣结履穿，茅堂自适。恣意江天，不异桃源矣。）

①左思《蜀都赋》：“三蜀之豪，时来时往。”注：“三蜀，谓蜀郡、广汉郡、犍为郡也。”②鲍照诗：“发兴谁与欢。”③王隐《晋书》：董威辇，不知何许人，忽见洛阳，止宿白社中，拾得残碎缯，辄结为衣，号曰百结衣。④《庄子》：“原宪衣弊履穿。”《滑稽传》：齐人东郭先生，贫困饥寒，履有上无下，行雪中，着地处皆足迹。

⑤谢庄诗：“雾罢江天分。”一本作买江天，句意未稳，黄生主向字。其三

种竹交加翠①，栽桃烂熳红。经心石镜月②，到面雪山风。赤管随王命.. ③，银章付老翁④。岂知牙齿落⑤，名玷荐贤中⑥。（三章，言荐授郎官之事。上四，承江天，写村前近远之景。下四，承发兴，叙老年锡命之缘。）

①《高唐赋》：“交加累积，重叠增益。”刘孝绰诗：“堂皇更隐暎，松灌杂兼加。”

②《世说》：“为是尘务经心。”

③《汉官仪》：尚书令仆丞郎，月给赤管大笔一双，椽题曰北宫著作。

④《汉百官表》：凡吏秩比二千石以上，皆银印青绶。师氏曰：《汉旧仪》云：银印，背龟纽，其文曰章，刻曰某官之章。【顾注】唐时无赐印者，公时已赐绯，因其有随身鱼袋而言耳。

⑤东方朔《答客难》：“唇腐齿落，服膺而不释。”《陈平传》：“吾 
闻荐贤蒙上赏，非魏无知无以至此。”

③甫本传：严武表为参谋，检较工部员外郎。其四

扶病垂朱绂①，归休步紫苔②。郊扉存晚计③，幕府愧群材。燕外晴丝卷，鸥边水叶开④。邻家送鱼鳖⑤，问我数能来⑥。（四章，言辞还幕僚之故。上四承荐贤来，下四又应江村。郊扉顶归休，幕府顶扶病。燕外以下，言景物堪娱而人情相习，所谓归休晚计也。公不耐拘束而辞幕职，曰扶病，托词也。曰愧群材，谦词也。）

①《前汉韦贤传》：“黼衣朱绂。”洙曰：绂，古蔽膝也，象冕服，以韦为之。

②汉武帝诏：“思得归休。”沈约诗：“客位紫苔生。”③颜延之诗：“侧同幽人居，郊扉昼常掩。”《杜臆》：存晚计，言将终老于此。④阮籍诗：“浴鸥开水叶，戏蝶避风丝。”⑤《新序》：“出讼邻家。”《记》：“水潦降，不献鱼鳖。”⑥问而数来，不特馈物，又致殷勤也。

其五

群盗哀王粲①，中年召贾生②。登楼初有作。前席竟为荣。宅入先贤传③，才高处士名④。异时怀二子⑤，春日复含情⑥。（末章，借古人以自况，是江村感怀。三四分顶王贾，乃生前事。五六合承王贾，乃身后事。末句有窃比前人意。公避乱蜀中，作诗言志，甚有类于王粲；而老授郎官，未蒙见召，叹不得为贾生。至于卜宅花溪，留名后世，则自信古今同调矣。王贾各有旧宅，各负才名，故两句当合承。曰处士名者，谓才名高出于处士，非指二子为处士，结点春日仍与首章遥应。）

①哀王粲，动王粲之哀也。首句倒装。王粲《七哀诗》：“西京乱无象，豺虎方遘患。”注：“豺虎，喻群盗也。”王粲避乱客荆州，思归，作《登楼赋》。②潘岳《夏侯湛诔》：“中年陨卒。”《前汉书》：贾谊，洛阳人，文帝召为博士，时年二十余，后为长沙王太傅。岁余，帝思谊，征之，坐宣室，问鬼神之事，至夜半，文帝前席。③【钱笺】郡国志：长沙寺南有贾谊宅。殷芸《小说》：湘州南寺东有贾谊宅，井小而深，上敛下大，状似壶，即谊所穿。《沔襄记》：王粲宅在襄阳，井台尚存。古书有《汝南先贤传》、《楚国先贤传》。

④【朱注】《西征赋》：贾谊洛阳之才子。《魏志》：蔡邕见王粲，谓坐客曰：“此王公孙有异才。”《史记》：孙叔敖，楚之处士也。⑤《汉食货志》：异时算轺车。《司马相如传》：“异时尝通为郡县矣。”颜注：“异时，犹言往时。”

⑥王粲诗：“含情欲待谁。”赵汸曰：此五诗，首尾开阖，始终相承，皆有意义，所谓忧中有乐，而

 
乐中有忧者也。王嗣奭曰：五首如一篇文字，前四首一气连环不断，至末章总发心事作结。

 
长吟

【朱注】此系逸诗，收在卞圜本者，亦见吴若、黄鹤本。按：杜斿云：此诗“已拨形骸累，真为烂慢深”，乃初辞幕府之作。楼钥谓“束缚酬知己”，形骸之累已极，到此始得烂熳长吟耳。今编在永泰元年之春。应玚诗：“永思长吟。”

江渚翻鸥戏，官桥带柳阴。花飞竞渡日①，草见踏青心②。已拨形骸累，真为烂漫深。赋诗新句稳，不觉自长吟。（上四春郊佳景，下乃对景抬情。“翻”字“带”字，句中着眼。竞渡在江渚，踏青在柳阴，皆一水一岸对言。拨形骸，谓身世两忘。烂漫深，谓恣情游玩。【顾注】公诗云“晚节渐子诗律细”，非细不能稳也。可见“语不惊人死不休”尚带少年意气。胡夏客曰：诗句已稳，犹自长吟，比他人草草成篇，辄高歌鸣得意者，相去悬绝。）

①《抱朴子》：屈原没泪罗之日，人并命舟楫以迎之，至今以为竟渡。或以水车，谓之飞凫，亦曰水马，一州士庶，悉观临之。”《荆楚岁时记》：屈原以五日死于汨罗，人以舟拯之，竞渡是其遗俗。”唐人以中和节为戏。

②踏青心，有两说，一云足踏青草之心，一云人有踏青之心。前说为近。窦氏《壶中赘录》：“蜀中风俗，旧以二月二日为踏青节。”踏青，又见《旧唐书代宗纪》。隋炀帝《望江南》曲：“踏青斗草事青春。” 
春远

【鹤注】此是永泰元年春在浣花溪作。顾注】春远，犹言春深也。

肃肃花絮晚①，菲菲红素轻。日长惟鸟雀，春远独柴荆。数有关中乱，何曾剑外清②。故乡归不得，地入亚夫营③。（上四暮春之景，下四春日感怀。吴论：肃肃，落声。菲菲，落貌。【黄注】红素乃地下花絮。【顾注】惟鸟雀，见过客之稀。独柴扉，见村居之僻。关中数乱，谓吐蕃、党项入寇。剑外未清，谓吐蕃近在西山。故乡尚有军营，则欲归不得矣。）

①花絮，指桃柳。②《唐书》：广德二年十月，仆固怀恩诱吐蕃、回纥入寇。十一月，吐蕃遁去。永泰元年二月，党项寇富平。【鹤注】富平，属京兆府。③【顾注】周亚夫营，在昆明池南，今桃市是也。时郭子仪屯兵泾原，为吐蕃请盟之故。

黄生曰：写有景之景，诗人类能之。写无景之景，惟杜独擅场。此诗上半，当想其虚中取意之妙。

 
绝句三首

单氏编在永泰元年成都诗内。鲍氏曰：谢克庄任伯云，此诗得于慎文肃家故书中，犹是吴越钱氏时人所传，格律高妙，其为少陵无疑。《诗说隽永》谓晁氏得吴越人写本壮诗，如“日出东篱水”六首，乃九章。其一云“漫道春来好”云云。今按：前六首当另为一处，不必并合。

闻道巴山里，春船正好行。都将百年兴，一望九江城①。（首章，欲往荆楚而作。）

①《杜臆》：九江在洞庭。详见九江落日注。

其二

水槛温江口①，茅堂石笋西②。移船先主庙，洗药浣花溪。（次章，见成都形胜，而仍事游览也。）

①地志：温江，在成都西五十里。②石笋街，在成都西门外。其三

谩道春来好，狂风太放颠。吹花随水去，翻却钓鱼船。（末章，见春江风急，叹不得远行也。《杜臆》：三首一气转下。）

 
三韵三篇

【鹤注】此当是永泰元年作。时代宗信任元载、鱼朝恩，而士之变节者，争出其门。二人在广德、永泰间，其权特盛。详玩末章，其意显然矣。

高马勿捶面，长鱼无损鳞。辱马马毛焦①，困鱼鱼有神②。君看磊落士，不肯易其身。（此见士有不可夺之志，比而兼赋。申涵光曰：三韵三篇，甚古悍。）

①毛焦，犹《诗》言“我马玄黄。”《正义》曰：“马病变色也。”②雷雨大作，鲤鱼空中飞去，是其神也。其二

荡荡万斛船①，影若扬白虹。起樯必椎牛②，挂席集众功③。自非风动天.. 

④，莫置大水中。（此见大才不可以小用，全属比体。）①《颜氏家训》：“昔在江南，不信有千人毡帐；及来河北，不信有二万斛船。”

②赵曰：椎牛所以享众。古歌：“椎牛煮猪羊。”③谢灵运诗：“挂席拾海月。”④鲍照《舞鹤赋》：“箕风动天。”其三

烈士恶多门①，小人自同调②。名利苟可取，杀身傍权要③。何当官曹清，尔辈堪一笑。（此为当时趋炎附势者发，语多讽刺。）

①《左传》：“晋政多门。”

②谢灵运诗：“异代可同调。③《世说》云：王绪、王国宝相为唇齿，上下权要。 
天边行

诗成后，拈首二字为题。【鹤注】此是永泰元年成都作。自天宝十四载至此，已恰十载。《唐五行志》：永泰元年三月辛亥，大风拔木。

天边老人归未得①，日暮东临大江哭。陇右河源不种田，胡骑羌兵入巴蜀②。洪涛滔天风拔木，前飞秃鹙后鸿鹄③。九度附书向洛阳，十年骨肉无消息④。（此诗为久客思乡而作也。陇右二句，天边忧乱。洪涛四句，欲归未得。皆申明临江哭泣之故。）

①何逊诗：“天边看远树。”②赵曰：广德元年，吐蕃陷陇右，而河源不种矣。十二月陷松、维、保三州，则入于巴蜀矣。班固《两京赋》：“西荡河源。”鹤曰：胡骑，指吐蕃。羌兵，指党项羌、浑、奴刺之类。③王诛曰：洪涛滔夭，言民罹昏垫。秃鹙鸿鹄，欲与偕飞而不能也。《书》：“浩浩滔天。”《史记》：项羽围汉王，大风拔术。④【鹤注】骨肉，指弟在东都。

 
莫相疑行

诗成后，拈末三字为题。黄氏编在永泰元年。旧说指严武，鹤斥其非，谓公与郭英又不合，去成都而作，英又帅蜀时，年方三十余也。单注云：此与后诗，必有为而作，今不知其所指。

男儿生无所成头皓白①，牙齿欲落真可惜。忆献三赋蓬莱宫，自怪一日声烜赫。集贤学士如堵墙②，观我落笔中书堂。往时文采动人主，此日饥寒趋路旁。晚将末契托年少③，当面输心背面笑④。寄谢悠悠世上儿，不争好恶莫相疑。（此诗为少年轻薄而作也。上六，暮景而追往事。下六，途穷而慨世情。申涵光曰：起句，说得突兀悲枪。自怪句，从失意中忽作惊人语。“当面输心背面笑”，视天下朋友皆胶膝，人情风俗可想见矣。【卢注】输心文采，窃笑饥寒，此辈好恶无常，老翁漠然不与之争，彼亦何用相疑哉。末二句，盖开诚以示之也。）

①李陵书：“男儿无所成名。”②王洙曰：开元十三年，改集仙殿为集贤殿，丽正殿书院为集贤殿书院，院内五品以上为学士六品以上为直学士。《记》：孔子射于矍相之圃，观者如堵墙。李华《中书政事堂记》：武德以来于门下省议事，谓之政事堂。高宗光宅元年，裴炎自侍中除中书令，执宰相笔，乃迁政事堂于中书省。本传：甫献《三大礼赋》，帝奇之，使待制集贤院，命宰相试文章。③陆机《叹逝赋》：“托末契于后生。”④《抱朴子》：“不面从而背憎。”黄生曰：公以白头趋幕，不免为同列少年所侮，故一则云：“晚将末契托年少，当面输心背面笑。”一则云：“老翁慎莫怪少年，葛亮贵和书有篇。”合二作观之，显是幕中所赋，从未经人拈出。

胡夏客云：“往时文彩动人主，此日饥寒趋路旁”，虽怀抱如斯，亦品地有失。凡诗，必说忧君忧国，太迂，但言愁饥愁寒，太卑。杜公不免有此二病。今按：公之忧君国根于至性，愁饥寒出于真情，若欲避此而泛言景物，反非本来面目。宣子之说，夫为少陵知音。

 
赤霄行

诗成后，拈中间赤霄为题。鹤曰：此与《莫相疑行》同是永泰元年作。

孔雀未知牛有角，渴饮寒泉逢觗触。赤霄玄圃须往来，翠尾金花不辞辱.. 

①。江中淘河吓飞燕②，衔泥却落羞华屋③。皇孙犹曾莲勺困④，卫庄见贬伤其足⑤。老翁慎莫怪少年，葛亮《贵和》书有篇.. ⑥。丈夫垂名动万年，记忆细故非高贤⑦。（此诗，亦慨叹世情之意。孔雀、飞燕，借鸟自喻。皇孙、鲍庄，引古自方。末见自负者大，故犯而不校。依两韵分两段。孔雀被触，一事四句。飞燕见吓，一事两句。皇孙、鲍庄，一事一句。文法错综入古。《杜臆》：名垂万年，宁纪细故，此申明不争好恶之意。申涵光曰：《赤霄行》胸中有一段说不出之苦，故篇中皆作借形语。）①《博物志》：孔雀尾多变色，或红或黄，如云霞无定，人采其尾，有金翠，始生三年尚小，五年而后成，初春乃生，四月后凋与花蕊俱荣衰。《岭南异物志》：交趾郡入网捕孔雀，采其金翠尾，装为扇拂，或全株生截其尾为方物，云生取则金翠之色不减。晋左九嫔《孔雀赋》：擢翠尾之修茎。金花，尾上之色。《易》：“寒泉之食。”《文子》：“兕牛之动以觗触。”《楚辞》：“载赤霄而凌太清。”玄圃，在昆仑山上。

②《尔雅》：“鹈、鴮鸅。”注：“今之鹈鹕也。好群飞，入水食鱼，故名鴮鸅，俗呼为淘河。”《庄子》：“鸱得腐鼠，鹓雏过之，仰而视之曰：“吓！”注：“吓，怒而拒物声。”赵曰：燕从江上来，淘河疑其衔鱼，故吓之。③古诗：“生存华屋处。”

④《汉宣帝纪》：帝初为皇曾孙，喜游侠，常困于莲勺卤中。如淳曰：“为人所困辱也。莲勺县，有盐池，纵广十余里，乡人名为卤中。莲音辇。”【钱笺】《元和郡县志》：下邦县东二十三里，有莲勺故城。

⑤《左传》：齐国子相灵公以会，高鲍处守。及还，盂子诉之曰：“高鲍将不纳君。”秋刖鲍牵而逐高无咎。仲尼曰：“鲍庄子之智不如葵，葵犹能卫其足。”注：“葵倾叶向日，以蔽其根。”

⑥《诸葛亮传》：陈寿所上《诸葛亮集》目录，凡二十四篇，《贵和》第十⑦《汉文帝纪》：“捐细故。”注：“小事也。”阮籍《咏怀》：“细故何足虑，高度跨一世。”

 
闻高常侍亡

《唐书》：广德元年，适召还为刑部侍郎，转左散骑常侍。永泰元年正月卒，赠礼部尚书。【鹤注】诗云“蜀使忽传亡”，当是永泰元年成都作。原注谓忠州所作，非。不应正月已卒，六月始闻也。

归朝不相见，蜀使忽传亡①。虚历金华省②，何殊地下郎③。致君丹槛折，哭友白云长④。独步诗名在⑤，只令故旧伤。（此诗将生前死后，逐句配说。其归朝、历省，乃为常侍时事，若折槛、诗名，则概论生平才节也。上下界限，仍见分明。不相见，不得面别也。虚历二句，言生虽未展，死实不亡。唐史称适负气敢言，权贵侧目，当至德时，陈江东利害，继又抗疏陈西山三城戍，故云“致君丹槛折。”）

①庾信诗：“蜀使何时回。”②王洙曰：《后汉班固传》：王凤荐班伯，召见宴暱，诵说有法，拜为中常侍。时上方向学，郑宽中、张禹朝夕入说《尚书》、《论语》于金华殿中，诏伯受焉。《汉宫阙记》：金华殿，在未央宫白虎殿右，秘府图书皆在焉，故王思远《逊侍中表》云：奏事金华之上，进议玉台之下。③王隐《晋书》：苏韶仕中牟令卒，韶伯父承第九子节，夜梦见韶，言颜回、卜商，今现在为修文郎，修文郎。凡八人，鬼之圣者项梁成，贤者吴季子。④丹槛，用朱云上书事。白云，用陶潜《停云》思友意。⑤曹植诗：“仲宣独步于汉南。” 
去蜀

题曰去蜀，是临去成都而作也。公自乾元二年季冬来蜀。至永泰元年，首尾凡七年，其实止六年耳。所谓五载客蜀者，上元元年、上元二年、宝应元年、广德二年、永泰元年也。二年居梓者，专指广德元年也。此诗作于永泰元年夏，将往戎渝之时。黄鹤编在广德二年阆州诗内，恐未然。今从蔡氏编次。

五载客蜀郡，一年居梓州。如何关塞阻，转作潇湘游①。万事已黄发②残生随白鸥③。安危大臣在④，不必泪长流。（上四去蜀之故，下四去蜀有感。(，) 关塞阻，难返长安。潇湘游，将往荆楚也。万事，忆从前。残生，思后日。大臣，指郭子仪。【黄注】国家安危，自有大臣负荷，杞忧徒抱，何补于事，唯有拭泪长辞，扁舟下峡而已。此反言以自释之辞也。）

①古诗：“潇湘逢故人。”②《书》：“尚酞询兹黄发。”③鲍照诗：“翻波扬白鸥。”④《昌氏春秋》：先王之所以治乱安危也。注：乱者治之，危者安之。 
喜雨

【鹤注】史：永泰元年，自春不雨，四月己巳乃雨，诗云巢燕、林花，皆四月间事。鲍照有《喜雨》诗题。

南国旱无雨①，今朝江出云②。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。（上四初雨之景，下四雨后之景。漠漠，云密貌。纷纷，雨多貌。燕啄泥，故飞。花经雨，故润。入夜仍闻，喜其汪濊也。）

①赵次公曰：南国，荆楚也。②《礼记》：“天降时雨，山川出云。”北齐刘逖《对雨》诗云：“重输宵犯毕，行雨旦浮空。细落疑含雾，斜飞觉带风。湿槐仍足绿，沾桃更上红。无由似玄豹，纵意上山中。”此摹写雨景入细，杜诗工力，正相敌也。

 
宿青溪驿奉怀张员外十五兄之绪

【鹤注】当是永泰元年，去成都经嘉州下忠渝时所作。《舆地纪胜》：青溪驿，在嘉州键为县。《高力士外传》：李辅国弄权，但经推按，不死则流，黔中道尤多。员外则张谓、张之绪、李宣。【朱注】辅国死于室应元年十月，之绪复官当在辅国败后。

漾舟千山内①，日入泊枉渚②。我生本飘飘，今复在何许。石根青枫林，猿鸟聚俦侣③。月明游子静，畏虎不得语。（此宿溪情景。漾舟千山，自蜀赴嘉也。日入泊渚，宿于驿前矣。猿鸟有群，而游子独宿，此属兴体。《杜臆》：“月明游子静”，五字凄绝。）

①谢灵运诗：“漾舟陶嘉月。”②《庄子》：“日入而息。”《楚辞》：”朝发枉渚兮夕宿辰阳。”③王融诗：“猿鸟时断续。”陆厥诗：“凫鹄啸俦侣。”中夜怀友朋，乾坤此深阻，浩荡前后闻，佳期赴荆楚①。（此怀张员外。时张在荆楚，公将往与相会，故云前后间。黄生曰：此诗在杜集，已为轻秀之作，较诸唐贤，犹见气骨。此章，上八句，下四句。）

①《楚辞》：“志浩荡而伤怀。”又：“与佳期兮夕张。”

 
狂歌行赠四兄

此当是永泰夏去成都之嘉戎时作，观诗言嘉州可见。喜兄弟相见，故兴至而狂歌。胡夏客曰：公之诸弟，见于诗者不一。此所赠四兄，又其诸从也。

与兄行年校一岁①，贤者是兄愚者弟。兄将富贵等浮云②，弟窃功名好权势。（首叙两人性情之异。等浮云，见其贤。好权势，见己愚。）①《庄子》：“蓬伯玉行年六十而化。”

②富贵等浮云，用《论语》。长安秋雨十日泥，我曹鞴马听晨鸡①。公卿朱门未开锁，我曹已到肩相齐。吾兄睡稳方舒膝②，不袜不中踏晓日。男啼女哭莫我知，身上须缯腹中实③。（此追叙长安往事。上四，承好权势。下四，承等浮云。）

①《说文》：“鞴，车鞑也。一曰：驾于马口鞴。”②《魏志臧洪传》：“年为吾兄，分为笃友。”③《老子》：“实其腹。”

今年思我来嘉州，嘉州酒重花绕楼。楼头吃酒楼下卧，长歌短咏迭相酬。四时八节还拘礼①，女拜弟妻男拜弟。幅巾鞶带不挂身②，头月旨足垢何曾洗.. 

③。（此又记嘉州近事。诗酒唱酬，见其豪放。男女礼拜，喜其殷勤。脱巾蒙垢，摹其狂态。）①庾信诗：“三春冠盖聚，八节管弦游。”②《后汉鲍永传》：“但幅巾诣河内。”注：“不著冠，但幅巾束首也。”《通典》：汉末王公名士，以幅中为雅，是以袁绍、崔豹之徒，虽为将帅，皆著幅巾。《易》：“或锡之鞶带。”《说文》：“鞶，大带也。”

③《内则》：“足垢，燂汤请洗。”《南吏》：阴子春身脂垢污，脚数年一洗，言每洗则失财败事。

吾兄吾兄巢许伦，一生喜怒长任真①。日斜枕肘寝已熟，啾啾卿卿为何人②。（末以赠兄之意作结。率性任真，此可追比巢许处。枕肘熟睡，则付人事于罔闻矣。此章首尾各四句，中二段各八句。）

①《晋书》：王导能任真推分，澹如也。②《广韵》：“啾唧，小声也。”枚乘赋：“鎗鍠啾唧，萧条寂寥。”《楚辞》：“鸣玉鸾之啾啾。”古《捉溺歌》：“窗中女子声唧唧。”

王嗣奭曰：此诗所谓不绳削而自合者。状四兄，真有王民皞皞，不识不知气象。奔走风尘者，对之汗颜，虽脂垢不洗，自然清净过人。

黄生曰：杜五古力追汉魏，可谓毫发无憾，波澜老成矣。至七古间有颓然自放，工拙互陈者，宋人自以其才力所及，专取此种为诗派，如《逼仄行》及此篇，入眼颇觉尘气，，总为前人嚼烂耳。

 
宴戎州杨使君东楼

【鹤注】《唐志》：戎州，本犍为郡，与嘉州皆犍为地。公以永泰元年五月去成都之嘉戎。诗云“轻红擘荔枝”，当是其年六月作。黄山谷在戎州有食荔枝诗云“六月连山柘枝红”，可知荔枝熟于六月也。《元和郡县志》：戎州，古僰国。《全蜀总志》：东楼在叙州府治东北，唐建。

胜绝惊身老，情忘发兴奇。座从歌妓密①，乐任主人为。重碧拈春酒，轻红擘荔枝②。楼高欲愁思，横笛未休吹。（突说惊奇，见喜出望外。中四，宴中景事，承发兴奇。末二，楼上有感，应惊身老。胜宴而自惊身老，惜非少壮也。忘老而发兴特奇，忽逢乐事也。两句辗转说来，意思沉著。坐从妓密，写出年少痴心。乐任主为，曲尽妖姬媚态。山谷云：拈酒孽枝，此主人使歌妓为乐也。笛声无解于愁思，盖衰年漂泊之感，终有不能忘情者矣。）

①潘尼《琉璃碗赋》：“荣密坐之曲宴。”重碧，酒色。轻红，荔色。《社臆》引《艺海泂酌》云：叙州官酝名重碧。戎州，即叙州。曹植《七启》：“苍梧缥清。”注：“缥，深碧色。”赵曰：二千石设筵，岂有酤酒者，当从欧公作拈为正。元微之《元日》诗：“羞看稚子无拈酒。”白乐天《岁假》诗：“岁酒先拈辞不得。”则拈酒乃唐人语也。萧子显诗：“浓黛轻红点在色。”②《寰宇记》：戎州僰道县有荔枝园。郡国志：僰僮之富，多以荔枝为业。《唐书》：戎州土贡荔枝煎。白居易《荔枝图序》：壳如红缯，膜如紫绡，瓤肉莹白如冰雪。《蜀都赋》：“傍挺龙眼，侧生荔枝。”赵曰：荔枝虽有数种，而膜皆带粉红。黄山谷《在戎州》诗：“试倾一杯重碧色，快剥千颗轻红肌。”皆用此诗语。

卢元昌曰：公诗中惯用为字作韵脚。如《赠毕曜》曰“颜状老翁为”，此为字下得苦。《孟冬》诗曰“方冬变所为”，此为字下得微。《遂王侍御》曰：“此赠怯轻为”，此为字下得逸。《偶题》曰“余波绮丽为”，此为字下得雅。《复至东屯》曰“一学楚人为”，此为字下得傲。《和少府书斋》曰“书斋闻尔为”，此为字下得蕴藉。此曰“乐任主人为”，此为字下得跌宕。

 
渝州候严六侍御不到先下峡

鹤曰：永泰元年，公去成都，经嘉戎，至此作。《元和郡县志》：渝州，古之巴国也。开皇元年改为渝州，以渝水为名。峡，明月峡也，在巴县东八十里。《社臆》：渝州，即今重庆府。《寰宇记》：渝州其地东至鱼复。西连僰道，北接汉中，南极牂牁。

闻道乘骢发，沙边待至今，不知云雨散①，虚费短长吟②。山带乌蛮阔③，江连自帝深④。船经一柱观⑤，留眼共登临。（上四，候严未到，五六，渝州之胜。七八，下峡以待也。本言泊船相待耳，却云“留眼共登临”，句法婉而多风。【顾注】杜诗一字一句皆有来历，如“尽室畏途边，”“尽室”出《左传》，“畏途”出《庄子》。此诗云雨散、长短吟，俱本古诗。）

①王粲诗：“风流云散，一别如雨。”江总《别袁昌》诗：“不言云雨散，更似东西流。”②古诗有《长短吟》。③《唐书南蛮传》：南诏，本哀牢夷后，乌蛮别种也，居永昌姚州之间。《梁益记》：巂州巂山，其地接诸蛮部，有乌蛮白蛮。④《全蜀总志》：白帝城，在夔州府治东五里，下即西陵峡口，大江漰腾澎湃，楚蜀咽喉。

⑤一柱观，在荆州。刘孝绰诗：“经过一柱观，出入三休台。” 
拨闷

黄鹤云：永泰元年在忠州作。【邵注】是年五月，离成都，下戎渝，六月至忠州。《杜臆》：题曰《拨闷》，因心有所闷，为此谑浪以自宽。《演义》谓欲饮酒拨闷，非也，别本作《赠严二别驾》者，误。

闻道云安麴米春①，才倾一盏即醺人。乘舟取醉非难事，下峡销愁定几巡②。长年三老遥怜汝，捩舵开头捷有神③。已办青钱防雇直④，当令美味入吾唇⑤。（上四欲往云安，五六顶乘舟下峡，七八承取醉销愁。【顾注】一盏即醺，故取醉非难，但欲销愁定须酌几巡也。【蔡注】峡中以篙师为长年，舵工为三老。【邵注】三老，捩舵者。长年，开头者。《杜臆》：汝指麴米春，言舟子亦怜酒而捷往也。）

①《旧唐书》：云安县，属夔州，本汉巴郡朐县地。【邵注】云安，即今云阳县。《东坡志林》：退之诗：“百年未满不得死，且可勤买抛青春。”《国史补》：酒有荥阳之土窟春，富平之石冻春，剑南之烧春，子美亦云“闻道云安麴米春”，裴鉶《传奇》记裴航事亦有松醪春，乃知唐人名酒多以春也。白乐天诗：“青旗沽酒趁梨花。”自注：“杭俗梨花开时酒熟，号梨花春。”

②《东方朔传》：“销愁者莫若酒。”

③庾信诗：“五两开船头。”④【黄生注】赵氏以不准折一色见钱为青钱，此倒训矣。青铜质美，故一色行使，其鎈恶者用必准折，故价直以青钱为率也。《杜臆》：雇，谓舟费。直，谓酒资。

⑤《史记秦纪》：酒未及濡唇。

申涵光曰：云安米与《七月三日》并《乞胡孙》等篇皆戏笔耳，拘儒执为指摘之端，偏嗜者又附会而巧护之，皆非也。

黄生曰：全篇只说一事，略无景语衬缀，殊少开阖之致。

 
宴忠州使君侄宅

【鹤注】永泰元年至忠州，逢杜使君而作。【顾注】忠州，古巴地，贞观八年改临州为忠州。地志以巴蔓子及严颜皆忠烈，故名。

出守吾家侄①，殊方此日欢②。自须游阮舍③，不是怕湖滩④。乐助长歌逸⑤，杯饶旅思宽。昔曾如意舞⑥，牵率强为看⑦。（上四过使君宅，下四欢宴之情。出守，为刺史。阮舍，比姪居。湖滩，近忠州。【顾注】长歌、旅思，皆公自言。宴时作乐，适助长歌逸兴。而酒杯饶足，故觉旅思稍宽。王戎，王导之侄，常以铁如意起舞，言使君昔为如意之舞，故今日仍牵引而相看也。）

①颜延之诗，“一麾乃出守。”②《吴越春秋》：“分州殊方。”③《晋书》：阮咸与叔父籍，为竹林之游。咸与籍居道南、诸阮居道北，北阮富而南阮贫。④《峡程记》：四百五十滩、有清水、重峰、湖滩、汉滩。《一统志》：湖滩，在夔州府万县西六十里，其水甚险，春夏水泛，江面如湖。

⑤陆机诗：“长歌赴促节，哀响逐高徽。”⑥庾信诗：“山简倒接，王戎如意舞。”周王褒诗：“未能扶毕卓，犹足舞王戎。”⑦《左传》：“牵率老夫。”谢瞻《答灵运》侍：“牵率酬嘉藻。”

 
禹庙

【钱笺】《方舆胜览》：禹祠在忠州临江县，南过岷江二里。【鹤注】夔州，本巴东郡，而忠乃析巴东之临江置。又渝州有巴县。此诗当是永泰元年秋在渝忠间作。

禹庙空山里①，秋风落日斜②。荒庭垂橘抽③，古屋画龙蛇④。云气嘘青壁⑤，江声走白沙⑥。早知乘四载⑦，疏凿控三巴⑧。（首二秋至禹庙，三四庙中之景，五六庙外之景，末乃因禹庙而遡禹功。孙莘老曰：贡橘柚，放龙蛇，皆禹事，公见此而有感也。【黄注】壁间嘘云气，沙上走江声，二句倒装，能写出山水之险峻，故下接以疏凿三巴之语。禹乘四载以治水，向时早已知之，今亲至三巴，而见其疏凿遗迹也。疏主江言，凿主山言，控则引水而往。【黄注】秋风记时，三巴记地。胡夏客曰：只一水涯古庙耳，写得如许雄壮。）

①陶弘景诗：“空山霜满高烟平。”②古诗：“秋风萧萧愁杀人。”③张协诗：“荒庭寂以闲。”④《招魂》：“仰观刻桷，画龙蛇些。”⑤《庄子》：“乘云气，御飞龙，”，陆倕诗：“网户图云气。”《宋书》：马岌铭诗于石壁曰：“丹崖百丈，青壁千寻。”⑥《子虚赋》：“钜石白沙。”

⑦庾信诗：“早知觅不见。”《书传》：“四载，水乘舟，陆乘车，泥乘輴，山乘樏。”庾信诗：“玉山乘四载。”⑧《江赋》：“巴东之峡，夏后疏凿。”班固《两都赋》：“控引淮湖。”谯周《巴记》：“刘璋分巴，以永宁为巴东郡，垫江为巴郡、阆中为巴西郡，是为三巴。”

此赋忠州禹庙也，移动他处不得，只此四十字中，风景形胜，庙貌功德，无所不包。其局法谨严，而气象弘壮，读之意味无穷。宋延清《禹庙》诗用五排扬厉，而语带宽浮。秦少游《禹庙》诗用七律铺张，而词少精警。故曰：他诗虽大而小，杜诗虽小而大。

 
题忠州龙兴寺所居院壁

【鹤注】公永泰元年至忠州，寓居于寺，故作此诗。《杜臆》：忠州使君，乃公之侄，其薄情至此，诗题不著其名，而止题院壁，犹见忠厚之意。

忠州三峡内①，井邑聚云根②。小市常争米，孤城早闭门③。空看过客泪，莫觅主人恩④。淹泊仍愁虎，深居赖独园⑤。（上四忠州之景，下四有感而叹。峡内、云根，言其僻隘。争米、闭门，则极荒凉矣。使君必失于周旋，故有客泪主恩之慨。邑近山，故愁虎。居独园，在寺院也。）

①《蜀都赋》：“经三峡之峥嵘。”注：巴东永安县，有高山对峙，相去可二十丈左右，崖甚高，人谓之峡江。赵曰：三峡，以明月峡为首，巴峡、巫峡之类为中，东突峡为尽，忠州在渝州之上，所谓三峡内也。

②黄希曰：《唐志》：忠州，本临州，州有五县，而户止六千七百，则井邑萧条可知。陆云诗：“井邑自相循。”张协诗：“云根临八极。”注：“五岳之云触石出者，云之根也。”③庾信诗：“山城早掩扉。”④鲍照诗：“既荷人主恩。”⑤《金刚经》有只树给孤独园。黄生曰：旧嫌五六语意太露，今觉不然，从三四读下，则此州之荒凉已极，安能为客壮行色乎？故知二语乃苦词，非怨词也。

 
哭严仆射归榇

【鹤注】当在渝忠时作。《通典》：唐左右仆射，本副尚书令，自尚书令废，仆射为宰相。开元元年改为左右丞相，天宝元年复旧。《严武传》：永泰元年四月薨，年四十，赠尚书左仆射。

素幔随流水，归舟返旧京①。老亲如宿昔②，部曲异平生③。风送蛟龙匣.. 

④，天长骠骑营⑤。一哀三峡暮⑥，遗后见君情⑦。（上四叙归榇，下四哀仆射。武本华阴人，故返于旧京。老亲犹在，而部下人稀，此归路之可哀者。风送舟行，而军营长寂，此去后之可哀者。至想到平日交情。尤足伤心酸鼻所以一哀而日暮也。）①陶潜诗：“平生去旧京。”②《国史补》：武卒，母哭且曰：“吾今而后，吾知免为官婢矣。”③《汉书李广传》：“行无部曲行阵。”④《褚少孙集》：“风雨以送之，流水以行之。”【钱笺】《西京杂记》：汉帝及诸王送死，皆珠糯玉匣，匣形如铠甲，连以金缕，皆缕为蛟龙鸾凤龟麟之象，世谓为蛟龙玉匣。【朱注】《霍光传》：赐壁珠玑玉衣梓宫。则人臣亦可称蛟龙匣也。任昉《求立太宰碑表》云：“珠襦玉匣，遽饰幽泉。”公哀李光弼诗亦云“零落蛟龙匣”，雨字断为匣字无疑。

⑤《老子》：天长地久。骠骑营，朱注引霍去病为是。旧注引晋齐王攸迁骠骑将军，当时罢营，兵士数千恋攸恩德不忍去，以比军士思严如天长地久。按：上文有“部曲异生平”句，此说不合。

⑥《曾子问》：尽一哀，反位。

⑦黄生注：凡曰遗音、遗迹、遗风、遗爱，皆留遗之遗，遗后亦犹是也。刘后村《诗话》：故人感知己之遇，季布奏事彭越头下，臧洪、卢谌皆不以主公成败而二其心。叔季所谓宾客，方翕翕热时则趋附恐后，及时异事改，则掉臂而去，至有射羿者。世传严武欲杀子美，殆未必然。观“老亲如宿昔，部曲异平生”之句，极其凄怆，至置武于《八哀诗》中，忠厚蔼然，异于“幕府少年今白发”之作矣。李义山过旧府有寄诸掾诗云：“莫凭无鬼论，终负扎孤心。”犹有门生故吏之情，可以矫薄俗。

 
旅夜书怀

【鹤注】当是永泰元年去成都，舟下渝忠时作。

细草微风岸①，危樯独夜舟②。星垂平野阔③，月涌大江流④。名岂文章著⑤，官应老病休⑥。飘飘何所似，天地一沙鸥⑦。（上四旅夜，下四书怀。微风岸边，夜舟独系，两句串说。岸上星垂，舟前月涌，两句分承。五属自谦，六乃自解，末则对鸥而自伤飘泊也。【顾注】名实因文章而著，官不为老病而休，故用岂应二字，反言以见意，所云书怀也。一沙鸥，仍应上独字。）

①王融诗：“翻阶没细草。”宋玉《舞赋》：“顺微风。”②阴铿诗：“度鸟息危樯。”王粲诗：“独夜不能寐。”③《易》：“天垂象。”当作星垂。吴均诗：“远送出平野。”④谢脁诗：“大江日夜流。”⑤《扬雄传赞》：雄好古乐道，其意欲求文章成名于后世。⑥《汉书》：韦贤以老病，乞骸骨罢归。⑦按：“天地一沙鸥”，“乾坤一草亭”，一字上加间字，句义自明。黄生曰：太白诗“山随平野尽，江入大荒流”，句法与此略同。然彼止说得江山，此则野阔星垂，江流月涌，自是四事也。又曰：此诗与客亭作，工力悉敌，但意同语异耳。圣朝无弃物，老病已成翁，此不敢怨君，引分自安之语。“名岂文章著，官应老病休”，此无所归咎，抚躬自怪之语。

史氏曰：诗要健字撑拄，活字斡旋，如“红入桃花嫩，青归柳叶新”，“弟子贫原宪，诸生老服虔”，“入”与“归”字，“贫”与“老”字，乃撑拄也。“生理何颜面，忧端且几时”，“名岂文章著，官应老病休”，“何”与“且”字，“岂”与“应”字，乃斡旋也。撑拄，如屋之有柱。斡旋，如车之有轴。作文亦然，诗以字，文以句。

 
放船

【鹤注】当是永泰元年自忠渝下云安时作。

收帆下急水，卷幔逐回滩①。江市戎戎暗②，山云淰淰寒③。荒林无径入，独鸟怪人看④。已泊城楼底，何曾夜色阑⑤。（上四放船暮景，下四泊船暮景。帆以御风，幔以蔽日，曰收曰卷，日将晚矣。市暗、云寒，行舟所见。荒林、独鸟，停舟所见。无径入，林已昏也。怪人看，鸟将宿矣。自放而泊，夜色未阑，正见行舟之速。）

①庾肩吾诗：“离舟卷幔城。”②《诗》：“何彼穠矣。”注：“穠，犹戎戎。”张衡《冢赋》：“乃树灵木，戎戎繁霜。”【黄注】戎戎，市中晚烟之盛也。

③董斯张曰：《礼运》：“龙以为畜，故鱼鲔不淰。”注：“群队惊散貌。”淰淰者，状云物散而不定。孔氏曰：读淰为闪者，淰从水，闪从门中人，言水中之形状忽有忽无，如人在门，或见或不见也。④何逊诗：“独鸟赴行楂。”⑤阑，尽也。胡应麟曰：诗用叠字最难。叠字中最譬语，对属尤不易工。如“野日荒荒白，江流泯泯清”，下句稍逊。不若“山市戎戎暗，江云淰淰寒”，铢两既敌，而骈偶天成。昔人有以“雨荒深院菊，霜倒半池莲”为的对者，彼特常格常语耳。

 
云安九日郑十八携酒陪诸公宴

【鹤注】永泰元年八月，仆固怀恩及吐蕃、回统等人寇，故诗云“万国皆戎马。”【远注】郑十八，名贲，云安人。

寒花开已尽①，菊蕊独盈枝②。旧摘人频异，轻香酒暂随。地偏初衣挟③，山拥更登危④。万国皆戎马，酣歌泪欲垂⑤。（上四九日，自伤飘荡。下四云安，慨世乱离。人指诸公，曰频异，忆去年也。郑方携酒，曰暂随，念将来也。初衣夹，见地气之暖。更登危，见山城之高。）

①张正见诗：“霜雁排空断，寒花映日鲜。”②沈佺期诗：“魏文颁菊蕊，汉武赐萸囊。”③陶潜诗：“心远地自偏。”《说文》：“，无絮衣。”《秋兴赋》：“藉莞蒻，御衣。”④《风俗通》：“九日登高，以禳灾厄。”《记》：“孝子不登危。”⑤《商书》：“酣歌于室。”

 
答郑十七郎一绝

【鹤注】郑十七、郑十八，兄弟也。

雨后过畦润，花残步履迟。把文惊小陆，好客见当时①。（此访郑后，郑赠诗而公答之也。上二叙景，下二言情。）

①小陆，陆云也，比郑十八。当时，郑庄也，比郑十七。 
别常征君

【顾注】永泰元年，自秋徂冬，公在云安，故云“卧病一秋强。”强，多也。

儿扶犹杖策，卧病一秋强。白发少新洗，寒衣宽总长。故人忧见及，此别及泪相望①。各逐萍流转，来书细作行。（上四自叙病态，下四送别常君。扶而犹杖，病已惫也。发少矣，新加梳洗。衣宽矣，下垂而长。此备写老病之状。故人忧及己病，彼此伤心，而相对泪下，故曰：“泪相望。”张远谓忧病甚于惜别，故泪可相忘，稍曲。白发少，寒衣宽，此上三字下二字句法。）

①谢灵运诗：“此别久无适。”【黄注】见及，恐大命之见及也。 
长江二首

【鹤注】瞿塘峡，在夔州东一里。云安在州西百三十里。永泰元年，公在云安。云安与万州为邻，使君一滩占两境。时崔旰叛蜀，故有“朝宗人共挹”、“万国奉君心”之句。

众水会涪万①，瞿塘争一门②。朝宗人共挹③，盗贼尔谁尊④。孤石隐如马⑤，高萝垂饮猿⑥。归心异波浪，何事即飞翻，（首章，睹长江而慨身世也。上四借水以感时事，下四触景而动归恩。众水会集而争赴一门，其迅急可知。自此东流赴海，水有朝宗之义。今盗贼据险为乱，尔不尊朝廷而将谁尊耶？石如马，险可畏。猿垂饮，物可憎。写景中亦含归意。江水飞翻，阻人归路，而归心终不可阻，亦何用飞翻为哉。【黄注】此八句整对格，亦虚实相问格。）

①《旧书》：涪州涪陵郡，武德元年以渝州之涪陵镇置。万州南浦郡，武德二年析信州置。俱属山南东道。

②《寰宇记》：瞿塘在夔州东一里，古西陵峡也。连崖千丈，崩流电激。《方舆胜览》：瞿塘峡，乃三峡之门，两崖对峙，中贯一江，望之如门焉。

③《诗》：“沔彼流水，朝宗于海。”《诗》：“挹彼注兹。”【黄注】共捐，犹言共饮其德。

④以一门应众水，以谁尊应朝宗，皆用斜对法。《杜臆》云：朝宗者，人所共取，今盗贼不知此义，准是尊尔者，见逆理之必亡也。二句解作正对。以下章奉君例之，则谁尊当主君说。⑤李膺《益州记》：滟履堆，夏月涨没数十丈，其状如马，舟人不敢进。又曰犹豫，言舟子取途，不决水脉，故犹豫也。《水经注》：江中有孤石为淫豫石，冬出水二十余丈，夏则没，亦有裁出矣。乐府，“淫豫大如马，瞿唐不可下。”《寰宇记》：滟滪堆，周围二十丈，在州西南二百步，蜀江中心，瞿唐峡口。⑥《水经注》：瞿唐峡多猿，猿不生北岸，非惟一处，或取之放着北山中，初不闻声。吴均书：“企水之猿，百臂相接。”谢灵运《游名山志》：“观挂猿下饮，百丈相连。”

其二

浩浩终不息，乃知东极临①。众流归海意②，万国奉君心③。色借潇湘阔，声驱滟滪沉。未辞添雾雨④，接上过衣襟⑤。（次章，申明上章之意。上四，言朝宗至海，见世当戴君。下四，言归心阻雨，叹已难出峡。江涨波阔，似预借潇湘之色。水奔声急，如欲驱滟滪使沉。此状水势之壮悍。一说：潇湘之阔，其色皆借资于此，以潇湘乃江水下流也。《杜诗博议》：江流之大，不辞雾雨。雨接江流而上，过人衣襟之间，所谓波浪兼天者如此。）

①东极，指东海。《史记》：“周览东极。”②《西都赋》：“众流之限。”《尚书大传》：“小水大水，东流归海。”③古史：执玉帛者万国。④《邹阳传》：“浮云出游，雾雨咸集。”⑤《列仙传》：王子晋游伊洛问，道士浮丘公接上嵩山。单复疑未句有讹字。今按：接上二字，恐当作接壤，言水浸岸上也。壤与上，盖声相近而

 
讹耳。

王嗣奭曰：诗以长江命题，乃写其朝宗之性，以警盗贼之背主者。两章同意，但有远近源流之别。前章言瞿唐以上之水，后章言瞿唐以下之水。

《通鉴》：永泰元年夏，严武卒，行军司马杜济等共请郭英义，为节度使，汉州刺史崔旰请大将王崇俊为节度使。会朝廷已除英乂，英乂杀崇俊。召时还成都，旰不至，英乂将兵攻之，大败而还。英乂奔简州，普州刺史韩澄杀英乂，时邛、沪、剑三州牙将各举兵讨旰，蜀中大乱。

 
承闻故房相公灵榇自阆州启殡归彝东都有作二首

闻上加承字，尊故相也。【鹤注】琯卒于广德元年，权窿阆州。二年春，公有诗别其墓。今云“孤魂久客间”，则此诗作于永泰元年，是时公在云安，故云“远闻”，又云“风尘终不解”，其年吐蕃、回纥寇边也。

远闻房太尉①，归葬陆浑山②。一德兴王后③，孤魂久客间④。孔明多故事⑤，安石竟崇班⑥。他日嘉陵泪，仍沾楚水还⑦。（首章，哀思故相，欲候哭于夔江也。一德而多故事，言生前相业。孤魂而竟崇班，言殁后赠典。嘉陵泪，初哭于阆州。楚水还，再逢于夔州。【黄生注】孔明、安石，皆身历两朝者，比房相独切。公田园在东都，常有归志，今哭公于此地，空有泪逐榇还而已。还字，仍挽归葬。）

①赵曰：旧本作太守，非。善本作太尉，盖琯适汉州刺史，召拜刑部尚书，道病卒，赠太尉，不应呼之为太守也。②宋之问诗：“归葬出三条。”《唐书》：琯，河南人，宰相房融之子，少好学，与东平吕向借隐陆浑山十年。郑曰：《十道志》：陆浑山在洛阳。诛曰：昔辛有适伊川，见被发而祭者，言此地当夷，后为陆浑之戎所有，山因而得名。③【钱笺】房琯建分镇之议，定兴复之功，故以一德兴王许之。司空图《房太尉汉中》诗云：“物望倾心久，凶渠破胆频。”注谓禄山初见分镇诏书，叹曰：“我不得天下矣，非琯无能画此计者。”《书》：“咸有一德。”宋之问诗：“业重兴王际。”

④孔融诗，“孤魂游穷暮。”《后汉书》：温序为隗嚣所杀，丧到洛阳，赐城旁地为冢，长子寿梦序曰：“久客恩乡里。”寿即上书，请骸骨归葬。

⑤《蜀志》：陈寿与荀最等，定故蜀丞相诸葛亮故事二十四篇以进。

⑥《谢安传》：安薨时年六十六，帝三日临于朝堂，赐东园秘器朝服，

赠太傅，溢曰文靖。及葬，加殊礼，依大司马桓温故事。《王献之传》：谢安薨，赠礼有异同之议，献之与徐逸共明安之忠勋，遂加殊礼。

⑦鹤曰：嘉陵江，在果州。果与梓、间为邻。楚水，夔已下之江也。江淹赋：“楚水而吴江。”其二

丹施飞飞日①，初传发问州②。风尘终不解，江汉忽同流。剑动亲身匣，书归故国楼③。尽哀知有处④，为客恐长休。（次章，伤心归榇，欲终哭于东都也。间州起殡，应前嘉陵江。故国归葬，应前陆浑山。三四，时危而忆老臣。五六，物在而悼人亡。公思尽哀葬所，又恐客死不还，盖痛房而兼自痛矣。）

①丹旐，铭旌也。王褒《送葬》诗：“丹旐书空位。”《寡妇赋》：“飞旐翩以启路。”虞世基诗：“飞飞未得栖。”②阆州有汉水，即嘉陵江。房公之榇，自西汉而下夔江，故云江汉同流。③【吴注】亲身匣，旧引《左传》“不识属辟”，疏云：属，次大棺。辟，亲身棺也。匣即蚊龙玉匣。未确。按剑动匣中，直指剑匣，非谓棺也。谢惠连诗：“裁为亲身服，着以俱寝兴。”亲身二字亦可相证，何必引《左

 
传》疏文乎？【黄生注】剑动，言灵爽所凭。书归，言手泽所存。④《史记孔子世家》：“各复尽哀。”《淮南子》：“丧者所以尽哀。”

刘克庄曰：子美与房馆善，其为哀挽，方之孔明、谢安。投赠哥舒翰诗，盛有称许，比之廉颇、魏绛。然《陈涛斜》、《潼关》二诗，直笔不少恕，或疑与素论相反。愚谓翰未败，非事前所知。琯虽败，犹不失为名相。及二人各败，又宜笔不恕，所以为诗史也，何相反之有。

 
将晓二首

【鹤注】此当是永泰元年冬云安作。

石城除击析①，铁锁欲开关。鼓角愁荒塞，星河落曙山。巴人常小梗②，蜀使动无还。垂老孤帆色③，飘飘犯百蛮④。（此诗，晓发云安而作。上四将晓景事，下四将晓心绪。析方静而鼓角又鸣，门将启而星河已没，此晓时闻见者。巴蜀不安，以致孤帆早发，所谓“干戈连解缆”也。）

①《水经》：江水径临江县南，左径石城南。《巴汉志》：朐县山有大小石城，汉胸，唐云安也。《易》：“重门击柝。”

②黄鹤曰：“巴人常小梗”，谓上元间剑南东川节度兵马使段子璋反，伏诛；宝应初剑南西川兵马使徐知道反，伏诛；明年剑南西山兵马使崔旰反，杀成都节度使郭英乂。③【黄生注】帆色，即行色。

④夔为楚地，本属蛮方。《唐书》：诸蛮羁縻州九十二，隶戎州都督府。其二

军吏回官烛①，舟人自楚歌②，寒沙索薄雾，落月去清波。壮惜身名晚，衰惭应接多，归朝日簪饬，筋力定如何③。（此章，叙景言情，亦四句分截。上四，乃发船时所闻见者。下截仍叹垂老意。壮字、衰字，微读，言追恩壮年，惜身名已晚，今当衰老，惭应接徒多。纵使归朝，正恐筋力难堪耳。前章写岸上之景，此章写舟前之景。前章叹留滞南方，此章欲还归北阙也。）

①官烛，官府之烛。黄庭坚曰：巴抵为扬州刺史，与客坐暗中，不燃官烛。②《史记项羽纪》：“闻军中四面皆楚歌。”

③沈庆之诗：“朽老筋力尽，徒步归南国。” 
怀锦水居止二首

【鹤注】当是永泰元年在云安作。陶潜诗：“居止次城邑。”

军旅西征僻，风尘战伐多①。犹闻蜀父老②，不忘舜沤歌③。天险终难立.. 

④，柴门岂重过，朝朝巫峡水，远逗锦江波。（首章，避乱而去锦水也。在四句分截。西征僻，王师未到。战伐多，共讨崔旰。舜讴歌，玄宗曾幸蜀也。兵礼如是，故夭险难以立身，而草堂不复经过矣。惟看巫峡之水，遥连锦水而已，逗，引也。《杜臆》：天险，即所谓“西蜀地形天下险”，曰“终难立”，已知蜀乱难平矣。）①《唐书》：永泰元年冬十月，剑南节度使郭英乂为兵马使崔旰所杀，邛州牙将柏茂琳，沪州牙将杨子琳、剑州牙将李昌夔等，共起兵讨之。②《汉书》：相如著书，假蜀父老为辞。

③舜讴歌，出《孟子》。④天险，剑门也。《易》：“天险不可升也。”其二

万里桥西宅，百花潭北庄。层轩皆面水①，老树饱经霜。雪岭界天白②锦城曛日黄，惜哉形胜地③，回首一茫茫。（次章，怀恩锦水胜境也。亦四(，) 句分段。首二居止所在，三四近景，五六远景，此即形胜也。回首句，应前“岂重过”，仍结到怀字。《杜臆》：万里桥六句，乃草堂记也。公之神情钟此，故百世而后，复为所有。）

①宋玉《招魂》：“高堂邃宇槛层轩。”②史万岁诗：“界天自岭胜金汤。”③《剑阁铭》：“形胜之地，匪亲勿居。葛常之《韵语阳秋》曰：公作草堂，经营上元之始，断手宝应之年，有此草堂者始终只得四载，而其间往梓、阆三年，公诗所谓“三年奔走空皮骨”也。永泰元年四月，严武卒，是秋，公寓菱州云安县，则居草堂仅阅岁而已。其起居寝处之兴，不足以偿其经营往来之劳，可谓一世之羁人也。然自唐至今已数百载，而草堂之名，与其山川草木，皆因公诗以为不朽之传，盖公之不幸，而山川草木之幸也。

 
青丝

朱氏编在永泰元年。鹤曰：此诗言仆固怀恩之乱也。【钱笺】广德二年二月，怀恩谋取太原，其子场进围榆次。十月，怀恩与回纥、吐蕃进逼奉天。永泰元年九月，又诱回纥、吐蕃、吐谷浑、党项、奴刺俱入寇。是时怀恩承吐蕃入犯之后，阻兵犯顺，故曰“粗豪且逐风尘起”也。上初遣裴遵庆诣怀恩，讽令入朝，又下诏称其勋劳，许以但当诣阙，更勿有疑，而怀恩皆不从，故曰“不如面缚归金阙，万一皇恩下玉墀”也。

青丝白马谁家子①，粗豪且逐风尘起。不闻汉主放妃嫔②，近静潼关扫蜂蚁③。殿前兵马破汝时④，十月即为虀粉期⑤。不如面缚归金阙，万一皇恩下玉墀⑥。（此侍讽仆固怀恩也。首以侯景之乱，比其犯顺。放妃嫔，颂主德也。静潼关，扬国威也。下则料其败亡，而劝之归正。【朱注】永泰元年九月，怀恩死于鸣沙，虀粉之言验矣。）

①《南史侯景传》：大同中，童谣曰：“青丝白马寿阳来。”

②《前汉书》：文帝十二年，出惠帝后宫美人，令得嫁。又，文帝遗诏，归夫人以下至少使。又，成、哀、平帝皆出宫人腾妾。【朱注】《旧唐书》永泰元年二月，内出宫女千人，品官六百人，守洛阳宫，此与肃宗收京即放宫女三千，皆盛德事，故借汉主为言。不闻，谓岂不闻乎。《钱笺》据董逌跋崇徽公主手痕碑，怀恩入回纥，没其家入后宫。大历四年，以其女为崇徽公主，嫁吐善。不闻放妃嫔，疑指此事。

③《唐书》：吐蕃陷长安，径州刺史高晖为乡导。吐蕃遁。帅三百骁骑东走。潼关守将李日越擒而杀之。蔡琰《胡茄》：“聚如蜂蚁。”

④殿前兵马，谓神策军也。兵志云：广德元年，代宗幸陕，鱼朝恩举神策军迎扈、后以军归禁中，自将之。永泰元年，又以禅策军屯苑中，自是寖盛，分为左右厢，势居北军右，数出征伐有功。⑤《庄子》：“使宋王而寤，子为虀粉矣。”⑥《史记》：“微子造军门，肉袒面缚。”注：“面缚者，缚手于背，面向前也。”金阙玉墀，注见五卷。曹植《责躬诗》：“皇恩过隆。”

 
三绝句

【朱注】此诗梁权道编在广德二年，鲁訔编在上元二年，黄鹤编在大历三月。按首章渝、开杀刺史，事虽无考，而以后二章证之，此乃永泰元年事也。

前年渝州杀刺史，今年开州杀刺史①。群盗相随剧虎狼，食人更肯留妻子。（此三章，杂记蜀中之乱。首章，伤两州之被寇也，食人留妻子，就虎狼言，以见盗之尤剧。）①《唐书》：开州盛山郡，属山甫西道，本万州郡，天宝元年更名。

钱谦益曰：渝州杀刺史，鲍钦止谓段子瘴。子瘴反粹州，袭绵陷剑，于渝无与也。开州杀刺史，鲍谓因徐知道之反。知道反成都，去开州又远甚。师古注：吴璘杀渝州刺史刘卞，杜鸿渐讨平之。翟封杀开州刺史萧崇之，杨子琳讨平之。黄鹤云：事在大历元年与三年，考杜鸿渐传，无讨平吴璘事。大历三年，杨子琳攻成都，为崔宁妾任氏所败，何从讨平开州。天宝乱后，蜀中山贼塞路，渝、开之事，史不及书，而杜诗载之。师古妄人，用杜诗而曲为之说，并吴璘等姓名，皆师古伪撰以欺人耳。注杜者之可恨如此。

其二

二十一家同入蜀，惟残一人出骆谷①。自说二女啮臂时②，回头却向秦云哭③。（次章，记难民之罹祸也：入蜀诸家，盖当时避羌浑而至蜀者。《杜臆》：残，余也。二女啮臂，恐不两全，故弃之而走。）

①【朱注】《唐书》：兴道有骆谷路，南口曰傥谷，北口曰骆谷。《元和郡县志》：傥谷，一名骆谷。骆谷在兴道县北三十里。按：骆谷在长安西南，骆谷关在京兆府盩厔县西南一百二十里。武德七年，开骆谷道以通粱州，在今关外九里，贞观四年移于今所。骆谷道，汉魏旧道也，南通蜀汉，《寰宇记》：自鄠县界西南，经盩厔县，又西南入骆谷，出骆谷，入洋州兴势县界。

②《史记》：吴起出卫国门，与母诀，啮臂而盟。《世说》：赵飞燕妹弟少贫微，及飞燕见召，与女弟啮臂而别。

③刘孝威诗：“秦云犹变色。”其三

殿前兵马虽骁雄，纵暴略与羌浑同①。闻道杀人汉水上，妇女多在官军中。（末章，叹禁军之暴横也。汉水在巴西，禁兵盖曾至蜀而肆虐者。）

①羌浑，党项羌、吐谷浑也。《唐书》：党项，古析支地，东距松州，北邻吐谷浑。吐谷浑，注见前。朱鹤龄曰；代宗任用中人，依禁军以平乱，而不知其纵暴乃如此，诗故深刺之也。师古注：时天子命陆瓘，以三千神策军，弹压蜀乱。遍考史鉴俱无此事。凡师氏所引《唐史拾遗》，皆出伪撰，严沧浪尝辩之。如公诗“自

 
平中官吕太一”，事载正史，师乃云《唐史拾遗》有吕宁为太一宫使，即此推之，他可知矣。又曰：唐本纪：永泰元年九月，仆固坏恩诱党项羌、浑、奴刺寇同州，及凤翔盩厔。末章云“纵暴略与羌浑同”，则知其时为寇者，乃羌浑也。次章云“惟残一人出骆谷”，骆谷关在盩厔西南，又知二十一家因避羌浑而入蜀也。虽宝应元年党项、奴刺尝寇梁洋间，然尔时禁军尚未盛，兵志谓在广德元年代宗幸陕以后。以诗中殿前兵马句观之，是作于宝应之后矣。

 
遣愤

【鹤注】此当是永泰元年作。郭子仪与回纥再盟以破吐蕃，正在此年。

闻道花门将，论功未尽归①。自从收帝里，谁复总戎机②。蜂虿终怀毒③雷霆可震威④。莫令鞭血地，再湿汉臣衣⑤。（此为回纥骄横，作诗以遣愤也。(，) 回纥方矜功邀赏，而总戎又不得其人，此皆时事之可愤者。今朝廷之上，宜思养毒贻患，急震威以制防之。毋令其再恃军功辱及廷臣也。）

①【李注】《通鉴》：永泰元年十月，郭子仪使白元帅光精骑与回纥将药葛罗，追吐蕃于灵台西原，大破之，又破之于泾州东，于是回纥都禄督等二百余人入见，前后赠赉缯帛十万正，府藏空竭，所谓“论功未尽归”也。

②王猛辞表：“总督戎机，出纳帝命。”【李注】吐蕃败去，京师解严。时鱼朝恩统神策军，势寖盛。“谁复总戎机”，盖讽中人典兵，而任子仪之不专也。③《左传》：“君无谓邾小，蜂虿有毒，况国乎？”《通俗文》：“长尾为蛋，短尾为蝎。”

④《汉贾山传》：“人主之威，非特雷霆也。”

⑤《左传》：齐侯诛屡于徒人费，弗得，鞭之见血。于慎行曰：初，

雍王见回纥可汗于黄河北，责雍王不于帐前舞蹈。车鼻遂引药子昂、李进、韦少华、魏琚，各榜捶一百，少华、瑶一宿而死。汉臣鞭血，正记此事。【张注】公追忆回屹助讨朝义时，其肆毒如此。今助讨吐蕃，毋再湿汉臣衣可也。观一再字，可见旧注引《汉书》禁中非刑人鞭血之地，于此无涉。

王嗣奭曰：子仪说花门同逐吐蕃，而论功犹未归去，则其觖望可知。子仪身系天下安危，而有事相之，无事弃置，所以外夷轻视中国，公甚惜之，故云“自从收帝里，谁复总戎机。”回纥毒如蜂虿，若元戎得人，可震以雷霆之威矣。

黄生曰：题云《遣愤》，愤人主蔽于近幸，不任元戎，而使花门得行其肆横也。总戎，指郭子仪。蜂虿，指程元振辈。望代宗一震雷霆，以去谗佞耳。按：此说稍异，不如《杜臆》。

 
十二月一日三首

【鹤注】永泰元年秋，公至云安，是冬在云安作。明年春晚，迁居夔州。

今朝腊月春意动，云安县前江可怜。一声何处送书雁①，百丈谁家上濑船②。未将梅蕊惊愁眼③，要取椒花媚远大④。明光起草人所羡⑤，肺病几时朝日边⑥。（此诗厌居云安而作。首记时，次记地。三四县前景，承次句。五六腊后事，承首句。末因春近而念朝正也。闻雁声，想家书。见濑船，思出峡。方在腊，故梅蕊未吐。春将至，故椒花欲颂。远天，指云安。媚，言其可爱。）

①张正见诗：“终无一雁带书回。”②晋乐府：“沿江引百丈，一濡多一艇。”《南史朱超石传》：宋武北伐，超石前锋入河，军人缘河南岸，牵百丈。【朱注】《演繁露》云：杜诗多用百丈，问之蜀人，云：水峻，岸石又多廉棱，若用索牵，遇石辄断，故劈竹为大辫，用麻绳连贯以为牵具，是名百丈。陆游《入蜀记》：上峡惟用炉及百丈，不用张帆。百丈，以巨竹四破为之，大如人臂。《吴都赋》：“直冲涛而上濑。”濑，急滩也。③江总诗：“玩竹春前笋，惊花雪后梅。”惊眼本此。④晋刘榛妻元日献《椒花颂》。杨慎谓当作楸花，未然。古乐府：“入门各自媚。”即此媚字。朱翰引“媚于天子”，太迂。⑤汉王商借明光殿起草作制诰。赵大纲谓公诗“翰林学士如堵墙，观我落笔中书堂”，即“明光起草人所羡”也。据《石砚》诗蔡注引《汉官仪》，尚书郎主作文章起草，乃自叙郎官事也。⑤晋明帝云：“只闻人自长安来，不闻人自日边来”故后人遂指长安为日边。其二

寒轻市上山烟碧①，日满楼前江雾黄②。负盐出井此溪女③，打鼓发船何郡郎④。新亭举目风景切⑤，茂陵著书消渴长⑥。春花不愁不烂慢，楚客惟听掉相将⑦。（次章，承云安。上四云安景事，下四云安情绪。烟碧、雾黄，冬暖之色。此溪女，嫌其俗陋。何郡郎，怪其冒险。中原未平，故有新亭风景之伤。肺病留蜀，故有茂陵消渴之慨。春花，应春动。听棹，思出峡也。）

①何逊诗：“山烟涵树色。”②鲍照诗：“濛昧江上雾。”③《马岭谣》：三牛对马岭，不出贵人出盐井。【远注】云安人家有盐井，其俗以女当门户，皆贩盐自给。《唐书》：夔州奉节县，有永安井盐官，又，云安、大昌皆有盐官。

④又云：峡中多曲，江有峭石，两舟相触，急不及避，故发船多打鼓，听前船鼓声既远，后船方发，恐相值触损也。《何氏语林》：王敦尝坐武昌约台，闻行船打鼓，嗟称其能。⑤《王导传》：中州士人避乱江左，每至暇日，邀饮新亭，周中坐叹曰：“风景不殊，举目有江山之异。”《通鉴注》：新亭去江宁县十里，近临江诸。切，乃凄切之切。

 
⑥茂陵著书，用司马相如事，注别见。【顾往】菱为南楚，故自称楚客。鲍照诗：“楚客心悠哉。”⑦《仪礼注》：相将，彼此相扶助。陶潜诗：“相将还旧居。”《杜臆》：发必同行。故曰相将，犹俗云船帮。

其三

即看燕子入山扉①，岂有黄鹏历翠微②，短短桃花临水岸③，轻轻柳絮点人衣。春来准拟开怀久，老去亲知见面稀④。他日一杯难强进⑤，重嗟筋力故山违⑥。（末章，承春意。上四拟春日之景，下四写春日之情。【朱注】诗作于十二月一日，而云燕鹂桃柳者，盖逆道其事，即所谓他日也。亲知稀见，欲开怀而不得。故山终违，欲强饮而不能。意有两层，故曰重嗟。朱瀚谓一嗟筋力，一嗟故山，非是。筋力，即上文老去耳。即看，即可见也。岂有，岂不有也。他日，指来春。故山，指长安。瀚曰：故山、山扉，首尾相应。）

①陈后主诗：“云色入山扉。”②何逊诗：“黄鹂隐叶飞。”翠微，山腰春色。③【黄注】短短，字老而趣。如小小则嫩，矮矮则俗，灼灼则太文，皆替此二字不得。

④王羲之《与谢万书》：“欲与亲知，时共欢宴。”《史记》：赵高曰：“群臣莫得见其面。”⑤薛道衡诗：“陶然寄一杯。”⑤李峤诗：“重嗟欢赏地，翻召别离优。”陶弘景《授陆敬游文》：“筋力尽于登筑。”谢灵运诗：“故山日已远。”杜诗凡数章承接，必有相连章法。首章结出还京，次章结出下峡，三章又恐终老峡中，皆其布置次第也。卢世曰：末章尤空奇变化，其虚实实虚、有无无有之间，妙极历乱。而怀人叹老，抱映盘纡，此老杜七律之神境。

 
又雪

【鹤注】当是永泰元年冬作。题曰《又雪》，前面应有雪诗一章，疑脱漏矣。

南雪不到地①，青崖沾未消②。微微向日薄③，脉脉去人遥④。冬热鸳鸯病，峡深豺虎骄⑤。愁边有江水，焉得北之朝。（此公厌居云安，而托冬雪以写意也。上四言景，下四感怀。雪不到地，气暖故也。沾崖之雪，向日旋消，人每不见，故脉脉而遥。《杜臆》：文禽偏病，猛兽偏骄，见地恶不可久居，安得乘此江水而北返长安乎？）

①《风土记》：“南方无雪。”

②江淹诗：“鸡鸣丹壁上，猿啸青崖间。”③陶潜诗：“闲雨纷微微。④吴均诗：“脉脉留南浦。”⑤《杜臆》：峡深有虎负嵎之势。陶渊明《咏雪》诗：“凄凄岁暮风，翳翳经日雪。倾耳无希声，在目皓已洁。”摹写最工。上四仿佛似之，皆状物佳句。

 
雨

【鹤注】《旧史》：大历元年正月丁巳朔。则初八日为甲子。史又云：是春旱，至六月庚子始雨。与唐谚合。

冥冥甲子雨，已度立春时①。轻箑烦相向，纤絺恐自疑②。烟添才有色，风引更如丝③。直觉巫山暮④，兼催宋玉悲。（诗为甲子逢雨而作。首联记异。三四承立春时，怪其乍暖。五六承雨冥冥，形其细微。巫山暮，雨后昏翳也。宋玉悲，客况凄凉也。）

①《楚辞》：“雷填填兮雨冥冥。”《朝野金载》：“春雨甲子，赤地千里。”

②《秋兴赋》：“于时乃屏轻箑，释纤絺。”注：箑，扇也。纤絺，细葛。”洙曰：扇可相向，则葛疑其可著矣。

③张协诗：“腾云似涌烟，密雨如散丝。”④《高唐赋》：“妾在巫山之阳，暮为行雨。”王嗣奭曰：先雨而度立春，是冬甲子雨也。谚云：“冬雨甲子，飞雪千里。”南方地暖，故不雪而雨。旧引“春雨甲子”，误。又谚云：“雨前如毛不肯雨，雨后如毛不肯晴。”冬雨度春，而风引如丝，乃雨之可厌者。白日晦冥，如巫山已暮，疑神女之行雨也。宋玉《悲秋赋》云：“憀栗兮若在远行。”又云：“坎檁兮贫士失职而志不平。”故“兼催宋玉悲。”注谓雨过如秋，与轻箑、纤絺戾戾。

 
南楚

【鹤注】当是大历元年春在云安作。【顾注】云安在楚之西南，故曰南楚。宋玉《笛赋》：“绝郑之遗，离甫楚兮。”《方言》：南楚之人。

南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群①。（上六写春暄之景，下二叙客楚之情。《杜臆》：他处初春，必有余寒，惟南楚交春即暄，故云“早早分。”春暄佳胜如此，而不及与人游赏，正恐杖藜缓行，有妨少年跃马者耳，非是故意离群也。）

①黄注：五六见物皆乐群，与七八反照。《记》：子夏离群而索居。“无名江上草，随意岭头云”，此与“水流心不竞，云在意俱迟”同一闲旷心境，但此处似出之太易耳。 
水阁朝霁奉简云安严明府

严明府，云安县令也。时公居严之水阁，故作诗以赠之。【鹤注】当是大历元年春在云安作。

东城抱春岑，江阁邻石面。崔鬼晨云白，朝旭射芳甸①。雨槛卧花丛②，风床展书卷。钩帘宿鹭起，丸药流莺啭③。呼婢取酒壶④，续儿诵《文选》.. ⑤。晚交严明府，矧此数相见。（首二，水阁形势。崔嵬四句，朝霁之景。钩帘四句，朝霁之事。末点简严之意。城抱山，阁后也。石为邻，阁傍也。晨云朝旭，在阁外。臣花展书，在阁中。鹭起莺啭，在阁外。呼酒课儿，在阁中。句句切水阁，却句句贴朝霁，此皆现前景事，不烦雕琢者。《杜臆》：水阁即前江楼，情异而其景遂别。）

①芳甸，春野芳菲也。谢脁诗：“杂英满芳甸。”②沈约诗：“雨槛云栏。”③《风俗通》：祝恬道得温病，应融躬自御之，手为丸药。沈约诗：“流莺复满枝。”

④申涵光曰：“呼婢取酒壶”，不似诗语。⑤子诵《文选》，断不能接，公为口续之。黄生曰：此诗全首风致，盖即景写心之作也。

张綖曰：杜诗无所不具，后人各国其姿之所近而祖之，皆足以名家。雨槛、风床一联，秦淮海以婉丽得之，而有“雨砌堕危芳，风轩纳飞絮”之句。钩帘、丸药一联，王荆公以工刻得之，而有“青山扪虱坐，黄鸟挟书眠”之句。又淮海云：“有情芍药含春泪，无力蔷薇卧晓枝。”亦仿杜句而微涉于纤矣。

叶石林《诗话》：蔡天启云：荆公每称老杜“钩帘宿鹭起，丸药流莺啭”，以为用意高妙，五字模楷。他日公作诗得“青山扪虱坐，黄鸟挟书眠”，自谓不减杜语。求之集中，不见其全篇，或但得此联，未尝成章耶。

 
杜鹃

【鹤注】当是大历元年春在云安作。故云“云安有杜鹃。”洙曰：《华阳风俗录》：杜鹃，其大如鹊而羽鸟，声哀而吻有血，人云春至则鸣，闻其初声者，有离别之苦，惟田家候其鸣则兴农事。

西川有杜鹃，东川无杜鹃。涪万无杜鹃①，云安有社鹃。（首记蜀中杜鹃之有无，西川、云安，起下二段。《杜臆》：起用四社鹃，或有或无，皆就身之所历，而自纪所闻。鹃鸣有时，西川云安，当真呜，则闻之而谓之有。东川、涪万，当其不鸣，则不闻而谓之无。故初拜于锦城，而云安则身病不能拜。通篇起结照应如此。乃拘泥者见其叠用杜鹃，以为题下注。注应止分有无二项，不应有无参错。若以比刺史忠逆，则云安非州，无刺史也，且严武亦卒矣。故谊伯、东城之说皆非也。老社变体最多，如《三绝句》叠用两刺史，唐人有此体乎？）

①黄希曰：《白头吟》：郭东亦有樵，郭西亦有樵。此侍起法，或本此。吴曾《漫录》：乐府《江南词》：“鱼戏莲叶东，鱼戏莲叶西，鱼戏莲叶南，鱼戏莲叶北。”子美正用此格。古韵西与北叶，北音悲。赵曰：连用四杜鹃，正《诗》“有酒醑我，无酒酤我，坎坎鼓我，蹲蹲舞我”之势。岂是题下注耶？我昔游锦城，结庐锦水边①。有竹一顷余，乔木上参天②。杜鹃暮春至，哀哀叫其间。我见常再拜，重是古帝魂③。（此承“西川有杜鹃”，自述往时致敬之意。）

①陶潜诗：“结庐在人境。”②何胥诗：“古木上参天。”③鲍照《行路难》：“中有一鸟名杜鹃，云是古时蜀帝魂。”生子百鸟巢，百鸟不敢嗔。仍为其子，礼若奉至尊①。鸿雁及羔羊，有礼太古前。行飞与跪乳，识序如知恩②。（此言鸟尊杜鹃，乃承上起下之词。奉若至尊物性所禀，犹羔雁知礼，从古皆然也。行飞识序，雁有兄弟之礼。跪乳知恩，羊有母子之礼。）

①世说杜鹃养子于百鸟巢，百鸟共养其子而不敢犯。②《春秋繁露》：“雁有行列，羔饮其母必跪，类知礼者，故以为蛰。”羊祜《雁赋》：“鸣则相和，行则接武，前不绝贯，后不越序。”

圣贤古法则①，付与后世传。君看禽鸟情，犹解事杜鹃。今忽暮春间，值我病经年。身病不能拜，泪下如迸泉②。（此承“云安有杜鹃”。又叙病中哀怜之意。君臣之礼，世传已久，即禽乌之微，犹知尊事。今病不能拜，惟有泣下悲伤而已，与前段“我见常再拜”相应。申涵光曰：开首四语，起得奇朴。其云拜杜鹃，奇；不能拜而位，更奇。此章四句起，下三段各八句。）

①《淮南子》：“设仪立度，可为法则。”

②刘琨诗：“据鞍长叹息，泪下如迸泉。”赵次公曰：此诗讥世之不修臣节者，曾禽鸟之不若耳，大意与《杜鹃行》

 
相表里。又曰：世有《杜鹃辩》，乃仙井李新元应之作，鬻书者编入《东坡外集》诗话中。其说云：盖讥当时刺史也。严武在蜀，虽横敛刻薄，而实资中原，是西川有杜鹃。其不虔王命，擅军旅、绝贡赋以自固，如杜克逊在梓州，是东川无杜鹃耳。涪、万、云安，刺史微不可考。凡尊君者为有，怀贰者为无，不在乎杜鹃真有无也。其说穿凿。

钱谦益曰：社克逊事，新旧两书俱无之。严武镇蜀之后，节制东川者，李奂、张献诚也。其以梓州反者，段子璋也。梓州刺史见杜集者，有李梓州、杨梓州，未闻有杜也。既曰讥当时之刺史，不应以严武并列也。逆节之臣，前有段子璋，后有崔旰、杨子琳，不当舍之而刺涪、万之刺史微不可考者也。杜免逊既不见史传，则亦后人伪撰耳。其文义舛错鄙倍，必非东坡之言。

 
子规

此亦云安春作，乃水阁所闻子规也。《杜臆》：一说子规非杜鹃。乃叫不如归去者。

峡里云安县，江楼翼瓦齐①。两边山木合②，终日子规啼。眇眇春风见③萧萧夜色凄④。客愁那听此，故作傍人低。（此听子规而动客愁也。峡中有(，) 县，县前有江，江上有楼，楼边拥以山木，而子规终日啼号。当此春风之际，严如夜色凄凉，客愁何堪听此，况故作低声以近人乎。八句一气滚下。夜色即就日间言，此《社臆》之说也。吵吵，指子规。萧萧，指山木。申涵光曰：“两边山木合，终日子规啼”，爽豁如弹丸脱手，此太白隽语也。）

①梦粥曰：翼瓦谓檐宇飞扬，如鸟之张翼。②厦信诗：“清梵两边来。”③鲍照诗：“眇眇负霜鹤。”④夏侯湛《秋夕赋》：“木萧萧以被风。”《西湖志》载：宋孝宗时有蜀士新选县令，帝问以蜀中风景，令对云：“两边山木合，终日子规啼。”帝大称赏。次日，宰相召问所对之语何从得来，答云：“梦中所记。”宰相云：“子当过去。倘再召，恐无以复应。”数日后，帝果宣召，而令已出国矣。《嘉莲燕语》载：元时李果字明之，其祖贫时夜读书，有一女子从室西地中出，与果祖坐谈，甚美，少顷渐以身亲，果祖屹然不动。将告去，果祖问曰：“汝是何神何鬼耶？”女子取笔书于几上曰：“许身愧比双南。”遂复入地中。已而阅子美诗，始悟其为金也，掘之得金一笥。果从张元素学医术，世称东垣先生。姚江黄梨洲先生文集记其高伯祖少雷，当天顺间，其兄久游不归，十余年乏消息，遍寻南方不得。一日祷子南岳庙中，祈神托梦，岳帝云：“沉绵盗贼际，狼狈江汉行。”醒而不解其意。翼日，遇一士人，告以梦语，解云：“此杜少陵《和元道州》诗也，汝兄应在道州之地。”访至州中，果逢于街衢。以此三事观之，知杜诗流行天地间，非特骚人墨客诵法少陵，即鬼神灵爽亦识杜句矣。

 
客居

《唐书》：大历元年二月，以杜鸿渐为东西川副元帅。诗云“已闻动行轩”，盖三月初作。《杜臆》谓此诗作于云安，是也。又谓前江后山，即前所云江楼水阁，印合自确。黄鹤编在夔州，与客堂为一处，误矣。

客居所居堂①，前江后山根，下堑万寻岸，苍涛郁飞翻。葱青众木梢，邪竖杂石痕②。子规昼夜啼，壮士敛精魂③。峡开四千里④，水合数百源⑤人虎相半居，相伤终两存⑥。（此记客居情景。岸下翻涛，承前江。木梢、(，) 石痕，承后山。四句，江山近景。峡开千里、水合百源二句，江山远景。子规夜啼，已动归思，况人虎杂居。更难久处矣。《杜臆》：涛翻色白，今云苍涛，以岸高掩映故也。所处地高、故见木梢杂石之痕，或斜或竖。）

①客居，旅舍也。下居字，指居处。《后汉杨震传》：“常客居于湖。”沈约诗：“林薄沓葱青。”②又：“倾壁复邪竖。”③《恨赋》：“拱木敛魂。”阮籍《咏怀》诗：”精魂自漂沦。”④【钱笺】《荆州记》云：巫峡首尾一百六十里，旧云自三峡取蜀，数千里恒是一山，此好大之言也。惟三峡七百里中，两岸连山，略无阙处。梁简文《蜀道难》诗：峡山七百里，巴水三回曲。公所谓“峡开四千里”，盖统论江山之大势，非专指峡山也。

⑤宋肇《三峡堂记》：峡江，绵跨西南诸夷，合牂牁、越巂、夜郎、乌蛮之水，萦纡曲折，掀腾汹涌，咸归纳于峡口，实众水之会也。⑥申涵光曰：人虎两存，此大道理，他人数语说不出。蜀麻久不来，吴盐拥荆门。西南失大将，商旅自星奔①。今又降元戎，已闻动行轩。舟子候利涉②，亦凭节制尊。（此记蜀中时事。大将，谓郭英乂。元戎，谓杜鸿渐。麻盐不通，商旅避兵也。节制可凭，望其平蜀也。）

①【钱笺】永泰元年闰十月，郭英义为崔吁所杀，蜀中大乱。大历元年二月，以社鸿渐为山南西道、剑南东西川副元帅。梦弼曰：蜀出麻，吴出盐。《广绝交论》：“莫不望影星奔。”

②《诗》：“招招舟子。”《易》：“利涉大川。”

我在路中央①，生理不得论。卧愁病脚废②，徐步视小园。短畦带碧草，怅望思王孙③。凤随其凰去，篱雀暮喧繁。览物想故国，十年别荒村。日暮归几翼，北林空自昏。（此感客居而思故乡。云安在荆蜀之间，故曰路中央。赵曰：见碧草则思王孙，见雀喧则思凤举，皆因小园感兴。短畦四句，从小园追想故国也。禄山陷京，屠戮宗室，故曰“怅望思王孙。”杨妃殁后，上皇亦亡。故曰“凤随其凰去。”下云“览物想故国”，伤乱后不能北归也。又按《楚词注》：屈原，楚同姓，故称王孙。司马相如有归风求凰之咏。此诗怅望王孙，应指屈原。凤随凰去，应指相如。此说不如前。旧注则云：王孙指严武。凤去雀喧，比君子亡而小人竞。此说大泛。）

①《诗》：“宛在水中央。”

②《世说》：陶渊明有脚疾。

③刘安《招隐士》：“王孙游兮不归，春草生兮萋萋。”江淹《别赋》： 
“春草碧色。”

安得覆八溟，为君洗乾坤。稷契易为力，犬戎何足吞。儒生老无成①臣子忧四藩②。箧中有旧笔，情至时复援③。（末叹时事而伤身老。言安得覆(，) 八溟之水，一洗乾坤污杂乎。朝廷苟用稷契，外寇何难扫除。今年老无成，而犹忧及边境，唯有赋诗寄慨而已。《杜臆》：公尝自比稷契，此亦自负语。此章，八句两段，十二句两段。）

①赵歧《孟子注》：“秦灭经籍，坑戮儒生。”②宋乐歌：“訐谟定命，辰告四藩。”③曹植诗：“援笔从此辞。” 
石砚原注：平侍御者。

黄鹤依梁氏编在云安诗内，以诗有奉使三峡句也。

平公今诗伯，秀发吾所羡①。奉使三峡中，长啸得石砚②。（首叙得砚之由。）

①《蜀都赋》：王褒暐晔而秀发。”

②《蜀志》：诸葛孔明客荆州，抱膝长啸。

巨璞禹凿余，异状君独见。其滑乃波涛，其光或雷电。联坳各尽墨，多水递隐见。挥洒容数人，十手可对面①。（此记石砚之美。其滑泽光洁，能发墨而濡毫。【朱注】联坳，砚穴相并。多水，砚润出水也。）

①何逊诗：“对面何由即。”比公头上冠，贞质未为贱。当公赋佳句，况得终清宴①。公含起草姿，不远明光殿②。致于丹青地③，知汝随顾眄。（从砚结到平公。以冠比砚，语近率。赋诗染翰，是一事。宴闲临书，又一事。明光起草，切侍御。《杜臆》：起草之时，汝能随入顾眄，而尽所欲言。汝，指砚言。此章，四句起，下二段各八句。）

①《前汉诸葛丰传》：“愿赐清宴。”谓清闲之时。

②【朱注】《三秦记》：未央宫渐台西，有桂宫，内有明光殿，皆金玉珠玑为帘箔，金玉阶，昼夜光明。按《黄图》：汉有两明光宫、一在长乐宫，后成都侯王商惜以避暑之所。一在甘泉宫，武帝以燕赵美人充之。若明光殿，自在桂宫，三者原不相于。杜诗“不远明光殿”、东坡“先入明光宫”，注家都混为一，程大昌、玉楙皆有辩。梦弼曰：起草，知制诰也。《汉官仪》：尚书郎，主作文章起草。

③丹青地，谓丹墀青琐之间。 
赠郑十八贲

黄鹤编在大历元年云安诗内。赵曰：郑盖云安县令，故有“异味烦县尹”之句。

温温士君子①，令我怀抱尽。灵芝冠众芳，安得阙亲近。（总领全意。温温句属赋，灵芝句属比，下二蒙上。）

①《诗》：“温温恭人。”《后汉李通传》：光武初以通士君子相慕也。

遭乱意不归，窜身迹非隐①。细人尚姑息②，吾子色愈谨。高怀见物理③，识者安肯哂。卑飞欲何待④，捷径应未忍⑤。示我百篇文⑥，诗家一标准⑦。（此叙郑才德，申明“温温士君子。”遭乱窜身，直指郑言。郑盖避乱之蜀，曾为小吏者。尚姑息，人见怜也。色愈谨，能守正也。高怀可服有识位，卑不由捷径，此其德器过人处。诗篇可法，则才华又复出众矣。旧说以遭乱二句，属公自叙。公身虽在蜀，而心实思归，观前后诸诗可见，岂可云“遭乱意不归”乎？）

①赵曰：山涛吏非吏，隐非隐。②《檀弓》：“细人之爱人也，以姑息。”③荀济诗：“高怀不可忘。”④《孙武子》：“鸷鸟将击，卑飞敛翼。”⑤张衡《应间》：“捷径邪至，吾不忍以投步。”⑥《尚书序》：“典漠训诰之文凡百篇。”⑦孙绰《丞相碑》：“道德之标准。”羇离交屈宋，牢落值颜闵①。水陆迷畏途②，药饵驻修轸③。古人日已远，青史字不泯④。步趾咏唐虞⑤，追随饭葵堇⑥。数杯资好事⑦，异味烦县尹⑧。（此记郑交情，申明“安得阙亲近。”屈宋，承诗文二句。颜闵，承高怀二句。公当羇离牢落，以得遇郑责为幸也。身历畏途，故饮药停车，因而披史共讨，相随同食，或酌杯酒，或尝异味，皆往来情谊之密也。）

①《后汉李固传》：“通游夏之艺、颜闵之仁。”

②《左思赋》：“水陆所凑，兼六合而交会焉。”

③驻修轸，谓暂辍行踪，正对上迷途说，朱氏解作药饵驻年者非。江逌赋：“驻修轮于平原。”④赵曰：青史者，杀青竹简之史也。⑤《左传》：“今君亲步玉趾。”刘桢诗：“步趾慰吾身。”③《图经本草》：“葵，处处有之，苗叶作菜茹甚甘。”《尔雅》：“啮、苦堇。”注：“今堇葵也。叶似柳，子如米，沟食之滑。”《唐本草》：“堇菜，野生，花紫色。”鲍照诗：“蓼虫避葵堇。”

⑦《扬雄传赞》：家素贫，嗜酒，人希至其门，时有好事者载酒肴从游学。

⑧《后汉书》：太原闵仲叔，征博士不到，客居安邑，老病家贫，不能得肉，日买猪肝一片。安邑令闻之，敕吏常给。仲叔曰：“岂可以口腹累安邑令。”遂去。

 
心虽在朝谒①，力与愿矛盾②。抱病排金门③，衰容岂为敏④。（末用自叙作结。欲抱病赴朝，而衰年不敏，所谓力与愿违也。此章，首尾各四句，中二段各十句。）

①【吴注】杜佑《通典》：诸给事，日上朝谒。

②《尸子》：楚人有鬻矛与盾者曰：“吾盾之坚，莫能陷也。”又曰：“吾矛之利，于物无不陷也。”或曰：“以子之矛，陷子之盾，何如？”其人弗能应。

③黄希曰：排字，本《樊哙传》所谓排闼。《解嘲》：“历金门，上玉堂。”④鲍照诗：“衰容不还稚。”《左传》：“鲁人以为敏。” 
别蔡十四著作

【鹤注】至德二载，公在凤翔，至大历元年为十春。诗云“主人薨城府，扶榇归咸秦”，主人谓郭英义。蔡至成都，值郭已死，遂扶榇以归。公与蔡相逢于巴道，当在云安也。著作郎，官名。

贾生恸哭后，寥落无其人。安知蔡夫子，高义迈等伦。献书谒皇帝，志已清风尘。流涕洒丹极，万乘为酸辛。天地则疮痍，朝廷多正臣①。异才复间出，周道日惟新。（叙蔡平时忠义。献书流涕，同于贾生恸哭。异才间出，见其高义绝伦。）

①《楚辞》：“正臣端其操行兮。”

使蜀见知己，别颜始一伸。主人蓬城府.. 1，扶棕归咸秦。巴道此相逢，会我病江滨。忆念凤翔都，聚散俄十春。（此记云安重遇之由。公初遇蔡于凤翔，及其使蜀，再晤于成都，今扶榇而归，又逢于夔江，总前后计之，则十春矣。）

①【朱注】《旧史》：英乂奔简州，普州刺史韩澄斩其首送崔吁，英义必殡于成都，此云“薨城府”，隐之也。

我衰不足道，但愿子意陈。稍令社稷安，自契鱼水亲①。我虽消渴甚，敢忘帝力勤②。尚思未朽骨，复睹耕桑民③，（此望其入告以恤民。【朱注】蔡以使事之成都，值有崔旰之乱，公欲其以兵食匮乏归奏天子，计安蜀人，故有“但愿子意陈”及“玄甲聚不散”之语。）

①《蜀志》：先主曰：“孤之有孔明，犹鱼之有水也。”北魏节闵帝诗：“君臣体鱼水，书轨一华戎。”

②《庄子》：“帝力于我何有哉！”

③《吴越春秋》：“一男不耕，有受其饥。一女不桑，有受其寒。”

积水驾三峡①，浮龙倚长津②。扬龄洪涛间③，仗子济物身④。鞍马下秦塞，王城通北辰⑤。玄甲聚不散⑥，兵久食恐贫。穷谷无粟帛，使者来相因⑦。若冯南辕吏⑧，书札到天垠⑨。（未叙送别之意。上六记途次，下六望寄书。蔡之出峡还京，先从水行，其陆路则由王城而入关也。玄甲，会讨崔旰之兵。使者，京师索饷之官。后诗“兵戈犹拥蜀，赋敛强输秦”可证。夔在长安之南，故北来者为南辕。杨德周曰：玄甲四句，触目伤心，感怅泫然。此诗首尾各十二句，中二段各八句。）

①宋武帝诗：“积水溺云根。”②《晋书》：王浚造战船，时谣曰：“不畏岸上虎，只畏水中龙。”郭璞诗：“高浪驾蓬莱，浮龙倚长津。”【吴注】龙即舟也。晋谣语及郭璞诗，皆指舟为龙。

③《楚辞注》：“舲，船有窗牖者。”隋牛弘诗：“扬舲泛急流。”④【远注】仗子句，即“若济巨川，用汝作舟揖”意。

⑤王城，在河南。⑥《汉书霍去病传》：发属国玄甲军。洙曰：班固《燕山铭》：“玄甲曜日。”注：“玄甲，铁甲也。”《唐书》：崔旰反，柏茂林等举兵讨之。

 
大历元年三月，出南西道节度使张献诚，与旰战于梓州，大败。⑦《汉书》：陈陈相因。⑧《左传》：“令尹南辕返旆。”

⑨古诗：“遗我一书札。”穷谷、天垠，俱指羹州。《尔雅》：“九天之际曰九垠。” 
寄常征君

首句言春，末句言云安，知是大历元年春云安作。其云入夏，又云热新，乃当春而预道夏时也。远注：汉魏以来，起隐士谓之征君。《后汉韩康传》：亭长以韩征君当至，方修道桥。鹤曰：征君去秋曾访公云安，今在开州，寄以此诗。

白水青山空复春，征君晚节傍风尘①。楚妃堂上色殊众②，海鹤阶前鸣向人③。万事纠纷犹绝粒④，一官羁绊实藏身③。开州入夏知凉冷⑥，不似云安毒热新。（此诗，伤征君之晚出。上四惜词，五六解词，七八慰词。山水空度春光，以其晚节犹逐风尘也。楚妃，比朝贵之得宠。海鹤，比处士之依人。今事丛犹然乏食，知官卑但以藏身耳。【黄注】藏身，犹云史隐。七句，见地见时。）

①《世说》：愿景怡不就征，晚节服食，不与世通。

②【泽州陈冢宰注】楚妃，犹言宋子、齐姜、燕姬、越女，喻仕途中名位相轧，炫才嫉妒者，旧引樊姬以比征君之德，非也。陆机诗：“楚妃且勿叹，齐娥且莫讴。”马元熙侍：“掩抑歌张女，凄清奏楚妃。”应场《鹦鹉赋》：“表众艳之殊色。”

③《西京杂记》：海鹤江鸥。湛方生《吊鹤文》：“忽闻阶前有孤鹤鸣。”

④《庄子》：“通其一，万事毕。”《贾谊传》：“纠错相纷。”《司马相如传》：“交错纠纷。”《后汉书》：范丹为莱芜长，遁居梁沛之间，所止单陋，有时绝粒，穷居自若。

⑤《庄子》：“知效一官。”《晋载记》：“马能千里，不免羁绊。”《宋书》：刘瑀曰：“骇骤罹于羁绊。”【远注】藏身，即东方朔避世金马门意。《庄子》：夫全其形生之人，藏其身也。

⑥《九域志》：开州，东至夔州云安县龙目驿，二百九十里。

卢世浓曰：此诗字字沉痛，说者类云讽刺，因错会“晚节傍风尘”一语，遂致通篇皆错。夫傍风尘，犹奔走道路耳，入少壮蹇踬，犹冀前途，至老年道路，则无复之矣，此最是伤心处。海鹤鸣向人，岂鸡鹜流哉。万事纠纷，犹然绝粒，一官羁绊，实以藏身，此等艰辛，向谁人道，全是自苦自诉，并以怜及征君，想寄诗时不知泪下几行矣。

 
寄岑嘉州原注：州据蜀江外。

诗云“泊船秋夜经春草”，盖公自去年秋至云安，大历元年春尚在其地也。杜确《岑参集序》：参自库部正郎出为嘉州，杜鸿渐表为职方郎中兼侍御史，列于幕府，无几，使罢，寓居于蜀。汉武帝通西南夷，立犍为郡。成帝永初六年，得古磬，改嘉定。后周改为嘉州。唐初，嘉定郡领县八。乾元初，仍为嘉州。嘉州在成都东南，去成都为近，去夔州为远。

不见故人十年余，不道故人无素书①。愿逢颜色关塞远，岂意出守江城居②。（思遇岑于嘉州也。）

①张衡诗：“长跪读素书。”②江城，指嘉州。外江三峡且相接①，斗酒新诗终自疏②。谢脁每篇堪讽诵③，冯唐已老听吹嘘。（此叙岑之近况也。谢比岑，冯自方。）

①【邵注】《一统志》：一渠由永康过新安，入成都府，谓之外江。一渠由永康过郫县，入成都府，谓之内江。县西五里自洛口分支，经汉州，谓之中江。三江皆与嘉州岷江相接。

②《前汉杨挥传》：斗酒自劳。

③《南史》：梁昭明太子遍读五经，通讽诵。

泊船秋夜经春草①，伏枕青枫限玉除。眼前所寄选何物，赠子云安双鲤鱼。（此寄诗以达情也。双鱼，应素书。此章三段，各四句。）

①公湖南诗有“青草续为名”、“辍悼青枫浦”，俱指地名。此处只泛言，如云“春草萋已碧”、“青枫远自愁”，皆泛言也。 
杜甫全集卷之十五

移居夔州作

【黄鹤注】此大历元年春晚作。《唐书》：夔州云安属山南东道。《寰宇记》：夔州云安县，上水去夔州奉节县二百四十三里。

伏枕云安县，迁居白帝城。春知催柳别，江与放船清①。农事闻人说，山光见鸟情②。禹功饶断石③，且就土微平。④。（首二记行踪。三四承云安，言临去时景。五六承白帝，言迁后景事。未言移屠之故。春知别意，江与清波，此从无情处看出有情。农事方兴，春已暮矣。鸟悦山光，春气暖也。多断石，谓云安以下，土徽平，见夔州可居。《杜臆》：“农事闻人说”，便有为农意，后果有西督耕之举。）

①张溍注：因灞桥赠别故事，遂用春柳催别，但“春知”、“江与”二语，后人用之，易涉于纤。宋之问诗：春迟柳暗催。②常建诗：“山光悦鸟性，潭影空人心。”为殷璠首推，不知出于少陵也。

《杜臆》：见鸟情，属人。悦鸟性，属鸟。

③《左传》：“见河洛者，思禹功。”《水经注》：广谿峡，乃三峡之

首，盖自夏禹疏凿以通江者。

④王洙注：沿峡皆因开凿而成，故少平土，惟夔州稍平耳。黄庭坚曰：好作奇语，自是文章一病。但当以理为主，理得而辞顺，文章自然出群拔萃。观子美到夔州后诗，退之自潮州还朝后文，皆不烦绳削而自合矣。《朱子语录》：人多说子美夔州诗好，此不可晓。夔州却说得郑重烦絮，不如前此有一节诗好。今人只见鲁直说好，便都说好，矮人看场耳。

陶开虞曰：杜五律有偶然失检者，如《移居》诗云：“春知催柳别”、“农事闻人说”，别、说同韵。与王摩诘“新丰树里行人度”、“闻道甘泉能献赋”，度、赋同韵，皆犯上尾，学者不可不知。

 
船下夔州郭宿雨湿不得上岸别王十二判官

【鹤注】大历元年春晚，自云安迁居菱夔时作。郭宿，宿于云安郭外，王判官盖在云安也。

依沙宿舸船①，石獭月娟娟②。风起春灯乱，江鸣夜雨悬③。晨钟云岸湿.. 

④，胜地石堂烟⑤。柔橹轻鸥外⑥，含凄觉汝贤⑦。（上四，宿郭遇雨，夜中之景。五六，岸湿难上，早起之景。未因不得面别，而留侍致王。【张远注】宿船见月，忽而风起雨悬，直至钟响烟生，从薄暮至平明景象，历历清出。晨钟、胜地，略读。风起句，下因上。江鸣句，上因下。《杜臆》：柔橹相送，轻鸥伴行，橹鸥之外，但觉汝贤此感判官之厚，亦怆人情之薄。）①《方言》：“江湖凡大船曰舸。”②《尔雅》：“水流沙石上曰濑。”《楚辞》：“石濑兮浅浅。”鲍照《玩月》诗：“娟娟似蛾眉。”

③雨落江鸣，势如悬瀑，写景刻画。蔡邕《霖雨赋》：“悬长雨之霖霖。”④瘦信诗：“山寺响晨钟。”云外，方弘静定为云磴。王嗣夷《杜臆》定为云径。今依晋本作云岸，与题相合。薛道衡诗：“石湿浇云浓。”⑤江总侍：“名山极历览，胜地殊流连。”赵曰：石堂，夔州佳处。烟是晨景，作偏字者少理会。⑥古诗：“柔橹鸣深江。”⑦谢脁诗：“含悽泛广川。”或以汝贤指鸥鸟，于别王之意不合。 
漫成一首

【鹤注】此是云安发船下夔州时作。

江月去人只数尺，风灯照夜欲三更①。沙头宿鹭联拳静②，船尾跳鱼拨刺鸣③。（四句，皆舟中夜景，各就一远一近说。江月，谓江中。月影风灯，谓风樯挂灯。宿鹭静，岸边所见。跳鱼鸣，水中所闻。联拳，群聚貌。拨刺，跳跃声。）

①梁刘瑗诗：“月光移数尺，方知夜已深。”②谢庄《玩月》诗：“水鹭足联拳。”③谢灵运赋：“鱼水深而拨刺。”【钱笺】吴曾《漫录》：张衡《思玄赋》：“弯飞弧之拨刺。”注：“拨刺，张弓声。”太白侍：“双鳃呀呷鳍鬣张，跋刺银盘欲飞去。”意与社同，而以拨为跋。 
客堂

《杜臆》谓客堂与客居不同，系之大历元年夔州诗内。

忆昨离少城，而今异楚蜀①。舍舟复深山，盲窕一林麓。（首叙行踪，此客堂所由居也。《杜臆》：客堂非前客居。客居前江后山，此云深山、林麓，见别是一所，当是移夔后作，故云“舍舟复深山”，与《迁居》诗“且就土微平”合。而栖泊云安，乃追述往事。其云旧疾载来，言舟至夔州也。）

①成都为蜀，夔州为楚。栖泊云安县，消中内相毒。旧疾甘载来①，衰年得无足。死为殊方鬼，头白免短促。老马终望云②，南雁意在北。别家长儿女，欲起惭筋力。（此叙客堂旋况。客居老病，纵死亦非夭折，但思乡念切，无异老马南雁耳。长儿女，作客已久。惭筋力，欲归弗能矣。疾而曰甘，衰而曰足，盖以不死为幸也。）

①《风俗通》：司徒祝恬道得温病，友人谢著不通，因载病而去。

②古诗，“代马思朔云。”客堂序节改①，具物对羁束②。石暄蕨芽紫③，渚秀芦笋绿①。巴莺纷未稀，徼麦早向熟。悠悠日动江，漠漠春辞木。（此感客堂时景。节换物新，领下六句。【朱注】莺未稀而麦向熟，正春去夏来之时。次公云莺当作稼，未然。）

①后汉延笃书：“昧爽栉梳，坐于客堂。”李义府诗：“节序催难驻。”②崔融诗：“具物昔未改。”羁束，旅困也。③陆玑《诗疏》：“蕨，山菜，初生似蒜，茎紫墨色，可食如葵。”谢灵运诗：“野蕨渐紫苞。”④《尔雅注》：“葭，一名芦菼，一名薍。薍，或谓之荻。”郭云：“今江东人呼芦笋为虇。”

台郎选才俊①，自顾亦已极。前辈声名人，埋没何所得。居然缚章级②，受性本幽独。平生憩息地，必种数竿竹③。事业只浊醪，营葺但草屋。（此忆成都往事。郎官本取才俊，得此为极荣矣。彼前辈声名，埋没不少，今何幸身绾章服乎，无如性喜幽独，不耐供职而谢官耳。平生四句，即幽独之兴。《杜臆》：种竹、茸屋，亦追叙前事，非谓此客堂也。）

①【朱注】《汉官仪》：尚书郎，初从三署郎选，诣尚书台试。每一郎阙，则试五人，先试牋奏，初入台称郎中，满岁称侍郎.孔融《荐祢衡表》：路粹、严象以异才擢拜台郎。杜氏《通典》：龙朔二年，改尚书省为中台，后复为尚书省，亦谓之省台。

②章绂，谓所眼绯鱼。③《晋书》：王子猷所居必种竹，自云不可一日无此君。申涵光曰：公之种竹，出自高人性情，非效子猷也。

上公有记者①，累奏资薄禄。主忧岂济时，身远弥旷职②。修文庙算正，.. 

③献可天衢直④。尚想趋朝廷，毫发稗社稷，形骸今若是，进退委行色。（未 
思归朝以报主也。自严公奏授一官，常以主忧为念，惜乎身远而职旷耳。今庙堂正直，欲还京以图稗益，其如形骸衰罢何。进退两难，徒委之行色而已。修文指君，献可指臣。《杜臆》：《客居》伤世乱，《客堂》伤己病。“形骸今若是”，与“旧病甘载来”，首尾相应。此章，起四句，中八句，前后三段各十句。）

①严武曾封郑国公，故曰上公。记，谓记念旧交。②《后汉许后传》：“旷职尸官。”③《杜笃传》：“修文则财衍，行武则士要。”《孙武子》：“兵未战而庙算胜者，得算多也。”④《左传》：晏子曰：“君所谓可而有否焉，臣献其否以成其可。君所谓否而有可焉，臣献其可以成其否。”曹植诗：“阊阖开天衢。”

 
引水

【鹤注】大历元年至夔州作。鲁訔曰：夔俗无井，以竹引山泉而饮，蟠窟山腹间，有至数百丈者。

月峡瞿唐云作顶①，乱石峥嵘俗无井②。云安沽水奴仆悲，鱼复移居心力省③。白帝城西万竹蟠，接筒引水喉不干。人生流滞生理难，斗水何直百忧宽④。（此为夔俗引水而作也。夔州取泉，胜于云安沽水，但旅况艰难，一水未足以解忧耳。上下两韵分截。）

①《寰宇记》：三峡谓巫峡、巴峡、明月峡，惟明月峡在利州绵谷县界。又云：明月峡，在渝州巴县东八十里。《华阳国志》：巴郡江州县有明月峡。即此。《水经注》：江水又东径广溪峡，峡中有瞿唐、黄龛二滩，夏水回复，泝沿所忌。云作顶，言地高接云。

②鹤曰：夔与云安有盐井，而罕有凿井汲泉者。《酉阳杂俎》：云安井，自大江诉别派凡三十里。近井十五里，澄清如镜，舟揖无虞。近江十五里，皆滩石险恶，难于沿泝。天师翟乾祐于汉城山上结坛考召，追命群龙，谕以滩波之险，使皆平之。一夕之间，风雷震击，十四里尽为平潭，惟一滩仍旧，龙亦不至。乾祐复严勅神吏追之，又三日，一女子至曰：“某所以不来者，欲助天师广济物之功耳。云安之贫民，自江口负财货至近井潭，以给衣食者众矣。今若轻舟利涉，平江无虞，即贫民无佣负之所，绝衣食之路。余宁险滩波以赡佣负，不能利舟揖以安富商也。”乾枯善其言，使诸龙皆复其故，风雷顷刻，而长滩如旧。③诛曰：《汉地理志）：鱼复，属巴郡，古庸国。《左传》：文十六年，鱼人逐楚师。是也。《水经注》：江水又东迳鱼复县故城南，故鱼国也。鱼复，即唐奉节县，属夔州。白帝城，在夔州府治东五里。④《庄子》：“期斗升水之活。”卢照邻侍：“赖此百忧宽。”何直，言当不得宽忧也。

 
示獠奴阿段

【鹤注】前有《引水》诗，此亦同时所作。獠奴，公之隶人，以夔州撩种为家懂耳。《困学纪闻》：《北史》：獠者，南蛮别种，无名字，以长幼次第呼之。丈夫称阿暮、阿段，妇人称阿夷、阿等之类，皆语之次第称谓也。

山木苍苍落日曛，竹竿袅袅细泉分①。郡人入夜争余沥②。竖子寻源独不闻。病渴三更回白首，传声一注湿青云③。曾惊陶侃胡奴异，怪尔常穿虎豹群④。（此为獠童引泉而作也。上四引泉之事，下则泉至而言。

【生注】争沥不闻，而寻源则往，视世之狃小利而忽远图、避独劳而诿公事者，其贤远矣，故诗特表之。溍注：传声一注，状其从高下注也。）

①《诗》：“籊籊竹竿。”

②停于髠曰：“持酒于前，时赐余沥。”③温子升诗：“传声递响何凄凉。”张九龄《望瀑布》诗：“洒流湿行云。”此诗“湿青云”本之。④西王母吟：“虎豹为群，乌雀与处。”顾炎武曰：子美久客四方，未必尽携经史，一时用事不免有误。陶侃胡奴，盖谓士行有胡奴，可比阿段。胡奴乃侃子范小字，非奴也。或曰，当作陶岘胡奴。事见《甘泽谣》。

泽州陈冢宰廷敬曰：陶侃奴，见伪苏注及刘敬叔《异苑》，薛梦符己辨其妄谬。然其事卒不知所出。旧有臆解：陶侃或是陶岘。岘，彭泽之孙，浮游江湖，与孟彦深、盂云卿、焦遂共载，人号水仙。有昆仑奴名摩诃，善泅水，后岘投剑西塞江水，命奴取，久之，奴支体磔裂，浮于水上。岘流涕回櫂，赋诗自叙，不复游江湖。岘既公同时人，其友又公之友，异享新闻故公用之耳。陶奴入水，卒死蛟龙，公奴入山，宜防虎豹，事相类。侃、岘音相近。但岘事僻，人因改作侃也。公尝以时人姓名入诗，如李白、云卿之类，又传写讹谬，如周颙作何颙之类。此说或亦可存。

 
上白帝城

【鹤注】此当是大历元年初至夔州时作。王彦辅曰：周鱼复国，秦置巴郡，汉公孙述僭伪，更曰白帝城，唐改夔州。《十道志》：述称白帝，以据西方，色尚白也。《荆国图经》：白帝城，西临大江，东南高二百丈，西北高一千丈。《水经注》：白帝山城，周回二百八十步，北缘马岭，接赤岬山，其间平处，南北相去八十五丈，东西七十丈。又东傍滚溪，即以为隍。西南临大江，瞰之眩目。唯马岭小差透迤，犹斩山为路，羊肠数转，然后得上。《全蜀总志》：白帝城在夔州府治东五里，下即西陵峡口，大江漰腾澎湃，信楚蜀咽喉。刘禹锡《夔州刺史厅壁记》：夔初城于瀼西，后周大总管龙门王述登白帝，叹曰：“此奇势可居。”遂移府于今治所，隋初杨素以越公领大总管，又张大之。

城峻随天壁①，楼高望女墙②。江流思夏后③，风至忆襄王④。老去闻悲角，人扶报夕阳⑤。公孙初恃险，跃马意何长⑥。（上四登质怀古，下四登城感时。随天壁，依山建城也。临墙遥望，起下二句。杨德周曰：提出夏禹、楚襄，便足压倒公孙子阳，引出公孙跃马，又足折倒崔旰之徒。妙在不直贬公孙，而议刺见于言外，尤为微婉。黄生曰：老去、人扶，写题中上字，正见作者登临凭吊之概。若无五六，则题意不完，而诗人胸次眼光，俱不出矣。诗有悲角句，故知公孙当指崔旰也。《杜臆》：意何长，言虽负雄心而不能久据。）

①天壁，谓壁高插天。宋之问诗：“崖口众山断，嵌岑耸天壁。”②《释名》：“城上垣谓之女墙，言其卑小比之于城，如女子之于大夫。”《古今注》：“女墙，城上小墙，亦名睥睨。”

③郭璞《江赋》：“巴东之峡，夏后疏凿。”《左传》：“见河洛者思禹功。”④《风赋》：“楚襄王游于兰台之宫，有风飒然而至，王乃披襟当之，曰：‘快哉此风！’”

⑤《诗》：“度其夕阳。”

⑥《后汉书》公孙述，字子阳，更始时起兵讨宗成、王岑之乱，破之，

遂有蜀土，僭立为帝，都成都，色尚白，改成都郭外旧仓为白帝仓，筑城于鱼复，号曰白帝城。述立十二年，为光武所灭。《蜀都赋》：“临谷为塞，因山为障，一人守隘，万夫莫向。”所谓恃险也。又云：“公孙跃马而称帝。”

 
上白帝城二首

黄鹤编在大历元年，盖再登白帝城而作也，故云“一上一回新”。

江城含变态①，一上一回新②。天欲今朝雨，山归万古春。英雄余事业，衰迈久风尘。取醉他乡客③，相逢故国人④。兵戈犹拥蜀⑤，赋敛强输秦⑥。不是烦形胜⑦，深愁畏损神。（首章，咏白帝城。上四叙景，下八感怀，雨意含春，所谓变态一新也。公流落风尘，方与故乡人饮酒登眺，忽见输饷赴京者，不觉触目生愁，因叹云我非厌烦此间形胜，特以愁来之故，怕损神而却步耳。公之关心民瘼如斯。《杜臆》：“英雄余事业”，谓此世界英雄余有事业可为，惜以衰迈久混风尘耳，亦因形胜而作此语。兵戈，蜀有崔旰之乱。赋敛，京师经吐蕃故也。）

①《楚辞》：“观南人之变态。”

②何逊诗：“一上一惆怅。”③唐高瑾诗：“相看会取醉，宁知还路赊。”④瘦信诗：“谁言旧国人，到在他乡别。”⑤《吴越春秋》：欲兴兵戈以诛暴楚。”⑤刘向《新序》晋文公曰：“孤多赋敛，重刑罚。”⑦《剑阁铭》：“形胜之地，非亲勿举。”卢世曰：此诗起四句，见天地之心，知雨蝪之性，穷新旧之变，领山水之神，俱能朗朗写出。余谓登高而开道眼者此也。

《唐子西文录》，少陵秦中记行诗，如“江间饶奇石”，未为极胜，到“暝色带远客”，则不可及已。《上白帝城》诗云“天欲今朝雨，山归万古春”，盖绝唱也。予惠州诗亦云“雨在时时黑，春归处处青”，又云“片云明外暗，斜日雨边晴。山转秋光曲，川长瞑色横”，皆闲中所得句也。

其二

白帝空词庙①，孤云自往来。江山城宛转②，栋宇客徘徊。勇略今何在③，当年亦壮哉。后人将酒肉。虚殿日尘埃。谷鸟鸣还过，林花落又开。多惭病无力，骑马入青苔。（次章咏白帝庙。上八庙中吊古，下四抚景自伤。公于先主、武侯说得英爽赫奕，千载如生。此云“勇略今何在，当年亦壮哉”，叹其随死而俱泯也。《杜臆》：病无力，何足为惭，亦对勇壮而云然耳。）

①《方兴胜览》：白帝庙，在奉节县东八里旧城内。

②鲍照诗：“宛转烛回梁。”③《马援传》：“才明勇略，非人敌也。” 
陪诸公上白帝城头宴越公堂之作

鹤注编在大历元年春晚作。原注：“越公，杨素也，有堂在城上，画像尚存。”李贻孙《夔州都督府记》：白帝城东南斗上二百七十步，得白帝庙。又有越公堂，在庙南而少西，随越公素所建，奇构隆敞，内无撑柱，夐视中脊，邈不可度，五逾甲子，无土木之隙，见其人之瑰杰也。【朱注】诗言柱穿、栈缺，而记云“无土木之隙”，疑记语未足信。

此堂存古制，城上俯江郊①。落构垂云雨，荒阶蔓草茅。柱穿蜂溜蜜，栈缺燕添巢②。（上咏越公堂景。落构，屋檐颓落。垂云雨，言其高。蔓草茅，言其荒。蜂溜蜜，春气融。燕添巢，新入堂也。）

①鲍照诗：“江郊霭微明。”②朱注：“阁木曰栈。坐接春杯气，心伤艳蕊梢。英灵如过隙①，宴衎愿投胶②。莫问东流水，生涯未即抛。（下咏陪宴情事。艳蕊易谢，起英灵过隙。宴衎投胶，当及春欢饮。生涯未抛，不能舍夔州而东下也。此章，上下各六句。）

①《庄子》：“人生天地间，若白驹之过隙。”

②《诗》：“嘉宾式燕以衎。”古乐府：“以胶投漆中，谁能别离此。”

 
白帝城最高楼

【鹤注】此亦大历元年作，题曰最高楼，则非前所赋白帝城楼与白帝楼也。

城尖径厌施筛愁，独立缥缈之飞楼①。峡坼云霾龙虎卧②，江清日抱鼋鼍游。扶桑西枝对断石，弱水东影随长流③。杖藜叹世者谁子④？泣血迸空回白头⑤。（首写楼高，次联近景，三联远景，皆独立所想见者。未乃感慨当世。尖，城角也。径，步道也。旌旆亦愁，言其高而且险也。韩廷延云：云霾坼峡，山水盘拏，有似龙虎之卧。日抱清江，滩石波荡，恍如鼋鼍之游。与“江光隐见鼋鼍窟，石势参差乌鹊桥”同一句法，皆登高临深，极形容疑似之状耳。【朱注】峡之高，可望扶桑西向。江之远，可接弱水东来。与“朱崖著毫发，碧海吹衣裳”同义。）

①《海赋》“神仙缥缈。”

②咦信诗：“暗石疑藏虎，磐根似卧龙。”③曹植诗：“东观扶桑曜，西临弱水流。”是正言东西也。此诗”扶桑西枝”，是就东言西；“弱水东影”，是就西言东。《山海经》：大荒之中，喝谷，上有扶桑，十日所浴，居水中，有大木，九日居下枝，一日居上枝。《禹贡》：“弱水既西。”《淮南子》：“弱水自穷石。”注：“穷石，在张掖北，其水弱不能出羽。”④阮籍诗：“所怜者谁子。”⑤丁仪《寡妇赋》：“涕流迸以琳琅。”字书：迸，散走也。王嗣奭曰：此诗真作惊人语，是缘忧世之心发之，以自消其垒块。叹世二字，为一章之纲。泣血迸空，起于叹世。以送空写高楼，落想尤奇。

黄生曰：城尖径仄，与花近高楼，寓慨一也。花近高楼，以伤心而直陈其事。城尖径仄，以泣血而微凡其辞。直陈其事，不失和平温厚之音。微见其辞，翻成激楚悲壮之响。若以本集较之，花近高楼，正声第一。城尖径仄，变声第一。又曰：拗律本歌行变体，故次句得用之字。“郑县亭子涧之滨”亦然。

东自扶桑，西及弱水，所包世界甚阔，故下有叹世句。

 
武侯庙

【鹤注】此指夔州之庙，故云“空山草木长”，当是大历元年作。张震《武侯祠堂记》：唐夔州治白帝，武侯庙在西郊。张溍曰：此处两绝句，足尽武侯一生心事。

遗庙丹青落①，空山草木长②。犹闻辞后主③，不复卧南阳④。（上二咏庙，下二武侯。【朱注】此诗后二语，人无解者。武侯为昭烈驱驰，未见其忠，惟当后主昏庸，而尽瘁出师，不复有归卧南阳之意，此则云霄万古者耳。曰犹闻者，空山精爽，如或闻之也。）

①王逸《鲁灵光殿赋》：“托之丹青。”②陶潜侍：“孟夏草木长。”③《蜀志》：“后主建兴五年，亮率诸军北驻汉中，临发上表。④又：徐庶谓先主曰：“诸葛孔明，卧龙也，将军岂愿见之乎？”《蜀志注》：《汉晋春秋》云：亮家于南阳之邓县，在襄阳城西二十里，号曰隆中。《荆州图副》云：邓城旧县西南一里，隔沔有诸葛亮宅，是汉昭烈三顾处。一曰：南阳是襄阳墟名，非南阳郡也。 
八阵图

【鹤注】此当是大历元年初至夔州时作。《寰宇记》：八阵图，在奉节县西南七里。《荆州图副》云：永安宫南一里，港下平碛上，有孔明八阵图，聚细石为之。各高五尺，广十围，历然棋布，纵横相当，中间相去九尺，正中开南北巷，悉广五尺，凡六十四聚。或为人散乱，及为夏水所没，冬时水退，复依然如故。

功盖三分国①，名成八阵图②，江流石不转③。遗恨失吞吴④。（江流石不转，此阵图之垂名千载者。所恨吞吴失计，以致三分功业，中遭跌挫耳。下二句，用分应。《东坡志林》：尝梦子美谓仆：“世人多误会吾《八阵图》诗，以为先主武侯欲与关公报仇，故恨不能灭吴，非也。吾意本谓吴蜀唇齿之国，不当相图。晋之能取蜀者，以蜀有吞吴之志，以此为恨耳。”【朱注】史：昭烈败秭归，诸葛亮曰：“法孝直若在，必能制主上东行。就使东行，必不倾危。”观此，则征吴非孔明意也。子美此诗，正谓孔明不能止征吴之举，致秭归挫辱，为生平遗恨。东坡之说殊非。刘建曰：孔明以盖世奇才，制为江上阵图，至今不磨。使先主能用其阵法，何至连营七百里，败绩于虢亭哉！欲吞吴而不知阵法，是则当时之遗恨也。今按下句有四说：以不能灭吴为恨，此旧说也。以先主之征吴为恨，此东坡说也。不能制主上东行，而自以为恨，此《杜臆》、朱注说也。以不能用阵法，而致吞吴失师，此刘氏之说也。）

①《蒯通传》：“功盖天下者不赏。”《出师表》：“今天下三分，益州罷弊。”

②乐毅书：“早知之士，名成而不毁。”【旧注】“阵势八：天、地、风、云、飞龙、翔鸟、虎翼、蛇盘也。”湛方生侍：“盼江流兮洋洋。”

③《诗》：“我心匪石，不可转也。”

④《后汉王常传》：“死无遗恨。”《蜀志》：郤正《释讥》：“吞

嚼八区。”吴见思论云：末句作“遗恨在吞吴”，文意自明，旧作“失吞吴”，似费解。

附考：《东坡志林》：诸葛造八阵图于鱼复平沙之上，垒石为八行，相去二丈。桓温征谯纵，见之曰：“此常山蛇势也。”文武皆莫识。吾常过之，自山上俯视百余丈，凡八行，为六十四蕝，蕝正圆，不见凹凸处，如日中盖影，及就视，皆卵石漫漫不可辨，甚可怪也。

刘禹锡《嘉话录》：夔州西市，俯临江沙，下有诸葛亮八阵图，聚石分布，宛然犹存。峡水大时，三蜀雪消之际，澒涌滉漾，大木十围，枯槎百丈，随波而下。及乎水落川平，万物皆失故态，诸葛小石之堆，标聚行列依然，如是者近六百年，迨今不动。

《成都图经》：武侯八阵有三：在夔者六十有四，方阵法也。在弥牟镇者，二十有八，当头阵法也。在棋盘市者，二百五十有六，下营阵法也。

永嘉薛氏云，武侯之国，可见者三，一在沔阳之高平旧垒，一在广都之八阵乡，一在鱼复永安宫南江滩水上。在高平者，自郦道元已言倾褫难识。在广都者，隆土为基，魁以江石，四门二首，六十四魁，八人成行，两阵俱立，阵周四百七十二步，其魁百有二十。在鱼复者，因江为势，积石凭流，

 
前蔽壁门，后依却月，纵横皆八，魁间二丈，偃月内面，九六鳞差。广都旧无闻焉，惟见于李膺《益州记》。其言魁行皆八，财举其半。赵抃《成都记》称看老之说云：为江石兵数魁，应六十四卦，则知两阵二首之意，以体乾坤门户，法象之所由生也。然其阵居平地，束于门壁，营阵之法具，而奇正之道蕴。鱼复阵于江路，因水成形，七八以为经。九六以为纬，体方于八阵，形圆于却月。壁门可以观营阵之势，却月可以识奇正之变。故虽长江东注，夏流湍驶。轰雷奔马，不足以拟其势；回山卷石，不足以言其怒。峨峨八阵，实激其冲，历年千数，未尝回挠。故桓温以为常山之蛇，杜甫伟其江流而不转也。

王昱曰：阵势八：二革二金为天，三革三全为地，二革三金为风，三革二金为云，四革三金为龙，三革四金为虎，四革五金为鸟，五革四金为蛇。

 
晓望白帝城盐山

鹤注谓大历元年春作，盖以二年之春公已迁居赤甲矣。《杜臆》：诗题当作“白帝城晓望盐山”。《水经注》：广谿峡，乃三峡之首，其间三十里，颓岩倚木。山上有神渊，渊北有白盐崖，高可千余丈，俯临神渊，土人见其高白，故因名之。《方舆胜览》：白盐山，在州城东十七里。

徐步携斑杖①，看山仰白头。翠深开断壁，红远结飞楼②。日出清江望③，暄和散旅愁④。春城见松雪⑤，始拟进归舟⑥。（上四晓望之景，下四望中之兴。壁切山，楼切城，皆仰头所见者。断壁开处。见其深翠。飞楼结处，见其远红。此用倒装法。《杜臆》：城中见日初出，从清江而望此山，兼以日气暄和，真足散旅人之愁。旅人以即次为安，谓其堪卜居也。春城焉得有雪，亦谓盐山似之。见此佳景而始拟进舟，有不忍忽然之意。后《入宅》诗云“断崖当白盐”，又《移东屯》云“白盐危峤北”，公盖眷眷此山矣。此诗上四句整对，下四句散行，与《早花》诗同属变化之格。）

①斑杖，斑竹杖也。梁溉到有《赠任新安斑竹杖》诗。②隋炀帝诗，“飞楼倚观轩若惊。”③《杜臆》：地志：白盐山有夷溪，夷水出焉，水色清照十丈，名为清江。

④申涵光曰：”暄和散旅愁”，是客中情事，此与“阳和不散穷愁恨”各有妙理。⑤颜延之诗：”山明见松雪。”⑥归舟本拟出峡，今盼望盐山而特进舟也。谢脁诗：”天际识归舟。” 
滟澦堆

【鹤注】此当是大历元年作，时崔旰未宁，故云干戈解缆。《寰宇记》：滟澦堆，在夔州之西，蜀江中心。夏水涨，半没，冬水浅，出二十余丈。

巨石水中央①，江寒出水长。沉牛答云雨②，如马戒舟航③。天意存倾覆.. 

④，神功接混茫⑤。干戈连解缆⑥，行止忆垂堂⑦。（上六咏堆，下二叙怀。舟人过此，必沉牛以祭者，盖见堆溺如马，而有戒心耳。此皆天意所在，欲使行舟者知所倾覆，故造物神功，特留此石以接于混茫水中也。连解缆，自成都云安而下至夔州。《杜臆》：行则忧险，止则忧乱，皆有垂堂之虑。）①《高唐赋》：“巨石溺溺之瀺灂兮。”

②公诗云“起墙必椎牛”，可证沉牛为为行舟而设。《子虚赋》：”沉牛尘糜。”注：“沉牛，水牛也。”此借用其字，但义亦相通。水牛所以称沉牛者，以其喜入水也。公《灵湫》诗：“曾祝沉豪牛。”《祭法》：“山林川谷丘陵，能出云雨见怪物者，皆曰神。”《水经注》：广溪峡中翟塘滩，上有神庙，至灵验，商旅上下，飨荐不辍。③世说：“滟澦如象，瞿唐莫上。滟澦如马，瞿唐莫下。”峡人以此为水候。《淮南子》：“托于舟航之上。”④后汉邓昧疏：“追观前世倾覆之诫。”⑤魏收诗：”导水逼神功。”《春秋繁露》：“水则源泉，混混茫茫，昼夜不竭。”⑥何逊诗：“解缆及朝风。”⑦谢惠连诗：“如何阻行止。”《袁盎传》：”千金之子，坐不垂堂。”黄生曰：此诗，天道神灵，人事物理，贯穿烂熟，又说得玲珑宛转，自非腹笥与手笔兼具者，不能道只字。俯视三唐，独步千古，诚非偶然。

李祥长曰：少陵夔蜀山水诗：在剑阁以前皆五古，在瞿唐以后多五律，各尽山水之奇，每读一句，令人如目见山水，而又得山水之所以然，总由源本深厚，窥见广大意，无有穷极耳。

 
老病

【鹤注】诗云“老病巫山里”，当是大历元年夔州作。盖是年春晚，方自云安迁夔州。

老病巫山里①，稽留楚客中②。药残他日裹，花发去年丛。夜足沾沙雨，春多逆水风。合分双赐笔③，犹作一飘蓬。（老病、稽留，意用双提。药残句，承老病。花发句，承稽留。夜雨逆风，难于出峡，故有飘蓬之叹。往日药裹，今用之已残。去年丛枝，当春而花发。旧注谓公两经花放者，非。公自去年秋，方至云安也。合，犹当也。）

①《后汉书》：太原闵仲叔，家居安邑，老病家贫。

②《焦氏易林》：“行者稽留。”

③赐笔，见十四卷赤管注。沈拴期诗：“惠移双赐笔，恩降五时衣。”《随笔》云：白乐天诗：“巫山暮足沾花雨，陇水春多逆浪风。”此全用杜句，但变五字为七言耳。按：杜云“晓看红湿处”，又云“湖日荡船明”。陆放翁诗则云：“猩红带露海棠湿，鸭绿平堤湖水明。”用湿明二字于句尾，先冠猩红鸭绿于句头，以己意熔炼前人语，愈增壮丽。

 
近闻

《唐书》：永泰元年十月，郭子仪与回绝定约，共击退吐著，时仆固名臣及党项帅皆来降。大历元年二月，命杨济修好吐蕃。吐著遣首领论泣陵来朝，此诗盖记其事。

近闻犬戎远遁逃①，牧马不敢侵临洮②。渭水透迄白日静，陇山萧瑟秋云高。崆峒五原亦无事，北庭数有关中使③。似闻赞普更求亲④，舅甥和好应难弃⑤。（此诗，记吐著之修好也。渭水、陇山，内地清静。崆峒、五原，边外宴宁。北庭使至吐著通和也。【鹤注】《通鉴》与新旧史皆云：永泰元年三月庚戌，吐著请和。诏宰臣元载、杜鸿渐与吐蕃使，同盟于唐兴寺。而不载请和之辞，意是复来求亲，而史失之。）

①《汉书》：匈奴闻汉兵大出，老弱奔走，驱畜产远遁逃。

②贾谊《过秦论》：“胡人不敢南下而牧马。”【鹤注】临洮，唐郡名，而岷州亦有临洮，皆属陇右。《旧史》：宝应元年十二月，吐蕃陷临洮。③《通鉴》：广德元年十二月，入大震关，尽取陇右之地，京兆有渭南县。《唐志》：陇山，在渭州西南。陇山有六盘关，西北五里有吐著会盟坛。崆峒，占原州、蜗州。五原，谓盐州也。《唐书》：盐州五原郡，属关内道。《元和郡县志》：五原者，龙游原、乞地千原、青岭原、岢岚贞原、横槽原。【朱注】地志：崆峒有三，此与五原并举，当指在平凉者言之。五原，今榆林地，直长安西北，与灵州接壤。先是仆固怀恩自灵州合吐蕃、回纥入寇，今吐著败走，故崆峒、五原皆无事也。《通鉴》：北庭节度，统瀚海、夭山、伊吾三军，屯伊西二州境。

④薛梦符曰，《吐著传》：其俗谓强雄者曰赞，丈夫曰普，故号君长曰赞普。⑤《唐书》：贞观十五年，文成公主下降吐蕃。景龙二年，金城公主复降吐蕃。开元二年，赞普乞和亲，上书言许与通聘，即日舅甥如初。

 
负薪行

【鹤注】此及下章，当是大历元年，初至夔州时，见其习俗而作。《史滑稽传》：负薪而食。

夔州处女发半华①，四十五十无夫家，更遭丧乱嫁不售②，一生抱恨长咨嗟。（此伤夔女之哲期不嫁者。《杜臆》：丧乱嫁不售，盖男子阵亡，无娶者。）

①《白帖》：处女，室子也。

②《类苑》：无盐女，姓钟离，名春，貌丑嫁不售。

土风坐男使女立①，男应门户女出入②。十有八九负薪归，卖薪得钱应供给。至老双鬟只垂颈，野花山叶银钗并③。筋力登危集市门④。死生射利兼盐井⑤。（此备叙夔女之苦。《杜臆》：登危采薪，集市卖钱，以供给一家，且不顾死生，而兼负盐井，其劳苦极矣。然野花山叶，比于银钗，则当之者以为固然而忘其苦矣，此尤可悲也。）

①陆机诗，“土凤清且嘉。”②傅玄《豫章行》：“男儿当门户，堕地自生神。”古诗：“键妇持门户，亦胜一丈夫。”③《吴越春秋》：“鬻薪之女。”陆游《入蜀记》：“峡中负物卖，率多妇人，未嫁者为同心髻，高二尺，插银钗至六只，后插象牙梳如手大。”④《抱朴子》：“登危涉险。”

⑤《蜀都赋》：“乘时射利，财丰巨万。”

面妆首饰杂啼痕，地褊衣寒困石根。若道巫山女粗丑，何得北有昭君村.. 

①。（此见其形容困悴而为悯惜之辞。【鹤注】《负薪行》言夔州之女，故以昭君村结之。依诗三韵，分为三段。）①【钱笺】《寰字记》：归州兴山县，有王昭君宅，即此邑人也，故曰昭君之县。村连巫峡，香溪在邑界，即昭君所游。《方舆胜览》：归州东北四十里，有昭君村。《琴操》云：昭君死塞外，乡人思之，为之立庙。庙有大柏，又有捣练石在庙恻溪中，今香溪也。庙属巫山县。

 
最能行

《杜臆》：刘须溪以最能为水手之称，良是。

峡中丈夫绝轻死，少在公门多在水①。富豪有钱驾大舸②，贫穷取给行艓子③。（此讥夔人之冒险趋利者。少公门，不为胥吏。多在水，唯习行舟。）

①《东观汉记》：吴汉勤勤，不离公门。《文选注》：“公门，职事之门也。”

②《方言》：“南楚江湖湘，凡船大者谓之舸。”

③【朱注】杜田《补遗》：艓，小舟名，言轻如叶也。《切韵》、《玉篇》并不载。按王智深《宋记》：司空刘休范举兵，潜作舰艓。戴暠《钓竿》诗：“蕖花装小艓。”公用字所本。

小儿学问止《论语》.. ①，大儿结束随商旅。欹帆侧舵入波涛，撇漩捎濆无险阻②。朝发白帝暮江陵③。顷来目击信有征。瞿唐漫天虎须怒④，归州长年行最能⑤。（此备言在水能事。欹帆二句，言操舟习熟。朝辞二句，言行舟神速。历瞿唐虎须而无恙，故以最能见称。《杜臆》：小儿、大儿，不作两人说，言其自幼而长也。）

①《通鉴隋纪》：蔡王智积有五男，止教读《论语》，不令交通宾客。【吴注】《颜氏家训》：虽百世小人，知读《论语》、《孝经》者，尚为人师。

②《江赋》：“漩澴荥瀯，渨濆瀑。”李善曰：“皆波浪回旋喷涌而起之貌。”旧注：撇，拂也，与撆同。捎，摇也。于漩则撇。于濆则捎。王周《峡船具诗序》：峡中湍浚激石忽发者，谓之演。沲洑而漩者，谓之脑。李实曰：今川语，漩、濆皆去声，撇犹过，捎者用梢拨之而度。左岘曰：蜀谚云：濆起如屋，漩下而井，盖濆高涌而中虚，旋急转而深没。濆可避，漩不可避。行舟者遇漩则撇开，遇濆则捎过也。

③盛弘之《荆州记》：“朝发白帝，暮到江陵。其问千二百里，虽乘奔御风，不以疾也。”《杜臆》：朝发白帝，暮到江陵。此本质信。④《水经注》：江水又经虎须滩，滩水广大，夏断行旅，又东迳羊肠虎臂滩。《金蜀总志》：虎须潭，在夔州府治西。⑤《宋景文笔记》：蜀人谓舵师为长年三老。《入蜀记》：“长年三老，梢工是也。”

此乡之人器量窄①，误竞南风疏北客②。若道士无英俊才，何得山有屈原宅③。（此因人情浇薄，而致激厉之语。【鹤注】《最能行》伤夔州之男，故以屈原宅结之。此亦用三韵，次段却兼两韵。）

①《水经注》：袁山松曰：“归乡山秀水清，故山槁异。地险流绝，故其性亦隘。”

②《左传》：“南风不竞。”地主恃强，故疏慢北客。

③《水经注》：秭归县，故归乡县，北一百六十里，有屈原故宅，累石为屋基，今其地曰乐平里。宅之东北六十里有女嬃庙，捣衣石犹存。

王嗣奭曰：二诗，为夔州风俗恶薄而发，末引昭君、屈原，又为夔人解

 
嘲，笔端游戏如此。

 
寄韦有夏郎中

黄鹤编在大历元年夔州诗内。潘淳曰：颜鲁公《东方朔碑》阴有朝城主簿韦有夏，殆斯人耶？省郎忧病士，书信有柴胡。饮子频通汗.. ①，怀君想报珠②。亲知天畔少③，药饵峡中无④。归揖生衣卧，春鸥洗翅呼。犹闻上急水，早作取平涂。万里皇华使⑤，为僚记腐儒⑥。（上四谢令来书，中四卧峡思归，下则待韦于夔州也。王洙曰：蜀本产药，峡俗信祷祠而不服药；故药味常少。《杜臆》：揖生水衣，而犹卧波，乃春鸥洗翅，音欲呼我去矣。两句自为照应。急水，谓峡江。平涂，谓夔州。皇华指韦，腐儒自谓，为僚，同为省郎也。）

①古人称汤药为饮子。孙真人有甘露饮子，此诗指柴胡饮子也。柴胡性能发汗。②王融诗：“怀君首如疾。”《四愁诗》：“何以报之明月珠。”③谢脁诗：“浩荡别亲知。”④师氏曰：夔峡间多险阻，唯州中稍平。公诗云：“林中才有地，峡外更无天。”⑤《诗》：“皇皇者华。”注：“君遣使臣也。”⑥《左传》：“同官为僚。”

师氏注：仇池翁云：沈佺期《回波词》：“姓名虽蒙齿录，袍笏未服牙绯。”少陵以仗子对怀君，亦齿录、牙绯之比也。又《古今诗话》云：古之文章，自应律度，未尝以音韵为主。自沈约增崇韵学之后，诗家体制渐多，始有理对、假对、双声叠韵之类。如“自朱邪之狼狈，致赤子之流离”，赤对朱，邪对子，狼狈、流离乃兽名对鸟名也。

 
峡中览物

【鹤注】当是大历元年在夔州作。邢劭诗：览物惜时形。

曾为椽吏趋三辅①，忆在渲关诗兴多②。巫峡忽如瞻华岳，蜀江犹似见黄河。舟中得病移裳枕，洞口经春长薛萝③。形胜有余风土恶④，几时回首一高歌。（此公在峡而思乡也。上四追忆华州，下四峡中有感。向贬司功，而诗兴偏多，以华岳、黄河足引壮思也。今峡江相似，而卧病经春，无复前此兴会矣。盖此间形胜虽佳，风土殊恶，几时得回首北归，仍动长歌之兴乎？题曰“览物”，指山水言。舟中承江，洞口承峡。形胜在此，风土亦在此。移裳枕，舍舟登岸也。）

①赵曰：公曾为华州司功，故曰椽吏。三辅，京兆、扶风、冯诩也。华属扶风。②希曰：潼关在华阴县，即桃林之塞，华岳在其地，黄河亦经华而东。③庚信《枯树赋》：“横洞口而倾卧。”谢灵运诗：“相见山阿人，薛萝若在眼。”【陈允锡注】洞口，五溪之口。④风，谓其俗杂夷。上，谓其地多瘴。后汉唐羌疏：南州土恶。杜诗：“巫峡忽如瞻华岳，蜀江犹似见黄河。”此在峡而忆华州也。白乐天《九江春望》诗云“烟岂异终南色，盆草宁殊渭北春”，苏子瞻《横翠阁》诗云“已见西湖怀濯锦，更看横翠忆峨嵋”，其句意皆本子少陵。

朱瀚曰：初联语平。巫峡、华岳，首尾痴肥，忽如、犹似，衬笔庸滑。瞻、见二字，不免合掌。第五似病呈，移字亦晦。洞口指何地，未明。七八句，亦近庸率。断非少陵真笔。

杜诗：“巫峡忽如瞻华岳，蜀江犹似见黄河。”元范德机云：“黄河东去从天下，华岳西来拔地高。”觉杜平板而范流动矣。杜诗：“江间波浪兼天涌，塞上风云接地阴。”宋朱淑真云：“水光激浪高翻雪，风力吹沙远涨烟。”其峭拔惊奇，亦堪步趋少陵矣。

 
忆郑南

梁氏编在大历元年。【朱注】旧《忆郑南砒》。玭，浦眠切，珠名。【吴若注】玭，疑作玼，音砒，玉色鲜洁也。按：郑南，华州郑县之南，详诗意只是忆郑南寺；日游耳。赵云：师民瞻削去玭字，草堂本作《忆郑南》。

郑南伏毒寺①，庸洒到江心。石影衔珠阁，泉声带玉琴②。风杉曾曙倚，云娇忆春临③。万里苍茫外，龙蛇只自深。（上四忆寺中之景，下伤旧游难得也。寺在江中，故气象潇洒。珠阁，阁有珠帘。玉琴，泉响若琴。【远注】峡水苍茫，徒力龙蛇深窟，不似郑南江心之滞洒，此句回应。）

①蔡曰：伏毒寺，在华州郑县。《刘禹锡别集》云：舅氏牧华州，前后由华觐谒，陪登伏毒寺，曾题诗于梁云：“曾作关中客，频经伏毒岩。晴烟沙苍树，晓日渭川帆。”②陆机诗：“飞泉漱鸣玉。”江淹《去故乡赋》：“抚玉琴兮何亲。”③云娇，注见本卷。 
赠崔十三评事公辅

单复编在大历元年，今姑仍之。题云“评事”，而篇中言羽林，言入幕，崔盖先为评事，继膺幕僚，后以元戎之荐，补羽林军职也。【张远注】评事为公诸舅之子，题下疑脱弟字。

飘飘西极马，来自渥洼池①。飒飁寒山桂②，低徊风雨枝。我闻龙正直，道屈尔何为。且有元戎命，悲歌识者知（从崔叙起。马来漫洼，比崔之才俊。桂摧风雨，比崔之困抑。龙屈当伸，而元戎见知。言崔之遭遇，三用比喻，意各不同。《杜臆》：元戎不记其名，盖荐崔使教练羽林者。悲歌，谓崔有忧世之心。）

①《汉礼乐志》：“天马来，从西极。”汉郊祠歌：“马生渥洼水中。”

②《唐韵》：“飒飁，大风也。”谢灵运《入华子岗》诗：“南州实炎德，桂木凌寒山。”

官联辞冗长①，行路徙欹危。脱剑主人赠②，去帆春色随。阴沉铁凤阙③教练羽林儿④。（此送崔还朝。辞冗长，离散职。徙敬危，将出峡。赠在元(，) 戎，去指评事。凤阀，谓宫殿。羽林，乃卫士。【朱注】评事掌出使推按，不为冗官。此云“官联辞冗长”，下云“教练羽林儿”，盖崔自外僚征入朝，为羽林幕职。评事恐是兼官，或先曾以评事贬斥者。）

①《申屠嘉传》：“冗官居其中。”师古曰：“冗，散辈也。”《文赋》：“固无取乎冗长。”郑曰：“长，直亮切。”

②《吴越春秋》：伍子胥解剑赠渔父。

③《文心雕龙》：天高气清，阴沉之气远。”《汉书》：建章宫，东则凤阙，高二十余丈。《西都赋注》：“圆阙上作铁凤凰，令张两翼，举头敷尾。”陆倕《石阙铭》：“铜雀铁凤之工。”

④《汉宣帝纪》：“羽林灭儿。”注：“天有羽林星，林喻若林木之盛，羽有羽翼鸷击之意，故以名武官焉。”《百官表》：取从军死事者之子养羽林，官教以五兵，号曰羽林孤儿。

天子朝侵早，云台仗数移。分军应供给，百姓日支离。黠吏因封己①公才或守雌②。（此则有慨时事。《杜臆》：朝侵早，世乱多事。仗数移，(，) 乘舆括迁。供给，谓军需之急。支离，谓民力已罢。封己，有害于民者。守雌，无益于民者。二语说尽官曹之弊。公才，泛言在位者，不指崔君。）

①《国语》：叔向曰：“引党以封己。”注：封，厚也。《晋书》：孔愉有公才而无公望。

②《老子》：“知其雄，守其雌。”

燕王买骏骨①，渭老得熊署②。活国名公在③，拜坛群寇疑④。冰壶动瑶碧⑤，野水失蛟螭。（此谓元戎得以靖乱。骏骨、熊罴，言主帅能用崔。名公，即指元戎。群寇惊疑，则国多全活矣。冰壶句，言将令肃清。野水句，言余孽销除。）

①《战国策》：涓人为君求千里马，马已死，买其骨五百金，返以报，君大怒。渭人曰：“死马且买之，况生马乎？”不三年，千里马至者三。

 
②渭老熊署，注见三卷。③《南史》：王广之子珍国，为南樵太守，高帝手敕云：“爱人活国，甚副吾意。”

④拜坛，用汉高拜韩信事。⑤【远注】冰壶，即冰雪静聪明意。鲍照诗：“清如玉壶冰。”入幕诸彦集①，渴贤高选宜②。窍腾坐可致③，九万起于斯④。复进出矛戟⑤，昭然开鼎彝⑥。（此谓崔公能显功业。《杜臆》：崔盖先入幕而后被荐引也。骞腾二句，比其名位之远大。复进，再陞迁也，矛戟谓专阃，鼎彝谓勒功，此又望其将来也。）

①鲍照《别赋》：“舍金闺之诸彦。”②《孔丛子》：子思对鲁穆公曰：“君若饥渴待贤，纳用其谋。”《潘岳传》：“杨骏辅政，高选吏佐。”③《孟子》：“可坐而致也。”④《庄子》：“抟扶摇而上者九万里。”⑤《世说》：见钟士季如观武库，但睹矛戟。

⑥任昉序：“功铭鼎彝。”会看之子贵，叹及老夫衰。岂但江曾决①，还思雾一披②。暗尘生古镜③拂匣照西施。舅氏多人物④，无惭困翮垂。（未赠别而致称羡之意。昔听崔(，) 谈论，如悬河之注。今想其丰采，如披云见天。其先屈而后伸，又如拭尘照面矣。舅氏之门，多材如此，亦何惭困抑乎，末盖幸之也。此亦三用比喻，与起处相应。此章，首尾各八句，中四段各六句。）

①《庄子》：“决西江之水而活汝。”

②《世说》：“卫瓘见乐广曰：“若披云雾睹青天。”

③鲍照诗：“明镜尘匣中。”④《杜臆》：旧注皆以崔为公舅氏，今诗中称崔为之子，自称为老夫，其非甥舅可知。后有《毒热简崔评事十六弟》诗，亦自称老夫，而称崔为内弟。又知二评事皆公中表，以生于舅家，故云“舅氏多人物”耳。

 
奉寄李十五秘书文嶷二首

【鹤注】当是大历元年夏在夔州作。

避暑云安县①，秋风早下来。暂留鱼复浦，同过楚王台②。猿鸟千崖窄，江湖万里开。竹枝歌未好③，画柯莫迟回④。（此章，望李至夔，乃寄诗本意。李往云安，公在鱼复，约其下来留浦，同过台而出峡也。千崖窄，指峡中。万里开，望荆门。【朱注】莫迟回，促其早至而出峡。）

①张正见诗：“林光称避暑。”②《寰字记》：奉节县北三十里，有赤田城，旧鱼复县故基也。楚宫，在巫山县西二百步阳台古城内，即襄王所游之地，阳云台高一百二十丈，南枕长江。

③【朱注】旧注：竹枝歌，巴渝之遗音，惟峡人善唱。刘禹锡《竹伎词序》：建平里中儿，联歌竹枝，吹短笛击鼓以赴节，歌者扬袂杂舞，以曲多为贤，音中黄钟之羽，其卒章激讦如吴声。何字度《谈资》：竹枝歌，凄惋悲怨，苏长公云有楚人哀屈吊贾之遗声焉。《鹤林玉露》载宋时三峡犹能歌之，今则亡矣。

④徐陵诗：“画闸图仙兽。”其二

行李千金赠①，衣冠八尺身②。飞腾知有策③，意度不无神④。班秩兼通贵⑤，公侯出异人⑥。玄成负文彩⑦，世业岂沉沦。（次章，称美李公，致期望之意。上四，言气概不群，而才品出众，所谓异人也。秘书朝官，故云通贵，凝乃宗室，故云公侯。玄成世业，谓其能致相位而光先业。观未二句，知凝之父，盖尝显达于朝者。）

①《左传》：“行李之往来。”注云：“行李，使人也。”《杜臆》：千金赠，见交游之广。《前汉书陆贾传》：尉忙赐贾囊中装，直千金。

②《郭泰传》：身长八尺，容貌魁伟。

③飞腾，犹韩文言飞黄腾踏之意。《楚辞》：“吾令凤凰飞腾兮。”④意度，谓意思度量。《语林》：诸葛子瑜有容貌恩度，一时服其雅量。或云：“意度不无神”，言料事如神。《韩非子》：“前识者无缘而忘意度。”后说度音锋。⑤唐制：秘书郎，从六品上，故曰通贵。⑥《左传》：公侯之子，必复其始。⑦《汉书》：韦玄成，韦贤之少子，为相七年，守正持重不及于父，而文彩过之。

 
雷

此记旱雷也。鹤编在大历元年。《旧史》：是年春旱，至六月庚子始雨。

大旱山岳焦①，密云复无雨②，南方瘴疠地，罹此农事苦③。封内必舞零.. 

④，峡中喧击鼓⑤。真龙竟寂寞⑥，上梗空偻俯⑦。吁嗟公私病⑧，税敛缺不补.. ⑨。故老仰面啼，疮痍向谁数⑩。从岁旱农忧叙起。此条封内四句，祈雨之事，承大旱无雨。吁嗟四句，忧旱之情，承南方农苦。①《庄子》：大旱，金石流、土山焦而不热。②《易》：“密云不雨，自我西郊。”③《晋武帝诏》：“农夫苦其业。”④《周礼司巫》：国大旱则率巫而舞零。⑤《神农求雨书》：“祈雨，不雨则暴巫，暴巫而不雨，则积薪击鼓而

焚山。”⑥《庄子》：叶公非好真龙也。许慎《淮南子注》：汤遭大旱，作上龙以象云从龙。

⑦魏文侯曰：吾所学者土梗耳。《田子方篇》：犹土人也，遭雨则坏。《左传》：“一命而楼，再命而伛，三命而俯。”偻俯，言鞠躬求神。⑧《诗》：“雨我公田，遂及我私。”⑨《孟子》：“薄税敛。”⑩《季布传》：“疮痍未疹。”

暴肚或前闻①，鞭石非稽古②。请先惬甲兵③，处分听人主④。万邦但各业，一物体尽取。水旱其数然⑤，尧汤免亲睹⑥。上天烁金石⑦，群盗乱豺虎，二者存一端，葱阳不犹愈⑧。（此感伤时事，上六言救旱之道，下六乃慰农之意。暴胚鞭石，非所以弭灾，若方镇能息兵薄敛，庶足上格天心。【朱注】水旱之数，尧汤不免，今亢阳虽酷，不犹愈于盗贼乎？）

①《左传》：僖二十一年夏旱，公欲焚巫尪，臧文仲曰：“非旱备也。”注：尪者，瘠病之人，其面上向，俗谓天哀其病，恐雨入其鼻，故为之旱，所以公欲焚之。《记》：岁旱，穆公召县子而问曰：”天久下雨，吾欲暴尪而奚若？”曰：“天则不雨，而暴人之疾子，虐，毋乃不可与。”《记》：何居乎？我未之前闻。

②【远注】巫字，疑石字误。《初学杂记》：宜都郡二大石，鞭阳石则

晴，鞭阴石则雨。庾信诗：“鞭石未成雨。”《记》：古人与稽。③《难蜀父老文》：“以偃甲兵于此。”④《晋书》：谢安谓桓冲曰：“朝廷处分已定。”

⑤苟悦《汉纪》：“尧汤水旱者，天数也。⑥《史记》：“尧之时，用鲧治水，九年而水不息。《说苑》：汤之时，大旱七年，雒圻川竭。诗家有省字法，《毛诗》“不显惟德”，是云岂不显，此诗免亲睹，是言不免亲睹。

⑦《招魂》：“十日代出，流金烁石。”⑧《左传》：“春无意阳，夏无伏阴。”

昨宵殷其雷①，风过齐万肾②。复吹藐翳散，虚觉神灵聚③。气暍肠胃融

 
④，汗湿衣裳污，吾衰尤计拙，失望筑场圃⑤。（此正写旱雷景事。上四，仍应大旱二句。下四，仍应南方二句。凤散霾翳而不雨，故虚觉神灵之聚。此章，前二段各十二句，后段八句收。）①《诗》：“殷其雷，在南山之阳。”②《史记》：“孙腹万弩齐发。”③《九歌》：“东风飘兮神灵雨。”

④喝，暑热也。融，谓腹泻。刘向《新序》：扁鹊曰：“君之疾在肠胃。”⑤《诗》：“九月筑场圃。”注：“春夏为圃，秋冬为场。” 
火

鹤注编在大历元年秋夔州作。【原注】“楚俗，大旱则焚山击鼓，有合神农书。”

楚山经月火①，大旱则斯举。旧俗烧蚊龙，惊惶致雷雨②。（此先叙举火之由。）

①《杜臆》：《名胜志》引《水经注》云：广溪峡，乃三峡之首，其间三十里，颓岩倚木，厥势殆交，北岸山上有神渊，渊北有白盐崖，高可千余丈，俯临神渊。天旱，燃火岸上，推其灰烬下秽神渊，则降雨。又常璩以县有山泽水神，旱时鸣鼓请雨，必应嘉泽。《蜀都赋》：所谓应鸣鼓而兴雨也。题下注云：楚俗，大旱则焚山击鼓”，乃兼引之。此皆流俗之谈，而公以荧侮辟之。宋武帝诗：“楚山带旧苑。”

②《易》：“雷雨作解。”

爆嵌魑魅泣，崩冻岚阴驴①。罗落沸百泓②，根源皆太古③。青林一灰烬，云气无处所④。（此言日中之火，焰彻于山林。）

①《韵会》：嵌岩，山险貌。潘尼《火赋》：“山陵为之崩弛，川泽为之涌沸。”此崩冻二句所本。【邵注】岚，山气。阴，山背也。《西京赋》：“渐台立于中央，赫昈昈以弘敞。”李善引《埤苍》曰：“昈，赤文也。”【朱注】积冻之地，为火所崩迫，故岚阴皆有赤光。

②《庄子胠箧》：“削格罗落置罡之智多，则兽乱于泽矣。”【邵注】火焚山木，周围陨落，故讯水尽为沸腾。

③《三坟》：“太古之人皆寿。”

④《高唐赋》：“风止雨弄，云无处所。”

入夜殊赫然，新秋照牛女①。风吹巨焰作，河汉腾烟柱②。势欲焚昆仑③，光弥焮洲诸④。（此言夜间之火，猛炽于上下。）

①【鹤注】《旧书》：大历元年，三月不雨，至于六月。诗云“新秋照牛女”，殆是山南入秋犹未雨也。

②【朱注】河掉，蔡氏作河汉之掉，此解未安。《正异》作河汉为是，或本作河淡，乃汉字之讹耳。烟柱，果有所出否，恐是烟拄，谓烟气直拄河汉也。宋吴恩纯联句“无风烟焰直”，可证此句之意。③《书》：“火炎昆冈，玉石俱焚。”

④《左传》：“行火所掀。”焮，火气所炙。

腥至焦长蛇，声吼缠猛虎①。神物已高飞，不见石与土②。（此言蚊龙避火而去，不能为雨也。）

①【卢注】闻腥气，知长蛇已焦。听吼声，知猛虎受缠。

②【朱注】绞龙高飞，土石不碍。《贵耳集》：古传龙不见石，人不见风，鱼不见水。

尔宁要谤蒜，凭此近荧侮①。薄关长吏忧，甚昧至精主②。远迁谁扑灭③。将恐及环堵④。流汗卧江亭，更深气如缕⑤。（末言燃火无救于旱，徒增炎热

 
耳。尔宁二句，责夔民之诬妄。薄关二句，讥有司之失职。远迁四句，自叹旅中畏火。【朱注】言尔等焚山之举，岂欲谤讟蛟龙而荧侮之乎？此固旧俗不经，实因长吏薄于忧民，不知以精诚为主，尽祈救之道耳。《杜臆》：甚昧至精主，责在主之者，此句乃通篇紧要语。此章，四句者两段，六句者两段，末段八句收。）

①张溍注：烧龙致雨，有似谤毁要神，且其事近于荧惑狎侮，不足信也。《左传》：“民无谤讟。”②【卢注】薄与甚相对，言其关忧者亦薄乎云尔，如《毛诗》“薄污”“薄言”一例。【蔡梦粥注】薄读怕各切，谓迫近郊关，未合。③《上林赋》：“烂熳远迁。”《书》：“若火之燎于原，不可向迩，其犹可扑灭。”④《诗》：“将恐将惧。”《记》：“环堵之室。”

⑤陈后主诗：“更深难道留。” 
热三首

【鹤注】大历元年夔州作。诗云“十年可解甲”，自天宝十四载至此为十年也。

雷霆空霹雳①，云雨竟虚无②。炎赫衣流汗③，低垂气不苏④。乞为寒水玉⑤，愿作冷秋菰⑥。何似儿童岁，风凉出舞零⑦。（此诗为夔州苦热而作。上四记酷热，下四思解热也。）

①《易》：“鼓之以雷霆。”《繁露》：王者言不从则，金不从革，秋多霹雳。霹雳者，金气也。

②《国策》：宫中虚无人。

③傅毅赋：“践朱夏之炎赫。”司马相如《喻巴蜀檄》：“流汗相属。”④相如《美人赋》：“黼帐低垂。”⑤《山海经》：堂庭之山多水玉。《子虚赋》：“水玉磊阿。”郭噗曰：“水玉，水精也。”⑥《杜臆》：水玉，恐是瓜之别名，故对秋菰，《园人送瓜》诗“浮沉寒水玉”，可证。菰，蒲也，成于深秋，故性冷。

⑦仲长统《乐志赋》：“风于舞雩之下，咏归高堂之上。”黄生曰：诗中说冷易佳，说热难工。如“炎赫衣流汗，低垂气不苏”，又“林热鸟开口”，又“气喝肠胄融”，如此句法，在杜公亦不免褦襶矣。

其二

瘴云终不灭①，沪水复西来②。闭户人高卧③，归林鸟却回④。峡中都是火，江上只空雷。想见阴宫雪⑤，风门飒沓开⑥。（次章，欲寻凉而不可得也。瘴云、沪水，地气之热。峡火。江雷，天气之热。）

①师氏曰：瘴云，炎瘴之云。②《水经注》：泸峰最高秀，水之左右，马步之径才通，而时有瘴气，三四月经之必死。《益州记》：沪水两峰有杀气，暑月不可行，故武侯以五月渡沪为艰。《后汉书注》：沪水一名若水，出族牛徼外，经朱提至僰道入江，在今夔州。

③程晓诗：“闭户辟暑卧，出入不相过。”④却回，鸟不安林，却转回翔也。⑤繁钦《暑赋》：“虽托阴宫，罔所避旃。”张孝祥曰：“宫中暑月，积雪为山，取其阴凉。”⑥《广绝交论》：”飒沓鳞萃。”

其三

朱李沉不冷①，彫胡炊屡新②。将衰骨尽病，被暍味空频③。歘翕炎蒸景，飘颻征戌人④。十年可解甲⑤，为尔一沾巾。（三章，热不能耐而慨及征夫也。上四自叹，下四伤人。）

①魏文帝书：“沉甘瓜于清泉，浸朱李于寒冰。” 
②杨慎云：《说文》：“彫苽，一名蒋。”《西京杂记》及古诗多作彫胡，《内则》注作雕胡，亦作安胡。宋玉赋：“炊雕胡之饭。”枚乘《七发》：“安胡之饭。”《尔雅》：“啮雕蓬。”孙炎云：“米茭也，米可作饭，古人以为五饭之一。”《杜臆》：天热饭馊，故每食新炊。③味频空，虽有佳味，频频空置也。④庾信诗：“谁怜征戍客，今夜在交河。”⑤可解者，伤其未解也，扬雄《《解嘲》：“解甲投戈。”诗家用古人成句，有歇上歇下语。如张载诗“泪下沾衣襟”，周弘正则云“行住西沾衣”，曹植诗“欧欷涕沾巾”，杜诗则云“为尔一沾巾”，此是歇上语。又如用“诒厥”而去“孙谋”，用“友于”而去“兄弟”，此是歇下语。

 
夔州歌十绝句

【鹤注】此当是大历元年夏作。

中巴之东巴东山①，江水开辟流其间②。白帝高为三峡镇③，瞿唐险过百牢关④。（首章，志夔州形胜，与下两章相连。白帝、瞿唐，分承山水，见其为蜀中险要。）

①《水经》：刘璋分三巴，有中巴，有西巴，有东巴。《唐志》：夔州为巴东郡，在中巴之东。《水经注》：章武二年，改白帝为永安，巴东郡治也。

②《尚书考灵耀》：天地开辟，曜满舒光。杨炯诗：“自古天地辟，流为峡中水。”

③《周礼职方氏》：五岳皆云山镇。三峡镇本此。

④《唐书》：汉中郡西县西南有百牢关。《衰字记》：隋开皇中所置，以入蜀路险，号曰百牢。【钱笺】百牢关，孔明所建，故基在今兴元西县，两壁山相对，六十里不断，汉江水流其间，乃入金牛益昌路也。

其二

白帝夔州各异城①，蜀江楚峡混殊名。英雄割据非天意，霸王并吞在物情②。（次章，承前白帝三峡。上二辩古迹，下二论往事。【朱注】古白帝城在夔州城东，故曰“各异城”。瞿唐峡，旧名西陵峡，与荆州西陵峡相乱，故曰“混殊名”。英雄割据，谓公孙述、刘焉辈。霸王并吞，如汉高以已蜀收中国。窈据者逆天，得民者致王，见在德不在险也。）

①陆游《入蜀记》：唐故夔州，与白帝城相连。②《吴越春秋》：阖闾曰：“寡人欲强国霸王，何由而可？”江淹诗：“物情弃疵贱。”

其三

群雄竞起问前朝①，王者无外见今朝②。比讶渔阳结怨恨③，元听舜日旧箫韶④。（三章，承前英雄霸王。割据则竟起，并吞则无外，此见古今异势。渔阳北叛，而舜乐南来，言蜀中无恙也。群雄，指前代据蜀者，不指安史陷京。舜日，指明皇入蜀时，不指代宗复国。）

①《世说》：乔玄曰：“群雄虎争。”

②《公羊传》：“王者无外。”

③比，近也。讶，骇也。朱浮《责彭宠书》：“奈何以区区渔阳，结怨天子？”④沈约诗：“舜日尧年欢无极。”《书》：“箫韶九成。”其四

赤甲白盐俱刺天①，阎阎绩绕接山巅②。枫林橘树丹青合③，复道重楼锦绣悬④。（四章，记赤甲白盐也。刺天，言山势之高。接巅，言居人之密。

 
丹青，谓枫橘异色。锦绣，谓楼阁相映。卢云：见夔州既庶且富也。吴论：此下七章，散咏夔州景物。）

①《南都赋》：“森而刺天。”《水经注》：“孤峰刺天。”

②江淹诗：“缭绕华山阴。”《藉田赋》：“若茂松之倚山颠。”③《西京杂记》：终南山有树，叶一青一赤，望之斑驳，长安谓之丹青树。④《叔孙通传》：孝惠乃作复道。何逊诗：“重楼雾中出。”相如《答盛擥书》：“列锦绣以为质。”

其五

滚东瀼西一万家①，江北江甫春冬花②。背飞鹤子遗琼蕊③，相趁凫雏入蒋牙④。（五章，记瀼东瀼西也。一万家。人烟盛。春冬花，地气暖。遗蕊入蒋，形容花章之多。瀼水直流，故地界东西。江水横流，故地分南北。瀼与江，有小大之别。吴论：鹤子、凫雏，季夏之景。）

①《水经注》：白帝山城，东望瀼溪，即以为隍。《入蜀记》：夔人谓山涧之流通江者曰瀼，居人分其左右，渭之瀼东瀼西。

②王勃诗：“江南江北互相望。”③拟李陵《别诗》：“双凫相背飞。”《海赋》：“鹤子淋渗。”王粲《白鹤赋》“食灵岳之琼蕊”，陆机《拟古》“上山采琼蕊”，皆言花之白也。《楚辞》“屑琼蕊以为粮”，乃言玉英耳。④字书：趁，逐也。《海赋》：“凫雏离。”《蜀都赋》：“攒蒋丛蒲。”注：“蒋，菰名也。”杜诗“瀼东瀼西一万家，江北江南春冬花”，咏村居景物，而语涉物体。白玉蟾诗云“山后山前鸠唤妇，会南会北竹生孙”，则调逸而意更新矣。

其六

东屯稻畦一百顷①，北有涧水通青苗②。晴浴狎鸥分处处③，雨随神女下朝朝④。（六章，记东屯之胜。屯可种稻，溉以流泉，民受其利矣。多鸥常雨，言涧水之不竭也。）

①《困学纪闻》：东屯乃公孙述留屯之所，距白帝城五里。东屯之田可百顷，稻米为蜀第一。

②又东屯有青苗陂。《一统志》：青苗陂，在瞿唐东，蓄水溉田，民得其利。③孙绰诗：“物我俱忘怀，可以狎鸥鸟。”④《高唐赋》：楚先王梦见一妇人曰：“妾巫山之女也，旦为朝云，暮为行雨，朝朝暮暮，阳台之下。”

其七

蜀麻吴盐自古通①，万斛之舟行若风。长年三老长歌里，白昼摊钱高浪中②。（七章，记水次之便。商贾贩货而竟趋，舟人忘险而争利，市舶辐辏，

 
真西南一大都会也。《江邻几杂志》作“白马滩前高浪中”，是蒙上句连说。若作“白昼摊钱”，则长歌者舟子，摊钱者贾客也）

①常璩《蜀志》：“桑漆麻纻之饶。”左思《吴都赋》：“煮海为盐。”②《梁冀传》：“能意钱之戏。”注：“何承天《纂文》曰诡亿，一曰射意，一曰射数。”【黄注】即今之猜枚射覆之类。若摊钱，则以钱摊拨于地，今谓之跌博，与意钱不同。曾季狸《艇斋诗话》：“摊钱，即摊赌也。”

其八

忆昔咸阳都市合，山水之图张卖时①。巫峡曾经宝屏见②，楚宫犹对碧峰疑③。（八章，记楚王宫也。咸阳所见者画图，夔州所对者真境。但楚宫难觅，终成疑似，即真境亦同幻相矣。公诗“舟人指点到今疑”即同此意。）

①张卖，张图以卖于市也。②《西京杂记》：武帝为宝屏风，设于桂宫。③江淹诗：“刻画崷崒兮，山云而碧峰。唐人七绝，多从首句拈韵，如李太白、王龙标诸作尽然。杜诗有对起而不用韵者，如“落落出群非櫸柳，青青不朽岂杨梅”，是也。有散起而不用韵者，“忆昔咸阳都市合，山水之图张卖时”，是也。唐诗如卢照邻“日观仙云随凤辇，天门瑞雪照龙衣”，亦是对起无韵。刘长卿“天书远召沧浪客，几度临岐病未能”，又是散起无韵。杨用修谓刘诗起句尤奇。

其九

武侯祠堂不可忘①，中有松柏参天长。干戈满地客愁破②，云日如火炎天凉③。（九章，记武侯祠也。武侯忠义，千古难忘，见非英雄割据，及楚宫高唐可比。松柏阴森，堪散愁而纳凉，亦对树怀人之意。）

①薛道衡《老氏碑》：“考其故迹，营建祠堂。”②干戈满地，崔旰未平也。③谢灵运诗：“云日相照媚。”孔融诗：“赫赫炎天路。”其十

阆风玄圃与蓬壶，中有高唐天下无①。借问夔州压何处，峡门江腹拥城隅。（十章，记高唐观也。古称仙界，西有阆风玄圃，东有海上蓬壶，而高唐神观，地在中间，此天下绝境也。今夔州高压，而峡江外拥，庶高唐遗迹，遥望可见矣。）

①《吴船录》：阳台高唐观，在来鹤峰上。又《汉书注》：高唐，在云梦华容县。两说不同，诗谓高唐在夔州也。

 
毒热寄简崔评事十六弟

【鹤注】当是大历元年夔州作。

大火运金气①，荆扬不知秋。林下有塌翼②，水中无行舟③。千室但扫地.. 

④，闭关人事休⑤。（首记菱州秋热。火盛金微，尚无秋意，故人物皆困于暑。）①《诗》：“七月流火。”注：“火，大火，心星也。”《月令》：“孟秋之月，盛德在金。”

②赵曰：“塌翼，谓热不能飞。陈琳檄：“垂头塌翼。”③梁简文帝诗：“落叶洒行舟。”④扫地，欲卧地求凉也。⑤《易》：“先王以至日闭关。”老夫转不乐，旅次兼百忧①。蝮蛇暮偃蹇②，空床难暗投③。炎宵恶明烛.. 

④，况乃怀旧丘⑤。（自叙不堪毒热。畏蛇须烛，对烛增烦，不如旧丘之安适。）①《易》：“旅即次。”②《楚辞》宋玉《大招》：“南有炎火千里，蝮蛇蜒只。”《大人赋》：“掉指桥以偃蹇。”张揖曰：“偃蹇，委曲貌。”

③沈约诗：“空床寄杯酒。”邹阳书：“暗投之于路。”④《法言》：“正服明烛。”⑤鲍照诗：“去乡三十载，复得还旧丘。”此旧丘指洛阳。开襟仰内弟①，执热露白头。束带负芒刺②，接居成阻修③。何当清霜飞，会子临江楼。载闻大《易》义.. ④，讽咏诗家流⑤。（此述念崔之意。畏热不能过访，欲俟之秋深。“接居成阻修”，即所谓寸步难相就也。）

①王粲《登楼赋》：“向北风而开襟。”《白帖》：舅之子为内兄弟。陆厥有《答内兄顾希叔》诗。②陶潜诗，“束带候鷄鸣。”《霍光传》：“如芒刺在背。”③向秀《思旧赋序》：“居止接近。”张载诗：“欲往从之路阻修。”④《魏都赋》：“览大《易》与《春秋》。”《齐书》：陆澄读《易》三年，不能解其义。⑤《颜氏家训》：“讽咏词赋。”杨修曰：今之颂赋，古诗之流。

蕴藉异时辈①，检身非苟求②。皇皇使臣体③，信是德业优。楚材择杞梓.. 

④，汉苑归骅骝⑤。短章达我心⑥，理为识者筹⑦。（末述简崔之意，评事贤而奉使，故赠诗以谈心。楚材，喻崔使夔。汉苑，喻崔回京。此章，前二段各六句，后二段各八句。）①束皙《读书赋》：“优游蕴藉。”《晋书周传》：“时辈亲狎，莫能亵也。”

②《商书》：“检身如不及。”

③《诗》：“皇皇者华。”序：“皇华，劳使臣也。”《唐书》：评事，

掌出使推按。④《左传》：“晋卿不如楚，其大夫则贤，皆卿材也。如杞梓皮革，自楚往也。虽楚有材，晋实用之。”

 
⑤骅骝归汉，暗用武帝得天马。⑥孔融书：“附此短章，聊申我心素。”⑦识者，指崔。 
信行远修水筒原注：弓泉筒。

【鹤注】以《课伐木序》证之，当是大历元年在夔州作。师氏曰：姓谱有姓信者，公《伐木》诗序有隶人信行。

汝姓不茹荤①，清净仆夫内②。秉心识本源③，于事少凝滞④。（首叙信行为人。《杜臆》：清净而心识本源，恭谨而事少凝滞，士人有此，亦佳士矣。公以此观僮仆，何等深心。）

①《庄子》：颜子不饮酒，不茹荤。

②《汉书扬雄传》：“常清净，作符命。”《诗》：“召彼仆夫。”

③又：“秉心塞渊。”《史记》：秦碑：本原事迹。④《屈原传》：“圣人不凝滞于物，而能与世推移。”《晋阳秋》：刘舆事无凝滞。

云端水筒诉，林表山石碎①。触热藉子修，通流与厨会②。往来四十里，荒险崖谷大。（此记修筒之事。石碎，故筒拆。冒险远修，用力勤矣。）

①鲍照诗：“云端楚山见，林表吴岫微。”②《淮南子》：“江淮通流。”日曛惊未餐，貌赤愧相对。浮瓜供老病，裂饼尝所爱①。于斯答恭谨②足以殊殿最③。（此悯信行之劳。惊而且愧，公之仁心恳至也。裂饼分尝，(，) 公之一体待物也。）

①《杜臆》：尝所爱，谓分尝所爱之饼。【卢注】后周《王罴传》：乃裂薄饼缘。旧引何曾饼裂十字文，不合。

②《前汉萧何传》：年老素恭谨。又《万石君传》：“恭谨无与比。”

③《汉书注》：“上功曰最，下功曰殿。”

讵要方士符①，何假将军佩②。行诸直如笔③，用意崎岖外④。（未因得水而赞其能。引泉如是，亦何须符佩之奇乎。即此直性之人，意无崎岖，遂能力任勤劳，而通流远注矣。此章，首尾各四句，中二段各六句。）

①《史记秦本纪》：方士欲炼以求奇药。《神仙传》：葛玄取一符投水中，能使逆流而上。又《汝南先贤传》：葛玄与吴大帝坐楼上，见作请雨土人，即书符著庙社中，须臾大雨淹注，平地水尺余。何去曰：《真诰》有制虎豹符、方士符，盖用此。《示獠奴阿段》诗云“怪尔常穿虎豹群”，此可证也。

②【朱注】《古今注》：曲盖，太公所作，武王伐纣，大风折盖，太公因折盖之形而为曲盖焉。战国尝以赐将军。此言信行触热入山，不假张盖也。【钱笺】赵次公引《东观汉记》：李贰师将军拔佩刀刺山而泉飞出。但无盖字。高丽刻本草堂诗作佩，较盖字为稳。【黄生注】后汉耿恭居围城中，穿井十五丈，不得水，乃整衣拜井，井泉奔出。社用此字盖当作拜，乃声近而讹也。

③行诸，犹云行乎，呼其名也。袁淑诗：“信行直如弦。”隶人取名本此。定功曰：后魏古弼，太武嘉其直而有用，赐名曰弼。以其头尖，时人呼为笔公。《晋书》：周处为中丞，正绳直笔。 
④《吴越春秋》：民去崎岖，归于中国。《前汉陆贾传》：“崎岖山海间。”

申涵光曰：“日曛惊未餐，貌赤愧相对”，体恤下情如是，真仁者之用心。陶公云“此亦人子也，可善遇之”，两贤一辙。

 
催宗文树鸡栅

【鹤注】诗云“山腰宅”，即前客堂也，当是大历元年作。

吾衰怯行迈①，旅次展崩迫②。愈风传乌鸡③，秋卵方漫吃④。自春生成者，随母向百翮。驱趁制不禁，喧呼山腰宅⑤。踏藉盘案翻，。终日憎赤帧⑥。（首明树栅之由。【赵注】春卵可抱育，故秋卵方充食也。百翮，连母五十头。驱趁，谓驱去仍来，虽制之亦不能禁。此处旧本颠错，《社臆》谓当再整。今上下互调，语意便明。）

①《诗》：“行迈靡靡。”

②展崩迫，言迫促少休。任昉表：“无任崩迫之情。”③《本草》：乌雌鸡，治风湿痲痹。④张衡《南都赋》：“春卵夏筍。”⑤庾信《枯树赋》：“顿山腰而半折。”⑥干宝《搜神记》：安阳城南有亭，一书生明术数，入亭宿，夜半有赤帻者来，或问曰：“向赤帻者谁？”答曰：“西舍老雄鸡也。”课奴杀青竹①，塞蹊使之隔②。墙东有隙地③，可以树高栅④。织笼曹其内，令入不得掷。稀间苦突过⑤。觜距还污席⑥。（此记树栅之事。树栅织笼，奴仆之责。课督之者，则宗文也。曹，群处也。掷，抛走也。稀间，栅间有稀隙，则鸡可突出，而席仍沾污矣。）

①杀青竹，洙曰，楚人以火炙竹去其汗，令耐久也。②《月令》：“塞徯径。”③《汉书逸民传》：避世墙东王君公。《左传》：“宋郑之间，有隙地焉。”④《梁书》：树木为栅。⑤《上林赋》：“捷垂条，掉希间。”

⑥张华《鹤鹩赋》：“鵰鹖介其觜距。”避热时来归，问儿所为迹。我宽蝼蚁遭，彼免狐貉厄①。应宜各长幼，自此均勍敌②。笼栅念有修，近身见损益③。明明领处分④，一一当剖析⑤。（此面命宗文之语。我宽四句，宗文答词。笼栅四句，公复申嘱。有栅，则鸡不啄蚁。有笼，则狐不噬鸡。且各领长幼，均敌不争，所以区分诸笼者，又悉矣。损益，查笼栅之不齐。剖析，别鸡群之异党。）

①《齐民要术》：“鸡栖宜椓地为笼，内著栈，安稳易肥，又免狐狸之患。”

《诗》：“取彼狐貉。”

②《左传》：“勍敌之人，隘而不利。”

③《易》：“近取诸身。”《法言》：“应时而造者，损益可知也。”

④傅咸乐府：“明明总天机。”《晋书》：谢安谓桓冲曰：“朝廷处分已定矣。”⑤《韩非子》：“——而听之。”《魏志》：管公明剖析玄旨。

不昧风雨晨①，乱离减忧感。其流则凡鸟②，其气心匪石③。倚赖穷岁晏

 
④，拨烦及冰释⑤。未似尸乡翁⑥，拘留盖阡陌⑦。（此豫计栅成后事。平时听鸡减忧，藉以自宽。岁终赖鸡充用，兼慰宗文也。末二，作自晒语。不昧，谓鸣不失期。匪石，言司晨有信。拨烦，无喧呼烦恼也。拘留，应怯行迈。阡陌，应墙东地。黄生曰：诗本琐细，结见大家数。此章，十句者两段，八句者两段。）①《诗》：“风雨如晦，鸡鸣不已。”小序：“言乱世则思君子。”

②凡鸟，谓家禽。朱浮书：亵之者以为园圃之凡鸟，外厩之下乘。③《诗》：“我心匪石，不可转也。”④穷岁晏，谓贫穷岁暮。⑤《后汉胡广传》：才略深茂，堪能拨烦。《庄子》：“涣若冰将释。”⑥《列仙传》：祝鸡翁，居尸乡北山下，养鸡百余年，鸡至千头，皆立名字，欲引呼名，皆依呼而至。后升吴山，莫知所在。⑦《楚辞序》：“拘留不遣。”

卢元昌曰：“鸡栅本一琐事，杜公说来，便见仁至义尽之意。念其生成，春卵不食，仁也。人禽有别，驱诸栅笼，义也。蝼蚁可全，狐狸亦免，义中之仁。长幼不混，勍敌亦均，仁中之义。于课栅一事，直抉至理如许，可谓善勖其子矣。

 
贻华阳柳少府

【鹤注】此当是大历元年在夔州作。《唐书》：华阳县属成都府，贞观十七年析成都县置。

系马乔木间，问人野寺门。柳侯披衣笑①，见我颜色温。并坐石堂下，俛视大江奔。火云洗月露②，绝壁上朝暾③。（叙晓访少府。少府寓居寺中，故系马问之。月下之露，洗出火云。朝起之暾，上于绝壁。此言夏时早景，句法倒装。）

①陶潜诗：“相思则披衣，言笑无厌时。”②火云，朝霞也。卢思道《纳凉赋》：“火云赫而四举。”谢瞻诗：“月露皓已盈。”东坡诗：“火云势方壮”，未受月露洗。”本此。③谢灵运诗：“晨策寻绝壁。”《楚辞》：“暾将出兮东方。”注：“日始出东方，其容嗽暾然盛也。”谢灵运诗：“晚见朝日暾。”自非晓相访，触热生病根①。南方六七月，出入异中原。老少多暍死②，汗逾水浆翻③。俊才得之子④，筋力不辞烦。（此言晓访之故。不耐触热，固须早行，况少府才俊，尤宜亟候也。）

①晋程晓诗：“可怜褦襶子，触热到人家。”②《汉纪》：元封四年夏，大旱，民多喝死。喝，伤暑也。③《世说》：魏文帝问钟毓面何以汗，对曰：“兢兢皇皇，汗出如浆。”④《后汉马融传》：“美辞貌有俊才。”《诗》：“彼其之子。”指挥当世事，语及戎马存。涕泪溅衣裳，悲风排帝阍①。郁陶抱长策②义仗知者论。吾衰卧江汉，但愧识璵璠③。文章一小技④，于道未为尊。起予(，) 幸斑白⑤，因是托子孙⑥。（此叙少府肝胆议论。有少府长策，足以匡济当时，则己之文章末技，何关大道乎，故有起予之叹。且服其意气过人，并欲以子孙托之。）

①张衡赋：“叫帝阍使辟。”②《书》：“郁陶乎予心。”《过秦论》：“振长策而御宇内。”③《家语》：“美哉璵璠，远而望之矣若也。”④柳必推赞公之诗文，故自谦云，文章特小技耳。他日又云：“文章千古事”，方是实语。《后汉杨赐传》：造作赋说，以虫篆小伎，见宠于时。扬雄曰：“雕虫小技，壮夫不为。”⑤起予，出《论语》。斑白，出《孟子》。⑥《世说》：曹公少时见桥玄，玄谓曰：“吾老矣，当以子孙相累。”俱客古信州①，结庐依毁垣②。相去四五里，径微山叶繁。时危挹佳士，况免军旅喧③。醉从赵女舞，歌鼓秦人盆④。子壮顾我伤⑤，我欢兼泪痕⑥。余生如过鸟⑦，故里今空村。（此自叙客夔景况。成都有崔旰之乱，而夔州免于军旅，故得以歌舞欢宴。但思余生无几，而故里难寻、故不觉相对泪下耳。《杜臆》：“我欢兼泪痕”，此真情苦语。此章，前二段各八句，后二段各十二句。）

①【朱注】夔州本梁信州，隋为巴东郡，武德元年改信州，二年又改夔

 
州。《新书》：避皇外祖独孤信讳，改夔州。

②陶潜诗：“结庐在人境。”③《吴越春秋》：越王曰：“寡人冀得免于军旅之忧。”④李斯书：“随俗雅化，佳冶窈窕，赵女不立于侧也。夫击瓮叩缶，弹筝拊髀而歌呜呜快耳者，真秦之声也。”杨恽书：“家本秦也，能为秦声，妇赵女，雅善鼓瑟，酒后耳热，仰天拊缶而歌乌乌。”《庄子》：“鼓盆而歌。”⑤《诗》：“顾我则笑。”

⑥梁简文帝诗，“泪痕未燥讵终朝。”⑦张载诗：“人生苦海内，忽如鸟过目。” 
七月三日亭午已后校热退晚加小凉稳睡有诗因论壮年乐事戏呈元二十一曹长

【鹤注】当是大历元年初至夔州作，故云“衰年旅炎方”。史言是年春旱，至六月始雨，观诗云“徂暑终衰歇”则知夔州六月尚无雨也。七月三日，盖立秋之日，凡公诗记日者，皆指节候言。

今兹商用事①，余热亦已未②。衰年旅炎方，生意从此活③。亭午减汗流.. 

④，比邻耐人聒⑤。晚风爽乌匼⑥，筋力苏摧折⑦。（从初秋叙起。五六，言亭午热退，承余热句。七八，言晚加小凉，承生意句。）①《孟子》：“今兹未能。”《同令》：“孟秋之月，其音商，律中夷则。”《前汉五行志》：“尊卦用事。”

②已未，已尽也。③《庄子》：“待决西江之水而活汝。”④《天台山赋》：“羲和亭午。”⑤比邻，见二卷。⑥薛梦符曰：“乌匼，乌巾也。赵曰：今有匼顶巾之语。【吴若本注】魏武拟古皮弁，裁嫌帛以为幍，以色别贵贱。晋咸和中制，尚书八座丞郎、门下三省，皆白幍。二宫直官鸟纱幍，作帢，音恰，苦协切。字书无匼字。【朱注】《博物志》：魏武作白帢。《礼部韵略》：“帢，帽也，亦作匼，士服，状如弁，缺四角。至匼字古人多用之，如鲍照诗“银屏匼匝”，公诗“马头金匼匝”，《唐书》杨再思阿匼取容，卢杞谄谀阿匼，皆不以言巾。洪驹父谓乌匼不舒貌，此臆说耳。⑦吴均诗：“不为君所惜，摧折尚何言。”闭目逾十旬①，大江不止渴。退藏恨雨师②，健步闻旱越③。园蔬抱金玉.. 

④，无以供采掇⑤。密云虽聚散⑥。徂暑终衰歇⑦。（此申言旱虐难堪，承上余热来。退藏，雨师下来。健步，旱越疾行。抱金玉，贵如金玉也。终衰歇，终夏无雨也。）①谢灵运诗：“我劳盈十旬。”②《易》：“退藏于密。”《大人赋》：“诛风伯，刑雨师。”③《山海经》：黄帝攻蚩尤于冀州之野，蚩尤请凤伯雨师纵大风雨，帝下天女曰魃，雨止，遂杀蚩尤。魃不得上，所居不雨。《神异经》：南方有人，长二三尺，裸身而目在顶上，走行如风，名曰鼮，俗曰旱越，所见之国大旱，赤地千里。

④庾信诗：“拂云就园蔬。”《洛阳伽蓝记》：玉蕊金茎。⑤《诗》：“薄言采之，薄言掇之。”⑥《易》：“密云不雨。”⑦《诗》：“六月徂暑。”前圣昚焚巫①，武王亲救暍②。阴阳相主客③，时序递回斡④。洒落惟清秋⑤，昏霾一空阔。萧萧紫塞雁⑥，南向欲行列。（此预道秋凉节候，承上晚风来。阴阳进退，时序迭有转移，古人不焚巫而惟救暍，正有见于此耳。今秋雁南飞，喜时候之不爽矣。）

 
①臧文仲当时有圣人之名，故云前圣。其谏止焚巫事，见前。②《帝王世纪》：武王自孟津还，及于周，见暍人，王自左拥而右扇之。③古谚：“越阡度陌，互为主客。”④谢惠连《七夕》诗：“倾河易回斡。”⑤潘岳赋：“庭树摵以洒落。”⑥《古今注》：“秦筑长城，土色皆紫。”歘思红颜日①，霜露冻阶闼。胡马挟雕弓②，鸣弦不虚发③。长鈚逐狡兔.. 

④，突羽当满月⑤。惆怅《白头吟》.. ⑥，萧条游侠窟⑦。（此追论壮年乐事，亦从秋景想出。上六思昔，下二伤今。【卢注】此即《壮游》诗中“放荡齐赵间，裘马颇清狂”、“呼鹰皂枥林，逐兽云雪冈”事也。）①庾信诗：“红颜无复多。”②《子虚赋》：“左乌号之雕弓。”③《上林赋》：“弦不虚发。”④《广韵》：“鈚，箭也。”《通俗文》：“骨镞曰，铁镞曰镝，鸣箭曰骹，霍叶曰鈚，皆古制。”

⑤赵曰：突羽，其羽奔突而疾也。刘孝威赋：“弯弓满月之势。”⑥《楚辞》：“惆怅兮私自怜。”卓文君有《白头吟》。⑦郭璞诗：“京华游侠窟。”临轩望山阁，缥缈安可越。高人炼丹砂，未念将朽骨。少壮迹颇疏①，欢乐曾倏忽②。杖藜风尘际③，老丑难剪拂④。吾子得神仙，本是池中物⑤。贱夫美一睡⑥，烦促婴词笔⑦。（此结出呈元之意。上四称元，中四自叙，下四宾主并收。《杜臆》：曹长喜烧炼，故末以此戏之，谓其虽得仙术，未能羽化，犹是池中物。而已之善睡，不减于仙游。方云修真者戒睡，故云戏呈。此章，前四段各八句，末段十二句收。）

①迹颇疏，言踪迹疏放。向秀《思旧赋序》：“嵇意远而疏。”②蔡琰《笳曲》：“不得欢乐兮，当我之盛年。”又：“人生倏忽兮，如白驹之过隙。”③《庄子》：“原宪杖藜而应门。”

④刘孝标《绝交论》：“剪拂使长鸣。”⑤《吴志》：周瑜曰：“蛟龙得云雨，终非池中物。”⑥《续仙传》：夏侯隐登山渡水，亦闭目美睡，人同行，闻其鼾声而不蹉跌，人称睡仙。

⑦张华诗：“烦促每有余。” 
牵牛织女

【鹤注】当是公初至夔时，因所见而赋之。依梁氏编在大历元年。

牵牛出河西，织女处其东①。万古永相望，七夕谁见同②。神光竟难候③此事终蒙胧④。飒然精灵合⑤，何必秋遂逢（首言牛女会合，出于俗传之妄。(，) 朱注：牛女会合，自汉人已有其说。吴均《齐谐》又譔桂阳成武丁事以实之，世俗多为所惑，公故力辟其诬。）

①《齐谐记》：桂阳成武丁，有仙道，忽谓弟曰：“七月七日，织女当渡河，吾向已被召。”弟曰：“何事织女渡河？”曰：“暂诣牵牛。”《尔雅》：“河鼓谓之牵牛。”《晋志》：织女二星，在天纪东端，天女也，主果蓏丝帛珍宝。陆机诗：“牵牛西北回，织女东南顾。”

②周处《风土记》：“七月七日夜，洒扫于庭，露施几筵，设酒脯时果，散香粉于筵上，以祀河鼓织女，言此二星辰当会。少年守夜者咸怀私愿，或云见天汉中奕奕正白气，有光暖五色，以此为征，便拜而乞愿。”③《汉武帝纪》：祭后土，神光三烛。

④支遁诗：朦胧望幽人。宋玉《风赋》：“有风飒然而至。”⑤夏侯湛《东方朔像赞》：“精灵永职。”亭亭新妆立①，龙驾具层空②。世人亦为尔，祈请走儿童。称家随丰俭③，白屋达公宫④。膳夫翊堂殿⑤，鸣玉凄房拢⑥。曝衣遍天下⑦，曳月扬微风⑧。蛛丝小人态，曲缀瓜果中⑨。初筵裛重露⑩，日出甘所终（此见七夕祈请，乃世俗之好事。新妆龙驾，想望织女也。称家句，言贫富皆然。白屋句，言朝野皆然。膳夫鸣玉，言贵贱皆然。曝衣瓜果，引证七夕事。裛露照日，谓终夜虔祀。）

①《杜臆》：亭亭二句，指织女，乃俗论如此。《世说》：亭亭玉立。庾信《七夕赋》：“嫌朝妆之半故，怜晚拭之全新。”

②谢脁《七夕赋》：“回龙驾之容裔。”③《记》：“称家之有无。”④《说苑》：穷巷白屋。白屋，茅屋也。【綖注】明皇贵妃七夕长生殿有感牛女事，知当时宫中有此俗矣。《左传》：有守于公宫。⑤《西京赋》：“膳夫驰骑。”注：“宰夫也。”《嵇康传》：鸣玉殿省。

⑥庾信《七夕赋》：“此时并舍房栊，共往庭中。”凄房栊，言室内一空。⑦《西京杂记》：太液池西有汉武曝衣楼，七夕出后衣曝于楼上。崔寔《四民月令》：七月七夕，曝经书及衣裳。

⑧谢庄赋：“曳云表之素月。”李德林诗：“微风动罗带。”⑨《荆楚岁时记》：“七夕，人家妇女结彩楼，穿七孔针，陈瓜果于庭中以乞巧。有蟢子网于瓜上者，则以为得巧。”⑩《诗》：“宾之初筵。”陶潜诗：“裛露掇其英。”

(11)《庄子》：“日出而作。”嗟汝未嫁女，秉心郁忡忡①。防身动如律②，竭力机杼中③。虽无舅姑事

 
④，敢昧织作功。明明君臣契，咫尺或未容。义无弃礼法⑤，恩始夫妇恭⑥。小大有佳期⑦，戒之在至公⑧。方圆苟龃龉⑨，丈夫多英雄⑩。（此因织女而及夫妇，见人情不可苟合。女子待嫁，未免忧心忡忡，但以礼律身，唯勤事织作而已。盖夫妇之道，通于君臣，臣一失节，则君将不容矣。妇一失身，则夫将见绝矣。故知大而仕进，小而婚配，皆当出于至公也。牛女渡河，说既荒唐，旧俗乞巧，显涉私情，故以夫妇人伦之道讽谕世人。君臣句，特比语耳。此章，八句起，后两段各十四句。）①《诗》：“忧心忡忡。”

②陈琳檄文：“如律令。”李善注：“文书下如律令，言当履绳墨，动不失律令也。”③古诗：“扎扎弄机杼。”④《记》：“逮事舅姑。”无舅姑，未嫁夫也。⑤刘伶《酒德颂》：“陈设礼法。”⑥《内则》：“礼始于谨夫妇。”⑦《楚辞》：“与佳期兮夕张。”⑧《论语》：“戒之在色。”⑨《九辩》：“圆凿而方柄兮，吾固知其龃龉而难入。”⑩孔融书：“盛孝章，实丈夫之雄也。”张綖曰：《易》言物不可以苟合，故借牛女无私会之事，以兴男女无苟合之道。又因男女无苟合之道，以比君臣无苟合之义。盖合必以礼者，女之佳期。进必以正者，士之佳期。如或不在至公，恐英雄丈夫，必不以不令之女而为妇。刚明正大之主，又岂以不令之士而为臣哉。是诗，触类旁通，高古严正，可见古作诗者之意。

罗大经曰：朱文公尝病《女戒》鄙浅，欲别集古语成一书。立篇目，曰正静，曰卑弱，曰孝爱，曰和睦，曰俭质，曰宽惠，曰讲学。且言如杜诗云“嗟汝未嫁女，秉心郁忡忡。防身动如律，竭力机杼中”，凡此等句，便可入正静。他皆仿此。尝以书属刘静春先生子澄纂辑，迄不能成，公盖欲以配小学书也。

洪迈《容斋随笔》曰：《洞微志》载苏德哥为徐肇祀其先人曰：当夜半鬼宿渡之后。翟公巽作《祭仪》十卷云：或祭于昏，或祭于旦，皆非是。当以鬼宿渡河为候。而鬼宿渡河，常在中夜，必使人仰瞻以俟之。予按天上经星，终古不动，鬼宿随天西行，春昏见于南，夏晨见于东，秋夜半见于东，冬昏见于东。安有所谓渡河及常在中夜之理。织于昏晨，与鬼宿正相反，其理则同。杜诗云“牛女漫愁思，秋期犹渡河”，“牛女年年渡，何曾风浪生”，梁刘孝仪诗云“欲待黄昏至，含娇浅渡河”。唐人七夕诗皆有此说，此自是牵俗遣词之过。故杜老又有诗云“牵牛出河西，织女处其东。万古永相望，七夕谁见同。神光竟难候，此事终蒙胧”，盖自洞晓其实非也。

 
雨

此言旱后得雨，当在“行云递崇高”之前，且云“白谷变气候”，知为夔州作也。旧编前后互错。

峡云行清晓，烟雾相徘徊①。风吹苍江树②，雨洒石壁来。（此章喜旱后得雨，即下章所云“前雨伤卒暴”也。云雾先兴，风雨并作，此晓时骤雨之势。）

①《汉书》：《天马歌》：“神徘徊，若留放。”

②此乃古诗，作树字本合，言风先吹树而继以雨来也。《朱文公语录》：杜诗最多误字，如“风吹苍江树，雨洒石壁来”，树字无意思，当作去，正对来字。又如蜀有漏天，以其西极阴盛常雨，如天之漏也。故云“鼓角漏天东”、后人不晓其义，遂改漏为满，似此类极多，董斯张曰：峡中波浪险绝，长风吹江，涛惊沫溅，势如暴雨之澍。《洞萧赋》：声盖盖而澍渊。李善云：“澍，古注通。”凄凉生余寒，殷殷兼出雷。白谷变气候①，朱炎安在哉②。高鸟湿不下，居人门未开③。（此写雨中之景。雨久则寒生，兼雷则雨大，故暑气乍销，而人鸟俱寂。）

①【邵注】白谷，巫山之谷，历法有二十四气，七十二候。谢灵运诗：“旦昏变气候。”

②《景福殿赋》：“开建阳则朱炎艳。”

③鲍照诗：“居人掩闼卧。”楚宫久已灭，幽珮为谁哀①。侍臣书王梦，赋有冠古才②。冥冥翠龙驾③多自巫山台④。（此归功行雨之神。楚襄久没，神女更为谁哀乎？彼巫山行(，) 雨，特才人托梦以讽成赋耳。今之乘龙洒雨者，岂真阳台神力耶。此章四句起，下二段各六句。）

①《神女赋》：“摇珮饰，鸣玉驾。”

②《陆机传赞》：“言论慷慨，冠乎终古。”

③《河东赋》：“乘翠龙而超河兮。”师古曰：“翠龙，穆天子所乘马。”

④胡夏客曰：多当读章移切。《论语》：“多见其不知量也。”古音如是。今按：多乃大都之意、恐不必解作祗。同是咏雨，此章说得奇而空。下章说得正而实。

朱子改“树”为“去”，言风吹苍江而去，雨洒石壁而来，去来指风雨。董氏改为“苍江谢”，却是说风吹而江澍矣，岂可云雨洒而壁来乎？犹觉未安。

 
雨

黄鹤编在云安作。今按：云安有《喜雨》诗，言巢燕林花，当是夏时得雨。此云亢阳秋热，知非云安矣。且诗又云我圃苍翠，云安匆匆，焉得有圃，其为夔州作无疑。《杜臆》因诗有郊扉、我圃，疑为瀼西所作。今按：《客堂》诗言深山林麓，《鸡栅》诗言山腰阡陌，何尝非郊圃。还依朱本入在大历元年。

行云递崇高①，飞雨霭而至②。潺潺石间溜③，汩汩松上驶④。亢阳乘秋热⑤，百谷皆已弃⑥。皇天德泽降⑦，熔卷有生意⑧。（此章言积雨之象，即下文所云“今雨喜容易”也。上四雨景，下四雨泽。溜在山上，故隔松传响。潺潺，声大而远。汩汩，声细而近。）

①宋玉《高唐赋》：“朝为行云。”②谢脁诗：“朔风吹飞雨。”③魏文帝诗：“谷水潺潺，落叶翩翩。”谢惠连诗：“响出山溜碧。”④《海赋》：“浤浤汩汩。”水声也。灵运诗：“活活夕流驶。”⑤《洪范五行传》：“君将亢阳之节、故旱灾应也。”⑥《易》：“百谷草木丽乎土。”⑦古诗：“皇天布德泽，万物生光辉。”⑧应璩书：“顷者炎旱日更甚，砂砾销烁，草木燋卷。”王褒诗：”摧残生意余。”前雨伤卒暴①，今雨喜容易。不可无雷霆，间作鼓增气②。佳声达中宵，所望时一致③。清霜九月天④。仿佛见滞穗⑤。（次言久雨须雷，庶秋晴有获。上四望雷，下四得雷。）

①《前汉师丹传》：卒暴无渐。

②《左传》：“一鼓作气。”《三国序赞》：“懦夫增气。”

③《易》：“一致而百虑。”

④湛方生《吊鹤文》：“负清霜而夜鸣。”⑤《长门赋》：“时仿佛以物类兮。”《诗》：“彼有遗秉，此有滞穗。”郊扉及我私①，我圃日苍翠②。恨无抱瓮力③，庶减临江费。（末乃感颂雨德，圃蔬沾润，则汲水省费矣。此章，前二段各八句，后段四句收。）

①《诗》：“雨我公田，遂及我私。”

②谢脁诗：“苍翠望寒山。”③《庄子》：子贡至汉阴，见一丈人方为圃畦，凿隧而入井，抱瓮而出灌，搰搰然用力甚多，而见功寡。

 
雨二首

此亦夔州所作，首章云巢居，云层台，次章云倚天石，云长江白，皆系峡中景象。

青山澹无姿①，白露谁能数②。片片水上云，萧萧沙中雨。（此章对雨而念行人也。首言中之景。云气蒙，故山常澹。雨湿多，故露难辨。片片，秋云之状。萧萧，秋雨之声。）

①江淹诗：“青山澹无姿。”②【邵注】谁能数，暗用佛书雨露皆有头数之义。殊俗状巢居①，层台俯风渚。佳客适万里②，沉思情延伫③。挂帆远色外，惊浪满吴楚④。久阴蛟螭出⑤。寇盗复几许⑥。（下乃对雨之怀。佳客万里，乃层台所遥望者。挂帆以下，又沉思所计虑者。《杜臆》：佳客必有所指。此章，上四句，下八句。）

①《博物志》：南越巢居，北朔穴处。元稹《通州》诗：平地才应一顷余，阁栏都大似巢居。自注：巴人都在山陂架木为居，自号阁拦头。

②曹植诗：“之子在万里。”陆机诗：“沉思钟万里。”③《离骚》：”结幽兰而延伫。”④《海赋》：“惊浪雷奔。”⑤蛟，龙属，无角，似蛇，细颈，颈上有白婴，四脚。婴，逆鳞也。螭，似蛟，无角，如龙而黄。⑥古诗：“河汉清且浅，相去复几许。”其二

空山中宵阴，微冷先枕席①。回风起清曙②，万象萋已碧③。落落出岫云.. 

④，浑浑倚天石。日假何道行⑤，雨含长江白。（次章，对雨而伤戍卒也。首记峡中秋雨，写阴惨之状。上四，见自宵及旦。下四，言云浓雨晦。）①陶潜诗：“夜中枕席冷。”②回风，旋转之风。古诗：“回风动地起。”③《孝经钩命诀》：“万象咸载。”④岫，山穴也。陶潜辞：“云无心而出岫。”⑤日行有黄道赤道。连槁荆州船，有士荷戈戟。南防草镇惨，沾湿赴远役。群盗下辟山①总戎备强敌②。水深云光廓③，鸣橹各有适。（次记雨中征戌，写愁苦之情。(，) 《杜臆》：草镇，地名，想即黄草峡，前诗云“黄草峡西船不归”，可证。盖峡酉有乱，总戎调荆兵以防之，故船中军士荷戈冒险而赴远役。群盗，指小寇言，时又有下辟山者，而总戎止备强敌，不暇及之，故鸣橹各有所适，峡中不能安枕可知已。）

①《唐地志》：渝州有壁山县。《宋史》：辟山县，隶重庆府。疑即此地。

②《吴越春秋》：“强敌之兵日骇。”

 
③汉昭帝诗：“云光开曙月低河。”渔艇息悠悠，夷歌负樵客①。留滞一老翁，书时记朝夕。（未见渔樵自得，而叹己之留滞也。首段叙时景，次段述时事，所谓书时也，而朝夕所见，皆记于此矣。此章，前二段各八句，末段四句收。）

①《蜀都赋》：“陪以白狼，夷歌成章。”李峤诗：“荒阡下樵客，野猿惊山鸟。”

王嗣奭曰：公《忧旱》诗云：“上天铄金石，群盗乱豺虎。”今虽得雨而复忧盗，前章忧吴楚之盗，故恐远客难行。此章忧峡中之盗，故怜士卒劳役耳。

 
江上

【鹤注】当是大历元年夔州作。【顾注】诗言江上倚楼，此夔州西阁所作也。

江上日多雨①，萧萧荆楚秋②。高风下木叶③，永夜揽貂裘④。勋业频看镜⑤，行藏独倚楼⑥。时危思报主，衰谢不能休。（上四叙景，旅客悲秋之况。下四言情，旧臣忧国之怀。夜不眠以至曙，故对镜倚楼，看容色而计行藏。但以报主心切，虽衰年未肯自倭，此公之笃于忠爱也。【黄生注】“勋业者尚无成，故须看镜。行藏抑郁谁语，故独倚楼。）

①鲍照诗：“江上气早寒。”②《春秋正义》：荆楚，一木二名，故以为国号，亦得二名。庄公之世，经皆书荆。僖之元年，乃书楚人伐郑，盖始改为楚也。《晋书罗含传》：可谓荆楚之秋。

③江逌诗：“高风吹节变。”《楚辞》：“洞庭波兮木叶下。”④谢灵运《罗浮山赋》：“发潜梦于永夜。”⑤杜笃《吴汉诔》：“勋业既崇。”庾信诗：”匣中取明镜，披图自照看。”⑥江淹诗：“竖儒守一经，未足识行藏。”陈师道后山曰：真宗尝观子美诗“勋业频看镜，行藏独倚楼”，谓甫之诗皆不逮此。

黄生曰：此诗后半所云，是本怀，是正说。其余自嗤自怪，自宽自释，皆即此意，而反覆变化以出之。诗以言志，才以杼辞。志，不变者也。辞，百变者也。才不能变，则其志亦不足观矣。此非志之罪也，才之罪也。于此叹杜公之才之足以副其志也。

 
雨睛

【鹤注】当是大历元年夔州作。

雨时山不改，晴罢峡如新①。天路看殊俗②，秋江思杀人。有猿挥泪尽，无犬附书频。故国愁眉外③，长歌欲损神④。（上四雨晴有感，下申思乡之意。雨时总是此山，及晴罢而峡洗如新，喜初晴矣。晴则可以出峡，而犹然留滞，故不胜愁思。殊俗，指夔州，泪尽篆此。秋思，念家乡，无书蒙此。故国，指洛阳。愁眉外，心愁而眼不能见也。凡引古典，须用翻新。猿声沾泪，黄犬附书，情已悲矣。此说猿多而泪零已尽，无犬而频觅附书，语倍凄惨。上句用《水经注》渔者歌，下句用陆机入洛事，注皆别见。）

①萧子显诗：“雨罢叶增绿。”山峭夹水曰峡。②天路，犹云天边，即指夔州。枚乘诗：“天路隔无期。”《诗序》：“国异政，家殊俗。”③释亡名诗：“愁眉独向隅。”④陆机诗：“长歌赴促节。”按罗景纶云：“雨晴山不改，晴罢峡如新”，言或雨或晴，山体本无改变，唯既雨初晴，则山际精神，乃焕然如新。此说似未当。若上句出晴字，则下句便复。据公诗“久雨巫山暗，新晴锦绣文”，即此诗注脚。知雨晴两句，乃分说也。

 
雨不绝

梁权道依旧次，编在大历元年夔州诗内，以诗有“行云莫自湿仙衣”句也。《演义》：先之以鸣雨，继之以微雨，故题云《雨不绝》。

鸣雨既过渐细微①，映空摇如丝飞②。阶前短草泥不乱，院里长条风乍

稀③。舞石旋应将乳子④，行云莫自湿仙衣⑤。眼边江舸何匆促，未待安流逆浪归⑥。（上六雨中景物，末二雨际行舟。风狂雨急，故鸣而有声，既过则细若飞丝矣。草不沾污，见雨之微。风虽乍稀，雨仍未止也。舞燕将子，记暮春雨。行云湿衣，切巫山雨。江舸逆浪，讥夔人冒险以趋利。）

①王褒诗：“空林鸣暮雨。”应瑒诗：“乃肯顾细微。”②梁简文诗：“春色映空来。”《吴都赋》：“与风。”古诗：“密雨如散丝。”沈约《雨》诗：“非烟复非云，如丝复如雾。”③【朱注】“增韵》：室有垣墙者为院。黄鹤谓是严武幕中，非也。庾信诗：“河边杨柳百尺枝，别有长条踠地垂。”④【黄生注】石燕乳子，神女湿衣，此严羽所谓趣不关理者。罗含《湘中记》：石燕在零陵具，遇风雨则飞舞如燕，止则为石。《水经注》：鷰山有石，绀色，状燕，其石或大或小，及雷风相薄，小者随大者而飞，如相将乳子之状。将，领也。古乐府：“一母将九雏。”

⑤《演义》：莫自湿，劝神女莫久行雨，而自湿其衣也。何胥诗：“拂镜下仙衣。”

⑥《南史》：庾子舆奉父丧归，至瞿唐大滩，秋水犹壮，子舆抚心长叫，其夜水忽减退，安流而下。《楚辞》：“使江水兮安流。”乐府：“逆浪故相邀，菱舟不怕摇。”

律体以首尾为起阖，三四承上，五六转下，此一定章法也。若在六句分截，则上重下轻，不见转折生动之趣，诗之可议在此。

朱瀚曰：题便可怪，摇如丝，只是申上细微。泥不乱，语近于率。风乍稀，节外生枝。舞石加乳子，未免冗赘。神女自湿衣，何须过虑。眼边襯字，匆促拙字，安流逆浪，反覆重言，亦少意味。此当系赝作也，须辨之。

 
晚晴

【鹤注】当是大历元年秋分作。何逊诗：褰裳对晚晴。

返照斜初彻，浮云薄未归。江虹明远饮①，峡雨落余飞。凫雁终高去②熊罴觉自肥。秋分客尚在，竹露夕微微③。（上四晚晴之景，下四晚晴有感。(，) 夕照映虹，有似下垂而饮，承上返照。雨后云过，尚带余点飘飞，承上浮云。鸟鲁逢秋而自得，兴己之久客未归。）

①张正见诗：“镜如临风月，流如饮涧虹。”前汉燕王旦时，有大虹下于宫中，饮井水竭。按：虹见则雨晴矣。②《杜臆》：凫不高飞，字恐有误。

③陶潜侍：“闲雨纷微微。”黄生曰：上半写景，并精绝，晚晴之景如画。三四倒装句，各上三字一读。五喻高蹈之士，六喻贪庸之人，公于两者均无所处，所以途穷作客，留滞秋江也。

 
雨

黄鹤编在大历元年夔州诗内。《杜臆》谓舟中所作，盖因赵注以风扉为舟扉耳。

万木云深隐，连山雨未开。风扉掩不定，水鸟过仍回。鲛馆如鸣杼①樵舟岂伐枚②。清凉破炎毒③，衰意欲登台。（上六雨中之景，下二雨后之情。(，) 云深而万木隐藏者，以雨气连山而不开也。风扉不定，水鸟仍回，风雨并至也。雨落空江，声如鸣杼，樵人阻雨，不能伐枚，江边雨骤也。卢注：登阳台而袭快风，衰意欲藉以少舒。胡夏客曰：风扉一联，意在言外，比兴无穷，非仅摹景而已。）①《文选》：鲛人织绡于泉室。②《江赋》：“鲛人构馆于悬流。”《诗》：“伐其条枚。”注：“枝曰条，干曰枚。”

③古艳歌：“夏节纯和天清凉。”黄生曰：杜诗吟风之句，如“风靡掩不定”、“风幔不依楼”、“风帘自上钩”、“寒声风动帘”、“风连西极动”、“风前竹迳斜”，皆画风手也。

 
奉汉中王手札

【鹤注】汉中王贬蓬州刺史，今出峡将归京，作书报公，而公复之以诗。旧编在永泰元年，今依朱氏入在大历元年夔州。《杜臆》题上加奉字，以天潢尊之，其谨严如是。

国有乾坤大，王今叔父尊①。剖符来蜀道②，归盖取荆门③。峡险通舟峻，江长注海奔④。主人留上客⑤，避暑得名园。（首段叙王行踪。王时罢郡归朝，取道夷陵，而暂留归州也。【张远注】主人，指归州守。上客，即汉中王。胡夏客曰：上四，起局庄严。通舟注海，作去笔。留客避暑，作留笔。）

①【溍注】首句，谓王所封之国甚大也。《书大传》：周公曰：“吾今王之叔父也。”王，让皇帝之子，代宗之叔父。

②曹植诗：“剖符授玉，王爵是加。”③夷陵有荆门山，其状如阙然。④《吴越春秋》：“决江导河，东注于海。”⑤梁元帝诗：“光时留上客。”前后缄书报，分明撰玉恩①。天云浮绝壁，风竹在华轩。已觉良宵永，何看骇浪翻②。入期朱邸雪③，朝傍紫微垣④。（此想归途景事。馔玉，盖与缄书同赠者。绝壁、华轩，即名园佳景。良宵堪适，不必触浪前行。朱邸，指王第。紫微，指帝宫。避暑在夏，宵永属秋，还京正当冬雪，叙次详明。）

①戴暠诗：“馔玉待鸣钟。”②苏彦诗：“洪涛奔逸势，骇浪驾丘山。”③谢脁笺：“朱邸方开。”又诗：“黄旗映朱邸。”《玉海》：《汉书注》：郡国朝宿之舍在京师者，率名邸。诸侯朱户，故曰朱邸。④《晋志》：紫微大帝之座，天子之所居也。

枚乘文章老①，河间礼乐存②。悲秋宋玉宅③，失路武陵源④。淹泊俱崖口⑤，东西异石根⑥。夷音迷咫尺⑦，鬼物倚朝昏⑧。（此记峡中景况。枚乘自拟，河间比王。悲宋玉，王在归州。失武陵，公未之楚。俱崖口，两地多山。异石根，彼此分手矣。夷音、鬼物，压蛮俗之丑恶，自伤独居夔州也。）

①赵曰：梁孝王时，枚乘在诸文士之间年最高。②《汉书》：景帝子河间献王德，学举六艺，被服儒术，武帝时来朝，献礼乐，对三雍宫。

③宋玉宅，在归州。《哀江南赋》：“诛茅宋玉之宅。”④武陵源，用桃花源迷路事。⑤宋之问诗：“崖口众山断。”⑥归州，在夔州之东。石根，山足也。庾信诗：“横琴坐石根。”⑦夷音，指楚语。⑧《芜城赋》：“木魅山鬼，昏见晨趋。”《洞冥记》：明茎草，照见鬼物之形。宋之问诗：“山鬼泣朝昏。”

犬马诚为恋①，狐狸不足论②。从容草奏罢③，宿昔奉清樽④。（末致临岐缱绻之情。犬马，自方。狐狸，指当时窃位者。王于草奏之余，应念宿昔

 
交欢，嘱其去后不忘也。此章，前三段各八句，末段四句收。）

①曹植表：“不胜犬马恋主之情。”②《张纲传》：“豺狼当道，安问狐狸。”③《前汉京房传》：为淮阳王作求朝奏草。沈佺期诗：“顾我叨郎署，惭无草奏工。”

④古诗：“宿昔梦见之。”古歌：“清樽发朱颜。” 
返照

《杜臆》谓诗作于西阁，阁临白帝城西，故见返照。《演义》：诗成后，偶举二字为题，非专咏返照也。后有五律一首，是全写返照。

楚王宫北正黄昏①，白帝城西过雨痕。返照入江翻石壁②，归云拥树失山村③。衰年病肺惟高枕④，绝塞愁时早闭门⑤。不可久留豺虎乱⑥，南方实有未招魂⑦。（上四，雨后晚晴之景。下四，衰病乱离之感。雨痕初过，故日照江而石壁之影摇动。黄昏乍瞑，故云拥树而山村之路遮迷。此时方欲高枕闭门，乃思及豺虎为乱，则兹地不堪久留矣。但恐惊散之旅魂，未必能招之北归耳。愁时指乱，招魂自谓。）

①【顾注】楚王宫，在巫山县西北。祖孙登诗：“飘楚王宫。”《楚辞》：“黄昏以为期。”

②吴均诗：“九茎日返照。”江淹诗：“缅映石壁素。”③傅毅《七激》：“仰归云，恕朔风。”庾信诗：“山村落猎围。”④《史张仪传》：“大王高枕而卧。”⑤晋封禅奏：“人望绝塞。”胡夏客曰：愁时而在绝塞，无可奈何，唯早闭门耳。《汉严助传》：“边境之民。为之早闭晏开。”⑥《楚辞》：“山中不可以久留。”张载诗：“盗贼如豺虎。”【鹤注】公屡以强镇比豺虎，是时杨子琳攻崔旰未已，公知子琳将变，故曰不可以久留。三年，子琳果杀夔州别驾张忠，据其城。

⑦【卢注】招魂者，礼之所谓复也。宋玉哀其师无罪放逐，恐其魂魄离散，故作《招魂》。《招魂》曰：“魂兮归来，南方不可以止。”

黄生曰：前半写景，可作诗中图画。后半言情，能湿纸上泪痕。视白帝城中诗，较胜一筹，以起属正声，后半气力雄厚故也。又曰：年老多病，感时思归，集中不出此四意。而横说竖说，反说正说，无不曲尽其情。此诗四项俱见，至结语云云，尤足凄神戛魄。

 
晴二首

【鹤注】当是大历元年初到夔州时作。

久雨巫山暗，新晴锦绣文①。碧知湖外草②，红见海东云。竟日莺相和，摩霄鹤数群。野花干更落，风处急纷纷。（此为久雨初晴而作也。三四新晴远景，下四新晴近景。锦绣文，晴光映于山色。碧字、红字，另读，与“青惜峰岚过，黄知橘柚来”句法相同。莺和、鹤群，自慨羁孤。花落纷纷，叹已飘零也。）

①刘绘《琵琶峡》：诗：“照烂虹蜺集，交错锦绣陈。”②湖外，谓洞庭湖之外。其二

啼乌争引子，鸣鹤不归林①。下食遭泥去，高飞恨久阴。雨声冲塞尽，日气射江深。回首周南客②，驱驰魏阙心③。（次章，对晴景而感怀。啼乌下食，鸣鹤高飞，见物情厌雨而喜晴。雨声、日气，点明题意。末伤羇旅不归也。冲塞射江，与魏阙相照。）

①《易》：“鸣鹤在阴。”

②《史记》：太史公留滞周南。公借以自喻。太史公，乃司马谈。周南，在今西安府泾阳县。

③《吕氏春秋》：中山公子谓詹子曰：“身在江湖之上，心居魏阙之下。”

 
雨

【鹤注】当是大历元年作。【洙注】诗云“绞龙斗”、“于戈盛”，是张献诚、杨子琳、柏茂林并起兵讨崔旰时也。

始贺天休雨，还嗟地出雷①。骤看浮峡过，密作渡江来。牛马行无色②蚊龙斗不开③。干戈盛阴气④，未必自阳台。（乍晴复雷，雨将作矣。中四，(，) 状其雨至而势大。末言此关人事所召，非由地气使然，诗盖有感而作也。卢注：行无色，从雨密来。斗不开，从雨骤来。上句喻凋残未起，下句喻战争不休。）

①《易》：“雷出地奋豫。”

②《庄子》：“秋水时至，两涘渚涯之间，不辨牛马。”

③汉武帝歌：“蛟龙骋兮放远游。”龙斗野，出《汉书》。④阮籍诗：“朔风厉严寒，阴气下微霜。” 
殿中杨监见示张旭草书图

【鹤注】此及后二篇，同是大历元年作。《杜臆》：杨本殿中监，题云“殿中杨监”，尊殿也。草书云图，岂如右军《笔阵图》耶？《唐书》：殿中省监一人，掌天子服御之事。南齐有内外殿中监。

斯人已云亡①，草圣秘难得。及兹烦见示，满目一凄恻②。（杨示旭书，起处总提。斯人指张，及兹指杨。）

①《诗》：“人之云亡。”

②陆机诗：“感物凄恻。”悲风生微绡①，万里起古色，锵锵鸣玉动②，落落群松直③。连山蟠其间.. 

④，溟涨与笔力⑤。（此叙其书法之神妙。微绡之上，如风生万里，以笔有古意也。玉动状其疾徐，松直状其苍劲，连山状其起伏，俱涨状其浩瀚。）①潘岳诗：“凯风扬微绡。”②谢脁诗：“锵锵玉銮动。”③《天台赋》：“荫落落之长松。”④《法书要录》：索靖章草书，若雪岭孤松，冰河危石。萧思话行草，如连冈尽望，势不断绝。

⑤溟涨，谓溟渤涨水。谢灵运诗：“溟涨无端倪。”《南史》：王僧虔论书云：“张芝、索靖、韦诞、钟会、二卫，并得名前代，无以辨其优劣，惟见笔力惊异耳。”有练实先书，临池真尽墨①。俊拔为之主②，暮年思转极。未知张王后，谁并百代则③。（此赞其书学之精深）。

①卫恒《书势》：弘农张伯英，凡家之衣帛，必先书而后染练之。临池学书，池水尽黑，韦仲将谓之草圣。②《杜臆》：“俊拔为之主”，自是笔诀，在草书尤难。③《王羲之传》：“我书，我钟繇当抗行，比张芝草犹雁行。”

呜呼东吴精①，逸气感清识②。杨公拂箧笥③，舒卷忘寝食④。念昔挥毫端，不独观酒德⑤。（末结杨公之赏鉴。草书逸气，足动杨之清识，故常卷舒把玩，而又念其挥毫落笔时。旭醉后善书，不独酒德可观，公诗“张旭三杯草圣传”，可证。此章，四句起，下三段各六句。）

①东吴精，享东吴之精气。本传：旭，东吴苏州人。《杜臆》云：李颀赠张颠诗“皓首穷草隶，时称太湖精”，知旭原有此号也。②魏文帝书：“公干有逸气。”《晋书》：卫瓘忠允清识，有文武之才。③班婕好诗：“捐弃箧笥中。”④鲍照诗：“朝日下卷舒。”⑤刘伶有《酒德颂》。 
杨监又出画鹰十二扇

【鹤注】题云“又出”，则是同时所作。

近时冯绍正，能画鸷鸟样①。明公出此图，无乃传其状。殊姿各独立②，清绝心有向。疾禁千里马③，气敌万人将④。（首记画鹰之神俊。《杜臆》：此诗盖因才志不展，而发兴于鹰扬者。公赋鹰马，必有会心语，此则“清绝心有向”是也。前草书，是张旭真迹。此鹰图，乃临摹冯画。独立，静出群。有向，动欲飞。千里马，比其健。万人将，喻其雄。禁，当也。）

①【朱注】谢赫《画评》：画有传移摹写，为六法之一。张彦远云：顾恺之有摹搨妙法。古时好搨画，十得七八。亦有御府搨本，谓之宫搨。十二扇，盖搨冯监画本也。《历代名画记》：冯绍正，开元八年为户部侍郎，善画鹰鹘鸡雉，尽其形态，嘴眼脚爪毛彩俱妙。曾于禁中画五龙堂，有降云蓄雨之感。

②《河图说征示》：鸟一足曰独立。

③洙曰：汉文帝时有献千里马。④《史记》：项羽学万人敌。《宋武帝纪》：鲁爽累世将家，骁猛善战，号万人敌。

忆昔骊山宫，冬移含元仗①。天寒大羽猎②，此物神俱王③。当时无凡材.. 

④，百中皆用壮⑤。粉墨形似间⑥，识者一惆怅。（此见鹰而慨往事。绍正乃开元间人，故想出骊山校猎之盛，不觉对画而惆怅也。）①黄希曰，《旧书》：东内曰大明宫，正殿曰含元殴。骊山在昭应县，故幸骊山则移含元之仗。洙曰：玄宗太平时，常以冬十月幸骊山温泉宫较羽猎，《津阳门诗注》：申王有高丽赤鹰，歧王有北山黄鹘，逸气奇姿，特异他等。上每校猎，必置于驾前，目为决胜儿。②扬雄有《羽猎赋》。③《庄子》：择雉十步一啄，百步一饮，神虽王，不善也。《世说》：庾文康云：“见子嵩在其中，常自神王。”

④又：桓温曰：“万石挠弱凡才。”⑤《史记》：养由基善射，百发百中。用壮，出《易大壮》卦。⑥《颜氏家训》：皆须粉墨，不可滥也。

干戈少暇日，真骨老崖嶂①。为君除狡兔②，会是翻鞴上③。（末借真鹰寄慨。游猎不暇，鹰老空山矣，然其力能搏兔，虽老犹可用也。写一画鹰，而世之治乱，身之用舍，俱在其中，真是变化百出。此章，前二段各八句、末段四句收。）

①钟峰《诗品》：“真骨凌霜，高风跨俗。”②孙楚《鹰赋》：“擒狡兔于平原。”【鹤注】狡兔，指崔旰辈。③隋炀帝《鹰》诗：“虽蒙鞴上荣，无复凌云志。” 
送殿中杨监赴蜀见相公

【鹤注】大历元年二月，杜鸿渐以黄门侍郎平章事帅蜀，明年六月入朝。此诗当是元年秋作，相公指鸿渐。

去水绝还波①，泄云无定姿②。人生在世间，聚散亦暂时。离别重相逢，偶然岂足期。送子清秋暮，风物长年悲③。（首段送别杨监。上二兴下聚散，别离二句承聚，送子二句承散。）

①古诗：“长江无回波。”②泄云，云之飘散者。鲍照诗：“泄云去不极，驰波往不穷。”③殷仲文诗：“风物自凄凉。”《淮南子》：“木叶落，长年悲。”豪俊贵勋业，邦家频出师。相公镇梁益①，军事无孑遗②。解榻再见今③用才复择谁④。（此言杨当受知于杜相。国家出师之日，正豪俊见才之时也。）(，) ①《初学记》：剑南道，《禹贡》梁州之域，自剑阁西南方为益州。②《出师表》：“晓畅军事。”《诗》：“靡有子遗。”③《后汉徐稚传》：陈著为太守，惟稚来特设一榻，去则悬之。④《左传》：“虽楚有材，晋实用之。”

况子已高位①，为郡得固辞②。难拒供给费，慎哀渔夺私③。干戈未甚息，纲纪正所持④。（此言杨当爱民以尽职。于供亿之中，能绝侵渔，此正操纲纪而恤下情也。）

①《唐志》：殿中监，从三品，则其位已高。

②得固辞，言不得固辞也。《书禹谟》：“稽首固辞。”③《景固辞》：渔夺百姓，侵牟万民。④又：二千石官长，纪纲人伦。泛舟巨石横①，登陆草露滋②。山门日易夕③，当念居者思④。（末致丁宁之意。言水陆之艰难，此居者代为行人思也。今我日夕还山，客当念此而致戒于前途矣。此章，八句起，四句结，中二段各六句。）

①《子虚赋》：“内隐钜石白沙。”

②宋之问诗：“草露湿人衣。”③隋萧子隆诗：“山门一已绝。”④《左传》：不有居者。 
赠李十五丈别

【鹤注】李十五丈，即文凝秘书也。前寄李秘书诗云“衣冠八尺身”，又云“玄成负文彩”，此诗云“不闻八尺躯”，又云“玄成美价存”，故知为文凝也。前诗在大历元年夏作，此乃其秋作也。

峡人鸟兽居①，其室附层巅②。下临不测江③，中有万里船。多病纷倚薄.. 

④，少留改岁年。绝域谁慰怀，开颜喜名贤⑤。（此叙在夔景事。《杜臆》：前寄李诗云：“猿鸟千崖窄，江湖万里开。”上四乃其注疏也。见万里船，则恩出峡。名贤慰怀，喜对李丈也。）①《魏都赋》：“蛮陬夷落，度道而通者，鸟鲁之氓。”【吴注】鸟兽居，即巢居穴处。

②谢灵运诗：“筑观基层巅。”③汉武都太守李翕《西峡颂》：“下有不测之谿。”④谢灵运诗：“拙疾相倚薄。”倚薄，犹言交迫。⑤又：“开颜披心胸。”荀悦《汉纪序》：“殊德名贤。”孤陋忝末亲①，等级敢比肩。人生意气合②，相与襟袂连③。一日两遣仆，三日一共筵。扬论展寸心④，壮笔过飞泉⑤。玄成美价存，子山旧业传⑥。不闻八尺躯⑦，常受众目怜。（此述李丈交谊，并其才品。李与公，必同辈亲戚，故云末亲、比肩。遣仆、共筵，李待公厚也。展寸心，其议爽快。过飞泉，其诗敏捷。玄成、子山皆父子显达，以比李之家世通贵。）

①《学记》：“独学而无友，则孤陋而寡闻。”

②蔡邕《陈留太守碑》：“意气精朗。”③潘岳赋：“蹑踵侧肩，掎裳连袂。”④鲍照赋：“抚寸心而未改。”⑤曹植《王仲宣诔》：“文若春华，思若涌泉。”⑥《周书》：庾信，字子山。父肩吾，为梁太子中庶，掌管记室。东海徐摛，为左卫率。摛子陵及信，并为抄撰学士。父子在东宫，既有盛才，文并绮丽，故世号为徐庾体焉。

⑦陈寿《诸葛亮表》：“身长八尺，容貌甚伟。”且为辛苦行，盖被生事牵。北回白帝棹，南入黔阳天①。汧公制方隅②，迥出诸侯先。封内如太古③，时危独萧然。清高金掌露④，正直朱丝弦⑤。昔在尧四岳⑥，今之黄颍川。（此述李行之故，兼美汧公。封内，言其治化。金露，比其清操。朱弦，比其直节。【朱注】《旧书》：勉坦率淡素，好古尚奇，清廉简易，为宗臣之表。清高数语，乃其实录。）

①《一统志》：重庆府彭水县，自三国至唐，皆名黔阳县。【旧注】汧公，李勉也，宗室郑惠王孙。【鹤注】《旧史》大历七年，勉拜工部尚书及滑毫节度，不言封汧国。《新史》谓自岭南节度召归，进工部尚书，封汧国公。勉以大历四年入岭南，归在五年公殁之后，今此诗已云汧公，盖《新史》误也。【黄生注】时李勉为梁州都督、山南西道观察使，李往访之，由蜀入黔，为自北而南也。

②《卢思道集》：“外静方隅，内康庶绩。”

 
③《管子》：四封之内。

④金茎露，见二卷。⑤《后汉党锢传》：“直如弦，死道边。”⑥洙曰：四岳，分掌四方之诸侯。汉黄霸为颍川太守，有治状。于迈恨不同①，所思无由宣。山深水增波，解榻秋露悬。客游虽云久，主要月再圆。晨集风渚亭，醉操云峤篇②。丈夫贵知己，欢罢念归旋。（此送别李丈，而望其再晤也。不同，不得同行。所思，指汧公言。上言三日共筵，李丈盖尝设榻以待公，今则解榻而悬诸秋露之傍矣。客游久，言李丈行踪。月再圆，订别后重逢。【朱注】李往汧公，必有留连诗酒之兴，然为欢易尽，不可久游而忘返也。此章，八句起，十句结，中二段各十二句。）

①《诗》：“从公于迈。”

②王融诗：“结赏自云峤，移燕乃方壶。”此游仙诗也。黄生曰：此诗北回、南入二句，杜田谓李丈访勉于梁州，是也。黄鹤谓由黔南以人豫章，故下有“解榻秋露悬”句，是就用陈蕃事，其固已甚。夫由蜀入豫章，一水之便，反迂道以入黔阳，何为者耶？如“解榻再见今”，前以之赠杨监矣，岂必泥子江西乎？《钱笺》偏信鹤说，反以杜田为误，彼盖依据史文耳。史载勉为梁州都督，在肃宗初年，及宝应元年，党项、奴剌寇梁州，勉弃郡走，后历河南尹，徙江西观察使。大历二年来朝，拜京兆尹。钱氏误认访勉在江西，故于北回、南入，程途不合。且此诗已称汧公，而《新书》记封爵在大历十年，钱氏既知其谬矣。则本传所载前后历官之岁，又安可尽信乎？据诗言“南入黔阳天”，知大历初年勉尚在梁州也。如此类，正当援诗以正史，不当据史以释诗矣。

 
种莴苣并序

【鹤注】当是大历元年秋作。【朱注】莴苣，公借以自喻，序有“晚得微禄”句，词旨甚明。

既雨已秋，堂下理小畦，隔种一两席许莴苣，向二旬矣，而苣不甲拆，独野苋青青。伤时君子，或晚得微禄，轗轲不进，因作此诗。（《本草》：莴苣花子并同白苣，江东人谓之莴笋。苋有赤白二种，或谓细苋，俗谓野苋。）

阴阳一错乱，骄蹇不复理①，枯旱于其中②，炎方惨如燬③。植物半蹉跎.. 

④，嘉生将已矣⑤。（从夏旱叙起。阴阳错乱而致旱，亦有感时事也。不复理，谓不循常理。）①蔡邕诗：“苦热气骄赛。”【邵注】骄，谓日色骄亢。蹇，谓雨水蹇涩。②司马相如《难蜀父老文》：“若枯旱之望雨。”③《诗》：“王室如燬。”④《周礼地官大司徒》：以土会之法，辨五地之物，其山林、川泽、丘陵、坟衍、原隰，各有植物。⑤《史记》：“神降之嘉生。”注：“嘉，谷也。”

云雷欻奔命①，师伯集所使②。指挥赤白日，澒洞青光起。雨声先以风，散足尽西靡③，（此秋雨大作之象。奔命，奉上帝之命。所使，为造化所使。指挥，日色藏影。澒洞，云气郁蒸。【旧注】西靡，言雨散而斜向西也。）

①《左传》：子重子反，一岁七奔命。

②扬雄《河东赋》：“叱风伯于南北兮，呵雨师于东西。”③谢脁诗：“森森散雨足。”宋玉《笛赋》：“白日西靡。”山泉落沧江①，霹雳犹在耳。终朝纡飒沓②，信宿罢滞洒。堂下可以畦，呼童对经始。（此雨后治畦之事。犹霹雳，雷久矣。纤飒沓，风缓矣。罢潇洒，雨止矣。对经始，两童相对而治畦也。）

①《易》：“山下出泉。”

②应玚《西狩赋》：“飒沓凤翔。”苣兮蔬之常，随事蓺其子。破块数席间①，荷锄功易止②。两旬不甲拆，空惜埋泥滓。（此见嘉蔬之难植。子，下种也。破坏。锄土也。）

①《盐铁论》：周公之时，风不鸣其条，雨不破塊。

②陶潜诗：“带月荷锄归。”③《易》：“雷雨作而百果草木皆甲拆。”野苋迷汝来，宗生实于此①。此辈岂无秋，亦蒙寒露委②。翻然出地速，滋蔓户庭毁③。（此贱种之易繁。不知汝从何来，丛生于此，憎之也。一当秋露寒凉，不久委落，危之也。户庭毁，谓遮塞路迳。）

①《吴都赋》：“宗生高冈，族茂幽草。”扬雄《蜀都赋》：“其竹则宗生簇攒，俊茂丰美。”

 
②鲍照诗：“归华先委露。”③《左传》：“无使滋蔓。”《易》：“不出户庭。”因知邪干正①，掩抑至没齿②。贤良虽得禄，守道不封己③。拥塞败芝兰，众多盛荆杞。（此拈出本意，着眼在邪干正三字。君子守道洁己，其芳泽可以被人。小人必欲摧抑终身，如荆杞之败芝兰也。“掩抑至没齿”，此公痛心疾首语。苣苋，是比义。芝兰荆杞，又是比中之比。）

①干，侵害也。②吴均诗：“掩抑摧藏张女弹。”③谢灵运诗：“守道自不携。”《国语》：叔向曰：“引党以封己。”李康《运命论》：“封己养高，势动人主。中园陷萧艾①，老圃永为耻②。登于白玉盘③，藉以如霞绮④。苋也无所施，胡颜入筐篚⑤。（仍以喻意作结，见邪终不能胜正也。萧艾陷苣，老圃伤心，岂知久屈终伸，玉盘霞绮之上，登苣而不用苋，君子之可贵犹是矣。此章七段，各六句分截。）

①《世说》：“宁为兰摧玉折，不为萧敷艾荣。”《诗》注：“萧，蒿也。”

②老圃，见《论语》。③《汉官仪》：封禅坛有白玉盘。徐擒《咏橘》诗：“愧以无雕饰，徒然登玉盘。”

④藉绮，盘下承之以绮。谢脁诗：“余霞散成绮。”⑤曹植表：“忍垢苟全，则犯诗人胡颜之讥。”高元之《荼甘录》曰：自古工诗者，未尝无兴也。睹物有总则有兴。今之作诗，以兴近乎讪也，故不敢作，而诗之一义废矣。杜《萵苣》诗云：“两旬不甲拆，空惜埋泥滓。野苋迷汝来，宗生实于此。”皆兴小人盛而掩抑君子也。至高适《题处士园》云：“耕地桑柘间，地肥莱常熟。为问葵藿资，何如庙堂肉。”则近乎讪矣。作诗者知兴之与讪异，始可与言诗矣。

 
白帝

【鹤注】当是大历元年秋作。【张远注】此在白帝城而作，非专咏白帝也。

白帝城中云出门①，白帝城下雨翻盆。高江急峡雷霆斗，翠木苍藤日月昏②。戎马不如归马逸③，千家今有百家存④。哀哀寡妇诛求尽⑤，恸哭秋原何处村⑥。（此章为夔州民困而作也。上四峡中雨景，下四雨后感怀。江流助以雨势，故声若雷霆之斗。树木蔽以阴云，故昏霾日月之光。此阴惨之象也。戎马之后，百家仅存。户口销于兵赋，故寡妇遍哭于秋村。此为崔旰之乱而发欤？《杜臆》：前叙雨景，便兴下乱象。戎马，指作乱者。不如归马逸，笑其劳而无益。）

①《庄子》：“望之若屯云。”

②马融《广成颂》：“闇昧不睹日月之光，聋昏不闻雷霆之震。”王逸《楚辞注》：“云兴而日月阍。”③《国语》：范文子立于戎马之前。《书》：“归马于华山之阳。”

④晁错书：“调立城邑，无下千家。”《文心雕龙》：“百家飙骇。”⑤《楚辞》：“声哀哀而怀高丘兮。”贾捐之对：“老母寡妇，饮泣巷哭。”⑥《左传》：“诛求无艺。”陈后主诗：“四野秋原暗。”

杜诗起语，有歌行似律诗者，如“倚江柟树草堂前，古老相传二百年”是也。有律体似歌行者，如“白帝城中云出门，白帝城下雨翻盆”是也。然起四句一气滚出，律中带古何碍。唯五六掉字成句，词调乃稍平耳。

 
黄草

【朱注】观首二句，乃夔州作无疑。黄鹤疑松州被围，谓广德二年事，因以秦中驿使为李之芳使吐蕃，蜀道兵戈为徐知道据剑阁，全解俱谬。今以旧编正之。单复编在大历元年之秋。

黄草峡西船不归，赤甲山下人行稀①。秦中驿使无消息②，蜀道兵戈有是非③。万里秋风吹锦水④，谁家别泪湿罗衣⑤。莫愁剑阁终堪据，闻道松州已被围。（此章为蜀中兵乱而作也。上四刺崔旰，下四忧吐蕃。船不归，水阻也。行人稀，陆梗也。无消息，未闻朝命区处。有是非，郭崔互有曲直。锦江别泪，忆旧交之遭乱者。松州被围，则全蜀安危所系，故所忧不独在剑阁也。）

①黄草峡，在涪州上流四十里。赤岬山，在夔州府东北七里。《通鉴》：大历四年，涪州守捉使王守仙伏兵黄草峡。胡三省曰：黄草峡在涪州之西。《益州记》：涪州黄葛峡有相思崖，今名黄草峡。山草多黄，故名。《水经注》：赤岬山，公孙述所造，因山据势，周回七里一百四十步，东高二百丈，西北高一千丈，南连基白帝，山甚高大，不生树木，其石悉赤。土人云：如人袒胛，故谓之赤甲山。②王粲为刘表书：“河山阻限，狼虎当路。虽遣驿使，或至或否。”③《吴越春秋》：“欲兴兵戈，以诛暴楚。”《庄子》：“无成心而有是非。”

④万里桥，在成都。庾信诗：”锦水照簪裾。”⑤又：“别泪损横波。”何逊诗：“复恐湿罗衣。”朱鹤龄曰：考唐史，杜鸿渐至蜀，崔旰与杨子琳、柏茂林等各授刺史防御，而不正崔旰专杀主将之罪，故有兵戈是非之语。盖言崔乱成都，柏、杨讨之，其是非不可无辨也。然旰本建功西山，郭英乂通其妾媵，激之生变，其罪有不专在旰者。未几释甲，随鸿渐入朝，而吐蕃则岁岁为蜀患，故末语又不忧剑阁而忧松州也。松州先为吐蕃所陷，此云已被围，必中间严武又收复之。

 
白盐山

【鹤注】当是大历元年秋作。

卓立群峰外，蟠根积水边①。他皆任厚地②，尔独近高天③。白牓千家邑.. 

④，清秋万估船。词人取佳句，刻画竟谁传⑤。（上四写山势之孤高，中二记人民之聚集，未则自信诗句足传也。《杜臆》：山高者基必大。此山草立群峰之表，乃蟠根于积水之边，望若悬空，是不任地而近天矣，岂非夔府一奇观哉！且绕山而上，千家成邑，积水之中，万估船来，又蜀中都会也。向者春望此山，虽有断壁红楼之句，今秋亲历其地，苦心刻画，而始得此山真面目，但恐词人取句，未必能传耳。此诗细玩，始知描写之工。后来选者不及，论文笑自知，信矣。）①【钱笺】《荆州记》：白盐崖下有黄龙滩，水最急，沿诉所忌，故曰“积水边”也。

②谢庄《月赋》：“任地班形。”③《东京赋》：“岂徒跼高夭，蹐厚地而已哉。”④白牓，指门上扁额。《杜臆》：地志载赤甲山有孤城，即鱼复县，盐山不言有邑，此特言其有似千家之邑耳。⑤江淹诗：“刻画崒兮，山云而碧峰。”黄希曰：“《世说》：”周云：刻画无盐。”此因山名白盐，故有末句。

 
谒先主庙

【鹤注】成都有先主庙，夔州亦有之。先主伐吴，步归鱼复，崩于永安宫，所以有庙。永安宫在丰溪之侧，即诗中青溪也。摇落乃秋候，当是大历元年秋作。《方舆胜览》：庙在奉节县东六里。

惨澹风云会①，乘时各有人②。力侔分社稷③，志屈偃经纶④。复汉留长策⑤，中原仗老臣⑥。杂耕心未已⑦，欧血事酸辛⑧。霸气西南歇⑨，雄图历数屯⑩。锦江元过楚，剑阁复通秦。（首叙先主始末，当时创业未半，委之武侯。及武侯既殁，而汉祚遂亡矣。各有人，孙曹角立也。力侔，谓三国鼎峙。志屈，谓征吴未遂。仗老臣以复汉，即先主临终时所谓“君才十倍曹丕，必能定大事”也。杂耕渭南，欧血军中，此《出师表》所谓“鞠躬尽瘁，死而后已”者也。霸气二句，言天命去而汉祚终。【旧注】锦江、剑阁，蜀地也。过楚、通秦，伤其不久而合于晋。《杜臆》：蜀汉不兴，以霸气歇、历数屯，天限之也。不然，蜀都虽小，其东达楚，可以取吴，其北通秦，可以取魏，何患不能混一哉。按：此说多一转折，不如前说为当。）

①《世说》：道壹道人曰：“风霜固所不论，乃先集其惨澹。”陆机诗：“霭霭风云会。”《云台二十八将论》：”咸能感会风云，奋其知勇。”

②《吴越春秋》：“汤武乘四时之利而制夏殷。陆抗疏：“德均则众者胜寡，力侔则安者制危。”

③《左传》：“杜稷有主。”

④《易》：“君子以经纶。”

⑤《出师表》：“北定中原，兴复汉室。”晋郭钦疏：“万世之长策也。”

⑥《吴越春秋》：“先王之老臣也。”

⑦《蜀志》：“亮与司马懿对于渭南，每患粮不继，分兵屯田，为久驻之基，耕者杂于渭滨居民之间，百姓安堵，军无私焉。”钟会檄文：“劳役未已。”未然、已然二字拆开，与酸辛为借对。

⑧《魏志》：“亮粮尽势穷，忧恚呕血，一夕烧营遁走，入谷道，发病卒。”裴松之曰：“亮在渭滨，魏人蹑迹，胜负之形，未可测量，而云呕血，盖因孔明亡而自夸大也。夫以孔明之略，岂为仲达呕血乎？刘琨丧师，与元帝笺亦云：亮军败呕血。此则引虚记以为言也。”阮籍诗：“举翼更酸辛。”

⑨《吴越春秋》：范蠡曰：“霸王之气，见于地户。”

⑩谢脁诗：“雄图怅若兹。”《书》：“天之历数在尔躬。”旧俗存祠庙①，空山立鬼神②。虚檐交③，鸟道枯木半龙鳞④。竹送清溪月，苔移玉座春⑤。闾阎儿女换⑥，歌舞岁时新⑦。（此写庙中景事。交鸟道，庙之高。半龙鳞，木之古。竹送二句，见岁时屡度。闾阎二句，见庙祀常存。卢世曰：此见人心思汉，历数百年如一日也。）

①《国语》：“卒历代之旧俗。”《后汉成安侯传》：帝为起祠庙。

②立，谓设立神像。作泣鬼神者，未安。③江总诗：“虚檐静暮雀。”《南中八志》：鸟道四百里。④庾信诗：“自能枯木润。”《子虚赋》：“照烂龙鳞。”《抱朴子》：“松树其皮中有脂，状如龙形。”⑤《杜臆》：清溪之月从竹梢露出，故云“竹送”。玉座之苔与春色频

 
呈，故云“苔移”。玉座，神床也。谢脁诗：“玉座犹寂寞。”

⑥《东都赋》：“闾阎且千。”【黄注】儿女，即歌舞者。

⑦《左传》：“歌舞不倦。”竺僧度诗，“倏忽岁时过。”

绝域归舟远①，荒城系马频②。如何对摇落③，况乃久风尘④。孰与关张并⑤，功临耿邓亲⑥。应天才不小⑦，得士契无邻⑧。迟暮堪帷幄⑨，飘零且钓婚⑩。向来忧国泪(11)，寂寞洒衣巾(12)。（此谒庙而有感也。周甸注：当此风尘摇落中，孰与关张并列，而功侔耿邓乎？必有真主应天之才，方成君臣契合之机。今年齿迟暮，岂堪更参帷幄，只作磻溪钓叟已耳。但优国念深，不禁泪洒衣巾也。《杜臆》：后八句，一是言有君则有臣，一是叹有臣而无君，此思古伤今之语。此诗中八句，乃叙题；前后各十二句，全以议论成章，他人无此深厚力量。）

①李陵书：“出征绝域。”谢脁诗：“天际识归舟。”②又：“荒城迥易阴。”刘琨诗：“系马长松下。”③《楚辞》：“萧瑟兮草木摇落而变衰。”④周王褒诗：“久戍风尘色。”⑤《蜀志》：关羽字云长，张飞字翼德，先主与二人寝则同床，恩若兄弟。《陈书》：萧摩诃仕陈，屡从吴明彻北伐，谓其材不减关张。⑥《后汉书》：耿弇，字伯昭，从光武，拜建威大将军，后封好畤侯。邓禹，字仲华，光武安集河北，拜前将军。后定河东，拜为司徒，封高密侯。⑦《蜀志》：谯周等上言，圣王应际而生，与神合契，愿大王应天顺民。

⑧武侯本传：先主曰：“孤之有孔明，犹鱼之有水。”所谓“得士契无邻”也。《史记》：严仲子亦可谓知人，能得士矣。无邻，无与比邻也。⑨《楚辞》：“恐美人之迟暮。”【黄生注】帷幄，用子房事。钓缗，用太公事。《高帝纪》：“运筹帷幄之中，吾不如子房。”

⑩庾信赋：“将军一去，大树飘零。”《诗》：“其钓维何，维丝伊緍。”《抱朴子》：施钓緍于修木之末。缗，一作罠，引《文选注》鹿网为证，非也。公在江边，故云钓缗。(11)《前汉盖宽饶传》：“进有忧国之心。”(12)《楚辞》：“寂寞而绝端。”沈约诗：“宁假洒衣巾。”善作诗者，必构全局。全局既定，则议论得展，而意义层出矣。此篇，若无起段之激昂悲壮，则开端少力量。若无后段之感慨淋漓，则收结少精神。能以吊古之情，写用世之志，足今千年上下，英雄堕泪，烈士抚膺，不独记叙庙貌处，见其古色斑澜，哀音凄怆也。

孔明与伊吕相伯仲，旧说以关张相比并，非也。一云：孔明岂与关张相并，直与耿邓相亲。亦非也。诗本言先主而突赞武候，语气不符。据《杜臆》，公不以将材自居，而欲为中兴名佐，是也。《钱笺》亦云：孰与四句，属公自叙语。公当流落风尘之中，而追怀应天得士之遇，故有此言耳。

胡应麟曰：“力侔分社稷，志屈偃经纶”，欧、苏得之而为论宗。“江山如有待，花柳更无私”，程、邵得之而为理窟。”鲁卫弥尊重，徐陈略丧亡”，鲁直得之而为沉深。“白屋留孤树，青天失万艘”，无已得之而为劲瘦。“烟花山际重，舟楫浪前轻”，圣俞得之而为闲澹。“江城孤照日，山谷远含风”，去非得之而为浑雄。凡唐末宋元人，不皆学杜，其体则杜集咸

 
备。元微之谓自诗人来未有如子美者，乃不易之论。至轻俊学流，时相诋驳，累亦坐斯，然益足见其大也。

附记：昭烈帝庙祀千秋，而曹魏后世无闻，可见公道之在人心也。又考汉魏陵墓，亦存毁各异，此天道之不爽者。《津逮秘书》载惠陵一事，有蜀盗潜入隧道，见帝与关张共聚一堂，令盗饮酒一碗，赐玉带一围，其人战惧而出，所饮之酒乃漆浆也，所与之带乃白蛇也。此见千古英灵，长存天壤矣。近年甲寅乙卯之际，河北漳水中，有十五岁童子，夏浴于河。腰斩尸浮。其家惊异，使强壮负力者，仍入水中，又断足股而死。士人群怒，因截河上下流，车涸其水，见一铁轮旋转如飞，轮角挂以利刃。土人去其刃，碎其轮，见轮旁有石槨，用巨木撞破之，槨中铜弩齐发，射伤数人。其内仍有石壁，土人用板扉蔽身，横撞而碎壁，内有两石榻，男左女右，对卧其上，衣冠面貌，宛若生存，视其碑石，知为魏武帝之墓。众人恶其生前篡国，死后杀人，遂拽出其尸，粉碎骸骨。先是一月、有营卒于梦中几一五十余岁丈夫，自称汉丞相云：“将来子当为我保护旧居。”及将发之前一夕，又现梦云：“明朝难作，我室中金宝任汝携取，慎勿毁我身体。”及期，众怒难解，此卒亦分其所藏故物。时湖南逆藩称乱，遣河北兵会讨。此卒为把总官，竟伤于炮火。但能戮力从军，捐躯报国，胜于曹氏远矣。噫！疑冢七十，散布于太行河北，而真扩究为后人发掘，前以机械陷人，究以机械自灭，天网不漏，可为奸雄永鉴矣。此时安阳邑令，乃莆田林进士，有刻文以纪真事。

 
古柏行

【鹤注】此大历元年至夔州作。赵次公曰：成都先主庙，武侯祠堂附焉。夔州先主庙、武侯庙各别。此诗云“孔明庙前有老柏”，盖指夔州柏也，中云“忆昔路绕锦亭东，先主武侯同閟宫”，追言成都庙中柏也。公《夔州十绝》云“武侯祠堂不可忘，中有松柏参天长”，此可证也。蔡梦弼曰：成都先主庙西院，即武侯祠，有武侯手植古柏，公《蜀相》诗云“丞相祠堂何处寻，锦官城外柏森森”，此又一证也。田况《古柏记》：自唐季调瘁，历王孟二国，蠹槁尤甚。然以祠中树，无敢伐者。宋乾德丁卯岁仲夏，枯柯复生，日益敷茂，观者叹耸，以为荣枯之变，应时治乱，目三分迄今，八百余年矣。明季，蜀经张献忠之乱，成都老柏，今不夏存。

孔明庙前有老柏，柯如青铜根如石。霜皮溜雨四十围，黛色参天二千尺.. 

①。云来气接巫峡长②，月出寒通雪山白③。君臣已与时际会④，树木犹为人爱惜⑤。（首咏夔州柏，而以君臣际会结之。铜比干之青，石比根之坚。霜皮溜雨，色苍白而润泽也。四十围，二千尺，形容柏之高大也。气接巫峡，寒通雪山，正从高大处想见其耸峙阴森气象耳。君臣际会，即起下先主武侯。巫峡在东而近，雪山在西而远。）①【朱注】四十围、二千尺，皆假象为词，非有故实。《梦溪笔谈》讥其太细长，《细素杂记》以古制围三径一驳之，次公注又引南乡故城社柏大四十围，皆为鄙说。考《水经注》，社柏本云三十围，亦与此不合。任昉《述异记》：卢氏县有卢君冢，冢傍柏二株根，劲如铜石。刘越石《扶风歌》：“上枝拂青云，中心十数围。”江淹《竹赋》：“黛色参天。”何光远《鉴戒录》曰：沈存中《笔谈》：杜《古柏行》“霜皮溜雨四十围，黛色参天二千尺”，四十围乃是径七尺，无乃太细长乎？余谓四十围若以古制论之，当有百二十尺，即径四十尺矣，安得云七尺也。武侯庙柏，当从古制为定，则径四十尺，其长二千尺又宜矣，岂得以太细长疑之。今按：古柏虽极高大，亦不能至二百丈，只是极形容之辞，如《秦州》诗“高柳半天青”，柳岂能高至半天乎？

②萧懿诗：“云来觉山近。”《宜都山川记》：“巴东三峡巫峡长。”③《诗》：“月出皎兮。”④张衡《同声歌》：“邂逅承际会。”⑤《左传》：“思其人犹爱其树，况用其道而不恤其人乎？”忆昨路绕锦亭东①，先主武侯同閟宫②。崔嵬枝干郊原古③，窈窕丹青户牖空④。落落盘踞虽得地⑤，冥冥孤高多烈风⑥。扶持自是神明力⑦，正直元因造化功⑧。（此咏成都柏，而以神力化功结之。郊原古，有古致也。户牖空，虚无人也。此柏下虽得地，而上受风侵，至今长存无恙者，盖以神明呵护，为造化钟灵耳。）

①庙在锦城之西，不当言城东，当以亭东为正。【朱注】严武有《寄题社二锦江野亭》诗，故曰锦亭。②【钱笺】《寰宇记》：先主庙在成都府西八里，惠陵东七十步。武侯祠在先主庙西。《成都记》：先主庙西院即武侯庙，庙前有双大柏，古峭可爱，人云诸葛手植。陆游《跋古柏图》：余在成都，屡至昭烈惠陵，此柏在

 
陵旁庙中，忠武侯室之南，所云“先主武侯同閟宫”者，与此略无小异。《诗》：“閟宫有恤。”

③萧子范诗：“郊原共超。”④《诗正义》：所居之宫形状。窈窕，幽深而闲静也。《鲁灵光殿赋》：“旋室娟以窈窕。”《司马相如传》：“丹青赭垩。”鲍照诗：“开轩当户牖。”

⑤杜笃《首阳山赋》：“长松落落。”《西京杂记》：中山王《文木赋》：“或如龙盘虎踞。”沈约《高松赋》：“郁彼高松，栖根得地。”⑥陆机《豪士赋序》：“欲陨之叶，无所借烈风。”⑦《天台山赋》：“实神明之所扶持。”⑧《庄子》：“受命于地，惟松柏独也正。”《左传》：内史过曰：“神聪明正直而壹者也。”王羲之诗：“大矣造化功，万殊莫不均。”

大厦如倾要梁栋①，万牛回首丘山重②。不露文章世已惊③，未辞剪伐谁能送④。苦心岂免容蝼蚁⑤，香叶终经宿鸞凤⑥。志士幽人莫怨嗟⑦，古来材大难为用⑧。（此从咏柏寄慨，而以材大难用结之。济世大任，必须大材。间世大材，须是大用。能用则为宗臣名世，不用则为志士幽人，此末段托喻大意。大厦四句，伏下材大难用。容蝼蚁，伤其赤心已尽。宿鸾凤，喜其余芳可挹。赋中皆有比义。此章，三韵分三段，每段自为起结。）

①《文中子》：“大厦之倾，非一木所支。”《晋书》：袁粲见王俭而叹曰：“宰相之材也。栝柏豫章虽小，已有栋梁之器。”

②杜预《水灾疏》：“所留好种万头。”此万牛所本。鲍照诗：“丘山不可胜。”③《文木赋》：“既剥既刊，见其文章。”《楚辞》：“青黄杂糅，文章烂兮。”④《诗》：“蔽芾甘棠，勿剪勿伐。”

⑤郭璞《蚍蚁赋》：“属莫贱于蝼蚁。”⑥谢承《后汉书》：“方储遭母忧，种松柏，鸾栖其上。”《焦氏易林》：“枝叶盛茂，鸾凤以庇。”⑦何逊诗：“临川何怨嗟。”⑧《杜臆》：才大难为用，出王充《论衡》，即孔子道大莫容意。邵注引《庄子》樗树大而无用，不切。

黄常明曰：“不露文章世已惊，未辞剪伐谁能送”，先器识后文艺，与浮华炫露者自异也。“大厦如倾要梁栋，万牛回首丘山重”，此贤者难进而易退，非其招不往也。

王嗣奭曰：公生平极赞孔明，盖窃比之意。孔明才大而不尽其用，公尝自比稷契，而人莫之用，故篇终结出材大难用，此作诗本旨发兴于古柏者。不然，庙树岂真梁栋之需哉。

范元实曰：诗有形似之语，若诗人赋“萧萧马鸣，悠悠旆旌。”是也。有激昂之语，若诗人兴“周余黎民，靡有孑遗”是也。古人形似之语，如镜取形，灯取影。激昂之语，孟子所谓“不以文害辞，不以辞害意”者。今游武侯庙，然后知《古柏》诗所谓“柯如青铜根如石”，信然，决不可改，此乃形似之语。“霜皮溜雨四十围，黛色参天二千尺。云来气接巫峡长，月出

 
寒通雪山白”，此乃激昂之语。不如此，则不见柏之高大也。文章固多端，然警策处往往在此两体。

《梦溪笔谈》曰：乐天《长恨歌》云：“峨嵋山下少人行，旌旗无光日色薄。”峨嵋在嘉州，与幸蜀路全无涉。子美武侯庙《柏》诗云：“霜皮溜雨四十围，黛色参天二千尺。”四十围，乃径七尺，无乃太细长耶！此皆文章之病也。

少陵题先主武侯诗，特具论世知人之识，从古诗家所仅见者。宋儒王十朋《梅溪集》有祭文二首，短句拈韵，堪与少陵相为羽翼。其《谒昭烈庙》云：“呜呼！东都之季，盗窥神器。分鼎者三，帝乃刘氏。有高皇度，有光武气。有王佐臣，无中原地。以区区蜀，抗大国二。天压汉德，壮图弗遂。功虽少贬，四海归义。永安故宫，遗迹可记。君臣有庙，英雄堕泪。岁月浸远，栋宇莫治。来守是邦，过而兴喟。一新庙貌，薄荐殽胾。傍观八阵，细读三志。我虽有酒，不祀曹魏。”又《谒武侯庙》云：“丞相忠武，蜀之伊吕。高卧南阳，悲吟《梁甫》。草庐之中，三顾先主。将汉是兴，非刘昌与。君臣鱼水，蛟龙云雨。才十曹丕，志小寰宇。假令无死，师一再举。吴魏可吞，礼乐可许。宁使英雄，堕泪今古。将略非长，庸史之语。受命天子，来帅兹土，梦观八阵，果至夔府。庙貌仅存，风流可睹。旁有关张，一龙一虎。安得斯人，以消外侮？”

 
杜甫全集卷之十六

诸将五首

公自永泰元年夏去蜀至云安，次年春，自云安至夔州。据末章云“巫峡清秋”，当是大历元年秋在夔州作。其前二章乃追论去年事也。

汉朝陵墓对南山①，胡虏干秋尚入关②。昨日玉鱼蒙葬地，早时金碗出人间③。见愁汗马西戎逼，曾闪朱旗北斗殷④。多少材官守泾渭⑤，将军且莫破愁颜⑥。（首章为吐蕃内侵，责诸将不能御寇。上四叹往事，下四虑将来。【顾注】陵墓对南山，见其近在内地，而吐蕃入关发冢，其祸烈矣。不忍斥言，故借汉为比。广德元年，柳伉上疏，谓犬戎犯关度陇，不血刃而入京师，劫宫阙，焚陵寝，即其事也。此于禄山无涉。【张远注】帝王曰陵，公卿曰墓。玉鱼，应陵；金碗，应墓。【钱笺】昨日早时，言变乱倏忽。愁汗马，指吐蕃入寇。闪朱旗，谓焚宫烟焰。蒙，是覆地，对出字为工。汗马赤血，对朱旗自称。【顾注】末句紧接上二，言前日之愁现在目中，岂可玩寇而遽破愁颜乎？两愁字，丁宁致戒，不嫌重复。【卢注】永泰元年九月，郭子仪请遣诸道节度，各出兵屯要害。诸将犹击毯为乐。故有末句。）

①王浚表：“倾乱汉朝。”《长安志》：终南山，连亘蓝田诸县，西汉诸陵及大臣墓多与之相对。②晁错书：汉兴以来，胡虏数入边地。③后汉赤眉发掘诸陵，取其宝货，此西京事。董卓使吕布发诸帝陵及公卿以下冢墓，收其珍宝，此东京事。诗言“陵墓对南山”，指西京也。黄生曰：三四，叙陵墓发掘之惨。本恶境而出以雅语，若张载《七哀》诗“便房启幽户，珠押离玉体”，便觉出言直致矣。《两京新记》：宣政门内，曰宣政殿。初成，每见数十骑驰突出，高宗使巫祝刘明奴问其所由。鬼曰：“我汉楚王戊太子，死葬于此。”奴曰：“《汉书》，戊与七国反，诛死无后，焉得葬此？”鬼曰：“我当时入朝，以道远不从坐，后病死，天子于此葬我。《汉书》自遗误耳。”明奴因宣诏，欲为改葬。鬼曰：“出入诚不安，改葬幸甚。天子敛我玉鱼一双，今犹未朽，勿见夺也。”明奴以事奏闻。及发掘，玉鱼宛然，棺柩略尽。《汉武帝故事》：邺县有一人，于市货玉杯，吏疑其御物，欲捕之，因忽不见。县送其器，推问，乃茂陵中物也。霍光自呼吏问之，说市人形貌如先帝。【朱注】《南史》：沈炯，为魏所虏。尝独行，经汉武通天台，为表奏之。其略曰：“甲帐珠帘，一朝零落；茂陵玉碗，遂出人间。”即此事也。《搜神记》：卢充家西有崔少府墓。充一日入一府舍，见少府。少府以小女与充为婚。三日，崔曰：“君可归，女生男，当以相还。”居四年，三月三日，临水戏，忽见崔氏抱儿还充，又与金碗，并赠诗。充取儿、碗及侍，女忽不见。充诣市卖碗，崔女姨母曰：“昔吾妹之女，未嫁而亡，赠一金碗着棺中。”《杜诗博议》：戴叔伦《赠徐山人》诗：“汉陵帝子黄金碗，晋代仙人白玉棺。”可见玉鱼、金碗，皆用西京故事，实与汉朝陵墓相应，但汉后稗史自《西京杂记》、《风俗通》、《拾遗记》诸书外，传者绝少，无从考据耳。卢充幽婚，恐尚非的证。胡应麟曰：早时金碗出人间，说者谓用“茂陵玉碗遂出人间”语，以上有玉鱼字，遂易

 
作金碗。或谓卢充幽婚，自有金碗事，杜不应窜易原文。然单主卢充，又落汗漫。二说迄今分拏。不知杜盖以金碗字入玉碗语，一句中事词串用，两无痕迹，如《伯夷传》杂取经子，镕液成文。正此老炉锤妙处，而注家并失之。淮阴侯云：“此自兵法，顾诸君不省耳。”余于注杜者亦云。

④按：赵次公曰：闪朱旗于北斗城中，闲暇自若。此以闲对逼，似为工称。但汗马西戎四字，既属连用，则朱旗斗城不应凑用。朱注指为旗上斗星，则殷字正与闪字相应。周必大曰：《汉书》有朱旗绛天，此云朱旗北斗殷，见斗亦赤矣。殷，红色也，修书时避唐宣宗讳，故改作闲耳。考《左传》：“三辰旗旅。”疏云：“画北斗七星。”《汉书》：“招摇灵旗，九夷宾将。”注：“画招摇于旗，以征伐。招摇，北斗第七星也。”《东观汉纪》：段熲征还京师，鼓吹曲盖朱旗骑马，殷天蔽日。《左传》：左轮朱殷。张希良曰：注家以少陵父名闲，因改闲为殷，非也。上云“西戎逼”，下云“北斗闲”，二字反对，言戎马之急如此，而我军旗帜高并北斗者，悠扬闪烁，如此闲暇，则其逗留玩寇可知矣。当从赵次公之说。且闲字从木，同字从月，义同而点画各别，何嫌名之可讳乎？又如“娟娟戏蝶过闲幔”，正与急湍相反对，若改作开幔，意致索然。⑤《杜臆》：《唐志》：李林甫请停上下鱼书，自是徒有兵额官吏，而戎器、驼马、锅幕、糗粮俱为矣。时府人目番上宿卫者曰侍官，而六军宿卫皆市人矣。今吐蕃为寇，当拒之于疆场，而第守泾渭，已在畿辅之内，况材官不知其多少，大抵皆侍官辈耳。《通鉴》：永泰元年九月，回纥、吐蕃合兵围泾阳，及暮，二虏退屯北原。《越绝书》：多少为备。《前汉书》：“材官蹶张。”注：“材官，武技之臣。”又，“发巴蜀材官。”应劭曰：“材官，有材力者。”王勃诗：“赖此释愁颜。”

⑥宋之问诗：“破颜看鹊喜。”其二

韩公本意筑三城①，拟绝天骄拔汉旌②。岂谓尽烦回纥马，翻然远救朔方兵③。胡来不觉潼关隘，龙起犹闻晋水清④。独使至尊忧社稷，诸君何以答升平⑤？（次章，为回纥入境，责诸将不能分忧。在四句分截。筑城本以御戎，岂料国家多难，反借之以平寇乱。如至德二载，香积新店之捷，以回纪复两京。永泰元年，泾阳轻骑之盟，以回纥退吐蕃。子仪前后用兵，皆藉其助讨之力。所谓“尽烦回纥马”、“远救朔方兵”也。曰“岂谓”，见事出意外；曰“翻然”，见彼有悔心。当时潼关破后，广平出师。是秋，合关河清，此真主龙兴之象也。今杂虏侵境，忧在至尊，诸将何不思奋身报国，以致升平乎？四句，作抑扬诘问语，其意自明。按《册府元龟》：高祖师次龙门县，代水清。赵次公云：至德二年七月，岚州合关河清三十里。此龙起晋水清之一证也。诗盖以祖宗之起兵晋阳，比广平之兴复京师，广平王即代宗，故下文接以至尊。《博议》解胡来句，谓回纥自西北而来，不由潼关。果如其说，何不云萧关、散关乎？其解龙起句，谓太宗龙兴晋阳，请兵突厥。却辗转牵合，文气不顺矣。）

①《世说》：山涛与诸尚书言孙吴用兵本意。

②《旧唐书张仁愿传》：景龙二年，拜左卫大将军，同中书门下三品，封韩国公。神龙三年，仁愿于河北筑三受降城。先是朔方与突厥以河为界，

 
河北岸有拂云祠，突厥每入寇，必祷祠，候冰合而入。时默啜西击娑葛，仁愿乘虚夺漠南之北，筑三城，首尾相应。以拂云祠为中城，东西相去各四百里，皆据津济，遥相接应。北拓三百余里，于中头朝那山北置烽燧一千八百所。自是突厥不得度山放牧，朔方无复侵掠。《新书》：中城南直朔方，西城南直灵武，东城南直榆林。《史记淮阴侯传》：“驰入赵壁，拔赵旗，立汉赤帜。”按：天骄拔汉族，五字连读。言回纥本欲拔去汉旌，自三城既筑，则绝其拔族之路矣。

③《蜀志吕凯传》：翻然改图。

④一行《并州起义堂颂》：我高祖龙跃晋水，凤翔太原。⑤《梅福传》：升平可致。其三

洛阳宫殿化为烽①，休道秦关百二重②。沧海未全归禹贡③，蓟门何处尽尧封④。朝廷衮职谁争补⑤？天下军储不自供⑥。稍喜临边王相国⑦，肯销金甲事春农。（此章为乱后民困，责诸将不行屯田。在四句分截。洛阳潼关，忆安史陷京。沧海蓟门，伤河北余孽。【顾注】衮职谁补，言相皆出将。储不自供，言兵弗知农。王相国，此相而出将者。事春农，则兵亦知农矣。稍喜有二义，诸镇不知屯种，而缙独举行之，是为稍喜。缙素党附元载，此事在所节取，亦足稍喜也。当时李抱真为潞泽节度使，籍民，免其租税，给弓矢，使农隙习武。既不废朝廷廪给，而府库亦充实。郭子仪以河中乏食，自耕百亩，将士效之，皆不劝而耕。此即军储之能自供者。诗但举王缙而不及李、郭，时缙为河南副元帅，特就河北诸帅而较论之耳。玩临边二字可见。）

①《后汉董卓传》：李放火烧宫殿官府，居人悉尽。曹植诗“洛阳何寂寞，宫殿尽饶焚”，正指此也。《通鉴》：天宝十四载十二月，安禄山陷东京。十五载六月，破潼关。

②《汉纪》：“秦得百二焉。”注：“秦地险固，二万人足当诸侯百万人。”

③沧海，指《禹贡》青州之域。《十洲记》：沧海，在北海中，水皆苍色，神仙谓之沧海。庾信诗：“蓟门还北望。”④【朱注】尽尧封，如《王制》“北不尽恒山，南不尽衡山”之尽。俗本作觅，非。《吏记》：周封尧后于蓟，故曰尧封。王胄诗：“比屋降尧封。”⑤【朱注】此用衮职，与《毛诗》不同。《后汉法真传》：“臣愿圣朝，就加衮职。”注：“衮职，三公也。”

⑥焦竑曰：唐府乓之制，寓农于兵，军粮皆所自给。今府兵法坏，而兵饷多取之饷，故云“军储不自供”。《西都赋》：储不改供。汉乐府：“苍梧多腐粟，无益诸军储。”⑦《旧唐书》：广德二年，王缙拜同平章事，其年八月，代李光弼都统河南、淮西、山南东道诸节度行营事，兼领东京留守，岁余，迁河南副元帅，请减军资钱四十万贯，修东都殿宇。谢脁启：“临边三事，既谢张温。”

⑧蔡文姬诗：“金甲耀日光。”汉元帝诏：“方春农桑兴。”其四

 
回首扶桑铜柱标①，冥冥氛祲未全销②。越裳翡翠无消息③，南海明珠久寂寥④。殊锡曾为大司马⑤，总戎皆插侍中貂⑥。炎风朔雪天王地⑦，只在忠臣翊圣朝⑧。（此章为贡赋不修，责诸将不能怀远。在四句分截。岭南未靖，贡献久稀，由诸将膺异宠，拥高官，而不尽抚绥之道，故思忠臣恤民，以辅翼朝廷。【黄生注】前三首道两京之事，皆翘首北顾，此则道南中之事，故以回首发端。【顾注】岭南自明皇南诏之败，继以中原多故，其地未平。越裳国，在交趾南。南海郡，即广州府。炎风朔雪，以极南极北之地言。《杜臆》：殊锡而为大司马，则兵权在握，总戎而兼侍中衔，则事无中制，何以不能收复旧疆耶。）

①《十洲记》：扶桑，在碧海之卯地，一面万里。《南史》：林邑国，汉日南郡象林县，古越裳界也。北接九真郡南界。水步道二百余里有西屠夷，亦称王。马援所植两铜柱，表汉界处也。《新唐书》：环王，本林邑，其南浦有五铜柱山，形若倚盖，西重岩，东涯海。明皇令特进何履光以兵定南诏，复立马援铜柱，乃还。宋之问诗：“铜柱海南标。”

②王僧达诗：“远山敛氛祲。”③《周外纪》：成王六年，交趾南有越裳氏，重译来朝，献白雉。《唐书志》：驩州日南郡有越裳县。《周书》：成王时，苍梧献翡翠。《说文》：“翡，赤雀。”“翠，青雀也。”虞羲诗：“君去无消息。”

④《后汉书》：南海郡，武帝时置。《唐志》：岭南道有南海县。《汉西域传赞》：孝武之世，睹犀布玳瑁，则建朱崖七郡。自是之后，明珠、文甲、通犀、翠羽之珍，盈于后官。《岭表录异》：廉州有大池，谓之珠池，每年刺史修贡。《子虚赋》：“寂寥无声。”

⑤傅亮《进宋元帝诏》：“敬授殊锡，光启疆宇。”⑥《唐书》：门下省，侍中二人，正二品，掌出纳帝命，相礼仪。与左右常侍、中书令，并金蟑珥貂。⑦《管子》：南至委火炎风之野。张正见赋：“朔雪映夜舟。”《记》：临诸侯曰天王。【邵注】天王，用《春秋》例，大一统也。

⑧陆机《豪士赋》：“忠臣所为慷慨。”《左传》：叔向语宣子曰：“文公之霸也，翼戴天子。”后汉冯衍书：“圣朝享尧舜之荣。”钱谦益曰：此深戒朝廷不当使中官为将也。杨思勖讨安南五溪，残酷好杀，故越裳不贡。吕太一收珠南海，阻兵作乱，故南海不靖。李辅国以中官拜大司马，所谓殊锡也。鱼朝恩以中官为观军容使，所谓总戎也。泽州陈冢宰力辩其非。其一谓安南五溪之变，在思勖未至之先，有本传可证，不当以越裳不贡责之思勖。其一谓吕太一既平后，曾收珠千余日，有杜诗可证，不当以南海久寂责之太一。其一谓汉武帝置大司马，为武官极品。唐之兵部尚书不可称大司马，唐兵部尚书乃正三品。辅国进封司空，兼中书今，进封博陆郡王，三品之官，何足异乎？若唐之诸帅，其下各有行军司马及军司马，所谓大司马者，应指副元帅、都统节度使、都督府，都护府等官，专征伐之柄者言。且安南常设大都护以掌统诸番，此亦可证，所谓殊锡，大约非常宠锡，为朝廷亲信重臣耳。其一谓总戎之名，节度使皆可称，如杜诗，“总戎楚蜀”以赠高适，“闻道总戎”以赠严武，何必观军容使始云总戎耶？《唐百官志》：门下省，侍中二人，正二品。左散骑，常侍二人，正三品。注云：左散骑与侍中为左貂，右散骑与中书令为右貂。考马燧、浑瑊，皆拜侍中，

 
初非中人也。《百官志》中人有内侍省监、内常侍诸称，而无侍中。《宦者传》诸宦官有封为王公，进为中书今者，亦无侍中。今以鱼朝恩当之，误矣。所谓“总戎皆插侍中貂”，当指节度使而带宰相之衔者。

其五

锦江春色逐人来①，巫峡清秋万壑哀②。正忆往时严仆射③，共迎中使望乡台④。主恩前后三持节⑤，军令分明数举杯⑥。西蜀地形天下险⑦，安危须仗出群材⑧。（此章为镇蜀失人，而思严武之将略。通首逐句递下，此流水格也。细玩文气，望乡台与锦江相应，出群材与军令相应。仍于四句作截。大历元年，公自云安下夔州。其云锦江春色者，从上流而言，正想到台前迎使也，触景生哀，伤及严公。仆射，乃卒后赠官。迎使，是幕僚同事。三持节，言朝廷倚重。数举杯，言军中整暇。地险易乱，故须异才出镇，惜乎继起无人耳。《旧唐书》：武初以御史中丞出为绵州刺史，迁东川节度使，再拜成都尹，仍为剑南节度使。所谓先后三持节也。【顾注】只军令分明一句，便见折冲樽俎中，具有多少韬略。频数举杯，如《严公厅宴》及《晚秋摩诃池》之类是也。或因《八哀》诗有“忧国只细倾”句，遂云但数次举杯，失其旨矣。细倾，言饮不至醉耳，非谓停止宴会也。设三镇蜀中，只几次举酒，反觉仓皇窘迫，不似雅歌投壶气象。西蜀地险，外则吐蕃见侵，内则奸雄穷据也。安危须仗，所谓“公来雪山重，公去雪山轻”也。）

①阴铿诗：“上林春色满。”②殷仲文诗：“独有清秋日。”又：“哀壑叩虚牝。”③《后汉王常传》：光武曰：“每念往时共更艰厄，何日忘之。”仆射，秦官名。《汉官仪注》：师古曰：射，本如字读。古重射，每官必有主射课督之，故名。今射音夜，泥。

④《汉书田横传》：中使还报。又《宦者传》凡诏所征求，皆令西园驺密约敕，号曰中使。《文选注》：天子私使曰中使。《成都记》：望乡台，与升仙桥相去一里，管华阳县。

⑤王褒《四子讲德论》：“皇泽丰沛，主恩满溢。”《汉书冯奉世传》：“辄持节将兵追击。”⑥《管子》：“作内政而寄军令。”诸葛孔明《劾廖立表》：“部伍分明。”周明帝诗：“举杯延故老。”⑦《李斯传》：“西蜀丹青不为采。”陈琳书：“汉中地形。实有险固。”

⑧镇蜀得人，安则可以销萌，危则可以戡乱。不必引《荀子》“安国之危”解。《世说》：殷中军曰：“韩康伯居然是出群器。”钱谦益曰：是时，崔旰、柏茂林等交攻，杜鸿渐唯事姑息，奏以节度让旰、茂林等各为本州刺史。上不得已，从之。鸿渐以三川副元帅兼节度，主恩尤重，然军令分明，有愧严武多矣。故感今思昔，必如严武出群之才，斯可当安危重寄，而慨鸿渐之非其人也。又曰：鸿渐入蜀，以军政委崔旰，日与僚属纵酒高会，追思严武之军令，实暗议鸿渐之日饮不事事，有负主恩耳。

旧解谓此诗“春”“秋”，就永泰元年说，非也。是秋，公在云安，不

 
当云巫峡，且前章云“南海明珠久寂寥”，亦不在永泰间也。按公诗有云：“自平中官吕太一，收珠南海千余日。近供生犀翡翠稀，复恐征戍干戈密。”太一之叛，在广德元年十一月，随即削平。自广德二年、永泰元年至大历元年秋，中经闰月，约计千余日矣。彼云近供稀，犹此言久寂寥也。想南海既平而复梗，又在是年深秋，彼此互证，断知其作于大历元年秋日矣。

郝敬曰：此以诗当纪传，议论时事，非吟风弄月，登眺游览，可任兴漫作也。必有子美忧时之真心，又有其识学笔力，及能斟酌裁补，合度如律。其各首纵横开合，宛是一章奏议、一篇训诰，与三百篇并存可也。又曰：五首，慷慨蕴籍，反覆唱叹，忧君爱国，绸缪之意，殷勤笃至。至末及蜀事，深属意于严武，盖己尝与共事，而勋业未竟，特致惋惜，亦有感于国士之遇耳。

陆诗雍曰：《诸将》数首，皆以议论行诗。

黄生曰：《有感》五首与《诸将》相为表里，大旨在于忠君报国，休兵恤民，安边而弭乱。其老谋硕画，款款披陈，纯是至诚血性语。

王嗣奭曰：五章结语，皆含蓄可思。西戎见逼，诸将之罪，第云“且莫破愁颜”。社稷方优，诸将之罪，第云“何以答升平”。屯田不举、此当事者失策，第称王相国以相形。广南未靖，此抚绥者失宜，第举忠臣翊圣以相劝。崔旰之乱，杜鸿渐不能会讨，独称严武出群，以见继起者之失人。皆得诗人温柔敦厚之旨，故言之者无罪，而闻之者可以戒。

泽州陈冢宰廷敬曰：五首，合而观之，汉朝陵墓、韩公三城、洛阳宫殿、扶桑铜柱、锦江春色，皆从地名叙起。分而观之，一二章言吐蕃、回纥，其事封，其诗章句法亦相似：三四章言河北、广南，其事封，其诗章句法又相似；末则收到蜀中，另为一体。杜诗无论其他，即如此类，亦可想见当日炉锤之法，所谓“晚节渐于诗律细”也。与《秋兴》诗并观，愈见。

 
八哀诗

【鹤注】八诗非一时所作，如李光弼诗“洒泪巴东峡”，严武诗“怅望龙骧茔”，则二诗在夔州作无疑。如李邕诗“君臣尚论兵，将帅接燕蓟”，则是史朝义未平，正经营河北之日，当在广德之前，盖自宝应、广德至大历初，有此作也。今按：诗序所云，乃一时追思之作。观哀郑虔诗云“秋色余魍魉”，当是大历元年之秋。其云：“君臣尚论兵，将帅接燕蓟。”因此时吐蕃未靖，河北降将阳奉阴违，故有此语，非为史朝义而发也。葛常之曰，曹子建、王仲宣、张孟阳，有《七哀》诗，释者谓病而哀，义而哀，感而哀，悲而哀，耳目闻见而哀，口叹而哀，鼻酸而哀也。子建之哀，在于独栖而恩妇；仲宣之哀，在于弃子之妇人；张孟阳之哀，在于已毁之园寝：是皆一哀而七者具也。老杜之《八哀》，则所哀者八人也。

伤时盗贼未息，兴起王公、李公，叹旧怀贤，终于张相国。八公前后存殁，遂不铨次焉。（《杜臆》：此八公传也，而以韵记之，乃公创格。盖法《诗》之《颂》，而诗史非虚称矣。王、李名将，因盗贼未息，故兴起二公，此为国家哀耳。继以严武、汝阳、李、苏、郑，皆素交，则叹旧。九龄名相，则怀贤。序简而该，亦非后人所及。【朱注】诗序末句，言不以存殁之前后为次第也。陶诗序：词无铨次。）

 
赠司空王公思礼

八章之中，题首言赠者四，乃称死后赠官也。【卢注】哀司空者，哀其功名未就，而天促之也。《唐书》：王思礼，高丽人。

司空出东夷①，童稚刷劲翮②。追随幽蓟儿，颖锐物不隔③。（首叙少年奋起之迹。劲翮，比其勇力。颍锐，比其英锋。）

①《唐书》：思礼父虔威，为朔方军将，忠礼少习戎旅，入居营州。

②蔡邕《袁满来碑》：“虽则童稚，令闻芬芳。”刘桢诗：“劲翮正敷张。”③脱颖而出，用毛遂语。任昉表：“不隔微物。”服事哥舒翰①，意无流沙碛。未甚拔行间②，犬戎大充斥③。短小精悍姿.. 

④，屹然强寇敌⑤。贯穿百万众⑥，出入由咫尺。马鞍悬将首⑦，甲外控鸣镝⑧。洗剑青海水⑨，刻铭天山石⑩。九曲非外蕃(11)，其王转深壁(12)。飞兔不近驾.. (13)，骛鸟资远击(14)。（此记陇右立功之事。【远注】意无沙碛，犹云谈笑无河北。贯穿，谓连络部伍。出入，谓冲突贼营。悬将首，能战胜。控鸣镝，能御虏，所谓“屹然强寇敌”也。自此九曲尽复，则其地非外蕃，而其王已遁迹矣。飞兔二句，言足以长驱远驭。流沙碛石、青海天山，皆在西极之地。）①《周礼》：大司徒颁职事十有二，曰服事。郑司农注：服事，为公家服事也。《唐书》：思礼从王忠嗣，至河西，与哥舒翰同籍麾下。及翰为陇右节度使，思礼与中郎将周泌为翰押衙。

②《卫青传》：“臣幸得待罪行间。”③《周语》：穆王将征犬戎。《左传》：敝邑以政刑不修，寇盗充斥。④《前汉书》：严延年为人短小精悍。⑤《灵光殿赋》：“屹然特立。”《辩亡论》：“强寇败绩。”⑥《后汉隗嚣传》：百万之众方至。

⑦梦弼曰：马鞍悬将首，暗用彭宠事。蔡琰诗：“马鞍悬其头。”⑧【鲜于注】甲外，军阵之外，即游骑掠军，离什伍者。曹植诗：“揽弓捷鸣镝。”【邵注】鸣镝，髐箭也。

⑨青海，即西海。⑩伊州、西州，并有天山。刻铭，犹窦宪勒功燕然之意。《哥舒翰传》：翰筑神威军青海上，吐蕃攻破之，更筑于龙驹岛。由是吐蕃不敢近青海。(11)唐景龙四年，赞普请昏。唐以左卫大将军杨矩送金城公主使吐蕃。因请河西九曲之地为公主汤沐邑，矩奏与之。吐蕃既得九曲，自是复叛。《旧唐书》：天宝十二载，翰征九曲。思礼后期，欲引斩之，续命使释之。思礼徐言曰：“斩则斩，却唤作何物？”诸将以是壮之。十二载，翰进封凉国公，加河西节度使，攻破吐蕃洪济、大漠门等城，悉收九曲，以其地置洮阳郡，筑神策、宛秀二军。(12)《枚乘传》：“深壁高垒。”(13)《吕氏春秋》：“飞兔、騕，古之骏马。”《瑞应图》：飞兔，神马，行三万里，明君有德则至。(14)《易通卦验》：“秋分鸷鸟击。”张率诗：“虽忧鸷鸟击，长怀沸鼎虞。” 
晓达兵家流①，饱闻《春秋》癖.. ②。胸襟日沉静，肃肃自有适③。（此乃重叙将略，为下文张本。王公才识意度如此，则知潼关之败，非其偾军，而武功之师，由其底定也。

①《汉艺文志》：兵家者，盖出于古司马之职，王官之武备也。

②《晋书》：杜预为征南将军，有《春秋左传》癖。

③《杜臆》：胸襟沉静二句，夫子所云惧而好谋，可于气象得之。刘伶论：”闻此消胸襟。”常景侍：“严君性沉静，立志明霜雪。”《诗》：“肃肃在庙。”《庄子》：“是适人之适，而非自适之适也。”

潼关初溃散①，万乘犹辟易②。偏裨无所施③，元帅见手格④。太子入朔方，至尊狩梁益⑤。胡马缠伊洛⑥，中原气甚逆⑦。肃宗登宝位⑧，塞望势敦迫⑨。公时徒步至⑩，请罪将厚责。际会清河公，间道传玉册(11)。天王拜跪毕(12)，谠论果冰释.. (13)。（此记潼关败绩之事。辟易，言出奔。偏裨，谓思礼。元帅，谓哥舒。梁益，谓蜀中。伊洛，谓河南。至尊，即明皇。太子，即肃宗。当时灵武即位，迫于群臣劝进，故勉从以塞众望。上皇传位于太子，房琯奉册至灵武。受命以后，因纳谠言，故思礼得释放也。）

①《唐书》：哥舒翰守潼关，思礼充元帅府马军都将。翰军既败，至潼关收散卒，复守关。贼将崔乾祐进攻之，于是火拔归仁等绐翰出关，执以降贼。

②《项羽传》：“人马辟易。”谓辟开而移易其处。

③《汉冯奉世传》：大将军出，必有偏裨。

④张华《凯歌》：元帅统方夏。《东方朔传》：手格熊羆。⑤《春秋》：天王狩于河阳。粱、益二州，即西蜀地。⑥《后汉史论》：兵缠魏阙。⑦《乐记》：逆气成象。⑧《易》：“圣人之大宝曰位。”⑨王褒《四子讲德论》：不足以塞厚望，应明旨。羊祜表：“何以塞天下之望。”《世说》：昔安石在东山，缙绅敦迫。⑩范蔚宗论：“或起徒步，而仕执珪。”(11)《唐书》：翰败潼关，思礼走行在，肃宗责不坚守，将斩之。会房琯自蜀奉上皇册命至，谏以为可收后效，遂见赦。【钱笺】新旧二书记思礼纛下被释在灵武，与公诗合。而《通鉴》载思礼自潼关至，在次马嵬驿之前。又云，即授河西陇右节度使，令赴镇，恐当有误。清河，乃房姓郡名。玉册，册立肃宗之诏。《山海经》：黄帝取密山之玉策，而投之钟山之阳。《穆天子传》：天子于是得玉策枝斯之英。(12)《记》：“天子曰天王。”古诗：“伸腰再拜跪。”(13)《前汉书》：成帝曰：“久不见班生，今日复闻谠言。”《左传序》：“涣然冰释。”翠华卷飞雪①，熊虎亘阡陌②。屯兵凤凰山③，帐殿泾渭辟④。金城贼咽喉，诏镇雄所搤⑤。禁暴靖无双⑥，爽气春浙沥⑦。巷有从公歌⑧，野多青青麦⑨。（此忆其守武功而兴复也。帝自灵武至凤翔，自凤翔临泾渭，已渐逼京都矣。翠华，天子之旗。时在二月，故有飞雪。熊虎，将士之旗。统率六

 
军，故亘阡陌。诏镇，谓奉诏以镇武功。所搤，扼敌冲也。无双，言勇略特

出。浙沥，言军令肃清。王师至，故巷有歌。寇不侵，故野多麦。）①《上林赋》：“建翠华之旂。”②《周礼春官》：司常，熊虎为旗，写隼为旟

③图经：岐山，一名天柱山。文王时，凤鸣岐山，人亦呼为凤凰堆，在凤翔府。④帐殿，天子所在以帐为殿，详二卷。⑤金城县，属京兆府，至德二年，改为兴平。时思礼为关内节度使，镇此。黄鹤以为河西之金城，误矣。《唐书》，思礼除关内节度，使守武功。贼将安守忠来战，思礼退守扶风。贼分兵略太和关，去凤翔五十里，上命郭子仪击之而退。《马援传》：搤其咽喉。⑥汉武帝诏：“禁暴止邪，养育群生。”《史记》：萧何曰：“如信，国士无双。”⑦《世说》：桓宣武素有雄情爽气。《王彬别传》：爽气出侪类。谢惠连赋：“霰浙沥而先集。”⑧《诗》：“无小无大，从公于迈。”

⑨后汉成帝时童谣：“小麦青青大麦枯，谁当获者妇与姑，丈夫何在西击胡。”《庄子》：“青青之麦，生于陵陂。”及夫哭庙后，复领太原役①。恐惧禄位高②，怅望王土窄③。不得见清时.. 

④，鸣呼就窀穸⑤。永系五湖舟⑥，悲甚田横客⑦。千秋汾晋间⑧，事与云水白.. ⑨。（此惜其守太原而身没也。肃宗哭庙，在至德二年。思礼复镇，在乾元二年。其卒军中，在上元二年。禄位高，难报称。王土窄，未恢复。二句推原其心。窀穸已归，公方系舟，不得赴哭，故作歌以悲，甚于田横之客。旧注引范蠡乘舟泛五湖，谓思礼有功成身退之志，非也。洙曰：思礼两镇太原，抚御功深，故想见千秋之后，当与云水长留。）①《旧唐书》：长安平，思礼先入清宫，迁兵部尚书，封霍国公。光弼

徙河阳，代为太原尹、北京留守、河东节度使，寻加司空。②《前汉刑法志》：制为禄位，以劝其从。③《诗》：“莫非王土。”

④曹植诗：“清时难屡得。”⑤《左传》：“惟是春秋窀穸之事。”注：“窀，厚也。穸，夜也。厚夜，犹长夜。”《旧唐书》：上元二年四月，以疾薨。辍朝一日，赠太尉，谥武烈。

⑥《史记》：范蠡乘扁舟，浮于五湖。⑦《古今注》：薤露、蒿里，并丧歌也。田横自杀，门人伤之，为作悲歌。

⑧汾水，出太原晋阳山上。⑨徐彦伯诗楚山云水白。昔观文苑传①，岂述廉颇绩。嗟嗟邓大夫②，士卒终倒乾③。（将客意作结，叹继起无人也。将略不须文艺，故廉颇制胜，而景山丧身。此章首尾中腰各四句，前两段各十六句，后两段各十句。）

①《后汉书》有《文苑传》。

 
②《楚辞》：“增歔欷之嗟嗟兮。”《唐书》：思礼薨，管崇嗣代为太原尹。数月，召邓景山代崇嗣，景山以文吏见称，至太原检覆军吏隐没者，军众愤怨，遂杀景山。

③《韩非子》：聚士卒，养从徒。《左传》：赵宣子舍于翳桑，见灵辄饿，食之，既而与公介，倒乾以御公徒而免之。

 
故司徒李公光弼

【卢注】哀司徒者，哀其匡复大功，受谤未明而没也。《唐书》：光弼，营州人。【朱注】司徒已封王，赠太保。止称司徒者，其功名著于司徒时，盖从时人所称耳。

司徒天宝末，北收晋阳甲①。胡骑攻吾城，愁寂意不惬。人安若泰山②，蓟北断右胁③。朔方气乃苏，黎首见帝业④。（首记守太原之事。当时安史称乱，禄山从河北而向潼关，思明从山右以瞰秦陇。自光弼西扼贼冲，故朔方无虞，而肃宗得起业灵武。此至德元年事也。城，指太原。意不惬，贼失意也。）

①《旧唐书》：太原，汉晋阳县，天授元年置北都，兼都督府。《公羊传》：晋赵鞅，取晋阳之甲以逐荀寅，君侧之恶人也。

②《枚乘传》：“安于太山，易于反掌。”

③《国语》：断赵之右臂。《西域传》：开玉门关，通西域，以断匈奴右臂。【朱注】太原在幽蓟之西，故曰右胁。

④《旧书》：郭子仪为朔方节度，荐光弼为云中太守，充河东节度副使。潼关失守，授户部尚书，兼太原尹、北京留守。至德二年，史思明等四伪帅率众十余万攻太原，拒守五十余日，伺其怠，出击，大破之，斩首七万余级。加校检司徒，寻迁司空。《汉高帝纪》：五年而成帝业。

二宫泣西郊①，九庙起颓压②。未散河阳卒，思明伪臣妾。复自碣石来，火焚乾坤猎③。高视笑禄山④，公又大献捷⑤。（次记破思明之功。两京克复，思明伪降，既而贼势复炽，公又献俘奏捷，此至德二年事也。二宫泣，玄、肃还京。河阳卒，子仪旧营。碣石来，思明再叛。乾坤猎，如纵火大猎。笑禄山，思明自矜其勇。）

①沈约《安陆昭王碑》：“二宫升降，令绩斯俟。”西郊，自蜀至京之郊。②周制：后稷为太祖，庙百世不迁，左为文世室，右为武世室，居三昭三穆之上，共为九庙。《史记》：勾践身称为臣，妻称为妾。③《诗叔于田》章：“叔在薮，火烈具举。”前汉长沙定王以猎纵火坐罪。此火猎所自出也。

④《卢思道集》：“抵掌扬眉，高视阔步。”

⑤《左传》：“凡诸侯有四夷之事，则献捷于王。”又：“击之必大捷

焉。”《唐书》：思明来援庆绪，光弼拒战尤力。思明即伪位，纵兵河南，光弼代子仪为朔方节度、天下兵马副元帅，与思明战中潭西，大破之。又收怀州，擒安太清，献俘太庙。

异王册崇勋①，小敌信所怯②。拥兵镇汴河③，千里初妥贴④。青蝇纷营营⑤，风雨秋一叶。内省未入朝，死泪终映睫⑥。（此伤其封王未久，忧谗以卒也。光弼出镇临淮，在肃宗之末；其封临淮郡王，在代宗初年，越二岁，而竟忧愤陨身矣。怯小敌，虽指北邙之败，亦见其勇于大敌也。青蝇，指中官之谗。秋一叶，李薨在七月也。当日畏祸，不敢入朝，内省惭恨，故临死而泪犹在睫。）

 
①《汉书》赞：功臣异姓而王者八国。《旧书》：宝应元年五月，光弼进封临淮郡王。杜笃诔吴汉：“勋业既崇。”

②《光武纪》：刘将军生平见小敌怯，今见大敌勇，甚可怪也。

③《通鉴》：上元二年五月，复以光弼为河南副元帅，统八道行营节度，出镇临淮。

④王逸《楚辞序》：“事不妥贴。”张逊《上隋文帝表》：“幅员暂宁，千里妥贴。”⑤《诗》：“营营青蝇，止于樊，岂弟君子，无信谗言。”

⑥唐书》：北邙之败，鱼朝恩羞其策谬，深忌光弼，程元振尤嫉之。及来瑱为元振谗死，光弼愈恐。吐蕃寇京师，代宗诏入援，光弼畏祸，迁延不敢行。广德二年七月，薨于徐州，年五十七，赠太保，谥武穆。【朱注】《谭宾录》：光弼惧朝恩之害，不敢入朝。田神功等不受其制，愧耻成疾，薨。《淮南子》：“一叶落而知秋。”王浚表：“内省渐惧。”张率诗，“独向长夜泪承睫。”桓谭《新论》：孟尝君喟然叹息，泪下承睫。大屋去高栋①，长城扫遗堞②。平生白羽扇③，零落蛟龙匣④。雅望与英姿⑤，凄怆槐里接⑥。三军晦光彩⑦，烈士痛稠叠⑧。（此志其身殁之后，人心追悼也。去栋扫堞，朝无倚毗。槐里相接，死犹近君。烈士增痛，同怀忠愤也。初，光弼至河阳，壁垒旌旗，精彩皆变，今则光彩已晦矣。当时朔方军士，乐郭之宽，畏李之严，今则稠叠悲痛矣。此皆实事也。）

①去高栋，即梁木其坏意。《史记孟轲传》：高门大屋。朱超诗：“高栋响行雷。”②《宋书》：檀道济被收，脱帻投地曰：“坏汝万里长城。”沈佺期诗：“遗堞尚云屯，堞城上箭垛。”

③裴启《语林》：诸葛武侯以白羽扇指麾三军。《杜臆》：羽扇零落，惜不尽其用也。④《西京杂记》，汉帝及诸王送死，皆珠襦玉匣，匣形为铠甲，连以金缕，皆镂为蛟龙、鸷凤，龟麟之象，世谓蛟龙玉匣。【朱注】《霍光传》：赐壁珠玑玉衣，梓宫。则人巨亦可称蛟龙匣也。

⑤《世说》：崔琰代操见匈奴使。曰，“魏主何如？”使曰，“魏王雅望非常，然床头捉刀人乃英雄也。”《后汉二十八将论》：“英姿茂绩，委而不用。”

⑥曹植诗，“凄怆内伤心。”《长安志》：槐里故城，即犬戎城，在兴平县东南一十里。【钱笺】《神道碑》：窆公于富平县先茔之东，铭曰：渭水川上，檀山路旁。檀山，在县西北四十里，本非槐里，昔汉武帝葬槐里之茂陵。卫青、霍去病墓，去茂陵不三里。光弼葬在冯翊，犹卫霍之接近槐里，故曰“恻怆槐里接”。朱注云：《旧书》本传：光弼葬于三原，诏百官袒送延平门外。碑又云：窆于富平县考三原，与富平接壤，在京师东北。槐里，则《汉志》属右扶风，非光弼葬地也。《唐书》：高祖献陵在三原，中宗定陵在富平，故以槐里比之。旧注直云光弼葬槐里，则失实矣。⑦《西京杂记》：开匣拔鞘，光彩射人。曹植诗：“光彩晔若神。”

⑧曹操乐府：“烈士暮年，壮心不已。”直笔在史臣①，将来洗筐箧②。吾思哭孤冢，南纪阻归楫。扶颠永萧条③，

 
未济失利涉④。疲茶竟何人⑤？洒泪巴东峡⑥。（末为司徒表心，而深致哀思也。李公扶帝业，奏大捷，此功烈之昭著天壤者。若其死泪承睫，而烈士痛心，将来直笔史臣必能为之洗雪。特恨身滞峡中，不能临冢悲哭，为可叹耳。此章五段，各八句分截。）

①《晋纪总论》：长虞数直笔而不能纠。庾信诗：“唯当一史臣。”

②《史记甘茂传》：文侯示之谤书一箧。《杜臆》：筐箧，似用乐羊谤书盈箧事。《贾谊传》：“俗吏所务，在于刀笔筐箧。”

③汉章帝《赐东平王书》：可以持危扶颠。④《易》：“故受之以未济终焉。”又：“利涉大川。”⑤《庄子》：“茶然疲役而不知所归。”⑥曹植诗：“洒泪满祎抱。”刘克庄曰：此诗“平生白羽扇，零落蛟龙匣”，语极悲壮。又云：“青蝇纷营营，风雨秋一叶。内省未入朝，死泪终映睫。”其形容临淮忧谗畏议，不敢入朝之意，独见分晓。今按：当时李、郭，功存社稷，而被谗中官。子仪闻命即赴，不顾其身，终以至诚感物；光弼怵于祸患，畏缩不行，竞至悔恨而亡。诗云“直笔在史臣”，此微显阐幽，欲为纯臣表心也，一语有关大节。《唐书》本传：史官力为暴白。皆公诗有以发之矣。

 
赠左仆射郑国公严公武

【卢注】哀仆射者，哀其功名未尽展而卒也。《新书》：武，字季鹰，华州华阴人，挺之之子。

郑公瑚琏器①，华岳金天晶②。昔在童子日，已闻老成名③。嶷然大贤后，复见秀骨清④。开口取将相⑤，小心事友生⑥。阅书百氏尽⑦，落笔四座惊⑧。历职匪父任⑨，嫉邪尝力争⑩。（首叙生质才品。上六，言令器夙成。七八，言意度过人。九十，言文学出众。匪父任，见不藉门荫。尝力争，能不负言责。）

①任昉序：希世之儁民，瑚琏之弘器。②《后汉杨赐传》：华岳所挺，九德纯备。《思玄赋》：“顾金天而叹息，吾欲往乎西嬉。”玄宗先天二年，封华岳神为金天王。华岳，即西安府太华山，上有少吴金天氏，后世以为西方司秋之神。【邵注】此言其钟山岳之精秀。《说文》：“晶，精光也。”

③蔡琰《与周俊书》：吴平圣王之老成，明时之儁乂。④《诗注》：“岐嶷，峻茂之状。”《晋书江统传》：嶷然稀言江应元。大贤，指严挺之。【赵注】《新史》挺之传：姿质轩秀。《旧史》武传云：神气儁爽，故有“复见秀骨”之句。周颖文《祭梁鸿文》：“秀骨风霜。”

⑤《史记魏公子传》：公子诚一开口。刘向疏：据将相之位。⑥《杜臆》：观“小心事友生”句，知武无欲杀公事。《霍光传》：“小心谨慎。”《诗》：“矧伊人兮，不求友生。”

⑦魏文帝《与吴质书》：“妙思六经，逍遥百氏。”⑧孔融诗：“高谈满四座。”⑨《后汉陈蕃传》：前后历职，无他异能。《前汉汲黯传》以父任为太子洗马。孟康注：大臣任举其子弟。《旧书》：武弱冠以门荫策名，哥舒翰奏充判官，迁殿中侍御史。

⑩汉赵壹著《嫉邪赋》。《后汉公孙述传》不可力争。汉仪尚整肃①，胡骑忽纵横②。飞传自河陇③，逢人问公卿。不知万乘出，雪涕风悲鸣④。受辞剑阁道，谒帝萧关城⑤。寂寞云台仗⑥，飘飖沙塞旌⑦。江山少使者⑧，笳鼓凝皇情⑨。（此记扈从两宫之事。河陇无恙，故见飞传而同信。明皇幸蜀，故追乘舆而悲涕。受辞，承命上皇。谒帝，趋赴灵武。寂寞江山，剑阁音阻。塞旌茄鼓，萧关起事也。）

①《新书》：武从玄宗入蜀，擢谏议大夫。至德初，赴肃宗行在，房琯荐为给事中。《光武纪》：不图今日复见汉官威仪。

②《汉书》：盗贼纵横。

③卢照邻诗：“拂曙驱飞传。”飞传，急递也。河陇，河西、陇右也。④《通鉴》：天宝十五载秋七月，太子至平凉，杜鸿渐、魏少游等迎至灵武，谋发河陇劲骑，南向以定中原。雪涕，谓拭泪。《列子》：景公雪涕而顾晏子。《吴越春秋》：长吟悲鸣。

⑤《前汉终军传》：受辞造命。【邵注】剑阁，在今四川保宁府。萧关城，在今陕西平凉府镇原县。颜延之诗：“谒帝苍山蹊。”

⑥张载《叙行赋》：“嗟寂寞而愁予。”庾信《哀江南赋》：”犹有云 
台之仗。”《魏志注》：《魏氏春秋》：帝下云台铠仗授兵。

⑦曹植诗：“飘飖周八极。”丘迟《与陈伯之书》：“倔强沙塞之间。”⑧陶潜诗：“形迹滞江山。”⑨《世说》：桓玄西下，笳鼓并作。颜延之诗：“皇情爱眷眷。”又：“途穷凝圣情。”杨慎曰：《诗》“肤如凝脂”，颜延之诗“空城凝寒云”，俱音去声。

壮士血相视①，忠臣气不平②。密论贞观体，挥发岐阳征③。感激动四极.. 

④，联翩收二京。⑤西郊牛酒再⑥，原庙丹青明⑦。（此述其协赞恢复。血相视，战伤者众。气不平，敌忾者多。论贞观，治仿太宗。发岐阳，师出凤翔。感激，人戮力。联翩，频奏捷。牛酒，迎官军。丹青，修祖庙也。）①《吴越春秋》：椒丘.曰：“此天下壮士。”《别赋》：“刎血相视。”②《忠经》：君德圣明，忠臣以荣。《孙宝传》：心内不平。③《易》：“六爻发挥。”④《荀子》：施及四极。⑤《曹植诗》：“联翩历五山。”唐太宗诏：“二京之盛，其来自昔。”⑥《易》：“自我西郊。”《韩信传》：广武君曰：“当今之计，不如

按甲休兵。百里之内，牛酒日至，壶浆塞陌。”⑦《汉书》：“叔孙通请立原庙。”注：“原，重也。先有庙，今更立之。”《晋阳秋》：武帝改营太庙，填以丹青，缀以珠玉。

匡汲俄宠辱①，卫霍竟哀荣②。四登会府地③，三掌华阳兵④。京兆空柳色⑤，尚书无履声⑥。群乌自朝夕⑦，白马休横行⑧。（此叙其历任始终。俄宠辱，除罢不常。竟哀荣，存殁可慨。四登府，屡居京尹。三掌兵，频授节度。空柳色，京尹身殂。无履声，尚书迹沓。乌自朝夕，中丞虚位。白马休行，谏净不闻矣。【朱注】武初为京兆少尹，再为京兆尹，两镇剑南，皆兼成都尹，故曰“四登会府地”。初以御史中丞出为东川节度使，后又两充剑南节度使，故曰“三掌华阳兵”。）

①《新书》：已收长安，武拜京兆少尹。坐琯事，贬巴州刺史。久之，迁东川节度使。上皇合剑南为一道，擢武成都尹、剑南节度使。还京，拜京兆尹，为二圣山陵桥道使，封郑国公，迁黄门侍郎。与元载厚相结，求宰相不遂，复节度剑南，破吐蕃七万众于当狗城，遂收盐川，加检校吏部尚书。《匡衡传》：建昭三年，代韦玄成为丞相，封乐安侯。后有司奏衡专地盗土，竟坐免。《汲黯传》：召为中大夫，以数切谏不得久留内，为东海太守。《老子》：“宠辱苦惊。”

②《卫青传》：天子使使者持大将军印即军中，拜青为大将军。后尚平阳公主，与主合葬，起冢象庐山云。《霍去病传》：以功封骠骑将军，秩与大将军等。元狩六年薨，上悼之，发属国玄甲军，陈自长安至茂陵，为冢，象祁连山。傅亮表：“荣哀既备，宠灵已忝。”

③《通鉴注》：唐时巡属诸州，以节度使为大府，亦谓之会府。

④《禹贡》：华阳黑水惟梁州。

⑤《汉张敞传》：敞为京兆尹时，罢朝会，走马章台街。唐人诗有“章台柳”。

⑥汉哀帝时，尚书郑崇，常曳革履谏净。帝曰：“我识郑尚书履。” 
⑦《朱博传》：御史府中列柏树，常有野乌数千栖集其上，晨去暮来，号曰朝夕乌。

⑧后汉张湛为光禄大夫，常乘白马。光武每有异政，辄曰：“白马生且复谏矣。”《上林赋》：“扈从横行。”按：朱注引侯景乘白马渡江为证，谓蜀中寇息也。但下文自有“四郊失壁垒”句，不应预侵。诸葛蜀人爱①，文翁儒化成②。公来雪山重，公去雪山轻③。记室得何逊.. 

④，韬钤延子荆⑤。四郊失壁垒⑥，虚馆开逢迎⑦。堂上指图画⑧，军中吹玉笙.. ⑨。岂无成都酒⑩，忧国只细倾(11)。时观锦水钓(12)，问俗终相并(13)。（此因治蜀有功，而追忆生前也。诸葛文翁，见功德在人。雪山轻重，言身系安危。何逊、孙楚，比参谋之士。失壁垒，边境肃清。开逢迎，贤士交集。指图画，险要熟知。吹玉笙，军政暇裕。酒只细倾，志在经国。观钓问俗，留心民瘼也。）①《蜀志诸葛亮传》：“梁益之民，咨述亮者，虽《甘棠》之咏召公、郑人之歌子产，未足为过也。”

②文翁，注见前。③公三镇蜀中，故有去来之语。④《梁书》：何逊为建安王记室，王爱文学之士，日与游宴。⑤张说诗：“礼乐逢明主，韬钤用老臣。”注：太公兵法有《玄女六韬》及《玉钤篇》。《晋书》：孙楚，字子荆，参石苞骠骑军事。⑥《记》：“四郊多垒，卿大夫之辱。”随何说黥布：“深沟壁垒。”⑦《汉献帝纪》：公孙度虚馆候邴原。汉章帝诏：遣吏逢迎。

⑧公有《奉观严郑公厅事岷山沲江画图》诗。⑨刘孝威诗：“浮丘侍玉笙。”⑩萧子显诗：“朝酤成都酒，瞑数河间钱。”(11)《刘向传》：周堪，信有忧国之心。细倾，与豪饮相反。(12)观钓，谓武过草堂，公酬诗云：“幽栖真钓锦江鱼。”(13)《吴志》：陟璆使汉，入国而问俗。意待犬戎灭，人藏红粟盈。①以兹报主愿，庶获裨世程。②炯炯一心在③，沉沉二竖婴④。颜回竟短折，贾谊徒忠贞⑤。飞旐出江汉⑥，孤舟转荆衡⑦。虚横马融笛⑧，怅望龙骧茔⑨。空余老宾客，身上愧簪缨⑩。（此为筹边未竟，而痛伤死后也。蜀近吐蕃，民苦馈饷，故灭戎盈粟，为当时大经画。惜其早世，而心未遂耳。丧返华阴，路经江、汉、荆、衡也。虚笛，知音已亡。望茔，孤坟远隔，老宾客，向为幕僚。愧簪缨，感其荐拨。此章前两段各十二句，中两段各八句，后两段各十四句。）

①《前汉贾捐之传》：“太仓之粟，红腐而不可食。”

②《贾谊传》：“可以为万世法程。”

③《寡妇赋》：“目炯炯而不寐。”《商书》：“永肩一心。”

④庾信诗：“幽翳沉沉。”《左传》：晋侯獳病，求医于秦，秦伯使医缓为之。未至，公梦疾为二竖子，曰：“彼良医也，惧伤我焉，逃之。”其一曰：“居盲之上，膏之下，若我何？”医至，曰：“疾不可为也，在肓之上，膏之下。攻之不可，达之不及，药不至焉，不可为也。”晋孙和《荐范粲表》：久婴疾病。皇甫谧疏：久婴笃疾。陆机诗：世网婴吾身。《正字通》： 
婴，系也，萦也。

⑤颜渊三十二岁，贾谊三十三岁，故举以相方。《记》：短折曰不禄。《左传》：荀息曰：“继之以忠贞。”《唐书》：永泰元年四月，武卒，时年四十，赠尚书左仆射。⑥潘岳《寡妇赋》：“飞旐翩以启路。”注：“旐，丧车之旌。⑦庾信《竹杖赋》：“是乃江汉英灵，荆衡杞梓。”⑧汉马融精旐术数，性好音律，尤耽于笛，及卒，客有吊者，诣灵横笛。⑨《晋王浚传》：武帝因谣言，拜浚为龙骧将军，伐吴。太康六年卒，葬柏谷山。大营茔域，葬垣周四十五里。

⑩谢脁诗：“怃然愧簪缨。”考严武生平所为多不法，其在蜀中，用度无艺，峻掊亟敛，闾里为之一空。唯破吐蕃，收盐川，为当时第一功。祷云公来雪山童，公去雪山轻，诚实录也。至比之为诸葛、文翁，不免誉浮其实。噫，唐世人物，如严武者何可胜数，而后人至今传述，公之有功于武多矣。

 
赠太子太师汝阳郡王琎

《杜臆》：汝阳被宠善终，本无可哀，直以下交情厚，伤旧而赋也。【鹤注】汝阳王薨，在天室九载。

汝阳让帝子①，眉宇真天人②。虬髯似太宗③，色映塞外春④。往者开元中、主恩视遇频。出入独非时⑤，礼异见群臣。爱其谨洁极⑥，倍此骨肉亲⑦。（此叙品貌不群，及平时恩遇。《杜臆》：赞王用“谨洁极”三字，最得要领。）

①《唐书》：让皇帝宪，本名成器，睿宗立为皇太子，以玄宗有讨平韦氏功，恳让储位，封宁王，薨，谥让皇帝。

②《七发》：“阳气见于眉宇之间。”《魏略》：邯郸淳见曹植才辩，对其所知，叹为天人。

③《西阳杂俎》：太宗虬髯，常戏张弓挂矢。

④武陵王纪诗：“塞外无春色。”此翻用其语，乃极状器宇之温和也。⑤《楚元王传》：出入卧内，传语言。非时，即常常而见之意。⑥谨洁，言能谨身洁已。⑦《记》：骨肉之亲，无绝也。《羯鼓录》：汝阳秀出藩邸，玄宗特钟爱焉。又以其聪悟敏慧，妙达音旨，每出游幸，顷刻不舍。

从容听朝后①，或在风雪晨②。忽思格猛兽③，苑囿腾清尘④。羽旗动若一⑤，万马肃駪駪⑥。诏王来射雁⑦，拜命已挺身⑧。（下三段，记当时射猎之事。此言明皇诏猎也。吴论：动若一，行列整。肃駪駪，号令严。）

①《书》：“从容以和。”《淮南子》：“古者天子听朝，公卿正谏。”

②江淹诗：“幸及风雪霁。”③《汉书武五子传》：厉王膂力扛鼎，空手搏熊彘猛兽。又，江都王力格猛兽。④《淮南子》：“射沼滨之高鸟，逐苑囿之走兽。”相如《谏猎书》：“犯属车之清尘。”

⑤洙曰：《三礼图》：全羽为旞，析羽为旌，所谓汪旄于旗竿首也。《高唐赋》：“驾驷马，建羽旗。”

⑥《诗》：“駪駪征夫。”《诗注》：“駪駪，众多疾行之貌。”

⑦《苏武传》：天子射上林中，得雁。

⑧《左传》：拜命之辱。”《前汉刘屈氂传》：屈氂挺身逃。挺身，

奋身而起也。

箭出飞鞚内①，上又回翠麟②。翻然紫塞翮③，下佛明月轮④，从人虽获多⑤，天笑不为新⑥。王每中一物，手自与金银。（此言汝阳陪猎也。出飞鞚，王飞马以射。回翠麟，帝回马而视。紫塞之雁，应手而落，故下拂弓傍。）

①鲍照诗：“飞鞚越平陆。”鞚，马勒也。②翠麟，良马也。扬雄《河东赋》：“乘翠龙而超河兮，陟西岳之峣崤。”③崔豹《古今注》：秦所筑长城，土色皆紫，故云紫塞。《芜城赋》：“紫塞雁门。”④庾信诗：“明月动弓梢。” 
⑤《长杨赋序》：上将大夸胡人以多禽兽，令从人手搏之，自取其获，上亲临观焉。

⑥隋辛德源诗：“云衔天笑明。”袖中谏猎书①，扣马久上陈②。竟无衔橛虞③，圣聪矧多仁。官免供给费，水有在藻鳞④。匪惟帝老大，皆是王忠勤⑤。（此言王能谏猎也。圣聪，谓听谏。多仁，谓民得休而物不伤。此皆王之忠勤所格，非帝老而倦游也。赵曰：水有藻鳞，非特不猎，抑且不渔矣。谨洁，以行己言。忠勤，以事君言。）

①江淹诗：“袖中有短书。”②《通鉴》：秦王苻坚如邺，猎于西山，旬余忘返，伶人王洛叩马而谏。③相如《谏猎书》：“清道而行，中路而驰，犹时有衔橛之变。”注：“橛，车之钩心也。马衔或断，钩心或出，则致倾败以伤人。”④《诗》：“鱼在在藻，有颁其首。王在在镐，岂乐饮酒。”《小序》曰：.. “《鱼藻》，刺幽王也，言万物失其性，王居镐京，将不能以自乐，故君子思古之武王焉。”

⑤《后汉刘翊传》：“诏书嘉其忠勤。”

晚年务置醴①，门引申白宾②。道大容无能③，永怀侍芳茵④。好学尚贞烈⑤，义形必沾巾⑥。挥翰绮绣扬⑦，篇什若有神⑧。（此记其虚怀善学。上文专言射猎事，故此又概举其生平。置醴，接今人。义形，慕古人。挥翰，工书法。篇什，长诗作也。）

①《汉书》：楚元王敬礼申公等，穆生不嗜酒，元王每置酒，常为设醴。

②张正见诗：“邹严恒接武，申白日相趋。”【朱注】《旧唐书》：璡与贺知章、褚廷诲等善，为诗酒之交。③道大，出《老子》。《吕氏春秋》：无智无能。④晋傅亮表：“感旧永怀。”崔日知诗：“窗前窥石镜，河畔蹈芳茵。”⑤《世说》：羊忱性甚贞烈。⑥《公羊传》：仇牧义形于色。曹植诗：“歔欷涕沾巾。”⑦沈佺期诗：“挥翰初难拟。”《北史文苑传序》：“雅言丽则之奇，绮合绣联之美。”⑧钟嵘《诗品》：“于时篇什，理过其辞。”孔融《荐祢衡表》：“升堂睹奥，思若有神。”川广不可泝①，墓久狐免邻②。宛彼汉中郡③，文雅见天伦④。何以慰我悲，泛舟俱远津⑤。温温昔风味⑥，少壮已书绅⑦。旧游易磨灭⑧，衰谢增酸辛。（未因汝阳而及汉中，乃抚今恩昔之感。俱远津，公在夔州，汉中在归州也。昔风味，忆从前。易磨灭，虑将来。此章首尾各十句，中间皆八句分段。）

①鲍照诗：“川广每多惧。”②桓谭《新论》：雍门周以琴见孟尝君曰：“臣窃悲千秋万岁后，坟墓生荆棘，狐兔穴其中，樵儿牧竖踯躅而歌其上。”③汉中王瑀，汝阳王弟也。公昔与汉中王会于梓州。④曹植诗：“文雅纵横飞。”《榖梁传》：“兄弟，天伦也。”⑤干宝《晋论》：“泛舟三峡。” 
⑥《诗》：”温温恭人。”晋刘遗民书：“企怀风味，镜心象迹。”

⑦江淹诗：感赠远书绅。⑧何承天诗：“愿言桑梓思旧游。”司马迁书：“古者富贵而名磨灭，不可胜纪。”前赠汝阳王，本排律也，故叙次庄严。此哀汝阳王，乃古诗也，故纪述错综。前拈夙德升为全诗之纲，于奇毛赐鹰，只一语轻点；此拈谨洁极为通篇之眼，将诏王射雁，用三段详叙。如《史记淮阴侯传》多入蒯通语，《司马相如传》备载文君事，皆以旁出见奇，方是善于写生者。

 
赠秘书监江夏李公邕

【卢注】哀秘书者，哀其文章气节，遭谗而死，为可伤也。《唐书文苑传》：李邕，广陵江都人，少知名，在长安，李峤、张廷珪并荐邑词高行贞，堪为谏净官。张滑曰：李、苏、郑三人，皆书并荐邕词高行贞，堪为谏诤官。张溍曰：李、苏、郑三人，皆书地。

长啸宇宙间①，高才日陵替②。古人不可见，前辈复谁继③？（首叹才人凋谢。古人，概言。前辈，指李。）

①左思诗：“长啸激清风。”②刘峻《辩命论》：“高才而无贵仕。”《左传》：“上陵下替。”《抱朴子》：“陵替之端，所以多有。”③孔融书：“今之少年，喜谤前辈。”忆昔李公存，词林有根柢①。声华当健笔②，洒落富清制③。风流散金石.. 

④，追琢山岳锐⑤。情穷造化理⑥，学贯天人际⑦。（忆昔一提，至竟掩宣尼袂，痛其抱才不遇也。此叙李公文字。根柢，谓学有本源。健笔足副声名，言书法，起下金石二句。制作恒多洒落，言文章，起下造化二句。散，谓刊布。追琢，谓鐫勒。穷造化，所见者精。贯天人，所包者大。）①陆倕《感知己赋》：“学穷书府，文究辞林。”《汉书邹阳传》：“蟠木根柢。”②刘峻书：“声华无寂。”庾信《字文顺集序》：“章表健笔。”③郭象《庄子序》：“洒落之功未加。”④《晋书乐广传》：“天下言风流者，以王乐为首称。”《吕氏春秋》：“功绩铭乎金石。”《秦始皇纪》：刻于金石，以为表经。《诗》：“追琢其章，金玉其相。”

⑤山岳锐，状碑势之巍峨。郦炎诗：“功名重山岳。”⑥《庄子》：“造化之所始。”⑦《司马迁传》：“究天人之际，通古今之变，成一家之言。”干谒走其门，碑版照四裔①。各满深望还②，森然起凡例③。萧萧白杨路.. 

④，洞彻宝珠惠⑤。龙宫塔庙涌⑥，浩劫浮云卫⑦。宗儒俎豆事⑧，故吏去思计.. ⑨。眄睐已皆虚⑩，跋涉曾不泥(11)。向来映当时(12)，岂独劝后世。（此述其声价之重。干谒满望，言有求必应。森然起例，谓碑文体制。白杨，墓道碑也。龙宫，寺观碑也。宗儒，学宫碑也。故吏，遗爱碑也。眄睐皆虚，前之看碑者已往；跋涉不泥，后之摩碑者复至，故下接云“映当时”而“劝后世”。若以眄睐跋涉为索文之人，于上干谒句为重复矣。赵曰：泉路昏暗，得邕之文，如明珠洞彻，故以为惠。塔庙之文，神灵呵护，虽亘经浩劫，而浮云常卫。）①谢灵运诗：“图牒复磨灭，碑版谁传闻。”碑乃石碑，版是金版。《东都赋》：“瞰四裔而抗稜。”②《史记》：陈余曰：“不意君之望臣深也。”

③杜预《左传序》：发凡以言例。④古诗：“白杨何萧萧，松柏夹广路。” 
⑤《宣室志》：冯翊严生，家汉南岘山，得一珠，如弹丸。胡人曰：“此西国清水珠，至浊水，泠然洞彻矣。”《说苑》：宝珠不饰。

⑥仙传：昆明池龙宫，有仙方三十六首。徐陵寺碑：“朝惊鹫岭，夜动龙宫。”《金刚经》：“如佛塔庙。”《洛阳伽蓝记》：永熙三年，永宁寺浮图为火所烧，有人从东莱来，云：见浮图于海中，光明照耀，俨然如新。此言塔庙如龙宫也。⑦《度人经》：惟有元始浩劫之家，部制我界，统成玄都也。浩劫，无穷之劫。⑧《史记》：孔子布衣，传十余世，学者宗之。《刘向传》：仲舒学为儒宗。《论语》：“俎豆之事。”⑨《霍光传》：“问所亲故吏。”《何武传》：“生前无赫赫名，去后常令人思。”

⑩古诗：“眄睐以适意。”(11)《诗》：“大夫跋涉。”(12)沈约《谢灵运传论》：“标能擅美，独映当时。”丰屋珊瑚钩①，麒麟织成罽②。紫骝随剑几③，义取无虚岁④。分宅脱骖间⑤，感激怀未济⑥。众归赒给美⑦，摆落多藏秽⑧。（此述其好施之情。珊钩麟罽、骝马剑几，皆富家馈以求文者。人多感激，而心如未济，见其急于为人。众美赒给，而志厌多藏，见其胸怀高旷。）

①《易》：“丰其屋，天际翔也。”《晋书》：“今之百姓，竟丰其屋。”萧诠诗：“珠帘半上珊瑚钧。”

②《天中记》：汉武帝时，日本国贡麒麟锦，金花眩人眼目。《汉书注》：罽，织毛若今毼及氍毹之类。以织成罽，对珊瑚钧。织成，乃

独步四十年①，风听九皋唳②。呜呼江夏姿③，竟掩宣尼袂④。（此伤其遭逢不偶。独步，名振文坛。风听，声彻帝庭。宣尼掩袂，道穷可悯矣。此句结前起后。）

①曹植诗：“仲宣独步于汉南。”②《诗》：“鹤鸣于九皋，声闻于天。”《唐书》：玄宗东封回，邕献词赋，称旨，后因上计偕，中使临索其文。故以九皋鹤唳比之。③《汉书》：“天下无双，江夏黄童。”《世系表》：后汉会稽太守高阳侯，徙居江夏，遂为江夏李氏。其后元哲徒居广陵，元哲主善，善生邕。故题曰“江夏李公”，诗又云“江夏姿”也。

④《公羊传》：西狩获麟，孔子反袂拭面，涕泣沾袍。刘琨诗：“宣尼悲获麟。”

往者武后朝，引用多宠嬖①。否臧太常议②，面折二张势③。衰俗凛生风.. 

④，排荡秋旻霁⑤。忠贞负冤恨⑥，宫阙深旒缀⑦。（往者再提，至“易力何深哜”，痛其直节受枉也。此记其立朝风节。【周注】当时振颓俗、霁天颜，其忠贞若此。而为小人所陷，亦以天子深居九重，耳目易于壅蔽耳。）①《左传》：“齐侯好内，多内宠、内嬖。”

②《西京赋》：“弹射臧否。”《搜神记》：“乞陛下圣造，亲试否臧。”《旧书韦巨源传》：太常博士李处直，议巨源谥曰昭。邕再驳之，文士推重。

 
③《史记》：绛侯谓王陵：“面折廷争，臣不如君。”《唐书》：邕拜左拾遗。中丞宋璟劾张昌宗兄弟反状，武后不应。邕在阶下大言曰：“璟所陈，社稷大计，陛下当听。”后色解，即可璟奏。

④《淮南子》：“衰世之俗，以其智巧诈伪。”《赵广汉传》：“见事风生，无所回避。”《傅玄传》：“玄除郎中，贵游慑服，台阁生风。”

⑤【邵注】秋旻雾，美其皎洁也。《尔雅》：“秋日旻天。”

⑥《左传》：荀息曰，“臣竭其股肱之力，继之以忠贞。”

⑦《前汉五行志》：君若缀旒，不得举手。应劭曰：旒，旌旗之旄，随风动摇也。或曰：旒黈所以蔽耳目，言朝廷之聪明蔽塞。

放逐早联翩①，低垂困炎病②。日斜鵩鸟入③，魂断苍梧帝④。荣枯走不暇⑤，星驾无安税⑥。几分汉庭竹⑦，夙拥文侯篲⑧。终悲洛阳狱⑨，事近小臣毙⑩。祸阶初负谤(11)，易力何深哜(12)。（此记其被谪致死。联翩，屡谪贬。炎厉，瘴热地。邕贬多在南方，故用长沙苍梧事。赵曰：荣枯无常，故奔走不暇，而无税驾之处。【卢注】历任迭为刺史，故云几分竹。所在必亲贤士，故云夙拥篲。【周甸注】邕名位不为卑贱，而其死也，竟与小臣无异，旦其祸起负谤，非有实事，挤之亦易为力，何必深噬至此乎。）

①《史记》：屈原放逐，著《离骚》。

②司马相如赋：“黼帐低垂。”宋之问诗：“自可乘炎病。”③《鵩鸟赋》：“庚子日斜，鵩集予舍。”④宋之问诗：“百越去魂断。”吴均诗：“依依望九疑，欲谒苍梧帝。”⑤《魏都赋》：“英辩荣枯。”⑥《诗》：“星言夙驾。”《史记，李斯传》：“吾未知所税驾也。”注：“税驾，犹言解驾。”《唐书》：邕累贬雷州司户、崖州舍城丞，又贬钦州遵化尉。⑦《汉书》：文帝三年，初与郡守为铜虎符、竹使符。字文逌《庾信集序》：“寄深分竹。”

⑧阮籍奏记：子夏处西河之上，而文侯拥篲。《旧唐书》：邕为陈州刺史，历括、淄、滑三州刺史，天宝初，为汲郡北海太守。上计京师，皆以邕重义爱士，古信陵之流。⑨《后汉蔡邕传》：邕上书自陈下洛阳狱，诏减死一等，与家属钳髠，徙朔方。⑩《左传》：“与犬，犬毙；与小臣，小臣亦毙。”

(11)《周语》：“其无乃阶祸乎。”《贾谊传》：“适足以负谤于天下耳。”(12)《前汉书》：“摧枯朽者易为力。”宋玉《小言赋》：“会九族而同哜。”伊昔临淄亭①，酒酣托末契②。重叙东都别，朝阴改轩砌③。（伊昔三提，至“鲲鹏喷迢递”，追溯交情始末也。此言其投契甚久。公与邕初遇于东都，所云“李邕求识面”也。再遇于临淄亭，有《陪宴历下亭》诗。公为后辈，故云未契。久叙阔恩，故日阴改移也。）

①谢灵运诗：“伊昔家临淄。”临淄亭，在今山东济南府。②左思诗：“酒酣气益震。”《尚书孔传》：“乐酒曰酣。”陆机《叹 
逝赋》：“托末契于后生。”

③潘岳《杨仲武诔》：“日仄景西，望子朝阴。”《广雅》：“砌，也。”《西都赋》：“玄墀扣砌。”，音启。扣，音口。

论文到崔苏①，指尽流水逝②。近伏盈川雄，未甘特进丽③。是非张相国.. 

④，相扼一危脆⑤。争名古岂然⑥，关键欻不闭⑦。例及吾家诗，旷怀扫氛翳⑧。慷慨嗣真作⑨，咨嗟玉山桂⑩。钟律俨高悬(11)，鲲鲸喷迢.. (12)。（此记其评论诗文。论文以下，慨论当世之文；例及以下，专论一家之诗。崔、苏、杨、李，同时丈名最著。屈指而到崔、苏，凡已逝者皆如流水矣。于杨炯则服其雄，于李娇则嫌其丽，此笃论也。独于张相国，不无是非之隙，遂至相扼而几危，亦由邕之不能忘名而善闭耳。例及，因类而及也。旷怀一句，此邕通论审言之诗。咨嗟三句，又特美所和嗣真一作。【赵注】山桂，比词之秀拔。钟律、比声之和雅。鲲鲸，比势之强壮。）①【钱笺】崔苏，崔融、苏味道也。《唐书》：融为方华婉，当时未有辈者。味道，九岁能属词，与李峤俱以文翰显。《朝野佥载》：李峤、崔融、苏味道、杜审言，为文章四友，世号崔、李、苏、杜，故公诗称之。

②指尽，屈指数尽也。刘桢诗，“逝者如流水。”③《唐书杨炯传》：炯为梓州司法参军，迁盈川令卒。《李峤传》：神龙三年，封赵国公，加特进，同中书门下三品。峤富才思，前与王勃、杨盈川接，中与崔融、苏味道齐名。张说云：杨盈川文如悬河注水，酌之不竭。李峤文如良金美玉，无施不可。

④《庄子》，“彼亦一是非，此亦一是非。”《张说传》：玄宗诛萧至忠，召说为中书令，封燕国公。东封还，为尚书左丞相。《旧书》：邕素轻张说，说甚恶之。

⑤《史记》：“两贤岂相扼哉。”梁简文书：“危脆之质，有险蜉蚍。”庾信《崔说碑》，“百龄危脆。”⑥《国策》：张仪曰：“争名者于朝。”魏文帝《典论》：“文人相轻，自古而然。”⑦《老子》：“善闭，无关键而不可开。”注：“横木为关，竖木为楗。”石崇《思归引》：“欻复见牵羁。”

⑧鲍照诗：“安知旷士怀。”⑨《汉高帝纪》：“慷慨伤怀。”【朱注】公祖审言集，有《和李大夫嗣真奉使存抚河东》诗，非指历下倡和之作。千家本载公自注云“甫有和李太守诗”，此伪托者，善本俱无。

⑩《世说》：范宣看毕咨嗟。《普书》：郄诜对武帝曰：“臣举贤良对策，为天下第一，犹桂林一技，昆山片王。”

(11)《史记》：钟律调自上古。顾野王《虎丘山亭序》：“成文畅于钟律。”《景福殿赋》：“华钟杌其高悬。”(12)王嘉《拾遗记》：“鲲鱼千尺如鲸。”《吴都赋》：“旷瞻迢递。”注：“迢递，远貌。”坡陀青州血①，芜没汶阳瘗②。哀赠竞萧条③，恩波延揭厉④。子孙存如线⑤，旧客舟凝滞⑥。君臣尚论兵⑦，将帅接燕蓟⑧。朗咏六公篇⑨，忧来豁蒙蔽⑩。（未伤其身后荒凉，抚时而增叹也。血渍青州，骨藁汶阳，其哀赠恩

 
典，尚待将来之揭厉。今子孙微弱，旧交远游，亦谁为谋其昭雪乎？最可伤者，国有外侮，而朝无直臣，今日之痛李公，犹李公之惜六公也。结语无任悲怆。揭厉，谓高揭而扬厉。论兵、以吐蕃屡侵。将帅，指河北降将。通论此章，是五段文字。细分之，则四句者三段，八句者三段，十四句者两段，十句十二句者各一段，十段之中，多寡仍相遥应。）

①司马相如《哀二世赋》：“登陂陀之长坂。”②任昉墓铭：“芜没郑乡，寂寥杨冢。”《唐书》：武德二年，北海郡置汶阳县。《旧书》：天宝五载，左骁卫兵曹参军柳勣有罪下狱，邕尝遗勣马，吉温使引邕尝以休咎相语，阴赂遗。宰相李林甫素忌邕，因传以罪。诏刑部员外郎祁顺之、监察御史罗希奭就郡杖杀之，年七十。客葬于此。③《唐书》：代宗时，赠邕秘书监。

④丘迟诗：“肃穆恩波被。”《剧秦美新论》：“侯卫厉揭。”周甸引《诗》深厉浅揭以解揭厉，未合，今从朱注。⑤《越绝书》：“中国不绝如线。”

⑥旧客，公自谓。《左传调》：禁旧客，勿出于富。”《别赋》：“舟凝于水滨。”⑦《吴越春秋》：孙子与吴王论兵。

⑧《后汉吴汉传》：往来燕蓟之间。

⑨《天台赋》：“朗咏长川。”原注：“公有张、桓等五王洎狄相《六公》诗。”【朱注】五王：张柬之、桓彦范、敬晖、崔玄、袁恕己。狄相，则仁杰也。赵明诚《金石录》：唐《六公诗》，李邕撰，胡履灵书。初读《八哀》诗，恨不见其诗。晚得石本，其文词高古，真一代佳作也。六公者，五王各为一章，狄丞相别为一章。【钱笺】董逌《书跋》：李北海《六公咏》，今《太和集》中虽有诗而无其姓名。予见荆州《六公咏》石刻，文既不刓，诗尤奇伟，豪气激发，如见断鳌立极，时宜老杜有云。序言邕为荆州，今新旧书皆不书。

⑩《抱朴子》：训诲所以移蒙蔽。

王嗣奭曰：李才名甚盛，而其死甚惨，公痛之极，故云“竟掩宣尼袂”，又云“魂断苍梧帝”，又曰“事近小臣毙”，末又曰“坡陀青州血”，不觉言之复也。叶石林以为累句，论诗则是，而非所以论子美。其起语豪宕，亦兼自寓。

各章以序事成文，部署森严，纯似班史。唯此章，感慨激昂，排荡变化，直追龙门之笔。细按其前后段落，又未尝不脉络整齐也。

郝敬曰：李江夏之文藻，郑司户之博综，必有少陵之隽能曲尽其妙。

 
故秘书少监武功苏公源明

【卢注】哀秘书者，哀其忠孝文章，始终遇蹇，为可惜也。《唐书》：苏源明，京兆武功人。

武功少也孤①，徒步客徐兗。读书东岳中，十载考坟典②。时下莱芜郭③，忍饥浮云巘④。负米晚为身⑤，每食脸必泫⑥。夜字照薪⑦，垢衣生碧藓.. ⑧。庶以勤苦志⑨，报兹劬劳愿⑩。（此叙其少而好学。忍饥垢衣，贫能苦志。脸必泫，伤亲殁。报劬劳，念亲恩，俱应少孤。）

①《唐书》：源明，初名预，少孤，寓居徐、兗。

②孔安国《书序》：“伏羲、神农、黄帝之书，谓之三坟，少昊、颛顼、高辛、唐、虞之书，谓之五典。”又曰：“孔子讨论坟典，断自唐虞以下。”③《旧书》：莱芜，汉县，后废。长安四年，于废赢县置莱芜县，属兗州。

④薛君章句云：“朝饥最难忍。”《诗》：“陆则在。”，山顶也。⑤《家语》：子路为亲负米百里之外。⑥《楚辞》：“横垂涕兮泫流。”

⑦侯瑾，家贫佣赁，暮辄烧柴薪以读。又，《晋中兴书》：范汪，家贫好学，燃薪写书，既毕，诵读亦竟。⑧碧藓，犹今人言衣服徴斑。⑨《韩诗外传》：子路曰：“不能勤苦，焉得行此。”⑩《诗》：“哀哀父母，生我劬劳。”学蔚醇儒姿①，文包旧史善②。洒落辞幽人③，归来潜京辇④。射君东堂策⑤，宗匠集精选⑥。制可题未干⑦，乙科已大阐⑧。文章日自负⑨，掾吏亦累践。晨趋阊阖内⑩，足踏宿昔趼（11）。（此叙其壮而出仕。蔚醇儒，其学不杂。包旧史，其文甚博。京辇，辇毂之下。东堂，试策之地。宗匠，指衡文者。掾吏屡践，自卑官屡迁也。足蹈昔趼，依然徒步而入也。）

①《易》：“其文蔚也。”蔚，文深貌。《汉书》：贾山涉猎书记，不能为醇儒。

②杜预《左传序》：“旧史遗文，略不尽举。”③《易》：“幽人贞吉。”④袁绍书：“公族子弟，生长京辇。”吴薛莹诗：“迁入京辇，遂升枢机。”⑤山谦之《丹阳记》：太极殿，周路寝也。东西堂，魏制，周小寝也。《晋书》：挚虞举贤良、方正直言，会东堂策问。⑥袁宏《三国名臣赞序》：“莫不宗匠陶钧。”惠远诗：“时无悟宗匠，谁将握玄契。”⑦蔡邕《独断》：“群臣有所奏请，尚书令奏下之，有制诏，天子答之曰：可。”⑧《儒林传》：房凤，字子元，以射策乙科，为太史掌故。《唐书》：诸进士试时务策五条，帖一大经。经策全得，为甲第；策得四、帖过四以上，为乙第。

 
⑨又云：源明工文词，有名天宝间。及进士第，更试集贤院，累迁太子谕德。⑩《大人赋》：“排阊阖而入帝宫。”韦昭注：“阊阖，天门也。”天上有阊阖殿，故人间帝殿亦名阊阖。（11）《庄子》：“百舍重趼。”《增韵》：“足胝曰趼。”

一麾出守还①，黄屋朔风卷。不暇陪八骏②，虏庭悲所遣③。平生满樽酒，断此朋知展④。忧愤病二秋，有恨石可转⑤。肃宗复社稷，得无顺逆辨⑥。范晔顾其儿⑦，李斯忆黄犬⑧。秘书茂松色⑨，再扈祠坛.. ⑩。（此叙其陷贼不污。黄屋风卷，上皇幸蜀矣，源明失于陪从，致为贼驱遣而悲愤也。朋知断，故情不展。石可转，见心不变。吴论：肃宗复位，顺逆既辨，一时受伪命者悉加刑戮，如范晔有顾儿之痛，李斯含黄犬之悲，而秘书独寒松不改，得与郊祀盛典。）

①颜延之《咏阮咸》诗：“屡荐不入官，一麾乃出守。”②《唐书》：源明出为东平太守，召远为国子司业。禄山陷京师，以病不受伪署。八骏，用周穆王巡游事。

③陈琳檄文：“并集虏庭。”④谢灵运诗：“再与朋知辞。”⑤《诗》：“我心匪石，不可转也。”⑥《三都赋序》：“既以著逆顺，且以为鉴戒。”⑦《宋书》：范晔临刑，其子霭取地土及果皮掷晔，晔问曰：”汝嗔我耶？”霭曰：“今日何缘嗔！但父子同死，不能不悲。”

⑧《史记》：二世具李斯五刑，论腰斩咸阳市。顾谓其中子曰：“吾欲与若。

复牵黄犬，俱出上蔡东门，逐狡兔，岂可得乎？”

⑨《世说》：张伯威，岁寒之茂松，幽夜之逸光。

⑩《唐书》：肃宗复两京，擢源明考功郎中、知制诰，后为秘书少监，

卒。扈祠，扈从祠祭也。《书》：“为三坛同。”

前后百卷文①，枕藉皆禁脔②。篆刻扬雄流③，溟涨本末浅④。青荧芙蓉剑⑤，犀兕岂独剸⑥。反为后辈亵⑦，予实苦怀缅⑧。煌煌斋房芝⑨，事绝万手搴。垂之俟来者，正始征劝勉⑩。不要悬黄金（11），胡为投乳贙（12）？（此叙其文才直节，禁脔，比文之丰美。才大如扬雄，虽溟犹为浅末。锋利如宝剑，虽犀兕亦可剸截。有文如此，而人乃亵视，公所以怀思而叹息也。当时斋房渎祀，苏能苦口力诤，于万手欲搴者，竟阻绝而不行，足为将来劝勉矣。且其意不欲求取金印，何为触犯忌讳，如投乳贙乎？此皆发于忠爱之诚耳。）

①《唐书》：源明又有前集三十卷。

②隋辛德源，少有重名，累官考功郎中。刘逖荐之曰：“枕藉六经，渔猎百氏。”《谢混传》：元帝始镇建业，每得二豚，以为珍膳，项下一脔尤美，辄以荐帝，呼为禁脔。③《法言》：或问吾子好赋？曰：“然。童子雕虫篆刻，壮夫不为。”

④谢灵运诗：“溟涨无端倪。”《后汉书》：范升以为左氏浅末，不宜立。曹植《责躬表》：“词旨浅末，不足采览。”此“末浅”二字所出，若作“未浅”，则海深何待言乎？ 
⑤《羽猎赋》：“炫耀青荧。”青荧，剑有光泽貌。《越绝书宝剑篇》：“扬其华如芙蓉始出。”卢照邻诗：“相邀侠客芙蓉剑。”

⑥李尤《剑铭》：“陆剸犀兕，水截鲸鲵。”⑦《蔡邕传》：“后辈被遣。”⑧《文选注》：缅，思貌。⑨《汉书》：武帝大兴祠祀，元封中，斋房生芝而作歌。《通鉴》：乾元二年六月，上从玉玙请，立太乙坛于南郊之东，自汉武帝祠太乙，至唐复祠之。《旧唐书肃宗纪》：上元二年七月，延英殿御座梁上生玉芝，一茎三花，上制玉灵芝诗。

⑩《唐书》本传：肃宗时，禁中祷祀穷日夜，中官用事，给养繁靡。源明数陈政治得失。及思明陷洛阳，帝将亲征，上疏极谏，帝嘉其切直。子夏《诗序》：周南、召南，正始之道，王化之基。《晋书卫玠传》：不意永嘉之末，复闻正始之音。李陵书：“来相劝勉。”

（11）《晋书周顗传》：取金印如斗大，系肘。

（12）《尔雅》：贙有力。注：出西海大秦国，有养者，似狗，多力犷恶。《炙毂子》载《贙铭》曰：爰有犷兽，厥形似犬，饥则驯服，饱则反眼，出于西海，名之曰畎。

结交三十载①，吾与谁游衍②？荥阳复冥寞，罪罟已横罹③。呜呼子逝日，始泰则终蹇④。长安米万钱⑤，凋丧尽余喘。战伐何当解，归帆阻清沔⑥。尚缠漳水疾⑦，永负蒿里饯⑧。（未叹苏公身殁，不及哀奠也。荥阳罹罪而亡，武功凶年而卒，则游衍无人矣。始泰，遭遇中兴。终蹇，身殁荒岁。战伐，吐蕃未靖。清沔，归路所经。胡夏客曰：武功少孤忍饥，为官又以饥终，读此不禁三叹。此章，前后三段各十二句，中间二段各十四句。）

①任昉诗：“结欢三十载。”②《诗》：“及尔游衍。”《新史》：源明雅善郑虔、杜甫。③《诗》：“罪罟不收。”横罹，横罹法网也。刘孝威诗：“菱芒乍罥丝。”李善《选注》：“罥，结也。”

④泰蹇，用《易》卦名。⑤《汉高帝纪》：“关中大饥，米斛万钱。”《旧书》：广德二年，自秋及冬，斗米千文，一斛则万钱矣。苏、郑皆卒于是年，故他诗曰：“谷贵殁潜夫。”又曰：“凶问一年俱。”

⑥《山海经注》：汉水至江夏安陆县入江，即沔水。

⑦刘桢诗：“余婴沉痼疾，窜身清漳滨。”⑧《杜臆》：蒿里饯，谓致奠也。《古今注》：蒿里，丧歌也。人死，精魂归于蒿里，使挽者歌以送之。蒿里，山名。【邵注】田横死，门人作挽歌二章，今分为二：薤露歌送王公大人蒿里歌，送士大夫庶人之丧。

《八哀》诗，苦心力索，未免人胜于天。就诸章而论，前五篇精悍苍古，后三首却繁密不疏，尚须分别而观。

 
故著作郎贬台州司户荥阳郑公虔

【卢注】哀荥阳者，哀其生不逢时，至被污贬死，为可悼也。郑虔，荥阳人。

鶏居至鲁门，不识钟鼓飨①。孔翠望赤霄②，愁思雕笼养③。荥阳冠众儒，早闻名公赏④。地崇士大夫⑤，况乃气精爽⑥。（首言其人品孤高，而兼得名位。上四比，下四赋。）

①《庄子》：昔者，海鸟止于鲁郊，鲁侯御而触之于庙，奏九韶以为乐，具太牢以为膳，鸟乃眩视悲忧，三日而死。江淹《拟古诗》：“咸池飨爰居，钟鼓或愁辛。”

②张华《鹪鹩赋序》：“孔雀翡翠，或陵赤霄之际，或托绝垠之外，然皆负矰婴缴，羽毛入贡。”③祢衡《鹦鹉赋》：“闭以雕笼，剪其翅羽。”④原注：“往者，公在疾，苏公颋位尊望重，素未相识，早爱才名，躬自抚问，临以忘年之契，远迩嘉之。”《后汉张奋传》：“众儒不达，议多驳异。”《蜀志注》：钟会，名公之子。⑤地崇，指著作郎。《后汉来歙传》：士大夫皆信重之。⑥《前汉五行志》：“心之精爽，是谓魂魄。”天然生知资①，学立游夏上②。神农或阙漏，黄石愧师长③。药纂西极名.. 

④，兵流指诸掌⑤。贯穿无遗恨⑥，苍蕞何技痒⑦。（此记其长于著述。生知多学，领下两段。神农，起药纂。黄石，起兵流。贯穿，谓闻见博。苍蕞，谓杂撰多。）①陈琳书：“此乃天然异禀，非钻仰者所庶几也。”庾肩吾《书品》：钟，天然第一。生知，见《礼记》。②《后汉李固传》，“通游夏之艺，颜闵之仁。”

③神农著《本草》，黄石公授张良兵法，此言虔所著之书，古人不逮也。《楚辞桥颂》：“年岁虽少，可师长兮。”

④《上林赋》：“左苍梧，右西极。”

⑤《颜氏家训》：“吾见世文学之士，品藻古今，若指诸掌。”《唐书》：

虔学长于地理，山川险易，方隅物产，兵戈众寡，无不详审。尝为《天宝军防录》，言典事该。诸儒服其善著书。⑥《司马迁传赞》：“贯穿经传，驰骋古今。”《文赋》：“恒遗恨以终篇。”

⑦原注：“公著《荟蕞》等诸书之外，又撰《胡本草》七卷。”高元之《茶甘录》：荟，草多貌。蕞，小也。虔自谓：“著书虽多，皆碎小之事。”唐史目其书为“会稡”，亦承袭之误。《尔雅序》：会稡，稡音最，聚也。荟蕞与会稡，二说不同。赵次公云：当以公诗为正。《射雉赋》：“徒心烦而技懩。”徐爱注，“有技艺欲逞，曰技懩。”圭臬星经奥①，虫篆丹青广②。子云窥未遍③，方朔谐太枉④。神翰顾不一，体变钟兼两⑤。文传天下口，大字犹在榜⑥。昔献书画图，新诗亦俱往。沧洲动玉陛，寡鹤误一响⑦。三绝自御题⑧，四方尤所仰。（此称其才艺绝人。

 
圭臬，善地理。星经，识天文。虫篆，工书法。丹青，能绘画。【朱注】虔之学识，过于子云之博览；虔之谈论，胜于方朔之诙谐。顾野王，奇字皆通，有虔而顾不止一矣。钟爵、钟会，父子善书，有虔而钟可兼两矣。文传二句，见名重当时。献书以下，见才动人主。）

①陆倕《石阙铭》：“陈圭置臬。”【赵注】圭以测日景，臬以度广狭也。天官家，有甘石二氏星经。②鱼豢《魏略》：“邯郸淳善《苍》、《雅》虫篆。”傅咸赋：”图像于丹青。”③《扬雄传》：雄少好学博览，无所不见。④《东方朔赞》：“诙达多端，应谐似优。”《陈书顾野王传》：”

虫篆奇字，无所不能。”太枉，太迂曲也。⑤《宋书谢灵运传》：“体变曹王。”《金壶记》：钟繇，工三色书，

草隶八分最优。兼两，本《易系辞传》。⑥《南史》：刘穆之谓宋武帝曰：“公但纵笔为大字。”⑦《三辅黄图》：玉堂殿，阶陛皆玉为之。【朱注】玉陛之上，展其沧

州图画，而寡鹤误为发响，形容绘事之逼真也。张协诗：“寡鹤空悲鸣。”

⑧《唐书》：虔善图山水，尝自写其诗并画以献，帝大署其尾曰：“郑虔三绝。”《宋书》：谢瞻作喜弄诗，灵运写之，混咏之。王弘在坐，以为三绝。吕总云：虔书如风送云收，霞催月上。

嗜酒益疏放①，弹琴视天壤②。形骸实土木③，亲近惟几杖。未曾寄官曹.. 

④，突兀倚书幌。晚就芸香阁⑤，胡尘昏坱莽⑥。反覆归圣朝，点染无涤荡⑦。老蒙台州掾，遐泛浙江桨。履穿四明雪⑧，饥拾楢溪橡⑨。（此叙其平生履历。疏放二句，动时之兴。土木二句，静中之致。未寄官曹，初设广文馆也；晚就芸阁，后为著作郎也。突兀，端坐之貌。坱莽，空旷之地。虔本心归王室，但二受伪命，无从洗涤，是以有台州之贬。履穿拾橡。贫困不能自给矣。）①《晋书阮籍传》：“嗜酒、能啸、善弹琴，当其得意，忽忘形骸，时人多谓之痴太尉。”《世说》：袁尹疏放好酒。②《杜臆》：“弹琴视天壤”，写得疏放有神。壶子曰：吾示之以天壤，

见吾善者，机也。《国策》：鲁仲连曰：“名与天壤俱敝。”③《嵇康传》：“土木形骸，不自藻饰。”④《唐语林》云：“玄宗置广文馆，以虔为博士。虔闻命，不知广文曹

司何在，诉宰相，宰相曰：“上增国学，置广文馆以居贤者，令后世言广文博士自君始，不亦美乎？”虔乃就职。钱谦益曰：据广文馆于国子监增置，故云不知曹司何在。《新书》云：“久之，雨坏庑舍，有司不夏修完，寓治国子馆，自是遂废。”非实录也。

⑤《陈子昂集》：祖敛仁，检校秘书郎，持三笔，终入芸香阁。《魏略》

“芸香，辟纸蠹，故藏书称芸台。⑥《上林赋》：“过于坱莽之野。”⑦《颜氏家训》：武烈太子，坐上宾客，随宜点染，即成数人。《抱朴

子》：“外物弃智，涤荡机变。”

⑧谢灵运《山居赋》注：天台四明相接连。四明，方石四面，自然开窗。《天台赋》：“济楢溪而直进。顾恺之《启蒙记》注曰：“之天台山，去天不远，路经楢溪，水深险清泠，前有平桥，路径不盈尺，长数十丈，下临绝 
涧，唯忘其身然后能济。”《寰宇记》：楢溪，在临海县东三十五里。四明在今宁波府，楢溪在今台州府，俱属浙东路。《庄子》：衣弊履穿，贫也，非惫也。考《史记》：东郭先生贫困，履行雪中，有上无下，足尽踏地，人皆笑之。

⑨《庄子》：“古者昼拾橡栗，暮栖木上，命之曰有巢氏之民。”又《徐无鬼》：“居山林，食芋粟。”芋栗，即橡栗也。《唐书》：虔迁著作郎。安禄山反，劫百官置东都，伪授虔水部郎中，因称风缓，求摄市令，潜以密章达灵武。贼平，免死，贬台州司户参军事。后数年卒。

空闻紫芝歌①，不见杏坛丈②。天长眺东南③，秋色余魍魉④。别离惨至今，班白徒怀曩⑤。（此忆台州之别。紫芝歌，埋迹深山。杏坛丈，久离博士。东南魍魉，俱指台州。怀曩起下。）

①紫芝歌，用四皓事。②《庆子》：“孔子游乎缁帷之林，坐杏坛之上。”《记》：“席间函丈。”③《老子》：“天长地久。”

④宋王微《咏赋》：“秋色阴兮白露商。”《天台赋》：“始经魍魉之涂。”⑤斑白，见《孟子》。卢谌诗：“借曰如昨，忽焉畴曩。”春深秦山秀，叶坠清渭朗。剧谈王侯门①，野税林下鞅②。操纸终夕酣，时物集遐想③。（此忆长安之事。剧谈二句，言随决宴游。操纸二句，言醉后吟咏。）

①《扬雄传》：“口吃不能剧谈。”

②鲍照诗：“无由税归鞅。”邵注：税，止也。鞅，马颈组。③《易》：“惟其时物也。”袁宏《三国名臣序赞》：“遐想管乐，远明风流。”

词场竟疏阔，平昔滥推奖。百年见存殁①，牢落吾安放②。萧条阮咸在③，出处同世网④。他日访江楼⑤，含凄述飘荡⑥。（此结出殁后哀思。疏阔，承台州，公不见郑也。推奖，承长安，郑尝奖公也。百年存殁，又总承二句。郑审在江陵，哀死而因念生，与前哀汝阳王同意。【张远注】此即昌黎所云思元宾而不见，见元宾之所友者而如见宾也。此章，起结三段各八句，中二段各十四句，后二段各六句。）

①颜延之诗：“存殁竟何人。”②蔡邕《瞽师赋》：“时牢落以失次。”《檀弓》：“哲人其萎，则吾将安放。”③原注：“著作与今秘监郑君审，篇翰齐价，谪江陵，故有阮咸江楼之句。”黄鹤曰：审，当与虔为兄弟，故比之阮咸，如杜位乃公从弟，而云阿咸也。④张协诗：“出处虽殊途。”陆机诗：“世网婴吾身。”⑤《世说》：桓玄登江陵城南楼，云：“我今欲为王孝伯作诔。”⑥谢灵运诗：”含凄泛广川。”鲍泉诗：“飘荡逐风回。” 
刘克庄曰：《八哀》诗中，如郑、苏二首，非无可说，但每篇多芜辞累句，或为韵所拘，殊欠条鬯，不如《饮中八仙》之警策，盖《八仙歌》，每人只三四句，《八哀》诗，或累押二三十韵，以此知繁不如简，虽大手笔亦然。今按：《饮歌》只说一事，《八哀》则概列平生，未可以概论。卢德水云：《八哀》诗，未免伤烦伤泛，中有数斗光洁语，堪与日月并垂者，自不为浮云所掩，大概诗家之元气在焉，杜诗之体统存焉，不可遗，亦不容选也。

 
故右仆射相国曲江张公九龄

【卢注】哀相国者，哀其志存王室，明皇始终不能信用，为可惜也。九龄，韶州曲江人。

相国生南纪①，金璞无留矿②。仙鹤下人间，独立霜毛整③。矫然江海思.. 

④，复与云路永⑤。寂寞想土阶⑥，未遑等箕颖⑦。（首称其品格不凡。金无留矿，比才堪用世。鹤下人间，比生质超群。既而飞腾云路，则想致君唐虞，而不遑等于高隐矣。）①《汉书百官表》：相国、丞相，皆秦官，高帝初，置一丞相，十一年，更名相国。《唐书》：自上洛南逾江汉，携武当荆山，至于衡阳，乃东循岭徼，达东瓯，至闽中，是谓南纪。【旧注】“江汉之南皆谓之南纪。”纪，纲纪也，谓经带包络之也。

②郭璞赋：“其下则金矿丹砾。”《说文》：“矿，铜铁璞石也。”《唐纪》：太宗谓魏征曰：“金在矿，何足贵耶？冶锻而为器，人乃宝之。”九龄幼聪敏，善属文，年十三，以书干广州刺史王方庆，大嗟赏之曰：“此子必能致远。”可见其不留于矿也。③鲍照《舞鹤赋》：“伟胎化之仙禽。”又：“叠霜毛而弄影。”宋之问诗：“粉壁图仙鹤。”《钱笺》云：《九龄家传》：九龄母梦九鹤自天而下，飞集于庭，遂生九龄。④《北史》：刘歊，矫然出尘，如云中白鹤。鲍照诗：“空守江海思。”

⑤江总《徐陵墓志》：“郁转云路。”⑥《司马迁传》：墨者亦上尧舜，言其堂高三尺，土阶三等。⑦《抱朴子》：尧舜在上，箕颍有巢栖之客。上君白玉堂，倚君金华省①。碣石岁峥嵘②，天池日蛙黾③。退食吟大庭.. 

④，何心记榛梗⑤。骨惊畏曩哲，鬒变负人境⑥。虽蒙换蝉冠⑦，右地恧多幸⑧。敢忘二疏归⑨，痛迫苏耽井⑩。紫绶映暮年，（11）荆州谢所领（12）。庚公兴不浅（13），黄霸镇每静（14）。（此叙其仕进履历。玉堂金华，切近于君。碣石峥嵘，禄山势张也。天池蛙黾，林甫恣谗也。退食二句，承蛙黾，言不计私忿；骨惊二句，承碣石，言忧在国事。换蝉冠。为尚书右丞相。恧多幸，言罢政虽惭，而远害犹幸也。二疏，比其归养；苏耽，比其夺情。紫绶，出为荆州长史。庚亮、黄霸，称其在任政绩。）①江淹《金灯草赋》：“植君玉台，生君椒室。”徐彦伯诗：“巢君碧梧树，舞君青琐闱。”君字，皆指君王。【钱笺】《黄图》：未央宫有金华殿、大玉堂殿。《汉书》：郑宽中、张禹，朝夕入说《尚书》、《论语》于金华殿中。《黄图》：玉堂殿，有十二门。《唐书》：九龄擢进士第，拜校书郎，历中书舍人、秘书少监、集贤院学士、中书侍郎，此由玉堂金华省出入也。②碣石，范阳地。峥嵘，高大貌。禄山所据。【钱笺】禄山在范阳偏裨入奏，九龄见之曰：“乱幽州者，必此胡雏也。”③天池，见《庄子》。东方朔《七谏》：“蛙黾游乎华池。”注：“喻谗佞弄口也。”《尔雅》：黾，形似青蛙而腹大，其鸣甚壮。④《诗》：“退食自公。”上古有大庭氏，公诗《大庭终返朴》。或引

 
《韩非子》：“议于大庭而后言”，作庭宇解者，非。

⑤郭璞《游仙诗》：戢翼栖榛梗。榛，小栗，条如荆。梗，病也。《本事诗》：曲江与李林甫同列，林甫疾之若仇。曲江为《海燕》诗以致意，曰：“无心与物竟，鹰隼莫相猜。”亦终退斥。⑥《别赋》：“心折骨惊。”《通鉴》：安禄山讨奚契丹，败绩，张守珪奏请斩之，执送京师。上惜其才，赦之。张九龄曰：“失律丧师，不可不诛，且其貌有反相，不杀必为后患。”上曰：“卿勿以王夷甫识石勒，枉害忠良。”竟赦之。此诗“畏曩哲”指夷甫，“负人境”，恐为后患也。谢脁诗：“谁能鬒不变。”陶潜诗：“结庐在人境。”

⑦《旧唐书》：侍中中书令，加貂蝉佩紫绶。《汉官仪》：武帝大冠加金珰，附蝉为文，貂尾为饰，谓之貂蝉。《本传》：开元二十二年，九龄为中书令，二十四年，迁尚书右丞相，罢政事。所谓“换蝉冠”也。

⑧沈约诗：“长驱入右地。”《明皇杂录》：张九龄、裴耀卿，诏为左右仆射，罢参知政事。林甫怒曰：“犹为左右丞相耶？”二人趣就本班。林甫目送之，公卿不觉股栗。《左传》：羊舌氏曰：“民之多幸。”⑨《汉书》：疏广为太子太傅，兄子受为少傅，俱上疏乞骸骨。上以其年笃老，皆许之。

⑩《神仙传》：苏耽，郴县人，少孤，养母至孝，忽辞母云：“受性应仙，当违供养。”母曰：“汝去，使我如何存活？”曰：“明年天下疫疾，庭中井水、檐边橘树，可以代养。”至时，病者食橘叶、饮井水而愈。《唐书》：九龄迁工部侍郎，乞归养，诏不许。及母丧解职，毁不胜哀，有紫芝产坐侧，白鸠、白雀巢家树。是岁，夺哀拜中书侍郎、同平章事。固辞，不许。

（11）【朱注】唐制：大都督府长史，从三品，应紫绶。荆州为上都督，故时服紫绶也。中山王《文木赋》：青緺紫绶。

（12）九龄尝荐周子谅为御史，子谅劾奏牛仙客，语援识书。帝怒，杖于朝堂，流瀼州道死。九龄坐举非其人，贬荆州长史。长史之上有都督，是其统领。（13）《晋书》：庾亮镇武昌，诸佐吏乘月共登南楼，俄而亮至，诸人将起避之，亮徐曰：“诸君且住，老子于此，兴复不浅。”（14）《曹参传》：严延年之治动，黄次公之治静。《晋书谢安传》：“每镇以和静。”

宾客引调同，讽咏在务屏①。诗罢地有余②，篇终语清省③。一阳发阴管.. 

④，淑气含公鼎⑤。乃知君子心，用才文章境⑥。散帙起翠螭⑦，倚薄巫庐并.. ⑧。绮丽玄晖拥，笺诔任昉骋⑨。自我一家则，未阙只字警⑩。千秋沧海南，名系朱鸟影（11）。（此叙其诗才文学。延客咏诗，见风流韵事。地有余，力厚也。语清省，词爽也。【赵注】一阳发管，谓其诗可听，如黄钟之律。淑气含鼎，谓其诗可味，如太羹之和。君子二句，惜其抱济世之才，退而用心于文章也。起翠螭，言文澜激荡。并巫庐，言才气高褰。玄晖、任昉，谓诗文兼擅其胜。【赵注】韶州，在沧海之滨。朱鸟，即南方之宿。当时谓九龄为沧海遗珠，则才名久著南方矣。）①《旧书》：孟浩然还襄阳，九龄时镇荆州，署为从事，与之倡和。又云：九龄虽以直道黜，不戚戚婴望，惟文史自娱，朝廷许其胜流。【钱笺】

 
中书舍人姚子颜，状其行曰：“公以风雅之道，兴寄为主，一句一咏，莫非兴寄。”《颜氏家训》：“讽咏辞赋。”谢脁诗：“民淳纷务屏。”

②陈沈炯诗：“丁翼陈诗罢。”《庄子》：“其游刃必有余地。”③《文心雕龙》：“士龙思劣，而雅好清省。”④庾信《玉律表》：“节移阴管，无劳河内之灰；气动阳钟，不待金门之竹”⑤陆机诗：“蕙草饶淑气。”陈子昂诗：“如何负公鼎。”⑥《西都赋序》：“大汉之文章，炳焉与三代同风。”⑦潘岳诔文：“披帙散书，屡睹遗文。”《楚辞》：“乘玉舆兮驷苍螭。”《广雅》：“龙无角曰螭。”

⑧《江赋》：“巫庐嵬崛而比峤。”

⑨《诗品》：“小谢工为绮丽歌谣，风人第一。”《南史》：谢玄晖善

为诗，任彦升工于笔。⑩《史记自序》：以拾遗补阙，成一家之言。陆机谢表：“片言只字，不关其间。”又《文赋》：“一篇之警策。”（11）《天官书》：“南宫朱鸟。”《索隐》曰：“南宫赤帝，其精为朱鸟也。”

归老守故林①，恋阙悄延颈②。波涛良史笔③，芜绝大庾岭④。向时礼数隔⑤，制作难上请⑥。再读徐孺碑⑦，犹思理烟艇。（此叙其家居存殁，而终之以哀吊。赵曰：张公有良史之笔，惜乎其人殁，而芜绝于岭外。向时礼数隔绝，己之制作，不能面质于生前，今读其徐孺之碑，犹思理艇而往，瞻拜于墓前焉。此章，首尾各八句，中二段各十六句。）

①《汉书》：邴汉，以清行征为京兆尹，遂归老于乡里。王粲诗：“飞鸟翔故林。”

②崔湜诗：“丹心恒恋阙。”《西征赋》：“犹犬马之恋主，窃托慕于阙庭。”《萧望之传》：“天下之士，延颈企踵。”③班固《答宾戏》：“驰辩如波涛。”《左传》：董狐，古之良史也。沈约《郊居赋》：不载于良史之笔。【朱注】《旧书》：九龄迁中书令，尝监修国史。《唐会要》云：六典，开元二十八年，九龄所上。④《恨赋》：“终芜绝于异域。”《新书》：韶州始兴，有大庾岭新路，开元十七年，诏张九龄开。【鹤注】《南康记》：汉兵击吕嘉，众溃，有神将戍是岭，以其姓庾，因谓之大庾。又以其上多梅而先发，亦曰梅岭。

⑤《唐书》：九龄封始与县伯，请还展墓，病卒，年六十八，谥文献。公于曲江无交，故有向时礼隔之语。或云九龄谢官后，朝廷礼隔，制作不得上陈。非也。张公殁后，尚赐谥遣祭，何云礼数隔耶？任昉《哭范仆射》诗：“平生礼数绝。”

⑥《汉礼乐志》：“稍稍制作。”

⑦《后汉书》：徐稚，字孺子，豫章南昌人，称南州高士。【钱笺】九龄《徐征君碣》：有唐开元十五年，忝牧兹邦，风流是仰。在悬榻之后，想见其人；有表墓之仪，岂孤此地。

曲江见禄山有反相，欲因失律诛之，明皇不听，至幸蜀以后，追思其言，遣使祭赠。此事乃一生大节，关于国家治乱兴亡，篇中尚略而未详，其历叙

 
官阶，详记文翰，颇失轻重之体，刘须溪尝议及之。杨升庵因补作一篇云：“相国生南纪，蔚为曲江彦。山接韶音峰，秀钟重华甸。风雅既葳蕤，声名郁葱倩。登庸伊吕科，敷奏姚宋羡。珠泽随侯双，玉林郄诜片。九重集神仙，咫尺生顾盼。陆谢擅缘情，沈范采余绚。九迁帝独奇，三台师锡荐。补衮缀宗彝，用药必瞑眩。防乎贵未然，介焉断岂见。狐媚荡主心，狼子纡皇眷。金镜倏垢尘，玉奴惊睲。萋斐偃月堂，弃捐秋风扇。鼍动渔阳，虻飞太极箭。朱鸾奔咸京，青骡乘蜀传。栈阁雨淋铃，宛洛飚回县。蜚雁愁仰霄，昆蹄怯升。噬脐漫天泣，回肠岭南奠。精已箕尾骑，魂犹螭头恋。绝线国步危，规瑱忠言践。青史篆峥嵘、翠珉藤镺蔓。谁珍徐孺碑，彫虫但黄绢。”按：此诗格整辞茂，力摹少陵。玉奴，杨妃小名。睲，目晴大也。东坡诗：“潞州别驾眼如电。”次公注：明皇初为此官，据此，则“睲”当指明皇，惊者不欲令帝见此书也。虽传谓九龄进《金镜录》，为贵妃所毁。睲，音性。

，音限。镺，音袄。左思《吴都赋》：卉木镺蔓。

刘克庄后村曰：村公《八哀》诗，崔德符谓可以表里《雅》《颂》，中古作者莫及。韩子苍谓其笔力变化，当与太史公诸赞方驾。惟叶石林谓长篇最难，晋魏以前无过十韵，常使人以意逆志，初不以叙事倾倒为工。此八篇本非集中高作，而固不易之论，至于石林之评累句为长篇者，亦不可不知。

郝敬仲舆曰：《八哀》诗雄富，是传纪文字之用韵者。文史为诗，自子美始。

 
夔府书怀四十韵

【鹤注】当是大历元年秋作。

昔罢河西尉，初兴蓟北师①。不才名位晚，敢恨省郎迟②？扈圣崆峒日，端居滟滪时③。萍流仍汲引④，樗散尚恩慈⑤。遂阻云台宿⑥，常怀《湛露》诗⑦。翠华森远矣⑧，白首飒凄其⑨。拙被林泉滞⑩，生逢《酒赋》欺（11）。文园终寂寞（12），汉阁自磷缁（13）。病隔君臣议，惭纡德泽私（14）。扬镳惊主辱（15），拔剑拨年衰（16）。（首叙遭遇偃蹇，乃书怀之故。上四，为通节之纲。身受郎官，须惊主辱。名位已晚，故拨年衰。扈圣端居，又作一提。萍流六句，为郎而思扈圣也。拙被六句，辞官而居滟滪也。主辱年衰，承上起下。天宝十四年，公授河西尉，不拜。值禄山叛，扈从肃宗于凤翔，未几入蜀，以严武荐，除工部员外郎。又辞幕府，至夔州。首尾凡十二年。公未尝至崆峒，而云扈圣崆峒者，以肃宗自平凉而至，崆峒在其地也。汲引，指严武。恩慈，谓朝命。宿云台、宴湛露、望翠华，皆想为拾遗事。《杜臆》：放迹林泉，而云酒赋所欺，此公省愆语也。病卧文园，惭居汉阁，以蜀中马、扬自方。《杜臆》：扬镳拔剑，愤激悲壮之情，形于词色矣。朱注：主辱，谓车驾幸陕。）

①鲍照诗：“出自蓟北门。”②《吴越春秋》：“札虽不才。”《晁错传》：“名位不失施于后世。”蔡质《汉仪》：尚书郎入直台中。

③牛弘诗：“端居留眷想。”④《海赋》：“苹流而浮转。”《刘向传》：“转相汲引。”⑤樗树散木，出《庄子》。萧渊明书：“被此恩慈。”⑥云台仗，见《八哀》诗。⑦《诗序》：“《湛露》，天子燕诸侯也。”⑧《南都赋》：“望翠华之葳蕤。”⑨谢灵运诗：“怀贤亦凄其。”⑩《北史》：韦夐淡于荣利，所居之宅，枕带林泉。（11）《西京杂记》：梁孝王集诸游士于兔园，邹阳作《酒赋》。（12）《汉书》：司马相如拜为文园令，后病兔，家居茂陵。（13）扬雄校书汉阁，此特借比西阁。磷缁，犹云磨砺。惭纡德泽，自愧退居，枉沐君恩耳。或解磷缁为名玷朝班，不合。谢灵运诗：“磷缁谢清旷。”（14）《忠经》：“沐浴德泽。”（15）《舞鹤赋》：“龙骧横举，扬镳飞沫。”善曰：“镳，马勒旁铁。”《史记》：主辱则臣死。（16）《仅书叔孙通传》：拔剑击柱。拨，奋起也。《淮南子》：年衰志悯。

社稷经纶地，风云际会期①。血流纷在眼②，涕洒乱交颐③。四渎楼船泛.. 

④，中原鼓角悲⑤。贼壕连白翟⑥，战瓦落丹墀⑦。先帝严灵寝⑧，宗臣切受遗.. ⑨。恒山犹突骑⑩，辽海竞张旗（11）。田父嗟胶漆（12），行人避蒺藜（13）。总戎存大体（14），降将饰卑词（15）。楚贡何年绝（16），尧封旧俗疑（17）。长 
吁翻北寇（18），一望卷西夷（19）。（此忆长安时事、承上“扬镳惊主辱”。上八句，先叙肃宗之乱。先帝以下，详记代宗之乱。总戎二句，乃追原病根。社稷风云，灵武起事。血流数语，安史猖獗。自肃宗晏驾，子仪受遗，代宗当有一翻振刷，乃乱离如故，则以总戎失策，误信降将之卑词耳。在楚蓟，则镇将不恭。在西北，则外夷交讧，皆因总戎失策所致。四渎中原，言遍地皆兵。白翠丹墀，言京辅旋破。【朱注】恒山、辽海，皆河北地。《杜臆》：犹突骑，如故也，竟张旗，转甚也。吕祖谦曰：胶漆所以为弓，诛求之多，则田父叹焉。铁蒺藜所以御马，所在布地，故行人避之。【朱注】《通鉴》：史朝义死，贼将田承嗣、薛嵩等降，副元帅仆固怀恩，恐贼平宠衰，奏留承嗣等，分帅河北，自为党援，由是诸镇桀（20），遂不可制。公诗。“总戎存大体，降将饰卑词，”正纪其事。曰“存大体”，为朝廷隐也。【郭知达注】总戎，元帅也，代宗讨史朝义，以雍王适为天下兵马元帅。楚贡，如岭南小梗。尧封，谓燕蓟疑贰。北寇，指回纥。西夷，指吐著，广德元年，相继入寇。《杜臆》：昔顺今逆，故曰翻。倾国而来，故曰卷。）

①经纶风云，注别见。②《书》：“血流漂杵。”③《东方朔传》：“俯而深惟，仰而泣下交颐。”④《记》：“四渎视诸侯。”四水独流，江、淮、河、济也。汉有楼船将军。⑤鼓角，别见。⑥《汉匈奴传》：晋文公攘戎狄，居西河、圁洛之间，号曰赤翟、白翟。注：圁洛，今上郡宁川地。【朱注】《史记索隐》：故西河郡有白部胡，唐鄜、延二州，即春秋白翟地。禄山反，京畿、鄜坊皆附之，故云“连白翟”。⑦《光武纪》：大破莽兵于昆阳城西，会大雷风，屋瓦皆飞。《前汉梅福传》：“登文屏之陛，涉赤墀之涂。”注：“以丹掩泥，涂殿上也。”

⑧梁宗庙登歌：“神宫肃肃，灵寝微微。”⑨《唐书》：宝应元年建卯月，上不豫，召子仪入卧内曰：“河东之事，一以委卿。”所谓“切受遗”也。《公孙弘传》：受遗，则霍光、金日。⑩《周礼》：并州，其镇曰恒山。《晁错传》：“轻车突骑。”师古曰：“言其骁锐，可冲突敌也。”（11）《公孙瓒传》：通辽海。《叔孙通传》：设兵张旗职。

（12）潘岳《籍田赋》：“邑老田父。”《孙武子》：“胶漆之材、车甲之奉，日费千金。”（13）柳恽诗：“寂寞行人稀。”《六韬》：“狭路微径，张铁蒺藜。”《晁错传》：“具蔺石，布渠答。”苏林曰：“渠答，铁蒺藜也。”（14）《魏志》：诏大将军亲总六戎。薛道衡诗：“朝端去总戎。”汉明帝诏，“明于国家之大体。”（15）《淮南子》：约身卑辞，以求救于诸侯。（16）《左传》：管仲责楚曰：“尔贡包茅不入。”（17）《史记周纪》：封尧之后于蓟。《诗序》：“怀其旧俗者也。”

（18）鲍照诗：“边城屡翻覆。”此“翻”字所本。《语林》：王导曰：“北寇游魂伺我隙。”（19）陈后主诗：“春江聊一望。”《过秦论》：“席卷天下。”此“卷”字所本。《难蜀父老文》：“接之以西夷。” 
不必陪玄圃①，超然待具茨②。凶兵铸农器③，讲殿癖书帷④。庙算高难测⑤，天忧实在兹⑥。形容真潦倒⑦，答效莫支持⑧。（此陈救时筹策，承上“拔剑拨年衰”。铸农器，望息兵端。辟书帷，望开言路。二句皆当时急务。自庙算无闻，恐前乱未靖而后患复生矣。此段乃上下文关捩处。【朱注】代宗尝幸陕州，故用周穆黄帝事，言当此多事之秋，我岂必陪车驾于玄圃乎？但望求贤问道，如黄帝之下访具茨，则凶兵可销，讲殿可御，治平不难致矣。孰知庙算不然，杞人忧天，实在于此，惜衰老无补，为足叹耳。次公解，都支离。）

①玄圃，周穆王西游事。陆机《豪士赋》：“超然自引，高揖而熙。”②《庄子》：黄帝将见大隗于具茨之山，至于襄城之野，七圣皆迷，遇牧马童子问涂焉。《唐书》：许州阳翟县有具茨山。

③《老子》：“兵者凶器。”《家语》：“铸剑戟以为农器。”

④《东方朔传》：“文帝集上书囊为殿帷。”岑文本诗：“书帷通竹径。”《杜诗博议》：《通鉴》：永泰元年九月庚寅朔，置百高座于资圣、西明两寺，讲《仁王经》。甲辰，吐蕃十万众至奉天，京城戒严。丙午，罢百高座讲。十月己未，夏讲经于资圣寺，时羌人外江，藩镇内叛，而帝与宰相元载等俱好佛，怠于政事。“讲殿辟书帷”，盖以讽也。

⑤《孙子》：兵未战而庙算胜者，得算多也。

⑥天忧，用《列子》杞人忧天崩事。⑦嵇康书：“潦倒粗疏。”⑧《鲁灵光殿赋》：“支持以保汉室。”使者分王命①，群公各典司②。恐乖均赋敛③，不似问疮痍④。万里烦供给⑤，孤城最怨思⑥。绿林宁小患？云梦欲难追⑦。即事须尝胆⑧，苍生可察眉⑨。议堂犹集凤⑩，贞观是元龟（11）。处处喧飞檄（12），家家急竞锥（13）。萧车安不定（14），蜀使下何之（15）？（此伤夔州民困，承上“天忧实在兹”。使者八句，叹凶兵未息，而军赋日烦。“孤城最怨思”，见民穷可虑。即事八句，叹讲帷不开，而旧章难复。“贞观是元龟”，乃起敝之方。使者，索饷之官。典司，牧民之吏。疮痍，蜀有崔旰之乱也。绿林、云梦，民将为盗矣。尝胆，痛惩前失。察眉，深悉民情。【朱注】朝议多人，奈何不法贞观之治？致盗贼群起，诛求益急，虽萧车抚之，犹恐不定，彼蜀使频下，又何为乎？）

①《吴越春秋》：王命见符。

②《东都赋》：“各有典司。”

③刘安《谏出乓书》：“缓刑罚，薄赋敛。”④《史记季布传》：“创痍未瘳。”⑤《魏志卫传》：若有归民，以供给之。⑥谢承《后汉书》：“狄恭以甲兵守孤城于绝域。”《淮南子》：“悲则感怨思之气。”⑦张咏曰：绿林、云梦，言荆楚将乱。《后汉刘玄传》：诸亡命共攻离乡聚，藏于绿林中。注：绿林山，在荆州当阳县东北。【卢注】《左传》：楚昭王涉睢济江，入云中，盗攻之。注：云中，云梦泽中也。时代宗幸陕，犹昭王出国，故引往事为鉴。欲难追，追悔无及矣。钱笺泥旧注伪游云梦之 
说，遂云来瑱为襄阳节度使，入朝赐死，而藩镇皆贰，所谓云梦欲难追也。

按：此段本言朝廷遣使扰民耳，于来瑱无预。

⑧《吴越春秋》：越王欲报吴怨，悬胆于户，出入尝之。

⑨《列子》：晋有郄雍者，能视盗，察眉睫之间而得其情。《杜臆》：察眉，恐其蹙额也。

⑩梅福书：庙堂之议，非草茅所当言。《后汉书》：邓隲等并奉朝请，有大议，诣朝堂，与公卿参谋。贺循诗：“集风动春枝。”（11）《书》：“今我即命于元龟。”刘琨《劝进表》：“前事之不忘，后代之元龟也。”元龟，大龟，卜龟以大者为灵。【张远注】《褚遂良传》：太宗曰：“朕行有三监。前代成败为元龟。”

（12）何逊诗：“处处皆城市。”左思诗：“边城苦鸣镝。羽檄飞京都。”（13）《魏志》：王粲曰：“家家欲为帝王。”江淹书：“竞刀锥之利。”（14）《前汉萧育传》：南郡江中多盗贼，拜育为太守。上以育耆旧名臣，乃以三公使车，载育入殿中受策。注：使车，三公奉使之车。

（15）司马相如为郎使蜀，谕巴蜀父老。钓濑疏坟籍，耕岩进弈棋①。地蒸余破扇，冬暖更纤絺②。豺遘哀登楚③，麟伤泣象尼④。衣冠迷适越⑤，藻绘忆游睢。⑥赏月延秋桂⑦，倾阳逐露葵⑧。大庭终反朴⑨京观且僵尸⑩。高枕虚眠昼，哀歌欲和谁（11）？南宫载勋业（12）凡百慎交绥（13）(，) 。（【朱注】末叙客夔情景，而以除乱立功，望之在位者。(，) 钓濑八句，久客无聊之况，应上“形容真潦倒”。赏月八句，深期济世之人，应上“答效莫支持”。前曰“总戎存大体”，惜其遗患于诸镇；此曰“凡百慎交绥”，冀其敌忾于外夷。耕钓资身，蒸暖随地。哀粲，伤世乱。泣尼，悲道穷。适越游睢，复想东行也。延桂对景，逐葵念君，因思大庭之治，以销京观。奈杖忱夔江，惟哀歌独叹而已。南宫事业，望之当事大臣，勿谓交绥而退可也。当时吐蕃陷京，诸将袖手生观，故有交绥之叹。此章，前两段各二十句，后两段各十六句，中间八句，作上下过峡。）

①钓濑，用严子陵事。耕岩，用郑子真事。《南史刘穆之传》：“寻览篇章，校定坟籍。”《西京杂记》：社陵杜夫子，善弈棋，为天下第一。②《秋兴赋》：“屏轻箑，释纤絺。”

③王粲《七哀》诗：“西京乱无象，豺虎方遘患。”登楚，指粲登荆州城楼作赋。④麟伤，用西狩获麟。《孔子世家》：叔梁纥，祷尼丘，生孔子。孔子生而首上圩顶，故名丘，字仲尼。赵曰：传记又载，孔子之首象尼山。⑤《庄子》：”宋人资章甫而适越，越人断发文身，无所用之。”

⑥陈琳《为曹洪与魏文帝书》：游睢涣者，学藻缋之彩。《陈留风俗传》：襄邑县南有睢水、涣水，睢涣之水出文章，故有黼黻藻锦、日月华虫，以奉天子宗庙御服焉。公少时，常游吴、越、梁、宋。⑦李德林诗：“月桂近将攀。”沈约诗，“秋风生桂枝。”⑧曹植表：“若葵藿之倾太阳。”又《七启》：“霜蓄露葵。”⑨大庭，古至德之世，注见前。《淮南子》：“已雕已琢，还返于朴。”⑩《左传》：“古者，明王伐不敬，取其鲸鲵而封之，以为大戮，于是乎有京观。”注：“积尸封土其上，谓之京观。”《前汉伍被传》：“僵尸满野，流血千里。”

 
（11）左思诗：“哀歌和渐离。”《杜臆》欲和谁，言欲和者谁人乎？（12）《后汉书》：永平中，图画中兴二十八将于南宫云台。（13）《诗》：“凡百君子。”应玚诗：“凡百警尔位。”《左传》：“晋人秦人，出战交绥。”注：古名退军为绥。李卫公曰：绥，六辔总也，谓军不战。但交绥而退，犹云交马而还。

杜诗长篇，铸格整严，如金科玉律，用思精细，若蚕丝牛毛。此章分枝分节，相生相应之法，必宁心静气，从容玩味，方有端绪可寻。但止流目泛观，涉猎大概，亦何由窥见作者深意哉？

 
往在

【鹤注】此当是大历元年作。

往在西京日①，胡来满彤宫②。中宵焚九庙③，云汉为之红④。解瓦飞十里⑤，繐帷纷曾空⑥。疚心惜木主⑦，一一灰悲风⑧。合昏排铁骑⑨，清晓散锦幪⑩。贼臣表逆节（11），相贺以成功。是时妃嫔戮，连为粪土丛（12）。当宁陷玉座（13），白间剥画虫（14）。不知二圣处（15），私泣百岁翁（16）。（此诗历叙三朝治乱也。首纪天宝末，禄山陷京之事。上八，毁及宗庙。次八，伤及宫禁。下二，言玄肃出奔，父老悲涕也。贼徒肆行逆节，则上表禄山以称贺，如下文杀妃主、毁御座是也。）

①张协诗：“昔在西京时。”②《书》：“王徂彤宫，攸居。”③古制天子七庙，王莽增为九庙。《旧唐书》：中宗已祔太庙，开元四年，出置别庙。至十年，置九庙，而中宗神主复祔太庙。④《诗》：“倬彼云汉，昭回于天。”

⑤汉徐乐上书：“臣闻天下之患，在于土崩，不在瓦解。”屋瓦皆飞，出《光武纪》，详见上章。⑥谢脁诗：“繐帷飘井干。”此言庙中神帷也。《诗》：“忧心孔疚。”⑦《史记》：武王伐纣，载木主而行。《旧唐书》：天宝末，两都倾陷，神主亡失。肃宗既复旧物，建主作庙于上都。其东都神主，大历中始于人间得之。

⑧《孔丛子》：卫出公曰：“寡人之任臣无大小，一一自观察之。”曹植诗：“悲风来入怀。”

⑨合昏，本是草名，至夜则合。陆倕铭：“合昏夜卷，蓂荚朝开。”此处借用作黄昏。沈佺期诗：“合昏玄菟郡，中夜白登围。”《魏志注》：曹公列铁骑五千，为十里障。⑩《江赋》：“雾祲于清旭。”，音隶，视也。《广韵》：“驴子曰。”【钱笺】禄山陷两京，以橐駞运御府珍宝于范阳。故曰“散锦”。【郭知达本注】徐陵诗，“金鞍覆锦。”幪，鞍帕也，公诗屡用锦幪，以幪为正。

（11）《魏志》：张超曰：“王师将危，贼臣未枭。”《国语》：逆节萌生。

（12）《幸蜀记》：天宝十五年七月，禄山令张通儒，害霍国公主、永王妃、侯莫陈氏、驸马杨胐等八十余人，又害皇孙、郡县主、诸妃等三十六人。干宝《晋纪》：后嫔妃主，虏辱于戎卒。《王昭君辞》：“昔为匣中玉，今为粪上英。”

（13）《记》：“天子当宁而立。”谢脁诗：“玉座犹寂寞。”

（14）【师氏注】白间，黼衣也，画虫画雉以饰之。《景福殿赋》：“皎皎白间，离离列钱。”李善曰：“白间，青琐之侧以白涂之，今犹谓之白间。”《吴越春秋》：“虫镂之刻画。”

（15）又：一一圣两君。（16）《世说》：殷仲堪曰：“百岁老翁攀枯枝。” 
车驾既云还①，楹桷歘穹崇②。故老复涕泗③，祠官树椅桐④。宏壮不如初⑤，已见帝力雄⑥。前春礼郊庙⑦，祀事亲圣躬⑧。微躯忝近臣⑨，景从陪群公⑩。登阶捧玉册（11），峨冕聆金钟（12）。侍祠恧先路（13），掖垣迩灌龙（14）。天子惟孝孙，五云起九重（15）。镜奁换粉黛（16），翠羽犹葱胧（17）。（次记至德初，肃宗收京之事。上八，记新庙之祭，微躯六句，记陪祀之事。天子四句，乃陪祀所见景物。此叙庙祀特详者，萃涣莫大于享帝立庙也。车驾初还，故父老流涕。楹桷重新，故庙树椅桐。唐史：肃宗还京，在至德二年十月。其亲享九庙及祀圜丘，在乾元元年四月。鹤注谓前春，疑误。玉册，册文也。峨冕，法服也。金钟，驾至鸣钟也。恧先路，惭列辇辂之傍。迩濯龙，密迩宫禁之地。孝孙，指肃宗。五云，谓瑞气。镜奁，后庙神御之物。翠羽，庙中神御之饰。）

①《光武纪》：车驾入洛阳。

②《左传》：“丹楹刻桷。”《长门赋》：“郁并起而穹崇。”

③《诗》：“涕泗滂沱。”

④《史记武帝纪》：令祠宫领之，如其方。《诗》：“树之榛栗，椅桐梓漆。”

⑤《西征赋》：“豁爽垲以弘壮。”

⑥《庄子》：“帝力于我何有哉？”

⑦《前汉礼乐志》：“荐之郊庙，则鬼神享。”

⑧《诗》：“祀事孔明。”

⑨曹植《叙愁赋》：“委微躯于帝室。”⑩《东都赋》：“天官景从。”（11）玉册，注别见。（12）张华诗：“轩冕峨峨，冠盖习习。”《韩诗外传》：“古者，天子左右五钟。将出，则撞黄钟之钟，右五钟皆应。入，则撞蕤宾之钟，左五钟皆应。”（13）《汉.礼乐志》：百官侍祠者数百人。《封禅文》：“群臣恧焉。”《尔雅》：“恧，小惭也。”南齐何从事联句“芸黄先露早”，与此先露不合，此当是先路之讹。《记郊特牲》：大路繁缨一就，先路三就。注：大路，祭天车。先路，祭庙车。《东京赋》：“奉引既毕，先略乃发。”则先略为君车矣。又，公诗有“起草鸣先路”句。《楚辞》：“来吾道兮先路。”《舞鹤赋》：“翔翥先路。”则先路乃前导也。王洙谓斋廊未备，犹恧沾露。朱注谓新进侍祠，先蒙恩露。张注谓春日侍祠，因劝先人雨露之感。语皆迂曲。

（14）刘桢诗：“隔此西掖垣。”【杜田注】《后汉桓帝纪》：祠老子于濯龙宫。《马后纪》：“帝幸濯龙中。”《续汉志》：“濯龙园，名濯龙宫。”《百官志》有濯龙监一人。《东京赋》：“濯龙芳林，九谷八溪。”薛综注：“《洛阳图经》曰：濯龙，池名。”《赭白马赋》：“处以濯龙之奥。”注：“濯龙，内厩名。”《卢植集》：“诏给濯龙厩马三百匹。诸书称濯龙不同，大抵以宫得名，而置监园厩，皆因之也。”（15）《诗》：“工祝致告，徂赍孝孙。”沈约《宋书》：庆云五色者，太平之应。董仲舒《雨雹对》：“云五色而为庆，三色而为矞。”《楚辞》：“天子之门以九重。”

（16）《后汉阴后纪》：帝率百官上后陵，从席前，伏御床，视太后

 
镜奁中物，感动悲泣，令易脂泽妆具。乐府：“粉黛不假饰。”

（17）曹植赋：“或拾翠羽。”郭璞《江赋》：“溍荟葱胧。”注：“青盛貌。”前者厌羯胡，后来遭犬戎。俎豆腐羶肉，罘罳行角弓①。安得自西极，申命空山东②？尽驱诣阙下③，士庶塞关中。（此记广德初，吐蕃陷京之事。【洙注】前者，指禄山。后来，指吐蕃。【梦弼注】俎豆句，谓污漫祭器。罘罳句、谓狼籍官庙。【卢注】时藩镇不能赴援，故言安得自西徂东，布昭王命，使主将率民入关，以敌忾乎？《杜臆》：安得二字，直贯下节，乃臣子期望之词。西极，指京师之西，与山东相对，或指吐蕃者，非。）

①薛苍舒曰：《汉文帝纪》：七年夏六月，未央宫东阙罘罳灾。崔豹《古今注》：“罘罳，屏也。罘者，复也；罳者，思也。臣朝君至屏外，复思所奏之事于其下。”颜师古注：“罘罳，谓连阙曲阁也，以覆重刻垣墉之处，其形如罘罳然，一曰屏也。”又《礼记疏》：“屏，天子之庙饰也。”郑注：“屏，谓之树，今浮思也。”唐苏鹗《演义》称：罘罳，织丝为之，轻疏浮虚，象罗网交文之状，盖宫殿檐户之间也。段成式《西阳杂俎》称：上林间，多呼殿榱桷护雀网为罘罳。余谓二说皆通，以罘罳为网，则结绳为之，施于宫殿檐楹之间，如苏鹗之说，是也。以罘罳为屏，则刻木为之，施于城隅门阙之上，如成式之言，是也。然就二说之中，段氏之说为长。《韩安国传》注：师古曰：以木曰弧，以角曰弓。②《易》：“重巽以申命。”

③曹植诗：“盘桓北阙下。”主将晓逆顺①，元元归始终②。一朝自罪己③，万里车书通④。锋镝供锄犁⑤，征戍听所从⑥。冗官各复业⑦，土著还力农⑧。君臣节俭足⑨，朝野欢呼同⑩。中兴似国初（11），继体如太宗（12）。端拱纳谏诤（13），和风日冲融（14）。赤墀樱桃枝（15），隐映银丝笼（16）。千春荐灵寝（17），永永垂无穷（18）（此论永泰后代宗还京之事。主将四句，言靖乱之由。锋镝四句，言初治之象。君臣六句、望其力致太平。赤墀四句，愿其无忘孝享。《通鉴》：广德元年十月，郭子仪使王延昌抚谕诸将，皆大喜听命。所谓“主将晓顺逆”也。【鹤注】永泰元年正月，下制，劳还罪己之念。所谓“一朝自罪已”也。《杜臆》：主将胁民，向来叛服不常，当令其改心易虑，而吃紧在罪己一语，此转乱为治之机也。锋镝二句，言复府兵之制，则兵农可以合一。藩镇多表授官僚，朝廷虽设官而无事，故欲冗官之复业。各镇选丁壮为兵民，皆弃本业而好乱，故欲土著者力农。听言纳谏，又罪己后，改过自新之法。樱桃荐寝，与上礼郊庙相应，皆回銮后最急之事，故反覆言之。）

①《黄石公素书》：主将之法。

②《魏志》：傅巽曰：“逆顺有大体，强弱有定势。”《汉文帝纪》：“以全天下元元之民。【颜注】“元元，善意也。”

③马融疏：“陛下深惟禹汤罪己之义。”④《汉光武纪》：车书共道。⑤锋镝，刀锋、箭镝也。《晋史论》：“锋镝如云。”曹植诗：“相随把锄犁。”⑥颜延之诗：“憔悴征戍勤。” 
⑦《申屠嘉传》：“冗官居其中。”师古曰：“冗，散辈也、如今之散官。”

⑧《食货志》：“安民之道，土著为本。”《淮南子》：“稷辟土垦草，以为百姓力农。”

⑨《汉宣帝纪》：“躬行节俭。”

⑩张载诗：“朝野多欢娱。”（11）汉明帝诏：“先帝受命中兴。”（12）章帝诏：“继体守文。”（13）梁简文书：“履璇玑而端拱。”汉文帝诏：“益建官师为谏诤。”（14）颜延之诗：“昧旦濡和风。”《海赋》：“冲融滉漾。”（15）丹墀，注见上章。《月令》：“仲夏之月，羞以含桃，先荐寝庙。”注：樱桃也。（16）丘巨源诗：“隐映含歌人。”《陌上桑》：“青丝为笼系。”（17）谢脁《酬德赋》：“度千春之可并。”灵寝，注见上章。（18）汉景帝诏：“袒宗之功德，施于万世，永永无穷。”京都不再火①，径渭开愁容②。归号故松柏③，老去苦飘蓬④。（末以思乡之意作结。《杜臆》：泾渭，乃吐蕃入寇之路。《诸将》诗云：“多少村官守泾渭，将军且莫破愁颜。”故必吐蕃远去，而愁容始开。【卢注】往在西京，既遭丧乱，老去飘蓬，终远长安。首尾无限悲酸。此诗前后三段，各十八句。中八句作腰，末四句作结。）

①左思诗：“羽檄飞京都。”②鲍照诗：“发藻慰愁容。”③古诗：“古墓犁为田，松柏摧为薪。”④刘孝绰诗：“游子倦飘蓬。”卢元昌曰：此章历叙肃、代两朝，经禄山、吐蕃之乱，以见幸蜀之辙，不鉴于前，奔陕之驾，相寻于后。故于肃宗收复处，略其治具，于代宗收复处，详陈保安图治之道，正见肃宗不能自振，沿至代宗，再有吐蕃之祸。乃代宗收京后，又不思省躬罪己，节俭裕民，听言纳谏，且冗官失职，兵不归农，朝政之阙失多矣。政治无具，祸乱相因，未几，德宗又有奉天之幸，内寇外夷，竟与唐相终始矣。至篇中血脉，以孝治为重，故详言宗庙废兴之由，于肃宗曰“天子唯孝孙”，于代宗曰“继体如太宗”，因以“归号故松柏”，自述己意终焉。

 
昔游

【鹤注】此当是大历元年夔州作。诗云楚山，夔属楚地也。

昔者与高李（【原注】高适、李白），晚登单父台.. ①。寒芜际碣石②，万里风云来。桑柘叶如雨③，飞藿去徘徊④。清霜大泽冻⑤，禽兽有余哀⑥。（首叙昔日东游之事。公遇高李于齐兗，在天宝四载。寒芜二句，秋日远景；桑柘四句，秋日近景。此皆登台所见者。）

①《旧唐书》：单父，古邑，贞观十七年属宋州。考《寰宇记》，子贱琴台，在县北一里高三丈。

②颜廷之诗：“寝兴日已寒，白露生庭芜。”此寒芜二字所本。《齐地记》：渤海东有碣石。③谢脁诗：“切切阴风暮，桑柘起寒烟。”④阮籍诗：“秋风吹飞藿，零落从此始。”《广韵》：“藿，大豆叶。又，草名。”⑤湛方主《吊鹤文》：“负清霜而夜鸣。”⑥陆机诗：“愿言有余哀。”是时仓虞实①，洞达寰区开②。猛士思灭胡，将帅望三台③。君王无所惜，驾驭英雄材。（此记当时宠任边将，因东游而并尽之。将望三台，禄山恃功。君无所惜，明皇滥赏也。）

①《风俗通》：汉文帝即位十余年，百姓足，仓廪实。

②《东都赋》：“平夷洞达，万方辐凑。”《后汉逸民传论》：“自致寰区之外。”寰区开，言道路无梗。

③梦弼曰：望三台，禄山领范阳节度，求平章事也。《帝王世纪》：黄帝以风后配上台，天老配中台，五圣配下台。《史记天官书》：“魁下六星，两两相比者，名曰三台。”孟康注：“泰阶，三台也，台星凡六。”幽燕盛用武①，供给亦劳哉②。吴门转粟帛，泛海陵蓬莱③。肉食三十万.. 

④，猎射起黄埃⑤。（上言将之雄，此见军之盛，皆寓讽刺于称扬。泛海输粟，则民日疲。射猎练军，则兵日横。欲不乱得乎？）①江淹诗：“幽燕非我国。”《晋书司马承传》：用武之国也。②《汉郊祀志》：“使者存问供给，相属于道。”③吴门，即苏州。蓬莱，在山东。《魏志》：“献帝策命：穑人昏作，粟帛滞积。”《邹阳传》：“转输流粟，千里不绝。”《海赋》：“泛海凌山。”《博议》云：唐运江淮租税，以给幽燕，此天宝间海运也。④《左传》：“肉食者鄙。”

⑤贾山《至言》：“日日猎射，击兔伐孤。”《芜城赋》：“直视千里外，惟见起黄埃。”隔河忆长眺①，青岁已摧颓②。不及少年日，无复故人杯。赋诗独流涕，乱世想贤才。有能市骏骨，莫恨少龙媒③。（此抚旧交而有感也。登台故人，不可复见矣。欲须贤共济，当以骏骨引龙媒，乃自负之语。）

①潘岳《西征赋》：“奏策罟以长眺。” 
②青岁，犹云青年。陈子昂《春台引》：“迟美人兮不见，恐青岁之遂遒。”③骏骨、龙媒，注皆别见。商山议得失，蜀主脱嫌猜。吕尚封国邑，傅说已盐梅①。景晏楚山深，水鹤去低回②。庞公任本性③，携子卧苍苔④，（此援古人以寄慨也。前人勋业，本可追踪，但遭际非时，亦止为庞公之遁世而已。结意无限悲凉。此章，前后三段各八句，中间二段各六句。）

①卢元昌谓：商山四句，因高李而并忆中兴往事。“商山议得失”，指李泌周旋太子事。“蜀主脱嫌猜”，指泌易表章请上皇还京。“吕尚封国邑”，指灵武功臣叨封爵邑者。“傅说已盐梅”，指扈从大臣晋阶宰相者。引证亦似有据，但于骏骨、龙媒，意不上接续耳。【朱注】《汉书》：上欲使太子将兵击黥布，四人说建成侯吕泽，夜见吕氏，止其行。故云“议得失”。《蜀志》：先主与亮情好日密，关张不悦，先主解之曰：“孤之有孔明，犹鱼之有水。”《史记》：太公封于营丘。《说命》：“若作和羹，尔唯盐梅。”②《史记孔子世家》：“低回留之不能去。③《淮南子》：“松柏有本性。”

④陈琳诗：“穷谷之污，生以苍苔。”公夔州后诗，间有伤于繁絮者，此则长短适中，浓淡合节，整散兼行，而摹情写景，已觉兴会淋漓，此五古之最可法者。

 
壮游

鹤曰：当是大历元年秋作。诗云殊方，指夔州也。上章，“昔者与高李，晚登单父台”，故拈昔游为题，此章，“往者十四五，出游翰墨场”，当拈往游为题。若作壮年之游，何以首尾兼及老少事耶？壮字疑误。

往者十四五①，出游翰墨场②。斯文崔魏（【原注】崔郑州尚，魏豫州启心）徒③，以我似班扬④。七龄思即壮，开口咏凤皇⑤。九龄书大字⑥，有作成一囊⑦。性豪业嗜酒，嫉恶怀刚肠⑧。脱落小时辈⑨，结交皆老苍⑩。饮酣视八极（11），俗物多茫茫（12）。（先叙少年之游。公生而颖异，豪迈不羁，于自叙见之。）

①阮籍诗：“昔年十四五，志尚好诗书。”②古诗：“粲粲翰墨场。”③《唐科名记》：崔尚，擢久视二年进士。《会要》：神龙三年，才膺管乐科，魏启心及第。

④班扬，谓班固、扬雄。王僧达《祭颜光禄文》：“文蔽班扬。”⑤《南史》：郑灼梦遇皇侃，侃曰：“郑郎开口。”侃因吐灼口中，自后义理益进。⑥又：刘穆之谓宋武帝曰：“公但纵笔为大字。”⑦赵壹诗：“不如一囊钱。”⑧《绝交书》：“刚肠疾恶，轻肆出言。”⑨《语林》：周尚，崇尚老庄，脱落名教。孔融《荐祢衡表》：“脱略公卿，跌宕文史。”《晋书周传》：时辈亲狎，莫能亵也。

⑩乐毅书：“论行而结交者，立名之士。”陆机《叹逝》诗：“雅发成老苍。”（11）《列子》：挥斥八极。

（12）俗物，见九卷。东下姑苏台①，已具浮海航。到今有遗恨②，不得穷扶桑③。王谢风流远.. 

④，阖闾丘墓荒⑤。剑池石壁仄⑥，长洲芰荷香⑦。嗟峨阎门北⑧，清庙映回塘.. ⑨。每趋吴太伯，抚事泪浪浪⑩。蒸鱼闻匕首（11），除道晒要章（12）。枕戈忆勾践（13），渡浙想秦皇（14）。越女天下白（15），鉴湖五月凉（15）。剡溪蕴秀异（16），欲罢不能忘（17）。（此叙吴越之游。要章以上，吴门古迹，枕戈以下，越中胜境。）①《越绝书》：阖闾起姑苏台，三年聚材，五年乃成，高见三百里。②《后汉王常传》：至死无遗恨。③《山海经》：大荒之中喝谷，上有扶桑。

④王戎、谢安辈，乃东晋名族。【张注】庾信文：“风流则王昉、谢脁。”⑤《越绝书》：阖闾冢在吴县阊门外，葬以盘郢鱼肠之剑。葬三日，白虎踞其上，号曰虎丘。《吴越春秋》：遂保丘墓。⑥《一统志》：虎丘山，一句海涌峰，上有剑池、千人石、生公说法台。剑池，在虎丘，池上有石壁，高数丈。⑦《吴越春秋》：走犬长洲。《吴郡图经》：长洲苑，在县西南七十里。《字林》：楚名菱曰芰。《国语》“屈到嗜芰”，是也。《尔雅》释：河

 
东人呼荷为芙蓉，北方人便以藕为荷。

⑧张载侍：“嵯峨似荆巫。”《吴越春秋》：阖闾欲西破楚，楚在西北，故立阊门以通天气，复名破楚门。陆机《吴越行》：“阊门何峨峨，飞阁跨通波。”⑨《诗》：“於穆清庙。”《吴郡志》：太伯庙，东汉永兴二年，太守糜豹建于阊门外。《史记注》：太伯冢，在吴县北梅里聚，去城十里，其庙在阊门外，正与冢相近。旧注指孙皓父和之庙，谬甚。《越绝书》：洋中塘，去县二十六里。谢脁哀文：“回塘寂其已暮兮。”

⑩《杜臆》：泰伯让而世好争，故抚往事而堕泪。傅季友表：“抚事永念。”《楚辞》：“沾余襟之浪浪。”

（11）《刺客传》：吴公子光具酒请王僚，使专诸置匕首鱼腹中，进之以刺王僚。僚死，光自立，是为阖闾。

（12）《朱买臣传》：会稽闻太守至，发民除道。入吴界，见其故妻，妻夫治道，买臣呼到太守舍，置园中给食之。要章，谓太宗章印。《西京杂记》：朱买臣为会稽太守，怀章绶，还至舍亭。崔湜诗：“郡邪忽腰章。”

（13）【朱注】枕戈待旦，此刘琨语，乃借用之。前秦玉永檄文：“枕戈待旦，志雪大耻。”鹤曰：《九域志》：苏州、会稽，俱有勾践庙。（14）《秦本纪》：始皇浮江下，观藉柯，渡海渚，过丹阳，至钱塘，临浙江，水波恶，乃西百二十里，从狭中渡。

（15）宋之问诗：“越女颜如花。”李白《越女》诗：“玉面邪溪女，青蛾红粉妆。一双金齿屐，两足白如霜。”（16）任昉《述异记》：镜湖，世传轩辕氏铸镜，湖因得名，今轩辕磨镜石尚存，石畔常洁，不生蔓草。《会稽记》：汉顺帝永和间，立镜湖，在会稽、山阴两县界。（17）《九域志》：越州东南二百八十里有剡县，具有剡溪。《一统志》：剡溪，在嵊县县治南。《古今注》：莲，花之最秀异者。

（18）陈琳诗：“载欢载笑，欲罢不能。”归帆拂天姥①，中岁贡旧乡。气劘屈贾垒，目短曹刘墙②。忤下考功第③，独辞京尹堂④。放荡齐赵间⑤，裘马颇清狂⑥。春歌丛台上⑦，冬猎青丘旁⑧。

呼鹰皂枥林，逐兽云雪冈⑨。射飞曾纵鞚⑩，引臂落（11）。苏侯（【原

注】监门胄曹苏预）据鞍喜（12），忽如携葛疆（13）。（此叙齐赵之游。归帆，自吴越而返河南。放荡，自长安而往齐赵。乡贡上京，在开元二十三年，时公年二十四矣，故云中岁。旧乡，指河南，公居河南巩县也。气摩垒，欲相敌。目短墙，欲俯视。）

①谢灵运诗：“瞑投剡溪宿，明登天姥岑。”《吴越郡国志》：天姥峰，与括苍山相连。白居易《沃州山记》：东南山水，越为首，剡为面，沃州天姥为眉目。②屈原、贾谊、曹植、刘桢，汉魏才人。《汉书》赞：贾山自下劘上。《左传》：“致师者，御靡旌摩垒而还。”《杜臆》：短墙，犹云及肩之墙。③试不中式者曰下第。《唐书》：每岁仲冬，州县馆监举其成者，送之尚书省。举选不由馆学者，谓之乡贡，皆怀牒自列于州县。既至省，由户部集阅，而关于考功员外郎试之。《唐摭言》：俊秀登科，比皆考功主之。开元二十四年，廷议省郎位轻，不足以临多士，乃诏礼部侍郎专之。 
④张衡《西京赋》：“封畿千里，统以京尹。”《汉书》：内史，周官，武帝更名京兆尹。《高士传》：刘伶肆意放荡，以宇宙为狭。⑤《新书》：甫客游吴、越、齐、赵间，举进士不第。⑥《魏都赋》：“仆党清狂。”⑦《汉高后传》：“赵王宫丛台灾。”颜师古曰：“连聚非一，故名

丛台，本六国时赵王故台，在邯郸城中。”⑧《子虚赋》：“秋田乎青丘。”《寰宇记》：青丘，在青州千乘县，齐景公田于此。

⑨梦弼曰：皂枥林、云雪冈，皆齐地。《列子》：孔子曰：“争鱼者濡，逐兽者趋。”⑩《北史》：侯景好乘小马，弹射飞鸟。纵鞚，放辔疾驰也。（11）《南都赋》：仰落双。（12）《后汉书》：马援据鞍顾盼，以示可用。（13）《晋山简传》：举鞭问葛强，何如并州儿。

快意八九年①，西归到咸阳②。许与必词伯③，赏游实贤王。曳裾置醴地.. 

④，奏赋入明光⑤。天子废食召，群公会轩裳⑥。脱身无所爱⑦，痛饮信行藏⑧。黑貂宁免敝⑨，斑鬓兀称觞⑩。杜曲晚耆旧，四郊多白杨。坐深乡党敬，日觉死生忙（11）。朱门任倾夺，赤族迭罹殃（12）。国马竭粟豆（13），官鸡输稻粱（14）。举隅见烦费（15），引古惜兴亡（16）。（此叙长安之游，公游齐赵，在开元二十五年，其再赴咸京，在天宝五载，时相去九年矣。词伯，指岑参、郑虔辈。贤王置醴，指汝阳王琎也。公献《三大礼赋》在天室十载，帝奇之，使待诏集贤院，命宰相试文章，擢河西尉，不拜，此见天子群公时也。脱身，言不与仕籍。信行藏，谓得失任之于命，黑貂六句，自叹穷老。朱门六句，有慨朝事。倾夺罹殃，如林甫之诛逐贵臣，国忠之构陷王琎是也。梦弼曰：舞马衣文采，饲以豆粟。五坊有斗鸡，民输稻粱以供养，此皆明皇侈心自恣也。举此一隅，则当时烦费可知，故尝引古伤今，而有兴亡之虑焉。）①曹植《与吴质书》：“贵且快意。”建安初荆州童谣：“八九年间始欲衰。”②《诗》：“谁将西归。”

③任昉《王俭集序》：“弘奖风流，许与气类，”《论衡》：“文词之伯。”④《邹阳传》：“何王之门，不可曳裾。”楚元王敬穆生，置醴以代酒。

⑤汉太初四年，起明光殿。⑥陶潜诗：“驳役无停息，轩裳逝东崖。”⑦《史记项羽纪》：“脱身独骑。”⑧《世说》：王孝伯曰：“但得常无事，痛饮读《离骚》。”《西征赋》：“孔随时以行藏。”

⑨苏季子黑貂裘敝，注别见。⑩《秋兴赋》：“斑髩彪以承弁。”《杜臆》：斑鬓称觞，知古人亦庆寿矣。张正见诗：“称觞溢绮筵。”

（11）杜曲，公故里，耆旧渐已丧亡，则己之坐居上列者，日觉生死路迫矣。从外视内，位上者坐深。陈师道诗“坐下渐多人”，不知杜句蕴藉。耆旧名臣，见《汉萧育传》。 
（12）《解嘲》：“客欲朱丹其毂，不知一跌赤吾之族。”王绩诗：“朱门虽足悦，赤族亦可伤。”嵇康诗：“权智相倾夺。”《北征赋》：“我独罹此百殃。”

（13）《考工记》：“国马之辀。”注：“国马，谓种马。”

（14）江淹《翡翠赋》：“鸡骛以稻粱致忧。”（15）《三都赋序》：“聊举其一隅。”《赵充国传》：转运烦费。（16）《新序》：叔孙通称说引古。《书》：“与治同道罔不兴，与乱同道罔不亡。”

河朔风尘起①，岷山行幸长②。两宫各警跸③，万里遥相望。崆峒杀气黑.. 

④，少海旌旗黄⑤。禹功亦命子⑥，涿鹿亲戎行⑦。翠华拥吴岳⑧，貙虎啖豺狼.. ⑨。爪牙一不中⑩，胡兵更陆梁（11）。大军载草草（12），凋瘵满膏盲（13）。备员窃补衮（14），忧愤心飞扬。上感九庙焚，下悯万民疮。斯时伏青蒲（15），廷净守御床（16）。君辱敢爱死（17），赫怒幸无伤（18）。圣哲体仁恕（19），字县复小康（20）。哭庙灰烬中（21），鼻酸朝未央（22）。（此叙奔赴凤翔，及扈从还京事。河朔，谓禄山起兵。岷山，谓明皇幸蜀。两宫相望，玄肃父子异地也。【朱注】崆峒在西，少海在东，言东西皆用兵也。旧注以太子属少海星，指广平俶为元帅，恐非。命子，上皇禅位。戎行，肃宗亲征。翠华，天子葆羽。螭虎，灵武诸将。【卢注】一不中，指陈涛斜之败。载草草，指清沟之溃。凋瘵，民力困疲也。备员以下，自述拾遗始末。公疏救房琯，帝怒不测，赖张镐营解，故云“赫怒幸无伤”。哭庙，痛国遭乱。酸鼻，畏己罹罪。）①河朔，河北地。《周书》：“我卜河朔黎水。”《前汉终军传》：“边境时有风尘之警。”②《家语》：“江始于岷山。”《三辅黄图》：汉修饰长杨宫，以备行幸。

③扬雄《酒赋》：出入两宫。《史三王传》：“出称警，入称跸。”注：“警，戒肃也。跸，止行人也。”④古诗：“微阴盛杀气。”⑤《淮南子》：九州之外有八殡，东方曰太渚，曰少海。《唐书东夷传》：流鬼，直黑水东北，少海之北，三面皆阻海。旌旗黄，僭用天子旗帜也。

⑥《左传》：“刘子曰：“美哉禹功，明德远矣。”命子，即传子也。⑦《帝王世纪》：黄帝与蚩尤战于涿鹿之野。《诗》：“以启戎行。”

⑧张衡《西京赋》：“吴岳为之陀堵。”《正异》：吴岳在扶风。卞圜云：在陇州。⑨《史记》：周武王誓众曰：“如虎如罴，如豺如螭。”后汉杜笃《论都赋》：“虓怒之旅，如虎如螭。”何晏《刀铭》：“用造斯器，螭虎是斩。”此螭虎二字所自出。杜预《左传注》以螭为山神兽也。今按：蛟螭固不能食豺豹狼，即螭魅亦岂能吞噬猛兽？据《列子》，黄帝与炎帝战于阪泉之野，帅熊罴豺貙虎为前驱。陆佃曰，虎五指为貙。当作貙虎为是。

⑩《诗》：“祈父，予王之爪牙。”陈琳檄：“鹰犬之才，爪牙可任。”

（11）陈子昂诗：”胡兵屯塞下。”《甘泉赋》：“飞蒙茸而走陆梁。”《西京赋》：“怪兽陆梁。” 
（12）《诗》：“劳人草草。”

（13）凋瘵，注别见。膏肓，注见《八哀》诗。（14）《秦本纪》：博士虽七十人，特备员弗用。（15）流书史丹传》：元帝欲易太子，丹闻上独寝，直入卧内，伏青蒲上泣谏。应劭曰：以青规地曰青蒲，非皇后不得至此。服虔曰：以青缘蒲席也。孟康曰，以蒲青为席，用蔽地也。（16）洙曰：王陵面折廷净。《晋书》：卫瓘托辞坐帝床前。（17）《国语》：“主辱臣死。”《檀弓》：“申生不敢爱其死。”（18）《西京赋》：“武士赫怒。”《孟子》：无伤也。（19）《左传》：“并建圣哲。”《王命论》：“宽明而仁恕。”（20）秦之罘山石铭：宇县之中，承顺圣意。《诗》：“迄可小康。”（21）曹冏《六代论》：“宗庙俱为灰烬。”（22）《后汉公孙述传》：光武曰：“闻之可为酸鼻。”汉有未央宫。小臣议论绝①，老病客殊方。郁郁苦不展，羽翮困低昂②。秋风动哀壑，碧蕙捐微芳③。之推避赏从，④渔父濯沧浪⑤。荣华敌勋业⑥，岁暮有严霜⑦。吾观鸱夷子⑧，才格出寻常⑨。群凶逆未定⑩，侧伫英俊翔（11）。（此叙贬官以后，久客巴蜀之故。议论绝，不复献言矣，老客殊方，领起全段。郁郁二句，客居之况。秋风二句，客居之景。之推以下，伤己而兼以慨世，乃客居之感。托身世外，等于之推、渔父，彼瞥眼荣华，何足羡乎？必得范蠡其人，始可救乱而济时也。卢注谓鸱夷子乃思李泌，时泌归衡山，犹范蠡之适五湖。此篇短长夹行，起十四句，即以二十句间之。次十六句，即以二十二句间之。后二十六句，又以十四句收之。参错之中，自成部署。）

①枚乘《柳赋》：“小臣莫效于鸿毛。”②毋丘俭诗：“但当养羽翮。”宋子侯诗：“花叶正低昂。”③陆机诗：“江篱生幽淆，微芳不足宣。淑气与时陨，余芳随风捐。”④介之推，注别见。⑤《屈原传》：渔父鼓枻而去，歌曰“沧浪之水”云云。《杜臆》：荣华胜于勋业，鲜能令终，如严霜之杀草。

⑥班固《答宾戏》：“朝为荣华，夕为憔悴。”潘岳诔文：“名器虽光，勋业未融。”⑦苏武诗：“晨起践严霜。”⑧《货殖传》：范蠡适齐，为鸱夷子皮。师古曰：“言若盛酒之鸱夷，多所容受，而可卷怀。”

⑨才格，谓才能品格。⑩孔融上书：“王师电掣，群凶破殄。”（11）前汉王褒颂，“开宽裕之路，以延天下之英俊。”刘克庄曰：此诗押五十六韵，在五言古风中，尤多悲壮语，虽荆卿乏歌，雍门之琴，高渐离之筑，音调节奏不如是之跌宕豪放也。

王嗣奭曰：此乃公自为传，其行径大都似李太白。然李一味豪放。公却豪中有细。又云：观其吴越齐越之游，壮岁诗文，遗逸多矣，岂晚岁诗律转细，自弃前鱼耶。

篇中扬字浪字，韵脚重拈，但字同义异，不妨互见，若字异义同，却不

 
可用矣。杜集中，叙天宝乱离事凡十数见，而语无重复，其才思能善于变化。

 
遣怀

【鹤注】当是大历元年作，盖李白以宝应元年卒，高适以永泰元年卒，诗云“存殁再呜呼”，又云“系舟卧荆巫”，故知其为大历初夔州作也。

昔我游宋中，惟梁孝王都①。名今陈留亚②，剧则贝魏俱③。邑中九万家，高栋照通衢④。舟车半天下，主客多欢娱⑤。白刃仇不义，黄金倾有无.. ⑥。杀人红尘里⑦，报答在斯须。（自叙梁宋之游。上四，都会之雄壮。中四，人物之殷盛。下四，风俗之任侠。《杜臆》：名，与剧对，名谓名邦，剧乃烦剧。邑中以下见其名，白刃以下见其剧。赵曰：主则土著人，客则寄游者。）

①《汉书》：梁孝王城睢阳，北界太山，西至高阳，四十余城，多大县。《唐书》：宋州睢阳郡，属河南道，本梁郡，天宝元年更名。《前汉功臣表》：大臣名都。

②《史郦生传》：陈留，天下之冲，四通五达之郊也。《唐书》：汴州陈留郡，属河南道。

③《史文帝纪》：以齐剧郡。《唐书》：贝州清河郡、魏州武阳郡，俱属河北道。贝州，今东昌府恩县。魏州，今大名府地。

④《东征赋》：“尊通衢之大道。”

⑤古诗：“度阡越陌，互为主客。”⑥《汉书》：“郭解，河内人也，阴贼感概，以躯藉友报仇。剧孟，洛阳人也，以侠显，及死，家无十金之财。白刃、黄金二句，暗用二人事，于梁宋相合也。《后汉魏朗传》：“白日操刃，报雠于县中。”

⑦《东都赋》：“红尘四合。”

忆与高李辈，论交入酒垆①。两公壮藻思，得我色敷腴②。气酣登吹台③怀古视平芜④。芒砀云一去⑤，雁骛空相呼。（此叙高李同游之兴。三人相得，(，) 成千古文章知己。芒砀云去，汉高遗迹难寻也。《杜臆》云：此可见其旷怀。）

①《世说》：王浚冲，经黄公酒垆，顾谓后车客曰：“吾昔与嵇阮，共酣饮于此垆。”

②古乐府：“好妇出迎客，颜色正敷腴。”敷腴，喜悦之色。③《唐书本传》：甫从高适、李白过汴州，登吹台，慷慨怀古，人莫恻也。《水经注》：《陈留风俗传》曰：县有苍颔师旷城，上有列仙之吹台，梁王增筑以为吹台，城隍夷灭，略存故址，其台方一百许步。杨慎曰：吹台，即繁台，本师旷吹台，梁孝王增筑。班史称平台，唐称吹台，又因谢惠连尝为《雪赋》，又名雪台。“《东都赋》：慨长思而怀古。”

④江淹诗：“青满平地芜。”又：“平芜带天。”⑤《汉书》：高祖隐于瓦砀山，所居上常有云气。应劭曰：“芒，属沛国。砀，属梁国。”

先帝正好武①，寰海未凋枯②。猛将收西域③，长戟破林胡④。百万攻一城，献捷不云输⑤。组练去如泥⑥，尺土负百夫⑦。（此叙明皇开边之事。收西域，如王忠嗣、哥舒翰辈。破林胡，如安禄山、张守珪辈。赵曰：攻取岂无胜负，唯献捷而掩败，故不云输。驱百万之众以攻一城，是一尺之土，不足偿百夫之命矣，故曰“负百夫”。）

 
①《通鉴玄宗纪》：宋璟以天子好武功，恐好事者竟生心徼幸。

②江淹诗：“窃值寰海辟，仄见圭纬昌。”虞茂诗：“原泽润凋枯。”③《抱朴子》：“猛将难御。”《前汉郑吉传》：卒伍从军，数出西域。

④又《晁错传》：“劲肾长戟，射疏及远。”《通鉴注》：契丹，即战国林胡地也，《唐会要》：开元二十六年，张守珪大破契丹林胡，遣使献捷。⑤《唐韵》：“俗谓负为输。”⑥《左传》：“组甲三百，被练三百。”注：“组甲，漆甲成组文。被

练、练袍。皆精兵也。”

⑦诸葛武侯《新书》：“此百夫之将。”拓境功未已①，元和辞大罏②。乱离朋友尽，合沓岁月徂③。吾衰将焉托？存殁再呜呼。萧条益堪愧，独在天一隅④。乘黄已去矣⑤，凡马徒区区⑥。不复见颜鲍⑦，系舟卧荆巫⑧。临餐吐更食，常恐违抚孤⑨。（末叙乱离死生，而深痛高李之亡。上六，叹乱后朋亡。下八，以衰老自危。辞大罏，元气损伤。再呜呼，高李俱逝。乘黄，比二子。凡马，公自喻。末恐客死于夔，不见两家子孙也。此章，首段十二句，中间各八句，末段十四句。）

①庾信碑文：“天子拓境，百越来庭。”②元和，即太和。郭璞《江赋》：“禀元气之灵和。”《庄子》：“以天地为大罏，以造化为大冶。”扬雄《解难》：“陶冶大罏。”③《洞箫赋》：“薄索合沓。”合沓，相继貌。

④古诗：“各在天一隅。”⑤洙曰：乘黄，骏马也。鹤曰：《诗正义》云：黄骍曰黄，谓黄而骍色。⑥《抱朴子》：“凡马野鹰，本实一类。”古诗：“一心抱区区。”⑦颜延之、鲍照，以比高、李诗才。⑧张载诗：“西瞻岷山岭，嵯峨似荆巫。”自巫山而下，为荆州也。⑨何胥《哭陈昭》诗：“抚孤空对此，零泪欲何言。” 
奉汉中王手札报韦侍御萧尊师亡

鹤注编在大历元年。

秋日萧韦逝，淮王报峡中。少年疑柱史，多术怪仙公。不但时人惜，只应吾道穷①。（此闻报而深痛韦萧。柱下史得长年，侍御以少年而亡，故疑之。萧史乘鹤异仙，尊师以多术而卒，故怪之。两引古人，一切官，一切姓，存亡关于吾道，见其人足重也。）

①《公羊传》：西狩获麟，孔于曰：“吾道穷矣。”

一哀侵疾病，相识自儿童。处处邻家笛①，飘飘客子蓬②。强吟《怀旧赋》.. 

③，已作白头翁④。（此悼友而自作衰老，哀之切，为交久也。邻家笛，触耳生悲。客子蓬，怜己流落。白头怀旧，恐将继萧韦而逝也。《杜臆》：“一哀侵疾病，相见自儿童”，信笔写去，不对之对，惟社有之。此章，上下各六句。）①向秀《思旧赋》，为嵇康、吕安而作，其序曰：于时日薄虞渊，寒冰凄然，邻人有吹笛者，发声寥亮，追想曩昔游宴之好，感音而叹，故作赋云。②曹植诗：“转蓬离本根，飘飘随长风。类此游客子，捐躯远从戎。”③潘岳《怀旧赋》，为杨暨、杨潭而作。④魏文帝曰：已成老翁，但未白头耳。 
存殁口号二首

【鹤注】据郑虔死于广德二年，则梁氏编在大历元年为是。

席谦不见近弹棋①，毕耀仍传旧小诗②。玉局他年无限事③，白杨今日几人悲④？（【原注】“道士席谦，吴人，善弹棋。毕耀，善为小诗。”此谓席存而毕殁也。近不见，言人存地隔。旧仍传，言诗在人亡。席尚存，故望其玉局降仙。毕已殁，故伤其白杨拱墓。两句分顶，下章亦然，毕曜仅传小诗，而前此称为“才大今诗伯”，《杜臆》讥其不相蒙，良是。大约赠人之词，不无过誉，殁后乃用直笔耳。）

①《西京杂记》：刘向作弹棋以献。《梁冀传》：冀善弹棋、格五。注：《艺经》：旧弹棋两人对局，白黑棋各六枚，先列棋相当，下呼上更相弹也，其局以石为之。《古今诗话》：弹棋有谱一卷，唐贤所为，其局方五尺，中心高如盖，其颠为小壶，四角微起。李义山诗：“莫近弹棋局，中心最不平。”谓其中尊也。白乐天诗：“弹棋局上事，最妙是长斜。。”谓持角长斜，一发过半局，谱中具有此法。柳子厚亦用二十四棋者，即此戏也，今人罕为之矣。

②乾元间，毕曜除监察御史，未几以酷毒流贬黔中，其殁当在此时。姜宸英曰：《酷吏敬羽传》：羽与毛若虚、裴异、毕曜同时，皆暴忍，时称毛、敬、裴、毕。未几，昇、曜流黔中。曜，正肃宗时人。又《乔琳传》：曜曾为郭子仪书记。③黄希曰：张道陵修道既成，老子降于成都，地涌出一玉局，高丈余，老君升座授道毕，老君已回，玉局消散。④古诗：“萧萧白杨树，松柏夹广路。”陶潜《挽歌》：“荒草何茫茫，白杨亦萧萧。”吴论据“不见”、“仍传”四字，遂云席殁、毕存。今按：《梓州》诗云“高门蓟子过”，是与席相见时；此云“不见近弹棋”，公独往夔州矣。向在长安，赠毕曜诗云“流传江鲍体”，是平日作诗；此云“仍传旧小诗”，是死后诗传也。若云毕尚存，则当云新诗，不当云旧矣。或据《搜神记》“南谷山中，，有白玉棋局”，引以证弹棋，非也。若依此，则下句白杨，何独不承小诗乎？又卢注引《隋书》白杨何妥，以证毕曜未亡，使事隐僻。“萧萧自杨树”，自当以古诗为据耳。

其二

郑公粉绘随长夜①，曹霸丹青已白头②。天下何曾有山水，人间不解重骅骝。（原注：“高士荣阳郑虔，善画山水。曹霸，善画马。”此谓郑殁而曹存也。郑虔既亡，世更无山水之奇。曹霸虽存，人谁识骅骝之价乎？一伤之，一惜之也。或云：得虔之图，几今天下山水无色。得霸之马，能使人间骅骝减价。乃极赞其笔墨之神妙，亦通。又一说：何曾有，谓世不收藏。不解重，谓人弗珍惜。意义似浅。）

①《抱朴子》：粉绘表形著图。李陵诗：“严父辞长夜，慈母去中堂。”

②左思《吴都赋》：“丹青图其珍珠。” 
《容斋续笔》：子美存殁绝句，每篇一存一殁，盖席谦、曹霸存，毕曜、郑虔殁也。鲁直《荆江亭即事二首》，其一云：“闭门觅句陈无已，对客挥毫秦少游，正字不知温饱味，西风吹泪古藤州。”乃用此体，时少游殁，而无已存也。

钱塘瞿佑《归田诗话》云：山谷此诗，喻二人才思迟速之异也。后山诗，如“坏墙得雨蜗成字，古屋无人燕作家”，寥落之状可想。淮海诗，如“翡翠侧身窥绿酒，蜻蜒偷眼避红妆”，艳冶之情可见。二人他作，亦多类此。后山为秘书正字，宿斋宫，骤寒，或送绵半臂，却之不服，竟感疾而终。淮海谪藤州，以玉盂汲水，笑视而卒。二人于临终，屯泰不同又如此，信乎各有造物也。

 
杜甫全集卷之十七

赠李八秘书别三十韵

【鹤注】当是大历元年七月作。

往时中补右，扈跸上元初①。反气凌行在，妖星下直庐②。六龙瞻汉殿③，万骑略姚墟④。玄朔回天步⑤，神都忆帝车⑥。一戎才汗马⑦，百姓免为鱼⑧。通籍蟠螭印⑨，差肩列凤舆⑩。事殊迎代邸，喜异赏朱虚（11）。（首忆秘书扈从之事。反气四句，上皇西巡。玄朔四句，肃宗兴复；通籍以下，秘书侍从也。【钱笺】肃宗初，公拜左拾遗，此云中补右者，必李秘书于是时官右补阙也。中者，右补阙属中书省。唐制：左右补阙拾遗，掌供奉讽谏、扈从乘舆。扈跸上元初，谓扈驾于主上建元之初，非如《寄草堂》诗所云“经营上元始”也。当时驾次马嵬，帝自陈仓而赴蜀，路经汉中，太子自彭原之朔方即位灵武。所谓“万骑略姚墟”者，指上皇也；“玄朔回天步”者，指肃宗也。通籍，李得出入行宫。差肩，谓随朝士而趋辇后。肃宗以恢复入京，非由继统嗣位，故与代邸迎立者有殊。梦弼曰：秘书宗室，故比朱虚。未能优擢，故云赏异。）

①洙曰：扈，扈从也。跸，鸣晔也。天子出，鸣跸以清道。②庾信赋：“遭东南之反气。”行在、妖星，注皆见前。陆机诗：“厌直承明庐。”③六龙，天子之驾。《易》：“时乘六龙以御天。”嵇康诗：“乘云驾六龙。”梁宣帝诗：“汉殿珊瑚支。”④蔡邕《独断》：“大驾备千乘万骑。”《帝王世纪》：瞽瞍之妻握登，生舜于姚墟，故得姓姚氏。《汉书注》：《世本》：妫虚，在汉中郡西城县。《世纪》：安原，谓之妫虚，或谓之姚墟。⑤赵景真书：“植橘柚于玄朔。”朔方玄武之位，故称玄朔。《诗》：“天步艰难”。⑥鲍照诗：“明辉铄神都。”《史天官书》：“斗为帝车，运于中央，临制四方。”

⑦《书》：“一戎衣”。《公孙弘传》：臣愚驽，无汗马之劳。

⑧《左传》：刘子曰：“微禹，吾其为鱼乎。”《光武纪》：赤眉在河东，但决水灌之，可使为鱼。

⑨《前汉魏相传》：通籍长信宫。《元帝纪》：宗室有属籍者。蔡邕《独断》：“玺者，印也。印者，信也。”天子玺以玉螭虎纽。《西京杂记》，灯高七尺五寸，作蟠螭。

⑩王僧孺书：抗首接膝，履足差肩。凤舆，见《洗兵行》。（11）《汉书》：文帝自代邸来，即位，益封朱虚侯刘章二千户，黄金一千斤。

寇盗方归顺①，乾坤欲宴如②。不才同补衮③，奉诏许牵裾④。鸳鹭叨云阁⑤，骐驎滞石渠⑥。文园多病后⑦，中散旧交疏⑧。飘泊哀相见，平生意有馀。风烟巫峡远，台榭楚宫虚⑨。触目非论故⑩，新文尚起予（11）。（此记前后聚散之迹。上六，往日同朝，下八，夔州重晤。补衮牵裾，谏官之职。叨

 
云阁，公授拾遗。滞石渠，李迁秘书。多病交疏，指弃官以后。飘泊二句，喜逢敌人。风烟二句，客夔景物。非论故，道故者无人。尚起予，知音有秘书也。）

①归顺，注别见。②《汉书诸侯王表》：四海宴如。③《诗》：“衮职有阙，仲山甫补之。”④袁绍书：“奉诏之日。”《魏志》：魏文帝欲徙冀州民十万户实河南，辛毗引帝裾而谏。⑤古诗：“厕迹鸳鹭行。”潘岳赋：“高阁连云。”⑥《三辅故事》：天禄阁、石渠阁，并在未央宫大殿北，以藏秘书。⑦司马相如为文园令。⑧嵇康为中散大夫，作《绝交书》。⑨《楚语》：“先王之为台榭也。”⑩《世说》：触目皆琳瑯珠玉。（11）刘孺诗：“言赠赋新文”。《论语》：起予者商也。【朱注】《韵会》予本无余音。《匡谬正俗》曰：《曲礼》“予一人”，郑康成注：余、予，古今字。因郑此说.近代学者遂皆读予为余。此诗亦用平声，盖从后人读耳。清秋凋碧柳①，别浦落红蕖②。消息多旗帜③，经过叹里闾④。战连唇齿国⑤，军急羽毛书⑥。幕府筹频问，山家药正锄⑦。（此秘书参幕府事。巫峡、楚宫，上记相见之地；柳凋、蕖落，此记相别之时。并兴起乱离凋敝之象。【朱注】战连、军急，谓崔旰与杨柏及张献诚相攻。【原注】“山剑元帅相公，初屈幕府参筹画，相公朝谒，今赴后期也。”又云：“秘书比卧青城山中。”

①梁简文帝诗：“水照柳初碧，烟含桃半红。”②谢庄诗：“凌别浦兮值泉跃”。简文诗：“红蕖间青锁，紫露湿丹楹。”③《汉高纪》：“益张旗帜于山上。”④古诗：“思还故里闾。”⑤《左传》：宫之奇曰：“辅车相依，唇亡齿寒者，其虞虢之谓乎。”⑥《魏武帝奏事》：“若有急，则插羽于檄，谓之羽檄。”⑦陈子昂诗：“追宴入山家。”台星入朝谒①，使节有吹嘘②。西蜀灾长弭③，南翁愤始摅④。对敭抏士卒⑤，乾没费仓储⑥。势藉兵须用⑦，功无礼忽诸⑧。御鞍金騕褭⑨，宫砚玉蟾蜍⑩。拜舞银钩合（11），恩波锦帕舒（12）。（此秘书入朝后事。【朱注】台星、使节，皆谓杜鸿渐。秘书盖因鸿渐表荐入朝，其奏对君前，当以师老财匮为言。盖全蜀之势，今方藉兵，不得不用，而诸将冒功无礼，如所谓抏士卒、费仓储者，其可忽之而不问乎？是时崔旰虽归朝，而杨子琳未释甲，蜀中所在聚兵，军储耗蠹，故因秘书赴幕而及之。言外亦暗规鸿渐也。又云：秘书将承恩赐马，有锦帕之舒，且入直侍书，见银钩之落也。次公指杜相公，于上下语势不接。【远注】银钩，承宫砚。锦帕，承御鞍。拜舞之后，落笔如银钩。洙云：诏书也。）

①台星，注见十六卷。 
②《周礼地官》：掌邦国之使节。③《周礼》：弥灾兵。弥，即弭也。后汉寇荣疏：以宁风旱，以弭灾兵。

④旧注：南翁，南楚老人，如《项羽传》所称南公，古人公翁二字通用也。蔡邕《瞽师赋》：“抚长笛以摅愤兮。”⑤《书毕命》：“对扬文武之光命。”《陆机集》：“对扬帝祉。”【朱注】《上林赋》：“抏士卒之精，费府库之财，而无德厚之恩。”善日：“抏，损也，音玩。”吴曾《漫录》：“抏，挫也，吾官切。”《平准书》：“百姓抏弊以巧法。”《索隐》曰：“《三苍》：抏音五官切，抏者，耗也。”取此音以释此诗，于义甚当。王褒《讲德论》：“惊边扤士。恐亦是抏士。”

⑥《张汤传》：“始为小吏乾没。”《正义》谓无润及之，而取他人也。如淳曰：“豫居物以待之，得利为乾，失利为没。”《三国志傅嘏传》：“岂敢寄命洪流，以徼乾没？”裴松之注：“有所徼射，不计乾燥之与沉没而为之也。”

⑦《周策》：“藉兵乞食于西周。”《赵充国传》：“遣使至匈奴藉兵。”⑧《左传》：“见无礼于君者，诛之如鹰鸇之逐鸟雀焉。”《何氏语林》：

王僧虔日：“忘兄之胤，不宜忽诸。”⑨《淮南子》“待騕褭飞兔而驾之，则世莫乘车。”⑩《西京杂记》：广川王发晋灵公冢，得玉蟾蜍一枚，大如拳，光润如

新玉，取以盛水滴砚。（11）《吴越春秋》：群臣拜舞天颜舒。王僧虔《论书》：索靖名其字书曰银钩虿尾。（12）《西京杂记》：“覆以锦帕。”

此行非不济①，良友昔相于②。去棹依颜色③，沿流想疾徐④。沉绵疲井臼⑤，倚薄似樵渔。乞米烦佳客⑥，钞诗听小胥⑦。杜陵斜晚照⑧，潏水带寒淤⑨。莫话清溪发⑩，萧萧白映梳。（此自叙而致送别之情。秘书此行，非不足以济时，特良友相阔，觉临去依想耳。沉绵四句，自述客夔近况。杜陵四句，嘱其相答故人。莫话者，自惭衰老也。此章，前二段各十四句，后二段各十二句，中间八句相间。）

①《周语》：“动无不济”②《易林》：“患解尤除，良友相于。”

③梁简文诗：“凄凄隐去棹。”④隋孔德绍诗：“沿流渡楫易，逆浪取花难。”梁简文诗：“岂若兹川丽，清流疾且徐。”⑤颜延之《陶征士诔》：“井臼弗任，藜菽不给。”⑥沈约诗：“佳客信龙镳。”⑦小胥，见《周礼春官》。⑧梁萧钧诗：“平川收晚照。”⑨【洙注】潏水，公故居。【卢注】杜牧《期游樊川》诗：“杜村连潏水。”鲍照诗：“照照寒洲爽。”《方言》：水中可居者曰洲，三辅谓之淤。⑩《杜臆》：清溪发，语奇。

黄生曰：时诸将连兵讨崔旰，胜负未决，杜鸿渐以节度使让旰，而使诸将各罢兵。公盖深愤此事，故于诗中吐露之曰：“西蜀灾长弭，南翁愤始摅。”

 
虽为称颂之词，其实灾未必弭，愤未常摅也。曰：“对騕褭士卒，乾没费仓储。”言蜀中军实耗损，入告朝廷，善为区处，使缓急有备，此大臣行边善后之策也。如是，则西蜀灾长弭矣。曰：“势藉兵须用，功无礼忽诸。”此用季文子诛无礼于君之言。如旰杀主将而叛，此岂有礼于君者？今反就加节使，是功及无礼矣。夫旰罪当诛，势必藉兵，今乃与诸将同拜朝命，功罪不明，于文子之言，无乃忽诸。必杀崔旰，愤始摅矣。公于《赠李》诗中，寓词告杜，盖深讽其处事之草草也。

 
中夜

【顾注】诗有江山危楼，亦夔州西阁所作，当在大历元年。司马绍诗：“中夜不能寐。”

中夜江山静①，危楼望北辰②。长为万里客，有愧百年身③。故国风云气.. 

④，高堂战伐尘⑤。胡雏负恩泽⑥，嗟尔太平人⑦。（此客夔而伤乱离也。在四句分截。望北辰，思长安也。万里一身，危楼所感。故国高堂，北望之意。风云气，变易无常。战伐尘，屡经残破。负恩泽.追恨禄山。盖自天宝初，而祸绵不息，致不能为太平之人也。）①何逊诗，“暂有江山趣。”②阴铿诗，“接路上危楼。”庾信诗：“高荣据北辰。”③鲍照诗：“争先万里途，各事百年身。”④颜延之诗，“故国多乔木，空城凝塞云。”《史记》：风云，天之客气者也。⑤梦弼以高堂为杜陵屋庐。今按：曹植诗：乃为高会，宴此高堂，沈约诗：“青鸟去复还，高堂云不歇。”刘孝绰诗：“长门隔青夜，高堂梦容色。”此皆概言华屋。或因前诗有“高堂天下无”之句，遂指为夔州地名，误矣。⑥《晋载记》：石勒，上党武乡羯人，年十四，随邑人行贩洛阳，倚啸上东门。王衍见而异之，顾谓左右曰：“向者胡雏，吾观其声视有奇志。”《唐书》：张九龄见禄山入奏，气骄蹇；曰：“乱幽州者，此胡雏也。”旧注误以吐蕃为胡雏。《前汉郊祀志》：亦施恩泽。

⑦《书》：“嗟尔万方有众。”《路温舒传》：“囹圄空虚，天下太平。”

 
垂白

【鹤注】此亦夔州西阁作，故云江喧楼迥。诗成后，拈垂白二字为题，非专咏垂白也。《汉书杜周传》：“老姊垂白。”注，“白发下垂也。”

垂白冯唐老①，清秋宋玉悲。江喧长少睡，楼迥独移时②。多难身何补，无家病不辞。甘从千日醉，未许《七哀》诗.. ③。（此章乃老去悲秋之意，下六，申言其悲。少睡移时，忧在国家也。醉千日，付之不知。未七哀，伤心更多矣。《杜臆》：公年老为郎，有似冯唐。当秋而悲，复如宋玉。少睡无聊，故起立移时。多难身何补、作愤语，无家病不辞，作苦语。【赵注】公妻孥在蜀，而云无家，盖以故乡为家也。）

①《汉书》：冯唐以孝著，为郎中署长，文帝辇过唐曰：“父老何自为郎？”

②庾信诗：“高花出迥楼。”③《魏都赋》：“醇酎中山，沈湎千日。”《搜神记》：狄希，中山人，能造千日酒，饮之，一醉千日。《七哀》诗，见十六卷。

 
中宵

【鹤注】当是大历元年在西阁作。中夜，指长夜言，中宵，尚在黄昏以后。陶潜诗：“中宵伫遥念。”

西阁百寻余①，中宵步绮疏②。飞星过水白，落月动沙虚。择木知幽鸟，潜波想巨鱼③。亲朋满天地④，兵甲少来书⑤。（中宵独步，领起通章。星月属赋，中宵所见。鱼鸟属比，中宵所感。未伤孤身飘泊，不如物情之自适也。飞星过水而白，下半因上。落月动于沙虚，上半因下。一就迅疾中取象，一从恍惚中描神。【黄生注】五六，即“水深鱼极乐，林茂鸟知归”意，此系夜景，故以知想字面钩画之。言外则以物之得所，形人之失所，而人之失所，由亲朋不相存济也。）

①阁在山上，故高至百寻。《西京赋》：“巨兽百寻。”②《梁冀传》：“窗牖皆有绮疏。”注：“绮疏，镂为绮文也。”陆机诗：“振风薄绮疏。”

③过字、动字，白字、虚字，知字、想字，皆句中眼。《天文志》：“星自上而降曰流，自下而升曰飞。”庾信诗：“沙虚马迹深。”《左传》：“鸟能择木，木岂能择鸟？”郭璞诗：“潜波涣鳞起。”王褒颂：“沛乎若巨鱼之纵大壑。”④《晋书谢安传》：“亲朋毕集。”⑤《韩国策》：“缮治兵甲，以益其强。”

 
不寐

此亦西阁所作。《诗》：“寤言不寐，如有隐忧。”

瞿唐夜水黑，城内改更筹①。翳翳月沉雾②，辉辉星近楼③。气衰甘少寐，心弱恨容愁。多垒满山谷④，桃源何处求。（首联，不寐所闻。次联，不寐所见。三联，不寐之状。未联，不寐之由。月沉在转更之后，星近又在月落之馀，愁来更加少寐，多垒故起愁心，通章写景言情，逐层追紧。顾注：气衰少寐，理势自然，故曰甘。心弱容愁，时事使然，故曰恨。《杜臆》：心力本弱而愁绪太多，当他不过，是可恨也。满山多垒，叹寄身无处矣。）

①更筹，见前。②《归去来辞》：“景翳翳以将入。”③虞骞诗：“晖晖光稍没”。④《曲礼》：“四郊多垒。”《萧望之传》：“群盗并起，充满山谷。”【鹤注】此指崔旰之乱未平。

 
送十五弟侍御使蜀

【鹤注】当是大历元年作，诗云“豺狼斗”，盖指崔旰辈相攻也。

喜弟文章进①，添余别兴牵。数杯巫峡酒，百丈内江船②。未息豺狠斗，空催犬马年③。归朝多便道④，搏击望秋天⑤。（上四送别，五六慨身世，七八望侍御。【顾注】公恨不能身讨豺狼，嘱弟归朝而弹击之。）

①《北史》：卢恺作露布，帝读大悦，曰：“恺文章大进”

②《舆地广记》：涪州内江，即黔江也。《益州记》：内江至关头滩，滩长百步，悬崖倒水，舟楫莫通。【朱注】《通鉴》：朱龄石伐蜀，众军从外水取成都，藏僖从中水取广汉，老弱乘高舰，从内水向黄虎。史炤《释文》：巴郡正对二水口，右则涪内水，左则蜀外水。内水自渝上合州至绵州，外水自渝上戎泸至蜀。杨慎谓外水即岷江，内水即涪江，中水即沱江。

③陶氏叙侃《临终表》曰：“犹冀犬马之齿，尚可少延。”④《萧望之传》：“便道之官。”⑤《旧唐书》：桓彦范举杨峤为御史，不乐搏击之任。师氏曰：御史搏击奸回，如秋鹰之搏击鸟兽。

 
江月

【鹤注】此大历元年夔州西阁作。《杜臆》：咏江中月影也。何逊诗：“江月初三五。”

江月光于水，高楼思杀人①。天边长作客②，老去一沾巾③。玉露溥清影.. 

④，银河没半轮⑤。谁家挑锦字⑥？烛灭翠眉颦⑦。（此章，对月伤怀。上四，羁人之感，属自叙。下四，离妇之情，推开说。江月漾光于水上，高楼一望，顿觉身寂影孤，真堪思杀。盖天边久客，至老不还，恐远死他乡也。因想清影之下，玉露浓溥，半轮之傍，天河掩没，月色明皎如此，此时绣字空闺者，烛残挑罢，得无对之而颦眉乎？当与上沾巾者，同一愁思也。）①曹植诗：“明月照高楼，流光正徘徊。”庾肩吾诗：“楼上徘徊月，窗中愁思人。”②何逊诗：“天边看远树”。③曹植诗：“歔欷涕沾巾。”④李峤诗：“色带银河满，光含玉露开。”《诗》：“零露溥兮”。注：“溥，露多貌。”曹植诗：“明月澄清影”。⑤张正见诗：“明月半轮空。”⑥《晋列女传》：窦滔妻苏蕙，字若兰，织锦为《回文璇玑图》诗赠滔，宛转循环读之，词甚凄惋，凡三百四十字。挑锦字，挑锦线以刺字，欲寄征夫也。

⑦张九龄诗：“灭烛怜光满。”梁元帝诗，“翠眉暂敛千重结。”黄生曰：结在章法，是推开一步，在比兴正是透深一层。盖即男女之情，以喻君臣之义，则前半所云“思杀人”、“一沾巾”者，皆有着落矣。公之攀屈宋而亲风雅，实在于此，此岂玉台、香奁辈所能效颦哉？

 
月圆

此亦西阁所作。谢灵运诗，“放舟候月圆。”

孤月当楼满①，寒江动夜扉②。委波金不定③，照席绮逾依④。未缺空山静⑤，高悬列宿稀⑥。故园松桂发⑦，万里共清辉⑧。（此章，月下思乡。上六景，下二情。满言月圆，动言月影。委波，申动扉。照席，申当楼。未缺高悬，申月圆之状。未想故园秋景也。《杜臆》：江月倒影，水摇而阁上之扉为动，大是画意。月注波中，金光摇而不定；月临席上，绮文依而愈妍。将金波、绮席拆开颠倒，赵汸谓诗家用古语之法。）

①梁武帝诗：“慅慅孤月帷。”②何逊诗：“寒江复寂寥。”庾肩吾诗：“高楼开夜扉。”③《月赋》：“委照而吴业昌。”郊祀歌：“月穆穆以金波。”④《六韬》：“纣时以绮为席。”邹阳《酒赋》：“绡绮为席。”⑤《释名》：“月缺也，满则缺也。”陶弘景诗：“空山霜满高烟平。”⑥《淮南子》：“高悬大镜。”《月赋》：“列宿掩缛，长河韬映。”⑦何逊诗：“独守故园秋。”《杜臆》：松桂发，犹言松菊犹存。张正见诗：“松桂此真风。”⑧傅玄诗：“皎皎濯清辉。”《月赋》：“隔千里兮共明月。结联本之。”胡应麟曰：杜有太巧类初唐者，如“委波金不定。照席绮逾依”，有太纤近晚唐者，如“雨深荒院菊，霜倒半池莲”。

胡夏客曰：未缺句，不如摩诘“空山月色深”。高悬句，本孟德“月明星稀”来。今按：三四出胜於对，五六对胜於出。

 
夜

诗云“南菊再逢”，是合云安夔州为两秋，故知属大历元年西阁作。又云“新月犹悬”，盖元年九月初矣。

露下天高秋水清①，空山独夜旅魂惊②。疏灯自照孤帆宿③，新月犹悬双杵鸣④。南菊再逢人卧病，北书不至雁无情⑤。步檐倚仗看牛斗⑥，银汉遥应接凤城⑦。（此秋夜思家而作也。上四言景，下四言情。天高水清，正可出峡，而山阁孤栖，忽觉旅魂惊起。帆宿水中，杵鸣山上，两句分承。灯散几处，故曰疏。杵皆对敲，故曰双。自南而望北，故见银汉遥接于凤城。【黄生注】诗以次句作骨，帆宿、杵鸣，独夜见闻。疏灯、新月，二字另读。悬，指月，本《易》“悬象著明”，非谓杵声空悬也。）

①江淹《别赋》：“露下地而腾文。”《楚辞》：“悲哉秋之为气也，泬寥兮天高而气清，寂寞兮收潦而水清。”②王粲《七哀》：“独夜不成寐。”崔融诗：“旅魂惊塞北，归望断河西。”③《长门赋》：“悬明月以自照兮。”朱超道诗：“孤帆渐逼天。”

④杨慎曰：《字林》：“直春曰捣。”古人捣衣，两女子对立，执一杵，如舂米然。今易作卧杵，对坐捣之，取其便也。尝见六朝入画捣衣图，其制如此。谢惠连诗：“楹长杵声哀。”⑤陆厥诗：“雁返无南书。”⑥杨慎曰：《楚辞大招》：“曲屋步櫩。”注：“曲屋，周阁也。”“步櫩，长砌也。”相如赋：“步櫩周流，长途中宿。”櫩，即古檐字。陆陲《钟山寺》诗：“步檐时中宿，飞阶或上征。沈氏满愿诗：“步檐随新月，挑灯惜落花。”杜盖袭用之。顾注：古者，六尺曰步，今之廊檐，大率广六尺。”⑦【邵注】牛斗二星，在银汉边。《河图括地象》：“河精，上为天汉，亦曰银汉。”戴暠诗：“黑龙过饮渭，丹凤俯临城。”赵曰：秦穆公女吹箫，凤降其城，因号丹凤城。其后，言京城曰凤城。

黄生曰：此与“玉露凋伤”不相上下。一二五六，工力悉敌。三四写景，虽逊彼之高壮；七八含情，此处却较深厚也。

此与云安、夔州诸诗相合。露下天高，即“玉露凋伤枫树林”也；独夜魂惊，即“听猿实下三声泪”也；孤帆宿，即“孤舟一系故园心”也；双杵鸣，即“白帝城高急暮砧”也；菊再逢，即“丛菊两开他日泪”也；雁无情，即“一声何处送书雁”也；看牛斗，即“每依北斗望京华”也。诗中词意，大概相同。窃意此诗在先，故《秋兴》得以详叙耳。

范德机曰：善诗者，就景中写意。不善诗者，去意中寻景。如杜诗“无边落木萧萧下，不尽长江滚滚来，”“疏灯自照孤帆宿，新月犹悬双拌鸣，”“殊方日落玄猿哭，旧国霜前白雁来”，即景物之中，含蓄多少愁恨意，若说出，便短浅矣。然亦有就意中言景，而意思深远者，如“苦遭白发不相放，羞见黄花无数新”，亦自隽永有致。

 
草阁

朱氏编在大历元年。《杜臆》：公在夔别构草阁，故云“草阁柴扉星散居”，而“沙上草阁”诗又可证。

草阁临无地①，柴扉永不关②。鱼龙回夜水，星月动秋山。久露晴初湿，高云薄未还。泛舟惭小妇③，飘泊损红颜④。（首联提草阁，三四草阁夜景，下则对景而感飘泊也。阁临水，故下无地。唯无地，故扉不关。回夜水，秋蛰伏也。动秋山，光闪烁也。露久下而方湿，晴则易干也。云高举而未还，薄则易散也。公以旅泊损颜，敌对舟妇而怀惭。末句用倒装法。《杜臆》：云薄未还，借景寓意。）

①《头陀寺碑》：“飞阁逶迤，下临无地。”

②范彦龙侍：“有客款柴扉。”《归去来辞》：“门虽设而常关。”③古乐府《相逢行》：“小妇无所为。”【邵氏注】蜀中多是妇人刺船。④沈约诗：“共矜红颜日，俱忘白发年。” 
宿江边阁

黄鹤编在大历元年。《杜臆》：江边阁，即草阁，故云“高齐次水门”，若西阁，其名不易矣。

暝色延山径①，高斋次水门②。薄云岩际宿③，孤月浪中翻④。鹳鹤追飞静⑤，豺狼得食喧⑥。不眠忧战伐⑦，无力正乾坤。（延暝色，将宿之时。次水门，西阁之地。上二点题，中四分承山水。云过山头，停岩似宿。月浮水面，浪动若翻。此初夜之景。鹳鹤飞静，水边所见。豺狼喧食，山上所闻。此夜深之景。忧乱萦怀，故竟夕不寐。“薄云岩际出，初月波中上，”何仲言诗，尚在实处摹景。此用前人成句，只换转一二字间，便觉点睛欲飞。鹤注谓鹳鹤喻军士，豺狼喻盗贼，起下战伐，时蜀有崔旰之乱。此诗，八句皆对。）

①谢灵运诗：“林壑敛暝色。”《孟子》：山径之蹊间。②《襄沔记》：城内有高斋，梁昭明造《文选》处。简文为晋安王时，引刘孝威等放此综核诗集，因号为高斋。次，乃次舍之次。《易》：“旅即次”。《汉循吏传》：召信臣开通沟洫，起水门。梁简文帝诗：“寒潮浸水门。”《杜臆》：《名胜志》载关耆孙《瞿塘关行记》，则高斋即在关上，耆孙与客饮此，诵少陵薄云孤月诗，叹此老具眼。夔江山粗恶，唯少陵所纪处独异。

③庾信诗：“云宿凤凰门。”④梁简文帝诗：“夕波照孤月。”⑤《左传》：郑偏愿为鹳，其御原为鹅。《抱朴子》：穆王南征，一军尽化，君子为猿为鹤，小人为虫为沙。⑥《秦国策》：“譬如豺狼之逐群羊。”《后汉张纲传》：“豺狼当道”⑦《楚辞》：“夜不眠以至曙。”《孔丛子》：处战伐之世，务收英雄。

 
吹笛

【鹤注】梁权道编在大历元年。按诗云“胡骑中宵堪北走，”当指吐蕃而言。《通鉴》：永泰元年，吐蕃与回纥入寇，子仪免胄释甲，投枪而进，回纥酋长皆下马罗拜，再成和约。吐蕃闻之，夜引兵遁去。即此事也。

吹笛秋山风月清①，谁家巧作断肠声②？风飘律吕相和切，月傍关山几处明③？胡骑中宵堪北走④，武陵一曲想南征⑤。故园杨柳今摇落⑥，何得愁中却尽生。（此闻笛而有感也。上四摹景，下四写情。细疏之，三四分顶风月清，五六引证断肠声，未乃乡关之思，从笛声感触者。颜廷榘曰：律吕之调，于风前闻之，觉相和之切。关山之曲，于月下奏之，似几处皆明。此声之巧而感之深也。五本借笳喻笛，故北走曰堪。六用笛中实事，故南征曰想。赵大纲曰：笛曲有《折杨柳》，故翻其意而结之，谓故园杨柳，至秋摇落，今何得复生而可折乎？盖设为怪叹之辞，以深致思乡之感，此则公之断肠者也。陆时雍曰：结出故国关情，千条万绪，用巧而不见，乃为大家。）

①江总诗：“秋城韵晚笛，危树引清风。”瀚曰：首句本此。向秀《思旧赋》：“邻人有善吹笛者。”江淹诗：“金映秋山。”《南史褚彦回传》：“初秋凉夕，风月甚美。”②曹植诗：“借问谁家子。”颜笺：“谁家，羡其善吹也。”张正见诗：“还听呜咽水，并切断肠声。”③【唐注】风月分作一联，从《龙池篇》得来。《汉历律志》：“律吕和矣。”《长笛赋》：“律吕既和。”切，谓其音凄切。乐府横吹曲有《关山月》，《解题》云：《关山月》，伤离别也。周王褒诗：“关山夜月明。”

④《晋刘隗传》，刘畴避乱坞壁，贾胡百数欲害之，畴援笳而吹之，为《出塞》《入塞》之声，以动其游客之思，于是群胡垂泣而去。《世说》，刘琨为并州刺史，胡骑围之数重。琨夕乘月登楼清啸，贼闻之，凄然长叹，中夜奏胡笳，贼皆流涕，人有怀土之思，向晚又吹之，贼并弃围奔走。周弘让《长笛吐清气》诗：“胡骑争北归，偏知别乡苦。”杨慎曰：字书：疾趋曰走，上声。驱之走曰走，去声。北走关山，疾走之走也，如《汉书》“北走邯郸道”之走。胡骑北走，驱而走之也，如《汉书》“季布北走胡”之走。两音不同。

⑤《古今注》：“《武溪深》，乃马援南征之所作也。援门生爱寄生，善吹笛作歌以和之，名曰《武溪深》。”《武溪深》词：“嗟哉武溪一何深，飞鸟不敢度，走兽不敢临，嗟哉武溪多毒淫。”颜廷榘曰：武陵曲，即《武溪深》。梁简文帝诗：“但歌聊一曲。”

⑥故园，指杜陵。《宋书》：晋太康末，京洛为折杨柳之歌，有兵革辛苦之词。《演繁露》：笛亦有《落梅》、《杨柳》二曲，今其词亡不可考矣。《旧唐书乐志》：梁乐府《胡吹歌》云：“上马不捉鞭，反拗杨柳枝。下马吹横笛，愁杀行客儿。”此歌词元出北国之横笛。颜笺：笛有《关山月》、《武溪深》、《折杨柳》及《胡笳声》，皆清商曲也。郭浚曰：此诗句句凄远，咏物绝调。蒋一梅曰：绝大手笔，声律极细，然有对意不对词，对词不对意者。

 
西阁雨望

此下五章，皆属大历元年。

楼雨沾云幔，山寒著水城。径添沙面出，湍减石稜生①。菊蕊凄疏放，松林驻远情②。滂沱朱槛湿③，万虑倚檐楹④。（首二，西阁雨凉。中四，皆阁中望景。三四言水，五六言山，未则对雨而寄慨也。汲径添长，而出于沙面。湍水减杀，而石稜微露。此时秋水方落，细雨甚微，故不至涨沙而激湍也。湍减石稜生，即《冬深》诗“寒水各依痕”也。陆放翁诗“水退出新滩”，亦本于此。菊逢雨打，其疏放也凄然。雨罩松青，见远情之遥驻。二句俱写雨景。远情指松，盖苍翠可爱处，宛然具有情致。驻，停驻也。）

①《晋史》：刘惔称桓温眼如紫石稜

②丁督护诗：“深心属悲弦，深情逐流吹。”谢脁诗：”洞房凝远情”。③《诗》：“月离于毕，俾滂沱矣。”④刘孝先诗：“万虑坐相攒。”梁元帝诗：“佳气满栏楹” 
西阁三度期大昌严明府同宿不到

《唐书》：大昌县属夔州。

问子能来宿，今疑索故要①。匣琴虚夜夜，手板自朝朝②。金吼霜钟彻.. ③，花催蜡炬销④。早凫江槛底，双影谩飘飖⑤。（上四讶明府失期，下则望其到阁也。言我曾问子，巳许来宿，今岂索我之故要而弗至耶？匣琴夜夜，欲待严至而弹。手板朝朝，明府别有迎谒矣。两句见三度意。钟起蜡残，候客将晓。凫舄飘飘，冀其早至。《杜臆》：严为明府，故末用王乔事。）

①《南齐高逸传》：褚伯玉居瀑布山三十余年，隔绝人物，王僧达为吴郡，苦礼致之，伯玉不得已，停郡信宿而退。僧达答丘珍孙书曰：“褚先生从白云游矣，近故要其来此，冀慰日夜。”《韵会》：故与固，古字通用。

②《晋舆服志》：八座执笏，其余卿士但执手板。《海录》：今名刺也。【顾注】王子猷为桓温参军，以手板拄颊。《晋书》：王坦之倒执手板流汗。宋野史：欧阳公与僚属宴游，钱思公以寇莱公事讽之，永叔取手板起立。然则守令对上官必以手板，严必羁身县令，故有此语。蔡琰《胡笳》：“杀气朝朝冲塞门，胡风夜夜吹边月。”梁元帝诗：“尘镜朝朝掩，寒衾夜夜空。”

③《山海经》：“丰山有九钟焉，是知霜鸣。”注：“霜降则钟鸣，故言知也。”宋之问诗：“禁静钟初彻”。

④梁元帝诗：“蜡烛凝花影。”简文帝《烛》诗：”绿炬怀翠，朱蜡含丹。”⑤沈佺期诗：“双影未尝来。” 
西阁二首

巫山小摇落，碧色见松林。百鸟各相命①，孤云无自心②。层轩俯江壁③要路亦高深④。朱绂犹纱帽⑤，新诗近玉琴⑥。功名不早立，衰疾谢知音。(，) 哀世非王粲，终然学楚吟⑦。（首章、久留西阁而叹也。上四阁前之景，中四阁居之况，下乃所感之情。《杜臆》：小摇落，秋尽日也，公有《九月三十日》诗可证。鸟各鸣群，而孤云飘泊，言外有自悲意。众木皆凋，故觉松林独碧。凭轩俯视，故见径路高深。犹纱帽，虽仕犹隐。近玉琴，声清而悲也。不早立，前事已往。谢知音，后时无望矣。王粲适荆而赋《七哀》，公之哀世者不止此，故曰非王粲，即所谓“未许《七哀》诗”也。庄舄仕楚而作越声，犹公在夔而动乡思，故曰学楚吟，即所谓“吟同楚执珪”①庾信诗：“春山百鸟啼。”梦弼曰：《周书时训》：始鸣。《通封验》云：，伯劳也，鸣者相命。

②陶潜诗：“孤云独无依。”又《归去来辞》：“云无心而出岫。”③繁钦《暑赋》：“翕翕盛热，蒸我层轩。”④古诗：“先据要路津。”谢脁诗，“旷望极高深。”⑤【朱注】《唐书》：隋贵臣多服乌纱帽，后渐废，贵贱通服折上巾，在唐时以为隐居之服。

⑥一说近玉琴，言日事于诗，帷与琴相伴耳，非声中律吕之谓。江淹《画扇赋》：“玉琴兮珠徽。”⑦昭明太子诗：“终然类管窥。”《史记》：越人庄舄仕楚，为执珪，有顷而病。楚王曰：“舄今富贵矣，亦思越不？”使人往听之，犹越声也。王粲《登楼赋》：“庄舄显而越吟。”

其二

懒心似江水，日夜向沧洲①。不道含香贱②，其如镊白休③。经过调碧柳，萧瑟倚朱楼④。毕娶何时竟⑤？消中得自由⑥。豪华看古往⑦，服食寄冥搜⑧。诗尽人间兴，兼须入海求。（次章，有不欲留阁之意。起句，托景言情，叹衰白休官，不如身赴沧洲也。今但凭楼对柳，亦何为者？俟男婚已毕，消病可痊，行当长往耳。且看豪华易过，何如服食引年，入海求仙乎？仍结到欲往沧洲意。此各四句分截。公尝云：“到今有余恨，不得穷扶桑。”又云：“蓬莱如可到，衰白问群仙。”其语谆谆，似欲为长生之学者，然实不得志于时，而托言遁世耳，犹孔子乘桴浮海之叹欤。）

①《吕氏春秋》：“水泉东流，日夜不休。”《神异经》：东海沧浪之洲。

②《汉官仪》：尚书郎，握兰含鸡舌香奏事。

③镊白，用齐高祖事，注见七卷。④《楚辞》：“萧瑟兮草木摇落而变衰。”冯衍赋：“伏朱楼而四望。”⑤《后汉书》：向子平男女嫁娶毕，敕断家事，弗复相关。⑥消渴，有上中下三症，故曰消中。⑦庾信诗，“金穴盛豪华”⑧古诗：“服食求神仙。” 
⑨《史记》：燕人宋无忌，羡门子高之徒，称有仙道形解销化之术，齐威宣、燕昭王皆信之，使人入海，求蓬莱、方丈、瀛州。

 
西阁夜

恍惚寒江暮①，透迤白雾昏。山虚风落石②，楼静月侵门。击柝可怜子③无衣何处村④。时危关百虑⑤，盗贼尔犹存。（上四夜景，下四感时。首联，(，) 初夜景色，就江上言。次联，夜中闻见，就山上言。击柝无衣，皆离乱所致，故有盗贼之慨。【黄注】夕阳渐隐，故曰恍惚。白雾横拖，故曰透迤。有一“虚”字，方见“落”字之妙。有一“静”字，方见“侵”字之妙。《杜臆》：“尔犹存”，尔字新异，是深憾语，亦是唤醒语。）

①《老子》：“恍兮惚兮。”

②梁元帝诗：“山虚和铙管。”贺若弼诗：“更鼓卧闻风落石。”③《易》：“重门击柝。④《诗》：“无衣无褐。”⑤鲍照诗：“时危见臣节。”《易》：“一致而百虑。” 
月

梁氏编在大历二年，今按诗云“残夜水明楼”，当是元年西阁作。

四更山吐月①，残夜水明楼。尘匣元开镜，风帘自上钩②。兔应疑鹤发，蟾亦恋貂裘③。斟酌姮娥寡④，天寒奈九秋⑤。（上四咏将尽之月，下则对月自怜也。四更山吐月，乃二十四五之夜。月照水而光映于楼，故曰水明楼。月魄留痕，如匣边露镜，此承吐月。弯月挂檐，如钩上风帘，此承明楼。月色临头，恐兔疑白发。月影随身，如蟾恋裘暖。从月色下，写出衰老凄凉之况。姮娥独处而耐秋，亦同于己之孤寂矣。【黄生注】对镜则见发，临风则增寒，五六句亦用分承。寡妇孤臣，情况如一，故借以自比。）

①庾信诗：“四更天欲曙。”吴均诗：“疏岑时吐月。”②鲍照《拟古》：“明镜尘匣中，宝琴生网丝。”庾信《镜》诗：“玉匣聊开镜，轻灰暂拭尘。”枚乘《月赋》“隐圆岩而似钩。”《西溪丛语》：沈云卿《月》诗：“台前疑挂镜，帘外自悬钩。”尘匣二句本此。又诗：“既能明似镜，何用曲如钩。”③《后汉天文志》注载《灵宪》之言曰：“月阴精之宗，积而成兽，象兔蛤。”刘孝绰诗：“攒柯半玉蟾，丛叶映金兔。”《赵典传》：“大仪鹤发。”庾信《竹杖赋》：“鹤发鸡皮。”

④苏武书：“子留斟酌。”斟酌，代为思忖也。庾肩吾诗：“姮娥随月落。”杨慎曰：月中嫦娥，说始于《淮南》及张衡《灵宪》，其实因常仪占月而误也。古者，羲和占日，常仪占月，皆官名，见于《吕氏春秋》。《左传》有常仪靡，即常仪氏之后，俗讹为嫦娥，以仪娥音同耳。《周礼注》仪娥二字，古皆音俄。《易小象》“失其义也”，叶“信如何也。”《诗》“乐且有仪”，叶“在彼中阿”。《太玄》“各遵其仪”，叶“不偏不颇”。汉碑蓼莪皆作蓼仪，则嫦娥为常仪之误无疑。⑤阮籍诗：如何似九秋。梁元帝《纂要》：九秋，以九十日言之。黄生曰：此诗写景精切，布格整密，运意又极玲珑，东坡但以“残夜水明楼”五字，称为绝唱，其比兴之深远，从来未经人道也。又曰：叠用镜钩、蟾兔、姮娥，他人且入目生厌矣，一经公笔，顾反耐思，由其命意深而出语秀也。 
宗武生日

梁氏编在夔州诗内，得之。黄鹤因首句“何时见”，遂疑宝应元年。公在梓州，宗武在成都，其实首句不如是解也。至德二载，公陷贼中，有诗云“骥子好男儿，前年学语时”，此时宗武约计五岁矣。其后，自乾元二年至蜀，及永泰元年去蜀，中历八年，宗武约十四岁左右矣。此诗都邑、乃指成都，其云“自从都邑语，已伴老夫名”，则知作此诗，又在成都之后矣。

小了何时见？高秋此日生①。自从都邑语②，已伴老夫名。诗是吾家事③，人传世上情。熟精《文选》理.. ④，休觅彩衣轻⑤。（此以家学勋宗武。小子何时见其生乎？此日正其堕地时也，起作问答之词。都邑语，成都之人夸语也。公祖审言善诗，世情因而传述，故当精《文选》以绍家学，何必为采衣娱亲乎？此乃面命之语，非遥寄宗武也。）

①宋子侯诗：“高秋八九月。”②《大戴礼》：百里而有都邑。③《颜氏家训》：“吾家风教，素为整密。”④《吕氏春秋》：“精而熟之，鬼将告之。”梁昭明太子萧统在东宫有书三万卷，集古人文词诗赋为《文选》三十卷。⑤《列女传》：老莱子养二亲，行年七十，着五色彩衣，戏於亲侧。

凋擦筵初秩①，欹斜坐不成②。流霞分片片③，涓滴就徐倾④。（此叙生日情事。宗武侍庭，故有筵秩。凋瘵欹斜，自述老病。流霞涓滴，思得仙将以起疾也。此章，上八句，下四句。）

①《海赋》：“为凋为瘵。”《诗》：“宾之初筵，左右秩秩。”

②庾信《小园贼》：“行欹斜兮得路。”③《抱朴子》：项曼都，自言到天上，遇紫府仙人，以流霞一杯，饮之辄不饥渴。庾信诗：“片片红颜落。”

④鲍照诗：“铜溪昼森沉，乱窦夜涓滴。” 
第五弟丰独在江左近三四载寂无消息觅使寄此二首

【鹤注】诗云“十年朝夕泪”，自天宝十五载避乱与诸弟相别，至大历元年，为十年，当是其时作。

乱后嗟吾在，羁栖见汝难。草黄骐骥病①，沙晚鶺鸰寒。楚设关城险②吴吞水府宽③。十年朝夕泪，衣袖不曾干。（此章，兄弟别离，而致相思之(，) 意。草黄句，承乱后，自怜贫老。沙晚句，承羇栖，伤弟飘零。关城险，己不能往。水府宽，弟不可知。故久别悲哀而涕泪常流也。【顾注】诗云十年，而题曰三四载，盖相别者十年，无消息者三四载耳。夔峡最险，如设关城。三江震泽，水府甚宽。）

①孔融论：“马之骏者，名曰骐骥。”②《枚乘传》：深壁高垒，副以关城。《史记》：蜀伐楚，楚为扞关以距之。《后汉郡国志》：巴郡鱼复县，有扞关。③《海赋》：“尔其水府之内，极深之庭。”

其二

闻汝依山寺，杭州定越州①。风尘淹别日，江汉失清秋②。影著啼猿树③魂飘结蜃楼④。明年下春水，东尽白云求。（次章，念弟远离，而致欲访之(，) 意。首联，弟在江左。次联，身在夔州。五六，客夔而想江左。七八，去夔而寻江左也。【邵注】定越州，言不在杭州，定在越州。风尘，指兵戈。《杜臆》：失清秋，谓淹别之久，又蹉过一秋矣。【赵汸注】尽字正应定字，惟传闻莫定，故须尽历云水以求之。【顾注】古人望白云而思亲，公于手足之谊亦然。）

①《唐书》：杭州余杭郡，越州会稽郡，俱属江南西道。【邵注】杭州，即今浙江省治。越州，今为绍兴府，在杭州东二百里。

②何逊诗：“凄清江汉秋。”③卢照邻《巫山高》诗：“莫辨啼猿树。”④《史天官书》：“海旁蜃气象楼台，广野气成宫阙。”陈藏器《本草》：车螯，是大蛤，一名蜃，能吐气为楼台，海中春夏间，依约岛溆，常有此气。

 
听杨氏歌

鹤注从旧次编在大历元年。诗云“江城带素月”，知在夔州城中也。

佳人绝代歌①，独立发皓齿②。满堂惨不乐③，响下清虚里。（失叙杨氏歌声。惨不乐，引人凄切也。响下清虚，犹云响遏行云。）

①李延年歌：“北方有佳人，绝代而独立。”②《楚词》：“朱唇皓齿。”阮籍诗：“时俗薄朱颜，谁为发皓齿。”③《汉刑法志》：满堂饮酒，一人向隅而悲泣，则一堂为之不乐。庾信《象戏赋》：“仰冲气於清虚。”

江城带素月①，况乃清夜起②。老夫悲暮年③，壮士泪如水④。玉杯久寂寞⑤，金管迷宫徽⑥。勿云听者疲⑦，愚智心尽死⑧。（次从听者心上，摹写歌声独绝。【卢注】老壮智愚，即满堂中人听若疲而心欲死，所谓惨不乐也。素月清夜，闻声更觉惨凄。玉杯停饮，金管失谐，言听者恍惚神移矣。）

①谢庄《月赋》：“素月流天。”②曹植诗：“中夜起长叹。”③魏武乐府：“烈士暮年。”④《史记》：荆轲为变徵之声，士皆垂泪涕泣，又歌曰：“风萧萧兮易水寒，壮士一去兮不复还。”⑤《韩非子》：箕子曰：“象箸玉杯，必不羹菽藿。”陆机《文赋》：“扣寂寞以求音。”

⑥沈约诗：“金管玉柱响洞房。”嵇康《琴赋》：“角羽俱起，宫徵相证。”⑦江淹诗：“渊鱼犹伏浦，听者未云疲。”⑧田子方曰：“哀莫哀於心死，而人死次之。”古来杰出士，岂特一知己①？吾闻昔秦青②，倾侧天下耳③。（推开作结，以见世有知音也。前以佳人起，后以杰士收，感慨无限。【卢注】虞仲翔云：“得一知己，可以不恨。”此盖翻其语也。此章，起结各四句，中段八句实写。）

①《司马迁传》：“士为知己者死，女为悦己者容。”

②《列子》：薛谭学讴于秦青，未穷青之技，遂辞归。青饯之郊衢，抚节悲歌，声振林木，响遏行云。

③李陵诗：“侧耳远听。” 
秋风二首

【鹤注】当是大历元年作。盖以广德、永泰间，吐蕃与党项羌、浑、奴刺入寇，故诗言“战自青羌连白蛮”。

秋风浙浙吹巫山①，上牢下牢修水关②。吴樯楚舵牵百丈，暖向成都寒未还③。要路何日罢长乾④？战自青羌连白蛮⑤。中巴不得消息好⑥，瞑传戌鼓长云间⑦。（此对秋风而伤世乱也。在下四句分截。修关在秋候，故托秋风以起兴。吴樯楚舵，由水关而向成都，秋寒未还，阻於羌蛮之乱也。中巴信急而戌鼓声闻，巫山非安处之地矣。）

①谢惠连诗：“渐渐振条风。”②旧注：“上牢巫峡，下牢夷陵。”《十道志》：三峡口地曰峡州。上牢下牢，楚蜀分珍。《月令》：“凉风至，完堤防。”③成都乃上水，故用百丈以牵舟，若神都，则是下水矣。《唐志》：光宅元年，号东都曰神都。

④《晁错传》：“劲弩长戟，射疏及远。”

⑤《后出师表》：“賨叟青羌，散骑武骑，一千余人。”《水经注》：青衣县，故青衣羌国也，县有蒙山，青衣水所发。考唐时，嘉州本梁青州，州有青衣水。《唐会要》：东谢蛮，在黔州之西数百里，北至白蛮。《唐书南蛮传》：弄栋蛮，白蛮种也。其部本居弄栋县鄙地，后散居磨些江侧。

⑥《方舆胜览》：《华阳国志》云：刘璋为益州牧，以垫江以上为巴郡，江州至临江为永宁郡，朐至鱼复为固陵郡，巴遂分矣。巴州居其中，为中巴。

⑦云间，言鼓声之高。其二

秋风浙浙吹我衣①，东流之外西日微②。天清小城捣练急，石古细路行人稀③。不知明月为谁好？早晚孤帆他夜归。会将白发倚庭树④，故园池台今是非。（此对秋风而动归思也。亦四句分截。上章末句，已涉瞑时，故此章皆说暮景。《杜臆》：水东流，日西堕，虽即景起咏，亦叹年华逝波，桑榆景迫，捣练急，备征衣。行人稀，蜀道梗也。月夜孤帆，方以归乡为乐，故园是非，又以残毁为忧。）

①蔡琰诗：“悲风春夏起，翩翩吹我衣。”②《吴都赋》：“将转西日而再中。”③张正见诗：“烟崖恿古石。”谢脁诗：“徘徊东陌上，月出行人稀。”④《杜臆》：老倚庭树，若渊明之眄庭柯而抚孤松。胡夏客曰：《秋风》第二首，似物体律诗。

 
九日诸人集于林

此诗，梁权道编在大历元年，与《九日》五首不同时。按五首云独酌，此题云诸人集，知为两岁重九矣。鹤曰：诗云“九日明朝是”，则此题应云“诸人约九日集于林”。今按：集乃公会，是他人相约，而公先作诗以告之，盖因老年难于旱出，故预道其意也。若公为主人，不应以难早出缓客至之期。又，末语“漫看年少乐”句，亦非要客之词。《世说》：谢安顾谓诸人曰：“今日可谓彦会，时既不可留，此集固亦难常。”

九日明朝是，相要旧俗非①。老翁难早出，贤客幸知归。旧采黄花剩，新梳白发微②。漫看年少乐，忍泪已沾衣。（上四，故乡之思，是对集林言。下四，衰老之感，是对诸人言。九日之期，明朝犹是，而相邀之地，旧俗已非，盖有怀于樊川故里也。归，谓归集林中。采花多，前有余兴。梳发稀，今苦力衰矣。漫看二句，乃预言来日事。）

①或云，九日登高起于费长房以此日避灾，乃旧俗之非。或云，九日之会当不速而至，必待相邀方集，此旧俗之非。后两说与题相反，今主王洙之说。②新梳句，暗照孟嘉事。 
秋兴八首

黄鹤、单复俱编在大历元年，诗云“丛菊两开”，盖自永泰元年秋至云安，大历元年秋在夔州，是两见菊开也。【钱笺】潘岳有《秋兴赋》，遂以名篇。吴论：秋兴者，遇秋而遣兴也，敌八首写秋字意少，兴字意多。

玉露调伤枫树林①，巫山巫峡气萧森②。江间波浪兼天涌③，塞上风云接地阴④。丛菊两开他日泪⑤，孤舟一系故园心⑥。寒衣处处催刀尺⑦，白帝城高急暮砧⑧。（首章，对秋而伤羁旅也。上四因秋托兴，下四触景伤情。【钱笺】首章，秋兴之发端也。江间塞上，状其悲壮。丛菊孤舟，写其凄紧。末二句结上生下，故即以夔府孤城次之。工维桢曰：江间承峡，塞上承山，菊开山际，舟系江中，四句错综相应。【顾注】波浪在地而曰兼天，风云在天而曰接地，极言阴晦萧森之状。【钱笺】丛菊两开，即公《客舍》诗“南菊再逢人病卧”。孤舟一系，即公《九日》诗“系舟身万里”。【朱注】公至夔已经二秋，时舣舟以俟出峡，故再见菊开，仍陨他日之泪，而孤舟乍系，辄动故园之心。他日，言往时。故园，指樊川。《杜臆》：丛菊孤舟，目所见。刀尺暮砧，耳所闻。【顾注】催刀尺，制新衣。急暮砧，捣旧衣。曰催曰急，见御寒者有备，客子无衣。可胜凄绝。【钱笺】以节则抄秋，以地则高城，以时则薄暮，刀尺苦寒，急砧促别，末句标举兴会，略有五重，所谓嵯峨萧瑟，真不可言。范梈曰：作诗实字多则健，虚字多则弱，如此诗“丛菊”“孤舟”一联，语亦何尝不健。）

①李密《感秋》诗：“金风荡佳节，玉露凋晚林。”沈约诗：“暮节易调伤。”阮籍诗：“湛湛长江水，上有枫树林。”②梁元帝诗：“巫山巫峡长。”《水经注》：江水历峡，东径新崩滩，其下十余里有大巫山，非惟三峡所无，乃当抗峰岷峨，偕岭衡疑，其间首尾一百六十里，谓之巫峡，盖因山为名也。三峡七百里中，两岸连山，略无阙处，自非亭午夜分，不见曦月。张协诗：“荒楚郁萧森。”③虞炎诗：“三山波浪高。”《庄子》：“道兼于天。”④【陈泽州注】塞上，即指夔州，《夔府书怀》诗“绝塞乌蛮北”，《白帝城楼》诗“城高绝塞楼”可证。蔡琰《胡笳》：“塞上黄蒿兮，枝枯叶干。”庾信诗：“秋气风云高。”汉武帝《论淮南王书》：“际天接地。”

⑤张协诗：“轻露栖丛菊。”⑥陶潜辞：“或命巾车，或棹孤舟。”虞炎诗：“方掩故园扉。”⑦《子夜歌》：“寒衣尚未了。”王台卿诗：“处处动春心。”《古诗为焦仲卿妻》：“左手持刀尺。”

⑧庾信诗，“秋砧调急节。”王嗣奭曰：《秋兴》八章，以第一起兴，而后章俱发隐衷，或起下、或承上、或互发、或遥应，总是一篇文字。又云：首章发兴四句，便影时事，见丧乱凋残景象。后四句、乃其悲秋心事。此一首便包括后七首。而故园心。乃画龙点睛处。至四章故国思，读者当另着眼，易家为国，其意甚远。后面四章，又包括于其中。如人主之荒淫，盛衰倚伏，景物之繁华，人情之佚豫，皆能召乱。平居思之，已非一日，今漂泊于此，止有头白低垂而已。此中情事，不忍明言，不能尽言，人当自得于言外也。

 
黄生曰：杜公七律当以《秋兴》为裘领，乃公一生心神结聚之所作也。八首之中，难为轩轻，长安一幸，乃文章之过渡。

其二

夔府孤城落日斜①，每依北斗望京华②。听猿实下三声泪③，奉使虚随八月搓④。画省香炉违伏枕⑤，山楼粉堞隐悲笳⑥。请看石上藤萝月⑦，已映洲前芦荻花⑧。（二章，言夔州暮景。依斗在初夜之时，看月在夜深之候，此上下层次也。亦在四句分截。京华不可见，徒听猿声而怅随搓，曷胜凄楚，以故伏枕闻笳，卧不能寐，起视月色于洲前耳。【陈泽州注】杜诗“白帝夔州各异城”，白帝在东，夔府在西。【钱笺】依斗望京，此句为八章之骨。重章叠文，不出于此，皎然所谓截断众流句也。每依、言无夕不然。《杜臆》：京华，即故园所在，望而不见，奚能不悲？听猿堕泪，身历始觉其真，故曰实下。孤舟长系，有似乘槎不返，故曰虚随。香烛直省，卧病远违，堞对山楼，悲笳隐动，皆写日落后情景。萝间之月，忽映洲花，不觉良宵又度矣。听猿、悲笳，俱言暮景。八月、芦荻，点还秋景。

①《旧唐书》：贞观十四年，夔州为都督府。督归、夔、忠、万、涪、渝、南七州。王褒诗：“秋色照孤城。”梁元帝诗：“西山落日斜。”

②按：赵蔡两注俱云，秦城上直北斗，长安在夔州之北，故瞻依北斗而望之。或引长安城北为北斗形者，非是。【陈泽州注】唐人多用北斗，如平临北斗之类，公诗多用北斗，如“秦城北斗边”之类，郭璞诗：“京华游侠窟。”③伏挺诗：“听猿方忖岫，闻濑始知川。”《水经注》：“每至晴初霜旦，林寒涧肃，常有高猿长啸，属引凄异，空谷传响，哀转久绝，故渔者歌曰：巴东三峡巫峡长，猿鸣三声泪沾裳。”萧铨诗：“别有三声泪，沾裳竟不穷。”【徐增注】本是听猿三声实下泪，拘于声律，故为实下三声泪。④李陵书：“丁年奉使，皓首而归。”《博物志》：“近有人居海渚者，年年八月有浮槎去来不失期，人有奇志，乘槎而去，十余月至一处，有城郭状，宫中有织妇，见一丈夫牵牛渚次饮之，因问此是何处，答曰：访严君平则知之。因还。至蜀，问君平，曰：某年某月，有客星犯牵牛宿。计其年月，正是此人到天河时也。”又《荆楚岁时记》载汉武帝令张骞使大夏，寻河源，乘槎经月而至一处。下文所云，与《博物志》同。今按：严武为节度使，公曾入幕参谋，故有奉使虚随句。八月槎，用严君平在蜀事。奉使，参用张骞出使事。⑤沈佺期诗：“累年同画省。”《汉官仪》：尚书省中，皆以胡粉涂壁，紫青界之，画古列士，重行书赞。尚书郎更直于建礼门内，台给青缣白绫被，或锦被帏帐茵褥通中枕。女侍史二人，皆选端正，执香烛烧薰，从入台中，护衣服。《诗》：“辗转伏枕。”⑥张璁曰：山楼，即所寓西阁也。孔德绍诗：“云叶掩山楼。”【邵注】城上女墙，饰以垩土，故曰粉堞。梁简文帝诗：“平江含粉堞。”魏文帝《与吴质书》：“悲笳微吟”。【顾注】胡人卷芦叶而吹之，谓之笳箫，似觱篥而无孔。⑦鲍博士联句：“彷佛藤萝月，缤纷篁雾阴。”⑧乐府《乌夜啼》：“巴陵三江口，芦荻齐如麻。”徐渭以藤萝、芦荻 
分夏秋，未合。

唐人七律，多在四句分截，杜诗于此法更严。张性《演义》拈夔府京华作主，以听猿山楼应夔府，以奉使画省应京华，逐层分顶。说似整齐，然未知杜律章法，而琐琐配合，全非作者本意。后面长安、蓬莱、昆明、昆吾四章，旧注各从六句分段，俱未合格。今照四句截界，方见章法也。

其三

千家山郭静朝晖①，日日江楼坐翠微②。信宿渔人还泛泛③，清秋燕子故飞飞④。匡衡抗疏功名薄⑤，刘向传经心事违⑥。同学少年多不贱⑦，五陵衣马自轻肥⑧。（三章，言夔州朝景。上四咏景，下四感怀。秋高气清，故朝晖冷静。山绕楼前，故坐对翠微。渔人、燕子，即所见以况己之淹留。《杜臆》：舟泛燕飞，此人情物性之常，旅人视之，偏觉增愁，曰还、曰故，厌之也。【邵注】公尝论救房琯忤旨，几被戮辱，此功名不若衡也。公尝待制集贤院试，后送隶有司，此传经不如向也。【远注】匡衡抗疏，刘向传经，上四字一读。功名薄，心事违，属公自慨。【顾注】同学少年，不过志在轻肥，见无关于轻重也。【钱笺】三章，正申秋兴名篇之意，古人所谓文之心也。末句五陵，起下长安。）

①《拾遗记》：“千家万户之书。”谢脁诗：“还望青山郭。”陆机诗：“扶桑升朝晖”。

②庾信诗：“石岸似江楼。”《尔雅疏》：山气青缥色曰翠微，凡山远望则翠，近之则翠渐微。旧本作日日，乃起下还泛泛、故飞飞，但嫌重字太多。吕东莱作百处江楼，与千家山郭相对，但句法似板。若作每日江楼，仍是对起，而兼能起下矣。③《诗》：“于汝信宿。”注：“再宿曰信。”徐访诗：“渔人迷旧浦。”《诗》：“泛泛扬舟。”

④殷仲文诗：“独有清秋日，能使高兴尽。”古诗：“秋去春还双燕子。”《文昌杂录》：燕子至秋社乃去，仲春复来。谢灵运诗：“飞飞燕弄声。”以故对还，是依旧之词，非故意之谓。或引《子规》诗“故作傍人低”，未合。⑤《匡衡传》：元帝初即位，有日食地震之变，上问以政治得失。衡数上疏，陈便宜，上悦其言，迁衡为光禄大夫、太子少傅。《解嘲》：“独可抗疏，时道是非。”陆机《长歌行》：“但恨功名簿。”

⑥《前汉刘向传》：成帝即位，诏向领校中五经秘书。河平中，子歆受诏，与父领校秘书。哀帝时，歆复领五经，卒父前业。刘歆《责太常书》：“考学官传经。”周弘正诗：“既伤年绪促，复嗟心事违。”【黄生注】衡，向皆历事两朝，故借以自比。

⑦同学少年，谓小时同学之辈。《列女传》：孟宗少游学，与同学共处。鲍照诗：“忆昔少年时。”⑧《西都赋》：“北眺五陵。”注云：“长陵、安陵、阳陵、茂陵、平陵也。”【顾注】汉徒豪杰名家于诸陵，故五陵为豪侠所聚。范云诗：“傧从皆珠玳，裘马悉轻肥。”曰自轻肥，见非己所关心。

 
朱鹤龄曰：前三章，俱主夔州。后五章，乃及长安事。

泽州陈冢宰廷敬曰：前三章，详夔州而略长安。后五章，详长妄而略夔州。次第秩然。

其四

闻道长安似弈棋①，百年世事不胜悲②。王侯第宅皆新主③，文武衣冠异昔时④。直北关山金鼓震，征西车马羽书驰⑤。鱼龙寂寞秋江冷⑥，故国平居有所思⑦。（四章，回忆长安，叹其洊经丧乱也。上四伤朝局之变迁，下是忧边境之侵逼。故国有思，又起下四章。《杜臆》：长安一破于禄山，再陷于吐蕃，如弈棋迭为胜负，即此百年中而世事有不胜悲者。百年，谓开国至今。【邵注】王侯之家，委弃奔窜，第宅易为新主矣。文武之官，侥幸滥进，衣冠非复旧时矣。北忧回纥，西患吐蕃，事在广德、永泰间。或指安史余孽为北寇者，非。【顾注】有所思，从寂寞来，故国平居之事，当秋江寂寞，而历历堪思也。秋江二字，点秋兴意。《杜臆》：思故国平居，并思其致乱之由。易故园心为故国思者，见孤舟所系之心，为国非为家也。其意加切矣。

①《左传》：太叔文子曰：“今宁子视君，不如弈棋，其何以免乎？”

②金俊明曰：自高祖开国，至大历之初，为百年。《左传》：辛有曰：“不及百年，其为戎乎？”李陵《答苏武书》，“世事谬矣。”《世说》：“王戎悲不自胜。”③古诗：“王侯多第宅。”【钱笺】天宝中，京师堂寝已极宏丽，而第宅未甚逾制，然卫国公李靖庙已为嬖人杨氏矣。及安史作逆之后，大臣宿将竞崇栋宇，人谓之木妖。④《后汉书》传赞：上方欲用文武。《郭泰传》：衣冠诸儒。唐中宗授杨再思制：衣冠旧齿。衣冠，指缙绅望族。【钱笺】玄宗宠信蕃将，而肃宗信任中官，俾居朝右，是文武衣冠皆异于昔时矣。

⑤【陈泽州注】广德元年，吐蕃入寇，陷长安，二年，仆固怀恩引回纥、吐蕃入寇。又吐蕃寇醴泉奉天，党项羌寇同州，浑、奴刺寇整厔。是时西北多事，故金鼓震而羽书驰。或谓吐蕃入长安时，征天下兵莫至，故曰羽书迟，非也。陈又云：公诗“愁看北直是长安”，指夔州之北，此云“直北关山金鼓震”，指长安之北。《封禅书》：因其直北.立五帝坛。乐府有《度关山曲》。《晋书刘琨传》：金鼓振於河曲。崔亭伯诗：“戎马鸣兮金鼓震。”《后汉书》：冯异拜征西大将军。《韩非子》：“车马不疲弊于远方。”《楚汉春秋》：黥布反，羽书至。《前汉息夫躬传》：军书交驰而辐凑，羽檄重迹而狎至。

⑥《水经注》：鱼龙以秋日为夜。龙秋分而降，蛰寝于渊，故以秋为夜也。《楚辞》：“野寂寞其无人。”吴筠诗：“风起秋江上。”

⑦桑弘羊《请田轮台奏》：“皆故国地。”阮籍诗：“念我平居时。”又：“登高有所思。”钱谦益曰：肃宗收京后，委任中人，中外多故，公不以移官僻远，憗置君国之忧，故有长安世事之感。“每依北斗望京华，”情几乎此。白帝城高，目瞻故国，兼天波浪，身近鱼龙，曰“平居有所思”，殆欲以沧江遗老，奋

 
袖屈指，覆定百年举棋之局。非徒伤晼晚，如昔人愿得入帝京而已。泽州陈廷敬曰：故国平居有所思，犹云“历历开元事，分明在目前”。此章末句，结本章以起下数章。

黄生曰：下四章，皆故国事，特详言之以舒其悲感耳。或谓寓讥明皇神仙游宴武功之事，是犹其人方痛哭流涕，而诬其嬉笑怒骂，岂情也哉？

其五

蓬莱高阙对南山①，承露金茎霄汉间②。西望瑶池降王母③，东来紫气满函关④。云移雉尾开宫扇，日绕龙鳞识圣颜⑤。一卧沧江惊岁晚⑥，几回青琐点朝班⑦。（五章，思长安宫阙，叹朝宁之久违也。上四，记殿前之景。下四，溯入朝之事。官在龙首冈，前对南山，西眺瑶池，东瞰函关，极言气象之巍峨轩敞。而当时崇奉神仙之意，则见于言外。【钱笺】仪卫森严之地，公以布衣召见，所谓“往时文彩动人主”也。末句朝班，方及拾遗移官之事。赵大纲曰：雉扇数开，望之如云也。龙颜日映，就之如日也。【陈泽州注】此诗前六句是明皇时事。一卧沧江，是代宗时事，青琐朝班，是肃宗时事。前言天宝之盛，陡然截住，陡接末联，他人为此，中间当有几许繁絮矣。卧沧江，病夔州。惊岁晚，感秋深。几回青琐，言立朝止几度也。此章用对结，未两章亦然。

①《唐会要》：大明宫，龙朔三年号曰蓬莱宫，北据高原，南望爽垲，每天晴日朗，南望终南山如指掌，京城坊市街陌如在槛内。《雍录》：自丹凤门北，则有含元殿，又北则有宣政殿，又北则有紫宸殿，三殿南北相沓，皆在山上，至紫宸又北而为蓬莱，则山势尽矣。丰存礼云：宫阙，旧本作仙阙为是，与下文宫扇不犯重。《杜臆》从之。今按：宫，当作高，盖字近而讹耳。陆机《洛记》：“高阙十二间。”班婕好赋：“登薄躯于宫阙兮。”

②班固《西都赋》：“抗仙掌以承露，攫双立之金茎。”注：“金茎，铜柱也。”【陈泽州注】汉武承露铜柱，在建章宫西，建章宫，在长安城外西北隅。唐东内在京城东北，不闻有承露盘事。此盖言唐开、宝宫阙之盛。又以明皇好道，故以蓬莱承露、瑶池紫气，连类言之，不必实有金茎。《剧谈录》：“含元殿，国初建造，仰观玉座，如在霄汉。”③【陈注】唐公主如金仙、玉真之类，多为道士，筑观京师，西望瑶池，盖言道观之盛。《唐会要》：太清宫，荐享圣祖玄元皇帝，奏混成紫极之乐。东来紫气，盖言太清之尊，与上宫阙一类。或以瑶池王母，喻贵妃之册为太真，紫气函关，讥玄元之降於永昌，如此说，是追数先皇之失，非回忆前朝之盛矣。张衡《四愁诗》：“侧身西望涕沾裳。”《列子》：周穆王肆意远游，升昆仑之丘，遂宾于西王母，触于瑶池之上。《汉武内传》：七月七日，上齐居承华殿，忽青鸟从西来，集殿前。上问东方朔，朔曰：“此西王母欲来也。”

④《关尹内传》：关令尹喜常登楼望，见东极有紫气西迈，曰：“应有圣人经过京邑。”乃斋戒。其日果见老君乘青牛车来过。【钱笺】天宝元年，田同秀见老君降于永昌街，云有灵宝符在函谷关尹喜宅傍。上发使求得之。瑶池，本对函关，以声律不谐，故句中参用变通之法。

⑤阴铿诗：“云移莲势出。”《仪卫志》：唐制有雉尾障扇。崔豹《古今注》：雉尾扇，起于殷世。高宗时，有雉雊之样，服章多用翟羽，缉雉羽 
以为扇，以障翳风尘。朱注云：《唐会要》：开元中萧嵩奏，每月朔望，皇帝受朝于宣政殿，宸仪肃穆，升降俯仰，众人不合得而见之。请各羽扇，上将出，扇合，坐定，乃去扇。唯宸仪不欲令人见，故必俟扇开日绕，始得望见圣颜。云移，状障扇之两开。龙鳞，谓衮衣之龙章。【陈注】史称明皇仪范伟丽，有非常之表。《子虚赋》：“照烂龙鳞。”《世说》：诸葛亮曰：“今日复睹圣颜。”

⑥一卧沧江，本谢安高卧东山。任昉诗：“沧江路穷此。”鲍照诗：“沉吟芳岁晚。”⑦范云诗：“几回明月夜，飞梦到江边。”青琐，官中门名，注别见。楼钥曰：点，与玷同，古诗多用之。束皙《补亡》诗：“鲜侔晨葩，莫之点辱。”左思《二唐兄弟赞》：“二唐洁己，乃点乃污。”陆厥《答内兄希叔》诗：“既叨金马署，复点铜龙门。”沈约《奏弹王源》：“点世家声，将被比屋。”子美正承诸贤用字例也。焦竑云：王建诗：“殿前传点各依班，召对西来入诏蛮。”盖唐人屡用之，亦可证杜诗之不音玷矣。沈约《奏弹孔稚珪文》：正臣稚珪，历奉朝班。卢德水疑上四用宫殿字太多，五六似早朝诗语。今按：赋长安景亭，自当以宫殿为首，所谓“不睹皇居壮，安知天子尊也。公以布衣召见，感荷主知，故追忆入朝觐君之事，没齿不忘。若必全首俱说秋景，则笔下有秋，意中无兴矣。此章下六句，俱用一虚字二实字於句尾，如“降王母”、“满函关”、“开宫扇”、“识圣颜”、“惊岁晚”、“点朝班”，句法相似，未免犯上尾叠足之病矣。

其六

瞿唐峡口曲江头①，万里风烟接素秋②。花萼夹城通御气③，芙蓉小苑入边愁④。珠帘绣柱围黄鹄⑤，锦缆牙樯起白鸥⑥。回首可怜歌舞地⑦，秦中自古帝王州⑧。（六章，思长安曲江，叹当时之游幸也。上四，叙致乱之由。下四，伤盛时难再。瞿峡曲江，地悬万里，而风烟遥接，同一萧森矣。长安之乱，起自明皇，故追叙昔年游幸始末。《杜臆》：城通御气，前则敦伦勤政。苑入边愁，后则耽乐召忧。见一人之身，而理乱顿殊也。因想边愁未入之先，江上离宫，珠帘围鹄，江间画舫，锦缆惊鸥，曲江歌舞之场，回首失之，岂不可怜！然秦中自古建都之地，王气犹存，安知今日之乱，不转为他日之治乎？【钱笺】万里风烟，即所谓“塞上风云接地阴”也。【顾注】宫殿密而黄鹄之举若围，舟楫多而白鸥之游忽起，此皆实景。旧云柱帷绣作黄鹄文者，非。【陈泽州注】曲江与乐游园、杏园、慈恩寺等相近，地本秦汉遗迹，唐开元中，疏凿更为胜境，故有末二句。帝王州，又起下汉武帝。）

①《方舆胜览》：瞿塘峡，在夔州东一里，旧名西陵峡，乃三峡之门。陆机《辩亡论》：“谨守峡江口。”《剧谈录》：曲江池，唐开元中疏凿为胜境，花卉环周，烟水明媚，都人游赏盛於中和上巳节。刘《小说》：园本古曲江，文帝恶其名曲，改名芙蓉，为其水盛而芙蓉富也

②韦鼎诗：“万里风烟异。”刘琨诗：“繁英落素秋。”注：“秋西方白色，故曰素秋。”③《旧唐书》：南内曰兴庆宫，宫西南隅有花萼相辉勤政务本之楼。开

 
元二十六年六月，遣范安及于长安，广花萼楼，筑夹城，至芙蓉苑。《长安志》：开元二十年，筑夹城，入芙蓉园，自大明宫夹罗城复道，经通化门，以达南内兴庆宫，次经明春延喜门，至曲江芙蓉园，而外人不之知也。张正见诗：“御气响钧天。”

④【钱笺】禄山反报至，帝欲迁幸，登兴庆宫花萼楼置洒，四顾凄怆，所谓“小苑入边愁”也。小苑，指宜春苑。《一统志》：芙蓉苑，即秦宜春苑地。《汉书萧望之传》：“署小苑东门候。”庾信诗：“停车小苑外。”陈苏子卿诗，“故乡梦中近，边愁酒上宽。”

⑤《西京杂记》：昭阳殿，织珠为帘。裴子野诗：“流云飘绣柱。”《西京杂记》：昭帝始元元年，黄鹄下建章太液池中，帝作歌。

⑥庾信诗：“锦缆回砂碛。”《哀江南赋》：“铁轴牙樯。”古诗：“象牙作帆樯。”《埤苍》：“樯尾，锐如牙也。”何逊诗：“可怜双白鸥，朝夕水上游。”⑦王粲《七哀》诗：“南登灞陵岸，回首望长安。”庾信诗：“正自古来歌舞地。”⑧《史记刘敬传》：“轻骑一日一夜可至秦中。”谢脁诗：“江南佳丽地，金陵帝王州。”《秦纪》：卫鞅说孝公曰：“秦据河山之固，东向以制诸侯，此帝王之业也。”

泽州陈廷敬曰：此承上章，先宫殿而后池苑也。下继昆明二章，先内苑而及城外也。上下四章，皆前六句长安，后二句夔州。此章在中间，首句从瞿唐引端，下六则专言长安事，俱见章法变化。

其七

昆明池水汉时功①，武帝旌旗在眼中②。织女机丝虚夜月，石鲸鳞甲动秋风③。波漂菰米沉云黑④，露冷莲房坠粉红⑤。关塞极天唯鸟道⑥，江湖满地一渔翁⑦。（七章，思长安昆明池，而叹景物之远离也。织女二句，记池景之壮丽，承上眼中来。波漂二句，想池景之苍凉，转下关塞去。于四句分截，方见曲折生动。旧说将中四句作伤感其衰，《杜臆》作追溯其盛，此独分出一盛一衰，何也？曰：织女鲸鱼，亘古不移，而菰米莲房，逢秋零落，故以兴已之漂流衰谢耳。穿昆明以习水战，其迹起于武帝，此云旌旗在眼，是借汉言唐。若远谈汉事，岂可云在眼中乎？公《寄岳州贾司马》诗：“无复云台仗，虚修水战船。”则知明皇曾置船于此矣。身阻鸟道，而迹比渔翁，以见还京无期，不复睹王居之盛也。【陈泽州注】关塞，即塞上风云。江，即江间波浪。带言湖者，地势接近，将赴荆南也。公诗“天入沧浪一钓舟”，“独把钓竿终远去”，皆以渔翁自比。）

①《汉书》：元狩三年，发谪吏，穿昆明池。臣瓒曰：《西南夷传》：越巂昆明国有滇池，方三百里，汉使求通身毒国，为昆明所闭。欲伐之，故作昆明池，象之以习水战，在长安西南，周回四十里。《长安志》：昆明池，在长安县西二十里。虞茂诗：“昆明池水秋色明。”

②《史记平准书》：武帝大修昆明池，治楼船高十余丈，旗帜加其上，甚壮。《西京杂记》：昆明池中，有戈船楼船各数百艘，楼船上建楼橹，戈船上建戈矛，四角垂幡旄葆麾盖，照灼涯涘。《家语》：“旌旗缤纷。”徐

 
陵诗：“密意眼中来。”

③曹毗《志怪》：昆明池作二石人，东西相望，像牵牛织女。晋夏歌：“昼夜理机丝。”虚夜、动秋，静与动对。《西京杂记》：昆明池刻玉石为鲸鱼，每至雷雨常鸣吼，髻尾皆动。刘孝威诗：“雷奔石鲸动，水阔牵牛遥。”蔡邕《汉律赋》：“鳞甲育其万物。”④陈琳檄：“随波漂流。”《本草图经》：菰，即茭白，其台中有黑者，谓之茭郁，后结实，雕菰米也。庾肩吾诗：“黑米生菰葑，青花出稻苗。”赵次公曰：沉云黑，言菰米之多，一望黯黯如云之黑也。鲍照诗：“沉云日夕昏。”蔡邕《月令章句》：阴者，密云也，沉者，云之重也。沉云意本此。王褒诗：“塞近边云黑。”⑤陶潜诗：”昔为三春蕖，今作秋莲房。”庾肩吾诗：“秋树翻红叶，寒池坠黑莲。”徐孝伯诗：“讵识铅粉红。”【邵注】莲初结子，花蒂褪落，故坠粉红。⑥庾肩吾诗：“辇道同关塞。”《孔丛子》：“世人言高者，必以极天为称。”《南中八志》：“鸟道四百里，以其险绝，兽犹无蹊，特上有飞鸟之道耳。”⑦《列子》：“身在江湖之中。”隋《望江南曲》：“游子不归生满地。”傅玄诗：“渭滨渔钓翁，乃为周所谘。”

杨慎曰：隋任希古《昆明池应制》诗，“回眺牵牛渚，激赏钟鲸川。”便见太平宴乐气象。今一变云：“织女机丝虚夜月，石鲸鳞甲动秋风。”读之，则荒烟野草之悲，见于言外矣。《西京杂记》：太液池中有雕菰，紫箨绿节，尧雏雁子，唼喋其间。《三辅黄图》云：宫人泛舟采莲，为巴人棹歌，便见人物游戏，宫沼富贵。今一变云：“波漂菰米沉云黑，露冷莲房坠粉红。”读之，则兵戈乱离之状俱见矣。杜诗之妙，在能翻古语，千家注无有引此者，因悟杜诗之妙如此。

钱谦益曰：今人论唐七律，推老杜昆明池水为冠，实不解此诗所以佳。昔人叙昆明之盛者，莫如孟坚、平子，一则曰“集乎豫章之馆，临乎昆明之池，左牵牛而右织女，若云汉之无涯。”一则曰：“豫章珍馆，揭焉中峙，牵牛立其左，织女处其右，日月于是乎出入，象扶桑与濛汜。”此杨用修所夸盛世之文也。余谓：班张以汉人叙汉事，铺陈名胜，故有云汉日月之言，杜公以唐人叙汉事，摩挲陈迹，故有夜月、秋风之句。何谓彼颂繁华，而此伤丧乱乎？菰米莲房，此补班张所未及，沉云坠粉，描画素秋景物，居然金碧粉本。池水本黑，故赋言黑水玄阯，菰米沉沉，象池水之玄黑，乃极言其繁殖也。用修言兵火残破，菰米漂沉不收，不已倍乎。又云：此紧承“秦中自古帝王州”而申言之，故时则曰汉时，帝则曰武帝。织女石鲸、莲房菰米、金堤灵沼之遗迹，与戈船楼橹并在眼中，因自伤其僻远，而不得见也。於上章末句，克指其来脈，则此中叙致褶叠环锁，了然分明矣。按：王嗣奭云：织女鲸鱼，铺张伟丽，壮千载之观；菰米莲房，物产丰饶，溥万民之利，此本追溯盛事也。说同《钱笺》。范季随《陵阳先生室中语》曰：少陵七律诗，卒章有时而对，然语意皆收结之词，今人学之，于诗尾作一景联，一篇之意，无所归宿，非诗法也。

其八

 
昆吾御宿自逶迤①，紫阁峰阴人渼陂②。香稻啄残鹦鹉粒，碧梧栖老凤凰枝③。佳人拾翠春相问④，仙侣同舟晚更移⑤。彩笔昔曾干气象⑥，白头今望苦低垂⑦。（八章，思长安胜境，溯旧游而叹衰老也。香稻二句，记秋时之景，连属上文。佳人二句，忆寻春之兴，引起下意。仍在四句分截。《演义》：公自长安游渼陂，必道经昆吾御宿，及至，则见紫阁峰阴，入于渼陂，所谓“半陂以南纯浸山”者是也。《唐解》：赵注以香稻一联为倒装法，诗意本谓香稻则鹦鹉啄余之粒，碧梧乃凤凰栖老之枝，盖举鹦凤以形容二物之美，非实事也。若云“鹦鹉啄余香稻粒，凤凰栖老碧梧枝，”则实有凤凰鹦鹉矣。【陈泽州注】香稻、碧悟，属昆吾御宿。拾翠、同舟，属渼陂。公《城西泛舟》诗“青蛾皓齿在楼船，横笛短萧悲远天，”所谓“佳人拾翠春相问”也。又《与岑参兄弟游渼陂行》“船舷瞑戛云际寺，水面月出蓝田关”，所谓“仙侣同舟晚更移”也。春相问，彼此问遗也。晚更移，移掉忘归也。【张綖注】气象，指山水之气象。干者，言彩笔所作，气凌山水也，即指《渼陂行》及《城西泛舟》等篇言。【朱注】此句当与《题郑监湖亭》“赋诗分气象”参看。钱笺引“气冲星象表，词感帝王尊”，解作赋诗干主，非也。【张远注】此诗末联与上章末联，皆属对结体。昔曾对今望，意本明白，旧作吟望，乃字讹耳。陈注又云：此望字与望京华相应，既望而又低垂，并不能望矣。笔于气象，昔何其壮；头白低垂，今何其惫。诗至此，声泪俱尽，故遂终焉。）

①《杜臆》：此章所思，不专在渼陂。考《名胜志》：御宿昆吾，傍南山而西，皆武帝所开上林苑，方三百里，其故基跨今盩厔、鄠、蓝田、咸宁、长安五县之境，而渼陂在鄠，昆吾御宿皆在上林苑中。曰逶迤，则延袤广矣。《羽猎赋序》：武帝广开上林，东南至宜春、鼎湖、御宿、昆吾。【金注】御宿，以武帝宿此得名。《长安志》：昆吾亭，在蓝田县境。御宿川，在万年县西南四十里。《四皓歌》：“漠漠高山，深谷逶迤。”逶迤，回远貌。

②《通志》：紫阁峰，在圭峰东，旭日射之，烂然而紫，其形上耸，若楼阁然。张礼《游城南记》：圭峰紫阁，在终南山寺之西。《一统志》：紫阁峰，在鄠县东南三十里。

③【陈注】公《与鄠县源大少府宴渼陂》诗有“饭抄云子白”句，说者谓云子，碎云母，以拟饭之白。《南都赋》：香稻鲜鱼。【钱笺】沈括《笔谈》及洪兴祖《楚辞补注》并作“红豆啄余鹦鹉粒”，当以《草堂》本为正。《云溪友议》：李龟年曾於湘中采访使筵上，唱“红豆生南国，春来发几枝。”徐彦伯诗：“巢君碧梧树。”《山海经》：黄山有鸟，其状如鸮，人舌能言，名曰鹦鹉。郑玄《诗笺》：“凤凰之性，非梧桐不栖”《说苑》：黄帝即位，凤集东囿，栖帝梧树，终身不去。

④《楚辞》：“唯佳人之独怀。”曹植《洛神赋》：“或采明珠，或拾翠羽。”费昶诗：“芳郊拾翠人，回袖卷芳春。”【梦弼注】相问，乃诗人“杂佩以问之”之意。《前汉娄敬传》：“数问遗。”颜注：“问遗，谓饷馈之也。遗，去声。”

⑤周王褒诗：“仙侣自招携。”《后汉书》：李膺与郭泰同舟而济，众宾望之，以为神仙。⑥《南史》：江淹尝宿冶亭，梦郭璞谓曰：“吾有彩笔，在卿处多年，可以见还。”乃探怀中，得五色笔以授之。嗣后有诗绝无美句，时人谓之才尽。江淹《丽色赋》：“非气象之可譬。”

 
⑦汉古诗：“令我白头。”司马相如《美人赋》：“铺张低垂。”吴渭潜斋曰：诗有六义，兴居其一，凡阴阳寒暑、草木鸟兽、山川风景，得于适然之感而为诗者，皆兴也。风雅多起兴，而楚骚多赋比。汉魏至唐，杰然如老杜《秋兴》八首，深诣诗人间奥，兴之入律者宗焉。

张綖曰：《秋兴》八首，皆雄浑丰丽，沉着痛决，其有感于长安者，但极摹其盛，而所感自寓於中。徐而味之，则凡怀乡恋阙之情，慨往伤今之意，与夫外夷乱华，小人病国，风俗之非旧，盛衰之相寻，所谓不胜其悲者，固已不出乎意言之表矣。卓哉一家之言，夐然百世之上，此杜子所以为诗人之宗仰也。

陈继儒曰：云霞满空，回翔万状，天风吹海，怒涛飞涌，可喻老杜《秋兴》诸篇。

郝敬曰：《秋兴》八首，富丽之词，沉浑之气，力扛九鼎，勇夺三军，真大方家如椽之笔。王元美谓其藻绣太过，肌肤太肥，造语牵率而情不接，结响奏合而意未调，如此诸篇，往往有之。由其材大而气厚，格高而声弘，如万石之钟，不能为喁喁细向，河流万里，那得不千里一曲？子美之于诗，兼综条贯，非单丝独竹，一戛一击，可以论宫商者也。又曰：八首，声韵雉畅，词采高华，气象冠冕，是真足虎视词坛，独步一世。

泽州陈冢宰廷敬曰：《秋兴八首》，命意练句之妙，自不必言、即以章法论：分之如骇鸡之犀，四面皆见；合之如常山之阵，首尾互应。前人皆云李如《史记》，杜如《汉书》，予独谓不然，杜合子长、孟坚为一手者也。

 
咏怀古迹五首

【鹤注】此当是大历元年夔州作。《杜臆》：五首各一古迹，首章前六句，先发己怀，亦五章之总冒。其古迹，则庾信宅也。宅在荆州，公未到荆，而将有江陵之行，流寓等于庾信，故咏怀而先及之。然五诗皆借古迹以见己怀，非专咏古迹也。又云：怀庾信、宋玉，以斯文为己任也，怀先主、武侯，叹君臣际会之难逢也，中间昭君一章，盖入宫见拓，与入朝见拓者，千古有同感焉。

支离东北风尘际，漂泊西南天地间①。三峡楼台淹日月②，五溪衣服共云山③。羯胡事主终无赖④，词客哀时且未还。庾信生平最萧瑟，暮年诗赋动江关⑤。（首章咏怀，以庾信自方也。上四，漂泊景况。下四，漂泊感怀。公避禄山之乱，故自东北而西南。淹日月，久留也。共云山，杂处也。五六，宾主双关，盖禄山叛唐，犹侯景叛梁，公思故国，犹信《哀江南》。末应词客哀时。后四章，皆依年代为先后。首章拈庾信，从自叙带言之耳。或因信曾居江陵宋玉故宅，遂通首指信。按子山自梁使周，被留不返，三峡五溪，踪迹未到，不当傅会。）

①《庄子》：夫支离其形者，犹足以养其身，全其天年。注：支离，形体不全之貌。此诗作流离之意。《蜀志许靖传》：“漂泊风波，绝粮茹草。”【顾注】东北纯是风尘，西南尚留天地，下字皆不苟。吴迈远诗：“西南穷天险，东北毕地关。”

②鹤曰：《峡程记》：三峡，谓明月峡、巫山峡、广泽峡，其有瞿唐、滟滪、燕子、屏风之类，皆不在三峡之数。此云三峡，盖指巫山为第三峡，非兼明月、广泽而言。下章蜀主幸三峡，亦同此义。《杜臆》：楼台，指西阁言。萧懿诗：楼台自相隐。③《后汉南蛮传》：武陵五溪蛮，皆盘瓠之后。盘瓠，犬也，得高辛氏少女，生六男六女，织绩衣皮，好五色衣服。《叙州图经》：五溪诸蛮，遥接益州西郡，故先主伐吴，使马良招五溪诸蛮，授以官爵。《水经注》：武陵有五溪，谓雄溪、溪、酉溪、沅溪、辰溪也，在今湖广辰州界。《左传》：“饮食衣服，不与华同。”蔡琰诗：“云山万里兮归路遐。”

④《史记注》：江湖间，谓小儿多作狡猾为无赖。

⑤《庾信传》：信在周，虽位望通显，常有乡关之思，乃作《哀江南赋》以致其意，其辞曰：“信年始二毛，即逢丧乱，藐是乱离，至于没齿。燕歌远别，悲不自胜；楚老相逢，泣将何及？”又云：“将军一去，大树飘零；壮士不还，寒风萧瑟。提挚老幼，关河累年。”又《伤心赋》：“对玉关而羁旋，坐长河而暮年。”末二句，即用其赋语。庾信初在江南，江关正其地也。《后汉书》：岑彭破荆门，长驱入江关。

其二

摇落深知宋玉悲①，风流儒雅亦吾师②。怅望千秋一洒泪③，萧条异代不同时④。江山故宅空文藻⑤，云雨荒台岂梦思⑥？最是楚宫俱泯灭⑦，舟人指点到今疑⑧。（此怀宋玉宅也。亦四句分截。言古人不可复作，而文彩终能传世。望而洒泪，恨不同时也，二句乃流对。《杜臆》：玉之故宅已亡，而

 
文传后世。其所赋阳台之事，本托梦思以讽君，至今楚宫久没，而舟人过此，尚有行云行雨之疑。总因文藻所留，足以感动后人耳。凤流儒雅，真足为师矣。一说，宋宅虽亡，其文藻犹存，若楚宫泯灭，指点一无可凭矣。然则富贵而名湮没者，乌足与词人争千古哉。此作言外感慨之词，亦见姿致。黄生曰：前半怀宋玉，所以悼屈原，悼屈原者，所以自悼也。后半抑楚王，所以扬宋玉，扬宋玉者，亦所以自扬也。是之谓咏怀古迹也。此诗起二句失粘。）

①宋玉《九辩》：“悲哉秋之为气也，萧瑟兮草木摇落而变衰。”②庾信《枯树赋》：“殷仲文风流儒雅，海内知名。”【邵注】风流，言其标格。儒雅，言其文学。宋玉以屈原为师，杜公又以宋玉为师，故曰亦吾师。《庄子》：“吾师乎？”③谢脁诗：“寒烟怅望心。”曹植诗：“洒泪满祎抱。”④李陵书：“悲风萧条。”萧条，叹人亡也。太白《怀张子房》诗：“叹息此人去，萧条徐泗空。”谢灵运诗：“异代可同调。”汉武帝读相如《子虚赋》，曰：“朕独不得与此人同时哉。”⑤陶潜诗：“江山岂不险。”《楚辞》：“尔何怀乎故宅。”赵曰：归州荆州皆有来玉宅，此言归州宅也。曹植论：“耽思乎文藻之场圃。”⑥宋玉《高唐赋》：昔先王常游高唐，梦见一妇人，王因幸之，去而辞曰：“妾在巫山之阳，高丘之岨，旦为行云，暮为行雨，朝朝暮暮，阳台之下。”谢脁诗：“归梦相思夕。”岂梦思，言本无此梦。⑦俱泯灭，与故宅俱亡矣。《世说》：王大将军云：“最是臣少所知拔。”《寰宇记》：楚宫，在巫山县西二百步阳台古城内，即襄王所游之地。阳云台，高一百二十丈，南枕长江。张正见诗：“忽听晨鸡曙，非复楚宫歌。”钟会檄文：“生民之命，几于泯灭。”⑧《抱朴子》：“莫不指点之。”宋玉《钓赋》：“历载数百，到今不废。”

按《汉书注》：宋玉作赋，盖假设其事，讽谏淫惑也。张綖云：赋称先王梦神女，盖以怀王之亡国警襄王也。朱注云：岂梦思，明其为子虚亡是之说。顾宸曰：宋玉述怀王梦神女，作《高唐赋》，又自述己梦，作《神女赋》，本托讽谏襄王耳。《国风》以《关雎》为思贤，《离骚》比湘妃於君王，玉之两赋，正合此旨。李义山诗云“襄王枕上原无梦，莫枉阳台一片云”，是也。后人皆云襄王梦神女，非矣。《文选》刻本沿讹已久，王玉二字互混到底，今只改正数字，文义自明。使玉赋高唐之事，其夜玉寝，梦与神女遇，其状甚丽，玉异之，明日以白王，王曰其梦若何？玉对云云。王曰状如何也？玉曰茂矣美矣云云。王曰：“若此甚矣，试为寡人赋之。”今按：必如修远说，于王曰盛矣句，方有着落，其赋中王览其状，亦当改作玉览其状。又尾末所云颠倒失据，惆怅垂涕者，亦属自述语，不似代王赋梦之词。

其三

群山万壑赴荆门①，生长明妃尚有村②。一去紫台连朔漠，独留青冢向黄昏③。画图省识春风面④，环佩空归夜月魂⑤。千载琵琶作胡语⑥，分明怨恨曲中论⑦。此怀昭君村也。上四记叙遗事，下乃伤吊之词。生长名邦，而殁身塞外，比足该举明妃始末。五六，承上作转语，言生前未经识面，则殁后

 
魂归亦徒然耳，唯有琵琶写意，千载留恨而已。朱瀚曰：起处，见钟灵毓秀而出佳人，有几许珍惜。结处，言托身绝域而作胡语，含许多悲愤。曲中诉论，正指昭君怨诗，不作后人词曲。黄生曰：怨恨者，怨己之远嫁，恨汉之无恩也。陶开虞曰：此诗风流摇曳，杜诗之极有韵致者。）

①鲍照《舞鹤赋》：“雪满群山。”《世说》：“千岩竟秀，万壑争流。”②《汉书注》：文颖曰：昭君，本蜀郡秭归人也。《汉书》：王嫱，字昭君。石崇《明君词序》：“明君，本昭君，触晋文帝讳改焉。”《一统志》：昭君村，在荆州府归州东北四十里。

③薛道衡诗：“一去无消息。”《别赋》：“明君去时，仰天太息，紫台稍远，关山无极。望君王兮何期，终芜绝兮异域。”李善注：“紫台，即紫宫也。”【邵注】汉宫名。朱瀚曰：此诗连字，即无极意。青冢句，即芜绝意。谢惠连《雪赋》：“朔漠飞沙。”《尔雅》：“朔，北方也。”《说文》：“漠，北方流沙也。”《归州图经》边地多白草，昭君冢独青，乡人思之，为立庙香溪。《一统志》：昭君墓，在古丰州西六十里。《琴操》：昭君有子曰世违，单于死，世违继立。凡为胡者，父死妻母，昭君问世违曰：“汝为汉也，为胡也？”世违曰：“欲为胡耳。”昭君乃吞药自杀。《淮南子》日至虞渊，是谓黄昏。④《庄子》：“宋元君将画图。”《西京杂记》：元帝后宫既多，使画工图形，按图召幸之。宫入皆赂画工，昭君自恃其貌、独不与，乃恶图之，遂不得见。后匈奴来朝，求美人为阏氏，上以昭君行。及去，召见，貌为后宫第一，帝悔之。穷按其事，画工韩延寿弃市。瀚曰：省，乃省约之省，言但于画图中略识其面也。

⑤江总《和东宫故妃》诗：“犹忆窥窗处，还如解佩时。若令归就月，照见不须疑。”瀚曰，环佩句，乃总括其语。《史记》：“南子环佩，玉声璆然。”汉章帝诏：“想望归魂于沙漠之表。”⑥庾信《昭君词》：“胡风入骨冷，夜月照心明。方调琴上曲，变入胡笳声。”瀚曰：琵琶句，乃融化其语。《释名》“琵琶，本边人马上所鼓也，推于前曰琵，引却曰琶。”石崇《明君词序》：“昔公主嫁乌孙，令琵琶马上作乐，以慰其道路之思，其送明君亦必尔也，其造新曲，多哀怨之声。”《琴操》：“昭君在外，恨帝始不见遇，乃作怨思之歌，后人名为《昭君怨》。”《昭君怨》诗云：“秋木凄凄，其叶萎黄。有鸟处山，集于苞桑。养育毛羽，形容生光。既得升云，上游曲房。离宫绝旷，身体摧藏。志念抑沉，不得颉颃。虽得委食，心有徊徨。我独伊何，来往变常。翩翩之燕，远集西羌。高山峨峨，河水泱泱。父兮母兮，道里悠长。呜呼哀哉，优心恻伤。”⑦《史记始皇纪》：“贵贱分明。”《前汉郊祀志》：“天下怨恨。”庾信诗：“终是曲中啼。”

韩子苍《昭君图叙》：《汉书》：竟宁元年，呼韩邪来朝，言愿婿汉氏，元帝以后宫良家子王昭君字嫱妃之，生一子株累，立，复妻之，生二女。至范氏书，始言入宫久不见御，积怨，因掖庭令请行单于。临辞，大会，昭君丰容靓饰，顾影裴徊，辣动左右。帝惊悔，欲复留，而重失信外夷。然范不言呼韩邪愿婿，而言四五宫女，又言字昭君，生二子，与前书皆不合。其言不愿妻其子，而诏使从胡俗，此自乌孙公主，非昭君也。《西京杂记》又言：元帝使画工图宫人，皆赂画工，而昭君独不赂，乃恶图之。既行，遂按诛毛

 
延寿。《琴操》又言：本齐国王穰女，端正闲丽，未尝窥看门户。穰以其有异，人来之，不与。年十七，进之，帝以地远，不幸。欲赐单于美人，嫱对使者，越席请往。后不愿妻其子，吞药而卒。盖其事杂出，无所考证。自信史尚不同，况传记乎。要之，《琴操》最牴牾矣。按：昭君，南郡人，今秭归县有昭君村，人生女，必灼艾灸其面，虑以色选故也。

张綖曰：代宗尝以仆固怀恩之女，号崇徽公主，下嫁回纥，欧阳公咏其手痕云：“故乡飞鸟尚啁啾，何况悲笳出塞愁。青冢理魂知不返，翠崖遗迹为谁留？玉颜自古为身累，肉食何人与国谋？行路至今空叹息，岩花野草自春秋。”朱文公谓玉颜肉食一联，以诗言之，第一等诗，以议论言之，第一等议论。文公盖亦感伤时事，故有契于欧公之作耳。

钱塘瞿佑《诗话》：诗人咏昭君者多矣，大篇短章，率叙其离别怨恨而已。唯白乐天云：“汉使却回凭寄语，黄金何日赎蛾眉。君王苦问妄颜色，莫道不如宫里时。”此不言怨恨，而倦倦旧主之思，过人远甚。

其四

蜀主窥吴幸三峡，崩年亦在永安宫①。翠华想像空山里②，玉殿虚无野寺中③。古庙杉松巢水鹤④，岁时伏腊走村翁⑤。武侯祠屋长邻近，一体君臣祭祀同⑥。（此怀先主庙也。上四，记永安遗迹。下四，叙庙中景事。幸峡崩年，溯庙祀之由。君臣同祭，见余泽未泯。【卢注】曰幸、曰崩、曰翠华、曰玉殿，尊昭烈为正统，若《春秋》之笔。首称蜀主，因旧号耳。后篇又称汉祚，其帝蜀可见矣。今按：若论书法，当云“汉主征吴幸三峡”，尤见正大。【顾注】巢水鹤，见庙之久。走村翁，见祭之勤。又曰：《出师表》：“官中府中，俱为一体。”言平日抱一体之诚，千秋享一体之报。朱瀚曰：先主崩于白帝城，其立庙宜也。武侯祠自在沔阳，而此处亦为立祠，实以君臣一体之故，陪享正合典礼，见后主不允臣民之请为阙失矣。）

①【钱笺】《水经注》：石门滩北岸有山，山上合下开，洞达东西，缘江步路所由。先主为陆逊所败，走径此门，追者甚急，乃烧铠断道。孙桓为逊前驱，斩上夔道，截其要径。先主踰山越险，仅乃得免，忿恚而叹曰：“吾昔至京，桓尚小儿，而今迫孤乃至于此。“遂发愤而薨。《华阳国志》，先主战败，委舟舫，由步道还鱼复，改鱼复为永安。明年正月，召丞相亮于成都。四月，殂于永安宫。《寰宇记》：先主改鱼复为永安，仍于州之西七里别置永安宫。梁简文帝《蜀道篇》：“建平督邮道，鱼复永安宫。”

②《楚辞》：“思故旧以想像兮。”

③【原注】殿今为卧龙寺，庙在宫东。谢庄《送神歌》：“璇庭寂，玉殿虚。”《上林赋》：“乘虚无，与神俱。”

④《西京杂记》：高松植。应玚《灵河赋》：“长杉峻槚。”《抱朴

子》：“千岁之鹤，随时而鸣，能登于木，其未干岁者，终不能集于树上。”《春秋繁露》：“白鹤知夜半。”注：“鹤，水鸟也，夜半，水位感其生气，则益喜而鸣。”

⑤杨恽《报孙会宗书》：“田家作苦，岁时伏腊，烹羊炮羔，斗酒自劳。”⑥内宫外殿，君庙臣祠，有次第。王褒《四子讲德论》：“君为元首，臣为股肱，明其一体，相待而成。” 
其五

诸葛大名垂宇宙①，宗臣遗像肃清高②。三分割据纡筹策③，万古云霄一羽毛④。伯仲之间见伊吕，指挥若定失萧曹⑤。运移汉祚终难复⑥，志决身歼军务劳。（此怀武侯也。上四，称其大名之不朽。下四，惜其大功之不成。三分割据，见时势难为。万古云宵，见才品杰出。俞浙曰：孔明人品，足上方伊吕，使得尽其指挥，以底定吴魏，则萧曹何足比论乎？无如汉祚将移，志虽决于恢复，而身则歼于军务，此天也，而非人也。五六，承万古云霄。七八，承三分割据。【泽州陈家宰注】武侯在军，尝纶巾羽扇。遗像清高，其气象犹可想见。按：俞氏云：一羽毛，如鸾凤高翔，独步云霄，无与为匹也。焦竑则云：昔人以三分割据为孔明功业，不知此乃其所轻为，正如云霄间一羽毛耳。此说非是。当年汉军杂耕渭滨，魏人畏蜀如虎，孔明一死，而汉事遂不可为，此真天运之无可如何者。志决身歼，即《出师表》所谓“鞠躬尽瘁，死而后已”者。军务劳，即《蜀志》所云“巨细咸决”及“南征北伐”之类。纡，屈也。一，独也。歼，尽也。

①《一统志》：武侯庙，在夔州府治八阵台下。《史记越世家》：范蠡以为大名之下，难以久居。《庄子》：外不观乎宇宙。《文子》：“四方上下谓之宇，往古来今谓之宙。”

②《汉书》赞：“萧何、曹参，位冠群后，声为一代之宗臣。”注：“言为后世之所尊仰。”《蜀志武侯传》注：张俨曰：一国之宗臣，伯主之贤佐。夏侯湛《东方朔画赞序》：“徘徊路寝，见先生之遗像。”《高士传》：郑朴修道静默，世服其清高。

③诸葛亮《出师表》：“今天下三分，益州罢弊。”陆机《辩亡论》：“割据山川，跨制荆吴。”是言偏霸一方。又班固《汉高帝赞》：割据河山，保此怀民。亦可言兴王事业矣。《老子》：“善计不用筹策。”《史记》：高帝曰：“运筹策帷幄中。”④陆倕诗：“万古信为俦。”《晋书陶侃传》：志凌云霄，神机独断。蒋氏曰：云霄羽毛，正与清高相应。梁简文帝《与刘孝仪令》：“威风一毛。”《广绝交论》：“竞羽毛之轻。”

⑤魏文帝《典论》：“傅毅之于班固，伯仲之间耳。”彭羕《狱中与诸葛亮书》：“足下乃当世伊吕。”《陈平传》：诚能去两短，集两长，天下指挥即定矣。《丙吉传赞》：高祖开基，萧曹为冠。【钱笺】张辅《葛乐优劣论》：也明包文武之德，殆将与伊吕争俦，岂徒乐毅为伍？后魏崔浩著论：“亮不能为萧曹亚匹。”谓陈寿贬亮，非为失实。公以伊吕相提而论，乃伸张辅之说，而抑崔浩之党陈寿也。⑥宋文帝诗：“运移矜物化。”蔡琰《胡笳曲》：“我生之后汉祚衰。”金郝居中《题五丈原武侯庙》诗：“筹笔无功事可哀，长星飞堕蜀山摧。三分岂是平生志，十倍宁论盖世才。坏壁丹青仍白羽，断碑文字只苍苔。夜深老木风声恶，犹想褒斜万马来。”按：三分万古，以虚对实，郝氏将十倍对三分，全用实事，乃仿公意而参酌者。

刘克庄曰：卧龙没已千载，而有志世道者，皆以三代之佐许之。此诗侪之伊吕伯仲间，而以萧曹为不足道，此论皆自子美发之。考亭、南轩，近代大儒，不能废也。

 
张綖曰：见伊吕而失萧曹，称之无乃过乎？曰：此少陵有见之言也。萧曹佐汉开基，不能致主王道，建万世之长策，使帝王以来之制度，荡然而不复见，至今有遗憾焉。孔明高卧隆中，三顾而起，固耕莘钓渭之遗风也。文中子称其无死，礼乐其有兴乎？然则指挥若定，诚非萧曹所能班矣，夫岂过哉。

黄生曰：此诗先表其才之挺出，后惜其志之不成，武候平生出处，直以五十六字论定。前后诸人，区区以成败持评者，皆可废矣。

卢世曰：杜诗《诸将》五首、《咏怀古迹》五首，此乃七言律命脈根柢。子美既竭心思，以一身之全力，为庙算运筹，为古人写照，一腔血悃，万遍水磨，不唯不可轻议，抑且不可轻读，养气涤肠，方能领略。人知有《秋兴》八首，不知尚有此十首，则杜诗之所以为杜诗，行之不著，习矣不察者，其埋没亦不少矣。

 
寄韩谏议注

鹤注依梁氏编在大历元年之秋，姑仍之。《杜臆》：诗言岳阳、洞庭、潇湘、南极，韩盖楚人，岳阳其家也。

今我不乐思岳阳①，身欲奋飞病在床②。美人娟娟隔秋水③，濯足洞庭望八荒④。鸿飞冥冥日月白⑤，青枫叶赤天雨⑥。（首叙怀思韩君之意。《楚辞》以美人比君子，此指韩谏议也。岳阳、洞庭，韩居之地。鸿飞冥冥，韩已遁世。青枫赤叶，时属深秋矣。）

①《诗》：“今我不乐。”师氏曰：《地理志》：岳州巴陵郡，在岳之阳，故日岳阳，有君山、洞庭湖、湘江之胜。

②《诗》：“不能奋飞。”又：“或偃息在床。”

③又：“彼美人兮，西方之人兮。”鲍照诗：“娟娟似蛾眉。”《庄子》：“秋水时至。”④左思诗：“振衣千仞冈，濯足万里流。”此濯足，用《沧浪歌》。《扬雄传》：“陟西岳以望八荒。”⑤《法言》：“鸿飞冥冥，弋人何篡焉。”

⑥谢灵运诗：“晓霜枫叶丹。鲍照诗：“北风驱雁天雨霜。”玉京群帝集北斗①，或骑骐驎翳凤凰②。芙蓉旌旗烟雾落③，影动倒景摇潇湘④。星宫之君醉琼浆⑤，羽人稀少不在旁⑥。（唐汝询曰：此借仙官以喻朝贵也。北斗象君，群帝指王公。麟凤旌旗，言骑从仪卫之盛。影动潇湘，谓声势倾动乎南楚。星君，比近侍之沾恩者。羽人，比远臣之去国者。）

①《灵枢奎景内经》：下离尘境，上界玉京。元君注：玉京音，无为之天也。东西南北，各有八天，凡三十二天，盖三十二帝之都。玉京之下，乃昆仑北都。江淹诗：“群帝共上下。”【赵注】群帝，如五方之帝，三十二天之帝，虽皆称帝，而于大帝为卑，犹诸王三公之于天子也。《晋天文志》：“北斗七星，在太微北，人君之象，号令之主。”

②《集仙录》：群仙毕集，位高者乘鸾，次乘麒麟，次乘龙，鸾鹤每翅各大丈余。《杜臆》：翳，语助词。旧解翳为蔽，引《甘泉赋》“登凤凰兮翳芝”，恐非。

③北齐萧悫诗：“芙蓉露下落。”此处落字所本，谓旌旗如落于烟雾之中，若作烟雾乐，谓乐音微细，如奏于烟雾中也，《列子》：“黄帝张乐于洞庭之野。”④相如《大人赋》：“贯列缺之倒景。”注引《凌阳子明经》：“列缺气去地二千四百里，倒景气去地四千里，其景皆倒在下。”《汉郊祀志》：“登遐倒景。”注：“在日月之上，反从下照，故其景倒。”⑤《楚辞》：“华酌既陈，有琼浆些。”《真诰》：“羽童捧琼浆。”⑥《楚辞》：“仍羽人于丹丘。”羽人，飞仙也。羽人稀少，韩已去位。此句起下。

似闻昨者赤松子①，恐是汉代韩张良②。昔随刘氏定长安，帷幄未改神惨伤。国家成败吾岂敢③？色难腥腐餐枫香④。（此申明谏议去官之故。以张良方韩，是尝平定西京者。帷幄未改，言老谋仍在。成败岂敢，言不忘忧国。

 
色难腥腐，盖厌浊世而思洁身矣。）

①《张良传》：“愿去人间事，从赤松子游耳。”《列仙传》：赤松子，神农时雨师，能入火自烧。

②《汉书》：张良，字子房，其先韩人也。陆机《高祖功臣传》：太子少傅、留文成侯、韩张良。《高祖纪》：“运筹帷幄之中，决胜千里之外，吾不如子房。”

③《出师表》：“至于成败利钝，非臣之明所能逆睹也。”

④《前汉邓通传》：太子痈而色难之。《神仙传》：壶公数试费长房，继令啖溷，臭恶非常，房色难之。鲍照《升天行》：“何时与尔曹，啄腐共吞腥。”注：“啄腐吞腥，谓酒肉之人。”《尔雅注》：枫，似白杨，叶圆而岐，有脂而香，今之枫香是也。《山海经注》：宋山枫木，即今枫香树。《南史》：任昉营佛斋，调枫香二石。【张远注】枫香，道家以之和药，故云餐。《鹤林玉露》引佛书，凡诸所齅，风与香等。朱注引范成大诗“悬知佛骨有青冥，风香久已涤膻腥”。其说皆迂曲。郑侯升曰：杜诗又有“独叹风香林，春时好颜色”，亦岂用佛书耶？

周南留滞古所惜①，南极老人应寿昌②。美人胡为隔秋水，焉得置之贡玉堂③？（末想其老成宿望，再出而济世匡君也。《杜臆》，南极老人，非祝其多寿。此星治平则见，进此人于玉堂，是即老人星见矣，盖意在治平也。此章，前三段各六句，末段四句收。）

①《史记》：太史公留滞周南。

②《晋书》：老人一星在弧南，一曰南极，常以秋分之旦见于丙，秋分之夕没于丁，见则治平，主寿昌。

③焉得置之，上四字略读。《前汉翼奉传》：久污玉堂之署，颜师古曰：玉殿在未央宫。《扬雄传》：上玉堂。朱鹤龄曰：韩谏议，不可考，其人大似李邺侯，必肃宗收京时尝与密谋，后屏居衡湘，修神仙羽化之道。公思之而作。似闻以下，美其功在帷幄，翛然远引。周南以下，惜其留滞秋水，而不得大用也。

卢元昌曰：韩官居谏议，必直言忤时，退老衡岳，公伤谏臣不用，功其出而致君，不欲终老于江湖，徒托神仙以自金也。首尾美人，中间羽人及赤松子、韩张良、南极老人，总一谏议影子。

吴江潘耒曰：少陵平生交友，无一不见于诗，即张曲江、王思礼、未曾款洽者，亦形诸歌咏，若李邺侯，则从无一字交涉，盖杜于五月拜官，李即于十月乞归，未尝相往还也。此诗题云“寄韩谏议”，则所云美人，当即指韩，《钱笺》移之邺侯，有何确据？杜既推李如此，他诗何不一齿及，而独寓意于寄韩一篇？且何所忌讳，而庾辞隐语，并题中不一见姓氏耶？若云诗中语非邺侯不足当，则韩既谏官而与杜善，安知非扈从收京，曾参密议者耶？钱氏归其说于程孟阳，亦自知其不的也。

黄生曰：钱氏谓此诗欲韩谏议贡李泌于玉堂，其说近凿。韩时在岳阳，其官之有无不可知，何得以荐贤望之？观泌语肃宗云“杀臣者，乃五不可”，则其君臣之间，正非谏议小臣所能与也。予意韩张良，当即指韩谏议，亦在灵武从驾，故曰“昔随刘氏定长安”，既而肃崩代立，故曰“帷幄未改神惨伤”，其人必见时事不佳，故弃官远游，公特微其辞曰“国家成败吾岂敢，

 
色难腥腐餐枫香”也。前段“玉京群帝”云云，指当时在朝之臣，远方流落者望之犹登仙也，公盖与韩有旧，故作此寄之，而因以自寓，所以结处深致慨惜，言此人自宜在玉堂之上耳，焉得置而不用耶？朱注虽不径指为李泌，顾云其人必肃宗时常与密谋，后屏居衡山，修神仙之道，公思之而作，则亦总为“玉京群帝”等语所惑也。予初疑公以子房比韩，或张之先与韩同出。因检《史记索隐》注云：王符、皇甫谧皆言子房本韩之公族，因秦索之急，故变姓名。益知本句不曰汉代张子房，而曰汉代韩张良，公之所指本明白，人自不解耳。

 
解闷十二首

【鹤注】诗云“一辞故国十经秋”，当是大历元年夔州作。《杜臆》：公当闷时，随意所至，吟为短章，以自消遣耳。

草阁柴扉星散居①，浪翻江黑雨飞初。山禽引子哺红果，溪女得钱留白鱼②。（前二首，即事兴感，此从夔州风景叙起。上二句，山水对言。山禽引子，山间之景；溪女留鱼，江边之事。《杜臆》：草阁，公所居。山禽句，见与物俱适。溪女句，见人我两忘。）

①庾信诗：“客园星散居”②公《云安》诗“负盐出并此溪女”，又《负薪行》“男当门户女出入”，则溪女卖鱼可知。其二

商胡离别下扬州①，忆上西陵故驿楼②。为问淮南米贵贱③，老夫乘兴欲东游④。（此欲去夔而游吴也。【朱注】时有胡商下扬州，来别，因道其事。西陵驿楼，公少游吴越时所登。）

①《洛阳伽蓝记》：“商胡贩客，日奔塞下。”隋炀帝诗：“言旋旧镇下扬州。”

②【钱笺】《水经注》：浙江又北径固陵城北，今之西陵也。有西陵湖，亦谓之西城湖。《会稽志》：西陵城，在萧山县西十二里，谢惠连有《西陵阻风献康乐》诗，吴越改曰西兴，东坡诗“为传钟鼓到西兴”是也。又，白乐天《答元微之泊西陵驿见寄》诗：“烟波尽处一点白，应是西陵古驿台。”则西陵旧有驿耳。

③《晋书》：王述，年三十未知名，人谓之痴。导以门第辟之，既见，唯问江东米价，述张目不答。

④《越绝书》：秦皇帝东游，之会稽。《会稽志》：晋宋人指会稽、剡中皆曰东，如《谢安传》“海道还东”是也。

其三

一辞故国十经秋，每见秋瓜忆故丘。今日南湖采薇蕨②，何人为觅郑瓜州③？（已下五章，皆感怀诗人，此则怀郑审也。故丘有瓜洲，即郑秘监所居，今已谪居南湖，无复有访觅者矣，盖伤其寥落也。黄生曰：此诗两故字、两秋字、两瓜字，连环钩搭，亦绝句弄笔之法，大家时一为之耳。【原注】郑秘监审。）

①《水经注》，长安第二门，本名霸城门，又名青门，门外旧出佳瓜，其南有下杜城。《西京杂记》：杜子夏《葬文》：“何必故丘，然后即化。”

②南湖，郑监所在，公《夔州咏怀》诗云：“南湖日扣舷。”③张礼《游城南记》：“济潏水，陟神禾原，西望香积寺下原，过瓜洲村。”注：“瓜洲村，在申店潏水之阴。”《许浑集》有《和淮南相公重游瓜洲别业》诗，淮南相公，杜佑也。【朱注】瓜州村与郑庄相近。郑庄，虔郊

 
居也。审为虔之侄，其居必在瓜州村，故有末语，与“秋瓜忆故丘”紧相应。或以大历中，郑审尝任袁州刺史，改作袁州，则生趣索然矣。

其四

沈范早知何水部①，曹刘不待薛郎中②。独当省署开文苑，兼泛沧浪学钓翁。（此怀薛琚也。何薛同为水部，但何有知音而薛无同调，故为惜之。当省署，昔为部郎。泛沧浪，今客荆楚。陈师道曰：“省署开文苑，沧浪学钓翁，”即薛琚诗也。《杜臆》：此处称薛孟子诗，知公《别崔》云“荆州遇薛孟，为报欲论诗”。非漫语也。【原注】水部郎中薛据。）

①《梁书何逊传》：范云见其对策，大相称赏，因结忘年交好，一文一咏，云辄嗟赏。沈约亦爱其文，常谓逊曰：“吾每读卿诗，一日三复，犹不能己。”

②钟嵘《诗品》：“曹刘殆文章之圣，陆谢为体贰之才。”曹植、刘桢，为建安才人之冠，能推奖名士。此云不待者，犹言恨古人不及见耳。《唐会要》：天宝六年风雅古调科，薛据及第。韩文公《薛公达墓志》：琚为尚书水部郎中，赠给事中。其五

李陵苏武是吾师①，孟子论文更不疑。一饭未曾留俗客，数篇今见古人诗。（此怀孟云卿也。苏李吾师，此述其论诗。今见古人，此称其作诗。便知云卿诗格，独能力追西汉。【原注】校书郎孟云卿。）

①僧皎然曰：五言始于苏李二子，天与其性，发言自高，未有作用，如《十九首》，则词义炳婉而成章矣。洪容斋《随笔》曰：《文选》编李陵、苏武诗凡七篇，人多疑“俯观江汉流”之语，以为苏武在长安所作，何为乃及江汉？东坡云：皆后人所拟也。予观李诗云：“独有盈觞酒，与子结绸缪。”盈字，系惠帝讳，汉法触讳者有罪，不应陵敢用之。益知东坡之言为可信矣。蔡宽夫曰：五言起于苏李，今所见，唯《文选》中七篇耳，世或疑武诗“俯观江汉流，仰视浮云翔”，以为不当有江汉之言，遂疑其伪。此但注者浅陋，直指为使匈奴时作，故人多惑之，其实无据也，安知武未尝至江汉耶？冯惟讷曰：古诗云：“盈盈一水间。”又，高帝讳邦，而韦孟诗云“实绝我邦”。古人临文或不讳也。

其六

复忆襄阳孟浩然，清诗句句尽堪传①。即今耆旧无新语②，漫钓槎头缩颈鳊③。（此怀孟浩然也。上二忆其诗句，下二叹其人亡。新句无闻，而徒然把钓，则耆旧为之一空矣。槎头缩颈鳊，即用浩然句。孟诗：“鸟泊随阳雁，鱼藏缩项鳊。”又：“试垂竹竿钓，果得槎头鳊。”此独记名，以别於云卿也。）

①傅咸诗：“人之好我，赠我清诗。”《文心雕龙》：“五言流调，清丽为宗。” 
②汉陆贾作《新语》。③赵曰，习凿齿《襄阳耆旧传》云：岘山下汉水中出鳊鱼，味极肥而美，襄阳人采捕，遂以槎断水。因谓之槎头缩项鳊。杨慎曰：《说文》：查，浮木也，今作槎，非。槎，音诧，邪斫也，《国语》“山不槎蘖”是也，今多混用，莫知其非，略证数条于此。王子年《拾遗记》：尧时巨查浮西海上，十二年一周天，名贯月查，一曰挂星查。道藏歌诗：“扶桑不为查。”《水经注》：临海江边有查浦。字并作查。唐王勃诗：“涩路拥崩查。”又《送行序》云：夜查之客，犹对仙家；坐菊之宾，尚临清赏。骆宾王有《浮查》诗，皆用正字，不从俗体。杜工部诗“查上觅张骞”，又“沧海有灵查”，惟七言绝“空钓槎头缩颈鳊”，七言律“奉使虚随八月槎”，古体近体，不应用字互异。盖七言绝与律，乃俗夫竟玩，遂肆笔妄改，古体则俗目未击，幸存旧文耳。其七

陶冶性灵存底物①，新诗改罢自长吟。熟知二谢将能事，颇学阴何苦用心②。（此自叙诗学。诗篇可养性灵，故既改复吟，且取法诸家，则句求尽善，而日费推敲矣。韩子苍曰：东坡尝语参僚曰：老杜言“新诗改罢自长吟”，乃知此老用心最苦，后人不复见其剞劂，但称其浑厚耳。《杜臆》：公尝称李白诗似阴铿，后人妄云公有不满太白之意，试读此诗，岂其然乎？）

①钟嵘《诗评》：“阮嗣宗咏怀之作，可以陶性灵，发幽恩。”又颜之推《家训》：“陶冶性情，后容讽谕，入其滋味，亦乐事也。”②二谢，谓谢灵运、谢脁。阴何，谓阴铿、何逊。《世说》：王家见二谢则倾筐倒度。此借用之。将能事，将近其能事。《易》：“天下之能事毕矣”其八

不见高人王右丞①，蓝田丘壑蔓寒藤②。最传秀句寰区满③，未绝风流相国能④。（此怀王维也。右丞虽殁，而佳句犹传，况有相国诗名，则风流真可不坠矣。缙党附元载，人不足取，特以一家诗学可称，故连类及之。或以缙能表章维集，故云风流未绝，诗中似无此意。【原注】“右丞弟，今相国缙。”）

①《抱朴子》：“知名之高人，洽闻之硕儒。”

②《旧唐书王维传》：乾元中，转尚书右丞，晚年得来之问蓝田别墅，墅在辋口，水周于舍下，竹洲花坞，与裴迪浮舟往来，啸咏终日，所赋诗号《辋川集》。《晋书谢安传》：“放情丘壑。”庾信诗：“寒藤抱树疏。”

③锺嵘《诗品》：“奇章秀句，往往警遒。”④王洙曰：代宗时，缙为宰相，帝求维文，缙集上之。《金壶记》：玉维与弟缙，名冠一时。时议云：论诗则王维、崔颢，论笔则王缙、李邕，祖咏、张说不得与焉。《卢氏杂记》：王缙好与人作碑铭，有送润毫者，误叩其兄门，维曰：“大作家在那边。”李东阳曰：唐诗李杜之外，孟浩然、王摩诘足称大家，王诗丰缛而不华

 
靡，孟却专心古澹，而悠远深厚，自无寒俭枯瘠之病。由此言之，则孟为尤胜。储光羲有孟之古，而深远不及；岑参有王之缛，而又以华靡掩之。故杜子美称“吾怜孟浩然”，称“高人王右丞”，而不及储岑，有以也夫。

其九

先帝贵妃今寂寞，荔枝还复入长安①。炎方每续朱樱献②，玉座应悲白露团③。（《杜臆》：已下四章，皆为明皇征贡荔枝而发，此叹旧贡之未除也。帝妃皆亡，而荔枝犹献，得无先帝神灵，尚凄怆於白露中乎？盖微讽之也。据李绰《岁时记》：樱桃荐寝，取之内园，不出蜀贡。此特言其夏荐樱桃，而荔枝继献耳。杜修可曰：《唐史遗事》：乾元初，明皇幸蜀而回，岭南进荔枝，上感念杨妃，不觉悲恸。）

①前《病橘》诗：“忆昔蓬莱殿，奔腾献荔枝。”正言杨妃事也。【钱笺】《通鉴》：贵妃欲得生荔枝，岁命岭南驰驿致之，比至长安，色味不变。《唐国史补》：贵妃生於蜀，好食荔枝，南海所生尤胜蜀者，故每岁飞驰以进。然方暑而熟，经宿辄败。乐史《外传》：十四载六月一日，贵妃生日，于长生殿奏新曲，会南海进荔枝，因名《荔枝香》。十五载六月，贵妃缢于马嵬，才绝，而南方进荔枝至，上使力士祭之。按：诸书皆云南海进荔枝。蔡君谟《荔枝谱》曰：贵妃，涪州荔枝，岁命驿致。东坡亦云：天宝岁贡，取之涪。盖当时南海与涪州并进也。②《世说》：南州谓之炎方。【朱注】献自南海，故曰炎方。《礼记》：仲夏之月，天子以含桃先荐寝庙。

③谢脁诗：“玉座犹寂寞。”《诗》：“白露为霜。”又：“零露清兮。”其十

忆过泸戎摘荔枝①，青枫隐映石逶迤。京华应见无颜色，红颗酸甜只自知②。（此讥远贡之失真也。泸戎之间，亲摘荔枝，若京中所见，应无此色味，食者当自知耳。）

①【卢注】公去秋《宴戎州杨使君楼》有“轻红劈荔枝”句，忆过，指此。或云，荔枝原名离枝，言其离枝则色味香气俱变也。《杜臆》：涪州有荔枝园，相传谓充贡于贵妃者，涪去京师尤远，今读公诗，知出泸戎者，是传称置驿传送数千里，色味未变，此盖驳其无是理也。《方舆胜览》：妃子园，在涪州之西，去城十五里。当时以马递驰载，七日七夜至京，人马毙於路者甚众。《方舆胜览》：蜀中荔枝，泸叙之品为上，涪州次之，合州又次之。【朱注】叙州，即戎州。

②《荔枝谱》：广州及梓夔间所生者，大率早熟，肌肉簿而味甘酸。

其十一

翠瓜碧李沉玉甃①，赤梨蒲萄寒露成②。可怜先不异枝蔓，此物娟娟长远生③。（此讥异味之惑人也。《社臆》：宫中食荔，不过为其味甘寒，可以消暑止渴，因比之水晶绛雪，然瓜李沉之井中，梨萄采之露下，亦何减于荔？只缘诸果枝蔓寻常，初不以为异，独荔枝生自远方，慕其色味而珍重之耳。）

 
①魏文帝书，“浮甘瓜于清泉，沉朱李于寒水。”江逌《井赋》：“构玉甃之百节。”②《南史》：扶桑国有赤梨，经年不坏。

③娟娟，言其质弱而色鲜。其十二

侧生野岸及江蒲①，不熟丹宫满玉壶②。云壑布衣鲐背死③，劳人害马翠眉须④。（此结出当时致乱之由。荔枝生于远僻，不植宫中，而偏满玉壶，以其所好在此，不惮多方致之也，岂知抱道布衣，老丘壑而不征，独于一荔，乃劳人害马，以给翠眉之须。噫，远德而好色，此所以成天宝之乱欤？贾捐之疏：“后宫盛色，则贤者隐处。”此诗后二句本之。）

①《蜀都赋》：“旁挺龙目，侧生荔枝。”杨慎《丹铅录》：诗用侧生字，盖为庾文隐语，以避时忌，即《春秋》定哀多微词之意。赵曰：自戎僰而下，以亩为蒲，今官私契约皆然，用以押韵。师作江浦，非是。【朱注】或曰：刘熙《释名》：草团屋曰蒲，又谓之庵。此诗江蒲，似用此义，言荔枝生于野岸江庵之侧耳。

②颜延之诗：“皓月鉴丹宫。”汉辛延年诗：“绳丝提玉壶”③《北山移文》：“欺我云壑。”《诗》：“黄发鲐背。”注：“老人背有鲐文。”

④荆公作“劳人害马。”今按：“劳人草草”见《诗经》，“害马之徒”见《庄子》，于文义明白。吴氏作“劳生害马”，山谷谓善本是“劳人重马”。【赵注】武后尝改“人”为“生”，当时因而误写耳。今按：重字作去声读，是引重致远之意，重字作平声读，乃驿马重递之意。吴论：驿使奔腾，另副一马，以防倒毙，故云重马。【卢注】重马，出《前汉刘屈牦传》师古注，重谓怀孕者。今按：急递之马，未必用孕马，此注未确。《古今注》：“魏宫人好画长眉，今多作翠眉警鹤髻。”王嗣奭曰：公因解闷而及荔枝，不过一首足矣，一首之中，其正言止“荔枝还复入长安”一句。正言不足，又微言以讽之。微言不足，又深言以刺之。盖伤明皇以贵妃召祸，则子孙于其所酿祸者，宜扫而更之，以亟苏民困。公于《病橘》亦尝及之，此复娓娓不厌其烦，可以见其忧国之苦心矣。

钱谦益曰：以上三章，隐括张曲江《荔枝赋》而作。曲江谓南海荔枝，百果无一可比，特生于远方，京华莫知，固未之信，魏文帝引葡萄龙眼相比，是时南北不通，传闻之大谬尔。故其赋云：“物以不知为轻，味以无比而疑。远不可验，终然永屈，士无深知，与彼何异。”此诗泸戎章，言物以不知而轻也。翠瓜章，言味以无比而疑也。侧生章，言远不可验，终然永屈，士无以异也。云壑布衣，老死鲐背，曾不如荔枝远生，犹得奔腾传置，供翠眉之一笑，士之无验永屈，殆有甚焉，深可叹也。古人虽漫兴小诗，托物比喻，必有由来，注家都不晓。

 
洞房

【鹤注】明皇以广德二年三月葬泰陵，诗云“园陵白露中”，又曰“仙游终一閟，女乐久无香”，则去葬年远矣。梁权道编在大历元年，得之。《杜臆》：八章，皆追忆长安往事，语兼讽刺，以警当时君臣，图善后之策也。每首先成诗，而撮首二字为篇名，乃三百篇遗法。赵曰：此下八篇，盖一时所作。

洞房环佩冷①，玉殿起秋风②。秦地应新月③，龙池满旧宫④。系舟今夜远⑤，清漏往时同⑥。万里黄山北⑦，园陵白露中⑧。（首章，后秋夜感兴，有故国旧君之思。上四，长安秋夜之景，所感在妃子。下四，夔州秋夜之景，所感在明皇。秦地二句，旧注云：月虽新而宫则旧，有物是人非之感。满，指池水，不指月色，盖章内秋风、秋月、秋水、秋露，皆各举时景言耳。【赵汸注】今夜，应新；往时，应旧。往时清漏，公为拾遗时宿省所闻者，时上皇初还京也，故下接以园陵句。〕

①《长门赋》：“徂清夜于洞房。”《史记》：“南子环佩，玉声璆然。”《记》：“行则有环佩之声。”

②曹植诗：“欢坐玉殿。”汉武辞：“秋风起兮白云飞。”杨妃过温泉行云：“王殿空掩扉，秋风动琪树。昔日繁华事，尽逐流水去。”

③《国策》：张仪曰：“秦地半天下。”鲍泉诗：“新扇如新月。”

④《唐会要》：明皇在藩邸，居兴庆里，有龙池涌出，日以浸广，至开

元中，为兴庆宫。唐太宗诗：“丹陵幸旧宫。”

⑤薛道衡诗：“今夜寒车出。”⑥鲍照诗：“啸歌清漏毕。”⑦晋灼曰：黄山，宫名，在槐里。【钱笺】汉武茂陵，在黄山宫北，盖借茂陵以喻玄宗泰陵。⑧《前汉叔孙通传》：先帝园陵寝庙。《诗》：“白露为霜”天宝之乱，祸由妃子，故八章以此为首。黄生更定次序，以历历开元居先，未合作者之意，又将洞房玉殿指陵上寝殿，而以环佩为守陵宫人，亦非是。鼎湖银海，蓬莱羽林，自在第七章也。

 
宿昔

宿昔青门里①，蓬莱仗数移②。花娇迎杂树③，龙喜出平池④。落日留王母⑤，微风倚少儿⑥。宫中行乐秘，少有外人知⑦。（此追叙明皇逸豫之事。上四叙游幸，下四叙女宠。昔于青门城内，见仙仗数移，自蓬莱而往曲江南苑也。花迎龙出，景物亦若增新矣。日将落而留连王母，贵妃专宠也。风微起而凭倚少儿，秦虢得幸也。当时恣意行乐，不令人知，今果安在哉？上章已说园陵，此处复追叙生前，故用宿昔二字另提，下二章俱蒙此。）

①曹植诗：“宿昔秉良弓。”【顾注】青门，长安城东门也。②【鹤注】龙朔二年，高宗置仗，朝会之仗，三卫分上为五仗。③《李翰林别集序》开元中，禁中初重木芍药，得四本，红紫、浅红、通白者上，因移植于兴庆池东沉香亭前，会花方繁开，上乘照夜白，太真妃以步辇从。鲍照诗：“杂树茂寒峰。”

④天宝中，兴庆池小龙常出游宫垣水沟中，蜿蜒奇状，靡不瞻睹，銮舆西幸，龙一夕乘云雨望西南而去。此见《明皇十七事》中。龙池，即兴庆池。⑤【卢注】杨妃曾度为道士，故唐人比为王母。《汉武内传》：王母言语粗毕，啸命灵官驾龙，严车欲去。帝下席叩头，请留殷勤，王母乃坐。⑥《卫青传》：卫媪，长女君孺，次女少儿，次女则子夫。少儿先与霍仲孺通，生去病。及卫皇后立，少儿更为陈掌妻。《飞燕外传》：帝令后所爱侍郎冯无方吹笙，以倚后歌，歌酣风起，后扬袖曰：“仙乎仙乎，去故而就新乎？”帝乃令无方持后履。【朱注】微风倚少儿，盖合用少儿、飞燕事。

⑦《汉书》：周仁为郎中令，慎重不泄，以是得幸，入卧内。后宫秘戏，仁尝在旁，终无所言于外。《杨恽传》：“人生行乐耳。”《杜臆》：行乐污亵，必有不可使外人闻者。

黄生曰：此章略见风刺，然其词微而婉。如禄山宫里、虢国门前之句，非唯失风人之意，亦全无臣子之礼矣。

 
能画

能画毛延寿，投壶郭舍人①，每蒙天一笑②，复似物皆春③。政比平如水.. 

④，皇明断若神⑤。时时用抵戏，亦未杂风尘。（此记当时优宠技巧也。在四句分截。舍人投壶，足动天颜之笑。延寿善画，能令物色生春。此一时适意之事。若使当年政平威断，即时用抵戏，亦何至风尘杂起乎？惜乎明皇之不然也。【卢注】玄宗时，画鹰画马有冯绍正、韩干辈，其侏儒黄，帝尝呼为肉几，此即毛、郭之流，故借汉事为比。《杜臆》：抵戏，用以当戏剧，旧引《汉书》角觗戏，未合。杂风尘，指流离播迁，既涉风尘，则不平不断可知，言外见意，此风人温厚之旨也。）①《西京杂记》：画工有杜陵毛延寿，写人好丑老少，必得其真。又云：武帝时，郭舍人善投壶，以竹为矢，不用棘，古之投壶，取中而不求还，故入小豆，恶矢跃而出也。郭舍人则激矢令还，一矢百馀反，谓之骁，言于辈中为骁杰也。每投壶，帝辄赐金帛。

②《神异经》：东荒山中有大石室，东王公居焉，与一玉女投壶，设有入不出者，天为之笑。张华曰：笑者，开口流光，今电是也。隋辛德源诗：“云衔天笑明。”

③《庄子》：“与物为春。”

④汉安帝诏：达于政化。《后汉第五访传》：“政平化行。”⑤班固《两都赋》：“天人合应，以发皇明。”《魏都赋》：“皇恩绰矣。”《晋史论》：“神略独断。”洪容斋《三笔》云：杜诗命意用事，旨趣深远，若随口一读，往往不能解。如《能画》诗第三联，颇与前语不相贯穿，然按其旨，本谓技艺倡优，不应蒙人主顾盼赏接，然使化如水，恩若神，为治大要，既无所损，则时或用此辈亦无害也。

黄生曰：政平明断，自指开元之治，从半腰说起，转折方不费力，若将此意顿在前，叙事必拖沓矣。

 
斗鸡

斗鸡初赐锦，舞马既登床①。帘下宫人出，楼前御曲长②。仙游终一閟，女乐久无香③。寂寞骊山道④，清秋草木黄⑤。（此章有乐极悲来之感。上四，铺张盛事，见生前之乐。下四，追惟遗迹，致没后之悲。【远注】仙游句，反上御曲长。女乐句，反上宫人出。黄生曰：第五句是通盘一大关节，盖不以荒宴直接播迁，径及崩驾之感，则有伤痛而无刺讥，是温柔敦厚之遗教也。）

①季郈之鸡斗，见《左传》。齐有斗鸡走犬，见《国策》。陈思王得大宛紫骝马，教令习拜，与鼓节相应，见《魏志》。吐谷浑遣使献舞马，谢庄为作《舞马赋》，见《宋书》。是斗鸡舞马，其来久矣，此诗则专指明皇事耳。陈弘祖《东城老父传》：玄宗在藩邸时，乐民间清明节斗鸡戏，及即位，立鸡坊于两宫间，索长安雄鸡，金毫、铁距、高冠、昂尾千数，养于鸡坊，选六军小儿五百人，使驯扰教饲之。帝出游，见贾昌弄木鸡于云龙门道旁，召入为五百小儿长。天子甚爱幸之，金帛之赐日至其家，天下号为神鸡童。传又云：明皇以乙酉生而喜斗鸡，是兆乱之象也。黄庭坚曰：“观风楼南，起斗鸡殿。”《明皇杂录》：“上尝令教舞马四百匹，各分左右部，目为某家龙、某家骄。时塞外以善马来贡者，上俾之教习，舞不曲尽其妙。因命衣以文绣，络以金铃，饰其鬃鬣，间以珠玉。其曲谓之《倾杯乐》者数十回，奋首鼓尾，纵横应节。又施三层板床，乘马于上，抃转如飞，或令壮士举榻，舞于榻上，乐工数十人环立，皆衣淡黄衫、文玉带，必求年少姿美者，每千秋节，命舞于勤政楼下。”《明皇杂录》：“上每宴赐酺，则御勤政楼，太常陈乐，教坊大陈寻橦、走索、丸剑、角觝、斗鸡，”令官人数百，饰以珠翠，衣以锦绣，自帏中击雷鼓，为《破阵乐》。”②又云：玄宗制新曲四十余，又新制乐谱，每初年望夜，御勤政楼观灯作乐，贵臣戚里设看楼观望。夜阑，太常乐府悬散乐毕，即遣宫女于楼前缚架，出眺歌舞以娱之。《开元传信录》：明皇梦游月宫，诸仙子娱以上清之乐，其曲凄楚动人，明皇以玉笛寻得之，曲名《紫云回》。《异闻录》：开元六年八月望，上与申天师、洪都客作术，夜游月宫，见素娥十余人，笑舞于广庭桂树之下，音乐清丽，遂归制霓裳羽衣之曲。【卢注】白乐天《勤政楼前御柳》诗中，有“开元柳一株”，别作御柳，亦有本。③赵曰：仙游，言明皇上升。洙曰：禄山乱后，女乐流散也。④《南部新书》：骊山华清宫，毁废已久，惟存缭垣。朝元阁在山岭之上，最为崭绝，础柱尚存。山腹即长生殿，殿东西盘石道，自山麓而上，道侧有饮酒亭、明皇吹笛楼、宫人走马楼，故址犹存。【邵注】骊山。在今西安府临潼县东南二里，因骊戎所居，故名。温泉在焉，明皇建华清宫於其下。

⑤《秋风词》：“草木黄落兮雁南归。”

 
历历

历历开元事①，分明在眼前②。无端盗贼起③，忽已岁时迁④。巫峡西江外⑤，秦城北斗边。为郎从白首⑥，卧病数秋天⑦。（此章承前起后。前三章说承平之世，故以开元事括之。后三章说乱离以后，故以盗贼起包之。上四乃追述往事，下则自叹夔江衰老也。天宝之乱；皆明皇失德所致。此云“舞端盗贼起”，盖讳言之耳。）

①张华诗：“昔事历历记。”②庾信《春赋》：“分明入射堂。”谢灵运诗：“浮欢昧眼前。”③汉乐府《从军行》：“祸集非无端。”汉武帝书：“盗贼纵横。”④鲍照诗：“岁时多阻折”⑤阴铿诗：“江连巫峡长。”梁简文帝诗：“落日下西江。”赵曰：蜀江从西来，故谓之西江。长安城，谓之北斗城。⑥蔡梦弼曰：公在蜀为尚书员外郎，故云。荀悦《汉纪》：“冯唐白首，屈于郎署。”谢灵运诗：“卧病同淮阳。”⑦数秋天，屡经秋日也。顾注谓前后情事，俱从卧病中追数而见者，其语太曲。庾信《小园赋》：“异秋天而可悲。” 
洛阳

洛阳昔陷没，胡马犯潼关①。天子初愁思②，都人惨别颜。清笳去宫阙③，翠盖出关山④。故老仍流涕⑤，龙髯幸再攀⑥。（此叹西狩之事也。上四，叙幸蜀之由。下四，记还京之事。别颜流涕，上下相应，禄山于天宝十四年十二月，陷东京，所谓洛阳没也。次年六月七日，灵宝败绩，贼入潼关，所谓犯潼关也。是夕，平安火不至，明皇惧而谋幸蜀，所谓初愁思也。十三日，帝出延秋门，至咸阳驿，而从宫骇散，所谓惨别颜也。至德二年九月，郭子仪收复西京，贼众夜遁，所谓去宫阙也。十月，肃宗入长安，上皇发蜀郡，所谓出关山也。十二月，上皇至自蜀，百姓舞抃路侧曰：“不图今日，复见二圣。”所谓故老流涕，龙髯再扳也。此叙出狩还宫之事，首尾详明，真可谓诗史矣。《杜臆》：初愁思，盖向不知愁者。流涕攀髯，则开元美政，去国仁言，真足以系人心者。考唐史，帝之出奔，经过左藏，杨国忠请焚之，上曰：“贼来无得，必更敛百姓，不如与之，无重困赤子。”上既过便桥，国忠使人焚桥，上曰：“人各避贼求生，奈何绝其路？”留高力士扑灭之。皆去国之仁言也。）

①【邵注】洛阳属河南府，唐高宗以此为东都。潼关，在陕西西安府华阴县，乃秦关要地。前凉主寔书：“忽闻北地陷没，寇逼长安。”古诗：“胡马依北风。”

②马融《与谢伯世书》：“愤愤愁思。”③杜挚《前赋》：“操笳扬清。”谢脁诗：“寥戾清笳转。”梁鸿歌：“宫阙崔巍兮。”④《高唐赋》：“以翠羽为盖。”《淮南子》：建翠盖。江淹《恨赋》：“关山无极。”

⑤《晋书怀帝纪》：故老或歔欷流涕。

⑥《前汉郊祀志》：黄帝采首山铜，铸鼎於荆山下。鼎既成，有龙垂

胡髯下迎。黄帝上骑，群臣后宫七十余人从上，龙乃去。余小臣不得上，乃悉持龙髯。龙髯拔堕，堕黄帝之弓，百姓乃抱其弓与龙髯号。后世因名其处曰鼎湖，弓曰乌号。

 
骊山

骊山绝望幸，花萼罢登临①。地下无朝烛②，人间有赐金③。鼎湖龙去远.. 

④，银海雁飞深⑤。万岁蓬莱日，长悬旧羽林⑥。（此重伤园陵而作也。上四，升遐之感。下四，陵寝之悲。【邵注】明皇崩后，骊山花萼，不复幸临，地下久无朝烛，人间徒有赐金。自此鼎湖龙去，银海雁深，唯留此蓬莱日色，长照陵上羽林耳。寂寞身后，良可叹也。《杜臆》：蓬莱宫，先帝所居。羽林军，守护陵寝者。黄生曰：此章即申首章园陵霜露之感，而言更深切，前是孤臣独泣，此则率土同悲也。）①明皇在日，每岁十月，必至骊山华清宫。又，友爱诸王，造花萼相辉之楼。②赵曰：朝烛，当音朝觐之朝。凡朝在早，则秉烛而受朝，今地下幽閟，无朝见之烛也。③黄庭坚曰：《汉书高后纪》：遗诏赐诸侯王各千金。《北史》：隋献皇后山陵成，赐杨素金钵一，实以金；银钵一，实以银。④鼎湖，注已见上章。⑤《汉书》：秦始皇葬于骊山之阿，下锢三泉，上崇三坟，水银为江海，黄金为凫雁。何逊《经孙氏陵》诗：“银海终无浪，金凫会不飞。”⑥【黄注】日者，君象。羽林，上应星文，故与日相贴。羽林，即万骑军，后改为龙武军，明皇葬后，用为护陵军。《汉礼乐志》：“芬树羽林，云景杳冥。”颜注：言所树羽葆，其盛若林也。

 
提封

提封汉天下①，万国尚同心②。借问悬车守③，何如俭德临④。时征俊乂入⑤，莫虑犬羊侵⑥。愿戒兵犹火⑦，恩加四海深⑧。（此章总结，直究当时致乱之由，以垂为永戒也。言当此一统天下，万国同心，世事尚可为也，但勿更寻前辙耳。自明皇好边功而尚奢侈，故有悬车俭德之语。不听张九龄，而致禄山终叛，故有俊乂、犬羊之语。使当时息兵爱民，焉有天宝之祸哉？故以戒兵加恩终之。此诗反覆丁宁，无非鉴已往以告将来。若云指讽代宗时事，则当年吐蕃入寇，叛将不恭，恐非罢兵可以止乱也。三四，即所谓在德不在险。五六，即所谓汲黯在朝，淮南寝谋。《杜臆》：俭者不夺，民心自怀，此无形之险也。俊乂在朝，折冲樽俎，何忧于犬羊乎？兵勿轻动，则恩加四海矣。公之谋国，堂堂正正，即孟子所告齐梁之君者，自许稷契以此。）

①《东方朔传》：“提封顷亩。”注：“谓提举四封之内，总计其数。”《汉书刑法志》：一同百里，提封万井。

②古史：禹会诸侯于涂山，执玉帛者万国。《左传》：吕相曰：“戮力同心。”③又：悬车束马，以踰太行。④《书》：“慎乃俭德。”⑤又：“俊乂在官。”⑥晋愍帝檄：“石虎敢率犬羊，渡河纵毒。”⑦《左传》：“兵犹火也，不戢将自焚也。”⑧《魏志》：陈群曰：“皇恩溥遍海岱。”顾宸曰：八章皆咏开元之事，与李白《宫中行乐词》八章相为表里。但太白作于明皇之时，故微婉其词而讽之：少陵作于明皇之后，故杂叙其事而伤之。

黄生曰：八章，专述开元以来之事，借古喻今，美恶不掩，风人之旨，尽于此矣。他诗有连及者，固无讥刺之意，以为是非具在国史，非臣子所得而私议。至受恩先帝，没齿不忘，深思慨慕，则时有之。后人不能推公之志，毛求影捕，辄谓有所刺讥，夫君子不非是邦之大夫，况亲委贽而为之臣者哉。

《秋兴》及《洞房》诸诗，摹情写景，有关国家治乱兴亡，寄托深长。《秋兴》八首，气象高华，声节悲壮，读之令人兴会勃然，《洞房》八章，意思沉郁，词旨凄凉，读之令人感伤欲绝。此皆少陵聚精会神之作，故能舌吐风云，笔参造化，千载之下，犹可歌而可涕也。但七律才大气雄，固推赋骚逸调，而五律韬锋敛锷，直与经史并驱，两者当表里参观，方足窥其底蕴焉。

 
鹦鹉

此下八章，乃杂咏物类，盖即所见以寓意也。【鹤注】此诗句句含不遇之意，盖托以自况。梁权道编在大历元年夔州诗内，近之。《明皇杂录》：开元中，岭南献白鹦鹉，养之宫中，岁久颇聪慧，洞晓言词，上及贵妃皆呼为雪衣娘，有鹰搏之而毙，遂瘗苑中，呼为鹦鹉冢。今详诗意，乃泛咏鹦鹉，与彼无涉。

鹦鹉含愁思，聪明忆别离。翠衿浑短尽，红嘴漫多知。未有开笼日，空残旧宿枝①。世人怜复损，何用羽毛奇？（咏鹦鹉，有离乡之感。鹦鹉而含愁思者，以聪明能忆别高也，二句提纲。翠衿短，伤其貌悴。红嘴多，惜其空言。未开笼，苦于拘束。残旧枝，悯其远离。句句说别离、句句说愁思，句句皆聪明中所自晓者。末又写出所以别离之故，感慨深矣。【顾注】此诗拈出含愁思三字，代为鹦鹉写意。八句反覆宛转，盖亦伤受制于人，不能自展其奇也。朱鹤龄曰：此诗似隐括称衡赋中语。聪明，则“性慧辩而能言，才聪明以识机”也。别离，则“痛母子之永隔，哀伉俪之生离”也。翠衿、红嘴，则“绀趾丹嘴，绿衣翠衿”也。浑欲短，则“顾六翮之残毁，虽奋迅其焉如”也。漫多知，则“岂言论以阶乱，将不密以致危”也。未有开笼日，则“闭以雕笼，剪其翅羽”也。空残宿旧枝，则“想昆山之高峻，思邓林之扶疏”也。末句羽毛奇，则“虽同俗于羽毛，故殊志而异心”也。）

①残，余也。顾宸曰：此分明有才人失路，托身异族之感，如魏武之于杨修，隋炀之于薛道衡，皆所谓“怜复损”也。

 
孤雁

【鹤注】此托孤雁以念兄弟也，当是大历初夔州作。

孤雁不饮啄①，飞鸣声念群②。谁怜一片影③，相失万重云④。望尽似犹见，哀多如更闻。野鸦无意绪⑤，鸣噪亦纷纷⑥。（咏孤雁，有流落之悲。首二另提。片影相失，写孤雁之状。望尽哀多，写念群之意。末联，借鸦形雁，乃题之外象。不饮啄者，为念群故也。谁怜，指群雁之已去者。雁行既远，望尽矣，似犹有所见而飞；追呼不及，哀多矣，如更有所闻而鸣。二句，申言飞鸣迫切之情。见闻二字，属在孤雁。王彦辅曰：公值丧乱，羇旅南土，而见于诗者，常在乡井，故托意于孤雁。章末，讥不知我而者。师氏曰：鲍照《孤雁》诗云：“更无声接绪，空有影相随。”孤则孤矣，岂若此侍“飞鸣声念群”一语，孤之中仍有不孤之念乎。）

①魏文帝诗：“孤雁独南翔。”何逊诗：“誓将收饮啄。”②《诗》：“载飞载鸣。”江总诔词：“念群桑梓”③庾信诗：“涧底一片雨。”④梁简文帝诗：“花茂蝶争飞，枝浓鸟相失。”吴均诗：“山上万重云。”⑤王融诗：“丝中传意绪。”何逊诗：“生平无意绪。”⑥《拾遗记》：鲁僖公十四年，晋文公焚林以求介之推，有白鸦绕烟而噪。

 
鸥

【鹤注】当是大历初夔州作。江浦，指夔江鱼复浦也。

江浦寒鸥戏①，无他亦自饶。却思翻玉羽②，随意点青苗③。雪暗还须浴.. 

④，风生一任飘。几群沧海上⑤，清影日萧萧⑥。（咏鸥，怜其少自得之致。此在六句分截。叹浦鸥之劳，不如海鸥之逸也。罗大经曰：浦鸥闲戏，使无他事，尽自宽饶，却以谋食之故，翻玉羽而弄青苗，虽风雪凌厉，亦不暇顾矣。何似群飞海上者，清影翛然，不为泥滓所染耶。此兴士当高举远引，归洁其身，不当逐逐于声利之场，以自取贱辱也。既云寒鸥，不当言春苗矣，以青对玉为工。点，如点水蜻蜒之点。）①《南越志》：江鸥，一名海鸥，在涨海中，颇知风云，若群飞至岸必风，渡海者以此为候。

②玉羽，白羽也。《舞鹤赋》：“叠霜毛而弄影，振玉羽而临霞”③【卢注】春苗，当是青苗，夔有青苗陂，公《夔州歌》：“北有涧水通青苗，晴浴狎鸥分处处。”

④江晖诗：“雪暗马行迟。”⑤胡夏客曰：因海上狎鸥事，故云沧海上，气象自远大。⑥萧萧，闲暇之意。 
猿

鹤注依梁氏编在大历初夔州作。《西阁曝日》诗：“流离木杪猿。”又《上后园》诗：“瘴毒猿鸟落。”以二诗证之，良是。《尔雅》：猱，一名，善攀援树枝。

袅袅啼虚壁，萧萧挂冷枝①。艰难人不免②，隐见尔如知。惯习元从众③，全生或用奇④。前林腾每及⑤，父子莫相离⑥。（咏猿，称其有见几之智。中间隐见二字，为通章之眼。啼壁，声相近。挂枝，形尚远。此为隐见发端。人不如猿，取其用智以脱险也。从众，能挂枝。用奇，能腾踔。此为隐见指实。父子不离，取其用智以全身也。《杜臆》：人于乱世，往往父子不保，公尝携子避乱，而恐其不能两全，具见苦情。）

①袅袅，声之长也。萧萧，群之寡也。谢脁《秋竹曲》：“从风既袅袅。”《楚辞》：“风飒飒兮木萧萧。”阴铿诗：“猿挂入櫩枝。”②艰难，犹云险阻。《诗》：“遇人之艰难兮。”③贾谊策：“习惯如自然。”按：后诗有“猿挂时相学”，故知惯习指挂枝也。《淮南子》“倍是从众。”④赵曰：全生，如搏矢、避矢之类。《列子》：虽全生，不可不有其身。《通鉴晋安帝纪》：沈田子曰：“兵贵用奇。”⑤《庄子》：“独不见夫腾猿乎。”腾及，腾跃而相及也。

⑥《吴都赋》：“猿父哀吟，子长啸。”【卢注】桓温入蜀，至三峡，

部伍中有得猿子者，其母攀崖哀号。又齐武帝至景阳山，见一猿悲号，问丞：“此猿何意？”答曰：“猿子前坠崖死，其母求之不见耳。”此父子相离之证也。

 
鹿

鹤注编在大历元年夔州作，以诗有“衣冠兼盗贼”，当指崔旰之乱也。《尔雅》：麆，大麇，旄毛，狗尾。《本草衍义》：麂，麞类，山深僻处颇多，其声如击破钹。

永与清溪别①，蒙将玉馔俱②。无才逐仙隐③，不敢恨疱厨④。乱世轻全物⑤，微声及祸枢⑥。衣冠兼盗贼⑦，饕餮用斯须⑧。（咏麂，叹其不当鸣而鸣也。上四，代麂写意，自悔不能见几远害，下乃慨世之贪味而残生者。一二作痛心语，三作自责语，四作自解语。乱世，叹其生不逢辰。微声，推出致祸之本。衣冠乃食肉者，盗贼乃捕兽者。徇口腹之欲，而戕命于斯须，则衣冠亦等于盗贼矣。此骂世语，亦是醒世语。黄生曰：此物颇难入咏，前半写得如许风致，妙在以清溪字陪对玉馔，以仙隐字陪对疱厨，遂觉烟火之气都尽。后半慨世，不离咏物，而却不徒咏物，此之谓大手笔。）

①【旧注】清溪山多麂。

②左思《吴都赋》：“矜其宴居，则珠服玉馔。”王筠诗：“玉馔骈罗，琼浆泛溢。”③《神仙传》：葛仙翁于女几山学道数十年，登仙，化为白麂，二足时出山上。谢灵运诗：一老四五少，仙隐不可别。④《说苑》：“鹿生于山，命悬于庖厨。”

⑤乱世重杀物，而轻全物。全，乃全活之全。《庄子》：“不敢以全物与之。”⑥阮籍诗：“高榭隔微声。”⑦《汉书注》：“衣冠有仕籍者。”⑧《左传》：“缙云氏有不才子，谓之饕餮。”注：“贪财为饕，贪食为餮。”

顾宸曰：自古文人才士，生逢乱世，出婴祸患，何一不从声名中得之，中郎之于董卓，中散之于司马，及祸虽异，其以微声致累则同也。此苟全性命于乱世，不求闻达于诸侯，隆中所以独高千古，二语感慨甚大。

 
鸡

【鹤注】此是大历元年夔州作，故诗云“巫峡漏司南”。

纪德名标五①，初鸣度必三②。殊方听有异，失次晓无惭③。问俗人情似，充庖尔辈堪④。气交亭育际⑤，巫峡漏司南⑥。（咏鸡，叹其当鸣而不鸣也。上六叙事，是案。末二归结，是断。德常标五，鸣必度三，此鸡之职也，今在殊方，听之则异，夜鸣失次矣，比晓能无惭乎？乃问之习俗，人情皆云如是，彼既不能司晨，亦但堪充疱已耳。当子半亭育之时，而巫峡漏声，早有司南之报，鸡鸣果安在哉？顾注将问俗二句，作借鸡警人，言人情无德无信，与鸡相似，而充庖则独用鸡乎？《社臆》谓刺巫峡之人可杀。皆非也。）

①《韩诗外传》：“夫鸡，头戴冠，文也。足传距，武也。见敌而斗，勇也。得食相呼，义也。鸣不失时，信也。鸡有五德，君犹沦而食之，其所由来近也。”

②《记》：“鸡初鸣”。《史历书》：鸡三号，卒明。注：夜至鸡三鸣，始为正月一日。

③赵曰：失次，犹《三国志》言失旦之鸡也。蔡邕赋：“时牢落以失次。”胡夏客曰：《楚国语》有鸡次之典，此次字所本。

④《左传》：“充君之疱。”

⑤《列子》：“亭之毒之。”注：“化育之意。”刘孝标启：“一物之微，遂留亭育。”

⑥《韩非子》：先王立司南，以端朝夕。梁元帝诗：“刻漏铭司南。”按：司南，有四说。朱云：夔州在南，鸡司昏晓，今失其司晨之职，故曰“巫峡漏司南。”【顾注】鸡为火德之精，南方属火，故曰司南。【远注】指南车有南北定向，如鸡鸣有子午定候。《春秋说题词》：鸡为积阳，南方之象，阳出鸡鸣，以类感也。已上数说，皆指夔鸡漏失司晨，与殊方失次犯重，今从黄生注，直指晓漏开说，更有蕴藉。

 
黄鱼

【鹤注】当是大历元年夔州作，故诗云“日见巴东峡”

日见巴东峡，黄鱼出浪新①。脂膏兼饲犬②，长大不容身。筒桶相沿久③，风雷肯为伸④。泥沙卷涎沫⑤，回首怪龙鳞。（咏黄鱼，叹长大而罹患也。上四言取之狼籍，下致哀悯之意，虽欲援救而不能矣。筒桶取鱼，世俗相沿已久，虽有风雷肯相伸救，彼亦卷沫泥中，徒望龙飞而惊怪，见黄鱼之大而不灵也。【卢注】此即公《雕赋》中所云“鸹之类，莫益于物，空生此身，长大如人”之意，俱指庸流言。）

①《杜臆》：夔州上水四十里有黄草峡，出黄鱼，大者数百觔。《尔雅注》：鱣鱼，体有甲无鳞，肉黄，大者长二三丈，江东人呼为黄鱼。

②《盐铁论》：“江陵之人以鱼饲犬。”

③筒，竹器。桶，木器。皆捕鱼之具。陆龟蒙《渔具诗序》：缗而竿者，总谓之筌。筌之流，曰筩曰车。④【邵注】三月浪暖，鲤化为龙，则风雷从之。

⑤刘峻《金华山栖志》：“鱼潜渊下，窟穴泥沙。”《庄子》：“泉涸，鱼处于陆，相煦以湿，相濡以沫。” 
白小

【鹤注】当是大历元年羹州作，与前数首连类而咏物也。【旧注】即今面条鱼。

白小群分命①，天然二寸鱼②。细微沾水族，风俗当园蔬③。入肆银花乱，倾筐雪片虚④。生成犹拾卵，尽取义何如⑤。（咏白小，叹细微之不免也。《杜臆》：此诗起结，蔼然有万物一体之念，物虽细微，同沾水族，乃俗当园蔬，用之贱矣。乱肆倾筐，取之多也。但此群分之命，亦属造物生成，今犹拾卵而尽取之，有伤于义矣。【黄生注】三四形容其小，五六形容其白，语甚松秀。生成，应上分命。尽取则不仁，而讥其非义者，用物撙节之谓义也。【卢注】黄鱼以长大不容，白小以细微尽取，不幸生夔，大小俱尽，以叹民俗之不仁也。）

①群分命，各分一命也。《易》：“物以群分。”②曹植《桔赋》：“体天然之素分。”庾信《小园赋》：“一寸二寸之鱼”③《宾退录》：《靖州图经》载其俗居丧不食酒肉盐酪，而以鱼为蔬，今湖北多然，谓之鱼菜。夔与湖北为邻，故云。 陶潜诗：“园蔬有余滋。”④《诗》：“不盈倾筐。”⑤《西京赋》：“获胎拾卵，蚳蝝尽取。”末二句用之。

黄生曰：前后咏物诸诗，合作一处读，始见杜公本领之大，体物之精，命意之远。说物理物情，即从人事世法勘入，故觉篇篇寓意，含蓄无限。

今按：唐人咏物诗，唯李巨山集中最多，拈一字为题，用五律写意，其对仗亦颇工致，但有景无情，全少生动之色。阅此八首，皆托物寓言，情与景会，身分便自不同矣。

 
哭王彭州抡

【鹤注】当是大历元年作。公初到成都时，有《王侍御抡许携酒至草堂》诗，王盖先以御史罢官，后在严武幕中，又迁彭州刺史而卒也。

执友惊沦没①，斯人已寂寥②。新文生沈谢，异骨降松乔③。北部初高选.. 

④，东床早见招⑤。蚊龙缠倚剑⑥，鸾凤夹吹箫⑦。历职汉庭久，中年胡马骄。兵戈闇两观⑧，宠辱自三朝⑨。（此从殁后追溯生前。新文二句，称其才品。北部四句，记其婚宦。历职四句，叙其内任。北部高选，如剑跃蛟龙，抡盖令尉起家。东床见招，如箫迎鸾凤，抡必缔姻宗室也。胡马兵戈，指禄山之乱。宠辱三朝，谓玄肃代宗，此句该一生履历。）①《曲礼》：“执友称其仁。”古歌：“倏忽沦没别无期。”

②斯人，指同辈。③《世说》：殷荆州语王恭曰：“适见新文，甚可观。”沈谢，沈约、谢灵运。松乔，赤松子、王子乔也。《列仙传》：王君平谓茅盈曰：“子有异骨，可学仙。”又《李德林集》：“风骨异人。”《战国策》：“有松乔之寿。”

④《魏志》：武帝，年二十，举孝廉为郎，除洛阳北部尉，迁顿丘令。《通典》：吴时，余曹通为高迁，而吏部特一时之俊。《抱朴子》：“高选忠能。”

⑤【旧注】晋郄诜，迁还雍州刺史。武帝於东堂会，问诜曰：“卿自以为何如？”诜对曰：“臣举贤良对策，为天下第一。《杜臆》：东堂，必东床之误。见招，是招王为婿，故下有鸾凤句。今按：坦腹东床，用王逸少事。”

⑥《越绝书》：薛烛曰：“当造剑之时，蛟龙奉炉，天帝装炭。”

⑦秦萧史教弄玉吹箫，而凤凰降。⑧《东京赋》：“建象魏之两观。”⑨《老子》：“宠辱若惊。”蜀路江干窄，彭门地里遥。解龟生碧草①，谏猎阻青霄②。顷壮戎麾出③，叨陪幕府要。将军临气候④，猛士塞风飙⑤。井渫泉谁汲⑥？烽疏火不烧。前筹自多暇⑦，隐几接终朝。（此申历年宠辱之故。初由高选升御史，宠也，继则解龟而阻谏，辱也。其在蜀而就幕僚，辱也；后则作刺于彭州，宠也。公与抡同幕，故详叙陪接之情。戎麾出，谓严武镇蜀。幕府要，谓辟为参谋。上佐军机，下练士卒，则智略过人矣。井泉不汲，烽火不烧，则边境无事矣。皆其筹画所致。）

①谢灵运诗：“解龟在景平。”注：“解去所佩龟印也。”生碧草，犹云委之草莽。②谏猎，用司马相如事。③按：黄希云：唐人多言戎麾，如杜佑制“出总戎麾”是也。朱注引颜延之“一麾出守，”即指抡出守彭州，非也。④《晋书》：庾亮镇武昌，问戴洋气候。【朱注】气候，用兵之气候。刘歆《七略》有《风候孤虚》二十卷。

⑤猛士塞风飙，即《大风歌》意。⑥赵曰：军旅所在，必沦井泉边，有警急，必举烽燧。《易》：“井 
渫不食。”注：“渫，不停污也。”《淮南子》：军井通，然后敢饮。⑦《张良传》：请借前箸以筹之。

翠石俄双表①，寒松竟后凋②。赠诗焉敢坠，染翰欲无聊③。再哭经过罢，离魂去住销。之官方玉折④，寄葬与萍漂⑤。旷望渥洼道⑥，靠微河汉桥⑦。夫人先即世⑧，令子各清标⑨。（此叙殁后情事。双表，谓墓表。松凋，惜人亡。赠诗，抡所作。染翰，公挽章。赵曰：昔尝哭抡之死，今榇过夔州而再哭也。之官玉折，是住而销魂。寄葬萍漂，是去而销魂。【钱笺】渥洼道，天马所来，兴下令子。河汉桥，乌鹊所驾，兴下夫人。此既哀之，而复慰之也。公诗得三百篇遗意，赋中必兼兴比。此章蛟龙鸾凤是比，渥洼河汉是兴，于排律中见之，尤不易得。）

①潘岳《怀旧赋》：“岩岩双表，列列行楸。”②《北史魏毛鸿宾传》：武帝曰：“寒松劲草，所望于卿也。”③梁简文帝诗：“染翰独蜘蹰。”《广川惠王传》：歌曰：“愁莫愁兮居无聊，心重结兮意不舒。”④《汉书》：萧望之便道之官。颜延之《祭屈原文》：“兰薰而摧，玉缜则折。”

⑤萍漂，注别见。⑥谢脁诗：“旷望极高深。”渥洼、河汉，注俱别见。⑦王僧孺诗：“霏微商云散。”⑧《左传》：“穆后及太子寿早夭即世。”注：“即世，卒也。”⑨李陵书：“令子无恙。”常景《严君平赞》：“素向迈金贞，清标凌玉彻。”巫峡长云雨①，秦城近斗杓②，冯唐毛发白，归兴日萧萧。（末乃自伤留滞。公栖夔峡，而王返秦中，故有归兴萧然之感。《杜臆》：前云“异骨降松乔，”后云“寒松竟后凋”，抡盖以寿考终者，且有令子，故公哭之，而诗不甚悲，直以执友云亡，不能忘情耳。此章，前三段各十二句，末段四句收。）

①云雨，即用巫山云雨事。②《春秋运斗枢》：北斗七星，第一至第四为魁，第五至第七为杓，合而为斗。《说文》：“杓，斗柄。”【朱注】《天官书》：魁枕参首。杓自华以西南。是秦城正上直斗杓也。

胡应麟曰：杜警句，众所脍炙外，排律中如“远山朝白帝，深水谒夷陵”，“蛟龙缠倚剑，鸾凤夹吹箫”，用字皆极工而不觉。此类甚众，学者当细求之。