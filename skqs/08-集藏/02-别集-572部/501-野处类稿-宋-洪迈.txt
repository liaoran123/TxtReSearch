　　钦定四库全书

　　集部四

　　野处类藁

　　别集类三

　　宋

　　提要

　　（臣）等谨案野处类藁二巻宋洪迈撰迈以才学赡博雄视一时所著容斋随笔夷坚志唐人万首絶句俱别着録其文集见于宋艺文志者有野处猥稿一百四巻琼野録三巻而陈振孙书録解题祗载有此集二巻且云全集未见则当时传播已稀惟明张萱内阁书目有野处内外集九册无巻数当即全集中不完之本流传仅存者今亦已散佚无可考世所行迈集独有此本而已集前有迈自序称甲戌之春家居卧病作诗若干首以自当缓忧之一物遂取曩时所存而未弃者録为二巻甲戌为髙宗绍兴二十四年盖迈退居鄱阳时所作而集中谒普照塔诗又有庚戌纪年当在建炎三年相去已二十四五岁仅得诗八十余首又容斋三笔纪绍兴十九年在福建贡院与叶晦叔所作诗正在甲戌之前而集中并未加载疑本就箧笥所贮偶然裒辑故所録阙略如此然其生平韵语惟藉此以考见大槩则零珪断璧未尝不足存备一家也又案马端临经籍考载此书入别集类然集中有诗无文依端临之例宜入诗集类而舛错悞收殆亦未见此本欤

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●野处类藁原序

　　余自束发即喜学诗然随作随弃初不留意也甲戌之春家居卧病因复作诗若干首以自当缓忧之一物昔人所谓内抑郁外扬为声音者是也遂取曩时所存而未弃者録为野处类藁二巻鄱阳容斋洪迈自序

　　●钦定四库全书

　　野处类藁巻上

　　（宋）洪迈 撰

　　秋日漫兴二首

　　江湖久客日思家坐觉微霜上鬓华节序又催秋后雁风光争发雨前花倦游已梦庄生蝶不饮何忧广客蛇怪底朝来衣袖薄一川白露下蒹葭
　　其二
　　一夕西风木叶飞画梁落月淡余辉银灯夜照还家梦金剪亲裁寄逺衣霜信早随新雁至素书深讶故人稀无因为谢东曹掾鲈熟莼香莫便归

　　庚戌正月十四日同友人丁晋年王蔚之谒普照塔

　　孤塔凌霄汉晴影金碧眩重来得寓目归柁尾残汴缅懐何姓人哀祷倾淮甸是身如皎月有水着处现弹指遍大千何止数乡县惟应应縁地聊尔共流转颠危悔靳马善渉悟觅扇君看悔与悟只在一转盻至人独何心示此祸福变当知夙縁定莫作邪道见哀哉众生愚积恶稔天谴云何一朝急赖此香火荐我来适灯夕宝蜡明邃殿还揩容尘眼重睹浮檀面朝来塔上铃告我风色便平淮一回首岸容失葱蒨晓

　　过呉县

　　舟行有严程越国常晓发双橹兀残梦起坐窥落月人家岸野水雾雨笼邃闼遥怜琐窓人欹枕听瓯轧

　　陪余杭张无隅先生饮

　　先生结屋在人境门巷萧萧作氷冷纷纷入眼不入意座客千言不相领叩关闻我倒屣迎重解旧榻尘埃生向来妙处久不吐一挽天汉昆崘倾共说别来经世事我言所向皆儿戏胸中磈磊不用浇便有清愁说无地士林师范六一翁先生合在伯仲中愿言终赐指归处为公敬作曽南丰

　　于潜道中

　　山行厌荦确理策扶欹危緑野三两家一息知可期冉冉晴林端炊烟袅晴晖其民丰且乐恐是太古遗那知都邑间百索困鞭笞繁华今何有半作道旁羸

　　度芙蓉岭

　　幽泉端为谁放溜杂琴筑山深春未老泛泛浪蕋馥娟娟菖蒲花可玩不可触灵根盘翠崖老作蛇蚓蹙褰裳踏下流濯此尘土足何当饵香节浄洗心眼肉余功到方书万巻不再读晚歳穷名山灵苗纵穿斸【菖蒲服之通神令人聪明健记】

　　信州禅站台上

　　玉峰点寥廓霄汉疑可梯玉水环城阴灔灔方拍堤层台擅二美吾策一时携何当蜡吾屐更欲照以犀尘劳不相赦竟类穷途迷我生麋鹿尔不羡驾辂骊向来邱壑懐语发人所诋长安黒头公玉勒朝金闺山林出戏言广已无端倪谁收遮日手归把耕雨犂纷纷尘土中等是舞瓮鸡颇闻山水间幽子饭藿藜行当践此语絶境同攀跻

　　送浑师住妙香寺本住云溪

　　道人舍幽居谁管溪上云此身自云耳遑暇南北分颇闻妙香山天花雨缤纷宴坐丈室间厯乱旧衲纹山前路悠悠山后水汶汶应观川途客念我奔走勤岂无香火縁他年往相羣饱食跛铛饭稀摘幽涧芹当令桃花台白社掩前熏

　　坐睡

　　坐久睡屡兀手失末了书清风脱然至心醒得我娯起看孤隙光了不移锱铢云何短梦中万境生须臾嗟彼市朝子百巧营其躯安知非梦役过眼灭无余至人有达观那与世贤愚不须无言子同上昆崘墟

　　游山光寺

　　寺藏两山腹路转百步阴登髙试病脚掬冷清烦襟败壁龛石刻岁月不可寻唯应查公石俯仰阅古今屋古困枝柱摧頺力难任何当咄嗟办嗣彼钟梵音兴衰岂关吾得酒且满斟归路有溪月揽之醒吾心

　　送建州徐生

　　人羁天地间谁非一浮萍泛然偶相值便有离合情君家武夷下归路尘眼明我生爱山者梦寐秀色横秋风送客去把手更心倾尔逢山中人为我寄此声

　　赠觉师

　　觉师儒门秀脱屣世故早那知轩冕味夙悟心已槁惟余章句习心境时相恼如人生于齐而即楚乡老虽遭楚人咻微音或清好固无益生死亦未妨至道家山亦何有肮脏衣间蚤丛林选佛场一掷想盆倒云何慰故居俯仰待华皓他年空手归子语吾为考幸分曹溪水万刼付一澡

　　休宁村落间有奇石如弹子涡所出者宜养石菖蒲程徳藻许以馈我以诗督之

　　君家緑溪上岸曲溪成涡涡间石无数水蹙相荡磨谁尝掬而戏一一印指螺我欲往取之拥此菖蒲窠石罂注新汲幽姿发清哦夫子许饷我往督书已多愿言速寄与起此泉石疴

　　效渊明

　　人生本无事况我麋鹿姿一堕世网中永与林壑辞此行独何事岂不为寒饥弱岁慕古人颇觉世好卑那知齿髪迈终然此心违春风到山泽鱼鸟亦知时吾行何日休流目瞻长岐且用陶翁言一觞聊可挥

　　酬冯退翁见示之什

　　我家大江左江水日夜东遥瞻发源处乃在西南穷相望邈异境正北一水通故令我与子迹逺心自同我生寡所谐强颜红尘中倦飞矫归翮饥吟咽寒蛩独欣得吾子万虑一咲空时时出秀句醒我如风松当知山泽臞不鄙犀角丰弹冠寔伊始此生各飞蓬卜邻固未必即事聊从容

　　戏答胡汝能

　　我生苦中狭与世枘凿乖平生素心人耿耿不满懐汝能伯始后游世如婴孩相逢握手语便作埙篪谐时时笑谓我如子患未涯执古以规今求合诚难哉渉世幸未逺子车尚可回我介足怨忌君通絶嫌猜不见山巨源雍容居鼎台不见嵇中散絶交自可哀贤愚心自了短韵共一咍

　　谒呉公路许借论衡复留一日戏作

　　幽独不自得驾言欵斋庐殷勤主人情投辖恐回车辖亦不须投此去将焉如唯忧酒钱尽使我诗肠枯会合曽几何可复自作疎更当留一夕帐中搜异书

　　新秋

　　幽人无与娯耳冷百不闻新米熟未知但觉市酒醇沧洲散秋色山水逾清新一醉不忍独念我存故人

　　道中得雨

　　我行野田间吁嗟连数村千山收宿雨溪作黄梅浑渐看风叶底一洗龟坼痕余功被行客稍压旱尘昏

　　道中

　　骄阳久自杀一雨荡龟坼田夫梦亦好翻陇已幽咽朝来喜相语一饱心已决翻翻风叶乱袅袅露芒白去年禾欲秀积潦满秋泽今年岂堪旱束手就沟壑我生拙谋口藜藿甘如蜜向来真过计忧民岂吾职赤子天可怜嗟人独何力何湏事儿戏合沓来贺客稍欣新稻熟社酒行可觅当同扶路翁醉归舞南陌

　　失题

　　前年溪上秋风时主人酒熟烹黄鸡归来醉倒睡便着父老唤起牛羊蹊此生一醉寕易得未辨身为贵人客征西将军尔何人那用尊前惊堕帻朅来闽越再经秋闻道轩名涎已流悬知得酒推不去此客有辖何湏投今我正为奔走役空想题诗满髙壁若逄落魄姓回人为问何时定相觅

　　书窓对月

　　天公自厌雨一夕开寒晴霜风净旷野洪落有余声饥鸦得林静霁月索窓生熨开睡眼色一洗空花横故人千里余壶浊谁与倾遥知劝影杯共此通夕情今冬有竒事三见飞玉英明年溪上路谁饷雨中耕

　　宿野人家

　　梦里沧波摇一叶觉来正受肩舆兀人家一宿晚可投新席槁梧香更滑霜前■〈禾罢〉稏收百亩稚子新能牧鹅鸭我生本是个中人挟策久矣犹能说

　　度石栋岭

　　我行欲安适束马踰山樊谷深不可瞬危磴争猱猿坡陀两山间寂厯三家村茅檐青裙妇蓬发薪烟昏敲冰那可饮分我一掬温郎樵晚未归客至不与言不奉沙头巵肯投栁下门作诗配国风行者式其藩

　　用退之韵赋新霁

　　春泥窘幽步苔上屐痕少新晴一褰衣緑叶藏啼鸟方塘灔宿涨古镜窥清晓华颠忽自笑彩羽堕惊矫瞻言云中耕缥缈穹脊绕归把东皋犂此念何日了

　　送金确然归弋阳

　　昔我云溪居送子云溪濆重来问何时笑指溪上云一别四周星坐此世故纷衰颜两非昔华髪粲可耘我纒风树悲终日无一欣子乃菽水忧尚此奔走勤对床语未终悬知便离分霜风吹客袂别意如丝棼子归葛陂上去路接乡枌归梦尚随子何当叹离羣

　　至节日建州会詹士元

　　嗟予身百忧佳节过倥偬客愁随线増归思与灰动当年从子日未觉百虑重髙堂遶床呼一掷有余勇那知客天涯相对寒骨耸岁月曽几何鬓丝今种种忍饥山药煮附暖地炉拥深藏断还往衰病脱拜拱兴言望乡关云物方郁滃空余相属意杯酒久不捧

　　用前韵答翁子静

　　客心既岑寂节物亦倥偬幽篱菊初暗深壑梅已动古人傲尺璧顾谓寸阴重欲从夫子游掣肘愧不勇松髙节磊砢鹤老格清耸当知山泽臞谁羡将相种一官戏人间丛书以自拥微言闻绪余三叹手輙拱青天本寥廓不受云雾滃愿言瞻清明茗盌不辞捧

　　微雨

　　端居身百忧况乃贫病俱天公颇相哀雨我蔬药区晓晴新青句日薄生意苏卫生固未必一饱行可图故园天一涯茅荆谁为锄峥嵘岁云晚此念当何如

　　寄题叔父池亭

　　一壑久藏胜数椽忽开亭方塘荫瓦影净见鲂鲤行主人有嘉招转柁失髙城不知几摇兀杙舟上峥嵘尊酒酌芳渌园蔬煮柔青翩翩射鸭弓一笑翻彩翎那知海陬侄斗粟忘归耕余生信萍梗归梦识林垧涨水有回波故乡岂无情一醉会有日因之濯尘缨

　　赠谢彦翔建安人九岁异人与药至今不食建安有梅子真升仙处

　　我本世味薄寸田足自营年来荆棘尽稍有梨枣萌但恐骨相凡未敢希长生陈留达人后未齓犀角盈旧游记三山幽梦彻九清尔来三十年但觉膏梁腥幽寻饭緑髓黙卧诵黄庭顾我尘土中深慰夙心倾仙人呉门卒解后烦寄声相期朝金阙鹤驭何时征

　　考亭陈国器以家酿饷吾友人卓民表民表以饮予香味色皆清絶不可名状因为制名曰武夷仙露仍赋一首

　　二年饮水闽中村忽见玉醴倾蛮尊涓涓醍醐灌热恼耿耿沆瀣明朝暾旱尘久涨城市暗渴梦欲挽江湖吞何人逺致双鲤信知我来扣罗雀门不须邀月已清絶尚恐熨齿当微温要从华池汲真液岂独玄鬓薅愁根微茫已识投辖客妩媚似返当炉魂奇功谁续伯伦颂妙意要与渊明论胸中我自有泾渭笔下君已倾昆崘诗成寄与约他日饮君与我空瓶盆

　　久旱新岁乃雨

　　髙田土可籭下田不受犁遗蝗忧插啄况乃麦未齐赤子天自怜沟壑忍见挤雨逐新歳来停云忽凄凄莫辞三日霖为作一尺泥汪汪既没膝灔灔仍拍堤渐看蓑笠出笑语喧畛畦我欲与寓目父老同攀跻此身羣万生扰扰舞瓮鸡曽亦无几求脱粟配羮藜永言故陇耕老眼路凄迷好收敛版手锄耰归自携

　　春日与卓民表陈国器步出北郊

　　灼灼桃吐华濯濯栁垂缕芳菲挽人出春力乃如许嗟予闭门客佳节过不数不因可人呼那得幽步举客如山阴胜诗作斜川语谁言一尊酒妙处合千古归来读残书耿耿霜月苦空余流落心三叹非吾土

　　蔬饭

　　蕨拳婴儿手笋解箨龙蜕荐羞杞菊间采斸烟雨外嗟予饭藜藿咽塞舟泝濑朝来二美兼一饱良已泰充肠我诚足染指客应嘅平生食肉相萧瑟何足赖王郎催牛炙韩老忆鲸鲙使气信雄夸戏语亦狡狯我师鲁颜子陋巷翳蓬艾执瓢不可从一取清泉酹

　　戏赠呉知伯

　　条侯得剧孟呉楚坐可馘我知无能为失此一敌国伟哉奇男子侠气横八极书生复何者肮脏老笔墨刺口论安危事往竟何益匹夫啸空野惊尘一方塞区区空有意浩荡洗锋镝何如呉王孙语辄面浮赤交游得朱亥负贩鄙胶鬲腰间铁丝箭上镞紫塞翮笑指蛇豕区灭此而后食诸公未备知欲荐恨无力明日我过君烹牛呼社客当书游侠传令子姓名白

　　送僧

　　空中世界纷河沙不知底处为天涯乾坤百亿在指掌触处与子同一家云何犹作去来想千里一跌毫厘差坐令契阔费星纪岭云欲寄山川遐拨肩相对此何日丈室净扫余天花诗豪辨舌久投阁万窍寂厯风无哗为君游戏出三昧妙处那复相聱牙往将妙响应空谷一任飞来遂止车

　　野处类藁巻上

　　●钦定四库全书

　　野处类藁巻下

　　（宋）洪迈 撰

　　书僧房

　　陆续流泉自成句来拥红炉聴山雨道人更有深深处诘曲如珠蚁丝度几砚无尘寒欲雾雕盘篆破孤萤吐味如嚼蜡那禁咀茶甘未回君莫去

　　题芦雁屏

　　征鸿坐何事天遣南北飞萧然如旅人无情自相依孤苇吹欲折秋风不胜威冥冥一孤骞空费弋者机寒声落烟渚相应不我违嗟我识此情手纳空叹欷安知丹青师落笔乃庶几画形孰不工画意识者稀他时因吾句购此千金挥

　　题临赋轩

　　苍山围岑寂下有一水奔闭戸卧风雨蓬蒿翳篱藩寥哉祇树人心逺忘世喧此身自蘧庐长物余此轩鸟语幽梦断香横经帙翻未成借路行自要窥潺湲逺师渊明意不愧灵澈魂月度了无迹风行偶成痕心境两清妙尺喙何由吞赋诗安所取碧云未足论何当拂朱丝窃眇弦吾言

　　答并安江师送米

　　不见道人久天涯岁云除朝来食指动忽接送米书念师折脚铛五合未省余虽无覆餗祸尚有乞食逋云何怜孤客日受饥火驱未曽贷监河矧肯索胡奴谁言斗升意矫矫超万夫嗟予事笔畊轻弃南亩锄慁烦方外客此计良已疎何时事粗了归葺五亩居生涯寄纬竹岂即非良图不为泉壤蚓愿学江湖鱼

　　陈徳瑞馈新茶

　　空山冥冥云雾窓春风好梦欹残缸朝来果得故人柬微凸而么犀銙双贵人争买百璎珞此心儿女久已降坐观市井起攘袂念之使我心纷厖领君此意九鼎重虽有笔力安能扛何时来施三昧手慰我渴梦思长江

　　次韵希旦喜雨

　　骄阳挟酷暑何啻虎而翼髙田土可籭况乃耕与殖风伯真可讼云合吹复拆那知下土民糟粕配橡实古佛栖岩隈旱沴岂吾责应縁贤令尹闵雨丏法力积阴暝山谷流润凄几格朝来贺客散置酒浣愁疾古诗成云外险句动潜蛰旋看蓑笠出竞喜沟浍溢谁言今与佛念我一何悉嗟我困蒿藜最觉民可恤何当问牛喘免使诉鱼失九关虎豹守懐此欲安适谁哉此心同吾饱将何日

　　古风二首寄汪明道

　　紫兰初茁芽深壑终自秀肮脏萧艾中不采则谁咎儿曹逐纷华壮士保穷陋应知此调同万世无先后
　　又
　　俗士白人眼从谁明此心不欲故人见诃我车辙深萧然江上庐髙卧诗书林得句不相寄谁赏气骎骎

　　建安道中

　　吾生意行初不谋泛泛何啻波中鸥携家来作闽海梦三年客食天南陬我先人庐在何许大江之左道阻修奉新家有手足爱只身归扫先梧楸旋当来此营斗粟南北颠倒无时休此心转与世事左自作磨蚁将谁尤安知不满达者笑穷达一戏如观优咄哉吾语亦已堕且与造物同浮游

　　书事呈元声如愚起华三兄

　　隐吏朱墨暇饱眠北窓风时呼方外客逃暑尊酒中寂寞杜拾遗四壁口不供坐取盘飱疑哀哉岂天穷何如平生友磁铁间不容每懐千里驾今作五斗逢吏行散鳬鹜楸局收鸾龙共话十年旧事往如飞蓬浮荣真一戏何者为穷通应须河汉语净洗芥蔕胸仆夫适在门客醉尊亦空更为后日约及此芙蓉红

　　寄题起莘家义轩

　　贞观盛徳后余庆未渠央旧闻闽海家欲纵燕山芳教子嗣先训开轩翼中堂地偏市朝逺几净书简香先生陈太邱飰糜百忧忘弟子真下材不闻触屏僵一变豪侠窟遂成邹鲁乡下车里门外他年看诸郎坐上纡素发诜诜立冠裳我诗自可弦请以侑壶觞

　　梅花

　　山深春未动沙浅水欲氷玉梅于此时靓妆略无朋露蕋欲的皪月枝挂鬅鬙俨如江汉女可爱不可陵他年江南路晓妆犯严凝寻香烟雨中横斜插茆簦却数今几日痴如秋后蝇北岭枝欲空谁与扶一登聊分窥水影依我照字灯坐使惜花梦临风脚腾腾昔如梦中蝶今学桑下僧了知菩提长念起吾何曽

　　十一月十九日与仲猷大年绰中美中饮于南台

　　空山欲雪云冥冥玉梅半开吾眼青此身垂欲走尘土聊复举酒看峥嵘折腰向人不知耻故园可锄在千里金昆石友一开眉珍重道人相料理楚江东岸先人庐竹君安否久无书归欤何时应白首我食斯言如此酒

　　春社斋禁连雨不止赋呈梦得

　　歳丰农犹饥岁恶何可说哀哉半菽氓罪岁同一舌年时旱尘涨腊尽不见雪青皇忽雨我万顷麦苖活令尹民父母沟壑思手挈祈年祓斋禁有酒不忍设那知桃李径狼籍香泥滑芳意倐如此坐恐及鶗鴂郊原伫开晴出劳南亩馌秋成已在眼一醉宇宙豁更呼湔裙人劝此侧帽客和公斜川诗磨石镵岁月

　　次韵梦得见示长篇

　　雉驯不因媒鸠暖自呼妇诗成桃李阴知是霹雳手簿书我亦厌邱壑渠自有却怜支离疏饱食得薪槱俗夫尝世味甘苦半哕呕知公超然处心迹两无垢愁阴老芳物虫鸟故相诱浪蕋费收拾柔条可结揉岂无我辈人一醉开笑口那知市门底客倦枕两肘眼髙可人稀命蹇亨运偶平生愿执鞭见谓予小友细观恺悌心宜在帝左右却来尘埃中寂寞对五栁鷇音藏鹄羽正待荆鸡剖学政容窥谱问字当载酒虚名翻误梦恐坐箕与斗言诗终不称永愧赋琼玖

　　身闲书有味吏傲俗不亲小窓据物表扫尽心眼尘令尹垂珠玉敲门唤行春作意向芳物吾车曽未巾愁阴入病骨鸠妇声亦嗔冥冥三日雨桃李迹已陈空余深枝间一一青子新秾芳殿春晚犹堪慰佳辰酴醿晓籹靓芍药醉脸匀白蕚簪袅袅风巵倒粼粼言当呼短舞抵掌回双颦年来得相从稍觉安沈沦岂不挂俗事察公极清真眼中醉乡路风味良独醇流光不容玩尺璧何足珍漓俗益可厌愿言勤问津

　　牡丹酴醿各一首呈周宰

　　珍藂压朝露无人羞欲欹春风醉香骨绰约不自持谁怜曲肱人一笑遣秾姿不言意可了君醉当勿疑
　　妆淡洗逾靓肌香熏不成皎然月露姿一笑午景晴聊移梦蝶床相对户不扄谁令风雨暴睡起春纵横

　　次韵梦得浅红芍药长句

　　十日愁阴病不出卧看春归无计惜诗翁遣送淮海春衰眼熨开云雾拆胭脂注脸匀未遍肉红借酒生真色了知造物着意深倾倒春工不余力年来不顾溱洧女载酒非公复安适且将妙句写余姸欲立佳名付精识一春颇困歌漫汗回首纷华三太息愿言乞与洗心方归对炉香诵周易

　　宿禅寂院

　　梦中一叶摇江湖困睡不觉身篮舆眼明佛屋丽丹碧瓦鸱铁凤凌空虚疲民日者困苛索半作頳尾相濡鱼鹈鹕数罟两不置肯念竭泽明年无道人谁与办此事斤瑑千指开渠渠颇疑如幻三昧力上方手揽归吾庐了知舌本法轮转咄嗟檀施争奔输不辞割爱一念善谁谓岁恶穷民愚书生袖手对沟壑力不能援心烦纡事无大小成者少谈说治乱何区区调卑弦急诚龃龉凿圆枘方尤阔疎古今罪岁同一口抚掌一笑皆愚儒

　　诗约范直夫游万叶寺观瀑泉

　　范侯隠下吏好尚本邱园身投攫金市藂书以自藩烱然如孤月不受黄流浑要知句律工竞病何足论我生羣末俗泾渭同一源同心无楚越倾盖如弟昆人生各有役不暇捧一尊风蒲挂南浦念欲东南奔对床定何夕青灯照晤言悬知和诗处千尺银河翻

　　次韵梦得见示之什

　　居楚求齐音美恶不同土喧豗俗物华羣复有佳处时从玉璧人商略穷万古诗如栗牛戏误得摩顶许望道渺逾逺乆生真暂寓忍持尺璧阴空作秋虫语微言傥倾倒河汉濯肺腑向来说诗口自此行可杜

　　送瓯宁魏生赴武举【生后与金人战有功战没于邯】

　　建安少年请缨客横槊赋诗两无敌辞家去作入彀英气拂天狼夜无迹庙堂胜算安边隅智名勇功付壮夫引弓没羽世自有敢问上策当何如

　　陈仲仁止止堂

　　以我有限景逐彼无涯知失足践畏途投身试危机舟车日奔覆定无邱与夷万古践此辙嗟我与谁归仲仁古静者懐璧照褐衣名途尝一戏回首羞前非心如得坎水不受狂风吹功名忧不免当复定所之请观本无作今复止者谁筑堂市门侧著书园不窥蓬藋深一丈图书周四围时有好事人载酒问所疑攫金奋敏手倚市夸妍姿回光时自照何者非吾师

　　送志宏西上

　　九州岛眼一槩余子真琐琐岳立培塿中喜此髙岋峨如公我辈人取友亦到我挥毫赋垂天风雨巻蓬颗相期八表游未觉夙心左解龟醉江阁酒面山月堕起瞻帝乡云感叹不成坐何须飞霞佩自办凌风舸瀛洲渺溟渤万里一掀簸缄诗寄天涯秉烛对新火那知市门仙斗禄事么么空余肠九回上疏何日果

　　有懐舍弟逢年时归婺源以诗督之

　　木落天未霜君归定何时相思如惊鹊中有未安枝梦中见阿连锵然咏新诗寤惊衰叶翻道是步屐移揽衣下中庭风露浩淼弥遥知客衣薄归来一何迟平生短檠灯相对忽解颐万古一舒巻佳处良在兹是中及物心上与稷契期援古以自例自矢无乃痴夜义叱九阍侧足不敢窥坐令一寸心日抱二柄疑迟君商量此恐得儿辈嗤况乃緑发亲倚门鬓欲丝豨膏非凤喙车辖无可脂再拜寿百分斑衣舞参差秋芳未云歇采采黄金蕤万锺不足乐古人岂吾欺

　　九月十七日夜度蔡道岭宿弥勒院

　　月出度松岭露香霏羽衣肃肃夜气清苍苍烟径微川光浴秋容萝影挂夕辉氷轮碾空阔飞辙□□□拟掬星渚波恐触天孙机偓佺何时见□□□□□未应青霞志即与素愿违稍休尘外踪憇此岩下扉清吟写万籁妙想絶百非不须河汉言尽□□华围飞仙亦戏剧玄学乃庶几鳌山切丹极歳晚行将归

　　游郑圃

　　城郭不去眼而得林壑娯低徊抚壮心欲吐无与俱铿然一枝笻细磴半樵渔挽衣径与饮不省谁为吾

　　女贫苦难妍

　　女贫苦难妍士贫苦难髙了知论此者不识一世豪此身百斛鼎流俗欲手操宁当舍其中局促计所遭颇疑有若人肮脏栖蓬蒿考盘一邱壑光景不可韬斯人不我忘空复踰垣逃轩裳亦云华唾去如腥臊哀哉夸毗子扰扰冠猿猱恬无齐世心闵黙死滔滔朅来事斗禄俯仰身桔槔一官戏人间几何非餮饕谁言眷此帻掷去轻秋毫区区欲骄士一哭嗟儿曹

　　溪南梅花

　　巉巉石径鸣枯笻意行诘曲无西东心知幽壑梅已动一枝寄我曽未蒙暗香横路忽惊顾氷蕋的皪蛮烟中有如佳人久去眼邂逅相得情何穷蔬畦压霜翠羽乱已觉雪片栖丰茸嗟吾辜此来已晚攀条嚼蕊聊从容玉仙游戏下尘世絶艶一洗汞铅空不知阆苑在何许叱回风驭无怱怱溪寒沙净迷俯仰坐待山月来朦胧岂无樽酒相暖热锦裘起舞如惊鸿仇池老仙羽化久妙曲三叠余仙风归时醉倒不知和明日来此谁能同

　　再和柬首座

　　道人昔曳匡庐笻五老负雪湓江东犯寒贪觅玉梅句虽有衲被何曽蒙归来苦雨熟梅子巻裓深卧蛮烟中诗传絶境忽入手置我乡国情何穷十年不踏江上路漠漠海气昏貂茸异乡岁晚慰流落一笑赖此氷雪容峤南絶唱谁敢和骑鲸人去尘寰空昆墟下视堪笑闵雕琢肝肾愁怱怱那知幽子云雨上风斤玉斧修朣胧读诗令我一回首杳若目送孤飞鸿何时晤语折铛侧坐听万籁号天风拈花特地两颜解他时与子真参同

　　奉酬令徳寄示长句

　　闲官屋舍如幽栖寒苦余业偿盐虀忽闻鹊声作破竹尺书入手谁所赍交游胜絶似公少矫矫鸾孔依蒿藜青冥侧足在咫尺谁使狡狯捐其梯秋风溪上共樽酒摆落羁束忘畛畦红裳起舞意未足缺月衔岭星河低只今跌宕走尘土清梦往复无山溪新诗惊怪烂盈幅笔力抝怒蟠虹霓遥知盘礴小窓底得丧已着一理齐此生同困造物戏未觉与世谁云泥虽无絶唱追白雪赖有妙契如灵犀一笑从公岂无日挽袖相属空玻璃不须俗物败真赏但觅佳处同攀跻

　　答林康民见和梅花诗

　　寒崦人家碧溪尾一树江梅卧清水□□不受俗眼污风敛天香瘴烟里向来休沐偶无事谁我亦游二三子弯碕曲径一携笻冻雀惊飞能莫委班荆劝客小延伫酌酒赋诗相料理多情入骨怜闵殊休倚横斜嚼氷蕋至今清梦挂残月强作短歌传□□韵髙常恨白难称赖有君诗清且美天涯岁晚感乡物归欤何时路千里柁楼一笛雪漫空回首江亭泪如洗

　　上丁余膰置酒招绰中徳粲徳□逢年

　　我生无几求毕愿老葭菼谁令事□□□□□□□书生亦可怜微物有先感朝来食指动膰肉丰咀啖恭惟鲁司冦道大长壈坎空余祠千载□□□□□永言百世师愿学吾岂敢当饥不忘安□饱复何□安能如王孙长物贮颐颔意呼□□□一醉舍铅椠相携桃李径厯乱蹴红毯言强三尺□□□□□□平生超然处独嗜逾昌歜诗成持寄君莫遣儿（阙）

　　用绰中韵送正臣正臣欲归隠而无资□□其意以告识者云尔

　　华裾锦领乌纱帻气盖当年五陵侠胸中磈礧不可平拂衣归来抱长铗轩然寄傲楸枰间长□□隠□云山相逢笑我舂微粟我归未可君何□□□□□牛吼音谁能立谈寿千金空令拥鼻诵招隠知君心在仙峰阴故山自叹无归期作诗但拟渊明词却愁他日林下信千里寄我唯当归

　　秋懐六首

　　一
　　庭柯一叶失风挟凉气归湛湛陂水清芙蕖脱红衣非无岑寂士句法妙玄晖独懐履霜戒徳人贵知微
　　二
　　真儒六经学文字聊解纷长孺弃诸侯汉庭相公孙儿口乳未干妄作黒白分谁能领斯会事往风中云
　　三
　　导江自岷山源浅觞可滥下集大小川千□水府暗策策井桐凉烱烱窓月淡后生抱奇衷黄墨勤点勘
　　四
　　市朝富危机匹夫死冯河何如狎鸥子烟雨同一波行藏各有趣不在相诋诃我师陋巷人千古冠四科
　　五
　　穿堵超玉绳影倒夜窓寂火云一洗空月露清欲滴幽人负疴卧起坐三叹息归同对床弟暗语永佳夕
　　六
　　掩窓耿不寐道人亦无悰故山新稻香粥曽警枯桐梦中信了了推枕闻西风少迟穉金壮归善与子同

　　逢年与徳粲同之温陵谒大智禅师医作四小诗送之

　　丈室揜槐夏与君同卧疴平生莫逆人裹饭谁见过跰■〈⻊鲜〉起鉴井万古寂不波观心要知足造物如吾何
　　又
　　六年别故山松竹故无恙此身已天涯飘走复何向清源老医师砭楼出投杖勿辞一往勤挹彼上池涨
　　又
　　石梁跨蚝山永与方壶久慿君持一杯往酹济川手遥知相携处溟渤浸箕斗作诗问大钧犹有斯人否
　　又
　　山河我四大物我同一体谁为苦疾痒搔按不容拟多生抱此念耿耿未云已那知知鱼乐更有濠梁子

　　与陈彦时会华严道人偶书

　　屋头烟云屯屋下波涛喧团栾坐已久起扣丹霞门客至苦舌强目击翻无言元龙湖海士懐哉夙契敦清坐鼎足峙妙语流潺湲君逰华严海贝叶手自翻此心于身世鸟度空无痕笑我流浪中久披业识吞读书谈古今绮语生祸根望道渺未见况乃躐其籓职卑困掣肘见溺不得援未知造物心颇复哀黎元近窥颜稷意未敢遽揜关躬耕亦细事会要五亩园释羁牛在牧驾鼓马伏辕居然见优劣不比鱼熊蹯持问跏趺人一笑霜眉掀相携妙峰顶瞑色窥逺村解衣略辈行班坐搴芳荪欲归意未已幽径相与扪苍崕出玉醴不受瘴毒温愿言同酌此我语庶不谖

　　书栟榈院壁

　　侧身西来度千山列仙仙去空孱颜斗升自役应笑我何苦诘曲戏尘寰归耕无田仕难合疑此二柄首鼠间摩挲崖石三叹息我心安得如汝顽

　　次志宏韵督成寿置酒

　　归耕食吾言回首愧江水方争扬子席谁置穆生醴邓侯倾盖旧小寝艺桃李走书约啖我涎迸啮唇齿朝来独何事怒色剧染指虽微射鸿游顾有捩手鬼平生谈天口得酒便锋起年来病不觞但要讴贴耳真成画蛇足足就酒空矣樊川吐怨句想见紫云美何时咄嗟办一醉吾亦拟噂沓听羣儿口实争笑鄙

　　野处类藁巻下