静居集 明 张羽


　　
　　
　　钦定四库全书
　　
　　集部六
　　
　　静居集
　　
　　别集类五
　　
　　明
　　
　　提要
　　
　　臣等谨案静居集四巻明张羽撰羽字来仪后以字行更字附凤本浔阳人侨居呉兴元末领乡荐为安定书院山长再徙于呉洪武初征授太常寺丞寻坐事窜岭南未半道召还羽自知不免投龙江死明史文苑传附载髙启传中史称其文章精洁有法尤长于诗太祖重其文洪武十六年尝自述滁阳王事令羽撰庙碑何乔逺名山藏亦称其文词典雅纪载行事详而有体顾其诗名尤着故编集者亦仅录其诗而文则未之及也朱彛尊静志居诗话谓其五言微嫌鬰轖近体亦非所长颇不免于微词今观其集律诗意取俊逸诚多失之平熟五言古体低昂婉转殊有浏亮之作亦不尽如彛尊所云至于歌行笔力雄放音节谐畅足为一时之豪以之接迹青邱先驱北郭卢前王后之间亦未必遽作蜂腰矣
　　
　　乾隆四十五年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　静居集巻一
　　
　　（明）张羽 撰
　　
　　○五言古诗
　　
　　拟古
　　
　　后皇有嘉树受命生南国谬承雨露恩结根非一日如何游闲子攀条摘其实一摘已自伤况乃再三摘清霜凋緑叶荣枯良未测
　　
　　今日上客至置酒临前楹弦歌四座起中有击筑声此曲谁所为丝急调不平窃听不敢言下流人所轻回视匣中衣感德涕纵横
　　
　　杂拟二首
　　
　　雝雝池中鴈饮啄得其时夕息藉芳荪朝游荫阶基仰视云间翼嗷嗷西南飞朔风摧羽翰严霜下霏霏辛苦万里道所免寒与饥倘埀终养惠岂乐衡阳栖
　　
　　朝出上东门遥望北邙坟凄凄挽者歌咽咽丧车轮旌竿日日满碑碣朝朝新昨来送塟人忽奄及其身朝为席上珍暮为泉下尘唶哉当路子为乐须及辰有金不趣卖当为谁所吝
　　
　　杂诗并序
　　
　　予屏处闲黙久絶篇章维时新春偶感岁月慨然兴言既度自课成帙輙书之以见襟抱随事为篇杂出无伦题曰杂诗
　　
　　其一
　　
　　青阳萌始节万物咸光昭我亦动新懐晞髪起晨朝俯览手中镜仰看枝上条枯卉有再荣华发行已焦总角服遗训老大望愈遥不伤华发衰但恐志气消业成在永久期之于后凋
　　
　　其二
　　
　　右军懐逸民向平悟易卦如何不决去皆云待婚嫁区区儿女情逹士何足挂我今履其境此语不深讶嗟予丧乡土旧业废耕稼连蹇五九年玄发忽已化一女首甫笄两男肩相亚依依向父情欵欵接言话素懐归衡庐顾此岂遑暇寒鸡翼其雏鸤鸠均上下物性犹有然人情谅难舍何当携幼稚尽室腾逺驾
　　
　　其三
　　
　　蜀严好沉冥日食止百钱卜筮人所轻久幽操弥坚君子有所贵乃不在当年百岁有知音何如锺期然子云太区区誉闻公侯间卑哉益州牧乃欲吏髙贤岂无君侯贵敢见不敢言斯道诚两得永为后世传
　　
　　其四
　　
　　此邦非吾土寄迹聊在兹旅食何所营亦复假耘耔玄夏苦霖潦良苗奄离披至今畎浍间余波渺相思行恐春泽盛畊垦失其时共虞斯人艰岂独念吾私先师有遗言耕也有时饥且当竭所务天道非我知
　　
　　其五
　　
　　昔予居南山乐有同心人形迹不蹔乖栋宇复为邻有酒更相呼得粟还共分时时榛曲中相携诛荆薪两贤不相猜所贵得其真一朝各异路隔涉吴与闽拙宦失其宜薄责恒苦辛慈母抱沉忧兴言涕盈巾昨者访故庐松竹稍或存依依亲旧迹戚戚感良辰命驾欲相求风波限通津尚想古人交俯仰愧此身
　　
　　其六
　　
　　士有避世者高居浙河源王室方横溃斯人独高鶱抱瑟倚衡门清风拂朱弦举世莫能屈乃独诣任延扫门愳为辱尺牍情屡宣道义有相激权位非所先周公下白屋斯礼自古然区区功曹檄何足致高贤
　　
　　其七
　　
　　生平颇爱酒未尝自斟酌一与佳宾遇陶然不复却虽得一醉欢伤生莫自觉况复多谬妄空为俗所薄静言思利已一止良不恶东邻有父老顾武忽大噱与子共秃翁忍弃予中爵酒为损荣卫多忧正相搏呼儿流新酿且复共酬酢醉罢各相恕谁能责狂药
　　
　　其八
　　
　　青青女贞树霜霰不改柯托根一失所罹此霖潦多高枝委为薪落叶掩庭阿弱柳对门植秀色一何佳物性固有常变幻其奈何
　　
　　其九
　　
　　伯鸾舂吴市伉俪乃相之布衣日操作椎结无容辉居贫敢忘敬举案与眉齐斯人亦何修感彼糟糠妻买臣躬负薪室家请长辞岂惟匹妇丑君子谅有亏周道兴闺房衽席岂为微所以冀缺耨重耳任不疑斯道久寂寞捃摭为此诗
　　
　　其十
　　
　　余生惮逺役旅寄百里余自从去家来岁月忽已除绪晏人事迫巻帙还故居扬舻发东皋挂席指西隅且从家私务暂与友生疎渺渺遵溪渚行行入吾庐依依携童弱蔼蔼会里闾启扉玩东园緑叶荣废蔬采之侑春酒数酌忘饥劬但苦宿潦荒美秫无旧储犹当望来稔尊中长不虚空名百岁后此事非我须
　　
　　其十一
　　
　　抱拙衡门下乆矣忘鸣琴凝尘翳其徽弦絶调亦沉时还置我膝命酒聊自斟髙歌出金石拂拭趣已深酣来枕之卧冥此千古心吾亦忘吾耳何事有声音
　　
　　杂诗
　　
　　戚戚多忧思悠悠悲夜长摄衣坐窓间仰睇明月光明月有盈亏轨度岂无常南箕与北斗万古不更张人事有大谬天道信茫茫泠泠山下泉汨汨谷中源中有双鲤鱼浮游戱波澜江汉岂不深欲往道无縁风云谅难遇栖栖守故渊但恐勺水枯终为渔者怜感此令人悲置身良独难
　　
　　懐方员外彛
　　
　　丹霞散沦阴皓月出东山惊飙鸣髙树飞鸟遶林间揽衣起徘徊白露浩已团岂无一樽酒慰此中夜寒良朋邈已逺独酌岂成欢熏莸不可和胶漆不可解自非同心交谁能久不改
　　
　　立秋日早泛舟入郭
　　
　　连霖启秋期金气晨已兆清云合余阴水霞相照耀登舻泛凉风乗流驾奔峭回舟荡尘襟青山列逺眺蒲菼迷森沉菱荷争窈窕沙明众女浣潭净孤渔啸端居积尘忧暂出窥众妙好爵岂不懐卫生乃其要寄谢沧洲人予亦堪同调
　　
　　游戴山
　　
　　云罗横四海田野无遗英尚赖二三子共怡山水情煦煦新阳动寥寥天宇清昔人称四美兹晨遂成并前登高丘阻遥睇澄湘明慿林招逺风松桧自成声俛仰天地间微躯良不轻安能自覊束坐使众累萦处贱足为贵抱素讵非荣逍遥解神虑庶以适吾生
　　
　　雨后戴山游眺偕黄孝廉陈茂才
　　
　　积雨限游步超然懐逺观虽微千仭冈孤岑且流玩冀展东山望一冩川上叹如何方此时气雾欎未散玄云蔽白日八表洞漫漫川原近莫觌安能（阙）云汉耳目既罕适沉忧将何缓感兹一以悟滞景中自乱内照苟昭旷通蔽非所间由来君子道尸居或龙见伏雌乃黙化何必收揺翰去矣齐物变卑栖永遗患
　　
　　和答童中州
　　
　　皇情春乐育建官宗圣黉秩微道则重人钦化乃行若人婺女秀经义宿所精辞归旋楚（阙）祗版赴霅城郑公论墨守董子着清明抠趍仰贤范圜桥聆徳声跂予望已久觏止愿未并谁谓在頖初遽申伐木情偕彼四三子乗流造柴荆倾葢略宿晤盍簮慰中诚草具岂为礼所欣接光荣恭承宴集篇华采灿若英盛徳多自负谁敢下后生简年子先施仰高余（阙）盈愧余避事来久矣废将迎岂不懐旦暮絅然限音声形神交靡间心照数自轻斯章拟成报七襄徒空名
　　
　　初至西林喜遇幼文
　　
　　与君三秋别成此一会期清言美无度离绪忽相遗况复在丘园俱无冠带縻逶迤下田游皎洁艶阳时桃红媚墟囿牟緑遍川坻覆觞申宿恋开帙问新知澄懐悟渊泳脱迹仰冥飞幸同赏心遇白首永无违
　　
　　懐古
　　
　　生平慕游侠驱马遍东周周人重千金所遇非我俦抚剑登泰山历览鲁与邹小儒事弦歌龊龊安足由北临邯郸道平原旷悠悠常闻虞卿贤斯人不可求悲哉穷途士缓急将焉投
　　
　　招隠
　　
　　狥名趍华阙逐利居市廛山林何所事有道在丘园结构依岩穴緑萝荫门前鹍鸡巢高栋猿猴戱庭间仰睇大壑阴俯咏圣人篇薇藿以充虚裋褐聊御寒场苗岂不美白驹逝翩翩鹿鸣有旨酒我思在寒泉杂县愁钟鼓物性有固然长谢嚣尘外逍遥养余年
　　
　　题娟静轩
　　
　　緑竹有异质夙着风人篇猗猗瞻淇隈籊籊懐卫泉拾遗美形容复有娟静言微植被将饰丽句永流传若人同所尚掇辞以名轩攅玉矗森森总翠郁芊绵鲜标贯寒日宻叶冒清涟遥想佳雨余静对罢鸣弦濡翰传霜节搦管象春妍聊探词人妙黙寄图绘宣逝将泛涛江息驾依名园攀枝扫石月憩阴濯寒泉虽微求羊髙请附嵇侯贤缄诗存所钦纒系日为年
　　
　　听香堂
　　
　　粲粲岁寒花幽香静中起人皆待三嗅子独受以耳辑彼琼瑶白长謡自为喜声中岂无香闻觉无异理更愿息声尘色香同一委无闻亦无听冥然混沌始
　　
　　寄题北山堂
　　
　　雨罢寺楼晓曲堂秋树间暂辍今朝讲一玩北湖山仰瞻上方云遥见林屋关飞淙尽日雨流禽先暮还即境知妄迹观空怡妙颜余乏道门旧阻陪高坐闲驰咏终非侣当兾一追攀
　　
　　题陈惟允临刑所画
　　
　　若人悟县解委蜕顺天刑慷慨赴东市一日为千龄李公悲上蔡陆子喟华亭识机苦不豫逹生良可经朱弦亦易絶仄景不可停从容洒芳翰炳焕若丹青妙艺永传世精魄长归冥披图懐平素清泪縁襟零
　　
　　奉答吹台先生送蜀山人见简之作
　　
　　若人辞天阶消揺寒江汜言送将归人复念中林士殷勤吐芳藻绸缪寓深旨文虹被林薄简珠照泥滓子畏伐檀刺余懐白驹美道同无殊辙神交有妙理索居序已积孤游情难委冩心酬妍倡怛焉愁下里
　　
　　大雨山中作
　　
　　重阴翳秋节霖潦无时作虺虺伏雷震浩浩洪湍落浮槎悬修磴涌泉淹髙阁禾黍浩纵横良畴殚为壑颓梁断来术垣闾增萧索块坐空堂上展巻莫为乐虽微农夫忧内顾无儋石先民有遗言君子贵处约抱关非吾事嗟来非吾食去去遵时命南山有薇藿
　　
　　题画
　　
　　吾爱陶弘景开窓玩白云白云自舒巻青山无垢氛清耳延松籁斋心阅琼文问道虚皇老结客古茅君灵药青童种名香桂女焚万乗遥致敬三尺久离羣丹成上鹤去弃俗等拏纷斯人不可见斯世亦徒闻我独懐仙契千载仰清芬
　　
　　节妇诗
　　
　　行者不复归处者长相思昔与君别者乃为大暮期杲杲白日光其雨在何时惟有明明月可以比容辉兎丝附女萝窈窕不相离青青忽已槁纎纎难自持他山岂无木林木岂无枝念彼绸缪好甘随秋草萎感兹以终老鬓发已如丝耿耿栢舟誓千载同所归
　　
　　戴山石上听松风偶咏
　　
　　溷耳俗諠久兹晨一清听长松逓鲜猋哀壑互相应奔腾骇涛濑窈渺韵笙磬至音不假器始觉自然胜縁触故成声动极还归静此时憩石坐黙然待其定乃知弃瓢者未悟闲中性
　　
　　三月三日期黄许二山人游览不至因寄
　　
　　曜灵无停机四序互相更惟有暮春节在昔重其名姬旦城洛邑多士方来并羽觞随流波逸诗存遗声秦王临河曲髙会列簪缨金人奉长剑夷夏俱来盟伟哉覇王业小人非所营独爱晋诸贤流风有余清亭前列茂树修竹荫峥嵘幽兰文緑坂流湍左右鸣济济少长集鲜鲜春服明中有王与谢文笔冠羣英縁坻玩流转列坐无所争觞来不复停篇翰随意成一醉逹天和旷然遗死生俯仰宇宙内何物累其情我欲效斯人兹晨且游行如何千金诺翻自意所轻叹去愁方结望来念徒萦良游诚难遇黙黙掩柴荆
　　
　　春日陪诸公戴山眺集暮入兆麓得石床岩洞诸胜
　　
　　张宴凌山极返策掲涧阴南岑夙厌歴北麓今始临危磴絶来术崩壑瞰空潭幽窦抱虚白哀牝逓清音旁探闯窈窕侧坐倚岖嵚古苔文已驳春蒲茸渐深幽禽鸣相续惊麌窜莫寻扳萝罥修袂折兰芳素襟竒踪閟自古胜赏发予心虽微舞雩咏敢谐溱洧吟山河永衿帯微生终陆沉愧乏古人操将何视来今
　　
　　余扁所寓山堂为清晏盖摘右军帖中语也蜀山隠君为书三大字刻着楣间林壑增胜因而成咏
　　
　　少年未识事冠带逐时流一悟名为妄悠然返林丘假此精舍居萧条岩径幽竹树共清宻川涧屡环周高峰延新旭华栋鸣晨鸠晞发东轩下羣书散不收嘉名余始制妙翰若云浮况有同心友觞咏接绸缪始来适朱夏今已踰素秋谬处山水宅惭非仁知俦躭玩昧出处栖泊愧淹留诚知非吾庐且得性所求
　　
　　于书簏中得吹台所寄诗遗稿
　　
　　拂尘启敝箧忽览故人诗抚迹疑若存惊逝杳难追忆昔吴苑游文采众所推名谈析妙理华襟吐芳词子时曾城北高（阙）临清池焚兰延佳月对酒弹清丝谁云兹夕欢乃为千载期冥漠游魂逺凄凉亲翰遗墨尘尚留（阙）纸敝犹含滋玩此涂洒泽想君哦咏时华章未及振厚意良已亏收竟一长恸林风响余悲想当冩寄日兹感君讵知
　　
　　沈集自钱塘归作此示之
　　
　　钱塘昔所游形胜此邦最尚想鳯凰山飞翔落天外胸吞沧溟寛江水渺如带海门岂天设屹立两峰对汐潮类臣妾朝暮屡进退羣峯（阙）明湖浸淫百川会不意玉女盆居然堕阛阓崔嵬白塔寺零落（阙）宋内荒阶与断础龙鳯纷破碎昔闻亳社屋厌镇信可恠岂徒鞭荆尸戮辱极狼狈妖僧固可醢国家岂无罪雷师秉炎火楚荡意颇快至今遗民过涕泣行且拜尔游何草草吊古须我辈落日望东南临风发长慨
　　
　　懐景佺师
　　
　　旅宿厌卑諠爱此僧居静莲宇已摧颓茅斋自清迥山光林际来野色雨中净池水不生澜袈裟坐相映累日滞幽寻緑苔应满径
　　
　　寄杰上人
　　
　　想望东西陌共掩林中扉谁言儒道异（阙）善理同归昨欵精舍游步经园径微高垣夏木绕緑阴生昼扉振锡还山去空壁挂禅衣何意幽栖侣佳会亦相违离合两俱安去来宁有依棾空自足遣了此人我机
　　
　　答黄孝廉雨中见寄
　　
　　飞雨洒门阁庭溜夕已深凉飙惊幽幔秋气薄单衾暝壑无霁色寒蛩多苦吟室家旷修渚朋知阻遥林离羣易成咎独处难为心赖此几上书（阙）能独幽襟念子懐癙忧丰蔀方滞淫遗我愁霖唱要我西山岑（阙）未遂陟旨酒思共斟毋惮沾衣苦倾耳迟挐音
　　
　　赠道士吴秋云
　　
　　飘飘三素云欝欝秀玉标清明合九气髙游冠神霄凝化沦无迹廓落乗素飙停阴希甘澍灌溉兴庶苗冥真无去留灵根永不凋真人保黄宁精炼五浊消控驾浮玉洞飞裙歘烟飘吾英回黄旗司命讲洞謡淡游何方所享此年刦遥
　　
　　舟中
　　
　　朝发戴山岑夕逗金溪渎云天方憀栗川途屡回复颿驶岸疑转棹奔山似逐鸥鸟随波泛霜澌含苔緑依依浣女影袅袅榜人曲采竒忘来遥躭胜成往速恱生良可懐狥名非所欲请识孺子歌去矣从我独
　　
　　寄吴隠君
　　
　　若人藴真趣飘飘懐古仙振衣入逺岳顺风祈一言寂歴微妙韵精明天老篇清亝和玉齿焚香礼轩辕九咽华池液七返流珠丹頥性得天和齐物同化先五芝非吾茹聊以苏世癫神期茍冥会飞步升九天抗迹游浮丘麾手招偓佺下视仓扁流永为尘网牵
　　
　　咏斋前紫薇花
　　
　　彼美掖垣秀遗此荒园中赋质非有异置身偶不同屡供樵爨余生条幸不穷蒙茏委榛莽灌溉哄人工谓同众卉弃忽有孤花红（阙）长不择地始知元化工褰衣遶清癯轻香散晨风似感幽士知芳意黙自通一闻清露翻预恐彩云空等是荣谢理何待植南宫
　　
　　题倪云林竹枝
　　
　　南州有高士乃在延陵东清时不肯仕灭迹云林中拂石坐萝月弦琴冩松风焚香坐黄老望云送归鸿门车常自满尊酒无时空乗兴面沧洲古人未为工干戈困末路白首随飞蓬名山乖始愿覊游无所终赖有车武子能哀阮籍穷倾壶醉陶令避堂延盖公流俗轻髙贤贫贱困豪雄孤鳯混鸡羣野鹤摧樊笼岂无梁鸿徒不闻皋伯通吾将传遗迹清芬千载同
　　
　　送许尊师还大涤洞
　　
　　青山九琐处白发一龛居清斋诵黄老不阅世间书飡霞养真气对月礼空虚暂来流水地应与孤云疎遥知还山日仙坛春草余
　　
　　玄览堂
　　
　　亹亹游气运森森万有罗窅然玄中求理一非有他存心冥灵府洗胎濯百邪众妙体常寂岂知形迹多譬彼明月轮总揽诸山河团团霄中澄黙黙至幽遐又如大海渊潜凝韬众瑕中有径寸珠炯炯曜玉葩间黑归明月应感无偏颇髙观众甫表不乐将如何
　　
　　由竹溪至梅溪偶成（途中）
　　
　　出门懐清旷入舟若炎炽皇天从人欲飞雨飒然至风吹波上寒凄其感秋气暝投山僧眠复得清净地舟人候明发徒侣不得迟泝流多杜渚篙檝颇告瘁虽微三巴险事与五盘异闻昔天目顶灵物久潜閟一朝赴大壑怒折崖谷碎回头顾其儿首尾屡相值至今此溪水斗折七十二世逺众喧传茫昧竟谁识但欣秋涛壮水物俱得志我何惮行役沿洄领佳致鸥鳬泛淡滥菱蒲蔚苍翠人烟乱余集茅屋若棊置之子住河漘相望劳梦寐每怨川无梁握手今可跂忆昨访我初茅亝夜深闭扣门满衣雪僵立不得跪移灯具鸡黍浊酒寒不醉同来郑广文清瘦凛欲睡絶胜王猷戅返棹何太易兹行冒暑雨古礼尚报施逝将■〈木羲〉轻桡待子思共济散发乘长流埀竿钓清泚虚舟搃超越万里谁能系恐此未易期临川一长喟
　　
　　题席上墨萱扇
　　
　　团扇复团扇团团三秋月上有宜男草可翫不可折宜男何足贵能令忧作恱忧思既可忘为君忘炎热无障西风尘污此皎如雪
　　
　　赠医士刘子中
　　
　　伯休无二价长房惟一壶真隠不在山何必去京都通籍游金闺观化眺神区搴萝采石肉潜波揽江珠焚香降天老稽首皇农书制之轩光灶湛然麄秽除含精就日养辅世事其余起遥龟鹤年高眄凌桑榆哀哉仓扁徒忘已要名誉当年不自保千载回翳如
　　
　　观习礼神乐观归时有作
　　
　　维皇恭明祀卜郊时再阳指期戒先事习吹诵故章竹宫俨清閟羽佩溢中堂蕝阶罗舞钺着位表官行升歌出睿藻妙奏发清商胪音速逺响华钟泛髙张虚罍待实醴荐璧愿承筐想兹天步临穆若垂景光骏奔贵有恪报说永无疆岂同交门享怳惚事神方揆余承人乏具寮惭奉常兹焉陪羣彦会此灵畤旁执礼素寡术敕躬何敢忘愧无安世歌徘徊望斋房
　　
　　赠胡若海
　　
　　胡叶两才子束发好从戎弃书去学剑聫翩行伍中论兵舌吐火见敌耳生风连镳度狭邪接席醉新丰万里逐轻车十年无战功归来投文吏相顾各成翁知命故无怨为儒岂不通聊复释短褐从兹事章逄君恩承见收吾道未终穷乗轺九真界策马三晋冲一身随简书分散如飞蓬严秋九月天握手此相逢垂杨欲生肘浩气犹填胸却话向来迹恍然醉梦同一赞少昊司出入蓬莱宫一佐青阳宰弦歌百里封人非鸟兽羣焉得长相从换酒金陵市分袂新亭东高歌清骊曲咲拂寳剑锋致身贵勋业泣别非英雄石城接秋浦九华应茅峯欲寄碧云句中有双飞鸿
　　
　　人闲
　　
　　人闲白日静鸟鸣高枕余阶筠初过雨窓风时弄书已无车马迹适似田家庐即此何足恋性自乐幽居
　　
　　雨中试笔
　　
　　门径素来静雨中人更稀山禽时一啭田雉每双飞客散罢琴宴心闲清道机南山有佳色相对共依依
　　
　　山中送悟澹隠君还蜀山
　　
　　春山有佳趣累日同游寓我为采薪留君先拂衣去竹翠落闲阶莺声出高树空馆愁独归依然携手处
　　
　　懐旧
　　
　　我有一区宅寄在匡庐山香炉起户外瀑布落檐间梅老花空发草芳人未还恰有藤萝月夜夜照松关
　　
　　夜坐
　　
　　闲门催闭早日落古垣深移床傍秋草对月闻高砧角巾清露气华觞淡夕阴毋言怨遥夜幽独故予心
　　
　　独夜闻雪
　　
　　亦知雪意就向夕足寒云茅山夜自掩孤枕梦回闻暗飞方瑟瑟睡起看纷纷却忆梁园客既醉复能文
　　
　　雪后
　　
　　夕齐众禽欢残阳照山雪徒令扫幽径依然人迹絶緑尊时自命寳书谁共阅黙黙待归期故园宁久别
　　
　　郭上舍读书处
　　
　　虫鸣县斋晚月满杏花坛散帙夜方半下帷人独寒屡看孤烛换讵闻清漏残拥衣待中旦杂佩已珊珊
　　
　　寄金许二文学
　　
　　轻雏始扬幙新篁稍（阙）林非关杜来迹苔径自无尘独以静为赏弥懐心所亲倘毕东皋务一来存故人
　　
　　题春山瑞霭画扇
　　
　　莺啼山雨歇前川緑正繁人家在深树鸡犬尽无喧澹澹流水意依依田父言即此堪结庐可以傲华轩
　　
　　松竹轩
　　
　　曹务局终朝斋居暂休沐松阴生昼寒竹色连苔緑懒从醉吏喧时对髙僧宿毋将簿领来秽此山林躅
　　
　　潭上偶咏
　　
　　回涧曲如月泠然緑树根云山自幽寂水石共成喧静观因悟性耽听欲忘言何由驻尘驾迢逓一寻源
　　
　　寓徐给事宅观旧所植竹树怆然有懐
　　
　　君为金门彦我向故山来芳树遶庭緑犹是去时栽寝阁铺余馥宾位满青苔孤赏谁为乐园花空自开
　　
　　题采苓子巻
　　
　　春山霭众緑灵苗何处寻孤芳不自掩迢逓入幽襟搴条繁露散濯根寒涧深持此当朝茹潘斋延道心
　　
　　送莫文（阙）入郭却还溪居
　　
　　举世皆如醉何人独爱才余虽识君者相对亦徒哉落日收书巻凉风送酒杯纷纷俗中恶空谷迟重来
　　
　　蝉鸣山郭晏一棹出烟扉凉风将皓月迢逓送君归自识门前树遥闻窓下机应叹缁尘满临流一澣衣
　　
　　雨夜
　　
　　寝阁去门逺春雨荒园夕谁谓在人境宛似空山客禽归暗竹喧风断疎钟寂戚戚寡欢悰良宵端可惜
　　
　　雨后望西山懐子
　　
　　竹色恱朝雨鸟鸣人正闲手持白羽扇遥咏西楼山企彼巢居士髙卧石林间团团青桂树岁晏待予攀
　　
　　舟中望佛灯精舍懐南洲长老
　　
　　荡舟西陂上望山懐逺公遥知覆衲卧雪屋一灯红事殊迹暂旷神交理自通维当待岁杪期子白云中
　　
　　晓起
　　
　　新寒人独卧寝扉风自开向无覊旅念秋思亦佳哉曙禽翻暗竹白露泻青苔欲赋幽居意对景每难裁
　　
　　过白马湖
　　
　　沿流信归棹渐与青山逺遥见鸊鹈飞靡芜春尚浅空嗟心爱离莫缓愁肠转不对芳尊酒纷思终难遣
　　
　　纪行诗
　　
　　洪武十五年腊月奉旨乗驿往鳯阳祭皇陵舟中作
　　
　　龙江湾
　　
　　玄天无烈风江水日夜清驰波渺东注回流抱神京至哉锺水徳乃以龙为名舟樯万方合雄丽殊百城昔云天堑险今为衣带萦山川迹不改人理有代更下马入官舡兹焉始孤征祀事有常期中心念王程俯视万仭渊不啻沟浍平渉川古所戒事重躯命轻
　　
　　观音山
　　
　　连山争南驰划断沧江曲势如万马奔鞭■〈革登〉忽回复石角不戴土苍然四无麓寸草不得荣唯含古苔緑浪波撞其根岩窦响琴筑浮图乃善幻凌虚架佛屋行人愿利涉望拜各致祝人生贵心事安能虑存覆我欲升其巅慿高快心目飞传不可留一往如电速
　　
　　竹筱
　　
　　冻雨不成雪客（阙）利新晴回睇三山外残阳霭余明江神不扬波归流淡且平使者诚宣徳国家有威灵笳鼓发中州棹讴悲且清酾酒凌长风篇翰倐已成尝读皇华章征夫任匪轻愧无咨诹効何以答皇情
　　
　　金山门
　　
　　两山夹沧江拍浮若无根利石侔剑戟风涛相吐吞维天设巨险为今国东门试将一苇守坚若万马屯我来及清晓天空霜露繁列宿森在水北斗若可援江光合海气溟涬神理存俯视不敢唾中有蛟龙蟠浮屠者谁子髙居凌风旛不见渡口人扰扰蜂蚁喧愧彼超世士去去将何言
　　
　　■〈干阝〉沟
　　
　　衰杨夹髙房北风暮飕飕随逢长老问会言是■〈干阝〉沟相传开凿初民劳天为愁至今浊河底时见白髑髅陆通梁宋郊水漕荆吴舟渠成万世利虑始难为谋至今南北交此土为名州飞阁跨通波张幄如云浮忆昨少年日寳马珊瑚钩经过剧季辇结把金张俦醉月琼花观征歌明月楼罗绮朝还暮笙竽春复秋繁华逐逝水一往不可留向来歌舞地茫然狐兎丘家老无儿孙杖棰驱羊牛少小心尚尔不知今白头欲从乱离说恐子增离忧长揖入门去客泪如丝流
　　
　　髙邮城
　　
　　茫茫髙邮城下有古战场当时奂盐子弄兵此跳踉燕师扫境出供馈走四方长困西百里旌甲耀八荒势如泰山颓一卵安能当骄将存姑息顿刃待其降两机不容髪岂暇虑杀伤一朝谤书行将殒兵亦亡唶哉三里城百万莫与亢鹿走命在庖终然属其王空余菩萨台落日风沙黄
　　
　　清口
　　
　　豁达两河口前与黄河通髙岸忽斗折清淮汇其中甘罗城在南韩信城在东一为秦人英一为汉家雄人生有不死所贵在立功方其未遇时鹿鹿何异同时命苟未会丈夫有固穷舍舟登髙防岁暮百草空坡陀陇畆间一二老病翁遗迹不可问但见荒榛丛行行重回首目断以飞鸿
　　
　　龟山
　　
　　轻舟泝淮流千里不见山披衣起清晓忽覩青孱颜始觉客愁散顿忘行路艰安得筞飞笻一造幽人关翻思在山日千岩厌登攀物少乃足贵不在（阙）恶间役夫告我言此下栖神奸嘘气成江河须臾驾冈峦僧伽大威力困彼一鞠悭石岩下无底系以千连环至今风涛夕犹闻响珊珊茫茫淮泗流禹功不可刊传竒乃善诳此语当重删作诗纪岩石庶以开愚顽
　　
　　三江口望京阙
　　
　　凋年赴陵邑穉景懐京阙引领鳷鹊观言归桃李月緑芜满芳甸青山丽佳节沙气已含旾柳意方辞雪征夫方迩止同心仍阻絶迍空庶无遗赏胜聊自悦吾其和天倪将从庄令说
　　
　　题云山图八首
　　
　　烟霏乱晴旭遥见西林山忆归东湖逺人家春树间荆扉映水掩应待龎公还
　　
　　坐爱西山翠手版方支頥白鸟逝如彼孤云淡若斯谁能闲料理空滞还山期
　　
　　郢水不可极荆门望渐微青山将落照偏映酒家扉渔梁夜争渡知是醉巫归
　　
　　潮落寒沙广苍然逺山暮何处罟师归自识门前树披图忆所歴仿佛松滋渡
　　
　　参差緑树短窈窕花源明白云若可揽山鸟时一鸣遥羡中林子迟迟南涧行
　　
　　猿啼楚山晚云生冒洲渚返照入澄江风吹半峯雨中有逺行舟悠悠待徒侣
　　
　　寒烟逺轻素斜日在高峯但闻猿鸟响更无尘土踪山僧暝投寺迢逓来清钟
　　
　　南山隔秋水秀色空在眼褰裳不可涉临流思无限孤舟肯相济宁辞去人逺
　　
　　题松下读书图
　　
　　幽栖出尘表空翠连松竹袖得碧苔篇闲来石上读日暝欲忘归山空人转独（浔阳张羽题吴兴莫翥所畵松下读书图奉赠正卿高士）
　　
　　登桐坞后岩
　　
　　牵萝陟云崦憩此盘陀石欲去更题名淋漓藓花碧定有樵夫来恠是龙蛇迹
　　
　　山中答武康徐髙士寄书
　　
　　久别得君书开缄散吾虑不寄山僧来何由知我处剪纸答君书还寄山僧去为问片云间何时一相遇
　　
　　暮归闻许文学枉顾怅然有懐
　　
　　留连东斋饮迢逓独归迟忽逢山媪话知枉故人期月华窓上动禽响竹间移不遇君闲咏悠悠清夜思
　　
　　续懐友诗（并序）
　　
　　予在吴围城中作懐友诗二十三首其后题识者四人则嘉陵杨君孟载介丘王君止仲渤海高君季廸郯郡徐君幼文也时余与诸君及永嘉唐卿者游皆落魄不任事故得留连诗酒间若不知有风尘之警者及兵后移家武林向所懐廿三人往往而见而五君者或谪或隠各相暌异叹离合之无常感游从之难得作续懐友诗五首
　　
　　余左司
　　
　　幽居古垣下共彼嘉树阴比邻岂无好念子是同心芳英带露折清尊向月斟欲往寻遗躅荒园春草深
　　
　　杨典簿
　　
　　藩翰屈长才蹉跎事文笔宾筵罢醇醴容台淹下秩髙门去后静孤帆望中疾少别岁已华思君无休日
　　
　　王逸人
　　
　　衡庐古巷中髙驾日相顾芳草掩空扉知君断幽步残烟北寺钟暮雨阊门树携赏邈难期庶望遗缄素
　　
　　髙征君
　　
　　予既迁山郡子亦返郊园两地花俱发离愁春共繁已罢临池赏仍暌倾座言从来作者意寂寞向谁论
　　
　　徐军咨
　　
　　常懐稚子悲复洒佳人泣草草从军旅悠悠去乡邑芳郊连骑行烟郭同舟入当时茍不乐追欢何由及
　　
　　题倭扇
　　
　　赐从天苑秘来涉云涛逺入握体还藏向风机自展岂无白团扇能舒不能巻洗马手中持终朝陪鳯辇
　　
　　过云居精舍
　　
　　逶迤广前峯到寺行屡歇亝庖竹外烟汲路松间雪观水悟真源闻香解禅恱欲共老僧言相对还无说
　　
　　拟过园隠阻雨奉还
　　
　　在逺每伤离在近还成隔飞雨渺何穷佳期怅难得人寒市井空天晚江湖白知君掩阁卧终朝迟来客
　　
　　雨中偶成
　　
　　空斋自潇洒况复值秋初焚香对微雨如在古僧居庭寒夕鸟下烟淡暝松疎知君冩诗处高情方似余
　　
　　石门道中得石字
　　
　　依微鸟外村逶迤烟中驿帆重因愁雨柁转时惊石遥岑树共青逺浪鸥同白离索讵湏愁来往谁非客
　　
　　迁居懐沈都事
　　
　　岁晏共依仁孤舟泊烟麓以君吏隠地息我静者躅家贫乞假多情狎儿童熟留滞连冬春遶庭芳草緑开尊对疎雨悬灯照深竹谁知今夜别独掩高楼宿
　　
　　寄中竺泐季潭
　　
　　师从钟山来遗我故人书一入白云去相思秋雨余徒惭尘土迹未欵竹林居遥想中峯月清梵满空虚
　　
　　晚归饮众芳亭得髙字
　　
　　晨登郡峯首良游舒郁陶褰衣陟萝磴停策眺兰皋崖端俯城肆树杪瞩归涛洞平逺帆驶天净羣山高旷望信多美喧浊暂能逃况值芳尊酒一酌解疲劳
　　
　　饯方贠外力疾归吴兴省墓便还钱塘
　　
　　终年不出戸出戸即相违疾病欣在告田园应暂归天寒孤舟发岁莫行人稀棹师遵旧路田翁识故衣望闾桑梓在入里人民非伤哉展丘墓遽尔辞荆扉还乡如过客回首情依依晴春入旧腊积雪含清晖佳期迟子还勿恋故山薇
　　
　　蓼莪堂
　　
　　种莪图可茹养儿欲代老莪生化为蒿儿大不相保忆昔儿初生长育恐不早儿羮未及尝亲骨已枯槁譬彼种莪人爱此颜色好岂不勤灌溉采撷思一饱宁知不入口埋没同秋草诗人感兹义哀哀向穹昊堂中有孤儿千载共忧抱我愿天下人有食奉翁媪为莪不为蒿庶免负遗懊
　　
　　答方以常雨霁见寄
　　
　　余方卧闲馆子亦辞公门岂惟名迹同中有素心存昨莫枉高驾飘飖寒雨繁觞酌未云洽烟郭遽成昏乖旷积经宿已复长忧烦晨兴束方翰知子憩幽园庭阴緑始遍时夏鸟无喧感物心独悟思与静者论被时想清景欲往阻修辕申章酬佳贶寂寞已忘言
　　
　　咏懐答宋天章
　　
　　良辰谁不乐游子独慨慷慨慷亦何为感物懐故乡故乡乱庶已欲往川无梁安得晨风翼鴥彼西南翔出门遇行客言曾歴我疆宫室尽为墟城郭徒悲凉访子平生亲白骨委榛荒君子志四海小人懐一方勋名愧逺图岂必梓与桑游子不能答涕下沾衣裳叶落粪本根狐死首山冈所生良可乐贫贱乃其常
　　
　　岳王坟墓
　　
　　中原千里志西湖四尺坟长城忍自壊神器理当分流血应为碧湼背漫成文魂魄谁相友涛江有伍君
　　
　　元日喜雪懐方以常
　　
　　片片逐年来皎色映楼台坠花惊爆竹落素混香梅遶杯春宴里扑马早朝回应知洛中客高扉犹未开
　　
　　经徳寿宫遗址
　　
　　废苑民侵久故迹理当微鳯础埋将隠鸳瓦坠应飞辇池逢折佩薙草得遗玑西陵亦如此神游何处归
　　
　　题赵彦征作弁山巻
　　
　　济济清朝彦亭亭琼树枝世胄难可保零落遽如斯朱门亦已仆墨沼淡无滋空余图画迹永絶人间期虗名知何益冥寞有遗悲抚巻一长叹想子平生时
　　
　　山居书志
　　
　　旅寓难自遣幸此竹林栖石苔饶古色山禽多夜啼遗形暂尔遣望道窅然迷欎欎将谁语申章黙自题
　　
　　偶咏一首
　　
　　天寒院自幽客散人逾独呼儿掩书罢歩庭玩苔緑非懐髙世心为爱山中宿
　　
　　古诗三十二韵奉寄兰室居士袁省掾
　　
　　吴兴袁居士弱冠为吏师鹿鹿三十年起身遭乱离是时边兵骄杀人如刈蓍召吏掾幕府狼狈不得辞军门日斩斫劔戟风差差虽有幙中宾俛首莫敢窥掾曹职虽贱不畏虎豹姿论囚不当律不肯书狱辞长兴本属土咫尺为边陲居人私往来互市各相资边吏要功赏诱敢遭拘累诏言犯我（阙）羣然送圜扉将云罪当斩掾云罪当棰师律公所守吏议我所持此本无辜人未尝战交绥死者不可生安得恣芟夷不然请杀掾不能相诡随箝纸不令署抗言动旌旗将威亦少解往往免为尸从容抱案下一军为之危事过不言功但言职当为直声撼大府加官升左司归来田野间婆娑鬓如丝乱世身独全家有两孝儿当时共事人窜死吁可悲天道当与善此语不吾欺岁久恐埋没髙义无人知我欲为纪述传信不传疑请君细记忆追录休阙遗所活几何人主名复为谁新春幸缄来此事匪我私虽微良史才要为来者规
　　
　　答陈传大见寄
　　
　　鸟鸣何嘤嘤伐木久矣缺君子遗古风故人心未絶贻我新诗章问我间何阔置之衣袖中三日诵不辍比以琼瑶花要以金石节岂无蕙兰花可以慰离别君懐多芳草所思在离别惟有皎皎心思君如明月
　　
　　赋得曲院风荷赠别
　　
　　露叶漾涟漪风凉水院时翠轻愁欲断珠圆不自持低昂随芰盖翩翻巻钓丝盘折惊鱼游规荡宿禽疑为语莲舟女聊将赠别离
　　
　　题琅琊亭
　　
　　遥睇环滁秀乃升琅琊亭吊古易为感忧懐从此兴山川景如昔草木逓衰荣泠泠碧涧泻冉冉凉飙生当户猿狖啼出谷莺鸟吟登临且酣咲何用劳吾形企彼贤哲士千载有余情
　　
　　风雪图为巨上人题
　　
　　苍茫云气昏咫尺同万里白雪飞满空柳絮应堪比豺虎亦敛迹何为赤行子扁舟蓑笠者岂不寒堕指独有林巾僧禅定因初起焚香坐虗室松窓时暂倚一瞬天地间如在琼瑶里
　　
　　静居集巻一
　　
　　●钦定四库全书
　　
　　静居集巻二
　　
　　（明）张羽 撰
　　
　　○七言古风乐府歌行长短句
　　
　　题沈氏宜春堂屏风徐给事贲所画春云万嶂
　　
　　休文堂前花满枝风物四时春更宜前年三月宴客时传觞击鼓但恨迟坐中才子姑苏客众里翩翩好颜色醉来意气为倾倒千里江山出胸臆寿屏十尺色且鲜千嶂万嶂含春烟客子疑行灞桥路人家似住武陵源山僧投寺乱松里山下鸟啼人未起关门日出金琐开双堠平临楚江水江水湘云互蔽亏渚宫遥隔望霏微东崦晴垂西崦雨何处长歌樵子归亭下流泉春浩浩上有居人往来道相过搃是看山人衣冠各别心事好主人爱说不下堂清晨扫地坐焚香晴日似见孤云起莫对疑闻涧草芳夫君生平于我厚记得新诗长在口长干一去无尺书谩对此图嗟妙手一行作吏此事废从前（阙）癖今除否遥知紫陌红尘下每为云山一回首人生适意在杯酒浮云万事亦何有君乎何日归去来雨里青山待君久
　　
　　昼云山歌
　　
　　我昔曾游庐岳顶欲上青天凌倒景山中白云如白衣片片吹落春风影云晶晶兮花冥冥万壑送尽洪涛声歘然置我沧海上金银楼观空中明上清真人咲迎客夜然桂枝煑白石手持鳯管呌云开虎咆龙吟山月白明发邀我升东峯导以绛节双青童天鸡先鸣海日出赤气照耀金芙蓉屏风九迭花茸茸雾阁云窓千万重胡不置我丘壑中一朝折翅投樊笼空留万片云挂在清渡千丈之寒松愁来弄翰北窓里貌得云山偶粗似遂令残梦逐秋风一夜孤飞渡江水梦亦不可到图亦不可传不如早赋归来篇仙之人兮待我旋安得龌龊尘埃间坐令白云摧絶无与归青山咲我凋朱颜
　　
　　寄生碧桃花歌
　　
　　少年惯作看花客陌上桃花搃相识春风一向此中偏一种花开千种色只爱深红间浅红君家此本更不同枝上白云吹不散阶前明月照疑空一从一衡根各别香土斜封愁欲折西筵红（阙）人半醉忽见此花惊是雪武陵秦人那得知河阳满县徒尔为当时春风千树锦未比君家璚树枝翠禽欲来愁易见蛱蝶栖时难可辨红妆美人娇如花着向花间应掩面花今正开莺乱啼酒醒拈笔为君题羡君兄弟如虹蜺豪饮不愁花下迷玉壶清酒金偏提秦筝琵琶羌管齐走觅桥西旧酒（阙）莫待风雨花成泥
　　
　　题徐给事画
　　
　　黄门给事三十余面如红玉少有须风骨岂是山泽癯问着只爱山中居前年版下鹤头书征起直上青云衢文华堂高凌紫虗出入侍从陪金舆排方小带红罗襦精神宛如冯子都朝下手帖八尺殳左旋右转风生躯有时自臂双雕胡命中迭发争讙呼归来宾客满直庐京城酒贵不住沽烂醉坐比苍头奴执烛冩此云山图方今台阁多文儒似君才艺众中无文官侍中武金吾不负堂堂美丈夫山中故人交不疎十年贫贱长相俱升沉忽如鸟如鱼麋鹿岂与羣龙趋见君此画长嗟吁关西行李今何如祝君名成归五湖来寻高阳旧酒徒不辞解衣贳玉壶与君重醉黄公垆
　　
　　米南宫云山歌
　　
　　古之画法不复见六朝人物留遗谱后来山水出新意二李三王差可覩洪谷之后有关仝营丘浑雄独造古华原处士笔竒崛余子纷纷何足数郭熈平逺疑有神北苑烂漫皆天真画院宣和众史集俗笔姿媚非吾伦岂知南宫迥不羣一扫万古丹青尘神闲笔简意自足窈窕青山行白云黄侯黄侯安得此元气淋漓犹满纸晴窓拂拭对髙秋恍惚神游华山里生平画癖奈此何为子试作云山歌珍藏什袭君须记世间名画今无多
　　
　　题画云山图
　　
　　余既为公衡作此图公衡复求余诗其上遂为赋此时洪武丁已八月十九日也此画遗逸在苕城
　　
　　前代何人画山水长安关童营丘李华原特起范中立三子相望古莫比亦有北苑与河阳后来作者谁能当米家小虎出逸品力挽元气归苍茫房山尚书初事米晚自名家称絶美艺高一代谁颉顽只数吴兴赵公子当时弭节匡庐峰曾冩太平兴国之神宫五峯却立疑争雄台殿突兀分青红中有云气如游龙我对此图卧三日顿令竒气生心胸乱来学士遭漂荡文艺草草谁为工笔精墨妙心更苦安得再有前贤风呜呼乾坤浩荡江海阔使我执笔将安从
　　
　　寄题天目山房歌
　　
　　昔卧香炉顶（阙）观山海图东游拟拂华盖云下瞰弱水窥蓬壶天公有目何不在天世传寄在兹山颠两泓碧水涵霜镜炯如双曈落天边天髙听卑视亦宜然云有十二清虚之洞府珠宫贝阙不可睹灵风飒飒巻飞雨危石深林人上苦盘涡转毂若雪山青天际际响天鼓龙藏其中是耶非但见神鱼作人舞慎勿戱之逢彼怒顷刻滂沱泪下土前年南昌仙邀我望山雪神宫玉女待我来欲往从之路超越若人有仙骨居与洞府邻双童耕云种瑶草石田自熟无冬春卧处烟霞飞枕席醉里山花落酒巾松风萝月朝复暮坐见麻姑白发新我欲驾白鹿共子攀云岑请天开两目照我一片氷雪之清心但恐此目不司视如星有箕斗不可簸与斟且复临泽潄金碧听我长歌金石音不然倒却池中水酿作百斛之春酒共君酣醉卧云林洪崖举手或相接更结丹梯千万寻
　　
　　为童文学题韩介玉画
　　
　　我识河东老词客鹤骨伶俜长八尺白头徒步拾八侯人生变化谁能测将军跋扈天为倾公持寸管力与争当时直气动朝野至今文采传诸生诸生白面今已老三载渔官空（阙）倒罢归百事无所为万壑千岩恣挥扫丹丘玄圃落眼前涧水松风鸣浩浩由来絶艺出天机俗吏纷纷争丑好吴兴博士今郑虔故山未归雪满颠今年召对席屡前蒙恩亲赐水衡钱归来见画心茫然拄杖欲问金华舡金华之洞小有天下与五岳相钩连初平炼丹去成仙弟兄相随风翩翩洞前白不如羊眠我欲访之何由縁安得与子相周旋饥飡紫芝拾瑶草石上一咲三千年
　　
　　余将军篆书榻本歌
　　
　　余将军守舒州舒州之城大如砺长江西来遶城流贼舩如云压城硠将军提剑坐城头劔未动贼已奔鲸鲵蔽江江为浑孤军六年二百战王师不来城自存无兵犹与战无食安可支岂无爱妾与爱马杀之不解壮士饥力尽（阙）竭将奚为仓皇齚舌骂不已义士三千同日死只今犹有尽忠池碧血清泠化为水将军持节东州时作此篆书形崛竒妙墨已随神物化好事当时临得之虽非其真意独在埀金屈铁蟠蛟螭我拜重是忠臣迹秦相虽古其人非呜呼将军此书配者谁请君摹取浯溪石上中兴碑
　　
　　题徐士元画夏木图
　　
　　董元夏木不可见俗本纷纷何足观徐郎笔力能扛鼎冩此千章生昼寒阴森似有神灵会偃蹇直作蛟螭蟠天鸡晓鸣清籁发木客夜度云旗翻林下文人行杖藜石根叶落失旧蹊孤童幞被向谁宿山风萧萧日薄西商岩紫芝复何有武陵桃花元易迷人间■〈氵顷〉洞不可处莫畏虎啸兼猿啼（原作商颜紫芝不可食）
　　
　　赠疡医宣氏
　　
　　长桥下压蛟龙宫岸上人家如镜中道人卖药临溪水医得青蛇是龙子报恩不受千金珠龙伯亲传海上书门前扶杖人如市妙术何愁三折臂燕支山前白草秋冷入金疮泪欲流安得神丹从尔乞提携玉龙还向敌
　　
　　赠倭翁
　　
　　东夷来语嗢吚圣人当天九有服小臣蝼蚁将安归万夫伐竹扶桑涘夜捣水苔成侧理制为鹊尾扇参差再拜献入金门里君王垂衣坐法宫天飙（阙）清秋同尚方受献应无用分颁徧与羣臣共朝下从容氷井台人人襟袖南熏动倭翁来东夷平扬皇风四海清
　　
　　题遵道墨竹歌
　　
　　墨竹昉自何人始辋川石刻今余几后来萧恱稍出羣香山侍郎独称美洋州太守善冩真长帽先生差可儗江南谩作金错刀枝叶离竒何足齿北方作者夸澹游房山继之妙莫比湖州公子最擅名同时亦数蓟丘李蓟丘有子能传家笔势翩翩此其是一竿玉立无因依风露淋漓犹满纸想当涂洒发幽兴静对山僧北窓里江湖无人老成尽百艺荒凉今已矣展图三叹墨君堂秋声满座悲风起
　　
　　题沈御史所藏倪云林竹并竹枝歌
　　
　　云林之子有仙骨平生好洁如好色纷纷浊土等虫沙呜呼瓉也何由得忆昔常登清閟堂黄金寳鸭共焚香（阙）京妙墨僧繇画示我不啻千明珰人间万事如飞电洗玉池空人不见李子城东土一丘何人为着黔娄传绣衣使者骑青骢曾听竹枝湘水东归来见此如梦寐巴陵洞庭生眼中江湖豪翰今零落君厚此图良不薄愧我题诗忆故人黄雀何年下寥廓
　　
　　望太湖
　　
　　登髙丘望逺泽蓬莱三山不可测何如太湖緑万顷洞庭连娟向空碧东风吹尽吴天云玉盘双螺翠堪摘我昔东游鳯凰台嵯峨巨艑如山来白波不动镜光晓云帆万点争先开中流回首心茫然恍如乗云行九天惊涛忽逐回风旋砰雷转毂若雪山龙伯鬼国见眼前失势一落充蛟涎舟师指浪呪浪婆我独再拜不敢言平时之险且如此何况震荡洪荒先帝尧咨嗟逾九年黄能无勲幽羽渊有子大圣与天同一朝出我羣鱼中试观此湖险始知四载功如何草木华无心谢春风吴越之事良可鄙虎战龙争方未巳水犀百万今安在唯见夫差白云里鸱夷身退不言功不直湖中一杯水我欲临流呌神禹湘娥鼓瑟冯夷舞尽挽湖波变春酒醉卧扁舟弄烟雨
　　
　　题胡廷晖画
　　
　　画师我识吴兴胡身长八尺苍髯须目光至老烟不枯藻绘万象穷锱铢大儿十岁能操觚小儿五岁能含（阙）得钱不共酒家需时复纵博为欢娱魏公家藏摘瓜图妙笔不啻千明珠胡一见之神（阙）苏以指画肚潜临摹落笔便与前人俱祝融撑空阁道孤朝云暮雨相萦纡中天碧瓦仙人庐下有桃源风景殊鸡犬似是先秦余浔阳山客山泽癯自从丧乱遭穷途幸逢治世容微躯尧舜亦有巢由徒已办小艇长须奴便欲往从渔父渔江湖此境何地无（赵文敏公家藏小李将军摘瓜图歴代寳之尝命廷晖全补之廷晖私记其笔意由此画法大进故诗及之）
　　
　　题青并云林图见前不复录赵彦征画葵轩歌为金修撰赋
　　
　　昔君种葵吴门东南风五月花茸茸年年走马看花去君家有酒如花红（阙）君种葵荆山下五月开花还遶舍看花对酒岂无人祗忆故人无在者种花人在未成翁何事看花人不同我亦当时看花者忽到花前如梦中握君手为君寿但愿长看君花酌君酒
　　
　　驿船来
　　
　　驿舡来鼓如雷前舡去后舡催前舡后舡何敢住铺陈恶时逢彼怒画屏绣褥红■〈毛瞿〉毺春梦渐醒过舡去棹即长跪劝使臣愿官莫喜更莫嗔古来天地如邮传送尽忩忩无限人
　　
　　梅花初月楼歌
　　
　　吾闻仙人好楼居乃在阆风之圃玄洲之墟云窓雾阁千仭表青天十二金芙蕖风舟不可以径度安能跨海骑鲸鱼新安先生列仙儒卜居半生茅未诛晓携青鹿向烟雾一径初入千萦纡桃源忽向眼中见风物但是秦人余五丁何年斧凿枢洞户夹立宁平舒纷纷过客不敢有山君守护烦呵嘘先生结楼万木杪逈如丽谯雄且孤连峯忽断西南隅开楼见月蛾眉初梅花千树雪不如飞觞醉月弄花影炯然身堕白玉壶侍郎结髪读父书十年闭楼山不看一朝征起青云衢佩玉日向君门趍楼前梅花自开落楼头明月还盈虗南窓孤烛照归梦觉来枕席非吾庐且当致身佐唐虞夔龙岂容混樵渔长干美酒熟可沽梅花如雪覆緑芜神州月色天下殊何用区区懐故都花间卧月红■〈毛瞿〉毺人生花月何处无
　　
　　题钱舜举溪岸图
　　
　　忆昔至元全盛日天子诏下征遗逸吴兴八俊皆竒才秀邸王孙称第一一朝玉马朝周去诸子声名捴辉赫岂知钱郎节独苦老作画师头雪白江南没骨传（阙）稀钱郎得之法更竒晴窓点染弄颜色得钱沽酒不复疑今人祗知重花鸟岂识此图夺天巧玄云抱石雷雨垂苍山夹水龙蛇遶岸侧溪回共杳冥蒲稗深沉映鱼鸟渔舟乍随迷烟散客子竟渡澄江晓自云布置师北苑只恐庸工未深了巻余更有魏公题字拟锺王差未老郑侯得之恐神授使我一见喜絶倒双溪流水清何极门外南山空黛色文章翰墨何代无二子畴能蹑其迹为君题诗三叹息呜呼古人难再得（吴兴当元初时有八俊之目以子昂为称首而舜举亦与焉至元中子昻被荐入朝诸公往往相攀附取宦逹而舜举独龃龉不合流连诗酒以终其身故二公之诗各言其志而子昻微风有意览者当自得之也）
　　
　　题陈升画马
　　
　　开元之中马独盛秦汉以来难及之岂惟监牧効才艺画史往往称神竒拳毛玉花最难冩祗许曽羁名当时亦有弟子沙苑丞不解骨法空毛皮近代吴兴赵公子雍也其子名相驰后来陈升号入寳升今已老继者谁青桐飒飒凉风吹奚官朝出试马时前者回顾后者随精神不动鬃毛垂唐家四十三万匹如此骏骨亦恐稀呜呼世间驽骀方满地安得覩此真龙姿
　　
　　题徐士元所画（阙）面
　　
　　营丘老山百世师后来学者有郭熈寒林平逺世岂有往往赝本传其疑吴兴徐卿好心手貎得郭熈定真否二三野人长松下茅屋正对青山口前者回顾后者恭抱琴伛偻随孤童世间岂复有此辈定是栗里柴桑翁请君更试虎头笔为冩我象叅其中
　　
　　题幼文为费景祥冩古萧山寺图
　　
　　山人手持酒一巵长跪向我求新诗自言此（阙）君所识乃是河南使君之所为（阙）厓怒瀑形絶竒天门阁道相因依中有台殿横天梯金绳碧瓦光参差使君当年作此时祗是昻藏一布衣豪雄意气今已（阙）图画应知得者稀右丞辋川不易得此公名位岂卑微请语世上悠悠者人生贫贱安可欺人生贫贱安可欺
　　
　　浔阳张羽为景祥题是日积雨新霁风日清美余与野得黄君公衡沈君携酒会饮其家酒酣耳热率尔赋此不能工也
　　
　　画山水行题沈子干所藏赵待制江浦归帆秋林潇洒二图
　　
　　古来名画传父子唐有二李蜀两黄吴兴公子冠当代雍也继之早擅场太祖子孙尽龙种毛骨固是非寻常珊瑚寳玦久零落空有妙艺传文章至元天子亲召见徒步便赐中书郎奏园每得天颜喜盛以金匮白玉堂遂令世人争贵重门户杂沓如堵墙雍初腾踔晚一（阙）五陵豪气无时忘吴姬越艶坐相拥始（阙）落华挥缣缃五日十日一水石屏障彷佛生辉光君家双图何所得私印乃出牟陵阳一图汗漫秋水阔客子喜甚髙帆张山僧暝投云际寺殿影洸漾涵潇湘一图崒峛孤峯起空林叶赤天已霜蹇驴乌帽喜萧散佀是汉代绮与黄风尘澒洞二十载锦题玉轴多散亡图书祗应天上有人间那得千金藏从来好事多成（阙）云（阙）过眼如毫芒君不见王家相家势尽时复墙走轲不得将何如城南佳山水千崖万壑摩青苍与君对此饮美酒虽无南宫北苑吾何伤
　　
　　题姚运使冩溪山仙馆图歌
　　
　　去年君为郡文学独抱遗经憎命薄出门无马坐无毡拜迎官长常作恶今年君为转运使殊恩亲出官家赐月给太仓三十斛况复官闲少公事人生贵贱翻覆间世上悠悠那解此忆昨访我当严冬冩此溪山三数重骅骝一去了无影空有遗迹泥沙中闲道河间古城郭出门遥见滹沱水何如为画古邯郸珍重函封寄千里
　　
　　去年冬姚君继华过予戴山寓舍会饮顺徳堂为仲伦冩此图今年春遂为文学征除河间运使秋八月张羽赋此
　　
　　题唐子华云山歌
　　
　　国朝画品谁第一房山尚书赵公子二公何以能絶伦丘壑乃自胸中起由来书画搃心画政自不在丹青里当时岂无刘与商屏障纷纶何足齿唐侯自是吴兴秀爱画彷佛郭与李长松平逺早已工更上歙州看山水归来却师董北苑叅以房山势莫比始知絶艺老更成画师俗辈那知此此图三尺谁为赠云气苍茫石磈磊牛羊未归樵子出户牖寥落苍崖底冩成不题岁月字要是头白居乡里乾坤浩荡江海空后人未续前人死为君题诗三叹息世上好手今余几鸣呼尚书公子不复见得见唐侯斯可矣
　　
　　题王元章墨梅
　　
　　王郎志竒貎亦竒与世落落噤莫施一朝骑牛入都市关吏不识谁何之归来老作会稽客千戈歘起西南陲青袍白马风尘里越州城边战不已雄襟自许鲁仲连一箭无成身已死世上空余冩墨花只将名姓华光比呜呼人生有才不尽用古来埋没皆如此
　　
　　题便面
　　
　　近代丹青谁第一南有魏公北有髙风流雄混各臻致下视刘商儿女曹百年零落作者少大夫文艺供草草山川英气何代无我总有心嗟欲老君不见房山翁曾冩太平兴国宫五峯秀出青芙蓉云气郁郁如游龙千金拱璧不可博一朝焚弃随飘风世间神物久已化纷纷粉墨何由工呜呼乾坤浩荡江海阔使我执笔将安从使我执笔将安从
　　
　　赵魏公竹枝歌
　　
　　赵魏公真王孙风流（阙）晳更能文丹青自比董北苑书法兼工王右军至元诏书征草泽召见庭中推第一三事趍朝贺得人万乗临轩赐颜色殿前落笔侍臣惊鸡林象郡搃知名夫人通籍宫中宴儿子承恩内里行一家三人书総好天子频称古来少疏广归来有赐金张芝闲处多章草全盛须臾那可论百年乔木总成尘凄凉故邸属官府零落诸孙随市人空留遗迹传身后一纸千金争买取屛风画絶为谁收团扇书工亦何有唐生购得墨竹枝一尺中含千尺姿若非松雪斋前见应是鸥波亭下池曲池已平台已壊露叶烟丛更何在唯有双溪水北流至今犹遶空墙外
　　
　　题胡廷晖画
　　
　　近代丹青谁第一精絶独数吴兴胡魏公家传摘瓜图将军妙笔絶代无年深粉墨纷模糊公命胡也全其污鸥波亭前山满湖宾客不来人迹疎以手画肚私传摹归来三日神始苏下笔直与前人俱今人不见古人画古画自与今人殊呜呼眼前不复见此物吾与购之千明珠
　　
　　送沈孝亷读书山中
　　
　　秋空雨洗千峯出霜树遶谷攅青红嗟我欲游不可得子住读书于其中念子出身自纨绮秀如青松茁蒿蓬十年奔走铩羽翮黄金散尽家已空懐中一经不敢弃失此将恐为昏聋束书堂上告父母深山独往无仆童林僧谷叟颇敬客麤床粝食意甚忠身闲昼静百事絶经史左右相研攻径须跨海踏鲸背且莫琐屑笺鱼虫车良路端期不止跬步自可升华嵩业成静俟时自至譬彼力稼遭年丰朝廷悬爵待竒隽掇取五鼎荣而公古来孝悌神所相未必使子羸其躬蹇予少学壮愈惰聪明日（阙）鬓已翁世间有书未尽读安得返老还为童跛鳖何由追騄耳赠子以策情何穷倘有新知逺相教为我缄寄东飞鸿
　　
　　长洲行送黄茂宰之官长洲
　　
　　昔我扬帆向东海吊古直上姑苏台洞庭水树净如发一片吴江天际来长洲逶迤覆緑水金沙荡漾（阙）光起不见夫差荡桨归空有芍药似西子阊门大道多酒楼美人如雪楼上头争唱吴歌送吴酒玉盘纎手进氷羞劝人但饮不须愁伍员吹箫去国成名鸱夷一去流恨无声要离已矣髙坟峥嵘樵儿踯躅芳草春生何如三让人孤名如水清亦有挂剑翁生死见交情薄俗轻然诺乾坤长战争两贤不可作令我泪沾缨君发金陵腊未残君到吴门春已还邑人讼少清且闲还同谢眺看青山开元寺里题诗处访我旧墨苍苔间倘过皋桥烦借问恐有高人梁伯鸾
　　
　　题丘大卿天柱峯
　　
　　昔闻安期生飘飘入秦京上书三月初报罢拂袖去作蓬莱行却咲叔孙通俯仰咸阳城长生亦何补身后留空名何似长安少年客天柱峯头煑白石朝辞猿鹤下云中莫逐夔龙侍君侧绣衣骑骢马蹀■〈⻊爕〉台城下爱道心不忘归来坐清夜太平天子亲亝祭新擢祠官捧珪币紫坛爟火晓如星独倚衮衣朝上帝翻思旧隠地石室生青苔来时壁上苍精剑七星剥落空尘埃丹砂不复化罗衣谁更裁人生穷逹会有命何须千岁如童孩草衣木食苦复苦王乔偓佺安在哉寄语空山旧泉石不须为我生悲哀功成倘遂乞身愿万里青天骑鳯来
　　
　　题赤城霞图赠方生
　　
　　结髪好名山遨游到吴楚东游不到天台路长忆兴公赋中语赤城焕髙霞翩然空中举灵溪碧草春萋萋瀑水和风响秋雨我欲振金策飘飘凌九垓游神不死庭回光增天台手招丹丘人共卧石上苔红颜去人不愿返老大求仙嗟已晚方生去愁人心赠生赤城图吟我赤城吟劳劳亭下一杯酒离愁万里生林阴客车明日当早发云帆孤飞度东越国清寺前千尺松岁晚应归望山雪道逢寒山子为寄相思情未歇山人若欲知我心五界峯头看明月
　　
　　题山泉隠居图
　　
　　日长侍立南熏殿圣主从容正开巻内臣如（阙）拥图书诏许近前曾一见玉■〈⻊爕〉金题照眼新三王二李（阙）未陈妙笔森芒洄冥漠乃知今人非古人归来三叹北窓下开屏见此新图画流淙百折挂石梁古木寒松势相亚木末何人一草庐山泉之人昔所居鸿胪寺里晚朝下对此高堂心郁纡华亭御湖眼中见武陵桃源路岂殊老夫曽住康王谷五老香炉映飞瀑乱来井臼今存否因尔高歌望黄鹄
　　
　　日上人深居庵
　　
　　古槐僧古槐僧何处深居白云里禅心乍可拟虚空世事都将等流水长年禁足不辞山一日化衣曾入市闲分碧涧浸杨枝戏采青松为麈尾窓间啼鸟寂不闻掌上（阙）珠聊渡尔尚嫌宿习除诗句况肯劳生为妻子古槐僧谁得似
　　
　　松下问童图
　　
　　宣和天子开南苑画史当时皆妙选王孙公族总好此精絶谁知赵希逺君不见开元之中世称文宗室亦有李将军希逺师之得其妙思陵寳重（阙）千钧松下何人白练裙萧散似是华阳君展图安得从尔去相侔吹笙卧白云
　　
　　题髙尚书山水
　　
　　君家此画何由得峭壁阴森如铁色髙阁平临烟雾低长松（阙）舍雷雨黑寒绡七尺半是云深林窈窕路莫分幽寻恐与神明遇静听唯应猿狖闻海岳者图絶低小后来作者何足云主人借问谁能尔定是房山髙使君
　　
　　望云树
　　
　　游子辞亲下江去东游直到海边住水路迢遥难寄书空望白云知母处骆驼桥下贾舡稀吴缗日日得归迟举头见云低头坐此意傍人那得知焚香再拜云中君愿留阿母待儿身
　　
　　奉化李公复祖母沈年二十生子七月而寡子既长沈为娶兄之女为妇生二子亦寡长公逹次即公复二母今皆已老号双节堂
　　
　　鳯觜鸾胶难续弦双龙镜破难再圆阿婆二十已守节新妇丧夫方少年大儿娇啼母心苦小儿十月安知父破窓风雨来早秋夜绩灯前共相语山头松栢摧为薪山前翁仲二成尘红颜憔悴垂白发生死不惭泉下人
　　
　　题叔耕画梅雪轩
　　
　　好画谁如莘枣强堕马折股犹未忘何年冩此寒林趣精絶未数左子王屋里何人坐吹笛似是南昌郡中客曲终朔雪忽飞来开门满树梅花白
　　
　　松阴清梦图
　　
　　阳坡碧草秋芊绵疎影堕衣团緑烟龙枝无声山日年仙骨空明神悄然氷魂微回海山小泠泠鹤语青林表俯视黄尘盖九州岛悠悠凡梦何时晓
　　
　　百索词
　　
　　越罗窄袖香如雪五色丝茸相斗结看谁结得丝最长管取自身无口舌大姑巧擘松纹细小姑双盘作人字揎来只依金钏寛剩得留将系郎臂系郎臂结郎心一寸丝绳一寸金爱惜莫教容易断直到明年与郎换
　　
　　吴宫词拟王建题胡廷晖所画春景楼观士女图
　　
　　馆娃宫中百花开西施晓上姑苏台霞裾翠袂当空举身轻似欲随风去遥望三江水一杯两点微落洞庭树转面凝眸未肯回要见君王射麋处城头落日欲栖鸦下台戏折棠梨花隔岸行人莫偷盼干将莫邪光灿灿
　　
　　楚宫词拟张籍题夏景
　　
　　渚宫四面芙蓉开碧水晴径氷井台玉壶蔗浆光满满当昼君王频赐来云绡半巻凉欲滑援琴向风弹白雪冷玉屏风十指寒输却鸾篦戱相夺吴绫画扇镇长新肯信年年有炎热不愿生入蓬莱峯愿妾世世居王宫
　　
　　秦宫词拟李贺题秋景
　　
　　凉波翠湿南山影露滴金人光炯炯秦王夜半巻衣回楼壁斜开蜀云冷西宫桂熟离离子海童不归一尘起蛄啼老石不胜秋小玉弄香惜香死臙脂影破澄潭白菱角尖尖不堪摘鲜红皴緑未满舡楼前凉兎光团团
　　
　　汉宫词拟温庭筠题冬景
　　
　　石鲸呿浪揺金池吹尽宫梅如雪枝避风台髙风不到寳帐熟眠人未知象炉红炽狻猊影氍毹软翠鸳鸯并李娘唤春春为回咲却人间求火井椒房小妓起常先玉缾暖手濯温泉白头臣朔寒无履待诏金门霜满天
　　
　　送金秀才归侍（以贞）
　　
　　风吹歴阳树石城悲早秋髙堂入逺梦拂袖登吴舟金陵官酒如乳香酌君送君朱雀航前日同来二三伴此时望君俱断肠科名古来人未羡冨贵不如归故乡年年随计多辛苦十上风尘竟何补秋巻窓将箧内归彩衣重着阶前舞当时县令亲劝行今日还家父老迎门外清溪仍可钓山下石田身自耕子身长健亲长在黄金如山不可买君不见长安城中罢官客欲作布衣何可得（欲一作求）
　　
　　吴节妇词
　　
　　赤尘晓拥青丝骑玉镜愁鸾落红泪氷魂偷逐水仙归绮楼一夜灵犀碎六曲阑空不碍春带罗盘风轻扬尘池波不动暮光碧青天影落桃花云相思月照楼前水离离芳树留红子无情桃李乱中开不学夫容抱霜死
　　
　　与徐徳望冩扇上
　　
　　南州髙士忽相见求我为画白团扇戱拈秃笔扫云山顷刻终南眼中见昨夜西风起天末坐使清凉夺炎热劝君此扇莫弃捐不用留取待明年
　　
　　守宫词
　　
　　钿合和丹食龙子臙脂夜凝神血紫老蟾玉杵寒丁东鸾尾轻轻飞碎红织成穷袴千盘带蝶粉蜂黄镇长在夭桃一点老晴春门前鱼目深如海
　　
　　杏林图
　　
　　山人种杏白云中谷口花开千树红自惜朦胧带朝露莫愁零落向春风春风几度花开日炼得丹成应可食妙年有术济人多况君自是飡霞客
　　
　　云山图
　　
　　青山青青白云白一尺小溪千里客扁舟舣岸不见人鸡声何处秦人宅桃花流水春鳞鳞不识人间有战尘待得紫芝如掌大归来闲作太平民
　　
　　题金华王氏洁养堂
　　
　　金华之山何岧嶤上有楼观当云霄仙人时跨彩鸾下夜静月明吹玉箫丹厓翠壁饶烟雾正是初平牧羊处初平一去已千春白石于今尚如故君因采药时经过袅袅凉飙生薜萝洞口雨余苍藓合松间秋晚白云多幽径闲行不辞逺泠泠碧涧流常满赤松来往此岩中曾见蓬莱几清浅有时髙咏独归来回看明月上仙台瑶草无声露华湿天风拂袖吟懐开闻道君家景殊絶南山有花如白雪兄弟相规侍母前儿身常比花同洁花谢花开春复秋悠悠世事随东流惟有高堂风物在开门长对南山幽八珍美味非所欲菽水奉亲欢不足但愿栖迟勿逺游岁岁相依在林麓君不见西家轻薄儿身随贾客游天涯挂帆东去入沧海风涛汹涌无归期又不见南邻少年游侠客遥遥走马天西极几时贩得黄金归愁来应洒穷途泣人生忠孝当两全事亲且复终天年还须奋身佐明主留取声名照千古
　　
　　静居集巻二
　　
　　●钦定四库全书
　　
　　静居集巻三
　　
　　（明）张羽 撰
　　
　　○五言律诗
　　
　　赠髙邮许晋兼懐王颙
　　
　　相见复相违尊前泣满衣交游吾与汝出处是耶非淮柳行将转江鸿去渐稀更怜王子敬此去几年归
　　
　　途中遇唐凯酌别前山
　　
　　相逢多（阙）后相别片时间旧话匆匆酒离程窅窅山军坡霜外（阙）寺舍雪中闲情比若溪浪随君北度关
　　
　　雨后登望
　　
　　雨洗清秋出余云逐望开洞庭霜叶下阳羡暮帆来野嶂横当道寒流没钓台登高正堪赋莫学楚臣哀
　　
　　寄渡别驾贯
　　
　　海岸投簪罢还乡不住城官轻汉别驾待重鲁诸生研沼寻常满书堂早晚成惟嫌卖药处儿女尚知名
　　
　　寄车孝廉昭
　　
　　亭隠余不旧人推武子贤古书堆卧内流水到阶前畏酒心先醉吟诗思独玄更闻懐逸兴相约访丹泉
　　
　　园全懐全许二校书
　　
　　市朝非我恋此地养疎慵园古苔连竹窓明雪在松素帷生道意清镜长衰容不见羊求过空寻旧屐踪
　　
　　与学子沈集画并题
　　
　　笔砚随人老云山发（阙）新昔心期后世余习自前身石埭残沙晓茅檐古木春卜居能有此甘与白鸥邻
　　
　　题（阙）翥画便面
　　
　　垂钓乱蒲间心将鸥鸟闲长竿不设饵孤艇坐看山清晓乗流出薄暮放歌还寄言同羣者所得匪（阙）
　　
　　客中奉懐竹溪游好四首
　　
　　共识王孙贵吾知长者贤逢人多话旧爱我竟忘年对饮频辞酒相思却放舡别来成寂寞得句向谁传
　　
　　右西斋先生
　　
　　质朴古风存家连水竹村旧蒙公子爱兼得里人尊客至频倾酿闲时自灌园西楼有枕席高卧任乾坤
　　
　　右松筠乡老
　　
　　四海尽王臣多君歴苦辛绳桥独往路雪岭几时春哭子余枯眼休官一病身还闻有趣召未许便垂纶
　　
　　右彦良别驾
　　
　　君方还邑里我复离家园交臂仍相识伤心孰与论过桥闻访寺带雨共归村别后交游冷唯应独闭门
　　
　　右钧徳贰令
　　
　　寄周伯阳
　　
　　薄宦志多违言归未得归一随江燕去五见塞鸿飞素发应添镜缁尘已满衣裁诗拟相寄人到秣陵稀
　　
　　题周山人所居
　　
　　门掩千山里春风乱碧苔幽人爱此径樵子少曾来竹笋清心馔松花养性杯为君淹俗驾累日共徘徊
　　
　　寄金子敬
　　
　　束发事边庭琱弓白羽翎老知农有味病恶药无灵为客（阙）三径教儿诵五经定应琴酒罢余兴到丹青
　　
　　寄友人
　　
　　旧宅闲坊里身形似鹤长诗才兼乐府儒服间戎装爱马开新廐留宾扫静房懐君西望逺一鴈下斜阳
　　
　　寄钱唐吴山人
　　
　　占得闲坊住园扉近竹幽经方教子读药草课童收湖色揺春幌涛深入夜楼应骑蹇驴去城市漫浮游
　　
　　寄渭清逺
　　
　　蒲室传衣后清名重一时外甥多似舅弟子已如师微宻千花偈清淳五字诗板桥西畔路风雪阻幽期
　　
　　题徐士元画梅雪轩图
　　
　　髙轩岁莫情取物制为名人与梅俱素诗因雪倍清散盐能润物结实拟和羮稍待花开夜来听扑树声
　　
　　围城中懐友
　　
　　风骨多儒相为师不惮贫买书高着价避酒屡辞巡经学传门弟缌衣塟里人懐君桑梓旧宁比异乡亲
　　
　　右李讷
　　
　　破屋临湖住闲身似鹤长逢人矜侠气遇难耻儒装有妇频修药无儿解奉觞从来多逺志今日在何乡
　　
　　右莘野
　　
　　感秋
　　
　　烟火四邻（阙）蛩声孤馆幽人闲知永夜月白见髙秋风露惊华发关河忆壮游吾年已如此素志祗堪羞
　　
　　懐故妻及亡儿（时在姑苏围城中）
　　
　　故妻及稚子墓俱在吴兴每岁常一展省风尘阻絶泫然兴懐因赋短诗用寄哀悰
　　
　　何处塟深情牵车出晓城冡间无白日镜里是前生积壤销钗鳯荒苔掩佩琼空余故衣在手迹尚分明
　　
　　埋骨近莲宫松杉满径风明珠辞掌上白璧毁泉中巻有涂鸦墨花迷趁蝶丛伤心嬴博者此恨讵能同
　　
　　憇桃花园
　　
　　古巷号桃花茅檐背竹斜卖蔬供北郭放水与西家土脉通潮信湖光助物华我来思借地学种五文瓜
　　
　　寄灵隠良上人
　　
　　空界近诸天髙居息众縁山如西竺岭人悟上乗舡定力能消病浮生不论年听猿曽有约幽梦遶云边
　　
　　游三茅观
　　
　　洞府閟旾云名从地脉分金毫开妙相玉札瑑灵文鹤驭三天下鸾笙五夜闻何因避世网香火事茅君
　　
　　炬上人之金陵未还保叔塔院留赠
　　
　　闻说离山久生縁遍外方三衣长挂体一钵不持粮禅处松将偃归时草正芳残书看未了拟借最高房
　　
　　题秋月楼
　　
　　楼近素娥宫凉宵昼日同象筵看似水碧瓦映疑空曲宴怜规满冲情苦（阙）中不见陈王苑委照緑苔中
　　
　　来青楼
　　
　　画粉叠楼腰青山不费招窓开明月夜帘卷白云朝淡借澄江映浓因落景饶何劳双屐去千里访岧嶤
　　
　　寄沙门文藻
　　
　　藻公多弟子住遍两峯间行道无拘着孤云自往还缁衣冲莫雨金策响空山愧我游方内春风独掩关
　　
　　围中懐方员外
　　
　　作吏风尘际常懐隠遁情偷闲频谒告厌俗拟归畊月幌留宾卧花宫请客行旧书空满箧一览一沾缨
　　
　　登吴山西畨大成寺阁
　　
　　境寂不生尘僧多是北人乐随天女仗花遶棾王轮（阙）室炉熏聚清泉茗味新无生端可慕只恐愧吾身
　　
　　陪方征君月游
　　
　　园景弄春韶曾来醉緑瓢谁知明月夜尤胜艶阳朝竹碧茶烟度池清蕙气飘预愁城鼓动独上木兰桡
　　
　　憩海会寺南亭
　　
　　亭子碧江浔云霞生逺心千山正揺落四客复登临地势分吴越涛声送古今悠然白鸟意欲去更长吟
　　
　　九日过东园
　　
　　家居白日长学圃亦何妨延客开芳径留僧置净床夜灯山顶寺寒灶竹间房休沐惟来此尘情得暂忘
　　
　　云日弄秋晖玄斋坐掩扉草芳寒蝶恋竹静午禽啼雅会便诗侣闲行称道衣若教邻近住争遣往来稀
　　
　　楼中雪意
　　
　　楼角聚寒鸦江氛掩夕霞乱云方似叶冻雨未成花天意怜贫士人情向酒家愧无梁苑赋空拟咏瑶华
　　
　　方遶人话别
　　
　　兹别可无愁还乡岂浪游田园重作主家口半登舟雪意孤村逺鸡声别墅幽送君翻自咲归计转悠悠
　　
　　正月二日雪
　　
　　瞥屑复飘萧随春态更娇未甘从旧腊还解避正朝琪树花偏早朱楼玉易销若教先一日应湿紫宸朝
　　
　　奉（阙）园隠期予不至
　　
　　雨馆卧多时园亭误宿期恨无飞去梦忽见寄来思聚首难如此论心复有谁妍词何以报藏玩比青丝
　　
　　寄方员外
　　
　　萧散任天真浑忘是病身问安多省吏投宿半乡人尘鎻藏书阁风翻滤药巾未应长闭户憔悴过今春
　　
　　陪明天目会方员外东园
　　
　　柴门连水竹车马少曽通人卧春寒里僧来莫雨中醉看新柳色吟对落花风何用谈名迹余生已悟空
　　
　　皋亭有感
　　
　　忆昨初经乱家从此路携渔汀怜共泊僧舍记曾题同载人俱没重来思转迷客愁政无奈况值雨凄凄
　　
　　送方东园
　　
　　云山已改夏花鸟尚留春却送还乡客空惭久滞人扁舟生旅思孤馆闭愁身唯应掩窓卧倘有梦相亲
　　
　　闰七月七夕
　　
　　巧侣重招邀朱楼映晚霄鳯机仍歇杼鹊翼再成桥云幄香犹在霞衣涙未消帝应怜别怨暂许闰年饶
　　
　　过西湖
　　
　　拂曙度严城兰舟或且迎青山雾里出粉堞水中明妆断倡楼色歌絶妓航声繁华任自歇心赏有余清
　　
　　寓戴山僧舍
　　
　　松杉古佛庐借地即安居鸟影流闲幔竹光揺素书山寒人语寂雨冷桂华疎一悟三空意荣名信是虚
　　
　　○七言律诗
　　
　　吴兴南门懐古
　　
　　郭门南面似襄州野树寒山对倚楼公子城空无食客霸王宅壊有荒丘夕阳冉冉仍西下秋水茫茫共北流只是今时已惆怅不应更为昔人愁
　　
　　送谷克让湖南侍亲并柬李中卿县丞
　　
　　五两风生楚客归梦魂先已到庭闱九疑舜塜苍梧野三国周郎赤壁矶天地悠悠人自老江山欎欎鸟空飞若逢李白烦相问别后平安一字稀
　　
　　僧斋寒夜二首
　　
　　上方台殿驻余晖露下烟寒独掩扉山木萧条啼鸟歇道门清凈俗人稀钟兼逺籁回郷梦鴈带新凉到客衣拟结许询同下榻自怜幽兴每相违
　　
　　山馆萧条寝复兴经声遥出最髙层客愁无伴依童子禅学多难忆古僧阶下鸣蛩沿定（阙）竹间栖鸽避悬灯逺游亦有幽栖志拟絶尘縁老未能
　　
　　行药过西崦
　　
　　白日都销笔砚间偶因行药到松关秋声不尽萧萧树夕景无多淡淡山虫响寒亝僧自定苔荒深院客长门已知身世俱成幻莫叹西风鬓易斑
　　
　　登德清百僚山
　　
　　湖乡风景三秋后佛界轩亭四望开碧水翻从城里过青山直到县门来鱼商酒市晴偏集钓艇莲舟晚共回自古登高能作赋坐中谁是大贤才
　　
　　寄述古道上人
　　
　　选佛场中让长年爱投静刹寄髙禅法身谩应人天供世谛兼通内外篇月照袈裟行道遍华飞如意说经圆闻师剰有藏书在拟借邻房未有縁
　　
　　九日登道场山同吴逸人赋
　　
　　忽惊九日当今日同在他乡望故乡百里山河天尽处万家城郭水中央帷间风动闻灵语寺里林疎见佛香不是避喧来此地无妨览胜到斜阳
　　
　　扬州道中
　　
　　马头津口足风波岁晏遥乗一传过南渡客来多汉语下江舡去半吴歌芜城总入新编户瓜步斜连古漕河何处吹箫明月夜野田茅屋晓烟多
　　
　　晚过淮阴
　　
　　军城鐡鎻晓开关使节星驰未敢闲淮水东流应落海瓜州北去少逢山行人欲断寒烟外逺烧时明乱苇间却忆帝城风物盛礼成须复上春还
　　
　　鳯阳使还口号
　　
　　拜陵初罢雪云晴使者南还荷圣灵马上顿更新旧律风前重数短长亭逢人问俗猜伧语到处寻源验水经却忆长千桥畔柳归时应待眼青青
　　
　　正月晦日雪
　　
　　不肯凝祥向腊前却来呈瑞入新年开妆已落梅花后学舞争居柳絮先乍积欲迷芳草地易消应避艶阳天遥知大辂躬耕处共贺瑶华满舜田
　　
　　雪中懐周大使倬
　　
　　忆君官舍傍苔矶正是天寒雪拥扉堂上客来公吏散山前市罢估舡稀宦情淡薄同流水乡思苍茫对夕晖岁晚荒村无可寄拟将诗句托鸿飞
　　
　　雨中言懐
　　
　　邑里萧条民未复斋居卑湿病相牵客愁连月唯闻雨农事关心拟问天自幸拙畊终岁饱更惭中酒日高眠不才如此真堪弃敢负明峕费俸钱
　　
　　送僧还天台省亲
　　
　　戴君东去路迢迢应为宁亲到石桥江上中亝寻午墅沙边夜火杂寒潮宰官问法留三宿慈母焚香制七条岁晚定知归本寺待予听雪坐中宵
　　
　　菁山石梯阁与方二彛徐七贲周二复夜坐陪赋
　　
　　忽逢晦日惊春尽为倚高窓到夜分东崦平连西崦树上方遥见下方云涧声人语空中辨花气林香暗里闻莫道暂时留爱赏移家终拟避尘氛
　　
　　赠释子良圮
　　
　　辞家译徧五天书避乱聊寻废刹尼片月池中观色相千花塔下礼清虚行随流水因亝后坐得新诗是偈余看说到城还不住余生汨汨竟何如
　　
　　寄南屏渭长老
　　
　　蒲室传心第一宗老寻古刹寄行踪散花偈就人争冩壊色衣穿自懒缝案上金经皆贝叶手中玉麈是青松何年惠逺重开社来听东林寺里钟
　　
　　春日登戴山懐旧
　　
　　选胜寻常此地行春日望湘湘更明白浪逼连阳羡树青山半掩阖闾城楼台高下千家柳阡陌东西几处莺忽忆从前旧游处无端愁思一峕生
　　
　　寄赠紫金精舍喜性二释子
　　
　　精蓝石畔接城闉野水交游絶四邻过去真僧留半偈浮来古佛见三身夜深门有听经虎岁稔厨多施米人遥忆两禅相对处俨然无着与天亲
　　
　　舣舟孺山懐徐孺子
　　
　　登髙懐古重徘徊试荐山泉当酒杯此地不闻悬榻待当峕应为吊丧来（阙）栖壊（阙）残僧散风动寒灯古殿开千载南州寥落甚独寻遗迹遶苍苔
　　
　　奉同西斋先生前丘看梅
　　
　　最爱前村双树梅千跗万蕚映春开空怜地主能栽得却少闲人为看来弱蕊愁风轻着水瘦枝嫌雪浅封苔不因重度溪桥险杖策应过日几回
　　
　　题唐叔良（阙）斋
　　
　　髙斋每到思无穷门巷玲珑野望通片雨隔村犹夕照疎林带水已秋风药囊诗巻开行后香灺灯光静坐中为问祗今沧海上如君无事几人同
　　
　　立春吴黄二友皆有作率尔同赋
　　
　　邻舍萧疎水竹连共看原野变风烟青春又数从今日白发应多似去年世上浮名都莫爱客中佳节且相怜寻思岁计浑无物只益新诗数百篇
　　
　　元日试笔冩似吴黄二友
　　
　　草緑南原裛晓尘氷开池色动龙鳞天边北斗回今日江上东风似故人莫忆往时悲往事且将新句荅新春余生愿见升平日长对青樽寿老亲
　　
　　游方山观梅
　　
　　寻芳正及上春时涧道萦纡恨到迟花似西湖先得暖人如东阁搃能诗酒中瘦影依依见席上寒香淡淡垂日莫醉归簮满帽从教人咲鬓如丝
　　
　　奉寄梅雪
　　
　　闻说公亭傍水开黄茅为瓦不须栽商舡无数青山逸书案寻常白鸟来已信漆园非俗吏谁知关令是仙才烦君莫抱穷途恨万事都将付酒杯
　　
　　次髙静学先生韵
　　
　　缊袍无里食无余每被旁人咲著书郭泰徒劳夸叔度杨雄何敢拟相如玉堂天上非吾梦紫极宫前有敝庐安得故人邻壤住溪头来往赋闲居
　　
　　题陈氏先陇图
　　
　　云山漠漠冡嵬嵬马鬛封前踯躅开宗子秪縁懐牒去路人时为看碑来松间刍狗埋秋草地底鱼灯彻夜台惆怅年年寒食近白杨风起为兴哀
　　
　　送胡宗禹之播州驿丞
　　
　　便路之官暂到家九溪穷处是天涯夜郎沙暖多龙迹盘瓠山回似犬牙浦口劳歌催画鹢门前使节咏皇华途中定有江行藁好寄东风万里槎
　　
　　赠景山僧中道立
　　
　　古寺残灯乱后稀独来林下掩柴扉化人每转千声偈辟地唯将一衲衣池上莲芳辞伴去山中松偃识师归非关愿薄难行道自是羣生与道违
　　
　　寄方贠外
　　
　　结发从戎二十年独挥赤管万人前新辞禄秩縁思隠闲（阙）斋居似（阙）禅病里每书賖药劵愁中久絶看花筵懐君不隔天涯逺只在荒城（阙）雨边
　　
　　寄王止仲髙季廸
　　
　　祗恨孤城未解围围开翻遣别相知夕阳江上怱怱酒细雨灯前草草诗有梦直从花落后无书空过鴈来时郭西古寺题名处今日重游却共谁
　　
　　题故秀才陈哲手抄杜诗
　　
　　世间无药补清羸身死双亲却倚谁少妇冩藏临没语故人收得旧编诗空窓夜漏沾书检壊壁秋尘落砚池须信才名天所忌后生休更擅文词
　　
　　送张宪史之江西
　　
　　燕子归时却■〈禹隹〉家洪州迢逓在天涯风帆落浦朝投驿江火明堤夜渉沙客里寄书逢驲便幙中提笔待霜衙来春我亦寻归棹约尔南湖看杏花
　　
　　复公録文见寄
　　
　　空堂燕坐一灯悬僧腊多应倍俗年老去已除行脚债悟来不说定心禅千花礼遍诸天降半偈都将万法传每愧尘劳烦见问同乡兼恐更同縁
　　
　　重阳道院
　　
　　玉洞泉香草自春丹楼南下瞰城闉青衣童子曾来地白石先生过去身九转炉寒销宿火七真堂古鎻秋尘松间道士多凡骨未省谁为出世人
　　
　　灯花次韵
　　
　　画堂银烛照歌钟醉眼俄惊火树红白玉屏深留晚艶绛纱笼暖护春丛阑干清泪非因雨狼藉残煤搃为风更忆禁垣归路静金莲随马散文虹
　　
　　寳叔塔院
　　
　　赤阑闲倚化人宫湖上春阴望不穷百尺楼台空相外万家城郭雨声中斋房漏滴莲花水讲殿经翻贝叶风自咲世縁心似石拟焚香炷问生公
　　
　　赠兰室居士袁省掾
　　
　　弃官归去学寻真有道何愁白发新湖上寻春灵寿杖松间对客华阳巾佛书谩冩縁修静丹药频丸为施人自愧后生无所事也辞冠盖乞闲身
　　
　　寄伏虎道场聫上人
　　
　　圣明亲选黒衣人似共名山有宿因地上布金多长者室中传偈搃门人法身已应诸天相定力能消万劫尘愧我才名非凿齿道安何事独相亲
　　
　　送刘孝亷入蜀
　　
　　长亭把酒唱离歌别路迢迢奈尔何淮水东来吴地尽函关西去蜀山多秦宫万井生禾黍汉阙千门长薜萝劝子慎须崇令徳莫将功业更蹉跎
　　
　　宿庆上人房
　　
　　朱甍寳地絶尘埃松下闲过步縁苔仙梵更从莲室度佛香时到竹房来己知静者通禅观重听髙僧话劫灰寒榻不须灯照卧夜深明月满池台
　　
　　咏美人手
　　
　　嫩于春笋白于霜轻拂菱花试晓妆弹瑟每嫌银甲小吹笙还爱玉纤长冝将彩笔题红叶倦把金针倚绣床拾翠归来芳径里逢人莫问锦香囊
　　
　　○五言排律
　　
　　送秦县丞
　　
　　北人南住久五十始成名理讼通蛮语居官少宦情开尊山遶廨泛棹水浮城一饭恩犹报三年政独平计工归上考增秩被深荣早晚椷书到唯听新鴈声
　　
　　送郑主簿
　　
　　阊阖晓云黄龙盘紫禁长小臣朝上国天子坐明堂名入郎官奏班随奉礼将考功唐典故治行汉循良秋雨莱芜甑春风召伯棠因君清似水挹彼当离觞
　　
　　十月一日从幸太平门阅武应制
　　
　　四海清无战三农乐有秋元戎陈虎旅天子诏貙刘肃杀遵时令登临展豫游江山明组练海国壮貔貅旄钺传天语韬钤禀庙谋射蛟应小汉搏兽已卑周佳气投丹毂祥风转采斿武功今已偹文德愿兼修虚沗金銮客元才咏大搜
　　
　　元日晓祀
　　
　　皇明严祀典大孝极尊亲太室躬临祼先陵复遣臣九重颁命晓一节渡江春丰沛真王地枌榆旧社民骏奔祗事早斋宿省躬频殿阙风云盛楸梧雨露新陈兵森虎豹清道表麒麟列岫天垂障长淮地涌绅潜光腾白璧盛徳琢苍珉闭匠嗟秦侈除瘐识汉仁玄堂存秘器玉座仰清尘亿载灵如在元正礼再申加笾时物偹奉爼大牲陈祝嘏传多祚余膰及众宾献酬神惠浃醉饱圣恩均风雪催归盖江湖恋帝宸大郊期不逺言迈敢逡巡
　　
　　元夕钱塘懐古
　　
　　闻说萧朝事今宵昼日同都人丹阙下天子彩楼中灯熖千枝月衣香百和风坠钿随歩拾游骑彻明通节物长年在豪华逝水空无因见遗老重问古行宫
　　
　　春雨轩
　　
　　霡霂洒空蒙凭轩望不穷温迷回鴈渚暖带落花风着柳应催緑（阙）桃更上红气萦蛛网（阙）润合燕泥融送响苔阶上飘寒緑琐中此时须下榻琴酌暂相同
　　
　　杏隠
　　
　　绛蕚竞春华丹光照佀霞虎眠应守榖莺过每衔花望处疑仙岛移来是病家冩方看子坠曝药避阴遮山客留仁种贫人寄劵賖茂陵那解此徒说枣如瓜
　　
　　竹雨轩
　　
　　竹里萧萧雨轩中景自幽明珠当砌落碧玉倚阑愁烟护常疑晚风随镇似秋响分弦上度色借画中浮翠叶濡偏重琼林着更柔羽沾飡实鳯衣湿在林鸠嶰谷阴时觅淇园暝处求青苔知渐厚緑雾觉添稠截管情何及题竿兴未酬阮生宜径造着屐与谁游
　　
　　静居集巻三
　　
　　●钦定四库全书
　　
　　静居集巻四
　　
　　（明）张羽 撰
　　
　　○五言絶句
　　
　　杂咏
　　
　　空山无四邻闲扉映秋水时有负樵人唱歌白云里
　　
　　秋夜卧病
　　
　　清斋夜方寂卧病谁相亲秋萤如有意殷勤来照人
　　
　　题蕉
　　
　　移得山后蕉种傍山前屋扶疎数叶开还如山后緑
　　
　　緑绮含风弱芳缄巻露新忆在闲庭院婆娑映玉人
　　
　　题画
　　
　　江水緑沉沉危峯倒夕阴何人倚髙阁月出听龙吟
　　
　　白云飞不尽青山断复通涧道多机杼时鸣春树中
　　
　　长松生夏寒野水净人目借得相牛经闲来石上读
　　
　　舟随烟鹤逺行尽碧溪湾归来北窓下冩得向来山
　　
　　一雨涨新緑云开四山绕人掩荜门深斜阳照江鸟
　　
　　高人自无偶独向亭中坐日落山风来时闻松子堕
　　
　　落日四山遶空亭面面开白云如有待山人殊未来
　　
　　涧路独行迟闲云逐杖藜欲寻泉落处应祗野猿知
　　
　　絶句
　　
　　荒村无四邻茅斋深夜雨田犬时一鸣厨人时中语
　　
　　十载湖边客何人伴杖藜登山临水兴惟有阿通知
　　
　　题萱
　　
　　佳人重生男竞种冝男草东邻有孀妇对花空自老
　　
　　塞马图
　　
　　弓劔随身带阏氏细马駄天寒水草逺更过白狼河
　　
　　阵火照红云龙庭战未分全家上马去应避李将军
　　
　　重午四咏守宫艾虎百索辟兵符
　　
　　玉杵捣香酥试入来红髓底用苦关防妾身清似水
　　
　　作伪欲成真狞狰门上挂若教鬼有灵看来应未怕
　　
　　千丝复万缕向儿臂上纒教儿长寿命一寸一年年
　　
　　四海静无尘干戈化缙绅兵符何用戴聊复应时新
　　
　　杂题
　　
　　我掩手中巻尔罢膝间琴相看坐成晚山水有余音
　　
　　竿棹每随身情于白鸟亲一蓑江上老阅尽往来人
　　
　　岩云余轻素红叶当风堕林亭江色多谁能来此坐
　　
　　云寒鸟归急落日千峯敛不见暮樵归林扉静中掩
　　
　　红叶下秋浦归帆未到家今朝五两正直过长风沙
　　
　　题章舟隠画
　　
　　扁舟小于叶来往横塘里为看青山多画得青山似
　　
　　观魏武纪有感
　　
　　促路蜉蝣短雄心日月长玉床飘繐帐犹自恋余香
　　
　　题倭翁
　　
　　万里扶桑国年年贡扇来皇都无酷暑赐尔拂尘埃
　　
　　山居七咏题画送周伯阳
　　
　　盘云陟危磴十步五回坐道旁无虎迹曾有游仙过
　　
　　右游仙顶
　　
　　秀出众峯顶寻常云雾里上有万年松食之令不死
　　
　　右白石坞
　　
　　涧路行将尽髙阁倚空虚月明万籁尽空山闻读书
　　
　　右茅坞
　　
　　空林无人行下有百年墓洒扫复何人萧萧白杨树
　　
　　右昆仑山
　　
　　竹林路阴阴寻幽不觉深不比羊肠坂空伤行客心
　　
　　右九曲山
　　
　　偶逐微官去蹔掩林中宅手种茱茰树归时髙几尺
　　
　　右泠坟
　　
　　春风试茶处潭上葛花开去尽同游伴伤心此独来
　　
　　右月潭
　　
　　林皋秋色图
　　
　　岩云拥轻素红叶当风堕秋色满空亭无人来此坐
　　
　　碧岫晴云图
　　
　　岚深山影寒樵响不知处緑树早莺时千峯一家住
　　
　　题竹
　　
　　幸逃斤斧忧独抱风霜节时有饥禽来枝头弄明月
　　
　　四贤诗（并引）
　　
　　洪武十一年命天下郡县修志书平阳魏公同知湖州寔莅其事旧志郡县官惟守令有题名余皆不録至是吴郡续志自僚佐以下皆得书焉其固为忠厚而不没人善盖如此他日又摘晋唐以来郡守之尤者四人为胜游图以致其尚友千载之意云
　　
　　胜日罢书经扬舲出逺垧清流兼峻岭应不减兰亭
　　
　　昨别征西幕神闲务亦闲此中可髙卧何必是东山
　　
　　刺史放衙早轻舟泛碧池祗应官事了来冩放生碑
　　
　　闻道苏湾里苏公旧此游湖天风物好应胜在儋州
　　
　　寄方以常
　　
　　水竹小窓西新诗待我题相过虽不厌只怕踏春泥
　　
　　清晨眺髙阁积雨春阳晦望望君愈遥青山愁独对
　　
　　六一泉
　　
　　醉翁去已久废寺泉流圃朝来春雨深照见山鸡舞
　　
　　苏公堤
　　
　　冷落百花朝无人上画桥东风吹緑草依旧舞裙腰
　　
　　保公岩
　　
　　青苔满石龛隠隠砌趺迹想见夜禅深岩前雨花积
　　
　　寺所书所见
　　
　　荡子秋未还双蛾敛寒翠微步入莲宫谁知此中意
　　
　　修廊行复怯风吹合欢带小立避游人佯对香炉拜
　　
　　兰室五咏
　　
　　杂麝犹能别兼风更不分静时还自得觅处却无闻（右香）
　　
　　秋风凋緑艶芳气生来歇但使本根在宁愁萧艾没（右根）
　　
　　冒土红初茁縁池緑渐萦道人偏爱惜不敢下阶行（右芽）
　　
　　泛露光偏乱含风影自斜俗人那解此看叶胜看花（右叶）
　　
　　能白更兼黄无人尔自芳寸（阙）无不大容得许多香（右花）
　　
　　题画
　　
　　孤村翳余景秋风在空谷落日淡烟芜坐看千里緑
　　
　　谷口人未归凉风满林樾孤村云气深千山雨初歇
　　
　　问徐道士病
　　
　　修竹闭云房细路穿乱石如何尘中人来问仙家疾
　　
　　月潭试茶
　　
　　乞火从山妇临流煮涧芳怪来泉味好并带落花香
　　
　　水边桃花
　　
　　何处惜春华芳桃水际花明朝风雨后流落傍谁家
　　
　　方园杂咏
　　
　　抱瓮汲晨井灌余烟景微独坐巻修绠园芳犹满衣
　　
　　右憩瓮台
　　
　　小坂平如掌春深緑草肥牛羊识家近日夕自能归
　　
　　右牛羊坂
　　
　　北亭望南隩髙林悬薜萝日莫乌声急时闻劳者歌
　　
　　右南隩
　　
　　坐爱蘼芜緑王孙罢逺游不似湘江上千里动离愁
　　
　　右芷径
　　
　　故苑金沟断荒园碧草秋南朝多帝泽曾向此中流
　　
　　右古沟
　　
　　采采不盈襜幽芳逐微步欲为公子裳敢谓行多露
　　
　　右采蓝径
　　
　　杖藜成独往青林人迹稀日晏迷归路翠实罥秋衣
　　
　　右苍耳林
　　
　　举头见南山相去能几里莫言不在山看山如屋里
　　
　　右见山坡
　　
　　邻近列仙居瑶林閟清境夜深明月来送过旛幢影
　　
　　右道林
　　
　　结屋连碧筱虚牖抱园开如何天上月移向壁间来
　　
　　右月牖
　　
　　园井汲寒緑当窓煮金屑应有山僧来从君泛春雪
　　
　　右茶宴室
　　
　　一壶兼一杖独行东墺里稚子倚柴门孤烟屋头起
　　
　　右东墺
　　
　　戏呈金（以贞以贞曾许香鼎因诗觅之）
　　
　　性同韦刺史坐处爱焚香宝鼎并鸡舌烦君早寄行
　　
　　寝斋夜咏
　　
　　沉沉寒夜里寂寞有谁怜赖得窓间月犹能照独眠
　　
　　题横塘萱草用酒字韵
　　
　　酒号忘忧物花名乃相偶忧来对花坐何如饮美酒
　　
　　○七言絶句
　　
　　题画
　　
　　九迭屏前水倒垂古今唯有谪仙诗道人杖策穷源去冩得峯头乍落时
　　
　　双驭图
　　
　　内官妆束様能齐苑路春风信马蹄共说放朝无一事看花直到夹城西
　　
　　悼髙启
　　
　　灯前把酒泪双垂妻子惊看那得知江上故人身已死箧中寻着寄来诗
　　
　　消息初传信又疑君亡谁复可言诗中郎幼女今痴小遗藁千篇付与谁
　　
　　生平意气竟何为无禄无田最可悲赖有声名消不得汉家乐府盛唐诗
　　
　　絶句
　　
　　凭阑两客怨斜曛此日同吟只欠君江阁虽髙犹不见几重山水几重云
　　
　　挽杨基
　　
　　恨不寻君未死前须臾离别便千年慰人幸有童乌在他日应能续太玄
　　
　　絶句
　　
　　青苔黄叶掩柴扉逺客无端夜忆归林外月斜童子睡独临残烛解寒衣
　　
　　夏雨新霁图
　　
　　看图忆得住山阿茅屋深深隠薜萝风雨过来啼鸟静白云更比緑云多
　　
　　题倭翁
　　
　　小国贡来东海外尚方分给午门前终身永保君王赐总遇秋风莫弃捐
　　
　　青宫甲观倚云开侍从如云总俊才昨暮传宣容握扇丹墀清晓谢恩来
　　
　　赠五河驿丞孙本
　　
　　驿楼欎欎古河濵日日征帆送使臣不共灯前一杯酒谁知亭长是诗人
　　
　　登韩信城望漂母墓
　　
　　遶城春水緑含漪遥忆沙头澼絖时若爱当时一杯饭千年孤冡有谁知
　　
　　题画二首
　　
　　千里生还不负期入门成喜复成悲忽看画里青山色犹道长干雨后时
　　
　　孤舟五月发金陵遥见家山喜不胜却忆石头城上望白云何处是吴兴
　　
　　赠卜者
　　
　　老依卜市不论钱习静年来白已玄安得相逢王辅嗣垂帘闲坐说先天
　　
　　暮过西崦
　　
　　白水泱泱遶壊堤隔林遥听夕阳鸡闲行每到东边少为有青山在屋西
　　
　　题画
　　
　　百道清泉石上流白云初起乱峯秋此中疑有陶弘景髙卧松风第一楼
　　
　　旧是云山自在身误将书剑逐风尘犊车何日移家去还作条桑种杏人
　　
　　横云迭嶂图
　　
　　丹崕碧嶂杳难攀台殿高低积翠间试遣北人来看着多应说似洛阳山
　　
　　题画赠长兴杜典史浚（其人曽任武昌肆射平其乡里地名）
　　
　　下若溪头山似戟武昌门外柳如烟何如肆射平其去束带闲畊墓下田
　　
　　题画赠税司吏
　　
　　缗钱筭罢无余事日日溪头醒复醉长安七相并五侯何似吴兴折腰吏
　　
　　梦中赋
　　
　　西施江上采荷花孔盖如云万扇遮如今不敢人窥着昔日人看隘若耶
　　
　　重午回文
　　
　　轻罗扇试新词好玉臂双（阙）彩缕长清簟昼闲人鬬草午风微袅篆炉香
　　
　　寄灵隠良泐二长老
　　
　　两禅相对一灯悬鹫岭龙宫地悄然七百年来无好句泉声空遶寺门前
　　
　　孟浩然雪竹图
　　
　　雪满秦京欲去迟故人当路谩相知平生多少惊人句却向君前诵怨诗
　　
　　刘伶谢安陶潜王羲之像
　　
　　鹿车载酒竹间期不记山妻泣谏时已识形骸为外物何须荷锸镇相随
　　
　　典午风流数谢公髙标自许伯夷同桓郎跋扈苻郎健都在尚书雅量中
　　
　　五儿长大翟妻贤解绶归来只醉眠篱下黄花门外柳秋光不似义熈前
　　
　　白葛为巾不裹头兰亭会里最风流老来忘却观鹅癖只爱山人许逺游
　　
　　林下烧笋
　　
　　乱堆黄叶就林边火力均时味已全日暮栖禽疑未下竹根犹自起残烟
　　
　　题画
　　
　　玉洞仙桃万树花楼台彷佛蔡经家神丹炼就何曾服乞与山童饲白鸦
　　
　　月满瑶坛露气清三花树底坐吹笙到门解说长生理只有茅家好弟兄
　　
　　题手画云山图赠王生泰
　　
　　积善桥东旧宅间独随阿母住青山鹿车奉引行春去多在云松九琐间
　　
　　听老人琵琶
　　
　　老来丝索久相违心事虽存指下微莫更重弹白翎雀如今座上北人稀
　　
　　梅雪轩
　　
　　山如东郭先生里屋似西湖处士家为问轩中清白吏还应比雪吐梅花
　　
　　云山图
　　
　　薜荔花开僧舍闲佛香时列竹窓间朝来小试南唐墨冩得溪南数叠山
　　
　　舟次孤山
　　
　　水遶荒山路半斜墓园无主属官家我来正是梅开日满目蓬蒿不见家
　　
　　最胜亭感旧
　　
　　丝雨微消紫陌尘湖光冷落似无春朱门记得曾来处杨柳青青不见人
　　
　　海会僧房
　　
　　床头书巻緑牙籖病起名家手自拈气息未回禅诵少犹能弹舌讲楞严
　　
　　寄友
　　
　　客路寻常怨别离况逢秋色倍堪悲一封书到千山莫正是思君独坐时
　　
　　哀宋君女阿归
　　
　　客来唤出最钟情暂别谁知便隔生昨日闽州书信到伤心犹有阿归名
　　
　　晓发嘉兴
　　
　　城乌啼散驿楼空一舸苍茫曙色中不是故人今夕共定应愁絶雨兼风
　　
　　舟中闻歌
　　
　　何处清歌短更长渚风沙雨共凄凉不须直向天涯听一日辞家已断肠
　　
　　雨中想东园杏花
　　
　　斋居清昼四无邻黄巻中间过半春落尽杏花浑不看少年人似老年人
　　
　　东园报杏花未开
　　
　　芳葩未拆避春寒日日烦君绕画阑莫是主家曾见惯含情欲待外人看
　　
　　懐黄野得
　　
　　疎散元非用世才日髙林戸尚慵开为怜湖上青山好行到冬青树底来
　　
　　孟浩然像
　　
　　横门雪满放朝回油壁金鞍覆地来谁是蹇驴乌帽客解吟花逼艶阳天
　　
　　头陀庵聪道者房
　　
　　苦行能便自小持松龛寂寂到人稀斋厨日晏孤烟起童子新将施米归
　　
　　题渊明白衣送酒图
　　
　　几回咲把菊花枝遥望南山自咏诗不值白衣人送酒岂堪懐抱独醒时
　　
　　寄题兰室柳湖归隠图
　　
　　挂冠归去祗看山心寄孤岚野鹤间试数同时戎马客几人投老似君闲
　　
　　寄兰室
　　
　　离思逢秋自不胜忽看书札恨翻增遥知雨絶林塘静独坐髙斋似定僧
　　
　　又
　　
　　行人共识孝亷家流水当门畧彴斜日日髙堂称寿罢倚栏闲看紫荆花
　　
　　题徐贲画南浦亭图
　　
　　离离烟树接通津南浦亭前碧草春客里见图先泪落只縁身是此乡人
　　
　　静居集巻四