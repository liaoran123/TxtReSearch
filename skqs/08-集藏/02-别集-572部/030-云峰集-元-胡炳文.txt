　　钦定四库全书

　　集部五

　　云峯集

　　别集类四

　　元

　　提要

　　（臣）等谨案云峯集十卷元胡炳文撰炳文有周易本义通释巳著录据林瀚所作是集序具原本葢二十卷后毁于兵明成化中其七世孙用光八世孙浚乃掇拾散佚编为此本凡杂文七卷附以赋四篇歌词一篇诗一卷附以词三首附録二卷则本传行枤及赠答题咏诗文也炳文之学一以朱子为宗故其答陈栎书云我辈居文公都熟文公书自是本分中事其作草堂学稿序厯举前代诗人极词丑诋有云纵迫曹刘何补于格致诚正纵迫谢鲍何补于修齐治平葢不指意于文章者然其襟文乃平正醇雅无宋入语録方言皆入笔墨之习其诗虽烦入击壤集沠然如赠鹤庵相士四言北寺昏钟廖坞晚烟拜鄂岳王墓濠观亭赠二齐生诸篇皆不失雅韵殆其天姿本近于词章故门径虽殊而性灵时露欤至于古文之中往往间以藻饰如送文公五世孙序云自古及今人家畴无邱墓岂无巢翡翠卧麒麟者与吴草庐书云苔緑滋深而芹香莫采有负先圣先师环緑亭记云睿圣武公七十犹好学徳麟年方緑鬓学当如何以文体论之皆为破律然较诸侈言载道毫不修饰者固有间矣

　　乾隆四十二年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●云峯集总目

　　卷一
　　书
　　论
　　卷二
　　记
　　卷三
　　序
　　卷四
　　题跋
　　字说
　　卷五
　　碑
　　墓志
　　传
　　卷六
　　上梁文
　　启
　　卷七
　　箴
　　铭
　　赋
　　辞
　　卷八
　　诗
　　诗余

　　●钦定四库全书

　　云峯集卷一

　　（元）胡炳文 撰

　　○书

　　代族子淀上草庐吴先生求记明经书院书

　　九月十五日新安后学胡淀谨再拜奉书于司业草庐先生师席是日也文公先生始生之日昔臧荣绪用庚子日拜五经是为夫子所生之日婺源文公父母邦礼以义起黎明舎菜竣事复再拜而作是书惟先生其鉴之淀初谓六经者圣人明天下后世之大经以经天下万世者也其体全体其用大用六经未作六经之理在天地化育中在圣贤事业中六经既作天地万物之藴圣贤之心之事业又在六经中三代以上经未全而经之道行秦火而后经不全而经之道弥破至明道寳元间安定先生始教人明经学然后为士者稍知经有体有用既而明于伊洛大明于我新安经非不明也然学者沦于旧习非絶类离伦以为高则以希世取宠而安于卑于是经学始若无用于天下近年以来科举未兴学者但知临晋帖诵晚唐诗笔迹声气稍似之哆然以士自名漫不知经学为何事淀新安晚出于道未有通晓然自我明经翁以来十四世矣经学之晦也不能不朝夕以为忧輙不自量创书院扁曰明经三年始底于成告于有司又三年始从所请延明师膳养讲肄日以为常远近来者如归踰年科举诏下新班第一场明经题书院是扁若逆知天意而为之者天相斯文其在兹乎然非大手笔记恐无以诏方来传永远也仰惟先生道高而噐弘经明而文古监学坐皋比天下士皆想慕其风采及幡然而来又莫不钦仰其德义易讲所传仅一二如明阖辟往来如神物分合之妙明经如此眞可谓明经也记我明经微先生其谁归欲望师慈特挥名笔发六经全体大用之妙俾学士有所觉悟一扫旧习可以继絶学可以开太平经遂不为无用于天下其所关岂浅浅哉创造縁由幷族父炳文上梁文谨用拜呈侑书以币深虞輶渎惟师慈其采纳焉

　　与草庐吴先生书

　　某年月日新安后学胡炳文谨斋沐奉书于司业草庐先生阁下尝谓天地间无非道六经之文所以载道者也必有人为之宗主然后斯道始有所托而明经之学传焉自濂洛关闽以来鲜其人矣仰惟阁下襟懐风清而月白度量春育而海涵以作人才明经学为第一义惟兹书院之设淀效其力炳文效其谋辛勤十余年乃成成亦既十余年矣不幸淀已死临絶以此事为嘱其志盖可尚而亦深可悲也其规则田三之二为春秋丁祭山长俸给三之一开义学盖恐山长未必皆能兼训导姑徇其名以期永久而义学则敦其实也淀之弟澄所捐田五十畆专开小学以训乡族子弟大学则生徒不拘远近行供不拘员数炳文迂踈无似自创造以来有厚币来聘者不往家事丛脞不问道一山长任满几十年不调每岁正月之首人事往还数日十二月之尾有事于先大率三百六旬暇不过十余日孜孜矻矻相与讲求经学旦夕不辍寒暑不渝惟四五月间脚气间发亦力病不敢怠忘实以学者多自远来炳文不如是惧或废弛有负死生先圣先师临之在上炳文不如是惧或如他学院苔绿滋深而芹香莫采有负先圣先师又不特如是也平日所以读书惧或遗忘思之思之或夜分不能寐尝为易启蒙通义又尝集诸家易解有合本义者为通释又尝为六爻反对论及二体相易论凡六十篇皆已成书又尝以四书纂疏及集成所纪或失之泛或失之舛不自量为会其同而辨其异名曰四书通旨长文未脱藁更一年当可就也以上诸书必将来经阁下订定然后敢以示人如蔡氏书传当时不有子朱子后世安知有蔡氏哉本义通释则郭文卿守浮梁时为刋其半出之太早炳文今悔之无及也刋本今以呈似中有缪戾阁下削之绳之幸甚幸甚是书尝蒙荐剡奬许备极谓炳文能沉潜往圣之书能发挥先儒之论炳文用是愈加鞭策惟惧不能沉潜惟惧无所发挥以负知已又谓后学裹粮而受业者甚众莫不温厚典雅而知其为炳文之弟子用是诸生愈砥砺惟惧其或不温厚或不典雅以负知己独念柳子厚云人生少有六七十者炳文今七十矣知复有几寒暑在人间百念灰冷一无所求惟了书院一事死可无恨不然成于今或毁于后后之人必怨炳文詈炳文曰炳文之于阁下辱知之深爱之厚如此阁下之学非记诵词章之学而本于经者如此阁下之政非簿书期会之政而本于敎者如此其所以为敎又皆本于经如此当时可言不一言而书院乃今至于如此炳文之罪将奚以自赎哉此炳文之所深惧而深有望于阁下者也縁淀之家自执民役非有规避炳文老而喜学又自喜以敎人皆非有所为而为之也盖谓之明经而有所为为之非眞能明经者矣倘俾自今以往书院成绪不致旷坠诸生书声不致泯歇循明经之名责明经之实他日安知无明体适用者出焉安知其无能继絶学开太平者出焉学惟明经则有本有本则用无穷是阁下之有德于学者无穷也炳文斋沐而后拜此其事核其辞信其情眞其皈依拳切惟阁下念之念之再拜

　　与紫岩汪先生【宗臣】书一

　　炳文顿首拜覆紫岩老先生尊右炳文之生也后老先生二十岁自少至长得侍尊诲为最宻壮以后去侍侧为稍踈至老益踈矣毎朋友往还輙询尊履知起居康胜知山中自敎子孙诗书之味甚适道德之趣甚长私心甚以为慰然则迹虽踈而心固未尝踈也所恨者十数年来老成凋谢斯文硕果如老先生者不一二人而不得以时造请殚五十年心力四书周易等书虽不过发明朱子之说不能就正有道此为大不满耳老先生年将百岁而有七十岁之子五十岁之孙曾孙年近三十且又见玄孙书声满家彩衣五世祖见孙而及见孙之孙孙养祖而迨养祖之祖端为吾新安盛事如炳文者年将八十诗书未尝顷刻释手自笑头如雪而读书之眼犹如月也吾二老者何时一小集相与剧谈别后欲言者今年侄孙存得馆门墙炳文喜甚归得尊翰又喜甚书中言及新安后续志炳文实不与闻已未年太守朱自斋相聘至郡洪濳夫为此事已成炳文不复有所为尊制文公赞之类及老先生畴昔践履皆当书入为已之学素不求人知以致遗逸为可恨然此书可恨者不特此也侄孙存稍可敎倘以炳文故造就之幸甚幸甚

　　二

　　炳文伏拜尊翰于积仰中感喜可知也示敎史评尤仞不鄙此去昼长专当详玩然后一一拜答不然则恐如文公先生所谓非用某许多工夫亦看某底不出以是不敢自欺亦不敢輙以欺百岁之老儒也侄孙每归必道老先生奬借训诱之意极感极感其再归也能复赐教一二尤幸尤幸前者未能细宻拜读而又有所请似乎不情然炳文好学之心实是不倦惟老先生其俯敎之炳文临楮不胜拳拳即辰春气方深伏干为斯文自寿不备

　　三

　　前月十八日令孙惠访袖示尊墨披诵再三爱我教我之意熏然于言辞之表欣感可知令孙粹然如玉绰有祖风亹亹谭论令人听之忘倦于是益歉炳文豚犬之不肖耳惟是之日炳文不在明经比炳文归也令孙已回彩侍以故不及拜答炳文过矣中间一一处皆不能满我之意炳文又过矣丛是二者而诛之将何辞所恃者大度有容交情有旧照以心必不坐以罪兹恃尊爱僭有申覆令孙留敝曲时常与舍侄玉山云先生寓处有两馆端可图也炳文闻之甚喜于是遣两侄孙诣下求推毂之赐侄孙一名宗学字季行一名申字子成皆性纯而敏屡年馆于外区区欲其朝夕得侍典刑发明四书当月异而岁不同以是故拳拳焉惟先生其进而造之炳文幸甚幸甚何时会晤得既所欲尤幸尤幸灯下拜此言不能尽乍寒伏祈为斯文自寿不备

　　与古逸汪先生【炎昶】书

　　炳文一别三十秋毎有还往者輙询起居何如有谒侍下者必嘱其道炳文拳拳瞻遡之意盖以年来老成凋谢时文愈盛而古学寖衰能如执事沈浸醲郁于文公之学者百无一二其欲一见以剖胸中之积疑以发言外之妙趣事不可得侄孙归自馆中乃承书敎其为感喜当何如也其再归时执事所注四书倘不鄙肯示教一二尤幸临楮不胜拳切之至炳文年虽耄读书之眼尚能认细字问学晨昏不废每清晨必焚香告天曰稽首苍旻一日苟存愿存一日好心愿为一日好人区区以为老境愈当修谨纔顷刻放失便非人矣近日于太极图说通书西铭等工夫方就匆匆未能写出求是正尚俟他日即辰春意方浓伏冀珍啬为斯文自寿不备

　　答敬存胡先生【初翁】书

　　炳文前月族侄玉湖来承书教感喜交并浮梁策问必出吴可堂之手十年前郭文卿为守时曾相聘至彼可堂谓左揲挂一右亦挂一炳文答之曰如此则不是象二自是象四矣可堂坚守其说不肯改其僻也如此无奈之何置之勿言可也炳文今兹之来深悔不如阁下不出山之为高精神敝于应酬殊为无益南山墓铭蒙见示尤感其子之孝如此殊可敬也冗中勉为□诗姑以塞来意不能发幽光万分一此间除山村外以诗鸣者少他方有名公到此当为求之戴兄索还甚急不能详述衷曲且此申覆余容嗣既新寒伏乞为斯文自寿不备

　　缴铭文还查丈书

　　荐厪书教足见昆仲拳拳然有不忍死其亲之心勉强遵依但其中用意处亦有不可不知者当畧道之一则炳文于府尊既有睢中之契于梅趣翁既称之曰先生则于府尊只合称字如昌黎之于李元宾是也盖如此乃见亲密之意称君者同而称字者元宾所独也一则意谓查氏自待制公以孝闻天下继之以讳【经】者居丧之孝又继之以梅趣翁之孝至府尊诚有继志述事之孝所以末结之曰查氏孝善之泽未艾也至若铭文则首八字炳文自以为能尽出叔晦眞像第三句从叔晦字上说第四句一啬字非止谓啬于财也坡仙自以为平生受用此一字盖啬言语啬报用啬精神其中自有绰然余裕者存焉后四句谓其平生受用心箴故生也能葆此灵光死也犹如高秋月白乍看者以为太过殊不知炳文之所见梅趣翁与叔晦父子相传此心视世之曰胡仲虎眞知我者价回亟此申覆殊愧草草

　　答定宇陈先生栎幷辞求遗逸诏

　　雨中有客来访药香满袖随出台缄见示再三复之如亲聆药诲不趐也喜极感极我軰居文公乡熟文公书自是本分中事今能使舟车所至人力所通者皆家传而人习斯道一大幸也炳文之喜又当何如予老矣欲出而应自觉诗书之味长功名之念冷且有负先圣先师临之在上兼之文体当一变庶可为后学矜式在先生軰恐有不能辞其责者何当胥晤相与细商之也昌黎所谓惟吾崔君一人而已者先生亦未宜多逊承委考评近邀石潭董友来为铨次董名秀实年六十余旧尝代入太学请乡举吾軰似此不多见也全榜录呈六伯卷中仅取三十有九而先生所发至者已中其四预赏者三侄孙宗学亦复居亚有开必先是足为乡试之谶矣近者饶郡王友希旦以二文字来求评炳文各为作一篇谩冩呈似兰叟回千万赐以台翰庶慰拳拳斋会后自当遣人报捷或者台车不屑一来则又幸幸也天气清和犹未甚热不知执事者以为如何炳文脚气发作拜字殊觉不谨胸中欲言何限不能吐万分一春季□□呈未间乞倍加珍啬以需魁擢不备【韩昌黎与崔羣书有云至于心所仰服考之言行而无瑕尤窥之阃奥而不见畛域明白纯粹辉光日新者惟吾崔君一人而已】

　　二

　　炳文前月半间常奉书相答且再四嘱之伯敬母致浮沉今未审已彻尊览否惟是一时草率深虞不谨老先生恕之可也兹因族家遣人取斋心闻之已更深矣老眼灯前愈觉昏花拜此弥觉潦草然有此的便坐失之又不可所以前书请教切干一一批示求借老先生所著四书就付斋心以来尤幸尤幸或简帙重大权且教以庸学亦可縁炳文僭越为通旨一书必欲得老先生者附于诸家之列切乞勿外炳文不得以时参请是自弃也幸而族家托眷名阀往还不乏尚干因风赐敎有以鞭其不逮是所愿望或者台车不赐鄙斥惠然为诸生一来尤所愿也临楮不胜拳切时菊将开伏干为晚节自重不备九月初四灯下炳文顿首再拜

　　三【求考评试卷】

　　炳文顿首再拜定宇先生尊右伏自体仁堂相与问答后不贡起居问者余两载暨明经小试乃沐书敎留之几格毎一展玩如坐春风中喜可知也此试应者甚众司评实难其人盖能明一经者有之兼明经者甚不多见士林公论皆以为未有如老先生者庸是玉湖总管特令拜此申恳切干留听蒙所发二十余卷若有可魁不必嫌疑初应举子未有非之者况此小试不过观诸生之优劣有何疑焉如必以此为嫌乞存此二十余卷炳文自当铨次以附于先生所评之中卷子见此发去便乞过目仲春□□玉湖自得专缄以请以谢其详托宾旸面禀切干勿外未间伏丐为斯文珍重不备

　　四

　　炳文乃者草草上状深虞不谨先生非惟不督过之且谆勤赐以回翰读之再四愧感愧感惟是玉湖皈倚之故胡辱峻却如此且先生尝为醉经题品者再独不能一为明经示教乎玉湖特特拜书万告留听竢考评毕又得拜书以请炳文不胜至祷外去歳宾旸之来僭以通释为馈不知过沐赐之尊览炳文思之有二罪先是不能上求是正而遽尔公传过之一也及宾旸回侍时不及拜书请教二也宇宙间未有之竒书斯言谓之戏之则可耳不敢当不敢当缺二板当俟后便印去其所望于老先生者或一字之谬或一语之愆悉望指示一语闻则一病瘳炳文非护疾忌医者楮有限伏乞尊悉不备

　　五

　　炳文伏自初夏辱尊翰念欲奉书以报乏便未果宾旸来甚喜谓此便最的暨其归也又莫知之以故凡欲言者鬰郁不得吐然而尊仰即不昕夕间也此月荐承教墨谨书逐一拜复于左
　　一承问曰本义干九二刚徤中正莫是刚徤得中误笔作中正如何炳文答曰凡言九五刚徤中正六二柔顺中正易之正例也干九二刚徤中正变例也程子曰中重于正正有不中中无不正本义盖取诸此然又非特程子意也爻之为九二者凡三十有二干九二其始也未济九二其终也未济云云非正也夫子曰中以行正况干六爻皆言圣人事九二龙德正中本义以刚徤中正许之恐非误也尊见以为非是乞批教
　　一承问曰九三爻下云云炳文答曰按本义云九阳爻三阳位重刚不中居下之上乃危地也此全是觧厉之一字盖以三之地位言其有厉之象也干本是刚之纯徤之至九三居上下干之间又以刚居刚性体刚徤所以有干干而惕之象也三之性体如此而其地又如此故有干干之象有惕之象有厉之象本义于文只得摠此三句而言之于厉有絶句正自不相闗也尊见以为是否乞批教
　　一炳文生后于先生一年体力倦甚兼有足疾尊翰所谓闻道之不深信道之不笃者政为炳文发僭越作本义通释外尝为启蒙通释义又尝为六爻反对论及二体相易论凡五十八篇并序六十篇但未得求正于有道常以为恨年来老成凋谢异郡有葵初异县有先生不得以时参请如之何如之何外又见四书纂疏及集成多又差缪于是自为一书名之曰四书通旨较之集成又添得数家恨不得先生发明编入一家倘有的便示教幸幸如沐不外且乞示庸学容以次请领也炳文至祝至祝
　　一明经课文凡自藻鉴揭晓后远朋竞来观录莫不唶唶然叹曰年将七十而所评诸卷自首迄尾蝇头细字批过何其眼力之老而明如此也是是非非无一字差前前后后无一卷舛何其心力之精且健如此也使乡试会试有考官如此何患无竒才者出邪公论如此非炳文一人之私此等处政自用謏之一字不得炳文不敢也
　　一预赏姓名经疑第一吴性初乡间罗田人胡敬存高弟亦尝从游于炳文第二胡德宏炳文侄孙也向者所取醉经两次魁选即其人第三王鹗仲仪之子也第四五六陈子文金复初朱升第七胡仁寿炳文曾侄孙第八程兴贤第九孙祖皆乡间人第十王伯翥德兴人第十一俞誾此却饶州老儒王葵初之笔去年饶有课试卷子极多炳文司评此先生书易居魁亚其人可知矣今先生批其一问云所见端的与区区冩注疏者不同二问云非有所见不能合二章而一之于是知炳文所见与先生畧同私自以为喜【王希旦名葵初饶州德兴人易学摘编】
　　一经义前四名皆从游于明经者一易二书皆王祖锡双溪七世孙三礼记胡仁寿即醉经所取记魁者即今所取经疑第七而赋第三者四胡德宏诗即今经疑第二者五金复初春秋六张国瑞易明经人七金升祖八叶大有九陈埜十俞叔广即炳文前所谓王葵初之作也
　　一赋吴性初又第一夏德广第二葵初之友胡伯静第三伯静仁寿之字也四李明通德兴人五朱斌生浮田人余不能尽录
　　一赏惟通释未有纸可印今玉湖已买得纸矣不数日间送去
　　一僊乡所发卷子炳文恐尊见以为疑故有拨出此数卷之说今考评至公至明有何可议者详观陈子文及朱兄经疑虽置魁亦可也前在郡庠得观朱兄之文惧其失之太多今能简凈如此可喜可喜有王某者云此兄欲来访果然尤幸尤幸
　　一所取眞如秤上称过铢两不差但经疑第一中有二句云曰时者自艮卦时止时行得之曰权者自巽以行权得之炳文未免僭越为除去此二句盖谓权者孟子意自夫子而得之可也若时中与时止时行皆夫子意虽是小疵要必去方为无瑕之玉况此篇无此二句文意正自足未审尊见以为如何乞报下为幸
　　一秋高气清倘蒙先生不赐外鄙特与降临书院炳文当深衣率诸生立馆下以听文公玉山之讲以听象山白鹿之讲亦斯文一大幸也玉湖之意于先生甚拳拳特令炳文拜此以请惟先生惠然肯来幸甚幸甚炳文下情不胜颙俟之至
　　一炳文每得尊墨愧汗如洗炳文拜答此书欲谨而率盖体倦不觉其字之欹斜眼花不觉其字之大而潦草惟先生矜而恕之则可不然责之炳文将何辞炳文临楮不胜至恳
　　一尊墨已呈之玉湖仲仪皆同此附起居敬明经诸生见炳文作此书有望先生俯临之意皆预为欣跃惟先生惠然幸甚幸甚凉意方新伏望为斯文自寿并干尊照不备八月十三日炳文顿首拜覆

　　○论

　　二十四气论

　　或问厯二十四气之说予曰是言气之行有序也而莫不有理存焉俗有相承误读者榖雨如雨我公田之雨盖以此时播种自上而下也今读为上声非矣芒种二字见周礼种之陇反芒当音亡谓种之有芒者麦也今读芒为忙种去声非矣处暑如既雨既处之处处止也谓暑气将于此时止也今读作去声非矣每月有节气有中气如丑之终寅之始则为节寅之半则为中一年四立即是四时节气二分二至即是四时中气九十日之气往者过而来者续故谓之立九十日之半故谓之分夏冬不曰分而曰至至有二义子至已六阳午至亥六阴至者介乎已午亥子之间也冬至亥阴极故曰至子阳于此生亦曰至夏至已阳极故曰至午阴于此生亦曰至日影短至长至亦然且以上半年论之立春正月节雨水正月中汉律厯志惊蛰在正月中注今作雨水盖自秋分水始涸立冬水始冰冬至水泉动大寒水泽腹坚今曰雨水者先是为露为霜雪皆是水气凝结以至于寒之极春则水气流行而又为暑之始也况天一生水物之生皆始于水春属木木生于水今厯立春后继以雨水宜也卦气正月为泰天气下降当为雨水二月大壮雷在天上当为惊蛰今厯先雨水而后惊蛰亦宜也按国语四时有八风厯独指清明风为三月节此风属巽故也惊蛰者万物出乎震震为雷也清明者万物齐乎巽巽为风也巽曰洁齐故曰巽风曰清明清明有洁之义律厯亦有明洁之义榖雨三月中自雨水后土膏脉动今又雨其榖于水也周礼稲人掌稼下地注谓以水泽之地种榖即榖雨之谓也汉律厯志榖雨注今作清明以今观之榖雨似迟半月盖风土有不同人力有迟速必至此然后无不种之榖也四月中小满先儒云小雪后阳一日生一分积三十日阳生三十分而成一画故为冬至小满后阴生亦然夫四月干之初谓之满者姤初羸豕蹢躅坤初履霜坚冰羸喻其小蹢躅喻其满霜喻其小坚冰喻其满易言于一阴既生之后厯言于一阴方萌之初虑之深防之豫也小雪有大雪此但有小满无大满意可知矣至若三月中榖雨五月中芒种此二气但指榖麦言者处暑农乃登榖此曰榖雨农家方种榖冀今年之秋也榖必原其生之始者榖种于春得木之气成于秋金克木也麦必要其成之终者麦种于秋得金之气成于夏火克金也木气柔故榖颕垂金气刚故麦颕昻此阴阳自然之理也无榖民何以仰食无麦民何以续食春秋大无麦禾则书之此也六月节小暑六月中大暑不知者以为夏至后暑已盛不当又谓之小殊不知易曰寒往则暑来暑往则寒来寒暑相推而岁成焉通上半年皆可谓暑通下半年皆可谓寒正月暑之始六月暑之终七月寒之始十二月寒之终而曰小暑大暑者不过上半年气候之词也阴阳冲和之气不顿息大暑非骤至于大也由小而驯至于大也六月中暑之极故为大然则未至于极则犹为小也小大二字最可见造化消息进退之理矣复以下半年论之七月中曰处暑即如豳风首七月暑之终寒之始大火西流暑气于此乎处也观处暑二字便自有豳风七月意思八月中白露九月节寒露秋属金金色白白者露之色寒者露之气色先白而气始寒寒固有渐也九月中霜降露寒始结为霜也立冬后曰小雪大雪寒气始于露中于霜终于雪霜之前为露露由白而后寒霜之后为雪雪由小而至大皆有渐也至曰小寒大寒亦犹豳风一之日觱发二之日栗烈觱发风寒故十一月之余为小寒栗烈气寒故十二月之终为大寒豳土寒早故寒气先要之此不过总结下半年之气候尔合而言之上半年主生曰雨曰雷曰风皆生之气下半年主成曰露曰霜曰雪皆成之气下半年言天时不言农言农莫急春夏也先儒言变者化之渐化者变之成立春雨水后寒气渐变至立夏则寒尽化为暑矣然曰小暑大暑其化也固有渐焉立秋处暑后暑气渐变至立冬则暑尽化为寒矣然曰小寒大寒其化也亦有渐焉易曰知变化之道其知神之所为乎观二十四气可见矣大学格物致知为第一义此亦格物致知之一端然不特此也调元气化玉烛者知之参赞燮理岂无小补云

　　云峯集卷一

　　●钦定四库全书

　　云峯集卷二

　　（元）胡炳文 撰

　　○记

　　乡贤祠记

　　歙婺源为子朱子阙里亦既有专祠矣州学乡贤祠复并杞二程夫子者何孔子之先宋人孟子鲁公族河南实吾新安黄墩忠壮公后也忠壮公讳灵洗仕梁陈赠镇西将军开府仪同三司有功德于民配大享南史有传宋号世忠庙封忠烈显惠灵顺善应王新安志叙先逹第一谨按程叔子撰明道纯公行状河南之程出自中山博野又按欧阳公撰程文简公父冀国公元白神道碑铭中山博野之程出自灵洗文简公讳琳与太中公讳珦为兄弟如此则新安为河南所出何疑哉或曰朱子自书新安程子不书者何盖由新安而建宁一世而近故书由新安而河南凡二十余世中间迁徙不常故不得独书然程子可不书新安纪新安之人物而不书程子是谱宋之后而不书孔子系鲁公族而不书孟子非阙典与近有为道统之说者曰圣贤之生天地气化相为循环冀在北岐周在西鲁在东舂陵新安在南夫斯道絶续天也自北而南迭生圣贤以续道綂之传非偶然也方今程朱之学行天下薄海内外遐陬僻壤犹有学其学者况兹大好山水乃其云之泰山河之昆仑也哉此乡贤祠之所由作也诗不云乎维岳降神生甫及申吾新安以之又不云乎高山仰止景行行止吾新安之士当以之祠成于泰定甲子发其议者州学宾前两贡补生京学谕草庭程公鼎新主之者提学官太守史奉议光祖记之者胡炳文书之者王仪皆州人也

　　逰钟山记

　　江以南形胜无如升钟山又升最胜处予至升首过上元谒明道先生祠礼毕即度关逰山夹路松阴亘八九里清风时来寒涛吼空斯湏寂然路左入半山先是谢太傅园池荆公宅之捐为寺至今祠公与传法沙门等出入三四里又入一寺弘丽视半山百倍龛锼壁绘光彩夺目诡状万千两庑级石而升四五十丈始至寳公塔塔边有轩名木末履舄之下天籁徐鸣浮岚暖翠可俯而挹下有羲之墨池投以小石远闻声出丛苇间径陿荒芜逰客罕至独拜塔者累累不絶长老云寳公巢生而人朱氏取而子之后成佛凡祷水旱疾疫如响语多不经由塔后循山而左过安石读书所山石堀垒忽敞平原修篁老桧万绿相扶风鸣交加犹作当时吾伊声又行数里休于观音亭其旁八功德泉有声锵然汨汨至亭下则囦然以涵或谓病者饮此立瘳众皆饮予以无疾不饮遂回塔后攀松升磴六七里至小椒巨石人立予登石以坐鳯台鹭洲眇不知在何许但觉缭白萦青隐见烟霞间城中数万家楼阁如画其间旷无人处六朝故宫也北视扬子江头一舟如叶行移时不能咫浪楫风帆想数十里遥矣蟠龙踞虎亘以长江其险也如此黄旗紫盖王气犹有时而终令人凄然乆之下山至七佛庵白云凄润嚣壒不来一僧嘘石炉灰点须眉如雪一僧蓬跣崖邉拾松子以归语客质木絶不与前寺僧类闻其下有猛公庵子文庙山水稍竒丽率为事神若佛者家焉予不复往欲访草堂猿鹤莫得其处遂朗吟小山招隐循故道御天风而下两袂如飞山僧迎于门欲设予供予力辞亟入关复至明道精舎少憩而归因唶唶曰升自紫髯翁以来几兴衰矣眼前花草无复当时光景伯子春风千载犹将见之至若熙宁相业非不焯焯然炫人耳目迄不如主上元簿者复祠于学何哉欣慨交集遂为之记同逰者王士晦黄元卿茅安上饶林畔

　　游汀社坛记社

　　古礼也坛而不屋因地所宜木为主今庶民之社往往多绘事于家屋而不坛非古绘一皓首龎眉者尊称之曰社公而以老媪嫓之寖非古矣游汀张公泰宇因见文公所述政和礼仪取旧所绘焚之于是就汀中印墩筑坛北向以石为主环植嘉树前为屋四楹备风雨捐秫田二畆共祭酒社制之古畧见于今且将使家敦孝悌崇礼逊熙熙然相与为太平之民非惟复社制之古且复人心之古泰宇贤矣哉泰宇名起鳯今年七十有四记之者同郡胡炳文也长泰宇五岁泰定戊辰正月记

　　思庵记

　　凡庐于亲墓者所以致其思玉渊程公墓距环溪一里子万善筑庵亦名曰思以予与公斯文交知公详且信请予记予曰子之思当以异乎人之子之思者矣公年后予一纪敏学予莫能及幼即自念曰吾上世于子朱子为内弟讲学至老不辍予弗力于箕裘将何以世吾家昕夕劬书习易与春秋为文汪洋闳肆落笔数千言不能休果堂李公竒其文以女妻之公之行不波以同不崖以异不殊马丞相所以志果堂者居家孝于亲处乡里姻族谊以慈待朋友信而悫今没三十余年每论文輙思之不能忘而况其族里又况其子哉人子能竭其无穷之思不能报无穷之天其所以思之者将如之何其思之哉祭义思有五末思其所嗜最切公性淡泊于外物一无所嗜惟嗜学而已子与孙思公不得见则亦惟有学公之学而已穷经所以致用立身可以显扬孝与学字皆从子人子之学即所以学为人子者但孝贵永思永则不匮学在近思近则不泛仰而思愈深愈远反而思愈近愈切思庵之思其诸异乎人之子之思欤松楸弥望公坟在前公如有知必然吾言公讳良金天厯三年二月朔契家生胡炳文记

　　随斋记

　　斋名随随我志也乙亥三月旧庐毁老幼无所于居随力创小屋二间而其时瓦价甚翔拾完瓦得数千覆其左余莫克溃于成遂茨其右左宜隩处月明风清又不如右之踈畅得以逰目遣懐也故床几或左或右未免随寒暑燥湿为之转徙焉屋三隅有隙地袤不丈寻或树以桑果或蔬以菘韭随宜奉双亲莫时得甘旨菽水尽欢随分有过我者相与分席而坐谈近诗商畧古今人物虽乆不厌或厌贫贱不予顾亦不强邀以来随人夜漏下未二三刻胥徒呌嚣禁灯戢行甚严予不复课夜读日曛则扄柴门闇坐随时客问天下事如何予咄咄不敢出诸口随天有訹之仕曰金貂银菟趋者烂倒子求一北道主人缫籍荐进之所易易尔大丈夫志四方胡忍俱草木以腐予大笑不答随我我云峯老人胡炳文也是为记

　　初斋记

　　泰山徐晟字子初受易于予将归拜而请曰斋名初先生所命也愿发之以易庶朝夕观览如在先生侧予嘉其意为之言曰易六位时成第一画不言一而言初谨其几之萌也干则谨其阳之在下坤则谨乎阴之始凝也今夫日昼夜随天行无顷刻停厥初出地旦气清明今夫水来而不穷流而不盈泉出之初至静至清今夫木帝出乎震欣欣向荣而其初也蟠根之固由地中生吾复吾初在乎意诚崇吾尊爵而不汨于情寳我灵龟而不役于形独行乎素履之愿丽泽乎和兑之明昭于晋育于蒙积于升出而栋明堂基太平初之明将丽乎午天初之泉将达乎四溟初之木亦将可凌高寒而蔽广庭矣矧吾子初青春茂龄良马之逐天衢之亨可不日闲舆卫而致谨于出门第一程哉

　　明复斋记

　　友人王敏夫以明复名其书室请记于予予曰子学易盍稽之易复造化阴静而阳动世乱而治吾道屈而伸无有极而不复者然必曰七日复由乎数人善端有时发见亦无有不可复也复之由乎学论语大学第一章首揭一学字子朱子谓明善而复其初皆因学言复性本善学以明其善心本明学以明其明不失无复不学不能复然古今之学有三曰吾儒之学曰训诂之学曰词章之学汉专门尚训诂注尽圣贤千言万语于身心无纎毫益唐科举词章则枝叶愈繁本根愈失而去道愈远矣惜不知我得于天者何物复初九所谓不远复者何事纯粹至善也而吾自汨其初之性虚灵不昩也而吾自昏其初之心其为学非徒无益而已也然则古之儒者学焉惟在乎复后世记诵词章非不学焉而不能复学而复是谓内学学而不能复是谓外学内学可逹于外外学无益于内心有内外之异而学系之而世道系之善学者于此宜知所择敏夫性醇学笃复卦之旨盖稔闻之以此名斋其自警也甚严矣尚亦究其所知而力行之也哉

　　存诚堂记

　　乡人余贤父归自番昌溪手诗文一卷告予曰有士彭元济欲亲拜文席求正疾弗果其堂扁曰存诚欲求记再拜托致恳于左右予嘉其志遂为之说曰诚之说始商书备中庸干九二文言曰中曰庸曰诚子思因之诚未易言存诚未易能汉儒无有能识此字者宋李邦直以为不欺徐仲车以为不息子程子始曰无妄子朱子又加以眞实二字诚之说始定诚岂易言哉彭君能以圣贤之言深体而力行之不为口耳文字之习必始终表里如一则诚庶几乎存而斯堂之扁不虚矣彭君朂哉

　　体仁堂记

　　歙名医道川程公字其子与京药室曰体仁征予记甚勤予曰医仁术也请以医喻六脉心在左手寸为第一宜洪大体宜静仁人心也体静而用洪人有不仁心无不仁故药于杏桃薏苡郁李栢子之类用其心亦名曰仁心如榖种仁其生之性药不用榖而用榖之蘖或麦蘖蘖取其发犹仁之端人参似人身者最神仁者人也人指人身而言深体味之可见彼痿痹者身非其身矣孔门问仁者多有病樊迟鄙病在不洪子张外有余而内不足司马躁病在不静夫子如大医王随病与药语仲弓是滋养法语颜子是攻治法病根悉拔元气自还诸子受针砭各异顶门一针惟颜能受之大抵药宜眞言色稍渉伪非仁六陈外宜新学不濯去旧见非仁脉证分阴阳表里心不严内外宾主之分非仁元气贯注四肢一毫亏一息滞即是病是故此心全体而不息乃谓之仁如与京医既十七世而又轸之邃剂之精病在人视之如在已是谓体之深又能表里始终无一点规利意是谓体之全而全体又不息吾此体即此仁不待体干之仁是谓仁之至与京四世祖克庵先生于子朱子为内外兄弟其家学所渐盖不当但以医名也故为之记

　　四勿斋记

　　族孙孟成连年馆歙为其主人郑氏知远求四勿斋记予曰记在程子箴中知逺请不懈益勤程子年十六作颜子好学论谓其学在于正其心养其性后作是箴亦复举心与性言之虚言心之体动言心之用彛言天命之性习言气质之性互见也颜子四勿之功浑然天理之心勿为私欲胜也本然天命之性勿为气质胜也物欲本心之贼气偏本性之雠大将旗一麾三军用命贼雠退听然则勿也者非吾方寸所以为将而耳目口体之所以从令者乎或谓听箴似无工夫殊不知视之蔽在前听之蔽左右前后皆可入离为目明在外故当制之于外以安其内坎为耳明在内非知于内其不为外之所诱者鲜矣言禁其外之邪妄者以不失其内之静专者诚之于思者内无妄动守之于为者外母轻动四勿皆制于外之事然先觉内之知止以制于外哲人内之思诚不待制之于外此又程子微意之所在也知逺以此名斋笃敎其子好学不倦诚有志于学颜子之学者故予为发程子之箴而为之记

　　静春斋记

　　济南程光道学易于予予扁其读易之堂曰静春而光道复请予记之予按程子所谓静中春意者匪徒见春之时而见四时之皆春也匪徒见春之在天地万物者而自有见于吾心中之春也大造无言四时自行百物自生至静中无穷春意常人之心胶胶扰扰虽在春风中而不见其所以为春者犹与人终日交识其面未识其心也无极太极心之本体无思无为其本恒静天地万物之春皆出乎此而人往往自以动失之予尝论太极圗通书与中庸相表里太极生生春意何穷图说主静通书终之以蒙与艮即中庸所谓渊渊浩浩皆自大本中出而不睹不闻不动不言之际主静工夫始终具焉及其静之极而无声无臭之天即吾无思无为之易即吾喜怒哀乐未发之中即周子所谓太极本无极也天地自位万物自育天下自平静之功用渊且宏矣光道诚能沉濳吾易蒙之山下出泉吾之静而清也艮之兼山吾之静而光明也窓前之草川上之花至前之梅皆吾之静而无静也然伯子终日静坐犹泥塑从之游者如坐春风中叔子瞑目无言当时立门外尺雪者与坐春风无异何也天地万物之春固在光风骀荡中而未尝不可见之风雪凌厉之际也春无迹见不以目非闇然自修如佩韦晦木者孰能自然有见于此哉光道性静可语学予故告之以此复书而为之记

　　琴琅玕记

　　竹在植物中得扶舆清劲之气为多玉与琴声极清韶堂下乐不敢与之齿此昔人特以琅玕名竹或以名琴而吾友子墅环其居数千竿予每造之清风露气洒洒袭人时则琴未声也吾已领琴之趣矣坐定焚香为予一再鼓之子猷心事指下歴歴可见曲中遗韵凝在林端未几划然笑戞然鸣又若声应而气求者予尝评之二物颇类有道而人或莫之如气恒清人旦昼莫如其夜味恒淡道义之交变以势利而移心恒虚人之不梏于欲者罕矣翁居常对竹作吾伊声倦或枕书以卧起或三四弄或一鼓輙罢读书或对客作文字饮或后园廵花树或花下弄诸孙世间荣利殆无足以干之者翁眞有道之士乎哉之二者受翁之知以故供翁吟弄乆益不厌世非无所于竹者胷次且自无风月荃蕙为茅琴亦复作郑卫声竹琅玕琴不复琅玕矣非琴之不复琅玕也人琴其琴而不琅玕其琴也呜呼此所以怃然思翁而三嘅也翁尝命子京从予游彼竹之孙犹冀其日峻月茂凌厉风云未已也子京勉乎哉

　　环緑亭记

　　浙东都元帅本斋王公为汪子英扁其亭曰环緑子英没其子德麟述其父作亭之顚末王公所以名其亭之意属予作文记之予嘉其意为之言曰穹壤间美景无限在人受用如何耳斯亭也溪山竹树万緑森然一览在目好天良夕肃宾友觞咏其间樽中之緑与溪山相映至足乐也其庶不负斯亭乎虽然未也亭与泮水为邻有藻有芹有茅春波漾緑大有可采能采采不已其乐有浮于觞咏者矣虽然犹未也窓外竹色侵书帙几上竹简光浮试取縁竹诗歌之睿圣武公九十犹好学德麟年方緑鬓学当如何况今有科举又有儒吏科倘昆仲能知好学异日各取恩袍以为亲荣萱花在堂环緑在侧以副王公名亭之意子其勉之是为记至顺元年春三月吉旦云峯胡炳文记

　　水流花间亭记

　　水流花间者桃源潘氏燕息之亭子温继其祖玉成翁之志为之也度圃规池栽花莳竹红香緑荫俯瞰清溪春有崇桃明霞炫昼夏有浮植香动凉飔秋有天香古桂晚节寒花花凡数十种多异品冬则寒梅欲蕋春兰已芽造化循环生生之妙可见也他凡竒芳珍卉四时之花不同而一水恒流其间流者自流非有意于花之开开者自开亦何心于水之流适然有相值之机悠然有相得之趣虽自形自色而若相应相求者子温读书之暇侍父叔昆从或偕宾友相羊其间景与心会至乐之味当有未易以言喻者然水有源花有本方其涓涓始流固已欣欣向荣其流也愈不息其生也愈不穷盖花之本由水以生而其末皆水之泽也子温于此有所思焉感嘅系之矣玉成翁以勤俭起家以诗书廸后子温天质峻茂加之学殖以培其根以逹其支以畅其华以无负源头生生之造其为继志固有大于此者矣子温朂哉

　　深秀楼记

　　深秀者桂轩吕君以名其燕息之楼也楼在两山间左石峭壁雄峙若不相让廹遽回合势如拱揖前三峯夸竒竞秀又若自献于兹楼者太守东平史公为扁其颜且征记于予予按吕氏世家沣溪之上比屋而居族大以蕃君性喜静迁居山中有年矣今又自其居深入数十弓刜荟翳凿孱岩中起巍楼翼以华屋画栋朱甍与穹谷嵁岩相为辉映苍筠怪木珍卉竒芳环绕幽遐一览在目尘嚣不入清风自生花香禽弄四时恒有幽趣君于兹楼之胜盖有不徒取其秀而取其深者矣词华非不足多而根本之培当不浅才气非不足尚而道徳之味贵有余君其能揽山川之深秀而为胷中之邱壑者乎是宜为之记矣

　　中斋记

　　中斋者高君仲达以扁其读书之所也客有难者曰此一字勲华以相授受炫圣以为德之至紫阳夫子以为天下之理无复加仲达取以名斋不过乎予曰何人无此何时无此何事无此何人之心无此即吾天然自有者名吾斋奚其过况高氏自汴迁杭缃素相传不知几叶仲达之先大父号益斋盖有得于益三四二爻之旨父声甫科举未兴时尝命仲达曰古者儒皆可吏吏无非儒尔其以儒饰吏庶不俗不迂以不悖于时暨科举行仲达呼其子立本命之曰我家自秘丞公以进士出身代不乏人一脉斯文罔俾今不承于古汝其学焉以袭世科以绳祖武前后授受之言若不同彼一时此一时皆为不失随时之义者仲逹尝为歙典史歙人徳之今为江浙等处儒学提举司都吏目数十路之士德之儒台杨公清正严敬于人少许可仲达独得见之迹其为人与人交不傲不謟平居食服不陋不侈性不嗜饮而好以觞客表表然为吏师而汲汲然敎子为儒以此名斋盖欲常目在之而用功于动静语黙之间求以不失乎此尔客以为过得非客之言过欤客又难曰子为中斋记终始不及所谓中独冀其用力于动静云为若何予曰中无定体随时而在不在动静云为敢问中在何处客不能答遂书以记

　　宏山庵祠堂记

　　宏山有庵庵有祠铜川胡氏有初也歙婺源考水胡为着姓唐明经为之初明经十一世而下有居鄱阳德兴者铜川府君为之初府君讳伯龙字仲虞绍兴庚午生考水淳熙壬寅迁铜川至庆元庚申而终孺人汪氏生绍兴辛未以绍定庚寅庆恩封孺人子本初本中本固本恭壬戌冬奉公丧葬宏山嗣坞坞之名嗣山之名宏若开铜川后嗣宏远之祥者创庵遂名宏山初命僧智圆居之庵田二十亩初中益为三十岁得米六十石六之五饭僧一赋于官山川雄秀松楸蒙密每寒食拜墓下子子孙孙森如也抑尝遡其初求之乎自唐天佑今四百五十余年世代凡几更宋淳熙以后亦将二百载吾宗独幸繁衍如许书香道味复深远如许上而明经公近而铜川府君不有以敷遗我后人得至是哉是故谱有初心亦有初继自今子子孙孙皆能不失祖宗初心葆固本根益深以宏他日枝叶之峻茂又岂不益宏且逺哉然则宏山之庵之祠有初也盖不惟谱之初而已也山若地及墓前田元隶本初子孙后逊于本固子举逊本中孙文炜皆不已私以归于庵如初皇庆癸丑尝撤是庵而新之宏敞视初有加举逊之子文楧屡度僧能继其初智圆不忝重建祠增田本固曾孙徳常特来求记以垂永乆皆可书田凡隶婺源徳兴者悉以闻于有司具于碑阴兹不书文炜子士元从事郎苏州判官孙五薜彻兆卿从事郎今为古田县丞某年月日炳文记并书

　　云峯集卷二

　　●钦定四库全书

　　云峯集卷三

　　（元）胡炳文 撰

　　○序

　　周易本义通释序

　　宇宙间皆自然之易易皆自然之天天不能画假伏羲以画天不能言假文王周孔以言然则羲文周孔之画之言皆天也易言于象数而天者具焉易作于卜筮而天者寓焉善乎子朱子之言曰伏羲易自是伏羲易文王周公易自是文王周公易孔子易自是孔子易乌乎此其所以为羲文周孔之天也必欲比而同之非天也易解凡几百家支离文义者无足道附会取象者尤失之盖凡可见者皆谓之象其或巧或拙或密或踈皆天也易之取象壹是巧且密焉非天矣惟邵子于先天而明其画程子于后天而演其辞朱子本义又合邵程而一之是于羲文周孔之易会其天者也学必有统道必有传遡其传羲文周孔之易非朱子不能明要其綂凡诸家解易非本义不能一然其统其传非人之所能为也亦天也予此书融诸家之格言释本义之奥旨后之学者或由是而有得于本义则亦将有得于羲文周孔之天矣延佑丙辰春新安后学胡炳文仲虎父序

　　四书通序

　　四书通何为而作也惧夫读者得其辞未通其意也六经天地也四书行天之日月也子朱子平生精力之所萃而尧舜禹汤文武周孔颜曽思孟之心之所寄也其书推之极天地万物之奥而本之皆彛伦日用之懿也合之尽于至大而析之极于至细也言若至近而涵至永之味事皆至实而该至妙之理学者非曲畅而旁通之未易谓之知味也非用力之乆而一旦豁然贯通焉未易谓之穷理也予老矣潜心于此者余五十年谓之通矣乎未也独惜乎疏其下者或泛或舛将使学者何以决择于取舎之际也呜呼此予所以不得不会其同而辨其异也会之庶不失其宗辨之庶不惑于似也予不敢自谓能通子朱子之意后之通者傥恕其僭而正其所未是则予之所深冀也泰定甲子九月旦日新安后学胡炳文序

　　感兴诗通序

　　夫子读周公尹吉甫之诗皆讃之曰为此诗者其知道乎以其诗有关于天理民彛有关于世变也子朱子感兴诗兼之矣明道统斥异端正人心黜末学六百三十字中凡天地万物之理圣贤万古之心古今万事之变关焉使击壌翁早得见之安得谓删后果无诗哉始言一理中散为万事末复合为一理与中庸合朱子分中庸作五节诗凡五起伏亦无有不合者独恐后之注其诗者未必皆能如朱子之注中庸耳然由此十家之注以会朱子之意则亦未必不为行逺升高之一助云泰定甲子十月望日新安后学胡炳文序

　　四书通证序

　　北方杜缑山有语孟旁通平水薛寿之有四书引证皆失之太繁且其中各有未完处观者病焉今友人张徳庸精加雠校删冗而从简去非而从是又能完其所未完者合而名之曰四书通证以附予通之后学者于予之通知四书用意之深于通证知四书用事之审德庸此书诚有补云泰定戊辰正月壬辰云峯老人胡炳文序

　　程草庭学藳序

　　鲁论曰不学诗无以言父所以诏其子也又曰小子何莫学夫诗师所以诏其徒也是何孔门拳拳诗学如此哉盖平其心以排遣其凝滞和其气以消释其鄙暴攻温柔敦厚之敎而触其易直子谅之天是诗学者能之謌咏之嗟叹之机动籁鸣手舞足蹈悠然跃然有不知其所以然者变化气质涵飬德性思无邪之功居多姑即鲁论一书推之学乎切磋琢磨之诗则贫乐冨礼之理得矣学乎倩盼素绚之诗则绘事后素之理得矣学乎唐棣之诗则近思之理得矣学乎白圭之诗则谨言之理得矣以之兴观羣怨而至于事父事君而至于移风易俗而至于动天地感鬼神皆学诗之能事也虞廷上以教胄子下以化苗顽皆取诸诗是诗学者君父师所以为敎者欤异哉后世之学诗者工句法求字面较声韵之逆顺商偶对之巧拙大抵章句学而已矣绘画烟霞雕琢泉石琐琐乎为虫鱼草木写真所谓诗者殆与琴棋书画等为一艺岂复有吟风弄月吾与点也意思孔门学诗端岂若是哉掉头捻髭曰将效高古于曹刘也笔于其手纵迫曹刘何补于格致诚正雕肝琢肾曰将效俊逸于谢鲍也举于其口纵迫谢鲍何补于修齐治平借使老语迫唐高辞嫓选以政则不能逹以使则不能对其犹正墙面而立也与孔门学诗端岂若是哉勤苦其心思巧好其言语平时矻矻读书止资于诗而性分内事邈不相干孔门学诗端岂若是哉呜呼孔门学诗致中和也理性情也后世学诗艺焉而已矣白乐天刘禹锡下至李益崔颢皆负诗名于唐者长恨一歌亵语诲滛岂可兴可观者看花二絶召闹取谤岂可羣可怨者颢娶妻惟择美者俄复弃之益防妻过严人谓之妬彼谓周南召南为何事五言初李陵岂不学者而无以救叛汉降番之失八病详沈约岂不学者而无以掩叛齐归梁之罪彼谓远之事君为何事盖后世以诗为学者惟章句之末心虽锦口虽绣而身不免为狼疾人吾固断然谓流于一艺也孔门学诗端岂若是哉草庭博闻强记用昌其诗取所作题曰学藳所谓有味于道学诸儒之诗不唐不选未害也予不知所谓学者抑后世诗学乎抑孔门诗学乎阅其自序与诸公所为序于程子鞕辟着已皆引而不发故覼缕言之且以自警云

　　诊脉枢机序

　　素问难经各八十一篇孰为要脉有七表八里九道行于十二经络孰为要浮沉迟数四字为要此名医黄君存诚之说也予深然之盖人心之病不一而意必固我论语指其要有四人言之病不一而诐淫邪遁孟子亦指其要有四易惟复曰无疾阳生于内也又曰无妄之疾曰有疾不可疾贞凡言疾者四其外专言疾者亦四豫损疾在阴爻鼎兑疾在阳爻脉浮数属阳沉迟属阴黄君之说正与论孟合与易合又与皇极经世书合其书分元会运世皆以四数起日月星辰天之四水火土石地之四寒暑昼夜性情形体雨风露雷走飞草木无非四也人分四体病分四季脉之病以浮沉迟数四字约之谓之不得其要可乎况经世书以易诗书春秋为四府易四象书四代诗四始春秋四时凡学者皆不可不知而况于医予深然其说故为之序

　　送文公五世孙序

　　夫子六经生物之天地也文公四书行天地之日月也歙婺源鲁洙泗之邦也初唐天佑中陶雅为歙州刺史命制置茶院府君领兵三千人戍婺源因家焉于文公为九世祖墓在连桐茶院以次墓在诸乡凡六所在城韦斋井公尝云闻先君子太史公生此地时井有气如白虹经日不絶公以绍兴庚午淳熈丙申归省墓自是凡与族人书拳拳以守护为嘱水木本源之思盖无食息不在念也至治癸亥秋公之曽孙晋臣率其侄友桂暨诸孙文明文鉴文德来归如公淳熈故事顾瞻徘徊泪下如雨凡为他人所有者必欲复之乃已友桂文德复不辞五岭之险控告于府壮哉此志可无愧为公之孙矣予尝读公之祭文有曰封茔所寄奉守弗虔他人有之莫克伸理兹用震怛吁于有司乡评亦公遂复如旧呜呼此公告于连桐府君之墓之文也今公之孙可复以是告于连桐以次诸墓否乎可复以是告于公否乎予尝泛观自古暨今人家畴无邱墓其间岂无巢翡翠卧麒麟者然子孙能树立表见于世行道之人必指异之曰此某人故宅也至有过乔木而式望松楸而拜者无他秉彛好德之良心也况庚戌圣贤之生其徳与天地日月无穷者哉孔林在洙泗歴代钦崇即其宅为庙凡孔氏墓官为守禁甚严方今文公之学行乎海之内外凡舟车所至人力所通无有不崇之者况去公仅余百年遗风流俗兹犹有存而未泯者乎秉彛好徳凡有人心者同然况为公故乡之人乎天地覆载日月照临水木本源斯文乎在予因公之孙之来也不无深感焉亦不无深望焉故乡之士皆为诗以嘉其志而其侄孙光复请予为之序

　　大学释旨序

　　予沉濳读四书六十年近为纂疏集成有讹舛处不得已为通一编友朋得之则以锓之梓予悔之早程仲文旧从予游予以其嗜学极爱之今所著大学释旨辞简严密圗明该贯视章句有所发挥于予通有所传授识者表章之荐剡交飞将以上闻仲文年方壮学方进未已此书之出视予得无又早乎虽然知人易受知难自知尤难大学诚意章言自知之眞也仲文其益务自知庶不负识者之知乎仲文勉之虽然予年八十亦不敢不自勉也至顺庚午三月既望云峯老人胡炳文序

　　赠医者程敏斋序

　　儒不医非通儒医不儒非良医夫既谓之儒未论物格知至一身中十二经十五络自懵然莫之知病卧于床委之庸医比之不慈不孝此儒而不医之通患也医而不儒其患尤甚素问难经犹吾儒孔孟或有至老未能习者脉有三部九候七表八里九道十怪凡男女皆然禇氏遗书谓男女脉三部皆相反胡为与王叔和不同五脏六腑应天五运六气然六气中胡为有两火身穴三百六十五以应一岁然足阳明胡为有阴市足太阳胡为有至阴若是者悉未之考怅怅然欲以岐黄之术鸣于时吾不知其可也易曰无妄之药不可试也试之一字夫子已逆烛天下后世为医者之弊矣而吾乡程君云岩则不然其先世尝从学于程夫子之门儒学所渐宏矣逺矣夫医不过儒道中之一事物格知至此不过格中之一物云岩以其先世儒学来而为医其能十全取也固宜敏斋继志述事恂恂笃实博极羣书所全活甚众不酬亦不愿且牓其门曰贫无力者与诊脉施药噫吾前所谓儒而医通儒也云岩翁有焉所谓医而儒名医也敏斋其有焉予以为世之为医者不能皆如是也故表而出之

　　送李生诗序

　　繇祁之孚溪抵婺源余二百里途多岭平■〈白上卑下〉尤险絶李生孟善不惮登陟问学明经凡射于百歩之外者有志必中孟善有志矣临行有诗别其父父子相为唱酬丁寜训饬之意溢于言外置之戒子通可也予每叹世之为人子者盛意气无诗书之志不可教为人父者矜势利无道德之味不肯敎为人师者弗克邃于诗书而泽于道德者不能敎孟善父子如此又不惮逺从师教可立学当可成然学之成不在志气大锐之日而在功夫有常之后六经言学自书说命始不能逊志失之亟不能时敏失之怠不亟不怠庶乎有常矣孟善之父字子常归试以予言质之必以为然凡所得诗若干首众属予为之序

　　晋卿山居圗序

　　此圗晋卿间居所也予老矣于人家多见四五世晋卿又交之深者其大父梅趣翁为予丈人行父庭竹生后予两月予为雌甲晋卿年未五十付家事其子观书暇輙携孙花底婆娑自得其心予深知之居有溪先世创桥其上乆而圮晋卿新之述先志也乡人题曰孝善潴溪水字鱼数百尾自题曰濠观乐庄乐也莳菊多异种题曰霜杰晚香自况也又有轩曰深峥古称莲与竹皆以君子竹比节莲比德也环居皆山山最深处一室题曰内乐盖自梅趣翁以来家世皆乐善不倦西铭曰乐且不忧纯乎孝者也晋卿之孝之善不徒在桥而在乎心此图能写其居之景不能写其心予故为之序

　　送知州范朝列序

　　昔西山眞氏以廉仁公勤四字为官箴世道不古吏习益偷能践斯言几何人哉乃今于太守范公子诚见之公初以眞定儒选歴仕守台之黄岩毁淫祠摧豪富恤孤穷政声甲江左为婺源未半月即以民病陈于府必得请然后归门絶馈遗籴遵市估所食者绣溪之水而已民以是信公之廉均赋役而富室不得容其奸严信牌而走卒不得肆其毒两造在庭谆谆开辟不趐父母于子豪夺归疆强梁缩手六乡无一呌嚣隳突者民以是懐公之仁左右无私人人无敢干以私搜龙舟三十六为通济桥小人无敢怨者民以是服公之公黎明视事或至日昊乃已不迫不苟事至立决庭无留讼民以是知公之勤常情立已于峻者羣怒之所归今官无长贰咸钦其能得齐甿之心者莫谐巨室之意今民无富贫咸德其惠考绩三载者或无可书今六七十日间而五万人家已蔼然有春意凡此皆廉仁公勤之效也淹之岁月所成就当何如昔鲜于侁在任司马温公曰福星往矣安得百子骏布之天下哉予于范公子诚亦云感钦之余不胜系恋笔之为序以送焉

　　送医士叶可翁序

　　医家八十一难经世所共宗读难作去声者非是番名医叶可翁予虽未尝面其人固已心识之婺源乐平邻郡士大夫往还称可翁不置口医数难可翁皆能之夫医婴儿尤难昔郑端友全婴集吾乡讷斋程公刋于泉司序之曰大学若保赤子心诚求之盖以赤子不能自言非以至诚之心求之痒疴疾痛莫可致诘阴阳虚实翕忽变移岂非大难事翁兼大小方脉而用心皆出于至诚难也医之中炙难针尤难必如允济得之异人孕妇有腹偏左针左手指輙正有脱肛者针顶心輙愈有伤寒欬逆食不下针眼胔輙能食必如陈了翁得之天□依梦中红点针合浦病者无不竒中翁针法予未知其何所从受然闻浅深得宜全活甚众又难也医者不计赀发药难不取赀施药尤难山谷尝题名医之门曰能持阴隲以行医不以人命而试药吾乡明远江公自题其门曰务阴隲以行医重人命而施药夫不以人命试药而施人以药如江公者世所甚难而翁亦能之兹又难也凡此数难事视彼之规规于利以臆度之心投尝试之剂者奚啻万万予安得不表而出之以为世劝然予患脚气昔欧阳文忠子朱子皆病此朱子以针愈欧阳以吸气自顶至踵愈不知翁能以是施之予否也然前所难者翁皆能之谅能愈吾此疾不难也故予既摭其难者公传道之而末复致私请焉

　　竹间诗序

　　歙汪君孔昭邃于子平之学去年寓杭名卿士大夫咸敬之今年访予山中所得竹间诗甚多俾予为之序诗皆咏竹不知竹正与其术相似种竹用辰日或用醉日尤良子平命以日干为主腊月种竹无不活以茂子平命以通月气为上昔竹林七贤咏之者去其二山王以官累故也岂阮咸軰见官而不有官子平则见官伤官者欤且其所至凡术皆辟易不敢喘犹有竹之处众禽不敢喧也山中留凡一月每与谈清风袭人于其行也遂为竹间诗序

　　俞氏新居灵芝诗序

　　天厯戊辰永川俞君济远新居成芝生楹之东诗之者众至顺庚午始以示予予按本草芝有六色皆坚实芳馨叩之有声又按汉旧仪芝有九茎金色緑叶木实夜视有光汉史所载斋房铜池之芝感以人而天应之者也豫章所记新昌之芝感以天而人应之者也其记之节文曰士将尽心于学则非常之物不虚其应予所望于俞君父子者亦如是人家有佳子弟幼而听其声知其为英物长而挹其光知其为茂异此非阶庭间天然秀出之芝乎为子弟者又能孝弟以培其根以逹其枝以英英之人物为炳炳之勲业是芝也不特叩之有声而能蜚英声于当世不特夜有光而实邦家之光也九茎六色云乎哉况徳与气相符人与天相应先知之祥又当层出而未已也予所望于俞君父子者岂少哉新诗视戊辰所得多佳者不少且太守穆如史公倡之予敢不为之序是年秋七月既望同郡炳文书

　　送医人胡芳崖序

　　易复彖曰无疾豫六五曰贞疾无妄九五曰无妄之疾损六四曰损其疾兑九四曰介疾复之无疾一阳方生于下也余言疾皆于外卦见之盖阳在内则无疾凡疾皆有感于外者也凡言疾者四有喜者三不死者一圣人好生之心可见至曰无妄之药不可试也试之一字其灼见后世为医者之深患乎黄山谷题孙氏药室云常持阴隲以行医不以人命而试药医之能如孙氏几何人哉严溪胡氏世医芳崖廉儒故其艺益进且持心甚平易诊人脉十数年休咎能预知之富春有吴子贤者病头痛日数发发輙以帛系其头命左右极力拽之乃小定众医以伤寒治弗效芳崖曰此肾厥也众医皆笑芳崖进葱涎圆立愈他类是不一予苦脚疾服其药不两日亦輙愈予以是深知其人非以嗜利之心而行其尝试之药者故为序送之

　　云峯集卷三

　　●钦定四库全书

　　云峯集卷四

　　（元）胡炳文 撰

　　○题跋

　　跋文公先生墨迹

　　昔有度正者慕周程之学讨求二先生遗墨仅得伊川手刺一幅首尾十有九字终身寳之特求文公先生为之跋吾友操希元得文公帖凡一千一百八十七字视度正所得不既多矣哉予尝观羲献帖可想见其风韵观颜鲁公帖可想见其气节若夫我文公先生帖知其反复辨明处非惟可发人理义之心点□□□□有道德之味存焉吾郷所得多是与程允夫董□□程正思此三帖皆与程正思正思有性理字训文公尝以为小尔雅于此亦可想见其为人也希元寳之寳之

　　跋李生所藏坡帖

　　此帖坡笔无疑坡所书太宗杀弟事可疑信有之坡能书范鉴朱子纲目不书何也杀之不仁杀之而无补于丑口之兴不智虽然坡之书固自可寳子常其寳之【丑口乃唐字也】

　　题戴德夫五运六气之图

　　易八重卦皆不言两惟离火曰明两作离先儒以为医经君火相火合六脉必分君相火始见自下生上五行之相生者与河圗合以左克右五行之相克者与洛书合庸医例以两肾脉属水则失所谓君火在上而无为相火在下而用事与夫五行生克体用虽见于六甲而不见于六脉人病标本于何察哉德夫之为斯图也六十年气运了然在目司天司泉休咎可运诸掌凡医者得之皆可以脉三因而效十全神矣哉德夫之术也仁矣哉德夫之心也

　　题徐芝石赋陈伯孚飞白

　　如尘缕逰丝如秋蝉春蝶芝石所云可以形容伯孚之字如美玉在山如悬石万仞伯孚所云亦可以形容芝石之赋词如其翰翰如其词一旦得覩此二妙岂非大竒事然吾闻二君所学自有词翰之外者即今至前梅开先天枝上吾三人者安得相与共探无极之真邪

　　题李伯时洛神图

　　洛神赋有楚骚求宓妃湘君遗意骚云贯薛荔之落蕋落蕋细初蕋尤细贯之良难此画毫端入细难也洛神风情逸韵冩在笔外尤难也

　　跋新安后续志

　　新安后续志总管朱侯属郡士洪潜夫为之也侯下车以修学宫作人才为第一义越三年政行化孚百废具举始为兹志成前续二志本皆不存侯并今志刋于学侯爱新安之民甚厚故欲知新安之事甚悉知其事愈悉则爱其民愈厚然侯非特欲自知而已也书沿革则知昔人兴废之由书戸口则知今日版图之富书山川则知扶舆清淑之攸锺书贡赋则知上下征输之有制以至桥道馆廨寺观社庙凡有关于民者皆欲悉之以次书其中如风俗学校人物非惟书之详侯意于此尤拳拳焉盖谓此文公父母邦方今文治聿兴极地所载咸知宗文公之学此则云之泰山河之昆仑而鲁之洙泗也后之为新安者而知此必能厚其民为新安之民而知此愈当自厚然则侯之此志不徒作矣侯名霁字景春公廉寛静歴数大郡治行皆称最潜夫名焱祖新三衢郡文学摭遗事寄微言勤且精矣延佑己未郡人胡炳文跋

　　○字说

　　伯善字说

　　明经十三世孙成章之孙性美而嗜学名元字伯善予训之曰论语善人之上有君子有圣人孟子善人之上有信有美有大有圣有神予与尔祖尔父所望于尔者非止为善人而已也况尔之名曰元而字曰伯善自元而言善大善也纯粹至善也易卦之占亨多元亨少爻之占吉多元吉少元亨大善而亨元吉大善而吉也人之行事善百一大善千一故以元为贵然兹事也请论心坤初善不善皆自念虑之微积之复初有不善必自念虑之微知之自此至微处充之即是此善之至大处盖有一毫之不善非元也有一息之不善非元也然兹心也请论性命命于天为元性于人为仁四德皆天命之至善而夫子以元为善之长四端皆人性之至善而程子以仁为天下公善之本本善者性为善者心尽心知性以知天是为明善存心养性以事天是为止至善明善则于此元知之深止至善则于此元践之熟尔其思之勉之哉况吾家自明经翁以来善庆之源方深诗书之味益永故予望于尔者不但为一郷之善而欲为天下之善不但为坤初六之积善而欲为干九二之善世也尔其思之勉之哉

　　可权字说

　　甲道王与立字可权问其说于予予曰文王九卦之次末乃及巽以行权夫子六经之次末乃作春秋春秋圣人之权书权圣人之大用故学者有可与立而未可与权者然亦未有不能立而遽可与语权者权以应事之变立为律已之常易卦于干言立诚不言权坤言敬义立不言权恒言立不易方不言权盖易三百八十四爻只是一时字能随时以取中即是此一权字卦言立不言权权固伏于三百八十四爻之中而不露尔学者能卓尔有立至于义精仁熟凡事理精粗曲折处自然无不相入殆如风之入物有不见其迹者是之谓巽以行权可权勉之苟平日无自立之志无特立之行而遽欲言权必流之而为权术权变之权非圣人所谓权也可权戒之公羊子言权者反于经而后有善韩康伯谓反经合道为权程夫子谓权只是经朱夫子谓经自经权自权是数者不同可权辨之

　　贵和字说

　　鳯山汪君清宇之子名箎字贵和来求字说予告之曰子之字盖取诸礼之用和为贵也礼本体中有自然之和所贵者用之和不失其体之中尔贵和曰如是说则于箎之名若不相关焉予曰箎乐噐也于八音为竹于四时为春分于释文为婴児啼声四气莫和于春然惟春分为最和五方之人声音无有同者惟婴儿不异盖儿啼声中自有至和妙焉过是则不同矣大抵春分之后气过乎中婴児之长性移于习故欲葆其和之粹者不可不养之深欲节其和之流者不可不守之固养之深则不移于习而此和常如婴儿时守之固则不过乎中而此和常如春分时如是则心和气和播而为声之和达而为家国天下之和贵和之义大矣哉虽然此即吾前所谓用之和而不失其体之中者也贵和勉之

　　谦亨字说

　　程生名善胜盖取道德经中语也天道不争而善胜即吾易所谓天道下济而光明也不争便是天之谦善胜便是天之亨遂以谦亨字之盖天非特以谦而亨亏盈益谦是凡人与物能谦者天皆亨之也易三百八十四爻有吉有凶有利有不利惟谦下三爻皆吉上三爻皆利他卦无有及之者若夫幼而不孙弟则自幼已堕于不谦所行已陷于凶且无攸利矣可不戒哉善胜方在小学予遽以是训之者文公先生感兴诗第十八篇专为蒙学而设其首曰童蒙贵养正孙弟乃其方即易之所谓谦也其中言进趋极虔恭进而谦也退息常端荘退而谦也庸言戒粗诞时行必安详一言一动皆贵乎谦也末曰十五志于学及时起髙翔即谦之亨矣善胜年将十五谦卦于易之次亦为十五故以谦亨字之而且为之说云

　　朱文德字说

　　文公五世孙名勲字文徳以至治癸亥归婺源省墓墓自连桐府君以下凡为他人所有者必欲复之乃已且来明经求字说予曰书五十八篇开卷便有勲字有文字有此徳故有此文有此文故有此勲人皆可为尧舜而况我文公之孙哉姑以论语集注中所谓文与徳者言之文字训释不同或曰诗书六艺或曰礼乐制度或曰威仪文辞或以为徳之见者或以为道之显者文子之谥一也或以为勤学好问或以为锡民爵位徳字训释屡改乃定始曰行道而有得于身继曰行道而有得于心末曰得于心而不失此语有两意一谓得之有生之初不可失之于有生之后一谓得之昨日者不可失之今日也文徳能以家学反之于身知尔祖释徳字之意则知尔祖释文字之意矣尔祖论此徳字尝以手中执扇为喻曰湏用不失字训如得人此扇可谓得矣纔失之则非得也予试以文徳今日之事为喻可乎欝欝松楸前人得之今人不失之今人得之后人慎不可复失之文徳曰然故书此以与之

　　汪季修字说

　　友人汪维徳予从兄之甥也从学甚勤予甚喜之故字之曰季修且为发修字之说以教焉屋修则不敝井修则不污噐修则不壊大学之目有八修身居其中文王之徳有九亦曰徳之修格致以启其修之端诚正以践其修之实齐治平以极其修之效曰自明曰自慊曰母自欺皆以自修也自则用力在我不在人维徳勉乎哉文王九徳皆反身自修之事独于损曰徳之修者有一毫粗厉之气不可谓之修有一点私欲之心不可谓之修故忿易发如山惩忿当如摧山欲易游如水窒欲当如止水大学正心章恐人心之不得其正者有四而以忿懥为先懥者忿之留也修身章恐人心之偏于所向者有五而以亲爱为先爱者欲之深也通书曰君子终日干干不息于诚然必窒欲惩忿而后至易于干曰修业曰修辞而末曰损徳之修其旨深哉盖必有损也然后有修心损其所当损也然后能修其所当修不然朱夫子何以又曰修者治而去之之谓也维徳再拜曰敢不如先生所以教于是书以与之

　　伯裕字说

　　武林儒医徐君名益字伯裕盖取易九卦所谓益徳之裕也风雷益君子以见善则迁有过则改徳之裕其在兹乎今夫风烈则雷益迅雷迅则风益烈风雷相益而物受风雷之益者其生自裕君子迁善如雷之决则过益寡改过如风之速则善益增迁善改过相为益而其徳自裕譬之一身卫其生者日益严葆其神者日益固内外相益而元气冲融其生有不期裕而自裕者徐君业儒而医之术益精为医而儒之道益行儒与医相益以故能裕人之生而亦能自裕其徳盖自其先君子开博雅堂市药四逺如归贫者不取直故有以垂裕于后人而伯裕存心益厚律已益谦故其医之行也益弘活人益众而其徳益裕益者不已裕者不穷益者有加于前裕者可充于后伯裕其益勉之哉

　　吴守中字说

　　中未易言也毫厘之差则过之湏臾之忽则失之中庸以为贤知者过愚不肖者不及论语谓师也过商也不及则虽贤者知者又自有过有不及中岂易言哉尧舜禹执中汤亦执中朱子四书于尧之执中不训曰守于汤执中则曰守而不失中无定体随时而在若之何而守之亦曰敬而已矣朱子于尧之执中不训曰守于舜之惟一则曰守其本心之正而不离然则守其本心之正者即所以守此中非敬之外能有所谓守之道也特尧之钦明文思安安不见其守之之迹汤之圣敬日跻则不免资于守之之功尔吴正字守中求予字说予特发敬之一字训之湏臾毫厘之间稍有不敬此中即失于湏臾毫厘矣戒哉戒哉

　　养浩字说

　　汪养浩五世祖讳克刚字叔全宋进士及第初授黄州教末为饶郡通判卒于官号存养翁养浩名存义其字其名率乃祖也率其名践其实为人祖宗者何幸有此曾玄哉盖浩然之气充塞天地间本无一毫亏欠本无一息间断人禀之以有生天地之气即吾气程子曰天人一也更不分别然则自存养翁至于养浩祖孙一也所谓浩然之气岂有分别哉且养浩莫先于集义集义即所谓积善存养翁以积善之庆遗后人后人积之不已念念善而无一息之不善事事善而无一毫之不善庶乎浩然盛大流行可无负天地祖宗之所与我者尔存养翁所取于孟子者存其心养其性养浩所取于孟子者集义养浩二说未尝异而未尝不异养浩深思而力行率其名践其实当不特可取科第可复青毡而已养浩勉之勉之

　　全仲字说

　　建安余赟勿斋熊公字之曰全仲赟从文从武盖以文武全才期之也赟通作彬以为文质彬彬质为体文为用以为赟则文为体武为用皆得体用之全故曰全仲然古人曰全体大用所谓全者在体不在用才者徳之用也所当全者在徳不在才人恒曰三光五岳之气分而世所值无全才予独曰二气五行之理合而人所禀有全徳但全付所有者在天知其性之所有而全之在人故朱子以仁为心之全徳又曰非全体而不息者不足以当之是故格物致知使所知者无偏而不全之处诚意正心修身以至于齐家治国平天下贯身心合内外而所行者无有不全焉知之全行亦全是为德之全而匪徒才之全岂不足为天地间全人哉予欲发勿斋言外之意故为之说

　　李孟善字说

　　李生庆元请曰庆元未有字惟先生字之予谓庆繇善积元乃善长字之曰孟善庆元问曰易他卦不言善独言于乾坤者何予曰易凡言吉凶悔吝无非敎人为善善则吉大善则元吉不善而悔则凶亦吉首于乾坤发之例其余也阳纯而阴杂故干言善坤言善不善又问坤言积善之庆者何曰坤阴卦也莫见乎隠莫显乎微微与隠皆属乎阴慎独之学当审其几闲居不敢一不善之为念虑不敢一不善之萌是之谓积履上九曰视履考祥其旋元吉祥者庆之兆旋者庆之周至是无一念一事不善故坤曰有庆履曰大有庆庆元又问曰干元为善之长者何曰四徳皆善元为之长四时之春四端之仁皆元也然继之者善不见于元而乃见于贞贞下起元是故一元起于贞万善起于元庆元曰善之义至矣尽矣予曰未也坤言积善之家以其善一身者善一家也干言善世以其善一家者善一世也庆元请曰即此为孟善字说可乎予曰可遂书此以勉之

　　节夫字说

　　吾宗孟成连年馆歙其友生洪彬字节夫盖以过于质则无文过于文则灭质节其过然后彬彬然可为君子也书曰节性性之过者不节则不中中庸曰中节情之过者不节则不和不和则不中如一年二十四气有中有节节者抑其过而归之中也天地之数极于六十故易六十卦为节兊下坎上坎水之来无穷兊泽之容有限限而止之始得其中其外爻象言节者凡四皆拟坎离言蹇九五坎中故曰以中节家人九三离刚不中故曰失家节鼎上九离刚能柔故曰刚柔节未济水本润下而坎又在下火本炎上而离又在上上九上卦之上也故曰不知节学者知坎水离火之不可无节则知质与文之所以为彬彬者矣彬一作赟从文从武文与武之可相资而不可相胜者亦犹是也大抵易贵乎中中由于节故三百八十四爻之象独以节之一字终焉者以易始于干终于未济皆欲人得中所以皆欲人知节而未济上九之所谓节即干元用九之所谓天则也岂有能见天则而不知节者哉节以求合乎中天则吾天然自有之中也孟成将授吾易于节夫故予为发易之所谓节者为之说以勉焉

　　云峯集卷四

　　●钦定四库全书

　　云峯集卷五

　　（元）胡炳文 撰

　　○碑

　　彭王庙碑

　　婺源郡西七十里曰霍口大溪自张公山来旁一泒自三灵山来两溪合处一山雄耸彭王庙在焉王讳畬霍口人唐末黄巢乱率兄弟扞蔽乡邑死之桂岩思溪髙砂诸处立庙此其降神处也凡祷水旱疾疫如响乡民屡以非道呪咀者神即殛之死宋开庆己未重庆受围兵交空中见大旗曰婺源彭王围遂解帅李遇龙上其功于朝加封夫以王之英烈生而为邑人排贼患死而为国家靖兵凶且自江至蜀凡万里光灵远扬惠爱旁孚其勲徳固宜与祀典为无穷也庙未有记乡之父老陈惠陈穰砻石求予记其事遂为作迎享送神诗俾祀而歌之诗曰
　　双溪合兮溶溶庙孤峙兮东峯水秀兮山雄据异气兮神所锺丑口微兮贼刃红张义胆兮戕其躬飞精英兮蚕丛搴大旗兮云中月晕拆兮息羣凶曰光悬兮照孤忠役潜蛟兮年无凶驱厉鬼兮翱祥风神之福兮龎以鸿神之祀兮宜无穷泰定丙寅正月望郡人胡炳文记并书

　　○墓志

　　故广西两江道宣慰使司都元帅府经歴马君墓志铭

　　君讳良字良甫世家髙唐幼在羣儿中倜傥有伟气人异之长通吏事一日奋然曰儒不吏则迂吏不儒则俗吾肯为俗吏哉于是益从乡先生学旁参博览自经史以至人情急世之要靡不通究初为宾州路知事以亷能着邕州夙号难治君为经歴处事有条次洁已御吏平日以猾闻者不敢喘为广西两江道宣慰使司都元帅府都事在任除经歴悉取诸路利病白于上罢行之有不可必达其志上官及同僚稍不如法輙面争性刚直不阿以故甚得士民心而居其上者多不怿左右两江洞邻交趾负固为民害其地水草毒恶先是官军死者十八九大徳甲辰左江洞冦黄圣训叛招谕难其人佥曰亷干彼素信服者惟马从事可君闻之慨然自任曰唯吾可唐贞观初岭南酋长冯盎谋反员外散骑侍郎李公能以一介之使代十万骑吾独不能乎即日上马去冐瘴疠歴巇岨至輙叱之曰方今薄海内外悉臣靡有叛者汝何敢叛汝何敢反且复喻以祸福曰荣汝官乐汝土视尔奔走流离终复身首异处计孰得邪思之思之无悔拜且泣曰公恩主也敢不如命约日来降归途半固致金二瓮君却之唤语其使曰归语汝主此非吾所欲也地多野味能获一二寄我乎居无何舁二异兽来君俾致之帅阃烹与上下尝之当时民謡曰飞吾单骑出公不意微公之勇孰□其□却彼□□□□山禽微公之亷孰服其心未几右江洞冦岑□兴亦叛元帅唐懐远受省委招谕领军余二千人留田州军无律大为民扰君为文檄于亷司曰唐元帅于官无鸿毛之益于民有泰山之损本欲御冦乃为冦也亷司韪其议就以委君君不能辞往如初世兴感欷约降与圣训不异暨二冦来元帅将之入觐掩君之功不以闻人咸为君寃之大徳丙午十有一月以病卒于官享年五十三祖忠父全妻宋氏张氏先君卒李氏相继逝子坚奎壁君卒时壁未晬弟善尝自髙唐来靖江取兄嫂丧以归至长沙危渉洞庭湖善先迈仆窘无资以寄岳阳寺中越十有四载壁始知之哭而言曰呜呼苍天吾父母何为至是邪孤不孝罪也徒歩二千余里沿途哭泣行者不忍闻至岳阳四丧俱在闻者唶唶叹曰微是子马公之魄不滞于殊乡乎今如此天道不彰乎壁将护葬于髙唐求予铭壁尝从予学故知其父行详且信予深爱其为人而悲其志遂为铭铭曰
　　自负表表特立矫矫厥材寡双彼冦徂犷能化其梗用嘉靖于两江两江人心徳君之深视江流淙淙我铭其□□□而章厥庆鸿以龎

　　詹氏孺人墓志铭

　　□□詹氏讳道余世居武夷髙曾徙崇化里遂为建阳人曽祖讳光宋进士祖讳元父讳僧皆隐徳不仕詹氏幼有淑徳母黄氏教甚严二十有四适同里余仁起仁起幼孤事姑弥谨蚤暮问燠寒痛痒敬搔抑扶持之汤药必甞而后进饍具必珍馐凡可求得之者虽远不惮暨终每节序或风雨霜露泫然悲泣不己生事塟祭乡邻咸称其孝初适予时家微赖内助不十年田庐日辟凡同乡之贫乏者借贷盈庭或立契劵不能偿詹氏取焚之无何孀居十有五年抚育子若孙处内外皆有条次教以义方不务浮靡家裕复倍于昔时子安定勤俭如其母待乡邻以和接朋友以礼人人翕然称之曰有是母宜有是子也生于宋淳佑辛亥秋八月没于泰定甲子夏六月享年七十有四仁起讳兴先卒子一孙男二赟资女三曽孙男二焕炫女一将以某日塟于某山下构亭曰思庵前事以予友张存中所叙行实来求铭铭曰
　　生茂族嫓徳门孝而惠静以敦躬勤俭仪子孙亭曰思思如存述壸彝铭兹坋懿厥声永于闻

　　金氏孺人墓志铭

　　程生霖衰绖诣吾门再拜泣血言曰孤不天祸又延吾母顾惟歙汪氏严桂氏信永丰韩氏皆有节孝闻于官旌表其闾彰彰在人耳目孤不克以闻于上使母之□之孝将泯没无传孤罪不容诛先生肯赐之铭表莫大焉言讫复涕泣再拜予哀其志按状其母金氏□□□讳柔真父讳宜之殁时母方三十安贫守节孀居四十余年清贞之操表里始终如一姑年逾八十奉飬一如所欲姑有三子别居迎飬不肯去独安于嫠妇之家孝可知也临终指天谓曰汝孝如此愿汝子孙之孝如之诸子孤幼辛勤抚育稍长遣事名师而训敕甚严以故皆克树立尝病笃其子霖述其行露香祷于天夜夣数羽士至其家病寻愈自是夜香祈母寿康凡十有四年母寿七十有七无疾而逝生于宋淳佑丁未终于至治癸亥将以十二月辛酉祔塟西郊芳村男四人长云以儒为休寜县吏先十有八年卒次洪出继其第三子也幼周孙男十有一人儒弟祖泽兴翁崇徳寿关敬徳寜祖光祖懋徳福祖贵徳女四人铭曰
　　迹不越闺闱目不阅诗书而节靡渝而孝靡亏慈靡不足而严有余谁能旌之光里闾吾能铭之蔵玄墟

　　○传

　　节孝王氏夫人传

　　王氏名静婉饶州余干人生宋寳佑甲寅年十九归于信之贵溪月岩程先生季子植甫五岁而植以疾殁且与王诀曰吾父母老不得终飬奈何王泣而对所不毕志以飬舅姑将无以见夫子于地下服阕母氏欲夺其志则又泣曰未亡人执定省礼于舅姑者以夫子之言犹在耳也之死矢靡他越五年舅没事姑翁氏愈益□顺卧起必偕至元壬午时姑年七十病卧床蓐一夕羣盗至门拟刄扵姑侧王以身翼蔽愿代姑死盗义之而两释焉他日姑病革语王曰汝事我无违礼愿汝子妇以汝事我者事汝吾死瞑目矣先是有以理数言祸福者姑以王命叩之则曰二十而嫁嫁五年而嫠又十年而死舅姑相视叹曰节孝妇也如命何迨今舅姑没三纪而王寿且康子妇诸孙事之惟谨人以为节孝之报云讃曰
　　王氏凛然徳贞烈丈夫所不能为斯亦异矣至其事姑则犹如处女事母时节与孝人不间扵舅姑之言虽卫共姜陈孝妇何以加诸上之人表彰之可以美教化移风俗矣

　　云峯集卷五

　　●钦定四库全书

　　云峯集卷六

　　（元）胡炳文 撰

　　○上梁文

　　明经书院大成殿上梁文【至大庚戌十一月八日】

　　伏以经从易画而后百千世赖夫子之功时自春秋至今三十二周庚戌之岁塾序宫墙之有建诗书礼乐以无穷恭惟大道弥纶至诚化育有亲有义有别有朋友亭亭当当六经之中合徳合明合序合鬼神本本原原一贯之妙无极两仪立不言百物生夏之时韶之乐独以语克己之贤社之土稷之榖合无踰上丁之祭盖出乎类拔乎萃自生民以来未有盛者也必有若能知圣人之为髙况过者化存者神与天地同流岂小补之哉非孟子谁发王道之为大新渥颁九重之诏大成加二字之封海宇咸振文风山林亦承徳化辟兹精舍务在明经堂殿巍巍日瞻燕居之像佩衿济济人无鹄至之心道体鸢鱼文章虎鳯凢异日有成之造皆昊天罔极之恩兹因六伟歌各述一经训
　　东　易更四圣妙无穷六爻定位分三极万物先天起一中
　　西　书从夫子摄其机未说道中有升降先从心上认危微
　　南　诗是宣尼手自删声气元从情性出文章不落语言间
　　北　礼书湏要寻端的仪礼为经戴礼传节文之中有仪则
　　上　乐在人心非絶响无容桑濮侈音声可复箫韶真气象
　　下　春秋要在尊王者王所为即天所为身之也非假之也
　　伏愿上梁之后斯文之运天开竆则变变则通通则乆为学之功日进士希贤贤希圣圣希天善治聿兴真儒軰出灏灏尔噩噩尔岂止用商周之书荡荡乎巍巍乎皆可行尧舜之世

　　○启

　　回常州总管聘启

　　伏以八九十曰耄今己踰致仕之年二千石惟良乃肯举聘贤之礼辱知甚厚揆分奚堪兹盖伏遇总管相公以岂弟慈祥之心行亷明公谨之政惠及齐甿者何啻千里如此太守者能有几人重儒所以重民知学校之务急言治必先言化岂俗吏之能为有如炳文居然不武兹来匪遥于千里实为相知者十年日讲四书奚顾西湖之好景云飞五朶又逢东道之主人真是有公卿下士之风何幸共友朋读书之乐情深喜跃谊合抠趍但已戴琴书扵归舟未能受币帛扵将篚炳文不惭髪白誓报眼青朝取一士而拔尤何能当于奨拂厦广万间而庇士终冀入扵帡幪感激殊深敷宣罔罄

　　回汪仲刚启

　　伏以遣子从师俾立程门之雪崇儒重道特飞郇翰之云自愧頺龄莫当雅意兹盖伏遇【某人】才称俊伟气禀阳刚教笃义方特见徐卿之二子学根性理能敦韦氏之一经素闻诗礼扵过庭且资友朋之丽泽某敢摅衷赤用报眼青一人求学之心倘无将至之鸿鹄万里横飞之翼尚有速化之鹍鹏

　　回句容程宰招启

　　伏以闻弦歌之声能知施扵有政行束修以上愧不足以为师偶拜荆州刘公之书欲下南昌孺子之榻古礼有此今非其人伏念某童而习之老无能已以吾长乎尔苦来日之无多莫我知也夫抱遗经而独处青眼一顾白髪如新幸无邹子之先容肯索李生之髙价兹盖伏遇【某官】鸣琴多暇制锦甚工士元非百里才何尝不治冉求可千室邑岂曰非仁姑小试扵牛刀乃先求扵骏骨伊欲逐云龙扵东野又疑惊雪犬扵南州楼谩想于行蔵门当谨其出入未敢从容扵函丈正湏俯伏扵仭墙以吾为邑长于斯固将学道则爱人也有笑扵弟子之列安能受业而觧惑哉聊抒下情少需后命

　　明经书院请开讲二十二启

　　与朱宏斋
　　伏以学开盘水务六经根本之求望重香山主九老耆英之会谁贤书蠧敢屈杖鸠恭惟【某】耆徳年髙雅懐博识传来文公之泒岂必籝金生在谢氏之庭真其玉树天已彰扵阴徳人皆徯其修程炳文辱知最深忝眷非薄宿宿信信端期歆向之偕来济济锵锵共仰孔颜之如在
　　与赵鼎峯
　　伏以文在兹乎欲为辩志离经之学鼎取新也愿听登峯造极之谈龙象筵开鸢鱼机动恭惟【某】丰仪清峻闻望老成壮岁功名北海飞腾之万里晚年著述西狩获麟之一经孙喜见扵曾泫家惟传扵清白炳文敬修尺牍仰屈文函胡氏之学乍兴正湏讲贯赵衰之日可爱雅称来游
　　与赵古淡
　　伏以明经标学欲防士习之浮大雅惟公独见古风之淡斯文有属多士攸宗恭惟【某】器大名宏德穹望重一第拾芥便盍聫薇省之班几载栽花今犹说桐乡之政笃行素孚扵闾里至诚累动扵神明壮志未衰晚成可卜炳文不惭末学敢屈耆英精舍题颜已掲李潮八分之字诸儒稽首愿致南丰一瓣之香
　　与赵植庵
　　伏以胡安定建学立规欲资讲明之举赵清献与物无忤能回淳固之风敢有请焉尚期来此恭惟【某】道心不竞注述最精旧称公子之振振凌云折桂晚厌诸人之衮衮引水栽花文在兹乎学犹植也炳文僣开精舍敢屈华裾堂上衣冠尽一时之俊士儒人领袖属前日之省元
　　与郑存斋
　　伏以邺侯三万轴书盍明六经之要伏生九十余岁愿爱百篇之传尚有典型湏求指画恭惟【某】居今而学古貌苍而意新早诵程文外乐何如内乐晚尊耆徳小年不及大年满目芝兰知心松菊藻鉴之人惟旧蒲轮之诏方新炳文自愧庸庸犹知老老眼明蝇头之字肯辞馆下之诸生齿序燕毛之仪当冠坐中之众老
　　与滕山癯
　　伏以六经天地之奥孰明辩之一儒山泽之癯能主张是再拜以请赐顾为荣恭惟【某】胸有五车眼空四海清音挥麈犹余西晋之风流健句惊人何啻盛唐之气象且四书之淹贯亦多士之归依炳文苟创书堂有资讲席一言悟道要岂徒研竹简之书七日见阳来正好问梅花之讯
　　与吴瑞轩
　　伏以胡安定开湖学岂前武之能追吴雨崖讲西铭喜斯文之可续一语能开扵后进重来母奖于前言恭惟【某】望重邱山气吞湖海香留晚节韩公老圃之花竒吐天葩郄氏一枝之桂诗书有子功名逼人虽绛云之心卷舒自如恐大鹏之翼轩腾未已炳文苟焉创厦志在穷经审问之明辩之欲来四方之学者主张是纲维是赖有当代之伟人
　　与戴晋
　　翁伏以学开盘水无胡安定之成规望耸瑶山喜戴侍中之重席倚兹黄髪领我青襟恭惟【某】师友深源古今博览寥寥文献巍然鲁灵光之存表表仪刑异乎汉专门之学有如兹举式系斯文人皆笑其为迂公独闻之而喜上梁之歌已腾扵六伟升堂之讲可吝扵一来炳文兹焉丽泽之期聊当耆英之会地上明如徳之晋谁无仰瞻山下泉似人之蒙有资剖撃
　　与戴苍山
　　伏以道在六经泉混混而有本学先诸子山苍苍以弥髙书舍方新儒宗有旧恭惟【某】多闻多见古貌古心胸着数千言据班史以删述家蔵三万轴泝戴礼之源流记诵云乎哉文章有属矣炳文敢縁讲学用集耆英月窟天根已见一阳之复雪伯霜仲来入九老之图
　　与方壶
　　伏以建书堂于苏湖之上道脉犹存望方壶扵渤海之中仙风可挹愧莫追扵前武幸嘉惠扵斯文恭惟【某】玉□精神春风气象紫阳千峯之表学可人师青云万里之遥仕为令尹子弟欲其成耳功名何足凂哉炳文敬□尺书仰攀丈席洪惟朱张之相与尚资审问明辩之功幸冀歆向之偕来共究溥博渊泉之学
　　与戴恕翁
　　伏以六经讲明有志扵本矣一言提要终身其恕乎姻娅亲亲友朋切切恭惟【某】存心无物满腹有书马空冀北之羣称其德不称其力鳯现河东之瑞难为弟又难为兄聨璧而来断金有契炳文一为此举多笑其迂洪惟礼记之传赖有资于戴德自愧中庸之学不敢儗于胡公
　　与潜心
　　伏以来四方之友朋岂无合志对六经之贤圣正要潜心道在发明君其宠顾恭惟【某】风神秀整气象冲融天骥奔电之才岂但空其冀北海鹏抟风之翮乃犹在扵水南恐万里功名之逼人喜一脉诗书之有子炳文犹记经营之始专承规画之勤孔孟之词聿新如所教矣潘杨之睦有旧能勿来乎
　　与方则斋
　　伏以学先经术愧斯道之未闻人有典刑喜其则之不逺筵开龙象机动鸢鱼恭惟【某】身隐而名髙世今而心古泰山北斗儒者翕然宗之霜木晨星老成如此能几俨衣冠扵九老尊领袖扵诸生炳文兹集朋友之羣盖先齿徳之一鳣堂讲贯方当明辩之笃行之鸠杖来临必能主张是纲维是
　　与梅村
　　伏以山学乍兴非泮水春风之藻天机可见在前村雪夜之梅试认一画之阳即明六经之要恭惟【某】修名掲日吐气凌霄两度看敬亭之云未愁濡滞九重有直庐之地伫见飞腾盖由噐识之不凡乃知诗书之有用炳文自惭不武敢与斯文孔籍源流当考东家之实録阮林叔侄愿来西晋之清风
　　与蛟塘
　　伏以义理无穷要在明经之学文章有属愿闻垂世之言敢布尺书仰攀丈席恭惟【某】精神玉立气象春和志在青云蛟龙岂池中之物心潜黄卷糟粕视纸上之文兹集佩衿有烦领袖炳文徼荣葭玉笃好兰金老成萃一时聊当耆英之会儒者荣六艺愿为根本之求
　　与江古修
　　伏以结屋依阳坡期阐六经之学汲古得修绠咸推多士之宗鸠杖肯来虎皮端坐恭惟【某】襟懐洒落气象和平泝干淳之渊源学者泰山北斗论贞元之人物公其霜木晨星循循然之教有頼焉陶陶然之号寓之耳炳文欲资兑习敢屈师严陈□邱之诸子随车喜见□□□聚程伯子之门人侍坐愿挹春风之和预此控申期以庚戌
　　与程道大
　　伏以王荆公之为文孰与胡安定之为学张横渠之徼往亦为程先生之知来意见略同消息甚大恭惟【某】诗名早着理趣深潜虗五六以居中启蒙之书为之翼加一倍而起数先天之学生扵心诸孙花底之娱嬉皓首山中之著述炳文敢修尺牍仰屈丈函学者以经术为先当永刋扵枝叶天下惟道理最大愿共泝扵渊源
　　与朱实轩
　　伏以明经几百年甫开精舍晦翁第四世咸仰名家斯道未坠扵箕裘后学有资扵领袖恭惟【某】自持端厚人谓清髙学海波中之龙有自来矣秋风天上之鹗乃止是耶岂不武扵青云寜斯文之皓首炳文不揆其陋屈为此来山中之学方成盖先释菜花外之车可至政好观梅
　　与江雪矼
　　伏以遥遥末胄敢云存湖学之风亹亹清谈端似洒石矼之雪再拜以请一来为荣恭惟【某】奥学传家清材拔俗遇侯翁之竒男子尝奋志扵青云鄙张仪之大丈夫□穷经而皓首表表愈伟菲菲弥章炳文僭敢奉书有□读易岂无泮水之藻幸惠顾乎山中共看先天之梅当相忘扵意外
　　与张西岩
　　伏以明体适用岂如安定兴学扵东南砭顽矴愚赖有横渠为铭扵左右肯来鸠杖无逊皋比恭惟【某】光霁襟懐老来问学壮年场屋曽惊一鹗之飞晚岁山林未应三鳣之瑞前修如此能几后进翕然宗之炳文自笑其迂幸惠之顾深衣大帯先教我释菜之仪斗酒篇诗当共君观梅之乐
　　与王太宇
　　伏以师道立则善人多欲明孔籍泰宇定而天光发犹记荘玄适精舍之鼎新幸华裾之宠贲有体有用敢谓得胡安定之传着易著书谅能明双溪之学
　　与方玉泉【録判】
　　伏以断金兰契方当大集扵衣冠潄玉泉声胡啻如闻扵环佩实同诗书之味岂但亲戚之情恭惟【某】有用才猷不凢噐识一官游戏聊复披鹤■〈敝上毛下〉而戴星冠六艺沈濳政自蹑天根而探月窟炳文敢修尺楮仰屈丈函所讲谓何自是同然之义理虽远且至况是异姓之弟兄

　　酬仁静招书社启

　　蠧简埋头亲二尺檠之灯火鱼书到手开万间厦之帡幪既无负米之劳昭仭采葑之意请惟么么夙荷奨知天下逹尊三黼黻每加扵沟木君子所教五丹铅俾共扵阶兰班荆酬昔者之言蟠木絶先容之助虽主择客而客亦择主固湏声应气求然公求士甚士求公乃若天同神比勤渠若此铭篆何涯苐手停百家编常恐乏昌黎晨入之诲矧腹非五经笥每虑贻孝先昼眠之嘲所刺涵容仪图称塞受若直怠若事固小人平昔之所不为精于勤荒于嬉必诸郎扵兹有以自朂因修谢椟预扣衷旗考徳行而兴贤兴能卿大夫既钦承扵明诏懐忠信以待举待取佳子弟行济美扵修程不尽颂期何当侍列

　　请开学会启【二月十五日】

　　乡有庠家有塾时当师范之尊鸟能弄花能言明日又春光之半敬因休暇少展绸缪颙卭愿列扵圭璋畅叙实娱扵觞咏载酒问竒字常闻好善之风下马入锦茵尤喜得羣贤之集勿瑕折简幸赐聨镳

　　回玉湖招逰盘阿启

　　伏以问春多少已在荼■〈艹縻〉芍药之间有客吾伊尽是金马玉堂之彦愿偕良会少展清欢尚赊山中笋蕨之甜足称胸次诗书之味鸢鱼之着飞跃千余载可想扵风雩宾主之美东南五百里当占扵星聚即聨车从惠顾盘阿

　　代戴答朱聘启

　　伏以诗首关雎朱传明三纲之始礼先贽雁戴经谨百世之婚皆有系扵斯文宜式谐扵新好恭惟某男辛勤黄卷行当振扵家声而某女婉娩緑窓居能闲扵壸范过蒙采菲俾获施松媒勤斧柯之言书粲金薤之字仪陈币帛喜溢门阑玩先天枝上之梅将迎长扵红日攀广寒宫中之桂愿早歩扵青云

　　云峯集卷六

　　●钦定四库全书

　　云峯集卷七

　　（元）胡炳文 撰

　　○箴

　　床屏箴

　　清明夜旦之气正大天地之情勿谓微事而非至理勿谓暗中而无神明此古之君子所以不敢弛然自放扵床第之上而且复战战兢兢也

　　果斋箴

　　友人髙彦道性嗜学其父甚乐而予未有以教之也彦道读书之室请名扵予予书一果字与之且为箴箴曰坎水之流始扵蒙泉不果其行曷至于川贤必希圣圣必希天果能此者人十已千孰为凢民孰为豪杰万里之程一念之烈迁善而果雷惊电掣克己而果矢去川决干为木果艮为果蓏果刚在上蓏柔而堕最戒悠悠亦忌琐琐志髙力强果何不可

　　节斋箴

　　易至节卦六十爻三百六十合天地节而四时成四时有中气有节气节也者抑其过而归之中也节之吉且亨与不节之嗟劝戒备矣六十四卦之终复戒之曰亦不知节也非惟饮酒水火未济有孚节义存焉友人髙唐马璧从予说易予名其斋曰节复为之箴箴曰
　　天有节气四时成岁人能节性乃徳之萃坎水下塞为兊之泽有限而止储丰扵啬言失之放舌不可扪用失之侈生理曷存爵取节节樽取尊尊饮不知止多不遘痻保合扵干阖户扵坤欲不知止自斧其根所贵者节知止有定飬之以静持之以敬恬吾身心培吾德业存其固存节之又节

　　牧庵箴为王伯武作

　　书凢言牧保飬吾民易言自牧保飬吾心谦而又谦存心过厚譬彼善牧羊先牧后放羊能牧放心弗求欲动情胜气暴神浮牧之何如敬而无失常自绳检母令放逸母喜而驰母怒而竞防壮之触执谦之柄梏牛豮豕马闲其舆畜之既极何天之衢

　　○铭

　　得乐亭铭性分之中自有乐地世之人得之者鲜矣人孰无此心心孰无此性乐在内不在外得之由我而由人乎哉新溪戴君有道之士也以得乐名其燕处之亭新安胡炳文乐为之铭铭曰
　　性天之乐自得其得匪厌饮食匪声匪色其外不牵其中则全心逸日休其乐以天松边新溪竹里幽泉鳞泳禽翔孰匪自然存心飬性知止有定万物静观四时佳兴乐得吾真性天之仁物得吾乐性天之春

　　静室铭

　　德方玉关人也学甚勤题其室曰静予为之铭铭曰
　　太极之妙动静无始动者其用静者其体乾坤阖辟为易之门未辟之先阖户谓坤喜怒哀乐未发之时浑然在中鬼神莫知无思无为不睹不闻非诚曷有非敬曷存惟静故虗惟虗故明尸居龙见渊黙雷声干专而直坤翕而辟静以制动心为太极动则为智静则为仁维仁之充万物皆春

　　正心斋铭

　　友人马惟贞平易敦厚无一点浇浮之习请名斋扵予予曰学易之法先正其心遂以正心名其斋且为之铭铭曰
　　吾心之体本无不正欲正其用宜主乎敬心兮本虗有如太空能无喜怒不留于中如衡之平如鉴之明衡无留物能权重轻鉴中无有能照妍丑宻察吾心或存或否吾心之存可检吾身吾失此心失吾为人常应乎物不与物驰防其邪曲敬以直之况扵学易尤当主敬舍此一心曷承三圣

　　止善斋铭

　　古杭沈生继善纯敏可爱自名其读书之所曰止善斋求予铭铭曰
　　善曰至善极曰太极人心天理自然之则如居之安兹维其宅如射之中兹维其的人莫能至至或易迁志之未果守之未坚心决所向知止有定欲坚所守莫如持敬明德之中至善存焉必止扵是乃纯乎天人欲蝉蜕天理春融自新新民春意何穷

　　自强斋铭

　　从孙祖义从予游予惧其弱不克进也名其斋曰自强且复为之铭铭曰
　　南北之强囿扵风气君子之强纯乎天理不能强者頺然而靡是之谓弱六极之底其或能强惟气是恃外强中干实则馁矣硬着脊梁特立不倚紧着功程力行不已吾之此心与天同体唯天行徤一息万里朝斯夕斯始是终是不务胜人而务胜己干壮大象请观所以自强不息非礼勿履

　　一心铭

　　一而大者是之谓天一心之中一天存焉孰存此心主一无适心为天君敬乃天德

　　存与堂铭【并引】

　　江君某取古诗义掲二字扵中堂示其子孙曰存与庶子孙朝夕存之扵目不敢怠忘求予铭予窃叹世之人汲汲然求田问舍谓存此可与子孙不思天生我其初何以与我且独不闻象山读孟子乎此天之所以与我者一此字自作一句读令人惕然有警省处盖天地之大莫大扵吾之心天之所以与我者此耳与此在天存此在我与此在我存此在子孙我存天所与我者则以与子孙子能存之以与子之子孙能存之以与孙之孙吾子孙即吾此心吾此心即吾子孙惟天不容伪惟天乆而不穷铭曰
　　天之与我其初固存存天所与以与子孙岂惟子孙造化经纶充吾所与春满乾坤云峰胡炳文譔

　　顾斋铭

　　晦庵书院山长严陵邵春叟袖巨编示予泫然泣而言曰先君子言行有训祗服不敢怠忘遂名其斋曰顾愿子有以发之予为之三叹而言曰君年七十犹知顾其父之训可谓孝矣论语四勿视为第一义大学三在顾为第一关目之为视常目在之为顾视则有意扵见顾虽不见而常若见之有回首恋恋不己之意编中诗若文发顾之义为详独未有拈出西铭中一顾字者盖在书曰顾諟大学引之而后此一字中格致诚正修身之工夫偹焉孟子曰顾飬西铭引之而后事父之孝与事天之仁兼焉是虽孟子顾飬之说而实含大学顾諟之旨天何尝不顾人人多不能顾天父何尝不顾子子多不能顾父不顾天不仁不顾父不孝然所谓顾天者岂独高髙在上之谓天天理在在呈露常目在之则谓之顾所谓顾父岂但飬口体父虽不在而常存之心目之间则谓之顾然而顾父即所以顾天天理常存扵一言一行之际父之顾子惟恐其言有余而行不足子能顾父则常勉其所不足而不敢尽其所有余言行相顾之际其机至宻西铭所谓理一分殊所谓即事父之孝以明事天之仁者不过如斯而己春叟盖用力扵西铭之学者然吾惧世之人不皆春叟也故为之铭以警铭曰
　　人顾其外我顾其内顾外荒唐顾内廽光我言顾天匪顾以目天在吾心戒惧慎独至若顾父视于无形僾然有见视死犹生言顾无浮行顾无尤有物有恒顾匪外求干父坤母顾吾所生或不顾此请顾西铭

　　兰室铭为张徳庸作

　　水孰无汀兹以兰称汀孰无室兹惟兰馨恶彼繁华澹然幽寂静里春风花中懿德采非其人德孰吾亲寜不吾采吾意自新香不以迹而以其心乆与俱化其味深深姑从其类夷情和惠深濳纯粹惟颜其庻

　　○赋

　　鸡鸣赋

　　亥子混沌人物鸿蒙汝喔喔兮初动日杲杲兮将东雷之惊蛰也一岁云始汝之惊人也旦旦如是鼓两翼兮有声作羣动兮不已舜跖之徒其趋也异此时闻之皆悟而起暨汝再鸣日将中矣悠悠者昼寝营营者趋市鸣何殊哉闻者异耳故或名汝以翰音或呼汝以司晨或以朱而着姓或以碧而称神孰知真机之自动无如旦气之方新彼方同夣也此足以轰媱怠者之耳彼未起舞也此足以激忠义者之心至扵食必呼俦闘不留怒被服孔文爪距翼武羣出以朝羣栖以暮动静不失其时风雨不改其度声者雄而牝者不敢与之双唱者一而和者不可知其数是皆见扵已鸣之后而不知其已鸣之故万籁无声一天微露汝之初鸣干将辟户是谓一日之贞下起元而天地人物之一悟盖得乾坤之初者震巽乾坤之中为坎离坎司子之候离当午之时汝巽禽也乃通坎离之道而知夫子午天地之中正卯酉阴阳之出入阴之精而泽扵阳月之象而影于日汝之初鸣日犹未出扵此之时子以悟无极之真午以见道心惟一孜孜为善守而勿失舜人也我亦人也如之何其不可及也夫

　　周氏节妇赋

　　大德庚子信州永丰县学以周氏贞妇闻扵有司明年春旌其门曰节妇周氏之门易其坊曰崇节坊初周氏年二十三归于韩一纪夫丧三子皆幼终丧昆弟欲嫁之讫弗夺新安胡炳文为之赋曰
　　诗胡为肇于关雎兮曰夫妇千古之纲常罹变酷而靡渝兮卫风独诧扵共姜惟父之与母兮谓一家之严君纷姑息以为慈兮嗟孟母其罕闻固世衰而教弛兮况妇人其何知亶干封之周氏兮嫓共孟而一之孀居四十春兮胡为不改其素也指苍天以自矢兮夫唯灵修之故也岂无膏与泽兮飞两鬓其如蓬众纷其俪美兮蹇予命之不同喧舆论之总总兮曰予有此姱节予岂乐闻此名兮怅悒欎其如结脱簮珥以教子兮躬绩纺以勤家懿予行其如玉兮庻初终之无瑕舜缤纷其杨英兮蹇朝华而夕熸饱千霜与百霆兮松独秀兮穹林旌髙风以励俗兮岌崇门扵广途凛霜日以争严兮羞人间之丈夫

　　太极赋

　　昆仑无外旁礴深广孰钩其玄为我指掌鳌极定位龙马负图五十虗中天地其发我矣乎龟书天锡禹畴攸则其中用五名曰皇极然则羲之则图也卦有爻蓍有策文王周公亦既有辞矣胡为不以太极言扵易易者阴阳代换之名极者阴阳代换之理后际不见其终前瞻不见其始文王周公非不言也阴阳在是太极不离乎是尔不离者物物各具不杂者物物统体浑然者如此灿然者如彼造化气也孰为气之枢纽品彚形也孰为形之根柢不有夫子孰明厥旨大哉易矣斯其至矣夫文王周公未尝言太极也而发之者仲尼仲尼未尝言无极也而明之者濓溪曰有曰无奚可岐而二之况所谓无者非视之不见而言希非听之不闻而曰夷盖言无形而有理非如屋极之极可以形窥也非如北极之极可以象推也濓溪之说吾知其非得之扵师濓溪之心吾知其得之扵仲尼仲尼得之文王周公文王周公得之庖牺混兮辟兮其无穷兮不言者非私言之者非离然则孰为天地之太极曰人孰为人之太极曰心太极动而生阳静而生阴人者阴阳二气之会心者阴阳不测之神人之一身万物咸偹一方寸中具一天地所当得者将发之际原夫未发无偏无倚在图书则中各有五五中有一一非心之体乎在先天则万化万事生乎心非即图书之自中而起者乎动宜省察静宜涵飬诚心在致其知勿忘勿助之长立身以德行为先立言以明经为尚太极在我真实无妄往圣之絶学万世之太平方当扵我乎有望

　　○辞

　　送邹云樵歌

　　山苍苍兮水迢迢羗樵翁兮逝逍遥月双眸兮烱烱风两袂兮飘飘歌正音兮歌以琴怅伯牙兮不可招俗降兮淳浇古心兮寥寥岌老柏兮不凋归兮归兮云中樵

　　云峯集卷七

　　●钦定四库全书

　　云峯集卷八

　　（元）胡炳文 撰

　　○诗

　　新溪书堂诗

　　溪距溧水都二十五里旧流溢不可以舟辟之始通秦淮故名曰新茂清戴君家其旁浚诗书之源流善庆之泽盖深有得扵溪之新者遣其子諹从予学有新得故为之诗以美茂清益以美諹诗曰
　　宇胡曰宙古往来今往者不滞来者方新阳升扵旦帝出乎春日日岁岁新新相因兹水有溪胡以是名蒙泉不竭坎流不盈前一汲过后一汲生生生相易新新不停戴氏池塘居溪之际观水有术扵道有契旧学未忘新功相继能濯旧见以来新意有子有孙以书以诗如溪之新朝斯夕斯自强不息慎独母欺新而又新请视兹溪

　　赠鹤庵相士四言

　　我相尔鹤风骨卓荦九皋幽漠九霄寥廓尔性孤洁尔音清彻夜月梅花松梢晓雪鹤亦相予谓予心古寿当九十伏生卫武我闻而笑鹤起而舞湏臾飞去莫知尔所

　　和李生诗

　　行行能远来匆匆輙辞去谓有新知乐乃成离别苦青春固所欣子当懐深惧菲菲弄芳妍怱怱伤迟暮人子三加冠责以为人父收心戒外驰回光宜内顾有屈乃有伸何思复何虑志帅能自持气卒敢轻骛畜极亨天衢动初辟干户青云第一程出门慎勿误

　　星源八景

　　锦屏春色
　　方山峩峩万山丛红红紫紫开东风谁遣罘罳倚半空为嫌下界尘埃蒙提起韶华千万叠移来蜀城炫竒絶千工百巧花自如万古一机天不裂
　　绣水秋波
　　星源沄沄从东来逶逦弯北势欲回水上无风自成谷星溪此观何竒哉化工妙手元不露刺破练溪能几歩世间儿女巧己多楼头针线月中度
　　龙井晓云
　　华光殿东泉有灵下穴空洞神功冥当时忽见苍虬精年年箫皷来相迎五风十雨今年好灵物不要人祈祷非烟非雾腾清晨五色祥光焕晴昊
　　僊岩夜月
　　谁凿太阴开四洞蟾光照破人间夣灵源千层石髓香金鸡一唱岩花动白玉柱边眠苍虬绛花桥下行青牛我来絶爱读书堂石圆水冷天风秋
　　北寺昏钟
　　日斜一路红阑干日落四山苍翠寒云深不见招提处一声两声起林端遥度前溪声欲絶溪上渔舟撑未歇众鸟栖定树头云一僧归踏松间月
　　西湖水榭
　　蚺城谁筑溪之涯层楼簇簇排人家两岸春风好杨栁一池霁月芙蓉花香与清风远方觉污泥不染尘不着小亭红瞰碧波心着我中间看飞跃
　　廖坞鹤烟
　　一泓香泉流不涸一洞幽花自开落夜半月明松上声知公乘云下寥廓公去不知几何年公归犹认丹炉烟炉烟已冷春风暄花流洞口泉涓涓
　　朱塘鸥雨
　　鸣鳯不肯鸣晚周鸥鸟相随九曲幽星源是公鲁洙泗东池歴歴夣中逰一夜水痕髙几许鸟也忘机淡无语朝来晴碧更好看天光云影源头水

　　题呉桂芳所蔵张卽之墨迹

　　张公笔法工竒诡盈丈大书神愈伟飞来峰头海日红□虎岩边龙象舞巨灵血掌擘太岳雷椎迸火挥电雹今见小字又不然层霄闲云淡无脚桃花春水满唾壶家园新笋丰雪膄故人此饷自不恶况有一斛明月珠吴君好竒入骨髓我学不成空浪许好待滕光酌酒来元气淋漓题辞语

　　拜岳鄂王墓

　　有公无此日再拜泪交頥大义君臣重孤忠天地知鸩毛何太毒龙渡只如斯坟畔休留桧行人欲斧之

　　送张秋辉

　　里有号奥五星者张其姓秋辉其字人问其字之故则曰秋最辉无如月物妍丑无遁形吾术当如是盖以自勉也推予命谓八十以上予以诗赠之
　　造化妙璇玑谁能测奥微万星皆夜现孤月最秋辉子术如今少吾年且古稀相期犹未艾白髪在渔机

　　严先生祠次胡敬存韵

　　鸿飞冥冥不可弋当时肯入搜罗中暂往自为故人屈竟归不与余子同眇视富贵意谁识大关名教功奚穷近来士气颇卑懦舣舟祠下歌清风

　　题富山汪王庙

　　虬髯人出鹿归唐多少英雄失故乡昔日六州曽卷土此邦千载尚尊王髙陵夜雨鸣弓剑原庙春风洁豆觞灯火万家元夕夜谁悲狐兔满连昌

　　题治平寺

　　二十年前到治平青山歴歴记吾曽花因百五有孤注寺过十三无一僧云影长昏天外日榆烟谁换佛前灯新安山水依然在不为空门管废兴

　　送汪又善之宗文山长

　　源流活水看鹅湖诸老曽谈太极图吃紧辨时非好辨开端无字岂虗无絶弦琴尚遗音响跃冶金湏正范模学计区区无足问斯文一脉要人扶

　　自强斋诗

　　励志先湏异众儿观干之象大哉词莫轻操几从师乐正是加飡努力时黄卷圣贤宜静对青衿城阙戒荒嬉昼为夜息何曽息邻屋鸡鸣正仰思

　　题叶氏烈女卷

　　烈女夫天不载移诰花犹忆被恩时未同冀缺如宾敬夐出共姜守义诗一水星沉秋月皎半岩松老晚风悲朅来行实俱名笔应为流芳勒墓碑

　　题扬州琼花

　　扬州观里琼花树何代人间得此栽素质偏宜琳馆护灵根端自玉京来九天甘露曽亲浥三月羣芳敢并开折得一枝春正好纶巾斜揷下瑶台

　　挽休寜黄秋江先生母

　　五十余年鸾影孤今时谁谓柏舟无平生辛苦训诸子百计甘鲜飬老姑名彻紫霄门外表徳书彤管阃中模哀荣千古无穷事増美江山十景图

　　挽句容北村先生

　　孝是人生百行源先生扵此道弥敦白头犹作婴儿慕青佩咸知师表尊几十百年绍书种一方寸地植仁根霜余硕果今凋谢重为斯文忆北村

　　挽黄陂主簿秋圃赵公

　　故家人物说新塘文学能传百世芳圃有寒香存老菊邑留遗爱美甘棠青灯夜雨蔵书阁绿酒春风戏彩堂明日金溪源上路千人会塟泪如滂

　　题休寜夏氏双应堂

　　几尺坟髙手自培终天无复飬南陔松楸在望长兴叹草木无情亦见哀哭裂碧筠双干起泪含红药并头开诗人秪是夸祥瑞孝感那知心上来

　　挽毕梧山

　　族望云仍姓此村公由科第大其门蚤年璧水驰英誉方寸春风拥善根身后籝金书有种堂中刻木母如存谁将幽徳铭千古老笔当今有逹尊

　　查氏山居五咏

　　孝善桥
　　有孝乃有徳多善必多祥水面看虹影俯仰相与长
　　濠观亭
　　鱼不知子乐何必濠上观子乐子自知月白秋江寒
　　霜杰所
　　严霜不可欺凄风不能折隐逸传中人往往皆豪杰
　　深净轩
　　净不污泥染清无片尘侵外直丈夫节中虗君子心
　　内乐室
　　我有安乐窝春风方寸地収拾早归来此中有深味

　　送董深山【有序】

　　深山之号盖有取扵艮止而求深扵斯道者也一日访予明经敢发此意题扵诸吟卷之尾炳文再拜
　　远林无限春意幽谷自涵太空行到水源穷处犹闻鸡犬云中
　　洞口桃花易见源头活水难寻欲知云尽不尽湏到山深更深

　　赠命卜法术周生

　　非相自无□□凭君自相心塘心事源头活水相如云影天光

　　山头二齐生以乃祖之命来请予许之二生先往赋六言

　　二生芒鞋去去老子风袂悠悠有约相随花外定湏同到山头

　　赠图书胡松友

　　我有飬生四印从渠□□双传推出一牕明月梅花枝上先天

　　题祁门郑氏墓

　　参天独秀几经春拜墓曽玄数百人隔陇不知谁氏塜断烟荒草卧麒麟

　　万卷晴峦【桃源八景之一】

　　咸阳煨烬己成空犹有遗书积半穹几度夕阳冈上落却疑余熖一星红

　　石牛

　　石牛长卧此溪边饥不青蒭渇不泉好倩六丁鞭策起江南多少未耕田

　　桃花马

　　望夷宫里失天真走入桃源避虐秦背上落红吹不起至今犹帯武陵春

　　○诗余

　　和玉湖饯春【大酺】

　　我欲笺天天无语渺渺谁司喉舌回看山色好有清池似玊一觞堪洁却笑几载京华娇花媚桞搅动风情如热何如盘阿里自川原昼锦石矼晴雪更醉里赓酬花边吟啸妙词称絶　友莺声切切歌伐木怎赋骚中鴂最好是静中佳兴眼底繁英四时春在那曽别笑杀渠痴晓钟未动眼无交睫赏心处长娯悦花开有谢休问先天康节尽梁燕应解说

　　赠呉又玄【满江红】

　　呉又玄得其伯父子云太博易学游戏玄折字间论人竆达贵贱累多竒中作此赠之
　　一画先天谁知得己涵玄九这易玄机括子云传授杜宇一声春欲晓牡丹几朶花开昼问尧夫数字自何来俱参透　心胸里罗星宿心画上占爻繇看肆中帘卷门前车辏易字分明书日月口天真是谈天口岂太玄而后遂无玄如今又

　　为杨志行寿【水调歌头】

　　绛阙春回近先放玉堂梅当时产此人杰天岂偶然哉吾道以为元气学者仰如北斗聊复振儒台来岁紫微阁阊阖看天开　七旬老千里路为公来二十年前绣衣曽奉紫霞杯今对湖光山翠喜有碧桃玉藕寿酒得重陪明日赋归去回首望蓬莱

　　云峯集卷八