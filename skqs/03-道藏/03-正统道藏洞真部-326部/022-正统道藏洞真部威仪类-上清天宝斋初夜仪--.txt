上清天寶齋初夜儀
　　經名：上清天寶齋初夜儀。一卷。底本出處：《正統道藏》洞真部威儀類。
　　上清天寶齋初夜儀
　　上清天寶齋者，學道之人，求仙要訣。學授上清畢法之後，得行此齋。如授中法，不得行天寶齋也。
　　先為帝王國主祈福，次為祖禰請恩，洗滌宿瑕，懺謝新過，功行圓滿，道德著充，自然成仙，白日騰翥。
　　天子鎮信
　　金龍五枚各重五兩，玉璧五枚各方三寸，東方青綾九匹，南方赤綾三匹，西方白綾七匹，北方黑綾五匹，中央黃綾一十二匹。
　　已上鎮綵紋繒，並須密緻厚實者。如是輕薄者，不用。
　　公侯鎮信
　　金龍五枚各重一兩，玉璧五枚各隨大小，東方青綾一匹，南方赤綾一匹，西方白綾一匹，北方皁綾一匹，中央黃綾一匹。
　　已上鎮信綵繒，並須密緻厚實者。如是輕薄者，不用。
　　庶人鎮信
　　東方青絹九尺，南方緋絹三尺，西方白絹七尺，北方皂絹五尺，中央黃絹一丈二尺。
　　已上鎮信綵繒，並須密緻厚實。輕薄者，不在用限。
　　青童君曰：若是修行志久，在山巖中，奉道誠深，求仙願切，但備香燈，無煩龍綵，精潔虔心，自然得道也。凡欲修齋，先以黃書真文九道於青紙上，安在天門一小案上。還官之日，只於天門燒之。上至天子，下至庶人，於壇上級點三十二天燈，每位一盞。中級下級，隨力所辦。壇外，更點二十八宿燈及五星燈、本命五燈、行年九燈於本屬位上。蠟燭隨事充足。壇上門戶牓子，一如黃籙齋法
　　先引齋主於玄師前，關告齋意
　　次唱道
　　次清三師
　　次華夏讚，引至地戶
　　次勑水
　　次昇壇咒從天門入
　　天玄炁清，三光洞明。金房道室，五芝寶生。玄雲紫蓋，來映我形。玉童玉女，為我致靈。五帝齊景，三光同軿。騰駕龍鶴，昇入紫庭。齋主請福，願保長生。通真使者，速達上清。
　　次旋行，上五方香晝從東，夜從北
　　次上御案香
　　次上本位香
　　次各禮師存念如法
　　次衛靈神咒
　　次鳴法鼓二十四通
　　次發鑪
　　上元五靈五老、虛無自然元一天尊，無上天寶君，直香金章、素靈玉女、左右玉靈自然通真、飛光龍騎各八十一人，並出嚴莊，關啟此間土地里域真官。臣今正爾燒香行道，奉為齋主某官，修設上清天寶大齋，一宿道場，三朝法事，精排蘭味，嚴潔香花，繒綵金龍，祈恩請福。願得無上十方，金丹玉光，降流齋主身中，所啟速聞高上玉帝萬聖几前。
　　次各稱名位
　　具法位臣某奉行上清天寶大齋，初夜法事，及諸道眾齋主等謹同誠上啟：虛無自然無極大道元始天尊，無上天寶元君上清玉帝，太上道君，太上老君，太上丈人，無上玄老高上玉皇，西龜王母、南岳夫人，十方得道大聖眾，至真玄德諸君丈人，玉虛上帝，玉帝大帝，東華南極、西靈北真、玄都玉京金闕七寶玄臺紫微上宮靈寶至真明皇道君，三十二天帝，二十四高真，太平下教文始先生，天地水三官上相上宰，日月星辰四司五帝，天仙地仙飛仙神仙，玄中大法師，經籍度三師，三天大法師，五嶽四瀆、八海九江、名山洞府三界官屬，一切真靈。
　　臣聞：圓清方濁，孕元於玄關；稟象分形，資靈於妙道。循環不輟，化育無遺，覆載生成，司明罪福。此即元皇演教，太上流科。飛法雨，以蕩塵勞；運慈舟，而超苦海。是以齋主某敢投切懇，上叩玄關，乞福祈恩，消災散禍，羅列香燈、繒綵、金龍，建一宵之道場，赴三時之法席。臣以胎生陋質，乳哺凡庸，宿積慶緣，幸居玄化，早年冠褐，志慕真宗。受法錄於星壇，傳香燈於月殿。登壇之日，告盟之時，許闡玄猷，宣揚聖典。凡有歸向，敢不上聞。齋主青詞，謹當宣奏。
　　次讀詞
　　按如詞旨，祈福誠探，拔度存亡，資延福壽，發心舉意，三界遙知，謝過追愆，萬聖容許，手持香火，心祝虛無，行道三時，設齋一座，精修蘭味，嚴潔香花。延三島之高真，降十方之上聖。玄穹渺邈，啟告皆通，大道無涯，叩其深意。鑒察追非之懇，聆聞悔過之詞。俯賜玄恩，弘開宥典。念向來之愚短，捨已往之深非。前代之尤，今生之過。庶使百骸通悅，六府，均調，五藏懽怡，萬神安穩。丹宮有飛昇之字，黑府無朽敗之名。萬累俱消，千祥竟至。冤仇息對，債主停詞，故殺誤傷，咸令解釋。精心絕念，注想玄關。今夜略啟齋因，來日別陳祝懇。此間土地里域真官，錄此齋功，上聞真界。所有懇願，上徹三清無極道君玉帝几前。
　　次禮十方
　　臣等志心歸命，北方無極無窮元始高上天寶元君、上清天尊。每方倣此各一禮
　　次各虔誠懺悔
　　臣等志心歸命，十方無極大道天寶元君、上清玉帝。臣等以今懺悔，散鑠咎愆，普降洪慈，深貽巨澤。遍禮東西南北、上下四維、日月星辰、名山洞府、五嶽四瀆、八海九江、三界官屬，一切真靈。上祝當今皇帝，聖算遐長，皇圖鞏固。懺悔臣等官寮文武及以齋主九玄先遠、內外宗親、四友三師、上下眷屬，前生今世，歷劫罪尤，輕聖慢賢，誘欺四輩，不忠不孝，毀像毀經，殘害無辜，損傷生類。如斯咎釁，堆積如山，不憑道力消禳，無以得階仙果，願以舊愆消盡，新慶全臻。惟吉惟禎，真靈翼祐。冤仇息對，債主停詞。故殺誤傷，咸令解釋。丹宮署簡，黑部除名，永泰福鄉，長芳壽域。禍沉九夜，福起十方。稽首歸依，正真三寶。
　　次朗誦元始三天章
　　清微天頌
　　元始洞空無，三炁精上門。紫融灌大虛，四明植靈根。妙化發束瓊，三便啟西崑。浩映九玄清，五華帶錦雲。離羅煥神燈，七星懼北元。飄颻上清畿，翼翼帝一尊。落落高上張，羽童何紛紛。流香本無色，洞入萬仙羣。左迴三流劫，右轉九天關。金華纓素雲，八風舞空輪。四時無停機，青白早分明。九九改劫運，三三度一椿。天地有終會，否激歸任翻。洞明正一法，嚴修六天文。太平反空無，奉翼後聖君。
　　禹餘天頌
　　靈風起西門，錦雲生東瓊。三氣煥玉洲，流香乘煙輕。五花披風散，倏欻朗九清。騫樹懼朱日，黃華逐月生。中有採芝童，衣羽帶飛青。飄景萬嶺峰，逍遙宴綠軿。控御九空輪，運開無稽程。左令三天文，右攝六天兵。檢炁反空洞，六度應運傾。劫運自有會，誰測敗與成。洪波淪雲綱，六合無遺形。魄尸漂長流，孤魂湮復零。悲此去來際，乃覺正法明。至學加精修，東華結瓊名。欣有白簡人，相與樂太平。
　　大赤天頌
　　洞關運天經，五氣轉三微。紫戶吐瓊簡，金門納神暉。八會交真風，晃朗重冥開。天際九清外，落落高晨迴。三色反空無，四候應玉機。河侯已鼓筆，五行潛相推。六度無終劫，運極乘炁歸。萬魔羅天布，羣凶競吐威。兆民負災衝，積尸令人悲。妙哉正法文，履劫明不衰。至時相奉迎，契在九天扉。與爾期太平，放身無翼飛。
　　次三禮
　　志心稽首禮，無極無窮元始高上天寶元君上清天尊。
　　志心稽首禮，三十六部上清真經自然黃書至極靈文。
　　志心稽首禮，太上三尊玄中法師道德聖眾一切仙真。
　　次重稱名位
　　虛無自然無極大道高上元始天寶元君，玉皇上帝，太上老君，上相上宰，三界官屬，一切真靈。臣以忝逢道化，宿有靈源，參佩真符，獲披瓊報。受道之日，告盟之時，許闡玄猷，宣揚聖典。齋官祈恩情切，謝過誠深，法中三朝，設齋一座，香飛八景，燈吐千花。禱祝於寶座之前，注想於碧霄之上。伏願虛無聖眾太上高真，監此精虔，厚貽禎貺。令臣得道，魔試不侵，萬聖護持，千靈翼贊。今依科法，說戒遶壇，明日燒香，更申啟奏。願開慈照，俯視精誠，拔度沉迷，早昇雲路，存亡獲泰，共保清貞，壽峻南山，福深東海。上明天尊覆育之澤，下副臣等歸命之誠。感謝正真，垂映下照，稽首再拜。
　　次八願
　　上清玉帝太素元君太上高靈仙都大神，今日上告，八願開陳：一願飛霄，長生神真；二願天地，合景風雲；
　　三願五嶽，與身長存；四願九祖，解罪脫愆；五願福壽，斷絕胎根；六願端正，智惠開全；七願滅鬼，斬馘六天；八願甘露，永劫長延。
　　次復鑪
　　仙靈仙官，金童使者，五帝五嶽，神仙真人，三光正真左右龍虎天仙，五靈香官，當令召致無上十方正真生炁，自然金液，丹精芝英，九天玉真，在此齋壇，洞觀齋主，覆護昇仙，飛行太空，騰景九天，玉童玉女，侍衛香煙。傳臣向來所啟，速達高真上清玉帝萬聖几前。
　　吟遊壇頌，一帀，下壇
　　眾仙出洞真，煥爛耀太清，奉者號仙人，形質永長生。逍遙戲玄虛，宮殿羅無形。情璨七寶林，晃朗日月精。龍鱗交橫馳，鳳凰翔悲鳴。太上治玄宮，眾真誦洞經。焚香稽首禮，左行遠宮城。三周歸高坐，天尊當應聲。一心弘至道，天下普安寧。
　　學仙注下壇咒從地戶出
　　福壽既往，殞籍落名。天帝有命，億劫齊生。事畢復位，萬神咸寧。有關啟，復降真靈。
　　至玄師前，拜謝而散
　　上清天寶齋初夜儀竟