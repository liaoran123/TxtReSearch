萬靈燈儀
　　經名：萬靈燈儀。一卷。底本出處：《正統道藏》洞真部威儀類。
　　萬靈燈儀
　　法事如式
　　啟白伏以天地之間，最靈者人。正直之道，至聖者神。能靈能聖，可敬可尊。或出幽而入冥，或昇高而降下。均受甄陶之德，孰知運化之由。有惠及民，立豐名而享祀；施功於國，膺徽號以植祠。昭然，是理之不誣；妙矣，其言之難述。恭惟某神，堂堂顯相，赫赫厥靈。護國救民，利人濟物。有求而必應，無禱而不通。四海欽崇，群生敬仰。處處建祠而立廟，家家繪像以圖形。恪意歸依，虔誠供奉。今某人謹依科格，建立壇場。潔備香燈，用延軒馭。伏願大造昭垂，洪恩降格。納此慇懃之禮，鑒玆作善之祥。稽首歸依，虔誠讚詠。
　　臣眾等志心歸命某神。
　　伏以神靈之道，惟德可親。禍福之來，惟民自召。雖洪慈而有感，蓋造化以無私。然賞罰之必公，惟轉移而不吝。倘悟愆非，聿回恩祐。今某人洗心滌慮，向道歸真。備列燈儀，志心歸命。伏願慈祥愷悌，洪造沖和。度暑逾寒，俾殄侵凌之厄；安居樂業，克膺至順之祥。稽首歸依，虔誠讚詠：
　　神靈之道，古今惟尊。威容赫赫，無願不從。輔佐天地，變化飛空。志心欽奉，有禱皆通。消災降福，人宅安寧。一心歸命，願得長生。
　　臣眾等志心歸命某神。
　　伏以助靈助順，受祭祀於十方；立德立功，膺侯封於萬里。常推忠而護國，每行罰以示人。巍巍端拱於祠庭，凜凜尊居於廊廟。聿回多福，茂顯厥功。今某人，叨承覆燾，仰沐玄恩。肅清舍宇，潔備香燈，志心歸命。伏願聲馳宇宙，發揚生育之仁；威鎮邦家，恢擴昭明之德。常善救人而無棄人，至仁及物而無棄物。保家國以利亨，俾宅庭而元吉。稽首歸依，虔誠讚詠：
　　布功施德，設化利人。種種方便，巍巍祠庭。保民有道，治世顯靈。消災降福，家眷安寧。
　　臣眾等志心歸命某神。
　　伏以人居黃道，傾心愫以歸依；神鑒丹衷，發靈光而照燭。至仁好生，乃延生而度厄；大慈惻隱，而散禍以消災。今某人虔依道典，恭按仙科。備香燈供養之儀，布神聖威嚴之像，志心歸命。伏願神靈普濟，天德均齊。闡慈悲善利之心，賜延壽康寧之慶。稽首歸依，虔誠讚詠：
　　乃神乃聖，乃武乃文。功勳昭著，司命司真。為民致福，度厄消迍。恩沾宅宇，德被咸均。嚴恭寅敬，如谷應聲。消災降福，善及家庭。
　　臣眾等志心歸命某神。
　　伏以天位居高，神心善應。職司下土之權，令秉上天之命。凡伸祈禱，必賜感通。仰依覆載之仁，丕錫包荒之賜。今某人五體叩陳，一心歸命，備陳淨供，羅列香燈，志心歸命某神。伏願德洽無方，恩霑罔極。保全大有，覆護羣生。保祿壽以繁昌，滋福基而永固。稽首歸依，虔誠讚詠：
　　聰明正直，神聖威靈。上佐天命，下滅妖精。覆護羣品，昌熾功勳。有求皆應，盛德無垠。消災降福，恩及人民。
　　臣眾等志心歸命某神。
　　伏以天生萬物，成依長育之功；人事百端，皆託至神之祐。凡遂一身之飽暖，悉由眾聖之陶鎔。極感玄恩，宜多受賜。是以按一心之恭敬，邀至聖之尊嚴。俯露丹誠，仰酬素念。今某人謹依科式，備列香燈，志心歸命眾神。伏願神力默扶，聖恩廣洽，四季，保家庭之清吉；每年，俾老幼以安寧。祿壽增崇，善芽長茂。稽首歸依，虔誠讚詠：
　　至神至聖，惟德惟馨。上奉帝命，守護萬民。卻邪立正，救濟含生。四時順度， 以保時豐。消災降福，內外皆同。
　　諷經　向來　回向
　　萬靈燈儀竟