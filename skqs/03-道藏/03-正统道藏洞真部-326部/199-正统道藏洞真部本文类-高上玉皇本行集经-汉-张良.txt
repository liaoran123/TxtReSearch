三天門下校經詔文
　　經名：高上玉皇本行集經。原題天樞上相張良校正，係《玉皇經》之校釋本。校釋者疑為宋代道士。三卷。底本出處：《正統道藏》洞真部本文類。　　
　　三天門下校經詔文
　　門下湛寂常道，信擬議之至難；恢漠神通，豈形容之可盡。凡寓讚揚之語，庸昭誘導之門。諒一時聞聽之差殊，致諸仙流傳之舛異。矧經世歷年之甚久，故誦言作字之弗真。曷嫌魚魯之成曾，奚怪烏焉之為馬。不有諟證，寧免乖訛。肆申命於文臣，俾稽詳於聖典。天樞上相張良，宿專儒業，今領樞司。既命壇演化於南洲，已出書度人於下界。宜職討論之任，倍隆參校之功，副人世之誦持，示天書之蘊奧。悉令誤戾，咸至完全。於戲，道本心傳，妙悟實由於言外；義因言顯，進修當自於經中。可倍加審訂之思，使無愧編修之寄。并述參求之路，誕彰造入之階。庶真徒即此以求玄，俾善士由玆而得道，反其澆薄，還此清淳。俟畢奏陳，當憑頒下。故玆詔諭，切可遵承。
　　右奉三清敕，如前敕至準敕，故牒。
　　年　月　日　下
　　林　少　華　受
　　蒼　汝　嘉　付
　　三　天　大　丞　相
　　天樞上相辭表并所降請辭之意
　　臣良上言：昨恭準睿旨，委臣良參詳審訂《玉皇尊經》者。臣良恭聞道妙難言，豈在言語敷宣之悉；經昭垂教，要先教彰演述之詳。是理孔明，在人皆喻。第念格言之當理，無得而踰。矧夫凡世之素承，久則難變。儻妄有一言· 之更革，則不免萬姓之持疑。宜不易於舊章，庶弗生於他議。且恨庸才之孱暗，難於聖典以參詳。敢干鼎鑊之誅，上布肝腸之懇。臣良誠惶誠恐，稽首頓首。重念臣良塵區微類，濁世賤臣。幸憑師匠之陶鎔，獲遂仙曹之升擢。謬以疏愚之質，輒司樞要之權。夙夜以思，情誠交懼。惟欲勉效於駑鈍，求以苟逃於罪辜。豈意睿慈特頒明詔，綸言溫穆，燠如春日之和；玄旨雍容，豈類秋霜之凜。挈校經之重任，俾效拙於祕詮。顧此昏庸，孰堪任使？況聖語曲盡於至理，而真經久漬於凡心。時若卒更，民焉盡信？深懼無知之愚俗，反萌不信之凡心，或侮祕文，將貽巨譴。非但賤質有失職之誚，弗免寶文為覆瓿之羞。論至於斯，事有可議。臣愚欲望天光燭暗，睿鑒知濳，體察下誠，特蠲重任，或乞更命英哲，掄擇巨能，界之討論，庶無擬議。臣良柢膺玉旨，敢布狂言，實非上拂於眷隆，率以悉傾於意願，罪當萬死。恩望三清切丐，斷自宸衷，播告中外，誓當勉揚臣職，仰答寵光。臣良干冒天威，下情無任悚慄戰懼之至。稽首頓首，謹具表奏聞，伏候敕旨。謹奏。
　　年　月　日　臣　良　上表
　　三清再詔
　　所奏備悉。卿學貫百家，道班列聖，已領度人之職，久專出書之權。眷彼南洲之民，素佩名理之誨。顧《本行集經》適有於舛雜，視下方黎庶各抱於迷疑。肆議選掄，特俾詳校。宜祇膺於前韶，再恭奉於玆言。毋忽謙辭，仰副責任。故再詔諭，切可欽承。
　　天樞上相發明誦持大義并述校經之意
　　琅函積阜，無非妙義之存；寶蘊儲沙，莫匪玄機之寓。皆上聖憂人之切，故祕言垂世之多。雖千編萬軸，不勝其繁，然隻字片言，即蘊厥要。苟解提綱而振領，自然掘土而得金。如或見昧粗精，識迷徼妙，不啻隔紗而視日，奚殊認鹿以為牛。直饒辛苦百年，勤勞一世，竟未達穹玄之要妙，豈能知混浩之機關？要須心外攝心，眼中著眼，咀味至真之實，忖惟太妙之根，用能勘破玄中之玄，卓領寂中之寂。是謂嚼得龍肝鳳髓，脫玆俗質凡軀，自然昇入無形，頓超有漏，神飛金闕，優游彌羅之天，體合玉京，左右穹蒼之主。恭惟《玉皇本行經》者，至真真體，上聖聖機，寓真一之妙於紀述之餘，示解脫之門於讚揚之際。辭意互攝，理事交參。言中包蓄於真玄，更無隱奧；語內鋪舒於微妙，蔑有緘藏。味之者神洽太和，誦之者心離諸漏。神功妙用，廣博難量；沖義靈機，包羅無外。第以眾生障重，凡類識迷，言上求言，不貫為言之脉絡；字間究字，不參訂字之根苗。徒求本行之始終，豈悟至言之紀極。遂至謾貪果報，祇求立效之為神；獨畏憲章，昧謂鮮殃之得徵。聖典固彰於異迹，玄言本寓於真機。曷容即粗以捨精，宜勿著麤而離妙。然後脗合天尊之本旨，默符玉帝之宸衷。進趣修行，頓遠濁惡之世；昇騰超證，高陪清 淨之儔。斯可造清微天，登光明殿，不勞玉帝妙音之再出，獲詣天尊法門而泛游，具六神通，得大自在。斯乃始名於信受，斯乃真號於誦持。苟或萬徧譊譊，不究真一之旨，六根泛泛，不投解脫之機，是皆未可以仰酬天尊說經之勞，未可以仰獲玉帝護經之績。更諮敬信之士倍加持奉之功，口誦心存，如處玉光之內；神交意晤，如遊寶苑之中。諦觀分身合身之神通，靜想應化應物之妙用，湛然無累，卓爾有憑。即乃平步天宮，列名聖籍。臣良仰膺睿詔，將讚寶經，敬先敷露於鄙言，于以宣告於當世。至如獲持功德之說，報應神驗之詳，已 具成經，不勞贅語。若夫鋪張至理，訂證誤文，雖非謬才之可能，幸以溫詔之所界。己嘗遜避，弗許謙辭，即當刳剔此心，審正于下，先作斯語，肇闢于經，庶界來觀之人，首認紀述之意。臣良稽首頓首，拜手謹書。
　　卷上　清微天宮神通品第一
　　道言□：元始天尊昔在清微天中玉京金闕七寶玄苑玉皇宮殿昇光明座，與無鞅數眾宣說靈寶清淨真一不二法門。
　　右《應運說法章》並已詳校，略無舛誤。臣謹言曰：大道之妙，始於無始，窮於無窮，器形不可囿也，見聞不可即也。三界有形，欲造斯道，將奚所自耶？臣恭惟元始天尊知大道之高玄，憫生靈之冥晦，撫機應運，大闡法門而示之，俾三界生靈由是門求道，庶乎茫然蠢動俱可以即夫清淨真一之門，而復至於虛無自然之域也。結經眾真將欲紀述天尊宣說法門之迹，故述是章為首。雖然，是經始終純紀玉帝神變生化之實，而結經之真乃直指為宣說靈寶清淨真一不二法門，非靈機洞悟、心印相符者，疇克爾哉？敬重宣化義，以告來者。伏乞上聖垂鑒。臣良謹言。
　　是時玉皇尊帝與諸真聖、真聖一本云天真飛天大聖、無極神王、靈童玉女九千萬人清齋建節，侍在側焉。
　　右《乘機與會章》，並已詳校，略無舛誤。臣謹言曰：上聖之心，一而不二，上聖之迹，同而不殊。故天尊方於七寶玄苑，登光明座，為欲說經，未始出一玄言，而有所詔召也。乃蒙玉帝，心默契遇，與諸大聖會於不約，豈非心一而不二，迹同而不殊者哉。深恐下方眾生未達斯理，敢以是告。伏乞上聖垂鑒。臣良謹言。
　　于是□玉帝知時欲至，即於會前舉六通力，放大光明，徧照諸天，無極梵剎一切境界皆大震動；十方無極一切世界，俱同瑠璃玻瓈，無有隔礙。
　　右《知時放光章》，並已詳校，略無舛誤。臣護言曰：崇卑奠位，遐邇殊方，位奠方殊，體勢斯異，非有統一，其應豈同？恭惟玉帝，張主萬天，總御諸地，故於斯日，特放光明，照燭諸方，震動一切，俾夫含識俱起覺知。乘際妙緣，霑沐道貺。然而神光妙義，世舉未知。敢泄玄機，普施無量。夫光明者，即道性也。蠢動含生，無一不具。特以上聖則修鍊融混，全乎至精；蠢動含生，則流蕩沈迷，失其至寶。故上聖至精之全，則光色明耀，含生至寶之失，則沈墜暗冥。上聖一以同有之道性，運神變以燭之，則彼同有道性之含生，莫不警聳而動悟。是隊神光一發，充滿法界，而法界萬有，莫不震動而警悟也。以性合性，妙用如斯，學者以是求之。伏乞上聖垂鑒。臣良謹言。
　　十方來眾並乘五色瓊輪、琅輿碧輦、九色玄龍、十絕羽蓋，麟舞鳳唱，嘯歌嗈嗈，靈妃散花，金童揚煙，讚謠□洞章，浮空而來。
　　右《十方來集章》，並已詳校，略無舛誤。臣謹言曰：以勢而論，十方固殊；以形而言，萬聖亦異。然而物我同體，賢聖豈殊，遠邇等觀，方隅奚限？天尊說經，玉帝放光，而十方之眾普皆來集，理勢然也。萬有生靈，宜各知之。臣良謹言。
　　是時梵天一切金仙、大乘菩薩、四眾八部承斯光照，皆乘碧霞九靈流景飛雲玉輿，慶霄四會，三辰吐芳，飛香八凑，旋繞道前，雨眾妙花，如雲而下，徧覆會前。
　　右《金仙普至章》，並已參校，略無舛誤。臣謹言曰：道出于一教，或有異出于一者，宗也；或有異者，派也。自派求宗，異乃合一，又奚可差別哉？今人世以道釋為殊途，不啻朱墨，豈知道釋同乎一宗，初無少異。故天尊說經，玉帝放光，而金仙之眾，並獲與會。此蓋聖真同心，道釋同宗也。人世其知之。臣良謹言。
　　是時其光徧照諸天，下燭下方無極世界同玄都境。凡彼人間，上近九天，通接交連，至親至邇。時彼下方無極世界山陵坡坂溝澗谿谷，緬平如掌，六合至邇，三境非遼□。天寶臺殿，星羅人間，瓊瑰羅列，朗耀雲衢，七寶欄楯，以界道路，玉樹仙花，蒨璨珠寶，景秀丹田，芝草覆綿。時彼下方皆見諸天，鈞天妙樂，隨光旋轉，自然振響。又復皆見鸞嘯鳳唱，飛嗚應節，龍戲麟盤，翔舞天端。諸天寶花，零亂散落，徧滿道路。
　　右《光照下方章》。臣竊謂：自天上而視人間，則天上此也，人間彼也。今凡本云，令此人間，上近九天，是彼此不辨。又神光所燭，自然上下貫通，混融無際。今凡本以令為言者，是強使之然，非自然也。謹更令此為凡彼。又時此下方，亦謹更為時彼。至如凡本云，又復令見鸞嘯鳳唱。其間令字，亦是強然，今更令字為皆字。臣竊謂：經乃天文，非世所有。緣天真降世，口授下方諸仙。彼下方諸仙，憶而筆之下仙。自人世而言，故多言此字，或其間雜有不安之語，是亦無足怪也。臣今更之，欲俾文義大正。恐人世未知，故詳述于此。誦持之士，母諸他疑。臣謹言曰：以鏡燭物，有形者皆現；以灰覆物，不潔者皆鮮。況以上帝無礙平等神通之光，照燭一切，宜乎俯仰一如，無彼此遠近之間也。舍□生能體玉帝放光之事。混物我，一親疏，等善惡，蔑夷險，俾此心光如玉帝無礙平等之光，則心光之發，殆脗符於帝光也。事上求理，初無誑誣。有生其知之。臣良謹言。
　　是時凡聖駭異，幽暗開光，天人悅慶，踴躍歡忻；凡夫學士，盡得飛昇，仰觀劫仞寶臺，俯眄紫雲彌羅。是諸世界，一切人民，咸臻道氣，白首面皺，皆得化度，紺髮朱顏，少壯幼穉，轉得形容，光澤美好，苦惱痊平，普蒙解脫，安樂快然。天下歌謠，欣國太平。
　　右《神通感效章》。臣竊見光照下方之後，當即睹效異之著。今凡本中略有舛異，致意義弗貫。謹移是時二字於凡聖駭異之上。又人民既至於安樂快然，則天下斯至大治矣。謹移天下歌謠欣國太平八字於安樂快然之下。其餘神風遐著等語，乃神化玄功，著見於幽冥之際，非特明及人間也。故移置下章。臣謹言曰：幽顯雖殊，理致不異。以人間帝王德音之下，則死者、生罪者、釋黜者、復降者、升尊者、益榮顯者愈貴，是特帝王恩澤之所加也。況上帝神光之降，是謂非常之恩，則彼學者昇仙，老者反壯，少者皆強，病者獲痊，亦當然之理也。含生宜勉奉聖真，勤希道學，佇玉帝之覃恩焉。道不負人，聖有明訓，其謹信之。臣良謹言。
　　當爾之時，神風遐著，萬氣揚津，天震地裂，枯骨更生，沈尸飛魄，皆起復形；酆都鐵圍、長夜九幽，即時破壞，地獄眾生□，化生諸天，三惡道苦，一切解脫。時諸罪輩，以斯光力，得生十方諸大天宮。
　　右《枯朽化生章》。臣竊謂：神化道用，及物雖均，然亦不無遠近先後之叙。故神光照世之效，先及夫明明之人間，然後及夫冥冥之諸類，此自然之叙也。舊凡本中所紀，頗有不次。臣今輒移當爾之時字冠於神風遐著之上，次以酆都鐵圍等語接於皆起復形之下，俾先後之叙不紊，而旨意脉絡貫通，庶乎不失曩日說經之時目見之實迹也。又舊經中有生諸天已之語，今亦削之。臣謹言曰：枯骨當朽，沈尸當壞，惡趣當囚，此常理也。然帝恩非常，不可以常理論。含生不可謂有惡有過，當有原宥生天之日，而或萌僥倖之心，倖心一生，則反受幽囚也。事有可畏，故首為言之。然當復明祐起囚出之義。夫罪趣之沈，非本沈也，蓋以含生積惡過重，業集故，地獄之報，有不容脫，一受真恩，自宜超化。矧逢玉帝放光之事，恩宥非常，則過惡盡釋，如湯沃冰。以其元始一靈，乘陽光而上九天，決非難事也。若夫桔骨沈尸之生起，則當假喻以明之。夫魚+咠骨腐於泥，得水而再活；井萍燥於地，得水亦復萌。水特一物，魚萍得之，猶且若是，矧上帝非常之恩乎。且尸者，人之化者也；骨者，尸之削者也。骨乃尸，尸乃人，人受天地陰陽之氣而生焉可以骨，而況物哉。蓋骨者，精之所化也。今學人能鍊精，則精化為金玉之丹，而留形住世，長生神仙。彼骨乃精之化，宜其有異於凡物也。是以萬物得土則期年而腐，惟人之骨殖久入土而不化焉。此由精之所化而然也。故上聖慈悲，有太陰鍊形之術。吁，不能度之於既生，而猶欲活之於已死，其慈悲行願，若此其至也哉。今玆上帝放光，俾囚脫尸起，以至於枯骨更生，則上聖好生之德，將奚以報之也。苟有少負，羅酆鐵圍，其可逃哉。含生宜知之。臣良謹言。
　　爾時玉皇即分其身，徧於十方諸大天宮，令諸天官自然化現，白玉為京，黃金為闕，七寶玄苑大光明殿具光明座，幢節旛蓋，異寶奇花，徧布是處。
　　右《分身化現章》，並已詳校，略無舛誤。臣謹言曰：道體猶虛空，空無所不有，豈容限以一隅哉？夫月現于空，凡有水處，影無不沈也；雷震于天，凡可聞處，聲無不徹也。玉帝妙道真身，譬之虛空，無所不在，豈雷與月之可比哉？又豈待分之而後徧現諸天地哉？然眾生眼根，依物乃轉，故玉帝揭示身相之分，俾一切有情，隨相瞻視，攝念歸依，佇聽妙法。是以徧於諸天各現一相，諸天之眾，各為景慕，然後隨方說法，普受萬靈。吁，知玉帝道身之一，而不知其分，則見有所膠而不融；知玉帝道身之分，而不知其一，則識至於亂而無統。是一非一，是分非分，隱顯聚散，冥寂玄通，玆乃玉帝分現之微旨也。含生其思之。臣良謹言。
　　爾時玉皇即以所分之身徧於是處，白玉京中、黃金闕內七寶玄苑大光明殿光明座上，普為十方演說清淨解脫之道。
　　右《分演妙道章》，並已詳校，略無舛誤。臣謹言曰：濁世眾生，不悟真道，是以七情六欲縱而不收，萬過千愆，積而不解，地獄之報，目暝不逃。豈意上帝之慈，敷恩赦度，俾之徑陟淨境，快樂無涯。然豈知積福生天，福盡猶不免於復墜，況承恩而生，則生天之緣，直以恩之所及也。苟昧進脩，曷為解脫？玉帝聖恩優渥，猶欲終俾解脫，故為宣說清淨之道，俾諸天人獲究竟之果。吁，慈澤混浩，慈意深遠，天人其可不勉自進趣，以副玉帝接度之意乎？人世眾生，宜思玉帝赦度拯接苦趣之迹，勉勉為善，勿自暴棄，則帝恩之降，殆不止若是也。雖然，是章載玉帝為天人說清淨解脫之道，而以下諸章並不見玉帝所說清淨解脫之語，何也？蓋玉帝以一切玉女侍衛，而玉女真身流香，默寓清淨解脫之旨，以至於諸趣承光覺悟，及妙音宣演等事，莫非清淨解脫之意。是乃玉帝不言之言也。結經諸真，默識是義，直紀普為十方演說清淨解脫之道。吁，識洞帝心，見徹事外，結經之真，其造妙通玄，有如此者，誠不可思議也。夫誦經之士，其因玆而求之。臣良謹言。
　　時化玉帝各以無量天真大聖、妙行真人、靈妃玉女侍列左右，是諸玉女，顏容殊妙，端嚴奇特，天珍異寶。
　　謂天上之珍，奇異之寶也。舊本以天珍為天真，今更正之。
　　莊嚴身相，言音清徹，眾所樂聞。如是諸女，其身復出微妙解脫自然之香。是香芬馥，周徧諸天。
　　舊本云能徧諸天。夫玉女身香之出自然，充滿法界，若以能字加於徧字之上，則能乃強然也。今正其誤為周字。
　　極妙樂土及餘大地一切福處。六道一切眾生，
　　一本云能令六道一切眾生。夫六道苦趣自然聞香，初非強使聞之也。今正其誤，削此能令二字。
　　聞是香者，普蒙開度。所謂天道、人道、魔道、地獄道、餓鬼道、畜生道。
　　舊本畜生道下有當此已後四字。夫玉女出香，六道於當時得聞，初非在此以後也。神仙口傳，紀錄有誤。今削當此已後四字。
　　若諸天道，一切天人或有能聞是此香者，五衰之相，永得滅除，轉增天福。若諸人道，王臣兆庶或有能聞是此香者，即得人天長壽之樂，身或滅度，及得脫殼尸解之道。若諸魔道，一切諸魔或有能聞是此香者，安處天宮，鬬戰之苦，各得休息。若諸地獄道，一切眾生或有能聞是此香者，離地獄苦，得淨土樂。若諸餓鬼道，一切餓鬼等。
　　舊本云一切餓鬼神等。臣竊謂神趣雖有亦墮餓鬼道者，然既墮鬼趣，即是鬼矣。今著神字，似礙神衹之神。謹削此一字。
　　或有能聞是此香者，即得飽滿，無飢渴惱。若諸畜生道，一切畜生，
　　舊本云一切眾生。前地獄言眾生，今此畜生道之下當作畜生。今有間別，故易眾字為畜字。
　　或有能聞是此香者，脫畜生苦，得智慧樂。
　　右《聞香解脫章》，並已詳校，更正訖。臣謹言曰：理之常者，眾人之所共知；理之異者，雖賢哲亦或未悟也。臣於《聞香解脫章》敢悉鄙見，以告人世云：臣竊見玉帝於七寶玄苑放光之初，下方人民，地獄苦趣，並承光照，已皆生天矣。今經於玉帝分身普現之後，復載玉帝分現之時，以諸大聖、玉女侍衛，又載玉女身香徧於是處，而六道眾生聞香者莫不解脫。世人之疑，謂人民苦趣，既以帝光生天，用生天之事是帝光之效也，奚與於玉女之身香乎？吁，此疑議非人世之罪也。蓋事出於常理之外，有不容不疑，奚足怪哉？臣謹明之，以釋世人之惑。恭惟天尊，今玆說經，正為欲發明清淨之法門也。夫女人之身，純陰之質也。惟其純陰，故常與不淨為鄰。惟其鄰於不淨，故其身鮮有芬馥之致。乃今一切玉女能與玉帝行解見識等並同清淨，故其身雖純陰、鄰於不淨，而微妙解脫自然之香，乃出於其身。譬之世人處於濁惡，苟能俾心見識行等悉處淨鄉，則異香之微妙解亦當生於其身也。此經專以清淨真一解脫為主，故結經眾真專紀玉女身香一事，發明妙旨。雖然，香雖名香，要當以理論，不可著物而言也。凡人之身苟無過無咎，知道悟真，凡出一言、行一行，為眾人之所欣羨讚歎，則亦猶玉女之身，不濁不穢，有微妙解脫之香，為諸天福處之所聞。玉女譬之則濁身也，香譬之則我之言行也，香徧於諸天福處譬之則言行發見於千里之外也，六道聞香而解脫譬之善言善行見用於世而利益於人物也。此乃修行之徑，含生其味而行之。妄揣若玆，言略意窒。仰惟上聖鑒之，人世信之。臣良謹言。
　　爾時諸生天罪眾既得生是勝天宮已，緣承慈光攝受之故，便自覺悟，各各明了罪福因緣，與諸眷屬作天伎樂，來詣帝前。是諸眾等，各各含悲，俱發聲言，前後經千劫萬劫，不見三光，常處黑闇，三惡道中，多受苦惱。伏蒙上帝方便放光，愍救我等，皆生天上。是諸惡業，悉皆滅盡，無諸繫滯，皆得往生。仰朝上帝，各到道前。是諸生天一切罪眾說是語已，稽首復位。
　　右《承光覺悟章》，並已參校，略無舛誤。臣謹言曰：眾生障重，業識昏迷，積惡累愆，至墮地獄。彼時雖悔，將何及哉。一旦忽受天恩，非但得脫苦趣，且獲徑生天宮，此之幸會，億載一逢。事出望外，其喜豈有涯際哉？ 今雖離苦得樂，實為慶幸，然不若在世之日直累善緣，徑升樂地之為愈也。世之眾生，當勤種善果，勤求真道，毋俾既墮地獄，方覬天恩，以求解脫；縱使天恩果得，則此身已受眾苦，殊為可痛念也。眾生宜思之。臣良謹言。
　　爾時玉帝出大妙音，普告十方諸天聖眾：汝等諦聽，此諸罪輩，曠劫以來，縱無明性，造十惡業，六塵徧染，三業縈纏，肆意任心，曾無覺悟，陰罪陽過，日積月深，背道違真，順邪棄正，舉心運念，動結愆尤，遂使命過之後，身落三途，不得解脫。若非今日遇是法筵，何由出離？
　　右《妙音開度章》並已詳校，略無舛誤。惟是舊本，《妙音》一章，係在移接天人之後。臣伏見玉帝分現之後，六起聞香解脫，承光覺悟，各了宿緣。於是玉帝乃出妙音，再垂重訓，以堅修進，然後移接天人，同現元始。舊本以上真降傳下仙，紀錄次序頗紊。臣今輒行遷證，庶獲貫穿。臣謹言曰：臣嘗聞之經曰，生我者神，殺我者心。故嘗詳味妙義，然後知心之為用，其為害與利、不可勝言也。夫人生之初，特神之寓，未嘗有是心也。迨夫四大混合，神凝為心，心以神寓，即為離本矣。心為離本，而心又生念，一念既著，則百為以生。百為既生，則萬罪萬善，於是發萌矣。是以斯念之起，適於善者，則功德以成；適於惡者，則罪惡以就。此無他，一心之生故也。今觀六趣之墜，初非係於別法之導指，特在舉心運念之不純，故愆尤之結，以至於三途久墮，不獲超離。若夫三業之縈，六塵之染，初非離於一心之生、一念之起也。玉帝誕敷弘恩，接度諸趣，深恐諸趣承恩超離，根念未固，不能進脩，特出妙音，為明沈淪之自，俾六趣灼識大本，不復迷沈。是皆慈意恢洪，故屑屑不厭也。俗世人民，當即帝之妙音，堅持禁戒，勿俾干犯，則升天證果，不啻反掌。如或慢忽自縱，有拂妙音之戒，則沈落苦海，將猶立板而走丸，不可復反也。毋謂帝恩之渥常可得之。臣良謹言。
　　爾時諸天化身上帝□即以神通，不動其所，接移天人，皆令得至清微天宮玉清聖境元始會下，是諸等眾，不覺不知。是時天尊眾會，見是十方玉帝化身普皆來集，天尊會前，如無邊明鏡，照諸影像，互相容入。時諸大眾，稽首瞻仰。上帝化身，聖中最雄，增長清信，益加志樂，心無退轉，起大堅固。時諸天人，邇得生天，忽睹天尊勝會道場，清淨第一，無為功德之所莊嚴，踴躍歡喜，一時作禮，歎未曾有。294
　　右《移接天人章》，並已參校，略無舛誤。臣謹言曰：法性平等，廣大無量，增之不益，削之不欠，近之不邇，遠之不遐。曰聖曰真，曰天曰人，初未嘗有異也。奈何眾生具體，離本去原，毫釐一差，千里之謬。是以崇卑頓異，凡聖迥殊，彼此相窺，億萬有間。今玉帝覃恩，度移苦趣，皆俾超昇，雖妙音之出，為明罪本，既詳且盡，然猶慮諸趣未體法性之妙，故現異境，示以法性無礙之實。故不動其所，移接天人，俾至元始會下。自諸天而觀，則元始之會遠在極尊之域，自元始會下而觀，則諸天之境亦遠在至卑之地。今玉帝不動其所，俾諸天元始之境，如指掌中，瞭然在目。豈非法性妙用，天人一理，崇卑一致哉。修學之士宜即《移接》一章，參味玄奧，則性中天地、心內聖凡，和會混融，廣博無礙。是不特下仙修證之比也。道不負人，宜加勤焉。臣良謹言。
　　爾時十方諸化玉皇□俱復一體，從法席起，向北長跪。天尊言曰：往昔去世，有國名號光嚴妙樂，其國王者名曰淨德。時王有后，名寶月光。其王無嗣。帝□因一日作是思惟：我今將老，而無太子，身或崩滅□，社稷九廟，委付何人？作是念已，即便敕下詔諸道眾於諸宮殿，依諸科教，懸諸旛蓋，清淨嚴潔，廣陳供養，六時行道，徧禱真聖。已經半載，不退初心。忽夜寶月光皇后夢太上道君與諸至真，金姿玉質，清淨之儔，駕五色龍輿，擁耀景旌，蔭明霞蓋，是時太上道君安坐龍輿，抱一嬰兒，身諸毛孔放百億光，照諸宮殿，作百寶色，幢節前導，浮空而來。是時皇后心生歡喜，恭敬接禮，長跪道前，白道君言：今王無嗣，願乞此子為社稷主。伏願慈悲，哀愍聽許。爾時道君答皇后言：願特賜汝。是時皇后禮謝道君，而乃收之。皇后收已，便從夢歸，覺而有孕。懷胎一年，于丙午歲正月九日午時誕于王宮。當生之時，身寶光燄，充滿王國，色相妙好，觀者無厭。幼而敏慧，長而慈善□，于其國中所有庫藏、一切財寶，盡將散施窮乏困苦、鰥寡孤獨、無所依估、饑饉癃殘一切眾生，仁愛和遜，歌謠有道，化及遐方，天下仰從，歸仁太子，父王加慶。當爾之後，王忽告崩，太子治政，俯念浮生，告敕大臣，嗣位有道。遂捨其國，於普明香嚴山中修道，功成超度。過是劫已，歷八百劫，身常捨其國，為羣生故，割愛學道。於此後經八百劫，行藥治病，拯救眾生，令其安樂。此劫盡已，又歷八百劫，廣行方便，啟諸道藏，演說靈章，恢宣正化，敷揚神功，助國救人，自幽及顯。過此已後，再歷八百劫，亡身損命，行忍辱故，捨己血肉。如是修行三千二百劫，始證金仙，號曰清淨自然覺王如來，教諸菩薩頓悟大乘正宗，漸入虛無妙道。如是修行，又經億劫，始證玉帝。說是語已，法筵清眾異口同聲，歎未曾有。
　　右《化生本行章》，並已參校，略無舛誤。臣謹言曰：無上大因緣、大功德，自無始以來，未有如玉帝化生一事也。天尊為是因緣功德，特建微妙道場，顯示三界。是以先俾玉帝放光，現大神化，然後敷宣祕密，詳述化生本行。故玉帝於移接天人之後，自分而合，返本還元，現無上道身，上朝元始，朝謁之時，初未嘗出一語以白天尊也。天尊玉帝，心光混融，非一非二。故玉帝北向，跪奉朝儀，而金口妙言，即宣本行。自今觀之，以帝身而分現諸天，即真一應化也；以分現諸身而合為一體，即真一不動也。天尊建微妙道場，是欲宣演大因緣功德也。金口宣演化生本行，是欲俾三界萬生知玉帝因緣功德之大而倣傚進修也。真一不二法門，即此是也；清淨解脫之道，亦此是也。含生宜現玉帝化生修累之事，而勉建無上之玄功，則功德巍巍也。又觀玉帝自一而分，自分而一，則可以造真一不二之門而成無上道也。儻能不憚辛苦，自一時以至於四時，自一年以至於百年，自一生以至於多生，自一劫以至於億劫，堅勤不退，則凡身濁質，離垢成真，大彌羅天當為汝鋪張分位，俾汝登證也。列侍三境，進事玉帝，又奚難矣哉。含生及修行之士，宜諦思之。臣良謹言。
　　爾時眾中有一玉女，名曰夜光，從座而起，嚴整衣冠，從容雅步，長跪道前，白天尊言：臣宿昔何幸，仰侍御前，親奉供養，已經億劫。三清境界，金闕玉京，寂淡逍遙，快樂自在，嬉遊聖域，餐聽法音，未曾見此希有之事。不審向來光內所現十方諸天變現聖境皆有上帝應化法身□，天真大聖、妙行真人、靈妃玉女以侍衛，是諸玉女，相貌端嚴，形體殊妙，無與等者。復蒙上帝神通移接，今皆普集在清微天，未審今此玉女以何因緣，得證如是無上色身？思惟聖慈，示以未悟。
　　爾時天尊謂夜光玉女言：汝固初入聖流，雖有智慧，未能明了。此諸玉女，乃自往昔無量劫中，修諸妙行，具解脫門，同清淨信，同淨淨解，同清淨念，同清淨行，同清淨身，同清淨心，同清淨意，同清淨果，同清淨報，同大慈心，同大悲心，覆護眾生，如母撫念，愛於赤子，奉戒專一，冥心大道，清齋弘誓，千萬劫中尊奉玉帝。此諸玉女，非實是女，皆天至真，為度拿生，現玉女身。是故身色、神通、智慧，隱顯變化，與帝同焉。爾時夜光聞是說已，心得開悟，稽首歡喜，默然復位。
　　右《玉女妙行章》，並已參校，略無舛誤。臣謹言曰：診云，人不知身為聖，馬不知身為龍。誠哉，是言也。夫玉女之身，純陰之質也。純陰近乎濁，宜乎進修之難於清淨也。今玉女以其修諸妙行，遂能具解脫門。夫所謂具云者，無所不解脫也。然原其所以具解脫門之自，則始於修諸妙行，而妙行之修，又根本於大慈大悲之心，與夫所信所解，曰念曰行，曰身曰心，曰意，並由清淨，故其果其報，莫不清淨，以至於解脫之具焉。吁，玉女陰濁之身，能慈悲清淨，修諸妙行，而能至於解脫，仰侍玉帝，且又身色、神通、智慧，隱顯變化，與帝一同，甚而至於俾六道苦趣，聞其身香，而亦臻解脫，則妙行之修，其功德果報，一何崇大廣博也哉。斯世之人，凡受中稟氣，皆自元始，初未嘗異於玉女也。苟能修諸妙行，俾與玉女不異，則後之起證，又焉與玉女異哉？含生宜黽勉，倣此而修之。若夫前章言玉帝為十方之眾演說清淨解脫之道，即此是也。玉帝有不言之言，並宜思之。臣良謹言。
　　爾時高虛清明天主與諸天眷屬馭八景鸞輿，蔭□九光寶蓋，奏玄歌妙樂，詠無量洞章，散天寶花，噴天真香，飛步遊空，來詣道前。承天尊上帝□威神之力，是諸寶花即於空中化一寶蓋，蔭覆大眾，無不周徧。是時高虛清明天主見此希有，稽首長跪，白天尊上帝言：賤臣懈怠，後會法筵。今日吉慶，興此法橋，幽顯凡聖，普霑聖澤，放大光明，現希有相，上照諸天、四梵六慾一切樂土，諸真聖眾睹此光明？皆悉雲集，下照十方無極世界，同玄都境，近接九天，靈風奏樂，宮商相和，激朗雲庭，皆成洞章。一切眾生，咸臻道化。酆都鐵圍、長夜九幽、一切地獄受苦眾生，盡承光力，皆生諸天，得受快樂。令臣所散天寶奇花，旋結成蓋，徧覆大眾，盡乃□斯光威神之力。臣等千劫良因，九天運會，皇道蕩蕩，正法興隆，今日大吉，咸仰玄功。是時高虛清明天主以偈讚上帝曰□：
　　金闕玄穹祖，高上玉皇尊。妙相冠諸天，慈光燭三界。
　　真聖妙道師，天人依仗師。大乘垂法語，真一指迷徒。
　　功德若虛空，讚揚無窮盡。
　　是穹蒼主浩劫之尊，妙見妙知，無等無倫，湛寂真淨，杳亡杳存，上聖上靈，大神通，光明藏，大丈夫，開化人天，教道無窮，大慈大悲，流煥法輪，為度羣生，是號玉皇。穹蒼真老，妙圓清淨，智慧辯才，至道至尊，開度眾生，故演□是光。
　　右《天主讚仰章》，並已參校，略無舛誤。臣謹言曰：玉帝功德之大，言辭不可讚也，譬喻不可盡也。雖以塵沙界中無量天人，身具萬舌，美之讚之，皆不可窮，況以一人之舌讚美之哉。今高虛清明天主以偈讚歎，是蓋恐三界萬生，猶有未知玉帝之功德者也。模倣陰陽之真形，繪畫日月之神光，雖良工決不可以用其巧，矧帝之功德崇大廣博，容可言揚哉。雖然，天主之偈美則美矣，至則至矣，雖猶未足以形容帝德之萬一矣，然天主之意，蓋欲託此而啟金口無盡之言。故偈頌稱讚，不辭縷複。天尊察知其誠，故於後章繼有聖訓云。臣良謹言。
　　爾時高虛清明天主說偈讚歎已，天尊普告四眾云：是帝身即道身也，非常體也。是無量功德之身，是清淨自然之身，是神明堅固不壞真空無上法身。威靈恢廓，名聲周徧，無幽不開，神奇堂堂，難可稱焉。是帝非有為功德之所熏修，而帝昔雖下生人間，多劫行化，示大神通而身清淨，未嘗不在金闕分身變化，應現隨方，利濟羣生，超昇道岸，普垂教法，開悟後人，依按奉行，登真成道。以斯功德之所莊嚴，是故光明常充諸天，神智妙達，莫可度量。是身光明，皆具妙號，所謂大神通光，大慈悲光，大喜捨光，大忍辱光，大平等光，大柔和光，大自在光，大利益光，大如意光，大智慧光，大吉祥光，大解脫光，大歸依光，大功德光，大圓滿光，大無礙光，無能勝光。是故汝等欲見是帝，乃不可得者，緣以汝等尚於身口不捨結習，煩惱行業，由是障故，不能得睹是帝慈顏。吾今為汝時會眾等，宣示斷障之法，汝等大眾，各宜奉行。時諸大眾不勝喜躍，各于至尊几前，稽首作禮，俱欲願聞。 
　　天尊言曰：斷障之法，當生大悲，無起疑惑，無起貪嗔，無起淫慾，無起嫉妬，無起殺害，無起凡情，無起凡思，無起貪妬，無起聲色，無起是非，無起憎愛，無起分別，無起高慢，無起執著，凝神澄慮，萬神調伏，心若太虛，內外貞白，無所不容，無所不納，無令外邪亂其至道，牽失真宗，敗其靈根，盜其至寶，致爾萬劫永墮凡流，透入俗網，萬魔來攻，百千萬劫，不聞妙法，鬼神執誅，從生入死。是故汝等應當志心，善護真宗，無令喪失。如前所說，如是諸障，汝等各各當除斷之，身得清淨，超度諸難，是名道寶，持法楝梁。更當修奉是此經典，如近是帝，生尊重心，著想尊容，稱揚名號，然後汝等得睹慈顏，咸蒙護度，普聞妙法，親奉供養，永無流轉。是時四眾聞已歡喜，歎未曾有。
　　右《垂教斷陣章》，並已參校，略無舛誤。臣謹言曰：經者，徑也，修行之路也。凡人奉經，有二法門：一曰口誦，一曰心持。口誦者，謂以口業稱揚也；心持者，謂以意業遵行也。口誦者當以心持為本，心持者當以口誦為先，心口相資，功德乃就。舉一廢一，功德不成。故經中合言誦持也。誦而不持，是言譊饒而心無益也；持而不誦，是心雖動而意不達也。是必二者並舉，事乃成焉。此誦持之說也。若夫誦持玉帝之經，是當遵行帝之功德，倣慕帝之修證而後可也。遵行倣慕，有五法門：一曰尊重景慕，二曰懺斷障業，三曰積功利濟，四曰含容明通，五曰真一變化。所謂尊重景慕者，經中所謂著想尊容，造帝形像，稱揚名號，誦念經訓是也。所謂懺斷障業者，經中所謂斷障之法，備載諸說是也。積功利濟者，經中所謂分身變化，利濟人間，敷揚教法等是也。含容明通者，經中所謂心若太虛，無所不容，無所不納，慈悲方便是也。真一變化者，經中所謂而身清淨，常在金闕應現隨方是也。人能按是五門勤而行之，當證大彌羅天神仙之位。行之三年，萬神敬仰，羣魔束形；行之十年，十方奉事，神昇玉清；行之二紀，功滿德就，身騰玉清，既登玉清，乃證三身。三身者，經中所謂無量功德之身，清淨自然之身，神明堅固不壞真空無上法身也。修學之士，誦經之人，宜味吾言而行之。如口誦是經，身犯諸戒，經中妙音及斷障之法也，則《報應神驗品》中具載其報。學士誦人宜畏之敬之。臣良謹言。
　　高上玉皇本行集經卷上竟
　　□『道言』，白文本作『爾時』。
　　□『于是』，白文本作『于時』。
　　□『認』，白文本作『詠』。
　　□『遼』，白文本作『遙』。
　　□『舍生』，疑為『含生』之訛。
　　□『眾生』，白文本作『苦魂』。
　　□『諸天化身上帝』，白文本作『諸天化身玉帝』，是。張校本多改『玉帝』 為『上帝』。
　　□『玉皇』，白文本作『玉帝』。
　　□『帝』，白文本作『嘗』，是。
　　□『崩滅』，白文本作『崩殁』，是。
　　□『慈善』，白文本作『慈仁』。
　　□ 『上帝應化法身』，白文本作『玉帝應化法身』。以下『上帝神通移接』   同。
　　□原無『蔭』字。玆據白文本補。，
　　□『天尊上帝』，白文本作『天尊玉帝』，是。下同。
　　□『盡乃』，白文本作『盡承』，是。
　　□原作『以讚上帝日』。白文本作『玉帝』；『讚』 之前有『偈』 字，玆據補。
　　□『演』，白文本作『放』，是。
　　卷中　太上大光明圓滿大神呪品第二 
　　爾時，天地始祖五老上帝稽首長跪，白天尊言：伏聞高上玉皇一本云天尊高上玉皇。竊見放光事專屬玉皇，今略天尊二字。慈念蒼生，普放神光，照燭法界，六凡四聖，普叨道蔭。竊以凡夫短景，劫運將終，正道宜行，以濟兆民，使修真之子有期輕舉，末代烝民俱獲壽考。自昔《元始洞玄靈寶赤書玉篇真文》生於元始之先、空洞之中、天地未根，日月未光，幽幽冥冥，無祖無宗，無氣無象，無色無名，無形無緒，無音無聲，混沌太無，靈文晻曖，乍存乍亡，二儀待之以分，太陽待之以明，靈圖革運，玄象推遷，乘機應運，於是存焉。玉帝授臣靈寶祕篆、大不可思議神呪，故天地得之而分判，三景得之而發光，靈文鬱秀，洞映上清，發乎始青之天，而色無定方，支勢曲折，不可尋詳。元始鍊之於洞陽之館，冶之於流火之庭，鮮其正文，瑩發光芒，洞陽炁赤，故號赤書。靈圖既煥，萬帝朝真，飛空步虛，旋行上宮，燒香散花，口詠靈章。是時天降十二玄瑞，地發二十四應，上慶九天之靈奧，讚三天之寶明。神風既鼓，皇道咸暢。元始登命，太真按筆，玉妃拂筵，鑄金為簡，刻書玉篇，五老掌籙，祕於九天靈都之館。玉女典香，太華執巾，玉童侍衛，玉陛朝軒，九天上書，非鬼神所聞。故天寶之以致浮，地秘之以致安，五帝掌之以得鎮，三光乘之以高明，上聖奉之以致神，高尊掌之以致真，五嶽從之以得靈，天子得之以致治，國祚享之以太平。實靈文之妙德，乃天地之玄根。威靈恢廓，普加無窮，蕩蕩大化，為神明之宗。其量莫測，巍巍乎太空，明真有格，今當以行。是時元始革運，玄象開圖，靈文鬱秀，神表五方，分判天地，開化萬靈。此大宗之業，可得暫披於靈韞乎？今皇道敷暢，澤被十方，仰觀劫運，真風宜行。臣私心實欲使靈蔭八遐，風灑蘭林，寒條仰希華陽之繁，朽骸蒙受靈奧之津。仰對元慈，下伸丹懇，惟願哀憫，撫念蒼生，不審《靈寶玉篇真文》可得見授，下教於未聞者乎？
　　於是元始天尊撫几高抗，凝真遐想，觀時已至，普謂時會一切真聖，論定陰陽，推數劫會，移校河源，檢録天度，選擇種人，指拈太無，嘯朗九玄，永#1無開聽於陳辭，有若閉礙求真之路。是時五老上帝啟問不已，良久，元始天尊乃垂盻眥之容，慨爾歎曰：惟乎深哉。子今所扣，豈不遠乎？此元始靈寶之玄根，空洞自然之真文，生天立地，開化神明，施鎮五嶽，安國康民。靈寶玄妙，為萬物之尊，天發玄瑞，靈應自然。今三天盩運，六天道行，雜法開化，當有三萬六千種道以擇來者之心。此法運訖，三龍之後，庚子之年，雜氣普消，諸天慶會，吾真道乃行。今且可相付，當録於上館，未得行於下世。玄科有禁，不得便傳。子可詣靈都紫微上宮，聽#2天音於金格，取俯仰於神王。然後當使得備天文以總御元始之天也。於是五老上帝與諸真聖，清香執戒，徘徊雲路，嘯命十天，上詣上清太玄玉都寒靈丹殿．紫微上宮，受俯仰之格，乃知天真貴重，難可即聞。還乃更詣元始天尊，諮以禁戒之儀，遜謝不逮。是時天尊慈顏愍喻，靈關廓開，登命五老上帝開洞陽玉綰，披九光八色之韞雲錦之囊，出《元始靈寶赤書玉篇真文》金書玉篆、微妙祕密運御乾坤大光明圓滿大神呪玉章，以付五老上帝及諸真聖，使依玄科，按法以傳。
　　臣謹言曰：臣竊見五太未兆之初，二氣未始判也，萬類未始形也。恭惟元始上帝，凝道炁於混茫，列真書於杳漢神風交扇，二氣乃分。二氣既分，萬類乃兆。然後降已凝之道炁，錫已列之真書，寓為河洛之文，以立人道，以治三才。已凝之道炁，已列之真書，即今世間所謂真文靈符者是也。然真文之大者，以之判天地，以之運陰陽，山河之流峙，人物之生成，皆真文之所為也。是乃造化之機緘，天地之神用，玆未始傳於下世也。惟度人弭灾制魔之篆，今見於世焉。即《神呪品》中諸品呪文是也。但經之行世，傳於上真，受於下仙，傳之者非一真，受之者非一人，故語言之詳略，意義之精粗，問有可得而議者焉。如《神呪品》啟關之文，或詳或略，或言有未倫，或意有弗貫，世之誦者，每每致疑。臣仰奉玉音，繆職參校，欲行裁益，深自憂虞，蓋恐裁益之文既行，而世間念誦之疑轉熾。輒從舊本，略證乖論，其他意義之失貫，辭語之未倫，俱不敢議。惟世間之經，其略者恐包括之未盡，其詳者頗終始之周密。敢潔詳者一本為正，俾人世即此而誦持焉。臣良謹言。
　　是時東方安寶華林青靈始老蒼帝所受神呪誥命：
　　東方九炁，始皇青天，碧霞鬱壘，中有老人，總校圖籙，攝炁舉仙。
　　右篆是前二十四字青帝祕文，書于九天元臺，主召九天上帝，校神仙圖籙。
　　歲星輔肝，角亢鎮真。氐房心尾，四景迴旋。
　　箕主七辰，正斗明輪。承炁捕非，掃除灾羣。
　　右篆是前三十二字祕文，書于紫微宮東華殿，主召星官，正天分度。
　　東山神呪，攝召九天。赤書符命，制會酆山。
　　束魔送鬼，所誅無蠲。悉詣木宮，敢有稽延。
　　右篆是前三十二字祕文，書于東華玄靈之館，主攝鬼魔，正九天炁。
　　下制東河，溟海水神。大劫洪灾，蛟龍負身。
　　水府開道，通徑百千。上帝赤文，風火無間。
　　右篆是前三十二字祕文，書于九天東北玉闕丹臺，主攝東海水帝，大劫洪灾，召蛟龍及水神事。欲免水灾，用黃書此字於青紙上，別呪投水中，解難也。
　　右《東方九炁靈寶玉篇真文》合一百二十字，皆太上無上大光明圓滿大神呪、空洞自然之書，一名《生神寶真洞玄章》，一名《東山神呪》，一名《青帝八威策文》。
　　東方青帝符
　　靈寶九炁天文，化生赤帝炁，三天九真太空尊神。
　　右少陽之炁，化生太陽三炁，丹天，主小劫巳、大劫午，運周，赤帝行佩此文，得度其灾。符文如前，當依此，以朱筆書于青繒九寸上。
　　東方安寶華林青靈始老蒼帝符命
　　日月以定，山林以開，三天大慶，羣真徘徊。
　　右元陽之炁，生九炁青天寶，東方青帝治，九九八十一周，則九天之炁交為大劫，更始，佩此文，則與運推移，得度洪灾。當以青筆書文白繒上。
　　元始青帝真符
　　召直符區更生守靈寶天文。道士吞之，靈炁鎮肝，生青精寶華九葉，神為役使，通靈致神仙。直符區更生無上大真。
　　右上始天光文，出青帝真文篇，以安東方九炁之天。青帝受此文，以鎮東嶽，封一通，藏九靈洞室。四萬劫一開。修真之子，命屬東嶽，青書絳繒，佩身。並本命日，朱書，向東服之九枚，直符史區更生，隨符入腹，肝臟之中，九年皆生青精寶華，九重光映于形外。又當青書絳繒，內神杖次黑帝上節中，青衣玉女九人侍衛。勿致不精，當有考史。修真之子，佩服前符篆，東向叩齒九通，想青炁入肝中，生九重華光，徹映項後。書符置前，乃呪曰：
　　无上青精，九炁大靈。神光遐散，流映東青。華景鬱勃，灌我身形。宮府安鎮，寶魂自生。洞達八朗，飛昇玉庭。前訣說別呪者，此呪是也。
　　東方安寶華林青靈始老蒼帝三元符命九駕命天，龍符保真。多川灾水，不敢彌天。
　　右九炁青天下元，小陽九巳，小百六午，其年大灾，除民靈寶。青帝出下元符命，下東嶽，保存萬物，安國康民，制九炁青天分度，以度學者之身。青書白繒。
　　中山神呪，易為神臣。度人命籍，萬灾不纏。
　　右中元，太陽九申、大百六酉，其年禾稼俱衰。青帝出中元符，下東嶽，蔭育萬物，制天分度，以度種人大灾。青書白繒。
　　西山上王，命為保真。一人有道，位事九真。
　　右上元，大劫交周，天地改易，金玉山海，人民鳥獸，一時滅盡，天地溟津，無復光明。青帝出上元符下東嶽，保存萬物，制九天炁，以度學者。其三元符命，保固青天元始之炁，佩之皆得始分之中。其此文九千年一出。東嶽青帝云：大劫交周，當刻書金札，以佩身。青書白繒。
　　右玉皇誥命，以錫東方安寶華林青靈始老蒼帝九炁天君，令統御東方諸天諸地、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　南方梵寶昌陽丹靈真老赤帝所受神呪誥命：
　　南方丹天，赤帝玉堂。中有大神，號曰赤皇。
　　上炎流煙，三炁勃光。神仙受命，應會太陽。
　　右篆是前三十二字赤帝祕文，書于九天洞陽之館，主召九天神仙圖籙金名。
　　熒惑輔心，井鬼守房。柳星張翼，亢御四鄉。
　　軫總七宿，迴轉天常。召運促會，正道驛行。
　　右篆是前三十二字祕文，書于三炁丹臺，主召星官，明度數，正天分。
　　赤文命靈，北攝酆山。束送魔宗，斬滅邪根。
　　符教所討，明列罪原。南山神呪，威伏八方。
　　羣妖滅爽，萬弒摧亡。
　　右篆是前四十字祕文，書于西南陽正玉闕，主制北酆，正鬼炁。
　　南海水帝，太伯龍王。神呪流行，普掃不祥。洪水飛灾，止蛟召龍。開除水徑，千道萬通。敢有干弒，攝送火宮。赤書所告，莫有不從。
　　右篆是前四十八字祕文，書于西南陽正西闕，主攝南海水帝，大運交期，洪水四出，召蛟龍及水神事。
　　右《南方三炁靈寶玉篇真文》，合一百五十二字，皆太上無上大光明圓滿大神呪空洞自然之書，一名《南雲通天寶靈矜》，一名（九天無上之上呪），一名
　　《赤帝八威策文》。
　　南方赤帝符
　　靈寶三炁天文，化生黃帝炁，王事司斗，正屯尸身。
　　太陽之炁，化生中央一炁，黃天，主小劫丑未、大劫辰戌九天炁交，黃帝行佩此文，防陽九之灾。符如前文，當以黃筆書于絳繒三寸之上。
　　南方梵寶昌陽丹靈真老赤帝符命
　　玉音吐炁，素奏以御。保命定仙，玉曆定封。
　　右洞陽之炁，生三炁丹天寶，南方赤帝治，九九運周，陽炁激，大劫終，佩此文，度灾橫，見太平。以丹筆書之。
　　元始赤帝真符
　　召直符昌中守靈寶天文。道士吞之，靈炁鎮心，生丹精寶華三葉，神為役使，通靈致神仙。直符昌中止道統御。
　　右上陽明文，出赤帝真文篇，以安南方三炁之天。赤帝受此文，以鎮南嶽，封一通南霍山阿，四萬劫一開。道士命屬南嶽，赤書黃繒，佩身，並本命日朱書，向南服之三枚，直符祝昌中隨符入腹，心府之中，三年皆生赤精寶華，三重光映于形外。又當赤書黃繒，內神杖次青帝下節中，太丹玉女三人侍衛。勿致不精，當有考吏。修真之子佩服前符篆，南向叩齒三通，想赤炁入心中，生三重華光，徹映胸後，書符置前，呪曰：
　　丹華流映，寶芝生光。神精徹幽，散靈八方。直符攝炁，嘯命朱童。三精敷煥，注我絳官。赤神安鎮，五香溢充。洞映形外，表裹發光。身生水火，獨步飛行。前訣說別呪者，此呪是也。
　　南方梵寶昌陽丹靈真老赤帝三元符命正一命人，長生上天。
　　右三炁丹天下元，小陽九辰戌、小百六丑未，其年土中生火，萬物自死，靈寶赤帝出下元符，下南嶽，保存萬物，安國康民，制三炁丹天分度，以度學者之身。赤書黑繒，萬川洪流符吏，水母竭焉。
　　右中元，大陽九亥、大百六子，其年火滅水出，赤帝出中元符，下南嶽，度兆民灾，制天分度，消滅水火之戹。赤書黑繒，日月力出王平山東，火灾不起，人民臣。
　　右上元，大劫交周，天地改易，金玉山海，人民鳥獸，一時滅盡，天地溟涬，無復光明。赤帝出上元符，下南嶽，保度萬物，制九天炁，以度學者。其三元符命保固丹天元始之炁，佩之，皆得始分之中。其此文九千年一出。南嶽赤帝云：大劫交周，當刻書金札，以佩身，赤書黑繒。
　　右玉皇誥命，以錫南方梵寶昌陽丹靈真老赤帝三炁天君，令統御南方諸天諸地、日月星宿、名山靈洞、水府泉宮上聖高尊、真仙聖眾、一切威靈。符命所臨，如誥奉行。
　　中央玉寶元靈元老黃帝所受神呪誥命：
　　中央總靈，黃上天元。始生五老，中皇高尊。
　　攝炁監真，總領羣仙。典録玄圖，宿簡玉文。
　　催運上炁，普告萬神。
　　右篆是前四十字，黃帝祕文，書于太玄玉寶玄臺，主召神仙，玉簡宿名，總歸仙器。
　　鎮星輔脾，迴度北元。□□主非，截邪斬姦。□□□□，掃穢除氛。□正玄斗，明度天關。九天符命，金馬驛傳。
　　右篆是前四十字祕文，書于玄都玉臺，主攝星官，正天度數。
　　敕攝北帝，遏塞鬼門。翦除不祥，莫有當前。。
　　右篆是前十六字祕文，書于玄都玉臺，主攝北帝，正天炁，檢鬼精。
　　中山神呪，召龍上雲。制會黃河，九水河源。
　　不得怠縱，善惡悉分。千妖萬姦，上對帝君。
　　莫有干試，太陽激燌。赤書玉字，宣告普聞。
　　右篆是前四十八字祕文，書于玄都玉臺四壁，以攝中海水帝，四泉之水，洪灾涌溢之數，主召水神，止蛟龍事。
　　右《中央一炁靈寶玉篇真文》，合一百四十四字，皆太上無上大光明圓滿大神呪、空洞自然之書，一名《寶劫洞清九天靈書》，一名《黃天大神呪》，一名《黃帝八威策文》。
　　中央黃帝符
　　靈寶一炁天文，化生白帝炁，山陽之日，正斗屯乙，有物兮申為上仙元。
　　右元一之炁，化生少陰之炁，素天，主小劫申、大劫酉，大運交會，洪灾掃天，白帝行佩此文，得過大陽九。符如前式，當以白筆書文于黃繒三寸上。
　　中央高皇玉寶元靈元老黃帝符命
　　總召天地，九天以制。同係王炁，上帝遙觀。
　　右元高皇之炁，生元一炁黃天寶。中央黃帝治，九九運終，陽炁激陰，炁勃大灾，涌水彌天，掃穢，佩此符，得度天灾，見太平君。黃筆書之。
　　元始黃帝真符
　　召四方直符守靈寶天文，保中央。道士吞之，靈炁鎮脾，生黃精寶華十二葉。神為役使，通靈致神仙，直符中非三天靈文。
　　右總靈文，出黃帝真文篇，以安中央之天，黃帝受此文，以鎮中嶽，封一通嵩山靈洞之中，四萬劫一開。道士命屬中嶽，黃書白繒，佩身，並本命日朱書，向王方服之十二枚，直符司中非隨符入腸，脾府之中十二年，皆生黃精寶華，十二重光映于形外。又當黃書白繒，內神杖次赤帝下節中，黃素玉女十二人侍衛。勿致不精，當有考史。修真之子佩服前符篆，向王方叩齒十二通，思黃炁入脾之中，生十二重華光，映一身，後書符置前，呪曰：
　　總元高靈，回神四鄉。黃上散華，五帝交芳。流精散漫，十二重光。混合我形，萬神相迎。安鎮黃脾，養氣中方。保齡度劫，永鎮無窮。
　　前訣說別呪者，此是也。
　　中央高皇玉寶元靈元老黃帝三元符命天徊月移，劫運無衰。
　　右一炁黃天，下元，小陽九申、小百六酉，其年霧障迷天，不分晝夜，靈寶黃帝出下元符，下中嶽，保存萬物，安國康民，制一炁黃天分度，保度學者之身。黃書青繒。丁言勻有命，勿句存玃為無育，見乾坤。
　　右中元，大陽九寅、大百六申，其年山川俱壞，黃帝出中元符，下中嶽，度種民，制天分度，固地炁，禳灾戹。黃書青繒，出陽入陰，壞山川，九土欲崩，符不聽頹。
　　右上元，大劫交周，天地改易，金玉山海，人民鳥獸，一時滅盡，天地溟涬，無復光明。黃帝出上元符，下中嶽，保度萬物，制九天炁，以度學者。其三元符命保固中央黃天元始之炁，佩之，皆得始分之中。其此文九千年一出，中嶽黃帝云：大劫交周，當刻書金札，以佩身。黃書青繒。
　　右玉皇誥命，以錫中央寶劫洞清玉寶元靈元老黃帝一炁天君，令統御中央皇天后土、日月星宿、名山靈洞、水府泉宮、上聖高尊、真仙聖眾、一切威靈，符命所臨，如誥奉行。
　　西方七寶金門皓靈皇老白帝所受神呪誥命：
　　西方素天，白帝七門。金靈皓映，太華流氛。
　　白石峨峨，七氣氤氳。上有始生，皇老大神。
　　總領肺氣，主校九天。檢定圖籙，制召上仙。
　　右篆是前四十八字白帝祕文，書于九天素靈宮北軒之上，主召仙氣，舉仙道也。
　　太白檢肺，奎婁守魂。胃昴畢觜，主制七關。參總斗魁，受符北元。
　　右篆是前二十四字祕文，書于金闕玄窗，主攝白帝星官，正明天度。
　　赤書玉字，九天正文。攝召萬炁，普歸帝君。
　　右篆是前十六字祕文，書于九天金闕三圖之館，以攝六天鬼炁。
　　西山神呪，八威七傳。符水上龍，召山送雲。在所校録，同到帝門。輔衛上真，斬滅邪源。若有不祥，截以金關。赤書符命，風火驛傳。
　　右篆是前四十八字祕文，書于九天金闕三圖之館，主攝西海水帝，制水中萬怪、惡毒之精，召雲龍，以防水旱之灾也。
　　右《西方七炁靈寶玉篇真文》，合一百三十六字，皆太上無上大光明圓滿大神呪、空洞自然之書，一名《金真寶明洞微篇》，一名《西山神呪》，一名《白帝八威召龍文》。
　　西方白帝符
　　靈寶七炁天文，化生黑帝炁。上止五道，乙勿人迴遊兆子三天門。
　　右少陰之炁，化生太陰五炁，玄天，主小劫申、太劫酉，陽炁極百六乘九，黑帝行佩此文，度甲申大水洪灾。符如前式，當以黑筆書于白繒七寸上，佩身。
　　西方七寶金門皓靈皇老帝君符命
　　策駕五老，西盻九都。億劫同會，明定九河。
　　右元陰之炁，生七炁素天寶，西方白帝治，九九數，陰炁涌，陽炁否，九天炁交為太陽九之炁。佩此文，其時則晏，鴻毛而高翔，觀洪波於天際。當白筆書其文。
　　元始白帝真符
　　召直符吏曲正，守靈寶天文。道士吞之，靈炁鎮肺，生白精寶華七葉，神為役使，通靈致神仙，直符曲正洪灾度人。
　　右光天靈文，出白帝真文篇，以安西方七炁之天，白帝受此文，以鎮西嶽，封一通於金穴九掖洞中，四萬劫一開。道士命屬西嶽，白書黑繒，佩身，本命日朱書，向西服之七枚，直符吏辱曲正隨符入腹，肺府之中，七年皆生白精寶華，七重光映于形外。又當白書黑繒，內神杖次黃帝下節中。太素玉女七人侍衛。勿致不精，當有考吏。修真之子佩服前符篆，向西叩齒七通，想白炁入肺之中，生七重華光，映丹田，後書符置前而呪曰：
　　金靈七炁，素帶流分。金精童子，首建元巾。帶符攝炁，萬神會門。寶光奕奕，照我命根。安鎮肺華，萬劫長存。前訣說別呪者，此是也。
　　西方七寶金門皓靈皇老帝君三元符命西山注鬼，煥乎九天。醜力難逼，斬以金關。
　　右七炁素天，下元，小陽九亥、小百六子，其年人民萬物，被水漂蕩，靈寶白帝出下元符，下西嶽，保存萬物，安國康民，制七炁素天分度，以度學者之身。白書赤繒。日為正王陽生三，斬殺萬魔雲龍間。
　　右中元，大陽九巳、大百六午，其年兵革四興，白帝出中元符，下西嶽，度兆民，制天分度，除滅兵戈之戹。白書赤繒，上盈事已，人身三道在一，一保人身。
　　右上元，大劫交周，天地改易，金玉山海，人民鳥獸，一時滅盡，天地溟涬，無復光明。白帝出上元符，下西嶽，保存種民，制九天炁，以度學者。其三元符命，保固西方素天元始之炁，佩之，皆得始分之中。其文九千年一出。西嶽白帝云：大劫交周，當刻書金札以佩身。
　　右玉皇誥命，以錫西方七寶金門皓靈皇老白帝七炁天君，令統御西方諸天諸地、日月星宿、名山靈洞、水府泉宮上聖高尊、真仙聖眾、一切威靈。符命所臨，如誥奉行。
　　北方洞陰朔單鬱絕五靈玄老黑帝所授神呪誥命：
　　北方玄天，五炁徘徊。中有黑帝，雙皇太微。
　　總領符命，仙鍊八威。青裙羽欘，龍文鳳衣。
　　上帝所舉，制到玉階。
　　右篆是前四十字黑帝秘文，書于鬱單無量玄元紫微臺北軒之內，主召諸真人神位圖籙。
　　北辰輔腎，斗牛衛非。女虛危室，豁落四開。璧總七星，執凶紏非。卻灾掃穢，明道輪輝。
　　右篆是前三十二字祕文，書于天心北元玄斗中，主攝北方星官，正天炁也。
　　北山神呪，激陽起雷。流鈴煥落，攫天振威。北酆所部，萬妖滅摧。
　　右篆是前二十四字祕文，書于北方洞陰朔單鬱絕元臺，主攝天魔北帝，制伏惡神萬鬼事。
　　九河傾訖，鳥母羣飛。蛟龍通道，水陌洞開。赤文玉書，驛龍風馳。
　　右篆是前二十四字祕文，書于洞陰朔單鬱絕元臺，以攝北海水帝，制水中萬精，主召蛟龍，興雲致雨，以負身。一本云：興雲致雨事。
　　右《北方五炁靈寶玉篇真文》合一百二十字，皆太上無上大光明圓滿大神呪、空洞自然之書，一名《本命紫微元神生真寶明文》，一名《北山神呪》，一名《黑帝八威制天文》。
　　北方黑帝符
　　靈寶五炁天文，化生青帝黑，三炁高王易遷川人司萬言。
　　右太陰之炁，化生少陽九炁，青天，主小劫亥、大劫子，陰炁勃，天地周。青  帝行佩此文，度洪流大水之灾。符文如前，當以青筆書于黑繒五寸上，以佩身。
　　北方洞陰朔單鬱絕五靈玄老帝君符命北斗定命，九期景散，八極明，石玄滋。
　　右洞陰之炁，生五炁玄天寶，北方黑帝治，九九交運，陰炁勃，陽炁激，九天炁交，天地大灾。佩此文，則免洪流萬厲之中。以朱書文。
　　元始黑帝真符
　　召直符尹豐守靈寶天文，道士吞之，靈炁鎮腎，生玄精寶華五葉，神為役使，通靈致神仙，直符尹豐開道赦鬼。
　　右通明文，出黑帝真文篇，以安北方五炁之天，黑帝受此文，以鎮北嶽，封一通於玄陰洞室，四萬劫一開。道士命屬北嶽，黑書青繒，佩身，本命日朱書，向南服之五枚，直符吏尹豐隨符入腹，腎府之中，五年皆生黑精寶華，五重光映于形外。又當黑書青繒，內神杖次白帝下節中。太玄玉女五人侍衛。勿致不精，當有考史。修真之子，佩服前符篆，向北叩齒五通，想黑炁入腎府之中，生五重華光，輝映背後。書符而呪曰：
　　北上太玄，五炁徘徊。寶華五重，流光煥暉。雲景鬱香，洞映太微。仰注我身，腎府鮮開。安鎮靈宅，萬神總歸。身生羽服，舉形自飛。前訣說別呪者，此呪是也。
　　北方洞陰朔單鬱絕五靈玄老黑帝三元符命
　　上王適月命天仙，戌巳多力士，辟水源。
　　右五炁玄天，下元，小陽九寅、小百六卯，其年洪水連天，人民流散，靈寶黑帝出下元符，下北嶽，保存萬物，安國康民，制五炁玄天分度，以度學者身。黑書黃繒，三命正戊入力人，任日遣息無為君。
　　右中元，大陽九辰戌、大百六丑未，其年天地枯旱，海底揚塵，人民焦死，萬無遺一。黑帝出中元符，下北嶽，度兆民，制天分度，除滅旱荒之戹。黑書黃繒，適百百九君，有臣三千，此度己身。
　　右上元，大劫交周，天地改易，金玉山海，人民鳥獸，一時滅盡，天地溟涬，無復光明。黑帝出上元符，下北嶽，保存種民，制九天炁，以度學者。其三元符命，保固北方玄天元始之炁，佩之皆得始分之中。其文九千年一出。北嶽黑帝云：大劫交周，當刻書金札以佩身，黑書黃繒。
　　右玉皇誥命，以錫北方洞陰朔單鬱絕五靈玄老黑帝五炁天君，令統御北方諸天諸地、日月星宿、名山靈洞、水府泉宮、上聖高尊、真仙聖眾、一切威靈，符命所臨，如誥奉行。
　　臣謹言曰：五老上帝分理五天，下地萬生俱屬統治，妙道生成之任，莫此為尊。故玉帝初劫，昇以度人，彌灾制魔，《玉篇真文》畀之，以接度學仙之人，畀之禳救星辰之灾，又畀之息洪流，制魔害，無非所以厚生成之澤，使萬類各得其所也。五老既奉之，以守其職矣。猶恐帝恩之未博，生靈之未遂，故於玉帝放光之後，繼用啟陳，挈所受之真文，以授下世。吁，帝心之慈，如此其至也。而五老能廣而充之，豈非上聖之心均於仁愛也歟。前《五篇真文》，道書備載，書篆之式，施行之訣，悉詳見於諸經。今玆載於《本行經》者，特正文也。蓋《本行經》專主於誦念，故正文不可無，而雲篆庸可略？至若一切諸符、九炁諸炁真文、三元諸符，今並略之，刊於經末。修行者各當即行之，但真篆正文之誦，尤當嚴謹。蓋此文乃上帝誥命也。誥命之宣，萬靈聞之，莫不稽首。儻輕慢苟簡，視為常文，出入吻唇，姑為談戲，則懲責之酷，當如《報應品》中之載。誦經者，宜欽奉之。臣良謹言。
　　道言：是大神呪者，元始之妙言，玉皇之真誥，上清自然之靈書，九天始生之玄札，空洞之靈章，上聖之祕語，玉晨之尊典；成天立地，開張萬真，安神鎮靈，生成兆民，匡御運度，保天長存；上制天機，中檢五靈，下策地祇，嘯命河源，運役陰陽，召神使仙。此至真之妙文，神應自然，致天高澄，令地固安，保鎮五嶽，萬品存焉。玉帝昔授五老上帝。是時五帝跪捧其章，祕題靈都之館，天真皇人昔書其文，掌之於上清真境太玄玉都寒靈丹殿紫微上宮，累經劫運，而其文保固天根，無有毀淪，與運推遷。是大神呪混之不濁，穢之愈清，毀之不滅，滅之極明。大有之文，天真所尊，自光#3真名，帝圖刻簡，昭示#4來生，斯文隱祕，不得窺聞。有得之子，保萬氣長存。勤行修奉，克#5致神仙。
　　臣謹言曰：《五篇玉書真文》神功妙用，莫可測量，蓋得度人録仙真文而施行之，則九天眾真紀名仙籍，降炁接度；得制星真文而施行之，則三光照形，列曜削戹，形神炁命，不罹殞傷；得制魔真文而施行之，則北酆畏威，萬魔束首，百邪敬慄，弗敢侵馘；得制水真文而施行之，則萬龍保身，水府欽畏，劫壞之日，可跨蛟虯而越九霄。吁，神功妙用，果可度量哉。但施行之訣，別有祕要，非世人皆可獲此效也。惟學仙之士，當倣其訣而服行之。故經曰：有得之子，保萬炁長存，勤行修奉，克致神仙。臣既職校經，不敢不舉其要，以告來者。伏乞上聖垂鑒。臣良謹言。
　　#1 『永』，白文本作『念』。
　　#2 『聽』，原作『視』。玆據白文本改。
　　#3 『光』，原作『無』。玆據白文本改。
　　#4原脫『昭示』二字。玆據白文本補。
　　#5 『克』原作『刻』。玆據白文本改。（下同）。
　　卷中　洞玄靈寶玉皇功德品第三
　　爾時玉虛上帝白天尊言：唯願慈悲，願為四眾、帝釋等及四梵天王、一切諸天、一切諸仙及未來一切眾生持是經人說利益事。
　　爾時天尊告玉虛上帝言：快哉斯問，不亦善乎。汝以慈悲，愍念眾生，故請問於我。天尊言曰：若有三界十方無量國土、及國王大臣，或兵戈並起，疫氣大行，水早蟲蝗，凶災饑饉，是其國君、后妃、太子、宰輔、大臣，當發慈悲，為其黎庶徧敕國內州縣鎮宰，令諸道流清淨嚴潔，于其觀內設大齋醮，六時行道，為轉此經。當得國土清平，五穀豐熟，黎庶安泰。
　　臣謹言曰：世有言曰，干羽不足以釋圍，鄉飲不足以息戰。此事理之當然者也。夫剽悍禍賊，始從事於干戈，寇賊姦宄，始容心於兵革，非智術有以過之，勇力有以勝之，决未可以挫其威虐也。乃今《玉帝經》中謂，干戈並起之難，當敕國內臣庶，命道流誦真經以息之，何其迂誕也哉。吁，是大不然也。夫天變上臨，則地禍下作，干戈兵革，莫非自夫陰陽拂逆，纏度汨亂，乃始流災而起亂。今觀往昔之圖識，則可驗也。是以經中之訓，俾國家值亂，則以斯而禳援，蓋所以請命上天，消天變而息地禍，非謂以斯經而止亂也。若夫厲兵秣馬，高城深池，寧可一日廢哉？昔有庸君，識見窒昧，乃直謂釋老經呪可以禦敵，旋罹禍難，至貽哂誚，迄今為羞，良可嘆也。今世昧夫，凡暏是經，率執此為謗毀之自，敢因校經而辯之。臣良謹言。
　　若復有人，入諸山林，遇毒惡獸，但能存想，一念真經，山神衛護，猛獸自退，終不害己。若入江入海，採寶求珍，值遇惡風，如法持念是此真經，風浪頓止，安穩達岸。若在軍陣，戈戟既接，兩刃相交，存心默念是此真經，是諸惡賊，悉自退散。若在牢獄，枷鎖之中，淨心定慮，存念真經，冤枉自伸，即得解脫。若為邪精鬼賊眾苦所加，如法持念是此真經，眾邪遠避，自然除愈。若人為求嗣息，如法尊重，持念此經，帝敕天曹明檢丹籍，九品之內，四果仙人，運應數合，降謫下生，為其作子，才辯明慧，人中尊貴。若婦人臨難之月，如法持念是此真經，即得母子平安，生福德男女，人所愛敬。若為求官進職，爵錄亨達，貴遇人君，如法持念是此真經，即得職務遷轉，子孫榮遇，世世不絕。若人欲求資財殷富，如法奉持是此真經，即得財寶充溢，衣食自然，慶流子孫，傳之萬世。若人被諸惡星之所照臨，困苦肺枕，如法持念是此真經，是諸惡星，返降吉祥。若人命過，應入地獄，注名惡籍，父母師長、夫妻男女，當為亡人持念真經，或安置道場，旛花供養，即得亡者鬼籍盡除，神生淨土；同苦罪眾，咸蒙護度，承斯勝利，皆生天上。又此經所在之處，常有十天至真大聖無極飛天神王侍衛供養，持是經人，當得自稱為正一真人。是人在處，自得十方至真至聖金剛力士濳護其人，如護己身，若出若入，遊行之處，百邪避路，魔鬼殄除，精靈伏藏，一切災殃，不能侵近。是持經人命欲終時，更不見諸地獄惡相，即見天宮一切玉女持幢下迎，而生天上；如天福盡，下降人間，即得千生萬生中常為帝王#6 ，令國土清平，人民樂業，兼得為王，獲宿性通#7 ，遵奉大道，展轉修持，至登道岸。是持經人獲福如是。又若有持是經人，若雨下時起大悲心，如法呂向空念此經三卷一徧，其雨所霑，面所向方一切眾生，五逆十惡、一切重罪，悉皆消滅，一切重病，便得痊愈。是諸眾生，命終之後，不墮地獄，神生淨土，蓮花化生，何況持是經者。又若有持是經人，若行於道路，值大風起吹，是持經之人觸身之塵，是塵所霑，一切眾生一切惡業，悉皆滅盡，更不墮三惡道，當生天上。故知持經功德，不可思議。是持經人若在江、在河、在海，沐浴其身，是水所霑，其中眾生、魚鱉黿鼉、一切水族，是諸眾罪，悉得除滅。盡此一報之身，命過之後，更不受胎卵濕化一切等身。是持經人，口出一切語言，或善或惡，一切天魔外道聞者，皆是清淨法音。是持經人，若遇諸神廟，能為其神誦詠是經，是諸鬼神得聞是經，即脫鬼趣，登真仙道，恭敬是人，如奉是帝。若人在世，不孝父母，不敬三寶，殺生偷盜，邪淫妄語，作種種極重罪業，將命終時，若有道心正信眾生，于是亡者未氣斷時，起大悲心，于其頭邊念帝尊號，或一七、二七、三七、四七，乃至百徧、千徧，是其亡者生前所造諸不善業，悉得消滅，更不墮諸惡趣，神昇九天，何況受持是此經者。又若復有人，自從往劫，乃至今身，輪轉人天，漂沈世域，積千愆萬過，在於己身，若遇是持經人影暫映其身，如為帝光之所攝受，或與同語，或聞其聲，如奉帝言道語慰諭，彼人罪障，永得除滅。又若持是經人，造作長旛，書帝名號于其旛上，懸諸長竿，或是觀宇，或在家庭，是旛被諸風吹，所指方面，一切眾生皆霑勝利，一切惡業悉得除滅。又若有持是經人書帝名號在一切有聲物上，或鐘或磬，鈴鐸鐃鈸，一切道具，法事之屬，或以道場，或以戲擊，或被風觸，是聲出時，或遠或近，一切眾生，聞是聲已，所有罪障，悉得清淨。又若有持是經人，了悟生死，深入山林，修真學道，或時登臨，上山顧望，目所及處，山林溪谷，含生品類，有形無形，胎卵濕化，動植飛濳，種種諸類，所有罪業，永得除滅，身心清淨，命終生天，何況受持是此經者。當知是人即是道藏功德身也。
　　臣謹言曰：天尊之語，實而不虛，真而不妄。其片辭隻字，曷嘗若發，凡世昧者識未通真，見不詣遠，或於諸經苟有少可議，則遂從而疑之，以為世無是理也。嗚呼，是人也，奚不詳觀熟究，耽研咀味，而曲求其旨哉？《功德品》中天尊說持經之人所得功德，如所謂死而生天，天福之盡，當得千生萬生中可為帝王，與夫持經之人誦經於雨下之時，涉途於風起之際，至於沐於水，觀於山，現於影，能畀一切眾生罪惡消除，獲大功德，以為無有是理。彼蓋謂帝王之福，高而無踰，非誦經之功可得而獲證也。況千生萬生常為帝王乎？彼又謂誦經之福及一身可也，眾生極重過惡、四生積愆受報，此天憲之確，纖毫不移，使經百劫而不亡，果報猶當自受，焉可以誦經之身，一歷其所而頓能解脫，且獲福德也哉？斯人之語，蓋知其一而未知其二也。且夫行堯之行，即堯之身，希顏之人，亦顏之徒。今有人焉於是經也，朝於斯，夕於斯，趨亦趨，步亦步，於《本行經》中誦其言，行其事，咀其華，含其英，倣十大妙行而服行之，敬斷障諸戒而離遠之，守之以堅，持之以誠，愈久而不渝，受撓而不變，日漸月漬，混然與玉帝之身如出於一，或陟或降，在帝左右，則彼身乃帝身也，帝身亦彼身也。身既混融，則功德之成，豈有異哉？玉帝放光，神化若是之廣且大，則今玆誦經之人，所歷所至，其福蔭眾生，亦猶帝恩、帝光之所暨及也。雖然，斯言也，天尊謂誦持斯經而純與帝合者矣，非謂入耳出口徒曰誦念者言也，然而自入耳出口，誦念不替，充而至於與帝之合，則正一真人之自稱，殆亦未可以表其德操也。學士宜思而行之。臣良謹言。
　　爾時天尊謂玉虛上帝言：今我略說，未盡其妙，若廣說之，凡流邪見，疑惑不信。是經功德，窮劫難言。爾時玉虛上帝聞是說已，心生歡喜，不勝踊躍，瞻仰慈顏，稽首而作頌曰：
　　九天之上，謂之大羅。玉京金闕，雲層峨峨。中有天帝，仁慈惠和。至道無敵，降伏眾魔。天寶靈符，玉律金科。神仙億萬，幢旛眾多。聞者罪滅，永出愛河。是號玉皇，穹蒼真老，妙圓清淨，智慧辯才，至道至尊，三界師，混元祖，無能勝主，四生慈父，高天上聖，大慈仁者。十號圓滿，萬德周身，無量度人，拔生死苦。
　　爾時玉虛上帝說是頌及十號已，是諸天眾異口同音，歎未曾有。
　　臣謹言曰：事悅於心，辭溢於外。故玉虛上帝之讚，推尊稱頌，極言苦談，求有以盡玉帝之德。吁，帝德之大，其可言盡哉。臣敢以不言為稱讚，庶與玉虛上帝相表裏云。臣良謹言。
　　高上玉皇本行集經卷中
　　#6『帝王』，白文本作『國王』。
　　#7『兼得為王穫宿性通』，白文本作『常得宿性通明』。
　　卷下　天真護持品第四
　　爾時昊天上帝聞說經法，從座而起，長跪帝前，白言玉#1帝，願為大眾及諸人天持是經人說利益事。
　　爾時玉皇尊帝興方便意，開利益門，宣玉匱科，傳靈寶法，告於昊天上帝言：汝今諦聽，當為汝說受持功德，扶危拔苦，利益存亡、神妙之事。眾真稽首，俱發聲言：弟子臣等，今日幸聞湛然常住之法，莫不上福三界諸天，下消三塗毒害。惟願慈悲，愍臣等故，演斯妙義。玉帝告曰：若有眾生，孝養父母，恭敬三寶，竭忠於君，不殺不盜，不淫不妬，不嗔不恨，不驕不詐，奉戒持齋，冥心大道，生尊重心，誦持是經，我即敕下周流沙界，徧傳十方無極世界。敕命東方東華帝君青騎、神仙兵馬、無鞅數眾，悉令下降，覆護受持是此經者。敕命東南搏桑大帝與其部眾、神仙兵馬、無鞅數眾，悉令下降，覆護受持是此經者。敕命南方朱陵大帝赤騎、神仙兵馬、無鞅數眾，悉令下降，覆護受持是此經者。敕命西南太華元老與其部眾、神仙兵馬、無鞅數眾，悉令下降，覆護受持是此經者。敕命西方皓靈黃老白騎、神仙兵馬、無鞅數眾，悉令下降，覆護受持是此經者。敕命西北皇天上帝與其部眾、神仙兵馬、無鞅數眾，悉令下降，覆護受持是此經者。敕命北方紫微帝君黑騎、神仙兵馬、無鞅數眾，悉令下降，覆護受持是此經者。敕命東北沖虛天君與其部眾、神仙兵馬、無鞅數眾，悉令下降，覆護受持是此經者。敕命中央天皇大帝崑崙蒼老黃騎、神仙兵馬、無鞅數眾，悉令下降，覆護受持是此經者。敕命上方來和天君、名山大洞神仙兵馬、無鞅數眾，悉令下降，覆護受持是此經者。敕命下方一切金仙、四眾八部、及諸眷屬，悉令下降，覆護受持是此經者。救命十方飛天神王、飛天大神、三官四聖、曜九星、北斗南斗、東斗西斗、中斗、二十八宿、周天眾星、金剛力士、神王等眾，各與部眾，悉令下降，覆護受持是此經者。敕命降魔力士、四天門王、五嶽四瀆、及餘諸山、四海九江、十二河源、山林川澤、一切主者，令與眷屬，覆護受持是此經者，諸險惡處令得安穩。敕命所在一切土地靈官、并溝渠等一切諸大力鬼王，皆令覆護受持是此經者，令眾魔外道，悉皆懾伏，濳形遁邊，高飛海外，遠避他方；如是山林社稷祠廟血食之賓、一切鬼神，當自消滅；五方行病瘟疫鬼帥、諸惡鬼神、并風王水怪、孽龍妖神、土精木魅，盡自消滅，五虛六耗，夢寐乖常，野道呪詛，蠱毒之類，皆自消滅；心欲願者，一切如意，皆得滿足。是持經人，或不依科教，未能修齋，未具淨戒，以能信受尊重，景慕是此經典，並同修齋、護淨戒者。是人功德，坦然無礙，自在逍遙，號人中聖，德慧長新，同諸真人。
　　臣謹言曰：誦經功德，天尊已嘗於前品言之矣，今昊天上帝猶以為未悉也。復於玆時，再用啟請於帝前，求有以周悉之。此蓋上聖慈心之切，必欲導斯人以持誦之事，而望上帝以優渥之恩也。玉帝悲願，廣大無際，故於玆時，宣示明敕，始終備至，了無纖末之遺。始於東方，而終於十方萬靈，罔不畢舉。是欲世之含生凡克於經效心，則在在靈衹莫不協祐也。然帝敕之重，雖皆周悉，而玉敕之宣，首以盡忠、盡孝等事為始，蓋叉能忠孝恭敬，不殺不盜，不淫不妬，不嗔不恨，不驕不詐，奉戒持齋，冥心大道，一一皆如帝言，則十方萬靈然後護持，如帝之敕。使其未然，則雖譊譊吻頰，予未保十方萬靈果悉加護也。雖然，淨戒之具謂前忠孝等事也。固玉帝責望之嚴。然三界有生，根品有間，苟不別智愚而一，以是責之，則淨戒之具，難乎其人也。帝德慈憫，仁愛洪大，故於宣敕之末，復出玉音，曰：或不依科教，未能修齋具戒，以能尊慕功德，德慧同諸真人。吁，此非玉帝之慈，不以絕法待天下，寧有此敕哉？鈍根下士，宜體帝敕，先降尊重景慕之心，增而上之，以冀十方萬靈之祐。然不可謂帝敕容以未能修齋具戒而安於怠慢焉。臣良謹言。
　　爾時昊天上帝聞是說已，即於帝前，乃為歌曰：
　　大哉至道，無形無名。渺渺億劫，黃道開清。
　　神清朗耀，九魂吐精。玉虛澄輝，太霞高明。
　　玉皇開化，溥度天人。三元道養，二象攝生。
　　朽樹故根，已枯使榮。蠢動蜎息，長生化形。
　　懷胎含孕，俱得生成。亡者命過，魂歸三清。
　　魄受鍊度，南宮飛昇。今日大吉，皆得光明。
　　五帝鑒映，普告萬靈。天神地祇，及諸河源。
　　五嶽四瀆，及諸名山。洞玄洞虛，洞空洞仙。
　　無極大聖，至真尊神。無窮無極，溥監度生。
　　惡根斷絕，玄都記名。眾真班列，咸聽帝言。
　　經是帝敕，保誦持人。至度道岸，無使災侵。
　　我奉帝命，一切成聽。
　　爾時昊天上帝說是歌已，告大眾言：此玉皇妙法語、諸聖祕密言，路絕道斷，微妙難思。巍巍大範，為神明之宗，保鎮國土，拔度生死。爾時昊天上帝說是語時，法筵清眾咸仰道言，溥得開悟。于是天尊而說偈曰：
　　玉帝功德大，玄理極幽深。生於浩劫前，運化於古今。
　　我今說妙經，愍念諸有情。此誠極妙法，功德中功德。
　　名號最上乘，無比為第一。大光明王尊，威德聖希有。
　　能破暴惡魔，皆令心降伏。能滅極重罪，皆令得清淨。
　　若人聞是經，或聞是帝名，稽首生恭敬，一切罪消滅。
　　十惡四重業，五逆害父母，信心一稱名，隨聲盡消滅。
　　保護人天眾，四相與五衰，三途極重苦，人間凡戹難。
　　凶年饑饉喪，毒藥及厭魅，刑獄與冤家，軍陣鬬戰苦。
　　山林惡道中，虎豹豺狼等，江海毒龍類，迅雷風雨雹。
　　水火及盜賊，蠱毒所中心，失志發狂亂，蛇竭毒惡蟲。
　　邪魔凶怪神，伺求人便者，由持是真經，普皆自散滅。
　　惡病久沈綿，夢寐亦不安，非理欲殘命，殄滅不為殃。
　　缘遇是經故，安穩得自在。所有希求願，財寶及富貴。
　　以此經功德，如意皆稱遂。神威自在仙，眾德十一曜。
　　三十二天主，二十八宿王，靈妃玉女等，天神及地祇。
　　三界虛空神，江海諸龍王，水火及風神，宮殿與宅舍。
　　山林樹木眾，溝渠井泉神，由持是經故，一切皆擁護。
　　衣食常自然，子孫居富貴。出言人希聞，所至皆恭敬。
　　若為求男女，誦持此真經，帝詔下天曹，落籍天仙人。
　　降謫生其家，為其作男女。顯貴人祟重，七祖盡昇仙。
　　光大慶其門，延及父母親。吉祥常熾盛，災障不能侵。
　　是故我今說，大眾宜諦聽。慈悲度一切，皆令達上清。
　　于是天尊普告四眾：凡人持念此經，受誦帝名，皆道根深重，宿有善緣。此經尊妙，普度天人。但精心恭奉，家國安寧，保命度災，掃諸不祥。天子王侯得奉之者，致國太平，凶寇自夷，邊域不争，兆民歌唱，普天興隆。運推數周，正道當行。有得之者，天真妙重，祕之祕之。
　　臣謹言曰：玉帝之敕，其丁寧周悉，已極其至也，而昊天之讚、天尊之偈，猶至於委曲周詳如此。蓋上聖高真，愛人念切，以故發揚印證，不憚諄復，必欲俾眾生之信奉也。帝敕若是，而天尊天帝之言又若是，則持誦之效，當決如經之所載也。臣良再出斯言，奉勉眾生宜崇信之。臣良饉言。
　　#1『玉帝』原做『上帝』，茲據白文本改。
　　洞玄靈寶#1報應神驗品第五
　　爾時，慈悲度戹真人、尋聲救苦真人、濟生度死真人、萬福護身真人，俱從座起，越班而出，俱白天尊言：若諸世末凡夫，雖宿有善緣，得遇是經，被諸邪障之污，本末疑惑，不信是經功德，如是之人，見在、過去於諸地獄得何罪報？惟願聖慈，說其報應惡趣之苦。
　　是時天尊謂四真人云：若諸世間剛強暴惡不善眾生，終日竟夜，對諸道像，無恭敬心，出誹謗語，是罪當墮五無間獄。若得值遇是持經人，設諸方便，誘引勸諭，如是之人暫滅惡心，信向是經，彼人罪業淨盡無餘。又若有邪見愚執惡人，睹持是經，生諸惡逆，偏眼邪視，乃至起一惡心，發一惡言，謗黷如是持經之人，其罪過是，命終之後，墮大地獄，永無出期。何況世間眾生，得遇是經，不生敬仰，穢手污觸，葷口讀誦，牀榻不淨，便將安置，或讀是經，講習俗語，共同戲笑，以為常典。如是之人，命過之後，墮無間獄，永無出期，殃緣九祖，受考酆都，累及後世，害纏子孫。是人于地獄中，歷無量劫，受大苦惱，遇無邊聖，累承救拔，罪惡小减。又遇聖人救拔，得出生餓鬼中，歷千萬劫，不聞漿水之名。鬼報得出，生畜生中。畜生報出，若生人中，更生邊夷、外道，而復女身，貧寒困苦，癃殘百病，受無量苦，人所棄擲，求生不得，求死不得。輕斯經故，獲罪如是。又若復有人，初雖信受，後復慢易，善惡童子上奏三官，黑簿添名、青編减筭，身歿之後，拘閉幽牢，往復三途，無由解脫；或於現世受種種病，疥癲廱疽#2，以為果報#3，憂悲苦惱，日夜相煎；而身或被橫惡所加，或牢獄繫鎖，非分自害，誤食毒藥，或被虎狼毒蛇之所食噉或為冤家之所讎對，或行山林，值遇惡人，被他屠割，推落崖岸，或被邪精魍魎之所殘害，或值水火之所焚漂，或被刀兵之所橫誅。輕斯經故，橫喪天年，獲如是果。可不悲歟，可不痛歟。故報汝等，依此奉行，勿生邪念。若諸念不生，萬緣頓息，塵沙惡業隨心消散，一切灾魔自然殄滅，此之功德，不可思議。是誠無比最上妙法，諸經之王，有大利益。非人勿示。人能不生邪念，頓息業緣，是謂大利益法門也。若諸天人，五衰四相，輪迴侵逼，能捨除妄想，受持是經，坐招自然，天福益固，身度三界，與道長存。是此經典，無與等，無能勝，是大威德，大神呪，能令一切枯槁便生枝葉，花果茂盛，能除眾生極重苦惱，能令短命眾生而得長壽。此經功德，不可思議，歎莫能盡。若不宿植道種#4，廣種福業，乃至名字亦不得聞，何況得見是經。依三洞真格，八萬劫一傳。此清都至真上聖所寶，祕於玉京金闕宸宮，甚為微妙，難可得遇此經#5宿有仙骨，當為九天真仙之人，得遇斯文，承斯缘故，後當齎金寶，從盟師受之#6，方當乘機應運，乃可付焉。不得輕泄，敬之慎之。
　　臣謹言曰：臣嘗聞之經書曰，諦觀法界性，一切惟心造。此語如宣說，以為破地獄偈。是知心生則地獄生，心滅則地獄滅也。心之生滅，地獄之有無，況心不止於生而又至於起惡哉。是以《尊經報應品》中謂凡夫造罪，無量無邊，苟能暫滅惡心，則一切罪業遂至於盡 淨無餘，而起一惡心，則其罪其殃，有非言之可盡者。是知方寸之間，乃利害之機、升沈之本，豈容不謹之、畏之哉？品中下文又載一切天人，或有五衰四相之起，能捨除妄想，則天福益固。蓋想者，即心之所起也。人與天相去遼邈，然升沈利害，切由一心。吁，心果可縱哉？心果可晦哉？儻一切眾生，未能俾心之不生，則亦宜勿起惡心，捨除妄想，使諸念不生，萬緣頓息，庶幾塵沙惡業隨心消散，得以為善人。君子之歸則於斯經，乃為無愧。所謂灾魔之殄，萬靈之護，帝恩之及，當如影隨形也。又能廣而充之，俾心若太虛，內外貞白，無所不容，無所不納，直詣天尊真一不二法門，高證清 淨解脫之道，則一十二真人之位、玉帝三身之果，有不難至也。眾生宜勉之。臣良謹言。
　　於是天尊重宣此義，為說偈曰：
　　設使江河水，波浪能生蓮，慈烏毛能白，如經故難遇。
　　設使龜生毛，堪採為衣服，夜月能消冰，如經故難遇。
　　設使蚊蠓足，堪構為舟橋，能載一切重，如經故難遇。
　　設使黃口雀，能銜諸大山，擲之他方界，如經故難遇。
　　設使一葉舟，力能載崑崙，浮渡於大海，如經故難遇。
　　若使諸水蛭，口能生巨齒，其大如象牙，如經故難遇。
　　設使蓬蒿葉，能覆無鞅界，蔭芘無鞅眾，如經故難遇。
　　設使烏梟類，同樹一巢棲，銜食共相食，如經故難遇。
　　設使兔生角，堪用為梯磴，上窮有頂天，如經故難遇。
　　設使鼷鼠等，緣於兔角梯，至天能食月，如經故難遇。
　　設使驢顏唇，色如蘋婆果，復能作歌舞，如經故難遇。
　　設使蠅蟲等，能飲鐘石酒，迷荒而沈醉，如經故難遇。
　　爾時，天尊宣說偈已，溥告#7四眾：是故持是經人，名功德身，一切有情，被其蔭故。持是經人，名神通身，一切吉祥，咸臻集故。持是經人，名清 淨身，是諸惡業，不能侵故。持是經人，名威德身，天魔異道，不能攝故。持是經人，名無等身，上帝遙唱，萬神敬故。持是經人，名堅固身，惡劫大難，不能損故。持是經人，名道藏身，口出語言，鬼神仰故。持是經人，名慈悲身，六道眾生，賴其善故。持是經人，名大道身，出入所在，無怖畏故。持是經人，名良醫身，善行妙法，安樂人故。持是經人，名光明身，常為帝光，所攝受故。持是經人，名自在身，天宮妙境，神能遊故。持是經人功德，說不可盡。
　　臣謹言曰：天書仙格，不可泛示下世，故經中動以勿示非人、妄傳輕泄為戒。然末世眾生，昏迷不悟，儻不示以徑級，則善念不萌，功德無積。所以天尊說經，雖以寶秘為戒，而玄蘊妙義，輒宣惕之不惜。此蓋上聖之慈憫也。臣奉旨校經，敢援是則，所以採摘妙義，列造經中。今經中修證果位雖未嘗準經文之示三，輒為傳之。《報應品》中載天尊言，持經之人所證諸身天府，今列此為真人之位，謂如名功德身，即功德真人之位是也。眾生有能勉奉是經，誦持不退，當直證此真人之位。今四天選舉司見有陞陟是位者。眾生宜堅確念慮，口誦心持，俾勿犯諸戒，俾依如玉音，求以上證此品，則九族蒙恩，七玄受鍊，非獨此身减灾得福也。敬信無怠，同會瑤華。卑言苦祝，望毋疑惑。臣良謹言。
　　又若道士志人，能結壇誦經，著新淨衣，於半夜後，闐寂獨處清淨室中，叩齒九通，東向端坐，誦詠是經。於是時也，太真御几，玉妃拂筵，萬神班列，諸天臨壇，三界侍衛，五帝司迎，然後閉目靜思，存想是經，不覺身處五雲之內，俄見其身光明赫奕，上昇天宮，眾真下迎，心有所請，一切應奉，仙丹妙寶，隨意自取。故當依科閉心，奉行此經，乃至三世金仙、十方大聖，皆從此經，依按修奉，故頓得超證無上妙道。是此帝也，諸天之師，眾聖之王。是故凡夫值遇是經，致五帝輔翼，召使神仙，御役神官，運導陰陽，千靈敬仰，萬神懾伏，百邪避路，羣魔束形。命過之後，即得南宮受鍊，飛步上清，逍遙自在，與道長存。又設復世間眾生曾聞#8是經，心常渴仰，能於家中擇清淨處，畫帝形像，日夜虔虔，晨昏濟濟，香花燈果，尊重供養，稱名瞻禮，是人當得三十種上妙功德：
　　一者諸仙讚重，二者先亡生天，三者宿殃解脫，四者所往通達，
　　五者無盜賊事，六者所求遂心，七者除水火戹，八者橫事濳消，
　　九者夜夢吉祥，十者疾病不臨，十一者智慧聰明，十二者人見歡喜，
　　十三者衣食豐盛，十四者子孫榮貴，十五者六親見喜，十六者門族和睦，十七者除三惡報，十八者轉女成男，十九者形容端嚴，二十者為國大臣，二十一者生為帝王，二十二者鬼神欽仰，二十三者得宿命通，二十四者諸神護念，二十五者九族受蔭，二十六者處世長年，二十七者有情賴善，二十八者魔王保迎，二十九者决超三界，三十者白日上昇。
　　爾時，天尊復告四眾：此經功德，能碎鐵圍諸山，竭苦海水，破大地獄，拔重罪苦，降暴惡魔，護諸國土，能滅一切惡鬼，能除一切重病，能解一切惡毒，能離#9 一切惡人，能伏一切毒獸，能摧一切邪道，一切諸天，皆令降伏。其餘功德，說不可盡。爾時，道場大眾、金仙菩薩、真聖眷屬聞是說已，歡喜踊躍，稽首敬禮，而作頌曰：
　　大哉至道，無宗上真。上度諸天，下濟幽魂。
　　上無師祖，惟道為身。丹臺紫府，金闕玉京，
　　祕此妙法，溥福含靈。滅我萬罪，增我遐齡。
　　萬神朝禮，魔王保迎。功德昌盛，黃籙書名。
　　渺渺億劫，使我長存。
　　於是眾等說是頌畢，稽首歸依#10，奉辭而退。
　　臣謹言曰：尊莫尊於諸天也，而大彌羅天乃天中之天；貴莫貴於諸帝也，而玉皇上帝乃帝中之帝。故天尊言曰：是此帝也，諸天之師，眾聖之王。惟是帝處至尊至貴之位，無與等，無能勝，是以眾生能萌尊重之心，則功德無有與之並者。或起輕慢之心，罪報亦無有與之並者。所謂三十種上妙功德，特天尊舉其要略，而品中具載罪報，亦天尊姑言其梗也。眾生苟有慶幸，得觀是經，宜三復玩味。即良此言，始終反復，觀之於是經也。留神儲思，勉勉誦持，積至三年，功德無量。臣既奉校經之旨，謹專具奏，仰乞帝旨，專署一司，校籙誦持《玉皇本行經》之人所積功績，以示神報。帝德慈憫，必俞所請也。經末示此，眾生宜知之。臣良謹言。
　　高上玉皇本行集經卷下竟
　　#1 白文本無『洞玄靈寶』四字。
　　#2 『疽』 原作『症』，誤。玆據白文本改。
　　#3 『果報』，原作－莊嚴，誤。玆據白文本改。
　　#4 『道種』，白文本作『道本』，是。
　　#5白文本無『此經』二字。
　　#6 『從盟師受之』，白文本作『從師告盟受之』是。
　　#7 『溥』，白文本作『普』。
　　#8 『會聞』，白文本作『曾聞』，是。
　　#9 『離』，原作『滅』。玆據白文本改。
　　#10 『歸』，白文本作『皈』。
　　 
　　　
　　 
　　洞真部本文類 
　　高上玉皇本行集經(二)
　　張良校釋本
　　奏陳表文
　　臣昨奉詔，校正《本行集經》，恭準宸翰，令臣俟畢奏陣者。臣聞：垂世立教，捨上智以奚堪；刪詩定書，必聖人而後可。蓋典誥示斯民之繩準，而詁訓為格言之荃蹄。儻一字之弗諄，實萬世之取誤。故述而不作者，先哲所重；而辭弗能措者，大儒莫膺。信系屬之非輕，致倚任之不易。恭惟《玉皇本行集經》祕傳金口，妙蘊瓊宮，下仙難可獲聞，濁世罕能忽見。玄義邃滄溟之遠，真機崇崑嶽之高。言言彰解脫之門，語語鼓清淨之吹。嘆之莫盡，即以奚窮。偶歷時之過多，忽傳本之致誤。點霧固何傷於日月，小疵庸曷損於瓊瑤。豈期聖慮之過慈，猶欲寶文之全善。誕頒溫詔，寵命愚臣，俾櫖狂斐之才，直膺提證之職。綸音震響，耳然惷聽之琳琅；宸翰揮揚，豁爾塵襟之開廓。臣遜辭惟切，委畀寖隆。顧猥賤之非材，第忪慄而抱愧。重付眷懷之難咈，用驅駑質而敬承。喜懼交馳，謙伏靡暇。敬竭爝火之見，仰助陽暉之明。於卷首則摘品而分章，至次編則總意而明義。證謬者三十有八，更乖誤者四十有三。雖始終品秩，猶未殫參校之全；而前後句音，尚不罄搜抉之備。第為人世流傳之久，恐重民間疑惑之多。姑令大體之弗疏，故即小節而致簡。至如指摘委舛，不敢如布縷之詳；抉剔幽玄，未獲若開條之悉。蓋慮多多為語，乙乙必書，繁則取厭於翫閱之勞，演則賈疑於參味之審。其他更革，悉未周完。謹繕錄以進呈，乞矜容而閱視。儻有纖毫之裨補，願干明韶之頒行。或乞申命有司，再詳要義，庶免《三傳》散《春秋》之誚，及無九師微《易》道之譏。臣良刳抉肺肝，玷塵聰眷，併丐哀原冒昧之責，俾得服勤職守之卑，誓竭金石之誠，上荷海嶽之惠。臣良下情無任，瞻天望聖，悚慄戰懼，俯伏待罪之至。謹具表奏聞，伏候敕旨。
　　年　月　日　臣　良　表。 
　　恭準批答云
　　詳奏及閱所上校正經文訖。卿仁念粹和，文華煥燦，精效參詳之思，審加訂證之勤。豈徒謬語之復真，抑且妙義之抉奧。矧襟懷之溫厚，故文字之清醇。灼識情誠，重勞精思，宜下玉宸內殿收貯，及頒韶諸天，從此誦持；並可命南洲及諸洲演化眾真照此傳行，毋得褻慢。外賜爾九光寶節、八景珍輿，以旌勞績，切宜祇受，副此眷懷。故玆批答，想宜知悉。
　　月　日　下
　　林少華受，
　　蒼汝嘉付。
　　誦經感應
　　經中感驗，自上古隋唐以來古今事實，舊嘗備載藏本。續略摘數事，附于卷後，以證此經功德不可思議。
　　陳王暴
　　隋時會稽人。擢第入金門集，釋褐任長城尉。自少誦此經，每至戹難，多獲助。至開元中，自會稽江行之東陽，大雨。與二十餘船同發，乘風掛帆，須臾，天色昏黑，風勢益壯。至界石竇上水擁波擊前，二十餘船皆壞。曝急念此經，流中忽有一物，狀如赤龍，橫出扶舟，因得達岸。俱得活誦經之力。
　　銀山老人
　　饒州人。所居採銀戶逾萬，俱是草屋。延和中，天火發，屋皆燼，此居火不及。時州牧問老人：有何術法？答云：奉道年深，日誦此經不闕。
　　慕容文遠
　　隋人。病亡七日，欲殮，忽縮一足，遂蘇。云被一人追入一城，見王者問：卿在生有何功德？文遠答：貧家無力可修功德，惟一心念《玉皇經》。王稱善曰：此經欲得聞乎？遂延文遠上殿，設一金牀，令誦經。忽有玉女，頭翠鳳冠，服紫霞衣，手指文遠陽問所誦經本，跪言其前，令分明讀誦，畢，忽不見。出門唯有追吏隨行，登一高山，見城郭極高峻，煙火接天，黑氣縊地，哀叫之聲不忍聞。叩頭求去，使者乃引回家，見形卧牀，鬼吏自後推之，冥然復活。
　　竇德玄
　　麟德中為奉使，過揚州，渡淮船，見一人形慘悴，引一小童坐地上。德玄曰：天晚，別無船來，何不同行？遂至中流，見本人有飢色，與食，濟之達岸。德玄上馬，同行十里間，問：君欲何往？答曰：我非人，乃東嶽鬼使，往揚州追大使竇德玄。德玄驚怖，下馬拜曰：我即是。德玄涕泗請計，鬼甚愧云：公容載設食濟急，柰何？汝急誦《玉皇經》一百部，當來相報。德玄曰：世無本。鬼使曰：鉢洲靈仙觀道士尹嗣玄有正本，可急索誦。言訖不見。德玄遂回，令人求經本，晝夜不斷續，誦經一百部。因晝卧，夢見前鬼使來喚，至一城殿門外，使曰：且立此，當白王。使既入，德玄於外遙聞王怒云：爾何故漏泄吾事，為他作計？令左右驅决其使，使出，袒以示曰：此乃為公致此。引入見，王問曰：公有大功德，筭未盡，人間秩滿，當生天界。召使送回。德玄問使者云：我將來官爵如何？答：汝從此可改殿中監，六十四至左相。言訖辭去，覺後果如所言。
　　司馬喬卿
　　唐時河內人。永徽間為揚州戶曹，丁母憂，結廬寫經。廬側生芝草，绿莖朱蓋，日滴汁一升，食之味甘。經畢，母於座中語云：得汝追悼之力，今可生天。
　　李脩
　　唐顯慶中，丁父憂，發心寫此經三部答劬勞。纔一部了，筆間有五色圓光之炁。經畢，筆無所損。每聞異香座前，時有花墜。後失筆頭。經半載，夜因見地上有金色光彩，示之，乃向所失筆頭，自然光彩不壞。經之功德，孝誠所感，父得超升。
　　呂文展
　　唐開元三年任閬州。信道，誦此經萬卷。年衰牙落，向經懇請，牙復生如舊。時亢旱，刺史令祈雨。誦經一徧，隨獲霈然。又苦霖潦，別駕復令祈晴，立霽。又一夜誦此經，見屋內光明若晝，有王者數人，與諸仙眾長跪合掌，禮拜稱善。文展大驚，下座回禮云：文展無道法，得聖賢如此恭敬，罪當萬死。王者云：我等皆天人魔王，適向諸天，見此人間有光照燭，故尋光化身下降，云珍重而去。
　　出《金匱靈文》。