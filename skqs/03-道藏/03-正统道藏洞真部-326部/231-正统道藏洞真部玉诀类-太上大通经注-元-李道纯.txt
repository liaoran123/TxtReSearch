太上大通經註
　　經名：太上大通經註。元人李道純註。一卷。底本出處：《正統道藏》洞真部玉訣類。
　　太上大通經註
　　都梁參學清庵瑩蟾子李道純註
　　太上謂無上可上，大通謂無所不通，經謂登真之徑路，眾所通行之道也。首章云無形無體，謂真空妙理最上一乘之妙也，即太上之義。次章云如空無相，謂四通八達無所窒礙，即大通之義也。下章云無相無為，廣無邊際，謂大道至廣至大，至妙無窮，日用之間，頭頭顯露，此所以為經也。
　　先天而生，顯諸仁。生而無形，藏諸用。後天而存，所存者神。存而無體，神無方易無體。然而無體，陰陽不測。未嘗存也。運化不息。故曰不可思議。妙用無窮。
　　右真空一章。原道之始也。子曰：天何言哉，四時行焉，百物生焉。即先天而生，生而無形之義也。《中庸》曰：視之而不見，聽之而不聞，體物而不可違，即後天而存，存而無體之義也。然而無體，故運化生成而無窮也。非窮理盡性者，其孰能與於此，故授之以玄理章。
　　靜為之性，寂然不動。心在其中矣。感而遂通。動為之心，見物便見心。性在其中矣。無物心不見。心生性滅，心生種種法生。心滅性現，心滅種種法滅。如空無相，大象無形。湛然圓滿。通上徹下。
　　右玄理章。原性之元也。《中庸》曰：喜怒哀樂未發之謂中，中也者，天下之大也。即靜為之性之義。又曰：發而皆中節，謂之和，和也者，天下之達道也。即動為之心之義。性本靜，非心則不見。心本靜，非動即不見。因物見心，潛心見性。性寂知天，是謂通也。苟或心隨物轉，性所以忘也。故曰心生性滅。設若濳心入寂，性所以現也。故曰心滅性現。蓋性如虛空，動與不動，常寂；見與不見，常明。一切物來相撓，如片雲點虛空相似，太清還受點也。無既不受點，則湛然圓滿。我之性天亦復如是。
　　大道無相，故內其攝於有。養其無象，象故常存。真性無為，故外不生其心。無所用心，心故常存。如如自然，廣無邊際。無為則無不通。對境忘境，不沉於六賊之魔。我不逐境，境無干我。居塵出塵，不落萬緣之化。我不立塵，塵不染我。致靜不動，大定。致和不遷，大慧。慧照十方，大明。虛變無為。大通。
　　右玄妙章。明道之理也，故次之以玄理章。《洞古經》云：養其無象，象故常存，即大道無相之義。孟子曰：無為其無所不為。即真性無為之義。內無相則如如自然，外無為則廣大悉備。祖師謂丹田有寶休問道，對境無心莫問禪。即此義也。對境忘境，何魔之有？居塵出塵，何緣之有？緣息則性靜，魔息則心和。致靜則不動，致和則不遷。二理兼持，則圓明普照，神變無方也。
　　頌曰：有法悟無法，心隨法生，法隨心滅。無脩解有脩。性本無脩，脩即非性。包含萬象體，心空性寂，無所不容。不掛一絲頭。纔染一塵，即成滲漏。
　　右頌。言其體用也。體之則無，用之則有。所以自有法頓悟無法，因無脩勘破有脩。至於有無不立，心法雙忘，體同太虛，包羅無外，大道之理，至是而盡矣。
　　太上大通經註竟