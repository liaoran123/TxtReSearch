玉清元始玄黃九光真經
　　經名：玉清元始玄黃九光真經。撰人不詳，約出於宋元。假託元始天尊等仙真上帝說誦經念咒，煉形凝神之法。一卷。底本出處：《正統道藏》洞真部本文類。
　　玉清元始玄黃九光真經
　　大羅高天，玄黃玉文。盤結萬炁，金玉璀璨。侍香金童，傳言玉女。
　　飛雲成蓋，散香成樓。中有神君，與我為儔。元始保命，太上司喉。
　　青衣姹女，純陽玉童。共鍊正炁，歸于道宗。層層峨峨，玉京宸闕。
　　杳靄大梵，超越眾天。非無非有，真體自然。降神流世，為人精魂。
　　陽魂護精，陰魄育血。精血純全，至陽內備。乘彼凡質，復歸無物。
　　浩浩真體，大合太空。空中有象，真體玄融。抱一守真，真體不變。
　　既來不隨，倏去無戀。無中有體，體法真空。真無妙理，與道符同。
　　聖行純備，功德圓熟。出沒自我，化俗成真。所化緣盡，復歸高清。
　　高清天上，上無復色。以神為體，以空為宅。神我遍空，如波涵月。
　　道合無為，求真問宅。三界大魔，贍仰稽首。非魔所測，當盡不惑。
　　九天真聖，諷誦此文。誦經得福，助真超神。至神無我，至道無名。
　　巍巍大道，萬法真宗。九陽天真，六陰幽鬼。福業不同，聞我妙咒。
　　兩耳皆通，我今稽首。萬劫道祖，元始天尊。太上道君，太上老君。
　　五宮黃老，三玄丈人。飛天神王，妙行真人。左右真人，太乙真君。
　　十方天尊，諸天上帝。一切苦惱，及所希求。保身養命，洞徹明幽。
　　聞誦一過，同力扶衛。玉童玉女，記過書名。名登仙籍，所向皆成。
　　元臺真人直奏天宮曰：此經乃玉經中髓，天上眾真有職務者，以大經統計二百六十餘卷，難可常誦，撮其要妙，三百餘字，而常誦之。以子心希大道，仰慕瓊文，發我心緘，開新爾志，使汝誦之，精血內凝，形神和合，邪魔隱避，二炁交清，自然神聞玉書，歡和戀殼，久而神炁相合，凝神為體，聚精為質，神非可見之神，精非有形之精，真所謂神中之神，精中之精，凡有所執，非我所云，勤而行之，寶而奉之，家藏一紀，或至二紀，俟當天運，擇有道焉。
　　元始保命天君太上左臺神侯真君降曰：復有秘咒直奏不言，以我玉經未敢擅行，昔元始天尊嘗居始青天內，說大梵真音，普度萬靈，神咒曰：
　　唵元始生天，唵元始生地，唵元始生人，三才備位，萬物紛紜，人不保生，化為陰神，神炁不全，流為下鬼，唵下鬼聞我玉音，鬼形即滅，舍彼鬼形，生我天宅，唵人道聞我玉音，頓捨人業，長生神仙，與天地同壽，與日月合明，一身被福，七祖蒙榮，既度七祖身劫玉清，唵天道聞我玉音，天福頓增，宿業永盡，不墜下天，常居玉清，急急一如元始上帝嚴勑，二教合一唵，急急一如清净法身毗盧遮那大聖主勑。此咒名曰混元劫一普度萬靈神咒，萬神之祖，一炁之宗，唵為世界種真之炁，咒而保命，無所不辟，無所不成，生天生地，化育群品，為福惠基，解厄延壽，解脫先業，福廕見存，形神俱妙，一炁俱清，漸入無為之境，性無累德，與道合明，萬神歸仰，群魔束形，勤誦此經，無不度也。
　　玉清元始玄黃九光真經竟