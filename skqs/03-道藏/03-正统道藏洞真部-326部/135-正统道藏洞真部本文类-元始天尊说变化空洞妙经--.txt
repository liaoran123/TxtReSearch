元始天尊說變化空洞妙經
　　經名：元始天尊說變化空洞妙經。又名：《太上洞玄靈寶變化空洞妙經》。撰人不詳，約出於南北朝或隋唐。靈寶經目著錄未出。一卷。底本出處：《正統道藏》 洞真部本文類。
　　元始天尊說變化空洞妙經
　　元始天尊遷駕於西那天鬱察山浮羅之嶽丹玄之阿，坐七寶瓊林騫木之下，身佩九色離羅之帔，飛森之袍巾，須臾百變之冠，帶晨光日鈴育延之劍。高真侍座，五千萬人。是時乃命五老上真、仙都左公披玉霜七色紫寶鳳羽之笈，敷落五篇赤書真文，吟詠《變化空洞上經》。瓊音四激，妙響八陳。振風朱素，高會萬神。玄範流秀，紫虛飾裝。上聖懽悅，普散瓊光。諸天踴躍，靡不開朗。香華妓樂，無鞅數量。慶煙八會，金風四暢。三景停暉，七靈皓暎。八道煥明，洞觀無境。嘯朗上都，神惠遐曠。凝真內溢，放神獨往。炁輕重霄，縱體五象。耀龍文於碧津，煥綵雲於蔚上。肆曲精于蘭林，宴飛蓋乎八景。抗龍轡於清嶺，逸鳳車以高仰。蹲空洞以散雲，迅丹轅以流騁。躡九霞以永目，凌三天而解想。飇長煙以浮廕，舒日華以拂朗命。太陽以吐威，并奔電以激響。流鈴交煥，四絕翳莽。逍遙玄覺，觀化大像，濯津蘭池，洗穢滄浪。鍊魂碧波，上會道場。金神煥落，六度伏
　　（徉）。理化九絕，和炁永長。頤怡內款，惠講外融。洞靈陶運，含真吐章。俯仰空洞，變化為王。太上道德，普冠神宗。巍巍大範，諸天所崇矣。妙真既煥，萬炁並歸。冥感玄通，大寂洞微。理妙含暢，沈澄紫暉。驚浪幽虛，總持上機。宏落九冥，日門廓開。戢翼上館，靈化二儀。琳琅激籟，萬響自哀。鸞嗚蘭園，鳳嘯雲梯。馬駭絕宅，龍奔玄河。七元息蓋，三景停回。仙皇(擴)轡，元君啟扉。上整未成，下授四至。俄頃之間，倏欻九圍。冥會八衝，洞幽入微。太帝扶輪，五老執麾。金虎前驅，天騶後追。猛馬張喉，毒獸吐威。天丁攝邪，赤書捕非。天魔喪炁，萬精消摧。玉真校誡，大小無遺。三天正道，六炁奔馳。冥惠洗穢，滌蕩寒池。道觀重明，靈化九徊。大有四通，五域齊平。飈放無礙，適心所營。蕩蕩太初，遼遼遐清。皇流應運，萬真自生。森羅蔚秀。龍幹敷榮，群類亂葩。朱景振瓊，騰翮紫霄。凌翰玉清，二象輕光，八道高明。月女煦華，日童揚精。流灌諸天，合會八冥。百和散馥，芳風亂逞。眇眇澄神，飛輪羽青。暉光燦爛，流灑七城。金童執巾，紫妃抱嬰。灌津玉霄，散華朱庭。騫樹鼓條，圓象秀英，萬有廓開，籟響空青。哀音發章，鳳歌亦鳴。希微常韻，鸞唱合并。慶烟交杳，朱火金鈴。炁不受翳，景澄自萌。窈窕上虛，可以忘情。高注下炁，布神遐征。愍世悼俗，俯和生生。是故玉洲上刻黃籙之簡，帝一則書大有之名，大漠則澳玉府之炁，無仞則握浩劫之齡，能斂厲於變化，則延康而無傾，研修於空洞，則萬神自然寧。俯吟空洞章，萬鬼無賈形。妙哉靈威，嚴肅廣停，巍巍德宗，上聖之至靈也。於是命五老上真、仙都左仙，出變化空洞八道之要，以示來世修學之士，使研習精妙而登仙也。
　　立春之日，日中時，高真大神會諸仙人於太極上宮，剋定玉簡金札紫文，記得仙之人名，題於玄格，列字於方諸。其日天地水官、五嶽真靈、四海大神，皆乘八景玉輿，五色雲軿，匡御朱鳳，或乘飛龍。仙童玉女，十億萬人，手把幢幡，散華燒香，浮空而行，洞暎諸天，履行八方。各執學仙簿錄，上論太極宮，對校功過，糾簡善惡。為三官所舉，五帝所保，即書名玉簡，勒錄太極宮，勒告萬靈，右別司迎。有犯禁戒，罪名列於九府，刑目擊於三官，為四司所執，五帝所糾，皆削除簿錄，移付鬼官，善惡即判。三日集議，諸天日月星宿，地上萬靈，莫不振肅。為學之士，常以其日沐浴清齋，日中入室，夜半露身，北向再拜，叩頭搏頰九過，自陳己身學真以來，所犯沈匿惡過、難赦之愆，不原之罪，隨事首謝。當令心虛意玄，內外空盡，無所隱藏，乞丐解釋，拔出七玄，幽魂上昇，我身飛仙。畢，叩齒九通，微呪曰：
　　北玄高真，太極上仙，玄虛萬萬，靈化千千，日吉時良，上會高晨，三景冥合，八炁敷陳，四司開校，五帝定仙，乞除宿過，削滅罪根，書名九天，勒錄靈軒，披散七祖，仰享玄恩，萬願刻會，靡不如言。畢，便服太極鍊變定真靈生之符，仰嚥九過止。行此道八年，則玉名列簡於太極上觀，當為太極諸仙人，論兆之身，尅得飛行，上昇上清。
　　春分之日，日中時，崑崙瑤臺太素真人會諸仙官於瑤臺之上，揀定真經，及學者功業。當此之日，天地水官、五嶽四真、神仙大神皆來，乘雲輿羽蓋，十二飛龍。仙童玉女散華燒香，手執華幡，浮空而行，周觀八方，上詣瑤臺，條錄學者所修經業輕重，採授上真。三日集議，諸天日月星宿，及地上萬靈，莫不振肅。為學之士，其日當清齋，日中入室，夜半露身，燒香誦經，北向再拜，叩頭搏頰九過，自陳首謝己身學法以來，所犯禁戒，違負經科，漏慢天文輕泄之罪，乞丐原除。又乞解赦罪咎，延累七祖考罰，拔出幽魂，離三塗五苦之中，窮魂上昇，我身獲仙。畢，叩齒九通，微呪曰：
　　太素上真，高仙太靈，今日上告，慶雲回軿，宴景瑤臺，會具紫庭，簡校簿籍，落罪勒生，五帝定錄，東華記名，道合上願，我稟妙經，萬遍待駕，上希神靈，玉帝開赦，所向尅定，變景易骨，飛昇太清。畢，便服太素瑤臺通真變仙寶符，仰嚥九過止。行此道八年，致太素真人降房，目覩神形，尅得上昇，飛昇瑤臺八素上宮。
　　立夏之日，日中時，五帝會諸仙人於紫微宮，列太極四真人，校定學道功過簿目。當此之日，諸天司直、河海水帝，及五嶽神靈，皆乘雲輿，羽蓋飛龍朱鳳。仙童玉女，燒香散華，浮空而行，手執華幡，五色流鈴，森然俱至。上登紫微宮，條列學者功過、簡校錄籍。三日集議，分別善惡。當此之時，諸天日月五星，及地上眾靈，莫不振肅。學者當以其日清齋，日中入室，夜半露身，北向脫巾，叩頭搏頰九過，首謝己身為學以來，所犯禁戒，違替輕慢之罪，心懷陰惡，不忠不孝，忌妬逆害，不信之愆，並乞原除。七玄考責之魂，拔度三塗五難之中，去離幽役，上昇福堂，願乞神仙，飛行上清。畢，叩齒九通，微祝曰：
　　五炁回靈，總真高清，四極監暎，普告萬靈，檢察三官，上條功程，有勤勒錄，無善落生，三光垂飾，五帝鍊精，變景化骨，仰享大靈，上願飛仙，身屏紫庭，中願九天，書字金名，下願無極，長天不傾，三願九合，莫不剋成。畢 ，便服紫微靈都真符，仰嚥九過止。行此道八年，則致五帝降房，與靈交真，罪散福會，飛昇上清。
　　夏至之日，日中時，天上三官會於司命上官，集河侯水帝，校定萬民功過簿錄，增年滅算。其日則九天司命，及諸天上真、五嶽五帝神靈，皆乘五色雲輿，飛龍羽蓋，導從仙官，履行天下，浮空而行，森然俱至。上論司命官，校定簿錄，有罪减算，有功增年。三日集議，分別善惡。當此之時，諸天日月五星，及地上眾靈，莫不振肅。學者以其日清齋，日中入室，夜半露身，燒香誦經，修行至道，北向脫巾，叩頭搏頰九過，首謝己身為學以來，所犯輕慢天地、觸犯三光、泄真露道、漏慢天文、違科犯戒之罪，並乞原除。解釋七祖，令得去離三官之中，五難之下，昇遷玄宮，我身飛昇。畢，叩齒九通，微呪曰：
　　三官九府，太上眾真，携景帝房，司命校年，招會河侯，十二水神，檢定罪籍，及得玉篇，有善者記，犯惡者言。今日普算，仰希玄恩，乞除宿對，分散萬愆，七祖獲福，我身飛仙，名書九天，保真玉晨。畢，便服司命長存符，仰嚥九過止。行此道八年，則司命定錄，太一勒功，三官削罪，身得上仙。
　　立秋之日，日中時，五嶽諸真人詣黃老君黃所雲庭山，會諸仙官，定天下神圖靈藥。其日諸天上真、九天丞相、日月五帝、五星天人，並乘八景玉輿，五色雲軿，飛龍鳳凰，結駟紛紜，仙童玉女，手執華幡，燒香散華，浮空歌唱，履行諸天，及宴五嶽，森然俱至。上登黃房，簡校真人簿錄、神圖靈藥，三日集議。當此之時，諸天上真，及地上眾靈，莫不振肅。道士修學，遊行名山，至其日，皆當清齋，二時燒香，誦經服符，嚥炁和調炁液，灰心絕念，注情玄真，叩頭搏頰。首謝己身所犯損喪精神，穢亂三宮，存思不真，虧略科文，觸犯天地，日月星辰，沈結宿愆，並乞原除，拔度七祖，去離幽途，窮魂上昇，我身獲仙。畢，叩齒九通，微呪曰：
　　太上校仙，黃老度符，普告五嶽，開算神圖，名叅帝錄，勒定丹書，有勤者記，有罪者除，日吉時良，萬炁清虛，誦求所願，靈藥芝華，俯飲月精，仰啜日霞，變化形景，飛昇玄都。畢，便服中黃八道祕仙符，仰嚥九過止。行此道空八年，即見神形，賜丹芝靈藥，飛行太空。
　　秋分之日，日中時，上皇太帝乃登上清靈闕太微之綰，會太上三老君、北極真公、八海大神、五嶽尊靈，共集議天下萬兆之罪福，記學道之勤怠，副之司命君。其日乃詣九天元尊、九天父母、高仙真人、九靈仙母、南極上元萬聖大神，及五帝四極妙行仙人，並乘八景玉輿，紫雲之輪，五色丹軿，匡龍御鳳，飛仙羽蓋，九十萬重，仙童玉女，十億萬人，手執九色之節、十絕華幡，煥落火鈴，嘯歌雲宮，燒香散華，蓊藹上清太微之宮，算定萬兆學士功過，三日集議。當此之時，日月傾蓋，星宿停機，天地萬靈，莫不振肅。凡修學之士，至其日當清齋，日中入室，夜半露身，燒香誦經，北向說巾，叩頭搏頰。首謝己身所犯輕慢天地日月星辰、汙穢三光、漏泄祕文、違科犯戒，萬沒之罪，並乞原除。自今更始，唯蒙上聖宥以哀愍，乞七祖窮魂上昇福堂，我身飛仙。畢，叩齒九通，微呪曰：
　　皇上帝尊，太微玄靈，萬神校籍，司命度生，太一捻符，上元保精，今日八會，眾真合靈，宿根結滯，莫不開清，記我玄錄，削我罪名，白元公子，常與我并，三元混合。覩見神形、運我紫煙，飛入帝庭。畢，便服靈都幽昇符，仰嚥九過止。行此道八年，則萬神記識，名書九天，真人下降，致兆飛仙。
　　立冬之日，日中時，陽臺真人會諸仙官玉女於陽臺之上，校定被學諸名山始得道簿錄。其日諸天聖真，及五嶽河梅大神，皆乘飛仙羽蓋，十二飛龍，五色流鈴，十絕華幡，燒香散華，履行天下，試觀萬民，森然俱至。上登陽臺，簡校名錄。為學之士，當以其日清齋，日中入室，夜半露身，燒香誦經，存思神真，北向叩頭搏頻。首謝己身所行宿愆結過，隨意自陳，乞丐原赦，拔度七祖，解散幽魂，上昇南宮，我身獲仙。畢，叩齒九通，微呪曰：
　　太陽試觀，萬神肅清，四司五帝、上簡玄名，元皇開真，除罪勒生，上告八會，所願剋成，眾神敬祐，飛昇太靈。畢，便服陽臺靈生玉符，仰嚥九通止。行此道八年，剋得題名九天，真人下降，飛昇帝房。
　　冬至之日，日中時，天真眾仙皆詣方諸東華太宮，東海青童君刻定眾仙錄金書內字。其日天人大聖眾、元皇九微靈都大神，皆乘八景玉輿，飛仙羽輪、金煙紫蓋，普天耀光，五色流鈴，攝五嶽四瀆河海神靈，燒香散華，浮空而行，天地試觀，萬仙上詣方諸，刻定玄名，三日集議。當此之日，天地萬靈，莫不振肅。為學之士，至其日當清齋，日中入室，夜半露身，燒香誦經，北向脫巾，叩頭搏頰。首謝己身有識以來所犯之罪，隨意自陳，乞丐原赦，解拔七祖，上昇南宮。畢，叩齒九通，微呪曰：
　　天真妙觀，方諸校仙，日吉時合，萬願開陳，時清日良，我享上恩，金書玉字，列籍靈軒，五帝敬護，四司保神，得乘八景，凌空神煙，上昇三清，朝謁玉晨。畢，便服天真清靈八景玉符，仰嚥九通止。行此道八年，則名題方諸青宮，精心勿失，剋得上仙。
　　八節乃天上朝會，開真大慶之日，其時乃萬神集議，諸天大聖、天真大神、妙行真人，及日月星宿、五嶽五帝、河海神靈、千億萬眾，莫不同時森然而集，三日慶會，算定天真，分判善惡，記功書罪，區別勤怠，功過薄目，皆列言九天，各副三宮九府、司命上曹，大小輕重，莫不畢載。學者以其日清齋，首謝所犯，燒香誦經，願念呪戒，上感神明，為四司所佐，五帝所助，保舉各錄，記入玉籍，剋得神人下降，白日飛騰也。為學而不知諸天有大慶之日，上聖有議集之時，不知首謝愆釁之法，宿考何由得解，罪名何由得脫，如此則七祖長淪於地獄，飛仙何冀之有哉。春秋二分，乃天元判生剋罪，定真觀試萬仙之日。是其日，自不灰心冥相，專思苦念，長存在道，身不履非，特不可妄輕修行，首謝己身所犯也。誓願既定，天元刻簡，始終不犯，則上仙可待。首而又犯，為司官所紏，則天元不復受其首謝。仙道既邈，身為下鬼，可謂罪福之顯，由此一日也，學者慎而行焉。
　　凡修上道，思神念真，空洞變化，四時形景，求飛仙之要，而不知修行八節悔謝，願念呪說，除罪定生真法，神真邈不可見也心思念希感，將難可期。於此日悔謝，罪無不散，神無不祐，呪說之辭，發唱而感也。如此思神，不旬年而覩真神，七祖即蒙長離於三塗幽魂，反形受化於南仙，身將無融而騰飛，倚空霄而翱翔也。此元始上道，祕於九天之上大有之宮，依明真科品，萬劫一傳，輕泄靈文，禍及七玄，身無仙冀。
　　靈真八道變化空洞玉景隱符
　　太極鍊變定真靈生符舊文出太上變化空洞第一玉景篇中藏之太極上宮
　　諸行道求仙，思神存真，謝罪解過，上希神明感會之恩。當以立春之日，青筆書文，東向服之一枚，宿愆並散，則太極記名玉簡。修行八年，勿失一節，太極給玉童八人，存思感會，天真下降，得見神形，致一景之輿，飛升太極宮。
　　太素瑤臺通真變仙寶符舊文出太上變化空洞第二玉景篇中藏之崑崙瑤臺
　　諸行道求仙，思神存真，謝罪解過，上希眾真祐護之恩。當以春分之日，青筆書文，東向服之二枚，宿愆解散，太素題名金札之上。修行八年，勿失一節，太素給玉女十二人，存思感會，天真下降，得覩神顏，致二景之輿，上昇崑崙瑤臺之觀。
　　紫微靈都真符舊文出太上變化空洞第三玉景篇中藏之紫微宮中
　　諸行道求仙，思神存真，謝罪解過，上希五帝神仙原祐之恩，當以立夏之日，朱筆書文，南向服之三枚，萬罪並消，五帝保舉，記名丹房。修行八年，勿失一節，則紫微給玉童八人，存思感會，五帝降形，致三景玉輿，飛行上昇紫微上宮。
　　司命長存符舊文出太上變化空洞第四玉景篇中藏之司命上宮
　　諸行道求仙，思神存真，謝罪解過，上希司命度生之恩，當以夏至之日，朱筆書文，西南向服之四枚，天上三官削除罪錄，司命勒注生籍。修行八年，勿失一節，則司命給玉女十二人，存思感會，司命降形，致四景之輿，飛昇司命上宮。
　　中黃八道祕仙符舊文出太上變化空洞第五玉景篇中藏之黃房雲庭
　　諸行道求仙，思神存真，謝罪解過，上希黃老靈丹芝英之道，當以立秋之日，白筆書文，西向服之五枚，罪名除散，記錄神圖。修行八年，勿失一節，則黃老君給玉童八人，自得神丹芝英靈丸，存思感會，黃老降房，致五景之輿，飛昇黃房雲庭。
　　太微靈都幽昇符舊文出太上變化空洞第六玉景篇中藏之太微之宮
　　諸行道求仙，思神存真，謝罪解過，上希大帝大聖尊神原赦宿罪之恩，當以秋分之日，白筆書文，西北向服之六枚，則眾神消除罪名，注筆玉簡，司命度生，保命神仙。修行八年，勿失一節，太帝給玉女十二人，通真致靈，神人下降，所願皆成，致六景之輿，飛昇上清靈闕太微之宮。
　　陽臺靈生符舊文出太上變化空洞第七玉景篇中藏之玉清陽臺
　　諸行道求仙，思神念真，謝罪解過，上希陽臺真人仙官玉女原赦之恩，當以立冬之日，黑筆書文，北向服之七枚，則仙官玉女注書仙簿，列字金簡。修行八年，勿失一節，真人給玉童八人，思真感會，真人降形，致七景之輿，飛行玉清陽臺之觀。
　　天真靈寶八景玉符舊文出太上變化空洞第八玉景篇中藏之方諸東華太宮
　　諸行道求仙，思神存真，謝罪解過，上希天真眾仙、東海青童君度名錄籍金書玉字之恩，當以冬至之日，黑筆書文，東北向服之八枚，則東華刻簡金書於方諸上宮。修行八年，勿失一節，東華給玉女十二人，存思感會，天真下降，致八景玉輿，飛昇方諸東華太宮。
　　右靈真八道變化空洞玉景隱符，出自太上玉篇之中，以輔神經之用，亦當隨色書繒上，佩身八年，剋得真人除譴，必獲上仙。諸行道存思期真，上希飛騰，散降罪籍，上名金簡，皆當服符行事。凡太歲、本命、甲子、庚申，預是修行，皆當隨節服符，不必在正節之日也。修學不得此文，罪名不解，神真直除，去仙甚遠。有得之者，白日昇天，可謂變化空洞也。
　　元始天專說變化空洞妙經竟