宋真宗御製玉京集
　　經名：宋真宗御製玉京集。六卷。宋真宗撰。底本出處：《正統道藏》洞真部表奏類。
　　宋真宗御製玉京集卷之一
　　謝瑞麥表一道
　　玉皇
　　嗣天子臣某誠感誠慶，頓首頓首，再拜上言，臣比者朝真之禮，雖徇於傒來；若厲之心，實虞於凉薄。顧惟福壤，遽顯祥徵，俾彼膏田，再生嘉穟。睹靈休之協契，知天意之眷懷。祗荷降禎，益思自勵。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝祥瑞表三道
　　三清
　　嗣天子臣某誠感誠慶，頓首頓首，再拜上言，臣伏以龍井檜壇，檮靈禧而順拜；福庭太室，揆言日而告期。枚卜攸同，多儀斯薦，高旻降鑒，嘉應發祥。內顧眇冲；誕膺於介祉；永惟勵翼，用答於凝禎。臣無任感幸激切之至，謹奉表稱謝以聞。臣某誠感誠慶，頓首頓首，謹言。
　　玉皇
　　嗣天子臣某誠感誠慶，頓首頓首，再拜上言，臣伏以飈馭降禎，駐僊遊於中禁；璿圖協慶，示寶誨於億年。顧令序之載臨，乃精衷而紹薦。天祺紛委，允彰眷祐之懷；夕惕無忘，益勵夤威之志。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　聖祖天尊大帝
　　嗣天子臣某誠感誠慶，頓首頓首，再拜上言，伏以報况於龍井福庭，先期已戒；祇見於琳宮清廟，昭告虔伸。禮盛焫蕭，樂揚拊石。蓋靈源之敷祐，故瑞典而斯隆。錫類之仁，紹彰於丕應；遹追之孝，永勵於精衷。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝天地祥瑞表一道
　　玉皇
　　嗣天子臣某誠感誠慶，頓首頓首，再拜上言，伏以精衷昭格，乃感動於靈心；嘉應誕敷，實章明於天眷。臣比者禮文祇考，毖祀恭脩。膺穹昊之降衷，荷珍符之錫祐。祥經交煥，瑞物荐臻。表福祉之來成，示基圖之永固。內慙凉德，獲顯鴻禎，益勵小心，用承丕錫。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝雨表二道
　　三清
　　嗣天子臣某誠感誠慶，頓首頓首，再拜上言，伏以纘紹慶基，統臨浹寓，寶資天祐，用保民和。近者方展燔禋，稍愆十雨，慮傷稼穡，致爽千箱。冀觀離畢之祥，庶協充箱之望。爰伸密禱，果洽明徵。式顧原田，已霑膏澤。穹旻之眷，既同影響而冥符；夙夜之心，益鑒盤盂而自勵。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　玉皇
　　嗣天子臣某誠感誠慶，頓首頓首，再拜上言，臣紹臨綿寓，獲致洽平，祇答鑒觀，豈忘寤寐。近者方成茂典，稍屬愆陽。多稼充箱，屢虧於豐茂；油雲觸石，冀睹於霑濡。密禱虔伸，明徵下浹，俄流甘澤，溥濟大田。眷祐之祥，既昭昭而響答；欽承之志，尤翼翼而日增。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　為皇子謝加恩表二道
　　三清
　　嗣天子臣某誠感誠慶，頓首頓首，再拜上言，伏以洪覆之靈，誕敷於丕祐；本枝之盛，克固於永圖。某祇受天祺，年當就傅，載詢國典，禮有建封。爰疏寵於苴茅，復升榮於環衛。誕昭嘉慶，實帝室之增華；率勵精心，庶神禧之昭報。益期介祉，常茂多祥。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　嗣皇子臣某誠感誠慶，頓首頓首，再拜上言，伏奉制書云云者，仰被茂恩，伏增榮懼。恭以疏封之典誠，屬於本枝；列爵之崇允，歸於盛德。伏念臣適當稚齒，獲備維城。奉慈訓於承顏，方蒙天蔭；錫徽章於啟宇，遽煥國經。位峻桓圭，秩尊環衛。集邦家之異數，昭藩屏之鴻輝。敢不自勵夙宵，服勤詩禮。務交修於忠孝，庶永洽於慶靈。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　為皇子生日表一道
　　玉皇
　　嗣皇子臣某誠感誠慶，頓首頓首，再拜上言，伏以候當朱夏，月屆正陽。鄰元曆既望之辰，乃本枝載誕之日。天心錫祐，宗緒凝禎，俾百福之咸宜，實三靈之丕貺。敢不益勤齋慄，用報高明，期昭鑒之俯臨，庶繁禧之常茂。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝忠武軍大麥表一道
　　玉皇
　　嗣天子臣某誠感誠慶，頓首頓首，再拜上言，今睹忠武軍奏大麥一莖七穗者，竊以靈心眷顧，瑞典昭彰，瞻彼原田，育玆嘉麥。而况生關輔之奧壤，俯接於都畿。因農畝之效祥，用昭於善歲。既欽承於丕祐，彌勵翼於精忠。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝玉石過淄州氣色表一道
　　玉皇
　　嗣天子臣某誠感誠慶，頓首頓首，再拜上言，今以將謀刻像，恭侍殊庭。爰自海濱，採玆燕石，遵塗所屆，善應攸敷。因景物之效祥，見穹旻之降鑒。內循冲眇，仰荷顧懷，益勵素衷，用承鴻祐。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝瑞應表一道
　　玉皇
　　嗣天子臣某誠感誠慶，頓首頓首，再拜上言，伏以靈宮款謁，將祝於純禧；瑞諜章明，用昭於景貺。矧先期之誕戒，復清醮之方修。素魄效祥，矞雲表異。降瀼瀼之甘露，霑鬱鬱之喬柯。內顧眇躬，膺玆丕應。欽承之志，實積於夤威；敷祐之仁，庶隆於億萬。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　冬至謝表一道
　　玉皇
　　嗣天子臣某誠感誠慶，頓首頓首，再拜上言，伏以歲序言周，天正斯屆。大田之稼，克協於順成；率土之民，咸躋於仁壽。臣獲膺靈眷，仰紹慶基。萬國來庭，實懷於景貺；九功惟序，永賴於純禧。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　年節謝表一道
　　玉皇
　　嗣天子臣某誠感誠慶，頓首頓首，再拜上言，伏以銅儀成歲，緹管生春。罄寓多歡，咸躋於仁壽；含靈有幸，並集於福禧。臣猥以眇躬，纘玆丕緒。夙興之志，敢怠於欽承；紹至之祥，益期於昭錫。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　奏告加上聖號表三道
　　玉皇
　　嗣天子臣某誠感誠慶，頓首頓首，再拜上言，臣猥以眇冲，承玆保祐。俯臨綿寓，既荷於監觀；仰報降真，敢忘於乾鞏。是以翹瞻紫極，恭薦鴻名。由顯應之下垂，俾精衷之上達。今則對越真像，昭示輔臣，將申命於攸司，仁誕興於徽則。清都在望，同咫尺之不違；丹腑罄伸，庶高明而斯察。謹奉表啟告以聞。臣某誠感誠慶，頓首頓首，再拜謹言。
　　又
　　嗣天子臣某誠感誠懼，頓首頓首，再拜上言，臣紹臨區宇，獲保於隆平；降鑒基圖，永惟於眷祐。是以虔瞻普宙，仰薦強名。伸有翼之精心，答無疆之寶命。今則已頒中詔，誕告外庭。顧盛典之克伸，實鴻靈而俯照。內思凉薄，彌切夤威。但勵至恭，庶昭丕錫。臣無任精虔激切之至，謹奉表奏告以聞。臣某誠惶誠懼，頓首頓首，再拜謹言。
　　聖祖天尊大帝
　　嗣天子臣某誠惶誠懼，頓首頓首，再拜上言，臣承積累之丕緒，獲撫中區；荷太紫之鴻禎，用成至治。仰瞻璿極，祇薦寶名。克膺眷祐之仁，俾展夤威之禮。今則已伸誕告，盛顯降祥，內顧眇冲，敢忘欽翼。臣無任精虔激切之至，謹奉表奏告以聞。臣某誠惶誠懼，頓首頓首，再拜謹言。
　　為奏告上聖號祥瑞表一道
　　玉皇
　　嗣天子臣某誠感誠慶，頓首頓首，再拜上言，臣恭藉鴻靈，獲隆基緒，方崇徽稱，用報監觀。恭對睟容，親告台席。遽顯彰於美應，獲紛睹於祥經。顧以眇軀，承玆景貺，但虔夕惕，以答天祺。臣無任感幸之至，謹奉表稱謝以聞。臣某誠感誠幸，頓首頓首，再拜謹言。
　　謝降制告論恭上聖號表一道
　　玉皇
　　嗣天子臣某誠感誠慶，頓首頓首，再拜上言，臣獲膺寶歷，用撫烝民。承眷祐之無疆，勵夤威而有益。由是仰瞻普宙，俯率綿區。罄達精衷，上崇顯號。爰詢今日，誕布外庭。百執交趨，共忻於嘉會；九清垂鑒，增盛於禎期。敢不夕惕惟夤，夙興靡舍。庶茂宣於大典，俾欽奉於鴻靈。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝降制祥瑞表一道
　　玉皇
　　嗣天子臣某誠感誠慶，頓首頓首，再拜上言，臣抑懷純錫，俯率輿民。祇薦鴻名，茂揚寶貺。外庭宣布，方協於元辰；嘉瑞章明，用昭於丕眷。顧惟菲德，荐覿祥徵，益務至虔，永承善應。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝上寶號表一道
　　聖祖天尊大帝
　　嗣天子臣某誠感誠慶，頓首頓首，再拜上言，伏以膺積累之祥，丕圖獲啟；荷鑒觀之德，盛典攸伸。臣虔紹慶靈，撫綏黎獻。寰區底定，允賴於降禎；夙夜勵精，敢忘於昭報。是以俯
　　同綿宇，仰望玄都，共薦丕名，庶揚鴻祐。凌兢之至方，靡於自寧；顧諟之仁遽，彰於下濟。今則已諧宣布，將講禮容。過天聽之蓋高，由僊源之協贊。內惟冲眇，祇戴詒謀，但益夤威，欽承錫類。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝上寶號祥瑞表一道
　　聖祖天算大帝
　　嗣天子臣某誠感誠慶，頓首頓首，再拜上言，臣欽承覆冒，祇紹和平，但勵至虔，用膺介祉。比者俯同罄宇，恭上鴻名，式揆元辰，方從誕布。精心勵翼，尚切於戰兢；嘉應咸通，遽彰於鑒祐。永惟錫類，茂顯降禎，益務夤威，丕隆道蔭。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝允上寶號表一道
　　玉皇
　　嗣天子臣某誠感誠慶，頓首頓首，再拜上言；臣聞丕圖累盛，由普宙之鑒臨；善應誕彰，自清都之昭感。獲荷高明之降顧，實增寤寐之夤恭。竊以臣克紹成基，有慙菲質，茂膺寶命，荐錫元符。俾四海之咸寧，賴九陽之垂貺。雖巍巍之德祇答無階，而慄慄之心勵精曷舍。由是思同率土，上薦鴻名，乾鞏內深，誠思罄竭，威神仰望，彌切凌兢。伏蒙天意冥通，靈謀協契，昭玆懇至，示以允俞。今則宣布綿區肅修大典。豈唯冲眇，曲被於顧懷，實亦寰瀛，共承於覆冒。但勤夙夜，用表欽崇。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝祥異等表一道
　　聖祖天尊大帝
　　嗣天子臣某誠感誠慶，頓首頓首，再拜上言，伏以開奧之圖，早膺於丕錫；集真之館，爰勵於精心。顧寶閣之肇營，蓋琅函而斯奉。崇梁錯事，明應儲祥。實聳動於輿情，益昭彰於瑞典。恭承景貺，伏積虔誠。臣無任感幸激切之至，謹奉表稱謝以聞。臣某誠感誠慶，頓首頓首。再拜謹言。
　　宋真宗御製玉京集卷之一竟
　　宋真宗御製玉京集卷之二
　　真遊殿祥瑞表十道
　　天
　　嗣天子臣某誠感誠慶，頓首頓首，再拜上言，臣欽奉僊遊，繕完祕殿，僝功斯協，降鑒尤明。顧瑞典之交呈，實靈心而丕顯。載惟凉德，獲荷於祥徵；守乃慶基，益勤於潔志。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　聖祖天尊大帝
　　嗣天子臣某誠感誠慶，頓首頓首，再拜上言，伏以飚遊降格，蘭殿增修。顧棟宇之方新，睹祺祥之紛集。虔披瑞諜，茂顯靈心。眷祐之仁，既邦家而允洽；欽承之志，諒夙夜而無渝。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　宣祖皇帝
　　嗣天子臣某誠感誠慶，頓首頓首，再拜上言，仰奉僊宗，俯新祕殿。欽承之意，獲動於監 觀；紛委之祥，茂彰於尤異。內惟凉德，荐睹鴻禎。但勵戰兢，用承眷祐。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　太祖皇帝
　　嗣天子臣某誠感誠慶，頓首頓首，再拜上言，伏以真馭降臨，告發祥於邃古；曾軒增茸，答儲祉於清都。徵役在辰，流禎屢顯。瑞圖柢考，實祐於家邦；慶緒恭承，庶隆於宗社。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　太宗皇帝
　　嗣天子臣某誠感誠慶，頓首頓首，再拜上言，伏以真馭排雲，茂頒於鴻祐；曾軒（ ）日，用茸於宏規。言屬僝工，荐彰降鑒。禎祥紛委，永荷於垂恩；宗祐欽承，益隆於追孝。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　昭憲皇后
　　嗣天子臣某誠感誠慶，頓首頓首，再拜上言，伏以鴻緒發祥，皇圖累盛。言新寶構，用志飚遊。棟宇方興，荐昭於明應；祺祥疊委，實荷於貽謀。益勵孝思，以承基命。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　孝明皇后
　　嗣天子臣某誠感誠慶，頓首頓首，再拜上言，伏以駕飚之遊，俯臨於祕宇；凌雲之構，欽奉於靈源。完茸在辰，祺祥疊矩。瑞圖祇考，實茂於降禎；慈訓永懷，益增於追孝。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　明德皇后
　　嗣天子臣某誠感誠慶，頓首頓首，再拜上言，伏以層霄降邇，久駐於禁闈；崇棟增基，庶揚於寶貺。群工咸集，嘉瑞茂昭。燕翼之仁，上懷於慈訓；凌兢之志，永勵於孝思。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　懿德皇后
　　嗣天子臣某誠感誠慶，頓首頓首，再拜上言，向以寶貺昭彰，飈遊臨暨。顧延真之祕殿，茸大狀之宏模。丕應荐敷，嘉祥茂顯。禎圖有煥，累集於家邦；慈訓追思，增勤於寤寐。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　元德皇后
　　嗣天子臣某誠感誠慶，頓首頓首，再拜上言，向以降紫清之御，久集於宸闈；恢棟宇之規，用昭於丕祐。鴻禎茂顯，嘉瑞繼臻。俯念眇躬，誕隆於美應；載惟慈訓，伏切於至懷。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　萬歲殿祥瑞表十一道
　　三清
　　嗣天子臣某誠感誠慶，頓首頓首，再拜上言，伏以內寢興工，方從於必茸；上真降鑒，曲表於殊祥。克協祥圖，允彰靈眷。內慙菲德，茂集於監觀；仰報璿霄，但增於勵翼。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　玉皇
　　嗣天子臣某誠感誠慶，頓首頓首，再拜上言，近以茸宇禁闈，方從於徵役；儲仁霄極，荐睹於降禎。瑞典交臻，靈心茂顯。高明之祐，實表於無方；欽翼之心，敢忘於若厲。臣無任感幸激切之至，謹奉表稱謝以聞。臣某誠感誠慶。頓首頓首，再拜謹言。
　　聖祖天尊大帝
　　嗣天子臣某誠感誠慶，頓首頓首，再拜上言，近以兩儀之殿，方茸於規模；百世之祥，茂垂於眷佑。克成壯麗，交集禎祺。眇薄之姿，曲膺於介祉；纘承之志，但勵於至虔。臣無任感
　　幸激切之至，謹奉表稱謝以聞。臣某誠感誠慶，頓首頓首，再拜謹言。
　　宣祖皇帝
　　嗣天子臣某誠感誠慶，頓首頓首，再拜上言，近以官司率職，用茸於中闈；帝室開祥，茂膺於累善。欽承嘉貺，荐睹殊禎。瑞典有孚，實昭於鴻蔭；孝心無怠，永奉於皇靈。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　太祖皇帝
　　嗣天子臣某誠感誠慶，頓首頓首，再拜上言，近以宸闈必茸，久（ ）於輿工；吉日協期，爰從於授役。宗祊積德，符瑞炳靈。仰紹丕圖，茂膺於眷祐；內循菲質，但切於凌兢。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　太宗皇帝
　　嗣天子臣某誠感誠慶，頓首頓首，再拜上言，近者遵壯麗之規，言脩於帝宇；膺積累之祐，茂顯於天祺。宗祐炳靈，福祥疊矩。內惟眇德，獲盛禎猷，益務欽承，用符追遹。臣無任感幸
　　激切之至，謹奉表稱謝以聞。臣某誠感誠慶，頓首頓首，再拜謹言。
　　昭憲皇后
　　嗣天子臣某誠感誠慶，頓首頓首，再拜上言，近以禁宇歷年，頗虧於宏壯；良工揆日，爰務於繕完。嘉應荐彰，丕禎屢覿。宗祊之祐，俯示於發祥；夙夜之心，敢忘於追孝。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　孝明皇后
　　嗣天子臣某誠感誠慶，頓首頓首，再拜上言，近以中闈授役，方在繕完，普宙降祥、遽彰鑒祐，嘉祥屢睹，瑞典寔符。纘紹基圖，茂臻於善應；勵精夙夜，庶展於孝思。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　明德皇后
　　嗣天子臣某誠感誠慶，頓首頓首，再拜上言，近以丹禁累年，莫展斧斤之效；梓人率職，荐遵壯麗之規。方在授工，屢觀薦瑞。宗祧之佑，彰累洽於有開；繕治之心，勵夤恭於善守。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　懿德皇后
　　嗣天子臣某誠感誠慶，頓首頓首，再拜上言，近以大壯之規，方崇於中禁；紛委之瑞，荐洽於禎期。宗稷降靈，家邦協吉。荷發祥之祐，介祉交臻；伸追孝之心，鴻仁永恃。臣無任感
　　幸激切之至，謹奉表稱謝以聞。臣某誠感誠慶，頓首頓首，再拜謹言。
　　元德皇后
　　嗣天子臣某誠感誠慶，頓首頓首，再拜上言，近以彤闈茸宇，方屬程工，紫宙降禎，屢觀善應。瑞圖允協，丕貺實隆。宗祐之仁，俯垂於保佑；家邦之慶，愈勵於纘承。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝皇子加恩表一道
　　太宗皇帝啟聖院影殿
　　嗣天子臣某誠感誠慶，頓首頓首，再拜上言，臣祗荷天祺，茂隆世冑。熊羆叶夢，早盛於本枝；寶玉分封，今膺於丕典。仰憑燕翼，用保延洪。屬明命之已須，勵孝思而彌積。慶靈追感，夙夜增虔。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　為元德皇后升祔表二道
　　天
　　嗣天子臣某誠感誠慶，頓首頓首，再拜上言，臣今者升祔先后，合饗神宗。揆元辰於日宮，展鴻儀於太室。允祔眷祐，獲舉典章。虔伸若厲之心，用佇來同之應。伏冀繁陰不作，愛景有融。表穹昊之降靈，俾聲明之茂著。臣無任精虔激切之至，謹奉表奏告以聞。臣某誠感誠慶，頓首頓首，再拜謹言。
　　又
　　嗣天子臣某誠惶誠懼，頓首頓首，再拜上言。臣比者，伸劬勞之感，展升祔之儀。已衹考於元辰，方虔修於合饗。慮因陰曀，或失禮容。慰夕惕之交增，祈神休之俯洽。伏望克逢霽景，獲顯祥徵。俾盛典之有成，安孝思之無措。臣無任精虔激切之至，謹奉表奏告以聞#1臣某誠惶誠懼，頓首頓首，再拜謹言。
　　謝祥端表一道
　　天
　　嗣天子臣某誠感誠慶，頓首頓首，再拜上言，伏以僊馭降臨，聿當於陽月；元辰肇紀，用答於上旻。顧令晨之載周，乃契誠而仰薦。靈心昭感，垂嘉瑞以章明；神貺欽承，實至精而增積。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　宋真宗御製玉京集卷之二竟
　　#1『 聞』 原作『開』，誤，據文義改。
　　宋真宗御製玉京集卷之三
　　謝皇子加恩表一道
　　玉皇
　　嗣天子臣某誠感誠慶，頓首頓首，再拜上言，比者，自天之祐下，庇於本枝；裂壤之封獲，頒於成命。臣仰膺靈眷，克盛帝圖。孺子勝衣，早憑丕蔭。名邦祚土，載峻寵章。家邦之祉實隆，太紫之仁曷報。惟思祇慄，慎守於慶基；庶洽升平，用承於大造。臣無任感幸激切之至，謹奉表稱謝以聞。臣誠感誠慶，頓首頓首，再拜謹言。
　　為流決刑禁表一道
　　天
　　嗣天子臣某誠感誠慶，頓首頓首，再拜上言，伏念猥以眇冲，撫玆億兆，克隆繼體，實自降祥。今以方屬長嬴，深傷縲繫。將仰祈於錫羨，敢俯議於在寬。是用躬臨，各從原减。冀延丕祐，用保脩齡。虔伸祇告之誠，恭佇咸宜之應。謹奉表啟告以聞。臣某誠感誠慶，頓首頓首，再拜謹言。
　　迎奉聖像表一道
　　天
　　嗣天子臣某誠感誠慶，頓首頓首，再拜上言，伏以答元命之符，肇新於祕宇；摹高真之像，已慶於成功。僊馭遠迎，中塗俯屆。荷威靈之所被，故跋履之攸宜。敢薦精衷，用揚丕貺，益期介祉，以慰徯來。臣無任瞻望激切之至，謹奉表以聞。臣某誠感誠慶，頓首頓首，再拜謹言。
　　謝立仗景色表一道
　　天
　　嗣天子臣某誠感誠慶，頓首頓首，再拜上言，伏以恭紹帝圖，允膺天祐。盛儀每舉，純緞必臻。比者，聿屆元正，言陳朝禮。顧來庭於萬國，承錫祐於三靈。旭景含和，與情胥悅。蓋高穹之委鑒，故景福以咸宜。益勵夤恭，用酬保乂臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝皇后授冊表一道
　　天
　　嗣天子臣某誠感誠慶，頓首頓首，再拜上言。伏念猥以眇軀，紹玆寶命，思隆內則，用訓多方。今者，妙選元妃，俾臨中饋。庶宗祊而仰奉，期風化而下流。爰考令辰，恭膺茂典。緬瞻霄極，實茂於福禧；俯守璿圖，愈懷於祇慄。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　降聖節謝表一道
　　天
　　嗣天子臣某誠感誠慶，頓首頓首，再拜上言，伏以早紆飚駕，俯降中闈，親聽寶音，緬聞鴻緒，肇新令節，用茂純禧。今則聿屆首冬，復臨元日。祺祥總至，實顯於顧懷；夙夜勵精，用承於保佑臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　冬至謝表二道
　　天
　　嗣天子臣某誠感誠慶，頓首頓首，再拜上言，伏以建子之月，履長之辰，九域蒸黎，克隆於祉福；萬齡命歷，益洽於延洪。臣內顧眇躬，紹膺丕搆。無疆之佑，曲荷於鑒臨；若厲之心，益隆於欽奉。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。　　　　
　　玉皇
　　嗣天子臣某誠感誠慶，頓首頓首，再拜上言，臣祇守成基，顧慙凉德。膺上穹之錫祐，致率土之洽平。今以冬律戒期，天正協節。九圍底定，咸被於福禧；五稼順成，罔聞於疵癘。荷紫清之貺施，增夙夜之戰兢。期益勵於撫綏，用永康於生植。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　年節謝表一道
　　天
　　嗣天子臣某誠感誠慶，頓首頓首，再拜上言，伏以三陽肇始，萬彙咸新，溥率來賓，或脩於職貢；照臨無外，並洽於王正。臣獲紹慶靈，誕膺保佑。懷生之福，既荷於昭彰；報貺之心，愈增於祇慄。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝聖祖降表一道
　　三清
　　嗣天子臣某誠感誠慶，頓首頓首，再拜上言，今月十七日、十八日獲於夕寐，得奉靈期。二十四日，爰在禁庭。肇紆飈駕，丕休所集，方冊未聞，眇德載思，戰兢罔措。伏念臣紹承，命曆臨撫，烝黎夕惕，靡忘夙興。是念高穹之聽，俯鑒於勵精；率土之濱，克諧於治定。向者，荐頒祕籙，恭展上儀，實愧冲人，遽揚盛節。比者，九天司命，天尊神遊。預兆僊馭下臻，仰覿睟容，俯聞寶訓。清都景祐，紛屬於有邦；紫府高真，誕恢於駿命。此蓋三神介祉，
　　百福來同。錫乃鴻禧，彰于玄鑒。敢不愈勤夙夜，益務恪恭。庶增祇慄之懷。永報監觀之德。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　上梁表一道
　　玉皇
　　嗣天子臣某誠感誠慶，頓首頓首，再拜上言，伏以向者，元符申錫，靖館肇營。建寶閣之宏規，奉靈文之祕檢。僝工有漸，層構爰成，言屆令辰，聿陛巨橑。俾殊猷而允集，荷介祉之下昭。益勵夤恭，用膺顧諟。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　祈福表四道
　　聖祖天尊大帝
　　嗣天子臣某誠感誠慶，頓首頓首，再拜上言，伏以慶靈下浹，肇啟昌圖。祉福無疆，實期丕蔭。臣永惟眇質，思獲純禧。敢虔望於清都，用恭禱於鴻應。伏望誕彰景貺，以庇於家，邦允勵精，心庶安於海域。臣無任精虔激切之至，謹奉表奏告以聞。臣某誠感誠慶，頓首頓首，再拜謹言。
　　又
　　嗣天子臣某誠惶誠懼，頓首頓首，再拜上言，伏以靈謀降鑒，世德儲禎。昭積累之鴻仁，佑盈成之丕緒。臣顧惟眇質，克紹慶圖，祇述精衷，用祈鴻應。伏望夤威克照，祉福茂臻。彰景貺於九清，保崇基於億載。臣無任精虔激切之至，謹奉表奏告以聞。臣某誠惶誠懼，頓首頓首，再拜謹言。
　　又
　　嗣天子臣某誠惶誠懼，頓首頓首，再拜上言，伏以長發之符，克成於帝業；不匱之孝，思集於天祺。載念臣衹荷慶靈，惠綏區寓，將祈純嘏，允勵精心。伏望美應無疆，祥徵丕顯，愈勤纘服，用報詒謀。臣無任精虔激切之至，謹奉表奏告以聞。臣某誠惶誠懼，頓首頓首，再拜謹言。
　　又
　　嗣天子臣某誠惶誠懼，頓首頓首，再拜上言，伏以帝圖之盛實，自於發祥；道蔭之隆允，期於降顧。臣茂承丕緒，思庇無疆。祇叩玄都，庶諧有應。伏望昭彰純嘏，鑒佑下方。愈極夤威，用承覆冒。臣無任精虔激切之至，謹奉表奏告以聞。臣某誠惶誠懼，頓首頓首，再拜謹言。
　　謝道場表一道
　　聖祖天尊大帝
　　嗣天子臣某誠感誠慶，頓首頓首，再拜上言，臣祗答降禎，虔脩法醮。荐隆孚佑，愈罄精心。慶五稼之順成，仰懷丕蔭；考九清之科教，用達至誠。高明洞照於丹衷，興寐益欽於鴻應。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　五嶽觀祥異表一道
　　玉皇
　　嗣天子臣某誠感誠慶，頓首頓首，再拜上言，伏以列嶽儲祥，中區是仰。集靈建宇，宏構方新。精感所通，明徵斯顯。表神心之鑒佑，增人意之夤威。內顧眇躬，獲臻嘉應。欽酬景貺，倍勵素衷。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　星見謝表一道
　　玉皇
　　嗣天子臣某誠感誠慶，頓首頓首，再拜上言，昨以祗謁檜庭，欽崇於至道；仰瞻珠緯，濬發於丕禎。觀瑞彩於德星，見祥徵於寶曆。太官飲至，歲律未移。霄極著明，靈輝再覿。穹蒼垂祐，溥率同和。冲眇之軀，荐臻於福祉；凌兢之志，愈切於纘承。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝玉津園種成占城稻表一道
　　玉皇
　　嗣天子臣某誠感誠慶，頓首頓首，再拜上言，向者，肅膺寶眷，昭示嘉生。自殊俗而結根，屆中區而挺質。可滋瘠土，足拒驕陽。俾畎畝之農民，保倉箱之歲事。爰居靈囿，肇伸播植之功；暨涉商秋，允副順成之望。洪惟景貺，茂集禎圖，愈勵克恭，奉承介祉。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝降制立后表一道
　　玉皇
　　嗣天子臣某誠感誠慶，頓首頓首，再拜上言，伏以臣實愧眇躬，獲膺寶命，思崇內治，用訓中區。必淑問以言求，冀柔儀而允穆。某氏早聞令德，夙冠後庭。將敷化於河洲，俾正名於椒掖。已頒明詔，俯告外朝。此蓋穹昊眷懷，家邦集慶。期茂揚於壺教，庶祇奉於宗祊。恭答景靈，敢忘勵志。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝景色表一道
　　玉皇
　　嗣天子臣某誠感誠慶，頓首頓首，再拜上言，伏以臣獲紹成基，誕膺丕佑，將興盛典，必荷殊禎。比者言舉舊章，式崇中饋。當外庭之誕告，遽美應以來臻。景物融和，祺祥昭顯。但內增於乾鞏，用仰答於高明。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　謝禮畢表二道
　　玉皇
　　嗣天子臣某誠感誠慶，頓首頓首，再拜上言，伏以靈期昭示，真馭格思。錫以天禧，述玆帝緒。欽承寶命，冀答於丕休；祇率精衷，用伸於明薦。至神委鑒，美應誕敷。景氣融和，祺祥昭顯。紹膺純祉，允茂珍圖。敢忘夙夜之憂勤，以答圓清之貺施。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　又
　　嗣天子臣某誠感誠慶，頓首頓首，再拜上言，伏以肇膺寶命，旋降真遊。述帝緒之綿長，示天休之紛屬。至神保佑，允協於格思；嘉薦苾芬，敢伸於昭報。虔誠洞達，美應章明。旭景流輝，殊禎表異。載惟凉薄，克荷監觀。勵精意而有加，答景靈而無捨。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　承天節表一道
　　玉皇
　　嗣天子臣某誠感誠慶，頓首頓首，再拜上言，伏以穹吳降康，祖宗流慶。顧惟眇德，獲紹丕圖。當仲呂之御辰，乃猗蘭之協吉。隆平之緒，昭介祉於中區；保佑之徵，荷錫禧於霄極。愈思勵翼，用答監觀。臣無任知感戰汗激切之至，謹奉表稱謝以聞。臣某誠感誠慶，頓首頓首，再拜謹言。
　　謝迎奉聖像瑞應表一道
　　玉皇
　　嗣天子臣某誠感誠慶，頓首頓首，再拜上言，昨以緬瞻福地，摹肖像而成功；祇遣輔臣，奉僊遊而戒路。荐承委鑒，誕集繁禧。屬跋履於洪川，實紛綸於景貺。奉安恭館，永伸欽翼之心；錫祐睿圖，常佇昭彰之應。臣無任感幸激切之至，謹奉表稱謝以聞。臣某誠感誠慶，頓首頓首，再拜謹言。
　　宋真宗御製玉京集卷之三竟
　　宋真宗御製玉京集卷之四
　　天貺節表二道
　　三清
　　臣名言向者，紫壇潔祭，將建於元封；緑字降祥，實昭於景貺。肇新佳節，用顯靈期。霄極降康，紹膺於多福；璿璣仰察，復屆於今辰。況施永懷，誠明益勵。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　玉皇
　　臣名言向者，日觀建封，將成於大典；河圖錫祐，遽顯於鴻禧。紀丕應於元辰，肇嘉名於令節。寅威之志，故夙夜以無忘；保乂之祥，屬歲時而斯浹。益期齋慄，用答顧懷。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　謝上尊號表二道
　　天
　　臣名言臣虔議升中，用伸報本。勉從群望，祇受崇名。仰荷天休，俯增夕惕。臣名誠感誠幸，頓首頓首。竊念臣繼臨大寶，嗣撫群生。顧慙寡昧之姿，克致隆平之治。蓋三辰之垂祐，俾百福以咸宜。由是恭答元符，聿陳封祀，眷言率土，固薦徽稱。載揆令辰，允膺茂典。由穹旻之降鑒，成億兆之樂推。敢不益勵小心，愈勤昭事。思上醻於顧諟，唯下泰於蒸黎。臣無任齋慄戰汗激切之至，謹奉表稱謝以聞。臣名誠感誠慶，頓首頓首，謹言。
　　玉皇
　　臣名言伏以高明垂視，用協於無私；歷數會昌，允鍾於有德。玄休俯洽，徽號爰增。雖仰荷於慶靈，實內慙於寡昧。竊念臣誕膺景貺，嗣守成基。賴穹吳之眷懷，奉祖宗之謀訓。夙宵自勵，小心常畏於三辰；遐邇粗康，至治未臻於萬彙。屬以青陽，叶吉黃素。垂文式醻元命之符，虔採上封之議。非敢揚於盛節，但期答於洪禧。豈意斑白群黎，搢紳庶尹，封章並獻，稱謂載加。顧溢美以為虞，匪當仁而可處。屢形敦讓，靡奪輿情。又念，儀天尊道之名，蓋施於昭事；寶應章感之旨，寔契於降祥。難遂固辭，遽從祗受。竢克終於祀禮，方聿舉於冊書。輒伸薦告之文，庶達寅恭之志。永惟凉薄，彌不迨遑。謹奉表啟謝以聞。臣名誠感誠懼，頓首頓首，謹言。
　　謝偃兵表二道
　　玉皇
　　臣名言臣自纘丕圖，常虞黷武。非因式遏於寇亂，未嘗輕舉於甲兵。載念先后開基，中區未靖。，每興薄伐，止為弔民。今則穹壤眷懷，書文無外，集玆成命，屬于沖人，祇慄內增，寤寐無措。是以俯伸精懇，仰謝鴻靈。伏冀昭介祉於祖宗，示降祥於沖眇。勵至誠而有翼，敷丕應而無垠。臣無任知感祈恩激切屏營之至，謹奉表奏告以聞。臣名誠惶誠懼，頓首頓首，謹言。
　　聖祖天尊大帝
　　臣名言臣恭承丕歷，常戒佳兵，苟當疆場之無虞，未嘗戈甲而先舉。載念兩朝創統，諸夏未康。每興薄伐之師，蓋徇徯來之志。今則慶靈所祐，區宇大同。猥以眇躬，纘玆鴻緒。內惟戰慄，交集衷心。敢罄精誠，用伸昭謝。伏望降禎於二后，介祉於沖人。馨勵由衷，誕期丕應。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　為二聖祈謝表二道
　　玉皇
　　臣名言臣祇荷鴻明，紹臨綿寓。好生之德，常禀於高穹；黷武之譏，敢忘
　　於古訓。蓋每因於禦敵，乃暫動於興師。載念二后，御圖四方。未一蒸黎，無告即用，軫憂戰伐，伸威止期，平亂實靡。佳兵之志，本懷濟物之心。今則萬域攸同，三神所祐。追念干戈之未戢，諒惟寤寐以責躬。伏願敷介福於祖宗，錫純禧於沖眇。申衷之感，增夕惕以交深；不宰之仁，佇天祺而斯洽。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　聖祖天尊大帝
　　臣名言臣內惟凉薄，祇紹慶靈。法天道而子民好生是務，肆威武而樂戰誓志不為。每屬興師，莫非應敵。載念祖宗創業，書軌未同。俯徇徯來，雖伸於薄伐；暨當克勝，即用於懷柔。志本異於佳兵，心但期於拯溺。今則上旻敷佑，浹寓大康。追思未息於干戈，或慮莫分於玉石。是以虔伸精意，顒佇鴻禎。伏望福二后於上仙，庇沖人於纘服。罄輸丹腑，祗謝皇明。恭惟察懇悃之心，靡忘於寤寐；錫紛綸之祉，永佑於家邦。臣無任祈恩懇禱激切之至，謹奉表奏告以聞。臣名誠惶誠懼，頓首頓首，謹言。
　　祈雨表一道
　　玉皇
　　臣名言伏以災沴之生，信由於人事；精誠所至，必動於靈心。竊念臣獲嗣丕基，實慙昧道，徒懷惕勵，罔致和平。顧雨澤之久愆，慮農耕之失望。雖再形於懇禱，尚未克於感通，啟處不遑，鑒寐無措。三辰垂戒，蓋德教之有虧；九穀靡登，在蒸黎而可念。是以重形悃愊，仰訴高明。伏願息鳴鳶之風，駐離畢之月。流玆鴻澎，穌彼嘉生。剪爪之勤，故弗違於終日；膚寸之潤，期普濟於大田。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　謝雨表二道
　　玉皇
　　臣名言臣聞，風雨不時，誠由於寡昧；乾坤垂佑，乃致於感通。竊以臣獲嗣慶基，未臻至治，刑政有失，早嘆為災。民將廢於春耕，心實增於夕惕。是以屢伸精禱，庶格靈休。果膏澤以應期，俾原田而無害。此蓋高明顧諟，博厚眷懷。豈凉德之可當，諒群生之共荷。既霑既足，俯遂於虔祈；克儉克勤，愈懷於祗畏。冀罔違於勵翼，用昭答於鑒觀。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　又
　　臣名言伏蒙聖慈，特賜降雨者。臣聞風雨不時，誠由於寡昧；乾坤垂祐，乃致於感通。臣名誠歡誠慶，頓首頓首。伏念臣獲嗣丕圖，未臻至治，刑政有失，旱暵為災。纔露精誠，普施甘雨。此蓋睿慈委曲，聖眷彌隆。豈凉德而可當，諒群生而同慶。得觀豐稔，樂上瑞於寰區；更勵寅恭，思少酬於生育。臣無任感恩荷聖歡抃榮懼之至，謹奉表稱謝以聞。臣名誠歡誠慶，頓首頓首，謹言。
　　又祈雨表四道
　　玉皇
　　臣名言近以亢陽為沴，甘雨未霑，慮有損於嘉生，致莫登於善歲。仰瞻層宙，備形顯若之懷；俯濟大田，靡獲需然之應。敢再伸於精意，庶克動於靈心。俾鴻澎而允諧，使中疇而協望。凌兢斯積，鑒佑期臻。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　又
　　臣名言近以甘澤未霑，大田慮損。倉箱之望，莫保於順成；夙夜之心，靡遑於寧處。是以仰瞻環極，疊貢精衷。伏望洞鑒誠明，誕敷福應。俾驕陽之退舍，使嘉雨之順時。濟平秩之民，克諧於善熟；答無疆之祐，敢怠於寅威。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　聖祖天尊大帝
　　臣名言近以自屆春時，頗愆十雨，永言農事，慮爽千箱。雖仰叩於清都，尚未霑於鴻霪。俯慙凉薄，益用兢心。再禱慶靈，虔思孚祐。俾其濛之斯降，庶既渥而可諧。允獲朝隮，敢渝夕惕。臣無任精虔激切之至，謹奉表奏告以聞。臣名誠惶誠懼，頓首頓首，謹言。
　　又
　　臣名言近以灰管言新，油雲罕布。祁祁之澤，莫潤於原田；芃芃之苗，慮傷於億庾。雖慶靈而仰叩，顧霑洽而未諧。伏望俯照至虔，誕隆丕應。俾玆零雨，濟彼中疇。夙夜之心，實戰兢而無措。紫清之貺，庶昭感而有孚。臣無任精虔激切之至，饉奉表奏告以聞臣名誠惶誠懼，頓首頓首，謹言。
　　為火罪己表一道
　　天
　　臣名言伏以高明降顧，實顯諸仁，沖眇承基，豈忘罪己。中謝竊念臣維城後夜，烈焰延焚。火禁不修，致震驚之斯作；政經內省，乃祇畏而交增。今則寤寐載思，啟處無措，敢述宣於丹抱，俟臨鑒於層穹。臣無任戰兢憂惶激切之至，謹奉表待命以聞。臣名誠恐誠懼，頓首頓首，謹言。
　　謝降天書表一道
　　天
　　臣名言臣嗣守慶基，獲膺駿命。當上春之旭旦，受大帝之祥符。靈貺荐臻，丹衷增惕。臣名誠惶誠恐，頓首頓首。伏念臣猥以凉薄，寅奉宗祧，幸一紀于玆，荷庶邦咸乂。撫綏黎獻，祇畏穹玄。慮政之未孚，懼德之弗類。常加勵翼，罔敢怠遑。豈謂蒼吳儲祥，高真降鑒。爰因獻歲之始，特垂祕籙之文。諭以十世之延長，誨以為治之清靜。周旋戒勗，俯伏震驚。臣敢不上奉神休，恭膺純錫。虔守大中之道，用康率土之民。益誓精勤，少酬覆露。臣無任懇禱激切之至，謹奉表稱謝以聞。臣名誠感誠慶，頓首頓首，謹言。
　　謝東封禮畢表一道
　　天
　　臣名言近者寶籙儲祥，岱宗展禮。荷洪休之載洽，俾茂典以無違。臣誠感誠幸，頓首頓首。伏念臣嗣守成基，撫臨寓縣，內循寡薄，莫庇蒸黎。徒惕厲以自勤，何施德教；顧治平而僅致，實擊明靈。屬祕撿之下臨，因輿民之上請。爰登喬嶽，用答元符。薦蒼璧而奠黃琮，精誠雖竭；賓百神而來萬國，沖眇皈慙。敢期雲起於園封，尚虞雨至於中阪。今則泥金告畢，瘞玉言終，盛禮咸宣，殊禎顯應。六驂初往，免迷駕於襄城；七萃來歸，克受釐於宣室。非高明之眷佑，豈福祉之誕膺。唯當勵翼君臨，憂勤子育。庶阜安於品物，用昭報於穹旻。臣無任祇畏戰汗屏營之至，謹奉表稱謝以聞。臣名誠感誠慶，頓首頓首，謹言。
　　謝上二聖護號表一道
　　天
　　臣名言臣恭答元符，登封神嶽。伸嚴配於穹壤，增尊謚於祖宗。盛禮載揚，景靈是荷。臣名誠感誠幸，頓首頓首。竊念臣顧慙涼德，嗣守成基，俯慶隆平，仰懷錫羨。是以勉從輿議，虔舉上儀。陳禋祀於喬峰，聿祟大報；益徽名於清廟，用展孝思。伏賴眷佑下臨，典章克振。獲諧追遠之志，克資降鑒之明。敢不寅畏居心，憂勤思治。庶保綏於萬國，期對越於三辰。臣名無任齋慄戰汗激切之至，謹奉表稱謝以聞。臣名誠感誠慶，頓首頓首，謹言。
　　謝秋成表－道
　　玉皇
　　臣名言臣聞庶彙生成，並緊於妙道；三天政令，咸禀於虛皇。既福應以攸彰，實降祥而允賴。臣夙慙涼德，獲嗣成基。百姓為心，常思於惠養；一夫失所，豈敢於遑寧。由怵惕以疚懷，致杳冥而垂佑。瞻言南畝，方屆中秋。望莓莓之原田，盈芃芃之穡事。為水為旱，雖申儆於沖人；如茨如梁，寔無愆於多稼。允致豐年之上端，用安比屋之蒸黎。此蓋正直儲靈，高明降監。由元和之交感，俾嘉應以昭宣。敢不履薄增虞，乘奔積懼。俯慎君臨之道，仰符子育之仁。臣無任感幸激切之至，謹奉表稱謝以聞臣誠感誠慶，頓首頓首，謹言。
　　謝今歲無事表二道
　　天
　　臣名言臣獲以寡昧，恭紹慶靈。祇畏三神，雖小心而罔舍；在宥萬國，顧明德以多慙。今者杓建云周，湯春俯屆，嘉生允植，善氣交臻。蓋穹吳之儲靈，故黔黎之集福。敢不益思齋潔，用答顧懷。若厲之誠，既夙宵而增惕；紹至之祐，期區夏以膺常。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　三清
　　臣名言臣獲守丕基，有慙盛德。乘奔之志，唯戒於怠遑；降鑒之明，誕昭於顧諟。今以言周斗建，肇屆天正，疵癘靡興，封疆絕警。祇荷九陽之眷佑，用諧萬國之晏寧。恭答慶靈，愈增虔鞏。期明徵之紹至，俾庶彙以常康。罄露精衷，佇迴嘉應。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　謝天慶節表三道
　　天
　　臣名言臣顧慙寡昧，祇荷景靈。俾區夏之感寧，賴穹旻之委鑒。向以誕膺眷祐，昭錫珍符，肇紀元辰，用揚丕應。今則載周月紀，益茂神休。答玄貺於高明，但增夕惕；降鴻禧於溥率，愈冀日新。庶保治平，永綏蠢動。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　三清
　　臣名言臣紹膺命歷，獲撫中區。仰荷眷懷，用康庶彙。向以青陽肇屆，緑曆荐頒，祗協靈辰，聿新令節。今則載周四序，紛委千祥。齋慄之心，故無忘於寤寐；高明之祐，期紹集於家邦。虔露精衷，佇迴玄應。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　玉皇
　　臣名言臣獲嗣寶圖，實慙菲德。俾人倫之交泰，由天意之曲成。向以貺施下臨，珍符申錫。仰儲休於獻歲。紀協吉於靈辰。今則言屆履端，益彰降鑒。二儀顧諟，實增祇畏之誠；九土樂康，更竚格思之應。庶紹膺於景福，用永庇於群生。臣無任感幸激切之至，謹奉表稱謝以聞。臣名誠感誠慶，頓首頓首，謹言。
　　宋真宗御製玉京集卷之四竟
　　宋真宗御製玉京集卷之五
　　告謝詞六道
　　天
　　臣早因主鬯，遂至承祧。但思憂勤，罔敢逸豫。荐更歲律，馴致成平。蓋襲慶於祖宗，每推功於穹吳。爰陟東岱，俯順下民。殊庭睠懷，休祐斯及。肸蠁無際，符瑞荐臻。惟仰頌於昭回，誠不忘於戒懼。臣無任懇倒之至，謹詞。
　　又
　　臣纂承鴻業，欽奉上天。雖萬務憂勤，不忘宵旰，而八方清謐，實自鑒觀。寶符已示於殊禎，真馭復宣於景命。內惟涼薄，彌負戰兢。但持勵翼之懷，庶答高明之賜。臣無任懇倒之至，謹詞。
　　玉皇
　　伏以三界攸宗，十方所仰，尊惟太上，位極高真。蓋浩劫以難窮，固強名之不及。臣叨膺寶曆，嗣撫蒸黎。荷玆睠懷，蒙被純嘏。深惟大幸，併在眇躬。寢寐不遑，祇慄無措。臣無任懇倒之至，謹詞。
　　又
　　伏以造物之源，咸歸於大道；列真之長，是處於高天。睠祐所臨，欽承敢怠。內慙涼德，叨嗣慶基。雖已洽隆平，而益深祇畏。至誠斯罄，景貺聿垂。敢不愈勵精心，虔遵寶訓，永期昭事，少答顧懷。臣無任懇倒之至，謹詞。
　　聖祖天尊大帝
　　伏以高極九天，位尊眾聖。是推寶命，下迨沖人。若乃銷偃五兵，每歸功於道廕；懷柔萬國，實受賜於真庭。雖寅畏之常，深於德教，而何有屢膺戬穀，交需純禧，顧負荷以莫遑，惟兢惕而彌厚。臣無任懇倒之至，謹詞。
　　東嶽岱嶽觀
　　三清
　　伏以無得而升天，所以為大；莫知其始道，於是居尊。竊念祇嗣丕圖，荐膺瑞命。喬峰檢玉，已藉於江茅；吉壤瘞繒，復觀於汾鼎。賴高明之眷祐，俾典禮之昭彰。由是瞻紀號之名山，顧集靈之珍宇，式嚴清醮，用答鴻休，期精意以洞神，竢殊禎而狎至。臣無任懇倒之至，謹詞。
　　謝聖祖降臨詞二道
　　玉皇
　　伏以無始太虛，莫窮真躅。含生有象，皆被大恩。萬化推尊，百王受命。惟沖人之寡薄，紹曆數之延洪。獲蹈真風，遐依聖廕。清宵警寐，遽降於靈仙；紫殿凝神，恭承於祕訓。敢不虔遵景貺，愈勵深衷。益脩精潔之儀，用伸致謝之禮。臣無任懇倒之至，謹詞。
　　聖祖天尊大帝
　　伏以治國之基，奉天為大。化民之本，崇道居先。在欽翼之不忘，故感通而斯至。殊祥兆夢，真馭應期。屬清夜之方闡，降紫宸而彌久。躬宣聖訓，昭示靈徵。享是丕休，實慙涼德。謹當益勤庶政，上答洪恩。臣無任懇倒之至，謹詞。
　　祈福庇民詞六道
　　天
　　伏以秉玆一氣，總彼萬靈。實覆育於群生，用鑒觀於率土。竊念鴻基嗣守，景貺荐膺。雖粗致於治平，故無忘於惕厲。尚虞品彙，罔獲晏安。允資下濟之靈，俾協咸寧之治。是以虔伸清醮，罄達素衷。伏望祥降九清，惠流六合，星躔靡爽。年穀有成，衡漳泰華之封；疆場不聳，廣漢番禺之域。縣道常康，凡混車書，並消疵癘。儻荷高明之賜，愈增齋慄之心。臣無任懇倒之至，謹詞。
　　三清
　　伏以混元之教，無方之神，蓋典治於百靈，用生成於萬有。竊念欽承駿命，紹撫中區。期茂育於黎氓，但祇畏於穹吳。尚虞涼薄，罔致隆平。思荐擁於殊禎，爰仰祈於純錫。是以虔修清醮，用達素衷。伏望玄應昭彰，黔民富壽，三辰順序，百穀用成。交河遼海之封，永通聲教；五嶺二江之域，常獲底寧。克協惠綏，允資顧諟。敢勵寅恭之意，載求保佑之仁。臣無任懇倒之至，謹詞。
　　聖祖天尊大帝
　　伏以炳煥威靈，發撝瑞命。精心所仰，純錫攸臻。將下庇於蒸黎，實上憑於丕應。伏冀人無疵癘，歲保順成。十雨協期，五星順軌。偃七兵於率土，和一氣於含生。清醮宿陳，用祈於降鑒；洪禧載洽，允賴於儲休。臣無任懇倒之至，謹詞。
　　又
　　伏以俯祐蒸民，允資神道。上迴玄鑒，必勵精心。竊念嗣撫中區，內慙闕政。去秋多稼，頗失於歲功；今載甫田，益虞於天厲。是以素衷下罄，鴻福仰祈。伏冀風雨不愆，倉箱有望。恭俟昭彰之應，彌增戰慄之懷。臣無任懇倒之至，謹詞。
　　聖祖天尊大帝
　　伏以含生之患，雖默定而有期；錫類之祥，必鴻禧而可禱。緬瞻戎壘，俯介邊陲。屬洪潦之流行，慮群倫之失所。將祈景貺，敢薦精衷。庶洞照於寅威，用誕敷於祉福。俾民災之弭息，賴天祐之昭彰。臣無任懇倒之至，謹詞。
　　太清宮
　　聖眾
　　竊念猥以眇躬，紹臨大統。荷百靈而降鑒，俾九寓以咸宜。瞻瀨水之福庭，有清都之祕館。實昭介祉，俯庇含生。是以祇遣廷臣，遠伸潔醮。載形密疏，聿道丹衷。冀不昧於至神，用誕敷於景貺。臣無任懇倒之至，謹詞。
　　謝天禎節詞一道
　　聖祖天尊大帝伏以明靈之顧，既昭昭而下臨；祇畏之心，乃乾乾而上達。向者長嬴之月，鬱蒼之區，方展於元封，荐頒於祕檢。紀玆令序，用志於延祥；錫以繁禧，彌彰於降鑒。載臨吉日，虔仰清都。敢伸昭薦之精衷，益佇來同之美應。臣無任懇倒之至，謹詞。
　　會靈觀興工詞一道
　　伏以靈鑒錫符，荐承於丕應；精心報貺，實罄於至誠。竊念躬接誨言，眇聞鴻緒。肇建集真之宇，用昭長發之符。爰揆月以聚工，遽延祥而介祉。緬瞻恭館，仰謝繁禧。期肸蠁以下垂，庶靖恭而上達。臣無任懇倒之至，謹詞。
　　景靈宮興工詞一道
　　玉皇
　　伏以倦遊昭格，恭覿於睟儀；實欽承，緬聞於丕緒。荷發祥而斯在，期錫類以無疆。乃葺宇於福庭，伫降真於霄極。庶工經始，慎考於元辰；嘉應流禎，誕昭於景貺。敢虔伸於精意，用祗答於明禎。臣無任懇倒之至，謹詞。
　　皇子生辰詞二道
　　天
　　伏以臣紹膺元曆，實愧眇沖。獲茂本枝，允昭貺施。瞻言孺子，荐屆生辰。承保佑之至靈，克諧安乂；感高明之介祉，益勵寅恭。敢罄達於精衷，冀永敷於純錫臣無任懇倒之至。謹詞。
　　玉皇
　　伏以臣紹膺命曆，實荷慶靈。仰上帝之眷懷，俾本枝之蕃茂。眷言繼體，俯及勝衣。屬生日之戒辰，感神心之降鑒。敢伸精意，用答鴻禧。庶曲茂於延祥，俾永膺於介福。臣無任懇倒之至，謹詞。
　　祀事祈晴詞一道
　　三清
　　伏以妙道無方，至神虛受，獲膺保佑，諒在虔恭。比者言徇輿情，恭修潔祀。將川塗而載涉，恐雨雪以交零。致玆扈從之人，因乃泥塗之事，敢伸精意，冀格丕休，庶自啟行，暨臨旋蹕。克免常陰之患，允彰降鑒之靈。臣無任懇倒之至，謹詞。
　　為蟲螟詞二道
　　三清
　　伏以強名之道，與太始以俱生；不宰之神，蓋群倫而總治。竊念恭膺一命曆，唯務戰兢，惠養黎元，常期昭泰。眷都畿之接壤，屬農事之方興。遽產飛蝗，漸傷多稼。實仰資於天鑒，用俯殄於人災。是以祇竭素衷，上祈丕應。伏望清都降祐，金闕儲祥。俾疵癘之咸消，使和平之溥洽。明明之福，儻荷於來成；慄慄之心，愈思於若厲。臣無任懇倒之至，謹詞。
　　玉皇
　　伏以百神受職，咸聽於上靈；萬彙化成，並資於至道。洪惟丕應，實顯洪休。竊念祇嗣慶基，有慙涼德。惟精心而自勵，庶和氣以常臻。屬以都畿，暨玆關輔。顧農耕而屆候，遽螟螣而為災。思上格於明徵，敢下伸於精意。庶膺純錫，以兆豐年。伏望玄感升聞，紫清委鑒。俾嘉生之並育，致率土之咸寧。蠢爾之民，儻承於保佑；惕然之志，愈積於嚴恭。臣無任懇倒之至，謹詞。
　　為迎鑄聖像詞一道
　　天
　　伏以比者，擇福地而範鎔；允成肖像，詔輔臣而迎奉。仰祝降禎，膺顧諟以誕敷，錫福禧而紹至。明靈眷祐，景物清和。跋履咸宜，荐承於昭鑒；至虔報貺，愈勵於精心。臣無任懇倒之至，謹詞。
　　為聖像在路詞二道
　　天
　　伏以殊庭肇建，答眷佑之靈；真御仰摹，勵欽崇之意。元辰協吉，迎奉戒期，丕應延祥，感通實冀，適當煩暑，常保清和。俾跋履之咸宜，繁高明而錫祐。臣無任懇倒之至，謹詞。
　　三清
　　伏以誕膺眷祐，祇竭誠明。恭館肇新，用昭介祉。眸容虔寫，獲睹成功。揆吉日以在辰，奉真儀而戒路。伏冀鬱蒸靡盛，氣序咸和。俾利涉之攸宜，彰炳靈之降鑒。臣無任懇倒之至，謹詞。
　　景靈宮興　謝祥瑞詞二道
　　天
　　伏以昭彰之應，允協於有孚；齋慄之心，實增於無斁。竊念僊遊俯降，寶緒欽承。佇飈駕以常迴，法琳宮而必葺。繕完玆始，符瑞荐臻。由是緬望殊庭，恭伸精意。冀答三神之祐，益期百福之臻。臣無任懇倒之至，謹詞。
　　又
　　伏以真馭下臨，奉碎儀之炳煥；鴻源逖示，承丕祐之昭彰。既寶誨而欽承，故純禧而仰答。擇神區之爽塏，建恭館之密清。初吉在辰，方興於庶役；維棋協應，爰睹於嘉祥。敢伸勵翼之心，用報紛綸之祉。臣無任懇倒之至，謹詞。
　　謝祀汾陰禮成詞二道
　　東嶽王母殿
　　伏以龜臺福地，夙挺神居。日觀喬峰，下迴僊馭。靈遊所屬，善應實昭。昨以祇答珍符，虔修封祀。俄慰徯來於西土，復祈介福於方丘。俾茂典之有成，賴殊休之伸錫。是以遐瞻祕宇，恭薦精衷。期玄感以紹臨，庶鴻禧之永洽。臣無任懇倒之至，謹詞。
　　泗洲塔下
　　伏以化流真俗，惠浹人天。奠五達之名區，挺百常之寶塔。昨以時巡冀壤，親祀坤靈。典禮咸昭，書文無外，荷明祇之協吉，資大士之儲休。是以遐薦精衷，用醻介福。冀悲心之不捨，俾繁祉以荐臻。臣無任懇倒之至，謹詞。
　　滋福殿道場謝降臨詞一道
　　聖祖天尊大帝
　　伏以長發之符，啟鴻源而有自；來成之佑，昭不應以無方。膺貺施以荐臻，勵齋明而斯積。屬以碎容作繪，祕宇延真。祗慄于中，奉蕭薌而增惕；監觀在上，迴欻駕以儲祥。玉羽群嬉，瑤觴徧舉。緬懷錫類，實用戰兢。恭答凝禎，豈忘欽翼。敢罄伸於精意，庶仰答於景靈。臣無任懇倒之至，謹詞。
　　宋真宗御製玉京集卷之五竟
　　宋真宗御製玉京集卷之六
　　為皇子事詞一道
　　聖祖天尊大帝
　　伏以靈禧丕顯，道蔭博臨。承累洽于天源，顯多昌于世冑。皇子某克諧成立，咸繁寵綏。具章綬而寶誨屢頒，分珪玉而列爵爰啟。燕翼之訓，垂慶緒以無疆；祇畏之心，率真科而仰報。臣無任懇倒之至，謹詞。
　　祈福詞一道
　　聖祖天尊大帝
　　臣竊思錫類儲仁，承基紹緒。蓋仰依于積祐，乃俯洽于多祥。今以炎氣方新，火旗攸貺。奉真科于琳館，達精意于璇都。伏願九城晏寧，五稼豐楙。黎元靡于疾癘，家邦集于福禧。繼孝之心，敢忘于兢惕；來同之祉，常冀于昭彰。臣無任懇倒之至，謹詞。
　　謝刻玉祥瑞詞一道
　　天尊
　　臣向以茂膺寶命，申錫元符。肇建琳宮，用昭丕貺。祕文仰奉，將置於琅函；溫玉古。刊，先摹於緑字。式當協吉，方在致虔。顧河洛之書，近臨於外
　　次；瞻紫清之座，益勵於至恭。臣無任懇倒之至，謹詞。
　　為奉祀事詞九道
　　三清玉清昭應宮
　　臣仰報純禧，俯從傒望。厲鄉仙宇，將展於朝脩；春首令辰，式遵於時邁。敢伸嘉薦，用禱祥徵。伏冀霄極，降禎綿區。俾乂使輿情而咸若，致盛典以斯成。眷祐之靈，儻符於昭感；寅畏之志，彌切於至虔。臣無任懇倒之至，謹詞。
　　聖祖天尊大帝
　　臣順考古經，遹宣茂則。靈區款謁，方祝於純禧；法從戒期，將詢於吉日。佇祥徵而允洽，故精意以虔伸。伏冀佑錫高旻，慶敷綿寓。俾人衹而胥悅，使典禮之咸宜。惕惕之心，敢忘於善禱；禳穠之應，益俟於來同。臣無任懇倒之至，謹詞。
　　三清上清宮
　　臣祇考禮經，恭懷道蔭。琳宮款謁，已戒於先期；玉輅省方，即登於夷路。冀誕於景貺，敢仰叩於清都。伏冀萬國咸康，千祥紛委。克揚茂則，允賴純禧。仰望殊庭，顧精衷而斯薦；益祈鴻應，昭介祉而無疆。臣無任懇倒之至，謹詞。
　　三清太一宮
　　臣緬瞻靈域，祇謁僊詞。協吉元龜，已謀於剛日；戒期大輅，即涉於皇衢。思介祉之誕隆，故至誠而仰薦。伏冀克揚嘉應，茂集丕禎。俾區寓之晏康，致禮容之昭顯。殊庭瞻望，罄述於精衷；神鑒章明，允期於鴻福。臣無任懇倒之至，謹詞。
　　聖祖天尊大帝
　　臣仰懷純錫，俯勵至精。三檜之庭，將伸於款謁；六驂之駕，方屬於戒期。思眷祐以誕敷，故寅威而昭薦。伏冀高明降顧，祉福來成。俾溥率以咸康，使禮容而克展。無疆之錫，儻荷於鑒觀；不匱之心，益期於祗慄。臣無任懇倒之至，謹詞。
　　三清滋福殿
　　臣欽崇祕道，款謁真官。六轡省方，已戒期於春序；九許即路，將展禮於靈辰。思鴻應之有敷，勵精心而無教。伏冀高明垂貺，溥率同歡。俾茂實之克揚，俟丕休之允屬。夙興之意，敢怠於至虔；降鑒之仁，益祈於丕顯。臣無任懇倒之至，謹詞。
　　聖祖天尊大帝
　　臣緬望厲鄉，載稽春序。靈宮款謁，已吉於先期；齋輅省方，俯臨於剛日。佇凝禎之昭錫，伸虔禱之勵精。伏冀茂集千祥，保康萬彙。克揚盛節，允賴鴻休。祇慄之懷，顧夙宵而靡舍；鑒觀之祐，期紫清而誕敷。臣無任懇倒之至，謹詞。
　　謝玉清昭應宮奉安聖像祥瑞詞一道
　　三清
　　臣向以獲聞丕緒，思佑寶圖。乃勵至精，用揚累盛。申詔列郡，虔奉真儀。建恭館於譙都，方興茂則；仰僊遊灊嶽，遽集殊禎。允協靈期，再翔瑞羽。祇荷昭彰之應，實增齋慄之心。臣無任懇倒之至，謹詞。
　　先天節詞一道
　　三清
　　伏以紀飈馭之下臨，肇新令序；顧靈場之中啟，用報鴻禎。昭感有敷，祥經丕覿。集翩翻之珍羽，見浹洽之純禧。仰眷祐之心，永隆於景貺；勵寅恭之志，常守於慶基。臣無任懇倒之至，謹詞。
　　內中設醮謝祥瑞詞一道
　　三清
　　臣紹膺寶命，繼受珍符。顧盛典之增修，遽祥禎而昭顯。霄雲絢彩，僊羽流音。穹厚之心，表顧懷而斯在；夙宵之志，罄勵翼而攸勤。中禁密清，醮筵祇肅。冀垂鑒佑，洞察寅威。臣無任懇倒之至，謹詞。
　　上清宮設醮謝祥瑞詞一道
　　三清
　　臣恭纘成基，誕膺丕貺。方琳宮而順拜，爰霄極而降衷。嘉氣綑緼，靈禽頑頡。荷高昱之鴻應，俯佑禎圖；勵明發之小心，仰醻靈眷。瞻言靖館，恭啟醮筵。期委鑒之昭章，洞至誠之欽翼。臣無任懇倒之至，謹詞。
　　為火事詞十三道
　　三清玉清昭應宮
　　臣顧以眇躬，纘玆大寶。雖純禧之溥洽，實至治之未臻。屬以宮城，偶延焚燎。眷言朝列，頗屬震驚。雖人事之有因，敢忘於祇畏；庶靈謀之不昧，曲照於戰兢。虔達中懷，用伸昭謝。臣無任懇倒之至，饉詞。
　　玉皇
　　臣紹撫中區，有慙盛德。雖炳靈之曲祐，然制治之失中。屬以藩房，煽玆遺燼。久方從於撲滅，遂頗致於延燒。誠則因人，敢忘罪己。但思抑畏，以務增修。庶協側身，允期降顧。臣無任懇倒之至，謹詞。
　　聖祖天尊大帝
　　臣仰承保佑，但積寅威。俯念震驚，靡遑寧處。蓋由王邸，不謹於周防；乃致宮城，頗延於焚燎。實暫人事，莫副靈心。引咎之懷，但兢兢而無捨；昭謝之懇，庶明明而曲臨。臣無任懇倒之至，謹詞。
　　北極
　　臣永惟涼德，仰紹丕圖。雖明發以自勤，顧政經而多闕。因玆王邸，不謹於防閑；遽致宮城，頗延於焚燎。敢忘引咎，以謝皇靈。允冀儲仁，洞明丹懇。臣無任懇倒之至，謹詞。
　　天書
　　臣內顧沖人，荐膺瑞命。雖靡忘於恭巳，實無報於降禎。餘燼相延，偶興於王邸；連甍莫遏，遂及於宮城。載念震驚，愈增祇慄。敢思引咎，用謝錫符。臣無任懇倒之至，謹詞。
　　太祖皇帝
　　臣祇紹慶基，茂膺蕃錫。顧惟涼德，靡報發祥。屬烈燄之相延，自維城而欻煽。既難嚮爾，遂致焚如。內顧眇沖，有虧於申儆；仰懷夙累，伏積於多慙。昭謝宗祊，敢忘寤寐。臣無任懇倒之至，謹詞。
　　太宗皇帝
　　臣欽承命歷，祇紹基圖。申做有虧，延災斯作。顧玆遺燼，偶發於宮城；致彼炎煙，頗驚於民聽。載惟人事之不謹，實慙邦治之無閑。兢業之懷，靡遑於明發；昭謝之志，庶罄於聿修。臣無任懇倒之至，謹詞。
　　二星殿
　　伏以天顧之仁，實膺於保佑；君臨之德，但媿於眇沖。火禁罔修，宮城延燎。蓋不謹於人事，敢有惻於靈心。昭謝著明，敢忘克己。恭伸精意，允鑒至虔。名無任懇倒之至。謹詞。
　　翊聖
　　伏以沖眇之姿，仰膺於寶命；兢業之志，庶答於鴻禎。言屬戚藩，偶忘周慎。遂令烈燄，遽有延燒。既睹震驚，益懷衹畏。敢忘咎己，用謝炳靈。名無任懇倒之至，謹詞。
　　諸小殿
　　竊以命歷仰承，茂臻景貺。眇沖俯念，莫報丕祥。由不謹於維城，致延災於烈燄。震驚中禁，焚燎端闈。思盛德之靡昭，積丹心之引咎。敢伸致謝，允冀俯臨。名無任懇倒之至，謹詞。
　　三清上清宮
　　臣眇沖之德，靡足感通。穹吳之仁，誕回眷顧。莫洽建中之治，遽生炎上之祥。維城偶失於慎微，烈燄欻驚於延燎。載惟菲薄，敢怠責躬。祇述誠明，庶伸昭謝。臣無任懇倒之至，謹詞。
　　玉皇
　　臣顧以眇躬，紹玆丕歷。雖靡忘於兢業，蓋偶爽於隄防。藩邸之中，遽因遺燼。端闈之內，遂致延燒。思有失於慎微，實自深於克己。恭伸昭謝，允鑒至誠。臣無任懇倒之至，謹詞。
　　聖祖天尊大帝
　　臣纘紹慶圖，祗畏靈命。雖懷戰慄，靡報鑒觀。烈燄延災，偶興於王邸；環廊莫救，遽及於端門。內省眇沖，靡遑寧處。庶鴻源而昭謝，敢精意而洞伸。臣無任懇倒之至，謹詞。
　　宋真宗御製玉京集卷之六竟