還丹祕訣養赤子神方
　　經名：還丹祕訣養赤子神方。原題西山許明道撰，出於南宋。一卷。底本出處：《正統道藏》洞真部方法類。
　　還丹祕訣養赤子神方
　　西山許明道迷
　　僕昨自淳熙年間，出遊方外，遍參高人，慕久視長生之道。偶經由襄郢間，至隨州桐栢山，得遇真師，姓彭名夢蘧，字伯玉，郢州人也。是於淮瀆廟中，灶香，跪受金液還丹之道。先生除圖像外，並是口傳心受，不曾書之竹帛。僕聞近世學道之士，往往被異名旁道之惑，而成大丹者鮮。遂不辭譴責，以先生之道分列條目，以示後學，為進道根基，脩之庶可速成也。
　　神室
　　神室者，萬神聚會之府，修煉金丹之要。修真之士，若不知此，如人之無舍也。神既無居，炁亦難守，丹恐難造。若能靜守其室，則靈神自化。莊子曰：宇泰定，發乎天光。是也。又曰：虛室生白，神明自來。則中庸之道，誠明是也。雖神室若存若亡，守法事屬兩得。若一向萬境俱忘，諸緣頓息，神屬陰靜，此乃禪伯之流也。若專心守一，不能應物，又成十種仙人，則一向不行，前功並失，為導引之士也。若識神室，守法有度，存亡有據，不屬有无，兩得之則歸泰定之府矣！且神室者，在心之北，腎之南，肝之右，肺之左，脾之旁，上有絳宮，曰陰鼎，下有黃庭，曰陽爐。是為上下釜，其中徑寸虛无，乃心腎之間，為之神室，為玄關樞紐。玄妙哉！奇妙哉！
　　刻漏
　　刻漏者，乃修真之要妙，若不識刻漏，則時晷不正，則神室中或隆冬酷暑，盛夏嚴霜，致四季不調，五律錯綜，造化乖戾，丹亦難造。且刻漏者，一日有一百刻，以一百統於十二時，每時得八刻，十二時共得九十六刻，其中四刻乃陰陽否泰之機，發生萬彙之要也。如知刻漏，引鼻氣驗之，陽左通，陰右通，十二時互換更易，只分得九十六刻，其四刻乃庚甲壬丙之要機也。
　　時晷
　　時晷者，乃修真之至要也，若不識時晷，造化難明，丹亦難造。其時晷者，自子至巳，六辰乃進陽火之時也；自午至亥，六辰乃退陰符之候也。子丑寅為春，卯辰巳為夏，午未申為秋，酉戌亥為冬。其中分子午為進退之門，卯酉為出入之戶，寅申為造伏之兆如是六辰圓合，，應周天火數，實煉士之要機也。
　　追二炁
　　夫追二炁者，乃天地未判之炁，搏龍虎始姤之精，為大丹藥物。憑天地杳冥恍惚之時，否泰之機括，至斯時可以凝神於室中。俟天地之符信一至，則真神化生，為真種子也。要妙在口訣。
　　會三性
　　三性者，乃元氣、元精、元神，以前打賡玄關，而生真人是也。修真守此，謂之守一存三。守一乃藥物生全也，可以耆訪復丁壯，老嫗成姹女，髮白反黑，齒落更生，改形免世厄，號之曰真人。
　　簇五行
　　簇五行者，乃前五事俱，會合入室，進火溫水，謂之鑽簇五行也。前二炁者，乃金木也，金木者，水火之化機也。水火者，金木之相須也，真人者，真土也，如是則五行全矣！口訣在後
　　進火
　　進火者，乃進陽火也，於冬至前一陽之炁，入室，其十五日築固靈根，神存在腎，何陽火－運行，其神隨逐而進。腎中根也，神室蒂也。自根至蒂，所以相連，故能結胎成果。吸之根，吸之蒂，節候周而成大丹也。如冬至夜進陽火，須是亥末子初，從壬上起火，一舉三時，其息並無出入。叮自子歷丑，至寅末甲上，金火逼逐，入室，其丹漸結，至卯不進，住火，乃幽之限也。辰時復進火，口訣至已末，金火逼逐至髓海，陽火既極，則運陰符矣。
　　溫水
　　溫水者，乃運陰符也，自內上運符，得行三時，其息並無出入，至午歷未，至申末庚上，金水從雙關鵲橋入室，玄珠漸兆，至酉不運符候，金砂沐浴，至戌復運符候，口訣至亥歸源，一腸復生，則根源本始，神俱化也。一日服一粒，大如黍米，一年功力，還丹始就，共三百六十日，計四千三百二十時，除卯酉二時，金水沐浴，不進陽火，不運陰符，其息出入，故除此兩月六十日，正得三百日，受火符，煉就金丹。亦如常人十箇月胎圓，其間用運，須是細意調燮，志誠運圖。若纖介不正，晦吝作咎，丹之不結，則赤龍奔逸，姹女逃亡，率意輕舉，不合天機。又非符火之咎，乃運火符之士過也。經云：知之修煉，謂之聖人。其可忽諸。
　　脫胎
　　脫胎者，乃前聖胎既就，未可出室，更於室中行脫胎工夫謹存聖胎於髓海中，不過兩太陰甲子，直待天門忽開，如霹靂一聲，則聖胎脫出，兩箇一般無二樣。未可便離體，更有仙化之道在後。雲房曰：一聲霹靂震崑崙，無限神明暗失驚，兩箇一般無二樣，始知功滿出埃塵。
　　神化
　　神化者，乃前聖胎出體，未可遠離，恐逢尸障。初離一步十步，一百里，一千里，千萬里，然後巡行三界，透石貫金，俱無礙障，去住在我，不在乎天。雲房曰：孩兒幼小未成人，須藉爺娘養恩，三載九年人事盡，縱橫天下不由親。此乃運還丹祕訣，養赤子神方，希夷妙道，非旁門淺術。此文得之者，可寶而祕之，若傳非人，必遭天譴。得人不傳，亦受其殃。師囑甚重，可不戒焉！
　　修真傳派
　　張天罡字子正蜀人，
　　彭夢蓮字伯玉蜀人，
　　蕭應叟字潤清三山人，
　　許子微字明道山西人，
　　林元鼎字正夫三山人。
　　還丹祕訣養赤子神方竟