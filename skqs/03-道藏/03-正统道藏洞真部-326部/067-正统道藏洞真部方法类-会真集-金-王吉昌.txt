會真集
　　經名：會真集。元超然予王吉昌撰。五卷。底本出處：《正統道藏》洞真部方法類。
　　會真集序
　　夫易廣矣大矣，其無體也。始於一氣，即道也。易有三義：不易也，變易也，簡易也？不易者，獨立而不改。變易者，四時更代也。簡易者，天地簡易也。六爻者，內卦謂之貞，天地人為之三才之定體也。因而重之曰悔，謂吉凶悔吝生乎動者也。下二爻為地，中二爻為人，上二爻為天，上下無位。二五本以人事論之，故稱見龍飛龍，利見大人。三四本天地之位，不稱龍。以人事君子呼之，即天人相通之象也。乾坤，天地之德也。以剛柔相配，生三男三女，分制五材，謂之五行，代天地行事也。後生六十四卦，分布一年三百八十四爻，大約統以年月氣候日時，一日變十二卦。一人為萬物之靈，其性命全，與天地同體。惟聖知聖，仁者見之謂之仁，知者見之謂之知，能斡運於自身者，是謂養道之士也。後人判教有三，以《易》為真玄，以《老子》為虛玄，以《莊子》為談玄。其說則異，至於玄則同歸，非常人所通曉，惟神仙能之。
　　去歲春，余於青義清神觀，會識吉昌王先生，號曰超然子。與之語，咳唾珠玉，呼吸煙霞，混三玄而講義。惜乎別之速矣。雙鳧西邁，俄變星霜，使老夫夙夕不忘。今者二仙子得得來雲谿，倒屐出迎，一者寫唐梁振之，一者紛南梁之秀，皆故人也。延之尚座，茗飲小會，坐中廼舉其師超然子所著《會真文集》，欲縷板通布於四方，請老拙作序引。袖出其文，老夫從首至尾，歷觀其詞語，以去歲一會之語話也。考其圖繪詠歌，皆出自胸臆中，埏壇輪旋，調和大塊，心腹間爐韝煅煉混元，明七八九六之老少，水火木金土之生成。王子晉所謂顛倒五行，推移八卦，正謂此也。非神仙，孰能與此乎。若遍行於世，使學道之士如秉燭入於暗室也。欽二仙子能揚師之美，可謂不忘本也。故不敢違命，略序其實於卷首。魏南雲溪閑老揚志朴序。
　　會真集卷之一
　　〔周易象數圖說〕
　　太　極 
　　夫太極者，乃無極之稱，不可得而名。其氣形質混沌，而未相離也。內具五十五數，其二儀、三光、四象、五行，悉備其中，有性而無形。《老子》所謂有物混成者是也。玉策云：玄黃未分，氣象昏昏。凡學道者，豈可不知一氣之元，萬物之祖哉。
　　數生行五
　　水一　　　O乾甲
　　夫五太既分，二儀肇判，遂乃潜生四象，密著五行。其中氣色變移，形象分顯，其昏昏之氣一百萬年變成黑色。黑者水象，其生數一也。一者，乃乾元之始，八卦之宗，而生甲。甲是五行之首，十干為元也。謂當此太古，聖人觀其氣象，畫成天策，具載天文。繼有賢者謹奉，以紀天元，畫縱橫而定其曆數。自時厥後，歲紀暮布而見矣。
　　火二　　　 
　　黑氣一百萬年復變成赤色。赤者火象，其生數二，乃巽卦之始，而生辛也。
　　木三　 
　　赤氣一百萬年變成青蒼色。青者木象，其生數三，乃艮卦之始，而生丙也。
　　金四　 
　　青氣一百萬年復變成白色。白者金象，其生數四，乃坤卦之始，而生癸也。
　　士五　 
　　白氣一百萬年又變成黃色。黃者土象，其生數五，乃離卦之始，而生己也。
　　五行成數
　　夫五行從生數至成數，謂一三五數成陽九，甲丙主之而為客。緣中央五數離己土，合於甲，加之水一，得成數六，而下降生坤乙，故先動而為客也。二四數成陰六，辛癸主之而為主也。又五土加於火二，得成數七，而上升生震庚。乙與庚合，南北交遷，故後動而為主也。其水一火二土成十，生坎戊。又火生數巽辛，隨己土合於木三艮丙，得成數八，而生兌丁。又水生數乾甲，亦就中宮土五數，合於金四坤癸，得成數金九，而生乾壬。丁壬交合，東西互換，此所以運兩地三天造化，推陽九陰六生成，變干轉支輪，分飛伏納甲。具二升一降，抽添水火，明三匿四浮，互換木金。是以道樸散萬化門基，妙用彰千靈降瑞。凡修真之子，可不窮陰陽之祖哉。
　　火六　　 
　　從五土加水一，得成數六，而生坤乙。
　　火七　 　 
　　又五土加火二，得成數七，而生震庚。
　　木八　 
　　又五土加木三，得成數八，而生兌丁。
　　金九　 
　　又五土加金四→ 得成數九，而生乾壬。
　　土十　 
　　又五土加五土，得成數十，而生坎戊。乃得八卦，俱備十干方全。混融而母懷子腹，子隱母胎，未能分別也。
　　交互成十　 
　　夫乾坤配偶，而生成數全，分陽降陰升，浮沉頰倒；左旋右轉，上下連綿，五位相得，而各有合。一九成十，壬甲相見，乾偶於坤而生坎，坎藏甲乙。四六成十，乙癸同遷，坤配於乾而生兌，兌藏癸壬。
　　交互成十　 
　　又三七成十，庚丙相見，乾偶於坤而生震，震藏丙丁。二八成十，丁辛相見，坤配於乾而生離，離藏庚辛。
　　土象自交　 坎戊 
　　又離納己而得五，坎納戊而得十，共得一十五數。其數得天地之中數，其位得天地之中位，所以無配偶而自相合也。
　　四象生八卦　 
　　夫二儀生四象，四象之中，坎成數六，本卦存三，外有三數，而生乾，納壬不納癸，乾坤偶而癸納於坤。兌成數九，本卦存三，外有六數，而生坤，納乙不納甲，坤乾配合而甲納於乾。離成數七，本卦存三，外有四數，而生巽，納辛不納庚，震巽交而庚納於震。震成數八，本卦存三，外有五數，而生良。納丙不納丁，艮兌交而丁納兌。是以明顛倒五行，定相推變化，遂分生，成八卦，具形體，昭彰證。中男產老陽，是金向水中出。少女誕老陰，是土從金裹生。惟木生於火，中女降巽辛。而土生於木，長男挺艮丙。以是知明乾坤剛柔動靜，述震巽鼓潤風雷，仍丙丁胥會隔角，明分振飛伏移宮。生成數備，廼體更反復，魂變歸遊，隱顯還元，昇沉攝迹，己上八干神，為之三換位。其有戊己無象而獨攝，四傍居位而亦無配偶。以己為陰，納於中女離卦，以戊為陽，納於中男坎卦。得十干方全，數成奇偶，顯一時造化，動靜合真。足表觀天之道，執天之行盡矣。凡修真者，宜順考爻辭，明循卦體，奪上下陰陽昇降，窮生成消息往來。精專內巧之心，冥盡日新之變，得鼎中悔吝不生，至精氣降，金汞凝形，指日結神丹，其如視諸掌矣。
　　干合樞要　
　　八卦還元 
　　夫十干八卦者，體五行四象，變化生成；坼南北東西，還返互換。其間匡轄坎離門戶，樞紐乾坤鼎器，推陰陽交配，派二氣奔馳。一降一升，干神移位，二儀三合，卦象投宗。凡學道者，豈可不體天地之施化，驅日月而同宮哉。但一呼一吸，一周天也；一聚一散，性命定矣。老子云：玄牝之門，是謂天地之根者是也。謂陽符當行，則坤逐於乾，而出乎左；陰直持權，則乾隨於坤，而應乎右。來往綿綿，與卦象干合之理契矣。訣曰：因呼而成數七，離為火，火中真水下降，己合於甲，甲喜而上昇，飛入於神宮。以吸而成數六，坎為水，水中真火上昇，戊合於癸，癸忻然而下降於丹室。丁壬配合，復同於離己，乃山澤通氣，鳳舞烏飛。乙庚顧戀，又從於坎戊，乃風雷相薄，兔耀蟾輝。是以四象還歸金鼎，五行聚入玉鑪。顯丙辛，會乾坤，合體戊己，運十干歸元。聚則如握十指，散則各復歸於位矣。
　　王　　　　　　行
　　顛　　　　　　倒
　　夫五行顛倒者，謂坎為水，水生金，是生乾金，藏甲乙，飛伏木，長生在亥。兌為金，金生土，是生坤土，藏壬癸，飛伏水，長生在申。離為火，火生木，是生巽木，藏庚辛，飛伏金，長生在巳。震為木，木生土，是生艮土，藏丁丙，飛伏火，長生在寅。其有戊己，獨㭎中央，兼旺四季，寄於西南坤地，是土正旺之處，長生在於申也。謂呼而陽干順行，吸而陰干逆轉，陰陽逆順聚散，隱於成數。成數者，天元之動氣也。
　　五　　　　　　　　　　行
　　干　　　　　　　　　　合
　　夫天地初分，陰陽析位，乃天分五氣，地列五行。五行定位，布政於四方；五氣分流，散之於十干。其干神移位，配偶相生，形象分著而各有合，派天元五氣而成真五行也。凡修真者，當先窮干輪互換之機，次曉配合生成之象，此乃結括性命之本，造化大丹之基。謂基本立則大道生矣。
　　甲己真土
　　夫癸生東方甲乙木神，乃水生木戊為甲父，將中央陰土己，配與甲為妻，甲己合而成真土。
　　乙庚真金
　　夫己生西方庚辛金神，乃土生金甲為庚父，將東方陰木乙，配與庚為妻，乙庚合而成真金。
　　丙辛真水
　　夫乙生南方丙丁火神，乃木生火庚為丙父，將西方陰金辛，配與丙為妻，丙辛合而成真水。
　　丁壬真木
　　夫辛生北方壬癸水神，乃金生水丙為壬父，將南方陰火丁，配與壬為妻，丁壬合而成真木。
　　戊癸真火
　　夫丁生中央戊己土神，乃火生土壬為戊父，將北方陰水癸，配與戊為妻，戊癸合而成真火。
　　揭此為用，周而復始。
　　木金間隔
　　夫學道者，究性命之本，窮造化之根，辯木金間隔之因，明水火抽添之理，達陰陽顯伏，曉魂魄浮沉。所謂木中隱金間隔者，蓋木為陽魂，乃東方震卦為體，震納庚為坤卦之長男，是一陽二陰，乃為陽魂，本合上升，為二陰伏一陽，而不能昇也。在人之五臟為肝，沉於肺金之下，為肝有庚金間隔，肝之真性雖欲上浮，奈庚屬陰魄，能盜陽魂，使陽不得昇，所以沉於下也。若奪得玄機，運周天火符，千日無差，鍊盡肝中庚魄，肝還祖性，純而不雜，自然昇矣。
　　泠然子云：請問肝中何物是金？對曰：肝生而入水即沉，為沉者金也。木金相混，其色乃紫。紫者，金也。故沉而在下，遇火烹煎而熟，肝自浮而在上，其色變青，號曰還元。適其本性，乃得魂神凝靜，而不亂也。所謂金中隱木間隔者，蓋金藏陰魄，屬西方，兌卦為體，本合沉而反浮者，何也？緣兌為乾之少女，一陰二陽也。為一陰不能伏二陽，故浮而在上也。兌乃庚金，乙與庚合，婦從夫室，而金為主。金者屬肺，被乙木浮，而金在水之上也。若奪得周天火候，烹鍊千日無差，鍊盡肺中之木，乃得不雜而顯其金之本體，自然沉而下也。泠然子曰：請問肺中何物是木？對曰；肺生而色紅，白者木也。故入水而浮，若遇火烹而熟，肺自沉而在下，其色變紫，得返其本性之真魄，安而壽命延矣。
　　金木入火辯賓主
　　夫金木相混，遇火則體性還元，要木中去金，金中去木。既二物同鍊，何木中獨去其金而存其木，金中獨去其木而存其金乎？蓋謂木中去金者，為木有本像而為主，金隱木中，金色浮而為客。遇火烹之，則先去其客，而存其主也。金中去木者，為金有剛體而為主，木在金中，木性柔而為客，遇火烹之，則主在而客去矣。凡修真之士，當明金木鍛鍊之因，究賓主存亡之理，憑火候加减無差，鉛汞抽添依數，自不日而丹成矣。平叔注曰：養丹無火，似抱胎母死，久而無功，徒勞役也。與金木得火而後辯者，理何異哉。
　　水火既濟未濟
　　夫水火之性，遞相含孕。水中有火，火中有水。所謂水中有火者，何也？蓋水屬北方坎卦，乃陰中抱陽，謂水能照物者，即真火也。水於人五臟為腎，腎藏精，精為火也。謂火中有水者，何也？蓋火屬南方離卦，乃陽中抱陰也。謂火中心黑者，即真水也。火於人五臟為心，心主血，血為水也。
　　《易》曰：一水在火上，既濟；火在水上，未濟。平叔注曰：水中三火聚，火內水煎烹。凡修真者，憑法象調和陰陽，鈐鍵契之潜化，令水火昇降，合既未抽添，自然鼎內鈆汞凝結，而得丹成，則金光滿室矣。
　　水火昇降因土
　　夫《易》稱：水流濕，火就燥，無識而相感，明自然之理也。且水曰潤下，火曰炎上，因何水火既濟，水在上而火在下？蓋坎水有火者，為坎納戊為陽，清而為精，化清陽之氣，能上昇變為真水也。離火有水者，為離納己為陰，濁而為血，化重濁之氣，能下降而變為真火也。謂水火者，天元之真氣，而生於脾。脾神專權造化，獨㭎中央，斡運四傍，上昇下降，隨呼吸而來往。夫天元氣動，一息而有五者，潛契五行也。《易》曰：天數五，地數六，乃陰陽之中數。中數謂土也。《參同契》曰：土旺四季，羅絡始終，青赤白黑，各居一方，中宮所禀，戊己之功。又平叔曰：四象五行全藉土。謂坎離不得戊己中氣往來昇降，終不生產神丹矣。
　　坎離氣變還元
　　夫心中藏汞，腎內隱鉛，二物如何取用？蓋五行顛倒術，真火變神水，鉛汞化遊魂，呼吸隨風起，自然成其造化也。謂天元氣動於腎，乃坎戊為陽，一呼而動之有五。地元氣動於心，乃離己為陰，一吸而動之有五。陰陽氣動，數合成十。《易》曰：天九地十，戊己自合也。謂心中抽汞而化精，腎內升鉛而變氣，精氣為物變化，而自結刀圭。夫心中抽汞者，汞去則真水下降，是離卦去陰而成乾體。乾，天也，輕清而無陰。人能契之，則自然七情灰滅，六慾冰消。謂腎內升鉛者， 鉛離則真火上行，是坎卦去陽而為坤象。坤，地也，重濁而無陽。人能契之，則自然三聚成圓，萬緣心泯。好道君子，請事斯語矣。
　　嘗聞廣成子曰：夫天樞之上，天元一氣主之；天樞之下，地元一氣主之；天樞之中，陰陽之源從之。謂修真之士，形肖天地，頭圓象天，清陽之本，斡旋七曜，應動一樞，輔弼紫微虛谷，元神拱之。黃帝曰：效七政運虛之道，奪陽鍊陰也。且貪、巨者，應兩耳也。輔弼靈臺，使諸塵不染，萬緣不掛，得神識寂然而定。謂禄、文者，應兩目也。若張之則神泄於外，閉之則神定於內。夫廉、武者，通輔弼之徑，貫玄牝之門，是天地根基，性命關鑰。依時互換，綿綿若存，得五神交感，而丹鑪火熾矣。謂破軍者，鎮守金關，密封地戶，真風內扇，水氣難攻。令緘閉金胎，使不得漏失，赤龍精氣，致三尸遁跡。以心寒六賊，望風而膽碎，得火燒金鼎，水泛玉關，始一身元氣，上下三田而貫矣。謂周身八卦者，離為絳宮，是甲巳會合之鄉，虎龍變生之地，乃萬神之宅也。夫坎隱兩玄，乃攢簇五行，合和四象，精光共聚，戊癸歸根，號太一之宮矣。肺丁藏魄也，不驚悸以能安。肝庚隱魂也，無喜怒而常靜。壬甲主大腸而傳道，巽辛附膽性以中和。坤土為曲江而返復陰陽，艮山注水源而生清真浩氣。此七政八卦之用，乃陰陽根蔕，造化金丹，妙不可量。《陰符經》云：七政成功，黃芽內長，八卦周圍，神光黯淡。《易·繫辭》云：聖人立象以盡意，設卦以盡情。
　　會真集卷之一竟
　　會真集卷之二
　　超然子王吉昌撰
　　行香子　木金間隔
　　木性慈仁，體順融金。混難分、返復浮沉。還元祖性，造化幽深。得木抽金，金去木，罷相侵。精變遊魂，湛入禪心。杳冥時、蹤跡難尋。無中顯有，透古通今。自魄安魂，魂勝魄，鬼神欽。
　　又
　　震內藏庚，金乙成姻。假沖和、雷電交陳。龍吟虎嘯，幽谷澄神。向杳冥中，風雲裹，傲全身。煙雨濛濛，芝草芽新。正東君、經緯長春。岷山火衮，一而藏真。已泯抽添，無間隔，返歸純。
　　又
　　震乙情柔，酷愛庚金。角商和、律應清音。木人鼓掌，石女調琴。顯巧施仁，勤行義，道情深。二物相融，交互浮沉。火煎烹、體變而金。開蒙既濟，陽鍊勝陰。得復根元，分魂魄，識真心。
　　行香子　木去金
　　木隱金形，金色浮存。木森森、有像稱尊。全憑火力，逗引遊魂。自客先還，獨存主，各歸根。去往碁分，性命雲屯。樂天真、默默昏昏。養成陽體，霞步高奔。得傲玄玄，躋壽域，出乾坤。
　　行香子　金去木
　　金體堅剛，木性柔和。辯賓主、火力功多。剛為主掌，柔像銷磨。顯各還元，歸本性，息風波。透入神鑪，霞罩嵯峨。放銀鉛、花綻婆娑。輝光滿室，神變無何。鎮翫蓬宮，遊紫府，恣蹉跎。
　　南鄉子　水火交互既濟
　　坎內一陽停，本性澄清照物形。真火炎炎功足顯，叮嚀。既濟氤氳緝寶瓶。神用奮威靈，氣證升沉聚戊丁#1。日耀飛騰烹藥鼎，蘭馨。造化功成入杳冥。
　　又
　　火裹六陰培，熾艷心藏點黑煤。功表清泠真水象，神胚。中氣抽添自往來。赫赫振金雷，煙雨彌漫暎斗魁。造化自家天地合，心灰。拍塞乾坤道體恢。
　　南鄉子　水火昇降因土
　　戊己媾陰陽，斡運專權攝四傍。驅駕天元隨呼吸，非常。來往綿綿造化昌。氣聚結玄霜，壺鼎冰凝透體香。神變靈通歸物外，清凉。無礙真空置道場。
　　又
　　離苑緑波飛，坎殿澄清奮火威。變化降升凝真象，功歸。土德恢弘斡妙機。梨棗體嬌肥，玉女慇慧獻紫微。香襯彩霞光日月，巍巍。無像圓明法界輝。
　　南鄉子　坎離氣變還元
　　癸府隱銀鉛，朱汞神宮裊瑞煙。變化遊魂成風動，樞旋。運入黃庭造化權。離去水為乾，坤體無陽厚德全。二氣經營仙藥就，功圓。出世名標聞九天。
　　又
　　水府火籠藏，煙霧朦朧瑣桂光。氣動隨風成造化，中央。聚變刀圭藥味香。不見坎中陽，虛室無陰本體彰。育出朝元真浩氣，瓊漿。攢簇丹罏結玉霜。
　　醉桃源　貪狼巨門
　　杓樞貪巨秉天真。玄皇附耳親。扶持五蘊已通神。都收萬劫塵。寂然定，體清新。溫存一性純。冥冥物外傲長春。逍遙月作鄰。
　　醉桃源　祿存文曲
　　祿存文曲附神光。驅驅逐色忙。昧禪徒亂角和商。如何作道場。雙簾掩，瑣明堂。仙童奪正陽。神功機在性昭彰。冥冥混八方。
　　醉桃源　武曲廉貞
　　武廉幽貫地天根。綿綿息若存。六天交戰定朝昏。丹鑪火力溫。驅神窟，養生門。玄功主掌尊。牝關天閉鍊陽魂。雲霽性命屯。
　　醉桃源　破軍
　　破軍雄鎮北方陰。牢封地戶深。真風高捲鎖猿心。氤氳氣制禽。三田貫，五神欽。元胎體變金。群魔離位九陽臨。功成耀古今。
　　醉桃源　左輔右弼玄牝
　　司分木火地天通。玄關主掌雄。鹿羊神輅逗真風。都歸保運功。樞九竅，貫三宮。熏蒸藥鼎紅。萬神輻輳性疏通。無形廓太空。
　　又
　　暗藏兩曜撫坤乾。綿綿息斡旋。扶持來往貫三田。還元五氣全。河車運，玉鑪煎。炎炎結汞鉛。彩霞光襯晃禪天。明明性月圓。
　　醉落魄　八卦配九宮
　　陰陽氣結。乾坤振、六爻交設。四分九數明羅列。兩遁推移，周歲用相迭。慇懃進取功無缺。抽添加减應時節。烹成二八丹威烈。吸海吞山，方寸道明徹。
　　木蘭花慢　坤卦老陰之象
　　剖坤柔立象，太陰體，換三陽。因六變心虛，關開實腹，應候呈祥。沖和易靈變態，運聖功、旋轉斡天罡。消息栽培道化，六宮轂輳中央。融融品物含章。歸土德，密收藏。性與命咸通，箇中將養，氣孕玄霜。香浮彩霞烜赫，混浩然、純粹散諸方。造化冥冥極妙，超凡不離玄黃。
　　木蘭花慢　乾卦老陽之象
　　判乾元剛象，德純貞，利元亨。運一氣氤氳，施生品物，分布形成。調和四時簡易，正始終、機動應經營。日月東西出沒，總因元氣流行。參羅列曜循環，晃寥廓，體輕清。盡變化無方，杳冥真造，內隱精誠。醞就命基性燭，混太虛、模樣貌崢嶸。了了真空無礙，八絃揮斥難名。
　　風入松
　　乾坤兩卦上天梯。分柔健高低。六關爻變推天道，斡璇璣、日月東西。妙採精華成液，通神息，飲刀圭。溶溶金水泛曹溪。得九轉功齊。變成丹體香風裊，木童喜、壽域長躋。顯出元初氣艷，廓胸襟，吐虹霓。
　　又
　　乾坤羅列道綱維。斡斗轉星移。守遷飛伏隨方變，應周天、衰旺相推。保護坎離丹藥，啟玄牝，契希夷。冥冥杳杳入無為。會三姓相期。應時烹鍊循火數，結圓明、二八芳姿。徹地通天聖變，表身外，顯容儀。
　　又
　　乾坤爻變括天心。樞簡易浮沉。斡旋昇降成甘露，種黃芽、陸地根深。瀲灧滋榮金蘂，丹霞照，萬神欽。雲收天靜酒重斟。韻聒耳嗚琴。醺醺酩酊乘風舞，恣神怡、鼓掌歌吟。深入洞天靜境，得真樂，寫知音。
　　又
　　陰陽爻變坼乾坤。運一氣高奔。推移動靜分昇降，攝浮沉、造化歸根。引養谷神不死，表塞兌，閉其門。七星羅列遶崑崙。分取捨司存。扶持日進無為道，現神光、金色高噴。巧醞華英成秀，露玄體，證陽魂。
　　又
　　乾坤簡易定長生。推變化虛盈。默契四時神功用，泄沖和、品物生成。茂養深根固蒂，臨金井，吐瓊英。芳姿香襯彩霞明。聒萬籟聲清。造化冥冥無中有，顯虛皇、陽體飛行。縱橫恣遊法界，廓神變，混無名。
　　又
　　乾坤鼎沸鍊神丹。聚虎肺龍肝。合和蟾鳳凝嘉瑞，變盈空、甘露漙漙。斂掠烹成金液，噴真味，靄椒蘭。崢嶸酌飲醉乘鸞。韻法曲吟彈。舞袖婆娑容儀整，傲清風、明月天寬。一段清凉活計，占長春，得真懼。
　　又
　　乾坤分布派春秋。進九六添抽。陽昇陰復生元氣，輔靈臺、配定剛柔。進退八歸六聚，定浮沉，顯真修。瓊漿八味一渠流。聚百寶相投。滋榮君聖民安富，樂陶陶、馳驟神洲。天地不能陶鑄，無為體，恣優游。
　　又
　　乾坤爻體兩相纏。統造化機權。剛柔變態分動靜，斡生成、運契周天。日月陰陽匹配，聚戊室，鎮團圓。兩情將養入瓊田。甃玉雪團團。占得長生曹溪路，向五湖、四海留連。領略尊禪祖意，抱真樂，復便便。
　　又
　　乾坤爻斡氣玄黃。攝進退陰陽。造化數符周火候，動清風、遞轉天罡。簡易浮沉變態，吐消息，醞瓊漿。仙童觥飲奏宮商。引歌舞悠揚。半醉式微明月下，主邀賓、笑傲中堂。脅服群魔遁跡，擅祖意，轉清凉。
　　又
　　乾坤營魄鍊陽精。攝離坎煎烹。九還七返神功用，定綑縊、氣象推行。日月照臨滿室，和二物，產瓊英。器成常靜體無傾。飽浩氣輕清。內全得一真靈顯，露元初、模樣圓明。不在地天機彀，超物外，任縱橫。
　　蘇幕遮　乾坤卦象明道
　　序乾坤，分賓主。匹配周天，甲己局分五。六十時歸五日聚。五六三十，六六依策補。離中己，坎藏戊。離坎交媾，二土刀圭祖。减息綿綿自飲取。鎮日忘情，定裹神歸姥。
　　牆頭花
　　復
　　黃鍾應律，一點陽生速。陸地泉深地雷復。坤柔立象，神交體變，鉛昇汞伏。長男尊女，月殿同恩育。造化風雷兩情睦。青牛駕起河車，海底雲煙擁簇。靈臺凝結氣，氤氳體清肅。混合歸丹室烹煮，炎炎異香馥。郁來百日功夫，初九爻成退六。
　　牆頭花
　　臨
　　陽昇地澤，鼓潤臨春候。地軸天關體相救。四維十干，番騰逆轉，黃河水凑。雙關衮沸，瀲艷曹溪透。木馬嘶風遍巡狩。玉京山引駕泥牛，牧童眠雲左右。玄通驅玉液，瀲灧月堂逗。不放三尸神劣撫，離宮盡輻輳。大都龍躍功程，顯出丹田德就。
　　牆頭花
　　泰
　　地天交泰，正是通玄奧。白虎青龍氣相導。威風鬱罩，靈臺區區，玉京引到。木童興逸，功喜成顛倒。湛入壺天樂長傲。氤氳浩養形全，獨顯卓然雅操。飛行玄體健，偃仰瑞雲蹈。縱放徘徊喜功表，陰陽兩停造。推排清靜因緣，萬劫塵情盡掃。
　　牆頭花
　　大壯
　　雷天大壯，匝地和風起。遠振龍威躍淵水。時當密固，玄黃暗盜，陰陽骨髓。魂凝烜赫，魄散群魔止。志逸神全道情喜。收拾一段清凉，捧出心花綻蘂。澄澄絕點翳，真性顯窮理。愛慾桃康死五氣，奔騰玉關裹。冥冥晝夜神功，功超蓬瀛證彼。
　　牆頭花
　　夬
　　飛龍踴躍，造化泥丸裹。上接雲天施澤美。冥冥吐霧，噴煙引惹，和風競起。氤氳變化，健體乘金柅。高越蓬山恣情喜。不知舞蹈歌彈，月底翱翔不已。希夷真樂受，無為體如鄙。步步雲蹤遠廓達，鵬程自由己。功憑氣滿神宮，顯得長生久視。
　　牆頭花
　　乾
　　乾天極處，健體全滋育。飛上崑崙六陰逐。九陽和暢，咸亨驅汞，回還已伏。璇龍悔恨，怒捲雲雷速。密降瓊珠結玉粟，齎排國富民安，證果刀圭入腹。熏蒸陽體健，冥冥道情肅。返本真消息驅白，留青瑞煙簇。巍巍聖境修全，已見如如面目。
　　牆頭花衮
　　姤
　　乾坤正否，兩隔陰陽位。天癸歸元九還至。法界最好，乘龍擁簇，笙篁韻美。真懼真樂，酩酊真自醉。滿腹香噴混清吹。冥然束體純陽，吟彈飛行作戲。卷舒安，消息靜，魂凝制，性光熾。上傲三天際身外，觀形顯不二。分明物物頭頭，全露西來祖意。
　　牆頭花袞
　　觀
　　風地大觀，六四樞神變。始露元初舊頭面。塵襟冰潔，無疵秀氣，虹蜺出現。鍊神合道，法像隨空轉。應變無方體明衒。白牛牽過天河，回頭主人不見。月空明，形無影，行無伴，樂獨擅。雪路西歸去黯淡，天寬恣遊宴。拍懷颯颯風清，一點河沙撒遍。
　　牆頭花衮
　　剝
　　山地剝盡，始見靈通性。瑩徹天涯迥清淨。恢弘法界，真空變態，冥冥契聖。分開鐵壁，捧出如如鏡。一點無虧混真命。非中非外圓融，物物頭頭究竟。透三天，通九地，神和暢，志恬靜。本有清凉貌不减，不增顯中正。放開拍塞虛空，道體崢嶸有慶。
　　牆頭花衮
　　坤
　　坤元復本，捧出純乾位。兩正分形體離器。含弘光大，冥冥無像，陽魂顯瑞。不空不有，喚覺西來意。物我光塵總無累。如今了了元初，遍撒諸方不二。相無儀，神無礙，通千變，體一致。朗朗真空露究竟，圓通貌清粹。巍巍一混希夷，生滅梯磴遠離。
　　减字木蘭花　九還陽丹進道
　　長男尊女。甲帳辛堂同宴處。一返遊魂。閃爍罏開火力溫。風雷酷烈。威赫雲深明電掣。煙雨濛濛。飛下金烏宿桂宮。右初一日，震偶巽。
　　一陽光啟。戊室盤旋離合體。二返鉛葩。汞鼎溫溫進火車。深連巨海。踴出神鱉飛五彩。洞瑣煙霞。密罩金童弄月華。右初二日，坎偶離。
　　山通澤氣。亂捲雲騰風浪沸。三返罏煎。熾焰炎炎映洞天。奇蓮煥吐。五葉香浮霞萬縷。信手拈來。捧弄輕便上月臺。右初三日，艮偶兌。
　　乾坤呈瑞。六合三才八卦備。四返歸真。一粒神丹氣像新。見前心定。酩酊沉沉渾未醒。子母團圓。雲步長春法界天。右初四日，乾偶坤，通得六合。
　　巽榮春谷。辛水溶溶滋震木。五返雲雷。玉桂蟾宮應候開。月娥清寫。風震庚金調木馬。功顯強兵。火衮深淵四海平。右初五日，巽配震。
　　己從戊室。藥味烹煎成玉質。六返金光。烈焰輝輝滿洞房。內全養浩。壯觀酡顏能永保。體透清香。捧出陽魂樂道場。右初六日，離配坎。
　　澤山同器。一點精華天癸至。七返丹成。遠放流霞射玉清。氣安神定。滌蕩塵煩心月瑩。獨露禪天。萬泒波澄一樣圓。右初七日，兌配艮。
　　坤乾情睦。十二周天明二六。八卦循環。驅率陰陽造化間。時當交泰。昧爽氤氳神氣會。體鍊純陽。輕健冰姿散異香。右初八日，坤配乾，陰陽通得六合。
　　返還成數。八卦爻抽同體聚。藥祖完全。運就三三九九天。歸根復命。鼎冷丹凝常樂冷。烜赫金光。透體明連滿室香。右九日九陽而還元。
　　會真集卷之二
　　#1戊丁：原誤作『戊癸』。
　　會真集卷之三
　　超然子王吉昌撰
　　月中仙　九轉功成
　　道泄沖和，運開基杳冥，生發元首。推排七返，配二三成六，再三成九。九還真造化，分八卦、妻男自偶。默默真情契，凝然氣神，如一鎮相守。
　　盈虛動靜歸元，證不空不有。頭面仍舊。無為性普，應地天神化，視之能久。任從劫運變，太空體、綿綿不朽。次了無生滅，恢弘妙用真樂受。
　　風入松　鍊神合道
　　太陰二八產純乾。抱六合真筌。二氣經營元數足，始離形、祖意空傳。變態超塵契聖，顯物外，性空圓。冥冥反朴表精研。越枯木巖前。拍手歸來明月下，拉清風、戲舞瑤天。笑傲華胥真境，喜坦蕩，夢遊仙。
　　又
　　鍊神入道混融成。表真淨真清。造化陽魂離體變，恣縱橫、觸處蓬瀛。野鶴孤雲無礙，觀自在，任飛行。死生寵辱不須驚。得久視長生。欣見主人真頭面，露堂堂、妙體崢嶸。了了圓空一着，形無像，道為名。
　　緑頭鴨　大圓覺海
　　混融成。大圓覺海崢嶸。性珠顯、恢弘祖意，慧風通、虛谷傳聲。有中無、無中有有，應變處、廓爾縱橫。坦蕩融通，杳冥豁爽，澄澄一混體無榮。證動靜、俱忘何在，觸處露圓明。如如貌、莫形莫狀，真浄真清。靈通像、不增不减，罄劫來一段光榮。無限域、含容萬有，遍四海、三際充盈。荏苒沖虛，無離無壞，浩然一點括長生。證本有、巍巍極致，奇特體妍精。這模樣、人能悟入，與道同名。
　　又
　　貌幽玄。混成法像無邊。悟真常、靈明妙用，越驪珠、獨耀深淵。衒真聖、穿山透壁，展威風、入地昇天。變化多方，神通揮霍，一輸炳耀顯孤圓。浄灑灑、難握難把，朗朗湛如然。無為相、高低莫測，遠近難詮。非空色、亦無二體，顯本來、清净因緣。大千界、渾無罣礙，證方寸、拍塞坤乾。究竟圓通，不離不即，堂堂恢廓體翛然。括慧灼、天真至理，悟入奮威權。妙中妙、騰今跨古，無像功全。
　　瑞鶴仙
　　五行生數至成數
　　五行真氣集。通玄牝、谷神應時出入。綿綿定呼吸。顯平調榮衛，蠕分和輯。脉方動十。得火候、薰蒸自給。蕩百骸、九竅關開，上下泝流相襲。功及三天兩地，九六陰通，七八陽立。降昇氣揖。推造化，寶瓶緝。配剛柔合體，抽添循數，養就神丹一粒。變陽魂、法界恢弘，跨雲步急。
　　瑞鶴仙
　　成數造化金丹
　　金丹真造化。在進火、功夫抽添相亞。綿綿息全藉。配天關地軸，器罏形借。鉛消汞瀉，引彩鳳、金烏自下。入黃庭、展轉相交，降昇兩情迎迓。多暇月娥捧酒，間簇笙簧，喜連夙夜。仙童力霸。乘空舞，彩雲跨。向三天深處，放懷如意，五色光輝緊射。料玉壺、九轉金成，殆難估價。
　　又
　　鍊丹成數究。進水火、抽添六陽時候。嚴嚴虎龍開，捲清風匝地，兩情精媾。雷轟宇宙。漬玉蘂、靈芝吐秀。待藥罏、火冷冰凝，方是雪肌成就。身富香噴蘭麝，內放金光，夜明如晝。沖虛德懋。表清淨，果無漏。罄色空都泯，魄纖魂聖，地厚天高遠透。向三清、妙選叢中，已爭領袖。
　　翫溪沙　飲刀圭
　　離坎升沉氣不迷，天門减息飲刀圭，月宮飛過日中鷄。東北朋生調玉兔，兩情和氣吐虹霓。烹成火棗主童携。
　　又
　　勤飲刀圭鍊極陽，薰蒸藥味透天香。旋噴甘露返魂漿。爛飲醺醺長日醉，婆娑飛舞應笙簧。陶陶真樂上天方。
　　又
　　三八為刀息緩留，圭憑戊己吸呼修。飛伏十干證添抽。造化結成仙藥體，依時餌訖御神遊。日飛天外得優游。
　　又
　　飲息時時藥味加，五神運起海金沙。天河仙子渡靈槎。水滿金城凝露冷，人牛不見月空華。清風捧擁笑歸家。
　　萬年春
　　玉瑣金關互換封閉
　　玉瑣金關，陰陽擊柝牢封閉。相凝制。變通無繫。滿腹清風細。九氣天中，雲買步無纖翳。真根蒂。道情潜契。湛湛通三際。
　　又
　　一氣沖和，心猿緊瑣難奔走。調柔受。密封關口。太一氤氳守。二者相融，默默昏昏久。成奇偶。鍊須九九。丕享虛空壽。
　　又
　　浩氣流行，綿綿擁簇真禪定。頤神興。杳冥難醒。凝結玄黃孕。造化圓空，剔透靈臺瑩。能常應。木童形勝。穩步雲霞徑。
　　江神子慢　真坐
　　修真萬緣擎。心地下、功夫要剛烈。育愚拙。放四大、自在安閑不惙。志如鐵。強斬馬猿雙足折。罷顛劣、都收歸寂滅。八關六腑三宮，總和暢，萬神悅。龜息玄通無間，得澄湛子母，團圓交結。兩情泄。顯陽體、鍊就飛行時節。意冰潔。造化真空歸物外，無為道、圓成還若缺。放開性月輝輝，貫乾坤徹。
　　江神子慢　偽坐
　　谷神死不作。蟄窟彼、心迷有功錯。妄穿鑿。搜玄妙、水谷雲根為託。謾消索。扭捏一身常把捉。相專著、地關無鎖鑰。天門不折彌封，豈留氣，有無若。難為三宮昇降，執一性返失，西來糟粕。道情薄。乖魂魄、動靜龍虎盤礴。昧崇籥。怎鍊玉罏金水結，無丹體、何能雲步樂。儻還剔透玄機，會蓬萊約。
　　無俗念　氣邪
　　一呼一吸，昧谷神、玄牝綿綿踵至。聚散忙忙乖造化，根蒂懸懸遠離。上下無歸，往來失御，不向三宮施。內迷歸勝，意因執定一位。外灌四體皮膚，浮行散亂，蠢蠢難安置。壯觀渾身多震動，變易千般何啻。意不灰寒，形不木槁，性命雲泥異。禪功鬱結，怎成陽體純粹。
　　江梅引　氣邪歸正
　　浩然氣動混元宮。契修崇，運清風。透徹三關，上下自然充。勝外浮遊收入內，盡一指，都歸玉路中。神迎天谷傲晴空。養沖融，得疏通。體了無縈，澄湛證參同。物我兩忘真豁暢，無為理，至圓成，顯聖功。
　　江梅引　神邪
　　四肢氣散失根芽。作神邪，發空華。異物千般，目下亂如麻。一切聖賢隨意現，總變化，都因一念差。不知心病尚強誇。景無涯，事為嘉。特昧玄通，道眼被塵遮。不作真禪成魔境，陰陽隔，看如何，鍊玉砂。
　　江梅引　神邪歸正
　　靈襟澡雪蔑塵污。幻形刳，外容愚。恬淡場中，馳驟道情娛。一氣制神神酩酊，乘醉舞，金童玉女扶。玄機真造志勤劬。蛻凡軀，入虛無。恢廓圓明，性月一輪孤。冷浸禪天風霧靜，冰肌彩，傲澄澄，晃玉壺。
　　又
　　景忘情滅萬緣疏。覽滌除，道情舒。把握權輿，神息動徐徐。將養靈臺山岳靜，常默默，調神定有餘。森羅真境傲華胥。顯元初，妙如如。無像堂堂，模樣契沖虛。飛舞遊嬉無罣礙，狂歌詠，恣欣欣，類接輿。
　　又
　　萬斜不作一靈孤。妙容模，契虛無。覺海縱橫，獨耀越驪珠。雲靜水寒無點翳，清淨體，穿山透壁殊。無人野上傲雙鳧。奮天衢，翫仙都。一點圓明，變化不能拘。腹實沖和懷美玉，密藏匱，更不求，善價沽。
　　月中仙　賓主互換
　　索妙修真，分元神作賓，一氣為主。玄機不昧，憑坎離精粹，權衡三五。浩然成造化，銷尸魄、純陽結聚。
　　七返真陰降，功全攝迹，歸本認元祖。
　　鍊神合道冥冥，始真空體露。實相難覩。無窮變化，顯性珠如意，恢弘光吐。獨超三界外，令清淨、騰今跨古。反換賓為主，首提究竟功德普。
　　又
　　志士窮元，派浮沉動靜，體用分別。神初象客，藉氤氳為主，應時提挈。杖頭挑日月，斡天地、推移氣泄。北斗南辰轉，輝輝洞天，深處木童悅。
　　而今主掌專權，證陽極返還，陰降時節。真功造化，顯本來體段，清輝冰潔。煥然無點污，罄三界、十方透徹。一混希夷化，不空不有無生滅。
　　武陵春　欲界
　　欲界谷神初剖判，情逸混沖融。太一雲興匝地風，嶽頂雨濛濛。造化陰陽升降應，八脉醴泉通。琴韻琅琅聒耳聰，絕念醞奇功。
　　又
　　一氣始方離混沌，八卦九宮期。羅絡壺中媾坎離，消息浩充肌。斡轉璇璣神寂定，龍虎甲庚頤。性普三宮造化奇，默默入希夷。
　　又
　　嗜愛頓忘情不縱，去智道頤形。心跡交時醉半醒，子母聚黃庭。九氣天中嗚玉韻，晝夜不曾停。斷送仙童入杳冥，變態奮威靈。
　　又
　　心樂澄澄時靜應，陰裹媾陽精。颯颯和風海底生，六腑九宮盈。一氣混挑罡斗轉，天谷至神迎。慮念俱無淨德成，咫尺傲鵬程。
　　永遇樂　色界
　　心慮灰凝，妙圓德備，威儀無缺。杳杳禪安，冥冥色礙，壺裹風光泄。雲霞來往，虎龍昤嘯，捧弄木童神悅。廓胸臆、洪飲沖和，坦蕩醉吟時節。笙歌鼎沸，驚凰風舞，縱橫自在行列。滿目祥光，盈空瑞靄，隱隱飄紅雪。拍懷冰瑩，充襟月冷，壯貫道情明徹。傲真境、真樂真懼，出塵妙絕。
　　又
　　機括獨行，猶然形累，莊嚴神正。諸漏牢封，萬緣齊剪，豁達開心鏡。禪關打破，壺春深入，萬象拱環七政。天河轉、月窟光飛，低襯碧霄相映。純陽束體，瑞雲高臥，輕清拂面風勁。歡樂無涯，變通難約，時復狂歌詠。笙簧繚繞，雷霆鼓潤，做弄木童餘慶。冥冥
　　證、一點圓空，至清至淨。
　　長思仙　無色界
　　命還空，性還空。物我雙忘闡慧風。冥冥一混同。運神功，契鴻濛。反素靈光天地中。虛形處處通。
　　又
　　定心惺，識心停。主客同宮湛湛寧。人牛不見形。性真靈，像真靈。動靜無為混杳冥。圓空上下經。
　　黃鶴洞中仙　頑空
　　深染頑空病，未識修真命。徒昧陰陽變化機，密翳真心鏡。念斷為見性，正是沉空淨。不鍊成丹妙體全，久久難歸聖。
　　又
　　性命根基奧，道本陰陽造。孤守靈光一點清，殆失觀天道。三盜宜深討，四象當逆考。奪得乾坤造化權，結就圓明寶。
　　一剪梅　斷空
　　奪得周天火候煎。丹罏晝夜，煮汞烹鉛。海源江岸氣噴煙。繼日奔騰，通貫三田。不悟冥冥入定禪。神離氣散，子母難圓。陰陽失媾昧玄玄。九載三年，不見壺天。
　　又
　　一氣昇騰寶鼎煎。相交水火，玉路飛鉛。不能神定兩團圓。隔若雲泥，難契重玄。切要澄心勦萬緣。自然性命，混合歸禪。陽魂變化恣昇遷。百日千朝，雲步壺天。
　　望海潮　真空
　　真空根蔕，全憑神息，分開五蘊精華。和暢六神，氤氳三島，天河浪泛靈槎。乾鼎煮丹砂。正雲駕坤牛，風送羊車。密運黃金井，成燦爛，結瓊花。
　　滋彰極妙生涯。放空圓顯理，玄覽無瑕。純粹一真，通天透地，恢弘無障無遮。方寸括河沙。恣興陪風月，醉臥煙霞。箇裹真消息，偏分付，道人家。
　　又
　　形神俱妙，靈通無礙，卓然獨立玄玄。顯理簡情，空色無閡，揭為究竟因緣。祖意密空傳。自心境俱冥，智解都蠲。一段真清淨，廓神變，出坤乾。
　　恢弘妙體空圓。露如如無像，高傲禪天。烜赫慧光，崢嶸實相，森羅法界無邊。契道奮威權。已打破虛空，劫力難煎。擘碎輸迴殼，拉真一，度流年。
　　老君吟　三千功
　　清神奪鳳髓，止息收烏血。六陽飛宇宙，五氣通關節。雲雷風電擊，向三天，降冰雪。瑤山海嶠噴紅霧，赫赫如晴，晝性光明徹。兩情結。禪天齊物變，意寫成懼悅。陽魂全造化，號真功，功妙絕。三千數合無圓缺。神超歸物外，永離生滅。
　　又
　　靈風透骨髓，秀氣盈肢節。抽添離與坎，動靜相交設。符數周天造，聚陰陽，氣神結。黃庭錦帳渾孕瑞，變化陽魂，勝地天通徹。細分別。三千
　　真造化，消息玄黃泄。性光無點污，瑩如冰，攄澡雪。頓超三界真歡悅。歌吟遊閬苑，道情清絕。
　　老君吟　八百行
　　靈源無點污，常應常清淨。陰陽已罷交，子母同宮慶。沖虛葆真一，廓圓明，輝心鏡。頭頭照破歸寂滅，妙用弘法，海變通無竟。具真行。慈悲形道本，慘怛心無爭。普施咸利物，執謙德，為權柄。圓成八百無漏果，頓超雲步穩，脫凡歸聖。
　　放心閑　返老還童
　　地水火風。裝成四大，到頭衰老成空。死生蟬蛻，憑據妙用修崇。合天地、推移真造，陰陽運、匹配雌雄。神胎剖判，氤氳聖體，輕健還童。養就如如，玄皇消息，匠至虛、法像靈通。密藏浩氣，廓變化，體無窮。恣烜赫、元初模樣，跨鸞鶴、笑傲天宮。縱橫自在，顯超凡入聖，千古清風。
　　又
　　一氣玄功。三奇真造，本來玉貌修完。混歸寶藏，密蘊九轉神丹。傲陽體、堂堂實相，棲真境、坦蕩天寬。從渠日月，忙催四大，迤邐衰殘。物壯難留，假軀易失，獨卓爾、一點冰寒。恢恢聖變，奮飛舞，恣吟彈。伴雲外、清風明月，放宛轉、隱顯多般。還童不老，任灾臨劫運，無像神安。
　　無俗念　火候不正
　　周天火候，要昇沉飛伏，無差無錯。氣運前昇穿絳闕，透上九天燻烙。兩目難開，終為火患，急急須臾撥。遷延歲月，變成魔境淪落。六神失御猖狂，三尸放蕩，五賊俱成惡。要鎮炎炎歸玉路，深入神宮恢廓。三盜循環，相交水火，鍛鍊成丹藥。驅馳歸正，得醇賢聖糟粕。
　　感庭秋　全真
　　陰陽悉備道風淳。精粹保天真。分擘剛柔動靜，鍊九還、丹體清新。扶持一性已通神。觸處露全身。了了三空無礙，混太虛、體淨超塵。
　　又
　　志通天地媾精神。消息葆全真。造化玄黃極妙，鍊九陽、魂變逡巡。西來祖意坦然伸。無礙法門親。應化河沙周普，露妙圓、糟粕清醇。
　　又
　　如如徹底性圓明。三昧理研精。縱使頭頭應顯，是一靈、陰魄神情。
　　玄機須悟志澄清。丹體鼎煎烹。養就純陽法象，性命全、永保無生。
　　會真集卷之三竟
　　會真集卷之四
　　超然子王古昌撰
　　春從天外來
　　名利如何。歎六朝七國，五霸山河。幾多興廢，一夢南柯。光陰暗裹消磨。悟雲山煙水，好歸去、策杖披蓑。任春秋，樂調神養氣，行止蹉跎。
　　家園雪梅火棗，醞玉壺瀲灧，滿泛金波。爛飲醺醺，神遊雲外，真樂自在吟哦。伴清風明月，通天爽、飛舞婆娑。泄沖和。證鴻濛體段，超彼波羅。
　　其二
　　返本修真。待一陽初動，五氣全伸。金童施義，玉女弘仁。剛柔消息成姻。會黃庭仙館，慧風引、宴拉諸神。瑞煙濃，泛瓊壺雪浪，烹點鉛銀。冰肌爛霞帳錦，癮三奇光射，瓊萼清新。體膩蘭香，魂飛羽健，陪從道德為鄰。傲太虛寥廓，真清淨、不變長春。性中珍。輝十方三界，元邁冰輪。
　　水調歌頭
　　沖和養真命，神耀破昏衢。水山明秀，雷澤深處孕玄珠。七曜北辰樞紐，燦爛金華氣結，槁木得重甦。靈腑風煙靜，嶽頂月輪孤。透三天，滋九鼎，飲瓊酥。華胥笑傲，陶陶沉醉玉童扶。窈窕芝軿鶴駕，馳驟純陽聖境，宇宙不能拘。寂闃先天貌，隱顯混虛無。
　　其二
　　慧風掃魔障，寶劍勦輪迴。內澄神息，驅逐甘露灑靈臺。四象五行三一，聚鼎煙凝橐籥，鼓潤發雲雷。水泛金花折，火養玉蓮開。應符數，合九六，契三才。資成健體，清風明月久追陪。杳杳冥冥精變，一混希夷道化，神用顯恢恢。髣髴歸極樂，咫尺翫蓬萊。
　　解愁
　　今古常情，多強侮弱。蠻觸是非成惡。上天垂孔監，定富貴、理無適莫。决烈英賢，總不如，訪道德、至虛清樂。旋調燮、木液金晶，九重玉闕，鍊玄霜藥。光灼。滿室輝華，顯陽
　　體飛行，變通難約。放懷明月下，恣酩酊、玉童斟酌。萬籟聲清嗚管籥。傲物外、澄澄寥廓。放祖意獨暈，禪天透徹，占得最長生着。
　　滿江紅慢
　　勘破榮華，提智劍、急逃生死。要黜聰、隳體虛室，內專窮理。緑水青山成伴侶，清風明月為知己。得自歌、自樂樂天真，真常美。胸襟靜，神情喜。從舒卷，恣行止。肖孤雲野鶴，往來難擬。釋氏真風勤整頓，淨除諸障如頑鄙。醒圓明、一點證菩提，功超彼。
　　其二
　　志士窮元，憑决烈、豁開塵網。務理神、和暢真素，內純恬養。一氣氤氳成造化，九宮上下通來往。運三光、臨照晃乾坤，華英長。金光燦，心燈朗。常清浄，絕阿黨。盡頭頭能顯，劫來形像。非外非中真境露，不生不滅通天爽。已虛空、打破脫輪迴，遐齡享。
　　燭影搖紅　贈高瑩蟾
　　心冷狙徒，志循教父尋宗祖。上天秘訣始恢弘，冰雪充靈腑。封閉庚金土釜。定陰陽、斡旋子午。應時昇降，造化希夷，三光明吐。性命相資，地天交泰分賓主。湛然昏默契神功，法像周沙普。此理君休輕侮。莫貪愛、縱心踰矩。一朝功滿，三島同歸，名超今古。
　　其二　警善惡
　　大道門開，正當甲子天元數。三清仙院列名科，精選須超度。此出幽人理悟。棄榮華、淨雲不顧。鑿開圓覺，打破虛空，梯登雲路。愛海愚流，樂歸觳魷沉諸趣。冥冥深夜昧三光，手足渾無措。縲紲酆都難訴。恨修遲、迷途失步。相躋真境，動扯清風，何時能遇。
　　繡定針
　　道忠告。想射日回天，到頭虛耗。曠劫沉埋，名利氣財識破，餘風一掃。寸心清操。會得過、箇中三盜。斡旋星斗，銀河運轉，浪傾丹竈。玄黃氣相導。結地髓天精，蠢然騰倒。烹玉燒金，神化至虛，體合希夷深奧。彩雲高蹈。露妙體、真空長傲。這些風味，咫尺世人不到。]
　　其二
　　釀金醴。灌上下三田，劫塵一洗。養浩師軻，貧樂慕回情逸，泛湖襲蠡。內攄愷悌。傲妙苑、道風濟濟。滌除心照，無離抱一，致柔循禮。胸襟冒雲陛。盜月殿蟾精，日宮烏髓。二物相資，烹鍊玉霜，滿室丹霞光啟。變成玄體。諒作箇、陽魂頭抵。步風超越，不在九霄境底。
　　水龍吟
　　沖和牧養循天數，暗契運行纏度。陰陽戀態，風雷雲電，相凝作澍。點滴靈源注。遍澆溉、宿塵難污。顯曲江瑩靜，烏擒玉兔。桂柯宿，吐紅霧。
　　二氣氤氳結聚。散金光、三山密布。鍊成健體，童顏滋潤，飛行餘裕。神變超塵，趣表清淨，真容全露。是劫來一段，通天活計，在人人悟。
　　其二
　　乾坤利判陰陽位，樸散氤氳成器。母懷子腹，兒因母產，杳冥分瑞。體化成純粹。廓神室、雲收塵累。現風清月朗，金童飛舞，傲嘉山，景奇異。
　　宴罷歸來沉醉。到華胥、玉關猶閉。劈開璧帳，主人邀我，密傳祖意。豈有三空，體顯清浄，圓明不二。放縱橫自在，無縈無繫，與虛空類。
　　其三
　　慧驅茅塞開心地，氣養氤氳純粹。三奇聚鼎，炎炎火裹，丹花吐瑞。海底上清吹。異香噴、芳姿肥膩。被木童拈弄，飛行無礙，寶光襯，彩霞熾。
　　奧室清凉常媚。廓胸襟、冰霜光被。煙消火滅，雲收霧斂，頓成不二。頭角逍遙，事混河沙，光塵不異。這元初妙有，清虛法體，證菩提位。
　　其四
　　至人主掌修真柄，格外玄言究竟。澄澄沉慮，綿綿至息，氤氳真性。一混炎風勁。五門開、三奇光並。動盈虛時候，陰陽變泰，顯真造，契天命。
　　整頓神情中正。現長春、風光卓敻。爛霞萬縷，煙嵐一派，盈空澄淨。遠近樓臺，映奮雲步，逍遙歌詠。傲清凉法界，安閑活計，證無為聖。
　　瑞鶴仙
　　衷情崇淡薄。蕩浮萍、縱跡逐波淪落。聰明總不作。念掀天富貴，夢驚為錯。猛揮愛索。訪餘裕、真風綽綽。谷神寧、緩息通真，元氣動符橐籥。揮霍玉鑪金鼎，火衮雲翻，妙娠丹藥。神魂剔撥。成純粹，體恢廓。向冥冥杳杳，湛徹壺天，領略清風逸樂。混虛無、真淨真清，了空一著。
　　永遇樂
　　妙契天輪，斡樞七政，玉衡旋轉。潛運昇沉，推窮造化，一氣三奇變。龜精蟾髓，鸞津烏血，滚滚鼎中烹鍊。玄珠結、金藥鮮妍，噴起九龍光電。嬰投金室，姹歸銀闕，笙歌鬧簇清宴。翡翠幃低，珍珠簾捲，喜氣祥雲衒。冰寒天闊，風清月皎，顯出本來頭面。圓空廓、無礙神通，太虛撒遍。
　　其二
　　蝸角功名，蠅頭利賂，慨然除勦。唾手提鋒，剔開關要，箇裹玄元曉。迷雲瓦解，禪天冰瑩，頓露月明風裊。印千派、緑水澄澄，普浸一輸皎皎。卓然獨立，圓融模樣，邇遐一混不擾。來往分明，斷常都泯，吉應陽魂兆。清凉彼岸，妙明活計，坐外玉花窈窕。巍巍證、無漏功圓，聖機了了。
　　其三
　　智劍剛鋒，百魔勦退，膽驚心顫。猛虎生擒，蛟龍活捉，撒起威神變。雷轟鐵鼓，蛇飛金電，衮衮亂雲噴霰。徹江海、洪浪衝翻，兩獸正當死戰。三山火進，九天霞燦，罩籠寶藏光現。瑞色千條，黃金一點，壺鼎頻頻鍊。烹成瓊蘂，肌膚雪樣，顯出玉人頭面。木童喜、相拉歸來，異香滿院。
　　其四
　　一氣氤氳，斡旋宇宙，萬端神變。造化升沉，東西顛倒，金木情相戀。紅霞千縷，金光一振，應是日歸蟾殿。異香襯、丹桂爭輝，六陰九陽習戰。雲
　　收雨散，風清月朗，始見舊時頭面。靜裹加恬，閑中沉慮，法界從遊宴。網踈銀漢，關開鐵壁，隱顯變通難見。無中有、體混河沙，妙場業擅。
　　神光燦
　　悲歡歇念，動靜刳心，無人野上恢恢。秀氣融融，巧醞鼓潤風雷。發揮地天變泰，作甘霖、法種蓮開。顯嘉瑞，向黃庭錦帳，妙產神胎。靄靄祥光罩體，九龍水浴出，捧上瑤臺。笑傲長春，笙歌鬧送金曇。景簇瓊英燦爛，醉乘風、飛舞徘徊。得真樂，料前途生滅自摧。
　　其二
　　神功造化，斡轉天輸，閑中默契真修。照耀三光，推移五氣添抽。北斗南辰圍遶，捲銀河、萬派波流。玉關啟，運三車衮衮，齊駕金牛。霹靂轟驚宇宙，紅光迸山川，電掣無休。布設黃芽，霞罩鳳闕龍樓。定結圓珠無價，木童喜、祕密牢收。這模樣，拉虛空證果到頭。
　　南歌子
　　洞鎖猿馴靜，韁收馬不顛。氣凝神聚契空圓。浩劫雲收，長傲自家天。
　　皓月清風爽，祥光罩瑞蓮。木人石女共談玄。變態神通，物外證金仙。
　　其二
　　固蒂恢機柄，深根植化權。拈花摘葉總除蠲。引養沖和，上下貫三田。
　　江岸和烏兔，丹罏煮汞鉛。數成九轉聖功圓。體透金光，晃耀照禪天。
　　其三
　　絕念驅群醜，澄心勦萬緣。內樞橐籥息綿綿。一貫三宮，經緯契周天。
　　火力溫金鼎，明循六百篇。烹成二八體方圓。隱映祥光，綽約傲飛仙。
　　其四
　　燭點心光吐，雲收性月輝。一壺冰瑩振風威。萬象參羅，魁斗斡璇璣。
　　造化無為理，恢恢道化巍。冥冥杳杳契天機。鳩倨神功，法界步雲歸。
　　其五
　　靈腑諸塵淨，民山一氣生。三田晝夜鐵牛耕。鼓潤風雷，金井長瓊英。
　　火力憑加减，冰肌應候烹。圓明方寸鬼神驚。悅暢仙童，餌訖恣飛行。
　　其六
　　極品輕肥貴，金章列鼎雄。掀天聲價暫時中。電轉星飛，身沒氣隨風。
　　唾手驚前拙，裝愚不作聰。元陽真秀緊修崇。九九功圓，平步翫蓬宮。
　　其七
　　大藥西南採，調和東北隅。火龍水虎奮天衢。七政樞機？斡轉運瓊酥。
　　月窟噴香麝，水壺進玉珠。金童拈弄謁仙都。喜動天顏，賜壽等虛無。
　　其八
　　氣射秋光冷，胸藏麗色風。騰身宛轉離龍宮。趨造蘭庭，笄歲喜和同。
　　跨虎清溪裹，驅烏皓月中。攢完鼎鍊藥成功。揮霍神通，無礙傲真空。
　　江梅引
　　玄珠吐瑞電光飛。透簾幃，遶璇璣。倒捲黃河，風浪涌神威。子後六爻陰復降，成七返，仙童展羽衣。浩然恬養道巍巍。主無違，客同歸。不見元初，萬象境依稀。湛入希夷常默默，全體露，證鴻濛，一點輝。
　　其二
　　猿顛馬劣論修真。最艱辛，道難親。要箇惺惺，慷慨脫凡塵。推倒恩山心裂碎，樂雲水，歸依德有鄰。坎離真造養元神。曲江濱，藥苗新。醞就瓊田，富國已安民。壯觀九陽玄體健，揮法界，表巍巍，道化純。
　　其三
　　黃裳元吉縱金風。擊疏桐，退殘紅。萬物歸根，祖意證圓空。兀兀時當明西令，黃菊綻，秋香滿玉叢。登高聖會興無窮。醼金翁，聚仙童。爽氣盈襟，沉寂內靈通。高傲無為真自樂，顯本體，振巍巍，萬古雄。
　　其四
　　無明咬斷契真修。度春秋，志清幽。江月光飛，冰彩耀神州。萬劫雲收明祖意，眉毛剔，齊偕萬事休。混融性命妙機投。兩綢繆，恣神遊。湛湛真空，天地彀難收。通變罔極非內外，太虛體，廓元初，氣艷浮。
　　採桑子
　　贈王姑性弘定慧空消息，虛谷傳神。無像天真。拍塞乾坤貌至純。歷年無礙圓明相，不變長春。祖意明伸。陰粹陽精身外身。
　　其二
　　性珠瑩徹禪天月，三界流光。四海呈祥。氣會神交降玉霜。靈芽勻漬金花綻，透體清香。麝噴明堂。歷劫宗風道化昌。
　　其三
　　慧光剔透茅心鄙，絕慮忘情。形靜神清。捧出圓空一點明。驅雲掃霧神機勝，出入縱橫。實相難名。揮斥光華耀八紘。
　　其四
　　志樞動靜勤朝暮，特翫屯蒙。消息玄通。橐籥吹噓契太空。匠成伏火純陽體，法界沖融。造化真功。宇宙都歸掌握中。
　　緑頭鴨
　　道風清。武簾交互經營。聚三天、合和兩地，斡元宮、真氣流行。變　　剛柔、游龍牝馬，應七十、二候生成。走玉飛金，噴煙吸霧，相交水火迅當嗚。六陰散、三陽鼎聚，丹品秀華英。香風襯、金光透體，幾縷霞明。頓開基、頭頭性顯，徹大千、沙界縱橫。拉輕吹、徘徊踴躍，步雲霄、體段崢嶸。非色非空，不增不减，海珍如意吐真晶。罄內外、光華無礙，神用六通迎。先天貌、功成蕩蕩，無復能名。
　　其二
　　體希夷。谷神玄牝為基。氣回蹙、三千六百，遡雙關、風浪漣漪。遶金城、泥牛拉鳳，度玉徑、木馬參龜。七返歸真，九還復命。孕成魂聖瑞煙彌。念般若、不迷三昧，得岸證無為。超真境、紅光素艷，出入相隨。洞天瑩、清微灑落，恣陽魂、輕健風馳。抉神耀、無涯炳煥，總輝開、千古容儀。清淨風光，沖虛活計，浩然一點頓無虧。放聖變、通天徹地，珠顯露摩尼。如如相、騰騰兀兀，處處瑤池。
　　雨霖零
　　萬緣心歇。放神情和暢，痼疾蟄
　　窟。清虛道業修崇，蠕神息、運無倉卒。七曜迎真虛室潔，冷輝冰骨。鎮九天、十二樓前，五氣騰空帳金闕。
　　高提慧劍仙童謁。進寒光、尖鋒挑日月。收藏炳耀精華，聚壺鼎、激玄霜發。有物生成，無上妙、總歸恍惚。廓性海、浸潤無為，綽約三空越。
　　其二
　　乾元資始。偶坤柔成物，默契天癸。推移造化清虛，運三要、五行神水。九氣騰空六陰靜，潜生煙紫。顯降昇、消息還元，玉窟三花吐金蘂。
　　虛皇寶藏風琴美。送青娥、離宮宴赤子。螺盃灧灧香浮，恣洪飲、寫真情喜。物外巍巍，陽體露、出離生死。相曠代、販骨輪流，了了今生止。
　　會真集卷之四竟
　　會真集卷之五
　　超然子王吉昌撰
　　驀山溪
　　元來一點，本也無生滅。逐景落陰陽，匠成形、頭面轉別。五濁惡代，八苦鎮交煎，生還死，死還生，生死何時徹。教君省悟，志奪玄黃訣。七耀貫三奇，斡珠璣、推移氣泄。九還七返，藥配按時烹，黃金窟，綻瓊英，五氣飛紅雪。
　　醉落魄
　　齋心養浩。斡顛倒五行真造。靈風上下牙三島。功契周天，真一內深抱。有形資養無形道。無情醞就有情寶。扶持體健神永保。獨露禪天，心照月光皓。
　　金盞子
　　鎖猿心，慮沉沉。冥冥杳杳玄機運。南天火，北淵金。開汞鼎，虎龍吟。滋九氣，剥群陰。酒勤斟，韻風琴。斷送木童洪醉飲。六腑暢，五神歆。濟聖域，脫凡襟。清淨體，鬼神欽。
　　其二
　　保天真，養元神。調和二物東陽醖。循天數，應時辰。抽添謹，起庚申。烹汞藥，鍊鉛銀。八瓊新，雪肌勻。紅雲匝地香風動。西來客，意精純。華胥夢，夢遊春。歸物外，露全身。
　　其三
　　扣玄關，步雲山。花光石潤松風軟。琴解慍，酒開顏。衷情逸，放心閑。諸境滅，我獨頑。九陽還，六陰刪。收藏八寶金光滿。融體耀，彩霞殷。形實相，太無間。迎仙客，越塵寰。
　　其四
　　勦塵情，慧風生。天關地軸為權柄。玄機運，斗樞行。蟾兔髓，日烏精。壬府聚，玉鑪烹。秀華英，萬神清。三台六輔天宮慶。飡玉液，醞真精。歸覺海，混圓成。觀自在，貌崢嶸。
　　其五
　　翠嵐晴#1，緣波清。光浮草屋松窗靜。暮旋著，膝琴橫。閑唱詠，愜真情。貧自樂，勝公卿。寵無榮，辱無驚。靈臺將養消息勝。禪月淨，性珠明。三昧解，六通精。無上道，證圓成。
　　醉蓬萊
　　混元形一氣，位析乾坤，樸分呈瑞。曠劫難逃，被陰陽相累。頓悟迴、光合和金，木簇坎離精粹。瘴海風高，雲行雨施，丹基勻漬。九會三期，六爻數足，奇偶相乘，谷神離器。透上崑崙，拉清風遊戲。偃仰安閑，白雲堆裹，任陶陶沉醉。看破虛空，行藏綽約，神珠如意。
　　醉江月
　　鴻濛一氣，運天樞魁斗，斡旋星象。日月纏移分進退，定立朝昏弦望。四序循環，陰陽調燮，造化功無上。含弘光大，匠成品彙咸暢。神用剖判乾坤，生成應候，七九功歸向。虎遶龍蟠吟嘯曲，江岸聲嗚風浪。將養神胎，奔騰聖變，法界真情放。玄中珠顯，廓開光像無量。
　　其二
　　真心徑寸，括太極分瑞，玄黃交結。造化中間消息聖，日月虎龍羅列。釜下紅光，勤交文武，進退依時節。烹成金蘂，密攢丹體冰潔。沖和國裹人安，天根默契，沉靜真如悅。珠鑑晶光牛斗射，耿耿清輝霜雪。萬劫雲收，多生塵斂，心法渾雙滅。無言可說，慨然脫底明徹。
　　南鄉子
　　萍梗涉天隅。遣累刳情物物無。漱石枕流甜養浩，勤劬。拈弄龜蛇入玉鑪。黑水產金珠。曲岸紅霜潤點酥。體甃寸丸丹品妙，無虞。馳驟神通日月壺。
　　其二
　　進退兔和烏。驅入乾坤造化鑪。少减多眾循度運，情娛。巧鍊丹凝體不枯。性養點塵無。放蕩空圓傲玉壺。應物頭頭無罣礙，形殊。密蘊摩尼不夜珠。
　　其三
　　符火應周天。加减無差達四禪。潜養鐵牛噴玉蘂，功圓。換骨回陽證妙玄。般若有因緣。超上波羅意坦然。穩駕神舟歸極樂，塵捐。清淨心攄出水蓮。
　　其四
　　默默有如愚。一氣氤氳日月罏。玄牝驅馳三性會，凝酥。醉飲醺醺性自娛。風月不能拘。天復天中運斗樞。消息玄黃形妙趣，情愉。一派紅光晃太無。
　　其五
　　大道在三田。知一都休執一邊。通貫兩間方寸內，幽玄。三一分形象帝先。鑽則愈彌堅。仰亦彌高廓化權。視聽不知無極旨，空圓。耀古騰今妙體全。
　　留客住
　　悟生滅。頓勦斷、馬顛猿劣。萬緣齊放，感得玄黃真訣。歸依洗心清浄，一向調燮。陰陽功決烈。呼精吸粹，盜虛無、真秀養成愚拙。息分別。氣會神交，忘形真悅。聒耳清音，萬派無中幽噎。寥陽化成仙域，捧出純白。風光冰玉潔。神超物外恣翱翔，坦蕩步虛清絕。
　　降中央
　　盜天地沖和一氣，造化丹基。玄牝輔弼樞機。四象三奇。消息盈虛否泰，鉛汞抽添坎離。進退循環，玉關風透九霄吹。雲行雨施，遍澆溉、黃芽雪肌。五彩騰輝低廕，二八香姿。六陽鼎沸，運火候、周天數隨。引養形全，霧收雲斂入無為。
　　其二
　　廓玄覽神清性淨，健體輕馳。無涯炳煥光飛。月樣披離。揮霍千靈變態，觸處頭頭顯儀。念慧除迷，拍懷冰瑩赴瑤池。嘉賓醼會，散異香、氤氳絳幃。樂奏清音相陪，慶飲神怡。無生體段，笑傲歸、真境寵綏。浩劫圓明，迫超無上混希夷。
　　望蓬萊
　　推妙理，藏用顯諸仁。神定杳冥天地合，勿疑恍惚惠風純。五氣保天真。金鼎沸，燦爛玉瓊新。養就劫來無礙相，靈源三覺證全身。清净兔沉淪。
　　其二
　　澄神久，消息入無為。終日怕兮其未兆，如嬰動止樂熙熙。必固總心離。不斷妄，真亦不修持。真妄之心屬塵翳，翳塵不染性希夷。珠瑩露摩尼。
　　其三
　　潜龍動，剛健海源蟠。黑霧三關深掩映，紅霞九曲密巑岏。玉鼎鍊金丹。寶瓶就，雪浪滚漫漫。八牖四扉輝日月，六神豁暢地天寬。真境寫真懽。
　　其四
　　真火運，五藏氣煎烹。陽伏六陰潜變化，化精為髓血為精。白乳體生成。元神聚，朝現保身榮。金骨換形形不朽，光飛萬縷爛霞明。雲步越蓬瀛。
　　武陵春
　　水火互交南北位，金木換西東。胎結源流帝旺宮。消息造真功。
　　一馬驟歸三島外，九曲六牛通。醞就玄珠透體紅，輕健混沖融。
　　其二
　　二八藥苗陰嶺採，採得雪金英。四腳無為鼎鑄成。三性聚真晶。
　　海底欵吹無焰火，鍛鍊數研精。烹就冰肌耀素瓊。魂聖貌縱橫。
　　其三
　　仙道古今人即是，恐爾自心迷。爾說天高我道低。三寸上天梯。
　　十九這些人不到，相隔似雲泥。妙訣傾心肯若稽。功德與天齊。
　　柳梢青
　　苦海渺茫流蕩。似闊遠、北溟洪浪。汩沒群生，類魚遊戲，往來趨向。
　　漂淪逐隊情暢。幾箇化鵬形狀。一去天池，垂雲騰翥，頓超無上。
　　雙雙鷰
　　循環日月，春秋變榮枯，幾多相綴。唐朝漢闕，楚苑秦宮興替。愛海淪流何定，盡蕩蕩、無生淹滯。驚回浩劫塵情，返照推窮根蒂。明慧。通三抱一。真心運乾坤，坎離相濟。氤氳結括，紫蘊素華藩衛。珠孕玄冥煥赫。顯魄鍊、雲英蟬蛻。出入杳冥無礙，混通三際。
　　瑤臺第－層
　　暑往寒來，被日月循環進退忙。春秋更變，枯榮迭運，幾換風光。人生催促，斷送沉腰，皤貌俱(九十王)。至無常。有滿贏金玉，救護無方。參詳。輸迴猛悟，豁開心地養元陽。手搏天地，身生萬化，空界遊颺。死生揮斷，跳出世網，真相清凉。道情昌。證三時了了，千古堂堂。
　　月華清
　　一點靈光，千迴淪落，四生六道遊遍。苦海淹流，幾許改頭更面。凉四大、虛幻無根，出沒甚、流星飛電。無限。遞來往奇臭，枯榮遷變。識破般般不戀。悟夢蝶燈蛾，超生#2專擅。密扣玄關，摧挫寸心千鍊。鍊得顯、元初灑落，展入地、昇天體現。一貫。傲神通揮霍，清凉風扇。
　　鶯穿柳
　　觀天能盡，向三山四海，氤氳風趁。金木玄冥，雲聚一時，六卦火記潜進。七返功宜緊鍊，丹質蕙蘭香陣。到此鬼神欽，不許三尸親近。塵情碎為殘粉。潑無明恚火，翻作冷燼。智藏揮開神耀，占上清選院，名科精俊。實相崢嶸，障步虛際，爛霞光襯。體顯九陽，勝出塵堪信。
　　百寶粧
　　雲水閑情，松筠雅操，根究入道真訣。掃霧驅煙，磨鍊志如鐵。慨然不改簞瓢樂，廓愚谷，聰明養素拙。放胸襟，取興狂吟，奮筆楮面揮徹。虎龍發怒，盤旋萬丈，艷噴詞翰，摛錦清絕。靜裹功夫，神用至靈泄。如如性月。光全露，表耀古明今圓若缺。混希夷一氣，縱橫八表，真體無別。
　　定風波
　　功鍊心開智藏圓。靈明一點邁嬋娟。物外崢嶸惟獨步，玄玄。不空不有貌難詮。觸處全伸無礙相，虛空打破應無邊。喜脫輪迴今度了，功遷。九玄超上太微天。
　　其二
　　悟結清凉浩劫因。生涯淡薄出囂塵。物物般般心上離，思純。克勤虛谷養元神。接物和光循德柄，無方應變任天真。豁落圓通精三昧，懷珍。道人才調特清新。
　　其三
　　一寸丹心碎鍊摩。揮開智海息風波。林下樂投甘養素，中和。放開心月照娑婆。澄淨內全三聚戒，安閑身富六波羅。隱顯神遊渾飄逸，無何。青霄物外恣蹉跎。
　　摸魚兒
　　養疏慵夢驚俗態，浮雲富貴虛矯。高提寶劍霜姿冷，蠻觸是非齊勦。猿馬夭。世務起、心頭絆迷相縈擾。冰襟洞曉。樂浄境行藏，善芽茂養，飲水識多少。真氤氳，定海心珠曒曒。凛然雲外寂悄。離塵瑞孕丹基造。麗螮蝀神光，晶真了了。破千古昏衢，放徹禪天皎。魂飛杳杳。恣盤磚清微，遊颺法界，出露儀表。
　　轉調木蘭花
　　氣融和，風韻切。龍蟠虎遶，戊庭交結。溫存寸體縈春雪。神光月樣，九天輝徹。照破迷雲魔陣滅。三臺六腑，八關冰潔。純陽體證無為訣。優游法界，道情清絕。
　　六么令
　　觀天造化，進取慕希夷。剛柔中正扶持，五蘊樂無為。靈育九陽嘉瑞，坤殿坎交離。日中彩鳳，翱翔江曲，萬重水底覓烏龜。紫霧彌漫嶽頂，消息結冰肌。巍巍體段清凉，風韻六神頤。豁爽三光洞照，海角恣棲遲。雲間偃仰，陶陶無繫，朗然恢廓舊容儀。
　　愛蘆花
　　心開五對忘，性逸六情絕。氣神形變化，首級空飛血。功旌丹品瑩，產陽魂，奮威烈。始終不變實相露，貫通無內外，貌難分別。出生滅。縱橫清淨體，無像天中徹。究竟真法眼，剔眉毛纖翳抉。輝開萬古清光潔。圓明物物顯，了然如缺。
　　會真集卷之五竟
　　#1晴：原誤作『時』不合韻，文義不通。
　　#2超生：原本此下衍『業』字。