正一殟司辟毒神燈儀
　　經名：正一殟司辟毒神燈儀。一卷。底本出處：《正統道藏》洞真部威儀類。
　　正一殟司辟毒神燈儀
　　法事如式
　　伏以混沌既分，氣形乃判，女媧斷鰲而立極，伊祈曆象以授時。分三才而成三，播五行而為五。由是氣分七十二候，歲定三百六旬。成變化以行鬼神，妙陰陽而運寒暑。天垂象，財吉凶可見；人稟性，而禍福自來。故慶源乃襲於積善之家，而殃咎必幾於作惡之者。幸有禱祈之路，抑開方便之門。以今信士某囿形覆燾之間，託跡帡幪之下，正心誠意，尊天敬神，啟建玄壇，修崇清醮。香煙縹緲，靄空洞之雲霞；燈焰熒煌，燦青霄之星斗。瑤臺月冷而仙裾縹渺，碧漢風清而雲馭翱翔。察玆懇懇之齋羞，願賜迂迂而降監。伏願明德誕敷，洪恩下沛，增注方來之慶，蠲消已往之非。萬福攸同，羣魔滅試，無災無害，且逸且安。金書標不朽之名，青簡注延生之法。更祈加護，是罄恪恭。稽首歸依，無極大道。
　　臣眾等志心歸命，東方行瘟張使者。
　　伏以太虛之上，諸天之尊，自然九色之光華，不假三晨之照燭。上至日月星宿，下及海岳山川，或傾事帝之心，盡屬為臣之禮。宮室戶牖，殿閣樓臺。或珍寶以營成，或雲霞而結就。虛無縹緲，是為恍惚之庭；森羅淨霐，別有通明之殿。每於齋日，普集群靈，風生而紫宇成音，煙起而清風結篆。百千萬之仙眾，三十二之帝君，莫不大會玉京，上朝金闕。以今信士某銀缸燦爛，檀炷氤氳，惟願降臨，謹當讚詠：
　　布列銀缸，化成寶蓋。燦爛光華，流星俯屆。九霄儀仗，徘徊下邁。五色祥雲，氤氳沆瀣。勑下三官，消除災害。疫疾瘟，皆蒙痊瘥。殟司部從，驅邪除怪。降福消災，虔恭匪懈。
　　臣眾等志心歸命，南方行瘟田使者。
　　伏以惟皇上帝，陰騭下民，故敕溫部之神明以分天道之禍福。積善者有餘慶，則可保於安寧；積惡者有餘殃，則難逃於譴責。主殟聖者，威重權高。都天元帥，勢大職尊。昔武王治世之日，乃匡阜得道之時。御氣乘風，孰可攀於仙駕；幽岩邃谷，今猶見於靈蹤。尊號和瘟，靜明敕賜。雖大道之瘟疫。惟人所召；然神明之紏察，惟德是依。以今信士某是以香裊輕雲，燈排列宿。惟願降臨，謹當讚詠：
　　仰啟五殟，尊神聖帝。願回聰直，廣垂濟惠。元帥都天，留恩一切。左右威靈，無諸凝滯。匡阜先生，和殟卻癘。收殟攝毒，福及後裔。駐想雲輿，來臨壇治。保佑一家，永依神庇。
　　臣眾等志心歸命，西方行瘟趙使者。
　　伏以洪爐造物，覆燾所以無私；疏網臨人，善惡因而有報。恐懼修省之戒，嚴恭夤奉之文。羲易所傳，周書備載，吉凶在我，禍福無門。降年不永者，惟民宿辜；不善餘殃者，非天作孽。若能悔過，百祥自此而臻；苟不悛心，六極自然而至。故有殟部，以奉
　　天符。一紀之中，令年王而行賞罰；五方之內，假將軍以秉威權。力梵魔王，輔聖每彰於猛烈；張康太保，隨神常顯於靈通。願藏雷電之威，乞賜禧祥之祉。以今信士某是以燈開菡蓞，香噴狻猊。惟願降臨，謹當讚詠：
　　力魔梵王，曲垂大造。太保張康，尊安廟貌。十二年王，尊帝所告。五方使者，除兇去暴。正直聰明，褒忠佑孝。廣變清凉，思歸覆燾。
　　臣眾等志心歸命，北方行瘟史使者。
　　伏以皇天無親，大道不器，其功可以妙萬物，其明可以照四方。延福延生，俱有修禳之法；若男若女，咸蒙覆燾之恩。惟命殟司，下臨凡世，行病則有鬼王之猛烈，發汗則有使者之神通。以禍福化人，以災祥降世。常善救物，豈非惡害之心；無量度人，乃有好生之德。以致陰陽消息，寒暑往來，十二律之無私，四六氣之有準，瘟分三十六種，候列七十二神。心萌善，則災消；意造非，而禍至。倘伸夤奉，必賜康和。以今信士某是以香飄馥郁，燈布熒煌。惟願降臨，謹當讚詠：
　　三十六旬，主張氣候。二十四神，門差刻漏。七十二神，時行所受。十二律呂，黃鐘太簇。皂纛鋒刀，長牙巨獸。天之命令，生靈是祐。慈造回顏，神威息咎。保佑一家，康寧富壽。
　　臣眾等志心歸命，中央行瘟鍾使者。
　　伏以先聖所制，亙古流傳，必須顯跡於神通，然後隨方而祭祀。據壇祠而遵天命，居境域以顯威靈。旨酒佳郩，列杯柈而豐潔；朱甍碧瓦，設堂殿以深嚴。或道教之真仙，或釋門之大士，或往古之英烈，或上世之賢良，或畫繪以作容儀；或埏土而成相貌，享一方之供獻，納千里之瞻依。以今信士某是以絳蠟搖紅，紫檀凝霧，人皆欽仰，士庶歸依。法眾虔誠，謹當讚詠：
　　郡邑靈神，人之主宰。社令城隍，血食千載。祠廟靈祇，名彰英彩。亙古名賢，周遊四海。一方祭祀，豈容有改。願回洞鑒，來臨爽愷。保佑一家，永無驚駭。
　　諷經　宣疏　化財　回向
　　正一殟司辟毒神燈儀竟