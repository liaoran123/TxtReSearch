黃帝宅經
　　經名：黃帝宅經。撰人不詳。二卷。底本出處：《正統道藏》洞真部衆術類。
　　黃帝宅經卷上
　　夫宅者，乃是陰陽之樞紐，人倫之軌模，非夫博物明賢，無能悟斯道也。就此五種，其最要者，唯有宅法而真祕術。凡人所居，無不在宅，雖只大小不等，陰陽有殊，縱然客居一室之中，亦有善惡，大者大說，小者小論，犯者有灾，鎮而禍止，猶樂病之效也。
　　故宅者，人之本。人以宅為家，居若安，即家代昌吉；若不安，即門族衰微，墳墓川岡。並同玆說，上之軍國，次及州郡縣邑，下之村坊署柵，乃至山居，但人所處，皆其例焉。目見耳聞，古制非一。
　　黃帝二宅經、地典宅經、三元宅經、文王宅經、孔子宅經、宅錦宅撓宅統宅鏡天老宅經、劉根宅經、玄女宅經、司馬天師宅經、淮南子宅經、王微宅經、司最宅經、劉晉平宅經、張子亳宅經、八卦宅經、五兆宅經、玄悟宅經、六十四卦宅經、右盤龍宅經、李淳風宅經、五姓宅經、呂才宅經、飛陰亂伏宅經、子夏金門宅經、刁曇宅經，已上諸經，其皆大同小異，亦皆自言祕妙，互推短長，若不遍求，即用之不足。近來學者，多攻五姓八宅、黃道白方，例皆違犯大經，未兔灾咎。所以人犯修動，致令造者不居，卻毀陰陽而無據效，豈不痛哉。配先賢垂籍，誠勗昭彰，人自冥蒙，日用而不識其象者。日月乾坤，寒暑雄雌，晝夜陰陽等，所以包羅萬象，舉一千從，運變無形，而能化物大矣哉。陰陽之理也，經之陰者生化物，情之母也；陽者生化物，情之父也。作天地之祖，為孕育之尊，順之則亨，逆之則否何異。公忠受爵，違命變殃者乎。今採諸祕驗，分為二十四路，八卦九宮，配女男之位，宅陰陽之界，考尋休咎，並無出前二宅，此實養生靈之聖法也。
　　二十四路者，隨宅大小中院，分四面作二十四路，十干、十二支、乾、艮、坤、巽，共為二十四路是也。
　　乾將三男震、坎、艮，悉屬於陽位。即從西北乾位之震為陽明矣。坤將三女巽、離、兌悉屬陰之位。即從東南巽角順之戌為陰明矣。是以陽不獨王，以陰為得。陽宅為宜修陰方。陰不獨王，以陽為得。如上說。亦如冬以溫暖為德，夏以涼冷為德，男以女為德，女以男為德之義。《易訣》云：陰得陽如暑得涼，五姓成和百事俱昌。所以德位高壯藹密即吉，重陰重陽則凶。陽宅更招東方、北方，陰宅更招西方，南方為重也。是東面為辰南，西面為戌北之位，斜分一條為陰陽之界。凡之陽宅即有陽氣抱陰，陰宅即有陰氣抱陽。陰陽之宅者，即龍也。陽宅龍頭在亥尾在巳，陰宅龍頭在巳尾在亥。其狀在龍者，陰龍青，陽龍赤，各有命坐，切忌犯也。凡從巽向乾，從午向子，從坤向艮，從酉向卯，從戌向辰移。已上移轉及上官所住，不計遠近，悉入陽也。從乾向巽，從子向午，從艮向坤，從卯向酉，從辰向戌移。已上移轉及上官，悉名入陰。故福德之方，勤依天道。天德、月德、生氣到其位，即修令清潔闊厚，即一家獲安榮華富貴。天之福德者，宅之財命也。財命既壯，何愁不榮。故須勤修。再入陰入陽，是名無氣。三度重入陰陽，謂之無魂。四入，謂之無魄。魂魄既無，即家破逃散子孫絕後也。《經》云：連犯不止，滅門絕嗣，此之謂也。若一陰陽，往來即合天道，自然吉昌之象也。設要重往，即須逐道住四十五日、七十五日、往之無咎，仍宜生氣、福德之方始吉。更犯五鬼、絕命、刑禍者，尤不利。訣云：行不得度，不如復故。斯之謂也。又云：其宅乃窮，急翻故宮。宜拆刑禍方舍，卻益福德方也。又云：翻宅平牆，可為銷殃。宅之行年不利，或口舌疾病等，即宜翻刑禍添益福德，改移牆壁，即灾消致其大吉昌也。夫辨宅者，皆取移來方位，不以街北、街束為陽，不妨是陽之位作陰宅居之，即吉。街南、街西為陰。不妨作陽宅居之吉。凡移來，不勒遠近，一里、百里、千里、十步，與百步同。又此二宅，修造唯看天道，天德、月德、生氣到，即修之；不避將軍、太歲、豹尾、黃幡、黑方及音姓。宜忌順陰陽二氣為正，此諸神殺，及五姓、六十甲子，皆從二氣而生，列在方隅，直一年公事，故不為灾。凡諸刑殺在刑禍方者，設天德、月德到，亦須避之。若神殺在宅，福德方即待天德、月德、生氣到其位，便須修之，用功多即善，故不避也。若不明陰陽之氣到其位便須修之用功多即善，故不避也。若不明氣中小數，故不能制其大綱。又云：刑禍之方缺，復荒福德之方連接，長吉也。又云：刑禍方，牆舍位宜狹薄，誡之高壯也。福德方及牆舍人家宜連接壯實也。又云：刑禍之方縮復縮，猶恐灾殃枉相逐。福德之方拓復拓，子子孫孫受榮樂。刑禍之方戒侵拓也，不得太縮，縮即氣不足，不足則損財祿。福德之方宜戒侵拓也，亦不得太過，太過即戒福會至微，不消厚福所臨也。凡事足太過，所侵拓之數過於本宅，名曰太過。又云：宅有五虛，令人貧耗；五實，令人富貴。宅大人少一虛，宅門大內小二虛，牆院不完三虛，井鼇不處四虛，宅地多、屋少、庭院廣五虛。宅小人多一實，宅大門小二實，牆院完全三實，宅小六畜多四實，宅水溝束南流五實。又云：宅乃漸昌，勿棄宮堂，不衰莫移，故為受殃。舍居就廣，未必有歡，計只半造，必得壽考。宅不宜廣。又云：其田雖良，薅鋤乃芳，其宅雖善，修移乃昌。宅統之宅墓，以象榮華之源，得利者所作遂心，失利者妄生反心。墓凶宅吉，子孫官祿。墓吉宅凶，子孫衣食不足。墓宅俱吉，子孫榮華。墓宅俱凶，子孫移鄉絕種，先靈譴責，地禍常併，七世亡魂，悲憂受苦，子孫不立，零落他鄉，流轉如蓬，客死河岸。青烏子云：其宅得墓，二神漸護，子孫祿位乃固。得地得墓，龍釀虎步，物業滋川，財集倉庫，子孫忠孝，天神祐助。子夏云：墓有四奇，商角二姓，丙壬乙辛，宮羽徵三姓，甲庚丁癸。得地得宮，刺史王公，朱衣紫綬，世貴名雄。得地失宮，有始無終，先人受苦，子孫當凶。失地得宮，子孫不窮，雖無基業，衣食過充。失地失宮，絕嗣無蹤，行求衣食，客死蒿蓬。子夏云：人因宅而立，宅因人得存，人宅相扶，感通天地。故不可獨信命也。　　
　　凡修宅次第法
　　先修刑禍，後修福德，即吉。先修福德，後修刑禍，即凶。陰宅從巳起功順轉，陽宅從亥起功順轉。刑禍方用一百工，福德方用二百工壓之，即吉。陽宅多修於外，陰宅多修於內。或者取子午，分陰陽之界，悮將甚也。此是二氣潛通，運迴之數不同，八卦九宮分形列象，配男女之位也。冬至巳聖至亥，是陰陽起盛之極處不同，聖人於地面上畫八卦，列女男之宮，宮者，宅也。巽為長女，屬陰；乾為天，天為陽明矣。其有長才、深智、慜物、愛生、敬曉，斯門其利莫測。且大犯，即家破逃散；小犯，則失爵亡官。其餘雜犯，火光、口舌、跛蹇、偏枯、衰殃、疾病等，萬般皆有，豈得輕之哉。犯處遠而慢，即半年、一年、二年、三年始發。犯處近而緊，即七十五日、四十五日、或不出月即發。若見此圖者，自然悟會，不問愚智，福德自修，灾殃不犯，官榮進達，財食豐盈，六畜獲安。又歸天壽金玉之獻，未足為珍，利濟之徒莫大於此。可以家藏一本，用誠子孫，秘而寶之，可名宅鏡。又宅書云：拆故營新，爻卜相伏，移南徙北，陰陽交分是和。陰陽者，氣也，逐人得變；吉凶者，化也，隨事能興。坎天地運轉無窮，人畜鬼神變化何準。《搜神記》云：精靈鬼魅，皆化為人。或有人自相感變為祆怪，亦如異性之木，接續而生，根苗雖殊，異味相雜。形礙之物，尚隨變通。陰陽虛無，豈為常定。是知宅非宅氣，由移來以變之。又云：宅以形勢為身體，以泉水為血脈，以土地為皮肉，以草木為毛髮，以舍屋為衣服，以門戶為冠帶。若得如斯，是事儼雅乃為上吉。《三元經》云：地善即苗茂，宅吉即人榮。又云：人之福者，喻如美貌之人。宅之吉者，如醜陋之子得好衣裳，神彩尤添一半。若命薄宅惡，即如醜人更又衣弊。如何堪也。故人之居宅，大須慎擇。又云：修來路，即無不吉。犯抵路，未常安假。如近從東來入此宅，住後更修拓西方。名抵路，卻修拓東方名來路。餘方移轉，及上官往來，不計遠近，准此為例。凡人婚嫁，買莊田、六畜，致塋域，上官求利等，悉宜向宅福德方往來，久久吉慶。若為刑禍方往來，久久不利。又忌龜頭廳在午地向北衝，堂名日凶亭。有稍高堅屋，亦不利。訣云：龜頭午必易主。亦云：妨主。諸院有之，亦不吉。凡宅午巳東巽己來，有高樓大榭，皆不利，宜去之吉。又云：凡欲修造動治，須避四王神。亦名帝車、帝轄、帝舍。假如春三月，東方為青帝木王，寅為車，卯為轄，辰為舍，即是。正月、二月、三月不得東。戶經曰：犯帝車殺父，犯帝轄殺母，犯帝舍殺子孫。夏及秋、冬三箇月，倣此為忌。又云：每年有十二月，每月有生氣、死氣之位。但修月生氣之位者福來，集月生氣與天道月德合其吉路。犯月死氣之位，為有凶灾。
　　正月生氣在子癸，死氣在午丁。　二月生氣在丑艮，死氣在未坤。
　　三月生氣在寅甲，死氣在申庚。　四月生氣在卯乙，死氣在酉辛。
　　五月生氣在辰巽，死氣在戌乾。　六月生氣在已丙，死氣在亥壬。
　　七月生氣在午丁，死氣在子癸。　八月生氣在未坤，死氣在丑艮。
　　九月生氣在申庚，死氣在寅甲。　十月生氣在酉辛，死氣在卯乙。
　　十一月生氣在戌乾，死氣在辰巽。十二月生氣在亥壬，死氣在巳丙。
　　黃帝宅經卷上竟
　　黃帝宅經卷下
　　凡修築垣牆，建造宅宇，土氣所衝之方人家，即有灾殃，宜依法禳之。
　　正月土氣衝丁未方，二月坤，三月壬亥，四月辛戌，五月乾，六月寅甲，七月癸丑，八月艮，九月丙巳，十月辰乙，十一月巽，十二月申庚。已上無不精詳，但細看之，必有灾咎。
　　天門首陽，宜平穩實，不宜絕高壯，犯之損家長、大病頭項等灾。五月丁壬日，修吉。北方不用壬子丁巳日。亥為朱雀，龍頭，父命座，犯者，害命、坐人。三月丁壬日修。壬為大禍，母命，犯之，害命、坐人，有飛灾、口舌。修己亥同。子為死喪，龍右手，長子婦命座，犯之，害命、坐人、失魂、傷目、水灾、口舌。修巳壬同。癸為罰獄勾陳，次子婦命座，犯之，害命、坐人、口舌、鬬訟等灾。七月丁壬日修，三月亦通官羽姓，不宜三月，七月即吉日。丑為縣獄，少子婦命座，犯之，鬼魅、盜賊、火光、怪異等灾。修巳癸同。鬼門宅壅氣，缺薄空荒吉，犯之，偏枯、淋腫等灾。八月甲己日修吉。東卯日用甲子己巳日。寅為天刑，龍背，玄武，庶養子婦、長女命座，、犯之，傷胎、繫獄、被盜、亡敗等灾。六月甲己日修角姓六月凶，十一月吉。甲為宅形，次女、孫男等命座，犯之，害命、坐人、家長病頭項、諸傷折等灾。修與寅同。卯龍右協，刑獄、少女孫命座，犯之，害命、坐人、火光、氣滿、刑傷、失魂。修與寅同。乙騰蛇，訟獄客座命，犯之，害命、坐人、妖怪、死喪、口舌。十月己日修吉。唯宜屋低小仍不得重。辰為白虎龍，右足，主訟獄、奴婢、六畜命座，犯之，驚傷、跛蹇、筋急等灾。亦主驚恐。修與乙同。風門宜平缺，亦明福首背向，榮二宅、五姓八宅，並不宜高壯壅塞，亦名陽極陰。十一月丙辛日修吉。南方不用丙辛至辛巳日。巳天福宅屋，亦名宅極。經曰：欲得職治宅極，宜壯實，修改吉。九月丙辛修，唯用功多艮。丙明堂宅福，安門牛、倉等舍。經云：治明堂，加官益祿大吉祥，合家快活不可當。修己巳同。午吉昌之地，龍左足。經云：治吉昌，奴婢成行六畜良。宜平實，忌高及龜頭廳。修與乙同。丁天倉，經曰：財耗亡治天倉，宜倉庫六畜。壯厚高拓吉。正月丙辛日修，用功多大吉。未天府，高樓大舍，牛羊、奴婢居之，大孳息，倉廁利。修與丁同。人門龍腸，宜置牛馬廄其位，欲開拓壅厚，亦名福囊，重而兼實大吉。二月乙庚日修。申玉堂置牛馬屋，主寶貝、金玉之事，壯實開拓吉。經曰：治玉堂，財錢橫來六畜肥強。庚宅德，安門宜置車屋，雞柄確磴吉。甚宜開拓連接，壯闊爭潔吉。修與申同。酉大德龍左臉客舍吉。經曰：治大德，富貴資財成萬億。亦名宅德，宜宅主。修與申同。辛金匱，天井宜置門，及高樓大屋。經曰：治金匱大富貴，宜財、百事吉。四月乙庚日修大吉。地府青龍左手，主三元，宜子孫，恆令清爭吉。經曰：青龍壯高富貴雄豪。外巽之位，宜作園池、竹蕈，設有舍屋宜平而薄。外天德及玉堂之位，宜開拓侵修，令壯實大吉。經曰：福德之方拓復拓，子子孫孫受榮樂。唯不得高樓重舍。外天倉與天府之位，不厭高壯樓舍，安門倉庫、牛舍及奴婢、車屋並大吉。南方宜侵拓吉。外龍復之位，與內院並同，安牛馬牢廠，亦名福囊。宜廣厚實吉。外坤宜置馬廄吉。安重滯之物及高樓等，並大吉。外玉堂之院，宜作崇堂，及郎君孫幼等院吉。客廳即有公客來，若高壯侵拓，及有大樹重屋等，招金玉寶帛，主印綬喜。外大德宅位，宜開拓勤修，泥令新今吉。及作音樂飲會之事吉。宜子孫、婦女等院，出貴人，增財富，貴德望遐振。外金匱、青龍兩位，宜作庫藏、倉窖吉。高樓大舍，宜財帛，又宜子孫出豪貴，婚連帝戚，常令清爭，連接蘗林，花木藹密。
　　乾天門陰極陽首，亦名背枯向榮。其位舍屋連接長遠，高壯闊實吉，五月丁壬日修吉，北方不用壬子丁巳日。亥為天福，龍尾，宜置猜欄，亦名宅極。經云：欲得職，治宅極，宜開拓吉。亥東三月丁壬日修吉。宮明姓即七月吉。壬宅福明堂，宜置高樓大舍，常令清今，及集學經史，亦名印綬宮。宜財祿。大吉，修與亥同。子吉昌，龍左足，宜置牛屋。經曰：奴婢成行六畜良。平實吉。修與亥同。癸天倉，立門戶，客舍、蕈廁吉。經云：財耗亡，治天倉，安六畜。開拓高厚。七月丁壬修日吉。丑天府，高樓大舍，牛羊、奴婢居之，大孳息，倉、廁並吉。修與癸同。艮鬼門、龍腹、德囊，宜厚實重吉。缺薄即貧窮。八月甲己日修日，東方不用甲子日。寅玉堂，宜置車牛舍，主寶貝、金玉之事，宜開拓。經曰：治玉堂，錢財橫至，六畜肥強。大吉。六月甲己日修吉。甲宅德，安門宜置確磴，開拓連接壯觀吉。清今灾殃自消。修巳寅同。卯大德龍臉，客舍。經日：治大德，富貴資財成萬億。亦名宅主。主有德望。修與寅同。乙金匱，天井宜置高樓大舍，常令清爭勤修泥尤增喜慶。卯巳南十月修。辰地府，青龍左手，三元，宜子孫，當宜清爭。經曰：青龍壯高富貴雄豪。修巳一同。巽風宜平穩，不宜壅塞，亦名陽極陰前背榮向枯。宜空缺通疏，大吉。十一月丙辛日修吉。南方不用丙子法。己朱雀，龍頭，父命座，不宜置井，犯害命、坐人口舌、飛禍、吐血、顛狂、蛇畜作怪。巳西九月丙辛日修吉。至于地徵音並忌正三四月吉。丙大禍，母命，不宜置門，犯之害命、坐人飛禍、口舌。修與巳同。午為死喪長子婦命座，犯之，害命、坐人失魂、傷目、心痛、火光、口舌。龍右手筋急。修與巳同。丁罰獄，勾陳，次子婦命，犯之，坐人口舌、鬬訟、瘡病等灾。午日西用，正月丙辛日修吉。未地五姓並吉。未為縣獄，少子婦命座，犯之，害命、坐人鬼魅、火瘡、霹靂、盜賊、刀兵、流血、六畜傷死、家破逃散。修與丁同。坤人門，女命座，不宜置馬廄，犯之偏枯、淋腫等。此地宜荒缺低薄吉。二月乙庚日修。申天刑，龍背，庶子婦長女命座，犯之，失魂、病脇、刑傷、牢獄、氣滿、火怪。申北十二月乙庚修至酉吉商姓十二月凶四月吉。庚宅刑，次女長孫命座，不宜置門，犯之害命、坐人病右協、口舌、傷殘、損墜。修與甲同。酉刑獄，龍右脇，少女孫命座，犯者害命、坐人失魂、刑獄、氣滿、火怪。修與申同。辛為勝蛇，訟獄，客命，犯之，害命、坐人口舌、妖怪、死喪、灾起。酉北至戌四月乙庚日修。戌白虎獄訟，龍右足，奴婢六畜命座，犯之，足跽、跛蹇、偏枯、筋急。修與辛同，從乾順行至戌。一周二十四路。外乾院與同院修造開拓，令壯實、高崗陵、大樹，並吉。宜家長延壽，子孫榮祿不絕，光映門族，乾地廣闊。外亥天福與宅極之鄉，宜置大舍，位次重疊，深遠濃厚吉。與宅福明堂相連接壯實，子孫聰明、昌盛、科名、印綬、大富貴。外天倉宜高樓、重舍、倉凜、庫藏、奴婢、六畜等舍大孳息；宜財帛、五穀，其位高潔開拓吉。外天府宜闊壯，子孫、婦女居之，大吉。亦名富貴飽溢之地，遷職喜，萬般悉有矣。絕上外龍腹福之位，宜壅實如山吉。遂近連接大樹、長岡，不厭開拓吉。若低缺無屋舍，即貧薄不安。外玉堂宜子婦，即富貴榮華，子孫興達；其位雄壯，即官職升騰位至臺省，寶帛金玉不少。若陷缺荒殘，即受貧薄流移他地。外宅德宜作學習道藝功巧立成；亦得名聞千里，四方來慕；亦為師統，子孫居之有信，懷才抱義壯勇無雙。外天德、金匱、青龍，此三神並宜濃厚實，大舍高樓；或有客廳，卿相遊宴過往，一家富貴豪盛，須賴三神。尤宜開拓。若冷薄、荒缺、敗陷，即貧窮也。外青龍不厭清潔，焚香設座，延近賓朋，高道奇人自然而至。安井及水瀆，甚吉。
　　黃帝宅經卷下竟