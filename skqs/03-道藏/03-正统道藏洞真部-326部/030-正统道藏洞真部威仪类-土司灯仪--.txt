土司燈儀
　　經名：土司燈儀。一卷。 底本出處：《正統道藏》洞真部威儀類。
　　土司燈儀
　　法事如式
　　伏聞一元初判、二炁攸分，斡四序以成功，奠八方而定位。仰布經躔之次，俯均分野之私。有生咸賴於洪鈞，無物不資於大造。惟人之貴，實位乎中。凡居起處之間，悉荷乾坤之賜。重嗟庸昧，動積過愆。自離穴處以巢居，作於上楝而下宇。鑿泉運土，肆興作犯於方隅；架栱飛梁，每有悞干於禁忌，或日時之不利，適年月之未宜。謀非龜筮之徒，辭用師巫之嬌。較於幽顯，盡屬愆尤。而況太歲尊神，土司禁忌，總權禍福，經制方隅，隨六甲以遷移，屬七星而斡運。凡居造作，致犯方隅，賴其教有金科，經存玉軸。昧之者，災興吉散；修之者，禍滅福生。以今某人爰於住舍，造作不時。動土役工，實有俟干於禁忌；培基闢址，寧無冒犯於天星。謹擇良辰，恭修淨供。經開雲篆，祈積釁以潛消；科演琅函，迎眾真之來格。伏望為祥為瑞，集百福於門闌；無害無災，殄千殃於眷屬。祛除寇盜，悉滅火殃。稽首歸依，虔誠讚詠。
　　臣眾等志心歸命，東方震宮大聖、三綠星君。
　　伏聞震乃三陽之首，位居四序之端。在八卦，以為先；處六甲，而為長。能甲能拆，令庶物之蕃鮮；以懼以兢，使兆民而修省。資興造化，垂象發生。凡有修營，慮多觸犯。以今某人備嚴醮典，首謝真靈，謹依科式，建立星壇，備香花供養之儀。至心歸命，東方震宮大聖、三綠星君。伏願真仙降佑，眾聖垂慈，蠲消作犯之愆尤，曲賜休祥之慶瑞。門庭肅穆，長幼諧和，祈壽算以彌昌，增福基而永固。稽首歸依，虔誠讚詠：
　　大道著明，寂默玄真。五斗中運，五行生成。北都萬鬼，遏人年齡。我有神章，度世長存。供養尊禮，主人精神。玄之又玄，嵯峨玉京。消除災障，道炁長存。
　　臣眾等志心歸命，束南方巽宮、四碧星君。
　　伏以巽為申命，太乙司神，位處東南，宮居四碧。主群萌之節序，致萬物之潔齊。凡有修營，豈無干犯。以今某人備嚴醮典，首謝真靈，謹依科式，建立星壇，備香花供養之儀。志心歸命，東南方巽宮、四碧星君。伏願神光燭昧，惠炬舒明，鑒今辰祈禱之誠，滌往日修營之過。寇攘之害，永息於家庭；焚燎之憂，不生於戶牖。門中眷屬，普錫純禧。凡所施為，吉無不利。稽首歸依，虔誠讚詠：
　　巽宮大聖，真宰諸司。天罡太一，雷電百神。吹飈厄禍，鎮滅妖精。施行造化，滋育含生。綿綿錫祉，永永來臻。無極無上，金闕玉京。消諸災障，願得長生。
　　臣眾等志心歸命，南方離宮、九紫星君。
　　伏以化成天下，罔非中正之功；揭照多方，固得繼明之象。使萬物之相見，以位處於南方。應在兩儀之中，俱被照臨之德。凡居住舍，違犯過多。今辰祝燈，弟子某人備嚴醮典，首謝真靈，謹依科式，建立壇場，備香花供養之儀。志心歸命，南方離宮、九紫星君。伏願鑒玆丹悃，特降仙儀，消除不測之災，賜以無窮之祉。九橫不臨於眷屬，千祥茂集於門闌。火盜潛消，貨財增益。稽首歸依，虔誠讚詠：
　　熒惑大聖，九紫星君。炎光散世，符咒普臻。柳星經制，翼軫司存。丙丁樞籍，火德潛奔。留恩降福，善慶來并。上極無上，玄都玉京。消除災障，願得長生。
　　臣眾等志心歸命，西南方坤宮、二炁星君。
　　伏以斡運坤宮，恢弘地道，承天效法，含物化光。秉后德，而載物無疆；體四時，而孳生不已。宮當二黑，位次西南。凡有修營，豈無干犯。以今某人備嚴醮典，首謝真靈，謹依科式，建立壇場，備香花供養之儀。志心歸命，西南方坤宮、二黑星君。伏願廣惠仁慈，普施陰德。削愆尤於黑簿，注福壽於丹書。永消坎坷之災，常履平康之慶。千真護佑，萬聖扶持。稽首歸依，虔誠讚詠：
　　坤元后德，弘降無垠。承天行道，顯德化生。自然恩惠，育養人民。無遺無墜，乃利乃貞。驅除妖魅，賜福安寧。上極無上，大羅玉京。消除災障，願得長生。
　　臣眾等志心歸命，西方兌宮大聖、七赤星君。
　　伏以七炁素宮，金天兌位。肅嚴萬物，利其民而應其時；悲愍群生，顯其德而助其化。凡夫迷謬，過咎惟多。冒犯威靈，豈知懺謝。以今某人備嚴醮典，首謝真靈，謹依科式，建立星壇，備香花供養之儀。志心歸命，西方兌宮大聖、七赤星君。伏願留恩降福，卻禍除災。憫物好生，冀永消於罪咎；承休蒙惠，錫蕃衍於祺祥。眷屬咸寧，門闌有慶。稽首歸依，虔誠讚詠：
　　虛明沖寂，以道為根。上極無上，紫微帝君。真中有靈，玄經正神。森羅大緯，各有紏分。昭明威令，總領人身。巨名終始，太皇高真。無上之上，大羅玉京。消除災障，道炁長存。
　　臣眾等志心歸命，西北方乾宮大聖、六白星君。
　　伏以功全四海，義主三綱。出庶物以為君，見群龍而為首。蓋以剛健中正，故能保合太和。使萬物各遂其生，無一夫不被其化。爰居住宇，慮犯神司，非悔過以陳愆，曷變災而為福。以今某人備嚴醮典，首謝真靈，謹依科式，建立星壇，備香花供養之儀。志心歸命，西北方乾宮大聖、六白星君。伏願天德寬洪，神司洞照。行藏有利，動止無危。災與障而俱消，福與祿而共永。子孫蕃衍，常沾丹桂之榮；眷屬雍和，同保大椿之算。稽首歸依，虔誠讚詠：
　　乾乾始兆，赫赫威光。洞照天下，育物時康。一炁推運，萬物禎祥。神光震攝，妖孽俱亡。陽精明曜，掃蕩災殃。至真扶衛，上昇玉堂。消除災障，道炁長存。
　　臣眾等志心歸命，北方坎宮大聖、一白星君。
　　伏以德潤至廣，百川所宗。性蘊三能，功涵七善。其為卦也，萬物之所歸；其為斗也，眾星之所拱。泮而為水，疑而為冰，濯萬物之昏蒙，滌羣生之塵垢。凡興住宇，冒犯斯方。悔過虔恭，變災為福。以今某人備嚴醮典，首謝真靈，謹依科式，建立星壇，備香花供養之儀。志心歸命，北方坎宮大聖、一白星君。伏願一德淵澄，千殃洗蕩。福祿保綿長之祉，壽齡增延永之期。水陸安寧，行藏葉吉。稽首歸依，虔誠讚詠：
　　北辰宗極，大聖通靈。濟度厄難，超出群生。若有所告，修奉安寧。咸生百福，衛護萬民。生生快樂，世世心清。真仙保舉，上昇玉京。消除災障，道炁長存。
　　臣眾等志心歸命，東北方艮宮大聖、八白星君。
　　伏以成終成始，潛施造化之功；時止時行，密顯歸藏之用。司權否泰，主掌興衰，位次三陽，宮居八白。工既興於土木，咎恐犯於方隅。實慮過愆，用祈禳謝。以今某人備嚴醮典，首謝真靈，謹依科式，建立星壇，備香花供養之儀。志心歸命，東北方艮宮大聖、八白星君。伏願碧穹至聖，紫府元君，洪恩廣布於門庭，巨澤遍施於宗族。更承道廕，永賴帡幪。稽首歸依，虔誠讚詠：
　　艮宮大聖，青帝尊神。首權威柄，道炁發生。興雷興雨，存善存真。舒揚造化，滌蕩妖氛。綿綿景福，永永駢臻。璇璣無礙，上昇玉京。消除災障，道炁長存。
　　臣眾等志心歸命，中宮大聖、五黃星君。
　　伏以覆載含靈，德素沖於后土；生成稼穡，仁實仰於中央。在五事，則為恩；於五常，則為信。故能包含萬象，長育群生，凡有修營，豈無干犯。以今某人備嚴醮典，首謝真靈，謹依科式，建立星壇，備香花供養之儀。志心歸命，中官大聖、五黃星君。伏願九壘至真，中宮主宰。降善降祥，回吉於八方之內；消災消難，留恩於九域之中。茂育田蠶，祛除火盜。稽首歸依，虔誠讚詠：
　　惟德中央，總領四方。提攝萬象，罔越紀綱。賞善罰惡，琅函玉章。埋藏鬼賊，摧斬鋒芒。度世無量，名昭彼蒼。供養尊禮，掃除不祥。消除災障，道炁長存。
　　諷經　向來　回向
　　土司燈儀竟