玉皇十七慈光燈儀
　　經名：玉皇十七慈光燈儀。一卷。底本出處：《正統道藏》洞真部威儀類。
　　玉皇十七慈光燈儀
　　入壇　淨天地咒
　　金闕玄穹主，高上玉皇尊。妙相冠諸天，慈光燭三界。真聖妙道師，天人依仗師。大乘垂法語，真一指迷徒。功德若虛空，讚揚無窮盡。
　　伏以燈然十七，依稀開報喜之花；光透九重，髣髴覲通明之殿。首憑一炷，上格叢霄。具位臣姓某謹與奉道某暨合壇眾等，誠惶誠恐，稽首頓首，遙望天階，百拜上啟：清微大道元始天尊，太上道君靈寶天尊，大赤神寶道德天尊，十七慈光穹蒼聖主玉皇大天尊，光嚴妙樂國王聖父天尊，寶月光皇后聖母元君，太微妙德宮太聖皇太后，禹餘天妙靈無為大天帝，高虛清明天帝，玉虛上帝，昊天上帝，五老上帝，天真大聖妙行真人，靈妃玉女，慈悲度厄真人，尋聲救苦真人，濟生度死真人，萬福護身真人。經筵啟問，眾真三界四府六合萬靈，恭望鸞嘯鳳唱，下天門之九重；龍戲麟盤，降人間之五濁。傾光寶焰，俯納芹誠。有感斯通，無任激切，眾官再拜。
　　雲輿　上香　獻茶　通意
　　臣聞：瓊胎未判，湛然道炁之含洪；玉相漸分，昭若慈光之煒燦。上照九天，則輕清奠位；下燭九地，則重濁流形。三辰以之而發輝，萬彙資之而化育。被照燭者，有生咸遂；蒙輝耀者，無幽不開。凡形囿於兩間，悉光繄於一朗。臣等僭伸素瀆，敢讚玉光，蠡測海以深慚，獺薦誠而少效。恭逢吉旦，然點明燈，曲垂不宰之仁，洞察無私之禱。奉道某等，獲齒人倫，傾心道域，感帝光而攝受，思功德以薰修。憑仗讚揚，少伸崇報，今則諷經告畢，法事將周，爰露赤心，遙瞻丹陛。然十七之慈光，燈燈讚詠；望億千之儀仗，渺渺迂臨。伏願凡悃上通，天光下燭。分輝蓬蓽，祥開如意之光；朗耀雲衢，恩迓殊常之澤。有求斯應，無願不從，一歸圓滿之中，普入光明之內。隨燈念善，恪意精虔。稽首皈依，無極大道。
　　信禮無上大羅天、十七慈光玉皇天尊
　　臣眾等志心皈命，大神通光玉皇大天尊、玄穹高上帝，聖父天尊，聖母元君，玉光會中。一切諸靈官。
　　伏聞無能聖主，總元範於十方；恢漠神通，現慈光於三界。開明眾兆，發育群倫，先天地以素存，亘古今而不泯。增輝造化之跟，洞照天人之心。大哉靈輝，昭然上境。奉道某等久蒙慈照，深切恩休，欲仗讚揚，少伸善頌。謹遵科法，崇建寶燈，供養大神通光玉皇大天尊，聖父天尊，聖母元君，玉光會中真靈真宰。伏願帝光攝受，民欲俯從。示大神通，覆無私於天下；仗慈光力，蘇有類於寰中。致時雍熙，躋民仁壽，同誠潔志，謹為稱揚。
　　信禮無上大羅天、大神通光玉皇天尊
　　欽惟玉帝，放神通光。開明三景，普照十方。香嚴示現，聖德昭彰。無倫無等，難度難量。今辰弟子，敞建蘭場。然燈祝讚，上格穹蒼。願垂鑑照，消諸不祥。延生度厄，長享安康。志心皈命，願得安康。
　　臣眾等志心皈命，大慈悲光玉皇大天尊，聖父天尊，聖母元君，玉光會上一切神仙諸靈官。
　　臣聞：金闕至尊，心每懷於惻隱；玉皇上帝，光示現於慈悲。蒙照燭，則俱賴於哀憐之中；被薰陶，則均出於帡幪之下。忠恕無忒，寬裕有容，欲伸崇報之私，當仗讚揚之禮。奉道某知恩有素，報本無從。爰仗黃冠，皈依玄象，謹依科法，崇建寶燈，供養大慈悲光玉皇大天尊，聖父天尊，聖母元君，玉光會中真靈真宰。伏願帝心廣運，天道好還。放慈悲，光生意明，蘇於宇宙；消轗軻，厄休祥臻，至於家門。鰲極鼎安，鴻居奠枕，志心稽首，同為讚揚。
　　信禮無上大羅天、大慈悲光玉皇天尊
　　欽惟玉帝，光放慈悲。上通乾象，下帀坤維。顯幽蒙照，遐邇知皈。蠲消罪菩，蕩滌凶危。今辰弟子，虔告如儀。冀垂省覽，允副禱祈。身受開度，心悟玄微。解除世厄，早證無為。
　　臣眾等志心皈命，大喜捨光玉皇大天尊，聖父天尊，聖母元君，玉光會上一切神仙諸靈官。
　　伏聞庫藏財寶，眷言曩日之博施；饑饉癃殘，感戴當年之周急。信能喜捨，誠非強為。蓋德蓄於中扃，故光垂於外境。霑慈惠者，不啻河沙之眾；沐利益者，豈惟草木之群。稱讚難窮，皈依莫盡。奉道某等，囿形鰲極，依跡鴻慈。玆仗薰修，少伸崇奉。謹遵科法，崇建寶燈，供養大喜捨光玉皇大天尊，聖父天尊，聖母元君，玉光會中真靈真宰。伏願惟皇上帝降衷下民。錫羨洪基，永置萬方之康泰；流祥善會，長臻四序之和平。九有騰懽，三農告瑞。皈依信禮，謹為宣揚。
　　信禮無上大羅天、大喜捨光玉皇天尊
　　欽惟玉帝，福利無邊。財能喜捨，物被周旋。光輝三界，照耀諸天。博施區宇，拯活黎元。今辰弟子，篤意傾虔。然燈祝讚，保國綿延。願流道炁，俾悟真玄。普受開度，消蕩災愆。一心皈命，願得延年。
　　臣眾等志心皈命，大忍辱光玉皇大天尊，聖父天尊，聖母元君，玉光會上一切神仙諸靈官。
　　伏聞天道不爭，乃常聞於善勝；帝德廣運，其厚生以惟和。蓋性稟於慈柔，故光垂於忍辱。靜而能以制動，柔而可以勝剛。寬裕所以有容忍，則所以無辱。卓哉重量，允矣慈心。人能克之天，則均也。奉道某等，賦形下品，託跡中區，久被蔭休，尚稽報效，謹遵科法，崇建寶燈，供養大忍辱光玉皇大天尊，聖父天尊，聖母元君，玉光會中真靈真宰。伏願天心不棄，常造有容。襟量恢恢，俾福基之廣大；慈心切切，冀業善以層高。德與日新，事隨心契，虔恭稽首，謹為稱揚。
　　信禮無上大羅天、大忍辱光玉皇天尊
　　欽惟玉帝，放忍辱光。慈周塵界，化及遐方。屏強用弱，以柔制剛。大哉洪量，莫可尋詳。今辰弟子，翹首穹蒼。布恩有自，介福無疆。願從吉旦，消弭凶殃。長皈慈覆，永迓休祥。
　　臣眾等志心皈命，大平等光玉皇大天尊，聖父天尊，聖母元君，玉光會上一切神仙諸靈官。
　　臣聞：權衡三界，位高處於玄穹；鑑鏡十方，光故垂於平等。示天理本無於分別，使人心無有於黨偏。得其旨，則自無增高損下之私；洞其微，則俱入大公至正之道。今某思德感恩，報償難盡，謹依科法，修建寶燈，供養大平等光玉皇大天尊，聖父天尊，聖母元君，玉光會中真靈真宰。伏願天光下燭，帝命誕頒。德被生靈，各保命根之固；功濟天下，俱逢時運之亨。同會風雲，均霑雨露，志心皈命，謹為稱揚。
　　信禮無上大羅天、大平等光玉皇天尊
　　欽惟玉帝，大平等光。平平蕩蕩，燁燁煌煌。大包天地，細入毫芒。玄穹委貺，法界呈祥。今辰弟子，遙仰神鄉。傾誠效信，瀝懇穹蒼。冀垂福惠，蠲彌災殃。萬靈薦祉，永保安康。
　　臣眾等志心皈命，大柔和光玉皇大天尊，聖父天尊，聖母元君，玉光會上一切神仙諸靈官。
　　臣聞：上帝獨尊，因何所以無寡；至道無敵，惟柔可以勝強。向從清靜之法身，普現柔和之光相。得其芒，則圓通溫雅；蒙其耀，則方寸慈祥。炳炳迄今，煌煌自古。奉道某等得生蒙蔽，適性豫遊，思立微勳，恭酬大德，謹遵科法，崇建寶燈，供養大柔和光玉皇大天尊，聖父天尊，聖母元君，玉光會中真靈真宰。伏願天心昭格，帝念矜憐。霈以洪恩，普感和平之化；惠其嘉澤，俱全性命之生。覃及顯幽，均蒙利樂。同誠潔志，謹為宣揚。
　　信禮無上大羅天、大柔和光玉皇天尊
　　欽惟玉帝，光放柔和。開明有類，洞照無何。和安天地，柔攝邪魔。境消疵癘，時殄乖和。今辰弟子，引頸彌羅。冀安境土，永息干戈。曲垂眷顧，息免扎瘥。時清道泰，復見謳歌。
　　臣眾等志心皈命，大自在光玉皇大天尊，聖父天尊，聖母元君，玉光會上一切神仙諸靈官。
　　臣聞：帝臨有赫，位高拱於通明；道本無為，光故彰於自在。任去來之可行可止，由清濁之或沉或浮。有猷有為，無罣無礙。達此機，則無施不可；明其用，則有礙皆通。自然而然，無在不在。奉道某等為人不敏，荷帝垂休，輒演燈儀，少伸芹意，謹依科式，建立寶燈，供養大自在光玉皇大天尊，聖父天尊，聖母元君，玉光會中真靈真宰。伏願衍虛無道，放自在光。保國寧家，俾河清而海晏；延齡益算，冀物阜以民康。目睹昇平，身逢泰治。志心皈命，同為讚揚。
　　信禮無上大羅天、大自在光玉皇天尊
　　欽惟玉帝，位極宸樞。去來自在，變化無拘。光華霄漢，炳耀天衢。垂休上境，錫貺綿區。今辰弟子，誠悃虔攄。上延命駕，俯降塵居。冀覃休祉，屏息災虞。四時和靖，萬咎蠲除。
　　臣眾等志心皈命，大利益光玉皇大天尊，聖父天尊，聖母元君，玉光會上一切神仙諸靈官。
　　臣聞：三界宗師，慈念蒼生而興方便意；四生慈父，照燭法界而開利益門。祥光放而日月停輪，惠力施而津梁彼岸。凡在天光之下，均霑潤澤之仁。聖德昭彰，恩休廣博。奉道某叨居聖域，久被帝光，非仗然燈，曷伸報本，謹遵科式，崇建寶燈，供養大利益光玉皇大天尊，聖父天尊，聖母元君，玉光會中真靈真宰。伏願慈光洞照，聖鑑昭垂。身度千災，富壽永臻於丕貺；命延百福，光華前偶於泰寧。無有後艱，聿懷多福。皈依信禮，謹為讚揚。
　　信禮無上大羅天、大利益光玉皇天尊
　　欽惟玉帝，浩劫之尊。光垂利益，輝映乾坤。津梁眾兆，濟度群倫。古今無爽，巨細必均。今辰弟子，翹首通明。然燈念善，薦款投誠。曲垂眷命，錫注年齡。消災度厄，永保無傾。
　　臣眾等志心皈命，大如意光玉皇大天尊，聖父天尊，聖母元君，玉光會上一切神仙諸靈官。
　　臣聞：昊天不忒，由內境之融明；上帝是皇，蓋中心之洞徹。淵鑑播無私之照，輝華放如意之光。蒙其耀，則無願不從；被其輝，則有求必遂。在在悉聞其契意，人人俱獲於稱情。聖德難窮，民心知仰。奉道某感承玄化，思竭丹誠，仰仗微因，恭酬洪造，謹依科法，崇建寶燈，供養大如意光玉皇大天尊，聖父天尊，聖母元君，玉光會中真靈真宰。伏願帝臨有赫，天聽不遺。善果圓成，謀如心，事如意；靈苗不壞，耆而艾，壽而昌。嘉與鷗盟，樂依鴻覆。皈依信禮，謹為讚揚。
　　信禮無上大羅天、大如意光玉皇天尊
　　欽惟玉帝，體道鴻濛。先天先地，無始無終。光放如意，位極高穹。有求斯應，無願不從。今辰弟子，遙想玉宮。然燈供養，瀝懇虔恭。冀垂昭鑑，俯察卑悰。延年益算，消蕩災凶。
　　臣眾等志心皈命，大智惠光玉皇大天尊，聖父天尊，聖母元君，玉光會上一切神仙諸靈官。
　　臣聞：智察幽微，明若孔昭於天鑑；慧通玄妙，誠何簡在於帝心。智慧光照於遐方，惠力輝華於塵界。悟真微，則性天昭徹；得其理，則心地融明。愚可成賢，頑亦奉化。弟子某範圍均囿，臨照普叨，欲效皈崇，當憑讚詠，謹遵科式，崇建寶燈，供養大智慧光玉皇大天尊，聖父天尊，聖母元君，玉光會中真靈真宰。伏願帝光洞燭，天鑒昭融。咸履乾坤，各遂生生之正性；常蒙豐裕，俱明化化之本元。四序和平，三災不染。齊心運念，謹為宣揚。
　　信禮無上大羅天、大智慧光玉皇天尊
　　欽惟玉帝，智慧圓通。光施寰宇，位處玄穹。功成不宰，道價彌隆。洞察幽隱，昭鑒顓蒙。今辰弟子，醮告虔恭。諒垂佑下，允納凡衷。三辰吐瑞，九有和同。永保元吉，長謝年豐。
　　臣眾等志心皈命，大吉祥光玉皇大天尊，聖父天尊，聖母元君，玉光會上一切神仙諸靈官。
　　臣聞：皇天眷佑，惠迪吉放大光明；惟帝念功，善降祥現希有相。寶焰燦乾坤之跟，昏昏可使昭昭；玉光鑒天地之心，洞洞愈加屬屬。有類悉蒙於慈照，無時不迓於休祥。化化生生，仁仁壽壽。奉道某心存妙道，志切皈依，罄露丹衷，上希玄鑒，謹遵科法，崇建寶燈，供養大吉祥光玉皇大天尊，聖父天尊，聖母元君、真靈真宰。伏願天光昭晏，地紀安閑。和氣致祥，每遇亨榮之會；慈風及物，時消疫癘之災。富壽康寧，生成長養。同誠潔志，謹為宣揚。
　　信禮無上大羅天、大吉祥光玉皇天尊
　　欽惟玉帝，應化法身。吉祥光照，乖戾冰清。天無氛穢，地絕妖塵。八遐瑞藹，九有祥迎。今辰弟子，樂道思真。燈然寶炬，齋潔芹誠。冀垂昭佑，保庇康寧。元辰共護，聖眼同明。
　　臣眾等志心皈命，大解脫光玉皇大天尊，聖父天尊，聖母元君，玉光會上一切神仙諸靈官。
　　臣聞：清淨解脫，光示現於一真；聖智圓通，道總包於四大。尊臨三界，統御萬靈。微芒解眾苦之自纏，靈耀釋群迷之自縛。天光遠燭，聖澤遐霑，凡與物靈，俱蒙慈照。今辰某陶形大化，稟命上玄，返念皈真，酬恩報德，謹遵科法、崇建寶燈，供養大解脫光玉皇大天尊，聖父天尊，聖母元君，玉光會中真靈真宰。伏願天心克享，帝念允俞。日益殊祥，育黎元而有永；雲加巨庇，保善信以無虞。永洽太和，潛消疵癘。志心稽首，同為讚揚。
　　信禮無上大羅天、大解脫光玉皇天尊
　　欽惟玉帝，解脫光明，輝華玉宇，照耀金庭。幽明仰賴，今古攸遵。有生咸遂，無願不成。今辰弟子，好道求靈。經披本行，燈供仙真。勤拳求度，激切傾誠。冀消災戾，元亨利貞。
　　臣眾等志心皈命，大皈依光玉皇大天尊，聖父天尊，聖母元君，玉光會上一切神仙諸靈官。
　　臣聞：歸心道域，三千餘劫之修行；依跡玄門，十七慈光之普照。善心存於接引，故光現於皈依。悟之者，歸入有門；解之者，依求得路。玄玄妙旨，燦燦慈光，聖德昭彰，靈機莫議。奉道某感恩有日，念道無時，敬竭寸丹，上崇圓碧，謹遵科法，崇建寶燈，供養大皈依光玉皇大天尊，聖父天尊，聖母元君，玉光會中真靈真宰。伏願不言善應，有感斯通。帝德光天，撫五辰而效順；道風遐扇，育萬物以皆昌。解散苦根，消平劫難。皈依信禮，謹為宣揚。
　　信禮無上大羅天、大皈依光玉皇天尊
　　欽惟玉帝，昔在清微。心存接引，光放皈依。洞明眾妙，開悟群迷。凡屬有類，俱契無為。今辰弟子，遙仰丹墀。燈光照耀，善信蒙禧。五星循軌，炳燿揚輝。萬民康樂，百祿攸宜。
　　臣眾等志心皈命，大功德光玉皇大天尊，聖父天尊，聖母元君，玉光會中一切神仙諸靈官。
　　臣聞：忘功有功，天功不宰；上德不德，帝德罔愆。運仁慈惻隱之心，現功德光明之相。成天立地，陶古鑄今。九有騰輝，無一夫不被其澤；萬方遐燦，凡三界均沐其休。物物生全，人人離苦。奉道某草茅質弱，雨露恩深，庸假熏修，聊伸報效，謹依科法，崇建寶燈，供養大功德光玉皇大天尊，聖父天尊，聖母元君，玉光會中真靈真宰。伏願舉六通力，放百億光。天道高明，遂群生之長養；帝恩遐邈，樂四序以和平。時珍頓消，宿殃清蕩。虔恭稽首，謹為宣揚。
　　信禮無上大羅天、大功德光玉皇天尊
　　欽惟玉帝，粵自先天。積功累德，體道凝玄。光騰三界，化洽八埏。幽明仰賴，今古攸傳。今辰弟子，一心精專。想瞻天極，燈建法筵。願流道炁，敷澤民編。永消災癘，常保豐年。
　　臣眾等志心皈命，大圓滿光玉皇大
　　天尊，聖父天尊，聖母元君，玉光會上
　　一切神仙諸靈官。
　　臣聞：妙相冠諸天，圓滿具足；慈光燭三界，克備無虧。玉毫放自於太微，金色遍周於大有。沐照燭，則道心增長；被輝耀，則天理流行。圓融萬物而無黨無偏，滿慰群心而有始有卒。奉道某受中為命，最下其人，潔其已而瞻天，傾其心而事帝，謹遵科法，崇建寶燈，供養大圓滿光玉皇大天尊，聖父天尊，聖母元君，玉光會中真靈真宰。伏願現圓滿相，放大光明。拯護群倫，錫恩休而不宰；銓量品彙，鑒善惡以無私。綿絡生根，消禳劫運。齊心運念，謹為聲揚。
　　信禮無上大羅天、大圓滿光玉皇天尊
　　欽惟玉帝，昔在玄穹。功圓行滿，道備德充。慈光普照，惠澤旁通。熏陶天下，宰制寰中。今辰弟子，疏瀹心胸，存瞻丹陛，崇報玄功。天心昭感，民欲俯從。時清道泰，歲稔年豐。一誠專志，願得長生。
　　臣眾等志心皈命，大無礙光玉皇大天尊，聖父天尊，聖母元君，玉光會中一切神仙諸靈官。
　　臣聞：神機莫測，有物必能有形；光相自然，無為所以無礙。玉輝流而無往不照，金色現而有類咸亨。開明眾妄之心，昭示群迷之徑。解之者，去來無間；悟之者，變化自然。以有漏身，成無上道。奉道某勤心事帝，志意瞻天，猿馬常羈，豺獺效薦，謹遵科法，崇點寶燈，供養大無礙光玉皇大天尊，聖父天尊，聖母元君，玉光會中真靈真宰。伏願現有為相，放無礙光。道猶日中，俾乾行之有慶；德周天下，庶坤載之常寧。永戴玄恩，長蒙慈惠。同誠潔志，謹為聲揚。
　　信禮無上大羅天、大無礙光玉皇天尊
　　欽惟玉帝，體道自然。至慈至聖，先地先天。潛心玉闕，作世福田。光騰無礙，澤施有緣。今辰弟子，感戴上玄。燈輝鶴焰，香散龍煙。上祈沖鑑，介福無邊。延生度厄，消蕩述澶。
　　臣眾等志心皈命，無能勝光玉皇大天尊，聖父天尊，聖母元君，玉光會上一切神仙諸靈官。
　　臣聞：天生神物，物有定名。帝運慈光，光無能勝。蓋妙用本從於柔弱，故神通莫可以度量。大哉難思，昭然示現。達此理，則寡可以敵眾；喻此機，則弱能勝強。在物在人，亘今亘古。奉道某欽崇聖化，願被真風，爰敞華壇，玆揚妙範，謹依科式，崇建寶燈，供養無能勝光玉皇大天尊，聖父天尊，聖母元君，玉光會中真靈真宰。伏願光無能勝，惠有常施。早迓鼎恩，沐亨衢之高步；旋逢泰治，弘壽域以咸躋。覃及有生，均膺嘉靖。歸依信禮，謹為宣揚。
　　信禮無上大羅天、無能勝光玉皇天尊
　　欽惟玉帝，以道為心。光無能勝，澤有殊稱。 腪天地，涵蓄古今。無聲無臭，有本有根。今辰弟子，思報玄恩。燈筵敞建，儀範昭欽。曲垂鑒映，釆錄凡忱。三災電掃，五福膺臻。
　　舉至誠何以祝家國永安寧，
　　眾誦
　　大哉至道，無宗上真。上度諸天，下濟幽魂。上無師祖，惟道為身。丹臺紫府，金闕玉京。祕此妙法，普福含靈。滅我萬罪，增我遐齡。萬神朝禮，魔王保迎。功德昌盛，黃籙書名。渺渺億劫，使我長存。
　　玉皇心印經
　　上藥三品，神與氣精。恍恍惚惚，杳杳冥冥。存無守有，頃刻而成。回風混合，百日功成。默朝上帝，一紀飛昇。知者易悟，昧者難行。履踐天光，呼吸育清。出入玄牝，若亡若存。綿綿不絕，固蔕深根。人各有精，精極成神。神各有氣，氣合體真。不得其真，皆是強名。神能入石，神能飛形。入水不溺，入火不焚。神依形生，精依氣盈。不凋不殘，松□青青。三品一理，妙不可聽。其聚則有，其散則零。七竅相通，竅竅光明。聖日聖月，照耀金庭。一得永得，自然身輕。太和沖溢，骨化寒瓊。得丹則靈，不得則傾。丹在身中，非白非青。誦之萬遍，妙理自明。
　　次誦寶號　宣疏　向來
　　向來關祝十七慈光寶燈功德，並以周圓。伏以道假人弘，是敢因經而演教；人能弘道，必先演教以談經。經閱本行之章，燈演慈光之法，庶知斯道弘闡在人。臣等幸以宿緣，叨蒙慈照。對十七寶燈而讚詠，瞻上帝之化身；俾百千品彙之含靈，沐高穹之惠澤。稽首皈依無極大道，稱念慈光朗照天尊，不可思議功德。
　　玉皇十七慈光燈儀竟