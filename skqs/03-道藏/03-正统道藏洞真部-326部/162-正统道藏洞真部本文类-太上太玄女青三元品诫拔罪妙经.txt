太上太玄女青三元品戒拔罪妙經
　　經名：太上太玄女青三元品戒技罪妙經。撰人不詳，似出於南北朝或隋唐。係改編增衍《三元品戒功德輕重經》而成。三卷。底本出處：《正統道藏》洞真部本文類。
　　卷上
　　太玄女青曰：至道玉帝，昔於龍漢初劫，在三天之上，與諸天上聖、十方真仙、無量大聖眾，演說三洞大法《三元品誠妙經》。是時三界官屬、諸天神仙各百億萬眾，並皆斂簡侍座，諦聽法音。
　　爾時，元始天尊告諸大眾曰：吾今廣為三界內外一切眾生，宣說三乘妙法，三洞寶經。開化人天，隨緣降接下元眾生。末世男女不聞道法，枉被殺害，不終天年者多。此蓋生人業重罪深，不歸正化，背真從偽，惟用邪行。既死之後，魂無所託，結寄酆都地獄之中。劫盡山消，無由解脫。汝等眾生，當度大千世界之內，十方國土之中，一切善信男子、女人，自今以去，當誦三元寶經女青妙典。此經功德，上度天人，下濟長夜，福報無窮，恩資萬有。免於壽盡之時，魂入酆都，受諸報對。
　　爾時，上元一品九炁天官紫微帝君，即延生之符始陽之炁結成至真，處玄都元陽七寶紫微上宮碧霞之殿，五雲之座紫金之床，凭碧琳之几，秉青玉之珪，左右神仙列班侍衛。其上元之宮，縱廣五千萬里，並皆青玄之氣結成其宮。總主上真自然玉虛高皇上帝，諸天帝主、上真真仙，及國主、大臣、皇后、皇妃、諸王、太子、百官眷屬、天下人民，一切貴賤罪福之由。其中神仙官僚，皆稟自然之氣而為體也，若非金闕玉簡記名得道之人，莫能見也。其紫微宮中，復有左右中三府。左府主生之官，則太陽火官考之。右府主死之宮，則太陰水官考之。中府主生死罪福之官，則風刀考之。三府總計三十六曹，各領官僚九千萬眾，並於上元之夕，考較大千世界之內，十方國土之中，一切生死罪福緣對報應之由，眾等虔誠，人各恭敬。
　　志心歸命：
　　太玄女青　上元明真曹仙官。
　　太玄女青　上元監正曹仙官。
　　太玄女青　上元梵行曹仙官。
　　太玄女青　上元靈關曹仙官。
　　太玄女青　上元禁神曹仙官。
　　太玄女青　上元通明曹仙官。
　　太玄女青　上元正神曹仙官。
　　太玄女青　上元開明曹仙官。
　　太玄女青　上元玉都曹仙官。
　　太玄女青　上元南上曹仙官。
　　太玄女青　上元元功曹仙官。
　　太玄女青　上元三靈曹仙官。
　　太玄女青　上元明梵曹仙官。
　　太玄女青　上元威靈曹仙官。
　　太玄女青　上元太清曹仙官。
　　太玄女青　上元宣威曹仙官。
　　太玄女青　上元明都曹仙官。
　　太玄女青　上元太常曹仙官。
　　太玄女青　上元都靈曹仙官。
　　太玄女青　上元太儀曹仙官。
　　太玄女青　上元明法曹仙官。
　　太玄女青　上元考正曹仙官。
　　太玄女青　上元明威曹仙官。
　　太玄女青　上元九都曹仙官。
　　太玄女青　上元司正曹仙官。
　　太玄女青　上元四明曹仙官。
　　太玄女青　上元監天曹仙官。
　　太玄女青　上元司殺曹仙官。
　　太玄女青　上元盟天曹仙官。
　　太玄女青　上元幽都曹仙官。
　　太玄女青　上元威儀曹仙官。
　　太玄女青　上元太陰曹仙官。
　　太玄女青　上元下元曹仙官。
　　太玄女青　上元監司曹仙官。
　　太玄女青　上元太明曹仙官。
　　太玄女青　上元監靈曹仙官。
　　右三十六曹仙官，則太玄女青真人所掌、屬紫微之宮。每府各一考官、一千二百考吏、一萬二千考兵，一十二萬考士。總主人天已得道過去及未得道者，見在福中，國主大臣、諸天太子、皇後皇妃、百官宰輔，及善信男子、女人，功過罪福簿錄，緣對考限之事。至每年正月十五日，則上元天官紫微帝君，考較大千世界之內、十方國土之中，上至諸天神仙升降之籍、星宿臨照國土分野興亡之簿，中至國主賢臣、諸王太子、一切眾生考限之期，下至魚龍變化飛走萬類，改易身形，升沈年月。至於三塗之內，九府之中，罪對之名，年劫之限，其內合得生為人者，則當削名長夜之府，列字左宮之中。其內合為諸色，邪魔鬼神之者，則當刻限右宮，書名黑簿，俟其數滿，又復改形，隨其業力高下不同，受報各異。內有罪魂合為飛走萬類，亦當隨罪輕重，分配生方，或為豺狼虎豹，或為驢馬駝騾，或為牛羊鵝鴨，或為雞犬鳩鴟，或作麞麂狐兔，或為雀鴒蠅蟲，或作踣蜣娘蛇鼠，或作螻蟻蚊蝱，或為塵鹿麒麟，或作黿鼉龜鼇，或作蛟蜄岫蜓，或為長鯨海馬，或為螺蚌蟲魚，或為烏雉孔雀，或為鷹鷂飛狸，或為蝦蟆蚤虱，或為曲蟻蜈蚣，或為鰌鱣水母，或作竭蟹蜘蛛，或作異狀，禽魚飛狂異獸。如是種種萬類，或走或飛，或行或坐，或多足無足，或胎生卵生，或乾居濕居，或巢居穴居，百形千變，不可定名。或依古樹怪石，或處淵澤泉源，或據土山巖石，或處井竈溝渠，或於人間作諸妖怪。如是種種萬類，一切負命之身，各俟考限滿日。天官考籍之宵，又當隨業改形，隨福受報，隨劫輪轉，隨業死生，善惡隨緣，無復差別。若有善信男子女人，發心書寫此經，散施轉讀，香花寶蓋，供養諸天，如是所作之罪，悉皆消滅。或於三元之夕，醮謝諸天，或於十直之辰，持誦此經，得福無量。
　　女青曰：此經功德，能解百生怨對，能消萬劫罪愆，能滅有身之過，能除無妄之灾，能脫死生之苦，能解眾惡之心。一切眾生自今以去，若有官灾疾病，呪詛冤家，當誦此經。若有瘟癀疾疫，或被鬼魅所侵，即當持誦此經。若欲興生覓利，入海求財，或修造動土，立宅安墳，即當持誦此經。或有功名不利，官職微退，或船行往返，或憂波浪所驚，亦當持誦此經。若欲開度長夜，濟拔幽魂，解釋夙殃，救諸幽苦，但當持誦此經，得福無量。或有蟲蝗水潦，兵革四興，國主憂惶，人民傷死，當於清淨之地，或古壇靈觀之中，建立道場，懸諸幡蓋，轉誦此經，然燈行道，大醮五星及諸天宿曜，則得國土清寧，時和俗泰，蝗蟲兵革當自化消，水旱風灾自然得度。若有善信男子女人，生來多厄，運命衰微，或久病著狀，不能醫治，或多犯王法，枷鎖連年，或染風狂，或被邪魔所執，即當抄寫此經，散施眾生，共相轉讀。若有眾生能如是者，諸灾自解，眾惡自消，壽命長久，得福無量。
　　女青曰：一切眾生展轉輪歿，生死報對，禍福應現，毫末無差，並俟三元之日，三官考籍之宵，分配死生，定其貧富，人鬼二路，禽獸萬端。合受福者，則當列字左宮，刻名左府。合為鬼為畜者，則當書名右府，刻字右宮。各俟考限之期也。
　　女青曰：一切善信男子、女人，或得仙名，當以玉簡功過，或有除落品格罪福報應，亦如紫微宮中限簿錄籍，並封玄都明真玉匱上元天官洞白之府，並俟三官集聖之日，定諸神仙升降之籍，及諸善惡男女禍福緣對深淺之由，壽筭考限長短之名，下至九幽之內除放生死罪福之限，蠢動生化衰盛之期，並於上元之日錄奏太上虛皇道君。
　　女青曰：若大千世界之內，十方國土之中，一切善惡男子女人，生死罪福，輕重壽考，年月日限之數，各各分別青黑二簿，列奏上宮，若復善功滿足，應合仙者，言名紫微之宮。若有崇奉玄元无上大法者，言於太極左宮，書名金籙，刻字仙曹，當勑地官侍衛，錄簡上宮，三界營護，所有一切外魔無復干撓，一如女青之律。
　　當書青玄之簡。今錄上真總領生死簿錄品目如後，汝等眾生，自當虔奉：
　　上真總領禪號高下尊卑功過儀典。
　　上真總領眾聖朝禮旋行功過儀典。
　　上真總領大聖旋宴從駕功過儀典。
　　上真總領生死圖簿錄籍功過儀典。
　　上真總領生死命籍算錄功過儀典。
　　上真總領生死功德輕重功過儀典。
　　上真總領鬼神執役報對轉輪功過儀典。
　　上真總領鬼神幽謫開度年限功過儀典。
　　上真總領鬼神升度死魂更生功過儀典。
　　上真總領死魂受鍊更生錄籍功過儀典。
　　上真總領神仙得道清淨品秩功過儀典。
　　上真總領萬魔謠歌之音功過儀典。
　　已前上真總領三界之內、十方國土之中，一切功過之名。每至三元之夕，並書青黑二簿，錄奏上宮，皆隨所作罪福探淺開度，隨業輕重顯報，人天無復差別。汝等眾生，但當轉讀此經，嚴持香花，種種供養，則得殃對永消，福增巨海，冤訟不侵，存亡獲泰。吾今當為大千世界之內，十方國土之中，一切善信男子女人，懺悔一切罪目，咸使蕩除，無復惡報。懺悔諸善男子女人，或不信聖道經誠，懷疑兩心之罪。懺悔弟子或輕慢至道聖文，評論經典之罪。懺悔弟子或竊取道像經書，或將毀抹，或有受持不敬師宗之罪。懺悔弟子或無師自授三洞經法，而傳弟子之罪。懺悔弟子或輕慢師主，違背誓言之罪。懺悔弟子或毀謗師父不崇天義之罪。懺悔弟子或隱閉三洞經法，使不通流之罪。懺悔弟子或得仙經妙法，妄將傳授非人之罪。懺悔弟子或受經法不依科誠，受持輕泄靈文之罪。懺悔弟子或傳經之後，不尊師約之罪。懺悔弟子受經之後，無有開度一切眾生之罪。懺悔弟子或無故毀削玄元聖道經像及諸法物之罪。懺悔弟子傳授經法，不為宿奏諸天、盟告五帝三官不合儀典之罪。懺悔弟子受經之後，心無信重，賤法輕師之罪。懺悔弟子或遏斷聖道法路，使不通遍，自取功名之罪。懺悔弟子或朔望八節之日，不禮師資憍慢之罪。懺悔弟子或遇齋直之日，不精香火，普為眾生之罪。懺悔弟子或誦經越略，心無救物，自稱快俊之罪。懺悔諸學上道之士，或行道越次，爭競功名之罪。懺悔弟子受道之後，或遇家有灾衰，不能自省其過，怨道咎師之罪。懺悔弟子或毀謗善人，妄指日月，輕易聖道，尊重邪教之罪。懺悔弟子兩舌惡罵，飲酒猖狂，評論四輩之罪。懺悔弟子貪慾憍逸，穢觸真乘之罪。懺悔弟子或曾呪詛鬼神，妄言綺語，殺害眾生之罪。懺悔弟子或有姦淫穢濁，嫉賢妬善，盜竊人財之罪。懺悔弟子或有欺師慢法，泄露仙機之罪。懺悔弟子或有毀謗經誠，強抑眾生，不依正法之罪。懺悔弟子或有說人過惡，自取功名，或口是心非，濳行毒惡，或輕仙聖，自恃功高之罪。懺悔弟子或有欺凌同學，忽略眾生，使不安穩之罪。懺悔弟子或有穢污三寶，毀易真儀，或量度聖文，指真為偽，或重邪教，謗毀大乘，或有淳良使行不善，或恃豪貴，損壞靈文，或欺誑眾生，使受厄難，或嫉害賢善，使不安全，或毀壞仙宇，指實為虛，或侵占福地，黨惡護強，或破壞玄壇，毀傷靈宇。如是之罪，聞誦此經，悉皆消滅。又復懺悔弟子自從無始以來至于今日，或曾損善益惡，利己害人，或禁擊眾生，斷絕穀水，或因公法深入刑名，或持火燒山，損諸含識，或枯竭溪澗，殺戮蟲魚，或斷絕泉源，不令通潤，或奪人恩愛，使他輕賤，骨肉分張，或取利求名，損傷良善或布散毒藥，殺害有情，或剝削眾生，自求豐足，或妄解經義，不合聖心，或彈說靈文，指為虛偽，或不究三洞宗源，毀壞三清經像。如前罪目，無量無邊，說周塵沙，不可窮盡，並屬天官三十六曹，風刀之考。若十方微塵世界之內大千國土之中，一切善信男子女人，自從無始以來至于今日，父母兄弟六親眷屬若犯如是之罪。但當轉讀此經，抄寫此經，散施轉讀，得福無量，增算無窮。所犯如是罪目，悉皆消滅，新舊殃尤，咸蒙開度。
　　爾時，諸天大眾稽首奉行，而作頌曰：
　　先天元始，无上法王。恩覃三界，福被十方。群生是賴，蠢動咸康。法音流換，拔濟存亡。九幽得度，五苦無殃。寒池解凍，黑暗流光。誦持供養，無量福祥。
　　太上太玄女青三元品戒技罪妙經卷上
　　卷中
　　太玄女青曰：中元二品地官清虛真君，總統左右中三府，共四十二曹。仙官三府，皆洞空清虛混元之炁，其宮皆五千萬里，總主五帝五嶽諸神靈仙。其中仙官總計九千萬眾也。並主大千世界之內，十方國土之中，一切善惡男子女人生死錄籍。禍福報應，壽命長短，富貴貧賤，年月分限之數。及至世間飛禽走獸，一切蠢動蟲魚生生之屬，變化之期，各隨分限，言於紫微上宮，並俟天官考籍。或得變化，隨福改形，隨業受報，各有長短年月分限。若有眾生多諸業障，所為不利，當以異花珍果、淨水名香，晝夜勤虔請師，轉誦此經，三元設醮，八節言功，即得殃對永消，名書金簡。此經功德，能治萬病，能消眾苦，能解灾罹，能祛百惡，能集千祥，能臻百福，能資壽筭，能拔幽沈。汝等眾生，但當受持，得福無量。今示左右中三府四十二曹仙官之位，汝等眾生，但能供養，功濟幽牢，不可窮盡，眾等虔誠，人各恭敬。
　　志心歸命：
　　太玄女青　中元靈都曹仙官。
　　太玄女青　中元維正曹仙官。
　　太玄女青　中元靈威曹仙官。
　　太玄女青　中元黃神曹仙官。
　　太玄女青　中元通真曹仙官。
　　太玄女青　中元洞玄曹仙官。
　　太玄女青　中元威仰曹仙官。
　　太玄女青　中元靈紐曹仙官。
　　太玄女青　中元嶽正曹仙官。
　　太玄女青　中元洞天曹仙官。
　　太玄女青　中元九都曹仙官。
　　太玄女青　中元通明曹仙官。
　　太玄女青　中元儀範曹仙官。
　　太玄女青　中元九考曹仙官。
　　太玄女青　中元南昌曹仙官。
　　太玄女青　中元考算曹仙官。
　　太玄女青　中元格靈曹仙官。
　　太玄女青　中元太陽曹仙官。
　　太玄女青　中元都律曹仙官。
　　太玄女青　中元機明曹仙官。
　　太玄女青　中元九令曹仙官。
　　太玄女青　中元明都曹仙官。
　　太玄女青　中元監天曹仙官。
　　太玄女青　中元宣野曹仙官。
　　太玄女青　中元監令曹仙官。
　　太玄女青　中元丘丞曹仙官。
　　太玄女青　中元九炁曹仙官。
　　太玄女青　中元中神曹仙官。
　　太玄女青　中元九殺曹仙官。
　　太玄女青　中元司非曹仙官。
　　太玄女青　中元韓司曹仙官。
　　太玄女青　中元執正曹仙官。
　　太玄女青　中元督察曹仙官。
　　太玄女青　中元役考曹仙官。
　　太玄女青　中元攝炁曹仙官。
　　太玄女青　中元司殺曹仙官。
　　太玄女青　中元斗加曹仙官。
　　太玄女青　中元主繫曹仙官。
　　太玄女青　中元司微曹仙官。
　　太玄女青　中元開度曹仙官。
　　太玄女青　中元九幽曹仙官。
　　太玄女青　中元寒夜曹仙官。
　　右宮四十二曹仙官，太玄女青所置，屬洞空清虛之宮，各有左右中三府。府各一考官、一百二十考吏、一千二百考士，一萬二千考兵。並主五嶽神人，及九地土皇、四維八極、一切仙官，及已得道諸學上士。以至善信男子女人所作功過罪福簿錄之事。大福之人三年一考覈，中福之人九年一考覈，小福之人二十四年一考覈。罪福俱行，功過同報。其簿封於五嶽洞宮，并俟三元之夕，三官集聖之日，考覈之宵，上考神人變化之限；中考大千世界之內，一切學道之人得失之名、進退錄籍之簿，下考三界之內，一切鬼神變易之形、役使之限。至於十方國土之中，一切山川洞穴之所、一切河海土石之中、一切古木泉源之內，但是龍麟、師子、孔雀、鳳鳳、黿鼉、龜鼇、蟲魚、虎豹、猴猿、麞麂、蛟娠、烏雉、狸狼、犬豕、鳩鴒、雀鼠，飛走之屬，鱗介之群，駝騾象馬牛羊之類，應是四足二足，或多足無足，或胎生卵生，或處巢居土穴，或處淵水淤泥，或倚古木泉源，或倚靈壇井竈，或在丘陵古墓，或居古器靈壇，種種形儀，般般異狀，是諸雜獸精靈，並諸邪魔鬼魅，或於人間為福，或於世上為灾。皆俟運數之期，並當考較。如是諸群類等，雖處世上，未可一常。若不能為害於人者，至於較勘之時，即當轉為人質。所有富貴貧賤考限，並當隨其業力所受短長。如是諸群種類，處於人間，若作種種刑害，惱亂一切眾生者，至其考較之時，即當改易身形，重受苦楚，或作賤畜，或為下鬼，死歷九幽，無由解脫。若有眾生勸誘知識，書造此經，施與人民，共相轉讀，得福無量，生生之中，為人端正，壽命長久，福及子孫。
　　女青曰：如是仙官，並主三界九地、五嶽四維一切眾生、男子女人，所作善惡之名青黑二簿，及應受開度者罪福報應，考召年月日限，或未得開度者罪對之名。並如清虛之格，錄奏上宮。
　　爾時，元始天尊告諸天大眾、十方真仙，妙行真人，及諸天日月星宿：汝
　　等真人，自今以去，當以三元之日，下詣清虛洞陽北都之宮，集較諸地上九土之中，一切眾生生死功過罪惡之簿，考對錄籍。禍福之名，一一當書青黑二簡生死之籍。一切人鬼變化之異，一切禽魚改易形狀之期，仍須錄奏上宮耳。
　　爾時，諸天神仙、諸天宿曜、諸地五嶽四司五帝八極真靈、三界官屬、一切神仙、各各聽命，一一奉行。是時諸天大眾復告天尊言：若遇三官考籍，大千世界之內，十方國土之中，一切眾生善惡男子女人，生死罪對青黑二簿，功過罪福考算年月，隨惡輕重，隨事分別。應合生者，言名左宮。應合仙者，言名中宮。應合死者，言於右宮。功過生死年月日數，毫末之由，無令差悮。若有善信男子女人，多諸業障，所為不利者，則當書寫此經，施與眾生，共相轉讀，或自課持，及以香花種種供養，得福無量，諸灾自愈，業障自消，壽命長久，福及存亡，龍神咸荷。汝等眾生，當信吾言，但行善法，又復懺悔。十方微塵世界之內，大千國土之中，一切善信男子女人，自從無始以來，至于今日，或曾舉用非道之人，浮華妄語之罪。或貪利入己，無厭無足之罪。或積祿重寶，更外貪求之罪。或誘善人為諸惡業之罪。或願仁人傷毀流散之罪。或毀削大洞聖教經典，及諸聖像之罪。或屠殺一切眾生，自快心腹之罪。或彈射野獸飛禽、及諸走獸之罪。或燒山捕獵，殺戮一切含生之罪。或將金銀異寶為於食器，不生愧心之罪。或迷貪嗜慾，恣意輕生之罪。或燒毀聖道靈壇、仙宇、尊像及種種經教之罪。或將飲食投於一切穢汙之罪。或貪濁滋味，肥葷不厭不足之罪。或餐五辛，穢觸玄元仙聖之罪。或恣意毀挾經法，不存典式之罪。或合聚群眾，殺害生靈之罪。或圖謀善慈仁人骨肉妻妾男女之罪。或恣心背主，圖謀國土之罪。或妄毀大道真經妙法種種靈文之罪。或以麤物易人好物之罪。或毀天尊至道真人玉女形相之罪。或恣意指點星辰，妄說吉凶之罪。或燒毀一切眾生，倉庫屋宅之罪。或斫伐仙壇靈宇樹木花果園林之罪。或與惡人交遊，毀訾善人之罪。或毀謗聖道仙經，妄生分別輕重之罪。或不明玄奧，妄解經義，僻說聖意，不合聖心之罪。或執夷狄幻法，毀訾聖道大乘之罪。或放蕩世間，戲弄三寶之罪。或面譽世人，心口相違之罪。或妄說尊上善惡，不存孝禮之罪。或泄露神仙祕術寶、藏靈書之罪。或攻擊善人、橫生無端之罪。或託勢力，欺誑平人之罪。或恃勢力，抑厄善人及諸貧小之罪。或妄造經論，毀謗玄元聖道之罪。或妄造偽書，謗毀玄象天真之罪。或教愚癡作諸種種不善之罪。或自尊重憍逸，輕慢師友及諸眾生之罪。或因公法，實報私讎之罪。或無故離別親愛父母、妻子及諸兄弟骨肉之罪。或無故落子傷胎之罪。或背宗族淫慾親疏之罪。或將毒藥投水，殺害一切鱗類蟲魚之罪。或無故鬥亂眾生，起諸冤結之罪。或無故聚集眾生，興起妖邪之罪。或無故投書獻策，毀謗三洞大
　　乘真理之罪。或偽造經典，彈說虛無聖道之罪。或妄作妖術，誘取眾生財物之罪。或亂善人，使作妖邪之罪。或非道取捨，枉抑平人之罪。或薄賤老醜，欺壓貧病之罪。或指偽為真，指邪為正之罪。或恃勢凌爍一切眾生之罪。或阿黨惡徒，傾損善人之罪。或嫉害勝己，欲令傾陷善識之罪。吾今為汝等眾生所說，如前罪目，並屬三元靈曹仙官考之，若大千世界之內，十方國土之中，一切賢學之士，及諸善信男子女人，自從無始以來至于今日，或違犯如前所說之罪。今於道場之內，禮誦此經，悉皆懺悔，咸乞蕩除。
　　女青曰：此經功德，能濟幽沈，能解眾惡，能消枉橫，能滅諸□僫，能除眾苦，能解冤讎，能滅非禍，能資福壽，利益世界，不可窮盡。若有眾生持誦此經，福如巨海，力濟無窮，說周塵沙，亦不可盡。汝等眾生，但當勤心禮誦此經，嚴備香花種種，供養生生之中，獲福無量，世世富盛，德被存亡，此經功德，善濟人天，福報無極。而說頌曰：虛皇妙道，三界醫王。慈育天地，吐納陰陽。威制萬天，福被十方。群生父母，浩劫垂光。煥赫太虛，織芥無藏。九幽得度，五苦清涼。生死法藥，拔濟存亡。持誦此經，福壽無疆。
　　太上太玄女青三元品戒拔罪妙經卷中
　　卷下
　　太玄女青曰：下元三品水官，乃洞元風澤之炁，晨浩之精。下元三官者，一號暘谷洞源之宮，一曰青華之宮，一曰寒夜之宮。總主九江水帝十二溪女三河四海水府，河源洞庭之內，及水族魚龍蛟蜄百精水獸鱗類之群，濕居之屬，及大千世界之內，十方國土之中，一切善信男子女人生死錄籍，年月分限，報應之由。其中官屬，亦總九千萬眾。又復下元左右中三府。左號清源，右號寒夜，中號清靈。是玆三府。總計四十二曹，並統人間善惡生死，罪福緣對，考限錄籍之事，眾等虔誠，人各恭敬。
　　志心歸命：
　　太玄女青　下元水明曹仙官。
　　太玄女青　下元清水曹仙官。
　　太玄女青　下元列火曹仙官。
　　太玄女青　下元三明曹仙官。
　　太玄女青　下元簡對曹仙官。
　　太玄女青　下元水令曹仙官。
　　太玄女青　下元明範曹仙官。
　　太玄女青　下元洞源曹仙官。
　　太玄女青　下元劫諒曹仙官。
　　太玄女青　下元從水曹仙官。
　　太玄女青　下元洞陽曹仙官。
　　太玄女青　下元機會曹仙官。
　　太玄女青　下元檢會曹仙官。
　　太玄女青　下元龍廄曹仙官。
　　太玄女青　下元明劫曹仙官。
　　太玄女青　下元機齡曹仙官。
　　太玄女青　下元水梵曹仙官。
　　太玄女青　下元罪福曹仙官。
　　太玄女青　下元簡會曹仙官。
　　太玄女青　下元從炁曹仙官。
　　太玄女青　下元攝靈曹仙官。
　　太玄女青　下元召龍曹仙官。
　　太玄女青　下元烈女曹仙官。
　　太玄女青　下元開明曹仙官。
　　太玄女青　下元度魂曹仙官。
　　太玄女青　下元檢精曹仙官。
　　太玄女青　下元清正曹仙官。
　　太玄女青　下元九河曹仙官。
　　太玄女青　下元北元曹仙官。
　　太玄女青　下元考正曹仙官。
　　太玄女青　下元九科曹仙官。
　　太玄女青　下元四極曹仙官。
　　太玄女青　下元幽夜曹仙官。
　　太玄女青　下元長劫曹仙官。
　　太玄女青　下元苦神曹仙官。
　　太玄女青　下元三難曹仙官。
　　太玄女青　下元五法曹仙官。
　　太玄女青　下元萬諒曹仙官。
　　太玄女青　下元溟波曹仙官。
　　太玄女青　下元無極曹仙官。
　　太玄女青　下元毒刃曹仙官。
　　太玄女青　下元長夜曹仙官。
　　右四十二曹，太玄女青所置，屬暘谷洞源左右中三府，風刀之考，總主九江三河、四海水府積夜死魂，謫役年劫，百鬼萬靈之事，一切應死之名。十方世界之內，一切善惡男子女人功過簡對錄籍之簿，以致水中萬精絞龍，谿谷水灾，大會開度劫數之期，功過輕重之事。其宮皆五千萬里，並風澤金剛之炁，並治諸水源、江河淮濟水帝，溟波長夜死魂鬼神之事，及諸人間一切善信男子女人功過罪福簡錄、報應年限，及諸罪對之魂作役之數，魚龍蛟精之類，並俟三官考籍之日，五帝集聖之宵，或甲子庚申之日，或三會五臘之日，當開九幽之府，考覈長夜之魂，拔度業滿之靈，分別人鬼之道。是諸群動，隨福受生，隨業受報。如是大小劫會，青黑二簡，言上三天，功過罪福，生死緣對。應合生者，言於左宮。應合仙者，言於中宮。應合死者，言於右宮。及水中萬靈之事，三品相承生死罪福，功過輕重，考對年限，各隨所造，並悉書之。又復十方世界之內，大千國土之中，若有賢善學士，及一切眾生，懺悔曠劫以來，或曾嗔恚諸學弟子，或曾妄責賢善之人。或懷毒性，不能放生度死，或得富貴，違忘師恩。或遇諸天齋日，不能回心念善。或曾嗔毀師資，非理唱論。或笑人敬重玄元之道。或勸人為諸惡業之罪。或禁人作諸善念之事。或快人過失，或願彼勝事不諧。或去就背向聖道及以諸天星辰，或汙穢五嶽九江。或奪諸善人所欲。或恣橫求覓世寶。或說虛妄，求脫眾生。或認他人之功為於己作。或妄動眾生，使受危難。或捕逐禽魚野獸，使不安全。或恐嚇貧病，使不快樂。或輕凌官長，自恃功高。或論議曲直不當。或妄言國家衰盛。或無智慧，樂著小法，妄生取捨。或追毀大道聖文及諸靈像。或恣性遊遨無度。或登高位，不顧卑下。或張羅網，殺戮禽魚。或破人家業，令彼流散。或剝奪行人衣物。或抑取他財。或受道之後，禮拜鬼神。或裸露身形，對於三寶。或呵風罵雨，不敬三光。或恃勢力，換借不還。或害物求榮，貪饕無度。或傲慢玄象，輕忽天尊。或侵刻尊親，欺瞞君長。或勸人不孝，父母兄弟，疏隔尊親。或信用外道幻術，輕毀玄元。或無師訓授，斯詐人神。或衣食盈餘，不施貧病。或盜竊經誠，毀抹聖文。或榮飾衣裝，過有華麗。或衣服不潔，登於高座。或穢汙師門，不生恭敬。或師友憂哀，不生助念。或棄經慢法，自作輕賤。或逐豪貴，不顧貧窮。或師有疾病，不躬侍省。或見病患，不行慈救。或出入道戶，不能焚香。或入仙堂，返視語笑。或有齋請，不為三官遷功。或自取富盛，不念貧老。或家有疾，怨道咎師。或受信施，不生慚愧。或傳道法，違背盟約，不敬師資。或三元之日，不謝五帝三官。或十直之辰，不生善念。吾今為汝眾生示諸罪目，頗同塵沙，窮劫說之，亦不可盡。汝等眾生，欲滅如前之罪，但當禮誦此經，持獻香花，種種供養，諸灾自滅，眾惡自消，世世生生，福報無盡。並係三官五帝、三界四司一切仙官考較，無復差失，汝等得道之士，及未得道者，見在福中一切善惡眾生，生死緣對宿根功過輕重之目，並皆列言三天，宣付五帝。是期三元之日，則有無極天尊、十方大聖、三十二天帝主，飛天神王、高上玉虛至真玉帝、無極大道諸君丈人、五老上帝、東華南極西靈北真及諸飛天神仙真人、玉童玉女、長生司命、司錄、司殺、諸天日月星辰、一切眾真，莫不俱至。若三界之內，十方國土之中，或有善信男子女人，能依三元謝過之法，七聖延生之儀，燒諸名香，幡花寶蓋，種種鮮潔，供養諸天，禮誦此經，得福無量。若有善信男子女人，讀誦此經，則得三官舉善，司命延生，度名青簿之中，罪削北都之府，而說讚曰：
　　正一妙道，明威法王。蓋載天地，生化陰陽。龍漢應運，五大流芳。赤明顯號，九老垂祥。上皇末劫，神寶流光。慈育萬物，拔濟存亡。九幽開度，五苦咸康。萬靈有賴，享福無疆。誦持供養，福算遐昌。
　　爾時，道君稽首而言曰：臣聞至道玉帝，常宣正法，示諸群品，開大慈之化，垂憐蒼生，俾生死俱濟，幽顯得度。當使法音流演，廣濟諸天，億劫因緣，終無斷絕，正一妙道，福被十方，生死蒙恩，存亡咸荷。
　　天尊言：一切善信男子女人，自從無始以來，元炁相續，種種生成，善惡禍福，各由根本，非天非地，亦非人焉，正由心也，心則神也。形非我有，名非我留，我所生者，從虛无自然中來，結炁而成體也。故我受形，形亦非我形也。寄之為形，示之以相，故得道之者，無復有形也。一切眾生有諸患者，為有身矣。有身則有百惡，生死隨形。若能行心合真，道則並也。身神既備，則為真人，歸於無形，而成道也。無復患也，終不死也，形不灰也，終身歸其本也。一切眾生，若乃身犯百惡，當歷眾苦，未可得還生也。此善惡之身，各有緣對，豈可咎於冥聖矣。諸天無極世界，一切眾生，汝等道民，但當抄寫此經，散施轉讀。此經功德，不可思議。上解天灾，下濟長夜。抄寫之福，資益生生，轉念之功，富貴無極。
　　爾時，諸天大眾，三元九署、五帝四司一切眾真，稽首稱善。自今以去，若十方世界之內、大千國土之中，或有水旱兵灾，國人傷死，當於國土北門，或於清淨之地，或於古壇淨室之中，建立道場，懸諸幡像，大醮五星及二十八宿，三元仙官。吾當使風雨順時，兵灾寧靜，國王有道，天下太平，人民豐樂。若有眾生家多疾病，人口迍衰，或呪詛侵凌，或邪魔為禍，或遭瘟疫，或患風狂，或運炁為灾，或凶星降禍。則當嚴持家宇，設像焚香，禮誦此經，諸灾自愈。世世生生，得福無量。我等天眾，常當擁護。諸善男女，若有禮誦此經之處，供設玄象之家，無灾不解，無禍不禳，應願剋成，百福咸臻。汝等眾生宜依教勅。
　　爾時，眾真稽首奉行，而說頌曰：
　　正一法王，無為教主。含陰吐陽，天地父母。九九化生，萬物宗祖。慧海淵澄，法源廣大。威制萬天，垂通三界。品彙荷恩，群動有賴。力濟無窮，存亡皆泰。盡沐玄功，冥超罣礙。
　　太上太玄女青三元品戒拔罪妙經卷下