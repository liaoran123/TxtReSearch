无上三天玉堂正宗高奔內景玉書
　　書名：元上三天玉堂正宗高奔內景玉書。撰人不詳。二卷。底本出處《正統道藏》洞真部方法類。
　　无上三天玉堂正宗高奔內景玉書卷上
　　師曰：夫學上道，希慕神仙，惟日精月華，乃能煉成仙道，非假玄功，則莫能合真。所謂晶華者，夫豈求之於外，乃吾身自得之真也。道法千門萬戶，曲徑傍蹊，雜說紛冗，故學者多捨真入偽，棄內就外，行之愈久，功必難成。今高奔日月之道，即是太上傳祖師之秘旨，古惟口口相授，不假文辭。今特紀之筆端蓋使後世有緣者，易以尋究也。且天以日月為精神，人身象之，故能體天而修其身，則回陽換骨，白日登晨，信即此而取效。故《黃庭經》云：高奔日月吾上道，鬱儀結璘善相保。又云：日月光華救老殘。枯非虛語。若夫上學之士，心開悟解，觸類而長將捨有為而造無為之地。然下士根器淺狹，非自有為而入道，則不能把握成真。故教主以為道難言論，必在文辭。故以玄妙，盡成于此。若後學勤而行之，堅而守之，則可以乘雲炁，履光華，入長生，通仙聖。此法豈口耳區區之比哉。
　　師曰：上乘神仙之道，本不勞於存運，入修真之正路，須假符章。且五百年而聖人生，七百年而方傳有道，此道法，蓋艱於得人也。觀今奉法之士，多以少年浮好，戒行不修，侮法凌師，欺天罔地，故愚輩希利，不擇賢愚，因財常書，如同負販。夫弟子投師，既許齋金寶之禮。而度師傳化，尤宜擇忠信之人。儻弟子恃多貲而傲師，而師乃循情而求利，則致生謗訕，必自招愆。今此高奔之書，實上天所禁之典，須在擇人付度，不宜泛示非人。苟不能傾心肘步之人，是必罔法欺心之士。切宜謹戒，毋得有違。
　　初陽赤輝化生內景
　　呪曰：
　　陽生元海，自下而升。混混陽陽，逐散羣陰。中有大神，鬱儀之君。願降真炁，濯我真形。
　　師曰：學士於月旦日寅時，清齋靜坐，叩齒三十六，服符。存自身為崑崙山，下為大海，日從海底透出，光射我身，坐于峰頂。閉息誦呪九遍，咽津九遍而坐，良久而退。
　　真陽初升玉虛內景
　　呪曰：
　　真景上騰，照我天門。炎輪赫輝，開冥散昏。陽神混合，飛出崑崙。乘空策景，拜謁高奔。
　　師曰：於每月三日卯時，清齊靜坐，叩齒三十六通。存自身為崑崙山神，升其頂上。閉息，誦呪九遍，服符。存日升，照我己身。服炁，一良久而退。
　　明陽耀光赫真內景
　　呪曰：
　　金輸呈瑞，洞煥陽明。炎光奔飛，萬里流晶。魔爽滅焰，塵垢蕩消。沖虛飛步，馭氣高昇。
　　師曰：學士於每月一日，清齋靜坐，叩齒三十六通。。存自己身從崑崙頂上，望見日光晃耀，日中金光射我。閉息，誦呪九遍，咽津、服符如前。
　　元陽火雲赫赤內景
　　呪曰：
　　神迸雲衢，運駕靈烏。沖融無礙，升入虛元。真陽梵炁，自然合符。內煉成功，上朝玉都。
　　師曰：學士於每月九日，清齋靜坐，叩齒三十六通。存日降火雲成橋，我身從崑崙峰頂，騎火雲上奔日宮。未升且服其炁，覺煖，方閉息、誦呪如前。
　　洞陽火龍奔飛內景
　　呪曰：
　　火龍前驅，透頂光飛。神入無何，朝拜鬱儀。瞬目上御，混合靈輝。一直逐本，燒滅彭尸。
　　師曰：學士於每月十二日，清齋靜坐，叩齒二十六通。存自己如前，從峰頂，乘金龍駕火橋，上奔日宮。次山下瑞炁和煖。閉息，誦呪九過，嚥津九過，服火炁，覺通身如春色也。
　　正陽朝拜靈輝內景
　　呪曰：
　　乘陽真光，躍入金門。陰穢燒燼，朝拜高尊。靈炁歸我，竅竅光明。神冥內煉，變出仙魂。
　　師曰：學士於每月十五日，如前誦呪、服符、叩齒、咽津按數。存身入日，朝拜帝君，奏所願學仙之事，良久而退。
　　正陽靈光通明內景
　　呪曰：
　　暘宮炳焰，服御靈光。八窗通明，九戶輝煌。形神歸源，炁煉光芒。濯煉無漏，谷神飛翔。
　　師曰：學士行之至此，身入純陽，當誦呪八十一遍，服符御炁，叩齒嚥津。存身入日官，正坐，服光取炁，靈烏吐光，入兆口中，遍身光明。係每月十七日午時，行持此法。
　　純陽金耀煥明內景
　　呪曰：
　　天景混形，神炁合天。離明真火，即我三田。去來自如，飛騰自然。純陽備體，位得神仙。
　　師曰：學士於每月二十日，如前行持。次存身在日中，內外混同，和煖自然，九芒散輝，普天大赤。誦呪八十一遍，叩齒，嚥津，服符，良久而退。
　　九陽離明真炁鬱儀內景
　　呪曰：
　　洞陽炁赤，赫赫洗晶。陰散陽會，育我真形。形神俱化，混合離明。冶煉自然，數周飛騰。
　　師曰：學士於每月二十日、二十五日晦日，誦呪、服符、叩齒、嚥津如前。存身與太陽混而為一，不見我形，但混光而已。行之一年無病，二年神壯體輕，三年尸魄消蕩，五年可以御炁乘光。久久不怠，帝君下盻，真仙為友，白日登晨。戒之。
　　素華始玄初元內景
　　呎曰：
　　溟涬虛玄，混混真源。華景未露，玄輪自圓。會合初基，象帝之先。依時服煉，炁入玄玄。
　　師曰：每遇月朔夜，如前法誦呪九遍。存自己為崑崙，山下為大海，渺渺無際，水底透起月輪黑色，未有光彩。我服其始玄之炁，良久，嚥津、叩齒，如誦呪之數。
　　清光太初生輝內景
　　呪曰：
　　真景初生，陰中至陽。水泛玄輸，金露微芒。津源暢通，輝映瓊房。炁增光盛，服御飛翔。
　　師曰：學士於每月初二日夜，靜坐清齋。存自己如崑崙山，身坐山頂，望海邊月出如鈞，水輪上圓。叩齒、嚥津，各三九遍。誦呪，服符，御炁，良久而退。
　　晶光清明耀華內景
　　呪曰：
　　景散天池，金水半規。光開幽夜，照我玄珠。飲泛晶漿，香透靈軀。數用真會，乘景沖飛。
　　師曰： 學士每遇初七日，清齊靜坐。存自己登崑崙之頂，仰望月光如半規。誦呪二十四遍，服符、咽津，各如誦呪之數。御炁，良久而退。
　　玉光澄輝高明內景
　　呪曰：法輪飛天，玄之又玄。清波湛湛，黃華涓涓。蕩滌尸垢，滋養丹田。高奔內景，結璘光圓。
　　師曰：學士每遇十三日夜，清齋靜坐。存自己升崑崙之頂，望月光芒。誦呪三十六遍，叩齒、咽津，亦各三十六。服符，御炁，良久而退。
　　圓光靈明洞照內景
　　呪曰：
　　瓊輸光輝，全盈不虧。玄景澄徹，神扃啟扉。中有高尊，瓊冠羽衣。願降靈炁，赴我歸期。
　　師曰：學士每遇月望日，清齋靜坐。存身立崑崙頂上，月圓光滿，月中降水雲成橋，光爛如銀。我服其炁，未升。誦呪三十六遍，叩齒、咽津、亦如之。服符，御炁，良久而退。
　　呪曰：
　　天源周流，光透重樓。霄映十方，五液蕩幽。沖虛攝景，真身飛浮。一真上朝，陽九無憂。
　　師曰：既如前行，再於十六日，存月中真水成橋，下接崑崙，我身乘彩鳳入月中。誦呪八十一遍，叩齒、嚥津，亦如之。服符，御炁，良久而退。
　　金光清虛含真內景
　　呪曰：
　　靈輝膛朦，身造玄宮。朝拜結璘，有願立從。咀嚼玄華，服御靈風。尸魄蕩散，神變仙容。
　　師曰：學士再思入月官，朝拜皇君，所願學仙之事。服符、誦呪、叩齒、嚥津，各四十九度，乃十七日夜也。
　　師曰：奔月者，止有兩旬，過此，則虧光矣，故此疊日行之。
　　神光无上虛澄內景
　　呪曰：
　　月是我神，神隨月并。內符外合，變化真形。秀結華房，上開金英。功成無漏，上升玉京。
　　師曰：學士於十八日，存身在月中，內外洞明。服符，誦呪六十遍，嚥津九口，叩齒九通。覺金光四散，普天光明。然後御炁，良久而退。
　　定光清泠玉光結璘內景
　　呪曰：
　　圓輪魄回，幽衢夜開。玉虛混景，金光徘徊。津源暢通，照徹靈臺。香浮甘露，變我仙胎。
　　師曰：學士至此，與月混一。當存身與太皇混一而同，不見我形，但清明而已。行之十日，則其功尤倍於太陽矣。但學者戒行未修，立志未專耳，雖然拈起放下時一，存之尤可延生度世，況專修者乎。
　　朝光化景
　　師曰：學士復於下旬存此景，以俟雲馭生虛无也。
　　混真頌
　　飛揚靈駕出華房，玉壺瑞氣騰真光，太和瑞結水火鄉。中有真人佩瓊璫，高奔冉冉散天香，出虛入元陰變陽。混混溶溶金醴漿，灌溉百骸自長生，稽首元上玉虛皇。
　　師曰：下士根器淺陋，未知澄寂圓通長生自然之道，須假存運行之。然行之既專久，則與道通仙。但此法甚祕，人鮮能知此。苟有知者，未必能行，行者未必能久，所以仙人道師，謹於擇人付度也。行持之人，入靖不許作聲、咳唾，忌與人語。行之精久，飛神馭空，去來無礙，同得仙真。則知此文，乃天師飛騰太空之秘，學者寶之。
　　无上三天玉堂正宗高奔內景玉書卷上竟
　　无上三天玉堂正宗高奔內景玉書卷下
　　師曰：護身延生者，莫大於斗真拘魂煉陽九光於罡炁。故聖人云：出入斗中，身強炁盛，延壽益筭，萬邪皆避者是已。又云：萬法皆從斗出，萬神皆從斗役，是知一切法、一切行持，非斗莫能通應。故聖師必以昇斗度人者，以異學士通仙致真，存無守有，坐役三界，制御六天，則此法實三奔之一秘，登真之階梯也，可不敬之。
　　第一太星精，名玄樞神，四陽明魂，曰天樞魂。神斗天之太尉，司政，主非。上極九天，中監五嶽飛仙，下領學真之人，天地神靈，莫不隸焉。
　　第二元星精，名北台神，名陰精魂，曰天璿魂。神斗天之上宰、主祿。
　　上總天宿，下領萬靈，學仙之人莫不隸焉。
　　第三真星精，名允極上真神，曰真人魂，曰天機魂。神斗天之司空，主神仙。上總九天高真，中監五嶽靈仙，下領學道求仙之人，莫不隸焉。
　　第四紐星精，名遊根神，曰玄冥魂，曰天樞魄。靈斗天之遊擊，主伐逆。上總九天鬼神，中領北帝三官，下監萬兆，伐逆不臣，悉隸焉。
　　第五綱星精，名太平神，曰丹元魄，曰玉衛魄。靈斗天之斗君，主命錄籍。上總九天譜錄，中統鬼神簿目，下領學真兆民合籍，悉隸焉。
　　第六紀星精，名命機神，曰北極魄，曰閱陽魂。靈斗天之太常，主昇進。上總九天上真，中總五嶽飛仙，下領學道之身。凡有功勤，得轉輪階級。
　　第七關星精，名亢陽神，曰天關魂，曰搖光。大明斗天之上帝，王天地截運，如四時長短，天地否泰，劫會推遷，莫不隸焉。
　　第八帝星，名曰高上玉皇神，曰八景虛元君。第九尊星，名日太微玉帝神，曰七晨七素君。二星是帝星大尊精神也，見之者壽，修之者仙。昔漢相霍光家奴名還車，忽見二星在斗中，明非常，乃拜而還，遂年六百歲。
　　師曰：常以月三七日夜半入室，按手定炁，閉目內視，乃一身冉冉起上，飛昇北斗魁中，背真人星坐。良久為之，覺我形如在斗中也。極念為之，常覺體中熱，是真炁合德。存斗中星辰，光下注我身，照映內外。又存九星三大神。
　　次存三元大神。
　　上元大神，名奇劍，字靈剛，著紫宸鳳羽紫帔，虎錦丹裳，左珮，右璫，兩手握流金火鈴。
　　中元大神，名旋度，字素康，項負圓光，扶晨冠，絳羽帔，龍帶虎裳。
　　下元大神，名抗萌，字流鬱，著扶華綠冠，黃鳳羽帔，龍衣虎帶，佩流金火鈴，手把日芒。
　　三神與我對坐，令背元辰坐。我心拜之，精思恍惚，存三大神問：何不速來稽首？答曰：畏六天三官衆魔。三神共怒，振鈴吐氣，煥激八方。又忽見一女子，狀如嬰兒，在三神前向我坐，吐紫煙，直入心中，呼日：斗中九精陰靈玉清上妃，名密華，字鄰倩。仍嚥液九過，叩齒九通，左手撫心。
　　呪曰：
　　太上丹靈，玄光飈煥。九緯啟旋，暉炁澄散。紫宸幽燭，七曜蔚散。二景奏明，陰陽以判。四度運昌，雲津回灌。吉辰啟氣，上昇九元。據斗攀罡，奉見三君。問我稽留，何不昇仙。我則稽首，畏鬼莫前。帝乃赫莊，口銜日根。左破六天，右蹙鄧山。流鈴上煥，魔首碎分。逐我七魄，強我三魂。藏斗內揮，九精在心。紫霞洞映，飛光萬尋。和魂制魄，六胎修煉。精感變曜，玉妃忽見。坐當我心，俯視仰盻。其名密華，厥字璘倩。吐納朱氛，和平百關。自服錦帔，鳳光鸞裙。腰帶虎錄，龍章玉文。手執月華，頭巾紫冠。騰躍太霄，駕景蓋雲。書名太素，我得飛仙。起浮空洞，垂瓊太元。上造朱房，役使萬神。紀分二度，還返嬰顏。北帝激雷，南帝火陳。東倉啟燭，赫赫雷震。西流雙扑，鳴音倡鈞。四舉起躍，薦我玉真。遂乘八景，遨遊紫煙。畢，提手如初，咽液三十過，叩齒九通。祝畢起，向西北再拜，閉目存密華上，已上素炁。
　　師曰：凡一日、三日、五日，存泥丸宮，咽液五十過，叩齒九通，左手捻兩眉中心，微呪曰：
　　太上紫暉，九通之神。華蓋七落，迴耀萬神。動御高靈，靜和景炁。陰陽流灌，三炁中分。遊濟無外，煥明眾天。今月啟晨，來登泥丸。無精結感，化為大神。名曰奇劍，厥宇靈剛。正坐斗中，遊我明堂。鳳羽紫帔，虎錦丹裳。左帶玉珮，右腰金璫。手把流鈴，頭巾晨光。吐炁溉灌，泥丸以康。魂魄和同，植華柱梁。使我飛仙，超虛躡空。上造上清，策虎命龍。北朝玉帝，瓊琳上宮。西謁太素，稽首三元。畢，更按手，
　　咽液九過，叩齒九通。又祝畢起，北向再拜。次西北再拜。
　　師曰：常於七日、九日、十三日，存絳宮，嚥液五十過，叩齒九通，以右第一指微搯念呪，捻心微呪曰：
　　太上紫真，九炁中靈。包括萬度，璇璣煥明。飛霞流曜，暉燭玉清。玄蓋衆神，來應心庭。飛光落景，中元充盈。六府啟開，華液泯平。魂魄制煉，得真之精。感至觸變，億化立成。忽見大神，正坐安房。整然朝真，百節開通。攀斗據魁，盻日百方。其名璇度，厥字素康。絳羽華帔，龍帶虎裳。身充寶曜，項負圓光。首巾飛晨，芙冠飛昂。使我飛仙，超浮太空。上造紫闕，北朝玉皇。役使萬神，衆靈奉迎。心上生華，慶雲永昌。鳳簫泠泠，鸞吹鏘鏘。畢，更按手，咽液九過，叩齒九通。又呎畢，再拜如前。
　　師曰：常於十五日、十九日、二十二日，存丹田宮，咽液六十過，叩齒九遍，以左手第二指捻人中，微呪曰：
　　太上紫皇，煥朗中樞。九緯炳靄，光透太微。萬神仰鎮，千神植牙。七度捻人中。微祝曰：分葩制陽，表順執陰。以和其暉，啟陣玄根。物羅□ □ ，肇月惟吉。觀應臍內，紫炁發霄。飛光縱墜，煉我魂魄。華精瑩蔚，忽見大神。上宮靈貴，名曰抗萌。厥字流鬱，正坐臍中。乘斗九炁，吐納雲液。平血理胃，黃鳳羽帔。龍衣虎帶，□ 啟日根。頭巾綠芙，腰流火鈴。煥電映無，使我飛仙。超空躡浮，上造玉房。攜帶霄虛，役使萬神，天地同休。更按手，咽液二十遍，叩齒九通。又祝乃起，向本命再拜。
　　師曰：已上謂之昇斗奔辰，能拘魂制魄，益炁延年。招真致靈，皆從此起。
　　臥斗
　　師曰：凡旦暮臥，先存九皇星在臥席上。身於床前立北向，兩手捧心，閉炁暝目，存天上北斗并帝尊九星，依當時所皆之位，乃見冉冉來下至席，列如圖。令天關作月建斗形，長九尺，廣六尺，乃遶於真星之外。若時朔日之夕，即并存晨蓋之星俱下，亦列如圖。乃從魁下至斗口，於尊星外入魁中，正偃臥，閉目存思其星作圓光之象，星紫色，剛赤色，連遶其星，如步圖者。今我頭首九極，使真炁入於泥丸，令真星正當頂上，存真炁紫光隨身入泥丸，并溢出混頭腦之地，光映洞徹，足躡尊星，心念飛仙，令太微制我三魂。小屈左足，以鑷之足躡帝星，心念飛仙，令高上拘我七魄。伸右足以躡之，左手把北台。北台，元星之精也。仰左手小舉之，抱元星下綱，使星形在虎口。右手執璇根。璇根，紐星之精也。覆右手，執紐星綱，使星在虎口上。
　　次安身如法訖，閉目存有九星君。
　　第一太星精，名玄樞上真。願臣飛仙，乘虛駕浮。存星在左手小指前。
　　第二元星精，名北台上真。願臣飛仙，遊行洞臺。存左手把之。
　　第三真星精，名九極上真。願臣飛仙，得治三玄。存星在頭上。
　　第四紐星精，名璇根上真。願臣飛仙，玉名列為飛仙。存星右手執之。
　　第五綱星精，名太平上真。願臣飛仙，登行上清。存星在紐星右？
　　第六紀星精，名命機上真。願臣飛仙，名書太微。存星在綱星右。
　　第七關星精，名玄機上真。願臣飛仙，得使玉童。存星次紀星君。
　　第八帝星精，名高上玉皇君。願臣飛仙，得登後聖之堂。存星在魁星中，綱連紐星，令對右足心。
　　第九尊星精，名太微玉帝君。願臣飛仙，得入丹闕玉房。存星連太星綱，今對左足前。次都存見九星，叩齒三七遍，咽液三七遍。
　　呪曰：
　　九星太精，北極真君。益我胎精，強我三魂。左引日華，右拘月晶。辰中黃景，元虛上真。使我飛仙，上登紫宸。神虎玉符，備守生門。萬邪伏法，受煉斗君。視畢良久，乃存斗星之精，忽然入洞房，存席上九星并綱，一時分精，作促小之形，後炁戶卻入洞房中，偃魁口口口口口前，即是席上頤中兩處具有也。洞房魁中，左有黃老君，王色黃綉衣，右是我神與黃老君對坐；口有泥丸赤子帝君，向外坐，光照一身，內外洞徹，三閭百節，皆令赤色。
　　呪曰：
　　洞房元精，赤子太尊。斗光華蓋，來照泥丸。保煉骨血，拘制魄魂。使臣飛仙，乘雲登晨。上朝玉帝，太乙元君。祝畢閉目，息念忘形安眠。
　　師曰：外北斗陰精政仙，使靈洞房。致北斗陽精，使五臟自生，遂得成仙景，進行上清。月朔存華庭紫蓋，唯月旦一存席上下分，精入洞房也。先存九皇畢，即存晨蓋，次祝九星名，以至于畢也。平旦欲起，密叩齒二七通，咽液二七過。
　　呪曰：
　　天元上斗，中有七童。上清紫精，在兆身中。華晨紫蓋，太素元宮。投聖靈炁，下入洞房。使我飛仙，得昇太極玉堂。祝畢，存九星歉然不見。翔夕辰蓋亦然。所云平旦起者，謂專行此法耳。若夜中別行他務，亦宜祝而後起。
　　迴元訣
　　師曰：奔辰臥斗巳行，然下學之士，積功穢罪，未能消蕩，須行此法，懺洗愆非，方可登真矣。
　　每丁卯日夜半，於寢床平坐，北向，按手暝目，叩齒七通，仰存七星煥明在天。
　　祝曰：
　　存賜明星從斗飛入兆口中，光芒日散，竟在心中，內外光徹。當存斗中缺一陽明星，餘如故。
　　第一太星，玄樞陽明天樞魂神上玄君，七過。願得臣七世以來，下逮臣身，陽罪陰愆，皆令消除。所向如願，萬事合心。飛步七星，與天相傾。名刊斗辰，延紀億年。
　　丁丑日夜半，於寢床平坐，北向，按手暝目，叩齒七遍，仰存七－星煥明在天。
　　祝曰：
　　存陰精星從斗飛入口，竟在肺中，餘如前。
　　第二元星，北台陰精天璇魂神上玄君，七過。願得臣七世以來，下逮臣身，陽罪陰愆，皆令消除。所向如願，萬事合心。飛步七星，盈滿四神。虛飛行七元，名刊玉虛，上登紫清。玄駕無，出入利貞，與天同符。
　　丁亥夜半，於寢床平坐，北向，按手暝目，叩齒七通，仰存七星煥明北方，良久。
　　祝曰：
　　存真人星飛入口，徑在肺中。存訖，心再拜，咽液、叩齒，餘如前。
　　第三真皇，九極上真天機魄精上素君，七過。願得除臣七祖以來，下逮臣身，生罪、死過、積惡、私匿、違犯天地水三官者，皆得消滅。目明徹視，鑒洞幽無。飛行七元，名書上清。役使萬靈，上登玉庭。駕景乘空，與天相傾。
　　丁酉夜半，於寢床平坐，北向，按手暝目，叩齒七通，仰存七星煥明北方，良久。
　　祝曰
　　第四紐星，璇根玄冥天權魄精上虛君，七過。願得除臣七祖以來，下逮臣身，無恩無德、不仁不孝陰惡之罪數千萬計，皆令消減。服食納精，日以進益。飛登七元，錄刊太玄。上列玉皇，乘飈九天。役使神靈，日月同新。
　　丁未夜半，於寢床平坐，向北，按手暝目，叩齒七通，仰存七星煥明北方，良久。
　　祝曰：
　　存丹元星飛入口中，覺在胃內。咽液三九遍，餘如前。
　　第五綱星，太平丹元玉衡魄靈上玄星君，七遍。願得除臣七祖以來，下逮臣身，內外穢罪深沈，過數千萬億，記在幽關者，皆令消滅。當令太玄素景紫宮右侍玉女、左侍玉童，日月同輝，位為真王。
　　丁巳日夜半，於寢床平坐，北向，按手暝目，叩齒七通，仰存七星煥明北方，良久。
　　祝曰：
　　存北極星君入口，竟在腎中，陽日左，陰日右。咽液二七遍，餘如前。
　　第六紀星，命機北極閱陽魂靈七丹皇虛君，七遍。願得除臣七祖以來，下逮臣身，所犯所存賊惡罪過、姦逆辭妄列在帝君，皆令消滅。百癘康愈，體炁利貞。名書仙臺，列位上清，役使萬靈。
　　月晦日夜半後，雞未鳴時，於寢床外束向，平坐，按手，叩齒，仰存七星煥明北方，良久。
　　祝曰：
　　存天關星飛入目瞳，陽日左，陰日右，通映兩目，內外洞然。
　　第七關星，玄陽天關瑤光太明上皇道君，七遍。願得除臣七祖以來，下逮臣身，間昧逆罪、五罪五刑、身中之神數千萬億，記在北帝鬼宮者，皆令消滅。當令神精八達，坐在立亡。耳聽絕音，同生紫光。刊玉太素，洞覽鬼形。名書帝軒，命均二明。飛行七元，寢宴紫清。
　　六甲日夜半，於寢床坐，任意首向，握固閉炁凝和，良久。叩齒九通，存北斗九皇煥明於頂上，令光芒相映。
　　祝曰：
　　存帝尊二星來J 飛入泥丸中；洞照內外，通生紫光。咽液三九過，若六甲六丁日且晦日同者，重行之。
　　第八帝星高上玉皇八景靈元君、第九尊星太微玉帝神素七辰元君，九遍。願得除臣九世父母以來，下逮臣身，諸丘山水源大小罪過、名上死籍、陰匿陰賊、惡伏、姦藏、欺事有億萬計，列在鬼帝鄧山上，死罪條例之愆，記北上九元太極真人黑簿者，乞九天元太上尊帝王元君，皆令罪事消除。飛行七道，上登玉清。洞遊太元，乘景晨生。北宴八素，與日相傾。總朝真妃，攝御萬靈。
　　无上三天玉堂正京高奔內景玉書卷下竟