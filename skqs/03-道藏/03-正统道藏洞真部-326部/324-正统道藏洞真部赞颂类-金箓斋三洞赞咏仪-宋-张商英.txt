金籙齋三洞讚詠儀
　　宋太宗皇帝御製通奉大夫守尚書右僕射兼中書侍郎上柱國清河郡開國公張商英奉敕編
　　經名：金籙齋三洞讚詠儀。三卷，北宋張商英編。底本出處：《正統道藏》洞真部讚頌類。
　　金籙齋三洞讚詠儀卷上
　　步虛詞十首
　　清靜建金壇，無為大道理。歸依玉帝前，稽首求宗旨。發詠爇名香，一心專不已。願同四海知，萬億神仙子。悟即杳冥中，玄談皆彼此。真人受命時，覺者有終始。象外好優游，愚情生謗毀。羽蓋駕青龍，行徧八方水。右一
　　天尊馭六龍，百萬神仙騎。雲起自逍遙，五音皆鼓吹。碧桃爛熟時，七寶林中賜。白鳳集千羣，雪身排玉翅。華嚴如意珠，聖化不思議。師子善非常，華胥妙法智。凡愚有道心，慧眼眾生施。無限小丫童，蘂宮深殿戲。右二
　　玉籙受經師，科儀尊上帝。頌聲世界中，道業心相濟。靈寶度眾生，丹丘雲雨翳。虛無入太清，白鶴聲嘹唳。百谷盡朝宗，煙霞全美麗。囂塵自不迷，祕要門開閉。洞府最深嚴，神仙無繫綴。天高似掌平，一一皆精細。右三
　　上帝化無窮，仙居紫府位。信心杳若空，稽首拜天地。晴霽布星羅，真門持不二。十州散雨花，五福真人祕。符瑞表其恭，戰兢擎寶器。善哉諸法師，祈福來凡意。功行滿三千，心緣勿退志。歸依大道君，一切靈官記。右四
　　仙集會玄都，法輪常轉處。持齋振寶鈴，冬夏無寒暑。絳節蘂珠宮，瀛洲臨遠渚。天尊侍立人，崇道絕私語。妙入大乘經，六情皆盡去。默然念在心，澹泊勿疑阻。月皎盛明時，清娥搖玉杵。叩鍾雅調音，鍊質容相許。右五
　　天上典人間，黃衣受玉籙。經開道眼明，持念果成速。若遇邪魔臨，灰心似草木。丹田是命根，俯仰皆生福。鶴骨為餐霞，修行如野鹿。三才鬱茂中，執卷但勤讀。太一及星官，康民無反覆。還淳務實時，四序長盈縮。右六
　　慕道要歸真，知非求得一。先須修鍊心，甚好變凡質。禮懺用精專，登壇明似日。六丁驅使易，去住如風疾。念咒與神符，邪魔無縱逸。青詞奏表章，善惡包凶吉。元始諸天尊，聖言分甲乙。香燈及醮茶，噀弄神刀筆。右七
　　七寶瑠璃宮，飛符排絳節。玉京鎮十方，眾真頌真訣。天地杳冥中，景雲浮不絕。太仙跨鶴遊，齋醮清嚴潔。詠讚亦非常，長生無隕滅。上帝伏魔王，執事皆賢哲。下察向黎民，靈官為等列。香華從輦時，揚教動喉舌。右八
　　寶鐸振鑾鳴，諸仙相聚集。較量高下時，浮淺不能入。旋遶如意珠，破壞善修茸。玉皇朝謁前，真人傍侍立。步虛聽自然，仰望華胥邑。駕鶴與乘龍，祥光起燿燿。三千功行來，壺有大丹粒。玄都鎮八方，臨壇皆蓊鬱。清風發播揚，養命存噓吸。右九
　　日月五星明，公平鑒善惡。三官五帝君，億萬周遊樂。法雨從行時，乘雲與駕鶴。如意一顧身，所化化城郭。馥郁杳冥中，真宗皆澹泊。九天利物多，寶林葉交錯。象教福人間，仙花開紫萼。剛柔轉智輪，大道心依託。右十
　　白鶴讚一十首
　　白鶴凝霜一頂紅，常隨碧落杳冥中。三清好是逍遙處，天上人間事不同。右一
　　白鶴生來羽翼鮮，一聲高唳玉皇前。虛無境裹飛翔異，去住人稀倒九天。右二
　　白鶴希奇瑩月華，雪毛翳日戀朝霞。神仙抱向長生殿，疏羽飛騰出絳紗。右三
　　白鶴非凡迥不同，人間描在畫幈中。桃花話子千年實，自在優遊萬里空。右四
　　白鶴雲中朝太清，玉童高送鳳池鳴。常教棲宿蟠桃下，三島真人畫不成。右五
　　白鶴毛欹夜月圓，高飛來至步虛前。仙壇絳節霓裳舞，太一真人福壽年。右六
　　白鶴靈禽與壽年，生教常得羽毛鮮。五雲自有千峰嶂，紫蓋巖巒海上仙。右七
　　白鶴銜丹羽翼輕，玉皇常使混三清。崑崙來去飛閑暇，五色雲中萬里程。右八
　　白鶴朱紅一頂深，鈞天似聽沃羣心。常隨羽客避人世，碧玉桃花萬丈尋。右九
　　白鶴山高第九層，毛衣潔凈瑩春冰。化人宮室諸天遠，雲翼靈飛大道稱。右十
　　太清樂二十首
　　太清樂，太清樂，太清樂處以逍遙，太清樂紫微瑞色駕青龍。太清樂玉籙香牋夜奏封。太清樂羽蓋雲中皆縹緲，太情樂霓裳一舞貌思恭。太清樂，太清樂　右一
　　精誠大道動幽元，太清樂天地常存不死仙。太清樂象外不同人世界，太清樂眾生願福太平年。太清樂，太清樂　右二 
　　帝星明耀斗星魁，太清樂絳闕雲浮夜醮臺。太清樂七寶山高棲白鳳，太清樂瓊樓十二月中來。太清樂，太清樂　右三
　　仙官朝會儼珠旒，太清樂素月當天運九秋。太清樂方丈雲軿閑玉闈，太清樂巍巍瞻望殿依樓。太清樂，太清樂　右四
　　焚香夜啟醮仙壇，太清樂麗景遲遲柳拂煙。太清樂天上星繁光溢目，太清樂真人似降步虛前。太清樂，太清樂　右五
　　黃衣受籙用心勞，太清樂法事壇前夜佩刀。太清樂修鍊但教祛俗態，太清樂瀛洲仙境不爭高。太清樂，太清樂　右六
　　秋風入律正凄清，太清樂道法邪魔振鐸鈴。太清樂恬澹虛無真可重，太清樂科儀次第夜堪聽。太清樂，太清樂　右七
　　遙天薄暮景雲連，太清樂一軸青詞月下文。太清樂四氣調來思長養，太清樂仙壇夜醮紫微君。太清樂，太清樂　右八
　　時來樂道正熙熙，太清樂八極靈仙是我師。太清樂太一真人臨土宇，太清樂蟠桃枝下屬文詞。太清樂，太清樂　右九
　　風清恬澹夜焚香，太清樂光景如流四序長。太清樂瑞氣浮空何快意，太清樂醮茶不敢預先嘗。太清樂，太清樂　右十
　　九天無間運三清，太清樂夜月寒光海上明。太清樂紫府洞中堪眷戀，太清樂步虛齊唱一聲聲。太清樂，太清樂　右十一
　　夜壇移燭似流星，太清樂駕鶴乘龍羽蓋輕。太清樂勢聳雲端成絳闕，太清樂十洲花好洞中明。太清樂，太清樂　右十二
　　步虛文好思無窮，太清樂姑射逍遙夜境中。太清樂龍闕降祥天畔出，太清樂韶音遠聽貫心聰。太清樂，太清樂　右十二
　　天仗門開闢帝閽，太清樂登壇玉籙受經文。太情樂谽谺洞府吞祥氣，太清樂王母追遊駕五雲。太清樂，太清樂　右十四
　　玉皇下視九天清，太清樂仰望層霄一炷馨。太清樂勝境幽奇千萬億，太清樂延年字字受丹經。太清樂，太清樂　右十五
　　上方章奏起清編，太清樂道士科儀事業專。太清樂玉燭調來雲靉靆，太清樂丹丘遊歷莫知年。太清樂，太清樂　右十六
　　奇絕文通妙入神，太清樂凝情瑞雪片紛紛。太清樂玉華殿裹排章奏，太清樂月滿楹庭擁白雲。太清樂，太清樂　右十七
　　寶閣香飄遠殿樞，太清樂帝城緣業士民居。太清樂天真可愛遙空裹，太清樂子育黎元盡樂胥。太清樂，太清樂　右十八
　　大象星羅混太清，太清樂五千言道世長生。太清樂神仙來往雲霞麗，太清樂白鳳經天自有程。太清樂，太清樂　右十九
　　一聲鶴唳九霄中，太清樂王母行天閬苑風。太清樂幾許仙人來侍從，太清樂齋心清潔盡微躬。太清樂，太清樂　右二十
　　金籙齋三洞讚詠儀卷上竟
　　金籙齋三洞讚詠儀卷中
　　步虛詞一十首
　　銅渾春律至，玉闕曉煙披。吉夢通天意，靈文表帝期。奉符成鉅典，胥宇報純禧。克布烝民祐，應諧百福宜。右一
　　錫符瞻絳闕，揆日會彤庭。迎導森容衛，夤威罄典刑。氤氳流協氣，絡繹奏祥經。芯芯修嘉薦，祗祗達杳冥。右二
　　將議元封禮，期觀上帝心。清都雲杳杳，丹禁漏沈沈。先覺迴飈馭，遵期錫玉音。喬封成紀號，虔鞏倍欽欽。右三
　　上封初蕆事，吉夢復通真。王檢功成近，龜書錫祐臻。靈丘揚典禮，恭館答威神。介祉從穹昊，流祥及下民。右四
　　岱嶽琅函至，神州藻仗迎。流金炎氣散，觸石慶雲生。喜見傾都意，歡聞載路聲。華簪皆仰望，仙羽表殊清。右五
　　神皐求爽塏，珍館法圜清。鴻應流無極，丕功見有成。發祥開茂緒，介祉佑羣生。億兆觀宏壯，虔恭意倍傾。右六
　　夕夢通中禁，仙遊降上蒼。鴻源昭濬發，丕曆協無疆。報況虔心積，儲休瑞命昌。慶雲知不竭，億載保咸康。右七
　　福地求清界，良金範粹儀。中霄聞聖訓，邃古啟昌期。累洽彰敷祐，精衷報錫禧。乾乾瞻肖像，簡簡茂丕基。右八
　　藥宮成壯麗，郢匠極精微。層閣形疑湧，虛簷勢若飛。寶龜生綠毳，畫棟見靈輝。欽奉求多福，常期惠九圍。右九
　　( )窱門扃啟，崢嶸殿宇開。雲低龍影度，風靜鶴音來。金簡藏三洞，飄車奏九垓。何煩言閬苑，即此是龜臺。右十
　　玉清樂一十首
　　玉清樂，玉清聖境異諸天，玉清樂五門高敞在雲中。玉清樂知與三天路闇通。玉清樂絳節參差凝瑞目，玉清樂洞音縹緲引和風。玉清樂，玉清樂　右一
　　祕殿岧嶢象玉虛，玉清樂飈遊臨暨福祥敷。玉清樂百神設衛尊靈命，玉清樂億載延禧佑帝圖。玉清樂，玉清樂　右二
　　千尺高高薄紫煙，玉清樂望中隱隱見靈仙。玉清樂上藏玉字昭丕貺，玉清樂下佑璿圖保億年。玉清樂，玉清樂　右三
　　宏構巍巍如嶽峙，玉清樂層軒弈弈狀翬飛。玉清樂上清降冶流鴻福，玉清樂下土祈褫仰烈輝。玉清樂，玉清樂　右四
　　畫棟華榱臨福地，玉清樂琅函金簡祕仙經。玉清樂民風永使臻清靜，玉清樂帝緒常期奉慶靈。玉清樂，玉清樂　右五
　　虛廊顯敞列丹青，玉清樂萬彙森然罔遁形。玉清樂已桉玉書圖隱景，玉清樂更摹寶應載祥經。玉清樂，玉清樂　右六
　　三尺齋壇碧玉成，玉清樂五更醮席對繁星。玉清樂靈儀祗率遵三洞，玉清樂景福咸臻保萬齡。玉清樂，玉清樂　右七
　　萬壽無疆期景貺，玉清樂百靈咸秩表虔心。玉清樂蕭薌午夜思昭格，玉清樂欻駕層霄想降臨。玉清樂，玉清樂　右八
　　臺號通天聞漢氏，玉清樂閣名降聖想唐時。玉清樂豈將往古矜宏壯，玉清樂但冀烝民受福禧。玉清樂，玉清樂　右九
　　測影神皐求吉地，玉清樂僝工剛日建宏規。玉清樂烝黎受福慶無筭，玉清樂穹昊延祥悉在玆。玉清樂，玉清樂　右十
　　太清樂一十首
　　太清樂，太清樂，太清何處以逍逼。太清樂寶錄凝祥下玉虛，太清樂靈心敷祐屬瑤圖。太清樂肇開恭館揚丕祐，太清樂永祕琅函在上都。太清樂，太清樂　右一
　　金繩揆日將成禮，太清樂玉字遵期復降靈。太清樂緬法圜方營壯麗，太清樂仰延飈欻答高明。太清樂，太清樂　右二
　　仙官協夢告靈期，太清樂真馭排雲下禁闈。太清樂鴻緒發源聞錫羨，太清樂珠宮報貺務夤威。太清樂，太清樂　右三
　　貢金在冶鎔天表，太清樂離衛遵塗展國經。太清樂邃古發祥成茂緒，太清樂億年恭已奉鴻靈。太清樂，太清樂　右四
　　珍符錫祐彰垂裕，太清樂祕宇成功答降祥。太清樂勵翼豈曾忘夙夜，太清樂誠明常冀達穹蒼。太清樂，太清樂　右五
　　芯芬清夜列皇闈，太清樂星斗熒熒瑞氣滋。太清樂玉酒更無餘瀝在，太清樂飈車默有降臨期。太清樂，太清樂　右六
　　顯敞層楹奉帝期，太清樂森羅珍果備鴻儀。太清樂芳馨徧享彰來格，太清樂感應冥通見錫禧。太清樂，太清樂　右七
　　天柱喬峰藏瑞石，太清樂道林開土著微辭。太清樂真宗濬發形先覺，太清樂丕曆延洪示後期。太清樂，太清樂　右八
　　昊穹降鑒顯鴻威，太清樂方冊披文叙烈輝。太清樂瑞日德星常並照，太清樂矞雲協氣每交飛。太清樂，太清樂　右九
　　方地效祥羣寶日，太清樂靈芝擢秀瑞尤多。太清樂已占共穎符多稼，太清樂更育交柯協至和。太清樂，太清樂　右十
　　白鶴讚一十首
　　羣嬉瑞羽出青田，望以霜華編撓天。人世不知空仰嘆，靜思應是洞中仙。右一
　　仙姿相續呈祥至，瑞典徐觀自古同。方信揚音清蹕內，還同嬌翼燎煙中。右二
　　霜翎高逐祥風勢，朱頂低浮瑞日輝。為顯靈心來表瑞，前迎祕籙每羣飛。右三
　　八景戒期登祕宇，九清敷佑協祥經。曾雲頡頏瞻仙羽，暴日徘徊在福庭。右四
　　五金鎔範粹儀成，千里森羅藻衛行。應有靈仙來述職，化為珍羽蔽空迎。右五
　　福地將興橐籥功，人心祗慄夙宵同。忽觀淬羽丹青色，飛上瑤壇煙霧中。右六
　　良冶將期睹粹容，醮壇先事禱神功。豈期嘉薦當中夜，忽有仙音在半空。右七
　　舢艫相接濟洪川，萬目叢觀意惕然。因見靈潮來巨壑，益知降祉自高天。右八
　　寶艦乘流近帝都，應龍表瑞見全軀。不隨蓊鬱飛雲去，常與輝煌藻衛俱。右九
　　鴻淵極目接蒼煙，巨艦揚帆獨晏然。不獨陽侯收駭浪，更觀等覺見金田。右十
　　散花詞一十首
　　玉宇千門啟，金爐百和然。芬芳盈法座，祗慄待羣仙。右一
　　天上春常在，花開不計時。瑤壇霑瑞露，芳氣更蕃滋。右二
　　仙葩色最紅，望與火雲同。為問生何處，瀛洲清景中。右三
　　仙花不記名，百步有芳馨。華席開清醮，飈車降紫庭。右四
　　洞中春不歇，常有百花香。攀折來瑤席，芬芳徧道場。右五
　　禁苑花齊發，人間第一芳。雕盤和湛露，蘭殿奉虛皇。右六
　　非剪亦非裁，先春曉夕開。為迎真馭至，常有好風催。右七
　　散花花不盡，徧在玉清中。還似卿雲起，紛紛迎碧空。右八
　　空裹花無際，元生玉帝宮。只來臨靖館，不去逐和風。右九
　　此花顏色異，片片綺霞飛。散布瑤壇上，徧霑羽客衣。右十
　　又散花詞七言，一十首
　　散花何處最花多，天上高天有大羅。花在此中生本異，況將瑞露慶雲和。右一
　　崑丘絕頂有龜臺，臺上奇花四序開。不是羣仙朝玉帝，何由散到世間來。右二
　　天上天花旦夕開，不同人世待春來。天花每有天人折，將獻層城日幾回。右三
　　瑤臺半夜露華滋，月帔朝真在此時。時有仙花空裹降，吹來玉宇奉金姿。右四
　　五色奇葩降洞天，仰觀空裹勢翩翩。莫言仙境常時有，動是人寰億萬年。右五
　　仙花折得自仙宮，散在珍臺曉景中。玉闕有春春不老，璿圖受福福無窮。右六
　　羽客驂鸞在半天，下瞻珍館意乾乾。蓬萊折得花無數，散在殊庭黼座前。右七
　　上林花卉先春發，幽谷鶯聲尚未知。不遣常人攀折得，盡將福地奉真期。右八
　　洞中三十六天春，仙境由來異世人。採得名花何處去，將來宮館奉高真。右九
　　仙官真侶往還頻，去看蓬山閬苑春。每採芳華朝上帝，願均福佑及生民。右十
　　金籙齋三洞讚詠儀卷中竟
　　金籙齋三洞讚詠儀卷下
　　玉清樂一十首
　　地居天上接空居，玉清樂萬象森羅遍八區。玉清樂功用不知誰主宰，玉清樂絳霞丹霧閟清都。玉清樂，玉清樂　右一
　　碧落空歌黍米珠，玉清樂十方勃勃入無餘。玉清樂聞經慶喜難言說，玉清樂九色龍騰八景輿。玉清樂，玉清樂　右二
　　羽童呼吸辟非煙，玉清樂煙氣徘徊綠室前。玉清樂造化不從身外得，玉清樂自根自本即三天。玉清樂，玉清樂　右三
　　帝景相將會玉洲，玉清樂明真層觀紫雲浮。玉清樂掣開三八黃金鏁，玉清樂無極虛皇在上頭。玉清樂，玉清樂　右四
　　白玉飛符下紫庭，玉清樂華旛三舉召羣靈。玉清樂攀條咀嚼空青蘂，玉清樂五體金光射日星。玉清樂，玉清樂　右五
　　遠昌臺下海揚波，玉清樂得道高真始得過。玉清樂下格小仙追莫及，玉清樂邕邕遙聽八鸞和。玉清樂，玉清樂　右六
　　五色雲營靉靉屯，玉清樂三三洞戶敞瓊門。玉清樂何方道士通朱表，玉清樂玉女飛函達上尊。玉清樂，玉清樂　右七
　　上景三元妙色精，玉清樂絳宮久已列仙名。玉清樂更從大混存雌一，玉清樂縹緲雲車駕羽明。玉清樂，玉清樂　右八
　　真陽館裹氣徘徊，玉清樂升降三宮密往來。玉清樂生死不忏浮世事，玉清樂相將五老上金臺。玉清樂，玉清樂　右九
　　三華太素自然生，玉清樂空裹芙蓉灼灼明。玉清樂絳室金房虛寶座，玉清樂大微童子下相迎。玉清樂，玉清樂　右十
　　上清樂一十首
　　紫清天上育華林，上清樂絳實朱柯竹葉深。上清樂咀嚼繁英身不老，上清樂下觀烏兔換光陰。上清樂，上清樂　右一
　　元君八炁號青靈，上清樂錦帔飛裙住玉城。上清樂把握帝符司道籍，上清樂拔除塵累濟羣生。上清樂，上清樂　右二
　　高上皇人宴紫霄，上清樂擷芳常引八騫條。上清樂肌膚表裹瑠璃徹，上清樂映照三塗萬苦消。上清樂，上清樂　右三
　　九日宮中四老真，上清樂廣霞山上宴仙賓。上清樂鳴鐘鼓瑟行靈醑，上清樂碧落融融別有春。上清樂，上清樂　右四
　　浮絕山連白玉京，上清樂金華樓共日華明。上清樂五真結就圓珠炁，上清樂骨似丹瓊貌似嬰。上清樂，上清樂　右五
　　秀華峰下五靈都，上清樂元景神君握化樞。上清樂真火有功能造物，上清樂銷鎔五毒出陰途。上清樂，上清樂　右六
　　赫赫瞳瞳日九輪，上清樂六淵宮殿紫元君。上清樂霞冠錦岥端居暇，上清樂披拂祥煙著赤文。上清樂，上清樂　右七
　　佳炁青葱覆紫空，上清樂青精羽駕命元童。上清樂逆風浩蕩三千里，上清樂七返香煙處處通。上清樂，上清樂　右八
　　流汩池中大寶蓮，上清樂開花十丈映池泉。上清樂嗅香飲水無飢渴，上清樂綽約金華葉上仙。上清樂，上清樂　右九
　　萬仞霞山峙玉虛，上清樂四司冠劍護靈都。上清樂眾真稽首持天禁，上清樂腰佩仙皇逸錄符。上清樂，上清樂　右十
　　太清樂一十首
　　太一元君掌列仙，太清樂彤暉絳彩射芝田。太清樂功圓會遇刊名籍，太清樂可但洪崖笑柏肩。太清樂，太清樂　右一
　　五節清香半夜焚，太清樂天人玉女盡遙聞。太清樂味同炁合遙相應，太清樂絳節霓旌下五雲。太清樂，太清樂　右二
　　太極元君翠翮車，太清樂萬魔奔走聽神符。太清樂九龍縱步齊驤首，太清樂時見空中吐火珠。太清樂，太清樂　右三
　　蘂珠宮裹七言成，太清樂十一神君一一名。太清樂雲擁蒼虬歸火府，太清樂風隨素虎出滄瀛。太清樂，太清樂　右四
　　金闕明光後聖君，太清樂流津煥彩結丹雲。太清樂不因太上相傳授，太清樂安得人間有玉文。太清樂，太清樂　右五
　　元景巖巒聳太空，太清樂彭彭仙室在霞中。太清樂九靈變化俄離合，太清樂羽駕颻颻不可窮。太清樂，太清樂　右六
　　東井中涵皓月精，太清樂羣龍奮搦運金( )。太清樂仙人灌沐知何代，太清樂唯見玻瓈透骨明。太清樂，太清樂　右七
　　渺渺三津繞帝川，太清樂川連紅霧霧連天。太清樂玉靈仙母時遊息，太清樂侍衛森羅日月軿。太清樂，太清樂　右八
　　九靈玉館接崑崙，太清樂山隔流剛不可親。太清樂囑付紫蘭令說與，太清樂紅塵何苦弊精神。太清樂，太清樂　右九
　　左右靈飛運甲庚，太清樂琳房八景鍊華精。太清樂常陽宴罷歸何處，太清樂擲火流金事尅成。太清樂，太清樂　右十
　　步虛詞一十首
　　太極分高厚，輕清上屬天。人能修至道，身乃作真仙。行溢三千數，時丁四萬年。丹臺開寶笈，金口為流傳。右一
　　大梵三天主，虛皇五老尊。尚難窺徹妙，豈復入名言。寶座臨金殿，霞冠照玉軒。萬真朝帝所，飛舄躡雲根。右二
　　濛濛如細霧，冉冉曳銖衣。妙逐祥煙上，輕隨綵鳳飛。幾陪瑤室宴，忽指洞天歸。竚立扶桑岸，高奔日帝輝。右三
　　旋步雲綱上，天風颯爾吹。飄裾淩斗柄，秉笏揖參箕。獅子銜丹綬，騏驎導翠輜。飛行周八極，幾見發椿枝。右四
　　綠鬢頹雲髻，青霞絡羽衣。晨趨陽德館，夜造月華扉。搏弄周天火，韜潛起陸機。玉房留不住，卻向九霄飛。右五
　　昔在延恩殿，中宵降九皇。六真分左右，黃霧遶軒廊。廣內尊神御，仙兵護道場。孝孫今繼志，咫尺對靈光。右六
　　寶籙修真範，丹誠奏上蒼。冰淵臨兆庶，宵旰致平康。萬物消疵癘，三辰效吉祥。步虛聲已徹，更詠洞玄章。右七
　　宛宛神洲地，巍巍眾妙壇。鶴袍來羽客，鳧舄下仙官。玉斚斟元醴，琅函啟太丹。至誠何以祝，四海永澄瀾。右八
　　水噀魔宮懾，燈開夜府明。九天風靜嘿，四極炁澄清。嘯咏朱陵曲，翱翔白玉京。至誠何以祝，國祚永安榮。右九
　　華夏吟哦遠，人聲自抑揚。沖虛歸道德，曲折合宮商。殿閣沉檀散，樓臺月露凉。至誠何以祝，多稼永豐禳。右十
　　散花詞一十首
　　絳節徘徊引，天花散漫飛。高真無染著，片片不沾衣。右一
　　八陛旋瑤級，千花颺錦英。綠渟并紫( )，煥麗不知名。右二
　　淺淺黃金萼，勻勻白玉英。天風隨御駕，吹滿九重城。右三
　　綽約縈空際，繽紛落座隅。韶華長不老，何處覓仙都。右四
　　凈侶吟仙曲，人人讚善哉。萬花興供養，飛舞自天來。右五
　　寶葉開琪圃，珍柯在紫微。不教蝴蝶採，長共綵鸞飛。右六
　　聖境三千歲，仙花始一開。如何金籙會，併奉列真來。右七
　　几席延飈馭，香燈建寶壇。丹心無可獻，碎錦灑雲端。右八
　　碧綠相差次，紅黃迭淺深。化工應自失，雕斲本何心。右九
　　洞案爐煙起，無為道德香。同根無異氣，噴鼻更芬芳。右十
　　白鶴詞一十首
　　胎化靈禽唳九天，雪毛丹頂兩相鮮。世人莫認歸華表，來端昇平億萬年。右一
　　瑤臺風靜夜初分，仰喙驚鳴露氣新。太液徘徊歸未得，曾於往劫作麒麟。右二
　　靈鶴翩翩下太清，玉樓金殿曉風輕。昂昂不與雞為侶，時作沖天物外聲。右三
　　三山碧海路非遙，來瑞清都下紫霄。霜雪羽毛冰玉性，瑤池深處啄靈苗。右四
　　金火純精見羽儀，長隨王母宴瑤池。玉壇夜醮神仙降，飛過緱山人不知。右五
　　五雲宮殿步虛長，斗轉旋霄夜未央。白鶴飛來通吉信，清音齊逐返魂香。右六
　　一聲嘹淚九皐禽，換骨輕清歲月深。遼海等閑人不識，大羅天上有知音。右七
　　白毛鮮潔映霜華，丹頂分明奪絳紗。千六百年神炁就，飛鳴長伴玉仙家。右八
　　蓬萊會散列仙歸，羽駕飄然白鶴飛。明代為祥人慣見，何須樂府詠金衣。右九
　　玉宇沉沉瑞霧開，香風未斷鶴徘徊。奇姿會與青田別，定是仙人次第來。右十
　　金籙齋三洞讚詠儀卷下竟