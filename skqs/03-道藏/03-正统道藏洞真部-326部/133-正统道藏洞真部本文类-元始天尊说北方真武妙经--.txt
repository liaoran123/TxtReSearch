元始天尊說北方真武妙經
　　經名：元始天專說北方真武妙經。撰人不詳。一卷。底本出處：《正統道藏》洞真部本文類。
　　元始天尊說北方真武妙經
　　仰啟咒
　　仰啟玄天大聖者，北方壬癸至靈神。
　　金闕真尊應化身，無上將軍號真武。
　　威容赫奕太陰君，列宿虛危分秀炁。
　　雙睛掣電伏羣魔，萬騎如雲威九地。
　　紫袍金帶佩神鋒，蒼龜巨蛇捧聖足。
　　六丁玉女左右隨，八殺將軍前後衛。
　　消災降福不思議，歸命一心今奉禮。
　　爾時元始天尊，於龍漢元年七月十五日，於八景天宮上元之殿，安祥五雲之座，與三十六天帝，十極真人，無量飛天大神，玉童玉女，侍衛左右，一時同會。鼓動法音，天樂自響。大眾欣然，咸聽天尊說無上至真妙法。是時，上元天宮東北方，大震七聲，天門忽開。下觀世界，乃有黑毒血光穢雜之氣。幽幽冥冥，從人間東北方，直上衝天，盤結不散。大眾咸驚，默然不敢議問。
　　時會中有一真人，名曰妙行，威德充備，諸天欽仰，越班而出，執簡長跪，上白天尊曰：況此境清靜太陽道境，何得有此黑毒之氣，盤結衝上，是何異因？唯願天尊至聖，為眾宣說，絕其疑慮。
　　天尊告曰：汝等妙行，能為眾生發問是由。汝當復坐，靜默安神，吾當為說。天尊曰：下元生人，皆稟清靜氤氳真一之形，悉備三萬六千神氣，扶衛其身。今已陰陽數盡，劫運將終。魔鬼流行，信從邪道。不省本源，諂求餘福，昏迷沉亂。不忠不孝，不義不仁。好樂邪神，禱祭魔法。今為六天魔鬼枉所傷害，或老或少，或男或女。未盡天年，橫被傷殺。本非死期，魂無可託。鬼毒流盛，死魂不散。怨怒上衝，盤結惡氣，汝當省知。於是妙行真人與諸大眾，聞是說已，心大驚怖。欲請天尊威光，暫降下方，收除魔鬼，救度眾生。拔濟幽魂，去離邪橫。大眾懷疑未敢。
　　天尊告曰：不勞吾威神。此去北方，自有大神將，號曰真武。部眾勇猛，極能降伏邪道，收斬妖魔。
　　真人上白天尊曰：不審此位神將，生居天界，修何道德？為於神將。
　　天尊告曰：昔有今樂國王與善勝皇后，夢吞日光，覺而有娠，懷胎十四箇月。於開皇元年甲辰之歲三月建辰初三日午時，誕於王官。生而神靈，長而勇猛。不統王位，唯務修行。輔助玉帝，誓斷天下妖魔，救護羣品。日夜於王官中，發此誓願，父王不能禁制。遂捨家，辭父母，入武當山中，修道四十二年。功成果滿，白日登天。玉帝聞其勇猛，執鎮北方，統攝真武之位，以斷天下妖邪。
　　真人上白天尊曰：如何得此神將，入於下方，收除魔鬼，救度羣生，兔遭橫死。日有所益，伏願大慈。
　　天尊遂其所請，乃勃右侍玉童，馳詔真符一道，逕往北方，召其真武神將。其神蒙召，部領神眾，逕到天尊前長跪：臣已奉玉帝動命，位鎮北方。今日何緣得睹慈顏，特蒙符召。
　　天尊告曰：吾於上元宮中，大會說法。忽下方黑毒怨氣，衝上天界，大眾咸驚。汝宜往彼，收斷妖魔，拔濟魂爽。
　　真武神將，敬奉天尊教劫。乃披髮跣足，踏騰蛇八卦神龜，部領三十萬神將，六丁六甲，五雷神兵，巨此獅子，毒龍猛獸，前後導從，齊到下方。七日之中，天下妖魔一時收斷。人鬼分離，冤魂解散。生人安泰，國土清平。真武神將與諸部眾，還歸上元宮中，朝見天尊曰：昨奉教命，往下方收斬妖魔。仗慈尊力，乃於七日之內，天下邪鬼並皆清蕩。
　　天尊曰：善哉，汝等諸神，得無勞乎。於是，真武神將，乃交乾布斗，魁罡激指，上佐天關，而作咒曰：
　　太陰化生，水位之精。虛危上應，龜蛇合形。周行六合，威攝萬靈。無幽不察，無願不成。劫終劫始，剪伐魔精。救護羣品，家國咸寧。數中末甲，妖氣流行。上帝有動，吾故降靈。闡揚正法，蕩邪辟兵。化育黎兆，協贊中興。敢有小鬼，欲來現形。吾目一視，五嶽摧傾。急急如律令。
　　奉禮咒曰：
　　太初太易，無象無形。莫知重濁，孰辯輕清。吾於混沌，分其昏明。天得以健，地得以寧。民得以養，物得以萌。邪得以正，神得以靈。三才之內，萬類咸亨。大朴既散，仁義乃興。禮樂既作，姦邪斯行。六誼或失，四民有爭。上不寬恕，下不忠貞。或魔或鬼，或妖或精。恣橫荼毒，干擾生民。全家疾患，累歲官刑。財物耗散，骨肉伶仃。性命枉逝，災禍相縈。穢雜之氣，上達天庭。天尊有命，令與安平。有妖皆剪，無鬼不烹。溫疫之吏，束首伏應。鬼精滅爽，邪魔推傾。吾有十萬力士，五千萬兵。天上天下，從吾降昇。拒吾者滅，奉吾者生。惡吾者辱，敬吾者榮。禮吾者壽，非吾者薨。吾有此令，人鬼咸聽。急急如律令。
　　又咒曰：
　　北方玄天，杳杳神君。億千變化，玄武靈真。騰天倒地，驅雷奔雲。隊仗千萬，掃蕩妖氛。雷公侍從，玉女將軍。鬼神降伏，龍虎潛奔。威震五嶽，萬靈咸遵。鳴鍾擊鼓，遊行乾坤。收捕逆鬼，破碎魔軍。除邪輔正，道炁常臻。急急如律令。
　　天尊告真武曰：自今後，凡遇甲子庚申，每月三七日，宜一入人間。受人之醮祭，察人之善惡。修學功過，年命長短。可依吾教，供養轉經，衆真來降。魔精消伏，斷滅不祥。過去超生，九幽息對。見存獲慶，天下和平。
　　爾時，妙行真人，與諸天帝、無量飛天神王、真仙大眾聞說，莫不歡喜踴躍。一時作禮，讚歎功德。我等今日，蒙大法利益。請於人世，救獲衆生，令得免三災患難。各各受持，稽首奉行。
　　真武神將，再奉天尊勅，永鎮北方，奉辭而退。
　　元始天尊說北方真武妙經竟