南斗延壽燈儀
　　經名：南斗延壽燈儀。一卷。底本出處：《正統道藏》洞真部威儀類。
　　南斗延壽燈儀
　　法事如式
　　具位某誠惶誠恐，稽首頓首，焚香再拜，上奏：三清上聖，十極高真，中天星主紫微大帝，日宮太陽帝君，月府太陰皇君，五星四曜星君，南斗六司延壽星君，北斗九皇延生星君，東西中斗星君，二十八宿星君，普天宿度羣真，本命元辰星君，三元三官大帝，北極四聖真君，五師三省真君，三界四府，無鞅聖眾。燈壇會上，萬聖千真。恭望聖慈，洞回昭鑒。
　　臣聞：天地之德，莫大於生；洪範之疇，莫全於福。爰有主司之職，可伸禳祝之心。仰惟三境之中，南斗為長生之府；六司之內，真君持掌握之權。凡彼流形，歸於所宰。是以按河圖之品格，披靈寶之科儀，嚴設星燈，恭陳醮禮，宜通上境，延降高真。今弟子某心假香傳，誠惟物顯，仰瞻南極，上法斗司。然寶炬之光明，以昭垂像；誦真科而吟詠，庶獲來臨。狀願天鑒不違，神心善應。瓊輿羽蓋，咫尺威靈，金馬瑤車，森羅空際。延生定命，克臻瑞氣之來；燭幽察微，丕示照臨之德。恭持法信，上贊神明，稽首皈依，虔誠讚詠。
　　臣眾等志心皈命，明德宮大聖、南斗天府司命上相鎮國真君，諸靈官。
　　臣聞：天賦羣靈，均有自然之命；人懷大本，咸歸皇極之中。養之者，福謝尤生；敗之者，禍因自起。永惟宰制，實在司存，倘有祈禳，宜修誠懇。今辰某洗心滌慮，養氣存神，夙懷慕道之心，仰畏在天之像，謹依科式，建立星壇，備香花燈燭之儀，歸命明德宮大聖、南斗天府司命上相鎮國真君。伏願天誘其衷，咸迪綿長之道；物蒙其澤，悉無短折之凶。稽首歸依，如儀讚詠：
　　南斗司命、上相高真。包羅萬象，鎮國威靈。為天之府，左右帝臣。羣仙受令，萬氣來生。金闕上宰，玉清尊神。玄元妙道，敢有不遵。萬神安鎮，衛護帝庭。
　　臣眾等志心皈命，洞文宮大聖、南斗天相司錄上柑鎮嶽真君，諸靈官。
　　臣聞：太極之初，道無常體。我生之後，物有定名。災祥在德，而貴賤罔差；吉凶在人，而賢愚靡間。眷玆主者，付之自然，倘施丹懇之誠，必獲洪休之報。今辰某專心正意，向道修真，仰惟成象之著明，虔仗上天之助順。謹依科式，建立星壇，備香花燈燭之儀，歸命洞文宮大聖、南斗司錄上相鎮嶽真君。伏願恢弘上道，默收紏察之威；普濟羣生，式序修為之善。稽首歸依，虔誠讚詠：
　　南斗司錄，天相尊神。定生注祿，保命延生。嶽神受命，總監眾靈。赫然妙道，蕩滌妖氛。蠲除惡障，保衛身形。羣仙歸仰，眾妙咸明。造化自然，飛昇上清。
　　臣眾等志心皈命，柔德宮大聖、南斗天梁延壽保命真君，諸靈官。
　　臣聞：長生久視，乃大道之體常；祝壽延生，實庶民之所欲。在天，則常存而不易；在人，則命遠而不傷。欲其壽延，莫先所禱，將叩靈司之祝，宜修庶物之誠。今某專意致明，仰天觀象，冀神真之降鑒，祈壽考之增崇，謹依科式，建立星壇，備香花燈燭之儀，歸命柔德宮大聖，南斗天梁延壽保命真君。伏願誕佈至仁，咸迪綿長之慶；鋪張生德，永無夭閼之虞。稽首歸依，虔誠讚詠：
　　南斗延壽，為天之梁。普度萬類，咸其浸昌。壽考惟祺，億載無疆。永保天命，以除不祥。生生不滅，如陵如岡。仁愛普施，箕翼重光。與神合德，亘古綿長。
　　臣眾等志心皈命，保光宮大聖、南斗天同益算保生真君，諸靈官。
　　臣聞：數分而多寡，殊多則為美；命降而長短，辨長乃其祥。惟方寸之不欺，庶年齡之可益，上真所掌，精意是求。今某欲增耆艾之年，欽若昭回之像，交於恍惚，應以形聲，謹依科式，建立星壇，備香花燈燭之儀，歸命保光宮大聖、南斗天同益算保生真君。伏願大慈下際，長如春日之生；遐算巨增，盛若嵩山之固。稽首歸依，虔誠讚詠：
　　南斗益算，與天為同。高明悠久，生德無窮。保玆元命，使不失中。壽考且寧，永契真風。至數流衍，福祿來崇。億萬斯年，以衛我躬。洞清上境，命駕雲龍。
　　臣眾等志心皈命，天節宮大聖、南斗天樞度厄文昌煉魂真君，諸靈官。
　　臣聞：二氣密移，亦有盛衰之理；五行迭運，曾無消息之機。念彼勞生，豈無厄會。真聖既司於救度，黔黎宜竭於忱恂。今某恐懼以飭躬，敬信而瞻像。誓歸依於大道，願受度於神休。謹依科式，建立壇場，備香花燈燭之儀，歸命天節宮大聖、南斗天樞度厄文昌煉魂真君。伏願常善救人，庶潛消於災咎；永懷濟世，示陰驚以休祥。稽首歸依，虔誠讚詠：
　　南斗度厄，為天之樞。靜以運化，品彙榮枯。文昌炳煥，以府圖書。轉禍為福，作我丹車。煉魄守神，護魂保軀。天光泰定，災厄掃除。道炁長存，聖真與居。
　　臣眾等志心皈命，大聖宮南斗天機上生監簿大理真君，諸靈官。
　　臣聞：真仙作德，恥一物而不知；聖道應時，為羣心之妙用。降衷立命，受氣賦形，眷掌握於生成，敢恭虔而請禱。今某齋心向道，精意瞻天，仰思長育之恩，敢僭祈禳之禮。謹依科式，建立星壇，備香花燈燭之儀，志心皈命大聖宮南斗天機上生監簿大理真君。伏願體乾坤之生德，以運化權；使性命之委和，咸歸有道。稽首歸依，虔誠讚詠：
　　南斗上生，為天之梁。斡運造化，出入應時。職在文籍，鬼神莫窺。大虛寥廓，大理之司。自根自本，委順無虧。－萬劫長存，久視不移。普天司命，上昇太微。
　　南斗延壽燈儀竟