全真集玄秘要
　　經名：全真集玄秘要。元李道純述。一卷。底本出處：《正統道藏》洞真部方法類。
　　註讀周易參同契
　　推明火候之大本。
　　大丹妙用法乾坤，
　　大者，極致之謂。丹者，至圓之謂。大顛云：還識這箇○麼，天地不能喻其大，日月不能喻其圓。聖師云：本來真性號金丹，四假為爐鍊作團。是知大丹者，真性之謂也。法乾坤者，即效天法地也。
　　乾坤運兮五行分。
　　乾坤即身心也。五行即精、神、魂、魄、意也。乾坤運行而生五行，即身心運動五炁具也。
　　五行順兮，常道有生有滅。
　　祖師云：五行順行，法界火坑。所謂五行運動而生萬物，五常之道也。五常之道屬生滅法也。
　　五行逆兮，丹體長靈長存。
　　祖師云：五行顛倒，大地七寶。所謂逆行者，攢簇五行，真常之道也。真常之道常存而不壞也。
　　一自虛无兆質，
　　老子云：道生一。虛无自然之謂者，道自虛元生一炁，即人之虛化神也。
　　兩儀因一開根。
　　老子云：一生二。一炁判而兩儀立焉，即人之立性、立命故也。
　　四象不離二體，
　　邵子云：二分為四。《易》云：兩儀生四象。即人之性立命故也。
　　八卦互為祖孫。
　　《易》云：四象生八卦。所謂祖孫者，乾坤生六子，六子生六十四卦。乾坤，祖也。諸卦，孫也。達者返窮諸己，自得之也。
　　萬象生乎變動，
　　八卦變動，六十四卦生焉。即人之一動，諸緣萬慮生也。
　　吉凶悔吝玆紛。
　　周子云：吉凶悔吝生乎動者也。噫，吉一而已，可不慎乎。故知吉凶悔吝，由變動而生也。
　　百姓不知日用，
　　百姓日用，无非此理。百姓日用而不知者，為情識之所蔽也。故君子之道鮮矣。
　　聖人能究本源。
　　聖人仰觀俯察，究本推源，體天立極，設象垂辭，《易》之書自此作矣。
　　顧易道妙盡〔造〕化之體用，
　　《易》之為書，盡造化之體用也。通天下之變，定天下之事，極廣大，盡精微，故曰《周易》。
　　遂托象於斯文。
　　《易》之道廣大悉備，以之學佛則佛，以之學仙則仙，以之修齊治平則修齊治平。故魏伯陽托象於丹道《參同契》也。
　　否泰交，則陰陽或升或降；
　　否泰二卦，陰陽交際之要津也。泰卦三陽升，當此之時宜防危。否卦三陰降，當此之時宜固守。
　　屯蒙作，則動靜在朝在昏。
　　屯蒙乃下手之初也。以年言之，冬至後六日為屯，六日為蒙；以月言之，初一日子至巳為屯，午至亥為蒙；以身言之，天癸纔生曰屯，山下出泉曰蒙。
　　坎離為男女水火，
　　坎為中男，離為中女。坎離交，則水火既濟也。平叔云：取將坎位中心實，點化離宮腹裹陰。
　　震兌乃龍虎魄魂。
　　震為龍為魂，兌為虎為魄。總而言之，性情也。祖師云：金來歸性初，乃得稱還丹。此之謂也。
　　守中則黃裳元吉，
　　守中則無過、不及也。退符之時，至坤六五守中行下，則无過、不及之患，故曰黃裳元吉。
　　遇亢則无位而尊。
　　亢謂乾上九，亢龍有悔也。進火至上九，要識持盈，不識持盈，前功俱廢。
　　既、未慎萬物之終始，
　　既、未，火候周也。周而復始，故曰慎萬物之終始。
　　復媾昭二炁之歸奔。
　　乾坤為八卦之門，復、媾為六十四卦之二炁。往來无窮无息，造化成焉。
　　月虧盈，應精神之衰盛；
　　月盈虧，表抽添加减之則。
　　日出沒，合榮衛之寒溫。
　　日出沒，表運養調燮之法。
　　本立言以明蒙，
　　立言明蒙者，鼎用乾坤，藥須烏兔之類是也。
　　既得象以忘言，
　　金丹之道，種種異名，皆是比喻。欲知其要，當咀言玩味，既得其要，忘其言可也。
　　猶設象以指意，
　　既得其象，猶當求其意。
　　悟其言則象須捐。
　　過河須用筏，到岸不須船。
　　達者惟簡惟易，
　　乾生物之道易，坤成物之道簡，達者推而行之，易簡之理得矣。
　　迷者愈煩愈難。
　　苟或執象安爐，按圖索駿，愈煩愈難，終身無成矣。
　　故知修真志士，讀《參同契》不在乎泥象執文。
　　修真高士讀《參同契》者，當咀味求玄，必得之也。執文泥象，奚益者哉。
　　太極圖解
　　无極而太極，
　　○，虛无自然之謂也。始於无始，名於无名，亦无言說，因說不得，強名曰○。聖人有以示天下後世，泝流求源，不忘其本，故立象垂辭，字之曰無極而太極。是謂莫知其極而極，非私意揣度可知也。亦非謂太極之先，又有无極也。太極本无極也。達者但於而字上着意，自然見之也。釋氏所謂歷劫之先明妙本，即此意也。老子所謂象帝之先，亦謂此也。大顛云：還識這箇○麼，天地不能喻其大，日月不能喻其明，收來小者无內，放開大者无外。此非太極之妙乎。返窮諸己，无極而太極，即虛化神也。物之大者，終有邊際。惟神之大，周流无方，化成天地，無有加焉？由其妙有難量，故字之曰神。神也者，其无極之真乎。
　　太極動而生陽，動極復靜；靜而生陰，靜極復動。一動一靜，互為其根。分陰分陽，兩儀立焉。
　　者太極之變也。太極未判，動靜之理已存；二炁肇分，動靜之機始發。太極動而生陽，太極變動也。動而復靜，陽變陰也。靜而生陰，靜而復動，陰變陽也。互為其根者，陰錯陽而陽錯陰也。一動一靜，分陰分陽，清升濁淪，二炁判矣。清而升者曰天，濁而降者曰地。天動地靜，二炁運行，變化之進，不可扮也。老子云：玄牝之門，是謂天地根。此謂玄牝闔闢，而生天生地，玄牝即陰陽動靜之機也。反窮諸己，則知虛化神。有神則有感，神感動而生炁，即動而生陽也。炁聚而生精，即動極而靜，靜而生陰也。精化而有形，即靜極而復動也。靜炁相生，性命立，身心判矣。炁運乎心，天道所以行也。精主乎身，地道所以立也。是知身心即兩儀也。
　　陽變陰合，而生水火木金土，五行順布，四時行也。
　　者兩儀之變也。兩者二也。不言二而言兩者，何也？兩者，配合之謂也。合則有感，感則變通也。陽變陰合，陰陽感合，而生五行也。天一生水，地二生火，天三生木，地四生金，天五生土，此五行生數也。五行運化，機緘不已，四時行而百物生焉。以身言之，身心立而精炁流行，五臟生而五神具矣。天一生水，精藏於腎也。地二生火，神藏於心也。天三生木，魂藏於肝也。地四生金，魄藏於肺也。天五生土，意藏於脾也。五行運動，而四端發矣。達是理者，則能隨時變易以從道也。
　　五行一陰陽也，陰陽一太極也，太極本无極也。
　　天一、天三、天五，陽數也。地二、地四，陰數也。故曰五行一陰陽也。陽者太極之動，陰者太極之靜，動靜不二則返本，故陰陽一太極也。返本則合乎元虛，故曰太極本无極也。修鍊之士，運炁迴還，周而復始，惟神不變。由其不變，故運化无窮。攢簇五行者，神也。會合陰陽者，亦神也。神本虛也。鍊精化炁，鍊炁化神，鍊神還虛，謂之返本還元。還元者，復歸於无極。
　　五行之生也，各一其性。
　　五行各一其性者，謂五行各具一太極也。五行生數，各以五數加之，即成數也。天一生水加五，地六成水也。地二生火加五，天七成火也。天三生木加五，地八成木也。地四生金加五，天九成金也。天五生土加五，地十成土也。是謂五行各具五行也。前文謂五行一陰陽也，陰陽一太極者，言其體也。此謂五行各一其性者，言其用。言其體，則五行同一太極。言其用，則五行各具一太極也。言其體，反本還元也。言其用，設施之廣也。體者，逆數也。用者，順數也。逆數知其所始，順數知其所終。知始而不知終，則不能政廣大；知終而不知始，則不能盡精微。原其始則渾渾淪淪，合乎無極；推其終，則生生化化，運乎无窮。逆順相須，則始終不二；顯微无間，則性理融通。是謂體用兼而合道也。
　　无極之真，二五之精，妙合而凝。
　　无極之真者，元神之妙應也。二五之精者，五行之妙合也。妙合而凝者，作成萬有也。大哉，无極之真也。先天之祖，太乙之根，三元之母，衆妙之尊，上下不變，古今常存。天得之，確然而定位；地得之，隤然而立形。乾定位而萬物資始，坤立形而萬物資生。至哉，二五之精也。非有非無，非濁非清，恍恍惚惚，杳杳冥冥，妙乎无體，合乎无倫，天地由之而立位，日月由之而運行，一炁由之而融化，萬物由之而生成。人只知受天地之生，而不知受炁於无極之真；人只知立天地之中，而不知立形於二五之精。无極之精而不變神，不足以化無。二五之精不妙合炁，不足以變形。欲鍊其神，必先保真；欲固其形，必先保精。真精不泄，炁固神靈，形神俱妙，與道合真。聖人之能事畢矣。
　　乾道成男，坤道成女。二炁交感，化生萬物，萬物生生而變化无窮焉。
　　○者人之極也。人之生也，得乾道則成男，得坤道則成女。以卦言之，乾初爻交坤成震，震為長男。坤初爻交乾成巽，巽為長女。乾中爻交坤成坎，坎為中男。坤中爻交乾成離，離為中女。乾上爻交坤成艮，艮為少男。坤上爻交乾成兌，兌為少女。六子者，乾坤之互體也。六子互交，六十四卦備矣。六十四卦變動无窮，萬物生生化化而无息也。以身言之，乾為首，坤為腹，天地定位也。離為目，坎為耳，水火不相射也。震為足，巽為手，雷風相薄也。艮為鼻，兌為口，山澤通炁也。此形體之八卦也。若以性情言之，乾坤，身心也；坎離，精神也；震兌，魂魄也；艮巽，意炁也。八卦成列，神行乎其中矣。有无交入，內外感動，諸緣萬慮自此出矣，非一身之萬物乎。《易·繫》云：天地綑縊，萬物化醇，男女媾精，萬物化生。正謂此也。天地生成運化不息，萬物生生化化而無窮也。○者萬物之太極也。
　　惟人也得其秀而最靈，形既生矣，神發知矣，五炁感動，善惡分而萬事出矣。
　　天位乎上，地位乎下，人物位乎中。天地，萬物之父母。人於萬物最靈者，得其中和之正，故神與道渾渾淪淪，一而不離也。天地設位，易行乎其中，即身心立，而神行乎其中矣。天人初不間，人自以為小，何也？蓋由不知其原也。推其本原，人之未生之先，抱養於太初，純純全全，未嘗須突離也。人之既生，炁變有形，形生炁聚神發知矣。本元靈覺之真，即无極之真也。五炁感動，真機妙應，發於外也。精感於耳謂之聽，地六成水也。神感於口謂之言，天七成火也。魂感於目謂之視，地八成木也。魄感於鼻謂之嗅，天九成金也。意感於身謂之動，地十成土也。真機一發邪正分，萬事自此出矣。若復有人收拾身心，消遣情識，聚五攢三，抱元守一，收視返聽，緘炁調息，外境勿令入，內境勿令出，一炁歸虛，潛神入寂，又豈有善惡之分也。至於抱二五之精，含太和之液，復无極之真，造虛无之域，是謂返本還元，歸根復命。玉蟾曰：父母未生以前，儘有无窮活路；身心不動之後，復有无極真機。其斯之謂歟。
　　聖人定之以中正仁義，
　　聖人鈎深致遠，動必循理。理之在乎，天下莫能與之較。故進修德業，必先本窮理，窮理之要，必先以中正仁義為本。故聖人定之以中正仁義，立極設教也。中正者，不性也。仁義者，天性之發也。貫天充地斡運樞機，寂然不動，體物无違曰中。坦平驀直，柔順大方，安常主靜，應物无疆曰正。克已復禮，普濟博施，成全委曲，接物无私曰仁。出處語默，感應隨順，利己利人，與物无競曰義。中也者，天下之大本也。正也者，天下之至當也。仁也者，天下之大公也。義也者，天下之至和也。《文言》曰：利者，義之和也。又曰：利物足以和義。是知仁義，進修德業之要也。中正者，窮理盡性之要也。中正仁義，包羅天地，揆叙萬類，以之修身則身修，以之治國則國治。周旋四海，經緯天地，巨細纖洪，無不具備。修進君子，誠能三反晝夜，用志不分，吾見其成道也易矣。
　　而主於靜，立人極焉。
　　所謂靜者，非不動，若以不動為靜，土石皆可聖也。《通書》云：動無靜物也。是謂動中之靜，真靜也。立冬後閉塞而成冬，謂靜也。日月星辰運行而不息，謂之不動可乎？冬至日閉關，示民以靜待動也。是動中有靜，靜中有動，變化之機也。靜極而動，天心可見矣。子曰：復，其見天地之心乎。是知萬物之本，莫貴乎靜，靜而又靜，神得其正，理所以窮，性所以盡，以至於命，超凡越聖。老子所謂清靜為天下正。《大學》云：定而後靜，人生以靜者，天性也。若復有人以靜立基，向平常踐履處，攝動心、除妄情、息正炁、養元精，自然於寂然不動中，感通於萬物也。急麼則靜亦靜，動亦靜，動而應物，其體常靜，是謂真靜。真靜久久則明妙，明妙而後瑩徹，瑩徹而後靈通。瑩徹靈通，十方无礙，是謂至清靜也。心清靜，則身清靜定矣。一身清靜，則多身清靜；多身清靜，則山河大地一切清靜；一切清靜，
　　則天下將自正。經云：人能常清靜，天地悉皆歸。此之謂也。古聖人云：而主於靜，立人極焉。此聖人教人之功也。非觀復知化者，孰能及此。
　　故聖人與天地合其德，日月合其明，四時合其序，鬼神合其吉凶。
　　聖人之於天下，猶天之於萬物也。故與天地齊德，日月齊明，四時合序，造化合機也。聖人體陰陽之運，達事物之理，先天也。君子法則聖人，奉順天時，後天也。先天者，天理自然不我違也。後天者，我弗敢違乎天也。《文言》曰：先天而天弗違，後天而奉天時。天且弗違，況於人乎，況於鬼神乎。
　　君子修之吉，小人悖之凶，
　　君子奉順天時，正心誠意而修之，故常吉。小人背理違義，肆情逐妄而悖之，枚常凶。修之之要，貴在順時，順時之要莫若靜。靜則无不克，无不克則莫知其極，莫知其極可以合聖，合聖而後知先天之道，至是復矣。廣成子云：无視元聽，抱神而靜，神將自正；必靜叉清，无勞汝形，无搖汝精，汝神將守形，形乃長生。是知靜者，入聖之基也。聖哉周夫子，一言以蔽之，主於靜。其為萬世人天之師歟。
　　故曰：立天之道曰陰與陽，立地之道曰柔與剛，立人之道曰仁與義。
　　立天之道曰陰與陽，天之乾坤也。立地之道曰柔與剛，地之乾坤也。立人之道曰仁與義，人之乾坤也。是謂三才肇形，各具一天地也，各具一太極也，各有變化也。推原其始，則本同一太極也。反窮諸己，三才之道一身備矣。立天之道曰陰與陽，心之神炁也。立地之道曰柔與剛，身之精魄也。立人之道曰七與義，意之情性也。身心意定，三花聚而聖功成矣。
　　原始返終，故知生死之說。
　　原其始，則萬物同出於一太極也；反其終，則萬物復歸於一太極也。反窮諸己，元炁乃身之始也。原乎元炁，先天而生，後天而存，周流六虛，彌滿八極，徹地通天，透金貫石，三才由之而立位。聖人體之而歸根復命，返性之初，恍惚之中，千和萬合，自然成真。一切有形，得之則生，失之則亡，卷之則藏於一毫端上，放之則充塞太虛之表，包括萬有，至大難量，原其所自，先乎覆載，混然成真，身之元也。由其始物，強名曰元炁。故身此身，因炁而有形，形變而有生，生變而有死。生者炁之聚，萬物出於機者也。死者炁之散，萬物入於機者也。出生入死，一聚一散，即太極動靜之機也。動必終於靜，出必終於反，生叉終於死，故原始返終，故知生死之說也。惟神莫測其始，莫知其終，歷千萬世而不變不易，无古无今，不生不滅。由其不變，故能運化生成，无休无息也。神也者，聖而不可知之者也。達是理者，靜坐而養神，安寢以養炁，冥情於寂，潜心於極，長生久視之道得矣。
　　大哉易也斯其至矣。
　　易之在天下, 无時不變，无時不化，生生化化，而无無窮者，易之妙也。神无方，易无體，通天下之變者，易也。盡天下之變者，神也。《易·繫》云：易有太極，是生兩儀，兩儀生四象，四象生八卦，八卦定吉凶，吉凶生大業。太極者，變化之始也。兩儀者，太極之變也。四象者，兩儀之變也。八卦者，四象之變也。吉凶者，八卦之變也。六十四卦，萬事萬理，一切有情，皆八卦之變。終也不變者，易也。由其不變，故變易无窮也。原其始也，一炁生萬有；反其終也，萬有歸一无。始終不變者，神也。由其不變，故能運化不息也。散一无於萬有者，神也。會萬有歸一无者，亦神也。神也易也，至矣大矣。
　　全真集玄祕要竟