元始無量度人上品妙經四註
　　經名：元始無量度人上品妙經四註。南齊嚴東、唐薛幽棲、李少微、成玄英四家註解；北宋道士陳景元集註。四卷。底本出處：《正統道藏》洞真部玉訣類。
　　度人經集註序
　　右街道錄真靖大師陳景元撰
　　夫空洞浮光，渾淪未判，大道之將化，故玄文發于中天；虛無之乍凝，迺妙黑結乎碧落。字方一丈之廣，勢垂八角之芒，粲粲煌煌，光華暐曄。是時，元始之降舍栢陵，五老之環侍雲坐，遽命天真皇人，規模槃屈，仿像奪真，疏成諸天隱書，編作五方靈範。紀混元龍漢之載，藏鬱羅紫微之宮，演為三十六部尊經，分為萬二千圖錄。天章雲篆，八會之書，莫不祖焉。昔在始青天中、寶珠之內，講集靈寶之教，拯拔天人之倫。玉晨君□之，以序其首尾，祕于上館，約四萬劫一傳，誓不輕泄于下世。於是龜臺金母憫陽九、百六之灾，親禮玉京，懇請流布。洎乎軒轅黃帝問道于峨媚之陰，稽首皇人，載傳寶訓。至吴有句曲葛玄，訪道會稽郡，祈真上虞山，遇太極誥使之駕，降靈寶眾經之帙，斯為上品，最先□焉。
　　厥後修誦之士，浹于寰區，隱韻祕音，世莫能究。齊之嚴東首為註解，仰推梵炁之旋箕，俯測酆都之泉曲，布諸方冊，表裹煥然。若非洞闡幽微，曷由條達宗旨？遂使嚮風之客，抉塞啟窾，隨性發明。及有唐道士薛幽棲，揮紱青城，毓真衡嶽，真解序說，明白存修。繼有太清供奉李少微、西華法師成玄英，各撰註疏，援引內音而拾遺補闕，事理悉備。景元總角慕道，少探玉經，不揆蔽蒙，輒敢編綴。今於四家之說，刪去重複，精選密義，纂成四卷。庶免多惑云爾。治平四年、歲次丁未、仲秋望日序。
　　夫道者，在於寂默虛無，心冥神契；經者，資於書寫傳授，誦詠弘暢。非寂默則莫能契道，非敷誦則無以弘經。雖宗轍有殊，而體貫齊一。張之則異域，混之則同歸。因道所以立經，因經所以明道。道為經之本體，經即道之迹用，本迹相明，體用玄合，是以煥真文於空洞之上，開洪源於紫極之館。則三品真目，析羣方飛天之書；七部眾經，播雲篆光明之迹。於是元始天尊坐於玄都玉京紫微上宮，以三洞正經居前，三大副經居後；道德二篇為輔弼，玉清隱書為教主。且《洞玄靈寶》，則三洞中洞之一部，《無量度人》，則中洞一部之一卷。修習之法，則一部多門；諷誦之篇，則此卷為首。上消天灾，保鎮帝王，下禳毒害，以度兆民，中拔祖宗，已身得道。斯則巍巍大範，獨步三清者哉。此經義旨冥奧，音韻隱祕，皆申明大梵之理，非化誘常途之辭，故云上聖已成真人，通玄究微，能悉其章。所以誦讀者多焉，精達者鮮矣。今不揆蠛蠓之力，強舉千鈞之重，直以凡下裁斷聖意，儻親承玄師，必冀蒙詢誨。時甲午歲、庚午月也。衡嶽道士薛幽棲序。
　　元始元量度人上品妙經四注卷之一
　　太上洞玄靈寶無量度人上品妙經
　　幽棲曰：太者，至大之名；上者，尊崇之稱。洞者，通達也；玄者，微妙也。靈即聖化也；寶即珍尚也。無量者，不可稱數；度人者，從凡入聖。欲明此經，開度升仙，無限制約。且《洞玄靈寶》是品秩之名，《無量度人》 即一卷之目。既品位高尊，復言上品；功用微妙，故言妙經也。○ 少微曰：太上，極道之境。洞玄，能通之智。皇皇元始，萬帝之尊，渺渺大羅，三天之上。既至，大而無外，亦窮高而不測。故曰太上洞通也，玄妙也。探幽索明，鉤深致遠，通天下之至理，窮萬物之妙數，故曰洞玄。變化無方，曰靈，欽崇貴愛曰寶。真文鬱秀，五帝朝軒，玉字垂芒，諸天宗範。於是刻書金簡，注解流通。寶愛靈文，故曰靈寶。元始天尊隨劫應化，進行三界，出法度人，得道成真，有如雨霧，考曆不知其筭，故曰無量度人。三洞天書、靈歌要頌，凡厥功行，開度為先，作真位之階梯，為種人之根本，故曰上品妙經也。
　　道言：
　　幽棲曰：即太上玉晨高聖大道君之言也。道君，元始天尊之弟子，太微天帝君之師也。居上清上元玉晨官，即上清之境，太清尊崇之位也。既受此經，因篇其序，故首題之始，是即標焉。○玄英日：按《本行經》云：道君是西那玉國人。蓋紫晨以流芳，皇上之冑裔，能尊承靈寶元始，封為鬱悅那林昌玉臺天帝。位登高聖，治玄都。《玉京大洞經》云：上清高聖大道君者，一號玉晨君，治藥珠玉闕七瑛紫房，受事虛皇。虛皇，即元始天尊也。
　　昔於始青天中，碧落空歌大浮黎土，受元始度人無量上品。
　　幽棲曰：昔，往也。始青天，即東方九炁青天也。在圓羅之上，出東極之表。始者，五方建首之名；青者，東方九炁之色。故真文日東方九炁始皇青天。既天蒼、炁青，則碧霞廓落，故云碧落。靈鳳瓊樹、空中鼓歌，故云空歌。大浮黎土，即浮黎大國名。受者，道君言我昔於此天之國，受元始度人之文。○少微曰：始青天者，東北玉隆天也。此天碧霞羅絡，靈奏神風，紫字鳴林，自成歌詠。此國土帝諱浮黎天尊，降臨十方，共會度人之際，受得是經。《靈書》云：東極大浮黎國，地皆碧玉，常生碧霞。又有青林之樹，樹葉並有自然紫書。風吹樹，聲音皆作洞章璨爛，朗徹太空，故曰碧落空歌也。○玄英曰：大浮黎土者，大是廣遠之名，浮黎是其帝諱，土是國中之地。
　　元始天尊當說是經，周回十過，以召十方。始當詣坐，
　　幽棲曰：元者，初也；始者，首也。言元始天尊建萬化之初，為眾道之首，居玉清上元之境，統大羅玄都之域。植天地之根，生萬物之母。既欲傳經說法，先召十方天真，方各一周，十方十過，非復同於十方周歷十過。周召既畢，然後登坐。○少微曰：元始天尊是虛皇應號，從真起應，則曰：證修。妙思幽源，迺自性獨有。故《洞神經》云：妙象無形，應感有體。真精之炁，化成姿容，于時十遍轉經，十方萃止，無遠不應方詣坐，端也。詣者，就也。
　　天真大神、上聖高尊、妙行真人、無鞅數眾，乘空而來。
　　少微曰：鞅，止也。夫真聖尊神、部從洋溢，千乘萬騎，諸天盡來，、以此格量，其數何止。
　　飛雲丹霄，綠輿瓊輪，羽蓋垂蔭，流精玉光，五色鬱勃，洞煥太空。
　　幽棲曰：鞅者，央也，古字少以鞅為央。央，盡也，已也。即無鞅數眾，而復存思也。○少微曰：自元始洞玄以下曰經也。不可稱量，皆蔭羽蓋而乘綠輿，飛雲丹霄而捧瓊轂，天真無不咸集，上聖一合齊至，流精曜於十方，玉光煥於空洞。流精者，即玉光之中有五色流精也。玉光者，即真人身光也。太空者，在太清之上。○少微曰：飛雲丹霄，結成衣服；綠輿、瓊輪，驂駕、龍鳳。皆精光倏爚，綵色熒煌，天尊法服。科曰：自梵天以上，並飛雲流霄自然妙炁結成衣服。○玄英曰：輿者，車中之厢也。既以流霄為衣，乘駕綠輿之輦，又以靈鳳之羽為車輿之蓋，參駕九色之龍鳳，更相蔭映，故云羽蓋垂蔭、光輝敻煥；故云流精玉光、車服赫奕；故云五色。五色充盛，謂之鬱勃。億乘萬騎、浮空而來，遍滿太虛之中，悉往浮黎聽法，故云洞煥太空。
　　七日七夜，諸天日月星宿、璇璣玉衡，一時停輪。神風靜默，山海藏雲，天無浮翳，四炁朗清。
　　幽棲曰：凡言諸天者，皆三十二天也。諸天之中，各有日月，其精光本化，皆此境分根。璇璣、玉衡者，北斗七星也。四炁朗清者，天、地、日、月四象之炁也。夫真之傳真，聖之授聖，故得三光息輪以駐照，山海納炁而吞煙，風伯不敢鳴條，雲將理無翳景。故得天地開朗，日月清明，七日七夜，法事將畢。既稱停輪，那復有夜？即以常時準量，七日七夜之頃。○少微曰：此三者，天瑞也。《天文志》曰：北斗七星，所謂璇璣玉衡。魁四星，為琁璣。杓三星，為玉衡。夫日月星辰天官宮室，時來聽法，所以停輪也。
　　一國地土，山川林木，緬平一等，無復高下，土皆作碧玉，無有異色。
　　幽棲曰：一國者，即浮黎之大國也。山有騫林瓊木，川有神溪靈澗，且坦然泯平一等，理無高下相傾。既皆碧玉為地，寧有異色之雜。此即當時神變靈化，自然使日月停輪、山川自坦。○少微曰：此二者，地應也。山川土府，地衹所居，感應虛無，化成碧玉也。
　　眾真侍坐，元始天尊玄坐空浮五色師子之上。
　　幽棲曰：師子在空虛之中，玄坐置師子之上。師子是獸中之王，威伏眾獸，一吼則邪魔皆伏。天尊神德，降伏眾魔，復居師子之坐。天尊既登坐說經，眾真則列侍而聽○。少微曰：此一者，天尊道相也。
　　說經一遍，諸天大聖，同時稱善。是時一國男女聾病，耳皆開聰。
　　幽棲曰：初聞天尊之靈音，開闡至聖之妙理，故齊聲稱歎，善莫大焉。於是浮黎大國若男若女，聞之者聾病皆聰，此一遍之驗也。○玄英曰：是時國中聽法之男女，聞經一遍，耳聞心悟，名曰開聰。亦云國者，身也。聞法即悟，了入心宮，是開聰也。
　　說經二遍，盲者目明。
　　幽棲曰：初使耳聞妙義，次令目睹天尊，此二遍之驗也。○玄英曰：二遍漸識文字，故云目明，若據注意而言，非形骸之病也。
　　說經三遍，瘖者能言。
　　幽棲曰：既令目能睹聖容，即使口得言經，此三遍之驗也。○玄英曰：三遍心識悟解，自能傳說妙法，故曰能言也。
　　說經四遍，跛痾積逮，皆能起行。
　　幽棲曰：既令口能言經，即使足能行道，此四遍之驗也。○玄英曰：三遍雖能言說，由未了達真理，乃至四遍，即解尋師問義，故曰能行。積逮者，世傳之疾，流引相及也。
　　說經五遍，久病痼疾，一時復形。
　　幽棲曰：既令足能行道，即使舉體俱修，此五遍之驗也。○玄英曰：五遍即了悟在心，功滋福潤，能令久病痼疾，盡得消除，一時復形，還如未病之時也。
　　說經六遍，髮白反黑，齒落更生。
　　幽棲曰：既舉體俱修，故體蒙真效，此六遍之驗也。○玄英曰：六遍功多福深，能令白髮更黑，落齒更生。
　　說經七遍，老者反壯，少者皆強。
　　幽棲曰：初則從首示以靈效，次則通體沐浴聖恩，此七遍之驗也。○玄英曰：七遍轉經，老者皆成少，壯少者更益康強。
　　說經八遍，婦人懷妊，鳥獸含胎，已生未生，皆得生成。
　　幽棲曰：既在生之者，則還童却老；未生之者，則得其生，此八遍之驗也。○玄英曰：七遍功包七識，化被三才，八遍則通潤四生，含靈有慶。胎生者不殰，卵生者不殈，俱蒙養育，故云皆得生成。
　　說經九遍，地藏發泄，金玉露形。
　　幽棲曰：人既得性命之生，復感地藏開見，國人皆獲金玉之重寶，此九遍之驗也。○ 玄英日：前明通化四生，此則幽衹感慶。發其地藏，露出金玉之形；遍滿山川，人得足用，故云金玉露形。
　　說經十遍，枯骨更生，皆起成人。
　　幽棲曰：既獲祕藏之珍寶，次即變臭腐為神奇，此十遍之驗也。○玄英曰：九遍既通於地理，十遍則上感諸天，故得太一回骸靈符，起死積年枯骨，更起成人。
　　是時一國，是男是女，莫不傾心，皆受護度，咸得長生。
　　幽棲曰：當此之時，浮黎之國若男若女，無老無少，皆受聖恩，普得濟度。生者不死，死者更生，故咸得長生也。○玄英曰：傾，盡也。天尊說經之時，浮黎一國男女皆在坐側，聞說妙法，各自盡心諦聽，故云莫不傾心也。一國之人受此度人妙法，故云皆受護度；度得成真之道，故云咸得長生。凡諸天人，病有輕重，修道之法，隨功深淺，病輕則遍少而瘥；病重則功多而愈，故知誦經十遍，上達諸天，起死回骸，長生久視。○少微曰：夫龍虎嘯而風雲生，聖人作而三才應，此自然之數，必至之符，是以十遍說經，百痾立愈。非元始之大聖，孰能與於此乎？而舊學之法，以為心智之病非形骸之病，謬亦甚矣。或曰：按種人四天，斷諸結習，人皆靈洞，不受胎生。今天尊說經於碧落，則種人第三天也。何因一國疾病同於天下凡夫？今所不取，以威制所行則稱一國，若諸侯以境內為國，天子以四海為國，三十二帝各以三十二天為國；然則天尊道無不周，化無不及，則可以八圓世界，總為一國。若以此為國，則誰非天尊之國哉！男女有病，亦何怪也。《空洞靈章》云：風動八圓，回浮更朗幽遼。舊說云：八方，諸天，謂之八圓。玄都為中宮，八方各有五億五萬五千五百五十億重。如此眾天，是元始一化之境域也。
　　道言：是時元始天尊說經一遍，東方無極無量品至真大神無鞅之眾，浮空而至。
　　幽棲曰：是時者，即明初說經之時也。初說一遍，即東方之眾傾城而至。既尊卑升降，品位殊多，故云無極無量品。又如隙中細塵，不可勝數，故云無鞅之眾也。皆乘虛駕浮自空而至。鞅者，央也，義已明上。此即初說一遍，聾病耳皆開聰之時也。○玄英曰：此章復述天尊周回說經，以召十方之事。前文通召十方，未顯指其方所。此文重出，使學者深知天尊召集諸天非無次叔，故說經一遍，感得東方無極無量品至真大神、無鞅數眾浮空而至。鞅，猶止也。真聖心無止著，有感即應，故聞經一遍，浮空所召廣遠，故至於無極。真聖無限，故云數眾俱來證法，傳度天人。
　　說經二遍，南方無極無量品至真大神無鞅之眾，浮空而至。
　　幽棲曰：諸義十方，並同此初說二遍，盲者目明之時也。
　　說經三遍，西方無極無量品至真大神無鞅之眾，浮空而至。
　　幽棲曰：此初說三遍，瘖者能言之時也。
　　說經四遍，北方無極無量品至真大神無鞅之眾，浮空而至。
　　幽棲曰：此初說四遍，跛痾積逮，皆能起行之時也。
　　說經五遍，東北無極無量品至真大神無鞅之眾，浮空而至。
　　幽棲曰：此初說五遍，久病痼疾一時復形之時也。
　　說經六遍，東南無極無量品至真大神無鞅之眾，浮空而至。
　　幽棲曰：此初說六遍，髮白反黑，齒落更生之時也。
　　說經七遍，西南無極無量品至真大神無鞅之眾，浮空而至。
　　幽棲曰：此初說經七遍，老者反壯，少者皆強之時也。
　　說經八遍，西北無極無量品至真大神無鞅之眾，浮空而至。
　　幽棲曰：此初說經八遍，婦人懷妊，鳥獸含胎，已生未生，皆得生成之時也。
　　說經九遍，上方無極無量品至真大神無鞅之眾，浮空而至。
　　幽棲曰：此初說經九遍，地藏發泄，金玉露形之時也。
　　說經十遍，下方無極無量品至真大神無鞅之眾，浮空而至。
　　幽棲曰：此初說經十遍，枯骨更生，皆起成人之時也。
　　幽棲曰：說經一遍，召集一方，十遍既周，十方俱至，即三十二天與四維上下，謂之十方。○少微曰：此復序周回說經，以召十方之事也。且天尊至神，延保自在，說經十遍不頓召十方者，何哉？將以鄭重慇勤，使人曉悟也。
　　一國男女，傾心歸仰，來者有如細雨密霧，無鞅之眾，連國一半，土皆偏陷，非可禁止。
　　幽棲曰：迮者，充塞也。重說國人歸仰靈範，回心真化，來如細雨之飛空，集若密霧之四合。充塞既遍，致令倫陷，此是明其甚多之時耳。推理不應偏陷也，靡靡而順風，復安可逆止，故聖人無心，方圓任物也。○少微曰：此國是浮黎大國也。迮國一半者，言聚會之處，占國半境。迮，占也。
　　於是元始懸一寶珠，大如黍米，在空玄之中，去地五丈。元始登引天真大神、上聖高尊、妙行真人、十方無極至真大神、無鞅數眾，俱入寶珠之中。
　　幽棲曰：寶珠者，喻道也。故懸於空玄之中，亦同玄珠之義。大如黍米者，即五穀之首米，即生人之本。言人得經，如命之資米。又欲得寶珠之內，傳授靈寶之文，則寶中更寶，玄中又玄；真中之真，道中之道，於是引十方之眾，納一珠之中。更示以神化無方，非物理所測。去地五丈者，欲令人出五濁之世，脫五行之用。五濁既出，自無眾患之□；五行不用，永離相刻之息。是故五行不相刻，萬物悉可全，自然長生久視，得道成真也。
　　天人仰看，唯見勃勃從珠口中入。
　　玄英曰：勃勃者，無量眾多，同於雨霧之狀，入於珠口之中，亦明真智無窮也。
　　既入珠口，不知所在。國人廓散，地還平正，無復欹陷。
　　幽棲曰：天人，即始青天中人也。國人，即浮黎大國之人也。既非天真大神、上聖高尊，故不隨入珠口之內。引例，復不與監度之盛事。所以於下仰觀，唯見勃勃而入，入而不閡。珠之小，殊不防人之多。多少自容，小大相納，故不知所在也。前云偏陷，此云欹陷者，偏傾。高者偏低，初塞半國，似如偏陷，及乎廓散，還似復平也。○少微曰：舊說以珠表清虛圓極之體，黍表馨香百穀之長。納人入珠，明妙道包容也；處在空中，不累諸有也；去地五丈，離於五欲也。地還平正，示大道平夷；元復欹陷，明正性得復也。皆背文生義，妄作異端，駭其常情，謂無此事。嘗試論之曰：夫元始開圖，法教非一，或無為端寂，示物歸根；或變化威靈，使人慴伏。而神通自在，真應無窮。珠納天人，何容不可！且謫仙小術，猶隱現壺中，豈虛皇大聖礙行藏於珠內也。
　　元始即於寶珠之內，說經都竟。
　　玄英曰：竟，猶畢也，了也。悟道之者，已得升珠入妙，天尊說經既畢，乃於寶珠之內，傳此真經於太上道君，謂下文也。
　　眾真監度，以授於我。
　　玄英曰：此明道君得經之事也。眾真者，監領度人真官之職也。元始說經已畢，勑此監度眾真，令將此經傳授道君，道君受得此經，故云以授於我。
　　當此之時，喜慶難言，法事粗悉，諸天復位。
　　玄英曰：道君自稱，受得真經，略已悟解。其中法事既得悟解，故諸天眾聖各歸本位，復其常處。
　　倏欻之間，寂無遺響。
　　幽棲曰：我，即道君自稱也。既於珠中傳寶後，是以聖授真，千真共監，萬聖齊度，眾慶斯會，何可勝言1 ．法事既畢，天會將復，悅爾之頃，冥寂無聞。○少微曰：聖人無心，真應隨機，遇感則興，緣離便息。
　　是時天人遇值經法，普得濟度，全其本年。
　　玄英曰：既得聞此妙經，大眾俱蒙濟度，保其全福，故得終其本命之年也。
　　無有中傷，傾土歸仰，咸行善心。
　　幽棲曰：當此之時，天人國人，若男若女，因玆聞經見法，莫不罄竭丹心，度灾難之流，無夭閼之患。三業既靜，六根不生，眾惡俱消，萬善齊起。
　　不殺不害，不嫉不妒，不婬不盜，不貪不欲，不憎不，言無華綺，口無惡聲。
　　幽棲曰：不殺不害者，謂除身業罪；不嫉不妒者，謂除心業罪；不婬不盜者，謂除身業罪；不貪不欲者，謂除心業罪；不憎不者，謂復除心業罪也。華綺者，飾妄浮辭也。惡聲，穢罵毒語也。此都遣十二之惡行，然後乃至大順。
　　齊同慈愛，異骨成親。
　　玄英曰：人皆十惡不生，動合真常之理，故得齊同慈愛，異骨成親。古人不獨親其親，不獨子其子；堯舜授禪，能令天下歸心；況天尊說經，一國歸仰，自然異骨成親也。
　　國安民豐，欣樂太平。
　　幽棲曰：齊同慈愛之如，一等萬物之若，己保國民之豐盛，樂太平之永日也。○少微曰：斷命曰殺，殘傷為害。惡他勝己曰嫉；憎同儔曰妒；男女不以禮交為婬；竊人之物曰盜；無厭曰貪，嗜好曰欲，嫌人曰憎，猜疑曰。十惡既滅，則異骨成親；萬行玄同，則聲無悖戾。自然疾疫不作，人無夭傷，年穀豐登而國太平也。○ 玄英曰：齊同慈愛，其國必安。無有中傷，人自饒足。五穀成熟， 災害不生。有此眾善之功，故云忻樂太平也。
　　經始出教，一國以道，預有至心，宗奉禮敬，皆得度世。
　　幽棲曰：於是元始天尊睹國人之信善，出真範以導之，若精誠修奉，必升仙度世也。○少微曰：言一方化而羣方得，邇人順而遠人服也。
　　道言：元始天尊說經中所言，
　　玄英曰：謂說混洞赤文，及以元洞玉曆，此謂《靈寶本章》也。
　　並是諸天上帝，內名隱韻之音，
　　幽棲曰：經中所言者，即後二章所說三十二天隱名，三十二天帝之內諱。皆大梵之言，言非造次致詰，故云隱韻也。
　　亦是魔王內諱，百靈之隱名也，非世之常辭。
　　幽棲曰：魔王內諱，即五帝大魔之諱字也。百靈之隱名者，即無英、白元之名號。既皆隱名內諱，故非世之常辭也。
　　上聖已成真人，通玄究微，能悉其章。
　　少微曰：《字林》云：悉，詳盡也。○幽棲曰：既內名隱韻，非世常辭，故真人之中，有通玄之才、究微之鑒者，乃能悟其旨耳。
　　誦之十過，諸天遙唱，萬帝設禮，河海靜默，山嶽藏雲，日月停景，琁璣不行。
　　幽棲曰：言上聖已成真人，通玄究微者，誦之十過，則道契諸天。故同聲而遠唱；德齊萬帝，故設禮而來賓。河海息飇浪之飛騰，山嶽攝雲煙而不起，三光駐景，七曜凝輝，天地貞明，晝夜燭也。
　　羣魔束形，鬼精滅爽，回尸起死，白骨成人。
　　幽棲曰：既正道坦行，即邪魔消匿，故使朽骸歸再超之魄，白骨復重形之魂。既能使死者更生，固宜令生者不死，此真人之格者也。
　　至學之士，誦之十過，則五帝侍衛，三界稽首，魔精喪眼。鬼祆滅爽，濟度垂死，絕而得生。
　　幽棲曰：至學之士者，則心堅於鐵石，操烈於水火，天地不能逾，鬼神不能惑，行人之所不能行，已有若無。以此，太極已上有真名者，誦之十過，則五帝翼侍於左右，三界稽首而致敬，邪魔喪其睛目，垂死自然而得生。五帝，則五方之天帝。三界，則三界之魔王也。○少微曰：上聖大道，威能制天，至學力微，唯能御地。制天能使三景停輪，白骨復命，御地能令三界稽首，垂死卻生。大小之涯，不可相越也。
　　所以爾者，學士穢氣未消，體未洞真，召制十方，威未制天政。
　　少微曰：天政，謂日月五星，天文七政也。
　　德可伏御地衹，束縛魔靈，但卻死而已，不能更生。
　　幽棲曰：爾者，然也。夫至學之士，名行既登於真格，功用則蔑於世人。
　　所以然者，為骨體未真，穢氣仍在，則十方未可召制，諸天未得振威。止可攝御邪魔，卻垂死之死，不能令朽骸枯骨復形更生，此至士之格也。○少微曰：學士即上至學之士也。神力不弘，功未圓備，不能威制天象，只可伏御地祇。力能臨死卻死，未能回骸起朽也。
　　輕誦此章，身則被殃。
　　少微曰：五帝威神侍衛《靈寶》，司察輕慢，良為險巇。
　　供奉尊禮，門戶興隆，世世昌熾，與善因緣，萬災不干，神明護門。
　　幽棲曰：輕誦者，謂不整潔形服，不依按科儀；或行立坐臥，聊耳妄誦。豈但己身受考，抑亦上累祖宗。若唯敬禮尊崇，則致門戶興盛，一身受福，昌系子孫，惡根不生，常與善會。
　　既千神來護，何萬灾能干？以此而言，誦而不味者，未若不誦而敬。諸持經之士，宜審詳焉。
　　斯經尊妙，獨步玉京。
　　少微曰：言獨用此妙道，可以飛步玉京。《本相經》云：大羅天上，有玉京之山，無根而生，據空而停，其中有紫微上宮，辟方三十萬里。金樓玉臺，七寶光飾。玉室上有三十六所，方圓八千里，真文大字，滿在其中。
　　度人無量，為萬道之宗，巍巍大範，德難可勝。
　　少微曰：《爾雅》云：範，法也。○幽棲曰：既諸天所崇，不傳下世，處紫微之祕藏，在玄都之特用；為度人之最，標眾道之首。巍巍聖範，殆崑崙之冠霄；德量難勝，以溟海之莫測。斯之妙道也。
　　道言：凡誦是經十過，諸天齊到。億曾萬祖，幽魂苦爽，皆即受度，上升朱宮。
　　幽棲曰：此言凡誦者，則不限高下之格，是能依法精心誦持十過者。則諸天眾聖，降集於房廟，播祖禰之幽魂，及昆宗之苦爽。下離北府，上入南宮。朱宮者，即南宮也。
　　格皆九年，受化更生，得為貴人。而好學至經，功滿德就，皆得神仙，飛升金闕，游宴玉京也。
　　幽棲曰：格皆九年者，即九年之格也。謂法三火之數，即三三如九。朱宮是南方，屬火。以火鍊形，故云三火。九年受其鍊化，然後更生貴族。生即便修此經，昔薰習之仍在，萬遍之功既滿，三千之德復圓，遂超然昇度，逕得神仙；登金闕而朝聖君，游玉京而謁元始，此十遍之格也。○少微曰：此明能度先祖也。按《三元品戒》，朱陵度人之格，凡有三等。九年者，中福之格，大福則乃三年，小福則二十四年。皆更生下界，得為貴人。藉其先緣而能好學，不經生死，便得神仙。
　　上學之士，修誦是經，皆即受度，飛升南宮。
　　幽棲曰：上學之士者，則聞道勤行，見法必學，始終不替。寒暑無虧，此太清九宮已下有仙名者。既修誦此經，使身得道，飛昇仙域，受鍊南宮。夫魂魄昇仙，則火鍊鬼質；生身得道，則火鍊垢穢。初故皆入南宮，然後登其本位，此上士之格也。
　　世人受誦，則延壽長年，後皆得作尸解之道。魂神蹔滅，不經地獄，即得反形，游行太空。
　　幽棲曰：世人者，即常途之人也，非出羣之士。既以祖因福淺，身業功微，故生前則享壽遐齡，沒後則解形蹔滅。然不拘三官之制，不受九府之艱，期限數登，則神歸形復。既改形容於三官之館，易童顏於九鍊之尸，故不入南上之宮，便歷太空之境。太空在太清已上三域，此世人之格也。從真至此凡有五等，則階級差殊也。○少微曰：又明世人誦之，亦能自度也。世人德薄，功行未圓，雖不能骨肉同飛，亦能尸解而度。《本相經》云：前功不立，後則骨肉不仙，是故尸解而得道也。按上經，尸解有四種：一者兵解，若嵇康寄戮於市，淮南託形於獄；二者文解，若次卿易質於履，長房解形於竹；三者水火鍊，若馮夷溺於大川，封子焚於火樹；四者大陰鍊質，視其已死，足不青、皮不皺、目光不毀，屈伸從人，亦尸解也。肉皆百年不朽，更起成人。《真語》：裴君曰：尸解仙者，不得御華蓋、乘飛龍、登太極、遊九宮，但不死而已。以弓劍曰兵解，竹杖曰文解，兼水火、太陰，為四種解也。
　　此經微妙，普度無窮，一切天人，莫不受慶。無量之福，生死蒙惠。
　　幽棲曰：此經功力致用，眇邈難思，十轉則萬炁齊仙，五級則度人無量。天人沐解脫之慶，生死，賴拔度之恩也。
　　上天所寶，不傳下世。
　　少微曰：天尊說經之時，不傳下世；王母所請許保甲申之灾，因此流通，人間始有也。宋君曰：此經度人，凡有四種。一者白日升天，即身而度；二者尸解變易而度；三者死而不朽，後更起生；四者魂神暫滅，即昇南宮受化。業有輕重，故報有差殊，兼度曾祖，故曰生死蒙惠。
　　至士齎金寶效心，盟天而傳。輕泄漏慢，殃及九祖，長役鬼官。
　　幽棲曰：既稱祕於玄都，固宜不傳下世。今因太上流布，方復降授人間。故令至士齎金寶以效心約輕，宣之重誓，違盟則九祖獲考，寶祕則億曾齊功。○少微曰：夫靈文祕重，授受良難，豈得率爾輕傳，殃延九祖。
　　侍經五帝，玉童玉女，各二十四人，營衛神文，保護受經者身。
　　幽棲曰：此言五帝玉童玉女者，是五帝之玉童玉女來侍，非五帝與玉童、玉女俱侍此。五帝即五老帝君，非五方之帝也。童之與女，都四十八人，既常營衛神經之文，亦兼保護誦經之者。則叉薦舉精誠之功，司察泄慢之過，受誦之子，宜慎之焉。若出入遊行，必宜携執，則使持文而護身，免灾而無慮矣。
　　道言：正月長齋，誦詠是經，為上世亡魂斷地逮役，度上南宮。
　　幽棲曰：正月，上元大慶之月也。故能福及上世祖曾，幽魂苦爽，斷鬼神連逮之役，受仙官拔度之慶。夫言齋者，謂身無雜務，心不外想，內外清虛，抱元守一，終乎此月。故言長齋。
　　七月長齋，誦詠是經，身得神仙，諸天書名，黃蔍白簡，削死上生。
　　幽棲曰：七月即中元大慶之月也。故中及己身，諸天上生；名於白簡，酆岱落死；籍於黑簿，身得神仙，位登天府。黃籙、白簡者，以黃金為書，以白玉為簡也。此獨不言十月下元者，為上元上延祖考，中元中及己身，下元下逮子息。今既皆明至學為首，則至學上有祖考而下無子息，故十月下元，略而不言。經中亦不說下元功過。至學之士，詳而審之。○少微曰：天官考時，宜度先祖；地官校月，可度己身。此先後之差，尊卑之序。黃籙、白簡，記仙之籍也。《錄字回年經》曰：名書帝籙，蓋有宿緣，皆由勤慕，非自然也。○玄英曰：按《三元品械》，正月三陽炁生，位在上元諸天校定之時，宜度先祖。七月是中元校定之月，地官考校之辰，宜度己身。亦是先後之差、尊卑順序之儀也。謂修道之法，普度無窮，通濟死生，動植咸潤；上為皇家宗廟，下為五苦幽魂，豈獨先超七祖。此乃使人追孝之心，故云為上世亡魂。
　　十月長齋，誦詠是經，為帝王國主、君臣父子，安鎮國祚，保天長存。世世不絕，長為人君，安鎮其方，人稱太平。八節之日誦詠是經，得為九宮真人。
　　幽棲曰：謂四立、二分、二至，為八節日也。皆諸天大慶吉會之日，檢勾學者功過之辰。若於其日能齋而誦之，則得為九宮真人也。所以爾者，其九宮除中央之尊位，周回八宮，以應八節。既與其日相符，故誦之得登此境。○少微曰：一元有三宮，三元有九宮也。又解：夫八節之日，皆有八史神下伺人善惡，所以八節必須修誦。何故八節之日為九宮真人？明八節是八卦，左三右七等并，以中宮首足合於九宮，故曰九宮真人也。
　　本命之日，誦詠是經，魂神澄正，萬炁長存，不經苦惱，身有光明。
　　幽棲曰：本命即年辰之日，唯檢勾一身之功罪，故令其日齋誦之。且人以炁為根，以神為本。炁存則神正，本固則根深。內神炁以相符，外光明而自軫。如此則萬憂不生，苦惱奚入？既以我本命之日修誦，故能存我之神炁。聖人作則，皆有由然，以此推之，則修真之理自明矣。○少微曰：夫神和而炁暢，故聞靈音而澄正，感虛白而光明也。○疏曰：本命日則有司命君下察人善惡，所以亦須修此經。人若為惡，則邪炁入身；若其為善，則正炁歸己。而永保長存，不經苦惱也。
　　三界侍衛，五帝司迎，萬神朝禮，名書上天。功滿德就，飛昇上清。
　　幽棲曰：三界侍衛者，即三界魔王左右侍衛也。五帝司迎者，即五方天帝出入迎送也。於是坐朝眾靈，名書帝籙，萬遍功備，千行德圓，即白日升天、飛登上清也。○少微曰：陸先生云：上清，中都也。按《龍蹻經》：四梵以上，次有三清。太清十二天，九仙所居；次上清十二天，九真所居；玉清十二天，九聖所居。今三十六天，並不壞之境。《洞神經》云：三清天，自然化也。憑空而立，七寶宮殿，不生不滅，百靈侍衛矣。
　　道言：行道之日，皆當香湯洗浴，齋戒入室東向。
　　幽棲曰：行道之日，即持誦此經之日也。恐人不得此長持，故云行道之日，亦是前所說吉日也。每皆以香湯洗浴，然後入別室齋心潔己，清凈無為。若山居寡力者，亦可於所寢之室，常護令整潔，先被服盥漱，置經於桉，然後又於經堂焚香，禮請跪啟。今修誦之旨，即取經於室中，東向正坐。焚香披讀，注心歷目，微聲吟詠。若直爾念誦，文多錯誤，則却，上三十字讀，勿使忽速，苟貪遍數，翻為失功，誤人不小。調聲誦詠，令神和魂暢，常令香炁綿綿不絕於室。至此章，則依法存叩之也。
　　叩齒三十二通。上聞三十二天，心拜三十二過。
　　少微曰：《真語》云：叩齒以集神，咽津以和真。《易》曰：帝出于震。震，長生之方，諸天之尊也，故東向也。先想皇曾天而拜之，以次天帝，每一想一拜，而取遍也。
　　閉目靜思，身坐青、黃、白三色雲炁之中。
　　少微曰：玄炁，青也。元炁，黃也。始炁，白也。想此三炁也。
　　內外蓊冥，有青龍、白虎、朱雀、玄武、師子、白鶴，羅列左右，日月照明。洞煥室內，項生圓象，光映十方，如此分明。密呪曰：
　　幽棲曰：更焚香臨目。臨目者，半開也。接手者，兩手杳於膝上，即叩齒三十二通。每叩一通，令響應一天。訖，存我起拜三十二天帝，從東方北首而始。以次周回四方，每一拜存一帝；而拜之訖，閉目存我。坐下自然有青、黃、白三色雲炁，須臾滿一室之中，鬱鬱藹藹，左有青龍，右有白虎，前有朱雀，後有玄武；師子左右各兩行，行有其八，對坐相望。白鶴與師子同也。日在前，月在後，明照室內，項生光象，照徹十方。如此存訖，更重覽所存者，分明如睹也。密呪者，即口動而無聲也。
　　無上玄元太上道君，召出臣身中三五功曹、左右官使者、侍香玉童、傳言玉女、五帝直符、直日香官，各三十二人，關啟所言：今日吉慶，長齋清堂，修行至經，無量度人。臣及甲乙轉經受生，願所啟上徹，逕御無上三十二天元始上帝至尊几前。
　　少微曰：元始上帝，天尊之別號也。
　　畢。引炁三十二過，
　　少微曰：引炁者，以口吸引之也，非引出也。仍想三十二天本天中炁色，依次第而吸之，從皇曾天為始。
　　東向誦經。
　　幽棲曰：既發罏之祝，不假悉注；略言要用者耳。直日香官，即三十二天各一官也。下來監察，而復上奏。今日吉慶者，即三元八節之吉日也。每皆云：今某日吉慶，既屢言長齋，即不得不齋也。臣及甲乙者，後日月、天地、星辰、國主、兆民等之所稱也。若平常之時，即言臣及祖考也。元始上帝者，即非元始天尊也。夫上帝高尊亦位齊元始，故得稱焉。是知元始之號，非一尊之稱。祝畢，即以鼻吸三色雲炁，入口而咽之。三十二過畢，洞徹一形之內，良久誦經。上香誦經。初一遍，從序誦，因便存思；其後遍，直從元始洞玄題去，每令一存，周得十過為佳。若有急事，暫起亦得；若經時稍久，即須卻依前，新從序續，而復存思也。○ 少微曰：自元始洞玄以下曰經也。
　　元始元量度人上品妙經四注卷之一竟
　　元始無量度人上品妙經四注卷之二
　　齊嚴東、唐薛幽棲、李少微、成玄英註，宋陳景元集
　　元始無量度人上品妙經
　　幽棲曰：前題兼稱太上洞玄靈寶，此題直云元始無量度人；序題太上，欲明太上所序經。前則都總部秩之名，後則單指一經之目。上品妙經，義同首注。○少微曰：前是道君序經，故以道言標首，此是天尊自說，故書元始為題。又自然已前，亦是道君小序；混沌已後，方是天尊本章也。
　　元始洞玄，靈寶本章，
　　東曰：元者，先也。先天而生，故曰先也；亦曰大也，大無不包，故曰大也。亦曰炁也，細無不入，故曰炁也。亦曰無也，無形無影，故曰無也。亦曰靈也，能變能化，故曰靈也。亦曰道也，經曰：道可道，非常道也。明常道無形，不可得而名，故略云其狀。始結也，無炁始結，故言結也。亦初也，玉字初開，故曰初也。亦化也，化生天地，故曰化也。亦端也，為萬物之首，故曰端也。亦終也，終乎無終，故曰終也。經曰：無名天地始；又曰：天下有始，以為天下母；又曰：始制有名，故曰：始生一。一，天也。天從始而生，明始亦元也。會歸於元。元生之時，無天無地，無神無鬼，溟涬濛鴻，無所分別，元炁始結，而成玉字。
　　玉者，自然之精。精出而發光以成天地、日月、星辰，所以化成元始尊神者，明其有靈也，所以化生天地、日月、星辰者，欲以生養萬物也。所以天地萬物生後，而有號者，明元始造化也。所以號元始者，示人知始終之歸趣也。洞，明也。洞照無極，故曰明也。亦通也，通達無窮，故曰通也。玄，空也。杳然空洞，故曰空也。無炁始結而成玉字，在空玄之中，通達照乎四方，顯乎龍漢，隱乎延康，先乎赤明，耀乎開皇，逮至上皇也。靈者，眾聖之通稱也。寶者，眾聖之所珍也；章者，文章也。玉字始出，本形如印，八角垂芒，文彩煥耀，洞應無窮。在天曰靈，在地曰寶；空玄為靈，入藏為寶，故曰靈寶。太上道君說其所由也。○少微曰：元始微言，通同玄妙，靈文寶貴，音韻成章。
　　上品妙首，十迴度人。
　　東曰：上品者，元炁始凝結青、黃、白三炁，置上元三宮。其第一宮名玄都元陽七寶紫微宮，始陽之炁，總主上真自然，玉虛高皇上帝、諸天帝王、上聖大神，其官皆五億五萬五千五百五十五萬重。青陽之炁，其中官寮亦有五億五萬五千五百五十五萬眾，皆結自然青陽之炁而為人也，衣則青羽飛衣。宮中有延生符，八方之炁，欻然而到，便成人也。毀符焚身，即隨煙而化還為炁也。太玄上府紫微宮有左、右、中三府，左府主生宮，太陽火官考；右府主死宮，太陰水官考；中府主生死罪錄，風刀之考。三府各領官寮九千萬眾，總統生死罪福一十二曹。其左宮，名太玄都元黃太極左宮。則元黃之炁總主上真，已得道及未得道修真男女，生命錄籍。其宮有招靈之符。右宮名太玄都洞白太極右宮，則天元洞白之炁，總主上真已得道、及未得道修真男女滅度仙錄，及罪簿死籍。宮中有明真之府，其中官寮品格，具如紫微宮之儀也。上元品天官凡有三宮，宮有三府，宮統十二曹，三宮合三十六曹，並治元陽之上、太空之中，自然之號，普統上真已得道。三元日，集校陰陽、水、火、風刀三府，考官三十六曹、青黑二簿，列奏紫微、太微左、右、中三宮。其事自具出《三元品戒》中。今略舉一隅。昔龍漢之年，玉字始出，日月始明，天地亦分，眾真列位，元始出法度人。說經十遍，周回十方，度人無量之數。元始因撰作十部妙經，以紫筆書著空青之林，眾聖所崇，為經之祖宗，故曰上品妙首也。○幽棲曰：此演經之時，故亦都叙題目之旨趣也。明誦之十過，即能度人，故元始說之十過，以召十方。每以十過為法。所以前序言：凡誦是經十過，億曾萬祖皆即受度，亦是回法輪十轉之義也。○少微曰：即此章句，言約事弘，是謂上品真經，妙道之首；十回輪轉，廣度天人也。○玄英曰：上品者，群經品秩之中，此品最為第一也。妙首者，此經有度人之法，為眾妙之宗，故稱妙首也。十回度人者，天尊誦經度人，皆有遍數，十遍為一過，百遍為十過也。
　　百魔隱韻，離合自然。
　　東曰：百魔，神霄王等。隱，玉字也；韻，調也。魔王與諸炁俱生，參於洞章，隱其韻調，合於自然之書，以為經也。○幽棲曰：即諸魔王隱名及三界祕章，隱顯離合，同符自然也。○少微曰：于時天人鬼神莫不服化，故三界大魔率其群魔，隱括聲韻，來朝元始。離飛玄之炁，合自然之音，鼓以靈風，皆成歌詠；太上貴重，列於經文也。○玄英曰：此明天尊誦經，感得三界羣魔飛行空中，歌隱韻之音，俱來朝會。隱韻者，明此靈章皆是諸天上聖自然隱祕之音。非世所知，謂之隱韻。屬對成文曰韻，五聲相和為音，合而言之，謂之隱韻。自然者，言此靈文皆諸天妙炁，靈風鼓奏，自成歌詠之音，非關造作而成，故云自然也。離合者，謂三界魔王各自歌其天中自然妙炁，以為歌詠之曲，謂之為離。其音與洞章相參，理合自然之妙，故云合。參，猶雜也。音辭雖雜，理合自然，故云離合自然也。又解云：離者，天尊所說，魔王亦說，各各自說，謂之為離；說音不同，理合真妙，謂之離合自然也。
　　混洞赤文，無無上真。
　　東曰：混，大也；洞，通也。赤文赤書，大洞之經，通明龍漢，淪於延康。元始開運於洞陽之宮，火鍊玉字，洞陽炁赤，故號赤文。出法度人，玉清治鍊真中之真，故曰無無上真也。○幽棲曰：混者，混沌之名；洞者，洞陽之炁。赤文者，赤書真文也。言赤書真文，齊混沌之初，在天地之先，凝化空洞之上，鬱結太無之中。太無之無，亦無其無，既無其無，是謂無無。故云無無上真也。元始鍊之以洞陽之炁，治之於流火之庭，洞陽炁赤，故曰赤書也。○少微曰：混洞是高上玉皇九億萬炁也。言玉皇之炁，混沌通同，成其赤書真文，廼於無無未有之時，分布五方。元始用之度人，皆登上真之位也。
　　元始祖劫，化生諸天。
　　東曰：祖，先也。元始，未受號之先，已化生天地，但龍漢久遠，劫運始開，天地亦分，自此已前不可記識，是故觀古可以知今，則古今無異。○幽棲曰：言赤書真文，開運祖始之劫，化生三十二天。祖劫者，赤明之劫也。○少微曰；祖，始也。玄元始炁於始劫之初，欻然而造化，能生五億諸天，按天地一成一敗，謂之一劫，言始劫者是世界初生，未經成敗也。
　　開明三景，是為天根。
　　東曰：三景，三光也。三光既明，天地乃分，萬物乃生，神靈得治，長為天根也。又能光明日月，朗耀眾星。○少微曰：二儀分形，三光垂耀，皆稟始炁，故為天根。○玄英曰：景，光也。此明諸天位成，即有三光列耀，通照宇宙，謂之開明。俱稟妙炁而成，故為天之根本也。
　　上無復祖，唯道為身。
　　東曰：祖，宗也。上無所宗，唯道炁結精而後成其身也。○幽棲曰：既齊混沌之物，復在天地之先，故云上無復祖也。真文之質即道真之體為文，故云唯道為身也。○玄英曰：此舉真文之體，為諸天之根本，稟元始妙炁之自然，而化成大道之法身。妙炁自成，不復更有先祖也。《西昇經》云：虛無生自然，自然生道。今云上無復祖者，道以虛無為宗，以自然為本，以道為身。然此三者，悉無形相，尋考其理，乃是真空。真中有精，本無名稱，聖人將立，教跡不可無宗，故舉虛無為道之祖，其實三體俱會一真，形相都無，能通眾妙，故云：上無復祖。復猶別也。別無先祖也。
　　五文開廓，普植神靈。
　　幽棲曰：五文者，即真文五篇也。以應五方五老之所償錄者。既開朗三光，亦開廓五篇玉字真文，各植神靈者也。○少微曰：妙本自成，無復先祖，括囊無外，盡是道身，五篇真文開廓形狀，普生天地，安置神靈也。
　　無文不光，無文不明。
　　東曰：光，三光也。明，分明也。玉字不出，則日月無光，天地不分明也。
　　無文不立，無文不成，
　　東曰：立，形也。成，生也。玉文不出，天地無以形，萬物無以生也。
　　無文不度，無文不生，
　　東曰：度，昇也。生，化也。真文不出，魂神無以昇，萬物無以化也。○少微曰：若無真文開廓，則日月不得光，星辰不得明，乾坤不得立，世界不得成，幽魂不得度，枯骨不得生。○玄英曰：謂三塗、八難、五苦幽魂若不得此真文，則不得超度三界；亦明修學之人無此真文，則不得成真入道。
　　是為大梵，天中之天，
　　東曰：大梵者，則風澤大梵之炁結而成天，在空虛之中，抗舉澄清，高而洞浮，懸而不落，在眾天之上，故謂天中之天也。○幽棲曰：既生成之功浩汗，造化之用彌綸，故云是為大梵。梵者，道中之道也。道即玄文，故云道中之道、玄中之玄。天者，玄也。○少微曰：範，法也。所能開明三景，安置五文，皆元始天尊運行大法，在諸天之上，故曰天中之天也。
　　鬱羅蕭臺，玉山上京。
　　東曰：鬱，盛也。羅，大羅也。大羅之天上有玉京之山，山有七寶玄臺，臺在七寶城，城中有玉清之殿，高上玉皇治乎其中也。○幽棲曰：言玉清之上有九層之臺，窮於高際，參於太無，故映鬱大羅之上，蕭然九層之臺。太無，即大羅也。以玉為山，故云玉山。山上有京，故云上京；亦有名玉京，亦名玉清，皆因玉以得名也。此即通謂玄都玉京也。○少微曰：自此十句，皆說玄都境中宮殿壯麗。玉京山在諸境之上，故曰上京。山有玉城，城中有臺號曰蕭臺。城闕山林鬱然羅布，皆高上玉皇所理之處也。○玄英曰：鬱羅者，謂蕭臺四面城闕山林，鬱茂光華，羅落其處，故云鬱羅。
　　上極無上，大羅玉清。
　　東曰：大羅之天，在眾天之上；紫微之宮，處乎玉清之上，煥乎紫虛之中。明道既彰，大羅之天則鬱然澄清，七寶之樹各生一方，彌覆一天；八樹彌覆八天，包羅眾天，故曰大羅也。○幽棲曰：言玉京之上極乎無極，窮乎無窮，唯大羅之玉清耳。大羅，即虛景；玉清，即宮闕者也。○少微曰：大羅玉清境窮高極遠，更無一物在其上、能包羅眾天，故曰：大羅其上，無塵豁然，太空無為之道場也。○玄英曰：《本相經》曰：大羅之上，無色無塵，是無上也。
　　眇眇劫刃，若亡若存。
　　東曰：眇眇者，高遠也。一劫者，如有巨石，方圓四百里；又如空城，方圓四百里。上下齊等，滿中芥子，天人每百年一度，取一芥子。又羅衣拂巨石，石消芥子盡，名為一劫。七尺日刃，存有亡無也。七寶玄臺，臺高芥子無數之仞，步虛云、仰觀劫仞臺，此之謂也。七寶之臺，非地仙所見，而況凡人乎！睹之則言有，不見則言無，故言若亡若存也。○幽棲曰：刃者，仞也。古之字少以刃為仞。天真以劫計仞，世人以尺計仞，即玉清九層之臺，復謂之劫仞臺也。既高遠眇邈，隱化無方，故云若亡若存，非定相也。亦雖有形而無其體，真精造化，自然而然也。○少微曰：按《真一自然經》云：玉山一名劫仞臺，言以仞量之，如彼劫數，故曰劫仞。形而不礙，若存若亡也。
　　三華離便，大有妙庭。
　　東曰：三華者，即太極宮青華門名也。離布三便之殿，則三界門名也。三華在三界之上，上有梵天神人飛遊太極之上，玄歌無量洞章，曲爽靈風之炁，拂揚洞章之曲，太和玉女於華都之門而和神人之歌，慶大有於元始，欣眾真於妙庭，不離三界，故曰離便也。○幽棲曰：夫入宴三清之宮，則必遠離三便之門，即三界門也。三華宮即玉清三元宮也。上元玉華、中元金華、下元九華，皆三元上皇道君居之。大有者，大道也，義同大塊，理齊有物。言三華之宮既天尊大道君居之，故云大有妙庭耳。
　　金闕玉房，森羅凈霐。
　　東曰：天中有金闕玉房，以界三便之門。森，長也；羅，大羅也。上有騫林之樹，覆蔭東華之宮，騫林之葉，有大洞之章，紫書玉字，煥乎上清。凈霐者，都監之神內名也，治紫微宮。曲房之內，下有扶桑之樹，上有騫林之叢，碧雞嗚其蓋，青霞翠其峰，神風流反香之草，以鼓桑林百籟之音。神風一鼓，空生洞章之音也。○幽棲曰：言玉清之境，以黃金為城闕，以白玉為宮室。黃金之闕則森然煥邈，以周羅白玉之房，則精潔嚴凝，以霐瑩也。○少微曰：言遶三便之殿，循大有之宮，皆金闕、玉房、騫林、紫樹、森聳羅列，凈潔霐澄也。○玄英曰：闕者，門也。此明玉京城內華飾妙麗，積金為闕，累玉為房，周繞大有之宮、三便之殿。又植騫林、紫樹羅列森聳，清凈霐澄，安居其上，勝妙殊絕，故云凈霐也。
　　大行梵炁，周迴十方。
　　東曰：大行者，天元綱紀也。維羅八極，總大梵之炁，通明龍漢之闕。龍漢推數而自開，赤明待運而敷辰。赤明既開，三十二天並有神靈，置中元二品地官。元洞混靈之炁，凝黃之精，置中元三官，其第一宮名洞靈清虛宮，總主五帝、五嶽、諸真人及地上神仙已得道。一號明晨武成宮，置左、右、中三府，左府號耐犯明晨府，主生官、太陽火官考；右府號紂絕陰天府，主死官，太陰水官考；中府號七非恬照府，主生死罪錄、風刀之考。三府各領官寮五千萬人，統生死罪福一十四曹，並治山洞空虛之中，係大梵之炁也。○幽棲曰：玉清真道梵炁，大行於十方之域，周流於諸天之境也。○少微曰：總五億之諸天，混八圓之經緯，下窮九壘，上際大羅，皆是梵炁流行，周迴不息，故得億千世界高而洞浮，懸而不落，其狀似風非風，似水非水，維而持之，若有情信。
　　中有度人不死之神，
　　東曰：度人更生之神也。名飛生學士，能誦洞章。諸天稱慶，飛生即為開不死之門，流長生之炁，下鍊三魂。三魂之神被鍊，八景存焉。八景備守，共舉人身，上飛九層之臺，遊於騫林之中，上昇玄都之宮也。○幽棲曰：謂諸天十方有此之神，主司度世不死之事，非言神不死者也。
　　中有南極長生之君，
　　東曰：南極者，南極真人也。中元二品，左宮名洞陽宮，一號宗天宮，總主地上九土土皇，四維八極諸靈官。混黃之炁，其中土府、地上官察九萬九千九百九十九萬眾，皆是死者有功之魂，受度而補其局。其宮置左、右、中三府，其左府號諒事府，右府號宗靈府，中府號靈如神府。三府考官如上法，主生死一十四曹。中元二品，右宮名北酆宮，一號陰天宮，總主地上諸靈官，置左、右、中三府。左府號連宛泉曲府，右府號泰殺九幽府，中府號罪氣咸池府。主生死，中元二品。地上三官左、右、中各三府，統一十四曹，並治山洞空玄之中，皆自然之號。地上五嶽、四維、八極、神仙、真人以八節日下詣清靈洞陽北酆三宮，集校諸地，上生死功過罪福。眾官齊到，三宮九府四十二曹，考召官屬，各操生死；青黑二簿，列言三宮。南極真人治洞陽宮中，下有流火之庭。學人得道者，皆詣流火之庭，受鍊而成真，然後進入洞陽宮中長生者。宮中有度命之君，字吁員，得入南宮吁員即為鍊度朽骸也。○幽棲曰：南方主生，故復有南極主司長生之名簡者也。○少微曰：流火之庭廣八十萬里。
　　中有度世司馬大神，
　　東曰：南宮中有度世司馬大神者，十方飛天神王並治宮中也。○幽棲曰：司馬大神主司度世之錄籍。司馬，官位也。○少微曰：南宮又有度世司馬，亦有度世大神，並治宮中，長生不死也。
　　中有好生韓君丈人，
　　東曰：好生君諱猷，治南上宮中也。韓君司命、司錄也。治九幽酆都。人有善功者，大聖開玄夜之戶，酆都度八難之場，七祖於是而還幽魂於是，而光上帝育養始生之神，司錄則度筭於南宮也。○幽棲曰：復有韓君丈人監長生籍，與南極事同。神中之尊，謂之丈人。韓君，官司之號也。○少微曰：韓君是上帝闕下司錄仙籍度人南宮也。○玄英曰：丈人，長老之稱也。好，樂也。明其南宮之中復有樂人長生不死之君，錄人善功，出三界之苦。
　　中有南上司命司錄，
　　東曰：南上宮，名也。九華真人治在其中，主九幽之中宿對死魂。司命主壽筭之神，司錄主簿錄之神，並南上帝君司官也，常校學仙之名。上言玄都之官，有知八字之音應得度者，至災劫交之時則司命使鳥母迎以鳳車，上登崑崙之墟也。○玄英曰：南上者，洞陽宮之別名也。
　　延壽益筭，
　　東曰：延，申也。筭，紀也。九靈之母治東海扶桑湯谷之淵，常總地機轉輪，元炁上應天關。天關轉地機動周天一度，水則湧三千三百度，九海溟合，坤母出東海之上，以召鳥母，使申劫會於帝君，延壽益其筭紀，度學仙之人也。
　　度戹尊神，
　　東曰：南上宮中有益壽延年，度戹尊神，上帝君也。諱育常，乘象輪之車，遊行九玄之門，轉九機之度以應劫會之期，天運之終而日童停光，拔度學仙之人，灌以水母之精，導以太和之炁，度其灾戹，鍊長夜之尸。○幽棲曰：復有南方司命、司錄二尊神，司命尊神主延壽益筭，司錄尊神主過災度戹也。
　　迴骸起死，無量度人。
　　東曰：無量則大眾之始神也，總統飛天之眾，既樂天中有無量品眾大聖，眾皆受其品量而得升度死骸，受炁而更生為人也。○幽棲曰：夫延壽益筭、過度災戹及迴死骸之形、已死之尸者，皆由乎司命、司錄之二君也，故云無量度人也。○少微曰：總彼真官各司其職，並能迴骸復命、起死成生，劫運頻交，度人無量也。○玄英曰：此二句通結上文，從中有度人至此諸司真官皆能迴骸起死，度脫生靈迴骸者。骨為骸；骸，形也。能令死骸白骨更起成人也。起死者，謂新死之人，更令得活也。無量度人者，凡於劫劫之中度人成道，非可筭數，故云無量度人。此明元始垂慈，死生通濟，置立金官玉殿，總彼真官照臨三界之中，弘度九天之內，人則存亡獲慶，萬物則動植銜恩，劫劫之中，長生久視。
　　今日校錄，諸天臨軒。
　　東曰：校錄，校生死之錄也。臨軒，宴會也。玉帝在南昌之宮中，校度生死錄籍，普得開赦。○幽棲曰：今日校錄，謂校量持誦之人建功立行之名簡，應合升度之錄籍，故諸天十方無量神真乘輿御筆，上詣帝前。○少微曰：今日者，赤明開圖日也。校錄者，校死生錄籍也。凡校錄之日，皆可借言今日耳。是時元始天尊校死生錄籍，諸天聖眾。並臨軒字而朝也。
　　東方無極飛天神王長生大聖無量度人, 
　　東曰：太上說玄都玉京山八方諸天，有三千大千世界，東方無極諸天安太堂鄉大千納善之世界也。○幽棲曰：即前序云：說經一遍，東方大神浮空而至也。
　　南方無極飛天神王長生大聖無量度人，
　　東曰：南方無極諸天，宛梨城境大千棄賢世界也。○幽棲曰：此說經二遍，南方大神浮空而至也。
　　西方無極飛天神王長生大聖無量度人，
　　東曰：西方無極諸天，福堂洲大千咸行世界也。○幽棲曰：此說經三遍，西方大神浮空而至也。
　　北方無極飛天神王長生大聖無量度人，
　　東曰：北方無極諸天，鬱檀野大千清冷世界也。○幽棲曰：此說經四遍，北方大神浮空而至也。
　　東北無極飛天神王長生大聖無量度人，
　　東日：東北方無極諸天，福集都大千長安世界也。○幽棲曰：此說經五遍，東北大神浮空而至也。
　　東南無極飛天神王長生大聖無量度人，
　　東曰：東南方無極諸天，元福田大千用賢世界也。○幽棲曰：此說經六遍，東南大神浮空而至也。
　　西
　　南無極飛天神王長生大聖無量度人，
　　東曰：西南方無極諸天，延福鄉大千仁靜世界也。○幽棲曰：此說經七遍，西南大神浮空而至也。
　　西北無極飛天神王長生大聖無量度人，
　　東曰：西北方無極諸天，福德野大千延賢世界也。○幽棲曰：此說經八遍，西北大神浮空而至也。
　　上方無極飛天神王長生大聖無量度人，
　　東曰：上方無極無巔玄都玉府紫微之中，無鞅之眾飛天神王也。○幽棲曰：此說經九遍，上方大神浮空而至也。
　　下方無極飛天神王長生大聖無量度人，
　　東曰：下方無極五嶽五帝，洞陽清靈北酆都諸官府之中也。○幽棲曰：此說經十遍，下方大神浮空而至也。
　　十方至真飛天神王長生大聖無量大神，
　　東曰：十方大羅之天，有玉京山，山有八方，上下合為十方，各有無極無窮飛天神王、長生度世君、無量大神、無鞅之眾、並到帝前也。○幽棲曰：此十方真神，並主司監得道成真、長生度世之事，故云長生大聖無量度人。
　　並乘飛雲，丹輿綠輦、羽蓋瓊淪，
　　東曰：飛雲者三，素雲也，丹赤也，綠碧也。羽，旄也；蓋，覆也；瓊，玉也。十方大聖、飛天神王各乘丹霞之輿，碧霞之輦，朱雀、鳳凰，以為輿輦之蓋，七寶輪轂也。○玄英曰：丹是赤色之霞，綠是碧霄之炁，此明十方大聖來朝元始之時，皆結太上三素飛雲、丹霞碧霄為其車乘，故云丹輿綠輦。
　　參駕朱鳳，五色玄龍，
　　東曰：參，雜也。雜駕朱雀、鳳凰、五色之龍、白虎、玄武也。○幽棲曰：羽蓋蔭輿輦之上，飛雲騁輪轂之下，朱鳳則參輦，玄龍則駕輿，於是鳳輦、雲輿、雲炁雙邁。羽蓋者，仙禽靈鳥之羽為蓋也。瓊輪者，以珪璧琬琰之寶為輪。○玄英曰：龍有五色而言玄者，玄猶天也，謂天龍也。又云玄是眾色之主，故特舉以明之。
　　建九色之節，十絕靈旛。
　　東曰：節，蓋也。旛，華旛也。九色者，青、赤、白、黃、黑、綠、紅、紫、紺也。上真執九色之旄節，玉女把十絕之靈旛。○幽棲曰：夫上真皆建三七九色節，紫旄節、靈旛節，以十色間錯，色各一絕，故云十絕。節在旛前，皆左右持，執以導前。○少微曰：十方大聖並乘三素飛雲丹霄之輦，鳳凰羽蓋、瓊玉之輪。參，雜也。又雜駕以朱鳳、玄龍，文耀五色，玉女建九光之節，真人持十絕之旛，文物威儀，異方同軌。○玄英曰：十絕靈旛者，以十色之素橫幅剪斷謂之為絕，又分間其色，接而縫之；其幅通者，十接謂之十絕。擊於竿首，謂之為旛。旛者以轉為名，令人轉禍為福也。執節使刑罰有度，罪無濫刑，持旛使悔過修真，化惡為善。大聖所建，曉示愚迷，使真人執旛，玉女持節，其旌節貴賤隨法，高低如上清真人建紫毛之節，其餘等級具列科儀，此不兼哉。
　　前嘯九鳳齊唱，後吹八鸞同鳴，
　　東曰：雄曰鳳，雌曰凰，赤色五彩曰鸞。前導九部之鳳，後從八部之鸞，侍晨一嘯，九鳳齊唱，西靈真人吹九鳳之簫，則八鸞同鳴也。○幽棲曰：前有嘯歌，鳳與之齊唱，後吹管籥，則八鸞與之同嗚。○玄英曰：八九者，前部屬陽，陽數奇，故九也。後部屬陰，陰數偶，故八也。
　　師子白鶴，嘯歌邕邕，
　　東曰：邕邕，和鳴也。鳳唱鸞嗚，眾音並作也。○幽棲曰：師子作虎嘯，白鶴為鳳歌，和嗚諧合，二音邕穆也。○少微曰：此天鈞樂也。前部嘯歌則九鳳齊唱，後部流吹則八鸞同鳴。《洞神經》曰：天一左宮有天鈞樂器，子日玉女能吹笙竽，丑日玉女能嘯歌，寅日玉女能鼓瑟，卯日玉女能擊筑，辰日玉女能鼓琴，巳日玉女能撞鐘擊磬，午日玉女能吹簫，未日玉女能吹笳，申日玉女能為九音之歌，酉日玉女能為六變之歌，戌日玉女能作百獸嗚，亥日玉女能為天下新聲之曲。天鈞，樂器名也。名與世同，音與俗異，俗音悽思以促命，天音和暢以延生。○玄英曰：此明師子、白鶴從駕而行，天樂一張則百獸率舞，故得齊聲唱和，嘯歌邕邕。
　　五老啟塗，羣仙翼轅，
　　東曰：五老，五帝也。啟，開也。塗，道也。翼，侍也。轅輿，輦轅也。
　　十方飛天無極大神臨軒於始青天中，五帝開道，羣仙侍引也。○幽棲曰：五老啟塗以前引，羣仙則侍轅之左右。五老即五老帝君，掌領五篇真文也。○少微曰：五老，五帝也。十方大聖道位尊高，乃感五帝，前驅羣仙，驂勝乘五符。《本行經》云：東方安寶華林青靈始老號曰青帝，姓閤，諱開，字靈威仰，服色尚青，駕蒼龍，建翠旗，從羣神九十萬人，和春氣、生萬物。南方梵寶昌陽丹靈真老號曰赤帝，姓洞浮，諱極炎，字赤熛弩，服色尚赤，駕赤龍，建朱旗，從羣神三十萬人，和夏氣、長萬物。中央玉寶元靈元老號曰黃帝，姓通班，諱元氏，字含樞紐。服色尚黃，駕黃龍，建黃旗，從羣神十二萬人，和土氣、上載九天。西方七寶金門皓靈皇老號曰白帝，姓上金，諱昌開，字耀魄寶，服色尚白，駕白龍，建素旗，從羣神七十萬人，和秋氣 ，成萬物。北方洞陰朔單鬱絕五靈玄老，號曰黑帝，姓黑節，諱靈會，字隱侯局，服色尚黑，駕黑龍，建玄旗，從羣神五十萬人，和冬氣，藏萬物。五老帝君皆天真自然之神，故曰元始。五老非後學而成，真者自受符命，各治一方，大劫交周，其位仍易也。
　　億乘萬騎，浮空而來。
　　東曰：萬萬曰億也。乘鳳車也，騎龍麟也，飛仙並乘龍駕無鞅之眾，鳳車羽蓋浮空而到也。○幽棲曰：億乘萬騎，明其多也。浮空而來，非履地也。
　　傾光迴駕，監真度生。
　　東曰：傾，蓋也。光，日也。度生，真人也，字扶羲，常主教九幽之錄，善惡之因。善者則受其開度，惡者則極其對根。爾時十方大聖，蓋天而來，下障翳日光，迴駕於諸天之境，傾光於上帝之前，監諸修誦成真之至士，度祖考應生之魂魄者也。○玄英曰：傾，動也。光者，車輿章服輝耀也。迴駕者，眾聖臨軒，既受天尊符命訖，遂乃傾動光儀，迴其車駕，各歸本國，監領羣真，度脫得仙之人，故云監真度生也。
　　諸天丞相，南昌上宮。
　　東日：丞相，大羅天之神公也。上宮，朱陵宮也。丞相為受度更生之賓，定命籍於朱宮，削罪根於三官也。○幽棲曰：九宮有上相二真之位，輔弼諸天之事，故居於南昌上宮，即九宮之南，赤明和陽天中者也。
　　韓司主錄，
　　東曰：韓司，司命也。應得度者，司命即執主錄筭度於南宮，而得受鍊度者也。
　　監生大神。
　　東曰：監生大神主領長夜之宮，校學道簿錄，度九幽之魂。大神者，十方飛天神王也。常在飛玄之上，而誦洞玄之經，以自然之炁，拔度學道之人也。○幽棲曰：韓司，即前韓君之司也。主錄，即主監長生之錄，故云監生大神也。
　　執錄把籍，齊到帝前。
　　東曰：十方大神，各領司錄執持錄籍以到玉帝之前。玉帝諱廓奕，治玉京玄臺之中，與元始同生，為玄元之範，開滅度之門，教學仙之人也。○幽棲曰：十方至真，與諸天丞相及監生大神並抱執筭度之錄籍，俱會帝前以遷舉也。○少微曰：韓司主錄門下司錄也，主人錄籍，故曰主錄。監生大神，更生真人也。字扶羲，領長夜之府，度九幽之魂。是時諸天帝主各領丞相，齊到陛下校度死生。帝者，天尊自謂也。天尊一號玉帝。按《龍蹻經》元始有十號：一曰自然，二曰無極，三曰大道，四曰至真，五曰太上，六曰老君，七曰高皇，八曰天尊，九曰玉帝，十曰陛下。
　　隨所應度，嚴校諸天。
　　東曰：學士若能明八字之音，則神公開長明之戶，十方幽魂並得度入更生之門，上登玉京之臺，歡樂紫極之宮。中有神嬰之童，一歌無量之章，立得反形於三鍊之房，身受自然之炁，歡樂無極之齡。　　○幽棲曰：隨所在修誦之人應合得度者，校勘諸天之名簿籍，句會功滿之錄也。○少微曰：皆隨功輕重，應事開度，嚴校諸天，罔有遺失。
　　普告三界，無極神鄉。
　　東曰：三界者，欲界、色界、無色界也。無極者，十方無極世界也。普告十方，無極無窮之神，普令知聞也。○幽棲曰：告勑三界、五帝之魔王，逮及無極無窮之神域，有司必告無幽不聞也。○少微曰：玉帝告也；三界者，欲界六天，色界十八天，無色界四天，諸神之鄉無有限極，故曰無極神鄉。
　　泉曲之府，北都羅酆。
　　東曰：北都，玉都也。羅酆，山名也。羅酆之山在天地之北，北海之外，山高二千六百里，內外皆七寶宮室，天地鬼神之所處，三界六天、北帝大魔王治乎其中。凡六宮皆六天鬼神之治，洞中有六宮，亦相像如一。下元三品水官結風澤之炁，凝晨浩之精，置下元三官。第一名湯谷洞泉宮，一號清華方諸宮；總主水帝湯谷神王、九江水府、河伯、神仙、諸真人、水中諸大神已得道、過去及未得道有功之魂，受度而昇。其宮置左、右、中三府，左號青元靈淵府，右號九冰寒夜府，中號朔單青靈府。簿錄並封九河洞室。其下元左宮名清泠宮，一號南水會宮，總主水中萬精、蛟龍、鯨鯢，入會水母龍門各五億，萬重風澤金剛之炁。其宮置左、右、中三府，中號靈寶劫刃府，左號齡劫府，右號長夜寒庭府，主水中萬靈。下元右宮名北酆都宮，一名羅酆宮，總主水中積夜死魂謫役之劫；其左府號開度劫量府，右府號泉曲鬼神府，中府號通靈大劫府。下元三品，水官三宮，宮統一十四曹，三宮合四十二曹，並治九江洞室，皆自然之號，并統三河四海九江水府一切神靈、已得道及未得道并地上五嶽真仙、玉女。常以太歲甲子庚申之日，下詣湯谷、清泠、北酆都三官，校集九府生死簿錄。昔天地改運，淪於延康，冥冥無開，飛天啟光，於是散暉諸天，受炁灑靈，玄都故云玉都，亦大聖之號。北帝上真治乎玄靈之宮，下有寒冰夜庭，又有八難之場，故曰泉曲府也。○幽棲曰：泉曲府即九幽長夜之鬼府，北都羅酆即酆都，北帝之鬼都。羅酆是北海九幽之山，名鬼都，即在羅酆幽山之上者也。○少微曰：此下元右宮也。按《真誥》云北酆在天地之北外癸地，一名酆都泉曲府，酆都右府也。羅酆是北都上山名也，高二千六百里，周回三萬里，下有洞天，周回萬五千里。內外皆有七寶宮室，有上、中、下三官，各八獄，合二十四獄，皆天地鬼神所處也。
　　三官九署，十二河源。
　　東曰：三官者，天、地、水三官也。上元天官，有三官。官統一十二曹，合三十六曹。中元地官，亦有三官，·官統一十四曹，合四十二曹。下元水官，亦有三宮，官統一十四曹，合四十二曹。三官都合一百二十曹，主領鬼、神、人。天、地、水三官，合為九署。及九海、三河、十二川源之中生死圖籍，無淵無底，無極神仙、一切神靈，普皆宣告也。○幽棲曰：三官即酆都三官。酆都有六宮，二宮立一官，六宮故立三官也。一官有三署，三官有九署。左為火官，右為水官，中為女官，並隨事源，主司考掠，如世上之六曹。十二河源即水府也。事與三官九署相符。三官九署亦十二也，且屬北方，與北俱是陰位，故取二六之數，以置十二官也。此亦舉主宰耳，其餘小位，不復言也。○少微曰：三官者，上元天官，中元地官，下元水官。主九署，九府署司也。十二河源者，月為太陰之精，諸水之母。井，是天河之源，眾水之泉。一月一周天，一年十二月，每月皆過於東井，沃黃水之華，濯天人之容。若先祖未生，皆蒙鍊度，以成仙真。事見《三五順行經》。按《三元品戒經》說上元天官隸玉清境，結青、黃、白三炁，置上元三官。玄炁為中宮，始炁為左宮，元炁為右宮，其中宮名元陽七寶紫微宮，結青元始陽之炁，總主上真自然玉虛高皇上帝、諸天帝王、上聖大神。其官皆五億五萬五千五百五十五億萬重，其中神仙官寮亦有五億五萬五千五百五十五億萬眾，皆結自然青元之炁而為人也。衣則青羽飛衣。紫微宮中有延生之符，出符以置八方，則八方之炁效然響應，皆即成人，藏符則復化為炁。宮置左右中三府，左府主生官，太陽火官考；右府主死官，太陰水官考；中府主生死，罪福風刀之考。考者，覈實其事，大福三年考，中福九年考，小福二十四年考。三府各領官寮九千萬眾，總統生死罪福一十二曹。其左宮名太玄都元黃太極左宮，即玉清左相宮也。結元黃之炁而成，總主千真已得道及男女生命籙籍，宮數、官寮不異中宮，亦結自然元黃之炁而為人，衣則黃羽飛衣。太極左宮有招靈之符，用之亦如延生符也。左宮亦置三府，主考罪福，一同中宮也。右宮亦名太玄都洞白太極，右宮是清微宮也。結天元洞白之炁而成，總主上真已得道、未得道百姓男女仙錄罪籍，宮數、官寮亦不異中宮。其人亦結自然洞白之炁而成，衣則白羽飛衣。宮中有明真之符，用之亦同延生招靈也。左右中三府主考罪福，一同中宮。上元三宮，宮統三府，府統四曹，九府共三十六曹，並治元陽之上，太空之中有功德滿足、應合仙者，言名紫微宮；有敬信宗奉大法者，言名太極左宮；應死者，言名右宮。中元二品地官者，隸上清境，結元洞混靈之炁，凝極黃之精而成。其中宮名洞靈清虛宮，總主五帝五嶽諸真人、及諸地神仙已得道者。其宮皆五億五萬五千五百五十五億萬重，其中神仙官寮有九萬九千九百九十九萬眾，此皆死者有功德之魂，非自然之炁也。受度得神仙地官之任，各有年限，功滿德進，昇為天府仙官；功未滿者，還生人中。中宮置左、右、中三府，左號耐犯明晨府，右號紂絕陰天府，中號七非恬照府。主考罪福、陰陽、年數，不異上元也。左宮名南極洞陽宮，主地上九土土皇、八極諸靈官及生命錄籍，宮數官寮不異清虛宮也。宮置三府，左號連宛曲泉府，右號大煞九幽府，中號罪氣咸池府，主考罪福，年數不異左宮。中元三宮三府，共統一十四曹，九府合四十二曹，並治山洞空中，言奏善惡，不異上元也。下元三品水官，隸太清境，結風澤之炁，凝晨浩之精而成。其中宮號湯谷洞泉宮，一曰青華方諸宮，總主水帝湯谷神王、九江水府、河伯神仙、水中諸大神及仙籙簿籍，宮數官寮與中元同也。官寮亦是有功德之魂補之。宮置三府，左府號青元靈泉府，右號九泉寒夜府，中號朔單青靈府，主考年限罪福，不異中元。左宮名清靈宮，生水中萬精、鮫龍鯨鯢，又會水母龍門，度數之期，及人命籙籍生死功過，炁是風澤金剛之炁，官寮宮數不異中宮。右宮置三府，左號靈劫府，右號長夜府，中號靈寶劫刃府，主考罪福，亦如中宮也。總主水中精魂百鬼萬靈，無是風澤梵行之炁，宮數官寮亦同中元也。右名酆都宮，置三府，左號開度劫量府，中號通靈大劫府，右號泉曲鬼神府，主考罪福，亦同中元也。下元三宮，宮統三府；九府合四十二曹，三府共一十四曹，並治九室，總統八海四瀆水帝神王、水中一切靈祇。三元總九官二十七府、百二十曹。左主生事，右主死事，有功書左府青簿，有罪書右府黑簿，若罪中涉福，福中涉罪，則不專一曹也。得道奉中宮，有功奏左宮，有罪奏右宮，每到三元八節日，絕滅惡根也。○玄英曰：此明黃水月華鍊度死魂之事。十二者，年中十二月也。河源者，河即天河也。天有二十八宿，東井星是天河之源，眾水之泉，月為太陰之精，諸水之母。月行則每月一周天，皆經東井，吐水灌注，故云十二河源。若死魂受生，皆蒙黃水鍊度，以成真仙，此文開度死魂，故舉十二河源以明其事，且三元八節、勸在修行，學者若得輕昇，亦能超度先祖，謂下文。
　　上解祖考，億劫種親。
　　幽棲曰：解脫累代祖考之幽魂，原宥億劫之宗親也。○少微曰：每三官校錄，因子孫有大功，玉帝即為上解，億劫祖考、一切種親，度生諸天也。
　　疾除罪簿，落滅惡根。
　　東曰：疾，速也。簿，錄也。速除罪錄，絕滅惡根也。○幽棲曰：速除其罪謫之黑簿，急落其惡對之深根者也。
　　不得拘留，逼合鬼羣。
　　東曰：拘，閉也。逼，強也。不得閉繫魂爽，強聚鬼庭之中，遏塞正教也。○幽棲曰：既賴經功以技度，復沐道恩以解脫，豈更有拘繫留滯之艱，混合羣鬼之中。○少微曰：約勑三官有功德者，不得拘留魂爽，逼合鬼羣也。
　　元始符命，時尅升遷，北都寒池，部衛形魂。
　　東曰：元始天尊說經之時，命召十方無極世界地獄之中、一刻之時幽夜之中、寒冰夜庭三官九府，一時各部領鬼神侍衛，將從得出，長夜之府，並皆開度，得見光明也。○幽棲曰：元始降符，勑命晝時，尅以升超。北帝告寒池受形之魂，部領出泉曲之府。寒池者，刑罰之池也。○少微曰：酆都下有寒池，諸鬼神有舒慢者，玉帝即用符命，一時一刻，寒冰夜庭，三官九府各部領幽魂移出長夜之府，並承開度，得見光明。 
　　制魔保舉，度品南宮。
　　東曰：三界魔王常作謠歌以亂學者之心。心固者，魔王保舉徑昇黃笳天中，詣金華山，受太一之信，以制大魔之試；然後得度。當爾之時？符制魔王，使保度南宮也。○幽棲曰：既勑北帝出鬼魂於北府，即制魔王度仙品於南宮。
　　死魂受鍊，仙化成人。
　　東曰：南宮者，長生之宮也。度命君治在其中，諱吁員，得入南宮之中。吁員即鍊度朽骸，生童即灌其生津，著生契於四極，給自然之羽童。生童者，日中靈童也。○幽棲曰：死魂舉度於南宮，則以流火之 膏鍊其鬼質，從玆改化，便得仙也。
　　生身受度，劫劫長存。
　　東曰：生身者，魂受鍊度而還得遷人，值元始開化，身昇長生之宮，億劫長存者也。
　　隨劫輪轉，與天齊年。
　　東曰：輪轉不滅，與天地等年也。○幽棲曰：若即此生，身便受升度，則與天齊久，與道同存；劫始劫終，從劫至劫，劫自成敗而我獨存者。天地世界一期運終，是名為一劫也。○玄英曰：隨劫輪轉者，劫有大小，若大劫交周，即是天地敗壤、劫火起時是也。小劫是人之生死一期之盡，謂之為劫。隨劫者謂度死魂受鍊成人，不能無死，死後託化，更生為人，是隨劫也。劫劫得生人道，故云與天齊年。
　　永度三徒、五苦八難。
　　東曰：永，長也。三徒者，三惡門名也。第一、名色欲門，一名上尸道，一名天徒界。第二、名愛欲門，一名中尸道一名人徒界。第三、名貪欲門，一名下尸道，一名地徒界。此為三惡門，一名三尸道，一名三徒界，常居人身中，塞人三關之口，斷人三命之根，遏人學仙之路，抑人飛騰之魂。五苦者，一名五道門。第一名色累苦心門，一曰太山地獄苦道；第二名愛累苦神門，一曰風刀苦道；第三名貪累苦形門，一曰提石負山苦道；第四名華競苦精門，一名填海作河苦道。第五名身累苦魂門，一名吞火食炭鑊湯苦道。故經曰：吾所以有大患者，為吾有身，及吾無身，吾有何患！此五苦、五道常居人身，係人命根，遏人招真之路，斷人修仙之門。三徒、五苦合為八難，為罪之本。而不解形於五道之上，滅迹於五苦之下，眾累不斷，沈淪罪田。夫學諸上道，當先斷諸累，絕滅苦道，真炁自降，神仙自成，尅得變形，遊行三清，身入長生之府，無復八難之患也。
　　超凌三界，逍遙上清。
　　東曰：超，昇也。凌，高也。飛昇南宮，神王即勑羽林監簡上生簿，受符而昇仙，遊行雲宮之中，身著結雲之衣，徑入朱陵之宮，受福於天堂，與飛天合景，飛行雲中。神王，妙成天王也，字育生，總統十方飛天之神。羽林監，字邈學，知天中之音，三界所稱地衹，奉迎洞明神鬼，坐知自然，飛行三界，遊乎上清也。○幽棲曰：既與天齊年，復與道合形，永出三徒之役，長離五苦之謫；超八難於鬼都，登九天之真域。三徒者，一曰長夜徒，二曰寒池徒，三曰摙石徒。五苦者，一曰刀山苦，二曰劍樹苦，三日鑊湯苦，四日鑪炭苦，五日考謫苦。八難者，三徒、五苦，共為八難也。○少微曰：三徒者，三官徒役也。一曰天官徒役，奔雷走電；二曰地官徒役，擔山負石；三曰水官徒役，摙汲溟波。五苦者，登刀山、履劍樹、入鑊湯、抱銅柱、吞火食炭也。八難者，八門幽曠之難，道君所問，飛天對之也。
　　上清之天，天帝玉真，無色之景梵行。
　　東曰：上清之天，有天帝玉真，字陁與。五篇真文，結炁俱明，在雲阿之嶺，號曰妙成之天者是也。玉真在上清之天，不參色界，乘大梵之炁，遊行入太黃皇曾之天也。○幽棲曰：上清之天，天帝即三十六天帝最尊極之位，道齊元始，位列玉清，故云玉真，此即上清。已下四境，境有九天，四九合三十六天，此不同三十二天也。無色天景則有景無色，故云梵行。此後即明後四方之天，方有八天，四八合三十二天，謂之四梵天也。景者，身也。色者，質也。言三十二天，上帝高尊形相，宛然有景無質，雖有真相，猶如虛空出入無間，不閡於物，故云梵行。梵者，道中之道也。此三清五境三十六天，謂之大羅四方。四梵三十二天內，種民四天，謂之中羅。其欲、色、無色三界，二十八天謂之小羅也。○少微曰：上清天帝名玉真，字陁與，號曰紫晨天帝君。不參色界，無有三景，故曰無色之景。唯有大梵之炁，流行混成，圖云諸天，各有一日一月。上清至大羅，自生九色光明，不假日月，故謂無色之景梵行也。
　　太黃皇曾天，帝鬱繿玉明。
　　東曰：東第一，屬清微天，帝位元陽之黑。○少微曰：此天色黃，炁係西北方梵炁，帝諱觀覺，主張生籙。天中人壽九百萬歲，六根俱染，是名欲界。○玄英曰：凡言梵炁者，皆是四維之天。維是角也。其四方正面之天，名係二十八宿之炁；其四維之天，不屬正宿，但得兩邊宿炁相假而成，故云梵炁。梵是泛雜之名，無係著之貌也。如皇曾一天，承奎壁二宿之炁，故云梵炁。已下三天倣此其三十二天之中，天人壽命從此天向上，每天皆一倍因之，數可知矣。又從皇曾已下三十二天經文之中，從天字向上皆是其天之稱號，從帝字向下，即是天帝之號也。
　　太明玉完天，帝須阿那田。
　　東曰：東第二，屬禹餘天，帝位上陽之炁。○少微曰：此天色綠，炁係北方壁宿，帝諱攬覺，主度魂更生。天中人壽一千八百萬歲，一欲根麤凈，五欲根麤染。
　　清明何童天，帝元育齊京。
　　東曰：東第三，屬大赤天，帝位太陽之炁。○少微曰：此天色黑，炁係北方室宿，帝諱大覺，主敷布政教，度脫天人。天中人壽三千六百萬歲，二欲根麤凈，四欲根麤染。
　　玄胎平育天，帝劉度內鮮。
　　東曰：東第四，屬元景天，帝位九天第一清陽無。○少微曰：此天色赤，炁係北方危宿，帝諱育王，主召魔舉仙。天中人壽七千二百萬歲，三欲根麤凈，三欲根麤染。
　　元明文舉天，帝醜法輪。
　　東曰：東第五，屬無量壽天，帝位九天第二洞陽炁。○少微曰：此天色蒼，炁系北方虛宿，帝諱梵雲，主通行元炁。天中人壽一萬四千四百萬歲，四欲根麤凈，二欲根麤染。
　　上明七曜摩夷天，帝恬懀延。
　　東曰：東第六，屬上監天，帝位通陽之炁。○少微曰：此天色黑，炁係北方須女宿，帝諱玉真，主開度幽難。天中人壽二萬八千八百萬歲，五欲根麤凈，一欲根麤染。以上六天，謂之欲界。《太真科》曰：初下二天，果報尚麤，猶以身交為欲；次二天以執手為欲，第五天以口說為欲；第六天以眼視為欲。今緣六欲感此六天，一根麤凈，上進一天，六欲總凈，超出欲界，上登色界。宗君曰：言有色欲，交接陰陽，人民胎生，故為欲界也。
　　虛無越衡天，帝正定光。
　　東曰：東第七，屬兜術天，帝位建陽之炁。○少微曰：此天色碧，炁係北方牽牛宿。帝諱無上，主明無上之道。天中人壽五萬七千六百萬歲，六色塵俱染，初出欲界，猶染色塵。
　　太極濛翳天，帝曲育九昌。
　　東曰：東第八，屬不驕樂天，帝屬東方極陽之炁。○少微曰：此天色紫，炁係北方斗宿，帝諱吁員，主鍊度朽骸。天中人壽十一萬五千二百萬歲，一色塵麤凈，五色塵麤染。
　　赤明和陽天，帝理禁上真。
　　東曰：南第一，屬化應聲天，帝位始陽之炁。○少微曰：此天色白，炁係東北方梵炁，在箕斗之間。帝諱煥明，主鍊仙成真。天中人壽二十三萬四百萬歲，二色塵麤凈，四色塵麤染。
　　玄明恭華天，帝空謠醜音。
　　東曰：南第二，屬梵寶天帝，位陽暉之炁。○少微曰：此天色黃，炁係東方箕宿，帝諱世元主，應化一切。天中人壽四十六萬八百萬歲，三色塵麤凈，三色塵麤染。
　　耀明宗飄天，帝重光明。
　　東曰：南第三，屬摩夷迦天，帝位洞陽之炁。○少微曰：此天色綠，炁係東方尾宿，帝諱落覺王，劫終納學仙之人。天中人壽九十二萬一千六百萬歲，四色塵麤凈，二色塵麤染。
　　竺落皇笳天，帝摩夷妙辯。
　　東曰：南第四，屬荅惒悲皇天，帝位陽明之炁。少微曰：此天色青，炁係東方心宿，帝諱韶，主魔試學仙之人。天中人壽一百八十四萬三千二百萬歲，五色塵麤凈，一色塵麤染也。○玄英曰：此前六天是色塵之天，學者若修極此天，即色塵俱盡，超入細塵天中，謂下文也。細塵有六天。
　　虛明堂曜天，帝阿婁生。
　　東曰：南第五，屬梵明天，帝位陽演之炁。○少微曰：此天色赤，炁係東方房宿，帝諱雲上，主開度天地。天中人壽三百六十八萬六千四百萬歲，六色塵麤凈，六細麤染。
　　觀明端靜天，帝鬱密羅千。
　　東曰：南第六，屬摩雜惒天，帝位陽明之炁。○少微曰：此天色蒼，炁係東方氐宿，帝諱凈生，主度學者之身。天中人壽七百三十七萬二千八百萬歲，一細塵凈，五細塵染。
　　玄明恭慶天，帝龍羅菩提。
　　東曰：南第七，屬億羅天，帝位陽浩之炁。○少微曰：此天色黑，炁係東方亢宿，帝諱鏡主，度得道之人。天中人壽一千四百七十四萬五千六百萬歲，二細塵凈，四細塵染。
　　太煥極瑤天，帝宛梨無延。
　　東曰：南第八，屬那首明天，帝位陽極之炁。○少微曰：此天色碧，炁係東方角宿，帝諱廓奕，主教學仙之人。天中人壽二千九百四十九萬一千二百萬歲，三細塵凈，三細塵染。
　　元載孔昇天，帝開真定光。
　　東曰：西第一，屬染梨恭首天，帝位少陽之炁。○少微曰：此天色紫，炁係東南方梵炁，在軫角之間，帝諱猷，主鍊度死魂更生。天中人壽五千八百九十八萬二千四百萬歲，四細塵凈，二細塵染。
　　太安皇崖天，帝婆婁阿貪。
　　東曰：西第二，屬首來天，帝位太陽之炁。○少微曰：此天色白，炁係南方軫宿，帝諱宛，主開度善人。天中人壽一萬一千七百九十六萬四千八百萬歲，五細塵凈，一細塵染。○玄英曰：此前六天是細塵之天，學者修極此天，即細塵都盡，昇入輕塵天中，謂下文也。輕塵有六天。
　　顯定極風天，帝招真童。
　　東曰：西第三，屬首為稽那天，帝位浩陽之炁。○少微曰：此天色黃，無係南方翼宿，帝諱流，主度有善功之魂。天中人壽二萬三千五百九十二萬九千六百萬歲，六細塵凈，六輕塵染。
　　始黃孝芒天，帝薩羅婁王。
　　東曰：西第四，屬阿那波邏迦天，帝位洞陰之炁。○少微曰：此天色綠，炁係南方張宿，帝諱易邈，主披夜開幽。天中人壽四萬七千一百八十五萬九千二百萬歲，一輕塵凈，五輕塵染。
　　太黃翕重浮容天，帝閔巴狂。
　　東曰：西第五，屬波羅離和天，帝位開陰之炁。○少微曰：此天色青，無係南方星宿，帝諱阿濫，主召魔集真。天中人壽九萬四千三百七十一萬八千四百萬歲，二輕塵凈，四輕塵染。
　　無思江由天，帝明梵光。
　　東曰：西第六，屬梵明元黃天，帝位玄陰之炁。○少微曰：此天色赤，炁係南方柳宿，帝諱阿丘，主開度善魂。天中人壽一十八萬八千七百四十三萬六千八百萬歲，三輕塵凈，三輕塵染。
　　上揲阮樂天，帝勃勃監。
　　東曰：西第七，屬蔡濘元天，帝位昊陰之炁。○少微曰：此天色蒼，炁係南方鬼宿，帝諱無量，主品類天人等級。天中人壽三十七萬七千四百八十七萬三千六百萬歲，四輕塵凈，二輕塵染。○玄英曰：等級者，貴賤貧富壽命也。
　　無極曇誓天，帝飄弩穹隆。
　　東曰：西第八，屬天阿梨惒天，帝位極陰之炁。○少微曰：此天色黑，炁係南方井宿，帝諱曇，主度一切仙人。天中人壽七十五萬四千九百七十四萬七千二百萬歲，五輕塵凈，一輕塵染。以上十八天謂之色界。《太真科》曰：無色界之中，至真無情，不交陰陽，人民化生，但噉香炁，無復形質之患也。○玄英曰：然此前一十八天，通名色界。若從此天昇上，即至無色界天，形色都無，亦得同彼天人壽命。前明色界天中，猶有輕塵為累，此明無色之界，形相都無，學者修至此天，唯存心識，以入炁觀。
　　皓庭霄度天，帝慧覺昏。
　　東曰：北第一，屬阿答惒天，帝位陰生之炁。○少微曰：此天色碧，炁係西南方梵炁，在參井之問，帝諱育，主拔度學人。天中人壽一百五十萬九千九百四十九萬四千四百萬歲，色塵俱淨，形相都如虛空也。唯存心識，以入炁觀。炁觀道成，即昇入元洞天也。
　　淵通元洞天，帝梵行觀生。
　　東曰：北第二，屬扇明民天，帝位陰化之炁。○少微曰：此天色紫，炁係西方參宿，帝諱上，主度學仙之人。天中人壽三百一萬九千八百九十八萬八千八百萬歲，尚有心識勞動，便作捨識意修，得生妙成天也。○玄英曰：又以心識為息，若能捨除心識，以至無為，即得昇入妙成天中也。
　　太文翰寵妙成天，帝那育醜瑛。
　　東曰：北第三，屬梨那天，帝位陰明之炁。○少微曰：此天色白，炁係西方觜宿，帝諱陀，主統理神王。天中人壽六百三萬九千七百九十七萬七千六百萬歲，前因都忘，心識即居此天。此天不使都忘，故應用即有，不為即無，若有若無，即升禁上天也。○玄英曰：此天不使兼忘，若令空有都無，即失真中之應。以其空中有真，真中有應，生成萬象，皆出於空；萬法在心，亦無形相，應用則有，有即非無。將令學者觀心若有若無，即生禁上天也。
　　太素秀樂禁上天，帝龍羅覺長。
　　東曰：北第四，屬明梵括大招天，帝位陰洞之炁。○少微日：此天色黃，炁係西方畢宿，帝諱隗，主領錄魔王。天中人壽一千二百七萬九千五百九十五萬五千二百萬歲，炁觀轉妙，結習都忘，若洞入自然，即昇居種民天也。以上四天謂之無色界。《太真科》曰：無色界中，人身微妙，無復形色；或復形長數百丈而人不見，唯真人能見之。以其無形可見，故云無色。但三界之人，生死之根未斷，陰陽之炁猶存，故有壽盡之數，或昇入上境，或下生人中，隨功厚薄，輪轉無窮，得道乃已也。○玄英曰：此四天是無色界天，修學之者若至此天，更能進修即生四種民天也。
　　太虛無上常融天，帝總監鬼神。
　　東曰：北第五，屬阿尼姤天，帝位陰靈之炁。○少微曰：此天色綠，炁係西方易宿，帝諱極，主校學者之功。天中人壽二千四百一十五萬九千一百九十一萬四百萬歲，初出三界，清凈無染，喜樂無為也。
　　太釋玉隆騰勝天，帝眇眇行元。
　　東曰：北第六，屬須達天，帝位陰魂之炁。○少微曰：此天色青，無係西方胃宿，帝諱浮黎，主召集仙聖。天中人壽四千八百三十一萬八千三百八十二萬八百萬歲。
　　龍變梵度天，帝運上玄玄。
　　東曰：北第七，屬元梵須帶太昏天，帝位陰結之炁。○少微曰：此天色赤，炁係西方婁宿。帝諱惡奕，主進仙成聖。天中人壽九千六百六十三萬六千七百六十四萬一千六百萬歲，隨炁升降，無復結習。
　　太極平育賈奕天，帝大擇法門。
　　東曰：北第八，屬釋婵自然天，帝位陰極之炁。○少微曰：此天色蒼，炁係西方奎宿，帝諱精上，主度學者之身。天中人壽一萬九千三百二十七萬三千五百二十八萬三千二百萬歲。以上四天為四民天，亦謂之種民天。一云此四天人出二炁之外，無年壽之限，喜樂清凈也。《本際經》云：結習已盡，超種民位。謂煩惱為結，學業為習。《太真科》曰：上昇四天，洞入道境，隨炁昇降，灾所不及。以上三十二炁及係星宿、帝諱、主掌皆見《洞神經》，人壽歲數、根塵染凈見《龍蹻經》。
　　三十二天，三十二帝，
　　東曰：四八三十二天也，內名隱諱，皆多相類，梵語難解，別有訣解；凡有三十二天，各有一帝，合為三十二帝。
　　諸天隱諱，諸天隱名，
　　東曰：經中所說並是諸天內名隱諱者也。○幽棲曰：此四方之天，即東方九炁青天，南方三炁舟天，西方七炁素天，北方五炁玄天。一方八天，四八三十二天也。在三景之上，九宮之下。四極之方與四維上下，通為十方。其天名、帝號既稱隱諱、隱名，不可注釋。○少微曰：隱諱，帝諱；隱名，天名也。
　　天中空洞自然靈章。
　　東曰：空，玄也。洞，虛也。靈章，玉字也。玄虛之中有自然玉字，故云靈章也。○幽棲曰：言此經是太極空洞之真詞，虛無自然之靈奧者也。○少微曰：空洞靈章即八會靈書，自然玉字也。本其所出，皆結空洞之炁，自然成章，非世上言詞，是諸天音韻也。○玄英曰：空洞者，謂諸天太空虛無之中也。靈者，即八會靈文、自然玉字是也。章者，言詞合會，蔭映成文，謂之為章。八會者，八方之炁也。自然者，明此靈章之本迹，皆結空洞之中，八方真妙之炁，靈風鼓奏，自然成此言章，非因造作而成，故曰自然靈章也。
　　諸天隱韻，天中之音。
　　東曰：韻，調也。音，章也。諸天各有八字之章，隱其調韻，文旨玄奧，難可尋詳，故曰隱韻也。○幽棲曰：亦是諸天隱微之韻，十方幽祕之音也。○玄英曰：音，蔭也。單出為聲，五聲相蔭而成文，謂之音。《禮記樂記》曰：聲成文，謂之音。
　　天中之尊，天中之神。
　　東曰：天中亦有至尊，又有大神也。○幽棲曰：尊者即三十二天之帝尊，神者即十方飛天之神王也。
　　天中大魔，天中之靈。
　　東曰：大魔者，即三界魔王也，靈即司命司錄、監度諸靈官也。
　　九和十合，變化上清。
　　東曰：和，解也。合，會也。天王昔在龍漢之中，諸緣並盡，而得過度三界之庭，身入太虛之館，受九仙鍊度而得進大聖之號。赤明開運，元始錫為梵度天王，奕奕而昇靈門，上登玉清之宮也。○幽棲曰：此明諸天神靈、大魔皆是舉度之主，錄籍之司。若九和十合，共相保舉，立能應時變化，飛登上清也。○少微曰：尊是上聖高尊也，神是飛天神王也，大魔是三界魔王也，靈是五帝靈章也。玉字所出，是尊神魔靈，和九炁之精，合十方之音，變化上清之天，流布三十二境。《玉訣》云：五帝靈章、五帝真文、五老同生，統九天之炁也。○玄英曰：此明真文玉字之緣起，皆是諸天上＇聖之高尊，及飛天大神，三界魔王、五方大帝等，和九炁之精，合十方之音，變化上清天中之妙，流布三十二天，成其靈章之文也。九炁者，九天之炁也。
　　無量之奧，深不可詳。
　　東曰：奧，隱也。詳，審也。無量之文，其義隱奧，難可詳審也。○幽棲曰：此經既能變凡入聖，鍊麤入妙，乃出離五濁，飛步三清，則幽奧難詳，忘言理絕。
　　敷落神真，普度天人。
　　東曰：敷，布也。落，置也。元始隨運度人，布置神真，以立三十二天，安鎮五嶽，普度天人也。○幽棲曰：敷，張也。落，廓也。敷張開設之貌，廓落廣大之旨，言此經神真仙化，敷張廓落，人間天上，普度無窮。○玄英曰：言天尊布落玉策真文，普度天人神鬼也。
　　今日欣慶受度，歷關諸天。
　　東曰：道君昔於始青天中，寶珠之內，受十部妙經。元始爾時引十方大聖，飛天神王、無鞅之眾，俱入寶珠之中，說經都竟，眾真監度以授道君。當爾之時，喜慶難言，三十二天．普遍關盟；十方國土並皆受度，惡對罪根，一時開赦也。○ 　　幽棲曰：既沐神真監舉，則永賴昇度之恩。上關三十二天，下告九幽之府，此時
　　欣慶，何可勝言也。
　　請滅三惡，斬絕地根，
　　東曰：三惡，三徒也。第一色慾，第二愛慾，第三貪慾，為三惡門也。地根，地獄也。請滅三惡之道，斬絕地獄之根也。
　　飛度五戶，名列太玄，
　　東曰：五戶，五道門也。前章已說，今重再解。一色累苦心，二愛累苦神，三貪累苦形，四華競苦精，五身累苦魂。出門由戶，故云戶耳。太玄，太玄都也。人稟自然，陰陽淳和，無慾不履三惡、五慾，飛度五苦之門，徑昇玄都之宮也。○幽棲曰：五戶者，五道之門戶。五道者，以前三惡加以故炁、人道，共為五道。既斬絕三惡之趨，復超五道之門，則酆都落鬼錄之名，太玄剋仙籍之簡。太玄即玄中九宮、上清之境。
　　魔王監舉，無拘天門。
　　東曰：拘，礙也。人得魔王保舉，徑昇三清，得經天門，無所拘礙，逍遙上清也。○少微曰：天尊賜昇天之券，魔王保舉而奉之，所到天門，無敢拘礙執問也。《洞神經昇天券》出人皇文中第六十八字，以青素書帶身。道士臨昇天之日，五嶽不得此券，則拘入魂魄，不使同昇；江河淮海不得此券，則留人血液，不使同昇；地官不得此券，則拘人之形，不使升度；天官不得此券，則拘閉天門，不使升進。天門吏士訶禁求券得券，即前入太一紫府，見大道君，然後一切諸神不敢拘制也。
　　東斗主筭，西斗記名，
　　東曰：東華天中有散華之臺，四斗真人治在其中，主錄筭生死功德。有功者，西斗記其名也。○幽棲曰：東斗者，即斗之第一星，主增筭壽。西斗者，即斗之第二星，主記錄其功名也。
　　北斗落死，南斗上生，
　　東曰：南北二斗，主人生死。有善功者，三官列言，南斗即度三界之難，拔九幽之苦，宣告魔王，不使破敗人之行惡。三官即列言北斗，即告下魔王，魔王即收人魂付九幽之役，萬劫無期，長淪惡緣。當爾之時，無善無應，北斗除死籍，南斗上生名。○幽棲曰：北斗者，即斗之第六星，主落其死籍。南斗者即斗之第五星，主上其生錄也。
　　中斗大魁，總監眾靈。
　　東曰：魁，大也。靈，神也。斗中有靈童，字郁馥，常運育輪於太無，回十轉以召真，總統十方天關。十轉，十方大聖上朝玉宮，萬神高真眾靈同到，則郁馥唱焉。○幽棲曰：魁，首也。中斗者，斗之第七星，為四斗之首，總統一身眾靈。此五方之斗是北斗五星，以主五方，既是斗星，故言云東斗、西斗，非方方各有斗也。○少微曰：此明五方斗宿，各受元始職司，東方七宿主人壽筭，西方七宿記人罪名，北方七宿落人死籍，南方七宿上人生契，中方即今人所謂北斗也。《天官書》曰：斗為帝車，運于中央，臨制四鄉，以察妖祥。又張衡《靈憲》曰：一居中央，故知是斗。斗，中極也。以神州之人居極之南，自北而視，故謂北斗、北極也。論之寔同王命布於四方，則天心於是乎見矣。言中斗為炁之大帥，總監一切神靈、生死罪福也。○疏曰：《真一口訣》云：斗中自有五斗，陽明為東斗，陰精為西斗，丹元為南斗，北極為北斗，天關一星為中斗，恐非此也。今解東斗即是東方七宿，角、亢等少陽之職，主人生之筭，今人上功名也。西斗即西方七宿，奎、婁等太陰之職，主記人善名也。北斗即北方七宿，斗、牛等太陰之職，又主死，故削落死名。南斗即南方七宿，井、鬼等太陽之職，又主生，故上生錄也。中斗即魁、□等七宿，所謂中斗而總監四斗，一切眾靈生死罪福之事也。
　　青帝護魂，白帝侍魄，赤帝養炁，黑帝通血。
　　東曰：青帝君姓閻，諱開明，字靈威仰，常主人魂。白帝君姓上金，諱昌開，字耀魄寶，常主人魄。赤帝君姓洞浮，諱極炎，字赤熛怒，主洞陽之炁，在於心府。黑帝君姓黑節，諱靈會，字隱侯局，主於血氣，統於腎。上清真人云：青帝君姓常，諱精明；白帝君姓混，名 草蓐收；赤帝君姓炎，諱洞丹；黑帝君姓玄，諱明萌。○幽棲曰：青帝位東，主木，管肝，魂藏於肝，故曰護魂。白帝位西，主金，管肺，魄藏於肺，故曰侍魄。赤帝位南，主火，管氣，氣從火生，故曰養氣。黑帝位北，主水，管血，血歸於水，故云通血也。
　　黃帝中主，萬神無越。 
　　東曰：黃帝君姓通班，諱元成，字含樞紐，主土氣，鎮於脾。上清真人云：姓麻，諱忠慎。○幽棲曰：黃笳天中金華之山，山上有五帝之攻。五帝神王治宮中，常生五色之雲，日月俠乎左右，飛仙翼其軒。五帝在天，主領飛仙；在地，鎮於五嶽，主領鬼神，在人主五藏，主領五神。肝藏魂，肺藏魄，心藏氣，腎藏血，脾處中宮，主於肌肉，故人法地，地法天，天法道，道法自然，神有所歸，故云無越錯。三合以成其德也。○少微曰：此明五老帝君各受赤書符命，在天，是主領五方神仙；在地，則主領五嶽神鬼；在人，則主領五藏精神。各有所主，故無錯越，告命次第，具在真文也。
　　青天魔王，巴元醜伯。
　　東曰：青天魔王姓斌，諱齒成巴。青天魔王與元始同生，統御九天。醜伯亦三界之魔王也，主領三界之中。學人識其音則享福，不識其音則被殃，若得魔王保舉者，身入三清也。○幽棲曰：事連青帝，上四言位號，中二言諱，下二言字。其餘並同此義也。
　　赤天魔王，負天擔石。
　　東曰：赤天魔王姓弗，諱由肅，勢能揭天，力能傾山，飛空三界中，遏人功德，制伏眾魔也。○幽棲曰：事連赤帝。
　　白帝魔王，反山六目。
　　東曰：白天魔王姓赤，諱張市，一頭六目，能破山反石，總統六天鬼神，斷人生生之路也。○幽棲曰：事連白帝。
　　黑天魔王，監醜朗馥。
　　東曰：黑天魔王姓徐，諱直事。為性凶醜而好殺害也。○幽棲曰：事連黑帝。
　　黃天魔王，橫天擔力。
　　東曰：黃天魔王姓天門，諱波狂大魔王。身衣玄文之衣，頭戴橫天之冠，腰佩龍頭之劍；常乘羽輪之車，飛行雲中；常作謠歌，有三千言，亂敗後學。太上故書其曲在《消魔寶經》也。○幽棲曰：事連黃帝，其位號、名字並同青帝，主保護學人，驅除魔試者也。○少微曰：次明魔鬼，亂人受命，誅戮宗君。曰天魔身者，皆是前生持戒布施，勇猛精進；不免嫉妬勝己，故斯報也。
　　五帝大魔，萬神之宗。
　　東曰：青帝魔王姓迫落，諱萬刑；赤帝魔王姓赭，諱上栢；白帝魔王姓鄧，諱吁兒；黑帝魔王姓梟，諱公孫；黃帝魔王姓宛躬，諱產生。各領官屬三萬八千人，與六天同生也。主領三界，功等諸天，為鬼神之宗也。○幽棲曰：此五方天帝，五天大魔，並統領五天五方一切神祇，故云宗也。
　　飛行鼓從，總領鬼兵。
　　玄英曰：此明五帝大魔，常部領鬼兵，飛行大虛之中，以音聲鼓吹之從，故云飛行鼓從也。
　　麾幢鼓節，遊觀太空。
　　東曰：導從鬼神，麾幢曲蓋，五色玄黃，飛行雲中，遊看十方，周遊太空也。○ 幽棲曰：飛天靈魔乘虛駕浮，前導後從，統押鬼兵，持幢執節，鳴鼓把麾，出入真境，遊歷太空。○少微曰：《玉清隱書》云：五帝魔王各帶虎頭鞶囊，領官屬三萬八千人，與天同生，常惱亂學。人不欲成道，又自矜與諸天上帝齊其聖功，後因龍漢開圖，乃服於元始之化。故《步虛頌》云：魔王敬受事，故能朝諸天也。○玄英曰：夫大聖遊行，皆列威儀服飾，麾者以指撝為義，注羽毛於竿首，狀似旌旗之類也。王者執之以誓，眾誓者宣勑約之詞，如今之人君處分事是也。幢者，旗韣委之類也。鼓節者，擊鼓流吹以為音樂節奏也。此明五天魔王，各自部領萬眾，建立麾幢鼓節，遊觀太虛之中，騎從駢闐，恣意所欲。
　　自號赫奕，諸天齊功。
　　東曰：導從赫奕，威儀具足，諸天敵勢，故曰齊功。○玄英曰：既能備此威儀，又自稱為赫奕，侍以尊貴。
　　上天度人，嚴攝北酆。
　　東曰：魔王在三界統乘玄都，常檢校北酆鬼府宿對死魂。以上言玄都保應得度者。○幽棲曰：既前導後從，即麾幢鼓節，故自號赫奕也。復舉學度者，以制攝精魔，故與諸天齊功也。赫奕者，貴盛貌也。○少微曰：天尊在始青天度人時，乃攝召北帝，使宣告魔王斬馘鬼神，勿行災害，每劫度人，法令如此。
　　神公受命，普掃不祥。
　　東曰：神公者，大羅天丞相也，字廓奕，在始陽之臺，主品人神得度大千世界，昇無量之堂，不祥不善也。爾時受天尊符命，掃蕩萬魔之精、不善之鬼，拔三官之府，度更生之賓，定命籍於朱宮，削死根於九祖，受景福於真人，披幽夜於萬劫，受更生於神公也。○幽棲曰：神公，即大羅之神公也。受命，即降五帝大魔之命也，使防衛學者，掃除不祥也。
　　八威吐毒，猛馬四張。
　　東曰：八威者，龍麟、虎豹、師子、丹蛇、天馬猛獸，吐毒四張也。○幽棲曰：八威者，八威之神龍也。猛馬者，即天靈之陸馬也。神龍吐毒以攝祆氛，陸馬奔張以逐邪魅也。
　　天丁前驅，大帥仗旛。
　　東曰：天丁，五丁力士也。大帥，都督殺伐將軍也。導從天兵節蓋，仗旛威儀，侍從左右前後，誅除不祥，翦滅鬼祆也。○幽棲曰：天丁即天鄒甲卒也，故導前以驅除。大帥，即大魔鬼帥，故仗旛以辟斥也。
　　擲火萬里，流鈴八衝。
　　東曰：左右流金火鈴，一擲萬里，流光煥爛，交錯八衝，充滿空虛之中，消魔滅鬼也。○幽棲曰：擲火流鈴者，流金火鈴也。擲之有聲，聞乎太極，光振千里，故徹萬里以交煥，達八方以衝擊，則真人常持之以制御魔精。○少微曰：《洞真經》曰：火鈴有光而無質，一擲萬里也。
　　敢有干試，巨遏上真。
　　東曰：萬魔藏形，百鬼豈敢當拒。
　　巨者，拒也。○幽棲曰：謂不遏上真也。持此經者，則為上真也。
　　金鐵前戮，巨天後刑。
　　東曰：鉞者，似斧也。巨天者，力士也。則金鉞於前而斧戮，巨天於後以刀刑。金者，亦鐵之總名；或云以金飾鉞，故云金鉞也。又云天丁力士前誅後斬，除滅鬼精者也。○少微曰：若有鬼神敢行干觸，自縱凶害，塞我上真，則使彼天丁前誅後斬也。
　　屠割鬼爽，風火無停。
　　東曰：屠割，破裂也。爽，魂也。風火者，風刀火山也。破裂鬼魂於風刀火山也。○幽棲曰：屠鬼之爽，割魔之精，其急如風，其速如火，故云風火元停。
　　千千截首，萬萬翦形。
　　東曰：首，頭也。形，身也。言其有罪鬼魂千千萬萬，斬其頭首，解剔身形也。○幽棲曰：千千萬萬，言其多也，非即定數。或斬其首，或解其形。以爾者，夫有真則有邪，有善即有惡，故邪能遏真，惡能喪善也。
　　魔無干犯，鬼無妖精。
　　東曰：百魔伏形，萬妖喪精，既屠精割爽，復截首前形，則何有能干，豈敢更犯也。○幽棲曰：用此威刑，翦除鬼賊，所以百魔伏匿，羣妖喪精也。
　　三官北酆，明檢鬼營。
　　東曰：三官，天、地、水三官也。北酆，北部刺姦也。酆都九府之中，有九部刺姦也。又有九都使者，本是龍漢後一劫、九炁各生一獸，以害惡民。其劫既開，九獸改號，為九醜之鬼。北帝上真在酆都之上，立九醜以輔三官，數極九九八十一萬，度天炁，交九醜，轉號為九都使者，常檢校三官九府之中。善惡之魂，不得隱匿也。○幽棲曰：三官即六宮之三官也，六宮在北酆之上。三官統萬鬼羣，故令檢守營域，不得干犯學仙者也。
　　不得容隱，金馬驛呈。
　　東曰：金馬，金龍也。檢校善惡，驛馬飛馳以呈其事也。○幽棲曰：有所容其隱匿，即金馬驛來呈奏。金馬者，言堅勁如金剛之馬也，故言金馬驛呈。○少微曰：懼其威武，明檢鬼營，若有逃藏，不敢容隱，每驛龍關奏，急赴前呈者，如世間驛馬有呈限也。
　　普告無窮，萬神咸聽。
　　東曰：普告天上、地下一切神靈，咸使聽伏。○幽棲曰：天上天下，無幽無冥，有告遐邇，莫不咸聽也。
　　三界五帝，列言上清。
　　東曰：神公受命之時，普告三界五帝神王、一切神靈，解遣地獄之中惡對死魂，並列言上清也。○幽棲曰：三界，即三界之魔王；五帝，即五帝與大魔並列言，舉功保度學者，上登上清之闕朝，奏太上之前也。○少微曰：神公耿介，普告無窮，五帝萬神，咸來聽命。魔軍已喪，列奏上清。○玄英曰：三界者，此前色欲等天之界也。
　　元始無量度人上品妙經四注卷之二竟  
　　元始無量度人上品妙經四注卷之三
　　元洞玉曆，
　　東曰：元，元始也；洞，通也。玉者，玉字也；曆，記也。元始結自然之精，以成八角垂芒之文，玄洞虛空，光照四方，二儀分判，日月星宿於是列明。眾聖所珍，號為玉曆，記天地之劫運，推曆度數。真人書記其事，撰集成經，故曰玉曆也。○少微曰：元洞者，元始天尊結元洞正真之炁為玉曆，以紀功行，注其九品仙階。自九品仙階而遷九真，至于九聖，方出三界之外，逍遙上清，即與道合真，永無淪墜矣。
　　龍漢延康。
　　東曰：龍，神也；漢，大也。玉字始見，出法度人，示以神奇，因名為之大福堂國長樂之舍。蕩蕩大化，號曰龍漢也。延，長也；康，安寧也。龍漢運訖，天書玉字隱其精光，日月滅景，天地冥然，無所分別，長寧久遠，故號延康也。○幽棲曰：元洞玉曆，即天上空洞曆紀之名。龍漢、延康，即杳杳冥冥億劫之號。延康之劫，在龍漢之前，此並過去二劫也。○少微曰：此章論劫運成壞也。《龜山玄錄》曰元洞上皇，炁也。天尊結元洞之炁，為玉曆之書，其曆以龍漢劫為初劫；開圖日赤明劫，終日延康劫，循環無窮，終而復始。延，長也；康，安也。劫終之後，三界空壤，萬物精爽，長安在太虛，故曰延康為壞劫之稱，赤明是開圖之名。二者交周，是謂大劫，故終際皆號延康。中間開圖，例曰赤明。其餘開皇、上皇，小劫名也。《靈章》云：龍漢承延康界開號，赤明開光，天地復位。此龍漢後延康、赤明也。○玄英曰：元者，根元本始也。洞者，虛無空洞也。玉是寶中之貴，曆者以曆迷為名。此明元始天尊將此真文紀錄前代經曆，劫劫運終之大數，以其真文可貴，曆數可憑，寶而存之，謂之玉曆。
　　眇眇億劫，混沌之中，
　　東曰：眇眇，高遠也。億，萬萬為億也。劫者，已解前章元始玉字淪於延康之中，一淪億劫，可謂塵沙之數者也。混，合也。天地元分別，混沌為一也。○幽棲曰：言此二劫眇邈久遠，莫知紀曆之數，幽幽寥寥，在於溟涬之中。○少微曰：祖劫已來，塵沙莫紀，不可遍舉，略以億劫明言。見億劫數終，皆成混沌，萬物精爽在其中。《龍蹻經》云：三界劫壞，混沌無形，每劫重造，三炁為宗。
　　上無復色，下無復淵。
　　東曰：色，光青也；淵，深也。積空成青，積河成淵，故天高而青，水深而淵，人精而神，故天有三光以垂明，地有三河以納川，人有三宮以舍神。人得理則天地平寧，仍值延康，天無復色，一時混然也。○幽棲曰：夫每一劫運終，則三光幽暝，天地世界混沌如初，道歸本源，萬物失一。則上有何色，下有何淵？○少微曰：每至劫終，上盡二十八天，無復光色，下終九壘三十六地，無復泉源也。
　　風澤洞虛，金剛乘天。
　　東曰：風澤者，元始梵風之炁也。洞，通也；虛，無也。金，真也；剛，強也。風澤之炁強於真金，故曰剛風。包於九壘，乃載九天，通達虛無，抗舉澄漢之精，高而洞浮，懸而不落；金剛真炁以乘於天，政令空而懸立，地係於金剛炁也。○幽棲曰：風澤者，道之炁也。金剛者，精之炁也。道炁至柔，則洞洽於虛；精炁至剛，則運成於天。世劫自然，天境常在，但無光耳，故猶呼為天也。○少微曰：風澤，第八壘炁也。風澤之炁，堅剛如金，故曰金剛，亦曰剛風。劫盡之時，能洞滿空虛，承天不墜。按《九地內音素靈丹經》：地下深億萬里，得潤澤地，其炁黃；又二十億萬里，得色剛澤地，其炁紫；又二十億萬里，得大風澤地，其炁青；又下無窮無極、無邊無際、洞淵綱維地，其炁綠；皆風梵綱維之故。能擎持地輪，懸而不落。九壘各有四皇，合三十六皇，上應三十六天。若學者不知天上內音，則天帝不領兆名；不知地下內音，則土皇不奏兆籍，終閉而不得仙也。
　　天上天下，無幽無冥，無形無影，無極無窮。
　　東曰：幽，遠也；冥，近也。天上天下，無高無下，無遠無近，不可區別，皆冥然也。形，天地也；影，三光也；極，盡也；窮，終也。天地無形，日月無光，極乎無盡，窮乎無終。○幽棲曰：在天之上，無幽無冥，不可測；在天之下，無影無形，不可觀。既在上下，不知其窮，極唯混成自然而獨立也。
　　溟涬大梵，寥廓無光。
　　東曰：溟涬，長遠也。大梵，炁也。寥廓，空遠也。元始淪於延康之中，溟涬久遠，寥廓空虛，億劫無光也。○幽棲曰：大梵者，大道也。言大道之炁玄冥而未分，故云溟涬虛無之境，汗漫而未朗，故云無光也。○少微曰：劫壤之時，其狀如是。言三界之上、四民之下無有幽深冥遠，空無形影，曠無窮極，唯有大梵之無，溟涬遼廓，三景元光。○玄英曰：溟涬者，空虛不測之狀也。寥者，敻遠無窮也。廓者，空無邊際也。此明三界之中，無日月之光，唯有大梵之炁，溟涬寥敻，洞滿太空之中。故云寥廓無光也。此上是前劫延康之際，今劫龍漢之初，二儀未有，區分混沌，空流梵炁，次至赤明開運，具例下文。
　　赤明開圖，運度自然。
　　東曰：赤者，火也，元始九鍊之炁也。開，啟也；圖，像也。元始在於延康之中，開啟赤明之運，因禪黎世界與高上大聖玉帝以火鍊真文，瑩發光芒，玉精流澳，為洞陽之宮，萬物立像，號為赤明也。○幽棲曰：是時赤書真文，開圖籙之煥爛，運陰陽之分度。天因之以暉三光，地因之以生萬物，故知天地有成敗休廢，非復此時草創開闢也。於是四時遷謝，萬化亭育，不知所以，故云自然也。因此遂號赤明之劫。○少微曰：自後明劫運將成也。真文火鍊，故號赤明；度運數行，自然之理也。○玄英曰：此明劫運初開，承龍漢之際，列植宇宙，政立三光。赤明者，即前玉曆真文也。元始天尊以火鍊之，真文明而色赤，因號赤明。用此真文，開列天地，運化乾坤，三光運度有常，各是自然之理，非關造作之功也。運度者，運行也；會，數也。《赤書》云：劫運晝夜圓周，三十日為一交，十二交為一度。三千三百度為小劫，九千九百度為大劫。又《生神章》云：一度一年也。
　　元始安鎮，敷落五篇。
　　東曰：安，立也；鎮，守也；敷，布也；落，置也。五篇真文，赤書玉字也。○幽棲曰：敷，施張也；落，廣廓也。於是元始以赤書玉字，敷張真文，安天之根，鎮地之源，敷落五方之色位，陶鑄陰陽之器物，敷張元化，靡有不備。
　　赤書玉字，八威龍文。
　　東曰：真文既受火鍊，號曰《赤書》也。《八威》即八威玉策也。《龍文》，召龍之文也。元始安立五嶽，布置五篇，真文鎮於五方，五帝鎮守，制神召龍，以禳劫運之期也。○幽棲曰：《赤書》即五篇真文也。玉字即自然內音也。八威龍文，真符之類，傳授於上真。
　　保制劫運，使天長存。
　　東曰：元始安鎮五嶽，建天地之根，以却眾災；制神召龍，以申劫運。天高而不傾，地重而不淪，始終安立，故得長存也。○幽棲曰：言此赤書真符龍文等，並能制御劫運，消劫否終，使天地長久而無傾覆。○少微曰：《赤書》，五篇真文也。《玉字》，八會靈書、八威玉策文也。驅役八種之威，因以為稱。《龍文》，召龍文也。元始行道之初，以赤書安鎮五方，玉字布三十六天，玉策以威制萬神，龍文以召龍保劫，所以天得長存，不有傾覆也。
　　梵炁彌羅，萬範開張。
　　東曰：梵者，大梵之炁也。彌羅者，包羅也。範，形也。元始抗大梵之炁，開赤明之運，天地萬物，一時受形也。○幽棲曰：元始即安鎮二像，敷落五篇，又以玉字龍文保制劫運，則布真梵之炁，於十方，開玄化之文於宇宙，故天下品類，觸物齊興。○少微曰：梵炁彌布，陶鑄萬形，曲直方圓，各有模範也。
　　元綱流演，三十二天，
　　東曰：元綱者，元炁之綱紀也。敷演三十二天中也。○幽棲曰：元者，星也；綱者，星綱也。既二儀開朗，三景齊明，故星羅流轉，上照三十二天；日月遞明，下朗百億世界。○少微曰：元，大也。演，布也。梵炁為萬物大綱，流布三十二境。
　　輪轉無色，周過十方。
　　東曰：無色者，無形也。十方者，八方并上下，合為十方也。大梵之炁，無所不布也。○幽棲曰：輪光於三界，周照於十方，則無幽不明，是物皆燭。無色者，即三界之上界者也。
　　旋斗歷箕，
　　玄英曰：旋斗者，旋是迴轉之名，斗、箕是二十八宿之中星名也。斗星在北方東上。歷箕者，歷，猶履也。箕星在東方北上，故註云：箕、斗二星，夾東北角也。此明大梵之炁流行，起自東北角扶搖臺，其炁羊角而上，從東左行向南，先歷箕星中過，故云歷箕。從南向西，從西向北，經於賈奕、皇曾二天中過，又却東迴，經於斗星中過，入扶搖臺中，是梵炁周天一匝，生長萬物，成一歲之功，故云旋斗歷箕。注云：賈奕天，在角左者，角星位在東方，賈奕天在西方，梵炁左行從東向西入賈奕。賈奕是三十二天之極位，故曰在角之左也。皇曾處其右者，皇曾是三十二天之初位，在箕星之右，故為始箕之分野。始箕者，梵炁始於箕星而行，故云始箕。旋斗歷箕，義略如是。
　　迴度五常。
　　東曰：斗，北斗也。箕，箕宿也。迴度，運導也。五常，五行也。以自然之炁運導五行也。○幽棲曰：轉七辰於北方，隨日時以杓建，周歷箕、畢之運，經緯五常之度。五常者，五星也。箕、畢，二十八宿之數也。○玄英曰：明此梵炁流行，繚繞三十二天，迴運五常之炁，故得四時順序，變化生成。五常者，五行，金、木、水、火、土是也。若歷而言之，則木屬東方，火南方，土位在中宮，金西方，水位北方也。此五行者，生成萬物皆因梵炁之功，為天地常行之道，故云迴度五常也。
　　三十五分，總炁上元。
　　東曰：三十五分者，三十五天也。分者，分野也；總，統也。炁者，元始之炁也。上元者，元始開明無上之道，總統羣仙，包羅天地，剖判陰陽，運導五行，諸天授位，三象既分，九層之臺，煥然而明。處乎玉京之山，煥乎玄都之上，飛天常散百和之香，流五雲之華，以灌飛天真人，臺上有太真玉郎，一日三迴，十絕之旛，一周則諸天上朝，遶臺三匝，誦詠洞章。三十二天位在四方，方有八天，合三十二天也。三天羅其上，大羅之上，並皆空虛，有自然五霞，其色蒼黃，號曰黃天。黃天之上，其色青蒼，號日蒼天。蒼天之上，其處玄空，積空成青，號曰青天。凡有三十五天，各有分野，並總係元始之炁，無上之道也。故曰總炁上元也。論三十五者，三十五星也。○幽棲曰：三十五分者，即都明前日月五星、二十八宿，共為三十五分。且二十八宿，宿有數星，日月二曜，又非星類，則不可呼為三十五星，故謂之三十五分耳。分者，位也，俱總受上元之炁。上元即披稟之元也。○少微曰：箕斗二星，夾東北角，賈奕天在角左，為周斗之分野。皇曾天處角右，為始箕之分野。梵炁先起於東北扶搖臺，羊角而上，左迴向右，歷箕而度，旋斗而終。繚繞三十二天，迴運五常之炁，然後四時變化，品物流形。《太極億訣》云：香煙自然生，玄階興扶搖。言梵炁出扶搖之臺，如香煙之狀也。○玄英曰：三十五分者，三十五天分界也。三界有二十八天，兼北斗七星，星主一天，是為三十五天也。北斗以陽明、陰精、丹元、北極此四星主種民四天，以玄冥、真人、天關此三星主最上三天，總為三十五天也。最上三天日玉清、上清、太清天是也。一云以三臺三星主上三天，并前三十二天，是為三十五天之分也。總炁上元者，上元即太上玉清玄都也。明梵炁流行，旋斗歷箕，遍滿三十五天也。其炁升上上清天中，總入玄都之境，故云總炁上元也。
　　八景冥合，炁入玄玄。
　　東曰：八景，八色也。冥合者，洞體道炁也。玄玄者，深奧也。太上道君乘八景之玉輿，策三素之飛雲，升玄都之上、六合之臺，開元始之玄奧，演大法以度人。至炁玄妙，體道自然。○幽棲曰：總而言之呼為八景，謂二十八宿列於四方，方有七星，則四方之宿與日月、五星、北斗合為八景光炁，自然冥合。冥合光炁，俱入玄玄。此之玄玄，即上元之玄。既先稟上元之炁，還復炁入玄，玄則上下之炁相注，故光津之曜不息也。○少微曰：若人得道，則三部八景之神冥然混合，共舉兆身，入重天之上。玄玄者，天天也。○玄英曰：八景者，景光也。上元總炁為一景，七曜合為八景。七曜者，日月五星是也。冥合者，明此八物，光景冥然相合，通照萬天，故云冥合。又解八景者，八天光景之色。炁入玄玄者，即前大梵之炁，周回旋輪，昇入太上天中，故云炁入玄玄也。玄玄者，高上無窮無極之貌也。若世人得道，則八景之神共舉兆身，入重天之上。重天者，諸天上界之天，即上清玄都之境也。
　　玄中太皇，上帝高真。
　　東曰：太皇號易邈，從龍漢而來，至赤明而出。在始開之中、空虛之內，游乎遼遼之境，處乎寂寂之庭。神景玉秀，為萬道之標也。○幽棲曰：前云玄玄，即玄中之上玄也。此云玄中，即二空三境之域也。二空即太空、空洞也。三境者，即玉清、上清、太極也。太皇在玉清，上帝在上清，高真在太極也。凡稱皇者，即天尊之號，與元始之齊位，即上皇高皇、虛皇、玉皇之例是也。上帝，太微帝君，三十六天帝最尊者。高真即中央黃老太極最尊之稱也。
　　泛景太霞，嘯詠洞章。
　　東曰：泛景者，游翔也。太霞，炁也。飛玄之炁而誦詠空洞之經，以和自然之炁，拔度學道之人也。○幽棲曰：泛者，浮也。景者，身也。言此三尊所行，縱身於雲中，泛景於霄漢，發口則吟洞章之句，詠高上之篇。洞章即大洞之章，高上篇亦洞章之篇名也。○少微曰：太皇，虛皇道君也。上帝，金闕上帝也。高真，第三品真人。上清天有虛無景之山，山有太霞之炁。虛皇上帝與此高真泛八景玉輿；飛太霞之上，嘯誅空洞以接學人也。
　　金真朗郁，流響雲營。
　　東曰：金真者，自然之章。梵天神人飛遊太極之上，玄歌無量之音，激爽靈風之炁，拂揚洞章之曲。太和玉女於華都之門而和神人之歌，流響慶雲之宮，故曰雲營也。○幽棲曰：金真者，即金真玉光也。此是天尊之身光耳。郁者，光耀也。營者，凝聚也。既泛景大霞之中，故金真煥爛，吟詠洞章之句、雲合煙凝者也。○少微曰：金真，金簡真文也。昔真文始現結於玄空，瑩發光芒，刻書金簡，故明朗郁郁然也。雲營，雲宮也。百玉容堂在玄都龍山之上，言上帝高吟金簡，清音響亮，流入雲宮。○玄英曰：金真者，刻金紀錄真文。朗者，真文書字明朗也。郁者，明盛之貌也。雲營者，玄都之內百玉置立容堂之名也。其堂在龍丘山之上。流響者，將明眾聖嘯詠，響徹雲營宮中，故云流響雲營也。
　　玉音攝炁，靈風聚煙。
　　東曰：玉音者，玉光之章也。飛天神人常乘碧霞之筆，飛遊玉隆之天。一日三時，引天中大聖，上朝七寶之宮，天王稱慶，鳴玉扣鐘，侍晨一嘯而靈風聚煙。靈風既鼓，音成洞章也。○幽棲曰：玉音即太皇高真嘯詠之音也。言太皇嘯詠，則玉音冠霄以攝炁，靈風生虛以聚煙者也。
　　紫虛鬱秀，輔翼萬仙。
　　東曰：紫虛者，紫微宮也。鬱，勃也。秀，出也。紫微之館鬱勃出乎玉清之上，中有沙蘭之宮，宮有新得度者，受靈寶之人，巨億萬眾。功德未備，停散其中。劫運一交，陁丘之眾計功之重，而得昇度朱陵之宮，受福而昇仙，然後成至真也。○幽棲曰：玉清中元號為紫清，故亦呼為紫虛。言此三尊雖各為一景之宗源，並是玉清之品位。但預是道君，皆位入玉清，且紫虛之宮，自然鬱秀，加以萬仙之曄翼，故增眾聖之曦暉也。○少微曰：紫虛，紫微宮，別名沙蘭宮。宮館壯麗，鬱然秀茂。宮中有陁丘之眾，巨億萬人，皆新度者。時運未舉，且停散其中。須運交則三部八景二十四真，輔佐翼助，升度南宮而受其仙者也。
　　千和萬合，自然成真。
　　東曰：和，解也；合，聚也。真人積學已來，經無數劫，解形易體，捨身受身，隨運輪轉，經麤入妙，玉眸沃鍊，然後成真也。○幽棲曰：言修誦之人若千真和神，萬道合炁，真與神混，體道與炁合形，自然而成真也。○少微曰：夫昇度者，皆立三千善功，萬行圓備，然後三官校錄，昇度南宮，太和哺飴，玉 膏冶鍊，經歷和合，然後成真也。
　　真中有神，長生大君。
　　東曰：長生宮中有長生之君也。○幽棲曰：既與真合體，既體中有真，即真中有神，即此大君及後諸神是也。大君居臍下命門宮，亦號為明堂之宮也。○少微曰：此說度人本神也。真中，南真宮中也。長生大君，即度命君也。字曰吁員，主鎮朽骸也。
　　無英公子，白元尊神。
　　東曰：左無英，諱公子。右白元，諱洞陽。號曰專神。○幽棲曰：無英、白元，二神名也。共居洞房宮。宮在眉間，直入二寸。無英亦時在肝，一名公子。白元亦時在肺。尊神即重指白元，非別號也。
　　太一司命，桃康合延。
　　東曰：太一，諱務猶收。司命，上帝司命也，諱理明初。桃康，命門中神也。○幽棲曰：太一，亦大君也。大君為身中百靈之尊，萬氣之主，故稱太一，亦名大君也。司命者，主生命也，復謂司命。桃康、合延二神，諱字與大君同，共望其二君諱字，乃交互而言，非的正也。○少微曰：太一諱務猷收，司命字玄度卿，桃君諱回孩，康君諱精延。○玄英曰：太一總領 羣司，為眾神之主。司命等真官，皆南上度人職司之位也。
　　執符把籙，保命生根。
　　東曰：公子執符，司命把錄，太一制魔，以洞章舉度於長生之宮也。○幽棲曰：大君常執八符以保人命，生人根也。○玄英曰：此明度人成道之時，令公子執元始度人之符，司命之宮把度人名之籍，太一主制約羣魔，共舉學人，保命生根。
　　上遊上清，出入華房。
　　東曰：上清，紫微宮也。紫微在玉清之上。華房者，太極宮，宮有青華門，裏有曲房也。○幽棲曰：此諸神本是上清太微宮中之神也。分釋降炁，下入人身之中，故時復上進上清，出入華房，即太微房也。
　　八冥之內，細微之中。
　　東曰：八冥，八極也。細微，毫芥也。進於八極之外，毫芥之內者也。○幽棲曰：八冥，八極之表，冥昧不測，故云八冥也。言此諸神則大無不處，細無不入，或舒布於八冥之中，或貫穿於一毫之末。在人為道，在物為生，道性之炁也。
　　下鎮人身，泥丸絳宮。
　　東曰：泥丸，腦也。絳宮，心也。天尊在上清宮中，號曰太一君，下在人身，為泥丸君。《開經蘊呪》日：天尊雖遠妙，近緣泥丸君。此之謂也。○幽棲曰：明下鎮人身之中，或在泥丸或處絳宮。泥丸從眉間卻入三寸，絳宮即心也。
　　中理五氣，混合百神。
　　東曰：五氣者，五藏氣也。百神者，百關也。混，和也，調理百關，和合神氣也。○少微曰：華房，玉清三華房也。八冥，八極也。細微，毫芒也。泥丸，腦也。絳宮，心也。此等真神以太一為主，則遊行三清，出入三華之房，周於八極之內，遍於毫芒之中。下鎮人身，則太一在腦，總眾神也；司命處心，納生元也。無英在肝，制三魂也；白元在肺，拘七魄也；桃君住臍，保精根也；延康居腎，守命門也。中在空洞，則理於氣，和合百神，表瑞靈文，隨劫度人。《易》曰：神無方，易無體，陰陽不測之謂神也。然則神無不在，所在皆無，不可以識智知，不可以有無定。或以為人身之內，各有此神，爰披眾經，其理非一也。按《天老祕讖》曰：神有尊卑，太一為貴。上鎮三清，下遊九官。《洞神經》曰：太一名務猷收，字歸會昌，主諸天地，其神最尊。形黑上而赤下，頭戴通天之冠，縱目視也。久久存之，長生不死。《大洞玉經》曰：司命奉帝書，號為玄度卿，其形白上而青下，面圓正等。《洞神三元記》曰：三元君者，太素三元君也。一女子耳首有頹雲三角髻，餘髮散垂至腰，著扶晨冠服，紫浮雲錦被腰，九色龍錦羽裙，帶流金火鈴虎符書。坐中膝下，出丹綠青三炁。三元君生三素元君，長女紫素元君生無英，中女黃素元君生黃老，小女白素元君生白元。黃老、白元、無英，號三元帝君。帝君母號三素元君，即三元君也。朝禮精苦積年，三元降房，三素玉女先來降矣。學道不識三元，修行無效。此三元，皆是自然之神，與元始同出。萬人共感真炁，遂各有其神也。
　　十轉迴靈，萬炁齊仙。
　　東曰：萬炁者，萬神也。泥丸君說經十遍，萬神俱仙，三官六府一切神靈各率所部億乘萬騎，鬱然變化，導從威儀，乘雲騎龍，共舉人身，百寮宰官、一切神明，同得昇仙也。○幽棲曰：十轉者，天關十轉也。言一人得道，天關為之十轉，則迴百靈以成性，變萬炁以俱仙。○少微曰：總彼七神，慈憐兆庶，十方輪轉，迴度生靈，欲使萬炁流行，齊成仙道也。
　　仙道貴生，無量度人。
　　東曰：無量者，大聖眾像之尊神也。天中有無量大聖眾，皆統十方飛天，並受其品量而得昇遷也。度人者，飛天神也。常以雞鳴之始，上登玉臺之上、仙堂之中，探五方雲芽之精，而仰咽日月三辰之光。常簡學仙之人生死錄籍，開度九幽之魂，昇入法輪之門。學者知此法，能策神風以迅煙，上升騫林之業，七祖出長夜之府，而上登更生之宮也。○少微曰：仙道所貴，唯在於生，故無量度人，不可勝筭也。
　　上開八門，飛天法輪。罪福禁誠，宿命因緣。
　　東曰：八門者，天開八方法輪之門也。中有罪福之場也。太上道君開於八門，以度學者生死之魂也。故曰法輪。○幽棲曰：既得生度，即魔王上開八方法輪之門以度，學者則自然昇舉，故得無拘於天門也。○少微曰：八方罪福之門，飛天人所司，故曰飛天法輪。道君八門問罪福，飛天人對宿命，說因緣事跡根由，具在《法輪經》中也。
　　普受開度，死魂生身。
　　東曰：法輪之門，罪福之場，各有禁戒，罪福所由，具在《法輪經》中。太上道君開大慈之化，拔地獄宿對之魂，責其罪目，然後原赦，得入法輪之門；駕乘八景之輿，昇乎玉清之中，上朝紫微之宮，位及聖眾之賓，謂死魂生身也。○幽棲曰：七祖生我一身，興此五業。今既一身受度，五業自然而亡，七祖則鍊化更生，五業則無根自落。故云普受開度，仰荷解脫之恩也。
　　身得受生，上聞諸天。
　　東曰：聞，開也。身得受生，上開諸天也。
　　諸天之上，各有生門。
　　東曰：八門之中，各有受生之門也。○幽棲曰：既生身受度，復死魂受生，則三界五帝，上奉諸天。諸天之上，亦著生錄。故云各有生門也。○少微曰：死魂受生，皆奏諸天。諸天之上，各有受生之門。然後三官校錄，配入生處。
　　中有空洞謠歌之章，魔王靈篇，辭參高真。
　　東曰：空洞者，三界也，三界皆空。魔王，魔羅也，常在三界之中，謠歌雜曲，辭參靈篇，惑亂人心。靈童轉八門之關，眾真上朝，郁馥一唱，魔王束身。人能誦靈音，則名書於紫微宮法輪，列籍於司命，攬覺，度魂於更生之宮也。○幽棲曰：魔王既保舉諸天之上，故有謠歌於諸天之中，辭列高真，理契空洞，誦之仙舉，故曰靈篇也。○少微曰：三界之中，空洞之上，魔王伏化，奏唱謠歌，靈篇善辭，參合真聖也。
　　第一欲界，飛空之音：
　　東曰：欲界自黃曾天，至上明七曜摩夷六天，欲界之分也。中有魔王，字郁默，作飛空之歌。○幽棲曰：第一欲界者，下界也。謂居此世之上，故云第一。欲者，染著也。界者，境界也。欲界有六天，言此天之人，有形有欲，觸物染著，故云欲界。魔王於此界空玄之中，謠歌此章，故云飛空之音也。○少微曰：道教經曰：凡人口業凈，有十善功，以上生欲界之天。
　　人道眇眇，仙道莽莽。
　　東曰：眇眇，羣碎也；莽莽，暗昧也。人道在羣小之中，難可成也。仙道莽莽昧昧，難可曉了，非可見也。故云莽莽也。○幽棲曰：目少曰眇，遠而可見；混漫曰莽，杳然莫測。言人道非遠力之而可政，仙道冥昧不動而易沮。
　　鬼道樂兮，當人生門。
　　東曰：樂者，歡樂也。生門者，三界命門也。鬼道在三界之內，導從鬼兵，遏人生命，枉暴殺人，以為歡樂。○幽棲曰：夫鬼道者，縱心逐欲，適性隨世，故云樂也。此即動之死地，日喪其生，生死門對，故曰當人生門也。○少微曰：鬼道以殺害為樂，羣行兇暴，常遏人生門。生門，三界受生之門也。
　　天道貴生，鬼道貴終。
　　東曰：貴，好也。天道好生，鬼道好殺也。○幽棲曰：神仙之道，在於長生久視，湛然長存。邪鬼之道，務欲人歸太陰，悉在終滅也。
　　仙道常自吉，鬼道常自凶。
　　東曰：好生者吉，好殺者凶。○幽棲曰：仙道既生，故吉祥自兆；鬼道既死，故凶禍自應。○少微曰：人道，三界以下也。仙道，三清以上也。鬼道，酆都六天也。
　　高上清靈爽，悲歌朗太空。
　　東曰：高上者，天王也。名阿濫，常乘景霄之輪，遊觀九層之阿，處玉樓之上，明洞章以召魔，上為仙真之館，下為鬼神之家，誦詠靈章，悲歌朗徹，響應太空也。○幽棲曰：雖復高真上聖，爽炁清靈，猶如哀愍悲歌，朗徹空洞，即五苦之頌是也。○玄英曰：前明勸人成道，此明讚美悲歌，普度無窮。發此言也明高上玉皇愍傷三界，常於三清之上，詠此悲歌，歌聲朗徹太空，慈憐兆庶，故曰悲歌朗太空。靈爽者，是玉皇精靈爽利之炁也。
　　唯願仙道成，不欲人道窮。
　　東曰：天王上雲樓之上，吟詠無量之章，看見下世學士不得度三界之難，故誦之以制魔靈。神魔即應響而束身，羣鬼則詣座而伏形，以度學者之身，成其至真之道。○幽棲曰：窮，極也。人道之窮極，貴者也。若仙道既成，則眾妙期會，五濁之苦自滅，三清之樂未央。若人道雖極，當時之榮，萬樂期須，一苦永蔽。○少微曰：高上玉皇清明靈爽，悲歌朗徹，聲滿太空，唯願仙道早成，不欲人之窮苦。
　　北都泉曲府，中有萬鬼羣。
　　東曰：北都之山是六天神魔所治，中有泉曲之府，萬鬼羣眾在其中。六天鬼者，並是百魔凶暴醜惡之鬼，常欲殺人也。○幽棲曰：北都者，在北方溟海之中，北玄太帝之都也。中有泉曲之府，即九幽長夜之府也。既是鬼之大都，故有萬鬼羣也。總言其萬，豈唯萬哉！但知據人，便知鬼也。
　　但欲遏人筭，斷截人命門。
　　東曰：六天魔鬼常欲遏截命筭，斷人生門，欲人死也。○幽棲曰：夫鬼之為理，常刻人筭壽，欲人早終，截人生根，斷人命門，故上云鬼道貴終，當人生門也。
　　阿人歌洞章，以攝北羅酆。
　　東曰：阿人者，魔王自共語也。誦詠詠洞章，以召北酆之魔鬼，不得妄為殺害，有犯即斬，以佐天治也。○幽棲曰：阿者，何也，何人能歌此空洞之章，攝御羅酆之鬼，則無遏筭之慮，自遠夭傷之息。羅酆，北都之山名也。
　　束送妖魔精，斬馘六鬼峰。
　　東曰：束，縛也。馘，滅六天羣魔也。峰者，魔之總名也。故祝六天魔鬼云：天蓬、天蓬，九元殺童，此之謂也。魔王歌此曲，掃滅眾魔精也。○幽棲曰：束者，拘錄也。送者，斥逐也。斬者，截首也。馘者，割耳也。若能歌誦此章，則妖魔可以拘錄，可以斥逐，可以截首割耳矣。六鬼峰者，即酆山有六峰，峰各一宮，既有六宮，故云六鬼峰。一宮周迴千里也。○少微曰：阿人，魔王自稱也。斷首日斬，截耳日馘。六鬼者，六天鬼賊也。鋒言其先。鋒者，鋒銳也。魔王言我受符命，常歌洞章，制攝酆都，束送魔鬼，有為祆害則刑戮絕之也。○玄英曰：誠謂截其左耳也。殺鬼眾多，每於一身，但割取其左耳，獻上魔王，明其殺數多少。左耳屬陽，故取之也。
　　諸天炁蕩蕩，我道日興隆。
　　東曰：蕩蕩清明也。興隆者，魔王謠歌飛空之中，蕩除鬼炁，以成其功，故曰日興隆也。○幽棲曰：既束勒妖魔之精，斬馘六峰之鬼，故得諸天真炁坦蕩，而我道正化興弘也。○少微曰：持此威刑，斬馘魔鬼，則六天邪炁蕩除，三天正法興盛也。
　　第二色界，魔王之章：
　　東曰：色界自虛無越衡天，至太安皇崖天，合十二天，是色界之分也。魔王諱摩，字羅也。○幽棲曰：第二色界者，中界也。謂慾界之上，故云第二也。色者，形質也；界者，境域也。色界有十八天。言此天之人，有形無欲，故云色界。魔王既統管此界，故因立此章也。○少微曰：自虛無越衡天至無極曇誓天，凡一十八天，為色界。道教經曰：身業凈冷有三百善功，得生色界，魔王諱摩羅。
　　落落高張，明炁四騫
　　東曰：落落，高遠也。明炁者，清明也。天炁高遠，清而明也，故曰四騫也。○幽棲曰：落落者，廓落也。騫者，開也。言十方諸天，則廓落而高張，明光之熙而四騫也。○少微曰：騫，迴上也。落落我界，高遠開張，梵炁光明，四方迴上。○
　　梵行諸天，周迴十方。
　　東曰：梵者，大梵之炁也。十方者，十方飛天神人也。乘大梵之炁，飛空三界之中，遊乎十方也。○少微曰：大梵之炁，行匝諸天，則十方神仙周迴十過，故日周迴十方。如此神仙，其數 無量，由我保度，得成大仙。故曰，皆由我身也。我有洞章。萬遍成仙，即此歌曲也。
　　無量大神，皆由我身。
　　東曰：無量者，十方無量大神也。魔王與諸天俱生學得道者，皆由魔王保舉而得成真人也。故曰皆由我身也。○幽棲曰：梵行者，至真之行也。我者，魔王自稱也。言三十二天梵行真人至于十方無量大神，莫不皆由我之保舉，而得居于此天也。
　　我有洞章，萬遍成仙。
　　東曰：洞章者，魔王歌曲也。學士若能誦之萬遍，魔王即保舉徑升上仙。
　　仙道貴度，鬼道相連。
　　東曰：仙道欲令人昇度，鬼道欲令人死亡，更相連逮，共入惡道也。○幽棲曰：言我有此空洞之章，誦詠萬遍，皆得昇仙。夫仙道貴形神俱度，鬼道貴生死相連；昇度則祖考亦度，相連則子孫亦連也。
　　天地眇莽，穢氣氛氛。
　　東曰：眇莽者，暗昧也。穢，惡也。氛，亂也。天地高遠，無所不容，真者處上，濁者處下，魔精惡氣，滿於空中也。○幽棲曰：天高無涯，地廣無際，常穢氣氛合，彌貫太虛也。
　　三界樂兮，過之長存。
　　東曰：三界者，欲界、色界、無色界。此非至樂，若得過三界之上，乃得仙道，與劫輪轉，更不生死，故得長存也。○幽棲曰：言三界之人，若迷樂住樂，則樂盡而淪墮；若悟樂之非樂，則超出而長存也。
　　身度我界，體入自然。
　　幽棲曰：若悟樂之非樂，則不住樂而修進，故得身度三界之難，體入自然之境。○少微曰：三界雖樂，福盡則傾。壽等塵沙，終當死壞也。
　　此時樂兮，薄由我恩。
　　東曰：得入無色界之中，至此歡樂。我恩者，魔王自稱我也。爾皆由我保舉而得入仙品也。故言薄由我恩也。○幽棲曰：若入自然之境，則自然之樂，長存真樂；三界之樂輪轉妄樂。此之一樂，則名同理殊，人乖境異。皆由魔王保舉而致此真樂之域。故云薄由我恩。○少微曰：過得三界，始可為樂，故曰此時樂兮，由我恩。保度得入三清，故曰：薄由我恩也。
　　龍漢蕩蕩，何能別真。
　　東曰：龍漢之年，玉字始出大福堂國，日月始明。元始撰集玉文，出法度人。其國風雅，非可稱名；人民始治，禮樂亦興，人壽三萬六千歲。蕩蕩大化，劫運既終，經於延康，一淪億劫，眇莽久遠，的而不虛，自非通玄究微，莫能識也。○幽棲曰：既鍊質成仙，修凡得聖，出苦入樂，去死登生，故知道之靈化，妙用致此。當龍漢之際，混沌未分，天既未立，空虛蕩蕩，復何分別其真？○少微曰：龍漢初劫，人人淳樸，同焉自得，不知所求。雖蕩蕩而平夷，無能別得真偽，我界多有試難，故真偽可得而分也。
　　我界難度，故作洞文。
　　東曰：魔王言我從龍漢已來，功德至重而未得仙。末學道淺，求度我界，實亦是難。故歌此曲以勸學者，令識真也。○幽棲曰：言此界之難超，非洞章之莫度。故魔王津濟而立此文，既荷舉保之恩，復賴引援之德也。○少微曰：我界羣魔，多諸幻惑，為此難度，故作洞文。
　　變化飛空，以試爾身。
　　東曰：魔王在空虛之中，飛行謠歌，以試末學之心正與不正也。○幽棲曰：猶恐趣道之不篤，秉操之不堅，故作變試於空中觀，履水火而無惑。○少微曰：飛行變化，騁現神通，試爾身心，令失正道。
　　成敗懈退，度者幾人。
　　東曰：學士猶豫之心不固，一至到者少，不別真偽，羣邪所惑，致生懈怠。至得度者，萬無有一也。○幽棲曰：既履水火之難，則有成敗之流。超然獨濟者寡，渝變退落者眾，度無一人。
　　笑爾不度，故為歌音。
　　東曰：爾，汝也。笑汝徒有希道之心而無得道之實。雖復億劫輪轉不滅，心不冥一，終不得度也。○幽棲曰：其成敗退者，復嗟哂愍之，故制此歌章，欲使普令超度也。
　　第三無色界魔王歌曰：
　　東曰：從顯定極風天，至秀樂禁上天十天，為無色界分也。從無上常融天，至太極平育賈奕天四天，無色界上也。○幽棲曰：第三無色界者，謂在色界之上，故云第三。無色者，無形質也。界者，域也。無色界有四天，言此天之人，形欲俱空，故云無色。魔王歌者，即此界魔王之謠歌也。○少微曰：道教經曰：心業凈有六百善功，生無色界四天，此界魔王諱韶也。
　　三界之上，眇眇大羅。
　　東曰：眇眇音，高遠也。大羅者，大羅之天也，在三界之上也。○幽棲曰：言三界之上，即圓羅之外，雖即未至太無，亦通是大羅之域也。○少微曰：眇眇，高遠也。三界之上猶有四梵三清，然後至於大羅。今言三界之上有大羅者，魔王作歌從省文也。
　　上無色根，雲層峨峨。
　　東曰：層者，重疊也。峨峨者，高峻也。大羅之天不參色界，在眾天之上，結雲氣而成山。上有九層雲樓，高而峨峨也。○幽棲曰：此大羅之中，都有五境。上無躓閡之色，下無固著之根，皆妙氣之化成，若景雲之杳煥。此乃無狀之狀，恍惚難名，故云若存若亡也。○少微曰：大羅之境，結雲成山，層臺九重，峨峨高峻，瓊林空峙，無根而生。○玄英曰：此明大羅天上真空境界，山林城宇，宮殿臺榭，皆結自然妙炁而為之，非因造作，肉眼不見，謂之無色。浮空而立，謂之無根。
　　唯有元始，浩劫之家。
　　東曰：元始者，天尊也。浩劫者，浩浩無數也。元始之道，經無數之劫，常居大羅之天也。○幽棲曰：此五境之宮闕，皆元始之所居。元始則元始無終，既湛然常存，故云浩劫之家也。非五境之中，盡皆元始，謂每境之主，以元始為尊。○少微曰：元始天尊，家住其境，浩浩蕩蕩，劫數難知。
　　部制我界，統承玄都。
　　東曰：部制者，言大羅之天，天尊所治，並大聖在其上，上有玄都之山，七寶之臺。臺有《三寶神經》，大聖一日三時上朝七寶之臺，旋行誦詠，以制萬魔也。○幽棲曰：元始非唯一境之道主，亦制三界之魔王。又總玄都，敷弘萬化。玄都，玉京大羅之天者也。
　　有過我界，身入玉虛。
　　東曰：我界，無色界也。即體入玉虛之境。無色既為上界，即與玉虛鄰次。玉虛者，玉虛之炁也。得度無色之上，身入紫極之宮，玉虛上帝治在其中也。紫極者，太極之別名也。○幽棲曰：玉虛即玄都玉京也。○少微曰：元始部制我界，統承玄都紫微。有過我界，身入玉虛，得過我無色界也。既過色界四天，即入玉虛。萬炁上元，三部八景，皆結玉虛之炁為人也。        
　　我位上王，匡御眾魔。
　　東曰：上王，魔王之主也，字韶。自言我位上王，制御眾魔，故日上王也。○幽棲曰：王者，即眾魔之上王也。故言匡御眾魔。匡，正也；御，制也。○少微曰：此界魔王最居上位，下統三界，制理羣魔。
　　空中萬變，穢氣紛葩。
　　東曰：紛亂也；葩，華也。三界並空，天魔鬼神變化紛亂華麗，幻惑學者之心，故曰紛葩也。○幽棲曰：空中萬變，謂試學者，故云變化飛空，以試爾身。紛葩者，亦氛氛也。言世間俗境常穢氣氛氛，衝隘空虛，填塞宇宙也。
　　保真者少，迷惑者多。
　　東曰：保，固也；迷惑，邪亂也。固真者少，邪亂者多。○幽棲曰：痛乎世人保守真者鮮矣，迷惑不悟者多，况乎天下皆迷也。
　　仙道難固，鬼道易邪。
　　東曰：仙道無形，故難守；鬼道多欲，故易邪也。經曰：不見可欲，使心不亂，此之謂也。○幽棲曰：學仙之道，則正性難固；鬼道不學，俗心已邪。隨風順流，靡靡而去，故云鬼道易邪也。
　　人道者心，諒不由他。
　　東曰：人道廢，本於心。諒己度情，而不由傍人也。○幽棲曰：夫人道之理，在於方寸；或悟道修真，或迷邪入鬼，皆由自己之心肺，信不由於他人。諒，信也。
　　仙道貴實，人道貴華。
　　東曰：仙道應於自然，去浮華，取至實，人道貴榮華，與仙道反也。○幽棲曰：夫修仙之道，道貴於真實；行人之道，道貴於浮華。故經曰：居其實，不居其華。
　　爾不樂仙道，三界那得過。
　　東曰：爾，汝也。汝不專一，那得度三界也。○幽棲曰：言汝世人若不學仙道，飛登五境，即三界之難，無由得過，言出越其界，非過止其所也。
　　其欲轉五道，我當復奈何。
　　東曰：五道者，五苦之場也。奈何，悲痛之辭也。魔王在三界而見學者身，不得度，為邪精所敗，不能正見，淪於惡道，喪失前功；方復經於五道之中，諸惡備受，甚可悲傷。故深發此歎者也。○幽棲曰：若不超越三界，則自然流轉五道。既自爾之身所致，而我爭奈爾之何？故云人道者，心諒不由他，五道之義，以明於上也。○少微曰：不樂三天輪轉五道，貴華棄實，吾奈之何也。
　　此三界之上，飛空之中，魔王歌音，音參洞章。
　　東曰：謂三界之上，魔王於空中讚誦靈文，還在三界之內參雜，故云音參洞章也。○幽棲曰：言魔王常在三界之上，虛空之中，而歌此章，傷嗟世人，痛歎之甚。其音意參合，乃遠符大洞。魔王者，是魔之王，非王是魔。故身為至靈，辭參大洞也。
　　誦之百遍，名度南宮；誦之千遍，魔王保迎；萬遍道備，飛升太空，過度三
　　界，位登仙公。
　　幽棲曰：言誦之百遍者，乃專是此魔王之章，非全經也。百遍即名籍昇度南上朱宮；千遍即魔王保護，出入送迎；萬遍之道既備，即駕龍昇乎太清，飛登太極，遊行太空，即身超三界之難，位登仙公之格。今人所有讀誦萬遍，而不得依此旨者，或善惡齊行，功過相半；或口誦心馳，乖儀失法，此乃更招墮墜，何有望於昇騰！若心與經通，行與經合，唯善為一，杜絕諸緣，此即逮至數千，便有髣髴；亦奚必俟於萬遍之後，昇於太空也。○玄英曰：仙公者，太上高真之位也。若得飛度三界，先到種人四天；其上次有三清，乃是仙公之位。今言飛度三界，位登仙公者，文中略也。
　　有聞靈音，魔王敬形。
　　玄英曰：有聞靈音者，謂聞靈寶本章也。道君歎美，三界魔王自作洞玄之歌，人能誦持，尚得成真入道；況有聞我靈寶本章之人，若能誦持，悉得三界魔王敬其形體，故云魔王敬形也。
　　勑制地祇，
　　少微曰：太上勑之也。《博物志》曰：地祇位在崑崙山下也。
　　侍衛送迎。
　　幽棲曰：儻有聞此靈章之音句，即魔王勑勒土地祇靈，居家則侍衛，出入則送迎。
　　拔出地戶五苦八難，七祖昇遷，永離鬼官。
　　幽棲曰：拔七祖之昇仙，超八難之鬼謫，永出玄夜之河，長辭北府之官。三塗、五苦，共為八難，已註於前也。
　　魂度朱陵，受鍊更生，是謂無量普度無窮。
　　幽棲曰：七祖既得昇遷，皆入南宮受鍊，鍊化既畢，遂得更生。可謂普度無邊，廣濟無量。朱陵，即南上朱陵宮也。
　　有秘上天文，諸天共所崇。泄慢墮地獄，禍及七祖翁。
　　幽棲曰：若有能寶祕尊重此文，則諸天帝、眾聖尊神，共所欽敬。若輕漏泄慢，則身謝三官，殃及七祖。經既終畢，故重有戒言，此二章也。
　　道言：此二章並是諸天上帝及至靈魔王隱神秘之音，
　　東曰：道言者，道君自序也。二章者，一是元始洞玄章，二是元洞玉曆章，名為二章也。諸天大神、上帝魔王名諱隱奧，故云隱祕之旨也。○幽棲曰：復此後每章皆稱道言者，亦是道君之言也。與前序同。此二章本經即元始所說。前序後述，復太上所加。前章有三十二天帝之隱諱，後章有三界魔王之祕音。
　　皆是大梵之言，非世上常辭。
　　幽棲曰：既元始所說，太上所敷，皆諸天祕章，靈魔隱韻；固宜是大梵之至理，豈世上尋常之辭也。
　　言無韻麗，曲無華宛，故謂玄奧，難可尋詳。
　　幽棲曰：既非世上常辭，故無韻麗。天中奧旨，故無華宛。自非真人通 玄究微， 莫能詳察也。言者，辭說；曲者，章句也。○少微曰：玄，深也；奧，隱也。此二張天名帝諱及魔王名稱，皆言無音韻美麗，曲無華艷宛約。有此深隱，所以難祥。
　　上天所寶，秘於玄都紫微上宮。
　　幽棲曰：既諸天上聖共所崇重，故秘於言都玉京之上。太極、玉清、上清三境，各有紫微之宮也。
　　依玄科，四萬劫一傳。
　　東曰：上天者，即是上境諸天也。明此經乃是上境諸天聖人所寶重，秘在玄都紫微宮中；依玄科，四萬劫一傳也。玄者，天也。此是上天之期限，人間則四十年一傳，故稱玄科也。又云學道受經，四十年得傳一人，延壽者四百年，得地仙四千年，得天仙四萬年，得無上至真之道全言，四萬劫。○幽棲曰：既云萬劫及如昨夜，此是上天道之期也。千春如今朝，則四萬劫一傳，亦非久遠。此乃天真之格，故云依玄科，卻不說至人傳授之期限也。
　　若有至人齎金寶，質心依舊格，告盟十天，然後而付焉。
　　東曰：前云上天有期限，其中有至信之人，心耽大法，能用金寶之信，以質其心。來欲請受者，然後冒禁，告盟十天，方可傳付也。○幽棲曰：前序 及此，俱云齎金寶，復不言多少之量。既此質心，則至人之心一假多也。隨其豐儉以告十方，誓盟諸天；金寶雖微，盟約復重。既前序已說，今經後復盟，恐人忽略冥科，故此再三曉諭也。
　　道言：夫天地運度，亦有否終。
　　東曰：運度者，有四也，一生人，二死人，三禳災，四功德利益，又云天一，地二，天三，地四， 運是劫運，度是度數。陽九百六，皆是度數之休否，故天地雖大，猶有傾廢之期，即其義也。○幽棲曰：天屯為陽九之災，地否為百六之禍，故云天地運度，亦有否終也。○少微曰：小則百六陽九，大則三界消亡。○玄英曰：否終者，否謂陽九百六，終謂三界消亡。陽九百六者，按《周易》大演十九年為一章，四章為一部，二十部為一統，三統為一元，一元四千六百二十年。其中通有五十四年水旱。陽九者，陽數奇極於九，災應之時， 大則九年之旱，其次則七年、五年、三年、一年之火也。陰數偶極於八，災應之時，則八年、六年、四年、二年之水也。百六者，初入元一百六十年，陽數奇，有小旱之災，故云百六之災也。 通論陽九百六之會者，初入元三百年，為小陽九、小百六，九百年為大陽九，大百六。大則大旱九年 ，大水八年。《漢書》云：四千六百一十七年為一元，數盡三元，為大劫之終，天地消亡也。三元合一萬三千八百五十一年，初入元一百六十年為一小災，故云百六，否終之義，略舉如前也。
　　日月五星，亦有虧盈。
　　東曰：日中則昃，月滿則虧。星宿停關不轉，亦是天道之期，皆自然理數也。○幽棲曰：日月有薄蝕虧盈，五星有經緯錯度也。
　　至聖神人，亦有休否。
　　東曰：至聖未是大聖，赤猶文王囚於羑里，孔子戹於陳蔡，皆是休否之辰。○幽棲曰：唯聖與神，猶有休盛否泰，況乎凡俗，何可勝言！
　　末學之夫，亦有疾傷。
　　東曰：天地聖人，尚有休否。末學之類，寧無疾傷！○幽棲曰：至於微生末學，理宜疾病灾傷，儻有遭遇，甘之勿怨。
　　凡有此灾，同氣皆當齊心修齋，
　　少微曰：同炁，同法也。同稟妙炁之法，故日同炁。
　　六時行香，十遍轉經，福德立降，消諸不祥。無量之文，普度無窮。
　　幽棲曰：若有此灾，則召同學同志，齊心齊力，修齋禮懺，六時行道，轉誦此經。令周十遍，福德之報立應，不祥之禍自消。故知靈文功用弘普，廣濟天下者也。
　　道言：夫末學道淺，或仙品未克，運應滅度，身經太陰。
　　東曰：云死者，皆過太陰之官，如此之人皆為轉經行道。○幽棲曰：末學者，或宿運功微，今緣德薄，遂使趣道之心不篤，墮業之障易侵；仙品之格莫登，鬼錄之編已著。於是玄運所引，應當奄終，魂歸太陰，尸偃后土也。○少微曰：鬼道為太陰也。
　　臨過之時，同學至人，為其行香誦經十遍，以度尸形如法。
　　幽棲曰：同盟同學，至人至友，能為精心修齋，誦經十遍；臨終之際，共度尸形，則存者獲濟拔之功，亡者得度魂之福。言如法者，咸依五煉生尸之法也。
　　魂神徑上南宮，
　　東曰：明滅度之人，臨將命過，同學者復為行香誦經，以度尸形，魂神即昇南宮，受自然之福也。
　　隨其學功，計日而得更生，轉輪不滅，便得神仙。
　　東曰：功滿三千，即白日升天。○幽棲曰：既作度尸之法，則魂神上昇於朱陵之宮，受鍊於流火之庭。隨其處修學功業之深淺，準其年歲日月之多少，時限既畢，則神歸復形，便得更生。外雖終歿，經時積稔，有如睡頃，不覺稽久。從玆已往，便得神仙。此亦得尸解之道者也。
　　道言：夫天地運終，亦當修齋，行香誦經。
　　東曰：以禳灾運也。○幽棲曰：天地屯否，運數將終，即當修齋禮懺，讀誦此經以鎮禳也。
　　星宿錯度，日月失昏，亦當修齋，行香誦經。
　　東曰：以保安寧也。○幽棲曰：五星經緯錯度，日月薄蝕失昏，即當修齋禮懺，讀誦此經，以整復也。
　　四時失度，陰陽不調，亦當修齋，行香誦經。
　　東曰：以理陰陽也。○幽棲曰：春夏秋冬，寒暑不遷，陰陽律呂，氣候乖錯，即當修齋禮懺，讀誦此經以調理也。
　　國主有灾，兵革四興，亦當修齋，行香誦經。
　　東曰：以保衛護也。○幽棲曰：國有灾運，兵戈四起，即當修齋禮懺，讀誦此經，以消其灾運也。
　　疫毒流行，兆民死傷，亦當修齋，行香誦經。
　　東曰：以用消伏也。○幽棲曰：疫癘之毒，時行疾病，死傷萬民，即當修齋禮懺，讀誦此經，以除其灾也。○玄英曰：天子曰兆民，諸侯曰萬民。十億為兆，舉其多也。即明國主有灾，故知傷害兆民也。
　　師友命過，亦當修齋，行香誦經。
　　東曰：師徒朋友，命過之時，行香誦經十過，以濟度魂靈也。○幽棲曰：師主道友，臨終之時，依前章法修齋以度尸形，令得神仙也。
　　夫齋戒誦經，功德甚重，上消天灾，保鎮帝王，下禳毒害，以度兆民。
　　幽棲曰：夫修齋持戒，行香誦經，功德既深，福報亦重。上可以消滅天灾，保鎮帝王之祚，下可以禳除毒害，普度蒼生之厄。○少微曰：每歲十二月大陵積屍星，其氣下地下丘墓朽骸，其氣上屬，鬼乘之，因行寒熱之病，謂之疫毒。誦經可以消蕩不死藉鄉人之像也。
　　生死受賴，其福難勝，故曰無量普度天人。
　　幽棲曰：生賴者，即身得道，白日昇天也。死賴者，魂度朱陵，受鍊仙化也。天人登坐三清之樂，世人立超八難之苦，廣濟之功既大，普度之德尤深。○少微曰：諸言齋者，謂黃籙等齋，皆用五文鎮謝，非常俗之齋也。三時啟奏，所以感天動地，降福禳灾也。
　　元始無量度人上品妙經四注卷之三
　　元始無量度人上品妙經四註卷之四
　　道言：凡有是經，能為天地帝主兆民行是功德，有災之日，發心修齋，燒香誦經十過，皆諸天記名，萬神侍衛。
　　幽棲曰：記名者，記其善名也。若人能受持此經，依按前條，一一發心，修齋自效，則上消天地之災，中益帝主之福，下救兆民之苦。則諸天記名於黃籙白簡，萬神侍衛於行住坐臥也。
　　右別至人，剋得為聖君金闕之臣。
　　東曰：右別者，亦如文牒右件分別也。○幽棲曰：若有玄解體真之士，能依經格，按而修行，必得輔佐聖君，列侍金闕。金闕者，即聖君所居也。○少微曰：聖君者，金闕後聖太平李真君也。諱弘，來劫下為人主，故預稱後聖君也。尹氏《玄中記》日：太上老君常居紫微宮，一號天皇大帝，一號太乙天尊，一號金闕聖君。天地萬物，莫不由其造化焉。若能精誠齋戒，誦詠靈文，剋得飛昇紫微，為其臣佐也。《玉錄》云：不存二十四神，不知三八景名字者，不得為金闕聖君之臣也。
　　諸天記人功過，毫分無失。
　　幽棲曰：諸天司察報對，區分記錄人之善惡，糾舉學者之功過也。既毫分無失，亦纖芥無遺。
　　天中魔王，亦保舉爾身。得道者乃當洞明至言也。
　　東曰：其五天、三界至靈魔王，當保爾身，必舉爾功。有骨相挺分之子，應得道成真之人，乃當洞鑒經言，深體真旨也。○少微曰：凡人但當勤修齋戒，得道之日，自明至言。將慮凡人未通深義，中道懈怠退志，故發此言也。
　　諸天中大梵隱語無量音　　道君撰
　　東曰：隱者，有四也。一隱名、二隱諱、三隱事、四隱語也。○幽棲曰：此是題目也。梵者，道也。言此篇乃是三十二天中大道隱諱語，不可測量也。○少微曰：大梵者，元始大梵之炁，離合以成音也。梵之言汎，六合無處不同。隱語者，謂隱祕天中，世人不解也。無量音者，言殊方異類，普聞妙義，無有限極也。凡二百五十六字，分置三十二天，天各八字，又書玄都宮闕及諸天樓觀。若能服其字，則隨人所習，乘炁各歸其處也。○玄英曰：學者能服其字，則隨人所習，功滿之日，乘炁各歸其處。其法在內音玉訣。
　　元始靈書中篇
　　東曰：此篇之文，有二百五十六言，字方一丈，八角垂芒也。一者分置三十二天，天有八字以消不祥，成濟一切。二者將書玄都及天宮門戶樓觀之上，若有修服其字，則昇其處，攝召十方眾仙也。此道君自標於題目之下也。元始靈書者，即元始天尊靈書八會之音也。在三十二天之中，既事理關涉，故編撰此。○少微曰：今所注者，一依天真皇人內音訓釋，或刪繁取要，或加字益明。回互經文，不依輪次者，務使人速見其意也。
　　亶婁阿蒼，無惒觀音。
　　少微曰：此八字，黃曾天內音也。亶者，坦然廣遠貌。婁者，玉京山下長樓之名也。上承玄都宮，亦謂之樓都，言山樓互聳，亶然廣遠。阿者，玄都中阿那之神名也。掌樓之監，主大梵之炁，炁數交周，阿那之神則嗚樓都之鼓，以集眾真，上朝元始。日三周而一鳴，以為常節。蒼者，帝君遊臺之名，蒼蔚華秀，故曰薈。無者，太無；言太無之中，自然能生真聖。《太霄琅書》曰：無形生真，真從無中生也。惒者，日月門戶之名，言天中日月會於惒門。觀者，觀覺也。是天中帝君之諱，主長夜之錄。音者，八字之音也，能誦八字之音，則真人乘金輪以開冥，玉女揚華旛以披鈕。觀覺主長夜之錄，四冥拔九幽之府，七祖披朗，朽骸還生。○玄英日：天真皇人曰此八字並飛玄自然之書，字方一丈，文彩煥耀，洞明八方。元始下教，使我撰其字，解其音，合成皇曾天中大梵隱語，無量之音以付道君，使教皇曾天中宿有仙名者，應得道之人。其章以皇曾天中合五方飛玄之炁，以和八字自然之音，名曰無量洞章，已下諸天，義同此說。
　　須延明首，法攬菩曇。
　　少微曰：此八字，玉完天內音也。須延者，王完西北闕名也。大劫數交，須延而開，玉真上聖於是而回明首者，元始之都候也。元始開運，則都侯啟道，梵行諸炁，倏忽自朗。法者，法輪罪福之場。攬，覺也。是天中帝君之諱，主度魂更生。菩者，菩提也。執九色之麾。曇者，曇頤也。把十絕之旛，並上元真人也。人能常誦洞章，則法輪引籍於司命，攬覺度魂於更生，菩提轉九色以輪運，曇頤旋十絕以停椿，天地得之以不傾，萬物得之以長存也。
　　稼那阿奕，忽訶流吟。
　　少微曰：此八字，何童天內音也。稼那者，天中主圖，先生之號也。領人生死圖錄，總主神仙，治金華之宮，金華與龍山連宇，煒燁玉清之上，鬱勃洞虛之中。阿奕者，七寶林中樹名也。彌覆四方，實上聖之遊圃，乃真人之戲園也。忽者，覺也，飛天神人名也，主大小劫會。訶者，訶摩也。天中呼元始天尊為訶摩。流吟者，流布歌吟也。劫運既終，訶摩則開化教法，普度天人。天人歡樂，萬道流行。於時天度炁促，人道轉喪，將來劫壞，真經隱藏。天尊已知，故預為歌吟也。人能常誦洞章，主圖先生則削罪錄於長夜，註生名於南宮也。
　　華都曲麗，鮮菩育臻。
　　少微曰：此八字，平育天內音也。華都者，天中太極宮青華門之別名也。曲者，天中有梵天神人飛行太極之上，爽靈風之炁，歌洞章之曲也。麗是太和玉女之名。鮮者，鮮雲，即慶雲也。菩者，菩樓也，天中樓名也。玉女於華都之門，詠神人之歌，則慶雲應時以敷舒，散菩樓之上。育者，天中帝君之隱名。臻，至也。育帝常乘八景之輪，遊觀八極之外，至於鬼神之家，回十絕之旛，以召天魔，舉度天人。人能常誦洞章，飛天遙唱，三界司迎，七祖出離長夜，上昇南宮也。
　　答落大梵，散煙慶雲。
　　少微曰：此八字，文舉天內音也。答者，天中玉闕名也。是三界便門也。落者，宮闕落落然也。大者，大宥也。天尊開運之初，皆放大赦，謂之大宥，使三惡道空，九幽罷對，與之更始也。梵者，梵行之炁，能閉龍漢之劫，運赤明之辰也。散煙者，真人散香於玉闕也。慶雲者，五色備也。謂之揚薰以拂上真，慶雲接乎紫館，飛天舞乎空輪者也。
　　飛灑玉都，明魔上門。
　　少微曰：此八字，摩夷天內音也。飛者，飛天神人之號也。天地改運，淪於延康，冥冥炁開，飛天啟光，於是散暉，諸天受炁也。灑者，龍漢一會，倏忽而迴也。玉者，玉真主開長夜之聖號。都者，九幽之酆都。人有善功則玉真開長夜之戶，酆都度八難之場，七祖於是而還生，幽魂於是而揚光也。明者，解八字之義。魔者，魔王。上者，上帝。門者，門下也。人能明識八字之義，則魔王敬伏，上帝育養於始生之神門，門下有韓君司命，司錄度筭於南宮，慶流九族，生死蒙恩也。
　　無行上首，回蹠流玄。
　　少微曰：此八字，越衡天內音也。無者，上道也。言元始之炁，開明元上之道也。行者，天元之綱紀，維羅八極，梵炁彌布，流行不息也。上首者，北斗之罪官也。轉運天關，推會度數，數極則大劫交也。回，轉也。蹠，履也。劫運之初，元始則履空而輪轉，布化於十方。流者，流晨之光也。又使流晨之光，照長夜之府。玄者，空也。越衡天上玄都之景，有空峰之山，乃萬聖之所遊，生死之所歸。道未足備，身應滅度，魂升空峰，受鍊而度南宮也。
　　阿陁龍羅，四象吁員。
　　少微曰：此八字，濛翳天內音也。阿者，天中有九折之山，連阿相屬。陁者，山上之樓，上通玉清之炁，以望三界之鄉。帝君常乘三素之雲，駕九龍之輿，上遊阿丘之嶺，下監萬生之罪。龍者，龍山；與阿陀相去九億萬里。羅者，日月之名也。《玉緯》曰：上清九天真人呼日為濯曜。羅，言山勢相交，日月明於峰上。四者，四極之宮，謂東華、南極、西靈、北真也。四極真人主生死命籍。象者，象輪之車也。真人常乘象筆遊行三界，校人生死罪錄，開度學道之人。吁者，育也。是天帝之諱，為南宮度命君，主煉度朽魂。員者，童也。是日中生童，主灌津於天人。人能誦詠洞章，則玉名入於帝錄，生死度於南宮，四極給自然之羽車，七祖歡遊於福堂也。右東方，九炁青天，自然玉字。○玄英曰：天有八字，合成六十四音，亦名六十四篇。按內音玉字，東方八天密呪曰：靈音八書六十四篇是也。修學之人，隨所服佩，天中之音，假如修學皇曾天，即服佩其天八字。按《內音玉字訣》第一云：皇曾天中，第一、第二、第三三字，皆仰書玄都長樓之上，其文以正天之度數，主召十方眾真天神。其次第四、第五二字，則書帝君遊臺南軒之上，主空無之中，能生自然神真。其次第六、第七、第八，此三字書日月之門，主通幽之光，開長夜之府。其字皆方一丈，八角煥明於皇曾天中。天真皇人曰：修飛仙之道，當以月十齋日，朱書皇曾天中第一、第二、第三三字，向壬服之，呪如法，百日，萬神朝身。以月十五日、三十日朱書第四、第五二字，向東服之，呪如法，服之二十四年，神真並生，生死皆得上昇帝君遊臺之上。以月上下弦望之日，朱書第六、第七、第八三字，向月服之，八年，身內有光，面作金色，生死皆得上昇日月之館，受鍊而成仙。佩其文，三官無復惡對之錄，名書皇曾天中，隨運生死，億劫無窮。其法妙重，飛天齊功。○右略舉一天以明其理，已下服佩諸天，一依《內音玉訣》 也。
　　南燜洞浮，玉眸詵詵。
　　少微曰：此八字，和陽天內音也。南燜者，南方有流火之庭，廣七萬里，飛焰煥乎八方也。洞浮者，洞陽之宮，流火之炁，炎而浮流也。玉眸者，流火之膏也。鍊身體則生玉光，明如眸子，故曰玉眸。南極真人理於宮內諸學人始得道者，皆詣流火之庭。南極真人則以火膏洗鍊，蕩除塵垢，得與真人為侶。詵詵然，眾多也。
　　梵形落空，九靈推前。
　　少微曰：此八字，恭華天內音也。梵形者，元始天尊在龍漢時號也。至赤明世號無名君，上皇開運，號元始丈人。梵炁化形，隨劫化生，以一神而見，不受胎生，故曰梵形。落空者，元始自空中而生，故曰落空。九靈者，九華真人也。理於南上宮中，主九幽之下宿對死魂。推前者，九華真人主命錄，推筭死魂前生功德；天中有散花之臺，四斗真人所處焉。有善功者，四斗真人書延生之符，授之則得拔度九幽也。
　　澤洛菩臺，綠羅大千。
　　少微曰：此八字，宗飄天內音也。凙者，天中山名也。其山上有眾龍之窟，中有黃房之室，一名玉容之堂也。洛者，真晨道君之內名也。理於黃房之內，混大劫而不終，經龍漢而更明，故幽中有悅焉。菩者，飛天真人之隱號，有無數之眾。臺者，玉臺也。處於澤山之陽。綠羅者，月中夫人，字羅英，容色如玉，著綠帔青衣，故曰綠羅。理在日月之宮，上乘大羅之天梵行之炁，運度之門，以應天地之數，終於大劫。既受交日月，則會於玉臺之上也。大千者，世界之數。陸先生云：以千數至千，即千千，為小千。小千數至千，為中千。中千數至千，為大千。千中之大，故曰大千。人能誦詠洞章，則得駕羽輪之車，昇黃房之室，遊玉臺之上，覽大千之境也。
　　眇莽九醜，韶謠緣邅。
　　少微曰：此八字，皇笳天內音也。眇者，眇眇然也。元始昔淪於延康之中，天書玉字，翳而不彰，眇眇然也。莽者，龍漢開運其文，復明莽莽然也。遇其道，男女並皆壽三萬六千歲。其運之極，又經一劫，九炁各生一獸，以害惡民。其劫既開，而九獸號為九醜之鬼，北帝上真，主生死圖籙，故立九醜以輔三官。數極九九八十一萬，度天炁之交，九醜當得輔，號為九都使者。韶者，皇笳天神霄王之內名。神霄王是魔王之神，主常試學道之人正與不正。魔王恒作謠歌，以亂人心。心固者，王即保舉，徑昇皇笳天中。緣邅者，南、北二斗君之內諱也。人有善功列言於南斗，南斗即度三界之難，拔九幽之苦，告下魔王，不敢敗害之也。人行惡，則三宮列罪於北斗，北斗即告下魔王，滅魂付九幽之下，充長夜之役，萬劫無期。皇笳天上有金華之山，山有五帝之宮，常生五色之雲，日月俠於左右，飛仙翼其華軒。學成得道，皆詣金華之山，受太一之信，以制神霄之王，滅大魔之試。然後得乘景輪之車，遊宴八方。九炁者，按《三天正法經》始炁生三炁，一曰赤洞，二曰白章，三曰清浩。元炁生三炁，一曰綠昺，二曰黃景，三曰蒼混。又曰：白遁玄炁生三炁，一曰紫融、二曰碧炎、三曰黑演，謂之九炁也。
　　雲上九都，飛生自騫。
　　少微曰：此八字，堂曜天內音也。雲上者，飛天神王內諱也。開龍漢之劫，啟赤明之運，敷自然之書，立天地之根也。九都者，三象既分而有九層之臺，處乎玉京之山，煥乎空玄之上。飛天神人常散百和之香，流五雲之華，以觀飛天真人。臺上有太真玉郎，一日三回十絕之旛，回旛一周，則諸天上帝三朝玄臺；繞臺三匝，誦詠洞章也。飛生者，南上更生之神名也。學士能誦洞章，聲參上宮，諸天稱慶，飛生即為開不死之路，流長生之炁，下鍊五魂。五魂既鍊，則八景存焉。自，從也。騫者，騫林也。既共舉人身上昇九層玄臺，遊於騫林之下，身佩天書，口誦洞章，二十四年，即得上朝玄都之宮也。
　　那育郁馥，摩羅法輪。
　　少微曰：此八字，端靖天內音也。那者，天王侍郎之內名也。主天四時之炁，梵行虛無之綱，以正端靖天中分度也。育者，天關空輪之名。郁馥者，斗中靈童之名。常運育輪於太無之中，回十轉以召真天，關十轉則十方大聖上朝玉帝，萬神齊到而郁馥唱禮焉。摩羅者，天中大魔之內諱。郁馥一唱，魔王束形。學者知四時之炁，十轉之關，則入法輪之門，乘八景之輿，昇乎玉清之中，上朝紫微之臺也。
　　霐持無鏡，攬姿運容。
　　少微曰：此八字，恭慶天內音也。霐者，天中都監神內名也。持者，龍淵之名，眾龍蟠乎其中，常御金甖而運東井之華，以灌天真也。華者，日中黃華之精，沃注東井之流，津無窮之源也。無鏡者，飛天神王諱也。遊乎大羅之上，出無色之光，總生死之籍，開度學道之人。攬姿者，三界之門名也。人知此號神王，則開長夜之府，拔九幽之魂，以度三界之門也。運容者，玄和玉女之名也。人得度三界之門，運容則以朱靈之炁導之于形，太和之津灌之于神，上昇福德之堂，保劫運而無窮矣。
　　馥朗廓奕，神纓自宮。
　　少微曰：此八字，極瑤天內音也。馥朗者，天中玉京玄臺之別號。西靈真人常誦洞章，以遊其上。廓奕是天中神公之內名，與元始同生，為玄炁之範，教學仙之人。能明八字之音，則神公為開長冥之戶，昇入更生之門，上登玉京之臺。神纓者，紫微宮靈童也。主滅度之尸，若得神纓歌無量之章，則反形於三鍊之房，受自然之炁，歡享無窮之齡也。右南方三黑丹天自然玉字。
　　刀利禪猷，婆泥咎通。
　　少微曰：此八字，孔昇天內音也。刀利者，南方無極世界之號。禪是刀利之國，亦曰禪黎。其國上有洞陽之宮，浮燜為流火之庭，靈文始於流火受鍊，瑩飾光芒。既明之後，刀利之國改為福德之堂，苦魂皆得度入洞陽之宮。猷者，南上好生君之內名。婆泥，則火鍊池之靈童也。咎通，是刀利世界魔神，常遏人生路，若人知好生君名，得度洞陽之宮，乃詣火池受鍊，即更生福德之國，則魔神奉焉。人能誦八字之音，則刀利世界無極靈官侍衛其身，徑造南宮，仙人司迎，三年必能策丹霄之輪，上昇三炁之天也。
　　宛藪滌色，太渺之堂。
　　少微曰：此八字，皇崖天內音也。宛藪者，皇崖天帝之內名也。主開太漠之經，以明八字之文，明道既彰，大羅之上，鬱然澄清也。滌色者，是色界上飛天真人名也。常乘景雲之車，駕九色之龍，遊乎色界之上，出入玉清之中，蕩除穢氣，開度善根之人。太渺之堂者，化生堂也。空洞之化，結自然之章，坦然廣大，開度萬生之曆也。學人通八字之音，則飛天真人降景雲之車，載兆上昇化生之堂也。
　　流羅梵萌，景蔚蕭嵎。
　　少微曰：此八字，極風天內音也。流者，天王之內名也。處乎紫霄之上，遊觀玉京之山。羅者，月女之諱，主王遊宴之儀，流暉極風之天，洞照九玄之真也。梵者，飛天真人名也，主回九天之關。萌者，元始天神也，固極風之根。景者，景皇是四極上真人也。蔚者，鬱秀景霄仙人也。並理玉京臺，常乘三色之雲，歷校長夜之中，開度善根之魂。蕭者，蕭仞也，是白素元君之宮。嵎者，蕭仞之嵎對賓之所也。人能常誦洞章，乃得駕九色之雲，上昇景黃之臺矣。
　　易邈無寂，宛首少都。
　　少微曰：此八字，孝芒天內音也。易邈者，孝芒天中天王之號。無者，虛無；寂者，寂寂；是虛無寂寂之庭。言此天王從龍漢而來，至赤明而出，居乎虛無之內，處乎寂寂之庭也。宛首者，太上道君之內號。道君常駕八景玉輿，策三素飛雲，開元始玄奧，演大法以度人。少都者，日中靈童名也。常散日精以灌真流，飛華以拂塵。學人知八字之音，則天王飛景雲之輿，降三素之軿，度身三界之上，進入寂寂之庭也。
　　阿繿郁竺，華漠延由。
　　少微曰：此八字，翁重天內音也。阿繿者，天帝諱也。常乘景霄之輪，遊觀九層之臺，處玉樓之上，唱洞章以伏魔王。郁者，郁默天中魔王隱名。竺者，欲也。是魔王都伯恒在欲界之上，誦詠空謠之歌。華者，言色界光華也。漠者，言欲界渺漠不可尋也。延者，束鬼之庭；由者，禁鬼之房。天王登雲樓之上，詠無量之章，則天魔應響而束身，羣鬼詣由而伏形。奉之者，九祖開泰；修之者，灰骸更生也。
　　九開自辯，阿那品首。
　　少微曰：此八字，江由天內音也。九開者，大演之初，天地未判，輪轉三炁，開為九分。九度既明，九位乃列，陰陽萬品於是而生，自然明辮也。阿者，阿丘天皇之古名也。常乘九色之龍，駕三素之軿，上登龍山之嶺，遊觀九玄之中。那者，那邪飛天神人之隱名也。飛行三界之上，歷校長夜之中，拔度善人之魂也。有知八字之音，則天王品度兆身，入飛天之眾，首化桔骨，成童子之顏矣。
　　無量扶蓋，浮羅合神。
　　少微曰：此八字，阮樂天內音也。無量者，天中無量大聖之始神也。總統飛天神人，皆受其品量，而得昇遷也。扶者，更生真人之內名，常校幽夜之錄，簡善惡之根。蓋者，玄中福堂之號也。浮者，幽夜之魂，受真人開度，謂之浮也。乘運而歸，上昇福堂也。羅者，大羅也。開大千世界，召更生之賓，詣大羅之天，定籍諸宮，削死三官。合者，合慶也。神者，神公也。是大羅丞相，人能知八字之音，與神公合慶，受度為更生之賓，故曰合神也。
　　玉誕長桑，栢空度仙。
　　少微曰：此八字，曇誓天內音也。玉誕者，曇誓天中玉都名也。長桑者，天中騫林，亦名桑林騫木，覆蔭東華之宮，葉上有大洞之章，紫書玉字煥乎上清；下有扶桑之樹，上森騫木之叢，碧雞鳴其蓋，青霞翠其峰，神風流反香之草，鼓桑林百籟之音，神風一鼓，洞章成音，故曰栢空也。度仙者，飛天神人也。常以雞鳴之始，登玉臺之上，來取五方雲牙，仰咽三辰之光，簡學仙之人生死錄籍，開度九幽之魂，昇入法輪之門也。右西方七炁素天自然玉字。
　　玃無自育，九日導乾。
　　少微曰：此八字，霄度天內音也。玃無者，龍漢時飛天之神也。元始始開之炁，溟涬無色之中，玃無乘運而出，凝炁而立霄度；既立，自抗不終之劫。育者，霄度天王之內名也。九者，育王乘象輪之車，進九玄之門，轉九機之度，應劫會之期。日者，天中日童。導者，導引和炁。天運之終，日童停光，拔度學者，灌以水母之精，導以太和之炁，洗鍊五神，進入朱宮，故曰導乾。
　　坤母東覆，形攝上玄。
　　少微曰：此八字，元洞天內音也。坤母者，太陰之都候九靈之母也。理東海扶桑，湯谷之淵，常總地機，轉輪元炁，上應天關。天關轉，地軸動，周天一度，水則涌溢三千三百度。天地炁交，九海冥一，水則彌天。東者，東海受會，制期河源也。覆者，水神也。理於崑崙之山，填固巨海，遏斷東井，則地機不淪，保劫長存。形攝者，災交之時，坤母形出東河之上，攝召鳥母以鳳車迎學仙之人，上崑崙之墟。鳥母乃水之候神。上者，坤母上詣帝君，申劫會之期，度學仙之人，言名於玄都之宮也。或云上玄者，帝司命也。水之欲出司命，料校學仙之人，名言上宮也。
　　陁羅育邈，眇炁合雲。
　　少微曰：此八字，妙成天內音也。陁者，天帝內名也。與妙成俱生在雲阿之嶺。羅是月始生之名，陁在雲嶺之上，抱月而明。育者，妙成天神王名。育，生也。總統十方飛天之神也。邈者，天中羽林監神名也。神王常使匡御三界，簡人生死之籍，令魔王保度得道之人。眇者，眇眇高遠也。人得保度，詣羽林受符而升天，眇眇行於雲宮也。炁者，雲炁也。合者，合景也。既入羽林，結雲炁以成衣，飛升朱宮，受福天堂，遂與諸天合景而上昇也。
　　飛天大醜，總監上天。
　　少微曰：此八字，禁上天內音也。飛天者，十方飛天神王也。天上有飛玄之炁，結成大洞之經，十方神王常在空霄之上，而誦此經，以和自然之炁，接引學道之人。大者，三界之都錄，主生死圖錄。醜者，伯也。是三界之魔王，受事於大醜；學士識其音，則魔王保真而身騰三清也。總是飛天都統之官，常攝八會之炁，以促天地之運，監領長夜之官，開度九幽之魂。學士知天中之音，則天魔列言，大醜勒錄仙部而上升天中也。
　　沙陁劫量，龍漢瑛鮮。
　　少微曰：此八字，常融天內音也。沙者，天中有沙蘭之宮，是紫微之別館，處乎玉清之上，煥乎紫虛之中。陁者，陁丘也。陁丘之眾有巨億萬人，皆是新得道受度者也。功德未備，停散其中。劫量者，每至劫運一交，此陁丘之眾，計功之量，得升朱陵之宮，受福而仙也。龍漢者，初劫之名，是時大道淳樸，徒有其化，難可為雜也。瑛者，龍漢時飛天神名也。常開度九幽之魂，升蘭宮之中。鮮者，南宮之童，學人得度而鮮童鍊其形容，度於朱陵之上也。
　　碧落浮黎，空歌保珍。
　　少微曰：此八字，玉隆天內音也。碧者，玉隆天中常生碧霞之炁，以蔭玉隆之天。落者，空中飛天神名，常乘碧霞之輦，遊玉隆之天。一日三時，引天中眾聖，上朝七寶之宮。浮黎者，天王內名也。眾聖上朝而天王稱慶也。空者，天中侍晨之名。歌者，洞章之曲，侍晨一嘯，靈風既奏，音成洞章，故曰空歌。保珍者，學人知八字之音，則上昇南宮，為飛天之賓，保此不終之劫。珍其自然之文，故曰保珍。按此義與章首不同者，若得道無形，則與雲炁混合，空有之妙，惡能辯之？故洞章云：騰勝碧重雲，羅落耀上玄。又《靈書》云：靈書燦爛，朗徹太虛，故知落之與空歌，不獨人名也。
　　惡奕無品，洞妙自真。
　　少微曰：此八字，梵度天內音也。
　　惡奕者，天王之內名也。昔於龍漢之中，諸緣並盡，而過度三界之庭，升入太虛之館，受九仙之籙，登大聖之號。赤明開運，元始錫為梵度天王。無者，太無真人，受天王之符，度長夜之魂。品者，品量幽魂之罪福，洞者，洞明宿對也。妙者，妙化之堂也。宿對既解，乃入妙化之堂。自者，與也；真者，天真也。太無真人度九幽之魂，洞識宿命，惡緣並盡，度入妙化之堂，與飛天而合真也。
　　元梵恢漠，幽寂度人。
　　少微曰：此八字，賈奕天內音也。元梵者，元始大梵風澤之炁，抗舉澄漢之精，高而洞浮，懸而不落也。恢漠者，遠而無礙，有而若無，微而不可名，妙而不可尋也。幽寂者，幽兮寂兮，不可聞見，其中有真，真中有精，冥度天人也。天真皇人曰：諸天內音，自然玉字者，皆結飛玄之熙，合五方之音，生於元始之上，挺於空洞之中。其文宛奧，難可尋詳。天尊獎勸而勑令解義，夫玄科有制，不敢違命，按筆之日，神冲太霄，精之與粗，極乎心慮。皇道既明，諸天稱慶。寶之者真降，修之者形遷，威靈恢廓，難可名焉。
　　右北方五熙玄天自然玉字。
　　道言：此諸天中大梵隱語，無量之音。
　　幽棲曰：三十二天，各有八字，合成諸天中大梵隱語，無量之音，故云諸天內音。此飛玄自然真文，生於元始之上，出於空洞之中，匠成天地，應運劫數，天真皇人亦粗解其旨。
　　舊文字皆廣長一丈，天真皇人昔書其文以為正音。
　　東曰：道言，太上之言；諸天，三十二天也。大梵隱語者，是天帝之名，皆隱而不顯。無量之音者，其洞章自然響徹諸天，故曰無量之音，舊文是也。本文八角之字，廣長一丈者，四面共方一丈，為萬善之長。天真皇人者，是上古高真也。昔以龍漢之劫，書寫此文以為諸天之善長者也。○幽棲曰：本文舊字，各方一丈，八角垂芒，文采光煥，洞朗八方。元始天尊遂命天真皇人使撰其字，解釋其義，以付道君，使教諸天應得道成真、有仙名錄籍者，皇人即考校焉。大帝使領峨眉洞者。○少微曰：按《內音經》，元始天尊於赤明世界栢陵舍座，是時雲霧鬱勃，三日三夜，玄陰不解。五老上白天尊曰：今日侍座，所未曾見，天尊演教，則河海靜默，山嶽藏煙；今白日晝陰，天人惶懼，不審何故？天尊告曰：今日諸天發瑞，靈應自然，玉字煥爛，障蔽天光。咸令四座暝目伏聽。俄須天炁頓啟，冥愔豁消，五色光明，洞照十方。忽有靈書字方一丈，見於空玄之上，文彩煥爛，八角垂芒，精光亂目，不可得看。天尊普告曰：此靈書八會，字無正形，其趣宛奧，難可尋詳。可注筆解之，於是天真皇人受天尊明命，注解其音，分其分度，三十二天，天各八字，並飛玄自然之書，合五方飛玄之炁，以和八字之音，名曰大梵隱語，此即無量之音是也。《真一五牙經》曰：皇人者，不知其得道之始也。身長九尺，玄毛被體，皆長尺餘。黃帝時，在峨眉山絕陰之下，以蒼玉為屋，黃金為座，張華羅之旛，然千和之香。侍者，仙童玉女；座賓三人，皆稱太清仙王。黃帝再拜問道，授以五牙三一之文云。
　　有知其音，能齋而誦之者，諸天皆遣飛天神王下觀其身，書其功勤，上奏諸天。
　　幽棲曰：有知大梵隱祕之音，能潔身齋心、持誦之者，即三十二天帝召命十方無極飛天神王，下詣房室，觀其身心，列書功勤，聞於諸天也。
　　萬神朝禮，地祇侍門。大勳魔王，保舉上仙，道備剋得，遊行三界，昇入金門。
　　東曰：金門者，在太霞九宮之中，中有騫林之樹，上有金翅之鳥，冶鍊之池。金翅鳥以毛羽結為仙衣，上登九宮也。○幽棲曰：既得萬神朝禮，地祇侍門，以衛護三界五帝之大魔，共相保舉以仙度，遂得名書帝簡，位列真編。及至萬遍道備，千功行圓，必乘雲車以上造金闕之帝前也。
　　此音無所不辟，無所不禳，無所不度，無所不成，天真自然之音也。
　　東曰：辟除鬼賊，禳却不祥，濟度窮魂，成就萬物，皆真文祕音之力也。○幽棲曰：言此無量之音，能辟逐一切精邪，消禳一切災害，度脫一切生死，成就一切天人，故謂之天真靈書，自然玉字之內音也。
　　故誦之致，飛天下觀，上帝遙唱，萬神朝禮，三界侍軒，羣祆束首，鬼精自亡。
　　幽棲曰：若能誦之者，則致十方神王下觀，三十二天帝遙唱，萬神眾靈以禮敬，三界魔王以翼轅，羣邪自然束首，諸鬼爽固宜消亡也。
　　琳琅振響，十方肅清。
　　少微曰：天書玉字，故曰琳琅。誦詠樞吟，是謂振響。
　　河海靜默，山嶽吞煙。
　　東曰：並此經之神力。
　　萬靈振伏，招集羣仙。
　　少微曰：於是瓊林振天籟之響，十方晏三景之明，河海風浪，而澄靜山嶽，吞納乎雲煙，伏萬靈而震懾，招羣仙而詣室。
　　天無氛穢，地無祆塵，冥慧洞清，大量玄玄也。
　　東曰：冥者，冥靈也。慧者，智慧也。洞者，通洞也。清者，清澄也。大量者，平等也。兼濟度人，大無不包，度一切物。玄玄者，深遠也。明此無量經，功德深遠，故云玄玄也。○幽棲曰：當此之時，天無氛穢之炁，地無祆塵之災，若更混智冥慧，以天光之凝，寂空洞之明瑩，則妙中之妙，玄中又玄，隱祕莫測，故云大量玄玄也。○少微曰：冥修慧命，遠洞三清。大量，至深至妙也。○玄英曰：此明諸天內音，冥通慧照之力。冥者，幽深不測；慧者，通照無窮。慧能照空，故云冥慧。高而不極謂之為洞煥，耀三清之上謂之洞清。洞者，空也；清者，凈也。無邊無際，謂之大量。大量之內，唯有真空。真中有精，其中有信，能生真聖，非有非無，常住湛然，微妙莫測，究竟其理，不可尋詳。玄中更玄，故云大量玄玄也。上聖慈憐，下界降此真經，列以玄科，開人度物，誦詠之者，上感諸天，服佩靈文，即隨炁所至，功圓行滿，升為金闕之臣。是知積學成真，通真入聖，生天生地，應用無窮，能知玉字之音，骨肉同飛有日。上學之士，勤而勉之。
　　元始無量度人上品妙經四注卷之四竟 
　　經　　說
　　此經太上道君受之於元始天尊，傳教於世。道君為前序、後序、中序，凡有三序焉。前序自道言昔於始青天中，至東向誦經是也。中序自三界之歌章之後，此二章並是至洞明至言也是也。後序自此諸天中，至大量玄玄也是也。經有二章，自元始洞玄至列言上清，且後章自元洞玉曆訖禍及七祖翁是也。其大梵隱語，非二章之數，或以經為一章，隱語為二章，此亦誤矣。中序云誦經萬遍、乃能得道，洞明至言。此則隱語玄奧，不在經文二章之列，可知矣。讀經之士，當恭信無疑，功滿道備，自當洞曉人天同福，存歿受廕，可不志哉！可不勉哉！《玄門靈驗記》《道門集驗記》，持此經得驗記，皆有傳載；通真之士，勤敬誦之。 
　　釋　　音
　　浮黎土音杜。妙行于孟切。無鞅音央。蔭於禁切。瘖音陰。跛博我切。痾音阿。痼音固。姙汝鴆，切。地藏自浪切。迮音責。勃勃音拂。音自，妬也。尸解音賈，謂託形隱化，內身成仙。斷地徒短切。三華平。離便方便之便。梵行下孟切。鬱繿音藍。懀烏外切。皇笳音加。阿音茄。揲音牒。阮樂音嶽。勃勃音沛。秀樂音洛。溟音茗。涬胡頂切。泥丸音完。馘古栢切。不樂五孝切。得過音戈。亶丹上聲。惒音和，去聲。觀音貫。總監音鑒。下觀音官。嘿音墨。