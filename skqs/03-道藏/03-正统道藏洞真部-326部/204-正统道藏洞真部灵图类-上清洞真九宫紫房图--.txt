上清洞真九宮紫房圖
　　經名：上清洞真九宮紫房圖。撰人不詳，當出於唐宋間。言存思人首九宮諸神秘訣，配以圖像。一卷。底本出處：《正統道藏》洞真部靈圖類。
　　上清洞真九宮紫房圖
　　九宮紫房三丹田訣
　　夫却入者，從南却往，就項後之北是也。兩眉間上却入三分，為守寸雙田，却入一寸為明堂宮，却入二寸為洞房宮，却入三寸為丹田宮，却入四寸為流珠宮，即入五寸為玉帝宮。明堂上一寸為天庭宮，洞房上一寸為極真宮，丹田上一寸為玄丹宮，流珠上一寸為太皇宮。凡一頭中有九宮也。
　　兩眉間上丹田宮，心絳宮中丹田宮，臍下三寸下丹田宮，合三丹田也。赤子居上丹田，真人居中丹田，嬰兒帝君居下丹田也。丹田中有上元真一帝君居之，即合二人共治丹田宮，守三元真一之道是也。
　　守寸雙田者，其裹有黃闕紫戶、絳臺青房，共搆立守寸之中左右耳。守寸左面有絳臺，右面有黃闕，其宮真人出入，皆從黃闕絳臺中間為道。故以道之左右置臺闕者，以司非常之氣，伺迎真人之往來也。守寸雙田中，有二大神居之。
　　明堂宮中，左有明童真君，右有明女真官，中有明鏡神君。此三君共治宮中，並著綵錦衣，腰帶四赤鈴，口銜赤鏡，鈴並赤玉也。貌如嬰兒形，坐俱向外面，或相向也。
　　洞房宮中有三真，左為無英公子，右為白元君，中為黃老君。三人共治宮中，此飛真道也。
　　丹田宮正四方面，各一寸。
　　流珠宮，司命之所，行其道妙矣。
　　玉帝宮，玉清神母居之。
　　天庭宮，上清真女居之。
　　極真官，太極帝妃居之。
　　玄丹宮方一寸，紫房綠室，朱煙滿內，其中有泥丸太一真君治之，貌如嬰兒始生之形也。坐金牀玉帳之中，著紫繡錦衣，腰帶流火之鈴。流火之鈴者，無質而赤光，動之聲聞十萬里，蓋上清中黃太一真人之寶鈴也。正坐玄丹宮，向外左右無侍者，故謂之太一真君也。
　　夫三一者，乃一身之靈宗，百神之命根，津液之山源，魂精之玉室。是以胃池體方以受物，腦宮圓虛而適真，萬毛植立，千孔生煙，德備天地，洞同太玄，故名之曰泥丸。泥丸者，軀形之神也。
　　太皇宮，太上君后居之。
　　上清洞真九宮紫房圖竟