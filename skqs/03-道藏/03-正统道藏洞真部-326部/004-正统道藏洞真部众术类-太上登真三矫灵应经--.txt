太上登真三矯靈應經
　　經名：太上登真三矯靈應經。撰人不詳。底本出處：《正統道藏》洞真部衆街類。
　　太上登真三矯靈應經
　　凡學修仙道，遇三嬌經能入妙道，與諸法不同，與諸術不同，用之如石火，立之於姻霞，施之於電光，速遊仙島矣。夫三嬌經者，上則龍矯，中則虎嬌，下則鹿嬌。如此嚮者，是上清宮內隱祕之書。大凡學仙之道，用龍嬌者，龍能上天入地，穿山入水，不出此術，鬼神莫能測，能助奉道之士，混合杳冥，通大道也。
　　夫龍矯者，氣也。氣者，道也。長視龍嬌，煉身為氣，與道合真，足生雲也。龍嬌者，奉道之士，欲遊洞天福地，一切邪魔精怪惡物不敢近。每去山川、江河、州府，到處自由神祇來朝現。孫真人云：此法甚靈驗矣。
　　夫虎嬌者，風之母，水之子，用之三載，其虎自乘風來來往往，如風動敗葉飛空，聚則為形，散則為風，與天地正陽之炁混合為一一了也。列子云：吾將此法習之，自然成道矣。後受之士，勿得輕漏泄耳。
　　夫鹿嬌者，常也。能助奉道之士，日行千里。遇鹿者，能採靈芝，自知其方位遠近。鹿到有靈芝處地上，其鹿自經三遭，其芝草自不能走之。而依法採食，其靈芝自得，長生不死。如不得此法，其靈芝不能服矣。
　　夫三嬌之經，是天地之靈文，神仙之秘術，若傳非人，先殃一身，後滅九祖，須立盟誓，方可傳之與有德之人也。
　　入法
　　凡持鹿嬌者，先須香湯沐浴三日，然後於甲子庚申日夜半時，明立小壇子，不論大小高下，用燈一盞，香一爐，花三朵，白茆草用八十一根，鋪在壇上，桃葉用七箇，然後焚香，具某府州縣姓名，弟子性好清虛，志慕大道，今斗告大帝，乞烟霞白鹿一隻，與弟子助道，積行救人然後將玉帝印一道，含放口內，念咒七遍。
　　呪曰：
　　白鹿白鹿含花果，玉帝命立至吾家。急急如律令敕。
　　右念此呪訖，後心不生二念，俱捨一心存想自己身為玉帝，又想白鹿一隻，後乘空而來於壇上，含花果而來與自己。收之花果，用手摩息，其鹿二十四息而足，去之，不存想。如此行持三十日，想如白鹿在懷裹臥地，滿八十一息去之。如滿四十九日足，存三日，則在菴室中往來。下三十日滿後，一任周遊行於天下，走及奔馬，日行千里，往來如飛，入山採靈芝，自在無忌。大凡用鹿嬌，須用一物隱之。可用竹竿子，即用好竹安幕，幕上書馬字一箇，在竹內封之了當，其鹿入不能見之，常人只見是竹竿子，自見是白鹿一隻。或白荊木，亦得中書馬字一箇，在木上封了，不可教人見之。凡書字時，亦念前咒一遍，想鹿，取炁一口，吹在筆上，後書其字。
　　凡用虎嬌者，先當齋戒七日，於庚寅日夜半子時立壇，下方上圓，地方一丈二尺，天圓三尺，用灰為界，道上安燈七盞，香一爐，鹿脯七分，白茆草一握。安排了當，然後焚香告祝，某處姓名甲，弟子性好清虛入道今告玉帝願賜風巖猛虎一隻，與弟子乘騎，奉道濟度生靈。然後將玉帝印一道，含於口內，後念呪曰：
　　庚辛妙機風虎將，三天敕命及吾乘。急急如玉帝律令敕。
　　呪畢，清心守一，屏除外事，鼻息綿綿，心思注想白虎一隻，從西而來到壇上。想之，用手摩之頂門，四十九息遠之。至夜，一依前法為之。滿六十日足，自有虎一隻，來於胯下，更不用別物持之，天賜全炁，自然成就，不覺身輕離地百餘丈，勿得驚怖，遊太空及遊洞天福地，精怪外道不敢相干，到處自有神祇來朝現。若用之三年，身自得乘風，動如敗葉，令與道合真也，與正炁合一也。列子云：非人相傳，先滅一身，後殃九祖。決不虛矣。
　　夫龍矯者，當於正月二日，擇甲寅日，畫八卦在八方位上，用燈九盞，秋木板子一片，闊二寸四分，以應天地之數，長四寸四分，於板上朱書六字：玉帝救命召龍。并用硃砂，印玉帝印一顆於紙上，貼在板上，著在水盆上，用鏡一面繫於板上，底下照於水面上，用好紙剪赤龍一條，長九寸，不拘大小，於水心中內安放，不得令教水面動遊，走板子上，用明鏡照之，龍形入於鏡中。照之後，念呪曰：
　　九天九地，入吾鏡中。照之立現，乘騎太空。煉吾一體，與道合真。急急如律令奉敕。化沖和念前呪九遍，然後存想水面上赤龍乘騎，如火雲入於鏡中來往也。如此念呪九遍，一日念一遍，從正月中後甲寅日於頭到六甲日九遍不絕，然後任便役使。如用日辰，成開日為妙。如用時，先念前呪九遍，向南方取炁九口，咽於腹中。然後用鏡照之，立有赤龍自於胯下，巡遊八極，上天入地，入石穴無礙，處如太空，入水火不能傷身，百毒不害。如要止，其龍知人其意，止便止，起則便起，萬里如石中火落早到也。依此行持，八十一度已後，更不用鏡并板子也。其鏡須丙午日戌時，埋於乾地，入地九寸，埋之不用也。其板子於戊戌日丑時，埋在勾陳地中庭是也，入地一尺二寸埋了。然後只用玉帝印，用硃砂印之於紙上，燒灰，用井花水調，吞之，八十一日炁足後，又書青一道，與都印燒之。已後任意呼召，其龍立至，不用諸物也。如要乘騎三年，與道合真，聚則成形，散則成炁。故曰：壽同一炁，命等太虛也。
　　上古真人，皆須此符經，而登真矣。此書不可亂傳，非人而輕泄天寶者，殃及七祖。得人而祕之者，禍亦非淺矣。敬之保之哉。
　　玉帝印式
　　右用雷驚棗木，為之極妙，可取天合日雕，方闊一寸二分，厚九分。於成日造畢，至庚申日夜半子時，用香、酒、果齋潔，志心祭之，不用肉葷。其印可安放於案上，用燈九盞，及牌位上書。
　　玉帝位前，放印祭之，至丑時，黃絹袋子盛之。其印如要用之時，如前作法用之。自持之後，常行扶危拔苦，救濟孤貧老幼，一切疾患慈念。如此修持，立有神驗矣。
　　太上登真三矯靈應經竟