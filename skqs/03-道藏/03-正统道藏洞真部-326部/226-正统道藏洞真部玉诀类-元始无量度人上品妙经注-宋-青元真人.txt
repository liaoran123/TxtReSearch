元始無量度人上品妙經註
　　經名：元始無量度人上品妙經註。南宋道士青元真人注、清河老人頌、郭岡鳳參校。三卷。底本出處：《正統道藏》洞真部玉訣類。
　　度人上品妙經序
　　竊以美玉混塵，必假磨礲之巧；至言藏妙，須憑潤色之功，故經傳能悉之辭，《易》有盡象之語。靈機所悟，玄理斯彰。恭惟《太上洞玄靈寶無量度人上品妙經》者，飛玄結炁，雲篆成文，為萬法之宗，冠三洞之首。淵兮隱奧，難可尋詳。若非已造於幽微，孰敢亂陳於箋註。矧下士罕窺其篇目，玄科切禁於妄傳。雖念誦勤渠，莫知宗旨，如登寶所，素手而回，數墨巡行，竟無所得。於是東海青元真人憫斯愚昧，大闡洪音，斥新舊疑文，立見成要論，條分八事，詳釋二章。首明理性之因，終顯命根之祕，開盲釋聵，演道登真，破執著之旁觀，接探端之上學。或微微微引喻，或縷縷談玄，與乎浩劫慈尊，金口無異；間有包括未詳，予乃作頌。重美其意，俾誦之士得以研窮。然後動地放光，處處黍珠出現；因言悟理，人人法病頓除。斯為宗教之淵源，可為度人之本旨也，故以無量名之。化諸道子，鋟木刊行，廣施未悟，豈世之小補哉。清河老人書。
　　元始無量度人上品妙經註卷上
　　東海青元真 人註    清河老人頌     淨明道子郭岡鳳參校并贊
　　太上洞玄靈寶無量度人上品妙經
　　太上二字之妙，言不能盡，渾淪未判，此一炁包括在恍惚之中，無名無形，含真一之靈，即其象也。太者，大也，為至大之稱。上者，尊也，處崇高之位。昔天地未分，先肇五太：太虛、太元、太素、太質、太極也。五太既分，然後三才立，乾坤敘位。道大，天大、地大、王亦大，道得一而成其大，故曰太也。上者，聚三才之質者，故成上也。太上為道德之祖，天地之根，故標經之首。洞玄者，乃三洞之品，洞真、洞玄、洞神是也。又曰洞者，通也，達也；玄者，奧也，妙也。謂元始洞達玄一不二之道，以御靈寶也。靈寶者，玉宸道君受元始玄一之炁，化生為赤明劫，位靈寶之宮。明此經乃道君受元始之教也。靈者，含育萬物，變化莫窮。寶者，光明瑩徹，人所珍愛。而此靈寶為萬化之始，神明之宗，羅絡諸天，生成萬有，莫不由之。無量度人者，乃元始上聖自浩劫已來，廣化眾生，超凡入聖，筭喻莫及，窮古及今，元邊際也。愚者賢之，鈍者智之，故云無量度人也。上品者，如三洞之中三十六部，統天法藏，總三百九十餘萬之多，莫不以此經為首。劫終劫始，獨步玉京，故曰上品。妙者，微妙；經者，經綸。又經者，徑也。為人天脩行、入道離俗、升仙之徑也。
　　頌曰：
　　大道施張結洞玄，濟人利物極無邊。
　　凡胎欲作飛昇客，為我清心讀妙篇。
　　道言：
　　視之不見名曰道，聽之不聞名曰言。道之為道，清靜虛寂，不可名模，太上亦不知，假得強名，豈言之可言哉！．惟太上道君洞了元始微妙之由，深造靈寶之道，假象設化，俾夫眾生了悟靈寶，權稱曰言。夫道之為言，如求魚兔必假筌蹄；魚兔既獲，當忘筌蹄。蓋道者，虛玄之魚兔，言乃大道之 筌蹄；道本無言，因言顯用，故云道言。
　　頌日：
　　道本無聲豈有言，聖人立法強宣傳。
　　求魚須是因筌力，獲得魚時豈用筌。
　　參校曰：《道德經》云：有物混成，先天地生，字之曰道。夫道者，天地與人實同，其根在人曰心，在心曰性。性即道、道即性。盡性至命者，形神俱妙，與道合真也。儒家云：言者，聲也。蓋道乃心之體，言乃心之用。道君演元始之教，因人心以度人，故曰道言。
　　昔於始青天中，碧落空歌大浮黎土 音度，受《元始度人無量上品》。
　　昔者，過去無量種劫曰昔。太上道君言：我往昔於元始處，受此上品。始青即東方大梵九霄之一也。青霄梵寶之熙凝成此天。東者，諸方之始。天尊所說靈寶度人，百有餘會，首臨此天，表為眾所，尊上品之義。此天之炁、碧而青，化生碧霞，豁落徧布，故云碧落。碧落之炁為神風所振，自成空洞之歌，演不空不色之妙，故云空歌。此天有國號大浮黎。浮者，虛也；黎者，麗也。其炁浮泛，嚴麗無比，乃云浮黎。土有淨穢，而此大國碧落空歌，虛元嚴麗，為淨境之首，非三界可擬也。天尊說此經度人之功無有限量，故稱《元始度人無量上品》也。
　　頌曰：
　　元始初開無上品，一音初出眾知聞。
　　法燈自許時人續，不但天尊與道君。
　　元始天尊
　　元者，玄也。玄一不二，玄之又玄，為眾妙門。始者，初也。元始稟玄一之道，於元始之初，先天先地，為眾妙之宗，出生之始，故曰元始。天者，一炁之最上；尊者，萬法之極深。當其氤氳未朕之時，湛然獨立，天地憑之而處尊大者，故號元始天尊。
　　頌曰：
　　大塊初分一炁渾，先天先地獨為尊。
　　諸生莫作元皇看，此物由來浩劫存。
　　當說是經，周迴十過，以召十方，始當詣座。
　　昔天尊將說此經時，以法周十過，普召十方，方且就坐。十者，盡數之極稱也。以極數之法，召極方之靈，何自不至，炁化相感，其應又然。周者，徧通以告；迴者，逆順而宣，告召之理明矣。法應普施，道無妄傳，皆元始召靈命真之道也。若人守胎尊之君行周迴十過之法，則三萬六千神炁無不凑應也。
　　頌日：
　　天尊將欲透玄機，法召諸方使徧知。
　　只為主人降得定，自然舉動使人隨。
　　天真大神、上聖高尊、妙行真人、無鞅於　仰切　數眾，乘空而來。
　　天真大 神者，已度三界，無脩無證。上聖高尊，從脩始證，從證登真。妙行真人者，積妙成真，與道自然者也。無鞅言其眾多；皆元始飛行，來去無礙，故云乘空。天尊將說此經，首分三品，高真以勉，脩真在人，則為精、氣、神也。若人胎元一定，萬炁冥然，與無鞅之多略無少異也。
　　飛雲丹霄，綠輿瓊輸，羽蓋垂蔭，流精玉光，五色鬱勃，洞煥太空，七日七夜。
　　飛雲丹霄，精光五色，皆上聖之靈者也。合則為雲，施則為炁。陽之純者為雲為霞，陰之純者為輪為蓋。至於流精耀彩，五色鬱勃，洞然煥乎太空，皆變合之妙。在人則為五臟之華，鍊之如法，陰陽數足，靈寶放光，灌注一身，洞入空景。三數為陽，四數為陰，合而為七。聖人光景回旋，雖億劫不泯，何止七日七夜，其義蓋法陰陽。
　　諸天日月星宿　音秀，璇璣玉衡，一時停輪。
　　自大羅已下天，天皆有日月星辰，為元化之機。璇璣即斗，玉衡即柄；盈虧消長，晝夜運度，輪轉不停。今以天尊說法在定，故諸天動物，暫得止息，彰乎妙用也。在人則心為琁璣，目為日月，心目俱定，萬化無不停閑。○參校曰：經云，日月琁衡停輪。此亦兼假象設教也。青元所註，在人心目俱定，萬化停閑，此誠切於初學習定之入門。按《老君聖紀》曰：常習止觀，以檢其心，此之義也。
　　神風靜默，山嶽藏雲，天無浮翳，四炁朗清。
　　天尊在定，萬境虛元，陰陽既和，風雲氣侯，自然清肅。但以智慧觀身，機緣不動，則出入之息泰定，何氣不清。
　　頌曰：
　　神風靜默海無雲，天地澄間四炁清。
　　若使一緣纔妄動，琁璣又是不停輪。
　　參校曰：四炁之說，經註未詳，圭堂居士《佛法大明錄》論四真之妙，正引證此段。四炁之清，其曰四真，謂真常、真我、真樂、真淨，以明性命混融之妙，因附見于此。
　　一國地土、山川、林木，緬平一等，無復高下，土皆作碧玉，無有異色。眾真侍座。
　　以象考之，一國地土即浮黎也。若以道觀之，當以普天普地皆為元始一國。山川林木則高下不齊，榮枯不等，土則淨穢不同。今說法之間，皆即平等，純為玉相，無有差殊。眾真列侍其座，但觀這箇作用，是何光景。於人之身，山川林木一一具足，以定力一觀，則諸塵頓息，一等緬平，如玉之無瑕，安有高下之殊？止在乎心而已。心若不平，遂成堆阜。
　　頌曰：
　　一國山川在已身，定中觀處坦然平。
　　純為玉色元無異，高下都從妄裹生。
　　參校曰：經云緬平一等，無復高下；與夫無有異色，此皆假象設教也。《金剛經》云：是法平等，無有高下。黃櫱葉禪師解云：心若平等，不分高下，即與眾生諸佛世界山河、有相無相、徧十方界一齊平等，無彼我相；此本原清淨心，常自圓滿光明徧照也。其義與此正同，故附見于此。
　　元始天尊懸坐空浮五色獅子之上。
　　初以道法感召眾真，次以定力等齊虛妄。真妄既息，究竟升玄，此懸坐空浮之義也。又懸坐者，難測也；空浮者，無際也。懸者，玄也；空者，虛也。玄虛而坐，不著實相也。獅子為百獸中王，明此為法中主也。威伏眾獸，表天尊以無畏化人，降伏百魔，使躋道境也。五色，明天人之五識，眼、耳、鼻、舌、身，色、聲、香、味、觸，為幻之本；修學之士，必先降伏而坐其上。天尊雖登此座，而身在空浮，欲使人虛其心、外其形，道乃斯應，始為超脫之本。
　　頌曰：
　　法身湛寂本真常，色相求時本屬狂。
　　虛心便是空浮座，正意名為百獸王。
　　說經一徧，諸天大聖同時稱善。是時一國男女聾病，耳皆開聰。說經二徧，盲者目明。說經三徧，喑者能言。說經四徧，跛痾積逮，皆能起行。說經五徧，久病痼疾，一時復形。說經六徧，髮白返黑，齒落更生。說經七徧，老者反壯，少者皆強。說經八徧，婦人懷妊，鳥獸含胎，已生未生皆得生成。說經九徧，地藏發泄，金玉露形。說經十徧，枯骨更生，皆起成人。是時一國是男是女，莫不傾心，皆受護度，咸得長生。
　　天尊說經，非念此經一徧止運神思，舉揚大法也。故一徧纔周，諸天大聖隨品高下皆得受生，懼喜悅心，讚美之音，一時同出，故稱日善。而十徧之義，莫不體卦合變。如第一徧召東方無極無量品，體卦則東方應震，震驚百里，所以聾病耳皆開聰。二徧召南方，其卦應離；離，明麗乎萬物，故盲者目明。三徧召西方，其卦為兌。兌者，說也。說以習誦，故喑者能言。四徧召北方，其卦應坎。坎則止物。不可中止，止尚行，故跛痾積逮皆能起行。五徧召東北，其卦為艮。艮為物之終、物之始，終而復始，故久病痼疾一時復形。六徧召東南，其卦為巽。巽尚潔淨，故髮白返黑，齒落更生。七徧召西南，其卦應坤。坤道政養，故老者反壯，少者皆強。八徧召西北，其卦應乾。乾之道，各正性命，保合太和；所以婦人懷妊，鳥獸含胎，已生未生皆得生成。九徧地藏發泄，金玉露形。九陽因自發泄形完，既得性命之生，復感地藏開現，人皆獲金玉之重寶，則變臭腐為神奇。說經十徧，其數乃極。極則反故枯朽之質，復起成人。蓋眾生耳病則不能聞道，目病則不能見道，舌病則不能宣道，足病則不能行道，疾痼則不能進修，是以天尊四徧說經，使其根器平復。至十徧之周，則返本還元。度人之功，斯乃備矣。殆夫功圓道就，法病頓除，故咸得長生，傾心於至道之域也。經註說九徧解義，故續添出薛幽棲註。
　　頌曰：
　　一身須籍六根成，根性昏迷病乃侵。
　　只自耳邊初領解，一時無病得長生。
　　道言：是時元始天尊說經一褊，東方無極無量品至真大神、無鞅之眾，浮空而至。說經二徧，南方無極無量品至真大神、無鞅之眾，浮空而至。說經三徧，西方無極無量品至真大神、無鞅之眾，浮空而至。說經四徧，北方無極無量品至真大神、無鞅之眾，浮空而至。說經五徧，東北無極無量品至真大神、無鞅之眾，浮空而至。說經六徧，東南無極無量品至真大神、無鞅之眾，浮空而至。說經七徧，西南無極無量品至真大神、無鞅之眾，浮空而至。說經八徧，西北無極無量品至真大神、無鞅之眾，浮空而至。說經九徧，上方無極無量品至真大神、無鞅之眾，浮空而至。說經十徧，下方無極無量品至真大神、無鞅之眾，浮空而至。
　　天尊說法，周迴十過，招真命靈，載度人物，綜錯而言，其辭重復。蓋此經以度人為要，故先顯靈驗，次迷應現之殊。道君序意大義如此，即非兩有十徧也。如十方世界一切天、一切國、所有眾真、無極無量品而皆稟至真之炁，處至大之域。神居其中，所化之身，無有限量，浮空而至天尊之所，亦元始自然之炁應化元有定名也。東方東北上上禪善、無量壽天、太明玉完天等，以至九地，震宮卯位，即無鞅也。南方東南即梵監須延天以至赤明和陽天，離宮午位。西方西南即靈化梵輔天、元載孔昇天以至九地九水，兌宮酉位。北方西北即高虛清明天、皓庭霄度天以至坎宮子位。上下之方九風九水之多，眾也。筆不可紀，今略言之。始，元始在清微天宮說法，是時玉帝至於會前，舉六神通放大光明，徧照無極梵剎，乃分其身，示諸天宮。今彼天宮各現玉京金闕，光明寶座。一一寶座各有化身玉帝，一一玉帝各於其方演說解脫之道。此諸天豈各有玉帝者哉。設教示人，分真垂化者也。
　　頌曰：
　　自有神靈億萬該，猶如空谷應聲來。
　　十方日月虛空現，只要當人道眼開。
　　十褊周竟，十方無極天真大神一時同至。一國男女傾心歸仰，來者有如細雨密霧，無鞅之眾，迮國之半，土皆偏陷，非可禁止。
　　十徧周竟，十方畢集。然後天人男女感此神化，傾心皈奉，敬仰而來，狀如細雨飛空，密霧四合。故迮國之半，何其多也。蓋緣浮黎為有限之土，而天尊現無鞅之身，以無鞅之多，臨有限之迮，理不相容，故形偏陷之語。又偏陷者，明天人未聞至理，其心局促，紛亂無際，莫止其止也。
　　於是元始懸一寶珠，大如黍米，在空玄之中，去地五丈。
　　寶者，人之所愛；珠者，清淨圓明；黍米者，物至微、其用甚廣。表此靈寶之體形微而用大，清淨光明，為眾所愛。又黍為五穀之長，人之資生，不可暫乏，明人之不可暫離於道也。離此而獲存者，如人之無食非形也哉。懸於空虛，去地五丈者，示靈寶之妙，不為五運所拘，隱妙於太玄，示使人天超離五濁，寄妙於靈虛者也。
　　頌曰：
　　一顆寶珠如黍米，人人皆有非元始。
　　不上不下向空懸，誰能會得天尊旨。
　　元始登引天真大神、上聖高尊、妙行真人、十方無極至真大神、無鞅數眾，俱入寶珠之中。天人仰看，唯見勃勃 音拂 從珠口中入，既入珠口，不知所在。國人廓 枯落切散，地還平正， 無復欹其雞切 陷。
　　視之不見名曰夷，聽之不聞名曰希，搏之不得名曰微。此三者，不可政詰，復歸於無物。蓋道之微妙，本於虛無而天真之身，豈有容礙！但以天人與夫聖真同時混殽雲集，以至土皆偏陷，無可禁止，殆將何以別之？所以寓物化人，懸珠應變，使無形者還於無物也。登者起而攀行，引者指示化導；無鞅數眾已合道真，故能隨天尊昇入珠內。而天人有累，未可偕行。然後真偽之身、修證之異、斯可見矣！道既復隱，跡豈容追，廓然分散，地土還平，無復欹陷者也。此皆元始示現神化，從無起有，自有入無，混合百神之道，非技術之比也。
　　頌曰：
　　聖人法性本虛空，聚散初無異與同。
　　萬境攝歸真靜界，更於何處覓餘蹝。
　　元始即於寶珠之內，說經都竟，眾真監度，以授於我。當此之時，喜慶難言，法事粗悉，諸天復位，倏欻 音叔忽 之間、寂元遺響。
　　天尊既引諸真昇玄入妙，即於珠內傳道說法，以授太上道君。眾真齊臨監度，道君受得是法，喜慶之情，非言可說。法事者，謂授受之法。其事粗能詳悉，不待其終，諸天皆以復位。何則？靈寶之道，不在其煩，貴得其要；聖聖相傳，一聞千悟，此義莫窮也。凡一略有五倏欻，一倏欻間，寂寂然更無聲響之遺。明夫至道，復於常者也。
　　頌曰：
　　這箇靈根本自如，天尊親付與佗誰。
　　龍宮拾得連城寶，金匱牢收勿使遺。
　　參校曰：寶珠去地五丈之喻，自了命脩鍊者言之，以明身中玄關。謂五丈之義，以丈為尺，以尺為寸，此說切矣。今註以喻性珠之妙，其旨尤深。蓋上文元始登引天真大神以及至真大神、無鞅數眾俱入珠中，而天人止於仰看，未可偕行，以辯真偽之身，脩證之異。蓋非真見證道之人，不能造入寶珠清淨光明境界，此於了性之旨尤切。五丈以喻超離五濁，不為五運所拘，此說亦通。若夫末後，倏忽之間，寂無遺響，則證有己竟，歸乎一無也。儒書《中庸》無聲無臭之至；釋典人空法空、空空之悟；《清靜經》所空既無，無無亦無之極，皆此義也。因并附見于此。
　　是時天人遇值經法，普得濟度，全其本年，無有中傷。
　　天者，謂天也。人者，世人也。此則互說天人，以接下士；或遇或值，普獲受度，得全本數之年，而無中道夭傷之苦。且夫人之生也，皆稟妙道，貴不可言，不以高下，皆壽百歲。在人作善不善而已。或以前因，或以後業，自夭其壽，不能終於本年，非天有差殊之異。凡人世壽九十而上，謂之上壽；七十而下日中年，五十而下皆中道夭傷也。南昌有格積善而獲上壽者，死則先獲鍊度，匪則沉尸而待焉。
　　傾土歸仰，咸行善心。不殺不害，不嫉不妬，不淫不盜，不貪不欲，不憎不。音恣。言無華綺，口無惡聲，齊同慈愛，異骨成親。國安民豐，忻樂太平。
　　夫念想見聞者，皆謂之殺；陷於不義，折傷一切物謂之害；毀人成功謂之嫉恨；彼榮富起曲見心謂之妬；癡迷著景謂之淫；取之不義謂之盜；愛樂無厭謂之貪；妄起念心謂之欲；齒唾巧拙謂之憎；疑忌仁信謂之；虛浮詐誕謂之華綺；出言不規、淺學悮人，謂之惡口。今一國男女已獲護度，故傾土歸仰，反是而行，亦云十二善業也。且不殺不害、不淫不盜，即身業之罪除。不嫉不妬、不貪不欲，不憎不，即心業之罪除。言無華綺、口無惡聲，即口業之罪除也。前者耳聰目明，則是六根清淨；今乃三業頓除，故成慈愛之行。慈者，和柔不諍也。愛者，物我兼容、自利利他。慈愛之大，故雖異骨相親，然後國自安，民自豐，相忘於道德之鄉，欣樂於太平之世者也。清靜常樂曰太，恬澹無欲曰平。國以喻身，民以喻炁。
　　經始出教，一國以道，預有志心，宗奉禮敬，皆得度世。
　　此言謂道君初受此經，教導一國宿有志心者，皆悉宗奉禮敬也。宗者，宗奉此經，如舟如楫，如橋如梁，蓋欲憑之以求濟度。奉者，崇奉此經，如天尊親以教我，我親得聞其義。蓋欲誦其言而行其行也。禮者，禮事此經，如父如母、如師如長，畏愛之間，惟恐慢易。敬者，敬重此經，如金如寶、如珠如玉。愛惜不已，惟恐失之。既盡四心，皆得度世而長生矣。
　　頌曰：
　　數墨巡行謾役形，要須行善作規箴。
　　長生度世無他事，只要修持一片心。
　　道言：元始天尊說經中所言，並是諸天上帝內名隱韻之音，亦是魔王內諱，百靈之隱名也。非世之常辭。上聖已成真人通玄究微，能悉其章。誦之十過，諸天遙唱，萬帝設禮，河海靜默，山嶽藏雲，日月停景，琁璣不行，群魔束形，鬼精滅爽，迴尸起死，白骨成人。
　　三十二天帝即內名隱韻。青帝護魂以至流鈴八衝，即魔王內諱。不死之神下以至桃康、合延皆百靈隱名也。夫靈寶為道炁之祖，度人為百法之先；元始含蘊妙道，出法度人，流散文言，制成音韻，非下世文章之比。中下之仙不可盻其篇目，惟上聖真人深造道妙，始能究玄微矣。所言音韻者，謂音律相諧者也。且諸天萬帝、日月山川皆從祖炁之分散為形質，今天尊說法，是以祖炁之音，收攝炁散之質，何自不應者也。所以雲霧藏隱、三景停閑、鬼盡魔消、還元返本，一一感應，皆由定景而生。又如律呂之召陰陽，必然理也。
　　頌曰：
　　洞達玄微識道宗，山川日月一家風。
　　非干苦苦誇靈寶，自是真人定境融。
　　至學之士，誦之十過，則五帝侍衛，三界稽首，魔精喪眼，鬼妖滅爽，濟度垂死，絕而得生。所以爾者，學士穢氣未消，體未洞真，召制十方，威未制天政，德可伏御地祇，束縛魔靈，但卻死而已，不能更生。
　　勤苦精進，無有退轉，謂之至學。故誦經十過，則五方五帝皆來侍衛，三界神靈稽首敬伏，一切魔鬼喪眼滅類也。今夫學士修行之至，形鍊氣寂，一身神靈守衛其身，不相遠離，所謂神識自守也。三界喻三尸，五帝喻五臟。若萬緣紛起，此名內魔；灾苦所逼，名為外魔。為苦之劇，是名為精，故曰魔精。七情六慾，是謂之鬼；惱亂顛倒，障我道德。是為之妖。以至學而誦經，皆不得侵也。雖大限到來，能禦殺鬼妖，可留此生，然止可伏御地衹，但能卻死而已，不能更此形骸，長生久視。所謂饒經百萬劫，終是屬空亡。蓋真人者，與道合通；至學者，塵情未盡，誦經則品位殊矣。所以如此者，緣幻虛偽，究竟非真，小劫可逃，劫盡終壞。良由道之未全，不具真常，穢氣未消也。體質暫堅，未能洞入真境，故無威力，未可召致十方。政，七政也。
　　頌曰：
　　脫得無常壽且延，筭來不離幻中仙。
　　淺根學士休輕惑，鍊質方期上九天。
　　輕誦此章，身則被殃，供養尊禮，門戶興隆，世世昌熾，與善因綠，萬灾不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
　　若誦若遇，不能嚴潔；或徒為翫視，或心意不專，或講演不規，或不擇人而授受，此皆為之輕矣。蓋此經為萬天所寶，度人最急隱聖藏真，出生入死，禳灾卻禍，保鎮邦家，莫不由此。若輕而誦之，身則被殃。殃者，連緜不絕者也，可不戒乎！又設供養尊禮一門，以接下士，而興隆昌熾，與善因綠，萬灾不干，神明守護，此皆為常人謂經之普獲功德也。斯經尊妙者，皆梵炁結成，旋聚旋散，雖大劫相交，天地既壞，此文獨存，巍巍乎實萬天之大法，推其德，可勝言哉。玉京者，玉京山，在大羅天之上，有金樓玉殿。真文祕篆，徧在其
　　間，以此經為獨步。
　　頌曰：
　　神仙口口密相傳，勿謂輕疑作等閑。
　　萬物總隨桑海變，斯文獨步大羅間。
　　道言：凡誦是經十過，諸天齊到，億曾萬祖，幽魂苦爽，皆即受度，上昇朱宮。格皆九年，受化更生，得為貴人。
　　凡者不以高下差別之稱。億曾萬祖者，自無始已來，拾身受身、所育父母、乃祖乃先也。凡人誦經，則諸天帝君齊到其前，應億曾以來幽滯魂靈、久拘若爽，悉獲受度，上昇朱官也。南方丹天世界有南昌上宮，宮有朱陵之府，府有流火之庭，乃鍊化度仙之所也。世人獲超昇者，經由此宮，受三火大鍊，煅鍊五濁穢形，以玉眸之光鍊其氣質；次以黃華之水灌蕩尸形；然後禦孕靈真，隨其報化而遂更生也。鍊度之格，凡有三：上學三年受度，中智九年，下學二十四年也。今以誦經之力，故億世祖先皆從中等之格受化，更生為貴人之品，復自貴中脩學，即獲昇度也。
　　而好學至經，功滿德就，皆得神仙，飛昇金闕，遊宴玉京也。上學之士，脩誦是經，皆即受度，飛昇南宮。
　　愛而不捨，念而不忘，是名好學。好學此經者，脩靈寶心，行度人行，功滿德就之日，上同祖曾克證神仙之道，故云皆也。飛昇金闕，朝謁太上，遊宴玉京之境也。上學精修至道，達妙超群者也。而修者，修行；誦者，誦經。修、誦兩全，功高德重，故不從限格，徑便飛升南丹受鍊者也。
　　頌曰：
　　修持靈寶要心堅，誦詠經文意欲專。
　　修誦兩全功德大，即時輕舉作神仙。
　　世人受誦，則延壽長年，後皆得作尸解之道。魂神蹔滅，不經地獄，即得返形，遊行太空。
　　宿慶與善因綠，故生人趣。值正教流行，得遇此經者，受而誦之，即獲高年，享世壽已，不免死壞其形。雖死，神則不滅，名為尸解。如楊王孫、嵇康、郭璞皆捐軀返真之道。故知尸解之人，皆目瑩骨輕，或精血不變，投其尸於名山大川，可生珠玉也。凡誦經之士，修靈寶心，持度人行，必致延年，皆後得成尸解之道。魂神蹔滅，更不經由地獄，即得返形於太空也。若學淺功微，不能骨肉同飛，不免尸解而返神也。
　　頌曰：
　　百年屋子豈長新，物化虧時換主人。
　　道德修成千日就，是非還與一堆塵。
　　此經微妙，普度無窮，一切天人，莫不受慶，無量之福，生死蒙惠。
　　上消天灾，下劫地禍，無量之福，周洽死生，俱蒙利益。
　　上天所寶，不傳下世。至士齎金寶，效心盟天而傳。輕泄漏慢，殃及九祖，長役鬼官。
　　上真朝奏往來，必嘯詠此篇，最為寶愛，不傳下世。因後聖君堅乞傳世，以保甲申洪灾，所以聖聖相傳，不及凡俗。惟有志之士，齎查持金寶效信，質心盟告諸天，方可傳授。何則？人之愛者，惟金寶也，又為堅剛之物。太上設此言，使人捨己所愛，破慳恡心。以此捨心回向大道，方聽傳行。又表其心堅如金石也。若輕慢漏泄，則殃及九祖，長為鬼官所役，如推潮鼓浪，負石填河是也。
　　頌曰：
　　元始區區談妙義，舉來法法度天民。
　　人心自是生囹圄，會得牢收一卷經。
　　侍經五帝、玉童玉女各二十四人，營衛神文，保護受經者身。
　　五方之帝各敕玉童玉女二十四人，合為一百二十，營衛此文，保護人身也。
　　道言：正月長齋，誦詠是經，為上世亡魂斷地逮役，度上南宮。七月長齋，誦詠是經，身得神仙，諸天書名；黃籙白簡，削死上生。十月長齋，誦詠是經，為國王帝主、君臣父子、安鎮國祚，保天長存，世世不絕，常為人君，安鎮其方，民稱太平。
　　凡人作一切善，福及九祖，若已生人天者，增益福報也。若未生天者，隨炁昇度也。若作一切不善則禍及七祖，殃連子孫，其人死於冥府，以罪累故連逮生人，起徵呼復連傳染之禍也。蓋正月為四時之首，天地通泰，萬物更生之時。於此長齋誦經，乘天官考校之格，可度上世亡魂，斷地司連逮之苦，上登南昌之官也。七月為萬物成功之際，於此長齋誦經，乘中元舉善之格，故身得神仙，諸天書其姓名於金籙白簡，削滅死籍，別註生名，蓋人之仙也。須得南北二司先削死上生，方得昇度，非此則終無成功也。十月天地寧閑之際，於此長齋誦經，乘下元解落之功，故宜上為邦國、下為民庶，禱福禳灾。如正一真人曰：宜須為國為家，興利除害，然後臣事三境，吾無愧焉。此之謂也。學士以此為心，是謂無量度人之本。夫念念不忘，久久不替謂之長，靜念守心，戒慎無染謂之齋，故曰長齋也。
　　頌曰：
　　日吉時良好誦經，世間萬慮勿縈心。
　　濟人利物功成也，玉簡金書為記名。
　　八節之日，誦詠是經，得為九宮真人。本命之日，誦詠是經，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
　　立春、春分、立夏、夏至、立秋、秋分、立冬、冬至，此日是太乙司命領諸官屬、紀錄世人罪福功過之日，有功則舉，有過則罰。於此誦經，乘保舉之格，故得為九宮真人也。本命之日，一身神爽，同本屬星官，糾錄功過，上奏北斗日也。於此誦經，故得魂神澄正，萬炁永存。萬炁若存，則苦惱頓息；苦惱頓息，則神光自明矣。夫念動則魔生，氣澄則魔息，故三界魔王侍而衛之，不為外事。凡誦經存想，則官史諸神皆自頂門而出；事畢，復從眾妙門而入。故五帝司其迎送也。萬神朝集而致禮書名字於上天，俟功德滿日，與此一身之神，同昇上清之境。
　　頌曰：
　　若言誦詠作真人，箇箇生疑未必聽。
　　不道炁存神正後，身中無限有光明。
　　參校曰：《靈寶淨明度人經法》，度師九州都傳太史高明大使許真君教也。萬神不散曰靈，一炁朝元曰寶，纖塵不汙曰淨，無幽不燭曰明。受法曰忠孝弟子。有十戒文：一毋忘八極。忠者欽之極，孝者順之極，廉者清之極，謹者戒之極，寬者廣之極，裕者樂之極，容者和之極，忍者智之極。二毋忘鑑水。鑑者，喻心；水者，喻性。心明則萬法皆照，性淨則五濁不歸。三毋忘日錄。日錄者，所以修檢善惡。今以日錄，錄日所為，不可下筆者，皆己之非也，改之為貴。四毋忘追度安鎮。追者，謂誦經行符，上為父祖六親之過去者，以資冥路。度者，謂誦經行符，上為父祖六親之見存者，以資福筭。安鎮者，謂誦經行符，上祝國王、帝主、聖壽，安鎮四方。五毋忘救治。救治之術，慈憫為先。人有病者，為其誦經行符，至誠禳却，如己父母；男女凡有方便，種種惠澤，皆盡其心。六毋忘服鍊。服鍊之術，參同天地，效法陰陽；念念正真，存存不缺，則自然超脫，變化無方。七毋忘剛潔。剛則有守，不行非淫；潔則戒汙，不貪非食；不淫則不損身之精神，戒食則不殺物之性命。八毋忘儉約。凡所衣物食用，當知皆是元始祖炁化生，灰水蕩穢，不得修飾；栗麥充飢，不用珍庖。九毋忘願約。願者，從初入道時發心；約者，從初入道者設誓。天地神明司之，毋輒中變；洞神有科，不可不慎。十毋忘師友。師者，所以教；友者，所以勸。教汝者似父，勸汝者似兄。孰為父兄可不欽重而委棄之乎？又曰得此法者，上則飛昇，次則度世，或得尸解。務在觀心，無心乃見真心；觀形，無形乃見真形。心形俱無目入，無形之道則大定，神光湛然，見玉清境；此飛昇法也。又按《昇真識神篇》曰：學道超真，乘雲飛昇，天書來降，仙官奉迎。仙官為誰？諸位真人雙龍□車，力士捧旌，前呵後衛，大力天丁、玉童玉女執綬執印，銀璫小臣口傳帝命；於此無悸，於此無驚，自然魂魄受鍊朱陵。朱陵大將流金火鈴，入天之界。天有四門。東華之門，門官之司，中有主宰，日直元君；中有主判錄事尊神，中有主閽金剛力士三位真仙，問子名字，考汝罪犯，第汝功績，不謬不錯，子方可入。錄事二人引子上昇，南斗、北斗各有真君，錄事既退，真君奉迎，次第奏達紫微之庭。於此之時，仙道已成，稽首大羅元始玉清昊天玉皇三境。天尊不可以見，惟睹祥雲，玉童傳勑，彷佛可聽，賜汝丹藥，金珮珠纓。汝如得之，禮拜舞抃，自有真仙教汝朝見。此經真妙，故說其略，心宜存思，慎勿乖錯。念念真經，上受天爵。又有《行淺尸解篇》曰：末學道淺，尸解昇仙。於未死時，必有善緣。塵劫已盡，東嶽落籍，西嶽落牒，杜令神君，中有二使，追引魂神。汝於此時，長記汝因；既見冥官之庭，中有刑獄，可畏可驚，汝無畏懼，直述汝情；道其緣由，無隱實誠，惡簿無姓，善籍有名。中有東極救苦真人，聞汝好辭，懽喜而迎，同上玉輿，輜軿四輪。左右之神，一如昇真，當識其姓，當識其名。送汝神魂，受鍊朱陵，次第階列，逍遙上清，登天之門，入紫微庭。或有丹藥，或有真經，玉童傳奏，一似飛昇。汝之骸骨，塊然遺形，如蟬之蛻，臭腐不馨。曰子曰孫，葬以盡誠；宗派蒙蔭，亦昇仙梯；仙梯在目，而人不知，因附見于此。
　　愚又竊論都仙許真君以此上品妙經述靈寶淨明經法，而淨明二字，非太空日月不足為喻。《晁文元公集》有云：儒書言清明在躬，志氣如神。《莊子》言：水淨猶明，而況精神，聖人之心淨乎。普光佛為無盡意說淨明三昧，離一切煩惱，性如虛空，不受垢染，本無一物，元空之體，淨之極也。寂照含虛，空終顯之用，明之極也。如太空為淨，日月為明，不見淨明心，此理臻極，故無一法可得。照昏如炳燭，虛己若清宮。此語皆三教聖人發明二字之妙者，與經中緬平一等，無復高下。上皆碧玉，無有異色，及懸珠寂無遺響一章，旨意皆同，因再附見于此。
　　道言：行道之日，皆當香湯沐浴齋戒，入室東向，叩齒三十二通，上聞三十二天，心拜三十二過。閉目靜思，身坐青黃白三色雲炁之中，內外蓊冥，有青龍、白虎、朱雀、玄武、獅子、白鶴羅列左右，日月照明，洞煥室內，項生圓象，光映十方。如此分明。密呪曰：
　　貪羅鬱羅，符無蘇陀。太沖太極，陰陽包和。出有入無，鬼神莫測。出死入生，變化自然。元始混炁，玄中之玄。上干有頂，下洞太淵。誦之一徧，況痾自痊。鍊魂育魄，真陽自全。齋戒禮誦，萬過飛仙。無上密呪，萬神綿綿。心中心呪，重復宣傳。貪羅洞明，與道合真。玉清上極，梵炁氤氳。分靈布炁，降注臣身。形神俱妙，變化飛昇。一如令格，統攝萬靈。
　　急急一如元始上帝玄都律令。
　　無上玄元太上道君召出臣身中三五功曹、左右官使者、侍香金童、傳言玉女、五帝直符直日香官各三十二人，關啟所言。今日吉慶，長齋清堂，修行至經。臣今奏為某願得所啟，徑御上徹無上三十二天元始上帝至尊几前。
　　行道有二：燒香誦經，步虛朝讚，亦云行道；精鍊身心，行持道德，亦云行道。沐浴，沐者，沐髮；浴者，浴身。亦有二法：以五香水持呪洗身，此外沐浴；大行梵炁，周回十方，以至中理五炁，混合百神，即內沐浴。齋者，非止禁茹葷食穢、遠離貪淫，亦欲齊心以防患，戒性以絕非。入室者蓋欲入靖絕塵，身心專注，可與神靈交通者也。東向為長生之方，召集真炁，以生為本。叩齒之法，左為天鍾，右為天磬，召仙靈也。中為天鼓，朝上聖也。心拜者，身形不動，專意存禮。閉目者，收視內觀，炁乃凝寂。青為玄一之炁，黃為元一之炁，白為始一之炁。三色之義，取法三清。坐而存之，神明自見也。如是內境亦明，外境亦明，蓊然冥合，故曰蒼冥。次存青龍自肝出，居吾左；白虎自肺出，居吾右；朱雀自心出，居吾前；玄武自腎出，居吾後。獅子白鶴各以六數存之，自六腑而出，居吾左右前後。左目化為日輪，現紫赤之光九重；右目化為月輪，現黃白之光十重；與身相去九尺，光明煥爛，射入鼻中，通腦後，入金華宮，結成圓光大如車輪。以前青、黃、白三色有間，是為九色圓象；以此光明徧徹十方世界，然後微音次第存神史俱自吾之頂出，布列于前。述願祝之，次存思三十二天，一一取炁咽之而畢。
　　頌曰：
　　閉目將身子細觀，定中別是一乾坤。
　　圓光出現仙靈集，問爾誰為元始尊。
　　元始無量度人上品妙經註卷上竟
　　元始無量度人上品妙經註卷中
　　元始無量度人上品妙經
　　元為萬物之根，立乎大象之首，寥廓而幽光，運化而不窮。人能深其根、固其蒂，與天相久矣。
　　頌曰：
　　自已根宗欲了真，鐵鞋踏破謾勞形。
　　癡兒住舍須千載，今日方能識主人。
　　始為恍惚之數，在毫末之初，變化之先者；萬物起乎始，歸乎終；復歸元始。始之為義，湛然獨尊，而變遷遂有形質。
　　頌曰：
　　當時愚魯未知賢，被汝勾牽入世纏。
　　有志丈夫終識破，去來自在不攀緣。
　　無者，有也，有即無也。無有有無為道之本，迎之不見其首，隨之不見其後，隱然默存也。
　　頌曰：
　　恍惚之中妙用殊，箇中端的立形軀。
　　不須境外徒勞覓，混物氤氳更是誰。
　　量者，道之用，極而不盡也。天之數一，地之數二，萬物之數三。一、二、三，萬物極品類殊，當歸其一，以此為量，即無量也。
　　頌曰：
　　登高看處幾由旬，無極無窮甚杳冥。
　　俯仰不知天地闊，要須籠絡一其真。
　　度者，道無體也，含光而立人；無根也，變偽為真。元一變生神，神一變生真，真一變生道。物假物成物，人假真成道；識物守真，斯為度矣。
　　頌曰：
　　土木形骸竟屬空，無明影裹逐洪濛。
　　須憑物外非常術，方可飛騰出世籠。
　　人者，杳冥恍惚要妙之問，人在其中矣。恍恍惚惚，火中生神；杳杳冥冥，水中生精。火炎升上，七變為神；水流降下，六化為精。七六變化，上下相成，精神往來，妙體含真，各真其真，是謂真人也。
　　頌曰：
　　此身元自貴無比，本來湛寂通天地。
　　造化只憑陰與陽，地水火風都是穢。
　　上者，道之妙也。吞赤納黃，吸蒼服素，收元於元宮，生神生象焉。然後棄萬物、遺萬化、獨得其玄，是謂無上之上。
　　頌曰：
　　三百功成萬行奇，塵中奪得錦標歸。
　　玉臺已為題名籍，方顯男兒志不卑。
　　品者，識眾觀一，守一抱一，歸吾至一，是謂之品。道本無形，言安有品？方便設教，故有品也。
　　頌曰：
　　三千六百法門多，只要分明識正他。
　　大道不期千日就，休教歲月謾蹉跎。
　　妙者，萬法之宗，故天地虛妙而清，陰陽同妙而純，日月合妙而明，五行含妙而精，萬物盡妙而真。妙觀者，見無象之象；妙聽者，聞無聲之聲。不可視、不可聽、不可有、不可無，斯為真妙矣。
　　頌曰：
　　不無不有本純真，非色非聲絕等倫。
　　模寫形容難到處，玄中位象甚分明。
　　經者，天地之經綸；日月運行，晝夜不息，終而復始，化而不盡者也。古之人仰視俯察，必依乎道，不踰軌、不失常、不以外物失其素，斯經之本也。
　　頌曰：
　　屈指師資願力悲，驪珠不惜等閑揮。
　　分明指我飛仙道，山嶽玄恩報勿虧。
　　參校贊元始二字，贊云：大象之先，強名曰元，天地之祖，萬物之源。三才既分，有始可言，人知還返，終歸其根。真空寂照，浩劫之前。無量二字贊云：形未有時，道實在玆，莫知其名，以無字之；不可究詰，孰能測窺，即此為量，其量莫推；玄之又玄，悟者同歸。度人二字贊云：形既有時，變化由斯；所以變者，非道而誰？偽度而真，腐度而奇。眾人之中，獨異何為？蛻凡入聖，同夷希微。上品二字贊云：莫知其高，乃以上言；有物混成，在天地先。自下而觀，孰居其前？即此為品，言豈容宣！等倫之中，迥出超然。妙經二字贊云：朝陽升東，夜月當空，玉出石璞，珠現蚌中。最貴者道，妙豈可窮？敷落為經，真常則同，天地有劫，妙經無終。
　　元始闡道開化普度章
　　闡揚道德，開化人天。周治三界，是則名普。
　　參校曰：經有道言，此二章之標揭，而青元真人經註，以此表二章之一也。
　　立象起修，四百五十七言。
　　凡夫性昧，背本失真，故首立象法，開示蹊徑，為道之根本。
　　參校曰：清河老人序迷青元經註有曰：條分八事，此八事之一也。
　　元始洞玄，靈寶本章，上品妙首，十迴度人，百魔隱韻，離合自然。
　　此乃天真皇人迷經本旨，言天尊含弘妙道，稟立自然，覆蓋萬品，最尊最貴，洞觀玄一，化度人天，故云元始洞玄也。能以大慧光明煥照十方世界。在天曰靈，在世曰寶，故曰靈寶。皆金口敷演，故云本章，具載修真合道之本，其品最上，為眾妙之首，密隱魔真之諱。合梵炁而凝，散則為炁，合則為文，乃變化消息之道，非墨跡之比，為萬法之祖，三洞之尊。智者識之，修鍊成寶。《黃庭經》云：治生之道了不煩，祖修洞玄與玉篇。此之謂也。
　　頌曰：
　　欲知元始度人方，靈寶元來號本章。
　　內隱百魔誰會得，若能離合自然光。
　　混洞赤文，無無上真，元始祖劫，化生諸天。開明三景，是為天根，上無復祖，唯道為身，五文開廓，普植神靈。
　　混洞者，天地未判之象也。元始之前，其炁純而赤，風澤相混，是為大洞。始結文章，唯天尊凝凝獨立，在無無之最上，得真中之至真，故云無無上真。元始祖劫，即龍漢小劫，曰延康。初因一炁生三炁，為三清上境；三炁生九炁，以成九天；九天之外，又列三十二天，即化生諸天也。然後布日月星辰，主持萬物，即開明三景之光，為天地之象，然不逃遷變之運。天尊乃含混洞始，生五行真炁，凝為符篆，俾安鎮天地，生化神靈，尸於三界，使主持萬法，故得懸而不落，久而不壞者也。以此五文演成五千之字，具載妙元神真道之根本，上應五行，為開化之首也。如人之未形，神識安在哉。混混沌沌，屯屯蒙蒙、無分無別、不有不無、無無曰道，道為人之根，此道之散，遂成其樸。樸散為炁，炁凝生神，神具則有形矣。乃人之本元，本始如此。然後布三田，開九竅，五臟六腑，即化生諸天之象。三田者，精血之凑理、萬炁之根原。即開明三景，為一身陰陽，營衛之本也。且人之生，雖自胞胎，其元則起於元始之始，誰祖誰宗，稟道炁為，質假精血，而寓成變化者也。五神列布，然後三萬六千關節，根元本始一時生神，豈不為神靈普植哉。乃知道不遠人，人悟而修鍊，可以昇仙。愚人執迷不能尊其炁、貴其根、保其命、固其形，自取死壞，離其本真耳。故遠於道也。
　　頌曰：
　　位極無無最上真，始乎龍漢迄于今。
　　不增不減常清靜，是則名為大法身。
　　無文不光，無文不明，無文不立，無文不成，無文不度，無文不生。
　　大朴散，天地分；靈文結，玉字出。然後萬象有光，萬象開明，萬法定立，萬物自成，萬靈受度，萬類出生，若一炁未判，五文不形，則何以生成者哉。如人之生，若非道炁，降以真靈資養，開之化之，則幻色之身，憑何據立矣。
　　頌曰：
　　靈寶分光初敞露，文章煥燦無今古。
　　安天鎮地顯生成，不是云云紙上語。
　　是為大梵，天中之天，鬱羅蕭臺，玉山上京，上極無上，大羅玉清，渺渺劫仞，若亡若存，三華離便，大有妙庭，金闕玉房，森羅淨霐。大行梵炁，周迴十方，中有度人不死之神，中有南極長生之君，中有度世司馬大神，中有好生韓君丈人，中有南上司命司錄、延壽益筭、度厄尊神，迴骸起死，無量度人。今日校錄，諸天臨軒。
　　自無色以去，悉名梵天。此云大梵者，即道炁始凝者也。天中之天者，即三清大羅聖境也。大者，覆蓋萬天；羅者，羅絡三界；極高無上，故稱大羅。中有玉京之山，周迴八萬里，下與崑崙對立。山有鬱羅蕭臺，臺有七寶城，城有玉清殿，天尊居其中。上極，謂無極也。渺渺浩勃，惟上仙視之即見，中下之仙不可窺也。其高數仞而不可量，乍有乍無，故云若存若亡，乃元始消息之道。又有三華離便之宮，大有之庭，皆宴息之所。每諸天上帝相會之時，必步虛吟詠，三遶此庭，方睹玉相也。金闕玉房、瑤池翠水，森森列布，憑梵炁周回運轉不息，故得久而長存。此宮有度人不死之神，隱居其中，亦元始分化之號。長生君即朱陵大帝，治太微垣，司火鍊之事。度世君主陽九百六之變。司馬君主滅邪却試，好生君即青華之別名也，主治詮校。韓君，主南昌，品秩學人。司命司錄，主功過，予奪延壽益筭，主增註年命。度厄之神，主消平厄難。回骸起死君，主昇度死魂，飛尸登晨。今天尊說法之際，皆蒙召制，臨集帝軒，校圖檢錄，品度學人也。如人之身，七寶之貴，與玉京無異。腦宮為鬱羅之臺，金闕玉房森羅淨霐，冥然列布，不死之神，位其中。若使梵炁周回不息，亦如天之不落，久而無壞也。
　　頌曰：
　　梵炁周回徧十方，玉京金闕極森芒。
　　忘情內觀三清境，盡是長生不死鄉。
　　參校曰：經曰化生諸天，又曰是為大梵天中之天，以至大羅玉清。經註已明別錄。又載九天、九霄、梵炁天名、霄名，今附錄焉。始青天附以太霄暉明流光素景天，青元天附以青霄元真寶曜天，始丹天附以丹霄總生開靈傳道天，太丹天附以絳霄太平應化道主天，始素天附以景霄中極至妙變空天，太素天附以玉霄皓元威德耀晶天，始玄天附以琅霄飛青元關溥濟名，太玄天附以紫霄合景雙關化身天中天，清微天附以神霄玉清妙境，下統九霄梵炁。又別本經註有三天、九天、三十二天之圖，附生神章。九天在三天之下，三十二天之上。第一鬱單無量天，在南；第二上上禪善無量壽天，在西北；第三梵監須延天，在東；第四寂然兜術天，在西南；第五波羅尼密不驕樂天，在東南；第六洞無化應聲天，在北；第七靈化梵輔天，在西；第八高虛清明天，在東北；第九無想無結無愛天，在北，或日波利天。此九天皆是梵炁，又即是始青天及太霄等天別名也。并附見于此。
　　東方無極飛天神王長生大聖無量度人。南方無極飛天神王長生大聖無量度人。西方無極飛天神王長生大聖無量度人。北方無極飛天神王長生大聖無量度人。東北無極飛天神王長生大聖無量度人。東南無極飛天神王長生大聖無量度人。西南無極飛天神王長生大聖無量度人。西北無極飛天神王長生大聖無量度人。上方無極飛天神王長生大聖無量度人。下方無極飛天神王長生大聖無量度人。
　　自東為始，乃至十方，道炁分形，其妙難測。此則飛天大聖無極神王之尊號。神王繼元始而生，自龍漢之前，元始開化，首布此神，俾執持天炁，領括天仙，總御生死，洞理陰符，撫掌兆民。凡劫運終、則神王陶鑄學人，行保舉事，凡昇降之格，悉皆所係。
　　頌曰：
　　法身本自無異相，化現十方元一樣。
　　只緣大聖能長生，度人所以無邊量。
　　十方至真、飛天神王、長生度世無量大神，並乘飛雲，丹輿綠輦，羽蓋瓊輪，驂駕朱鳳，五色玄龍，建九色之節，十絕靈旛。前嘯九鳳齊唱，後吹八鸞同嗚。獅子、白鶴，嘯歌做邕邕，五老啟途，群仙翼轅。億乘萬騎，俘空而來，傾光迴駕，監真度生。
　　輿輦輪蓋皆陽精之炁所成，鳳鳥龍鶴乃陰精之炁所化。上聖之人具真常之道；呼吸合散，隨意現前。陰陽之炁調諧成歌成曲，皆純真所為，非外物也。人能修鍊靈寶內成，陰魔屏盡，齊集陽神，以會鍊真之府。其元炁一呼，萬神咸聽，五臟神靈，各隨方色自現，輿輦儀衛來迎。然後百骸眾神，前導後從，昇舉朝元，與斯無異也。
　　頌曰：
　　紛紜仙仗貴難勝，雜還笙歌盡不成。
　　此箇風光誰使得，大都不離自家身。
　　濟度生死一百五十八言。
　　前者設象，示勸修真，今當濟生拔死，以彰載度之事。
　　參校曰：此青元註經，條分八事之二也。
　　諸天丞相、南昌上宮、韓司主錄、監生大神，執籙把籍，齊到帝前，隨所應度，
　　嚴校諸天。
　　三十二天各有丞相，乃天中宰協侍宸，主錄勒籍之司也。南昌即丹天世界朱陵火府，遷化學人，鍊度之所也。韓司即宮中文人，主鍊度文籍之事。監生主生魂鑄魄，更生之別名也。感天尊願力，各持錄籍，齊到帝前，校其應受度者，或以宿名玄圖，骨相合仙；或修齋奉戒，功德積感；或以敬奉三寶，善功徹天；或供養師寶，為三官所。稱名在諸天者，各為嚴行考校，然後據功量品而升度之。
　　頌曰：
　　感召諸天集帝庭，區區校錄有何因。
　　世間積善功高者，便有南昌鍊度人。
　　普告三界、無極神鄉、泉曲之府、北都羅酆三官九署，十二河源，上解祖考億劫種親疾除罪簿，落滅惡根，不得拘留逼合鬼群，元始符命時刻昇遷。
　　三界，天、地、水也。無極神鄉，盡三界中神庭社廟之司也。泉曲在北溟之最下，為江海之要府，皆停錄罪魂之處。北都羅酆者，自清炁上為諸天之外，其重濁之炁凝成此山，在天地之北，山高五億五萬五千五百里，周回三萬里。上參碧落，下際風泉，黑鬱之炁盤磚。其中山有六天洞宮，一日紂絕陰天宮，二日奉殺諒事宗天宮，三日明晨耐犯武城天宮，四日恬照罪炁天宮，五日宗靈七非天宮，六日敢司連宛天宮，每一宮各有一大魔王主之，為三元之總轄，五嶽之都司。又有三宮，上元宮在山之阿，去天為近。天官領之主校功錄善，陞降品秩。中元宮在山之左，地官領之，中有靈獄，主治罪魂，為追呼之府也。下元宮在山之右，去風壘近，水官領之。下有九囚大獄，寒水之庭，八難之場，主治世間惡逆重罪囚鬼。此三宮各有三府，府有一百二十冥曹，盡酆都界官史，總九萬九千九百萬眾，皆以世間明靈者為之。九署者，即九壘土皇、九令之司也。十二河源者，如導岍導嶓䜣之類，乃分治罪魂之所。今天尊既命諸天嚴行檢校，昇度學人，又下九龍符命，普告三元，使為學人上解祖考億劫已來種識支親，速為削除罪籍，落滅三惡之根，不得拘留滯礙，逼合於囚鬼之群。應時刻而昇遷也。
　　頌曰：
　　諦觀符命自誰宣，能釋幽牢罪苦纏。
　　返本還元扶起命，人人時刻得昇遷。
　　北都寒池，部衛形魂，制魔保舉，度品南宮。死魂受鍊，仙化成人，生身受度，劫劫長存。隨劫輪轉，與天齊年。
　　酆都洞陰之境，有朔單鬱絕之都，五靈玄老五、炁天君主之。九地之中，北陰天君主之；九水之中，太溟水帝主之；總號曰北都。中有三界大魔、三五將軍、六甲掾吏、五帝考官，又有孰罰神兵、巨天力士萬人，皆司校罪魂名籍之神也。夫人在世，脩學淺薄，而罪器深重者，不免歸此。其生也為陽魂，其死也為陰魄。若妄源不息，則陰魂散亂，莫可執持。故令部衛其形，使不散壞，制御群魔，令行保舉，度品於南宮，使彼死魂受大火鍊，鬼質消盡，然後羽化成仙。死魂受鍊者，謂血肉更生，非但父母所生之身，蓋道身也。故云生身，此之道身，一蒙仙度，則隨劫流轉，與天齊年也。
　　頌曰：
　　形魂只要我扶持，制得群魔不受欺。
　　這箇生身須自度，待他保舉恐成遲。
　　永度三途五苦八難，超凌三界，逍遙上清。上清之天，天帝玉真無色之境梵行。
　　三途者，謂地獄、鬼趣、旁生。五苦者，謂刀山、劍樹之屬，在世則生、老、貧、病、死。八難者，謂墮落異類，生為下賤，形容不正，生在邊方，稟性兇戾；不遇仁君，常值兵火，與一切善自生魔障。故《三途五苦經》云：三業淨則不墮三途。謂身、心、口。也。由此三業為十惡根，為眾業本心。業淨則地獄無有，口業淨則鬼氣清消，身業淨則不生異趣。去五毒，則除五苦。謂眼觀五色，鼻嗅五香，舌了五味，耳聽五音，心生五慾。但使一根一塵清淨，則五苦惡道從何而起？當自泯矣。脩八行則消八難，謂仁慈、孝敬、忠信、清廉、和柔、忍辱、奉戒、平等，由此八行，為萬善根度世之本也。或以八難為地獄囚閉之事，此則滯境，不該至理，宜從此義。上清者，乃玉帝之都，大道無色之境。梵行者，法也，謂有法可脩，有行可進，故稱梵行。凡死魂受度，拜謁帝京，然後隨功各昇彼天，次第脩習。
　　頌曰：
　　罪垢皆由心境昏，三途五苦累形魂。
　　天光一洗根塵淨，仙化朝元禮至尊。
　　品述諸天四百一十三言。
　　前者令下三界根括生死，升度學人；次當敷迷諸天升降品格，以示進脩地位。
　　參校曰：此青元註經，條分八事之三也。
　　東方八天
　　元始積九陽梵炁以成，故應東方六天，為欲界二天。為色界黃曾天，在虛梵之首宿，次奎璧。唯餘七天宿，次斗、牛、女、虛、危、室、璧。參校曰：別本註帝服，青冕、青蔬、青服、青裳六天為欲界。○清濁分九陽，一輕之炁成天，在眾天之下，去凡五百二十億萬里，乃風霄之界。世人行三淨行，建百善功者，得生此天。天人壽命不等，初出凡界，欲染未除，故天中之人有形可見。其間或以接手為欲，或以言辭、或以眼視、或以身交，故云欲界。此天快樂，絕勝諸天，故多貪著，衰相易現，壽命終盡，則復淪諸趣。若漸次脩習，欲染頓除，則昇入色界。脩小乘道可以證此，謂之天人。釋經所謂脩六度，行初進之侶。天中具有太清三百六十科戒，檢制天人，如大劫交大火，自崑崙根起，梵燒世界，炎焰上昇，直至和陽天，於是元炁潰散，天乃淪壞。
　　頌曰：
　　珠闕瓊樓是欲根，嬪娥彩麗奏天鈞。
　　但將愛處休躭染，項背圓光轉轉明。
　　太皇黃曾天，
　　異號淨天，或稱睹史。其色黃，應東一方，宿次奎璧。世人脩十善功，初出凡者，得生此天。
　　帝鬱鑑玉明。
　　鬱縊，天帝覺之內諱；玉明，帝魔之隱音。雲篆太虛之文，元始以玉簡金書祕于天之紫極官。
　　參校曰：別本註云：帝主長生籙。
　　太明玉完天，
　　或稱勝妙天，色綠，應東方，宿次璧。世人建二十善功，二根淨者，生此天。
　　帝須阿那田。
　　須阿，天王內文；那田，天王隱音。四字金書祕之于天之紫房宮。
　　參校曰：別本註云：帝主度魂更生。
　　清明何童天，
　　異號光天，其色黑，應東方，宿次室。世人建四十善功，三根淨者，生此天。
　　帝元育齊京。
　　元育，天王之隱諱。齊京，真人內文。四字金書祕于天之九晨宮。
　　參校曰：別本註云：帝主敷布政教，度脫天人也。
　　玄胎平育天，
　　異號梵天，或稱忉利，其色赤，應東方，宿次危。世人建六十善功，四根淨者，生此天。
　　帝劉度內鮮。
　　即天帝君之隱名，四字金書祕于天之元景宮。
　　參校曰：別本註云：帝主召魔舉仙。
　　元明文舉天，
　　或云化樂，其色蒼，應東方，宿次虛。世人建八十善功，五根淨者，得生此天。
　　帝醜法輪。
　　醜，天君內文。法輪，帝之異號。三字金書祕于天之廣寒宮。
　　參校曰：別本註云：帝主通行元炁。
　　上明七曜摩夷天，
　　異號化樂，謂欲樂之極，其色黑，應東方，宿次女。世人脩一百善功，六根淨者，得生于此天。
　　帝恬燴　烏外切　延。
　　恬懀，天帝內音，延為隱號。三字金書祕于天之太陰宮。
　　參校曰：別本註云：帝主開度幽難。
　　一十八天為色界。○清濁分輕清之炁以成其色，不同在元色之下，去欲界三十萬里，乃丹霞之景。鹿塵六天脩下元三百戒，積三百善功者，乃昇此天。細塵六天，脩中元五百戒，積七百善功者，昇之。輕塵六天，脩上元七百戒，積八百善功者昇之。雖無情慾，尚有形色可見，故云色界。若漸次脩習，塵染頓盡，形色不昇，則轉入無色界。若生貪著、則復墜下天。脩中乘道可以證此，謂之天仙。其上者謂真仙。釋名四果天中具有上清二百四十科戒，檢制天人，如大劫交水，自東井起，洪泉鼓波，漂蕩世界，直望極風天，元炁潰散，此天淪壞。
　　頌曰：
　　勤脩功行始超塵，快樂宮中享大椿。
　　心鏡一輪勤拂拭，花冠整頓勿欹傾。
　　虛無越衡天，
　　或云初梵，其色碧，應東方，宿次牛。天人六根雖淨，尚拘色塵，乃昇此天。亦號初禪天。
　　帝正定光。
　　即天帝君之內文，三字金書祕于天之太玄宮。
　　參校曰：別本註云：帝主無上之道。
　　太極濛翳天，
　　或云上梵，其色紫，應東方，宿次斗。天人一色，塵鹿淨，乃昇此天亦號初禪天。
　　帝曲育九昌。
　　曲育，天王之隱號；九昌，乃帝之總文。四字金書祕于天之玄都宮。
　　參校曰：別本註云：帝主鍊度朽骸。
　　南方八天
　　元始積三陽梵炁以成，故應南方，治屬太清炁，太上老君為化主。赤明天在虛梵之首，宿次箕、斗。唯餘七天，宿次角、亢、氏、房、心、尾、箕。
　　參校曰：別本註云：帝服青冕、赤旒、朱服、黃裳。
　　赤明和陽天，
　　或號少光，其色白，應南方，宿次箕、斗。天人二色塵鹿淨，乃昇此天，亦號初禪天。
　　帝理禁上真。
　　四字天王之隱號。金書祕于天之長明宮。
　　參校曰：別本註云：帝主鍊仙成真。
　　玄明恭華天，
　　或云光音，其色黃，應南方，宿次箕。天人三色塵鹿淨，乃昇此天，亦號二禪天。
　　帝空謠醜音。
　　四字，即天君之內文。金書祕于天之東華宮。
　　參校曰：別本註云：帝主應化一切。
　　耀明宗飄天，
　　或云無量光，其色綠，應南方，宿次尾。天人四色塵鹿淨，乃昇此天，亦號二禪天。
　　帝重光明。
　　三字，即天帝之總號。金書祕于天之昊玄宮。
　　參校曰：別本註云：帝主劫終納學仙之人。
　　竺落皇笳天，
　　異號初淨，其色青，應南方，宿次心。天人五色塵鹿淨，乃昇此天，亦號二禪天。
　　帝摩夷妙辯。
　　摩夷，天君之隱諱；妙辯乃帝之內音。四字金書祕于天之青玄宮。
　　參校曰：別本註云：帝主魔試學仙之人。
　　虛明堂曜天，
　　異號嚴淨其色赤，應南方，宿次房。天人六色塵鹿淨，尚有細塵，乃昇此
　　天，亦號三禪天。
　　帝阿音茄 婁生。
　　阿，天王之隱音。婁生，玉君之梵號。四字金書祕于天之重華宮。
　　參校曰：別本註云：帝主開度人天。
　　觀明端靖天，
　　異號徧淨，其色蒼，宿次氐，應南方。天人一色塵細淨，乃昇此天，亦號三禪天。
　　帝鬱密羅千。
　　鬱密，帝之隱文。羅千，天君內號。四字金書祕于天之光華宮。
　　參校日：別本註云：帝主度學者之身。
　　玄明恭慶天，
　　或號無量淨，其色黑，應南方，宿次亢。天人二細塵淨，乃升此天，亦號三禪天。帝龍羅並口提。龍羅，即飛天內音。菩提，帝君之隱號。四字金書祕于天之開闔宮。
　　參校曰：別本註云：帝主度得道之人。
　　太煥極瑤天，
　　異號福愛勝，其色碧，應南方，宿次角。天人三細塵淨，乃昇此天，亦號四禪天。
　　帝宛黎無延。
　　四字，天王之內文。金書祕于天之帝康宮。
　　參校曰：別本註云：帝主教學仙之人。
　　西方八天
　　元始積九陽梵炁以成，故應西方，治屬上清炁，太上道君為化主。孔昇天在虛梵之首，宿次軫角；唯餘七天，宿次井、鬼、柳、星、張、翼、軫。
　　參校曰：別本註云：帝服青冕、金旒、白服、白裳、緋禩。鄒戀切。
　　元載孔昇天，
　　或云快樂，其色紫，應西方，宿次軫角。天人四細塵淨，乃昇此天，亦號四禪天。
　　帝開真定光。
　　開，即天帝君內音。真定光，即天主隱諱。四字金書祕于天之延壽官。
　　參校曰：別本註云：帝主鍊度死魂更生。
　　太安皇崖天，
　　異號極樂，其色白，應西方，宿次軫。天人五細塵淨，乃昇此天，亦號四禪天。
　　帝婆婁阿貪。
　　婆婁，天君隱音；阿貪，帝魔內諱。四字金書祕于天之開明宮。
　　參校曰：別本註云：帝主開度善人。
　　顯定極風天，
　　或云廣樂，其色黃，應西方，宿次翼。天人六細塵雖淨，尚餘輕染，乃昇此天。亦號四禪天。
　　帝招真童。
　　三字，天君之祕號。金書祕于天之大赤宮。
　　參校曰：別本註云：帝主度有善功之魂。
　　始皇孝芒天，
　　或云上妙，其色綠，應西方，宿次張。
　　天人一輕染淨，乃昇此天。
　　帝薩羅婁王。
　　四字，乃玉真之隱文，金書祕于天之太丹宮。
　　參校曰：別本註云：帝主披夜開幽。
　　太皇翁重浮容天，
　　或云：色究竟，其色青，應西方，宿次星。其色塵漸除，故云色究竟。天人二輕染淨，乃昇此天。
　　帝閔巴狂。
　　三字，天中帝君之內文。金書祕于天之華蓋宮。
　　參校曰：別本註云：帝主召魔集真。
　　無思江由天，
　　或號最上妙，其色赤，應西方，宿次柳。天人三輕染淨，乃昇此天。
　　帝明梵光。
　　三字，天中帝君之內號。金書祕于天之明堂宮。
　　參校曰：別本註云：帝主開度善魂。
　　上揲樂，音岳。天，
　　或號自在，其色蒼，應西方，宿次鬼。天人四輕染淨，乃昇此天。
　　帝勃 音拂 勃 音沛 監。
　　勃勃乃天君內文，監乃帝之內號。三字金書祕于天之運靈宮。
　　參校曰：別本註云：帝主品類天人等級。
　　無極雲誓天，
　　異號大自在，亦云不還。音旋。其色黑，應西方，宿次井。天人五輕塵淨，乃昇此天，天人到此，更無復墜下，故云不還。
　　帝飄弩穹隆。
　　飄弩，天魔內文；穹隆，帝君隆諱。四字金書祕于天之中元宮。
　　參校曰：別本註云：帝主度一切天人。
　　北方八天
　　元始積五陽梵炁以成四天，為無色界。四天，為種民天，治屬玉清炁，元始天尊為化主；霄度天，在虛梵之首，宿次參井，唯餘七天，宿次奎、婁、胃、昴、畢、觜、參。
　　參校曰：別本註云：帝服青冕、白旒、皂服、朱裳。
　　四天為無色界。○清濁分，清高之炁以成四天之色，純碧，在種民之下，去色界三十六萬里，乃碧霞之景。天人塵染俱淨，洞入自然，乃昇此天。身形微妙，或大或小，無復色象，人不能見，故云無色。天中亦無日月星辰，壽量無盡，若空有兩忘，結習俱盡，乃昇種民。脩大乘之道，可以證此，謂之真人。釋云：菩提薩埵天中，具有玉清一百二十科戒，檢制天人。如大數交火劫，焚至和陽天；水劫漂至極風天。水火到此衰絕，不能上昇，相乘化合，為風扇蕩於是，元炁潰散。自孝芒至霄度六天為風所壞，自元洞以去七天，但元炁散而復合，不拘三界劫運也。
　　頌曰：
　　漸入無為得道宗，一塵不染意圓通。
　　回眸下視三千界，萬法都來一箇空。
　　皓庭霄度天，
　　異號不同，應北方，宿次參、井。天人輕染雖淨，尚餘染習，乃昇此天。
　　帝慧覺昏。
　　三字，帝君之內音。金書祕于天之瓊瑤官。
　　參校曰：別本註云：帝主拔度學人。
　　淵通元洞天，
　　異號大不空，應北方，宿次參。天人色塵都忘，但有心識，漸入炁觀，乃昇此天。
　　帝梵行觀生。
　　梵行，天君內音；觀生，帝之隱諱。四字。金書祕于天之真元宮。
　　參校曰：別本註云：帝主度學仙之人。
　　太文翰寵妙成天，
　　異號非想，應北方，宿次觜。天人心識兩忘，炁觀漸妙，乃昇此天。
　　帝那育醜瑛。
　　四字，天帝魔王之內文。金書祕于天之靈幽官。
　　參校曰：別本註云：帝主統理魔王。
　　太素秀樂　音洛　禁上天，
　　異號非非想，應北方，宿次畢。天人結習漸忘，炁觀轉妙，乃昇此天。
　　帝龍羅覺長。
　　龍羅，天王內諱；覺長，帝之隱文。四字金書祕于天之化靈宮。
　　參校曰：別本註云：帝主領錄魔王。
　　四天為種民天。○清濁分得高虛之炁以成四天之色，不同在大羅之下，去無色界一百三十五萬八千里，乃太虛之景。天人經歷諸天，諸塵漏盡，一相無相，皆悉空寂，結習頓忘，洞入真道者，乃昇此天。釋云：已入正脩得三摩地天中，常住不滅。多是歷代聖君賢臣居之，如羲皇、周孔之屬是也。亦無禁戒，但飛行元炁，上朝九清，若積功而真妙，則昇入大羅，脩最上乘之道，可以證此，謂之仙聖。如大數交，三劫大起，三界損盡，此天元炁復混為一；聖人降生凡世，開教立法，製造萬物，以度人庶。故《生神經》云：以充種民。此之謂也。蓋為民之種，故云種民。
　　頌曰：
　　無影無形大法身，不生不滅號成真。
　　幾經劫石消磨盡，寂寂神光依舊明。
　　太虛無上常融天，
　　異號不動，其色綠，應北方，宿次昴。天人初出三界，結習頓忘，尚喜無為，漸入神觀，乃昇此天。
　　帝總監 音鑑 鬼神。
　　乃天帝君之都諱、乃攝魔之內音。四字金書祕于天之萬福宮。
　　參校曰：別本註云：帝主校學者之功。
　　太釋玉隆騰勝天，
　　異號大不動天，其色青，應北方，宿次胃。天人喜習頓除，神觀轉妙，乃昇此天。
　　帝眇眇行元。
　　四字，乃帝君之隱號。金書祕于天之白蓋宮。
　　參校曰：別本註云：帝主召集仙聖。
　　龍變梵度天，
　　異號上妙天，其色赤，應北方，宿次婁。天人清淨無染，證不空果，乃昇此天。
　　帝運上玄玄。
　　運上，天王之內文；玄玄，玉真之總音。四字金書祕于天之靈寶宮。
　　此天別有宮闕，號曰延真。釋氏見性成佛、頓悟大乘、洞入最上乘者，乃居其中。時遊三界諸天，教諸天人菩薩，脩諸梵行。
　　參校曰：別本註云：帝主進仙成聖。
　　太極平育賈　音古。　奕天，
　　異號最上妙，其色蒼，應北方，宿次奎。天人洞入道妙，證無上玄覺，乃昇此天。天人脩習至此，號為究竟昇玄，轉入三境。
　　帝大擇法門。
　　天王之總文，四字。金書祕于天之天寶宮。
　　參校曰：別本註云：帝主普度學者之身。
　　三十二天，三十二帝，諸天隱諱，諸天隱名。天中空洞，自然靈章。諸天隱韻，天中之音，天中之尊，天中之神，天中大魔，天中之靈，九和十合，變化上清，無量之奧，深不可詳，敷落神真，普度天人。
　　天尊所說諸天諸帝，皆是空洞之炁，自然結成。隱文，帝魔神靈尊之祕，神靈憑之而變化，遊空飛行於上清，乃九和十合之歌音，非文辭之比也。敷者，布也；落者，置也，皆元始開化而述布置於諸天，使執持天炁以度天人也。
　　頌曰：
　　一層天有一般名，只要脩行不染塵。
　　直到諸天最高處，始知平育作真人。
　　參校曰：三十二天，有欲界、色界、無色界、種民天四者之分。《青元經註》備述學人內功外行昇進之序甚詳。愚嘗參考道經釋典，述成脩證品，附于經卷之後。敕魔護道二百六十六言。
　　前明品位勸脩，今當檢敕神靈，掃蕩魔試，扶衛學人。
　　參校曰：此《青元》註經，條分八事之四也。
　　今日欣慶受度，歷關諸天。請滅三惡，斬絕地根，飛度五戶，名列太玄。魔王監舉，無拘天門。
　　夫人作諸不善，則魂怒而神靈去體，知其同入惡道故也。若作一切善，則魂喜而百靈集，知其同證道故也。脩學之士，一旦成真受度，則百骸眾神，欣然而相慶也。今日者，謂成道之日也。人之求仙，須得惡根斬絕，罪垢消泯，使身器清淨，乃得仙度。故天尊言今日欣慶受度，則必歷關于諸天，親謁大帝，請滅三途之惡難，斷絕地司之罪根；不歷五苦，紀名字於太玄都司，註定仙籍。於是諸天魔王監真保舉，更無拘滯於天門。
　　頌曰：
　　歷盡關山道路辛，這回金榜喜題名。
　　男兒志氣誰能禦，駟馬榮歸自在行。
　　東斗主筭，西斗記名，北斗落死，南斗上生；中斗大魁，總監眾靈。青帝護魂，白帝侍魄，赤帝養氣，黑帝通血，黃帝中主，萬神無越。
　　東斗九星，斗中生氣，故主生筭。西斗五星，斗中成形，故主記名。北斗七星，斗中司命，故主落死。南斗六星，斗中司禁，故主上生。中斗五星，斗中大魁，故總監百骸眾靈也。夫人之脩學，必得五斗標名，然後降神守護，乃得成道，此天尊救攝，以保學人也。斗中之極，各有一帝。五帝在天，則總御三界，制主萬神，不使過越分度。若降炁在人身中，則往返三田，調御五炁，故青帝治肝而護魂，白帝治肺而侍魄，赤帝治心而養氣，黑帝治腎而通血；黃帝中主於黃堂，制御百骸，萬神不使錯越也。且炁清而上者曰天陽，炁之濁而下者曰地陰，其中曰靈陰。陽之道，上中下三分，其用則一。五方五臟各傳一炁，交合為一，凝而成真，號曰靈寶。故云五神安靜，則萬炁流通；三田升降，則神靈純一。神靈純一則與道合真，長生不死。此皆顯明靈寶為學人調神護道之事。
　　青天魔王巴元醜伯，赤天魔王負天擔石，白天魔王反山六目，黑天魔王監醜朗馥，黃天魔王橫天擔力。五帝大魔萬神之宗，飛行鼓從，總領鬼兵，麾幢鼓節，遊觀太空，自號赫奕，諸天齊功。
　　青天魔王，青面朱髮，總統九醜，遊空飛行，是名巴元醜伯，皆其隱諱也。若降炁人身，耗人肝氣，使人喜慍不常。赤天魔王負荷元炁，撐主天地，力可摧山，是名負天擔石。耗人心氣，令人強暴。白天魔王一首六目，力破山嶽，遊行三界，遏人善功，是名反山六目，耗人肺氣，令人食恣。黑天魔王形質獰惡，監領小醜，性好殺伐，是名監醜朗馥。耗人腎氣，令人好殺。黃天魔王常乘羽車，飛行三界，橫行天地，舉唱謠歌，惱亂學人，是名橫天擔力。耗人脾氣，令人灾病。此五帝大魔，即天王也。現魔王相，魔試學人，人若識之，與彼俱化，其魔各現帝相，昇度爾身。今以天尊開化度人攝之故，於是飛行鼓從，總領其下所轄魔兵麾幢鼓節，周遊觀察於太空，自行號令，威靈赫奕，與諸天等倫，代天尊開化，遊行乾坤，掃蕩諸魔，昇度學人也。
　　頌曰：
　　名日天王復號魔，橫行天地破山河。
　　被予識得渠名姓，倒卻旗鎗掛玉珂。
　　上天度人，嚴攝北酆；神公受命，普掃不祥。八威吐毒，猛馬四張，天丁前驅，大帥仗旛，擲火萬里，流鈴八衝。敢有干試，拒遏上真，金鉞前戮，巨天後刑，屠割鬼爽，風火無停，千千截首，萬萬剪形。魔無干犯，鬼無妖精，三官北酆，明檢鬼營，不得容隱，金馬驛呈。普告無窮，萬神咸聽。三界五帝，列言上清。
　　以度人故，嚴行檢攝三界邪魔也。且北都羅酆有六天洞宮，一宮各有一大魔王，司之部屬甚多，不可數窮，耗人為事，忏惱學人，皆所致之。故天尊攝之，以保學人也。神公者，玉清丞相，受天尊敕，宣布號令，揮斥不祥。八威者，巨虬、獅子、毒龍、猛虎、玄豹、丹蛇、麒麟、巨獬，吐毒而收邪。天馬四布，天丁前驅而稟命，大帥仗幡而領行；烈火一擲則飛揚萬里，流鈴一震則交錯八衝。敢有干試，拒遏上帝真命，則天丁執金鐵而前戮，力士持巨天之斧而後刑，屠割鬼爽，如風而不停。以嚴速，故重云：千千截首，萬萬剪形，魔無干犯而擾。正鬼無妖，沴而為精。三官府署，北都洞宮，各明檢鬼營，不容隱停。金龍驛遞而傳行，普告無窮世界，三界萬神，咸使聞知。如是掃蕩既畢，然後三界諸神、五方五帝言功於上清。此皆天尊制教，為學人掃魔衛體之事。人若內境融寂，神靈咸布，入大定相，則萬邪不干，魔試消滅矣。
　　頌曰：
　　學道須憑慧力多，清江母或漲風波。
　　融心直入丹霞外，滿目戈矛奈我何。
　　元始無量度人上品妙經註卷中竟
　　元始無量度人上品妙經註卷下
　　元始演法鍊真保度章
　　眾生執相，難造玄微，故重演混元，顯陳模範也。
　　參校曰：此青元註經，表二章之第二也。
　　天地運度八十八言。
　　前者制魔護道，今當再肇生成，的彰靈寶作用。
　　參校曰：此青元註經，條分八事之五也。
　　元洞玉曆，龍漢延康，眇眇億劫，混沌之中，上無復色，下 無復淵。
　　元洞者，元始大洞之祖炁也。玉曆者，大洞啟運，紀述天真功績陞降，及劫運度數之事也。始於龍漢，終於延康，天地生成；幾成幾壞，莫可 記憶，故云眇眇。每一劫壞，則天地蕩散，山海消融，物象一空，無復形質，但元洞之炁混然不分，沌然始構者也。故云混沌。當此之時，暗包真一之水，而五行未胚，故上無色象可見，下無淵極能窺。
　　風澤洞虛，金剛乘天。天上天下，無幽無冥，無形無影，無極無窮，溟 音茗 涬胡頌切 大梵，寥廓無光。
　　風，木也；澤，水也。上風下水，空洞虛無，隨炁扇潤，而金剛之炁乘載天根，天地之形於斯始見。幽冥者，隱顯之謂也。形影者，物象之謂也。窮極者分際之謂也。溟涬者，曠蕩之謂也。當其混沌之中，天上天下，塊然無形，孰有隱顯物象分際之別？惟大梵之炁，溟溟涬涬，自成其功；寥兮廓兮，未有光影。及後金風之炁相摩，乃生其火；四象化合，土自生成，博載天地，長養萬物，為造化之主也。五行既判，二儀始分，於是陽炁上而成天，陰炁下而為地，即五行相生，天地之道也。且三境高真過度灾劫，如閱世之春秋，易於反掌。而眾生沉滯生死，輪轉無窮，亦如是也。
　　赤明開圖，運度自然。
　　至赤明元年，大運啟圖，玉曆定紀，天地再開。於是天地、日月、星辰、山川、物象一時分判，晝夜寒暑四序推遷，各得其所，岡有差忒，故云運度自然。凡世間一甲子為一小變，一百年為中期，五百年為一大變，十變為一小劫，三小劫為一大劫，此億劫之例也。混洞之炁降兆，生成五行，返覆為天地之終始。如人在胞胎，漸分形識，五臟布化，以丹田為基，長養黍珠，惟此為妙。假赤明之炁煆鍊成寶，運度無差，自然合道，永作真人，不拘此劫運也。
　　頌曰：
　　乾坤劫運與人同，變滅無常始復終。
　　惟有一靈真寶物，光明烜赫鎮無窮。
　　元始安鎮，敷落五篇。赤書玉字，八威龍文。保制劫運，使天長存。
　　天地既立，猶拘劫運，元始乃觀梵炁之結形，刻玉為雲篆，以鎮梵天，已經火鍊，故曰赤書。著成靈寶之文，具載妙元神真道，故曰五篇。一以保制劫灾。一以提拔下士，俾夫學者悟其妙者入其妙，悟其元者入其元，悟其神者入其神，悟其真者入其真，悟其道者入其道，然後盡妙合元，盡元合神，盡神合真，盡真合道，自然無毀無滅，超出度數，與天長存。
　　頌曰：
　　五篇文字隱玄功，保制災危鎮梵宮。
　　箇是赤書真妙訣，且將符篆作形容。
　　參校曰：《九品仙錄經》曰：昔混元溟涬，諸天未分，元始肇形，五劫初化，乃命梵元祖晨道君肇錄天元，運乘五劫。故元洞者，以成祖炁；玉曆者，以紀天元。自一炁化分，三因成九，若龍若蜒；蟠曲九道，漠漠無極，總九陽祖炁之元，太上以運梵合炁。開始青天元祖炁，故東方得九炁以分天境，劫號龍漢。又合炁開南丹天元祖炁，故南方得三炁以分
　　天境，劫號赤明。又合炁開中黃天元祖炁，故中央得十二炁，以分天境，劫號上皇。又合炁開素靈天元祖炁，故西方得七炁以分天境，劫號延康。又合炁開北玄天元祖炁，故北方得五炁以分天境，劫號開皇。五劫既周，昊天成象，一炁混道，八景流光。八帝示形，九霄分化。故元始天尊命天真皇人以玉曆紀元洞之初，劫運流復之本。諸天分境結元洞五陽之炁，為玉曆，以紀天真、天民劫運功績陞退之道，明九聖九品之階。今附見于此。至如億劫年數，考究未的。蓋劫運大小不一，年數亦不一，有天地成壞劫，其最大者也。有大劫、中劫、小劫之分，其年數多寡，上天所祕，經文所不載者，非世人所能盡知故也。
　　混合成真一百六十八言。
　　前明生成建立之規，今則的指真靈孕寶運化之妙。
　　參校曰：此青元註經，條分八事之六也。
　　梵炁彌羅，萬範開張。元綱流演，三十二天。輪轉無色，周回十方。旋斗歷箕，回度五常；三十五分，總炁上元；八景冥合，炁入玄玄。
　　梵炁者，元洞一炁之所化，先天地立，為大道根；倏升倏騰，自浩劫來，彌覆三界，羅絡諸天。元始資之而御運，天地賴之而生成。兩儀既分，物象咸布，故為萬範開張也。梵炁為元化之綱，流演於三十二天，如輪運轉自然，無色界起，周回十方，綿綿不息，從斗至箕，左歷二十八宿，纏度如是一周天，應人間一歲之運。天罡左旋，五星右轉，會合成功也。二十八宿合日月五星，故云三十五分也。總受高上天元之炁，八景冥然交合，是謂玄功。玄而又玄，故云玄玄。如《生神寶章》曰：混化歸玄一，高結元始王之義。如人之身，筋昹纏布，百昹通流，元炁徘徊，一身受潤，三田華素，五臟清夷，始得成真。
　　頌曰：
　　梵熙從教左右旋，須突歷盡一周天。
　　可憐不費纖毫力，直到華胥謁上仙。
　　玄中太皇，上帝高真。汎景太霞，嘯詠洞章。金真朗郁，流響雲營。玉音攝炁，靈風聚煙。紫虛鬱秀，輔翼萬仙。千和萬合，自然成真。
　　玄者，紫微天心玄都中宮也。太皇，即明皇道君；上帝高真，即靈寶至真也。言玄都中有此上真，當汎景太霞之上，嘯詠大洞之章，開度學人。於是金真結而朗郁，流聲響於雲營，玉音收攝於散炁，靈風混合而生煙。徧紫虛而鬱秀，乃輔翼乎萬仙。故千和而萬合，成靈寶而登真。修真之士，使梵炁回旋，帝真在定，金光朗徹，流雲徘徊，自然虎嘯風生，龍吟炁聚，大寶無不媾成也。
　　頌曰：
　　祖炁朝元玄又玄，太皇面目儼然全。
　　風煙聚散神光定，精鍊成容合自然。
　　真中有神，長生大君，無英公子，白元尊神，太一司命，桃康合延，執符把籙，保命生根。上遊上清，出入華房。八冥之內，細微之中，下鎮人身泥丸絳宮，中理五炁，混合百神。
　　長生大君乃斗中之尊星也。太一、桃康為領衛；無英、白元為輔宸，皆斗中真人也。執玉符、定金籙、保人形命，主生化之根。上則遊行上清高虛之表，出入丹華之房，周極八冥，目至細微造化之內。下則鎮人身宅，或居泥丸，或住絳宮。中則調理五運之炁，會合百神也。若降炁在人，則為內景之精光，長生主心，白元治肺，元英居肝，太一司命，住腎；合延桃康，主脾。符錄以喻氣血斡旋，以保生根。一則居臍，所以調理五炁；一則昇腦，所以混合百神。交合依時，是名顛倒昇降得所，是名返復。故五行顛倒，則大寶炁足，三田返復；則陽神上昇，永為真人。所以十轉回旋，靈光褊體，萬炁俱得而仙，始超無漏。如《救苦經》云：天炁歸一身，皆成自然人。
　　頌曰：
　　妙哉靈寶七般神，上通天關下微塵。
　　運用只憑些子訣，便超無漏作真人。
　　十轉迴靈，萬炁齊仙。
　　十者，陰陽之成數也。如乾九坎一成十，坤六離四，巽二兌八，艮三震七，皆合成十；乃天地之大數，變化之根元。所以十轉迴靈，則盡周天之極數，自然靈光充溢，萬炁還元，各得其真也。
　　頌曰：
　　周迴十過運三靈，萬炁歸根混一真。
　　這箇機關能解悟，霎時天地變黃金。
　　參校曰：經註條分混合，成真一百六十八言。此皆靈寶度人，鍊形了命之妙。而青元註內又發明之。《道德經》曰：谷神不死，是謂玄牝。此內丹歸根復命之根蒂也。蓋探藥而歸復，入室而成胎，舞蛻而脫胎；昇頂鍊形而釋結，解胞瘟養而氣足，形充功滿而調神出殼。《老君聖紀》有訓：羽化神仙，無令斷絕，丹成而蛻，蛻而騰虛御景，身外有身，是謂之仙。近代紫陽張真人一派有《金丹四百字》、《悟真篇》、《翠虛吟》、《紫清文集》等丹經口訣，亦多顯露。如：潭底日紅陰怪滅，山頭月白藥苗新。歸根自有歸根竅，復命還尋復命關。卯酉甲庚須沐浴，朔弦晦望每防危。百刻寒溫忙裹準，六爻文武靜中看。探藥沐浴、火候抽添之真機，未嘗不泄於文字間。但禁戒至重，古今所同，魔試相干，堅定方可。故必真踐實履，積行累功，方能因緣遇合成就。又如《參同》釋祖達磨形神俱妙，隻履西歸之事；《實錄》中有《胎息經》略曰：玄牝之門，駐景之戶。若能兼行，自然甘露。蓋未嘗非《道德經》中旨也。又有《調神歌》一篇，與丹經調神之法合同。其歌曰：調神如嬰，萬法無情。恬如恬如，神兮自寧。調神如嬰，寒暑枯榮。治之、覆之，形神自貞。調神如嬰，啟合形神。形神啟合，如琉璃瓶。中有金像，虛實交并。像喻法體，瓶喻色身。外不可染，內不可塵。像之與瓶，皎潔分明。不一不二，如水澄停。無濁無清，水亦無形。出不由戶，非功非程。鏡兮若明，萬像自形。水兮若清，月影自形。非學所得，非師所成。如蟲食木，偶然自成。萬像之形，如月之明，萬法之名，如谷之聲。法本無法，名本無名，無名無法，不起神形。形神不起，感之則生。妄風不起，神何不寧。善聆若聾，善視若盲。智不如愚，老不如嬰。調之千日，自然能醒。惺中之夢，夢中之惺。明者不言，言者不明。有言則漏，有漏不生。日待朝昇，我性常明。月待圓成，我體長形。天食滋形，含靈抱英。醍醐之瑩，牛頭之馨。行一空味，神怡體清。血化為乳，骨化為瓊。能獅子吼，變野牛聲。白毫生額，金仙道成。祖師之妙，寂寂冥冥。神不見形，形不見神。即心無心，即形無形。心尚不見，此外無名。形神無主，舍識皆平。誰健誰衰，誰滅誰生。誰喜誰怒，誰怖誰驚。誰念誰思，誰辱誰榮。如日昇天，自行自明。勤而行之，祖師之程。今附于此。勸勉學士四百一十三言。
　　前明鍊真軌範，今則開示勤惰，黜陟自白，重伸勸勉。
　　參校曰：此青元註經，條分八事之七也。
　　仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，魔王靈篇，辭參高真。
　　仙道好生，甚於之求生。仙道度人，常欲眾生不死。而死滅之理，人世自迷。故太上慈悲，區區至切，所以上開八門，下應八元，自八門中進修，皆可昇真入妙。法輪者，無上妙法之所，運轉不息，亦開示輪迴之道，設以罪福之禁戒、宿命之因緣。皆警悟凡夫，使超出苦輪而轉無盡法藏也。於是死魂生身，皆獲品度，上告諸天，隨念昇入諸天，各有長生之門。昇墮之格隱空洞正音謠歌之章，乃魔王之所述，勸勉學人，其辭皆與高真參合也。
　　頌曰：
　　仙道區區度學人，八門開設向迷津。
　　勸君只向生門入，昇入諸天轉法輪。
　　第一欲界飛空之音：
　　此界天人以欲樂而墜，故魔王述飛行虛空之道，使離諸欲樂，進入輕清，故云飛空。
　　人道眇眇，仙道莽莽，鬼道樂兮，當人生門。仙道貴生，鬼道貴終。仙道常自吉，鬼道常自凶。高上清靈爽，悲歌朗太空。唯願仙道成，不欲人道窮。北都泉曲府，中有萬鬼群。但欲遏人筭，斷絕人命門。阿人歌洞章，以攝北羅酆。束送妖魔精，斬馘六鬼鋒。諸天炁蕩蕩，我道自興隆。
　　人道甚微，易失故也。仙道莽大，易證故也。六欲染著，易為迷惑，故云樂也。欲之為害，當人生根；仙道好度，使超欲樂，進入高空。而天人欲根，未嘗暫離仙鬼之道，如君子、小人，各願為其類，相為喜也。是以仙道尚昇，鬼道尚墮；如善人為善，惟日不足；惡人為惡，亦惟日不足。為仙道者，常自吉慶，為鬼道者，常自凶邪。所謂吉者去欲而已，所謂凶者愛欲而已。唯高上至聖言辭清靈爽秀，悲憫天人，易入鬼趣，故作空歌。叙六欲之苦，不欲其墜也。北都泉曲者，拘囚之所，凡天人報盡，乃入其境。故云：中有萬鬼羣，但欲遏人年筭，絕人命根。欲染之樂，其報如是。天人能保人道，深鎰鬼趣，故稱：阿人常歌洞章，攝伏魔類，斷絕六欲之根，故云鋒也。
　　頌曰：
　　六欲原從暗裏來，相牽鬼道可哀哉。
　　君還會得悲歌意，束盡羣妖道眼開。
　　第二色界魔王之章：
　　此天自以色塵為樂，故述以玉清之道，離色忘塵，昇玄入妙。
　　落落高張，明炁四騫。梵行 音衡 諸天，周迴十方。無量大神，皆由我身。我有洞章，萬徧成仙。仙道貴度，鬼道相連。天地眇莽，穢氣氛氛。三界樂兮，過之長存。身度我界，體入自然。此時樂兮，薄由我恩。龍漢蕩蕩，何能別真。我界難度，故作洞文。變化飛空，以試爾身。成敗懈退，度者幾人。笑爾不度，故為歌音。
　　此天落落然高張遠大，明騫之炁四朗，乃梵炁所化，周布十方也。無量大神，即天中魔試之所變，故云皆由我身。蓋仙道好度，出此洞章，使人了忘色塵，超出空有，昇入三清。而天人自以為樂，不知所向，故云仙道貴度。而鬼道常與相連，所謂進則成仙，退則成鬼，進退之間，人當自擇。天地之間眇莽高大，穢氣氛積，色界雖樂，尚有劫灾墜之下苦，失之不難。須得了忘塵染，昇入三境，乃可長存。能度此界，則真相之體進入自然，當爾之時，不生不滅，萬為樂也。我恩，謂色塵；良由超出色塵也。龍漢，謂玉清上聖之道。蕩蕩無際，皆可證之，今爾等但以色界為樂，故真偽莫分，故化洞章以相勉也。千變萬化，魔試天人，其間懈怠者多，昇進者少。笑爾不求自度，故作是言也。
　　頌曰：
　　人言此界極難度，我道色塵容易消。
　　但使自家心似鐵，從教爐鑄火來燒。
　　第三無色界魔王歌曰：
　　此界天人以遣心故，返為所累，故魔王述以匡御之道。令識變詐，使决證神仙。
　　三界之上，眇眇天羅。上無色根，雲層峨峨。唯有元始，浩劫之家。部制我界，統承玄都。有過我界，身入玉虛。我位上王，匡御眾魔。空中萬變，穢氣紛葩。保真者少，迷惑者多。仙道難固，鬼道易邪。人道者心，諒不由他。仙道貴實，人道貴華。爾不樂仙道，三界那得過。其欲轉五道，我當復奈何。
　　此界天人去色忘塵，而未達究竟之道，以遣魔故，返為魔累，故天王陳匡御之法，欲開悟之。言此三界之上，惟有眇眇大羅無色之宗，但雲層峨峨而已，下仙不可窺盻。得元始之道居其中，無有終始，故云浩劫之家也。統係玉京部制，過此分界，則轉玉虛之境。魔王自言我居此天最上王位，常匡御眾魔，方保長存；飛空之中，千變萬化，昇度學人，而塵穢之氣常自紛葩也。言天人雖則離染忘色，未能遣忘，尤以心識為患。至於觀空入妙，尤復為難。故鬼道易為，邪入欲作，真人忘心，自遣而已。諒不由於他事，乃為仙道者以實，為人道者以華。今爾等天人若不進登真仙之道，則三界何以超凌。
　　頌曰：
　　聲聲勸我御羣魔，惟是韋魔直恁多。
　　要做神仙元自已，若居鬼道不由他。
　　紀述功果一百一十七言。
　　前者以顯戒言，則今明示所得决定功果，以堅固學人。
　　參校曰：此青元註經條分八事之終也。
　　此三界之上，飛空之中，魔王歌音，音參洞章。誦之百徧，名度南官。誦之千徧，魔王保迎。萬徧道備，飛昇太空。過度三界，位登仙公。有聞靈音，魔王敬形。敕制地祇，侍衛送迎。拔出地戶，五苦八難，七祖昇遷，永離鬼官。魂度朱陵，受鍊更生，是謂無量，普度無窮。
　　如上歌音者，乃三界之上、飛空之中，魔王之所製也。其音參大洞之章，若人誦之百徧，亦如天人，離塵絕欲，故得名度南宮。誦之千徧，亦如天人觀空入妙，是為道備，飛昇太空。仙公者，太極第一品之仙真。此則誦經功德所獲如是。其有聞見者，次獲如下功德：魔王敬形，敕制地衹，侍衛送迎，拔出地戶五苦八難，雖七祖皆得受生。如是生死兼濟，故云無量無窮。
　　有祕上天文，諸天共所崇。泄慢墮地獄，禍及七祖翁。
　　此經盡天地萬有、聖賢資生，皆所總言，故劫以四萬之遠方許傳度，恐下士輕易，重設禁綱而為偈。
　　頌曰：
　　三炁氤氳結大羅，述成音韻作空歌。
　　天尊說法本無法，豈是人間筆舌多。
　　道言：此二章並是諸天上帝及至靈魔王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
　　聖賢隱奧，下仙不可窺盻得真道，粗識其詳。有志，以金寶質心，方許傳付。祕禁之科，不可輕犯。後世淺識之士，妄有改易，及傳非其人者，宜省斯言。
　　頌曰：
　　玉臺深鎖印金泥，雲錦龍文祕紫微。
　　四萬劫來方一遇，學人曾敢怠脩持。
　　道言：夫天地運度，亦有否終；日月五星，亦有虧盈；至聖神人，亦有休否；末學之夫，亦有疾傷。凡有此灾，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
　　未得真道之士否泰吉凶，故常理也。後學心未堅固，乃設此章，以天地聖賢不逃大數，而況後學者乎！博達之士，三省斯言，自無魔試。同氣者，自清濁分。一生二、二生三、三生萬物，品物流形，均受元始一炁而生。人人皆是同炁。
　　頌曰：
　　霄壤神人或異常，几夫安可沒灾殃。
　　同心發箇度人願，十讀斯文為解禳。
　　道言：夫末學道淺，或仙品未充，運應滅度，身經太陰。臨過之時，同學至人，為其行香誦經十過，以度尸形。如法，魂神徑上南宮，隨其學功計日而得更生，轉輪不滅，便得神仙。
　　末學之士，未遂成道，則仙曹未有名籍。遇數則終，形識當壞，不免同入太陰；返視陽仙，誠隔霄壤。若同學之流為之濟度，方得返形為陽。
　　頌曰：
　　學人脩道冀登真，逐妄翻成墜苦因。
　　若也同儕垂濟度，南丹即日鍊魂神。
　　道言：夫天地運終，亦當脩齋、行香誦經。星宿錯度，日月失昏，亦當脩齋、行香誦經。四時失度，陰陽不調，亦當脩齊、行香誦經。國主有灾，兵革四興，亦當脩齋、行香誦經。疫毒流行，兆民死傷，亦當修齋、行香誦經。師友命過，亦當脩齋、行香誦經。夫齋戒誦經，功德甚重，上消天灾，保鎮帝王；下禳毒害，以度兆民。生死受賴，其福難勝，故曰無量，普度天人。
　　自利利他為第一行，太上設此一章，明此經非惟度己，雖天地君臣民庶皆可兼濟，方為道備，乃顯度人之普。
　　頌曰：
　　學人脩習洞玄章，慈愛之心不可忘。
　　為國為家兼濟度，度人功德始無量。
　　道言：凡有是經，能為天地帝主兆民行是功德，有灾之日，發心脩齊，燒香誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身得道者，乃當洞明至言也。
　　宗奉禮敬，輕泄漏慢，有一至此，則鬼神所不容私，而況諸天乎！太上以世人之志成毀無定，故云諸天記人功過，毫分無失。前章已是誦經威儀，今復以四種美功重伸優勸。皆諸天記名者，隨功紀籍。萬神侍衛者，靈寶眾神也。友別者，五帝以友別之，稱為至人。尅得為聖君金闕之臣者，即為後聖金闕之侍臣也。
　　頌曰：
　　學人志念若浮漚，勤惰難為定性求。
　　若也洞明靈寶語，上清即日可遨遊。
　　諸天中大梵隱語無量音
　　元始靈書上篇
　　東方八天
　　廣生高映，覺元洞虛。應玄九真，化交肇圖。文靈運構，宗範玄都。感變總括，威昭自成。綠岑遷景，皇道含明。天琳耀權，炁精育魂。融羅負立，圓英隱昱。期巨神包，洪綱告寧。
　　南方八天
　　章炎通泛，堅敷澄宗。虛象玄華，龍陽儛穹。微正霄艷，淵太凝沖。元關三紐，太梵飛空。隱覺隆益，天倫慶呈。神戶纏絡，真元散精。淨握冥昭，回合陞遷。導騫宴雲，靈應騰天。
　　西方八天
　　剛澤徽控，陰峻孤儀。貫炁明素，宸洞開微。周化幽應，澄虛帝臺。平遐揖虛，恢茂童池。結颷臨育，麗無散開。陽通百六，沉芒隱階。幽廓冥默，真峰會靈。堅丕順道，告命騫林。
　　北方八天
　　龍安洞變，純陽隱玄。方本還炁，象伏高員。神變慧化，解鍊靈根。赤精純道，成號威尊。利雲友常，億劫中丘。鬱城瓊壘，謠音慶流。受位玉室，大憲通幽。玄章煥落，綱輪迺周。
　　上篇龍章鳳篆之文，亦名除禳水火漂溺玉章。
　　參校曰：青元經註引《天公經》云：大羅官宮上篇。觀覺鬱縊者，龍篆正文謂此也。蜀本叔在靈書下篇後，但既曰上篇，章篆合置上篇之列。別本已有置此在上篇後者，今從之。
　　觀覺鬱繿，太明紫靈。九神度魂，開關玉真。阿奕煒燦，飛天流音。輪景帝常，都靈頤臻。豁落大有，慶雲啟靈。七曜輝魔，恬懀敷榮。虛無上首，天啟彌宸。四吁育象，濯曜騰精。煥赫洞陽，浮景玉光。七靈謠歌，世元紫堂。羅英散景，耀明玉房。八景總獸，韶王攝精。九都騫鬱，飛生上靈。密羅淨境，馥郁空輪。灌沃黃華，霐運玄明。神官開朗，延宛丹庭。大猷浮景，真定化元。蜓宛素眇，玉梁澄烟。蕭峙結嵎，景羅七纏。秀盤三府，流輝九玄。寂然虛邈，飛華拂軿。晨濫錄籍，太漠由延。阿丘九度，六龍儛轅。蓊藹浮羅，紫精馥淵。溟涬太育，九機化乾。覆形厚德，元河瀹精。育英明陀，景辰眇雲。大陳總監，秀樂禁天。紫虛陀丘，劫量交前。碧霞韻梵，眇眇遊元。六變運量，馘絕惡愆。恢寂玄漠，萬度成仙。
　　元始靈書中篇　道君撰
　　《天公經》云：雖有諸天，猶拘劫運，於是玉宸道君撰《元始靈書》四篇，凝雲作篆，每字方廣一丈，八角垂芒，以鎮三十二天。大羅宮有上篇，觀覺鬱繿，龍篆正文。中篇即此文也。道君所述下篇，即森角儲雲，乃皇人美此隱音，重述之也。
　　東方八天
　　叩齒九通，思九色玄龍導引從前，後青雲九重，覆匝身形。密呪曰：
　　赤明開圖，九炁迴真。總統元關，青帝大神。流化九外，纏綿我身。靈音八書，六十四篇。洞明天地，與我合仙。運政龍駕，上昇帝軒。呎畢，引炁九咽止。
　　亶婁阿蒼，無想觀音。
　　亶婁即玉京山上長樓也。阿者，此天司候之神名。阿那蒼者，天中遊冶臺名。無者，虛無；惒者，日月之戶。觀者，觀覺天帝之諱。音者，歌音，謂玉京亶婁。其勢長大，上接玄都之阿；每朝會時，阿那登此樓擊大鼓，則諸天真聖皆集歌洞章，自日月戶間，朝元始于虛無也。然後天帝觀覺、領真人登遊冶之臺，三唱洞章，以開度人天。此則元始以鎮黃曾天之雲文。
　　須延明首，法攬菩曇。
　　須延，皆天真之諱。明首，先聖之名。法、攬、菩、曇即玉清四府真人也。當大劫交，元始命須延開玉真之府，納諸仙真。明首主持正炁，開導諸天梵熙。於是元始散遊諸天，則法輪引籍，攬覺度魂，菩提轉輪，曇頤揚幡。自是九地開光，學人受度，此則元始以鎮玉完天之雲文。
　　稼那阿奕，忽訶流吟。
　　稼那，此天中掌籍真人。阿奕，此天苑圃中瓊林寶樹之呼。忽者，飛天神王名；訶者，元始消息之稱。流者，流布；吟者，吟詠。當劫初時，元始於阿奕之下，噓呵元梵之炁，自成靈音，流布萬天，皆得吟詠。然後稼那舉藉，定是非死生，上奏玉京，即飛天神王下度世人也。此則元始以鎮何童天之雲文。
　　華都曲麗，鮮菩育臻。
　　華即東極青華之都。曲者，歌曲。麗者，玉女之名。鮮者，慶雲之象。菩者，此天中寶樓名也。育者，帝諱。臻者，至也。謂元始時於華都命仙聖領諸玉妃登菩樓，歌洞章，則鮮雲集其上，於是玉帝乃臻，開度九夜。此則元始平育天之雲文。
　　答落大梵，散煙慶雲。
　　答落，謂此天中宮闕巍巍，上有答落之庭。大梵，元始宥令之稱。散煙慶雲，乃北天梵炁之餘者也。謂元始開大赦於答落宮庭，收攝元炁，放釋罪魂，咸得餘炁復元，結成雲煙而聚集。此則元始以鎮元明文舉天之雲文。
　　頌曰：
　　阿那登樓鳴法鼓，洞章三奏日月戶。
　　元始遊行轉法輪，登命須延開玉府。
　　嗟呵之炁成玉音，流布萬天得歌舞。
　　天君王妃登菩樓，煙雲搖曳舒玄素。
　　答落官庭大宥開，無量眾生皆受度。
　　飛灑玉都，明魔上門。
　　飛者，飛天神王。灑者，迅速之狀。玉者，玉真。都者，酆都。明者，明曉。魔者，魔王。上者，上帝。門者，門下也。謂元始為諸飛天神王演說正道，自龍漢之劫，至于延康，一一灑然；學人能明曉其音，則玉真開長夜之府，酆都度八難之魂，魔王保迎，上帝育神，門下天真，欣然保度。此則元始以鎮摩夷天之雲文也。
　　無行上首，回蹠流玄。行，音莖。蹠，音隻。
　　無者，虛無。行者，運行。上首，北帝下宮之名。回者，回轉。蹠者，履蹠。流者，流晨之華。玄者，空也。謂元始稟虛無上道，綱維八極，使梵炁流行，下環北帝宮，以彌羅諸天。運推數極，財大劫交至，初則元始復以流晨光華，履導空虛而布化。玄者，玄空。此天有空峰山，乃生死所歸。學人道未備足，身應滅度，其魂升入此山。俟功滿德足，然後轉入南丹鍊度。此則元始以鎮越衡天之雲文。
　　阿陁龍羅，四象吁員。
　　阿者，此天中之山名，九折連阿而上。陁者，山上樓名。龍者，亦山名，與阿陁相去九萬里。羅者，日月之呼。四者，四極。象者，象車。吁者，南昌上帝隱諱。員者，日中仙童
　　之名。謂阿山陁樓，其炁與玉清相屬，此天帝君常遊其上，察人罪福。日月之光照于上。學人道備則四極真人乘象車而下度其身，引領而謁南丹吁帝，以求鍊度。日中仙童仍以九陽金精之華，灌濯其體。此則元始以鎮蒙翳天之雲文也。
　　南方八天
　　叩齒三通，思朱雀，鳳凰翻翻直前，後絳雲三重，覆匝身形。密呪曰：
　　三炁徘徊，靈鳳來飛。玉音八字，爛煥紫微。吉日大慶，我道洞開。朱丹哺飴，仰吸靈暉。身生水火，絳被羽衣。登空飛步，足踐丹梯。周旋八天，七祖相隨。呪畢，引炁三咽止。
　　南爓　爓音艷　洞浮，玉眸詵詵。
　　南者，南方丹天世界。爓者，火焰。洞者，洞陽宮也。浮者，浮沉。玉眸者，火之膏質。詵詵者，盛也。謂南方丹天有洞陽宮流火之庭，火焰飛浮，洞煥八方，玉眸之質，光明交映，詵詵然何其多也，乃真人鍊形之所。此則元始以鎮和陽天之雲文也。
　　梵形落空，九靈推前。
　　梵形，謂元始。從劫至劫，歷代化生，皆以大梵之炁，凝而成形，以一神而現，不受胎生，從空而生，故云落空。九靈者，玉都九華真人。推前者，此天中臺名真人，常奉天帝散花其上，嘯詠洞章，開度天人也。此則元始以鎮恭華天之雲文。
　　凙音托洛音鶴菩臺，綠羅大千。
　　凙者，天中山名。洛者，神真道君諱。菩者，飛天真人內音。臺者，玉臺在凙山之陽。綠羅者，月宮夫人內音。大千者，世界劫數之稱。凡百至千日一千，自一千至再千日小千，自小千至再千日大千。謂凙山眾龍所伏，中有黃房之宮，洛君居其中，自劫至劫，不滅不生，時領諸菩登玉臺，歌洞章以度人。綠羅，字羅英，其形如玉，美瑩無艷，乘大梵炁，理治太陰，度數以應天元，無有差忒。至大劫交，則日月俱會於玉臺，俟劫運再開，復運化也。此則元始以鎮宗飄天之雲文。
　　頌曰：
　　浩劫由來元始王，龍漢說法至延康。
　　開明無上真道炁，連環運轉維八荒。
　　學人道備功德滿，拜謁吁帝登南昌。
　　玉眸黃華光四映，火鍊魂神應九陽。
　　始乎元始下生界，梵炁結形空裹翔。
　　凙山真人得至道，不生不滅居黃房。
　　經緯天地日與月，亘大千兮莫可量。
　　眇莽九醜，韶謠緣邅。
　　眇莽者，混沌之狀。九醜者，大力鬼獸。韶者，魔王內音。謠者，瑤歌。緣者，南斗之別名。邅者，北斗之別號。謂天地未分，其狀眇眇莽莽，九獸之鬼，齊天而生，應天度九九八十一萬數，數極而劫交。此鬼號為九都使者。元始使輔三官，同考生死。韶者，神霄宮魔王，謠歌惱試學人。若心堅固，保舉之司，詣南北二司係仙籍，除死名。次入此天之金華山，謁太乙帝君，求合同符契，乃得遊宴諸天。此則元始以鎮皇笳天之雲文。
　　雲上九都，飛生自騫。
　　雲上者，飛天神王內諱。九都者，九玄之都，玄臺之別名也。飛生者，更生大神之名。自者，從也。騫者，騫林也。謂雲上散百和名香，流五雲之華，執太真玉印、十絕靈旛，一日三回，回旛一周，則諸天上帝齊到壇下，遶壇三匝，誦詠洞章，然後開度。若人識此歌音，則更生大神為開不死之路，流長生之炁；鍊其五魂，五魂既鍊，則八景存焉。從而保舉入玄臺、遊騫林矣。三十四年畢，元始命下，乃得南丹鍊度。此則元始以鎮堂耀天之雲文。
　　那育郁馥，摩羅法輪。
　　那者，此天天王侍郎之內名。育者，天闕空輪。郁馥者，斗中靈童內號。摩羅者，天中魔王。法輪者，大法之輪也。謂那主四時之無，運大法輪，正天分度，罔有差忒。數極則劫交，然後魔王歌洞章之曲，而度應受度人。天輪十轉足，則諸天上帝三界萬神俱至，郁馥唱禮。一唱萬神齊禮，魔王束形。此則元始以鎮端靖天之雲文。
　　霐持無鏡，攬姿運容。
　　霐者，龍淵之神，都監之內號。持者，龍淵之名也。無鏡者，飛天神王名也。攬姿者，三界天門之名。運容者，玄和玉女異號。謂九龍伏于持淵，常含金甖而運東井黃華之水以灌濯於天人。學人成道，無鏡為開長夜之府，昇度其九祖，同過三界天門。然後運容玉女以朱陵之炁引導其魂，玄和之津灌注其體。此則元始以鎮恭慶天之雲文。
　　馥朗廓奕，神纓自宮。
　　馥朗者，天中玄臺山名。廓奕者，天中神公之內號。神纓者，紫微靈童名也。宮者，紫微宮。謂廓奕神公與元始同生，為玄炁之祖，常與此天帝歌洞章於馥朗之上。然後真人為開度學人，神纓導引，自紫微宮而朝元始。此則元始以鎮極瑤天之雲文。
　　頌曰：
　　學人欲謁金華真，謠歌不試胡為成。
　　況復飛生流道炁，鍊濯五魂澄百神。
　　那兮運輪魔敢犯，朗馥一唱束萬形。
　　無鏡時開長夜府，九祖俱沐玄和津。
　　廓奕猶歌洞章曲，直造紫微朝玉宸。
　　西方八天
　　叩齒七通，思白虎獅子導引左右，素雲七重，覆匝身形。密呪曰：
　　七炁金靈，八天尊神。白虎策輦，獅子捧轅。七炁纏綿，鍊我成仙。身發金光，映照素靈。內外變化，昇入洞門。七祖出夜，九幽放魂。億劫開度，隨運長存。
　　呪畢，引炁七咽止。
　　刀利禪猷，婆泥咎　咎音高　通。
　　刀利者，南方世界之號。禪者，國名，禪黎也。猷者，好生君內名。婆泥者，洞陽宮靈童名也。咎通者，天中魔王內諱。謂刀利世界禪黎國土有洞陽之宮，元始於此火鍊真文，真文既經火鍊，光明瑩徹，洞煥萬天。然後此世界為大福堂，一切罪魂咸令昇入，若人成道，猷君監真，婆泥鍊魂而度命，咎通常遏絕生門。若明此音，則眾魔奉焉。此則元始以鎮孔昇天之雲文。
　　宛藪滌色，太眇之堂。
　　宛藪，天帝內號。滌者，滌蕩也。色者，色界也。太眇之堂者，乃天中大福堂也。謂皇崖天帝主開太漠之經，理治天炁，每領諸真遊行色界，諸天出入上清之府，蕩滌穢氣，保持此界之天，開度善信之人。若諸天人行業高者，則天帝昇之，得乘景雲之車，上生太眇之堂，乃天之祕府，中隱大洞自然之章。此則元始以鎮皇崖天之雲文。
　　流羅梵萌，景蔚蕭嵎。
　　流者，天王名也。羅者，月女之諱。梵者，飛天真人名也。萌者，元始天王之名。景者，景皇，乃四極上真。蔚者，蔚秀，乃景霄仙人。蕭嵎者，劫仞之宮。謂流君時遊九霄，月皇遊宴之儀，飛天真人開九天之關，萌君正梵炁，開度天人，保固極風之根。又蕭嵎者，乃西方白素元君之宮，景皇蔚秀，開治其中，學人明識其音，乃可以馭丹龍之轡，昇九色之霄，陟九皇之臺。此則元始以鎮極風天之雲文。
　　易邈無寂，宛首少都。
　　易邈者，始皇天帝內名。無者，虛無。寂者，庭名也。宛首者，太上道君內諱。少都者，日中仙童名也。謂始皇天君自龍漢而來，至于赤明，居虛無之內，處寂寂之庭，奉道君開元始之奧，演大法以度人。靈童少都，仍散日華之精，以灌真流，飛霞之輝以拂塵。此則元始以鎮孝芒天之雲文。
　　阿繿 繿即濫 郁竺，華漠延由。
　　阿繿者，天帝隱諱。郁者，魔王郁默之稱。竺者，謂欲界也。華者，謂色界也。漠者，溟漠也。延乃束鬼之庭，由乃禁鬼之房。謂郁魔之眾，惱亂天人，或居色界，或居欲界，隱現於光華之內，眇漠而不可尋究。帝君阿繿，登九層之樓，歌洞章以攝之。於是眾魔應響而束身，韋鬼詣由而伏形，保愛天人也。此則元始以鎮浮容天之雲文。
　　九開自辯，阿那品首。
　　九開，天地大衍之數。自者，自然。辯者，明辯。阿者，天帝內名阿丘也。那者，那邪飛天神人隱名。品者，品量。首者，眾首。謂大衍之數，天地未判，三炁混沌，開為九分九度。九度既開，然後陰陽男女別，自然明辯也。又帝君阿丘常登龍山，遊九玄之都。赦諸那邪遊空，開度善根之人，品度其魂，昇入飛仙之上首。此則元始以鎮江由天之雲文。
　　頌曰：
　　真文火鍊光瑩徹，無量罪魂昇福國。
　　皇崖帝君遊諸天，昇出天人齊行業。
　　流羅梵萌持九霄，極風之根無散滅。
　　赤明教主日道君，開玄演法以度人。
　　郁魔隱現不可尋，一聞洞章皆伏形。
　　戒爾眾生脩善行，昇入飛仙第一倫。
　　無量扶蓋，浮羅合神。
　　無量者，此天大聖尊神。扶者，更生
　　君內名。蓋者，此天有蓋官。浮者幽魂之呼。羅者，大羅。合者，合慶。神者，神公。謂無量尊神總統飛天神人，皆受品量而昇進之。更生君主長夜之錄，定善惡之根，開大千世界，度諸幽魂，昇於大羅諸宮，與神公而合慶。此則元始以鎮阮樂天之雲文。
　　玉誕長桑，栢空度仙。
　　玉誕者，天中玉都之別名。長桑者，扶桑之林。栢空者，洞章之音。度仙者，度人成仙。謂玉誕有騫木扶桑之林，蔭覆諸天，其葉上皆紫字玉書，大洞之文。每神風吹返魂之草，桑林鼓百籟之音，自成空歌之曲，故曰栢空。靈雞棲於其上，一鳴則天下羣雞皆應聲而鳴，於是青霞扶搖，太陽乃昇，故諸飛天神人以雞鳴之初，登玉臺，探五方雲牙，吸嚥三晨之光，同度學仙之人。此則元始以鎮曇誓天之雲文。
　　北方八天
　　叩齒五通，思飛龍羽蓋。蒼鬱左右，黑雲五重，覆匝身形，神童玉女，羽衣飛裳，侍衛身形。密呪曰：
　　玄天徘徊，流景上清。大有啟運，八字開明。飛玄澄空，洞陰自生。五炁纏綿，灌我身形。冠帶北單，受鍊洞靈。腎府仙化，內外光精。飛行三界，遊宴紫庭。七祖同慶，歡樂劫齡。七寶林中，反胎更生。長夜出離，南宮記名。黃籙白簡，世世生仙。
　　呪畢，引炁五咽止。
　　玃無自育，九日導乾。
　　玃無者，飛天神王內名。自者，從也。育者，即天帝內名。九者，九玄之都。日者，日童也。導即引導也。乾者，天常也。謂玃無從龍漢溟涬之間，乘運而出，時與育帝乘鳳車、遊九玄之都，轉九機之度，以應劫運之數。日華童子仍開導和炁，俟劫交則日停光而運化。此則元始以鎮霄度天之雲文。
　　坤母東覆，形攝上玄。
　　坤母者，太陰都候九靈仙母。東者，東海。覆者，理水大神。形者，地機之形。攝者，召也。上者，上言。玄者，玄都。謂九靈坤母治東極扶桑暘谷之淵，總持地機，旋轉元炁，以天關地機，轉動一周，則水涌溢三千三百度。度極則天地炁交，九海混一，眾水彌天，覆神治崑崙之頂，主填涸巨海，遏斷東井之源，使地機不淪。如劫數終，則坤母出東井，召鳥母於龍門，制會河源，上詣帝前，申告劫會，仍以大鳳之車，陞載學人，昇于崑崙，以朝玄都。此則元始以鎮元洞天之雲文。
　　陀羅育邈，眇炁合雲。
　　陁者，飛天神王之名。羅者，月光之稱。育者，妙成天主之諱。邈者，羽林監神名。眇者，眇眇高遠也。炁者，雲炁。合者，合景。謂陁與育俱生於雲阿之嶺，抱月之光，總持羽林軍，時敕邈神遊行三界，保度得道之人，令詣羽林受符信。羽林在北自與諸天合景，眇眇然行於雲宮結雲炁以為衣。此則元始以鎮妙成天之
　　雲文。
　　頌曰：
　　阮樂天君無量尊，開度長夜出幽昏。
　　神風飄飄吹返魂，柏之空歌皆洞言。
　　靈雞初鳴扶桑端，真人探集雲芽餐。
　　玃無乘運應乾元，旋轉九運保天根。
　　劫終鳥母會龍門，學人乘鳳昇崑崙。
　　羽林受符拜新恩，雲衣縹緲朝帝軒。
　　飛天大醜，總監上天。
　　飛天者，飛天神王。大者，都錄之司。醜者，宗伯。總監者，總是飛天都統之官，監是領長夜之官。上天者，升上天中也。謂飛天神王總治天地之運，為三界之宗。三界魔王皆受事，於其府總主領八會之炁，監主錄長夜之魂，乘其命而昇度幽魂於諸天。此則元始以鎮禁上天之雲文。
　　沙陁劫量，龍漢瑛鮮。
　　沙者，此天有沙蘭官。隱者，陁丘山。劫量者，隨劫詮量。龍漢者，始劫之名。瑛者，飛天神王之諱。鮮者，日童名也。謂沙蘭宮陁丘山乃紫微之別館，係玉清新得受度而功未圓者，常有巨萬人停散其中，皆龍漢時人。俟劫交則詮其功而詣上宮。人能明此音，則瑛君度人，沙蘭鮮童引而鍊形。此則元始以鎮常融天之雲文。
　　碧落浮黎，空歌保珍。
　　碧落者，碧霞落落。浮黎者，天王內諱。空者，天中侍宸之名。歌者，大洞之歌。保者，保持。珍者，珍愛。謂玉隆天常有碧霞落飛天神王，乘碧霞之輦，一日三回引導天中諸聖，七朝七寶，謁帝君而稱慶。於是侍宸一嘯，靈風扇而成大洞之歌，保此天人不拘劫運，此曲尤為天人珍愛，故曰保珍。此則元始以鎮騰勝天之雲文。
　　惡奕無品，洞妙自真。
　　惡奕者，天帝內音。無者，太無真人。品者，品量。洞者，洞明。妙者，此天有福堂日妙化。自者，與也。真者，合真。謂惡奕天帝自元始祖劫脩行，超出三界，位入玉虛，故得證大聖之位。，至赤明開圖，元始錫為梵度天王，時勅太無真人開長夜之府，品度罪魂，使了然洞識宿命，淨盡惡根，昇入妙化之堂，與道合真矣。此則元始以鎮梵度天之雲文。
　　元梵恢漠，幽寂度人。
　　元梵者，元始大梵，風澤之炁。恢漠者，廣大之辭。幽者，幽寥。寂者，虛寂。度人者，度無量人。謂元始大梵之炁恢漠無窮，高而洞浮，懸而不落，妙不可名，幽兮寂兮，不可見聞。其中有真，真中有精，冥度天人。此則元始以鎮賈奕天之雲文。
　　頌曰：
　　學人能識大洞章，三界魔王為錄姓。
　　新受度者昇陁山，劫終品量騰三景。
　　飛天進宴昇碧霞，導引天中諸大聖。
　　一日三朝七寶宮，玉隆帝前自稱慶。
　　太無真人度罪魂，普度洞然知宿命。
　　巍乎成功不可尋，元梵恢漠惟溟涬。
　　幽兮寂兮離見聞，中有真精精甚信。
　　度人濟物妙難名，故曰隱語無量音。
　　道言：此諸天中大梵隱語無量之音，舊文字皆廣長一丈。天真皇人昔書其文以為正音，有知其音，能齋而誦之者，諸天皆遣飛天神王下觀其身，書其功勤，上奏諸天。萬神朝禮，地祇侍門，大勳魔王，保舉上仙，道備剋得，遊行三界，昇入金門。
　　言此者，梵炁所結，隱祕之文，上能保鎮天度，呼召天仙，下則利益生民，開度苦爽，故曰無量度人也。舊文者，乃元始觀梵炁流注之跡，合而成之字，皆周回一丈，薄於太虛。每八字為一天炁之根，几諸天劫運成毀者，亦由字之散合所政也。雖高聖莫曉其字，乃命皇人書為正音。然得天仙則識之。大勳魔王保舉上仙者，都領三界之尊神，保舉學人昇入上仙品秩。俟其道備，即得遊行三界，拜謁金門。
　　頌曰：
　　大梵靈章隱祕文，皇人改正始流傳。
　　齋心誦處諸天悅，即得昇騰作上仙。
　　此音無所不辟，無所不禳，無所不度，無所不成，天真自然之音也。故誦之致飛天下，觀上帝遙唱，萬神朝禮，三界侍軒，羣妖束首。鬼精自亡琳琅振響。十方肅清，河海靜默，山嶽吞煙，萬靈振伏，招集羣仙。天無氛穢，地無妖塵。冥慧洞清，大量玄玄也。
　　前後標敘，可謂盡矣。今此復以結歎靈寶所感功德一十四事。書于卷末者，蓋欲成就大洞之功也。冥慧洞清，又為靈寶四種聖功。冥者，冥契一切。慧者，慧照無窮。洞者，洞觀十方。清者，清淨致極。皆靈寶之道備，所獲全德也。大量玄玄者，道君感歎此經，利濟普博，妙不可名也。又匠成萬物而不言我為者，玄之德也。玄而又玄，眾妙之門，故云
　　大量玄玄也。
　　頌日：
　　三洞諸經貴玉音，文章錯落燦珠金。
　　保天鎮地禳灾厄，度盡塵沙無鞅人。
　　參校曰：靈書中篇乃三十二天保鎮開度之梵音，誦詠宣揚，功用莫大。而三十二天又為天人學人脩證陞進等級之品，三界有三乘之分，種民入上乘之最，性命混融，與道合真。故道言成終總括。又以冥慧洞清表之，且申以大量玄玄者，亦備迷大乘與上乘玄覺之妙歟。贊日：大象冥冥，至玄之名。冥合玄玄，視而無形。窈冥有精，梵炁深凝。寂兮寥兮，合道混成。何以言慧，至神之義。正慧自然，神光所麗。無幽不燭，無之不遂。自然而然，如是如是。何以言洞，真空之謂。天中空洞，載在經旨。纖毫無滯，貫徹表裏。空無所空，洞然而已。何以言清，真一之稱。《道德經》曰：得一以清。生一之始，大羅玉清。純清絕點，歸于無形。冥慧洞清，四者之全。空玄妙混，玄之又玄。空有兩忘，無無亦然。其太上洞玄靈寶無量度人之極功歟。
　　元始靈書下篇　天真皇人撰
　　東方八天
　　森角儲雲，九魂鍊精。枳默窺玦，浮枚曰。鹿幾揚房，碧提酇回。池滇黨負，跂逭謁携。藻章變瑜，蘭泮碧環。亢傍野生，極中昆清。耀展洞涸，寂無妙凝。素倚虛羅，皇達元靈。
　　南方八天
　　炎鍍綽堂，太霄瑤隅。歷遐薦倚，周扃加圖。披嶢蹊臄，觚亶渾都。戟芸荼炫，井欺持蒲。掌維迮儀，奕晃琅璀。扁縷益但，幽微畢雷。涓湟寔東，赤曜叢稽。玉玄演侯，柏璖至規。
　　西方八天
　　鎬正左適，婆尼煞靈。悲招均疆，洎南躔魁。靜夷損光，混元覺緣。道守岑遙，綿徵知宣。太靈湮漠，昺和盧隨。哲京常華，墟咸堅沙。栗鐸黜株，會衍球裴。卓雲青府，業睹般基。
　　北方八天
　　洼孩蒙甘，翠宇九闌。蕭鈎漣興，龍汾神關。溝淪泬魔，豁蠻祈通。玄寥亢息，無知肆明。蟒脩吉夕，馥壇時畎。湯長敷昌，匪庸謹濟。朝康堲寬，祕法侈宜。廣帝理生，衛肇宏人。天真皇人梵炁玄遼，天寶自然八合之音，主治世會地壘洪澤變灾厄難。誦詠之者，禳辟妖祥，清靜道炁，無不寧也。地官奉書，百靈畏敬，神朱寫文，服佩明驗，施之於至學，不宣於下俗也。
　　太極真人頌
　　神雲煥層虛，梵羅屯碧霄。元始九龍駕，皇人按青軺。靈光集萬真，珠影開陽寥。出示靈寶篇，福德由是招。洞玄隱高嚴，玉音泛雲璈。無量匪得思，道海生波濤。法義同涓流，滋植成嘉苗。用以賬窮饑，教興衛中朝。帝尊壽億年，太平滅兵刀。稽首望玉宸，靈華散金毫。
　　參校總贊曰：太上真經，無量度人。人所以生父母之身，始生之根，與天地均，同禀梵炁，聚精生神。凡軀所累，六根六塵；三業所毒，首曰食嗔；逐流忘返，浸失善因。天尊慈憫，弘濟天民，性命妙混，經典開陳。復歸其根，不墮轉輪。妙經初宣，道性為先。靜默朗清，真淨本源。高下平等，不間山川。玉相純色，皆表性天。空玄之中，寶珠之懸。真源既證，真空又全。寂無遺響，盡歸忘言。何以了命，鍊炁成仙。中理五炁，得玄牝門。百神混合，十轉胎圓。蛻凡而真，體入自然。所以致此，功行兼焉。行滿八百，功足三千。諸天記功，毫分不愆。魔王界中，明炁四騫。懈退有戒，金石非堅。保舉爾身，飛行翩翩。空有俱寂，染習絕源。超過三界，玉虛高遷。依經行持，得魚之筌。道子作贊，莫盡玄玄。天恩覆冒，普度無邊。
　　元始無量度人上品妙經註卷下竟 
　　誦度人經應驗
　　杜三師脩誦經驗
　　閬州天慶觀道士杜延真，精心脩行，常持誦《度人經》。以衣缽脩經庵石老君，安龜像之座，滿堂盡繪經中出相，嚴潔無怠。年七十八歲，一日忽謂眾曰：爾不樂仙道，三界那得過；大眾暫別，各保歲寒。言訖，屈膝跪化。既葬之後，塚上常有白光，居人異之。其諸徒共視，則塚有一穴而尸不見，止存雙履而已。然眾亦未曉。忽有人自成都來，云：杜三師有書。啟緘視之，乃云：傳言石太上，勤謹視鄉龜。此謂石老君也。此則方悟尊師已獲尸解矣。
　　劉氏女誦經驗
　　紹熙間，果州居民劉氏有女，年七歲。一日有道人誦經緣化，因白父母曰：此所誦者何經？答曰：《度人經》。女子敬欲受之，父母從之。不旬月，悉能記憶。日夜誦念不歇。一日西鄰大火，其家正在烈焰中，人但聞誦經聲不歇。將已為灰燼，俄有大風回旋，火勢遂過劉氏一家，了無所害。豈非經中神明護門之驗耶！因鏤板印施以傳之。
　　王明聽經驗
　　慶元間，梓府寶珠會，凡遇誦經，有跛者王明策杖常至聽經。一日聽經至十方無量度人處，似有壯力拽其腳，視之不見，遂棄杖而歸。人問其故，明曰：予二十年聽經，方知四徧說經，跛痾積逮皆能起行之驗。
　　張將仕誦經驗
　　淳熙間，閬州東街張將仕，晚年從黃冠受《度人經》。每旦夜齋潔灶香，調聲正氣，轉誦數過，凡三十年。忽一日，謂家人曰：爾等安知吾學尸解之道！尋即果捐一館，時年七十七歲。公丁亥生，既葬，再越月，復值丁亥日，忽於凡筵灰燼中產蓮華九莖，色甚鮮白，脩纖踰尺。因命親族聚觀，共相嘉歎。越三日，華乃萎，根植宛若。因閱經蘊，則有欲生因蓮華之句，方悟其事。後有子辛，於嘉泰甲子與鄉薦，今為望族。
　　任炤誦經驗
　　合州石照縣吏任炤於嘉泰間，因目疾喪明，遂棄職，誦《度人經》以求痊。忽一日，雙目頓明。於是愈加勤恪，發大誓願，將《度人經》寫成，元始天尊聖像刊行首，以化導本州天慶觀，化《道藏》及藏經功德。不日落成，以是觀之，豈非經中所謂說經二徧，盲者目明之驗歟。