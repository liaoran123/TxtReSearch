三官燈儀
　　經名：三官燈儀。一卷。底本出處：《正統道藏》洞真部威儀類。
　　三官燈儀
　　法事如式
　　伏聞玄元妙道，運一炁而肇乾坤；清濁殊分，備三才而明日月。顯晦分於晝夜，寒暑布於四詩。人本沖和，為萬類之最靈；性本清虛，因五行而受賦。列尊卑於貴賤，應罪福於因緣。是以三官考校，賞功過以無私；五帝紀明，著愆非而有在。切以人生下境，命係上天。星辰運轉，值流逆而照臨；運限推遷，遇刑剋而衝併。或動止悞違於五典，或命運值罹於三災。殺生縱意於貪婪，益己損彼而不善。惡言咒咀，或違犯於天基；營造興工，或冒干於地府。至於六根三業，種種過愆，非憑道力，無以蠲除。今辰某慶逢吉旦，節屆上中下元，當三官考校之辰，乃九天賜福之會。所以齋戒身心，精崇淨供，華燈遍照於層霄，銀燭交輝於星漢。紅蓮萬朵，齊開於三五之期；醁酒三斟，供獻於百千之聖。沉檀芬馥，遙達於金闕之天；僊範吟哦，速徹於玉清之界。輒伸丹悃，仰叩洪禧。法眾虔誠，讚揚功德。
　　信禮無上大羅天長生保命護身天尊
　　臣眾等志心歸命，上元一品九炁賜福天官紫微大帝，一切神仙諸靈官。
　　伏聞自然大聖，降九天太極之權；總主上真，御七寶紫微之闕。降鳳輦於舉遷之會，迴雲軿於上中下元之辰。校錄天人，標提功過，屆三陽而賜福，合九炁以流輝。今辰某注想高明，傾心酌獻，仰玄都而設像，建淨宇之陳儀。志心歸命，上元一品九炁賜福天官紫微帝君。伏願沖鑒融明，純禧錫善。北都幽籍，永詮不朽之名；南昌上宮，克注長生之字。生生道備，世世心清。稽首皈依，虔誠讚詠。
　　信禮高上紫微宮九炁賜福天官
　　真都元陽，紫微宮主。自然大聖，賜福天官。統攝天界，役使鬼神。鳴鐘擊皷，乘車駕雲。隊仗千萬，統攝天兵。滌除凶穢，去濁流清。上帝有勑，普濟含靈。祛邪輔正，保天長存。
　　臣眾等志心歸命，中元二品七炁赦罪地官清虛大帝，一切神仙諸靈官。
　　伏聞太陽殿上，仰大道之清虛；洞陰闕中，瞻元君而洞耀。五岳八紘之類，會校錄於慶生；九幽三府之流，願關宣而赦罪。矧玆下土，實仰元恩。今辰某澡滌塵襟，虔遵聖範，仰洞靈而設像，建淨宇以陳儀，志心歸命，中元二品赦罪地官清虛大帝。伏願啟耀流光，歆誠矚懇。削愆尤於動植，得遂生成；施善利於飛潛，咸臻寧晏。至仁廣度，品物蒙庥。稽首皈依，虔誠讚詠。
　　信禮高上洞空宮七炁赦罪地官
　　中兄赦罪，主帝元君。靈真大聖，社稷之神。滋生萬物，長養下民。祛除妖怪，掃蕩邪氛。乘雲跨虎，遊行乾坤。保安家國，內外咸寧。蠲消九橫，馘滅五瘟。流祥賜福，與道合真。
　　臣眾等志心歸命，五炁解厄水官暘谷神王，一切神仙諸靈官。
　　伏聞金靈炳景，水官理暘谷之宮；寶曆分權，大帝主洞陰之道。定川源之品彙，考江海之威靈。會五炁於建生，無幽不燭；遵群倫之解厄，有願皆從。今辰某夙幸崇真，無生奉教，仰扶桑之設像，建淨宇以陳儀。志心歸命，下元三品解厄水官暘谷神王。伏願飈馭俯回，精崇仰達。長生大聖，願延海宇之生；度厄尊神，以解存亡之厄。福祥至止，禍患潛消。稽首皈依，虔誠讚詠。
　　信禮高上洞源宮五炁解厄水官
　　下元解厄，金闕洞陰。大帝水君，清泠之神。乘雲御炁，搜捉邪精。驅
　　雷逐電，海晏河清。平波伏浪，役使風
　　雲。敢有小鬼，輒惱生靈。寸屍萬斷，
　　永不留形。兇穢消蕩，道炁長存。
　　諷經　宣疏　回向
　　三官燈儀竟