黃帝金匱玉衡經
　　經名：不詳。黃帝金匱玉街經。一卷。底本出處：撰人《正統道藏》洞真部衆街辦。
　　黃帝金匱玉衡經
　　黃帝曰：吾授汝此圖金匱、玉衡經二，子秘之。苟非其人，道不虛行；垂拱無為，而知未明。不出房戶，可知天下，不出戶房，可致真主。明視登明，所臨吉凶；自非至精，此術不通。閉口閉口，禍害不從；泄露道真，其命必窮。異域之法，體道亦同；秘之藏之，勿見愚蒙。天一貴神，位在中宮，據璇璣把玉衡，統御四時，攬撮陰陽，手握繩墨，位正魁罡，左房右參，背虛向張，四七布列，首羅八方，規矩乾坤，噓吸陰陽，首五後六，以顯吉凶。青龍主左，係屬角亢，白虎輔右，正左貲參。朱雀在前，翻舞翼張；玄武在後，承德收功。六合廚傳，勾陳將軍，賸蛇誅斬，金鐵鏘鏘。天后貴配，太常臺郎。太陰陰將，主錄後宮；天空下賤，主侍帝庭。白虎傷害，審其吉凶；各有部署，不得縱橫。天一統理；中外清明。金木水火，各有列行；不治魁罡，初建戊己。天之本鄉，故能治中；神氣所藏，甲子終癸酉，戌亥孤虛。王父之墓，不在旬中，不治魁罡，是謂重凶。三十六用，金匱玉房，天一最尊，為之主王；將中威神，巍巍堂堂。
　　金匱章
　　天－六壬發用
　　第一經曰：日辰陰陽中，有相剋者為用，是謂入不入，是最急者也。何謂日辰，假令今日甲子，一甲為日，子為辰。陰陽者，日上神為陽神，辰下神為陰神。假令正月甲子日平旦，登明臨甲，不相剋；從魁臨子，不相剋；傳送為登明陰，不相剋；勝先為從魁陰上賊下，當以勝先為用。假令十二月壬申平旦，從魁加壬，不相剋；陰得小吉，不相剋；賊勝先臨申，上剋下為用。將得天后，與火神并在金鄉，為憂，婦女不安，若懷子墮傷。傳得天罡，將得賸蛇，主驚恐，此人八月當以女子事爭鬥，相驚恐。傳得功曹，將得六合為後，正月當與吏議嫁娶。若市買之事，用得金，言錢、兵得木，憂折傷；得火，憂口舌；得土，言鬥訟；得水，言逃亡、媱泆。上剋下憂女子，下剋上憂男子。各以四時、王相、囚死其所勝為憂。上剋下，若亡命他人；下剋上，為病己身。假令太歲在卯，太衝為用，吉凶不出歲。二月即太衝為用，吉凶不出月。今日巳太一為用，吉凶不出日。平日一寅功曹為用，吉凶不出時，須臾問耳。坐者勿令起，行者勿令止，吉凶之事正在今也。他傚此。假令正月甲戌時加未，功曹為天后，加戌為用，天后為婦女。正月寅中有生火，婦人妊娠。天后水將與功曹中火并，水火相剋，此言子生毀傷死也。功曹春夏為九天梁憂縣官受王氣戌為厭辰時右死說怪妖也。傳見勝先，將得白虎，憂死喪。終見六合為天門，主陰私、媒妁。魁為天關，出天門，登天關，涉天梁，見白虎，必憂死喪。為人見閉遮，出入移徙，婦女逃亡，不安至縣官。用三傳得三火，憂失火燒、殺人、驚雷、口舌起。以用所生為吉期，所畏為凶期。功曹為用，喜在丙丁，凶在庚辛。用起陽辰，憂事廢他人；為方來在陰辰，憂起己身。傳見子，母為救；見鬼吏為重凶。其用中有微氣，若神將剋其凶者，亦為有救。用得六甲之孤為元子，得六甲之虛為元夫。以用別吉凶，為王氣所剋，法憂縣官；相氣所勝，法憂錢財；休氣所勝，法憂疾病；囚氣所剋，法憂囚徒構繫；死氣所勝，法憂死喪。家墓休為老人，王相胎氣為丁壯，金剋木為折傷，木剋土為癰腫，土剋水為內閉不通，水剋火為執失明，火剋金為驚恐、失氣、異虛狂。六甲常以戊己虛衝為孤。
　　第二經曰：日辰陰陽中，有兩相剋者，先以下剋上為用，上剋下為順，下剋上為逆。逆者，憂探在內難解。順者，憂淺在外易解。是謂入者當審所用言，察吉凶之微。假令二月戊子時加卯，神后臨戊，戌寄治於丙，下剋上陰得小吉，上剋下傳得功曹，皆上剋下，神后當為用。假令壬辰年旦，小吉加壬，上剋下，當以神后為用。《周易》以世為卜者，身式以用為卜者，身別吉凶者也。金入木，傷人者也。憂鬭訟至縣官。木入金，憂女人至縣官。水入土，憂亡遺錢財。土入水，憂鬭爭布帛。木入土，憂牢獄、口舌、財物繫傷。土入木，憂男子持重疾病、欲祠杞。金入火，憂外人相欺給。火入金，兩女子、一男子有口舌。火入水，憂女子驚吏鬭訟。水入火，驚恐有產病。他准此。假令正月乙巳時加未，傳送加乙，上剋下，神后為傳送陰而臨申，不相剋。從魁加己，下剋上為用，將得六合，主陰私之事。從魁為下所剋，奴婢從之，期以重憂，有陰謀相賊。從下賤人起，又為相氣所勝，法言訟財物。傳得大吉，終於太一，法言戰鬭相傷至死亡。何以言之，用起三金，終太一，將得白虎也。以意分別之。他准此。
　　第三經曰：日辰陰陽中，有兩下剋上，或有兩上剋下。先以與日比者為用，是謂欲其一必得其日也；是謂重相剋者，取與日比者，言有兩用也。比者，為近，憂在內；不比，憂在外。為遠，有仇怨。故必得日比也，與賊盜、亡人比里家人。假令正月辛亥日時，日出卯，勝先加辛，小吉加亥，此兩上剋下，小吉與辛比，有辛未無辛丑，小吉當為用。假令二月丙午時加未，傳送加丙，從魁加午，此兩下剋上，傳送與丙比，有丙申無丙酉，傳送當為用。剛日用得木，憂縣官文書；得火，憂田宅、口舌；得木，憂縣官、死鬼；得金，憂遷移、不安、刀兵；得水，憂女人重身、至憂人卯日用；得木，憂木器、船車、盜賊；得水，憂戰闕見血；得土，憂財物、豆穀；得金，憂六畜；得火，憂女子徵召、媱泆內亂。假令正月壬辰時加辰，勝先臨壬，下剋上，登明加辰，下剋上，此言無壬亥有壬午，勝先當為用。老氣所剋，法憂疾病。火入水，將得天后，為事起婦女。傳見大吉，與勾陳并，法憂戰鬬。終見傳送主出入，為後三玄武并，必言遠出有失。傳送加丑，為下臨其墓，法憂悲哀不樂，喜夢見死人及孤寡。他准此。
　　第四經曰：日辰陰陽中，有兩比者，以其始入涉害深者為用，是所謂察其微，見其機者。言起季仲為微，在孟為機。機者，憂探；微者，憂淺，為易過也。假令八月甲申平旦，天罡加甲，下剋上，神后為河魁，陰下剋上；是為天罡、神后為下所剋。又俱比甲，言甲辰亦有甲子，天罡是土加甲，始入木鄉，涉害猶探，為機。神后臨戌，轉便入水，為微，天罡當為用。假令七月甲子日時加亥，傳送加甲，上剋下；陰得功曹，下剋上；勝先臨子，下剋上；陰得神后，上剋下。此俱與日比，勝先度癸得丑，功曹方經庚酉，辛涉害深，功曹當為用。此謂進退失節，重有憂者也。正月辛酉時加午，太衝臨辛，下剋上；傳送為太衝陰而臨卯，上剋下；功曹加酉，下剋上；小吉為功曹，陰而加寅，下剋上。太衝、小吉俱為下所剋，又俱比辛，太衝度辛而入戌，憂淺；小吉始入木鄉，涉害小；吉當為用。所謂倪見其仇，仰見其丘。小吉主婦女，將得勝蛇，憂死人、女子、驚恐、有怪血日生。小吉過束北，鬼門當見鬼。傳得神后，將得天空，婦欲欺其夫，有二心。終太一將得天后，為重憂婦女。用為王氣所勝，法憂縣官，有兵甲之憂，仇怨相害。以火加水，故也。他准此。
　　第五經曰：日辰陰陽中，無相賊者，當以遙與日相剋者為用。是謂交俱不相剋，入從獨立者也。此言有一神陰中住，賊日。若日往剋陰中之神，神來賊日，身有憂，從外來。日往剋神，為有仇怨，從中起，有望外人而不來。辰雖有遙相剋，不得為用。用日，不用辰也。假令四月辛酉時加己，大吉加辛，不相賊；陰得天罡，不相剋；神后加酉，不相剋，陰得太衝，皆不相剋。辛遙剋太衝，當為用。五月甲午時加戌，登明加甲，不相剋；傳送為登明陰，不相剋；太衝加午，不相剋；陰得神后，不相剋。四課陰陽中，並無相剋。唯有傳送遙往剋甲，當以傳送為用。有兩遙相剋今日者，亦用日比。天一順行，若有臣不可止，憂男子病。逆行，父子不可親，憂女子。行有客，不可內讒賊之意，禍從西南來，揚兵入門相傷殺見血，慎無西南行。皆以神將言之，有魁罡、白虎謀相殺，玄武為盜。正月己卯時加寅，天罡加己，不相剋；陰得大吉，不相剋；神后加卯，不相剋；陰得從魁，不相剋。四課陰陽中，並無相剋者。已獨往剋神后，神后當為用。法主婦女與夫一，并有貴人徵召事。又為死者所勝，法憂死人，餘則及家訟、家墓。他准此。
　　第六經曰：日辰陰陽中，並無相剋，又無遙相剋者，剛仰柔伏，視昴星所得為用，是謂日辰重，一切用者也。言剛日，當以地昴星上所得神為用。柔日，當以天上昴星所臨辰為用。昴星為閉塞，行者稽留居家，有憂患。剛日，男人遠行未還，恐鬬死於外。柔日，伏藏女子淫泱，深憂不解。二月戊子時加寅，大吉加戊，不相剋；陰得從魁，不相剋；傳送加子，不相剋；天罡為傳送，陰不相剋。四課並不相剋，又無遙相剋今日，戊是剛，仰是昂，星上得太一，當為用。行者復行。九月乙未時加辰，太衝加乙，不相剋；陰得功曹，不相剋；勝先加未，不相剋；陰得太一，不相剋。乙酉日，伏視天上，昴星所臨，當為用。行者止藏，如不來，居者在家，不欲見人。以此占人一切用。如以決吉凶，不傳終也。正月戊寅時加未，從魁加戊，不相剋；陰得大吉，不相剋；勝先加寅，不相剋；陰得河魁，不相剋。戊剛日，昴星上見大吉；當為用。行者稽留遠方關梁。將得天一，立六之門，占貴人不安其官，小人分異。此剛日也。正月己丑時加鬼，魁加己，不相剋；陰得大吉，不相剋；天罡加丑，不相剋；陰得小吉，不相剋；又無遙相剋。己酉日，當以天上昴星所臨下辰午，當以勝先為用，將得天空。他准此。
　　第七經曰：天地復名日吟。諸神若歸其家，四日辰不相剋，剛用日上神，酉用辰上神，是謂關梁陰陽反。故無所擇者也。假令今日甲剛日也。德在陽，故以日上神為用。今日乙酉日也，德在陰，故以辰上神為用。所以然者，陰陽之氣合同。此時不可出行，舉事不成。占吉凶，將出徙在外。將移合將離，視起用神，所刑者傳用，自刑用其衝。假令今日甲子，功曹臨甲為用。功曹刑已中，見太一，太一刑甲，終見傳送。吉凶皆以神將言之，剛日，木神臨木，憂文書、木器，男子欲遠行；火神臨火，男女口舌至縣官；金神臨金，憂遷徙、分異；土神臨土，憂貴人遙使；水神臨水，貴人酒。柔日，木神加木，憂船車至縣官；火神加火，憂女子媱泆、訟屋舍；金神加金，憂遷移、分異；土神加土，憂女子、訟田宅、分異；水神加水，憂財物失走、捉盜不得、家亡、不越境。他效此。
　　第八經曰：大吉殺乙。戊己辛壬之日，以配子午卯酉之辰，是謂天地之道，歸殃九醜。九醜者，謂五干四辰合為九也。大吉常天之大殺居其上行，其殺故曰醜。謂四仲之日時加四仲，大吉臨日辰，以舉百事，大凶。大吉加日，害長；加辰，害少；剛日害男，酉日害女；日在陽傷夫，在陰傷婦；重陰害父，重陰害母。天一前為陽，天一後為陰，日辰皆在天一前為重陽，日辰皆在天一後為重陰。以四時氣為王相期三年，囚死期三月。以大吉并將，言其形狀。四辰或與大時并，大吉；與凶并，如加九者，大凶，禍重至，必有咎，刑戮、死亡、流血千里、萬無全者。經言：乙者，雷電之始戊己，北辰下之日也。辛秋始斷刑之日，王日月三光所不照，無功之日也。四仲之辰，萬物之存亡日也。大吉，日月五星所始也。故合則為害。假令二月壬子時加酉，大吉臨子，剛日也。當殺長男，期六月戊辰、戊戌、己未、己丑。所以然者，王水惡土，故土日、土月期之。四季土月時加酉，四仲時也。大吉加子，此為加陽辰，小男坐之。二月大時在子春，土死。此為大凶，次知所坐。以大吉所并將言之，太陰并坐，祠祀鬼神，為敗騰蛇并，為驚死；朱雀并，坐文書若燒死；六合并，坐女子淫泆乳生；勾陳并，格團死；青龍并，生餘酒食錢財；天一并，與貴人同憂；天后并，婦人懷他人子；玄武并，坐盜賊、六畜為敗；太常并，女子以田宅、財物為敗；白虎并，死喪為敗；天空并，以偷盜、詐欺為敗。十一月乙卯時加辰，大吉加乙為用。將得賸蛇，用傳終得三土，憂婦女、爭田宅，長女坐之。八月戊子時加卯，大吉加子，陰功曹為用。大吉雖不為用，猶為九醜，少男坐之。大吉，設家墓動。他准此。
　　第九經曰：諸制曰占事，辰自往加其日上，而又下剋上為用，是謂持其身行就人者，所謂贅婿婿意也。假令今日甲戌，河魁臨甲，乙未小吉；臨乙，丙申傳送；加丙，甲辰天罡；加甲，乙丑大吉。臨乙，此則辰加其日，而下剋上。以此占吉凶，少將害老，室家相剋，中外媱泆，內亂之道。臣謀其君，子圖其父，奴欲謀其主。又一法，魁加甲，出刑入岡訟。小吉加乙，憂女子、酒食。太一加癸，女子訟衣服。亥加己，女子錢競。從魁加丁，欲分異。勝先加壬，訟田宅、女子、喜驚火。神后加戌，女子病死媱洗。將得天后，媱於親屬。又曰二月甲戌時加寅，魁與月神并，未加甲，下剋上，吉。又皆有媱亂。將得朱雀，內相告言；勾陳，內相殘賊；白虎，相殺；天空，欲為贅婿；天后，媱泆事。
　　第十經曰：閉口、閉口，陰在汝後。度四而同，言從神后逆數至從魁，合丑神陰陽之位。男亡責陰，女亡責陽，始其亡人位，久歸其鄉。囚死為近，王相為遠，重陰不出，參以反吟。亡人歸陽，盜者發陰，一由玄武者也。此六癸之支為陰，六甲之支為陽。假令功曹為玄武，陰在登明，天罡為玄武，陰在大吉。此謂六甲旬頭尾陰陽也。假令正月庚子時加辰，天罡為玄武，陰得登明。欲知盜者是誰？視庚上之神得太衝。太衝木也，生於亥，盜者親屬也。九月丁巳時加丑，從魁為天一加未，神后為玄武而加戌。女亡西北門，責成地；男亡當責從魁從魁加未，責未地。此為疫四逆，責四神者也。酉六未八，六八四十八里。女亡責神后，神后加戌，戌五子九，五九四十五里。王氣付而倍之，相氣因而十之，休氣因而倍之，囚氣如數死氣半之。正月甲子時加卯，天罡為玄武而加申，天罡為陽也。陰在大吉加己，男亡束南，行巳地求之；女亡西南，行申地求之。閉口者，言黃帝重他人陰私，故言閉口。六甲為陽者，甲子神后，甲戌河魁，甲申傳送，甲午勝先，甲辰天罡，甲寅功曹。此六甲支為玄武陽也，六癸支為其陰。甲子旬有癸酉，癸酉用從魁。甲戌旬有癸未為小吉。甲申旬有癸巳，癸巳為太一。甲午旬有癸卯，癸卯為太衝。甲辰旬有癸丑，癸丑為大吉。甲寅旬有癸亥，癸亥為登明。此六癸支為玄武陰也。文大難解，其四方驗此之謂也。
　　玉衡章
　　天一六壬發用
　　第一經曰：用之物氣，與今日同類，無問其餘，見為親疏者。此謂所生為其，所死為物。假令今日甲乙木也，登明為用，為氣，為生事者吉戌小吉為用，為物，百物皆死不生。亥卯未俱木，故同類木生於亥，死於未者也。無問其餘，但得登明中木，不問水也。但得小吉中木，不問其中火、土也。親疏者，言用起登明。登明甲乙之家，功曹、太衝為親兄弟，小吉外昆弟、外孫。欲為吉事，陰陽中見登明為吉。若為死事，陰腸中有小吉，善用與今日比者，親屬兄弟。日與陽比男，陰比女，以占吉凶百事；比自親內外，至親也。他亦准此。
　　第二經曰：始生與死今日相視，見而相惡，以知新故。假令今日乙魁臨乙為用，魁中有金，西方位也，為始生。今日乙大吉臨乙為用，大吉中有死，金為死也。今日相視者，此謂乙中之木欲剋魁，大吉中土惡見魁，大吉中金，情不達好。故曰：見而相惡，用起始生，萬事皆新，吉凶如神將言。言用起死，萬事皆故。古人娶婦，或與交通，今欲取之。若去婦，今欲還之。或是故物，今欲求之。今日丁大吉臨丁，為始生，天呈臨丁，為死。今日己天呈臨己，為始生；小吉臨己，為死。今日辛小吉臨辛，為始生；河魁加辛，為死。今日癸大吉臨癸，為始生；天呈臨癸，為死。丁中有水，大吉。天罡中亦有水，己中有木，小吉。天罡中亦有木，辛中有火，小吉。魁中亦有火，癸中有土，小吉。魁中亦有土。此皆當為用者也。獨五酉日用此耳，即剛日以用起陽為新，起陰為故。有王相氣為新，囚死氣為故。用起陽為方來，陰為去事。又一法，今日乙天一為新，大吉為故。今日丁傳送為新，天呈為故。今日己登明為新，小吉為故。今日辛功曹為新，魁為故。今日癸太一為新，天罡為故。各以神將言之。今日乙木生於亥，長於卯，死於未。登明為用故事，太衝新事，小吉方來故事。他准此。
　　第三經曰：四立之日，名曰四絕。是謂誰適憂者，天禍視汝。此言四立者，立春之日少陽氣始，立夏之日太陽氣始，立秋之日少陰氣始，立冬之日太陰氣始，故曰四立。何謂四絕？時受死始立，以先之一日，相付悲哀，相去庾絕，故日四絕。假令立春先之一日，己上望見日，言天上日臨己也。此時占吉凶，必為暴禍在門流血，至縣官不出。其時女子逆生。月神正臨此日，月神謂正月登明，二月河魁月將也，俱死辰其性速。假令辛亥立春，先之一日庚戌，月將臨庚是也。誰適憂者，天禍視汝，得此日而臨之，以占萬事，必為暴死道路，其不出月中也。獨臨庚不以其至，皆將神言之。
　　第四經曰：四離之辰，上望見月，是謂不祥。祥無少多，天寇所過。四離日，立春，春分，立夏、夏至，立秋、秋分，立冬、冬至。此四離之辰，上望見月宿，言正月室，二月奎，三月胃，四月畢，五月井，六月柳，七月張，八月角，九月氏，十月心，十一月斗，十二月須女。是言春分之日，陰陽分離，各行其令。祥無少多，天寇所過。此言春分陰氣在卯，盜殺百草，榆莢為落。夏至陽氣在午，盜殺百草，薺麥死。秋分陰氣在酉，秋當刑殺，而有秋華之芳。冬至陽氣在子，萬物蟄藏，薺麥之類得冬始生，皆非正氣。故曰：寇盜月者，積陰之精。主刑。以此占事，必有寇竊暴至，其不出日。月中心神將言之。又一法，春分以甲子亥為離辰，月宿臨亥，是不可遠行，必逢盜竊賊寇，亡遺卻死道中。何以言之？春分陰氣在卯，寇盜草木也。
　　第五經曰：時剋其日，用又助之，所治之事上，上為憂神，將內戰。是謂天罡四張，萬物盡傷。假令今日甲乙時加庚，辛是金，金剋甲乙木也。故言時剋其日起用，傳送從魁並金，又剋甲乙木。是謂用又助之神；將內戰者，言從魁傳送，并為青龍，青龍木也。畏傳送從魁，金也。是謂內戰。餘皆准此。天罡者，時用及所治之事，皆共剋今日，又上下相剋，求救不能解。故言四張萬事盡傷。以此時舉事不成，憂毀傷、家亡。假令二月庚子時加己，大吉加庚，不相剋；太一加子，下剋上為用。時加巳，巳剋庚，是時剋日也。太一為用，又剋庚，是用又助之。以占吉凶，如上法。
　　第六經曰：陽不與陰合，陰不與陽親，三言相得如往比焉。法曰：無媱、無媱，姦生其中。假令正月甲子時加卯，甲者陽，為夫；子陰，為婦。臨甲，傳送加子，甲欲從子，畏傳送，欲從甲，畏河魁，土故不相親。三言比者，言三傳之神還，自比同類也。謂三木、三金、三火者也。此言用起魁，傳勝先，終功曹。謂寅午戌俱是火之位，亥卯未俱木，申子辰俱水，巳酉丑俱金，此之謂也。以占人，皆為媱邪之心，事將危敗也。八月庚辰時加申，天罡加庚，神后加辰、天罡土剋神后水，是陽不與陰合也，陰不與陽親。神后為陰，畏天罡之土，是陰不與陽親也。用起神后，傳見傳送，終天罡，是三言也。皆得其類。故曰：比此言，陰陽不合；而用三傳，內自得。以此占人，言內將有私親，親以謀訟之意。何以言之？神后既為天罡陰，又為起用陽，一神有二從，故知人有兩心，媱泆之意。言無媱者，以此時御媱婦，必有禍起也。上剋下，過在男；下剋上，過在女；以神將言之。
　　第七經曰：陽無所依，陰無所親，禍生於外內及其身。所謂陽無所依，謂用下剋上，陰無所親。言歸陰剋，大惡；天地反時也。正月庚寅壬午時加己，此時不可舉百事，咎及其身，進退失節，重有憂也。正月壬子時加己，太一加壬，勝先加子，是陽無所依。勝先傳見神后，太一傳見登明，為陰無所親。以此占人，君無所因，父無所親，必見欺。紹當此之時，天地猶恐，況于民乎。
　　第八經曰：辰剋其日，下剋上，是謂亂首，必將害老者也。辰剋日者，諸日伐伐自臨其辰也。假令今日丙子，太一挾丙加子，乙酉太衝挾乙加酉，壬戌登明挾壬加戌，癸未神后挾癸加未，丁亥勝先挾丁加亥，甲申功曹挾甲加申，辛巳從魁挾辛加己，己卯小吉挾己加卯，戊寅天罡挾戊加寅，此皆辰剋其日，用下剋上。以此占人事，必為逆道，臣弒其君，子害其父母，妻謀其夫，奴婢害主，百事凶。正月甲申時加卯，來剋甲，一逆也。魁加甲，為用下剋上，二逆也。用為王者所剋，必言縣官至死喪。何以言之？春土死喪，若為天獄。他准此。
　　第九經曰：所謂用起囚死，斗今日憂。是謂天獄於身方；有殺囚，必虞戳辱者也。用起囚死者，言神將俱死氣也。斗令今日憂，言斗繫今日之所生也。假令秋七月庚申，勝先為青龍，而加庚；太一為勾陳，而加未；當為用也，斗又繫己，己者庚申所生。功曹為賸蛇加己，而為太一陰；太衝為朱雀加午，而勝先陰。騰蛇、朱雀火，功曹、太衝木，秋火囚木，死皆無氣。斗繫所生，不可舉百事，皆為繫囚之憂。又法，七月丁卯時加己，傳送為用，秋丁囚囚氣所剋，斗繫卯。卯者，丁之本。此家有繫囚也。斗繫子亥，小兄牢獄出行。正月乙未時加申，小吉加乙，下剋上為用，王正月死斗。又繫癸，癸者乙之本。所謂死囚，斗令日憂，此之謂。一法，日用起囚死者，言春占，得金土之神也。斗令日憂，謂斗繫今日之本，言天獄臨身。憂繫囚死者，言囚死之氣，刑於獄也。二月乙酉時加己，斗繫亥。亥者，乙之本，故憂。小吉為功曹，陰而加寅為用，春土死，言用起囚死者也。傳得神后，終太一，與白虎并，必有死亡。小吉，木之獄也。倪見其仇，仰見其丘。如以墓論之，雖得青龍，不能為救也。他准此。
　　第十經曰：三光並立，用在其中。謂日之陽神王相三光，用起吉將之，有王相三光。此言三陽陽，非謂傳用之陰也。故言三陽之光者也。言辰之陽神及用所，與斗將，皆多吉。如有王相之氣是謂三光，用在其中者也。傳用又得吉將，上下相生，終剋始元初有上下不相剋，下不相賊，氣在王相一神，重得吉，雖有凶將，後有福，終而有喜，必有重慶。當此之時，遠出萬里，人水不溺，入病不易，惡鬼不當入，兵不傷。所種者生，所為者成，所求者得，所欲者聽。病困不死，繫者無刑，刀雖臨頸，慎勿怖驚，舉尸入棺，尚猶復生，出幽入冥，是謂神靈。聖人之教，賢者之經，謹而按之，與神聖并藏之金匱，無泄此形。又一法曰：正月甲寅時加己，傳送為青龍，青龍春王加甲并寅，此日上神與吉將并王相者也。經言：正月甲寅王日一光也，青龍又王又立王上二光也，年立木門三光也。功曹為傳送，陰而加甲，此為是陽神而與天后將并為用，是謂用在其中者也。此時天地吉凶而神將並吉。法曰：有凶從其多者，此之謂也。又一法，天一順行，前三五加日辰，此一陽；終王相不相剋，二陽；曰照今日之本，三陽也；又令在用其中。假令六月戊辰時加辰，皆受王相之氣，傳送為勝先，陰而加午為用，傳送六月受相氣，亦謂三光。傳得魁，與玄武并加申，終神后，與天后并而加戌，此謂始王相，終于吉將者。故重慶，雖復有凶，不能害之。天一逆行，前三五加日辰，一陰；用終囚死，上下相剋，二陰；時剋其年，三陰也。斗月照今日之本，為殃。用在其中，名曰重陰。終自禍患，必困窮。繫者雖解，身屬官。病者雖起，精魂入棺。居家衰耗，破敗憂患。以占萬事，大凶。所謂入九地之下，役三陰者也。
　　黃帝金匱玉衡經竟