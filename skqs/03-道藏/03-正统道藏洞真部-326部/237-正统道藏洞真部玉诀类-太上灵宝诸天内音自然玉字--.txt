太上洞玄靈寶諸天內音自然玉字
　　經名：太上洞玄靈寶諸天內音自然玉字。撰人不詳，約出於東晉。係古《靈寶經》 之一。原本二卷，後分為四卷。底本出處：《正統道藏》洞真部玉訣類。參校本：敦煌P □ 2431 號殘抄本。
　　　太上洞玄靈寶諸天內音自然玉字卷之一
　　大梵隱語無量洞章玉訣
　　天真皇人曰：《天書玉字》凝飛玄之氣以成靈文，合八會以成音，和五合而成章。大運啟期，琳琅自生，神風虛奏，韶響洞嗚，煥乎諸天之上，朗曜太幽之中，與龍漢而俱化，披赤明於延康。鍊水火於生死，與億劫而長存，開八垣於幽紐，植靈光於太陽，二儀持之以判，三景持之以分。上聖乘之以光，五嶽寶之以靈，一切得之以生，國祚享之以安。落落大範，巍巍高尊，有中生無，為天地之根，得之者不死，奉之者長存，寶之者真降，修之而神仙，度死骸於長夜，練生魂於朱宮，妙化之文出於自然，混之不濁，澄之不清，毀之不滅，滅而復生，高秀太虛萬帝之宗，威靈恢廓，難可名焉。
　　東方青帝八會內音自然玉字
　　九炁總諸天文
　　太黃皇曾天五色玉童三十二人。
　　太黃皇曾天繡衣玉女三十二人。
　　太黃皇曾天五帝直符各三十二人。
　　太明玉完天五色玉童三十二人。
　　太明玉完天繡衣玉女三十二人。
　　太明玉完天五帝直符各三十二人。
　　清明何童天五色玉童三十二人。
　　清明何童天繡衣玉女三十二人。
　　清明何童天五帝直符各三十二人。
　　玄胎平育天五色玉童三十二人。
　　玄胎平育天繡衣玉女三十二人。
　　玄胎平育天五帝直符各三十二人。
　　元明文舉天五色玉童三十二人。
　　元明文舉天繡衣玉女三十二人。
　　元明文舉天五帝直符各三十二人。
　　七曜摩夷天五色玉童三十二人。
　　七曜摩夷天繡衣玉女三十二人。
　　七曜摩夷天五帝直符各三十二人。
　　虛無越衡天五色玉童三十二人。
　　虛無越衡天繡衣玉女三十二人。
　　虛無越衡天五帝直符各三十二人。
　　太極濛翳天五色玉童三十二人。
　　太極濛翳天繡衣玉女三十二人。
　　太極濛翳天五帝直符各三十二人。
　　九炁青天生仙功曹各三十二人。
　　九炁青天滅度自然功曹各三十二人。
　　九炁青天自然更生功曹各三十二人。
　　九炁青天飛天侍真吏各三十二人。
　　九炁青天飛天衛真吏各三十二人。
　　九炁青天飛天監真使者各三十二人。
　　九炁青天直事吏各三十二人。
　　九炁青天傳言奏事吏各三十二人。
　　九炁青天飛龍騎吏各三十二人。
　　南方赤帝八會內音自然玉字
　　三炁總諸天文
　　赤明和陽天五色玉童三十二人。
　　赤明和陽天繡衣玉女三十二人。
　　赤明和陽天五帝直符各三十二人。
　　玄明恭華天五色玉童三十二人。
　　玄明恭華天繡衣玉女三十二人。
　　玄明恭華天五帝直符各三十二人。
　　曜明宗飄天五色玉童三十二人。
　　曜明宗飄天繡衣玉女三十二人。
　　曜明宗飄天五帝直符各三十二人。
　　竺落皇茄天五色玉童三十二人。
　　竺落皇茄天繡衣玉女三十二人。
　　竺落皇茄天五帝直符各三十二人。
　　虛明堂曜天五色玉童三十二人。
　　虛明堂曜天繡衣玉女三十二人。
　　虛明堂曜天五帝直符各三十二人。
　　觀明端靖天五色玉童三十二人。
　　觀明端靖天繡衣玉女三十二人。
　　觀明端靖天五帝直符各三十二入。
　　玄明恭慶天五色玉童三十二人。
　　玄明恭慶天繡衣玉女三十二人。
　　玄明恭慶天五帝直符各三十二人。
　　太煥極瑤天五色玉童三十二人。
　　太煥極瑤天繡衣玉女三十二人。
　　太煥極瑤天五帝直符各三十二人。
　　三炁丹天生仙功曹各三十二人。
　　三炁丹天滅度自然功曹各三十二人。
　　三炁丹天自然更生功曹各三十二人。
　　三炁丹天飛天侍真吏各三十二人。
　　三炁丹天飛天衛真吏各三十二人。
　　三炁丹天飛天監真使者各三十二人。
　　三炁丹天直事吏各三十二人。
　　三炁丹天傳言奏事吏各三十二人。
　　三炁丹天飛龍騎吏各三十二人。
　　西方白帝八會內音自然玉字
　　七炁總諸天文
　　元載孔昇天五色玉童三十二人。
　　元載孔昇天繡衣玉女三十二人。
　　元載孔昇天五帝直符各三十二人。
　　太安皇崖天五色玉童三十二人。
　　太安皇崖天繡衣玉女三十二人。
　　太安皇崖天五帝直符各三十二人。
　　顯定極風天五色玉童三十二人。
　　顯定極風天繡衣玉女三十二人。
　　顯定極風天五帝直符各三十二人。
　　始皇孝芒天五色玉童三十二人。
　　始皇孝芒天繡衣玉女三十二人。
　　始皇孝芒天五帝直符各三十二人。
　　太皇翁重浮容天五色玉童三十二人。
　　太皇訪重浮容天繡衣玉女三十二人。
　　太皇翁重浮容天五帝直符各三十二人。
　　無思江由天五色玉童三十二人。
　　無思江由天繡衣玉女三十二人。
　　無思江由天五帝直符各三十二人。
　　上碟阮樂天五色玉童三十二人。
　　上碟阮樂天繡衣玉女三十二人。
　　上蝶阮樂天五帝直符各三十二人。
　　無極曇誓天五色玉童三十二人。
　　無極曇誓天繡衣玉女三十二人。
　　無極曇誓天五帝直符各三十二人。
　　七熙素天生仙功曹各三十二人。
　　七炁素天滅度自然功曹各三十二人。
　　七炁素天自然更生功曹各三十二人。
　　七炁素天飛天侍真吏各三十二人。
　　七炁素天飛天衛真吏各三十二人。
　　七炁素天飛天監真使者各三十二人。
　　七炁素天直事吏各三十二人。
　　七炁素天傳言奏事吏各三十二人。
　　七炁素天飛龍騎吏各三十二人。
　　北方黑帝八會內音自然玉字
　　五炁總諸天文
　　皓庭霄度天五色玉童三十二人。
　　皓庭霄度天繡衣玉女三十二人。
　　皓庭霄度天五帝直符各三十二人。
　　淵通元洞天五色玉童三十二人。
　　淵通元洞天繡衣玉女三十二人。
　　淵通元洞天五帝直符各三十二人。
　　太文翰寵妙成天五色玉童三十二人。
　　太文翰寵妙成天繡衣玉女三十二人。
　　太文翰寵妙成天五帝直符各三十二人。
　　太素秀樂禁上天五色玉童三十二人。
　　太素秀樂禁上天繡衣玉女三十二人。
　　太素秀樂禁上天五帝直符各三十二人。
　　太虛無上常融天五色玉童三十二人。
　　太虛無上常融天繡衣玉女三十二人。
　　太虛無上常融天五帝直符各三十二人。
　　太釋玉隆騰勝天五色玉童三十二人。
　　太釋玉隆騰勝天繡衣玉女三十二人。
　　太釋玉隆騰勝天五帝直符各三十二人。
　　龍變梵度天五色玉童三十二人。
　　龍變梵度天繡衣玉女三十二人。
　　龍變梵度天五帝直符各三十二人。
　　太極平育賈奕天五色玉童三十二人。
　　太極平育賈奕天繡衣玉女三十二人。
　　太極平肯賈奕天五帝直符各三十二人。
　　五炁玄天生仙功曹各三十二人。
　　五炁玄天滅度自然功曹各三十二人。
　　五炁玄天自然更生功曹各三十二人。
　　五炁玄天飛天侍真吏各三十二人。
　　五炁玄天飛天衛真吏各三十二人。
　　五炁玄天飛天監真使者各三十二人。
　　五炁玄天直事吏各三十二人。
　　五炁玄天傳言奏事吏各三十二人。
　　五炁玄天飛龍騎吏各三十二人。
　　太歲某年某月某甲子朔某日甲子，某嶽真人，本命某，甲子某月生，某天領籍炁係某炁天君，今於某炁天中，從師某嶽先生道士某君，受文佩身，七寶鎮靈，金繒誓心，告靈盟天，約為身寶，奉承大法，俯仰舊典，上告三十二天監度文命、侍經仙郎、韓司主錄、飛天真人、三界神王，落某甲死籍，勒上仙名金格玉籙三元品中，依大囿威儀，降下真仙之氣，入某身中。三十二天監仙司馬、典經羽郎，各依格遣玉童玉女神真之氣，各一合下侍衛靈文，奉給某甲身，普關諸天諸地無極世界日月星宿三界官屬；五嶽名山九江水府三官司罰；九幽長夜泉曲之中，無影無色，無形無名，無音無響，無大無小，無高無下，無尊無卑一切神靈，咸各明某甲身奉大法，佩帶天文，名入仙籙三元品中。出入遊行，依舊伺迎，一日三朝，如紫微上宮，削落地簡九幽目錄，滅絕宿根，漸息惡緣，不得拘逮，億劫無連，七祖同福，皆得上昇，逍遙玄都七寶林中，魂受鍊度，時得更生。某甲約承奉大法，一如明真撿身慎誠，生死成仙，五帝交友，遊戲諸天。愆盟負誓，泄漏天文，傳非年限，生死謝對，長負河源，風刀萬劫，鎮夜撻山，罪福報對，悉如盟文。
　　天真皇人曰：受度《諸天內音自然玉字》，當依明真典格，以朱書白素，上齎七寶，鎮靈金繒，效心拜黃繒章表，告諸天度文，露於中壇三日三宿，不遇風雨，文不飛颺，合真以傳。
　　諸天內音自然玉字大梵隱語無量洞章玉訣
　　太黃皇曾天音玉訣第一
　　東九炁青天八會書音
　　皇曾天中，第一、第二、第三，三字皆仰書玄都長樓之上。其文以正天地之度數，主召十方眾真大神。其次第四、第五，二字則書帝君遊臺南軒之上，主空無之中生自然神真。其次第六、第七、第八，三字書日月之門，主通九幽之光，開長夜之府。字皆方一丈，八角煥明，皇曾天中。
　　天真皇人曰：修飛仙道，當以月十齋之日，朱書皇曾天中第一、第二、第三三字，向王服之，呪如法。百日萬神朝己。以月十五、三十日朱書第四、第五二字，向東服之，呪如法。服之二十四年，神真並生，生死皆得上昇帝君遊臺之上。以月上下弦望之日，朱書第六、第七、第八三字，向月服之八年。身內有光，面作金色，生死皆得上昇日月之館，受鍊成仙，佩其文，三官無復惡對之錄，名書皇曾天中，隨運生死，億劫無窮，其法妙重，飛天齊功。
　　太明玉完天音玉訣第二
　　玉完天中第一、第二，二字並書天西北玉闕之上，主天地劫數之期。其次第三、第四，二字則書三界之門玉扇之上，主始開分度。其次第五、第六，二字書紫微上館，主罪福之場，開生死之門。其次第七、第八，二字書北元玄斗之中，主制天關輪轉之度。天書皆方一丈，八角煥明玉完天中。
　　天真皇人曰：修飛仙之道，當以戊辰、戊戌之日，朱書玉完天中第一、第二二字，向西北方服之，呪如法。皆得隨運生死，劫劫化生，位齊飛天。以本命之日，朱書第三、第四二字，向本命服之，呪如法。百日地官削死，三界保仙，生死皆得徑昇三便之門。又以甲子之日朱書第五、第六二字，向北服之，呪如上法。百日三官削落罪簿，上天勒錄，於司命曹幽魂，則出長夜之戶，受度更生福德之堂。又以立春、秋分之日，朱書第七、第八二字，向王服之，呪如法。七年玄斗記名，列仙帝晨，七祖皆得駕乘玄羽之輦，以昇玉晨之宮。佩其文，九幽則無宿對之魂，長夜無復八難之根，生死普受，開度逍遙，玄臺七寶林中。
　　清明何童天音玉訣第三
　　河童天中第一、第二，二字題金華上宮，主人生死圖錄功過之根。其次第三、第四，二字題玉京七寶玄臺，主萬仙朝禮之儀。其次第五、第六，二字題九靈館，主天地大期改易之運，開玄化之牝，敷廣度之功。其次第七、第八，二字題北元玄關之上。天地之氣御興廢之端，天書皆方一丈，八角煥明何童天中。
　　天真皇人曰：修飛仙之道，當以七月七日，朱書何童天中第一、第二二字，向南服之，呪如法。百日則九府削罪於地簡，玄都記生於金文。死者即得開度於九幽，魂神上昇南極之宮。又以八節之日，朱書第三、第四二字，向北服之百日，三界神真來朝己形，生死逍遙七寶林中。又以戊戌、戊辰日，朱書第五、第六、第七、第八四字，向西北服之，大運之灾皆得過，度水火之厄，隨運更生始青天中。
　　玄胎平育天音玉訣第四
　　平育天中第一、第二、第三、第四，四字並題太極上宮青華之門，主眾真玉女誦詠五和之音。其第五、第六，二字題洞元之臺，主天中慶雲之暉，制和八音之章。其第七、第八二字題洞靈上館，主御帝君，遊觀八極，制天魔主，開度真人。天書皆方一丈，八角煥明平育天中。
　　天真皇人曰：修飛仙之道，當以八節甲子之日，朱書上四字向王服之，百日玉女遊戲其房，誦詠感徹，降致帝王。又以春秋二分二日，朱書第五、第六二字，仰天存白雲而服之，百日面有玉光，神仙交通。又以齋日朱書第七、第八二字，向王服之，二十四年，則生死同昇，遊行八極，變化八方，逍遙玄都七寶林中。
　　元明文舉天音玉訣第五
　　文舉天中第一、第二、第三、第四，四字書天三便之門，主天元數之氣，開大有之關，通龍漢之真。其第五、第六，二字書融生之臺。融生是南極上元之遊臺也，主諸真人玉女散五和之香，以散天中之文。其第七、第八，二字書紫陽之館，主靈風之氣，迅慶雲之輸。天書皆方一丈，八角煥明文舉天中。
　　天真皇人曰：修飛仙之道，以戊戌、戊辰日，朱書文舉天中上四字，向天門服之，生死皆得度陽九之灾，生更始之中，上遊三界之庭，身入三便之門。又以齋日朱書第五、第六二字，向本命服之，百日玉女下降，萬神居身。又以太歲之日，朱書第七、第八二字，向南服之，八年體生玉光，有自然之香，萬真交遊，玉女在房，七祖皆得遊於紫陽館中。
　　七曜摩夷天音玉訣第六
　　摩夷天中第一、第二，二字書玄都玉關之上，主飛開大有之光，而灑自然
　　之靈。其第三、第四，二字題紫微臺，主開九幽之戶而出長夜之魂。其第五、第六，二字書北靈之綰，主開八書於空洞，制萬魔於帝庭。其第七、第八，書北極，主生死圖錄善惡簿筭。合八字，皆方一丈，八角煥明七曜天中。
　　天真皇人曰：修飛仙之道，以本命之日，朱書上二字，向本命服之一年，生死皆與飛天齊功，命過不經地官，徑登玄都上宮。又以庚申、甲申之日，朱書第三、第四二字，向西北服之，七祖百日皆得去離長夜，上登朱陵之宮八門也。又以五月五日中時，朱書第五、第六二字，向南服之，二十四年，皆得遊行摩夷天中，召魔制靈，威伏百萬。又以七月七日朱書第七、第八二字，向本命服之，百日北帝削死錄，南宮上生簿，記筭司命生死受仙，剋成真人也。
　　虛無越衡天音玉訣第七
　　越衡天中第一、第二，二字書元始玄臺之上，主天地開閉之綱紀，維羅八極之上道。其第三、第四，二字書北上玄關之門，主運度之炁。其第五、第六，二字書天西北門上，主五篇真文隱明之運，開生死之期。其第七、第八，二字題九夜之臺，主死魂歸靈，受生還人，生死筭錄，億劫緣根。
　　天真皇人曰：修飛仙之道，以本命之日，朱書第一、第二二字，向天門服之，制身神與運生死，長落福中，不得去離。又以行年之日，朱書第三、第四二字，向地戶服之，制身精氣，與運生死，長居南宮，不離身形。又以太歲之日朱書第五、第六二字，向太歲服之八年，五臟悉生紫光，萬神並鍊，生死成仙。又以冬至之日，朱書第七、第八二字，向北服之，九祖皆得去離幽夜，上昇南官，身與元始同運，輪轉億劫不絕，飛天同功也。
　　太極濛翳天音玉訣第八
　　濛翳天中第一、第二、第三、第四，四字書龍山九折之阿長樓之上，主帝君遊觀俯仰之儀。其第五、第六，二字書北斗玄臺，主生死命籍。其第七、第八，二字書南斗長生宮中，主死魂度入南宮，制受鍊之神，更生之名也。
　　天真皇人曰：修飛仙之道，以八節日朱書上四字，向王服之，二十四年，帝君下降，上真詣房。以五月五日朱書第五、第六二字，向北服之，北斗削落死籍，度名生宮。又以七月七日朱書第七、第八二字，向南服之，南斗拔取，死魂而鍊度生宮，入自然福堂，受錄天廚也。
　　太上洞玄靈寶諸天內音自然玉字卷之一竟
　　太上洞玄靈寶諸天內音自然玉字卷之二
　　赤明和陽天音玉訣第－
　　南方三炁丹天八會書音
　　和陽天中，第一、第二、第三、第四，四字書洞陽之館，主諸真人及得道者受鍊之名。其第五、第六、第七、第八，四字書南極上宮，主受鍊之人，給其羽儀而登真之名也。
　　天真皇人曰：修飛仙之道，以五月五日，以朱書上四字，向本命服之五年，身神澄正，內外光明，卻穢致真，神明交通。又以七月七日朱書第五、第六、第七、第八四字，向太歲服之，五內結仙，項有圓像，萬神侍衛，羽儀自生，位登真人，遊宴太清也。
　　玄明恭華天音玉訣第二
　　恭華天中第一至第四，四字書玉京山玄臺之上，主天元開運變化之靈。其下四字並書南極上元宮中，主生死功過筭命簿錄。合八字，皆方一丈，八角煥明恭華天中。
　　天真皇人曰：修飛仙之道，以立春之日，朱書上四字，向東服之八年，萬神見形，變化無方，隨運生死，億劫長存。又以本命之日，朱書其下四字向太歲服之，百日三官削死簿，南宮書生錄，九幽開出九祖之魂，朱陵迎取更生之形，萬劫皆在七寶林中。
　　曜明宗飄天音玉訣第三
　　宗飄天中第一至第四，四字書天西南龍澤之山黃房之室，主開明日月飛天真人因緣之功。其第五、第六，二字書日月上館，三光分度盈縮之數。其第七、第八，二字書天中心玄關之上，主四方無極世界分度之期。合八字，皆方一丈，八角煥明宗飄天中。
　　天真皇人曰：修飛仙之道，以本命之日，朱書上四字向南服之，身得過度太陽九之灾，驅除之中。又以月上下弦之日，朱書第五、第六二字，向日月而服之，生死並離時冥，恒處光明，萬穢所不能干，妖魅所不能傷。又以太歲之日，朱書其第七、第八二字，向太歲服之，生死皆得周旋無極世界，不拘五苦之難，逍遙歡樂之中。
　　竺落皇茄天音玉訣第四
　　皇茄天中第一、第二，二字並書紫微上宮，主天文開明之期、度人之名。其第三、第四，二字書北帝寒靈之窗，主萬魔之精。其第五、第六，二字書三便之門，主制雲中謠歌之鬼。其第七、第八，二字書南北二斗之門，主生死功過善惡之名。合八字，皆方一丈，八角煥明皇笳天中。
　　天真皇人曰：修飛仙之道，以春分之日，朱書上二字，向束服之，生死皆得度，入朱陵，受號為仙。又以立冬之日，朱書第三、第四二字，向東北服之百日，萬鬼束形，敢為干試，學道自正，神真自降。又以八節之日，朱書第五、第六二字，向天門服之，則誦詠朗徹，上聞九天，萬魔降伏，道備成仙。又以五月五日、七月七日，朱書第七、第八二字，向王服之百日，北帝削死籍，南斗書仙名，生死皆得飛天真人。
　　虛明堂曜天音玉訣第五
　　堂曜天中第一至第四，四字書玉京九層之臺，主飛天真人朝禮之典。其下四字書南浮洞陽上館，主諸學者受度之品。其八字皆方一丈，八角煥明堂曜天中。
　　天真皇人曰：修飛仙之道，當以八節之日，朱書上四字，向王服之，生死皆得上朝玄都之宮，受飛天灌五雲之華，而成飛天真人也。又以五月五日、七月七日，朱書下四字，向南服之，則魂神受鍊，氣自澄正，八景備守，共舉人身，上昇玄都之上騫林之中也。
　　觀明端靖天音玉訣第六
　　端靖天中第一字，書天關之上，主四時之炁。其第二至第四，三字書北斗玄關之中，主眾真朝宴之儀。其第五、第六，二字書金闕北壁，主制天魔。其第七、第八，二字書三便之門，主學者應度之人。合八字，皆方一丈，八角煥明端靖天中。
　　天真皇人曰：修飛仙之道，當以八節之日，朱書上一字，向王服之百日，萬灾不能傷，毒癘不敢干，與四時休和，洞明自然。又以八節之日，朱書第二、第三、第四三字向王服之百日，萬神朝門。又以立冬之日，朱書第五第六二字，向東北服之，萬魔降伏，鬼精束形。又以七月七日朱書第七第八二字，向本命服之，南上書仙名於玉簿，出幽魂於地下，身入法輪之門，遊宴開明之戶也。
　　玄明恭慶天音玉訣第七
　　恭慶天中第一字，書紫微之宮北壁之上，主領萬神事。其第二字書東華宮主制神龍龍王儀典。其第三、第四、第五、第六，四字書三便之門，主生死圖錄，總仙度品格。其第七、第八，二字書南極宮中，主五炁鍊度儀典。合八字，皆方一丈，八角煥明恭慶天中。
　　天真皇人曰：修飛仙之道，當以正旦#1朱書上一字，向束服之，則萬神侍衛，威制十方。又以立春日朱書第二字，向束服之，八年神龍為使。又以五月五日、七月七日，朱書第三、第四、第五、第六四字，向南服之百日，北帝削死籍，三界度仙品。又以夏至日朱書第七、第八二字，向南服之百日，面有玉光，萬神安鎮，五曰#2 結仙。
　　太煥極瑤天音玉訣第八
　　極瑤天中第一至第四，四字書玉京山七寶臺上，主諸真人遊行儀典。其下四字書紫微官中，主生死得道人受仙品目。合八字，皆方一丈，八角煥明極瑤天中。
　　天真皇人曰：修飛仙之道，當以八節之日，朱書上四字，向王服之，修齋行道，萬神侍衛，誦詠朗徹，眾真下降。又以本命之日，朱書下四字，向太歲服之，三官削地簡，紫微書名仙錄，生死皆得上昇玉京之臺，逍遙玄都紫微官中。
　　元載孔昇天音玉訣第一
　　西方七炁素天八會書音
　　孔昇天中，上四字並書南極玄窗之上，主諸得道人受鍊品目。其第五、第六，二字書南極洞陽之館，主得道人受鍊進仙品目。其第七、第八二字書南上北窗上，主制萬魔干試之氣。合八字，皆方一丈，八角煥明孔昇天中。
　　天真皇人曰：修飛仙之道，當以五月五日、七月七日朱書上四字，向南服之，身體受津，內外光明，萬神鎮宮。又以本命之日，朱書第五、第六二字向本命服之，三官削地籙，南極度仙名。又以立春之日，朱書第七、第八二字，向北服之，萬魔降伏，鬼精滅爽，神真總歸，身飛太清。
　　太安皇崖天音玉訣第二
　　皇崖天中上二字，書金闕之南，主天地開闢之運。其第三、第四，二字書大羅之上通真之房，主諸塵穢之氣，總得度人名。其第五以下四字，並書南宮福堂之上，主諸飛天得道人高下品秩。合八字，皆方一丈，八角煥明皇崖天中。
　　真皇人曰：修飛仙之道，當以太歲之日，朱書上二字，向東服之，生死皆得隨運往來，光明不絕。又以八節之日，朱書第三、第四二字，向王服之，萬穢清蕩，神氣澄正，名書朱宮，仙官來迎。又以七月七日朱書下四字，向南服之，太極度仙品，九靈記福堂，生死皆受自然之廚，歡樂七寶林中。
　　顯定極風天音玉訣第三
　　極風天中，上二字書月宮之陰，主天王遊宴之儀，制月光之散暉。其第三、第四，二字書玄都紫房，主天地劫會之期。其下四字並書玉京玄臺，主生死錄籍善惡功過。合八字，皆方一丈，八角煥明極風天中。
　　天真皇人曰：修飛仙之道，當以月生三日，朱書上二字，向月服之三百日，面有金容，身有光明。又以八節之日，朱書其下二字，向西北服之，皆得過大小劫會天地之灾。又以太歲日朱書其下四字，向本命服之百日，三官主除地簡，南宮記仙名。二十四年，當有#3夕 三色之雲，迎子上昇景皇之庭，逍遙太無之中，位為景霄真人也。
　　始皇孝芒天音玉訣第四
　　孝芒天中上四字，並題南上朱陵之闕，主生死開度善惡緣對赤簡之錄。其下四字並題日之上館，主得度之人受鍊之容，披九幽之戶，入更生之門。合八字，皆方一丈，八角煥明孝芒天中。
　　天真皇人曰：修飛仙之道，當以本命之日，朱書上四字，向本命服之百日，九幽削宿簡，南宮記仙名，生死滅度，世生福門。又以月十五日正中，朱書其下四字，向日服之三年，日童下降｀，面有日光，滅度則得受鍊而更生，大運滿則得駕乘飛景之輿，遊於三界之上大寂之庭，七祖同福，世世仙王也。
　　太黃翁重浮容天音玉訣第五
　　翁重天中，上二字題玄都九層長樓，主召天中之魔，其第三、第四，二字題三便之門，主制天中魔王謠歌之音。其下四字題北靈上館，主治#4萬鬼之牢。合八字，皆方一丈，八角煥明前重天中。
　　天真皇人曰：修飛仙之道，當以齋日及行道求仙，皆朱書上二字，向北服之，則魔試不干，真靈即降。又以入山請乞及誦經之日，皆朱書其第三、第四二字，向東北服之，則誦詠朗徹，上天遙唱，心神澄正，，七年成仙。又以惡夢及為百鬼所害，朱書下四字，向東北服之，萬鬼束形，三官攝妖，魔精日滅，神真降身，轉輸運足，克成上仙。
　　元思江由天音玉訣第六
　　江由天中，上四字書九天玉闕之上，主四時之氣，定陰陽之數。其下四字則書明真之臺，主滅度之錄，領更生之人。合八字，皆方一丈，八角煥明江由天中。
　　天真皇人曰：修飛仙之道，當以八節之日，朱書上四字，向王服之，則與四時之氣混同，自然經災不滅，履害不傷也。又以本命之日朱書下四字向本命服之，則九幽削錄於地簡，上生名於南陽，七祖同福，長入歡樂之堂。
　　上揲阮樂天音玉訣第七
　　阮樂天中，上二字書紫微臺北軒之上，主得仙道者之品格。其第三、第四、第五，三字書南陽之臺，主校幽夜之錄，開度更生之魂，上昇朱陵之館，衣食自然，居之福堂。其下三字書大羅之上始陽之臺，主上品之人得度大千之界，昇無景之堂者也。合八字，皆方一丈，八角煥明阮樂天中。
　　天真皇人曰：修飛仙之道，當以正旦一日朱書上二字向束服之，百日東華記名上仙之品。又以七月七日子時，朱書其下三字，向北服之，九幽削長夜之錄，南宮紀更生之名，九祖即得去離五苦，上昇玄中福祚之堂。又以八節之日朱書其下三字，向王服之，滅度皆得上昇大羅之上，逍遙七寶林中。
　　元極曇誓天音玉訣第八
　　曇誓天中，上六字並書東華宮青林之館，主天中空生自然之音。其下二字書玄都玉臺之上，主諸真人服御五雲之精，日月之光。合八字，皆方一丈，八角煥明曇誓天中。
　　天真皇人曰：修飛仙之道，當以登齋行道之日，朱書上六字，向王服之，則聲參太極，氣入神霄，上帝遙唱，計日成仙。又以雞嗚時朱書其下二字，服之而嚥雲牙，百日面有光精，五府充溢，舉形鍊仙，九祖出幽夜，更生人中，功滿克得駕乘三素之餅，遊宴紫微之宮也。
　　皓庭霄度天音玉訣第－
　　北方五炁玄天八會書音
　　霄度天中，上二字書玄都長樓之上，主天地開閉，明自然之真。其第三、第四、第五、第六，四字書神樓之上，主天地劫會之交，度得道人，鍊以太和之炁，使得入於自然之真也。其下二字，書天門之扉#5，主得度之人上詣天門，受鍊而還也。合八字，皆方一丈，八角煥明霄度天中。
　　天真皇人曰：修飛仙之道，當以正旦朱書上二字，向東服之，則隨運輪轉，不失本形。又以正旦朱書其次四字，向東服之，滅度即得受鍊太和之炁，而入自然之真。又以九月九日朱書下二字向西北服之，己身滅度，則與九祖同昇九天之門，受鍊而更生也。
　　淵通元洞天音玉訣第二
　　元洞天中，上二字書扶桑司靈之
　　館，其次二字書東井華林之堂，主洪水四出，盈縮之度。其下第五、第六、第七、第八，四字並書太極宮中，主大水出時，司命校錄，度學仙之人。合八字，皆方一丈，八角煥明元洞天中。
　　天真皇人曰：修飛仙之道，當以冬至後甲子日，朱書上四字，向北服之，二十四年，則能水行，河伯伺迎，萬靈侍衛，天灾不傷也。又以朱書下四字佩身，則名參帝錄，生死為仙。大水出#6時朱書，北向服之，則烏母迎以鳳輩，上登崑崙#7之山，逍遙遊觀洪波之津也。
　　太文翰寵妙成天音玉訣第三
　　妙成天中，上二字書月之上館，主明天地之陰陽，通長夜之光。其第三、第四，二字書三便之門，主生死之籍，度得道之人。其第五、第六、第七、第八，四字書紫微雲宮，主生死得度之人，羽服飛行之儀。合八字，皆方一丈，八角煥明妙成天中。
　　天真皇人曰：修飛仙之道，當以月生三日，朱書上二字，向月再拜而吞之，七年身內發明，昭見五內。又以八節日，朱書其第三、第四二字，向王服之，皆得度大會之灾，身為聖王之民，五帝保舉，位列仙王。又以八節日朱書#8其下四字，向王服之，生死皆得上詣朱陵，受仙衣羽服而遊諸天也。
　　太素秀樂禁上天音玉訣第四
　　禁上天中第一、第二，二字書玉臺之上，主空洞自然之書。其第三、第四，二字書三便之門，主生死圖籍，試得道之人。其第五、第六、第七、第八，四字書紫微長樓，主總監諸天氣，主得道人昇遷之名。合八字，皆方一丈，八角煥明禁上天中。
　　天真皇人曰：修飛仙之道，當以正旦朱書上二字，向王服之，身與四時節候相應，誦詠靈音，上參晨霄。又以七月七日中時，朱書第三、第四二字，向本命服之百日，北帝削死籙，南宮上仙籍，魔王保舉，生死得道也。又以八節之日，朱書其下四字，向王服之，七祖八年皆得上昇朱陵之府，身與諸天同友，交遊上清也。
　　太虛元上常融天音玉訣第五
　　常融天中，上四字書紫微上宮通陽之館，主得度之人功德輕重之品。其下四字書天北元玄斗之中，主鍊度得道人身，以遷自然之堂。合八字，皆
　　方一丈，八角煥明常融天中。
　　天真皇人曰：修飛仙之道，當以七月七日，朱書上四字，向王服之百日，三界書其功名，名上#9朱陵之府，七年位為真人。又以正旦朱書其下四字，東向服之，生死皆受自然，光明去離九幽之根，昇入無極福堂也。
　　太釋玉隆騰勝天音玉訣第六
　　玉隆天中，上四字書玉清雲宮，主眾聖上朝之儀典，主雲霞而聚雲也。其下四字書紫陽上館，主自然之音，和空洞之章。合八字，皆方一丈，八角煥明玉隆天中。
　　天真皇人曰：修飛仙之道，當以八節之日，平旦、正中、日入三時，朱書上四字，向王服之百日，萬神朝己。二十四年則致碧霞之輩，上昇七寶雲宮。又以八節日正中，朱書其下四字，向王服之八年，則能自然知諸天之音，洞達玄虛，與道合同也。
　　龍變梵度天音玉訣第七
　　梵度天中，上二字書紫微太虛之館，主度得道上昇之人。其下六字，並書南陽上官紫臺之軒，主得道功勳輕重之叔。合八字，皆方一丈，八角煥明梵度天中。
　　天真皇人曰：修飛仙之道，當以正旦朱書上二字，向王服之八年，朱宮書名，飛天同功。又以七月七日，朱書下六字，向南服之，二十四年，自然識其先身宿命因緣之根，生死皆得上昇玉清之天，歡樂之#10 宮也。
　　太極平育賈奕天音玉訣第八
　　賈奕天中，上四字書玉清上宮太極陽臺，主虛無自然生真之號。其下四字書北闕玄牝之戶，主六梵之炁，鍊度得道之人。合八字，皆方一丈，八角煥明賈奕天中。
　　天真皇人曰：修飛仙之道，當以正旦朱書上四字，向束服之九年，坐知自然空中之事，太極書名於仙錄之品。又以立冬之日，朱書下四字，向北服之百日，六府受真，體生光明。二十四年，生死皆得上遊大羅之上，逍遙七寶#11之林也。
　　天真皇人曰：修飛仙之道，滅度之法，尸解隱化，輪轉生死，隨運逍遙，無拘太陰。當朱書諸天玉字無量內音，白素佩身，隨文服御，心不受穢，五內清和，六府恬寂，空泊無為。八年洞達諸天，坐見十方，神真交降，體生玉光，馳騁龍駕，白日登晨，玉章上道，四萬劫一傳。修行之法，當依上朱書，隨四時之節。
　　春正月、二月、三月，當朱書文，向王叩齒九通，呪日：
　　飛天大梵，維羅八方。九炁青天，總為神王。
　　五合八會，流煥太空。上開龍漢，神仙之宗。
　　下拔#12長夜，九幽之房。拔度苦魂，朽骸生光。
　　身變毛羽，五色衣裳。蒼龍碧輩，飛步行空。
　　今日上告，青天始陽。萬願諧合，與炁齊同。
　　昇入無形，永保無窮。
　　畢，服文，仰嚥八炁止。
　　夏四月、五月、六月，當朱書文，向王叩齒三通，呪曰：
　　天書敷羅，梵行赤明。上通八道，五合通靈。
　　大運啟期，洞陽鍊精。玉文煥朗，三景自明。
　　下度生死，一切受形。今日良吉，大聖臨庭。
　　九幽開牖，幽房朗清。三惡休息，我道自成。
　　五帝保度，上登華京。七寶林中，長享劫齡。
　　畢，服文，仰嚥八熙止。
　　秋七月、八月、九月，當朱書文，向王叩齒七通，呪日：
　　飛玄八會，結炁成真。六十四字，總靈天根。
　　開度生死，朽骨還人。幽魂披散，受炁上玄。
　　今日時慶，萬願開陳。眾真交會，我願成仙。
　　景與道合，我願我神。得乘素雲，上昇帝晨。
　　七寶歡樂，交友真人。
　　畢，服文仰嚥八炁止。
　　冬十月、十一月、十二月，當朱書文，向王叩齒五通，呪曰：
　　玉字開明，流煥上門。八炁結真，梵行景雲。
　　神王啟光，三象洞分。五色徘徊，照我靈魂。
　　今日值合，仰希帝君。
　　開有出書，授我真文。玉澤交灌，五府生薰。
　　毛羽變化，駕景乘晨。出有入無，仙度自然。
　　七祖同歸，歡樂上元。
　　畢，服文，仰嚥八炁止。
　　天真皇人曰：此呪說之辭，皆四會之炁，八和之音，自然之章。行之者上天遙唱，三界設禮，萬神冠帶，侍衛靈文也。隨節服御呪說，嚥炁百日，諸天記錄，地官削簡。八年神真自降，體生玉光，洞達幽靈，坐覩自然，死尸更生，返月還人，輪轉不滅，生死得仙，道尊伕妙，四萬劫一傳。輕泄漏慢，身負河源，風刀萬劫，終不得仙，明真有格，宜祕之焉。
　　太上洞玄靈寶諼天內音自然玉字卷之二
　　#1 正旦：原誤作「正日」，據敦煌本改。
　　#2 敦煌本無「五日」二字。疑係衍文。
　　#3 當有：敦煌本作「帝以」。
　　#4 主治：敦煌本作「主召」。
　　#5 扉：原作「扇」，據敦煌本改。
　　#6「出」 字據敦煌本補。
　　#7 崑崙：敦煌本作「須彌」。
　　#8 「朱書」二字據敦煌本補。
　　#9 名上：敦煌本作「言上」。
　　#10 「之」字據敦煌本補。
　　#11 「七寶」二字據敦煌本補。
　　#12 拔：敦煌本作「披」。
　　太上洞玄靈寶諸天內音自然玉字卷之三
　　大梵隱語無量洞章
　　元始天尊時與五老上帝、十方大聖眾，無極至真諸君丈人，同於赤明世界栢陵舍，坐香林園之中長桑之下。天尊迴駕，諸天降席，是時雲霧鬱勃，四景冥合，三日三夜。玄陰不解，天地無光，有如龍漢之前，幽幽冥冥。五老上帝，前進作禮，上白天尊：今日侍座，所未嘗經。天尊出遊，則諸天傾駕，上帝高真、神仙玉女，日月星宿、縱璣玉衡，三界官屬，五嶽神仙、河海水帝，一切神靈，莫不振肅，侍衛天真。當時天朗氣清，風不搖條，地無飛塵，河海靜默，山嶽藏煙，時和氣定，使生死同歡。而閉天光明，白日陰冥，天人惶怖，四座不寧，不審何故，所緣如是，願垂告誨，令眾見明，饒益一切，普得安全。
　　天尊告曰：今日同坐，歡樂難遇，諸天發瑞，靈應自然，玉字煥爛，障蔽天光，未通之始，致如晝冥，日慶時合，希所嘗有。今當普為四眾開天妙瑞，度一切人，咸令四座閉目伏地。於是諸天聖眾同時閉眼，伏地聽命。俄頃之間，天氣朗除，冥腌豁消，五色光明，洞徹五方，忽然有天書字方一丈，自然而見空玄之上五色光中。文釆煥爛，八角垂芒，精光亂眼，不可得看。天尊普問四座大眾：靈書八會，字無正形，其趣宛奧，難可尋詳，天既降應，妙道宜明，便可注筆，解其正音，使皇道既暢，澤被十方。
　　天真皇人稽首作禮，上白天尊：自隨運生化，展轉億劫，屢經侍座，未有今日遭值聖道，開諸法門，得見天書，自然至真。斯八會之氣，合五和之音，非愚情短思所能洞明。今既廁座次，仰覩玄妙，被命狼狽，不敢藏情，逆用張惶，若無神守，輒竭所見，解注其音，冀萬有合，開示來生不及之體。惟蒙曲憫。
　　於是靈妃按筆，太真拂筵，玉女執巾，金童颺香，月宮散花，日精灌津，五老監試，三界衛真，分其分度。三十二天，天有八字。其太黃皇曾天、太明玉完天、清明何童天、玄胎平育天、元明文舉天、上明七曜摩夷天、虛無越衡天、太極濛翳天，八天合六十四字，位屬東方九炁青天。其赤明和陽天、玄明恭華天、曜明宗飄天、竺落皇笳天、虛明堂曜天、觀明端靜天、玄明恭慶天、太煥極瑤天，八天合六十四字，位屬南方三炁丹天。其元載孔昇天、太安皇崖天、顯定極風天，始黃孝芒天、太皇翁重浮容天、無思江由天、上揲阮樂天，無極曇誓天，八天合六十四字，位屬西方七炁素天。其皓庭霄度天、淵通元洞天、太文翰寵妙成天、太素秀樂禁上天、太虛無上常融天、太釋玉隆騰勝天、龍變梵度天、太極平育賈奕天，八天合六十四字，位屬北方五炁玄天。四八天合三十二天，合二百五十
　　六字，皆三十二天大梵隱語無量之音。天有飛玄自然之炁，合和五音，以成天中無量洞章，上演諸天之玄奧，讚大有之開明，中理自然之炁，普度學仙之人，下度生死之命，拔出長夜之魂，元始妙法，億劫長存，其音既朗，其道行焉。大法開明，諸天稱慶，無極大聖眾至真，諸君丈人，五老上帝，十方尊神，神仙玉女，一時行香，旋行三匝，而作頌曰：
　　天尊迴玉駕，降席香園中。至真大聖眾，無極天中王。
　　神仙導日月，鬱鬱披雲宮。五帝翼華轅，三界備十方。
　　日慶眾真會，歡樂難為雙。妙會自然感，靈瑞發空洞。
　　煥爛啟幽期，障蔽日月光。玄陰不解夜，四象並安恭。
　　靈運自應圖，鯈欽明太空。靈書八會字，五音合成文。
　　天真解妙韻，琅琅大有通。玉音難為譬，普成天地功。
　　上植諸天根，落落神仙宗。中演玄洞府，坦明八幽房。
　　開度生死命，拔出長夜亡。地獄五苦解，刀山不生鋒。
　　五道無對魂，億劫並少童。堂堂大乘化，一切不偏功。
　　元始出玉文，是為天中王。不勝情歡喜，飛步誦靈章。
　　天尊開大有，落落諸天明。妙哉龍漢道，八會結成形。
　　煥爛飛空內，流光三界庭。神圖啟靈會，玉書應景生。
　　天真通妙趣，五和合成經。琅琅玉音響，飄飄翠上清。
　　開度無終劫，九幽受光明。巍巍大法門，教導一切生。
　　斯功不可勝，歡樂度萬齡。
　　是時惠澤普流，恩被十方，信向不死，皆得長年。老者還少，病者即康，枯骨生氣，死魂還人，五苦解脫，地獄寧閑。預以有心，皆得神仙矣。
　　天尊告四眾至真：今日同坐一劫之中，開天靈奧，自然玉書，度一切人，其福弘普，廣益眾生。大法既陶，恩無不匝，無極世界，皆受光明，九幽開宥，長夜赦魂。生者歡樂，死者蒙還，諸天人民，宿對種親，是男是女，善惡命根，無始以來，至于今生，生死展轉，殃對相牽，天地成敗，功過難明。今依大有，普告諸天，日月星宿、璇璣玉衡、南斗北斗、司命司錄、韓君主錄、南昌上宮、諸地諸水、五嶽靈山、三官九署、十二河源、長夜之府、九幽之中、四司五帝、一切神靈，採筭錄籍，推校本源，無善無惡，輕重之根，生死右別，條名列言，一切削除，斷絕因綠，普同一度。以今為新，令此一切，咸得道真，大福所普，勿使有偏。
　　天尊有命，諸天敬從。於是四眾同起作禮。舉手指上，俛手指下，无上无下，无極无窮，无深无遠，无幽无隱，无大无小，无始无終，一切普度，同受光明，彈指告眾，一切咸聞。是時四眾同時抗手，仰天彈指。三十二天，日月星宿，一時俱明，地下九幽，无極之底，光景洞徹，无復暗冥，幽隱普見，地藏露形，山川溪澗，一等緬平，冬華結實，枯樹發榮，慶加一切，功載眾生，魚龍踊躍，鳥獸欣嗚，靈歌交會，路無悲聲，天靜地默，三官濳寧，簡對休息，五道不生，人神歡泰，聖道太平。
　　天真皇人曰：《諸天內音自然玉字》 ，皆諸天之中大梵隱語，結飛玄之炁，合和五方之音，生於元始之上，出空洞之中。隨運開度，普成天地之功。斯文尊妙，不譬於常，是故開大有之始，而閉天光明，以寶其道，而尊其文。其字宛奧，非天書之無形，真貴其妙象，而隱其至真。妙感應圖，其法運行，天尊不以我之才吶，而見命＠，使解其義，通其玉音。玄科有制，不敢違命。按筆之日，形魂頓喪，率我所見，聊注其文。是之與非，極我乃心。皇道既明，諸天稱慶，一切覆載，生死並歡，大福普匝，我情自欣，惟願四眾，咸見體明。
　　於是四眾至真尊神，一時稱善。天上天下，地上地下，无窮无極，彌羅世界，一切神靈，莫不範德，尊崇大聖，欣道開明，惟願大法，廣度无終，福流億劫，世世長存，慶加願會，普得道真，不勝罔極。四眾同時俱起，作禮稽首受命。
　　太黃皇曾天音第－
　　太黃皇曾天中，有自然之書八字，文曰亶婁阿薈無惒觀音。天真皇人曰：其八字，飛玄自然之書，字方一丈，文彩煥明，洞輝八方。元始下教，使撰其字，解其音，合成皇曾天中大梵隱語無量之音，以付道君，使教皇曾天中宿有仙名者，度應得道人也。
　　皇曾亶元紀，婁都界上京。阿那震琳響，蒼秀何宛延。
　　元無中生真，惒答通明梁。觀覺朗四冥，音韻自成章。
　　天真皇人曰：其章以皇曾天中合五方飛玄之炁，以和八字自然之音，曰無量洞章。皇曾天去太明玉完天九億九萬炁，元紀以八方維羅之極。婁都者，天中心長樓之名，上承太玄之宮玉京之山也。阿那以婁都之監，主六梵之數，數交則婁都鼓嗚，眾真上朝。薈秀則帝君之遊臺，惒答則日月之門戶。真人乘金輪以開冥，玉女仗華旛，而披紐觀覺，主長夜之錄。四冥拔出九幽之府。若能修齋於八節，誦洞章以和魂，則七祖披朗，朽骸還門，佩赤書於八字，明通無量之音，將乘雲車以上造逍遙七寶之林，仙童玉女侍衛之焉。
　　太明玉完天音第二
　　太明玉完天中，有自然之書八字，文曰須延明首法攬菩曇。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成玉完天中大梵隱語無量之音，以付道君，使教玉完天中宿有仙名者，度應得道人也。
　　大明須靈會，延侍開玉真。明道梵玄路，百披入三便。
　　法輪洞幽遼，攬覺大模新。菩提御綱運，曇頤自迴椿。
　　天真皇人曰：其章以#1玉完天中合五方飛玄之炁，以和八字自然之音，曰無量洞章。玉完天去清明何童天八億萬炁。須延者，玉完天西北闕之號。大劫之交，須延而開，玉真大聖，於是而迴。明道則元始之都，候元始開運。則都候啟道，梵行諸炁，倏欻自朗。三便則三界之門，能知八字之音，則過三便之上，身登大羅之天。法輪則罪福之場，攬覺則生死之端。誦靈音於洞章，則名書於紫宮法輪，列籍於司命攬覺，度魂於更生。菩曇三元上聖，執九色之麾，菩頤把十絕之嬸，上真轉九色以輪還，曇頤旋十絕以停輪。天地得之以無傾，萬道得之以長存，神仙誦之以飛空，五嶽保之以致安，國祚享之以無窮。大劫可以保命，生死可以善綠，奉之者延年，修之者飛仙也。
　　清明何童天音第三
　　清明何童天中，有自然之書八字，文曰稼那阿奕忽訶流吟。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成何童天中大梵隱語無量之音，以付道君，使教何童天中宿有仙名者，度應得道人也。
　　清明稼祿滋，那徑返龍山。阿秀玉林條，奕奕四垂騫。
　　忽覺靈劫化，訶摩以敷晨。流真三界庭，吟嘯來運懃。
　　天真皇人曰：其章以#2何童天中合五方飛玄之炁，以和八字自然之音，曰無量洞章。何童天去玄胎平育天七億萬炁。稼那者，天中玉圖先生，治金華之宮，與龍山連字，偉燦玉清之上鬱勃洞虛之中。領人生死圖錄，總主神仙。阿奕則七寶林中樹名，彌覆四方上聖之遊圃，真人之戲園忽覺。元始，飛天神人也，主大小劫會。訶摩，無名之號。劫運既終，訶摩則以開冥敷法教，普度天人。是時歡樂，道教流行，天度炁促，人道轉喪，末運破壞，故為流吟。萬劫種善，宿有玄名，得遇天音，修誦洞章，玉圖先生則消罪錄於長夜，注名南極長生之宮。七祖被幽而更始，死戶更華琳琅之方，因緣不絕，世世為仙王也。
　　玄胎平育天音第四
　　玄胎平育天中，有自然之書八字，文曰華都曲麗鮮菩育臻。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成平育天中大梵隱語無量之音，以付道君，使教平育天中宿有仙名者，度應得道人也。
　　華都秀東宮，都梵飛天歌。曲爽澄虛漠，麗宛從空和。
　　鮮雲蔭靈宇，菩婁迓參差。育王乘景輸，臻是鬼神家。
　　天真皇人曰：其章以平育天中合五方飛玄之炁，以和八字自然之音，曰無量洞章。平育天去元明文舉天六億萬炁。華都，則天中太乙宮青華門之別名。上有梵天神人，飛遊太極之上，玄歌無量洞章，曲爽靈風之氣，恒拂揚洞章之曲。麗宛，太和玉女也。於華都之門，而和神人之歌。鮮雲者，則慶雲之舒敷，以散八音之上。平育，天帝之隱名，常乘八景之輪，遊觀太極之外，迴十絕之旙，以召大魔之王。平育，天音，眾真所崇誦之者，飛天遙唱，佩其文，三界伺迎，七祖出長夜，上昇南宮，輪轉化生，世為王門。仙童玉女，侍衛身形，道成飛行，上昇平育天。
　　元明文舉天音第五
　　元明文舉天中，有自然之書八字，文曰答落大梵散煙慶雲。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成文舉天中大梵隱語無量之音，以付道君，使教文舉天中宿有仙名者，度應得道人也。
　　文舉答和闕，落落冠三門。大有開龍漢，梵天敷景雲。
　　散馥延霄階，氤氳自生華。靈風流返香，雲上儛空輪。
　　天真皇人曰：其章以文舉天中合五方飛玄之炁，以和八字自然之音，曰无量洞章。文舉天去摩夷天五億萬炁。答惒者，天中之玉闕，以界三便之門。大梵既行，元炁通明者也。故龍漢推數而自開、赤明待運而敷晨，真人散香於玉庭，氤氳揚熏，以拂真慶雲，棲乎紫館，飛天儛乎空輪，慶大宥於元始，欣八字於自然，明玄文以度眾，音洞章以成仙。奉之者脫苦，修之者成真，七祖同歡，世生仙門也。
　　上明七曜摩夷天音第六
　　七曜摩夷天中，有自然之書八字，文曰飛灑玉都明魔上門。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成摩夷天中大梵隱語無量之音，以付道君，使教摩夷天中宿有仙名者，度應得道人也。
　　上明飛延康，灑都出龍漢。玉真開玄夜，酆都度八難。
　　明道結空章，魔王稽首讚。上有始生人，門下典錄筭。
　　天真皇人曰：其章以摩夷天中合五方飛玄之炁，以和八字自然之音，曰無量洞章。摩夷天去越衡天四億萬炁。飛者，飛天神人之號。天地改運，淪於延康，冥冥無開，飛天啟光於散輝，諸天受炁，灑虛玄都。龍漢一會，二倏欻四迴。而玉真者，大聖之號。都有九幽之酆都，人有善功，則大聖開玄夜之戶，酆都度八難之場。七祖於是而返還，幽魂於是而光明，道則八字而開洞章，度死魂而還康。神魔於是而伏，五雲玄哺為糧，上帝育養始生之神，門下韓君司錄度筭於南宮。自非前生萬劫宿有善名者，莫得盻其篇目，參此洞章。奉之者福流九族，生死蒙恩。修之者身生水火，白日登晨也。
　　虛無越衡天音第七
　　虛無越衡天中，有自然之書八字，文曰無行上首迴跋流玄。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成越衡天中大梵隱語無量之音，以付道君，使教越衡天中宿有仙名者，度應得道人也。
　　七曜無上道，行綱梵玄機。上轉天一關，首運倏欻開。
　　迴靈非始駕，蹠起入空飛。流晨制長夜，玄樓自然歸。
　　天真皇人曰：其章以越衡天中合五方飛玄之炁，以和八字，自然之音，曰無量洞章。越衡天去濛翳天三億萬炁。無者，元始之炁。開明无上之道。行者，元元之綱紀，維羅八極。上首者，北斗四非之宮也。運轉天關，推會度數，天數極則大劫交運，迴蹠跋五篇真文之化，乘大運之終而五篇明焉。空無而出、天地自開，人有善功，宿名玄都、即拔長夜，實出九幽，更生善門，長離玄陰，生死福中。越衡天上都之京有空峰之山，乃萬聖之所遊，生死之所歸。學洞玄之道，道成得仙，徑昇空峰之上，受號而騰空也。道未備足，身應滅度、魂昇空峰，受鍊而度南宮也。越衡之旨，理極於此矣。
　　太極濛翳天音第八
　　太極濛翳天中，有自然之書八字，文曰阿跎龍羅四象吁員。天真皇人曰：其入字，飛玄自然之書，字方一丈，文采換曜，洞明八方。元始下教，使撰其字，解其音，合成濛翳天中大梵隱語無量之音，以付道君，使教濛翳天中宿有仙名者，度應得道人也。
　　濛翳阿僧嶺，陀丘交靈勢。龍阜立空峙，羅映曜雲袂。
　　四宮生真景，象論梵三界。吁育鍊朽魂，員童度生契。
　　天真皇人曰：其章以濛翳天中合五方飛玄之炁，以和八字自然之音，曰無量洞章。濛翳天去赤明和陽天二億萬炁。阿者，天中有九折之山連阿相屬。陀者，山上之樓上通玉清之炁，八望三界之鄉。帝君乘三素之雲，駕九龍之輿，上遊阿丘之嶺，下監萬生之罪福。龍者，龍山與阿陀相去九億萬里，山勢相交，日月朋於二山，故羅瑛曜雲也，皆日月之名。四者，四極之宮，中有四極真人，主人命籍。真人常駕象輪之車、遠行三界之中，校人生死罪錄，開度學道之人。佩此文，誦詠洞章，則三界之官皆條名，列言九幽，削於地籍，長夜拔出魂，玉名入於帝簿，生死度於南宮。吁員則長生官中度命之君，得入南宮，吁員即鍊度於朽魂。員童，日中之生童，即灌其津，著生契於四極，洽自然之羽章，七祖歡於福堂，延年萬歲，世生仙王，身度三惡之道，過度八難之場，三界稽首而侍衛，五帝肅然而奉迎。其八天分屬東方始青之炁，炁炁相生，彌羅八極，故天有八音，皆八會之炁，結而成章也。
　　元始天尊告太上道君曰：赤明始開其八天之炁，分度並屬東方青天。天有八字，合六十四音，皆天中大梵隱語，無量之音。行九炁天君之道，當佩其音，誦其章，出入遊行，當叩齒九通，思九色之龍，導從前後，青雲九重，覆匝身形，密呪曰：
　　赤明開圖，八炁迴真。總統玄關，。帝大神。
　　流化九天，纏綿我身。靈音八皇。六十四篇。
　　開明天地，與我合仙。運致龍駕，上昇帝軒。
　　畢，引炁九嚥止。行之九年，八天各以青腰玉女、青華玉童各八人，侍衛身形，致青芽九炁之精，生身光明：徹見虛無。萬徧道成，即得飛行。其道尊法弘教，普度無窮，七祖同福，皆昇南宮。九年並得更生善門之中，勤為護度，諦受勿忘。道君稽一首，奉受命旨。
　　赤明和陽天音第一
　　赤明和陽天中，有自然之書八字，文曰南閻洞浮玉眸詵詵。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成和陽天中大梵一隱語無量之音，以付道君，使教和陽天中宿有仙名者，度應得道人也。
　　赤明南上炁，閻光流八精。洞門吐丹暉，孚景自高明。
　　玉澤充絳府，眸華乘運征。洗垢澄虛漠，說談步三靈。
　　天真皇人曰：其章以和陽天中合五方飛玄之炁，以和八字自然之音，曰無量洞章。和陽天去玄明恭華天九千萬炁。南閻者，和陽天中有流火之庭，爓光煥乎八方。洞浮者則洞陽之宮，南極真人治於宮中。諸是學人，始得道者，皆詣流火之庭，受鍊而成真，然後而得進入洞陽之宮。玉眸，流火之膏也。既受火鍊，體生玉光，絳府充溢，萬神並歸，侍衛身形，輔翼羽衣，位登上真，遊宴紫微。道業未備，運應滅度，魂經洞陽則受鍊而洗，塵埃澄蕩，早還更生，輪轉三界，無有罣礙。故詵詵步三靈也。自無前生萬劫宿有善緣，不得盻其音章。
　　玄明恭華天音第二
　　玄明恭華天中，有自然之音八字，日梵形落空九靈推前。天真皇人曰：
　　其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成恭華天中大梵隱語無量之音，以付道君，使教恭華天中宿有仙名者，度應得道人也。
　　上真梵元始，形化觀妙音。落景隨運迴，空中讚瓊林。
　　九玄導明首，靈童生朽心。推元拔夜領，前魂飛霄吟。
　　天真皇人曰：其章以恭華天中合五方飛玄之炁，以和八字自然之音，曰無量洞章。恭華天去宗飄天八千萬一炁。梵形者，元始天尊也。開龍漢之劫，登赤明之運，號曰元始，上皇開運，號元始丈人，隨世化生，故以一神。落空者，元始空中而出，既有天地，日月三光，而知空中有真文也。靈者，九華真人治於南上宮中，主九幽之下宿對死魂推。推前者，推筭生死功德，人有善功，三官列言，九靈即命主錄筭其功，拔出九幽七祖之魂，魂神披散，昇上南宮，歡樂自然，飛霄歌吟。天中有散華之臺，四斗真人所處焉。臺下有三寶之林，元始書洞章於林中。四斗真人書迎延之符於臺軒，得佩上天之音，真人克受迎延之符，得見迎延之符，逍遙恭華之臺。此符使人項負寶曜，體映玉光，氣合三素，靈洞太空，恭華之音，理妙自然也。
　　曜明宗飄天音第三
　　曜明宗飄天中，有自然之書八字，文曰澤洛菩臺綠羅大千。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成宗飄天中大梵隱語無量之音，以付道君，使教宗飄天中宿有仙名者，度應得道人也。
　　曜明澤龍階，洛覺幽中悅。菩題億萬眾，臺上三萬日。
　　綠被飛青衣，羅英秀玉質。大羅元上色，千劫同一秩。
　　天真皇人曰：其章以宗飄天中合五方飛玄之炁以和八字自然之音，曰無量洞章。宗飄天去皇笳天七千萬炁。澤者，天中山名。其山上眾龍所崛，山有黃房之室，一名玉客之臺。洛覺者，真晨道君之內名，治於黃房之中，混大劫而不終，經龍漢而更明，故幽中而悅焉。菩題者，飛天真人之隱號，有無數之眾，飛於玉臺之上。玉臺處於澤山之陽，三萬日月明其左右。羅映則日月天人之內名，治在日月之宮，上乘大羅之天梵行之炁，運六度之關，以應天地之數。數之欲終，大劫交會，大劫既交，諸天日月會於玉臺也。大千世界之分，天地改易，大千同一而存焉。人佩諸天之音，誦諸天之章，則得駕陵羽之車上昇黃房之室，玉臺之上也。
　　竺落皇笳天音第四
　　竺落皇笳天中，有自然之書八字，文日眇莽九醜韶謠緣邅。天真皇人日：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成皇笳天中大梵隱語無量之音，以付道君，使教皇笳天中宿有仙名者，度應得道人也。
　　竺落眇眇化，莽莽龍漢初。九道并惡元，醜鬼不生軀。
　　韶爽元中縱，謠歌亂太虛。綠綱整三炁，邅值羅天衢。
　　天真皇人曰：其章以皇笳天中合五方飛玄之炁，以和八字自然之音，曰無量洞章。皇笳天去堂曜天六千萬炁。眇眇者，元始淪於延康之中天，書玉字翳而不彰，龍漢開運，其文莽莽。世遇道真，男女並皆壽三萬六千歲。其運之極，又經一劫，九炁各生獸以害惡民，其劫既開後，而九獸改號為九醜之鬼。北帝上真主生死圖錄，故立九醜以輔三官，數極九九八十一萬，度天炁之反九醜，當得轉號為九都使者也。韶者，皇笳天中神霄王之內名。神霄王，魔王之主，常試學道之人學正與不正。魔王恒作謠歌，以亂其心。固者，王即保舉，得王保舉，徑昇皇笳天中。緣澶，則南北二斗君之內諱。人有善功，則列言於南斗，南斗則度三界之難，拔九幽之苦，宣告魔王不敢敗之也。人之行惡，三官列羅於北斗，北斗則告下於魔王，魔王而滅之焉。魂付九幽之下，充長夜之役，萬劫無期，長淪惡緣。皇笳天中有金華之山，山有五帝之宮，常生五色之雲。日月俠乎左右，飛仙翼其華軒，學成得道皆詣金華之山，受太乙之信，以制神霄之王，滅大魔之試，然後而得乘景輸之車，遊宴於八方也。
　　虛明堂曜天音第五
　　虛明堂曜天中，有自然之書八字，文日雲上九都飛生自騫。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成堂曜天中大梵隱語无量之音，以付道君，使教堂曜天中宿有仙名者，度應得道人也。
　　虛明雲天子，上關玄玄門。九疊鬱陵增，都宮羅玉根。
　　飛香繞十絕，生炁鍊五魂。自開不死路，騫林歌要言。
　　天真皇人日：其章以堂曜天中合五方飛玄之炁，以和八字自然之音，曰無量洞章。堂曜天去端靖天五千萬炁。雲上者，飛天神人內諱也。開龍漢之劫，啟赤明之運，敷自然之書，立天地之根，三象既分，而有九層之臺，處乎玉京之山，煥乎玄都之上，飛天常散百和之香，流五雲之華以灌。飛天真人臺上有太真玉郎，一日三迴十絕之旛。迴旛一周，則諸天上朝，繞臺三匝，誦詠洞章。飛生者，南上更生之神也。學人能誦洞章，聲參上宮，諸天稱慶，飛生即為開不死之路，流長生之炁，下鍊五魂之神，魂神受鍊，八景存焉。八景備守，則共舉人身，上昇九層之臺，遊於騫林之中，身佩天書，口誦洞章，二十四年，期得上朝玄都之宮也。
　　觀明端靖天音第六
　　觀明端靖天中，有自然之書八字，文曰那育郁馥摩羅法輪。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成端靖天中大梵隱語無量之音，以付道君，使教端靖天中宿有仙名者，度應得道人也。
　　端靖那梵語，育延十轉天。郁默誦靈歌，馥童唱劫年。
　　摩夷聞稽首，羅密自束身。法化開滅度，輪轉咸歸真。
　　天真皇人曰：其章以端靖天中合五方飛玄之炁，以和八字自然之音，曰无量洞章。端靖天去玄明恭慶天四千萬炁。那者，天王侍郎之內名，生成四時之炁，梵行虛無之綱，以正端靖天中之分度。育者，天關之空輪也。郁馥，中斗靈童之名。常運育輸於太無，迴十轉以召其天關。十轉則十方大聖上朝玉宮，萬神齊真而郁馥唱焉。摩羅者，天中大魔之內諱也。郁馥一唱，則魔王束身，天開八方法輪之門，以度下世學者之身。學知四時之炁，十轉之關，則入法輪之門，駕乘八景之輿，昇乎玉清之中，上朝紫微之臺，位及眾真之賓也。
　　玄明恭慶天音第七
　　玄明恭慶天中，有自然之書八字，文曰霐持无鏡攬姿運容。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成恭慶天中大梵隱語无量之音，以付道君，使教恭慶天中宿有仙名者，度應得道人也。
　　玄明霐雿都，持甖注東華，無色玄玄宗，鏡飈宛大羅。
　　攬覺妙自歸，姿生豈云多。運抗不終劫，容納線太和。
　　次真皇人曰：其章以恭慶天中合五方飛玄之炁，以和八字自然之音，曰無量洞章。恭慶天去極瑤天三千萬炁。玄明，則恭慶天之限也。霐者，天上都監之神內名也。雿都是紫微宮曲房之號，都監之砷，治曲房之內內，總眾真之錄黃簡之文。特者，龍廄之名，眾龍蟠乎其中，常銜金甖而運東并之華，以灌諸天真人。華者，月中黃華之精，祆注東井之中，流津無窮之源。無鏡者，則飛天神王遊於大羅之上，出無色之光，總生死之籍，開度學道之人，攬姿者，是三界之門，知攬姿之號，則神王拔出九幽之魂，開長夜之府，度於三界之門也。運容者，則太和玉女，人度三界則運容，導以朱靈之炁，灌以太和之津，形止福德之堂，保劫運而無窮也。
　　太煥極瑤天音第八
　　太煥極瑤天中，有自然之書八字，文曰馥朗廓奕神纓自宮。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成極瑤天中大梵隱語无量之音，以付道君，使教極瑤天宿有仙名者，度應得道人也。
　　太煥馥上京，朗臺秀西靈。廓為大模範，奕奕神公生。
　　神為滅度宗，纓絡拔長冥。自入更起門，宮中歡長齡。
　　天真皇人曰：其章以極瑤天中合五方飛玄之炁以和八字自然之音，曰無量洞章。極瑤天去孔昇天二千萬炁。太煥者，則極瑤天之始元也。赤明始開，八字煥乎空玄之上，而極瑤之天，於是植焉。馥朗是天中玉京玄臺之別號，西靈真人常誦無量洞章，旋行其上。廓奕則是天中神公之內名，與元始同生為玄炁之範，開滅度之門，教學仙之人。君能明八字之音，則神公開長冥之戶，身入更起之門，上登玉京之臺。歡樂紫微宮中，有神纓之章，滅度之屍，得神纓之童，一歌無量之章，立得返形於三鍊之房，身受自然之炁，歡樂無窮之齡也。
　　元始天尊告太上道君曰：赤明始開其八天之炁，分度並屬南方丹天，天有八字，合六十四音，皆天中大梵隱語無量之音。行三炁天君之道，當佩其音，誦其章，出入遊行，常當叩齒三通。思朱雀鳳凰翻翔其前，絳雲三重，覆匝身形，密呪曰：
　　三炁徘徊，靈鳳來飛。玉音八字，煥爛紫微。
　　日吉大慶，我道洞開。朱丹哺飴，仰嗡靈暉。
　　身生水火，絳帔羽衣。登空玄步，足踐鳳梯。
　　周旋八天，七祖相隨。
　　畢，引炁三嚥止，行之三年，八天各以太丹玉女、太陽玉童各八人，侍衛身形，降致朱丹，三炁之精，返白留容，萬劫不傾，七祖同昇，上入福堂，返胎王家，即得更生。其法弘普，廣度無窮，勤為用心，諦受勿忘，道君稽首，奉受命旨。
　　太上洞玄靈寶諸天內音自然玉字卷之三
　　#1#2「以」字據上下文例補。 
　　太上洞玄靈寶諸天內音自然玉字卷之四
　　元載孔昇天音第－
　　元載孔昇天中，有自然之書八字，文曰刃利禪猷婆泥咎通。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成孔昇天中大梵隱語無量之音，以付道君，使教孔昇天中宿有仙名者，度應得道人也。
　　元載忉悅境，利浮爓洞陽。禪享苦生界，猷命化南宮。
　　婆耶有鍊池，泥津飾彫容。咎醜遏生源，通勃肆鼓洋。
　　天真皇人曰：其章以孔昇天中合五方飛玄之炁，以和八字自然之音，曰無量洞章。孔昇天去皇崖天九百萬炁。元者，元之始，載梵行之炁以成孔昇之天。刃利者，南無際世界之號，禪是刃利之國。生存其國，則為苦生無善之根，其界上有洞陽之宮，浮爓為流火之庭，熒飾光芒。靈文既明，刃利國土改為福德之堂，苦生之魂皆得度入洞陽之宮。猷是南上好生君內名也。婆泥，則鍊池之靈童也。苦生之人，得度洞陽之宮，皆詣鍊池受靈童之鍊，而更生福德之世。咎通，刃利世界之魔神，常遏人生生之路。人知好生君名，詣靈童而受鍊，魔神即奉之焉。學得八字之音，則刃利之境，無極靈官侍衛其身，而造南霍，則仙人伺迎，三年必能策丹霄之輪，上昇三炁之天也。
　　太安皇崖天音第二
　　太安皇崖天中，有自然之書八字，文曰宛藪滌色太眇之堂。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成皇崖天中大梵隱語无量之音，以付道君，使教皇崖天中宿有仙名者，度應得道人也。
　　太安宛太漠，藪遙但赤明。滌蕩塵滓氛，色界大羅青。
　　太漠導真科，眇邈空洞經。之歷飛天誠，堂堂更化生。
　　天真皇人曰：其章以皇崖天中合五方飛玄之炁，以和八字自然之音，曰：無量洞章。皇崖天去極風天八百萬炁。太者，虛之名，以安皇崖之天。天有帝王，監名宛藪，而開太漠之徑，以明八字之文。明道既彰，大羅之上鬱然澄清。滌色者，是色界上飛天真人也。常乘景雲之車，駕九色之龍，遊乎三界之上，出入玉清之中，蕩除塵滓之炁，開度善根之人。太眇為空洞之化，結自然之章，理明道以教導，勸拯度於萬生。學見八字之音，洞知天中之名，飛天降致景雲之車，載兆上昇，化生之臺也。
　　顯定極風天音第三
　　顯定極風天中，有自然之書八字，文曰流羅梵萌景蔚蕭嵎。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成極風天中大梵隱語无量之音，以付道君，使教皇崖天中宿有仙名者，度應得道人也。
　　極風流元景，羅暉曜九玄。梵綱迴天劫，萌邃固玉根。
　　景行歷長夜，蔚秀落華年。蕭仞空中立，嵎上對清賓。
　　天真皇人曰：其章以極風天中合五方飛玄之炁，以和八字自然之音，曰無量洞章。極風天去孝芒天七百萬炁。極風，洞極之炁，綱維八員而成天也。天立而八字明焉。流者，天王之內名。處乎紫霄之上，遊觀玉京之山。羅者，月女之諱。流暉極風之天，洞照九玄之員。梵則飛天之人，萌則元始之神，飛天則迴九天之關，大神則固極風之根。景皇四上真人蕭蔚，亦是景霄仙人，並治玉京之臺，常乘三色之雲，歷校長夜之中，料生死於簡籍，開度善根之魂，萬劫長對，並係之焉。若修靈文於洞章，則仰披九玄之房，乃得駕三色之雲，上昇景皇之草，拔九幽之魂，死骸更生法輪之門。
　　始皇孝芒天音第四
　　始皇孝芒天中，有自然之書八字，文曰易邈無寂宛首少都。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成孝芒天中大梵隱語无量之音，以付道君，使教孝芒天中宿有仙名者，度應得道人也。
　　始皇易有炁，邈哉何寥寥。無形空中有，寂庭秀玉標。
　　宛覺摩羅真，首負三素颷。少童翼朱日，都圓煥幽寥。
　　天真皇人曰：其章以孝芒天中合五方飛玄之炁，以和八字自然之音，曰无量洞章。孝芒天去浮容天六百萬炁。始皇天中大梵始行之炁，以綱維孝芒之天。天中有天王，號曰易邈。從龍漢而來，赤明而出，在始開之中，故曰寥寥。在虛無之內，處乎寂寂之庭，神景玉秀，為萬道之標。宛首者，太上道君之號。道君駕乘八景玉輿，策三素之雲，開元始之玄奧，演大法以度人。少都是日中靈童名也。恒散日精以濯真，流飛華以拂靈，披長夜之戶，明九幽之房。學聞天中之音，則洞天中之名，天王下飛景之輿，降三素之軿，度身三界之上，進入寂寂之庭也。
　　太皇翁重浮容天音第五
　　太皇翁重浮容天中，有自然之書八字，文曰阿繿郁竺華漠延由。天真皇人曰：其八字，飛玄自然之書，字方一丈，文采煥曜，洞明八方。元始下教，使撰其字，解其音，合成翕重夫中大梵隱語無量之音，以付道君，使教爺重天中宿有仙名者，度應得道人也。
　　太黃阿雲樓，繿波霄上吟。郁默遏玄路，竺＠歌謠音。
　　華界多欲門，漠漠不可尋。延演億萬眾，由庭成鬼林。
　　天真皇人曰：其章以浮容天中合五方飛玄之炁，以和八字自然之音，曰無量洞章。浮容天去江由天五百萬炁。太皇中元之炁，梵太漠之綱，以成翁重天。天有九層之樓，結雲炁而峨峨。阿＠者，則天王之隱名。常乘景霄之輪，遊觀九層之阿，處玉樓之上，上嗚洞章以召魔王。上為真仙之館，下為鬼神之家。郁默者，為天中魔王之隱名。竺＠則是魔王之都伯也。恒在欲界之上，誦詠空洞之歌，延演則是束鬼之庭。由者則為禁鬼之房。天王上登雲樓之上，吟誦無量之章，則天魔應響而來，草鬼詣由而伏形。真人常佩八字而飛空，誦無量而登玉清，竊其音則洞徹，盻其篇則洞靈。奉之者則九祖開泰，修之者則死骸而更生也。
　　無思江由天音第六
　　無思江由天中，有自然之書八字，文曰九開自辯阿那品首。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成江由天中大梵隱語無量之音，以付道君，使教江由天中宿有仙名者，度應得道人也。
　　九玄乘運明，開清長夜宮。自以靈運會，辯集大化通。
　　阿丘超龍嶺，那耶翼三房。度品飛天眾，首化以成童。
　　天真皇人曰：其章以江由天中合五方飛玄之炁，以和八字自然之音，曰無量洞章。江由天去阮樂天四百萬炁。九開大衍之數，天地未光，有九分之關，轉輪三炁，九度明焉。江由天炁於是而立，九五列位，開定陰陽，法化流演，萬品受生。阿丘，天王之內名。常乘九色之龍，駕三素之軿，上登龍山之巔，遊觀九玄之中。那耶者，飛天神人之隱諱，飛行三界之上，歷披長夜之宮，開九幽之房，拔度善人之魂。有明八字之音，誦詠無量之章，則九祖得出長夜之府，幽魂更生朱陵之宮，可謂朽木生華，死骸還童，長修不怠，則飛天齊功也。
　　上揲阮樂天音第七
　　上揲阮樂天中，有自然之書八字，文曰無量扶蓋浮羅合神。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成阮樂天中大梵隱語無量之音，以付道君，使教阮樂天中宿有仙名者，度應得道人也。
　　阮樂無為始，量度飛天人。扶曦通幽夜，蓋慶流上玄。浮爽乘運歸，羅界開大千。合慶更生賓，神公定命年。天真皇人曰：其章以阮樂天中合五方飛玄之炁，以和八字自然之音，曰无量洞章。阮樂天去曇誓天三百萬炁。阮樂天中有无量品大聖眾，无量則大眾之始神也。總統飛天之人，皆受其品量而得遷昇也。扶曦者，則更生真人內名。常校幽夜之錄，簡善惡之根。善者受其開度，惡者極其對根。
　　蓋者，玄中之福堂大號也。幽夜之魂，受真人開度，謂之浮，乘運而歸，上昇福堂。羅者，大羅也，而開大千世界間合更生之賓，上詣大羅之天。神公是大羅天之丞相，為受更生之賓，定命籍於朱宮，削死根於三官也。學知八字之音，則九祖受福於真人，拔幽夜之萬劫，受更生於神公也。
　　無極曇誓天音第八
　　無極曇誓天中，有自然之書八字，文曰玉誕長桑栢空度仙。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成曇誓天中大梵隱語無量之音，以付道君，使教曇誓天中宿有仙名者，度應得道人也。
　　曇誓玉都上，誕騫秀東華。長條班紫洞，桑林翠碧霞。
　　栢卉和神風，空生自然歌。度人三界庭，仙堂養雲芽。
　　天真皇人曰：其章以曇誓天中合五方飛玄之炁，以和八字自然之音，曰無量洞章。曇誓天去霄度天二百萬炁。玉誕者，曇誓天中都名也。上有騫林之樹，覆蔭東華之宮。騫林之葉有大洞之章，紫書玉字，煥乎上清。下有扶桑之樹，上森騫林之叢，碧雞嗚其蓋，青霞翠其峰，神風流返香之草，以鼓桑林百籟之音，神風一詠，空生洞章。度仙者，曇誓天中飛天神人也。常以雞鳴之始，上登玉臺之上仙堂之中，取五方雲芽之精，仰咽日月三晨之光。常簡學仙之人生死錄籍，開度九幽之魂，昇入法輪之門。學知此法，則能策神風以飛煙，上昇騫林之叢，七祖則出長夜之府，上登更生之宮也。
　　元始天尊告太上道君曰：赤明始開其八天之炁，分度並屬西方素天，天有八字，合六十四音，皆天中大梵隱語無量之音。行七炁天君之道，當佩其音，誦其章，出入遊行，常當叩齒七通，思白虎師子導引左右，素雲三重覆匝身形，密呪曰：
　　七炁金靈，八天尊神。白虎策輦，師子捧轅。
　　七炁纏綿，鍊我成仙。身發金光，肺映素雲。
　　內外變化，昇入洞門。七祖出夜，九幽放魂。
　　三塗五苦，長斬惡根。同歡福舍，受慶自然。
　　億劫開度，隨運長存。
　　畢，引炁七咽止。行七年，八天各以太素玉女、玉童各八人侍衛身形，降致太素七炁之薰，留年住世，萬劫童顏，慶及七祖，昇度南宮，返胎更生，世世王門。大乘妙道，普度天人，勤為用心，勿忘我言。道君稽首，奉受命旨。
　　皓庭霄度天音第一
　　皓庭霄度天中，有自然之書八字，文曰玃無自育九日導乾。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成霄度天中大梵隱語無量之音，以付道君，使教霄度天中宿有仙名者，度應得道人也。
　　霄度玃靈運，無量洞得真。自抗不終劫，育生保長年。
　　九會應玄機，日童披夜還。導蕩長夜戶，乾門鍊五仙。
　　天真皇人曰：其章以霄度天中合五方飛玄之炁，以和八字自然之音，曰無量洞章。霄度天去元洞天九萬九千炁。霄度是元始始開之炁，溟涬無色之中。玃無，是龍漢之天飛天神人也。元始始開之際，玃無乘運而出，凝自然之精，而立霄度天焉。故曰無量而得真也。霄度既立而自抗，不終天劫。育者，霄度天王之內名。常駕象輪之車，遊行九玄之門，轉九機之度，以應劫會之期。天運之終而日童停光，拔度學者之人，灌以水母之精，導以太和之炁，攝召長夜之魂，得出九幽之戶，皆上詣天門，受鍊五神，進昇朱陵之宮，受福祿於天堂，逍遙無為，永居自然也。
　　淵通元洞天音第二
　　淵通元洞天中，有自然之書八字，文曰坤母東覆形攝上玄。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成元洞天中大梵隱語無量之音，以付道君，使教元洞天中宿有仙名者，度應得道人也。
　　元洞坤幽戶，母宮運地關。東河受靈會，覆山繞長源。
　　形居無窮炁，攝鳥對帝君。上選皇生錄，玄圖記仙人。
　　天真皇人曰：其章以元洞天中合五方飛玄之炁，以和八字自然之音，曰無量洞章。元洞天去妙成天八萬八千炁。淵通者，通元之炁，炁凝而成元洞天也。坤母者，太陰都候九靈之母，治在東海扶桑暘谷之淵，常總地機輪轉元炁，上應天關。天關轉，地機動，周天一度，水則涌三千三百度，九江涌溢，水則彌天。東海受會，制期河源，覆山水神也。治於須彌之山，以山鎮固於巨海，遏斷於長源，則地機而不淪，保劫而長存。會之欲交，而坤母出東海之上，攝召鳥母。鳥母則水之候神，上詣帝君，而申劫會，以度學仙之人。上選者，上帝司命也。水欲出而司命科校學仙人名，上言玄都之宮，有知八字之音，大水出時，則鳥母迎以鳳車，上登須彌之山，倏欻之間，而天地都清矣。
　　太文翰寵妙成天音第三
　　太文翰寵妙成天中，有自然之書八字，文曰陀羅育邈眇炁合雲。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成妙成天中大梵隱語無量之音，以付道君，使教妙成天中宿有仙名者，度應得道人也。
　　妙成阿陀嶺，羅暉曜玉階。育生部十部，邈匡三界畿。
　　眇眇行上雲，炁結成羽衣。合景北靈館，雲上擭手飛。
　　天真皇人曰：其章以妙成天中合五方飛玄之炁，以和八字自然之音，曰無量洞章。妙成天去禁上天七萬七千炁。妙成以龍漢洞玄之炁，赤明開運，其炁於空洞之中，與五篇真文結炁，俱明元始，號妙成之天。陀者，天帝之內名，與妙成俱生在雲阿之嶺。羅者，是月妃之內名。陀在雲嶺之上，抱月而明也。妙成立，而有天中神，字曰育生，總統十方飛天之神也。邈是天中神王羽林監。神王常使匡御三界之上，以簡人生死之籍，主魔王保舉得道之人，得魔王保度，上詣羽林監，受符以昇天，眇眇行雲宮之中。羽林結雲炁以成衣，身衣結雲之衣，遙入朱陵之宮，而受福於天宮，則與飛天合景雲上而飛也。學知天中之音，則三界所稱也。地祇奉迎，洞明鬼神，而坐知自然，三十二年則能駕空飛行三界，遊乎上清，七祖即得開出長夜，度身朱宮，逍遙無為，衣食自然也。
　　太素秀樂禁上天音第四
　　太素秀樂禁上天中，有自然之書八字，文曰飛天大醜總監上天。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成禁上天中大梵隱語無量之音，以付道君，使教禁上天中宿有仙名者，度應得道人也。
　　秀樂飛空經，天人誦靈書。大隗妙法羅，醜伯促運除。
　　總攝八會炁，監度長夜軀。上受南宮食，天賓同福廬。
　　天真皇人曰：其章以禁上天中合五方飛玄之炁，以和八字自然之音，曰無量洞章。禁上天去常融天六萬六千炁。秀樂者，則禁上天飛玄之炁，而結成空洞之經，以度禁上天人。飛天者，是十方飛天神王也。常在飛玄之上，而誦空洞之經，以和自然之炁，拔度學道之人。大隗，則三界之都錄，主生死之圖籍。醜伯，則是三界之魔王，常受事於大隗。學識其音則享福，不知其音則被殃，故得魔王保舉而身昇三清也。總是飛天都統之官，常攝八會之炁，以促天地之運炁。監則天王之監，領長夜之宮，校學道簿錄，開度九幽之魂。學知天中之音，則天王之監列言大陳，勤錄仙簿，得為真人，九祖父母，即出長夜，上昇南宮，逍遙歡樂，與飛天同賓也。
　　太虛無上常融天音第五
　　太虛無上常融天中，有自然之書八字，文日沙陀劫量龍漢瑛鮮。天真皇人曰：其八字飛玄自然之書，字方一丈，文彩煥曜，洞明八方。元始下教，使撰其字，解其音，合成常融天中大梵隱語無量之音，以付道君，使教常融天中宿有仙名者，度應得道人也。
　　常融沙蘭宮，陀丘巨億人。劫運改大羅，量度飛天真。
　　龍為無崖固，得道難可新。瑛勃保靈運，鮮童歡長年。
　　天真皇人曰：其章以常融天中合五方飛玄之炁，以和八字自然之音，曰無量洞章。常融天去騰勝天中五萬五千炁。常融天是無上洞極之炁，而結成天。天中有沙蘭之宮，是紫微之別館，處乎玉清之上，煥乎紫虛之中。中有陀丘之眾，臣億萬人。陀丘者，是新得度受靈之人也。功德未備，故散處其中，劫運一交，則陀丘之眾，計功之重而得昇度朱陵之宮，受福而仙也。龍者，龍漢之時，道始純朴，徒有其化，難可為新。瑛勃者，龍漢之時，飛天神人也。常開度九幽之魂，度蘭宮之中。鮮者，南宮之童，學人得度而鮮童鍊其形容，度於朱陵之上，受福於歡樂之堂也。
　　太釋玉隆騰勝天音第六
　　太釋玉隆騰勝天中，有自然之書八字，文曰碧落浮黎空歌保珍。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成騰勝天中大梵隱語無量之音，以付道君，使教騰勝天中宿有仙名者，度應得道人也。
　　騰勝碧重雲，落羅曜上玄。浮空禮七寶，黎度慶玉文。
　　空嘯詠靈風，歌章歡天賓。保此不終劫，珍我自然篇。
　　天真皇人曰：其章以騰勝天中合五方飛玄之炁，以和八字自然之音，曰無量洞章。騰勝天去梵度天四萬四千炁。騰勝者，赤明九鍊之炁，以成騰勝之天。天中常生碧霞之雲炁，以蔭騰勝之天。落者，雲中飛天之神，常乘碧霞之輩，遊於騰勝之天。一日三時，引天中之眾聖，上朝七寶之宮。浮黎，天王之內名。象聖上朝，而天王稱慶焉。空者，天中之侍宸，嘯而靈風聚煙，靈風既鼓，音成洞章。學知八字，則明天音，七祖去離九幽之府，上昇南宮，為飛天之賓，保此不終之劫，珍其自然之功，既入無為之堂，而保我至真之篇也。
　　龍變梵度天音第七
　　龍變梵度天中，有自然之書八字，文曰惡奕無品洞妙自真。天真皇人曰：其八字飛玄自然之書，字方一丈，文彩煥曜，洞明八方。元始下教，使撰其字，解其音，合成梵度天中大梵隱語無量之音，以付道君，使教梵天中宿有仙名者，度應得道人也。
　　梵度惡緣界，奕奕昇靈門。無中拔長夜，品量九幽魂。
　　洞明宿對根，妙覺有始端。自入歡樂舍，合真齊仙羣。
　　天真皇人曰：其章以梵度天中合五方飛玄之炁，以和八字自然之音，曰無量洞章。梵度天去賈奕天三萬三千炁。梵度天從龍漢後一劫，而受龍變之號，結大梵之炁而成天焉。惡奕者，天王之內名，住於龍漢之中，諸緣並盡，而得過度三界之庭，昇入太虛之館，受九仙之鍊，而得進登大聖之號。赤明開運，元始錫為梵度天王，故奕奕而昇靈門也。無者，太元真人，受天王之符，而度長夜之魂，品量功德之錄，斷絕宿命之根，受度之魂，既去九幽之對，而得度妙化之堂，便識宿命，其有始端，思緣並盡，逍遙歡樂之舍，與飛天而合真也。
　　太極平育賈奕天音第八
　　太極平育賈奕天中，有自然之書八字，文曰元梵恢漠幽寂度人。天真皇人曰：其八字，飛玄自然之書，字方一丈，文彩煥曜，洞明八方。元始下教，使撰其字，解其音，合成賈奕天中大梵隱語無量之音，以付道君，使教賈奕天中宿有仙名者，度應得道人也。
　　太極元始炁，梵行大羅青。恢廓洞崖上，漠漠無象形。
　　幽中有妙真，寂中自生精。度我六梵行，人化三界庭
　　天真皇人曰：其章以賈奕天中合五方飛玄之炁，以和八字自然之音，曰無量洞章。賈奕天去梵行天二萬二千炁。太極者，無數之極而登大羅之上，號賈奕天。元梵，則元始風澤之炁，抗舉澄漢之精，高而洞浮，懸而不落。恢漠者，遠而無礙，有而若無，微不可名，妙不可尋，幽兮寂兮，其中有真，真中生精，度學者之身，六梵之行，人如六梵，而即化形，逍遙三界之上，遊乎大羅之青，名入賈奕天錄，九祖並度大羅之宮，受福於七寶林也。
　　元始天尊告太上道君曰：大運啟期，赤明始開，其八天之炁分度，並屬北方玄天。天有八字，合六十四音，皆天中大梵隱語無量之音，行五炁天君之道，當佩其音，誦其章，出入遊行，常當叩齒五通，思飛龜羽蓋蓊鬱左右，玄雲三重覆匝身形，神童玉女，羽衣飛裳侍衛前後，密呪曰：
　　玄天徘徊，流景上清。大有啟運，八字高明。飛玄澄虛，洞音自生。五炁纏綿，灌我身形。冠帶北單，受鍊洞靈。腎府化仙，內水光精。飛行三界，遊宴紫庭。七祖同慶，歡樂劫齡。七寶林中，返胎更形。長夜滅死，南宮記名。黃籙白簡，世世生仙。
　　畢，引氣五嚥止。行之五年，八天各以太玄玉童玉女五人侍衛身形，降致玄滋五炁之精，停年留劫，保命三清，七祖同慶，世世生仙，其法高妙，深寶勿輕。道君稽首，奉受命旨。
　　天真皇人稽首上白天尊：自受日月，隨運流遷，去來轉輪，一光一冥，一滅一度，一死一生，身受破壞，一敗一成，經履天地，改易光明，幽幽眇邈，非可思議。自龍漢以來，已九萬九千九百萬重劫。緣對相牽，世世不絕，至于今日。亦嘗生王門，亦嘗生賤家，亦嘗生富室，亦嘗生窮寒，亦嘗生人尊，亦嘗為僕使，亦嘗嬰六疾，亦嘗受光明，亦嘗受智慧，亦嘗受愚聾。諸行備經，身未泰定，惡對緣生，而作無道，非人所行。不敬天地，不畏鬼神，不慈不孝，傷害眾生，死循劍樹，足踐刀山，或入寒夜，或入鑊湯，流曳三塗五苦之中，形魂楚撻，痛毒備嬰，萬劫對苦，乃得還生六畜之中，年命無幾，更受死壞，方復還充五嶽長徒，東嶽作役，無所不更，千劫受苦，乃得還生邊夷之中。雖有人形，而無人情，年命無幾，身復死壞，魂逝四瀆，漣汲溟波，塗炭寒冰，晝夜無寧，百劫對盡，乃得還生賤人之中。六疾醜陋，可憎之極，年命無幾，復受死壞，魂入長夜九幽之中，配役三河，裨塞長源，寒癘切肌，諸苦備經，一切緣盡，乃得更生人中之門。形容端正，人道備足，年命無幾，復受死壞，魂魄方還三官，都使驅馳百極，流離鬼庭，萬年罪竟，乃得還生善人之門。財寶無乏，雖受寬泰，年命無幾，復受死壞，魂神方還三官善鬼，受任都伯，統承生死，千年根斷，乃得受生，通靈徹視，坐見鬼神，役使召制，助國救民。或輔帝王平斷四方，年命無幾，復受死壞，魂神乃得為五帝賓友，交遊神仙。百年根對並消，地謫周竟，三官都統，諸天記名，乃得受生富貴之門，王侯之家。榮祿難勝，根盡福生，發心大願，布散窮乏，廣作功德，而受滅度，徑上天堂，逍遙歡樂，衣食自然。二十四年，更生貴門，受炁智慧，五心開聰，修奉經法，賤財重道，慈心一切，恭敬師寶，功德未全，復受滅度，上昇南宮。朱陵度我命籍，三界書我功名。周流十方三十二天，交遊上聖，為太上之賓，十年還在人中，身作師宗，宣通法音，開度天人，教化草生。展轉億劫，無所不經，死備三官徒對，年限垂竟，而又行惡心，罪倍於常，更受死壞，復還三官，對於徒謫，苦痛過先。如此一善一惡，一緩一急，一死一生，一惱一歡，艱辛轗軻，億劫之中。諸惡漏盡，福德自生，乃得還在富貴之門，道得因緣，供養經法，七寶告靈，發心善願，功名得全，為三界所舉，五帝所明，降致雲輿，八景瓊輪，駕空乘浮，白日昇晨，被蒙天尊，曲逮重恩，拂飭朽骸，得見光明，超淩三界，位登天真。今日侍座，歡樂難言。天尊不以先昔所見淺狹，觸事無能，見使注筆，解說天音，命重教嚴，不敢隱情，輒極所見，悉表乃心。雖不覼縷，然經歷前生億劫以來，遊涉天元，隨法生死，恒值真文，自不履其玄化，洞於本根，將感以私短，而切申自然之書，以解曲逮之文，振琳琅之響，叩瓊瑤之音，義體雖不都備，由足申演天地之根矣。其諸天之中，闊狹度數，氣象變化，日月星宿，宮室山林，真人城臺，及魔王鬼神，應承之所由，其事深奧，亦非可都詳，且問難因緣，亦已舊章載，不復一二，論為煩重。今粗解天書五合文義，其道足以開度天人，拔諸苦根，大法開張，澤被十方，今生來世，男女善人，當得此恩。然按元陽玉匱，九天推數運行，靈關周迴，三十二天一交，偽道出行，萬姓心懷，詐共崇奉，此文當還大羅之上，七寶宮中。三五周竟，萬道勢訖，大聖隆興，下世度人，誅罷偽座，退翦逆民，道德興隆，天下太平，國主享祚，十方寧焉。真經輔世，善瑞日生，壬子之初，乙卯之年，至甲子之旬，當有青帝九種仙人，乘九色之龍，出遊泰山，齎此真經， 以掃不祥。真經下世，角音龍釋，得遇吾此道，其祚自強，以保甲申，普度天人，其時歡樂，此經之功也。奉之者享福，修之者神仙。斯文玄奧，廣覆無窮，大法尊重，伏願天尊，普告諸天上帝，大聖尊神，日月星宿，地上地下，五嶽四瀆，及河海水帝，神仙真人，十方世界諸靈官，一切依大有之格，俯仰之科，禁儻漏慢，秘而奉焉。
　　是時天尊舉手彈指，天上天下，地上地下，無極世界，一切神靈，莫不祕奉。諸天大聖眾，同時稽首長跪稱善。天尊告四座大聖眾，無極太上大道君，三十二天、十方尊神等，天真皇人曰：龍漢之前，在延康之中，隨運生死，至于龍漢，乃受緣對，魂形艱苦，塗炭三官，緣盡根斷，得入福門。經覆天地，一成一敗，無復限極，涉見天元，恒值靈寶，世世出法，化度天人。是以洞究天中之事，能解天書自然之文，大法開明，諸天所崇、宜宣至理，音究朗然。故令注筆，解其曲逮，合和五方無量之音，以成諸天，普度來生，其中玄奧，信而可尊。靈音既朗，諸天光明，天上天下，地上地下，十方無極世界，一切神靈，莫不崇奉。依明真玄科舊制，以玉童玉女各二十四人，燒香侍真，檢慢糾非，不得輕宣。四萬劫一出，下世度人，明各檢慎，勿使有言。是時四眾一時作禮，稽首稱善。
　　天真皇人曰：天書尊重，度人无量，貴而享福，慢而禍臻。諸是上天已得道過去無極大聖，至真尊神，及飛天神人，五嶽神仙，莫不備受，崇奉天文自然之音，以成至真者矣。自非宿名金籙，玉字上清，終不得見。脫於漏慢之中，見其篇目，神迷其心，終不開悟。有其宿分，自當發心，願樂神文。生遇其世，與文相值，當齎七寶紋繒之信，詣師告盟，上聞諸天，受而佩身。得佩此文，諸天所敬，三界所稱，五帝所侍，地祇奉迎，一切神靈莫不朝門，將拔九祖於長夜，開度死魂於九冥，返受胎於靈氣，得受生於富貴之門。長與諸天交遊，提攜太上之賓也。
　　五老帝君，宣告諸天，地上五嶽靈山，三河四海，神仙真人玉女，一切神明，天真皇人開大有之妙化，通自然之靈文，天書尊重，禁不輕傳。今生男女，心不懷二，敬信自然。受之者，皆得昇度。奉之者，皆得長年。輕財重法，致魔不言。來生男女，心當破壞，各懷偽黠，貴財賤道，不信至真，縱有歸向，多以浮華，意志不專，貪竊窺覦，致魔有言。故玄科告禁，以七寶紋繒，質求人心。有至學之士，依科寶信，便言名諸天，頒告五嶽，地上神仙，一切記名，宣示魔王，保舉三清，然後而傳。有違玄科，身負風刀，萬劫無還，九祖填夜，長役河源。一切神靈，明識此言。
　　天真皇人告五老帝君：我嘗於龍漢之中，受文於無名常存之君。俯仰之儀，以丹筆書諸天八字之音，合二百五十六字，以黃繒為地佩身。依明真玄科，以金銀、珊瑚、瑠璃、硨磲、水晶、瑪瑙，七寶鎮靈。五色紋繒，各四十尺，以奉神真玄科之信，不得輒虧。至於有心，窮乏不備，貴得表真，當量其輕重，宜而授焉。
　　西王母以上皇元年七月丙午，於南浮洞室下教，以授清虛真人王君，傳於禹，封於南浮洞室石磧之中。大劫交運，當出於世，以度得道之人。
　　太上洞玄靈寶諸天內音自然玉字卷之四