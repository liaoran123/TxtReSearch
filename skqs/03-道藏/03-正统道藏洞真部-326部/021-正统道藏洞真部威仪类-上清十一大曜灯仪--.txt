上清十一大曜燈儀
　　經名：上清十一大曜燈儀。一卷。底本出處：《正統道藏》洞真部威儀類。
　　上清十一大曜燈儀
　　法事如式
　　具位某誠惶誠恐，稽首頓首，再拜焚香，上奏：三清上聖，十極高真，中天星主紫微大帝，日宮月府星君，五星四曜星君，南斗六司星君，北斗九皇星· 君，周天二十八宿星君，本命元辰星君，三官大帝，四府真君，五師三省真君，三界四府，無鞅聖眾。恭望聖慈，一洞回昭鑒。。
　　臣聞：一昱乎晝，一昱乎夜，三光。遞照於無窮；或降之祥，或降之殃，萬彙咸歸於有制。斡分至啟，閉而成歲，司水旱饑穰以戒時。丹桂白榆，雖有雲霄之隔；貫珠合璧，曾無杪忽之差。是故璇璣玉衡，則創乎堯舜之朝；銅儀木器，則備乎漢唐之世。惟曜靈夜光之大德，有五色重輪以儲休；惟陽縈天佐之威嚴，有循軌徙舍以表異。躔次斯顯，分野允符。壇坎奠禮神之方旂，常標著明之象所。以橫目宜觀於經緯，反身自省於行藏。循還十有二宮，列布十有一曜。孰謂道分遠邇，了不相關。其如德召吉凶，動無弗應。矧窮通盛衰之匪忒，皆贏縮逆順之是繇。既咸賴於生成，曷敢忘於奉事。今醮主某夙趍靖館，丕闡仙科，仰覬靈遊，撫塵凡而來下；恭陳淨供，昭悃愊以居歆。稽首歸依，虔誠讚詠。
　　臣眾等志心皈命，日宮太陽帝君，日宮神仙諸靈官。
　　臣聞：大明為眾陽之宗，久照啟羣目之用。推原氣象，內抱烏而外駕龍；判立晨昏，出榑桑而入細柳。萬里同晷，五色開祥。永惟聖神，尚每嚴於兄事；嗟爾士庶，宜若奉於君臨。今醮官某肅啟誠心，輒敢陳乎菲薦；虔宣蕊笈，庶上徹於叢霄。稽首皈依，虔誠讚詠：
　　東望榑桑宮，稽首朝鬱儀。太陽洞明景，寥寥何所思。令我拜金色，候天望英姿。黃華將玉女，臨軒降此時。
　　臣眾等志心皈命，月宮太陰皇君，月宮神仙諸靈官。
　　臣聞：圓魄麗天，清光遡日。或白或黑，常觀縱轡於金樞；乍缺乍盈，詎假修輪於玉斧。素娥縹緲而深隱宮殿，丹桂婆娑而兼覆兔蟾。氣本陰精，允著明威之義；象侔后德，咸依委照之功。今醮主某載肅蘭場，仰瞻霄堮。爰選正一之侶，恭揚隱祕之章。稽首歸依，虔誠讚詠：
　　仰望顧八表，惟月孕陰精。中有太素皇，夫人駕綠軿。耀華光二極，混明照三清。慇懃求至道，五色下來迎。
　　臣眾等志心皈命，東方木德歲星重華星君，諸靈官。
　　臣聞：永惟木德，咸仰歲星。序四時而發春，陳五事而為貌。進退如度，則姦邪息；赤黃而沉，則年穀豐。所臨國昌，迺能安乎。四境同色，兵偃玆實，首於五行。果玩蟠桃，獸蹲剛鬣。今醮士某瞻虎帶之象，惟罄肅恭；詠金繩之章，庶祈昭格。稽首歸依，虔誠讚詠：
　　歲星乘木德，展轉耀東鄉。凌天滋潤澤，正色晃明皇。尋華歌浩漾，擲水詠芝房。經時頻禱祝，獲福自然長。
　　臣眾等志心皈命南方火德熒惑執法星君，諸靈官。
　　臣聞：位居執法之嚴，名記熒惑之重。入太微而受制，參炎帝以乘離。稽考六卿，主司空而兼司馬；贊襄萬務，內理政而外理兵。森劍戟之兼持，儼弧矢之在御。馬逾露逝，旒逐風飛。今醮士某䙌三洞之真文，曾無少懈；仰九天之隱耀，敢有弗恭。稽首歸依，虔誠讚詠：
　　芒角森龍鳳，威光叱十方。丹罡耀午夜，朱火焰三邊。晶明符正氣，劍戟煥兵權。攙搶應滅邊，孛彗敢當先。
　　臣眾等志心皈命，西方金德太白天皓星君，諸靈官。
　　臣聞：測金衡而瞻太白，主大臣而號上公。在義無虧，於言罔失。儲祥降福，國因臨照以寖昌；禁暴夷凶，師必法象而後吉。常御四弦之樂，旁觀五德之禽。專浩氣之清英，儼真容之光麗。今醮士某馳誠霄漢，注想虛無，敢披要妙之文，仰格清明之鑒。稽首歸依，虔誠讚詠：
　　太白凌清漢，騰霜耀素英。亭亭浮瑞彩，皎皎盛長庚。鋒高能禦寇，色潤每降兵。推窮符曆數，合道與長生。
　　臣眾等志心皈命，北方水德辰星伺晨星君，諸靈官。
　　臣聞：微稱曰辰，盛德為智。小則驗夫刑法，大則考諸陰陽。遠主蠻夷，每占象於天街之北；近侔輔相，宜贊元於嵓廟之中。序屬嚴凝，氣明殺伐。立木猴而捧硯，執素卷以抽毫。今醮士某遙跂珠躔，想飈輪之馳鴦；肆陳玉冊，宣雲籕之幽微。稽首歸依，虔誠讚詠：
　　妙哉符五炁，髣髴見真門。嵯峨當丑位，壬癸洞靈君。分輝凝皎潔，□蠁赴思存。仙歌將舞蹈，良久下金天。
　　臣眾等志心皈命，中央土德地候鎮星真君，諸靈官。
　　臣聞：位正中央，時當長夏。仁義禮智主乎信，斯有望於成功；視聽言貌正于心，乃不入於他道。茂著黃帝之德，是為天子之星。帶劍伏牛，杖錫持印，所居關柝，能降吉祥。今醮士某敷䙌碧篆之文，遠飄雲路；祈望翠蕤之仗，俯降塵寰。稽首歸依，虔誠讚詠：
　　高穹符戊己，藏陸起重霄。五行尊暗曜，九土見光朝。甘石推留伏，陶巫算沉寥。上仙垂雨露，伏地禮空遙。
　　臣眾等志心皈命，交初建星羅隱曜星君，諸靈官。
　　臣聞：允惟神首之星，爰播聿斯之詠。號貴權而操勢，循黑道以韜光。冠晨宿之威稜，亦莫余而敢侮；掌日月之薄蝕，其誰曰而不然。身御飛龍，手持寶劍，常占測乎晦朔，庶消弭乎災殃。今醮士某恪奉威容，輒敢陳乎菲薦；虔宣隱韻，庶上徹於聰聞。稽首歸依，虔誠讚詠：
　　神首循黑道，冥冥超至靈。暗明期朔望，陽德晦陰精。高鎮黃旛闕，矛戟耀霜鈴。志心俟多福，稽首誦真經。
　　臣眾等志心皈命，交終神尾墜星計都星君，諸靈官。
　　臣聞：推交終於玉曆，想隱曜於珠躔。愛罔克威，瞋目而仗三尺；武且有力，乘能而立九垓。允惟神首神尾之權，共掌修德修刑之變。怒摧山嶽，怪出龍蛇。思能動之在誠，必轉禍以為福。今醮士某啟雲鳳之韞，衹詠靈文；祈景霄之輪，下臨法席。稽首歸依，虔誠讚詠：
　　處暗表陰德，豹尾鎮星宮。怒指摧山嶽，權凶瞑太空。龍蛇生怪狀，變異忽昏蒙。主人長壽樂，禳應在恪恭。
　　臣眾等志心皈命，天一紫炁道曜星君，諸靈官。
　　臣聞：惟天一之道星，稟木德之餘氧。冠聳琱玉，仰瞻穆穆之容；服曳飛霞，遙想鏘鏘之珮。悠然沖淡，卓爾孤高。燕居申申，主張多遂於閑適；吉祥止止，臨難自脫於迍危。今醮士某祇薦馨香，俯殫懇款，肆披宣於蕊笈，庶上徹於叢霄。稽首歸依，虔誠讚詠：
　　授制宗元帝，含精耀紫微。除陽乘運極，幽顯閟靈機。玉輿登廣漢，金鈴步斗飛。四宿循周度，九土尊天威。
　　臣眾等志心皈命，太一月孛彗星星君，諸靈官。
　　臣聞：切原太一之星，蓋稟夜光之炁。雖歷黑道而可測，然居陰曜而不盈。儼冠服之飾躬，待將趍昕朝之著；凜鈇鉞之在手，又若擁大將之權。或凌犯以興災，唯特達而降福。是宜禳謝，曷罄肅恭。今醮士某薦獻甚微，精誠斯罄，將仰祈乎飈馭，乃恭誦於靈章。稽首歸依，虔誠讚詠：
　　太陰光玉緯，精魄育羣生。青桂黃華輔，鬱羅保素靈。毛頭分怪狀，彗尾或潛經。舍次流災福，齋修洞杳冥。
　　諷經　回向
　　上清十一大曜燈儀