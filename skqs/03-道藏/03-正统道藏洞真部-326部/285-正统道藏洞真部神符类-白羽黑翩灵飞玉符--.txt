白羽黑翮靈飛玉符
　　經名：白羽黑翮靈飛玉符。又名《上清白羽黑翮飛行羽經》撰人不詳，約出於東晉南期。是早期上清派重要經典。一卷。底本出處：《正統道藏》洞真部神符類。
　　白羽黑翮靈飛玉符
　　元始九天父母、太真丈人，同宴景龍之輿，從桑林千真萬騎，飛仙巨虬，御輪流電迅煙，縱體適運，口歌靈篇，逍遙玄丘之洞，解憩清波之邊，遊盤紫虛之館，息駕無崖之端。是時天元煥明，五晨廻光，三素流雲，紫煙吐芳，飛香繞日，馥散太無，華光交煥，三燭合明，凝真上契，咀嚼日根，餐玄注虛，披朗金章，洞嘯九微，靈暢奴刀切，玉也。軒，妙思感於太寂，內念啟於自然。以明上皇元年三月三日元始啟旦，忽致玄靈垂降白鸞之車，黑翮之鳳口銜素章，飛行羽經登空步虛真訣，玉精飛仙導煙，羣神衛靈，菴藹九霄之上，煥赫玉虛之庭，來降於太真，玄授寶經。是日太真丈人方退齋上清，時太帝君、紫微三素元君、天帝君、太微天帝君、高上玉皇之賓，咸同降坐，焚百和之香，置五色神官浮號玉位，列位紫宮，眾真禮經，旋行三周，三素元君起立西向，發玄朗之音，誦慶真羽章，以讚神經。其辭曰：
　　藹沫太虛館，靈風散奇香。蕭蕭玄景上，微飈翼太陽。素鸞迅飛鳳，口銜神羽章。翻翻振九霄，悲鳴喚玄梁。妙訣乘空發，清治道未央。羣真普稱慶，稽首禮玉皇。
　　誦畢。太帝君又起立，北向誦曰：
　　玄鳳迅雲翮，白驚欣躊躇。飛香和芳華，流景耀雲衢。巨虬控長轡，飛仙互相扶。萬真慶嘉吉，欣鳳虛中遊。元始本無跡，玄感自相求。振羽不待駕，飄飄乘煙浮。寶章綜玄綱，五體御靈符。稱慶禮福庭，旋香各三周。
　　誦畢。天帝君起立東向，又誦曰：
　　素羽斑玄翮，乘浮落運迴。流香溢十天，芳芝鬱太微。靈章啟幽機，羽經朗玄輝。至道本無賾，持真景自飛。
　　於是誦畢。太真丈人身建法衣，冠極天無量三寶玉冠，衣無縫九色飛空耀光羽章，左佩流鈴，右帶七元，正南而伏。太微天帝君起，命羽仙侍郎擎執金案，請經，北向長跪，以授於太真，眾仙咸稱善。太真立受經，面發金光，五體即生自然靈飛玉符。登携眾真，共登白鸞之車，駕黑翮之鳳，以宴常陽。東之騫林碧水之境，扶桑之墟九源之口；西遊玄羽素野之域，濛汜之濱；南造朱陵極炎之精，南夏之邑；北到朔陰洞玄之館，寒水之鄉；中盤十絕黃氣陽精太玄玉京，金臺玉室丹之宮，遊朗十天，八域洞清。總領億真，無天不係，無幽不關，無氣不統，無仙不攝，普御羣神，自天以下，莫不範德於太真，仰宗於羽經也。於是帝君各浮玄宮，經劫七千，傳於太上大道君焉。
　　上靈飛玉符，玄仙羽精自然之章，佩之七年，乘空飛行，上登七元。修羽經飛步之道，無此符則不得乘虛升玄。受者青錦九十尺盟天。登修之日，書左手掌心，即握碧霞而飛行。書青繒九寸，佩之左肘，六甲十二神、靈飛玉女十二人，侍立左。
　　下靈飛玉符，元始之精羽玄玉章，佩之九年，乘空飛行，上登五星。行飛步升玄之道，無此符則不得乘空而行也。受者素錦六十尺盟天。登修之日，書右手掌心，即能握素靈而飛。書白繒九寸，佩之右肘，六甲十二神、靈飛玉女十二人侍右。
　　左靈飛玉符，玄氣始生之精素羽之章，佩之九年，乘空飛行，上登五星。行飛步升玄之道，無此符則不得躡雲玄登也。受者丹錦八十尺盟天。登修之日，書左足蹠，即能躡空飛行。書絳繒九寸，佩之左肘，六甲十二神、靈飛玉女十二人侍前。
　　右靈飛玉符，元氣之精升玄羽章，佩之九年，得乘飛雲，行步玉清。修飛步之道，無此符不得躡於七元而升虛也。受者玄錦五十尺盟天。登修之日，書右足蹠，即能躡玄而飛。書皂繒九寸，佩之右肘，六甲十二神、靈飛玉女十二人侍後。
　　太靈飛玉符，陽氣黃精飛行羽章，佩之九年，面生金光，坐在立亡，飛行太虛。修飛步之道，無此符則不得仰登皇魁，超升九玄。受者黃錦十二尺盟天。登修之日，書符於心，即能吐氣成雲，乘雲而行。書黃繒九寸，佩之左肘，六甲十二神、靈飛玉女十二人侍身。
　　凡修行存思七星之道，入室皆先服五符，然後書也。書及服，皆東向叩齒十二通，仰咒曰：
　　玄虛紫清，飛行羽經，上映雲霞，下攝千靈，控御六甲，運我身形，飛步天元，上舉斗精，凝魂固魄，內填充盈，出空入玄，與氣常生。
　　畢，服符，書于心，然後行事。如此九年，尅得乘空御雲，飛行太清。
　　左右靈飛玉符，出於自然之氣，玄授太真，以登空步虛，乘魁躡綱，纏絡七玄，上升玉清之道，以備飛行羽經，得之者神仙，佩之者成真人，修之者致白鸞之車，黑翮之鳳來迎子身，上登玉宮，遊宴常陽。太上大道君以傳上元太素君、太微天帝君，施行道成，祕於太上靈都之宮。依科三千年一傳，不得輕泄，宣露天真，違盟負誓，身役鬼官，殃及九祖，永閉幽泉。
　　白羽黑翮靈飛玉符竟