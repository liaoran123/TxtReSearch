太微靈書紫文琅玕華丹神真上經
　　經名：太微靈書紫文琅玕華丹神真上經。簡稱《琅玕華丹》。撰人不詳，約出於東晉南朝。原係《靈書紫文》之一篇，復分出單行。底本出處：《正統道藏》洞真部方法類。
　　太微靈書紫文琅玕華丹神真上經
　　　　先齋於山林之中四十日，不交外事，乃就作神泥，比竟百日，令泥釜竟也。取耐燒土釜，容三斗者，白赤無所在，唯令堪火，不坼破者耳。作神泥法：東海左顧牡蠣六分、紛螻土三分、馬脫落細毛一分、滑石三分、赤石脂三分、羊細毛二分、大盥半分，合七物，合擣下細篩，和以百日醶⺪，更擣三萬杵。若泥淖者，更加赤石脂，泥剛者，更加⺪，更擣取成細泥州其飾治和泥朴，唯令至精細。當擇取牡蠣裹白，不用外骨之皮也。先澡擇馬羊毛，又別末擇蚡螻土，皆令精，去麤穢也。令所分者，非作稱兩之分也，謂用泥多少，足以泥兩釜，為諸物合隱，量之等分耳。泥兩釜內外，通令厚七分。當以漸，先薄泥，陰乾令燥，燥又增泥，漸至七分也。泥釜內外七分，既畢，燥之，又以醶⺪和黃丹，擣三萬杵，令如泥，泥兩釜內上下，令厚三分，坼更增泥，又陰乾十日，取令勿坼。黃丹者，鉛丹也，勿以此泥泥外面。納藥既畢，當堅密，以泥精縫之，塞其際會，至令保密。又更泥，泥外面上下，及四邊，令厚四分，畢，陰乾，置盛處二十七日。若外復細坼者，更以羊鬚為筆，染泥泥之，復乾七日。乃可令外厚一寸四五分許，乃佳。於是作神泥泥釜，及納藥之事都畢也。
　　此泥法既省約於金液九轉之釜，但治泥當使極細至精，節適和檮用心，有過於九轉之釜也。謹密勿令華精泄散，泄散則無益，又失功夫於齋盛。
　　以月建日，更齋百日，齋畢，以清酒三斛，投之於東流水中，臨水祝曰：
　　太玄青流，八海九江，山神地祇，上護丹精，美酒三斛，謹祠河靈。畢還勿顧，乃以其日納藥於釜中也。又作丹欲得山林之中，臨東流水上，唯令人迹所不至，雞犬之聲不聞於耳，乃佳。慎之。
　　琅玕華丹藥種物如左：
　　絳陵朱兒十斤，口訣是丹砂。
　　丹山日魂五斤，口訣是雄黃。
　　白素飛龍一斤，口訣是白石英。
　　青腰中女五兩，口訣是空青。
　　紫陵文侯五兩，口訣是紫石英。
　　碧城飛華五兩，口訣是石黛。
　　北帝玄珠一斤，口訣是硝石。
　　九靈黃童五兩，口訣是石硫黃。
　　五精金羊五兩，口訣是陽起石心。
　　雨華飛英五兩，口訣是雲母。
　　白虎脫齒五兩，口訣是金牙石。
　　流丹白膏一斤，口訣是胡粉。
　　倒行神骨五兩，口訣是戎鹽。
　　玄臺月華五斤，口訣是雌黃。
　　都合十四種，以次別擣，從丹砂始，各擣五千杵。又擣藥人當溫慎，無多口舌者。當令先齋三十日，然後使擣。又合藥時，止可將三四人耳。蓋其人難得如意，若一人不同心，便壞人事。華丹既成，一兩為一僊劑，若且欲居世俗之間，聽服半兩。
　　別擣藥都畢，以藥安著釜中。先納戎盥，舒著釜底，次納硝石，次納雲母，次納陽起石，次納金牙石，次納胡粉，次納空青，次納石硫黃，次納白石英，次納石黛，次納紫石英，次納雌黃，次納雄黃，次納丹砂。丹砂獨在上。
　　十四種都畢中，皆當舒次，令竟釜中，小抑令相薄也。又以水銀三斤，灌諸藥之上，都畢也。又餘安上土釜，以黃丹泥泥其平際，以牡蠣泥泥其外際，陰乾，乃又通泥外面，上下四邊，令厚四分耳。
　　竈屋起基，先鑿地，去除穢土三尺，更納好土，築以滿之。又更於平土之上起基，高令二尺五寸。勿在故塚墓之處、及故居家之墟間為竈，而止也。竈屋令成巾長三丈，廣一丈六尺，高一丈六尺，潔盛治護，以好草覆之泥壁內外，令堅密。正東、正南門二戶，戶廣四尺，暮閉之。視火人及主人止室中，以鼇安屋下中央，竈口令向東，以好塼石繕作之。以苦酒及東流水，擣和細白土，并牛馬麞鹿毛為泥，泥竃，竃內安鐵，以藥釜著上，使釜在竈中央，釜四邊當去竈土，各三寸半，令竈高於釜上二尺，釜下去地一尺八寸。以好糠火於下燒之、令去釜一尺許，調適繕視火氣，勿令暴猛。足二十日，更令火去釜下六寸；又二十日足，更又令火去釜下四寸；又二十日日足，更又令火去釜下一寸；十日日足又更令火親釜下；又十日日足，更又令火半釜；復又二十日日足，都合百日，藥成也。可復寒之三日而發之，飛華皆輕著上釜，以三歲雄雞羽掃之，其華上當有三十七種之色，飛流映鬱，紫霞玄煥，名曰琅玕華丹。以十一月、四月、八月朔日平旦，向王再拜，以東流水服一兩，即頭生七色之氣，面有金華玉映，閉氣則立致八玄之輿，唾地則化為飛龍，左嘯則神僊立朝，右指則三素合風，千乘萬騎，飛行上清。若藥華未盡起者，可更合泥兩際，如前法使密，更燒釜腹，頓四十九日，無復不成也。
　　黃水月華丹法
　　火燒釜百日，成琅玕華丹，丹成勿發取，又更始火，如初燒華丹之狀，進止火尺寸之法，復百日，合前二百日，寒之六宿，發而視之，眾精仰於上釜結幕，幕中有黃水，水有黃華，華似芙蓉，名曰黃水月華。幕仰著上釜，如玄膽之狀，掇而取之，食其華而飲黃水一升，則分形萬變，眼為明月，浮遊太空，飛行紫微上宮。
　　徊水玉精丹法
　　火燒藥釜二百日，變成黃水月華，勿發，又始更興火，如前法，復一百日，合前三百日，寒之九宿，而發之，眾精結苞，仰著上釜，苞中有白水，如玉膏狀，自徊、動，常左行，流動於苞中。白水中有明珠三枚，貌大如雞子，名曰徊水玉精。其味有百和之甘，香軟如飴，取食一珠，則與天相頓，身生水火，唾炁成玉，化形為日，天帝下迎，乘景上清。穿地廣深七尺，取琅玕華丹，以和徊水如雞子者，種之於塪，復其土，堅築之三年，其上生樹，赤色如棗，高三四尺，其實如鐶，名曰環剛樹。食其實，與天相生，上升太極，化形為雲，一名太極隱芝。穿地廣深六尺，取鐶實一枚種之，灌以黃水五合，復其土，堅築之三年，其上更生草如匏，其子如桃，有五色，名曰鳳腦芝。食其實，上昇太極，唾地化為鳳凰，可乘鳳而翔也，一名太極隱芝。穿地廣深一丈，取黃水四合，鳳腦實一枚，合種之，以黃水灌腦實，復其土，堅築之三年，上生赤樹如松，高五六尺，其實如梨，子正白如玉，食其實，上登太微，唾地為青玉。穿地廣深八尺，取赤樹子種之，灌以徊水五合，復其土，堅築之三年，上生絳樹似李，高六七尺，生青實如棗，色青如翠，食其實，上登紫微，唾地化為黃金，得乘玄雲而行。
　　水陽青映液法
　　取黃水、徊水各一升五合，合三升也，更別於小鐵器中，熬之七沸，當變合成青水也，名曰水陽青映。平旦頓飲之，則身有青玉之光，口吐紫烟，上昇上清，唾地成丹砂八石。以鐵器熬鉛一斤，水銀二兩，使極沸，以琅玕華丹一銖投之，食頃立成真銀。以鐵器熬鉛一斤，水銀五兩，使極沸，以琅玕華丹三銖投之，食頃立成紫金。金銀成，以百斤投東流水中，各作一餅，令重五十斤，臨水呪曰：
　　天河織女，地川水伯，太丹成華，僊魂鍊魄，長去地上，昇為帝客，奉寶兩璧，以鎮源澤。祝畢，徑還勿顧。欲種神樹，當在名山之陰為塪，離其四面，勿使人獸之迹交行塪上也。
　　皇天上清後聖君，自少學道，所受施行祕要，得為金闕之帝者也。五老上真、太極左倦公上啟，撰集為《靈書紫文》，命付方諸東宮青童大君，使下教刻錄玄名，當為真人者。此太上之祕言，後聖之紫文矣。四極明科聖君之法，聽七百年內，得三傳而已。若百年之內有二人可授者，授之，要以七百年內傳三人為誓，過限年滿，皆不得復出。傳授之時，對齋七日，而後奉付之焉。上靈真官、玉女玉童各十人，侍書衛文，將監察得失，刺言功過。夫學僊者，明慎其始矣。法當立盟啟質，為不泄之約。其傳聖君列紀，行服精吞霞，受開明陰生，及天皇象符，及拘魂制魄上經，有經之師白絹四十尺，銀鐶二雙，素絲四兩，以代畝血之誓，為閉祕不宣之信。其受《 琅玕華丹神真上經》，法當有經之師金龍、玉魚，以代刻身石誓不漏之盟。
　　古之上皇，皆保貴神書，防其輕泄，所以重玄誓，期之勿泄，示其篤誠，明其根始也。其不奉科條，泄閉後聖紫文列紀者，三祖、父母，生則獲罪於水火，死則受考於三官，身沒為下鬼，削除僊簡，摙北淇之石，副之太山，汲西津之水，致之東海，子其慎哉。藥物皆用古稱，唯今精上也。
　　青童君，諱梵湄，每八節日存之。
　　王君曰：金龍、玉魚之誓，俗希其物復不可閉經過期而不授也。已上啟以青布三十尺准盟。青者，精其心也布者，布其誠也。
　　太微靈書紫文琅玕華丹神真上經竟