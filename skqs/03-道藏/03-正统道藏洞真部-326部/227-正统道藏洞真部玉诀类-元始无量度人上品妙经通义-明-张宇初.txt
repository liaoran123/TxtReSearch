元始無量度人上品妙經通義
　　經名：元始無量度人上品妙經通義。明四十三代天師張宇初撰。四卷。底本出處：《正統這藏》洞真部玉訣類。
　　元始無量度人上品妙經通義卷之一
　　正一嗣教道合無為闡祖光範真人領道教事四十三代天師張宇初註
　　太極妙化神靈混洞赤文之圖
　　河圖象數之圖
　　天一地二、天三地四、天五地六、天七地八、天九地十，天數五地數五，五位相得而各有合。天數二十有五，地數三十。凡天地之數，五十有五，此所以成變化而行鬼神也。五方除生成本三數，則龍從火出，虎向水生，而母隱子胎，子歸母腹。皆金丹七返，朱砂九還、金液之妙也。故與經中十四之義無殊為。
　　雷霆一竅之圖
　　《抱朴子》曰：玄牝一家者，非、心、腎、鼻、口、肝、肺、谷道、膀胱、泥丸。知此一窮，則冬至火候，藥物沐浴，脫胎結胎，皆在此矣。此竅即雷霆之竅，得之則雷露攝機，不必外求也。至人沖舉，所用在此。道法感通，特餘事耳。
　　雷霆樞機互用之圖
　　雷 雷為天之樞，其性善、其主生、其體陽、其象陰、故甲丙庚壬為陽雷。
　　霆 霆為地之機，其性惡、其主殺、其體陰、其象陽、故乙己丁辛為陰霆。
　　雷霆互用
　　乾坤同體，日月合璧。動而霹露。
　　大量玄玄之圖　
　　天無氛穢　地無妖塵
　　冥慧洞清　大量玄玄
　　無極通書真，無妄中庸誠。真中元有帝，誠外更無神。混合天地性，鞭駕風霆身。性之身之者，至真至誠人。
　　天圓地方脩行之象
　　此圖與先天卦方圓圖合，中間每眼是靈書中局一字，併與前彼二圖互觀之，則可見天地之妙－不盡意也。
　　太上洞玄靈寶無量度人上品妙經
　　太者，大也。上者，尊也。無上之上，是為極尊。洞玄者，品秩之稱。經有三洞：洞真，元始主之；洞玄，靈寶主之；洞神，道德主之。此經本元始所宣，而道君紀錄，故標《洞玄靈寶》。而正經止云《元始無量度人上品妙經》，所以別前、後序。道言乃道君之言也。合而命曰《太上洞玄靈寶》，以由道君承元始之旨，無量度人，即一卷之目。三洞之中三十六部，此經為首，故曰上品。妙者，至精至微，玄奧難極也。經者，徑也，日用修真、共由之道也。內而修之曰丹，即先天真一之祖炁也。上無復祖，惟道至尊。洞者，空洞明徹；玄者，湛寂幽微。靈乃真性長存，寶乃元命流行。能修之於身，則能度人，所度無窮，非可限量也。夫證上乘之道，不離乎自心。此心即道即經，是以虛靈無礙，而度人無量矣。
　　道言：昔於始青天中碧落空歌大浮黎土，受元始度人無量上品。
　　道言者，太上玉晨道君之言也。此前序之題，乃道君述昔受經始末，紀載成篇之因。始青者，東方九炁青天也。乃神霄九天之一。此天梵炁所凝，碧霞廓落，故曰碧落。碧霞之炁，凝為瓊林瑤樹，靈風鼓蕩，自成空洞之歌，是曰空歌。大浮黎土即東極國名。道君謂我昔於始青天浮黎土，受元始天尊妙經，廣度天人，是為無量上品。夫土，中宮也；玄，關也。其數居五，為天地萬物之祖，故百昌生乎土，終乎土。此吾玄關，即寶珠也。元神，即元始也。萬有生化無窮，皆由乎是也。始青，木之象也。火，龍也。震數三，乾初索而生長男，猶春居四序之首，萬物以之而發生也。然一初生水，水生木；二乃生火，火由木生，此五行循環，生生無窮之理，可謂著矣。
　　元始天尊當說是經，周迴十過，以召十方，始當詣座。
　　元猶乾元、坤元也。先乎天地而天地由之以生，是為萬化之始，萬彙之祖，乃虛皇天尊之應號，是為諸天之尊也。當是時，演說度人經教，周行十過，以召十方上聖高尊，大會黍珠之中，敷揚妙蘊，始乃就座而說經。夫元始即法身之祖炁也，元神也；所謂不壞真空，本來自性也。當說是經，即祖炁為丹之體，元神不昧則天命流行而不息，周流六虛，動靜無端，往來不已，是乃周迴十過。十過者，生數五，成數五，十乃天地之成數也。修丹以十月而後成功。十方者，乃一三五七九，陽也；二四六八十，陰也。此為還丹之妙用。而玄關之中，真陰、真陽之炁既濟，則一身百脉輻奏川流，猶十方真聖不召而集矣。
　　天真大神、上聖高真、妙行真人、無鞅數眾，乘空而來，飛雲丹霄，綠輿瓊輪，羽蓋垂蔭，流精玉光，五色鬱勃，洞煥太空。
　　凡無鞅數眾之真仙，乃五億諸天日月星宿、天真地衹、天地水府、三界十方仙真聖眾，不可以數度之。一時皆乘空而來，御空躡梵，不行而至。飛雲丹霄，駕三素之雲，乘絳霞之炁。輪輿羽蓋，皆真聖一時之神化百態萬狀，靈變莫測。流精玉光，五色鬱勃，流晶三光之輝，交映玉光，仙真之圓象洞明，是以五彩交烜於太空，煥明洞徹，內而修之。金母既返神室，則以神攝炁，以炁鍊神，鉛汞擒制，陰陽攢族，是即千真萬聖之來會也。須臾，金火交輝於神室，內外朗徹，流精炫彩，五色煥爛於太空矣。
　　七日七夜，諸天日月星宿、璇璣玉衡，一時停輪。神風靜默，山海藏雲。天無浮翳，四炁朗清。一國地土，山川林木，緬平一等，無復高下。上皆作碧玉，無有異色。
　　七乃火數，即七返之義也。《易》曰：七日來復。凡數遇七叉復。先儒曰：陽生於子，陰生於午。自午至子，七而必復；乾坤消息之理也。以一日言之，自午時至夜半，復子時。以一年言之，自五月一陰生，至十一月復子月。以一月言之，自午日几七日，復遇子日。此天道運行之定數也。諸天，即三十二天也。日月星宿、璇璣玉衡者，周天星辰與中斗七星也。一時停輪者，天體渾淪，運轉周流，無一刻之息。至是時乃停輪息轉，即復歸其根，中行獨復也。以其靜而來復，息不出入，是以神風靜默，情慮頓消，氣無上下，猶山川之大雲霧俱藏，天之浮翳亦除，則四炁朗徹。一國地土，即浮黎土也。山川林木、緬平一等，無復高下，當說經之際，神疑目定，脉住心停，性復情冥，萬機俱泯，則皆緬平一等。自性如玉之瑩，了無異色矣。學者能忘形絕慮，萬有皆空，體性湛然，一真獨露，則一身之景象，百脉皆停，真鉛現彩。是謂土皆作碧玉矣。玄師曰：此乃大定，神光湛然，見玉清之境是也。
　　眾真侍座，元始尊玄坐空浮五色獅子上。
　　元始者，元神也。玄坐者，神室也。故空浮去地五丈，不著於物相也。五色者，妙化之炁也。獅子者，心知也。眾真侍座左右，元始法身玄坐空浮，五炁朝於絳宮。五色朗明，即元神居於神室，冥心攝炁，三界混融，心知明妙，洞朗太 無，則五方之色交映中黃之宮矣。
　　說經一徧，諸天大聖，同時稱善，是時一國男女聾病，耳皆開聰。說經二徧，盲者目明。說經三徧，喑者能言。說經四徧，跛痾積逮，皆能起行。說經五徧，久病痼疾，一時復形。說經六徧，髮白返黑，齒落更生。說經七徧，老者返壯，少者皆強。說經八徧，婦人懷妊，鳥獸含胎，已生未生，皆得生成。說經九徧，地藏發泄，金玉露形。說經十徧，枯骨更生，皆起成人。是時一國是男是女，莫不傾心，皆受護度，咸得長生。
　　金丹九轉之功，以十月為胎圓神化。河圖生成之數，自一至十而生生無窮。洛書變用，除十縱橫，一五一十，此蓋天地五行不易之定數也。萬物萬事，豈能違哉。故說經一徧者，天一生水也。水孕於乾金，故子居母腹，是曰空炁金胎也。天地萬物皆由是而生，蓋水為數之始。諸天大聖同時稱善者，諸天皆欣讚也。能使一炁周流，百神俱暢矣。一國男女者，猶一身陰陽之炁也。其炁既舒，聵者自聰。且坎為耳，一數既周，聾者自疏通矣。說經二徧者，地二生火也。火孕於巽木，故母隱子胎，是曰木火同位。且離為目，二數既周，離明洞煥，目無不明矣。說經三徧者，天三生木也。震木孕於艮水，且音屬金，金本剋木而反寄胎金鄉，是木絕於申，而胎於酉，此蓋木中藏金之象也。金木受制則必鳴，是以喑亦能言也。說經四徧者，地四生金也，兌金孕於坤土，故土能生金。足本屬木，而四徧乃跛痾起行。金絕於寅而胎於卯，是金嘗寄胎於木，此明金中有木之象也。說經五徧者，天五生土也。戊土孕炁於離火，得天地之正，流戊就已，則二土成圭，是以坎戊月精離已日光，日月皆合璧矣。人能知修鍊，懲忿窒慾，存心養性，致鍊己之功而不息，則太一含真，玄珠成象，與乾坤同體，長生久視，為不難矣。尚何久病痼疾之為患哉。人之困於疾厄者，由不知返還之妙也。說經六徧者，地六成之也。天一生水，坎位於北，陽中而有真陰，是以乾金生坎水而成真鉛。鉛乃金之母，鉛黑而金白，故謂髮白反黑，齒落更生；皆返本之應也。說經七徧者，天七成之也。地二生火，離位於南，陰中而有真陽，是以巽木生離火而成真汞，即七返也。離汞為金鉛所制，則金火煖鍊。乾金，老陽也。離火，少陰也。是乃老者返壯，少者皆強矣。說經八徧者，地八成之也。天三生木，震位於東，艮震合而成水，汞感鉛炁而結為砂，砂含汞質以象懷胎，皆先天真一之炁，凝合於規中，發生萬彙，晝夜循環，長養聖胎，非後天陰滓之炁所能育，故曰婦人懷姙，鳥獸含胎，已生未生，皆得生成也。說經九徧者，天九成之也。地四生金，兌位於西，兌金合於坤土，坎水隱於母胎，即九還也。故汞歸土釜而成寶，乃一炁還源矣。始由空炁金胎而生，未見金質，至此則金居性初，還中宮而為丹體。中即土也。土為地，是以地藏發泄，金玉露形。金母內居中宮也。說經十徧者，地十成之也。天五生土，土位于中，土乃萬物生成之本。天五之土，陽土也；地十之土，陰土也。兩土重而為圭，故還丹謂之刀圭也。金居其中，是乾金反制離火於坤土之中，所謂五行顛倒衍也。人能修之，則返老還童，超凡入聖，故能起死回生，若太上之治徐甲是也。故曰枯骨更生，皆起成人。是時一國是男是女，莫不傾心。一國之中男，女等眾，一聞經教，咸受護度而證長生之道矣。國，猶身也。男女即陰陽二炁也。傾心者，陰陽以類相投也。陰陽之炁，沖和則太乙歸真，生身受度，死魂受鍊，是謂長生矣。
　　道言：是時元始天尊說經一徧，東方無極無量品至真大神、無鞅之眾浮空而至。說經二徧，南方無極無量品至真大神、無鞅之眾浮空而至。說經三徧，西方無極無量品至真大神、無鞅之眾浮空而至。說經四徧，北方無極無量品至真大神、無鞅之眾浮空而至。說經五徧，東北無極無量品至真大神、無鞅之眾浮空而至。說經六徧，東南無極無量品至真大神、無鞅之眾浮空而至。說經七徧，西南無極無量品至真大神、無鞅之眾浮空而至。說經八徧，西北無極無量品至真大神、無鞅之眾浮空而至。說經九徧。上方無極無量品至真大神、無鞅之眾浮空而至。說經十徧，下方無極無量品至真大神、無鞅之眾浮空而至。
　　此道君序授經之始末也。十回度人，十轉回靈，此經與序之本旨也。天尊說經，感召十方無極眾真、無鞅之眾，皆浮空而至。東方梵監須延天等震宮卯位，為無鞅之眾。南方鬱單無量天等離宮午位，為無鞅之眾。西方靈化梵輔天等兌宮酉位，為無鞅之眾。北方洞元化應聲天等坎宮子位，為無鞅之眾。東北高虛清明天等艮宮寅位，為無鞅之眾。東南波羅尼密不驕樂天等巽宮巳位，為無鞅之眾。西南寂然兜術天等坤宮申位，為無鞅之眾。西北上上禪善無量壽天等乾宮亥位，為無鞅之眾。上方九霄上清玉真三十六天等為無鞅之眾。下方無色界、色界、欲界三十二天等，以至三元九地無鞅之眾，俱會始青天中浮黎土內，聞經聽法。內而修之，真鉛為藥，祖玄關為丹基，即元始說經也。土居中宮，自成十數，中即玄關也。十徧者，乃天地生成之數。十方者，五行配合，一、三、五、七、九天數，二十有五，陽精也。二四六八十，地數，陰華也。陽之生數五，五行之本也。陰之成數十，萬化之根也。一九，四六，合而為十，乃金水同宗，二八，三七，合而為十，乃木火同體。總之為五十有五，分隸五方。五行顛倒，則龍從火出，虎向水生，火生於木，則砂中抽汞，乃七返，朱砂返本。水自金生，則銀內制鉛，乃九還，金液還真。《易》曰：天地絪緼，萬物媾醇，是乃無量無極至真大神皆至也。故丹基法象，分三百八十四爻，循環火侯，內運五星，二十八宿環列，鼎內促三千六百之正炁，回七十二侯之要津，驅六十四卦之陰符，鼓二十四炁之陽火，則三魂衛形，七魄歸體。身中萬二千神，一時聽命，此所謂十轉回靈，萬炁齊仙也。
　　十徧周竟，十方無極天真大神一時同至。一國男女傾心皈仰，來者有如細雨密霧，無鞅之眾，迮國一半，土皆徧陷，非可禁止。
　　說經至十徧周竟，十方天真大神一時皆會。至男女無不皈仰，是若細雨密霧之眾也。迮國一半，充滿國內之半，而天尊威德崇重，地不能載，至乃偏陷，而終莫能禁止之。人身十轉之功既備，乃念息神凝，性還命復，則真鉛歸室矣。一身陰陽之炁混融，薰蒸四體，有如雨霧之潤澤，周流六虛，上下無常，往來不息，即無鞅之眾充滿盈塞，雖至國迮土陷，不可止也。
　　於是，元始懸一寶珠，大如黍米，在空玄之中，去地五丈。
　　辛君曰：元始，己之元神也。寶珠，即心也。儒曰太極，釋曰圓覺，蓋一理也。道亦曰玄珠、心珠、黍珠，即是物也。寶者，至精至真之義，即靈寶之謂也。大如黍米，以其大包宇宙，細入毫芒，所謂其大無外，其小無內，變化莫測，是以在空玄之中，不可以跡求也。、去地五丈者，五乃土數，得五行之中也。猶五行生成之數，虛中以象太極，心虛則元神居之，是為空玄之中矣。豈非空炁金胎之謂乎？故玄師曰：此乃玉清寶珠，神化仙胎之道。按蕭觀復曰：元始懸珠、者，神與道俱也。向來說經獅子之上者，乃神凝室中，從無求有也。今此懸珠空玄之中者，乃超神物外，出有入無也是矣。此皆天尊顯示妙化之機，以明其至精至微之中，而有至妙之道存焉。
　　元始登引天真大神、上聖高尊、妙行真人十方無極至真大神，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。
　　天尊懸寶珠在空玄之中，登引三元九聖、五老九真、天真大神、無鞅之眾，俱入珠中。其天人仰看，皆在空玄之中，五明之內，百億光中。惟見勃勃從珠口中入，即不見其為空玄之境也。故不知所在。國人亦皆廓散，寂然不動，則地亦平正，不復欹陷矣。其非天真上聖，不能同入空玄之妙，祗仰看而已。其曰十方無極至真大神、無鞅數眾者，俱入矣。豈非天人乎！蓋己之心珠朗徹，炁合神冥， 歛萬歸一，即無鞅之眾，皆入吾珠口矣。則六根靜寂，一真獨露，又何欹陷之不平正也哉。
　　元始即於寶珠之內，說經都竟，眾真監度，以授於我。當此之時，喜慶難言。法事粗悉，諸天復位，倏欻之間，寂無遺響。
　　元始於寶珠之內，說經既畢，眾真監侍，乃授度於道君。是時，道君喜慶難言，非可名喻。無鞅之眾法事亦悉，則諸天真皆還所治，一國之內，倏然恬靜，寂然無遺響矣。內而元神，中居一炁，混融九竅，洞明金母，攝制砂汞，歸於鼎內。行功至是，欣悅難以言喻。一刻之工已竟，萬神還元。惚恍冥寂，寶珠之象，亦無復歸於無極矣。
　　是時天人遇值經法，普得濟度，全其本年，無有中傷。傾土歸仰，咸行善心，不殺不害，不嫉不妬，不淫不盜，不貪不欲，不憎不□。言無華綺，口無惡聲，齊同慈愛，異骨成親。國安民豐，欣樂太平。
　　天尊說經既竟，諸天復位之後，一聞經法，普得濟度，皆全其天年，而終無復中道夭傷矣。且皆傾土歸仰經教，頓行善心，凡殺害、嫉妬、淫盜、貪欲、憎、華綺、惡聲，俱已淨盡；是乃慈愛一體，異骨成親，則國亦安，民亦豐，惟欣樂太平之象而已。蓋人性無不善，其不善也，皆蔽於物欲，溺於習氣而然。故放僻邪侈，流而忘返，必至傷其天年矣。惟務縱其殺害、嫉妬、淫盜、貪欲之心，豈知民吾同胞，物吾同氣，而以慈愛接之，焉能致國安民豐，而樂太平也哉。此固修養之士，猶所當戒。既聞經法，即斂心凝神，以鍊己度人為本。久之，歸根復命，情冥性寂，則可冀長生久視矣。加以懲忿窒慾，政虛守靜，損之又損，動靜語默，無往不善，則必能不殺不害，不淫不盜矣。又何華綺惡聲之戾哉！至此，則凡蠢動飛濳，皆所慈愛，初無親疏之間。國猶身也，能冲炁為和，萬物皆育，雖參贊化育，陰翊皇祚，皆由乎中也。是所以政太平於國，安民豐之域矣。
　　經始出教一國，以道預有至心，宗奉禮敬，皆得度世。
　　此言天尊之始說經也。一國之人，皆遵道而行，教之由是立也。心乃曠劫以來之靈明也，雖經教未出之先，此心已具，是日預有也。特沉著幻妄，迷惑蔽固，則舍而亡矣。今由經法濟度之後，頓悟頓釋，性歸命復，一旦遵道而行，萬妄歸真矣。宗奉者，宗猶本源也。若水之宗海，皆歸其源也。禮敬者，敬信之篤也。故皆獲度世矣。苟忘本而逐末，舍源而求流，其能度世乎？經為道之徑，心為道之宗，能依經 歛心，則得經之妙矣。
　　道言：元始天尊說經中所言，並是諸天上帝內名隱韻之音，亦是魔王內諱，百靈之隱名也，非世之常辭。
　　諸天上帝內名，即三十二天名。帝諱，天帝玉字內音也。隱韻即經中所謂諸天隱韻，天中之音自然靈章也。魔王內諱，即五天魔王諱巴元醜伯也。百靈隱名，即 無英、白元、桃康、合延也。並是天尊所宣說，道君承教而述，非世之凡俗所能知也。內而求之，如丹經所謂日魂月魄、庚虎甲龍、水銀朱砂、紅鉛黑錫、黃芽白雪、姹女嬰兒、黃婆金公、陽火陰符、玄關土釜、爐鼎卦象之類。雖異
　　名別號之眾，不過先天真一之炁，為之丹祖也。非因師指，豈凡愚所能知也。
　　上聖已成真人，通玄究微，能悉其章。誦之十過，諸天遙唱，萬帝設禮。河海靜默，山嶽藏雲。日月停景，璇璣不行。羣魔束形，鬼精滅爽。迴尸起死，白骨成人。
　　此言真人修誦之功效也。上聖已成，如天帝高真宿修妙行，聖功已成，不假修習也。真人由精心苦行，鍊神養炁而後體合自然，不滯有無，永脫生滅，是皆洞究玄微，悟徹幽密，故能悉盡其奧章，即混洞赤文敷落五篇之類是也。悉能詳盡，則誦之十過，諸天降臨，萬帝鑒觀，皆遙唱玉音，設禮內諱，靡不尊經之旨，讚經之功也。於是河海停波，山嶽斂霧，日月停輪，星斗止曜，群魔局跡，鬼妖伏藏，皆修誦之效，致此大應。猶能回尸起死，白骨成人，雖亡魂沉魄，皆乘經功而更生矣。十過之效，在丹道則十月胎圓而神化矣。諸天者，即真鉛內融，萬神和暢；河海山嶽，即愛河慾海也。苟能一真獨露，萬幻皆空，則愛河浪止，苦海波澄矣。日月璇璣，即大定神光，洞照八識，則外魔伏、內魔滅矣。至此則生身受度，死魂受鍊，豈無回骸起死之功哉！
　　至學之士誦之十過，則五帝侍衛，三界稽首，魔精喪眼，鬼妖滅爽，濟度垂死，絕而得生。
　　此言至學之士修誦之功效也。至學，乃篤至修學之士也。仙師曰：至學之士，心堅如鐵石，操烈於水火，天地不能逾，鬼神不能惑，行人所不能行，莫非力行之確也。故誦經至十過，則五炁之神侍衛，聽命三界，魔王亦稽首保舉矣。此皆至學之士，行積功立，制魔則魔精懾伏，不敢正視，故喪眼也。魔王既已保舉，鬼妖皆束形滅爽矣。以之濟度垂死已絕者，度之復生。內而求之，五帝，五臟之神也。三界三尸，六賊也，魔精鬼妖，七情六慾也。人能遣慾澄心，少思寡欲，然後心靜神清，精全氣固，則五臟安寧，三尸削滅，六根清淨，萬念俱空。內魔既息，則外魔自除矣。以我鍊己之功，濟度垂死之疾，真炁所至，雖絕者可生，此皆身中十過，丹基漸成之應也。
　　所以爾者，學士穢氣未消，體未洞真，召制十方，威未制天政，德可伏御地祇，束縛魔靈。但卻死而已，不能更生。
　　此言常學之士，修誦之功未至也。天政，日月五星，在天謂之七政。地衹，嶽瀆山川祠廟，社稷之神。常學之士，不能寡欲澄心，至乃穢氣未除，性理猶昧，故體性未能洞真也。所以爾者，謂其不能。若至學之士、修誦功效之至也。若乃召制十方之神，其威未能制動天政，其德壓可伏御地衹之神，攝伏魔靈，但足以卻死延年；未能冀長生之道也。蓋以神昏氣濁，質穢念迷，雖若護薄蝕、禳五緯、斬妖星、拯旱沸、誅蛟蜃、降雨雪、退潮汐之類，凡干於天政者，亦莫能制其應也。地祇之神，皆未能證其天品，故其功德僅能伏御之。苟學士修誦之篤，一念不生，萬緣頓息，直造寶珠之境，豈非洞真也！
　　輕誦此章，身則被殃。供養尊禮，門戶興隆，世世昌熾，與善因緣，萬灾不干，
　　神明護門。
　　此警常流下學之功罪也。輕誦此章，蓋經三天梵炁所結，雲篆龍章，非世常辭，若苟且輕誦，其褻慢之咎，豈不被殃？雖三洞經典，必當攝心會神，持誦勿怠，況是經乎。故薛幽棲曰：不整形軀，不按科儀，行立坐外，聊爾誦念，是為不敬。若誦而不敬，不若不誦而敬也。辛君垂訓曰：念經之初，當攝萬念歸一，即元始召十方也。正念誦經，即元始說經也。情念識神不妄走，即十方聽經也。萬妄歸真，即天人受度也。此說可謂至矣。下學之士，能修持篤確，供養尊禮，叉恭盡敬，外則宅舍興盛，內則身心安寧，以至世世生生昌熾不息；積善之至，動與吉會，灾禍不侵，凶惡退避，鈴感神明之護衛矣。
　　斯經尊妙，獨步玉京。度人無量，為萬道之宗。巍巍大範，德難可勝。　音升。
　　辛君曰：大哉《靈寶度人經》，不是文章撰得成；諸經劫壞應須壞，惟有斯文在玉京。又曰：自古及今，上聖仙佛成道，未有不奉《度人經》法者。諸經中，《元始度人》為上品經也。蓋自元始祖劫化生諸天之始，其混洞赤文，空洞靈章，所以開明三景，周迴十方，五文開廓，萬範開張。生天地、育萬物，皆由是而為天地根也。以至能召億萬天真，無鞅數眾，皆入一黍之內，是為萬道之宗，是謂無量，普度無窮，故至尊至妙，而獨為玉京之上品也。其巍巍之功德，不可勝載矣。是經也，千真萬聖由此而修，萬法千門由此而出，是以亘古今而不壞，先天地以長存。縱之則彌滿六虛，斂之則不盈一握。釋氏所謂盡河沙界，百千妙義，盡於一毫端具者是也。此無他，曠劫以前，本來之真性也。豈不至尊妙哉。故乃無量無窮，其大範至德，不可以限量勝載之。苟能修之，豈不
　　獨步玉京哉！辛君曰：經以心傳，經以心悟，學者自宜具眼究竟矣。
　　道言：凡誦是經十過，諸天齊到，億曾萬祖幽魂苦爽，皆即受度，上昇朱宮。格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。
　　此言不限人品高下，誦持十過，可以資其祖玄幽爽受度之功效也。億曾萬祖，謂元始以來捨身受身億世父母，億劫種親也。幽魂苦爽，皆幽冥長夜未度魂爽也。朱宮即南昌上宮。朱陵，火府也。格者，鍊度之格有三：上學三年受度，中智九年，下學二十四年。凡脩誦之功，不限人之品量賢愚，但能攝念持心，誦詠十過，經功所至，則感諸天下臨，萬神齊到。己之億曾萬祖、外之幽魂苦爽，皆獲受度，上昇朱宮，頓乘經功而化生矣。皆從中等之格受化更生，而得為貴人矣。是生於貴族，不至淪墜也。既獲更生，其宿稟靈悟，仍假薰脩，復積功德而後方證仙道，則登神三境矣。是以仍好學至經，脩誦勤篤之至，日積月累，功滿德就，則玉符保神，金液鍊形；久之形神俱妙，則臣事金闕玉京矣。
　　上學之士，脩誦是經，皆即受度，飛昇南宮。
　　太上曰：上士聞道，勤而行之。蓋上學之士宿植善根，其脩行持誦，終始弗怠，故精進不已，功德深重，則生身受度，保命生根，不拘品格，徑上南宮。幽樓曰：魂魄升仙，則火鍊鬼質，生身受度，則火鍊垢穢，故勤行之士，名註仙籍，皆飛神南宮，然後登真，信不難矣。
　　世人受誦，則延壽長年，後皆得作尸解之道；魂神暫滅，不經地獄，即得返形，遊行太空。
　　此言常流之人，受誦之功效也。世之常流，積誦之久，默悟經旨，則可駐景延年。及身謝之後，亦得尸解之道。雖其魂神暫滅，然善因克至，亦不經地獄之苦，即返形太空，神魂亦度朱陵矣。是皆以宿慶善根獲生，人道雖能精心受誦，未明修鍊之旨，止可得考終遐筭而已。天數既盡，終歸生滅，形獲尸解，則神無輪轉，非冥曹陰境之所能拘，其脫形蛻跡，亦可返真性於陰炁之中，神超空漠，則遊行太空之境矣。
　　此經微妙，普度無窮，一切天人，莫不受慶。無量之福，生死蒙惠。
　　前言尊妙，此重讚以微妙。道君示人慈懇之至，是所以有普度無窮之功也。故修持之篤，經功所至，天人莫不受慶，以至祖玄幽爽，亦皆受度。其無量之福，不可以限量，視之生身。既受度矣。而死魂亦皆受鍊，是乃生死俱蒙天尊之惠矣。然經之微妙，人皆具足，非脩之於身，證十回鍊己之功，又豈能普度無窮也哉！如能心悟經法，克臻金液之微妙，久之十轉回靈，以召十方，則先亡遠識，咸蒙解脫色身，亦躋神化，豈不生死蒙惠哉。
　　上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。
　　觀道君禁戒之嚴，則知是經之寶祕於上天也。蕭觀復曰：三洞真經，列於金格，玄都所秘，萬劫一開。在昔劫運蹇屯，世途否塞，西臺龜母請于玉京，由是玉宸道君付于玄一真人；玄一真人付於太極徐真人；太極真人付于葛仙公，傳行於世。則上天之所寶秘不傳，豈下士所能知也。至士，乃至學之士，必齎金寶效心盟天而傳。天之所寶者，皆內名隱諱，赤文洞章。至士齎金寶以破其慳吝之心，增其珍惜之念，使視經猶愛重金寶也。苟或輕泄漏慢，豈不殃及祖玄而受考於鬼官也。仙師曰：輕，謂授之非人；泄，謂行之不密；漏，謂守之不固；慢，謂奉之不虔。四者有一，身則受殃矣。鬼官，天徒為驅雷役電官，地徒擔沙負石官，水徒漣汲溟波官，是死魂受責於鬼官也。
　　侍經五帝，玉童玉女，各二十四人，營衛神文，保護受經者身。
　　此言修誦之士，感上帝仙靈之衛護也。少微曰：五帝，五老上帝也。五帝侍經，飛天下觀，命玉童玉女合百二十人，營衛經文，保護佩誦者之身。凡修真之士，多為外魔所障，易生退轉，故中道而懈怠者眾矣。
　　道君既言泄慢之報，戒之嚴重，復付授神靈；令其營衛神文，保護受經之人，所以消魔禦患也。天尊之慈憫可謂周至矣。修學之士，可不體其訓，信受奉持，無政泄慢之咎哉。
　　道言：正月長齋，誦詠是經，為上世亡魂斷地逮役，度上南宮。七月長齋，誦詠是經，身得神仙，諸天書名，黃籙白簡，削死上生。十月長齋，誦詠是經，為國王帝主、君臣父子，安鎮國祚，保天長存。世世不絕，長為人君。安鎮其方，民稱太平。
　　此言學人當於三元、八節、本命之日，修誦之功用也。正月上元，大慶之月，四始之首，建寅，為鬼道；故當誦詠，以度上世亡魂，斷地司之拘，逮鬼官之役而度品南宮矣。七月中元，大慶之月，建申，為人道；故當誦詠，以度己身，諸天紀名，上生落死，名標於黃籙白簡之上。少微曰：即紀仙之籍也。十月下元、大慶之月，建亥，為天門。則當上為國王、帝主、君、臣父子保佑國土清平，運祚長遠，世世長為人君，四方安鎮，物無疵癘，生民皆稱太平之治矣。蓋三元所統宰，三宮九府百二十曹，考校罪福，皆所隸焉。故上為國祚，次為宗先，次為己身，皆當於是月長齋誦經，祈福開度；必天人受慶，生死蒙惠，獲福 無量矣。
　　八節之日，誦詠是經，得為九宮真人。本命之日，誦詠是經，魂神澄正，萬炁長存，不經苦惱，身有光明。三界侍衛，五帝伺迎，萬神朝禮，名書上天，功滿德就，飛昇上清。
　　八節之日，四立為四季之首，二分二至為陰陽之交，故三界之考校罪福，繫焉仙經。曰：元始天尊於是日分遣天帝、天君、天神、真仙、兵馬神衹，教化人間，開度羣品。北斗南曹、四司五帝，亦復下降，條錄罪福。含炁之流，每至是日，各有變化；飛走蠕動，水陸飛沉，隨緣感應，改故易新，輕或更重，重或更輕，善惡回換，氣象之運，自然而然。上學之士當於此日存誠祈謝，因變行化，入正去邪，鍊偽成真，開度羣品，生成萬彙，故當誦持禮敬，務以習吉除凶，進善屏惡，趨明棄暗，勵志思真，內積真功，外修實行，則可無罪福之報矣。八節與八卦九宮相表裹，故八節誦經，得為九宮真人。本命之日，即每歲六度降日也。三魂藏於肝，屬木，其數三，故曰三魂。七魄藏於肺，屬金，其數七，故曰七魄。人身之三魂，一魂居直本宿宮，一魂居地府，一魂居形內。七魄常去而不散也。遇本命之日，魂神降體就尸，合同循環，歸降不絕，則人生安穩，灾病不生。若其日清淨身心，絕酒色、衣新潔、焚香習善，更於其日，眠睡少時，即魂與魄合，陰與陽平，道炁內隆，命根堅固。若嗜酒色，昏亂形體，則魂歸時，去身三步之遠，取合不能，穢氣充身，魂復再往，三度昏亂。不合魄者，則陽衰陰旺，魂與陰鬼交通，致使夢遊眾惡，躭睡迷亂，灾病俱生。人能於本命之日修齋誦經，則有如上感應，功滿德就，三界待衛，五帝司迎，而侯昇舉矣。青元曰：人作諸不善，則魂怒而神靈去體，知其同入惡道故也。作一切善，則魂喜而百神集，知其同入正道故也。修學之士，可不慎歟。
　　道言：行道之日，皆當香湯沐浴，齋戒入室，東向叩齒三十二通，上聞三十二天，心拜三十二過。閉目靜思，身坐青、黃、白三色雲炁之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，頂生圓象，光暎十方，如此分明。
　　凡誦經之日，先披服盥漱，淨心滌慮，入室東向正坐，持誦注心歷目，微聲誦詠，務令神魂和暢，氣定息調，然後叩齒，令響內以集神，外以徹天心。拜三十二天，閉目濳思，身坐玄元始三炁之中。內外洞煥，存肝中青炁自目出，化為青龍，居左；存肺中白炁自鼻出，化為白虎，居右；存心中赤炁自口出，化為朱雀，居前；存腎中黑炁自耳出，化為玄武，居後，皆羅列左右。左目合太陽，右目合太陰，日月之光朗徹室內。項中圖象，九色垂芒，光繿十方之上。
　　密咒曰：
　　密者，低聲也。咒者，祝也。默菴曰：自下文無上玄元起，至至尊几前一段，即低聲禱祝之言，不必別誦咒。其貪羅鬱羅，乃後人加，豈宜誦之。且毋使太速，苟貪徧數，氣濁聲喧，返成褻慢矣。
　　無上玄元太上道君，召出臣身中三五功曹、左右官使者、侍香金童、傳言玉女、五帝直符、直日香官，各三十二人出，關啟所言，今日吉慶，長齋清堂，修行至經， 無量度人。臣及甲乙轉經受生，願所啟上徹，徑御無上三十二天元始上帝至尊几前。
　　畢，引炁三十二過，東向誦經。
　　無上玄元，三境之總稱。誦持當奏元始，故先啟道君，存於己身之首泥丸宮中。身中三五功曹等神，存自身中出，森列左右，前後每一人，詣一天，各三十二人，並出關啟所言，具位默奏，事意當隨所禱，至誠述事。今日吉慶長齋。今日者，某日吉慶，如不長齋，止言持齋。清堂修行至經，若不明三洞中盟之道，平時不曾修行，則但言清堂誦經。 無量度人為十方幽顯言，或為一事，則只言為某事誦經。臣及甲乙，為己不言，及為人不言。臣徑御無上三十二天元始上帝至尊几前，乃三十二天帝并元始上帝几前。引炁三十二過，亦每天引一炁也。東向者，以其生炁之始也。內外三炁洞明，依法持誦。
　　元始無量度人上品妙經通義卷之一竟
　　元始無量度人上品妙經通義卷之二
　　正一嗣教道合無為闡祖光範真人領道教事四十三代天師張宇初註
　　元始無量度人上品妙經
　　此正經之題也。正經乃元始所說，故止題曰《元始無量度人上品妙經》。此乃道君標經首。曰元始，以明此經為元始天尊所說。無量度人，總一經之本旨。此經居品秩之首，故曰上品妙經也。
　　元始洞玄，靈寶本章，
　　元始，一炁之元，萬化之始，是為虛皇天尊應化之號。本章冠以元始二字，明皆元始天尊之言也。洞玄，居三洞之一，經品之名也。靈寶，乃道君之號。道君名經寶，以諸經皆由道君演說也。道寶、經寶、師寶，在天地之先，皆由玄元始三炁化生，故是經亦由梵清景三炁結為雲篆天章，然後天真皇人按筆乃書而成經文。元始居於空洞虛玄之中，說此經，是為靈寶諸經之本，居諸經之首，故曰本章。內而修之，即金液大丹之異名也。凝神為靈，聚炁為寶，則根塵洞徹我之元神，亘古今而不壞，是為先天真一之本也。
　　上品妙首，十迴度人，百魔隱韻，離合自然。
　　默菴曰：此正經之小序也。上品妙首，經品之上、眾妙之首。十迴度人，十乃五行生成之數，萬物皆具此理，度人度鬼，必周迴十過，終而復始，而後十轉回靈也。百魔德韻，少微曰：魔非妖魔、魔鬼之魔。如五帝大魔、南極長生度世司馬等神是也。故靈寶 咒中，真王、朱陵、青華，皆與五天大魔並列也。隱韻即隱名、隱諱之類也。離合自然，以隱韻之音，一離一合，自然而然，而無常跡也。蓋先天一炁化生萬彙，一本而萬殊，合也；萬殊而一本，離也；周回無窮，循環無端，不能窺造化之跡也。丹道以十月胎圓而後神化，與天地同途，造化同機，莫不以十為全數。人之脩鍊，所難者，身中六根八識，三魂七魄，三部八景之神，動為魔試，汩亂心君，其離合紛擾，不能少息。既知脩鍊十回之功，則百魔受制，而歸於自然矣。
　　混洞赤文，無無上真，元始祖劫，化生諸天，開明三景，是為天根。上無復祖，惟道為身。
　　少微曰：自然以前是道君小序，混洞以後是天尊本章。混者，混然未分；洞者，空而無質。即混沌未分之先，一炁胚渾於空洞之中也。赤文者，《赤書真文經》曰：洞陽炁赤，故號赤書是也。皆先天之炁、至陽之精，兆而成象也。五老上帝云：元始洞玄靈寶赤書，生於元始之先，空洞之中，幽幽冥冥， 無祖無宗，結炁浮空，乘機應會者，此也。無無上真，一炁肇於太無之始。經曰：無無亦無，是也。無上之最上，真中之至真，所謂先天地生也。祖，祖炁也。劫者，天地一成一敗為一劫，祖劫乃天地世界初生之始，未經敗壞也。玄元始炁為萬物之祖，造化五億諸天，皆由祖炁化生而有。經曰：道為萬物母，是也。蕭觀復曰：自一炁而立三境，由三境而生九天三境之下，各生三天，合有三十六天。次下四種民天，次分三界二十八天，次八梵天，以至化生五億諸天，皆由祖炁為之本根也。開明三景，三境者，清微、禹餘、大赤三天也。三景，又曰：日、月、星三光也。天、地、人三極、三才、三界也。太上日：道生一，即一炁也。一生二，即兩儀也。三生萬物，即三景也。三炁合生為九炁，三炁乃天地之宗，萬物之根，皆由祖劫化生，而後開明天地，由之以生，是為天根也。上 無復祖，惟道為身，道以虛無為宗，不可以象求，是曰強名，故無形無名、無聲無臭、大包天地、囊括宇宙。其上它無所祖者，道也。儒曰元極，釋曰真空，道曰太虛，其理一也。人之修鍊，采祖炁於先天之初，結為金母，周流六虛，皆二炁絪緼，開闔而不息。久之追二炁於黃道，會三性於元宮，則二五之精妙合而凝，生生無窮而成法身，即元始之天根也。
　　五文開廓，普植神靈。無文不光，無文不明，無文不立，無文不成，無文不度，無文不生。是為大梵天中之天。
　　五文者，五篇真文也。即五篇敷落之文。生天立地，飛濳動植，蠢動含靈，凡有形氣之物，皆由之以生化，故自陰陽分判以來，其文開廓，普植萬類。五文在天為五星，在地為五嶽，在人為五行，在物為五炁。至大至微之物，莫不囿於其中。故一無是文，則不光不明，不立不成，不度不生，而天地萬物皆無所運於造化之機矣。人身一小天地，其靈於萬物也。先天一炁，為之丹基，五行布列於鼎器之中；金木交並，水火合姤，二土為圭，於中顛倒陰陽既濟之後。情歸性則汞投於鉛，藥得火則砂產於銀，莫非金母為根，流戊就已，見土而成丹。丹成則其神靈妙化，不可窺測，皆五行之全體也。其光明猶日月之明，其立猶天地之成立，能度能生者，即元始也。是為大梵天中之天，結前經文之旨，故曰是為也。大梵即大行梵炁也。天中之天，三十二天中之天，莫非梵炁流行，周回不息，猶身之一炁循環，皆天命流行，百脉九竅，無往不復，即梵炁之周布也。
　　鬱羅蕭臺，玉山上京，上極無上，大羅玉清，渺渺劫仞，若亡若存。
　　大羅天之上有玉京山，以玉為京，故曰玉山上京。鬱羅之臺，又居玉京之上，窮高極遠，無上之上也。是為大羅之天。玉清金闕居於其中，其大無際，包羅萬界，故渺渺劫仞，不可窮極。而梵炁結空，本非色象可求，是曰若亡若存，凡天地一成一壞。為一劫。大羅之境，兆於曠劫之先，歷劫而不壞。仞者，不可以限量測也。其渺漠恍惚，與太虛同體， 無形無名，非可以跡求也。鬱羅蕭臺在身，則腦際也。玉山上京者，泥丸也。泥丸為天門，乃萬神之府，是為大羅之景，玉清居其中，渺渺劫仞，若亡若存。己之真性，渺漠無朕，恍惚中之有物，歷浩劫以長存，所謂不壞之元神，故居於三界之上矣。
　　三華離便，大有妙庭，金闕玉房，森羅淨泓，大行梵炁，周迴十方。
　　幽棲曰：三華，玉清三元宮也。上元玉華，中元金華，下元九華。三元上皇道君居之，乃玉清之離宮便殿。大有，即高上大有玉清宮天尊所御，故曰妙庭。三者，南方之火數，屬離，即泥丸腦際也。金闕玉房，即黃庭絳宮也。森羅者，周天星宿也。淨泓者，二池之瑩徹，即身中之坎離也。大行梵炁，周迴十方者，大羅玉清之景，梵炁流行，周布十方 無極之界，萬彙皆沾，元始一炁，化生無窮矣。丹經曰：三宮混合，會三性於元宮。身之神、炁精、即三華也。元神居於靈臺之中，即大有妙庭也。我之金樓玉室，即天之金闕玉房也。五星列宿，森羅煥耀於淨泓池水之中，即周天火侯，列宿眾星，環繞於坎離、水火昇降之內。乾坤鼎器，既濟之間，則九還金液之道成矣。先天真一之炁，晝夜循環，周而復始，皆稟坎戊月精離己日光，符火進退，交姤溫養，而成金胎，循歷六十四卦既周，則百脉歸元，九竅洞明，豈非梵炁周流，十方俱徧，皆為淨泓之景矣。
　　中有度人不死之神，中有南極長生之君，中有度世司馬大神，中有好生韓君丈人，中有南上司命司錄、延壽益筭、度厄尊神，迴骸起死，無量度人。今日校錄，諸天臨軒。
　　默菴曰：此言諸天齊集，考校學士功過，世人罪福，仙師曰：梵炁周迴於十方之域，而十方之中有神主司，度世不死之事，非言神不死也。南極長生君，即南極長生大君，主治生錄也。又曰：即朱陵大帝、度世司馬大神、即南宮有司馬大神，主司度世。好生韓君丈人治南昌上宮，監長生之籍。南上司命司錄、延壽益筭、度厄尊神，南上，有洞陽宮之別名，又曰即南昌上宮、朱陵火府尊神，即南斗六司真君，自中有度人。至南極諸真，雖各隸一司，皆能迴骸起死，劫劫度人。是以度世 無量也。身中之神，各居絳宮，玄關泥丸之內，故曰中有。所謂南極，南昌，皆心也。經曰：無量大神，皆由我身是也。脩真之士，金液鍊形，而後形神俱妙，周迴十方，皆可度世度厄、迴骸起死矣。今日校錄，今日者，赤明劫初在大浮黎土開圖校錄之日，乃校量罪福，紀錄功過，而諸天神王大聖皆臨軒而會，以聽天尊宣演受度也。
　　東方無極飛天神王長生大聖無量度人，總
　　南方無極飛天神王長生大聖無量度人，飛
　　西方無極飛天神王長生大聖無量度人，雲
　　北方無極飛天神王長生大聖無量度人，無鏡
　　東北無極飛天神王長生大聖無量度人，梵
　　東南無極飛天神王長生大聖無量度人，那育
　　西南無極飛天神王長生大聖無量度人，度仙
　　西北元極飛天神王長生大聖元量度人，玃無
　　上方無極飛天神王長生大聖無量度人，瑛
　　下方無極飛天神王長生大聖無量度人，落
　　十方飛天大聖，皆元始道界分形化炁。冰湖薛秀昭曰：十方長生大聖，即十方救苦天尊，自開圖校錄，奉元始命，掌十方三界校錄功德，開度 無量，總括生死，陶鑄學人。《道藏》云：八方諸天，皆有無極大千世界。東方無極諸天安大堂鄉大千納善世界，南方無極諸天宛黎城境大千棄賢世界，西方無極諸天福堂洲大千咸行世界，北方 無極諸天鬱單野大千清淨世界，東北無極諸天福集都大千長安世界，東南無極諸天元福田大千用賢世界，西南無極諸天延福鄉大千七靜世界，西北無極諸天福德野大千延賢世界，上方上清玉真三十六天玄都 無極世界，下方黃曾三十二天八圓無極世界。又曰五嶽五帝洞陰清靈北都羅酆諸官府之眾，此十方無極飛天神王，皆主長生度世之職，故曰長生大聖，從劫至劫，度人得道成真，無有限量，是曰 無量度人。
　　十方至真飛天神王、長生度世無量大神，並乘飛雲；丹輿綠輩，羽蓋瓊輪，驂駕朱鳳，五色玄龍，建九色之節，十絕靈旛。前嘯九鳳齊唱，後吹八鸞同鳴，獅子白鶴，嘯歌邕邕。
　　此總前十方飛天神王、無量大神，皆天至真也。青元曰：輿、輩、輪、蓋，皆陽精之炁所成，鳳、龍、獅、鶴，乃陰精之炁所化。上聖具真常之道，呼吸合散，隨意現前。陰陽之炁調和，成歌成曲，皆炁所為，並非外物也。凡脩還丹功成，陰魔亦化，陽神元炁一呼，萬神咸聽；五臟神靈，各隨方色自現。輿筆儀衛、來迎百骸，眾神前導後從，昇舉朝元，與天真大聖之會無異也。
　　五老啟途，羣仙翼轅，億乘萬騎，浮空而來。傾光迴駕，監真度生。
　　十方大聖，道位尊隆，乃感五帝前導，群仙驂乘，是以億乘萬騎浮空駕景而至矣。五老者，東方青靈始老，姓關，諱開，字靈威仰；南方丹靈真老，姓洞浮，諱極炎，字赤熛弩；中央元靈元老，姓通班，諱元氏，字含樞紐；西方皓靈皇老，姓上金，諱昌開，字耀魄寶；北方五靈玄老，姓黑節，諱靈會，字隱侯局。五帝皆天真自然之神，由祖炁妙化而為五行，即五炁也。故曰元始五老，非積學而成真者，自受命降符，各鎮一方，大劫交周，其位乃易。故東方屬木，主春，令生萬物；南方屬火，主夏，令長萬物；中央屬土，旺於四季，和萬物；西方屬金，主秋，令成萬物；北方屬水，主冬，令藏萬物。所謂五炁順布也。五行乃法身之正炁，火龍水虎，顛倒流布於鼎器之中。萬神攅簇於九宮，則五炁朝元，百靈衛體，是猶千乘萬騎，浮空而來也。傾光者，流精玉光也。迴駕者，飛雲丹霄也。十方大聖朝集帝所，輪轂迴旋，天尊之法座，以監領眾真，校度群品也。在內則迴己之真光，洞照靈府，則坎離既濟，鉛汞相投，神不外馳，六轡俱息。而後陽光下傾，陰滓上瑩，真神化生，自能監真度生，周迴十方矣。
　　諸天丞相、南昌上宮、韓司主錄、監生大神，執籙把籍，齊到帝前。隨所應度，嚴校諸天。
　　默菴曰：此言諸天齊集，考校學士功過，世人罪福。諸天丞相，即大羅無極神公。南昌上宮，即朱陵火府，，在赤明和陽天也。韓司者，即可韓丈人，主鍊度文籍之事。監生大神，主度魂受生之職。錄籍者，紀學士世人功過罪福也。各司掌隸之神，齎持籙籍，齊會天尊之前，校功量福，普度人天。校其應受度者，或宿名玄圖，骨相合仙；或脩齋奉戒，功德積感；或敬奉三寶，善功徹天；或供養師寶，為三官所稱。紀名諸天者，嚴校錄籍，據功量品，隨其高下，應受升度矣。觀復曰：此以上正文，玉晨道君序述。
　　普造三界，無極神鄉、泉曲之府、北都羅酆、三官九署、十二河源。
　　三界者，欲界、色界、無色界也。無極神鄉者，十方無極世界也。泉曲之府，九幽長夜之府也。北都羅酆者，下元正北有一大海，穢氣惡腥，莫測邊際、中有一山，上參碧落，下入風泉，皆黑鬱之氣盤結而成，名曰北都羅酆山。有大洞曰陰景天宮。中有三十六獄，太陰天君主之。內有六洞，六天大魔王，各主一司。其一曰紂絕陰天宮，其二曰泰殺諒事宗天宮，其三曰明晨耐犯武城天宮，其四曰恬照罪氣天宮，其五曰宗靈七非天宮，其六曰敢司連宛屢天宮。人能持此六洞之名，常生敬畏，則魔王保舉，削落罪名，生死受賴，獲福無窮矣。三官九署者，天、地、水三官治三元考校之司。上元天官隸玉清境，設三宮九府三十六曹；中元地官隸上清境，設三宮九府四十二曹；下元水官隸太清境，設三宮九府四十二曹。其中元、下元官僚，皆死而有功德之魂，受度得任，各依年限，功滿進昇天府。功未滿者，還生人中。九署者，又曰乃九壘土皇九令之司。十二河源者，月為太陰之精，諸水 之母；東井為天河之源，眾水所會。太陰一月一周天，故十二月皆過東井，沃黃華之甘露，以濯鍊之死魂，亦資此蕩形，而後度品南宮矣。人身心為南昌，即朱陵府也。經曰：靈寶 無量光，洞照炎池煩。心虛則神光洞照。腎部之下，皆為幽陰泉曲之府，即北都羅酆也。以我真光朗徹，明燭幽暗，運太陰之真水於東井蕩滌幽魂，而後濟以太陽南離之真火，以燬鍊之。雖 無極神鄉之魂爽，皆普告而度矣。
　　上解祖考，億劫種親，疾除罪簿，落滅惡根，不得拘留，逼合鬼羣。
　　人之祖考，凡子孫不能脩善積德，必殃及九祖，皆至淪墜，無有出期。能知脩崇經教，遷善布福，然後上解祖考之罪陣，以及種親之遠，亦皆獲度矣。觀復曰：每三官校錄，子孫有大功，玉帝敕命即超度九玄七祖。一身受度，則九祖蒙恩。故今疾除罪簿，而惡根亦隨落滅矣。惡根者，惡念根性。罪簿者，冥司所錄，輕重罪籍。蒙慈恩開度，大宥其業，則惡根盡滅，名籍除落，雖冥曹亦不得拘留，逼合鬼羣。凡億劫之親，皆乘普度矣。能知脩鍊之士，不為華競所撓，嗜慾所昏；體性湛然，圓通明妙，則三尸六賊不能汨亂穢濁。修鍊久之，萬炁朝生門，百神守死戶，不致沉滯苦趣，億曾萬祖，咸遂昇遷矣。
　　元始符命，時刻升遷。北都寒池，部衛形魂，制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年，永度三途，五苦八難，超凌三界，逍遙上清。
　　默菴曰：此言學士祖考受鍊，自身受度也。元始符命，若靈寶法中之生天寶籙，救苦九龍符命，諸真符簡，皆元始天尊降敕，頒命九霄九司，敕下三界十方而行，是以時刻即可升遷。北都寒池即羅酆泉曲也。部衛形魂者，人死則形離魂散，北帝承敕部衛亡魂，不致散亂。制誥魔王保舉，則度品朱陵南宮。受鍊死魂，處於幽暗極陰之府，承天尊慈光，一燭真陽，內鍊則幽暗睹明，而陰淨陽純，仙化成人矣。其能脩經教，滌鍊形神，則生身受度，劫劫不失人身，而真性長存矣。隨劫輪轉，與天齊年者，劫數終有敗壞，几囿於形氣者，厥有輪轉；惟得仙之士，一靈妙本，曠劫不壞，與天地齊其長久。永度三途、五苦、八難者，三途，第一色慾門，上尸道天塗界；第二愛慾門，中尸道人塗界；第三貪慾門，下尸道地塗界。又名三惡，善遏人學仙之路。五苦者，色累苦心，愛累苦神，貪累苦形，華競苦精，身累苦魂。五苦、三途，故曰八難也。人能知歸根復命之道，攝情還性，舍妄歸真，則三業六根俱已淨絕，一真獨露，萬幻皆空，運元始祖炁於坎、離、既濟之中，陶魂鑄魄，斬地根而證天根，是以死魂受鍊，生身受度，三界不能拘攝，頓超無漏，逍遙上清之境矣。
　　上清之天，天帝玉真，無色之境梵行。
　　幽棲曰：上清之天，其三十六天帝最尊極也。道齊元始，位列玉清，故曰玉真。即上清以下三十六天，不同三十二天也。有景無色，故曰梵行。梵行者，道中之道，天中之天，出入無間，真空 無礙也。又《龍踏經》云：上清十二天，九真所居，天帝玉真，天中之帝。體涵瑩玉，氣御至真，以其脩鍊純粹，故曰玉真。蓋上文言逍遙上清，此特釋上清之天天帝居於 無色之境之上，精脩梵行，以證道成真也。
　　東方八天：
　　默菴曰：此三十二天之序，引俗本，於此添元始靈書上篇，道君撰九字，不可從。自黃曾天至七曜天，元始積九陽梵炁以成六天，為欲界二天，為色界天。欲界有六天，即下界也。此天之人有形有欲，觸物染著，六欲根淨，即登色界。
　　太皇黃曾天，帝鬱繿玉明。
　　正音開玄攝明，天帝內諱鬱繿，帝魔隱音玉明。
　　太明玉完天，帝須阿那田。
　　正音保玄道靈，天王內文須阿，隱音那田。
　　清明何童天，帝元育齊京。
　　正音明生九真，天王隱諱元育真人，內文齊京。
　　玄胎平育天，帝對度內鮮。
　　正音飄翰默然，天帝隱名劉度內鮮。
　　元明文舉天，帝醜法輪。
　　正音開生舒，天帝內文醜，異號法輪。
　　上明七曜摩夷天，帝恬懀延。
　　正音延虛明，天帝內音恬懀，隱號延。
　　虛無越衡天，帝正定光。
　　正音鏡無翹，天帝內文正定光。
　　太極濛翳天，帝曲育九昌。
　　正音阿難淨明，天王隱號曲育，總文九昌。
　　南方八天：
　　元始積三陽梵炁以成八天，屬色界四天，為麓塵四天，為細塵。
　　赤明和陽天，帝理禁上真。
　　正音治安保仙，天王隱號理禁上真。
　　玄明恭華天，帝空謠醜音。
　　正音飛音洞靈，天帝內文空謠醜音。
　　曜明宗飄天，帝重光明。
　　正音翹真英，天帝總號重光明。
　　竺落皇笳天，帝摩夷妙辯。
　　正音難玄明，天帝隱諱摩夷，內音妙辯。
　　虛明堂耀天，帝阿婁生。
　　正音彌綸玄明，天帝隱音阿梵，號婁生。
　　觀明端靖天，帝鬱密羅千。
　　正音朗觀耀明，天帝隱文鬱密，內號羅千。
　　玄明恭慶天，帝龍羅菩提。
　　正音威清道玄，飛天內音龍羅，帝君隱號菩提。
　　太煥極瑤天，帝宛黎無延。
　　正音洞真永觀，天王內文宛黎 無延。
　　西方八天：
　　自越衡天至曇誓天，元始積七陽梵炁以成二天，為色界，六細塵、六輕塵。色界有十八天，即中界也。此天之人，有形無欲，而有六色十八塵，六塵俱淨，升入 無色界。
　　元載孔昇天，帝開真定光。
　　正音開光竟真，帝君內音開隱，諱真定光。
　　太安皇崖天，帝婆婁何貪。
　　正音暉莫阿魂，天君憑音婆婁，帝魔內諱阿貪。
　　顯定極風天，帝招真童。
　　正音回翹威，天君祕號招真童。
　　始皇孝芒天，帝薩羅婁王。
　　正音君華大權，玉真隱文薩羅婁王。
　　太皇群重浮容天，帝閔巴狂。
　　正音惠威光，帝君內文閔巴狂。
　　無思江由天，帝明梵光。
　　正音朗明法元，帝君內號明梵光。
　　上揲阮樂天，帝勃勃監。
　　止音鬱元真星，天帝內文勃勃，內號監。
　　無極曇誓天，帝飄弩穹隆。
　　正音飛天虛英，天魔內文飄弩，天君隱諱穹隆。
　　北方八天：
　　自皓庭天至秀樂天，元始積五陽梵炁以成四天，為無色界。四天為種民，即上界也。至真無情，人民化生，色欲俱空，脩至此天。
　　皓庭霄度天，帝慧覺昏。
　　正音元清明，帝君內音慧覺昏。
　　淵通元洞天，帝梵行觀生。
　　正音法權道光，天君內音梵行，隱諱觀生。
　　太文翰寵妙成天，帝那育醜音。
　　正音靈熏惠光，帝魔內文那育醜音。
　　太素秀樂禁上天，帝龍羅覺長。
　　正音陽威耀清，天帝內文龍羅覺長。
　　太虛無上常融天，帝總監鬼神。
　　正音攝靈真，天帝攝魔，內音總監鬼神。
　　太釋玉隆騰勝天，帝眇眇行元。
　　正音空微道明，帝君隱號眇眇行元。
　　龍變梵度天，帝運上玄玄。
　　正音掬靈妙光，天王內文運上玉真，總音玄玄。
　　太極平育賈奕天，帝大擇法門。
　　正音永玄久生，天王總文大擇法門。已上正文皆元始天尊所說。觀復曰：此諸天玉諱玉音，皆以赤晶之玉，碧字刻之，祕於上清天中。自皇曾天至禁上天，是為三界，即欲界、色界、 無色界。欲界六天，自皇曾天至七曜天，此天之人有形有欲，觸物染著。初上二天，以身為欲，其二天接手為欲，其五天以口說為欲，其六天以眼視為欲，以有色欲，交接陰陽，故名欲界。因其欲樂，易至衰敗，壽命終盡，復淪諸趣。能知脩習，六歌根淨則登色界，即中界也。色界十八天，自越衡天至曇誓天，此天之人，有六色十八塵，曰六麄塵，六細塵、六輕塵。一塵淨，升一天，十八塵淨，升 無色界，即上界也。無色界四天，自皓庭天至秀樂天也。《太乙真科》曰：無色界中，至真無情，不交陰陽，人之化生，但噉真炁，無復形質。脩至第一天，惟存心識以入炁觀，若心識除，次第而升；若結習俱忘，不著有無，洞入自然，升種民天。如大劫交，水火不到，惟風浩蕩。孝芒天至霄度六天，為風所壞。元洞天至秀樂天，元炁散而復合，更無劫數。自常融天至平育天為四種民天，洞入真道。故《本際經》云：結習已盡，超種民天位。《太乙真科》曰：上升四天，洞入道境，隨炁升降，灾所不及。薛幽棲曰：四方之天，三十二者，四梵天也。天帝高真，形相宛然。雖有真相，猶如虛空出入無間矣。蓋四方各八天，皆積梵炁而成，各天帝尊內名隱諱，亦皆梵炁結空而有象，天尊宣說以度世。此所以設經教之無窮，而生死受賴矣。
　　三十二天、三十二帝，諸天隱諱，諸天隱名。天中空洞自然靈章，諸天隱韻，天中之音，天中之尊，天中之神，天中大魔，天中之靈。九和十合，變化上清，無量之奧，深不可詳。敷落神真，普度天人。
　　默菴曰：此言天帝名諱，乃天中空洞之炁，自然結成之妙也。三十二天中，則有三十二帝，諸天之隱諱、隱名、隱韻、皆梵炁結空而成，即《生神章》所謂混合空洞炁也，故曰自然靈章。天中之音，即隱韻之遺響也。天中之尊，即三十二帝也。天中之神靈，則皆梵炁之功用，神妙莫測也。大魔則五天魔王也。九和十合者，九者，陽數之成；十者，陰數之終。此陰陽之功用也。以其全陰陽之妙用，是以變化無窮，而徑達上清之境矣。上清者，輕清之炁，屬乎天象，乾為六陽之極，九和也。坤為六陰之極，十合也。大丹火符之妙，盡於是矣。 無量之奧，深不可詳，此皆隱諱隱韻之不可得而盡述也。敷落神真者，即五篇下敷落之義也。神真者，所謂天中之神也。靈章奧範，敷闡廓落於空洞之中，是以普度天人，生死蒙惠矣。或以此為玉晨道君序，述元始所說，此皆正經之要目，豈乃中斷而復續也。
　　今日欣慶受度，歷關諸天，請滅三惡，斬絕地根，飛度五戶，名列太玄，魔王監舉，無拘天門。
　　今日者，謂元始以經付道君之日也。道君乃欣慶受度，歷關諸天。天尊於說經之日，諸天齊臨，是乃關告諸天，使為愛度天人、滅三惡、斬地根、度五戶，而後名列太玄矣。三惡者，即三塗也。地根者，即地獄中之根性也。五戶者，即五苦也。天人受度經法之後，三惡五戶皆已削滅，則地獄之根性亦皆斬絕矣。是以名列於玄都玉京之上，三界大魔王皆為保舉，上升天門，無復有拘制矣。人能知脩經教，內明十回大丹之道，三業六根俱已清淨，則苦輪罪蒂皆一空寂。金母既萌，聖胎圓就，真炁流行於諸天之內，陽神脫體，三界混融，雖大勳魔王亦皆舉手讚奉，上升天門，無有拘束，又何地根之未絕也。此非積功累行之至，則不能至。動為外魔所障，地根且不能絕，況能超入天門也哉。學者可不慎歟。
　　東斗主筭，西斗記名，北斗落死，南斗上生，中斗大魁，總監眾靈。
　　東斗五星，西斗四星，北斗七星，南斗六星，中斗三星。或以東南西北七宿為四方之斗，以北斗為中斗。蓋《天官書》曰：斗為帝車，運於中央，臨制四方，以察妖祥。又《真一訣》云：斗中自有五斗，陽明為東. 斗，陰精為西斗，丹元為南斗，北極為北斗，天關為中斗。法中謂天以斗為心，故曰天詈所指，晝夜常輪。中斗大魁，即魁星也。則北斗謂之天樞，宜居中也。為萬靈之主宰，是以總監眾靈也。人以心為斗，心之七竅，象斗數也。心居一身之中，為五官之主宰，神明之宅合也。天人學士受度之後，則四斗為之註筭記名，落死上生；中斗則總統於中，萬靈護體。脩丹之士，周天火符，皆由天罡內運，循歷二十八宿，七十二候，陽火陰符既濟，而後丹成道備矣。
　　青帝護魂，白帝侍魄，赤帝養氣，黑帝通血，黃帝中主，萬神無越。
　　默菴曰：此言對待之體，其應河圖。蓋三五之妙，生成之體也。五帝在天為五行，在地為五嶽，在人為五臟之神。青帝姓常，諱精明，護魂治肝。白帝姓混，諱葬收，侍魄治肺。赤帝姓炎，諱洞丹，養氣治心。黑帝姓玄，諱明萌，通血治腎。黃帝姓麻，諱忠慎，中主黃宮，制御萬神。《大洞五帝錄》云：五帝與天地同存，陰陽始判，化生五行靈寶法中，紅杏磨針，襪臘墨黑，靈寶為五帝也。肝護魂，拘三魂也；肺侍魄，制七魄也。心主養氣，腎主藏精，水火相資，則二炁交姤。得度之士則受鍊更生，五帝降氣，化生五臟，以成五行而後度品南宮，即五臟結胎嬰也。脩丹之士，得攅簇五行，顛倒之術，一炁周流於中黃之宮，萬神混合於九竅之內。五帝降神而鍊金液，降炁以結胎嬰。久之五炁朝元，擒鉛制汞，歸于真土而丹成。仙師曰：精、神、魂、魄、意，化作紫金霜是也。
　　青天魔王，巴元醜伯，赤天魔王，負天擔石，白天魔王，反山六目，黑天魔王，監醜朗馥，黃天魔王，橫天擔力。五帝大魔，萬神之宗。飛行鼓從，總領鬼兵。麾幢鼓節，遊觀太空。自號赫奕，諸天齊功。上天度人，嚴攝北酆。神公受命，普掃不祥。八威吐毒，猛馬四張。天丁前驅，大帥仗旛。擲火萬里，流鈴八衝。敢有干試，拒遏上真。金鉞前戮，巨天後刑。屠割鬼爽，風火無停。千千截首，萬萬剪形。魔無干犯，鬼無妖精。三官北酆，明檢鬼營。不得容隱，金馬驛程。普告無窮，萬神咸聽。三界五帝，列言上清。
　　默菴曰：此言流行之用，其應洛書九一之數。五天魔王上四言位號，中二言諱，下二言字。又青天魔王姓賦，諱齒成。赤天魔王姓佛，名由肅。白天魔王姓赤，名張市。黑天魔王姓徐，名直事。黃天魔王姓天門，名波狂。皆主人貪欲，耗搖神氣，障敗道緣，故曰魔王。五帝大魔即五天之下魔王也。居萬神之首，是曰宗也。即人身五官也。《玉清隱書》云：五帝魔王領官屬，與天同生，常惱亂學道之士，不欲成功。又自矜於諸天上帝，齊其聖功。後因龍漢開圖，乃服元始之化。故《步虛頌》曰：魔王敬受事，故能朝諸天。此言魔王作歌，以敗亂學者。自服元始之化而後專職魔試而已，飛行鼓從，總領鬼兵，言其飛行三界，鼓率部領鬼兵侍從也。麾幢鼓節，自號赫奕。言其麾揚旛幢，鼓舞旌節，遊觀乎太空之上，自號赫奕之功，與諸天齊也。上天度人，嚴攝北酆者，即北都羅酆也。上天開度人之功，先嚴戒北酆鬼官，不得遏筭絕命，承天尊開度順化而行，敕攝鬼帝，普告冥關，宣約示禁，則無輒肆害於末學矣。神公受命，普掃不祥者，幽棲曰：神公者，大羅 無極神公也。神公受敕命，五帝大魔掃除不祥，護衛學者。大魔承命以八威神龍吐毒而收邪，猛馬駕車而四布，天丁秉命前驅，大帥仗旛後從，火鈴大將擲火萬里，火燄八衝。敢有干試，拒遏上真者，敢有拒遏上帝之敕命者也。前則金鉞行戮，後則巨天之斧施刑，屠割鬼精，妖爽之干試，如風火之疾，不暫停也。神威所至，千千截首，萬萬剪形，皆不留蹤矣。以至魔試無所干犯，鬼魂滅其妖精，學者至是則功圓道備，內外一如。三宮北酆明檢鬼營，不得容隱；金馬驛程三官九府。北都羅酆，皆考校世人幽明罪福，善惡之司，明檢鬼營罪錄，黑籍應有。學士宿業重，殃先亡祖襧，未蒙原宥者，不得容隱停滯，咸與蠲除。驛馬呈上而逍遙上清矣。普告無窮，萬神咸聽，徧告十方三界，咸使知聞，悉遵天尊命令。三界五帝、諸天大魔列言保舉，馳奏上清矣。默菴曰：此言受度之人，天門不得拘阻，魔鬼不得干試是也。
　　元始無量度人上品妙經通義卷之二竟
　　元始無量度人上品妙經通義卷之三
　　正一嗣教道合无為闡祖光範真人領道教事四十三代天師張宇初註
　　元洞玉曆，龍漢延康，眇眇億劫，混沌之中。
　　少微曰：此論劫運成壞，故有龍漢延康之旨。《龜山玄錄》云：元洞，上皇炁也。天尊結元洞之炁，為玉曆之書，以龍漢劫為初劫，開圖曰赤明，劫終曰延康。劫循環無窮，終而復始，劫終之後，三界空壞，萬物精爽，長在太空，故曰延康，為壞劫之稱。赤明為開圖之始。《九品經》曰：昔混元溟涬，諸天未分，元始肇形，五劫初化，乃命梵元祖晨道君，肇錄天元，運乘五劫。故元洞者，以成祖炁；玉曆者，以紀天元。自一炁化分，三因成九，若龍若蜒，蟠曲九道，漠漠無極，總九陽祖炁之元，太上乃運梵合炁，開始青天元祖炁。故東方得九炁以分天境，劫號龍漢；南方得三炁以分天境，劫號赤明；中央得十二炁以分天境，劫號上皇；西方得七炁以分天境，劫號延康；北方得五炁以分天境，劫號開皇。五劫既周，昊天成象，一炁混道，八景流光，八帝示形，九霄分化，結元洞五陽之炁為玉曆，乃命天真皇人以玉曆紀元洞之初，劫運流復之本，天真天民學仙功績，升退之道。夫元洞者，元始大洞之祖炁也。由祖炁結而成玉曆。天真皇人按筆以紀劫運之數，始於龍漢，終於延康，歷劫之久，成壞非；一聚散不常，散而復聚，仍歸于混沌之中。不知其幾千萬億，眇眇而不可窮也。
　　上无復色，下无復淵。風澤洞虛，金剛乘天。天上天下，无幽无冥，无形无影，无極无窮，溟涬大梵，寥廓无光。
　　默菴曰：此引龍漢祖劫之事，以啟赤明第二劫開圖之旨也。龍漢之劫，既壞天地，上下皆非色象可見也。嚴東曰：每劫運終，三光晦冥，天地混沌，上有何色，下有何淵是矣。薛幽棲曰：風澤者，道之炁。金剛者，精之炁。道炁至柔則洞洽於虛，精炁至剛則運乘於天。蕭觀復曰：風者，有炁無形。澤者，有形無質。乃虛无自然之理，所謂道之炁是矣。金者，亘古今不變；剛者，堅貞不壞，是純真至妙之精，所謂精之炁是矣。幽冥者，陰境也。窮極者，邊際也。溟涬者，天地未分之初也。劫運既終，天地雖大，皆形氣所有，亦隨劫遷革，是以上下不可以色淵求矣。惟風澤之炁，空洞虛无，金剛不壞，天地之炁乘之以運行，猶天行健也。乾剛內運，陰翳漸除，是以天上天下，混沌一炁，亦無幽冥，亦無形影，運行不息，亦無窮極矣。溟溟涬涬，若天地未分之先；胚腪磅礡，皆大梵之炁周流。寥廓者，八極之表，不可名狀，故曰无光。其光內蘊而未明也。脩鍊之士，視身如漚泡，終有生滅，採先天真一之炁，於父母未生之前，猶天地溟涬初判，再稟乾金至剛之炁，以成金胎，是為一靈妙有，歷劫長存。雖劫運變遷，三界消壞，萬有俱空，而此性居洞虛之妙，獨立而不改，周行而不殆是也。則其自彊不息，宜無有窮極矣。大梵之炁內結而為丹基，寥廓無際，含光不曜，，乃陰陽之初判，陰盡而後陽純矣。
　　赤明開圖，運度自然。元始安鎮，敷落五篇。赤書玉字，八威龍文。保制劫運，使天長存。
　　默菴曰：外四篇，前四天是也；中一篇，後四天是也。赤明者，劫名也。青元曰：至赤明之初，大運啟圖，玉曆定紀，天地再開，於是天地、日月、星辰、山川物象，一時分判，晝夜寒暑四時推遷，罔有差忒。故曰：運度自然。元始安鎮者，祖炁復筆，安天鎮地。五篇者，元始出梵炁結形，成雲篆天章，載妙元神真道五者，故曰五篇。赤書玉字者，默菴曰：外篇鎮外，赤書者，陽施朱，象日；中篇鎮中，玉字者，陰施白，象月。又混洞赤文也，開圖之後，赤文乃復宣布，刻玉為書，以安鎮也。八威龍文者，默菴曰：外四天，內四天、共八方，皆龍文。又八龍之籙，能禦伏妖異策役鬼神，是以其功用，可保制劫運之變更，而與天齊永矣。人之有身，性命之道一焉。然命有終盡，而性無淪壞，是以脩持定慧者，深究死生之說，幽明之故，以至能盡性致命而後性根不滅蒂長存，直證七返九還之妙，縱經億劫，其苦輪既滅，是為長生久視，後天而終矣。
　　梵黑彌羅，萬範開張。元綱流演，三十二天。輪轉無色，周迴十方。旋斗歷箕，回度五常。
　　默菴曰：此言第二劫赤文再立，天地之功用也。赤文再立，天地復位，萬物復育，元始祖劫之梵炁，彌滿包羅諸天之上。含生品彙，由是一炁化生，開張顯露，而後萬物始備，梵炁流布，發而成文，’是為典模訓誥，經藏文錄，垂範無窮。雖百千萬條之廣，皆梵炁之發育也。由萬範一張，綱紀遂立。元綱者，若綱之有綱也。範模既張，綱紀流演而不息，是以徧周三十二天，輪轉至於无色之界，周迴一匝，十方皆至，終而復始，元一息之間斷，无不周徧矣。旋斗歷箕者，斗，中斗也，即心也。箕，屬東方艮寅之位，每歲立春則杓昏建於寅初，與天左旋，歷始於箕，居其中而順建十二辰。五常者，五星也，不曰五行五星，而曰五常，斗運於中，五行各盡其功用，乃天地之常道也。一歲十二辰周而復始，旋歷斗箕之始，日月五星逆行周回三百六十五度。斗柄指地，先天之真炁亦隨斗柄內運，從九地發生萬物矣。人身一日之間，有一年之節炁，循歷二十八宿二十四炁，七十二候六十四卦，以成周天之火候也。以人身而測，天度陽生於子，至寅為三陽，象泰，由下田而上也。漸歷斗箕而周流六虛，皆己真一之炁，周回十方，循度五行之常道也。以心中虛運行不息，無不輪轉而至矣。所謂動靜無端，陰陽無始者是也。
　　三十五分，總炁上元。八景冥合，炁入玄玄。玄中太皇，上帝高真。汎景太霞，嘯詠洞章。
　　默菴曰：元者，首之上。八景，即八節也。四時四方，各有八景，所以合成八八六十四卦。觀復曰：三十五分，陰陽五行、二十八宿也。考之都分尺部，亦曰測日月五星之行，分二十八宿之度，故曰三十五分，以日月合璧，五星連珠，攅簇二十八宿，是曰總炁分之，則為三十五；總之則一炁也。上元者，曆法以上古十一月朔、夜半冬至，日月五星會於子，謂之上元。八景者，即生神中三部八景也。玄中太皇者，玄元始三炁中之三寶君，是為上帝高真太霞之景，梵清景三炁之上。洞章即下文金真朗郁、嘯詠而歌也。脩之於內，日月合璧。則水火既濟；五炁朝元，則鉛汞擒制，乃奪天地之造化，攅簇爐鼎之中，循歷二十八宿，行周天之火候，採藥於冬至之首，奪一年之節，炁於一陽初動之始，是為總炁上元，故曰元者，首之上也。一炁上升於泥丸，八節之氣候皆冥合矣。是以直入玄玄之中，恍惚杳冥，中之有精也。而我元神祖炁會於太淵之頂，即上帝高真之汎景於三炁之上矣。若太霞流彩，空洞成音，而嘯詠欣悅，有自然之感也。
　　金真朗郁，流響雲營。玉音攝炁，靈風聚煙。紫虛鬱秀，輔翼萬仙。千和萬合，自然成真。
　　默菴曰：自此句以下，至各有生門，乃高真之洞章也。金真者，金精也。乃天地之靈根，陰陽之祖炁，先天真一之精，至陽之炁。玉音者，龍吟虎嘯之聲也。紫虛者，中黃之宮也。金母既歸神室，丹基已兆，金胎已萌，真神明耀，晃如金精之朗徹，龍虎二弦之炁出火生水之時，玉音流響，靈風內鼓，則炁歸神室，養成鄞鄂。中黃土釜之中，紫光紅彩，攝炁聚煙而後秀結成真，鬱勃內外，萬炁歸真，若水朝宗，若車輻凑，神暢炁和。千神和為一神，萬炁合為一炁，莫非自然之理。內合成真，此皆還丹至妙至神之機，非假有為而成也。經曰：迴風混合，百日功成。契曰：經營養鄞鄂，凝神以成軀是也。
　　真中有神，長生大君，无英公子，白元尊神，太乙司命，桃康合延，執符把籙，保命生根。
　　真中有神者，即元神為性之本，以其曩劫不壞，是曰長生大君。恍惚中之有物，杳冥中之有精，其精甚真，其中有信是也。无英，肝神；白元，肺神；太乙乃百神之主，司命，心神；桃康，合延，二腎之神。古愚曰：總舉四神而言者，謂金木不間隔，水火不相尅也。五神不言脾神，謂非中意，不能和合四象，則神在其中矣。是以太乙居中，以象五行，全籍於土丹道中則坎納戊土，離納己土，是曰坎戊月精，離己日光。水火之交姤，鉛汞之投合，金木之合并，皆中意媒合之也。脩鍊之工，至妙至神之機，不越乎五行順逆之理而已。人能合日用之順境，以究顛倒之妙，四象和合，五行攅簇，則命蒂愈固，性根長生矣。是為至真中之有至神也。觀復曰：真神保其性命，靈炁護其生根是也。符籙者，以有象言之，則元始符命也。內求無象，皆己之真炁也。能執持不怠，則可保固元命，而死魂受度，復生根矣。
　　上遊上清，出入華房，八冥之內，細微之中。下鎮人身，泥丸絳宮，中理五炁，混合百神，十轉回靈，萬炁齊仙。
　　默菴曰：此言學士脩鍊或真之由。上清者，泥丸宮也。華房者，三境華房也。八冥者，八極也。泥丸者，腦頂也。絳宮者，心也。五炁者，五行也。百神者，身中之神也。此蓋脩鍊成真之驗。真中之神，靈妙已具，是以升降周流而不息，上則道於天門上清華房之問，周行八極之內，雖細微毫芒，亦無不至。下則鎮人身，復還本身之中，自泥丸下絳宮，而歸中宮玄關也。中者，一身之中也。曰執中、守中、規中、環中、一中、黃中，皆一理也。苟真息內定，中虛外明，而炁自調理矣。五炁者，精神魂魄意也。調息至於無息，則心淨神凝，五炁內理，百神內合，周而復始，流行不息，周回至於十轉，真中之神靈妙莫測；身中之萬炁，皆齊入仙道矣。此乃內丹十月、功圓道備之應也。所謂追二炁於黃道，會三性於元宮，攝情還性，歸根復命之妙，盡於十轉之功矣。
　　仙道貴生，无量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。
　　默菴曰：此言世人罪福報應，而終可普受開度之恩也。仙道長生之謂也。故太上惟好生，初無限量之拘，是以普度無窮。八門者，八方法輪之門。人世罪福善惡，皆由心造，是有天堂地獄之分。人之溺於貪嘆之蔽，不知禁戒，或宿世今生，結習纏染而成，故有輪轉之報。今蒙天尊大慈，普受開度，上開八方之門，轉動法輪，使靈光慧燭，如飛天之疾，下徹幽扃，則死魂受度，而生身矣。既得受生，必假元始符命褊告諸天，然後諸天隨其善功稟賦，受生生身，則有仙階高下之品。死魂則隨果受生之門，而各受開度之恩也。生門即生神所謂生門死戶也。諸天之上，各有所隸焉。
　　中有空洞，謠歌之章，魔王靈篇，辭參高真。
　　默菴曰：此魔王歌章之序，引元始褒取其篇以其參合高真洞章之辭。空洞者，即前所謂天中空洞也。謠歌者，魔王歌章也。此三界魔王歌章之序，引元始以其辭語與洞章叅合，故取以叅之高真之中，是曰靈篇。經法云：洞章者，乃龜山丹黃，飛玄紫文，非魔王所作也。太上布此三章於世，令人開悟超出三界。昔天尊降魔，魔王悉皆稽首受事，敕魔王統治三界，各歌謠章，變化飛空，警戒天人，屏絕欲鬼，令人聞此飛空之音，轉色欲苦，歸清淨門。上文曰：諸天之上，各有生門，繼之曰中有空洞謠歌之章，則諸天之中，自有空洞之章也。其魔王所作，飛空歌音，義在敬戒，理契天真，是足以叅於高真也。
　　第一欲界飛空之音：
　　默菴曰：欲界者，天人之際，在人身即心腎界也。超鬼道則為人，入仙道則飛空。古愚曰：魔王諱郁默。道經云：凡人口業淨，有十善功以上，生欲界六天。《靈寶經法》云：自黃曾至摩夷，為欲界；六欲俱淨，則升色界。
　　人道眇眇，仙道莽莽；鬼道樂兮，當人生門。天道貴生，鬼道貴終。仙道常自吉，鬼道常自凶。高上清靈爽，悲歌朗太空。惟願仙道成，不欲人道窮。北都泉曲府，中有萬鬼羣。但欲遏人筭，斷絕人命門。阿人歌洞章，以攝北羅酆。束送妖魔精，斬馘六鬼鋒。諸天炁蕩蕩，我道日興隆。
　　默菴曰：此言吾身之北都泉曲府，即北都羅酆也。萬鬼羣，即妖魔精六鬼鋒也。我能攝伏之、束送之、斬馘之，則天炁日長於我，而仙道日成於我矣。眇眇者，輕眇也。莽莽者，高遠也。生門者，生死關也。靈爽者，鬼趣也。泉曲府，身中之北陰也。命門，即命蒂也。人道眇邈，微而難盡，仙道高遠幽而難明。是以人自有形，即貪著染縛，目之於色，耳之於聲，鼻之於臭，口之於味，皆三毒六欲之根，是有三途、五苦之報也。以人不能修仙道，故鬼道快樂，當人生死之門，務欲人之死絕也。故天道好生，而鬼則貴終矣。然則趨于仙道者，務欲崇德積善，其自召者，靡不吉。淪於鬼道者，務欲賊德害善，其自求者，靡不凶矣。高上清靈爽，魔王言其所居之高廣，非靈爽所能侵也。朗然悲歌，飛遊太空，蓋憫人之去仙道遠也。惟願學者仙道之成，不欲人道之窮極也。北都泉曲府，即北都羅酆也。冥關岱嶽所治，職掌罪罰，校錄愆過，三界四司、嶽瀆隍社，凡遇三元八節、五臘三會，考校功過，毫髮無私。若能持善脩福，則延壽長年；為惡致禍，則滅筭除年，錄送酆都泉曲矣。其羅酆之府，有萬鬼羣，本欲遏絕人之壽筭，以斷人之命根，不欲仙道之成也。北都羅酆在人身，即愛河慾海也。不能窒慾養心，則妄念紛飛，皆為妖魔精矣。阿人歌詠空洞之章，以攝制羅酆之鬼，趣束送之、斬馘之，使妖魔六鬼之鋒刃，頓爾泯息。內功外行既積，萬善日備，則諸天之正熙蕩蕩，我道由此而興隆矣。
　　第二色界魔王之章：
　　默菴曰：色界者，中天之天，在人即心目界也。無染著，則能變化飛昇矣。少微曰：魔王諱摩羅。道經云：身業淨有三百善功，生色界。自越行天至曇誓天，共一十八天，為色界。此天之人有形無欲，分麓細輕，一十八塵，塵染俱淨，升无色界。
　　落落高張，明炁四騫。梵行諸天，周回十方。无量大神，皆由我身。我有洞章，萬徧成仙。仙道貴度，鬼道相連。天地眇莽，穢氣氛氛。三界樂兮，過之長存。身度我界，體入自然。此時樂兮，薄由我恩。龍漢蕩蕩，何能別真。我界難度，故作洞文。變化飛空，以試爾身。成敗懈退，度者幾人。笑爾不度，故為歌音。
　　落落者，天體之廓落也。明炁者，梵炁明潔，四方周布，流行於諸天十方，周匝俱徧矣。无量大神，魔王言其變化无量，皆其身中之神也。洞章即前所謂乃龜山丹黃，飛玄紫文，具載靈寶法中，非魔王歌也。萬徧者，必真積力久，然後力到功圓而成仙矣。非惟誦之多也。仙道所貴者，長生度世也。鬼道所牽連者，人不能自脩，身歿炁散，魂神被考，累貽祖玄矣。天地之廣大，眇莽難窮，而穢濁之氣紛紜交結於其中。三界之內，惟過度者可以長存，而獲至樂。我界，乃魔王自謂也。能過度此界，則體合自然，結習俱忘，升入无形矣。至此，則六根俱淨，八識俱空，湛然一真，其樂無際，雖由功滿德就而然，亦自魔王保舉而仙。故曰薄由我恩也。龍漢者，元始初劫之名，蕩蕩廣漢無際也。當祖劫之初，大朴未散，渾然本性之真，豈有精粗純雜之別。自人欲既萌，情識交蔽，則本然之性遂有區別，業識流轉無已，至乃我界難度矣。是作此洞文，以訓勵之，欲人證道成真，以度此界也。洞文即歌章也。變化飛空，魔王言其神化無方，以試學道之心；或試以所欲，或試以所畏，或試以所不欲不畏；日久月深，心如鐵石，終無退怠，則道功成矣。然而成敗懈退，不為魔所沮棄，而竟度三界者，復幾人哉！或中道而廢，致貽魔王之笑，其不度也。設為歌音，良有所勉迪焉。此其脩鍊之士，必平素積功累行，有以通于神明，則內魔不生，外魔自息，道功乃就，而可度世矣。
　　第三无色界魔王歌曰：
　　默菴曰：无色界在天為天頂，在人則為泥丸頂也。少微曰：魔王諱韶，道經云：心業淨，有六百善行，生无色界四天。自皓庭天至秀樂四天，為无色界。《本際經》曰：煩惱為結，學業為習，結習已盡，超種民位。洞入道境，隨炁升降，灾所不及也。
　　三界之上，眇眇大羅。上无色根，雲層峨峨。唯有元始，浩劫之家。部制我界，統承玄都。有過我界，身入玉虛。我位上王，匡御眾魔。空中萬變，穢氣紛葩。保真者少，迷惑者多。仙道難固，鬼道易邪。人道者心，諒不由他。仙道貴實，人道貴華。爾不樂仙道，三界那得過。其欲轉五道，我當復奈何。
　　默菴曰：眇眇大羅，指三十二天之頂也。天以北極部制諸天，上无色根，指三百六十骨節之頂也。人以百會部制一身。觀復曰：三界之上，即種民四天之上，即大羅天也。大羅天上有玉京山，層雲所覆。元始天尊自浩劫以來，宅居其中，部制三界，統治玄都大羅玉清之境。我界，即无色界也。玉虛，乃虛无玉京也。脩鍊之士，得度无色界，入四種民天，則身入玉虛之境矣。我位上王，魔王自謂其功品居諸魔王之上，是以眾魔皆由其匡御也。下視虛空之中，色塵業垢，起滅萬變，穢濁之氣紛葩交繞，是以能保固本真者甚少，而迷惑昏妄者愈多。仙道則不得堅固，而惟入于鬼道之邪妄矣。人道者，心收之則萬殊一本，放之則一本萬殊。物物各具一太極，莫非此心也。人心、道心、存心、養心、正心、脩心、觀心、澄心、照心，三教同一心法也。豈有它哉！仙道貴實者，誠實無妄也。人道則樂於華競矣。苟不好樂仙道，思自脩之，豈能過三界之上也。故必轉五道之苦輪，我亦將如之奈何。此蓋魔王訓勵之切也。五道者，神、人、禽獸、餓鬼、地獄也。
　　此三界之上，飛空之中，魔王歌音，音參洞章。誦之百徧，名度南宮。誦之千褊，魔王保迎。萬徧道備，飛升太空，過度三界，位登仙公。
　　此總讚前歌章也。魔王在三界之上，飛行太空之中，作為歌音，可參合洞章之微妙，使學者日進於道。自欲界而色界，至无色界，誦詠其音，至百而千而萬徧，莫非恐人有懈退之心，而欲其念念歸真也。此所以身道之難成，非志堅行篤所不能至也。又至萬徧而後，道備乃可飛升太空，遇度三界之上，而位證仙公矣。仙公者，太極仙品之至高也。況萬徧非徒口誦也，必內功外行，深積厚培之力，而後方能上升太空，位登仙品也。故天尊取以續於正經，讚之曰：靈篇靈音，其所感召，可謂至重矣。是以其辭參高真，音參洞章也。
　　有聞靈音，魔王敬形。敕制地祇，侍衛送迎。拔出地戶，五苦八難，七祖升遷，永離鬼官。魂度朱陵，受鍊更生。是謂无量，普度无窮，有秘上天文，諸天共所崇。泄慢墮地獄，禍及七祖翁。
　　默菴曰：此言魔章普度之功，學士泄慢之報。元始說經之言止此。靈音，讚重魔王之歌音也。有能聞是音而脩之不怠者，魔王敬奉其形神矣。故觀復曰：聞非耳聞也，必心與經通，行與經合是也。念念不忘，常存敬懼，外遣諸緣，內脩定力。久之功深行滿，上帝勃命地衹祀典之神，侍衛其居處，送迎其出入，雖道未備，不能度三界，位仙公，亦必拔出地戶，離死戶也。無復五苦八難之厄矣。其功則上及七祖，皆獲升遷，永離幽關，不屬鬼官之所考攝。魂神逕度朱陵火府，而更生樂界矣。是以生死皆蒙其无量之功，无窮之度矣。內功至此，聖胎已就，脫體神化，陰盡陽純，直超三界之上，七祖同升矣。雖然經功之效昭著，若此祕於諸天之上，共所尊崇，苟有泄慢之愆，不惟身墮地獄，則必禍延七祖，可不戒之慎之。
　　道言：此二章並是諸天上帝，及至靈魔王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都紫微上宮，依玄科，四萬劫一傳。若有至人齎金寶質心，依舊格告盟十天，然後而付焉。
　　默菴曰：自此至洞明至言五段，是道君再序經文玄妙之功用，乃正經之後序也。此二章靈寶後序，指言此二章者，即前上一章元始洞玄靈寶本章，及下一章中有空洞謠歌之章也。上天所寶，此道君再序經文玄妙，上天寶愛之意。觀復曰：此二章混洞赤文、元洞玉曆是也。一明先天之道，一明後天之道。混洞赤文章，言天帝名諱，五天號諱，其文主於超技玄祖，受度生身，敷落普度，歷關告命之旨。元洞玉曆章，言劫運成敗，混沌開闢，元炁周流，探取修鍊，歸根復命，超凡入聖之道。故曰皆隱祕之音、大梵之言，非世之常辭所能至也。言無韻麗，謂天尊經旨之潔淨精微也。曲無華宛，謂魔王歌章之明白簡直也。然其義玄奧幽微，學者不能盡究其詳密，若夫默菴祖師之謂，自靈寶本章至謠歌之章，為二章者，其文義亦同而赤文玉曆在其中矣。皆隱祕大梵之言，故上天之寶於玄都紫微之宮，必依玄科禁戒，經累劫而後傳。又豈敢輕泄妄受也哉。至士之欲受經者，必齎金質心，依天真條格告盟天真上聖而後付受，其可輕忽妄授，視為常辭也乎。此皆道君諄篤之至訓也。
　　道言：夫天地運度，亦有否終；日月五星，亦有虧盈；至聖神人，亦有休否；末學之夫，亦有疾傷。凡有此灾，同氣皆當齊心脩齋，六時行香，十徧轉經，福德立降，消諸不祥。无量之文，普度无窮。
　　天地為萬物之根本，畢竟囿於形氣，運數亦有否泰，故遇陽九百六之厄，三界消亡，壞而後復成。日月五星之衡度，亦有薄蝕盈縮，至聖神人亦有通塞休否，而況末學之夫，寧無疾傷？故凡有疾厄之苦，必當甘受忽怨，以順其天也。然人與天地萬物均一炁也。是曰一本萬殊也。先儒以乾為父，坤為母，民吾同胞，物吾一體者，此也。故凡有是灾，同氣皆當齊心修齋，六時行香，十徧轉經，雖上消天灾，下度兆民，捍厄扶衰，無所禱而不應，是致福德立降，消諸不祥，皆十徧經之效也。可謂無量之文，普度天人於無窮矣。
　　道言：夫末學道淺，或仙品未充，運應滅度，身經太陰。臨過之時，同學至人，為其行香誦經十過，以度尸形。如法魂神徑上南宮，隨其學功，計日而得更生。轉輪不滅，便得神仙。
　　此專為末學道淺者言，以其道淺，是以仙品未充，運當滅度之際，身脩仙道未備，體未純陽，必經太陰之所考掠。太陰猶北陰泉曲也。臨過之時，遇其將過盡之時。同學至人，為其行香誦經十過。同學者，或同師同道，所學已至之人，當為行香誦經，一遵十回之式，以度尸形。如法，假其已鍊之真陽，脩誦是經，以度其尸形之至陰，送其魂神上生南宮。尸者，魄之未化。形者，氣之未化。必資經功道力，鍊質陶魂，庶可徑上南宮也。隨其學功，計日而得更生，各隨其學業之淺深，功德之高下，而後計日之期限，隨品受生，轉輪不能滅其本性。一靈不昧，久之，玄功積習之至，亦得仙道矣。
　　道言：夫天地運終，亦當脩齋，行香誦經。星宿錯度，日月失昏，亦當脩齋，行香誦經。四時失度，陰陽不調，亦當脩齋，行香誦經。國主有灾，兵革四興，亦當脩齋，行香誦經。疫毒流行，兆民死傷，亦當脩齋，行香誦經。師友命過，亦當脩齋，行香誦經。夫齋戒誦經，功德甚重。上消天灾，保鎮帝王，下禳毒害，以度兆民。生死受賴，其福難勝。故曰无量，普度天人。
　　青元曰：道君此章，明此經非惟度己，雖天地、君臣、民物，皆當兼濟，方為道備，乃顯度人之普也。夫天地運終，以皇極元會運世論之，天地亦有成壞始終，皆不能逃乎運數。《易》曰：天地毀，無以見易是也。人身與造化同徒，故可以參天地、贊化育、裁成其道，輔相其宜也。先儒不曰天人一政之功，以其心與理一而已。夫以主宰謂之帝，妙用謂之鬼神，豈非一致哉！故當運有否終，亦必脩齋誦經以禳之。星宿錯度謂躔度乖錯，晷刻訛謬。日月失昏，謂盈虧薄蝕，此亦囿於遲留伏逆之數也。亦必脩齋誦經以禳之。四時失度，謂寒暑不常；陰陽不調，謂旱潦為虐。皆愆於天地之至和而然也亦爻脩齋誦經以禳之。國主有灾，兵革四興，凡灾異兵革，莫非陰陽悖逆、政化乘違而致，其脩德政、省刑罰、撫黎庶、治師旅、任賢能、安社稷，皆所以消天變而息人殃也。此聖君賢臣之所首務，然苟有是灾，亦當脩齋誦經以禳檢之。蓋以請命於天，而天必弭灾以降祥也。疫毒流行，兆民死傷。疫毒者，疫癘之炁，流毒於兆民，必見死傷。亦當脩齊誦經，以禳釋之，使其炁候正，則疫炁息矣。師友命過，師，所以傳道授業；友，所以輔仁益德，居綱常之一也。當其命過之時，亦當脩齊誦經，以拔度之。既言師友，則於其親可知所自矣。夫齋戒誦經，功德甚重，此道君重讚是經之功德也。內則虛心鍊炁，順神葆真，外則其功可以上消天灾，保鎮帝王，下禳毒害，以度兆民。可謂君臣、民物，無所不被其澤，其功无量，天人普度矣。
　　道言：凡有是經，能為天地帝主兆民行是功德，有灾之日，發心脩齋，燒香誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者，乃當洞明至言也。
　　默菴曰：此道君再言學士脩誦之功用。此段復總前篇而言，皆道君垂訓之切也。凡遇有灾之日，能為天地日月、帝主兆民燒香誦經，行是功德，則諸天記名於仙籍，萬神侍衛於左右，皆經功所積而至也。右別至人，學力已至之人，登證仙品頃刻臣事三境，神遊金闕矣。諸天記人功過，毫分無失，天中魔王亦保舉爾身者，此重復告戒之至，務令學者之功勤也。諸天各有司察紀錄之官曹，功過之細微，無分毫髮叉錄。有功則升仙品，有過則付罪簿，必無私失矣。能依經功脩持者，天中魔王亦保舉其身，紀名諸天矣。得道者由經而悟道，乃當洞明至真之言，以究至玄之道也。內而求之，即神居泥丸，溫養之道是也。
　　元始無量度人上品妙經通義卷之三竟
　　元始無量度人上品妙經通義卷之四
　　正一嗣教道合无為闡祖光範真人領道教事四十三代天師張宇初註
　　諸天中大梵隱語无量音　道君撰
　　默菴曰：此即靈書中篇之序，引玉晨道君之所撰也。諸天中者，即外四天之中也。按《內旨經》云：元始天尊於赤明世界栢陵舍座，是時雲霧鬱勃，七日七夜，玄陰不解。五老上白天尊曰：今日侍座，所未曾見。天尊演教，則河海靜默，山嶽藏雲。今白日晝陰，天人惶懼，不審何故？天尊曰：今日諸天發瑞，靈應自然，玉字煥爛，障蔽天光。咸令四座暝目。俄頃天炁頓啟，冥暗豁消，五色光明，洞照十方。忽有靈書，字方一丈，現於空玄之上，文彩煥爛，八角垂芒，精光奪目，不可得睹。天尊普告曰：此靈書八會，字無正形，其趣宛奧難可尋詳。可解註之。於是，天真皇人受天尊明命，註解其旨，以付道君，使教諸天應得成真，有仙名者也。觀復曰：大梵者，元始大梵之炁，離合以成音梵之言。隱語者，謂隱祕天中，世人不解。无量音者，殊方異類，普聞妙義，初無限極，凡二百六十五字，分置三十二天，一天各八字。又書於玄都官闕諸天樓觀，則隨人所習，乘炁各歸其處矣。以是大梵之音，遍聞無量而隱於諸天，非皇人按筆而不能傳也。或增入靈書上下篇，并龍篆正文，雷蕭之所不取，故弗及之。
　　元始靈書中篇
　　默菴曰：靈書即大梵隱語无量之音玉字經也。中篇即中央之篇也。元始者，以其元始天尊所說，命天真皇人註釋，以授道君。靈書中篇，則大梵隱語中央之篇也。觀復曰：先真謂此靈書合於大易六十四卦，此經在天地之先，有卦象之前。西王母云：九日導乾坤，母東覆兩卦。可見乾坤二卦始於此，繼以屯蒙，終於既濟、未濟，為造化之綱維也。次列六十甲子於下，明炁數終始循環也。次係月建節侯十二卦者，以表一年陰陽代謝，寒署推遷也。復別朔望盈虛，以明一月也。又標十二時辰，以推一日火侯水符進退也。蓋以一年節侯，促於一月，以兩日半准一月，復以十二卦以應十二時，又促一月歸於一日也。以一時准兩日半，故上下卦象所用皆殊。甲子節侯，其義亦別。綜而言之，上卦甲子經也，下卦節侯時晷緯也。志心內觀動靜、消息、盈虛，自然得意志言，幽微之理盡在是矣。則此篇之義，實與大易之妙，不期然而然。元始說經，於羲皇未畫之先，亦豈假易以明大梵之文也。蓋理一而已，是以若合符契，不待牽引附會而合矣。以是考之，則自西王母而下，默菴少微諸師皆有象易之論，後皆以為始，於觀復之見，其說亦淺矣。今具總圖於後，庶與邵子之《先天》，魏公之《參同》，彭公之《心鏡》，皆默合焉。其於陽火陰符進退之機，庶幾乎盡矣。
　　東方八天
　　亶婁阿昔，无惒　去聲　觀　音貫　音。
　　八字，黃曾天內音。亶者，坦然廣遠之貌。婁者，玉京山下長樓之名，上承玄都官。阿者，玄都中阿那之神，掌樓之監，主大梵之炁。炁數交周，則阿那鳴樓都之鼓以集眾真，上朝元始。蒼者，帝君遊臺之名，以其蒼蔚華秀也？无者，太元也。言太無之中，自然能生真聖。惒者，日月門戶之名。言天中日月會於門。觀者，觀覺也。是天帝之諱。音者，八字之音。能誦之者，則真人乘金輪以開冥，玉女揚華旛以披劍，觀覺主長夜之籙，四真技九幽之苦，七祖披朗，朽骸還生。
　　須延明首，法攬菩曇。
　　八字，玉完天內音。須延者，玉完西北闕名。大劫數交，須延於是而開，玉真上聖於是而回。明首者，元始之都侯。元始開運，則都候啟道，梵行諸炁，倏忽自朗。法者，法輪罪福之場；攬者，覺也。天帝君之諱，主度魂更生。菩者，菩提也，執九色之節。曇者，曇頤也，把十絕之旛。並上元真人，能常誦洞章，則法輪引籍，攬覺度魂，菩提轉輪，曇賾揚旛，天地得之以不傾，萬物得之以長存也。青元曰：法攬菩曇，即玉清四府真人也。
　　稼那阿奕，忽訶流吟。
　　八字，何童天內音。稼那者，天中主圖之號，領人間生死圖錄，總主神仙，治金華之宮。阿奕乃七寶林中樹名，彌覆四方，實上聖遊圃真人戲園也。忽者，覺也，飛天神人名。主大小劫會。訶者，訶摩也，天中呼元始天尊為訶摩。流吟者，流布歌吟也。劫運既終，訶摩開化教法，普度天人，將來劫壞，真經隱藏，天尊已知，預為歌音也。人能常誦洞章，則主圖先生削罪錄於長夜，註生名於南宮。
　　華都曲麗，鮮菩育臻。
　　八字，平育天內音。華都者，天中太極宮青華門之別名。曲者，天中梵天神人飛行太極之上，爽靈風之炁，歌洞章之曲。麗者，太和玉女名也。鮮者，鮮雲，即慶雲也。菩者，天中樓名。育者，天中帝君隱名。臻者，至也。育帝常乘八景之輪，遊觀八極之外，回十絕之靈旛以召天魔舉度天人，常能誦此洞章，則飛天遙唱，三界司迎，七祖出離長夜，上升南宮。
　　荅落大梵，散煙慶雲。
　　八字，文舉天內音。荅者，天中玉闕之名。落者，宮闕落落然也。大者，大宥天尊開化運之初，皆放大赦，謂之大宥。使三惡道空，九幽罷對。梵者，梵行之炁，開龍漢之劫，運赤明之辰也。散煙者，真人散香煙於玉關。慶雲者，五色之祥雲也。慶雲接乎紫館，飛天舞乎空輪。青元曰：元始時開大赦，荅落官庭，放釋罪魂。
　　飛灑玉都，明魔上門。
　　八字，摩夷天內音。飛者，飛天神王之號。天地改運，淪於延康，冥冥無開，飛天啟光散暉，諸天受炁灑者，龍漢一會，倏忽而迴。玉者，玉真，主開長夜之聖號。都者，九幽酆都。人有善功，則玉真開長夜之戶酆都度八難之場。七祖返生，幽魂還光也。明者，解八字之義。魔者魔王也。上者，上帝也。門者，直門下之人，能明識八字之義；則魔王敬伏，上帝養育於始生之門。門下有韓君司命司錄，度筭於南宮，慶流九族，生死蒙恩。
　　無行上首，回蹠流玄。
　　八字，越衡天內音。無者，上道也。言元始之炁開明無上之道。行者，天元之綱紀，維羅八極，梵炁彌布，流行不息也。上首者，北斗之錄罪宮也。轉運天關，推會度數，數極則大劫交也。回者，轉也。蹠者，履也。劫運之初，元始則履空而輪轉，布化於十方。流者，流三晨之光，照長夜之府。玄者，空也。越衡天上玄都之景，有空峰之山，乃萬聖之所遊，生死之所歸。道未足備身應滅度，魂升空峰，受鍊而升南宮也。
　　阿陁龍羅，四象吁員。
　　八字，蒙翳天內音。阿者，天中有九折之山，連阿相屬。陁者，山上之樓，上通玉清之熙，以望三界之鄉，帝君嘗遊阿丘之嶺，下監萬生之罪。龍者，龍山與阿陁相去九億萬里。羅者，日月之名。羅言山勢相交，日月明於峰上。四者，四極之宮。謂東華、南極、西靈、北真也。四極真人，主生死命籍。象者，象輪之車。真人常乘象輦，遊行三界，校人生死罪錄，開度學人。吁者，曲育也。天帝之諱為南宮度命君，主鍊度朽魂。員者，帝也。是日中生童，主灌精於天人。人能誦詠洞章，則玉名入於帝籙，生死度於南宮，四極給自然之羽車，七祖歡升於福堂也。
　　南方八天
　　南閻　音焰　洞浮，玉眸詵詵。
　　八字，和陽天內音。南閻者，南方有流火之庭，飛焰煥乎八方。洞浮者，洞陽之宮，流火之炁，炎而浮上也。玉眸者，流火之膏，鍊身體、生玉光、明如眸子，故曰玉眸。南極真人主於宮內，諸學人始得道者，皆詣流火之庭，真人以火膏洗鍊，蕩除塵垢。詵詵者，眾多也。
　　梵形落空，九靈推前。
　　八字，恭華天內音。梵形者，元始天尊在龍漢時號也。赤明世號元名君，上皇開運，號元始丈人，梵炁化形，隨劫化生，以一神而見，不受胎生。落空者，元始自空中而生。九靈者，九華真人也。治南昌上宮，主九幽宿對死魂。推前者，真人主命錄算，推死魂前生功德。觀復曰：一陰始生，乃砂中抽汞，真陰下降，如月之象。復還中宮，陰歸陽室，汞來投鉛矣。
　　凙菩臺，綠羅大千。
　　八字，宗飄天內音。凙者，天中山名。山上有眾龍之窟，黃房之室。者，真晨道君之內音，理於黃房，混大劫而不終，經龍漢而更明。菩者，飛天真人隱號，有無數之眾。臺者，玉臺也。居澤山之陽。綠羅者，月中夫人字羅英，理治太陰度數，乘梵行之炁，運度之關，以應天元，無差忒。至大劫交，則日月俱會於玉堂之上，俟劫再開，復運化也。大千者，世界之數。以千數至千為小千，小千數至千為中千，中千數至千為大千。人能誦詠洞章，則升黃房之室，遊玉臺之中，覽大千之境也。
　　眇莽九醜，韶謠緣邅。
　　八字，皇笳天內音。眇者，延康之中，天書玉字，翳而不彰，眇眇然也。莽者，龍漢開運，其文復明，莽莽然也。遇真道，男女其運之極，又經一劫，九炁各生一獸，以害惡民。其劫既開，九獸號為九醜之鬼。北帝上真主生死圖錄，故立九醜以輔三官，數極九九八十一萬，度天炁之交，九醜號為九都使者。韶者，皇笳天神霄王內名。神霄王是魔王之神，主常試學道之人，正與不正。作謠歌以亂人心。心固者，王即保舉升皇笳天。緣，南斗之別名。邅，北斗之異號。人有善功則列言於南斗，南斗即度三界之難，拔九幽之苦，告下魔王，不敢害敗之。人有惡行，則三官列言於北斗，北斗即告下魔王滅魂，付九幽之下，充長夜之役，永無出期。
　　雲上九都，飛生自騫。
　　八字，堂耀天內音。雲上者，飛天神王內諱。開龍漢劫，啟赤明運，敷自然之書，立· 天地之根也。九都者，三象既分，而有九層之臺，處乎玉京之上，煥乎空玄之中，飛天神人常散百和之香，流五雲之華，以觀飛天真人。臺上有太真玉郎，一日三回，執十絕之旛，一周則諸天上帝三朝玄臺，繞臺三匝。學士常誦洞章，則飛生為開不死之路，流長生之炁，下鍊五魂，則八景存焉。騫者，騫林也。學士得上升玄臺，遊於騫林，身佩天書，口詠洞章，久則上朝玄都之宮也。
　　那育郁馥，摩羅法輪。
　　八字，端靖天內音。那者，天中侍郎之名。主天四時之炁，梵行虛无之綱，以正端靖天中分度。育者，天關空輪之名。郁馥者，斗中靈童名。常運育輪以召天真，天關十轉，則十方大聖上朝玉京，萬神齊到，而郁馥唱禮。摩羅者，天中大魔內諱。郁馥一唱，魔王束形。學士知四時之炁，十轉之關，則八法輪之門，駕輿升乎玉清，上朝紫微之臺也。
　　霐持無鏡，攬姿運容。
　　八字，恭慶天內音。霐者，天上都監神內名。持者，龍淵之名。眾龍蟠其中，運東井之華，以灌天真，即月中黃華之精，沃注東井之流也。無鏡者，飛天神王也。出無色之光，總生死之籍，開度學人。觀復曰：申時至於庚時，名曰水半斤，陰歸陽室，末來投鉛，其質已消而成，白銀是也。攬姿者，三界門名也。人知此號，則魔王為開長夜之府，技九幽之魂，以度三界門也。運容者，玄和玉女名。人得度三界之門，運容則以朱陵之炁導之於形，太和之津灌之於神，上升福堂。
　　馥朗廓奕，神纓自宮。
　　八字，極瑤天內音。馥朗者，天中玉京玄臺別號。西靈真人常誦洞章，以遊其上。廓奕者，天中神公內名。與元始同生，為玄炁之範，教學仙之人。能明八字之音，則神公為開長夜之戶，入更生之門，而登玉京之臺也。神纓者，紫微靈童也。主滅度之屍，若得神纓歌无量之章，則返形於三鍊之房，受自然之炁，樂無窮之遐齡也。
　　西方八天
　　刀利禪猷，婆泥咎　音皋　通。
　　八字，孔昇天內音。刀利者，南方无極世界之號魚禪是刀利國，亦曰禪黎。其國有洞陽之宮，流火之庭。靈文始於流火，受鍊，既明之後，刀利國改為福德之堂。猷者，南上好生君內名。婆泥者，火鍊池靈童名。若人得度洞陽宮，皆詣火池受鍊，更生福德之堂。咎通者，刀利世界魔王之神，常遏人生路。人知好生君名，及詣靈童受鍊，即更生福德之鄉，則魔王之神奉焉。人能誦八字之音，則刀利世界元極靈官侍衛其身，徑造南宮，仙人伺迎，三年必能策丹霞之輪，升三炁之天。
　　宛藪滌色，大渺之堂。
　　八字，皇崖天內音。宛藪者，皇崖天帝內名。主開太漠之經，以明八字之文。滌色者，色界飛天真人名也。常乘車駕龍，出入玉清之中，開度善根之人。大渺之堂者，即化生之堂，空洞之化，結自然之章，坦然廣大，開度萬生之曆也。學人通八字之音，則飛天真人降雲車，載兆身，上升化生之堂也。
　　流羅梵萌，景蔚蕭嵎。
　　八字，極風天內音。流者，天王內名。羅者，月女之諱。主遊宴之儀，流輝極風之天，洞照九玄之真也。梵者，飛天真人名，主回九天之關。萌者，元始天神名，正梵炁，開度天人、保固極風之根。觀復曰：艮者，土也；生成之本，造化之根是也。景者，景皇也。是四極上真人也。蔚者，蔚秀景霄仙人也。並理玉京臺，歷校長夜之中，開度善根之魂。蕭者，仞也。白素元君之宮。嵎者，蕭仞之嵎，對賓之所也。人能常誦洞章，乃得駕九色之雲，上升景黃之臺也。
　　易邈无寂，宛首少都。
　　八字，孝芒天內音。易邈者，孝芒天王之號。无寂者，虛无寂寂之庭也。言此天王從龍漢而來，至赤明而出，居乎虛無之內寂寂之庭也。宛首者，太上道君內號。道君常以元始玄奧，演大法以度人。少都者，日中靈童君之名，常散日精以灌身流，飛華以拂塵。學人知八字之音，天王飛景雲之輿，降三素之軿，度身三界之上，而進入寂寂之庭也。
　　阿繿郁竺，華漠延由。
　　八字，翁重天內音。阿繿者，天王隱名。常乘景霄之輪，遊九層之臺，處玉樓之上，唱洞章以伏眾魔。郁者，郁默天中魔王隱名。竺者，欲界也。魔王郁伯常在欲界之上，誦詠空謠之章。華者，色界光華。漠者，欲界渺漠，不可尋也。延是束鬼之庭，由是禁鬼之房。天王登雲樓之上，詠无量之章，則天魔應響而束身，羣鬼遇由而伏形，奉之者九祖開泰，脩之者灰骸更生。
　　九開自辯，阿那品首。
　　八字，江由天內音。九開者，大演之初，天地未判，輪轉三炁，開為九分。九度既明，九位乃列。陰陽萬品於是而生，自然明辯也。阿者，阿丘天王內名，常乘龍軿登龍山之嶺，遊觀九玄之中。那者，那邪飛天神人隱名，飛行三界，歷校長夜，拔度善人之魂。有知八字之音，則天王品度兆身，入飛天之眾首，化朽骨成童子之顏矣。
　　无量扶蓋，浮羅合神。
　　八字，阮樂天內音。无量者，天中无量大神之始神也。總統飛天之神，人皆受其品量而得升遷也。扶者，更生真人內名，常校幽夜之錄，簡善惡之根。蓋，玄中福堂之號。浮者，幽夜之魂，受真人開度，謂之浮。羅者，大羅也。開大千世界，召更生之賓，上詣大羅天，定籍削死。合者，合慶也。神者，神公也，乃大羅之相。人能知八字之音，與神公合慶，受度為更生之賓。
　　玉誕長桑，栢空度仙。
　　八字，曇誓天內音。玉誕者，曇誓天中玉都之名。長桑者，天中騫林，亦名桑林。騫林覆蔭東華之宮，葉上有大洞之章，紫書玉字，煥乎上清，神風一鼓，洞章成音。故曰柏空。度仙者，飛天神人也。簡學仙之人生死錄籍，開度九幽之魂，升入法輪之門也。
　　北方八天
　　玃无自育，九日導乾。
　　八字，霄度天內音。玃无者，龍漢之時，飛天之神。元始始開之炁，溟涬无色之中，玃无乘運而出，凝炁而立。九霄既立，自抗不終之劫。育者，霄度天王內名。九者，育王乘象輪之車，遊九玄之門，轉九機之度，應劫會之期。日者，天中日童導引和炁，天運之終，日童停光，拔度學者，灌以水母之精，導以太和之炁，洗鍊五神，進入朱宮。觀復曰：乾者，萬物之始，虛无自然，純精真一之炁，名曰空炁金胎。喻為銀鑛，藏於腎中，謂之元神。因一炁化歸中宮，而為丹母，金公推運。金者，先天自然之炁，金胎也。火者，日用發生之陽炁也。返本還元，是為銀也。
　　坤母東覆，形攝上玄。
　　八字，元洞天內音。坤母者，太陰之都候，九靈仙母也。理東海扶桑，暘谷之淵，常總地機，輪轉元炁，上應天關。天關轉，地機動，周天一度，水則涌溢三千三百度。則天地炁交，九海溟濛，一水則瀰天。東者，東海受會，制其河源也。覆者，水神也。理於崑崙山，填固巨海，遏斷東井，則地機不淪，保劫長存。觀復曰：坤者，萬物之成，受胎之後，神藏腎中，是曰坤宮。即性即鉛，運歸中宮。化機乃日用發生之陽炁，以為丹基。藥祖收攝砂汞而為丹質。夫造化者，從无生有，故坤因乾而立，乾因坤而成，乾坤互相生成，初無先後。譬如鉛因銀而生，銀因鉛而成也。形攝者，是定交之時，坤母形出東海之上，攝召鳥母，以鳳車迎學仙之人，上崑崙之墟。鳥母，乃水候之神。上者，坤母上詣帝君，申劫會之期，度學仙之人，言名於玄都也。觀復曰：一陽來復，妙化之炁，自坤宮而發生。真陽上升，如日之象，至於中宮，金母收攝，是為砂也。砂者，木也；木者，龍也。此青龍受符也。
　　陀羅育邈，眇炁合雲。
　　八字，妙成天內音。陀者，天帝內名。與妙成天俱在雲阿之嶺。羅者，月始生之名，阿在雲嶺之上，抱月而明。育者，妙成天神王名。又：育者，生也。總召十方飛天之神。邈者，天中羽林監神名，神王常使匡御三界，簡人間生死之籍，令魔王保舉得道之人。眇者，眇眇，高遠也。人得保度，詣羽林監，受符升天，眇眇行於雲宮。炁者，雲炁也。合者，合景也。既入羽林，結雲炁以成衣，上升朱宮，遂與諸天合景而上飛也。
　　飛天大醜，總監上天。
　　八字，禁上天內音。飛天者，十方飛天神王也。天中飛玄之炁，結成空洞之經，飛天神王常誦之，以接學人。大醜者，三界之都錄，主生死圖籍。醜者，伯也。三界大魔，受事於大醜。學士能知此音，則魔王保真而身騰三清矣。總者，飛天都統之官，主攝八會之炁，以促天地之運；主領長夜之官，開度九幽之魂。人知天中之音，則魔王列言，大醜，勒錄仙都，而上升禁上天也。
　　沙陀劫量，龍漢瑛鮮。
　　八字，常融天內音。沙者，天中沙蘭之宮。乃紫微之別館。陀者，陀丘山也。陀丘之眾，有巨億萬人，並是新得道受度之人。功德未備，停散其中。劫量者，至劫運一交，此陀丘之眾，計功量德，升朱陸受福而仙也。龍漢者，初劫之名。瑛者，初劫飛天神王名也。常開度幽魂，升沙蘭宮中。鮮者，南宮之童。學人得度，仙童引鍊於朱陵之上矣。
　　碧落浮黎，空歌保珍。
　　八字，玉隆天內音。碧者，玉隆天中常生碧霞之炁。落者，飛天神名。一日三時，引天中眾聖，上朝七寶官。浮黎者，天王內名，眾聖上朝則天王稱慶。空者，天中侍宸名。歌者，洞章之曲，侍宸一嘯，靈風協奏，音成洞章，故曰空歌也。保珍者，學人知此八字之音，則升南宮，為飛天之賓，保此不終之劫，珍其自然之文，故曰保珍也。
　　惡奕无品，洞妙自真。
　　八字，梵度天內音。惡奕者，天王內名也。當龍漢之中，諸緣並盡，過度三界，升太虛之館，受九仙之籙，登大聖之號。至赤明開運，元始錫為梵度天王。无者，太无真人也。受天王之符，度長夜之魂。品者，品量幽魂之罪福。洞者；洞明宿對。妙者，妙化之堂，惡緣並盡，宿對既解，升入妙化之堂。自者，與也。真者，天真也。至是與諸天合真也。
　　元梵恢漠，幽寂度人。
　　八字，賈奕天內音。元梵者，元始大梵之炁，高而洞浮，懸而不落。恢漠者，浩而無窮，遠而無礙，有而若無。幽者，幽寥也。寂者，空寂也。杳冥恍惚，不可聞見。其中有真，真中有精，是以普度天人也。
　　默菴曰：《靈書》義極玄奧，本難尋詳。然每方各六十四字，總六十四句，其自然之數，正與大易八八六十四卦之義合。乾坤為易之祖，故獨出乾坤二字，見天地萬物萬事之變，舉不能逃乎《易》，則天地鬼神造化之跡，亦不外乎《靈書》。蓋可以類推矣。況河出圖，義皇畫而成易，雲篆太虛，而出玉字，天真皇人書而成文，其神道設教之妙，本有不約而同者。愚按天真皇人曰：諸天內音、自然玉字者，皆結飛玄之炁，合五方之音，其文宛奧，難可尋詳。則靈書玉字出自大梵之炁，結空而成文，皇人按筆，演而成章，是為天地之根，萬彙之本。其與太易陰陽動靜之機默合，蓋萬有之理，莫不具夫河圖生成之數也。故內脩之，以鍊己；外施之，以度人；道同乎一本而已矣。
　　道言：此諸天中大梵隱語，无量之音，舊文字皆廣長一丈。天真皇人昔書其文，以為正音。有知其音。能齋而誦之者，諸天皆遣飛天神王，下觀其身，書其功勤，上奏諸天。萬神朝禮，地衹侍門，大勳魔王，保舉上仙，道備尅得遊行三界，昇入金門。
　　默菴曰：舊文，玉字初出時文。今所傳天篆是也。此乃道君末序靈書之妙也。大梵者，諸天自然妙炁結而成文也。隱語者，天帝之隱諱隱名也。无量之音者，空洞自然之音、響徹諸天，功資无量也。舊文者，當元始說經之初，皇人按筆之始，皆諸天梵炁結而成文。故字皆廣長一丈，玉字金書，八角垂芒，即後所傳之天篆也。是曰：舊文。昔書其文以為正音，今之所傳，皆後世譯出而成篇章，即昔之正音也。有知音而齋誦者，其感諸天遣神王下觀書，其功勤上奏，然後萬神敬禮，地衹侍衛，雖魔王之重，亦保舉上證仙品矣。道備者，侍其功圓行滿，尅得遊行三界之上，升入金門，臣事三境，日侍帝側矣。觀復曰：其中虛實相通，象數可見。以九日導乾推之，理無遺矣。夫乾始於北者，即陽生於子也。甲配乾，子為黃鍾，故甲子始於冬至。還丹者，循環大梵而脩耳。四象五行、三元八卦、日月龍虎、砂汞鉛銀，隱語之中俱備。至於陰符陽火、溫養抽添，非依卦爻升降，甲子循環，何以取則？故乾坤坎離四卦，象天地日月，包囊萬物，為鼎器藥物樞紐根宗。餘六十卦以應六十甲子之數。准則春秋推移，寒暑分二十四炁，譬七十二候，以應一年十二月之節。歸於一月之內，以一月之候，促於一晝夜十二時中，定刻漏、正時晷、明子午、按陰陽、通晦朔、合斤兩，依天地之大數，叶陰陽之化機。故卦有三百八十四爻，火有三百八十四銖，以是萬物由虛而生，大梵之理，其實與大易同也。此其諸師之論默合，而丹易未嘗殊途也。學士能究靈書之微奧，則丹基易道得矣。
　　此音无所不辟，无所不禳，无所不度，无所不成。天真自然之音也。故誦之致飛天下觀，上帝遙唱，萬神朝禮，三界侍軒。羣妖束首，鬼精自亡。琳琅振響，十方肅清，河海靜默，山嶽吞煙。萬靈振伏，招集草仙。天无氛穢，地无妖塵。冥慧洞清，大量玄玄也。
　　默菴曰：此道君申言學士脩誦之功用。此音者，即无量之音也。誦之能辟逐一切精邪，能消禳一切灾害，能度脫一切生死，能成就一切天人，以其功無所往而不致，故重述曰天真自然之音也。皆諸天至真口宣自然梵炁之文，非假人世篆畫之音，是以其功莫大也。故誦之乃致飛天下，觀書其功。上帝遙唱，讚其善，萬神朝禮，一身之神，三界侍從於軒轂。至此，則三尸伏匿，六賊退藏，羣妖束首，外魔頓息，鬼精自亡，內識頓消。業識既淨，垢穢皆空，惟本來之性，真一長存矣。琳琅振響者，形神俱仙，天樂自鳴。十方肅清者，寂無遺響也。河海靜默者，愛河苦海，皆澄靜矣。山嶽吞煙者，山嶽內固，神凝息定。萬靈振伏者，功圓道備，萬靈靡不振伏。招集群仙者，萬神朝元，不召而集。天無氛穢，地無妖塵者，性寂情冥，太虛同體。冥慧洞清者，冥者，幽寥無聯；慧者，朗徹無邊：洞者，虛明無礙；清者，澄瑩無窮。觀復所謂冥通慧照之力是也。內功至此，八方洞徹，一性混融，大包宇宙，細入毫芒，此皆至玄至微之妙，其量豈可得以津涯測哉！是曰大量玄玄也。雖天地之大，萬有之眾，蠢動蛸翹，皆含一靈之妙本，俱自有生於無，莫不兆乎太極、五行、陰陽而後具能知全乎。太極之一本，而不匿於萬殊之異，則返乎無聲無臭之初，而復歸于无極矣。天尊說經，自懸一寶珠而始演十回之妙義，其於大梵之祕，丹道之玄，無不備矣。其末也，猶恐學人墮沉空著有之偏，而卒曰：冥慧洞清，大量玄玄。則一經之要，黍珠之奧，盡在是矣。又豈有為法象之可得而至哉。所謂契虛合无，復歸於无極也。在乎返求諸己，則虛靈不昧，天地皆備於我，而至神至妙之道得矣。
　　黍珠空懸十迴之圖
　　金丹十轉四靈之圖
　　中篇合易火候之圖
　　太極圖合元始一炁全體妙用圖說
　　混洞赤文，无无元上真，此所謂无極而太極也。元始祖劫，化生諸天，開明三景，是為天根，上无復祖，惟道為身。此所謂太極動而生陽，動極而靜；靜而生陰，靜極復動；一動一靜，互為其根，分陰分陽，兩儀立焉。五文開廓，此所謂陽變陰合，而生水火木金土，五諿順布，四時行焉。五行一陰陽也，陰陽一太極也，太極本无極也。普植神靈，无文不光，无文不明，无文不立，无文不成，无文不度，无文不生。此所謂无極之真，二五之精，妙合而凝，乾道成男，坤道成女，二炁交感，化生萬物，萬物生生而變化無窮焉。
　　元始一炁全體妙用之圖，學士所當究索其意，則先天之道不謀而契，造化之妙可得而窺。故儒者知幽明之故，周乎萬物，原始返終，窮理盡性，得不昧死生之妙。老氏則曰深根固蒂，長生久視，蓋各有所宗也。夫如是，何以致之？經曰：知其雄，守其雌，復歸於嬰兒；知其白，守其黑，復歸於无極。此金液還丹之道也。故能探根固蒂，長生久視矣。按此觀復之說，默庵先生取之。
　　青帝辛天君降筆跋默庵先生所書武昌衛鈁本
　　經以心傳，經以心悟，心悟心傳，天人普度，以此存心，帝其汝顧，信受奉行，好事好做。庚寅年五月辛天君降筆云：法子志專，信士誠信，感吾混元經教，吾故到壇。大哉靈寶度人經，不是文章撰得成。諸經劫壞應須壞，惟有斯文在玉京。夫自古及今，上聖仙佛成道，未有不奉度人經法者。諸經中，元始度人為上品經也。經者，陽則起人善念，陰則開度幽靈，功莫大焉。吾當以耳與子說，子當以口聽吾言。呵呵口聽，是以六根互用處，混元之妙在此。諸子等念《度人經》，還知玄妙否？人心即寶珠，元神即元始，神外無天尊，心外無道法。欺心者昧天乎？念經之初，當攝萬念歸一，即元始召十方也。正念誦經，即元始說經也。情念識神，神不妄走，即十方聽經也。忘情絕念，便是寂无遺響處。性清混一，真偽皆歸，一志不分，久之自然純熟，萬妄歸真，即天人受度也。如此會得，自然到無色之界，萬念之魔，悉歸吾化，即真人也。此是經中之旨也。但念經不知此理，不攝念、不返真，雖日念萬徧，於吾何益？至於鍊度一節，猶難言也。自不知經旨，何能度人乎？會得寶珠空懸，能斂萬念歸真，一志不動，如元始一時辰自到寂無遺響處，喜慶難言。到此三界鬼神皆敬畏矣，一切幽靈皆受度矣。夫祭鍊幽靈，大功大德。上古仙佛，皆是以脩自己為功，度他人為德，方能功行兩全。吾乃雷霆吏。吾昔於太古時，已成上道，後復身入雷司，驅風雷、致雨露、發生萬物。雷霆乃天之仗植，帝之威權，道之樞機。生殺之權，雷霆主之，造化無窮，功莫大焉。吾能生能殺者，由能行仁義故也。仁為春官，發生萬物；義為秋官，肅殺萬物。助天地、行四時，代上帝掌世運，吾亦脩功德不已也。成道不濟人，又何益於上帝？且如玉帝，萬劫上道，猶主世運，況吾儕乎！諸子既入吾道法中，行當體此意。諸子皆吾法中之白眉者，吾故談論至此，非泄雷機，以惑汝之眾。諸子可專心脩奉，吾在壇助汝道風。此去汝若有灾，可專一志、奉一神、念一經，以保而已。勉旃勉旃。傍有人問奏職。批云：從宗壇保吾，何敢言職。職不必高，高而無功，又何益焉。但云奉道弟子，亦可達帝，一念真誠，金石皆透矣。五月五日五雷猛吏辛忠義書，弟子陳元亨筆錄。
　　元始無量度人上品妙經通義卷四竟