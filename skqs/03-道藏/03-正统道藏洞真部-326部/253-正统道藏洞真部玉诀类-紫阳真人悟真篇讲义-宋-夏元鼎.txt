紫陽真人悟真篇講義
　　經名：紫陽真人悟真篇講義。七卷，南宋夏元鼎撰。底本出處：《正統道藏》洞真部玉訣類
　　目　　錄
　　序
　　卷一
　　七言四韻詩一十六首
　　卷二
　　（續卷一）
　　卷三
　　絕句詩六十四首
　　卷四
　　（續卷三）
　　卷五
　　（續卷四）
　　卷六
　　五言四韻一首
　　西江月十二首
　　卷七
　　西江月（續卷六）
　　紫陽真人悟真篇講義序
　　天台真人張平叔作《悟真》詩百餘篇行於世，識者謂《參同》之後纔有此書。予閑中雖頗涉蠟，然未能識其妙處。雲峰夏宗禹自永嘉來游幔亭，示余所為《悟真講義》，章剖句析，讀之使人煥然無疑。顧方掩關謝賓客，不能從君從容咨叩，以盡其妙。然以君之為人，材智磊落，蓋嘗入山東幕府，奉檄走燕齊間，功名之志銳甚。年未五十，顧欲捐棄軒冕，從安期、羨門為海山汗漫遊，其亦太蚤計矣。予頃聞道家言，學仙至難，唯大忠大孝，不竢修鍊而得。其說渺茫荒恍，未易測知，然使天上真有仙人，必忠臣孝子為之，非可幸而致也。今以君之才，雖不求用世，將有不吾置者，勉為明時植立功業，報國榮家，忠孝兩盡，然後從君鼻祖夏黃公戲橘中遨商山，無不可者。君又有《陰符講義》諸書，留茂港樓賜叔已為之序引，故不復云。於時寶慶三年冬至後三日建安真德秀序。
　　吾鄉諸儒以經學見推，文翰自命者，多矣，未有能傳張平叔《悟真》訣者。夏君宗禹迺獨因祕受坐進此道，斯亦異矣。君少有奇抱，謂功名抵掌可致。自其二十年間，徧入應賈許三師，幕且與苟夢玉同艱難，繇青齊，跨太行，深入韃境，極其勞瘁。既而事與願違，始屏邇絕口不復道，著為《藥鏡》、《陰符》、《悟真》三書，羽流至有投誓而願受業者。予嘗誌君古人功成名遂，如泛五湖，從赤松遊者，迄無一字可傳，君今得無以言為累耶。君對以吾非自能高舉遠引者，推吾之志將盡，欲天下後世人皆能返老還童，出凡入妙而後已，吾何愛於言也。此論尤高，宜加敬歎。時紹定初元仲春祕書少監永嘉曹叔遠序。
　　何以為道皆本諸身，長生不死之藥，誰能於吾身之外得之。坎、離、震、兌，吾身之物也。金、木、水、火，吾身之物也。交梨、火棗，吾身之英。瓊漿、玉液，吾身之精。千形萬狀，不出吾身，惟常人知方保護之術，不能運化。至人獨有顛倒之法，故守真抱一，龍從火裹出，虎向水中生。不顛不倒，何以成道。七返、九還，妙品也。八歸、六居，神品也。張平叔知之，夏宗禹知之，壽張老人望洋而歎者也。紹定初元孟冬吉日祕書郎中四明張宓子伏序。
　　 
　　　
　　 
　　洞真部玉訣類 
　　紫陽真人悟真篇講義
　　經名：紫陽真人悟真篇講義。七卷，南宋夏元鼎撰。底本出處：《正統道藏》洞真部玉訣類
　　紫陽真人悟真篇講義卷之一
　　雲峰散人永嘉夏宗禹著
　　七言四韻詩一十六首以象二八一斤之數
　　不求大道出迷途，縱負賢材豈丈夫。
　　百歲光陰石火爍，一生身世水泡浮。
　　唯貪利祿求榮顯，不顧形容暗頓枯。
　　試問堆金等山嶽，無常買得不來無。
　　《西山會真記》曰：名利不可不求之，自有定分，識破者自無縈絆。恩愛不可不作，作之自有綠業，識破自無牽纏。況人生百歲，七十者希，夢幻泡影，曾無定據，昧者徒知利祿榮顯，堆金積玉，以為永久享用，殊不知形容暗頓，難買無常，溘然朝露之時，則利祿堆金於我何益哉？惟大道有常，超出物表，不生不滅，無去無來。其在世也，視物無心。其厭世也，棲神有道。利祿不可汨，金玉不可汙，歲月不可老，無常不可來，豈不誠大丈夫哉。不然古聖何以曰神仙可以學得，不死可以力致乎。
　　人生雖有百年期，壽夭窮通莫預知。
　　昨日街頭猶走馬，今朝棺裹已眠屍。
　　妻財拋下非君有，罪業將行難自欺。
　　大藥不求爭得遇，遇之不鍊更愚癡。
　　生死晝夜，理勢之常。惟以道自持，則雖死猶生，況神仙長生不死者乎。故斬聞道，夕死可矣。非謂其聞道而反得速死也，蓋雖死猶生也。尸解飛升，謂其有幻化也，蓋神仙能出死入生者也。昧者不知，徒馳騖於利慾之場，朝不保暮，妻財棄去，罪業隨身，平叔深憫之也。苟或知之，則必求大藥以免是息可也。然是藥非外求也，所謂人人自有長生藥者也，特不遇師以指明之耳。儻或通師而復不能修鍊，則石火光陰，易於生老病死，豈不愚癡也哉。
　　此法真中妙更真，都綠我獨異於人。
　　自知顛倒由離坎，誰識浮沉定主賓。
　　金鼎欲留朱裹汞，玉池先下水中銀。
　　神功運火非終旦，現出深潭日一輪。
　　《悟真》之詩代太上宣明金丹祕旨，然首二篇止勸世，其實此篇為談玄之首。解注者不知幾人，皆不能推明其蘊。何以指迷後學，無他，饒君聰慧過顏閔，不遇真師莫強猜也。夫真中之妙，妙中之真，學者以為形容大道之助語耳。不知金丹玄奧，正欲別於真凡。得其真者，與天地合德。造其妙者，雖鬼神莫知。或墮於凡，則悖道傷生矣。《雲房》曰：些子天機論炁精，此真真外更無真。《藥鏡》曰：從緣得至真，能顯化通神。故平叔拳拳以真凡為訓，既曰不識真鉛正祖宗，又曰好把真鉛著意尋。既曰若要真鉛留汞，又曰內有天然真火，與夫用鉛不得用凡鉛，用了真鉛也棄捐，無非使人別真凡之異，是明道之本，乃修金丹之門戶，烏可略而不思哉。且離南、午也，為陽為火。坎北、子也，為陰為水。陽火炎上，陰水潤下，上下若聧而不交也。然離中一爻為耦，是外陽內陰之象，則陰負陽而趍下，陰降而陽亦降矣。《坎》中一爻為奇，是外陰內陽之象，則陽負陰而趁上，陽升而陰亦升矣。雖然此陰陽升降之義，非顛倒坎離法也，世人徒泥於此，往往以心為離，以腎為坎，使心腎相交，水火既濟，便執為金丹作用，非也，此特安樂法也。蓋心腎有形有質，有盛有衰，何以為道。惟神仙能虛坎實離，峽為顛倒之法。何者，太極未判，有物混成，孰為離，孰為坎。自天一生水，地二生火，水火既分，坎離始畫。故二陰抱一陽，為坎 ，坎中滿，外象水也，而陽火生於其中，神仙必鍊此陽以虛其中，而起其火為金丹之用。二陽抱一陰為離 ，離中虛外象火也，而陰水生於其中，神仙必鍊此陰，以實其中，而聯其爻為純陽之體。故坎之虛則為坤 ，離之實則為乾 。此乾道變化，各正性命，取將坎位心中實，點向離官腹裏陰者是也。若夫心腎相交，水火既濟，何關於此哉。至於浮沉賓主之說，尤非寓言，是人身有物，一浮一沉，一賓一主，氣脉潛通，曾無間斷。苟沉者一損，則浮者亦損矣。為主者一虧，則為賓者亦虧矣。是以欲留朱汞於金鼎，必先下水銀於玉池，則根榮而末茂，源深而流長者也。然而汞、鉛二物不能自為造化，必假神功之火抽添運用，方得玄珠成象，赫赤成丹，曾不終朝，道果圓就矣。海蟾公曰：沉歸海底去，抱出日頭來。豈非深潭日輪之現矣。得道如此，則信我獨異於人也。
　　此篇說盡金丹骨髓，漏泄天機，學者能因文解義，則目擊道存，不在三千六百門矣。
　　虎躍龍騰風浪麤，中央正位產明珠。
　　果生枝上終期熟，子在胞中豈有殊。
　　南北宗源翻卦象，晨昏火候合天樞。
　　須知大隱居廛市，休向深山守靜孤。
　　龍，陽物也。虎，陰物也。陰陽交媾，託喻龍虎，片餉工夫，玄珠產於正位。正位者，乃黃中通理之位也。譬猶果生枝上，子在胞中，炁候周天，自然誕熟。南北宗源，翻成卦象，即是前說顛倒坎離之義。道光曰面南看北斗，定裹採真鉛者是也。晨昏火侯，合於天樞，即朝屯暮蒙，與天地合德，無非自然時候，不在坐守庚申，吐納子午也。得此道者，無貴無賤，無市無山，志士若能修鍊，不妨在市居朝也。王鼎真人曰：坎虎、離龍、龜精、鳳髓，知君已悟丹頭，風燈難保，宜早向前修。不在存心想腎，亦非干孤坐巖，陬君知否，眼前有藥，朝夕自沉浮，陽精能捉住些兒，妙處豈假多求。望曲江澄淨，神水西流，金木無令間膈，陽魂與陰魄相投。鴻濛內一輪紅日光耀，鼎中收。
　　黃芽白雪不難尋，遠者須憑德行深。
　　四象五行全藉土，三元八卦豈離壬。
　　鍊成靈質入難識，消盡陰魔鬼莫侵。
　　欲向人間留秘訣，未逢一箇是知音。
　　黃芽白雪乃古聖九品上丹，取元君木精，以水火鼎器，不計歲月，久久鍊養，自然英華結瑞，離於砂汞凡質，可謂從無入有，超凡入聖。服之改形換骨，便可飛升，世人安能識此寶乎。以人身內丹言之，亦有此二寶也，但其福薄行淺者，俯仰有愧，未易得此。故平叔既勉達道者須修陰功陽德，契合天地，而復指其不難尋之路，謂四象五行皆藉於土，三元八卦不離於壬。豈非以土生黃芽而壬生白雪也，且土位居中，其色黃，以青龍之木、白虎之金、朱雀之火、玄武之水，無土不能全其造化，是土為五行之主，滋生萬物。呂仙曰震雷發動山頭雨，漸澆灌黃芽出土者也。壬居水位，因金生之，其色白，其氣寒。若天、地、人之三元，乾、坤、艮、巽、坎、離、震、兌之八卦，皆不能離於壬水。水為金丹之母，壬又為子之初，是一陽纔動作丹時也。古歌曰：修道必水府求玄，虛室生白，則白雪自壬而生也。人能鍊此靈寶，銷盡陰魔，雖父子不傳，信人難識也。杳冥莫測，信鬼莫侵也。雖然人見說土生黃芽，便認以脾為中土。壬生白雪，便認以腎為壬水。殊不知脾腎乃有質之物，譬如砂汞亦有質之劑，何以為變化之靈。修丹之士內固不可拾脾腎，外亦不可去汞砂，要知黃芽、白雪乃出於形質之外，謂之無中有、有中無，玄中玄、妙中妙，不可思議也。世人爭名奪利，荒淫酒色，雖一小安樂法尚不行持，欲求大道知音、金丹祕訣亦憂憂乎難矣。
　　人人盡有長生藥，自是愚迷枉擺拋。
　　甘露降須天地合，黃芽生要坎離交。
　　井蛙應為無龍窟，籬鷃爭知有鳳巢。
　　藥熟自然金滿屋，何須尋草學燒茆。
　　天地媾精而生物，男女媾精而生人。其生生化化、本本原原，無仙無凡、無貴無賤，皆受一點真陽之炁，自當三才並立而長生住世也。惟人之愛河慾海流浪滋深，晝夜擺拋尾間，不禁一時恣情快樂，那知百歲修真，真愚迷，亦甚矣。故平叔憐之，謂長生之藥，人身自有，甘露，黃芽即其實也。自天炁下降，地炁上騰，冲和薰蒸，則甘露降矣。離納戊土，坎納己土，水火往來，會於中黃之位，則黃芽生矣。此非身外事也，而下士聞道，必大笑之。亦如井蛙寸跳於勺水，籬鷃卑飛於蒿萊，不知滄海有龍官、鄧林有鳳巢，何足責哉。惟有道者修此大藥，時飲甘露，日探黃芽，火候抽添，周天數足，則回陽換骨，神光發現，金相端嚴，與道合真矣。陰真人曰：到得黃芽處，黃金滿我家。何必尋草燒茆，以變外爐之物哉。
　　好把真鉛著意尋，莫教容易度光陰。
　　但將地魄擒朱汞，自見天魂制水金。
　　可謂道高龍虎伏，堪言德重鬼神欽。
　　已知壽永齊天地，煩惱無由更上心。
　　金丹大道不出鉛汞二物，舉世無人知者，何也。太上曰：以鉛為君，以汞為臣。鉛若不真，汞亦難親。古歌曰：只恐鉛不真，鉛真藥自成。世人往往以鉛者，北方正炁一點陽精是也。殊不知其中有真有凡，真者與天地合德，凡者與犬彘同行。况鉛、汞雖分，其本一物。鉛能生汞，汞復生鉛，七反還丹是也。苟不著意推尋，求師訪友，得其金篦刮膜，則生老病死實蹉跎於石火光陰中矣。儻若知此，則將天魂、地魄、金鉛、火汞互相制伏，則道德可修矣。蓋天之魂為陽、為日、為火、為汞，地之魄為陰、為月、為水、為鉛，皆鉛、汞異名也。但以地魄擒制火汞，是陰能制陽也。以天魂制伏水金，是陽能伏陰也。一陰一場之謂道，日月交合之謂丹。則道何患不高，德何患不重。雖幽顯異類，自可伏龍虎而欽鬼神矣。宜其壽齊天地，超出物表，何有塵世之憂惱哉。
　　休鍊三黃及四神，若尋眾草更非真。
　　陰陽得類歸交感，二八相當自合親。
　　渾底日紅陰怪滅，山頭月白藥苗新。
　　時人要識真鉛汞，不是凡砂及水銀。
　　三黃者，雌黃、雄黃、硫黃者也，兼以水銀、珠丹砂則四神也。眾草，乃燒鍊之藥，皆外丹作用。世人不能守真抱一，反求諸己，內竭精氣，外服靈丹，是揚湯止沸，抱薪救火，未有能生者也。固非謂丹不靈，服之無益也。平叔曰裏面若無真種子，猶將水火煮空鐺是也。且三黃四神乃真仙內丹已成，積功累行，厭居塵世，將欲解化，奈何軀殼本是父母遺體，因其精血臭腐，生為神奇，必當賴外丹點化，使之改形換骨，補足陽神，方能乘虛步氣，跨鶴騰雲。今聲色凡流以多資而鍊藥，以虛憊而求助，謂之陰陽得類可乎，謂之二八相當可乎。蓋有內丹方服外丹，以我純陽之身，賴彼純陽之劑，是得類也。譬若以我之半斤，稱彼之八兩，是相當也。如此則潭底之日赫赤輝光，山頭之月恍惚有象，正是一浮一沉，氣豚相通，見之不可用，用之不可見，時人要識此理，當求真鉛、真汞，不用凡砂、水銀也。
　　紫陽真人悟真篇講義卷之一竟
　　紫陽真人悟真篇講義卷之二
　　雲峰散人永嘉夏宗禹著
　　不識玄中顛倒顛，爭知火裏好栽蓮。
　　牽將白虎歸家養，產箇明珠似月圓。
　　謾守藥爐看火候，但安神思任天然。
　　群陰剝盡丹成熟，跳出凡龍壽萬年。
　　玄妙顛倒之說，其義詳於前矣。火裏栽蓮。，雖平叔以外事託喻，其實是內丹作用工夫。學者不得師傳，謾勞註解。且蓮生於水，火生於木，今以水中之物而種於火，豈理也哉。亦以人身中一物如蓮之狀，生於真陽之火，雖曰火也，其實水也。雖曰水也，其實火也。以水言之，則不流濕、不潤下。以火言之，則不炎上、不就燥。火氣藏於水，名曰內陽。水氣藏於火，名曰內陰。陰陽聚精於水火，故有象如蓮之質。其蓮栽種成熟，千變萬化，或甜如蜜、大如橘者，此蓮也。果生枝上，子在胞中者，亦此蓮也。以至為交梨、火棗，千名萬字，總是金丹之表德也。惟栽蓮得法於內，則其象自形於外也。白虎，金精也。吾能養之於家，不使猖狂，則金精之晶光發現，乃虛室生白，玄珠成象，故如月之圓也。修丹之士但知外丹火候在藥爐，不知內丹火候在一己。聖人傳藥不傳火，不將火候著於文，故平叔使之守真抱一，以契天地造化，自然陰陽升降，若合符節。群陰剝盡，體為純陽，不生不滅，超出物表，何樊籠之可拘，何壽數之可期耶。
　　學仙須是學天仙，唯有金丹最的端。
　　二物會時情性合，五行全處虎龍蟠。
　　本因戊己為媒娉，遂使夫妻鎮合歡。
　　只候功成朝玉闕，九光霞裏駕翔鸞。
　　鍾、呂問道曰：人中修取仙，仙中升取天。夫仙一也，胡為復有升天之間乎。蓋純陰而無陽者，鬼也。純陽而無陰者，仙也。陰陽相雜者，人也。惟人可以為鬼，可以為仙。然仙有五等，一曰天仙，二曰神仙，三曰地仙，四曰鬼仙，五曰人仙。其天
　　仙何修而政哉，非法、非術、非氣、非力，惟積德累行以修金丹而已。金丹者何，不過二物交會，五行純全，長生久視而為仙也。太上曰：恍恍惚惚，其中有物。杳杳冥冥，其中有精。是二物者，乃日月、魂魄、陰陽媾精，體天法象，於交會之時，感而遂道。夫情性之妙，所謂一月三旬一遇逢者是也。若五行者，乃金、木、水、火、土，心、肝、脾、肺、腎，攢簇其精英，不用其形質，使其無一或虧，陰陽畢備，自然龍虎蟠旋，精神威猛，可以禦外魔，可以衛大道。探本尋源，三物豈能自合，五行豈能自全，只因戊己之土坐於中官，勾引東西，不令間隔，所謂金木交並，水火交媾，如夫妻之歡合，此自媒娉之力也。以此修為於無之中，成象於罔象之際，積日累月，廣修陰功，冥契天地，自然體歸純陽，白日飛升，上朝玉皇於金闕，下跨綵鸞於紫霄，翱翔九震之光，遊行八極之表。學仙端的之效，豈非天仙為上乎。
　　要知產藥川源處，只在西南是本鄉。
　　鉛見癸生須急採，金逢望遠不堪嘗。
　　送歸土釜牢封閉，次入流珠配廝當。
　　藥重一斤須二八，調停火候託陰陽。
　　《易》曰：西南得朋，東北喪朋。蓋西南坤位也，即日月魂魄相需之方也。每月晦之，三十日當昧爽時，月出於乙，日出於甲，甲乙相合，故曰西南得朋。是夜月華無跡，故曰東北喪朋。今平叔乃日產藥川源，只在西南之地，豈非以月出於坤，震符始受 ，是坤一變而為震，月之陽魂初生，故能懸象著明，所謂三日庚生兌戶開，黑銀䙡䓖出白銀來。又曰：山頭月出藥苗新，即其川源所產也。然月雖是太陰之精符，證金水，實竊陽晶以為明。究其天一所生之水，非金鉛不能生之，故金旺則水生，月圓則潮大。今乃採此鉛於癸生之時，是母隱子胎，吾能採之以為金丹之用，正一陽纔動作丹時也。若金逢望遠，則月過十五以後始生魄矣，其魄屬陰，自十六日至三十日，則魄滿魂虧，陽衰陰盛，不堪嘗也。既不堪嘗望遠之金，當急探癸生之鉛，是水中金一味，吾得之矣，當送歸土釜之中官，以流珠配之，以火候鍊之。封閉牢實，不使有飛走之患。斤兩停勻，不使有偏勝之失。金丹何慮不成。《參同契》曰：汞日為流珠，青龍與之俱，舉東以合西，魂魄自相拘。上弦兌數八，下弦數亦八，兩弦合其精，乾坤體乃成。二八應一斤，易道正不傾。良與此詩合同也。
　　莫把孤陰為有陽，獨修此物轉羸䓖。
　　勞形按引皆非道，鍊氣餐霞更是狂。
　　舉世謾求金汞伏，何時得見虎龍降。
　　勸君窮取生身處，返本還原是藥王。
　　雲房《指玄篇》曰：涕睡精津氣血液，七者元來盡屬陰。若將此物為仙質，怎得飛神貫玉京。又曰：四大一身皆屬陰，不知何物是陽精。有綠得遇明師指，得道神仙在只今。二詩指迷後學，何其深切著明耶。今釋氏頑空，飽座面壁，以為絕色慾，保精氣，可以造道。吾見其形癢體弱，轉加贏䓖，鍾嗚漏盡，終為陰靈善爽鬼而已。甚而學道無知者，亦徒熊頸烏伸，餐霞服氣，或指心腎為金汞，肝肺為龍虎，皆是盲修瞎鍊，不識真陽祖宗，何以返本還原得成大藥耶。雖然于入道之初，密察人之一身，不過涕、唾、精、津、氣、血、液，心、肝、脾、肺、腎，內外滋養成此幻軀，豈可皆謂屬陰。拾此之外，寧復有真陽為何物乎。私心甚不愜。雲房之論，凡二十年閒，親閱《道藏》，請問九流，所謂道人拜了千千箇，盡說吞津並嚥唾。舉世無能釋此疑者，及《觀靈源大道歌》又只說此物元來無定位，隨時變化因心意。在體感熱則為汗，在鼻感風則為涕，在腎感合則為精，在眼感悲則為淚，亦不說真陽是何物色。又看《太上七寶無漏經》，亦曰凡欲養神先養氣，養氣先養淚，養淚先養涕，養涕先養唾，養唾先養血，養血先養精，養精先養液，養液先養水。水是華池津液，元炁之精，在口中舌竅者，亦不說陽精之實。愈使人心意迷惑，雖質諸鬼神而無所次。但見獨修此物，果致尫贏。或心躁而煩，或隨便而濁，或腰重而拘，或無夢而漏。導引吐納，夜以繼日，容或少康。苟因冗而廢，則百病交攻，藥餌並進。非徒無益，反大害焉。旁觀者竊笑，同道者亦退志而已。惟予下愚不移，信道愈堅，鈴謂上聖前賢垂世立教，豈可有誤後人。只是吾身踐履不實，師授不真，毅然脫去樊籠，遍歷名山洞府，默禱幽冥，求竟玄指。忽於龍虎山先感異夢，次於祝融峰遭遇聖師，其詳已具遇仙本末，果得真陽秘訣，可以攝伏四大一身之陰，非精非氣，非腎非心，非涕非唾，非血非液。生身處此物先天地生，沒身處此物先天地沒。金、木、水、火、土之五行攢簇於此，心、肝、脾、肺、腎之五臟鍾靈於此，涕、唾、精、津、氣、血、液之七物結秀於此。其大也，天地可容。其小也，纖塵不納。其用也，無內無外。其得也，無聖無凡。百姓日用而不知，聖人能究其本原。苟得七返九還之妙，可以為藥之王，為道之本，則群陰之物，周流四體，如子戀母，自然不去。心亦不躁，便亦不燭，腰亦不重，夢亦不漏。神氣混融，精光映物，何有於尫羸之患。目如電閃，髭如漆黑，心靈能先知，酬酢萬事不倦。金汞自然伏，龍虎自然降。不在抽筋拔骨，吐故納新，自然與天地合德，與日月合明，與四時合序，與鬼神合其吉凶。信乎，我有些子神仙術，不在三千六百門也。玄哉妙哉，非盟天告地，父子不傳。違者天禍人刑，無所禱也。
　　草木陰陽亦兩齊，若還闕一不芳菲。
　　初開綠葉陽先唱，次發紅花陰後隨。
　　常道即斯為日用，真源返復有誰知。
　　報言學道諸君子，不識陰陽莫強嗤。
　　一陰一陽之謂道，偏陰偏陽之謂疾。陰陽兩齊之論，豈虛語哉。萬物負陰而抱陽，不容有一之偏勝。苟陽偏而無陰，則陽無以化。陰偏而無陽，則陰無以生。譬諸草木，綠葉先唱，是陽先發生也。紅花後隨，是陰後茂實也。其發生也，則長養成就於春夏。其茂實也，則歸根復命於秋冬。人能體此為日用常行之道，則晝為陽，夜為陰。子為陽，午為陰。陰陽迭運，相須而成道。真原返覆，生化為無窮，是與天地合德者也。雖然陰陽兩齊，非截然分為兩事也。陰中未嘗無陽，陽中未嘗無陰。故日為太陽，而中有金烏之陰。月為太陰，而中有木兔之陽。陰陽兩齊，互為造化，學道者未易以強嗤也。
　　萬卷丹經語總同，金丹只此是根宗。
　　依他坤位生成體，種向乾家交感宮。
　　莫怪天機今漏泄，都綠學道自迷蒙。
　　若人了得詩中意，即見三清太上翁。
　　乾坤者，《易》之門戶，眾卦之父母也。學道者若不先修乾坤二卦，如人無父母，何以生身。蓋坤位西南，乾位西北。坤為純陰，乾為純陽。陰陽既純，迥然遼絕，何以為造化。惟坤位有生成之體，而乾家有交感之官。平叔探賾索隱，鈞深玫遠，發明《參同契》之祕奧，敷揚《龍虎經》之玄微。上可以代太上說法，下可以曉誨後人。鍾、呂以後，惟平叔獨步而已，椅歟休哉。且丹經萬卷，有道、有法、有術，疑若浩繁，而金丹之語則總同也。小法旁門三千六百，而根本宗元，拾金丹皆非道也。夫道者何也，與天地合德是也。故乾為天，坤為地。天為陽，地為陰。勢若曠遠也，而六子相生，陰陽代謝，見於日月交合之際。《易》云：天地不交，則萬物不通。天地一月一合，乾坤一月六變。自坤而生成，自乾而交感。故始也，以坤而三變則為乾。終也，復以乾而三變則為坤。運用無窮，周而復始。晦朔以之定，弦望以之成。二十四炁之循環，周天度數之經歷。所以陶萬彙而成歲功者，皆乾坤六子之用也。何以明之，《龍虎上經》云：三日月出庚西，分於卯酉。《參同契》日：畢勗之上震出，為證陽氣造端。蓋庚與畢易皆西方之坤位，以坤之純陰而月生於此地，是月稟純陰之炁也。其炁既陰，其體叉沉，其性必昏，何以明照，八表生西入束，而能運化無窮也。夫月不能自明，必受正陽之炁而始明。是以月哉生魄於初三，見於西方之坤，坤一變而為震 ，震主六庚，庚是震卦所直之辰，是陰陽而能明也。《參同》謂三日出為爽，震受庚西方。長子繼父體，因母立兆基。平叔云三日庚生震戶開，黑銀灶出白銀來者是也。坤二變而為兌 ，兌乃月之初八日月出於丁地，兌主六丁，是兌卦所直之辰。《上經》云：八日月出丁，上弦金半斤。《契》云：兌受丁符，上弦平如繩也。平叔云月纔天際半輪明，早有龍吟虎嘯聲是也。坤三變而為乾 ，乾乃月之十五日月出於甲地，乾主六甲，甲是乾卦所直之辰。《上經》云：十五三陽備，圓照東方甲，金水溫太陽，赤髓流為汞，妮女弄明噹。《契》云：三五德備，乾體乃成。是夜月華圓滿，太陰大明也。非陰之能明，乃真陽大旺也。然陽盛必擊乎陰，而物極鈴反其本。盛衰消長，天理自然。《上經》云：月盈自合虧，十六轉相减，乾爻缺成巽，平明月建辛。是月之十六已後，出於辛地，乾一損成巽 ，巽主六辛，辛是巽卦所直之辰。是時月光歸日，陽爻當虧。《契》云虧折神符，盛衰漸革，終還其初，巽繼其統是也。自二十一日至二十五日，月出於丙南，乾再損，成艮 ，艮主六丙，丙是艮卦所直之辰。《上經》云：乾二損成艮，二十三下弦，水半斤。《契》云：艮主進止，不得踰時是也。自二十六至三十日，月出乙地，乃乾三損成坤 ，坤主六乙，乙是坤卦所直之辰。《上經》云：乾三變成坤，坤乙三十日，東北喪其朋。月沒於乙坤，乙坤月既晦，土木金將化，繼坤生震龍，乾坤括終始。《契》云：五六坤承，結括終始。此其返本還原、陰陽代謝，其道大光，其用無窮，謂之天地交秦，日月交合。謂之乾三索而生三男，坤三索而生三女。男女氤氫，陰陽匹配，豈非依他坤位生成體，種向乾家交感官乎。吁，日者，天之魂也，大道之血髓也。月者，地之魄也，大道之精炁也。大道不失其日月，所以曠劫而長存。人身不失其日月，所以不死而長生。奈學者迷蒙，天姿不穎，甚者以妄為常，以酒為漿，六慾七情斷喪本真，則行尸行鳳，去人道遠矣，何以為三才並立之道乎。今平叔漏泄天機，直指玄關要路，人能明此奧義，則三清太上之尊非有限隔於我也。所謂一得永得，立躋聖位是也。此理至玄至妙，非夙有靈骨，辦道堅心者，難遇聖師，往往當面蹉過，學者謹之。
　　不識真鉛正祖宗，萬般作用枉施功。
　　休妻謾遣陰陽隔，絕粒徒教腸胃空。
　　草木金銀皆滓質，雲霞日月屬朦朧。
　　更饒吐納並存想，總與金丹事不同。
　　學道以禁慾為先，此詩之意，豈使人縱其慾哉。非也，大道無為，旁門多事，世人徒知不近女色，不食姻火，或燒鍊丹藥，或餐霞服氣，或吐故納新，或存心想腎，以為道之奧妙，盡在是矣。殊不知強制不出．於自然，有為未免於妄想，況鉛有真有凡，有祖有宗，誠未易識。苟得師傳，則目擊道存，赫赤金丹一日成矣。儻盲修瞎鍊，以上諸法止可安樂延年，差勝於輕生迷本之徒。仰視金丹大道，初不相關也。雖然漢天師迄今三十六代，許旌陽家有四十餘口，不妨白日飛升。劉安王、劉綱亦夫妻雙修，魏伯陽亦有子仕宦，豈休妻絕粒為得道哉。此無他，或得道於童男之身，或辦道於已娶之後，無非動修內行，廣積陰功，自下乘以達中乘，自中乘以達上乘，未有一蹴而能造大道也。平叔之意，非盡掃旁門之無益，持以重形容金丹之道耳，學者不可以文害意。
　　三五一都三箇字，古今明者實然稀。
　　束三南二同成五，北一西方四共之。
　　戊己自居本生數，三家相見結嬰兒。
　　嬰兒是一含真炁，十月胎圓入聖基。
　　三五者，十五也。以一加之，得十六也。十六即二八之數。古今求道之士，或以二八為卯酉，或以二八為一斤。殊不知金丹大道不出五行造化，五行造化不逃天地大數。何以明之，蓋以二合八，其數為十。十之為數，總括五行之祕，彌綸天地之經。是知天一生水，地六成之。地二生火，天七成之。天三生木，地八成之。地四生金，天九成之。天五生土，地十成之。此天一、地二，天三、地四，天五、地六，天七、地八，天九、地十，無非生成之大數。神仙之隱語，故不曰十，而曰二八。不曰十六，而曰三五一。古今學者如牛毛，而達者如麟角。信乎，明此道者實稀也。雖然天地生成之數不出於十，而五行造化之妙叉歸於五。蓋以五為土數，土為丹祖。以東三之木，南二之火，歸於陽位，同成於五。北一之水，西四之金，處於陰位，亦成於五。至戊己自以五數而生土。今平叔不言四象合和、五行攢簇，而獨言三家相見者，何也。蓋金、木無令間隔，得土居中而為媒婆，是三家也。水、火運化為既濟，得土居中而為勾般，亦三家也。所謂遇土卻成三姓，若無戊己不成丹也。嬰兒結於三家，即是無中養就兒也。雖然嬰兒之結，豈自外來，皆由太一之真、先天之氣，返本還原，歸於自己而已。其初也，天施地生，得父母之遺體，以十月而胎養生身。今也，返本還原，奪陰陽之造化，亦以十月而超凡入聖也。玄中玄，妙中妙，非塵凡所可測也。此平叔《悟真》祕旨，露於三五一之詩，學者不遇仙師，妄亂穿鑿，予不揆詳解以發明之，或者咎其言下漏泄為多，予應之曰：嗜茶者不入酒肆，好色者不樂清齋，凡流俗子隨業有蠹，不可以一律化也。使其昧於性命之學，雖以黃老為師，孔顏為友，耳提面命，彼無冰炭者幾希，視五言為何用。儻夙生靈骨，得此筌蹄，因文解義，則知心千載，晤對萬里，何幸如之。所謂操百金遊市而失之途，有得而用者，五金為不失也。或者無語，卒敬書十六篇詳解，以破天下之迷。
　　紫陽真人悟真篇講義卷之二竟
　　紫陽真人悟真篇講義卷之三
　　雲峰散人永嘉夏宗禹著
　　絕句詩六十四首以應六十四卦之數
　　先把乾坤為鼎器，次將烏兔藥來烹。
　　會驅二物歸黃道，爭得黃芽不解生。
　　乾為天，坤為地。乾為陽，坤為陰。天之陽在上，地之陰在下。上下既定，則鼎器之形具矣。烏為日，兔為月。日為陽，月為陰。日之陽生於東，月之陰生於西。東西既分，則藥物必間隔矣。黃道者，中五之正位也。黃芽者，金丹之靈苗也。在天地以乾坤為鼎器，則吾身之鼎器得不體乾坤之用乎。天地以烏兔為藥物，則吾身之藥物又豈不烹烏兔之精乎。然有既濟之鼎器，有未濟之鼎器，俱不能忘水、火之功。故烹鍊金賴於水火，而水火不能以自存，必資土德以成之。若無戊己，不成丹也。苟能日鍊時烹，驅使二物歸於中官真土之位，則金丹大藥如芽蘗生長，日受東風和氣而到純陽境矣。所謂心花發明，道果圓就，大如橘，甜如蜜者，皆此黃芽滋生也。
　　安爐立鼎法乾坤，緞鍊精華制魄魂。
　　聚散氤氳成變化，敢將方體預言論。
　　爐安於外，鼎立於內。雖法象在器，實乾坤之體也。故假此鼎器以烹鍊藥物，則日之精、月之華、日之魂、月之魄。使二物聚散，一氣氤氳，以成變化，則金丹可就矣。曷敢以方體而預言哉。故神無方而易無體，即玄中之玄，妙中之妙，非口耳之學也。此內外二丹作用，一同其無方無體之妙，不可思議，不可言迷。學者有綠，則心傳口授，一得永得，不立文字，直指玄關上乘，而立躋聖位，平地登仙矣。
　　休泥丹竈費工夫，鍊藥須尋偃月爐。
　　自有天然真火養，不須柴炭及吹噓。
　　丹道深矣，有內丹，有外丹。內丹者，鍊日月之華，聚元神之正，乃返本還原，上道也。外丹者，取真鉛、真汞，火候抽添，以成長生藥物也。苟有內丹而無外丹，則道雖可得而形軀沉滯，未逃寒暑，不能飛升。須得外丹以化形質，使臭腐可以生神奇也。有外丹而無內丹，所謂裏面若無真種子，猶將水火煮空鐺，則神奇復化為臭腐也。平叔此詩非謂絕不用外丹，特憐世人知有外而不知有內，故假柴炭丹竈之喻以曉之耳。偃月爐者，即人身中鍊丹之器，其狀如月之初生，自有天然真陽之火，四時溫養，洞照天地，故不假柴炭吹噓也。若夫修鍊外丹，則不可無也，特反而言之耳。
　　偃月爐中玉藥生，朱砂鼎內水銀平。
　　只因火力調和後，種得黃芽漸長成。
　　內外二丹作用一同，安爐立鼎，烹砂鍊汞，無非以水火為主。蓋火能生土，土能生金，而黃芽者，金丹靈苗也。此指外丹之鼎器、藥物，以喻吾身之鼎器、藥物也。或者以偃月爐為內腎之形，非也。以朱砂鼎為心紅之象，亦非也。又以玉藥、水銀為精津之，異物，俱非也。蓋爐如偃月，
　　鼎用朱砂，雖託象有異，其實人身中鍊金丹之一器也。玉藥、水銀雖指喻不同，其實人身中金丹之一母也。若能抽添運用，進火退火，升降契天地，交合如日月，火候調和不差毫髮，自然黃芽結秀，瑞氣氤氳，金丹成寶，當與天地相畢矣。
　　嚥津納氣是人行，有物方能萬物生。
　　裹面若無真種子，猶將水火煮空鐺。
　　津者，水也。氣者，火也。人之一身，津以潤之，·氣以運之，水火交養，可以長生。自其嗜慾滋熾，竭盡水火之本原，則真精既耗，如樹木無根，雖沾雨露，亦不能自植矣。今真元既無，徒然嚥津納氣，譬猶水火煮一空鐺，非徒無益，而又害之。論至於此，則保合太和，各正性命者，非陽剛純全，乾健不息，其孰能與於此。
　　調和鉛汞要成丹，大小無傷兩國全。
　　若問真鉛何物是，蟾光終日照西川。
　　金丹以鉛汞而成，鉛汞以兩全為妙。儻一偏勝，不能調和，則不傷於大，必傷於小。二氣盈虧，何以成丹。昧者乃以陽尊為大，陰卑為小。又以小往大來為一陽來復之無傷，皆是穿鑿。殊不知金丹無獨成之理，必用一鉛、付汞，自分兩國，要當調和火候，合為一處，方結成丹，故曰：異名同出少人知。兩者，玄玄是要機也。若問真鉛之名狀，正如蟾魄之光，終日照於西川。蓋蟾魄者，月之水也。西川者，坤申之金也。《龍虎經》曰：三日月出庚，西分於卯酉。是金生水之象，月之蟾魄方生也。月既為水屬陰，其陰則暗，不能自明，必假太陽之火而後明，故終日有蟾光也。譬如銅鐵之鏡，新鑄出模，塊然昏暗，何嘗有明可以照物，惟加以鉛錫，則光明發越，與日月爭光。無他，銅鐵者，陰也。鉛錫者，陽也。是陰假陽而後明也。《參同》日日合五行精，月受六律紀者是也。
　　未鍊還丹莫隱山，山中內外盡非鉛。
　　此般至寶家家有，自是時人識不全。
　　大隱居廛，小隱在山。蓋崖者，十日所視，十手所指，乃城市闤闠之所，萬寶百物之所，聚隱者居之，則丹事名易辦。非曰外丹也，譬如人之一身，亦有廛市之地，乃百骸、百脈之所會，七寶、六陽之所居。修真者於此用力，則可還丹矣。若夫山者，幽深遠僻，處於至陰，何足隱也。亦如人之修丹，不求至陽，乃求至陰，如雲房先生謂涕唾精津氣血液，元來七者皆屬陰，豈非山中內外盡非鉛乎。平叔謂人欲還丹，當修真陽，不當修至陰。真陽之寶，有生咸具，無貴無賤，無小無大，無僧無道，無凡無仙，如吾儒謂有物有則，秉彝具存，即是至寶家家有之說。
　　竹破須將竹補宜，覆雞當用卵為之。
　　萬般非類徒勞力，爭似真鉛合聖機。
　　方以類聚，物以羣分，大《易》嘗言之矣。矧金丹大道，不出吾身之內，其機緘默應，與天地同符，要當尋根摘蒂，反本還原，則至道不繁矣。若萬般非類，不識真鉛之陽，是綴花求其
　　結果，於道何有哉。故知有竹可以補竹，有難可以覆卵，有真鉛可以合聖機。何也，譬之有元精可以補元氣，有元氣可以補元神，皆出自然感化之道，以真陽而攝常陰。若用凡鉛非類之物，則徒勞耳。
　　用鉛不得用凡鉛，用了真鉛也棄捐。
　　此是用鉛真妙訣，用鉛不用是誠言。
　　古仙云：狐兔不乳馬，燕雀不生鳳，種禾當用粟，鍊金鈴以金。又曰：鉛為芽母，芽為鉛子，既得金花，棄鉛不使。是知鉛母有真凡之異，用否有先後之殊。要當以母而養子，則必用真鉛以肇丹基。及生子之成村，則必棄鉛母而獨立。古歌丹訣云養子成龍意氣高，卻嫌元母是庸囂是也。此論外丹工夫，學者當體為內丹之用，譬之存心、想腎、惜氣、鍊精，皆是用鉛之意，及造金丹上乘大道無為，則心、肝、脾、肺、腎，精、津、氣、血、液，皆使不著，故用鉛不用是誠言。
　　虛心實腹義俱深，只為虛心要識心。
　　不若鍊鉛先實腹，見教守取滿堂金。
　　心虛則一塵不染，可以養性。腹實則至寶不虧，可以養丹。此修真者安手下腳之地也。然世人心欲虛而返實，腹欲實而返虛，何也，吾觀其心之實者，百念蝟集，妄想顛倒，姦貪嗔癡，逐物忘返，何嘗自識其心。其腹之虛者，恣意情慾，以妄為常，傾瀉真元，朝暮取樂，何嘗能實其腹。故平叔憫之，於虛心實腹之事，兩致其戒，必不得已，而先其所當先，則實腹為不可緩矣。無他，人心未易虛也。虛則與天地同量，造物同遊。吾夫子七十而從心所欲，不踰矩。其虛豈易至哉。若夫實腹，則容可先也。苟能薄於聲色，寡於嗜慾，保真元，護精氣，則鉛為可鍊，腹為可實也。金寶滿堂，亦能長生住世矣。
　　夢謁西華到九天，分明授我指玄篇。
　　其中簡易無多語，只是教君鍊汞鉛。
　　平叔曰：學仙須是學天仙。蓋天仙者，離去洞府，位列九天，乘雲御風，驂鸞駕鶴，陸降帝所。雖大地山河囿於劫運，而天仙之快樂無為劫還不能囿。是果何修而玫此哉，其旨玄微，其法簡易，不過鍊汞鉛二物而已。故學道之人精誠所格，發於夢寐，西華天門可以朝謁，故天仙敬授以指玄之篇，而使之鍊鉛汞之大藥，其中簡而易行，非若三千六百旁門之多事也。
　　道自虛元生一氣，便從一氣產陰陽。
　　陰陽再合生三體，三體重生萬物昌。
　　大朴未散，有物混成，孰為陰陽，執為萬物耶。自道生一，一為太一含真之氣。一生二，二為陰陽闔闢之形。二生三，三生萬物，散殊矣。學者誠能原始要終，知大道无名，本於一氣，則取一氣於杳冥恍惚之內，以造化金丹，則陰陽感合，如天地之萬物化生，當與天地相畢而鼎立為三才矣。
　　坎電烹轟金水方，火發崑崙陰與陽。
　　二物若還歸一處，自然藥熟遍身香。
　　坎者，水也。電者，火也。烹轟者，
　　擊搏之聲也。金水方者，西北之位也。火發者，純陽上蒸也。崑崙者，峻極于天之山，乃日用遊行之地也。陰與陽者，一陰一陽之謂道也。二物者，烏兔之物也。歸一處者，交感之宮也。藥熟身香者，金丹成之效驗也。玄哉，妙哉，此詩說盡大道之骨髓，皆無為中有為，罔象中有象，無非自然之理。如地雷復于子，其卦屬坎，坎中有電，是水中起火，陰陽相擊，其聲烹轟也。然火必炎上，其勢必發於崑崙，崑崙雖高，乃有陰陽二物，若能調此陰陽合此二物歸於一處，自然大藥成熟，遍身有香。此玉在山而木潤，珠生淵而崖不枯也。
　　離坎若還無戊己，雖含四象不成丹。
　　只綠彼此懷真土，遂使金丹有返還。
　　《參同契》曰：坎納戊土，離納己土。然離為火，火從木生，蓋木為青龍，火為朱雀也。坎為水，水從金生，蓋金為白虎，水為玄武也。離坎雖二體，其中含四象，儻不以中官之土配之，則水火相激，不能成丹矣。蓋四象雖是水、火、木、金，而四辰乃是子、午、卯、酉，如北子為水，子有女土蝠。南午為火，午有柳土獐。東卯為木，卯有氏土路。西酉為金，酉有胃土雉。是知四象彼此各懷真土，金丹方有返還。若＇無戊己不成丹者是也。
　　日居離位翻為女，坎配蟾宮卻是男。
　　不會箇中顛倒意，休將管見事高談。
　　日為太陽，居於離南午位，宜為男也。今反為女，蓋離 中虛，乃陽中之陰也。月為太陰，配於坎北子位，宜為女也。今反為男，蓋坎 中滿，乃陰中之陽也。《參同契》曰：坎戊月精，離己日光。以太陰之月得坎戊水土之陽者，而發輝之則精明矣。以太陽之日得離己火土之陰者，而資助之則光耀矣。此一陰一場之謂道，五行顛倒之謂丹。至理幽微，非師莫喻。儻管見無知，則談河無益矣。
　　取將坎位心中實，點化離宮腹裹陰。
　　從此變成乾健體，潛藏飛躍盡由心。
　　虛坎實離之祕，即非水火既濟，心腎交養之說，其義已詳於自知顛倒由離坎之篇。從此變成乾健體者，其說亦詳於種向乾家交感官。茲不再迷。然平叔尤謂潛藏飛躍盡由心者，蓋以大《易》之《乾》六畫，其象為六龍，乃純陽之卦也。初為潛藏，次為飛躍，皆由吾心之用。亦如修此金丹，自純陰而鍊為純陽，則與乾健之體等爾。
　　震龍汞自出離宮，兌虎鉛生在坎方。
　　二物總因兒產母，五行全要入中央。
　　木液金精，象為龍虎。東震、西兌，卦祖《坎》《離》。龍汞出於離官，是木生火也。虎鉛生於坎官，是金生水也。然火豈從虛而生，必依於木。水豈從空而有，鈴賴於金。金木各隱於水火之中，是母隱子胎也。雖然五行非土不成造化，是以旺於四季者，各一十八日，始成一歲之功。況金、木問隔於東西，水、火迥別於南北。若非中官土德以配之，則去
　　道遠矣。故曰：自稱木液與金精，遇土卻成三姓。又曰：離納己土坎納戊土，若無戊己不成丹也。
　　赤龍黑虎合西東，四象交加戊己中。
　　復姤自然能運用，金丹誰道不成功。
　　龍者，木也。虎者，金也。合西東者，金、木無令間隔也。四象者，青龍、白虎、朱雀、玄武也。戊己者，中官之土位也。交加者，是四象合於中官，若無戊己不成丹也。復者，一陽生也。姤者，一陰生也。人能於陰陽升降之初，妙其運用，與天地合符，則金丹何難之有。陰真人謂至神聖極容易者是也。
　　西山白虎性猖狂，東海青龍不可當。
　　兩手捉來令死鬥，化成一塊紫金霜。
　　西者，兌也。山者，土也。白虎者，金也，是土生金，其象為虎也。東者，震也。海者，水也。青龍者，木也，是水生木，其象為龍也。然金虎在西，木龍在東，其勢間隔，何以為道。是必兩手捉此二獸，令其死鬥，則二氣感合，化成一塊金霜。然龍虎為託象，兩手亦寓言，固非真有所執也。亦須握固存神，使猖狂者歸化，不可當者馴服，則赫赤金丹項刻而成矣。
　　華嶽山頭雄虎嘯，扶桑海底牝龍吟。
　　黃婆自解為媒合，遣作夫妻共一心。
　　華山者，西山也。雄虎者，剛金也，土生金之象也。扶桑者，東海也。牝龍者、柔木也，水生木之象也。東西異位，金、木異質，若不可合為一也。惟黃婆之土歸於中宮，自解為媒娉，使金、木無令間隔。先舉西來後合東，則二物歸於一處，如夫妻共一心也。
　　月纔天際半輪明，早有龍吟虎嘯聲
　　便好用工修二八，一時辰內管丹成。
　　月盈則魄滿，月虧則輪半，是上弦金半斤也。此正初七八之時，月竊日之陽魂，光明漸長，早有龍吟虎嘯之象。龍屬震，震為木。虎屬兌，兌為金。金能生水，木能生火。金、木相剋，水、火交戰。故龍必吟而虎叉嘯，便好用工，以修二八，則丹必成矣。何謂二八，非卯酉之二八門也，非二八為一斤數也，正是以二合八，其數為十，乃天地造化之大數、五行生成之總括也。故天一生水，地六成之。地二生火，天七成之。天三生木，地八成之。地四生金，天九成之。天五生土，地十成之。此天一地二、天三地四、天五地六、天七地八、天九地十之數，彌綸天地之常經，攢簇五行之造化。學道者於此得其徹妙，則片餉工夫，玄珠成象，真人出現，金丹之成，何難之有。所以一時辰內管丹成也。
　　紫陽真人悟真篇講義卷之三竟
　　紫陽真人悟真篇講義卷之四
　　雲峰散人永嘉夏宗禹著
　　先且觀天明五賊，次須察地以安民。
　　民安國富當求戰，戰勝方能見聖人。
　　夫戰勝之說，乃用兵之道。今修真之玄，乃登仙之道。平叔輒混而一之，後學得無異見乎。《陰符經》云：天有五賊，見之者昌。此五賊者，乃金尅木，木尅土，土尅水，水尅火，火尅金，五行互相戕賊，方成大道。要當仰觀乎天，以明是道之妙。次須俯察乎地，以安眾兆之民。何為民，蓋士、農、工、商者，天下之民也。而耳、目、江、鼻、心、肺、肝、腎者，吾身之民也。國猶吾之一身也，地猶五身之地位也。人能聰明不蔽，視聽不擁，五臟和平，內外交養，一身泰然，宇定光發，是民既安，國既富矣。當求戰勝之功，固非逞干戈以赴敵也，亦非探戰為下衛也。陰疑於陽必戰，其血玄黃。人身中陰陽晝夜交戰，惟聖人能以陽勝陰，不為陰邪所蕩。此富國強兵之術，非聖人孰能與於此哉。
　　用將須分左右軍，饒他為主我為賓。
　　勸君臨陣休輕敵，恐喪吾家無價珍。
　　此詩學者當存思無邪之志，方可諦觀，否則難會其意矣。金丹大道，以陰陽二氣交感而成。一左一右，一賓一主，而又有臨陣之象，何也，蓋陽極則陰生，陰極則陽生，陰疑於陽必戰，其血玄黃，是必用將以統其左右之軍。何謂將，正心是也，饒他為主我為賓。何謂主，一陽先動時也。何謂賓，隨其動而應之也。我既應之，未免有對敵之舉。吾見其雷轟電閃，虎躍龍驤，混合回風，絕利一源，用師萬倍，金丹奏功矣。否則動靜失宜，輕於進取，則大陽流珠，其性猛烈，元氣走矣，豈非喪吾家之無價珠珍乎。
　　火生於木本藏鋒，不會鑽研莫強攻。
　　禍發總因斯害己，要能制伏覓金公。
　　木能生火，火藏於木而不自露。人身有火，火藏於身而不自知，惟善鑽研者可以奪天地之造化。故鑽燧以改火，則火不在吹噓而在鑽研之工。焚身以起火，火不在外假而在修養之道。《陰符經》云：火生於木，禍發必尅。是木以火而自焚，人以火而自害。惟聖人制伏此火，從其本始而制之，則覓金公以尅木。況金能生水，而水又能尅火。如此則木火不足為吾之禍，而反為吾之福矣，豈非善鑽研之道乎。
　　金翁本是東家子，送在西鄰寄體生。
　　認得喚回歸舍養，配將姹女作親情。
　　金生於巳胎，養於卯，卯屬東方，是金乃東家之子也。金玨於酉，酉為西方，是金寄體在西鄰也。東西雖異位，金、木必交並。一氣往來，初非有異，猶嬰兒、姹女結為親情，何有東家、西鄰之間。二物終歸一處，以成天地之造化，此金丹之道，玄之又玄，妙之又妙也。
　　姹女遊行自有方，前行須短後須長。
　　歸來卻入黃婆舍，嫁箇金翁作老郎。
　　姹女者，太陰也。太陰者，月魄也。月魄遊行，自有方位。《龍虎經》曰：三日月出庚西，分於卯酉。蓋庚者，金也。月者，水也，即金生水之象也。庚既屬西方，每初三晚，日始沒於西方之酉，而月卻隨後而生於庚，是日行在前，而月行在後。在前者，光景須短。在後者，光景漸長。夫短謂日魂既沉，長謂月魄漸滿也。然或短或長，晝夜相須，以成天地之造化，必得中官之黃婆，則嫁金公作老郎矣。蓋黃婆者，土也，土能生金也。向者金能生水，而姹女之月魄始盈。今又土能生金，其造化無窮，故金公為老郎也。《參同》謂巍巍尊高是也。
　　縱識朱砂及黑鉛，不知火候也如閑。
　　大都全藉修持力，毫髮差殊不作丹。
　　金丹大道，不過鉛汞二物。鉛產北方，乃天一生水之真。汞出南方，乃地二生火之妙。至真至妙，初非外假，本來面目，百姓日用而不知。非心腎也，非坎離也，非人間水火也，非凡鉛凡汞也。儻夙生靈骨，因文會意，識破砂、鉛，已得金丹之藥物。奈何此藥至靈，難為烹鍊。譬之鉛、錫、水銀，見火飛走，如何成丹。儻不知火候，雖識砂、鉛，亦無益也。蓋火是火，候是候，學者以火候為一事，非也。且以外丹言之，有文火、有武火，有插火、有寄火，有周天火、有四正火，有既濟火、有未濟火，與內丹之火無異也。五日為一候，三候為一氣，七十二候為一年，此一歲之候也。亥至子為陰交陽侯，巳至午為陽交陰候，此一日之候也。子與丑交，是陽交陰侯。丑與寅交，是陰交陽候。此一時之侯。與內丹之候，亦無異也。故平叔謂：世人縱識砂鉛之正，徒得金丹之藥物耳，末明火候之祕，亦等閑耳。須要修持至誠，不差時刻，金丹成矣。否則盲修瞎鍊，無所師承，毫髮差殊，金丹遠矣。蓋聖人傳藥不傳火，不將火侯著于文也。
　　契論經歌講至真，不將火候著於文。
　　要知口訣通玄處，須共神仙子細論。
　　甚矣，金丹之難也。得其傳者，立躋聖位。非其人者，父子不傳。吁，非金丹之難也，乃火侯之難也。聖人傳藥不傳火，若魏伯陽之《參同契》諸神仙之藥物論，與夫丹經歌詩，無非講明真詮之理，可謂詳矣，而火候一節，不曾明言於文字間，須遭遇聖師口傳心受，則一得永得。至道不繁矣，況火是火，侯是候，世人懵然不知。然火候雖二事，而實一理。雖一理，而實二用。若不得口訣，何以通玄。饒君聰慧過顏閔，不遇真師莫強猜，故須共神仙子細論也。
　　八月十五翫蟾輝，正是金精壯盛時。
　　若到一陽纔起復，便堪進火莫延遲。
　　八月十五，秋氣正中，金氣正旺，其卦屬兌，修真之士必於此時而留意。至一陽起後，其卦為復，是冬至之候，便當施功而進火，不可遷延，恐失時也。雖然平叔託喻如此，以明金、水相生之理，非日每年直待八月與十一月而後修丹，其餘月日不可用，非也。謂一日之間自有秋旺之金精、陽生之冬至，且陽生於坎，其坎屬水。水豈自生，必金而後生之。蓋金至酉而帝旺，是八月也。水至子而帝旺，是十一月也。此攢年簇月，攢月簇日，橫日簇時者是也。
　　一陽纔動作丹時，鉛鼎溫溫照幌帷。
　　受氣之初容易得，抽添運用卻防危。
　　人身與天地一同陰陽，逐日升條，陽氣自夜半子時而升，陰氣自日中午時而降。修真者當於此時運動天機，以合符證，不使毫釐差殊，則丹道成矣。鉛鼎者，乃人身中鍊丹之器。幌帷者，即雲房塞兌垂簾之旨、洞賓光透簾帷之詞。故平叔引而用之，謂一陽自子時始生，即受氣之始，乃作丹之時。若過此以往，則有防危之患。蓋鉛見癸生須急採，金逢望遠不堪嘗也。
　　玄珠有象逐陽生，陽極陰精漸剝形。
　　十月霜飛丹始熟，此時入口鬼神驚。
　　仰之彌高、鑽之彌堅、瞻之在前、忽焉在後者，此儒氏之玄珠有象也。圓陀陀、光爍爍、明了了、活潑潑者，釋氏之玄珠有象也。靈明寶藏、洞照乾坤、一點真如、虛室生白者，道氏之玄珠有象也。三教雖殊，大道則一。然大道無形，生育天地，黃帝遺珠，罔象得之。今云玄珠有象者，何也。蓋大道從無入有，其象自著，故現出深潭日一輪者，此象也。真人自出現者，亦此象也。曰玄珠曰金丹，皆岡象中之象也，不求而自至者也。玄哉，妙哉，此象能有能無，能隱能顯，時方陽生而玄珠有象，時至陰生而玄珠無象，故顯於陽極之初，而隱於陰極之後。其卦為復，是一陽生於子而玄珠有象矣。其卦為剝，是六陰極於亥而玄珠無象矣。然必待十月而丹始熟者，乃霜飛凜冽之時，萬物歸根復命，陰極陽生，周天數足，至此丹方凝結矣。故其大如橘，甜如蜜，為交梨，為火棗，可吞可吐，如龍頜珠，如牛有黃。呂洞賓謂當時有飲刀圭，則德重鬼神欽·矣，豈非入口鬼神驚乎。
　　前弦之後後弦前，藥味平平氣象全。
　　採得歸來爐裹煅，燬成溫養自烹煎。
　　前弦者，乃上孩初七八弦也。後弦者，乃下弦二十二三之弦也。何謂弦，蓋月之初生與月之退縮，其形有半，如彎弓上弦之狀，當此之時，丹華澄清，金精壯盛，藥味平和，氣象全備。學道者必體天法象，採取吾身金水之氣，煅於神爐，火候抽添，溫養烹煎，不失水火之宜，則金丹成矣，奚他求哉。
　　長男乍飲西方酒，少女初開北地花。
　　若使青娥相見後，一時關鎖在黃家。
　　長男，震也。少女，兌也。震屬木，兌屬金也。西方酒者，西為金方，酒為水象，乃金生水之喻也。北地花者，北為坎水，花為鉛華，乃水中鉛之喻也。青娥者，青女木汞也。黃家者，黃婆中官也。《參同契》曰：丹砂木精，得金乃並。蓋大道以相尅為妙，金、木無令間隔。若非關鎖於中官，則震在東，兌在西，何以為造化。蓋木性愛金順義，金精戀木慈仁，相吞相啖始相親，必假中官乏土以成造化也。
　　兔雞之月及其時，刑德臨門藥象之。
　　到此金砂宜沐浴，若還加火必傾危。 
　　物極必反，理勢然也。故乾之上九，純陽之極也，聖人必以亢龍有悔戒之。況金生於巳，旺於酉。木生於亥，旺於卯。是兔者，卯之木也。雞者，酉之金也。金主刑，木主德。刑德臨門者，卯酉為二八之門，乃日月出入之路，陰陽晝夜之分也。大道既以陰陽、日月為主，纔到卯酉極旺之地，便當沐浴，以專氣致柔，無為恬淡，使沖和元陽充塞天地之間，此心無外，自然與太虛同體，所謂百骸俱理正無為，不可更加炎火，則藥物走失必傾危矣，正是抽添運用卻防危也。
　　日月三旬一遇逢，以時易日法神功。
　　守城野戰知凶吉，增得靈砂滿鼎紅。
　　天地以日月為功，照臨萬象，晝夜不停，必以三十日交會於晦朔之時，周而復始，所以無所終窮。大道以金丹為用，烹烏鍊兔，降龍伏虎，體天法象，以時易日，而奪天地之造化，亦如日月之合璧，所以長生不死。然而攢年簇月，攢月簇日，攢日簇時，要當固守城郭，戰退韋魔，不興妄想，不動情慾，自然有吉而無凶。蓋勝則吉，敗則凶。吉則生，凶則死。苟一戰一勝，長吉無凶，所以無價珍寶在吾一身，如九轉靈砂，日積月累，紅光透徹，將動天地、驚鬼神矣。
　　否泰纔交萬物盈，屯蒙受卦禀生成。
　　此中得意休求象，若究羣爻饅役情。
　　天地既交而為泰，不交而為否。泰之義者，即既濟、未濟之象也。水雷屯，君子以經綸。山下出泉，蒙，君子以果行育德。屯蒙之義，即陰陽生長之初，正修真持養之時也。世人求金丹，惑於抽添，迷於火候，乃以六十四卦三百八十四爻而為作用，謾勞歲月，白首無成。故平叔謂天地一交，萬物便盈，當於屯蒙始生之初，保養元神，一如屯難蒙童之時，不可一毫外用其心，自然進道，則天地萬物皆備於我，豈不得意，何必泥於象數而為韋爻所役乎。
　　卦有設象象儀形，得意忘言意自明。
　　後世迷人唯泥象，卻行卦氣望飛升。
　　太極未判，有物混成，孰為卦象耶。自天地既分，乾坤始定，則設象畫卦，聖人亦不過以日月為易而已。其旨玄微，大道在是，學者不知徒泥其象而行卦氣，乃用朝屯而暮蒙，朝需而暮訟，以六十四卦三百八十四爻分為三十日，而乾一坤坎離四卦為不用。又或二十九日別用補卦之法。此真怪誕，謾自勞苦。不知其卦用水電屯於早問，如何作用而象屯也。卦用山水蒙於晚間，如何作用而象蒙也。與夫水天需、天水訟之類，又有何法度可以體狀之也。宜某迷迷相引，破壞大道，而輒望飛升，可謂愚迷甚矣。
　　天地盈虧自有時，審能消息始知機。
　　由來庚甲申明令，殺盡三尸道可期。
　　天地雖大，道有虧盈。大道玄微，機通消息，此非恍惚誕謾也。人之一身與天地等，凡盈虧消息之理，無一不與天相似。故子初陽生，午後陰降，先庚後甲，號令嚴明，故清明在躬，志氣如神也。奈何三尸陰魔有以汨其性真，亂其血氣，顛倒妄想，於道何有哉。惟能反邪歸正，申明庚甲，使金、木交并，不失其時，消息通玄機，緘默應自然，殺盡三尸，則道可期矣。
　　要得谷神長不死，須憑玄牝立根基。
　　陽精既返黃金室，一顆明珠永不離。
　　太上曰：谷神不死，是謂玄牝。《靈樞經》曰：空谷元神，守之自真。蓋谷則至虛，神則至靈。虛則善應，靈則變化。此長生久視之道，故謂之谷神，謂之神室，謂之靈寶藏，謂之水晶官，謂之元陽觀，謂之太一爐，皆是鍊金丹之所也。然一陰一陽之謂道，一玄一牝之謂丹。自鴻濛未判，有物混成，先天地生。及太極既分，則二儀奠位，玄牝始立矣。今欲谷神不死，長生久視，須憑玄牝二物立為根基，日鍊時烹，使陰邪消盡，陽精獨全，返於中官黃金之室，則一顆明珠洞照六合，與天地相畢矣。
　　玄牝之門世罕知，休將口鼻妄施為。
　　饒君吐納經千載，爭得金烏搦兔兒。
　　太上曰：玄牝之門，為天地根。其意玄微，凡夫豈易知耶。惟其罕知，乃以鼻為天門，謂之玄。口為地戶，為之牝。吐故納新，多入少出，晝夜不停，以為得道者在是。殊不知此特道引安樂法耳，雖行經千載，何預於金丹大道哉。惟金烏擺兔於玄牝之門，返本還原於陰陽之祖，使二儀合一，太朴如初，則日月合而成丹，所謂與天地合德日月合明者是也。
　　異名同出少人知，兩者玄玄是要機。
　　保性全形明損益，紫金真藥是靈奇。
　　一陰一陽之謂道，一鉛一汞之謂丹。其名雖異，其實則同。其數則兩，其體則一。惟少有人知，所以不得其玄中之玄、機中之要也。夫苟知之，則保性全形，爻明損益之理，何謂損退火之符也，何謂益進火之侯也。一損一益，如天地之消長。盈虧不差氣侯，則藥物靈奇不可思議。此所謂之紫金丹，謂之靈寶藏也。
　　始於有作人爭覺，及至無為眾所知。
　　但見無為為要妙，豈知有作是根基。
　　大道無為，一本自然之妙。天何言哉，四時行焉，百物生焉。此其理也，況金丹玄妙不可以智力求，不可以形質取。謂之有也，則迎之不見其首，隨之不見其後。謂之無也，則恍恍惚惚其中有物，杳杳冥冥其中有精。是知有作者人爭覺之，而無所為者眾亦知之。於是有優劣之分，而以無為為要妙。夫豈知無為者，道之本體。而有作者，道之根基。固非泥象執文，桔槔勞碌，而後為有作者也。亦非瑰然獨處，槁木死灰，而後為無為也。上善若水，行其所無事。至道不煩，得其所固有。無為者既安於自然，而有作者亦行之自然而已。
　　紫陽真人悟真篇講義卷之四竟 
　　紫陽真人悟真篇講義卷之五
　　雲峰散人永嘉夏宗禹著
　　黑中有白為丹母，雄裹懷雌是聖胎。
　　太乙在爐能謹守，三田寶聚應三台。
　　《參同契》曰：知白守黑，神明自來。《抱朴子》曰：守雌抱一，專氣致柔，此丹母聖胎也。雖然金丹大道，固當黑白相扶，雌雄相守，以成丹母聖胎之功。要知太一含真之氣、三田所聚之寶，不可少虧，故寶聚於三田，爐守於太乙，精、氣、神全，火候不爽，自然聖胎可成，丹母可就，上應三台之象，充實而有光輝矣。
　　恍惚難求中有象，杳冥莫測是真精。
　　有無從此互相入，未見如何想得成。
　　視之不見其色，聽之不聞其聲，搏之不得其形，此恍惚杳冥之狀也，於道何有哉。然而罔象中有象，無形中有形，虛實生白，從無入有。既虛矣，而白從何而生。既無矣，而有從何而得。此玄中之玄，妙中之妙，非得之踐履、應之效驗，則難以語此。惟於恍惚杳冥之中而見其真精之象，於非有非無之中而見其互為相入之理，則道在我矣。苟未見焉，則旁門小法，饅爾存想，如何可以成功乎。
　　四象會時玄體就，五方行處紫光明。
　　脫胎入口身通聖，無限龍神盡失驚。
　　四象者，青龍、白虎、朱雀、玄武也。五方者，東、西、南、北、中，金、木、水、火、土也。大道虛無，以金丹為玄妙。金丹雖妙，不過攢簇五行，合和四象也。四象一會，則玄體又就。五方既合，則丹光鈴明。非日存心之火想腎之水也，亦非曰以肝為龍以肺為虎也。天生人物，人生靈寶，五行簇於此，四象聚於此，苟行玄機，則烹成大藥，脫胎入口，超凡入聖，無限龍神，咸起敬畏，豈不盡驚耶。此道高龍虎伏，德重鬼神欽也。
　　華池讌罷月澄輝，跨箇金龍訪紫微。
　　從此眾仙相識後，海潮陵谷任遷移。
　　金丹之術，百數其要，在神水、華池。蓋華池者，鍊丹之池，中有神水，混混不輟，晝夜流通。苟得此而嚥之，則月凝輝矣。吾儒之與日月合明，釋氏之圓陀陀、光爍爍者是也。金是西方兌虎，木是東方震龍。今也，能修真而跨此金龍，則金、木無令間隔，可以朝上帝，出元神，豈非訪紫微乎。苟得此道，則已長生仙舉，雖滄海變桑田，於我何有哉，所以任陵谷之遷移也。
　　要知鍊養還丹法，宜向家園下種栽。
　　不假吹噓並著力，自然果熟脫真胎。
　　人禀陰陽之靈氣，合有大丹一斤之數，苟無耗散，可以與天地相畢。惟其六欲七情，斷喪天真，故若朝不保暮。上聖垂慈，以還丹之法教之，使其鍊養以盡九還七返之妙。初非假於草木之質、人為之偽，皆是反求諸己。故以四大．一身為家園，以陰陽二氣為種子，朝種暮收，春生秋殺，開花結子，果熟胎圓，無非自然時候，與天地合符，初不待吹噓著力，以外務為勞也。
　　休施巧偽為功力，認取他家不死方。
　　壺內旋添留命酒，鼎中收取返魂漿。
　　作德心逸日休，作偽心勞日拙。修道之士以真常為心，以正直為念，則反邪歸正，出死入生矣。苟施巧偽，則非心邪念，類倒妄想，與死為鄰矣。雖然死生之分在於真偽之別，果何修而致之也。惟留命之酒旋添於壺內，返魂之漿收取於鼎中，不使真元斲喪，本領耗折，如燈之有油，如木之有根，自然光明發越，枝葉暢茂，其為不死之方，豈欺我哉。
　　雪山一味好醍醐，傾入東陽造化爐。
　　若遇崑崙西北去，張騫始得見麻姑。
　　此設象寓言，言以人身中有雪山，能出醍醐珍味。蓋山屬土生金，金氣寒，故曰雪山。然金生於土，其液流注，味甘色白，狀若醍醐，傾入東陽爐中，方成造化。蓋東陽屬甲乙之木，木中有火，火能尅金，可以成就至寶。其造化玄微，凡夫莫測。若崑崙峰頂遇西北金、水之位，使之相生相尅，奪天地之造化，則陰陽得類，自然感合，如張騫乘搓逆流而上，可以見麻姑之仙矣。張騫者，陽男也。麻姑者，陰女也。亦寓言匹配之意也。
　　不識陽精及主賓，知他那箇是疏親。
　　房中空閉尾閭穴，誤殺閻浮多少人。
　　陽精者，一身魂神之宰司也，人安能識之。況有賓有主，有疏有親，須得師口訣，方通玄奧。否則御房閉精，徒於尾閭用意，非矣。雲房曰：堪嘆三峰黃谷子，誤殺南閻多少人。蓋三峰者，乃陰丹之術，固形住世之方，非神仙之道也。是世人氣血未定，對境不能忘情，心雖慕道，嗜慾難遏。古仙垂慈，於三千六百門中，亦有閉精之術，使夫人知生生化化，以精、氣、神為主，操之則存，捨之則亡。施之於人，可以生人。留之於身，可以生身。非劇戲也，非可恣也。故滄海雖大，不實漏卮。尾間不禁，人豈長生者乎。惟其不得師傳，則誤閻浮之人多矣。
　　萬物芸芸各返根，歸根復命即常存。
　　知常妙道人難會，妄作招凶往往聞。
　　太上曰：萬物芸芸，各歸其根。歸根曰靜，靜曰復命。復命曰常，知常曰明。不知常，妄作凶。平叔之詩，專體此意也。夫萬物作於性而復於性，譬如華葉之生於根而歸於根，濤瀾＃１生於水而歸於水。一有所歸，則靜定而復命。守常而不昧，外妄盡除，泰定光發，不與物俱遷，不與化俱逝，自本而自根，常久而不變。故《易》之《眾怛》曰：日月得天而能久照，四時變化而能久成，聖人久於其道，而天下化成。怛之時義，大矣哉。是豈凡俗之人可以曉會耶。惟人之難會，則往往妄作而招凶，自作不靖矣。故曰反常，曰改常，曰異常，皆有凶而無吉者也。
　　歐冶親傳鑄劍方，耶溪金水配柔剛。
　　鍊成便會知人意，萬里誅凶一電光。
　　歐冶子，聶古之村士，千金鑄劍，非有他也，亦以金水相生，剛柔相配，百鍊而成，天下無敵也。若喻金丹大道，是亦鑄劍之法，故以人身言
　　之，亦耶漢之地，有金水之物，有剛柔之用，苟得師鑄鍊，則其鋒不可當。自然洞洞屬屬，物來能明，事來能鑒，雖萬里凶頑，亦可硃伏於電光之下。此明視萬里，芒寒色正，皆自然之餘效也。
　　敲竹喚龜吞玉芝，鼓琴招鳳飲刀圭。
　　近來透體金光現，不與常人話此機。
　　此設象寓言，皆託譬人身所有之物。蓋竹與琴同擊作，有聲者是。龜與鳳同形狀，相類者是。玉芝與刀圭同，皆和氣所生，金、土所產也。異名雖六，本體只三。以大道無為言之，初無假於作用，然符節相應，氣詠相通，於無為中有為，以應天地之機，皆自然感合之道。故人身中一物，敲之如竹，則龜可喚。鼓之如琴，則鳳可招。皆聲氣相求，呼吸相應，速如影響，自然和氣致祥，則玉芝可吞，刀圭可飲，其關節脈理貫通上下，氣類感召，不勞餘力而見驗也。宜其金光透體，有諸中而形諸外，如玉在山而木潤，珠生淵而崖不枯，至玄至妙，曷可與常俗說其玄機哉。
　　藥逢氣類方成象，道即希夷合自然。
　　一粒靈丹吞入腹，始知我命不由天。
　　同聲相應，同氣相求，金丹大藥，不出鉛汞二物。鉛能化汞，汞復化鉛。七返九還，是此外丹也。視之不見名曰希，聽之不聞名曰夷。希夷大道，出於自然，清靜無為是也，此內丹也。有內丹以鍊神，必有外丹以鍊形，使形神俱妙，與道合真。一粒之丹，靈明妙用，自然超凡入聖，出死入生，豈非我命在我不在天乎。
　　赫赤金丹一日成，古仙留語信堪聽。
　　若言九載三年者，盡是推延款日程。
　　金丹大道，乃登仙上乘，宜若至難也。平叔乃謂一日可成，豈理也哉。又曰：都來片餉工夫，永保無窮逸樂。由是知陰真人日：至神聖極容易。信斯言也，則至道不煩，初非旁門之多事，片餉一日，目擊道存，若說九載三年，護自推款日程而已。所謂操則存，拾則亡，出入無時，莫知其鄉者，去道遠矣。顏子之如愚，曾子之一唯，香巖之擊竹，善財之彈指，儒、釋尚牟，况平地登仙，超凡入聖，豈非一日可成乎。
　　大藥修之有易難，也知由命也由天。
　　若非積行施陰德，動有草魔作障綠。
　　人與天地並立為三才，何故人多夭折而天地無終窮。達者知之，必修金丹大道，與天地相畢。豈細事哉，故欲修仙道，先修人道，人道有媿，則仙道遠矣。人道者何，惟積行救人，陰德在世，如天地之覆載，一毫無私。如上帝之好生，一念不殺。所以仰無愧而俯無作，則自天祐之，吉無不利。若修大藥以求仙，其道甚易，皆由我也。儻或愧於屋漏，欺於暗室，則魔障日生，其為難也。甚矣，非固難也，是天所不容也。非天故也，是無德行以契天心也。學道者可不求其易而拾而難哉。
　　三才相盜食其時，道德陰符顯聖機。
　　萬化既安諸慮息，百骸俱理證無為。
　　《陰符經》曰：天地，萬物之盜。萬物，人之盜。人為萬物之盜。又曰：食其時，萬化安。其說已詳於《陰符講義》矣。然平叔尤有證無為之說者，蓋以生生化化、消息盈虛，疑若多事也。然大道為公，無非自然之理，人能充此以為用，則心伺太虛，萬慮自息，氣涵元始，百骸和暢，無為之道可證於太清之仙境矣。
　　陰符寶字逾三百，道德靈文滿五千。
　　今古上仙無限數，盡於此處達真詮。
　　甚矣，大道難傳，不立文字，然而琅函玉笈金誥瓊章如武庫之森列，如總龜之備具，學道者將孰從而考訂也。惟至煩中有至簡之理，至詳中一有至要之用，得非黃帝之《陰符經》字逾三百，太上之《道德經》文滿五千，而大道玄微殆無餘蘊。今古神仙飛升金闕，遊宴玉京者，不可勝計也，無非於此二經達其真詮，得其妙用。學者不可不知其要，而求旁門於三千六百也。譬之諸子百家、傳記雜說，充棟汗牛，不知其幾也，六經之道同歸乾坤之理簡易，亦由金丹大道不出《陰符》、《道德》之二經也。
　　饒君聰慧過顏閔，不遇真人莫強猜。
　　只為丹經無口訣，教君何處結靈胎。
　　大道惟一，設教分三，自其三而推之，則千門萬戶，千經萬論，不知其紀極也。由其一而貫之，則天得以清，地得以寧，人得以生，至道不繁矣。然不知其紀極也，似難而實易。苟有聰明慧智之姿，則旁通博覽，若無餘蘊。惟至道不繁之理，雖似易而實難，縱有聰慧顏閔之材，於此亦難自悟，須遇聖師至人親傳口訣，指出天機，則一言得事，片餉成功，靈胎可結，而大道可致矣。
　　了了根源方寸機，三千功滿與天齊。
　　自然有鼎烹龍虎，何必擔家戀子妻。
　　了了根源，機在方寸。三千行滿，功與天齊。方寸者何，此心是也。齊天者何，亦此心是也。心為天君，主宰萬象，若了了內明，一塵不染，修真奉道，行滿三千，雖天道杳冥不可測識，而對越無愧與天為徒矣，自然有鼎以烹金丹，龍蟠虎這，法象著明，其藥無涯。何必滯於塵俗，迷於恩愛，擔家戀子，困於妻孥，而與草木俱腐乎。
　　未鍊還丹須急鍊，鍊了須還知止足。
　　若也持盈未已心，未免一朝遭殆辱。
　　還丹之法，乃長生久視之道，世凡塵俗烏能造其妙耶，惟仙風道骨者方能知修鍊之法。然而藥物火侯，運用抽添，當與天地合符，不可知進而不知退，知作而不知止。故未鍊還丹急須修鍊，是呂仙謂下手速修尤太遲也。若是鍊了，便當保守，不可妄加火候。若火候失宜，則太陽流珠，其性猛烈，常欲去人，未免一朝傾失，故殆辱也。鍾離謂藥熟不須行火候，若行火侯叉傷丹也。由是觀之，不知修鍊者，是不耘苗者也。知修鍊而不知止足者，是樞苗助長也。可不饉與。
　　須知死戶為生戶，莫執生門作死門。
　　若會殺機明反覆，始知害裹卻生恩。
　　生者，死之根。死者，生之根。恩生於害，害生於恩。此《陰符經》言也，平叔此詩無非發明其蘊。蓋金生於巳，死於子。子為水鄉，而金能生水。木生於亥，死於午。午為火地，而木又能生火。水土生於申，死於卯。卯為木位，而水又能生木。是生者死之根，死者生之根也。然而生死之根固然，而恩害之義卻異。惟金、火之造化，不可以生死論也。《龍虎上經》曰：金、火者，真藥也。丹術著明，莫大乎金、火。蓋火生於寅，死於酉，酉為金鄉，其火但能剋金，豈能生金耶。況酉為金旺之鄉，而火為就死之地，既不能剋之為害，而金反以生旺為恩。《參同契》曰：金入於猛火，色不奪精光，豈非恩生於害乎。此殺機反覆之理，非洞曉五行造化，不可知也。或者乃以生門死戶為婦人陰僻之地，恩生於害為交媾損德之術，非也，大道清靜元為，烏得穢行而可求仙乎。
　　禍福由來互倚伏，還如影響相隨逐。
　　會能轉此生殺機，返掌之間災變福。
　　禍兮福所倚，福兮禍所伏。殆猶影響之應形聲，不可忽也。人能學道修真，則福德增崇，長生久視，為人中仙，此出死入生之妙道也。苟背道傷生，耽於聲色，則行尸行厠，自速敗亡而已，其機則轉生為殺，變福為災，持反掌之易爾。由是觀之，則惠迪吉，從逆凶，惟影響，儒書、道書，其揆則一。
　　修行混俗及和光，圓則圓兮方即方。
　　顯晦逆從皆莫測，教人爭得見行藏。
　　大隱居塵，小隱居山，何也，塵者，市井之地，修真者居之，一念不動，純誠無雜，酒色財氣所不能入，富貴功名所不能變，玆其所以為大隱也。若夫山者，僻靜林麓之野，隱者固無異念也，逮出遇紛華，一見可欲則凡情莫遏，嗜慾如初，玆其所以為小隱也。平叔謂修行者，必混於俗，不為立異之行，和其光，同其塵，隨圓逐方，無可無不可，或顯或晦，或逆或從，如雲出無礙，人莫能測，太虛湛然，萬象無累，此其所以為得道也。若標表自暴，為驚世絕俗之舉，是行藏為人所見，非惟辦道不成，其不被害於世者幾希，故於六十四詩之終而重垂教於後學也。
　　紫陽真人悟真篇講義春之五竟
　　＃１原文不清，疑為『瀾』。
　　紫陽真人悟真篇講義卷之六
　　雲峰散人永嘉夏宗禹著
　　五言四韻－首以象太一之數
　　女子著青衣，郎君彼素練。見之不可用，用之不可見。恍惚裹相逢，杳冥中有變。一霎火焰飛，真人自出現。
　　平叔此詩用法太一之數，大道玄微，畢露無隱，苟聰明慧智，無師傳授，終難強猜也。且女子者，陰也。郎君者，陽也。青衣者，東方甲乙木也。素練者，西方庚辛金也。男女異體，陰陽異氣，金木異質，東西異位，若不可以為道也。惟聖人鈴混而一之，使男女、陰陽交感於中官，金木、東西交并於黃道。以女子而著青衣，則陰能負陽也。以郎君而披素練，則陽能抱陰也。自然和順積中，英華發外，虛室生白，充實光輝，則見之不可用，用之不可見，此正儒道之如有所立卓爾。立則見其參於前，即見之之謂也。及瞻之在前，忽焉在後，雖欲從之末由也，已此又不可用也。釋氏之圓陀陀、光爍爍、明了了、活潑潑，亦用之之謂也。而冷智妙圓、體自空寂，此又不可見也。太上曰：恍恍惚惚，其中有物，則恍惚裹相逢者，固非無所睹也。杳杳冥冥，其中有精，則杳冥中有變者，亦非無所用也。存無守有，頃刻而成，至神聖，極容易，豈非一霎火焰飛，真人自出現乎。如此則身外生身，性上見性，去住自如，識破本來面目。故以此凡火飛出真火，以此凡人現出真人。然則恍惚杳冥者，豈其實耶，無中有，有中無，玄中玄，妙中妙，可與神仙語，難與凡骨言。
　　西江月十二首以應十二月之數
　　內藥還如外藥，內通外亦須通。丹頭利害略相同，溫養兩般作用。　內有天然真火，鼎中赫赫長紅。外爐增减要勤功，妙絕莫過真種。
　　修仙要道須鍊金液還丹，然丹分內外，溫養兩般，要是兼得其宜，可以超凡入聖。苟有內丹而無外丹，則軀殼遺體，皆父精母血，四大假合，凡骨沉滯，無以點化，何緣成道。有外丹而無內丹，則大藥雖奇，徒為外、物，反求諸己，天真已耗，神疲氣散，精爽不靈，以外藥投之，譬若火煮空鐺，自速敗壞，詛成造化。平叔託詠此詞，首以著明內外二藥，其知道乎，且外藥只用鈆、汞二物，並無雜、類，若五金、八石、草木滓腐，皆使不著，以火侯抽添，體天法象，久久烹鍊，氣數周天，可以成寶仙。經曰：大藥既成，鵲餌成鳳，鴉食成鸞，犬舐成龍，人服登仙是也。若內藥在身，非心非腎，非肺非脾，非氣非精，非血非液，亦不過鉛、汞二物，陰陽匹配，以真火元陽鍊之，一同外藥，使鼎中赫赤，依時增喊，鍊成純陽之質，日中無影，方可服食外丹，使形神俱妙，與道合真，蛻去凡骨，白日升舉。此外藥還如內藥，內通外亦須通，不可偏而不全也。然而真種則一同，溫養則兩般何也。所同者，鈆、汞是也。兩般者，火侯是也。蓋外藥則用凡炭人為之火，內藥則用真一天然之火也。
　　西江月
　　此道至神至聖，憂君分薄難消。調和鈆汞不終朝，早睹玄珠形兆。　志士若能修鍊，何妨在市居朝。工夫容易藥非遙，說著人須失笑。
　　甚矣，五百歲間氣生賢，無非地靈人傑。凡道德、勳庸、文章、政事，所以致君澤民者，世不乏人。若夫至神至聖，為人中仙，陰功陽德，上合天心，白日飛舉者，實難得其人也。儻非夙有靈骨，福分深厚，疇以得此，使其分所當得遭遇聖師，則至神聖，極容易。蓋金丹神聖之道，不過鉛、汞二物，一能調和火侯，則片餉之間玄珠形兆。有志之士，若能精勤修鍊，初無貴賤之別，在朝不妨為治國平天下之事，在市不失為士、農、工、商之業，如前詩謂休妻謾遣陰陽隔，絕粒徒教腸胃空，心、肝、脾、肺、腎之五臟徒勞存想，涕、唾、精、津、氣、血、液之七寶饅費吐吞。凡三載九年之限程，三千六百之旁門，皆非金丹之用。吁，道則至神至聖，藥則容易非遙，所謂道在眼前人不見，說教失笑更何疑。太上曰：下士聞道，大笑之。不笑不足以為道也。
　　西江月
　　白虎首經至寶，華池神水真金。故知上善利源深，不比尋常藥品。要假修成九轉，先須鍊己持心。依時採取定浮沉，進火仍防危甚。
　　白虎者，金精也。首經者，元首谷神也。至寶者，靈明寶藏也。華池者，偃月爐也。神水者，神明之水也。真金者，金丹大藥也。上善者，無上之妙道也。利源者，無窮之利源也。九轉者，九還之金體也。鍊己持心者，七寶之無漏身也。採取者，採有時、取有日也。浮沉者，陰陽升降之二物也。進火防危者，丹熟不須行火候也。古仙日：金丹之術百數，大要在神水、華池。然天一生水，水豈自然，必金能生水，是金剛不壞，萬古常存，得天一至真之氣而生水，故金精為首經至寶。華池既生神水，神水復生真金，所謂母隱子胎，水中金、水鄉鉛是也。太上日：上善若水。《陰符經》曰：絕利一源。呂洞賓曰：七返還丹，在人先須鍊己待時。必當精、氣、神全，三田俱足，與天地合德。陰陽、升降，每月那日，每日那時，輕輕採取，無過無不及，定其浮況。奪天地造化，機緘合符，毫釐不爽。如丹已成就，則守恬養氣，不可妄亂進火。鍾離仙曰：丹熟不須行火候，若還加火爻傾危是也。
　　西江月
　　七返朱砂返本，九還金體還真。休將寅子數坤申，但看五行成準。　本是水銀一味，周流經歷諸辰。陰陽炁足自通神，出入豈離玄牝。
　　七返九還之論，乃金丹大道之玄，學者不遇聖師，妄自臆說，或者乃以十二支神從子數至申為九還，自寅數至申為七返，非也。《龍虎上經》曰：丹術著明，莫大於金、火。金火者，日月之魂魄。上半月初三日，月哉生魄，其體屬金，金數四，成數九，所謂三日更生兌戶開，黑銀灶（）出白銀來。此金氣發生，名曰九還也。下半月魄光漸喊，日當受符日為火，又名朱砂，外赤而內白，復盜月之光，添日之真火，火數二，成數七，，名曰七返。然還返之義，雖曰金、火，究其源宗，本是水銀一味而已。蓋天一生水，水為丹母。凡天地之運動，日月之升沉，皆在水輪之內。人身之陰陽造化，在於坎水之鄉，自其子初陽生，午後陰降，周而復始，經歷諸辰，周天氣足，自然通神。然出入之間，豈離玄牝。蓋谷神不死，是為玄牝。玄牝之門，為天地根。此金丹之玄妙也。
　　西江月
　　若要真鈆留汞，親中不離家臣。木金間隔會無因，須用媒人勾引。　木性愛金順義，金情戀木慈仁。相吞相啖卻相親，始覺無中有孕。
　　修鍊金丹，不出鉛、汞二物。然汞多飛走，實難留停，惟得真鉛，則汞可留住。蓋是一氣所鍾，親中家臣，初非異類，自相眷戀也。奈何大朴既分，東震西兌，木、金間隔，無因相會為一，今以丹法鍊之，須用媒人勾引，乃黃婆。匹配之義，以中官土為用也。蓋土能生金，金能尅木，木能尅土，三姓異質，相吞相啖卻能相親，此五行類倒之法。《陰符經》云：害裹生恩是也。仙經云：順則成人，逆則丹用。蓋相生者為順為恩，而相尅者為逆為害也。始覺無中有孕者，蓋金、木之質外別於形，而木液、金精內感於氣，所謂鑿開混沌髓，擘出坎離精。即此為丹，則無中有孕可知矣。太上曰：恍恍惚惚，其中有物。非孕而何。
　　西江月
　　二八誰家姹女，九三何處郎君。自稱木液與金精，遇土卻成三姓。　更假丁公煅鍊，夫妻始結歡情。河車不敢暫留停，運入崑崙峰頂。
　　二八者，陰數也。姹女者，陰女也。九三者，陽數也。郎君者，陽男也。木液者，東方震龍之液，水生木之象也。金精者，西方白虎之精，金生水之象也。土者，戊己中官也。丁公者，火侯也。河車者，北方正氣，為河車般運之象也。崑崙者，泥丸官神室也。平叔此篇說盡金丹道地、火候、藥物，實慈悲引接，人自不明耳。且純陽者，為天、為仙。純陰者，為地、為鬼。陰陽俱備者，為人。況一陰一陽之謂道，繼之者善也，成之者性也。大《易》深言之，何異金丹之道乎。蓋金丹在人之身，不出陰陽之用，故以數喻之，則有二八、三九。以人喻之，則為郎君、姹女。以五行言之，則有金、有木。以四象取之，則有龍、有虎。以人事譬之，則為夫、為妻。千章萬句，皆是設象寓言無他。自元始祖氣，混沌為一，太極既判，分列為二。惟其分也，則奇偶異數，男女異體，金木異質，東西異方，龍虎異象。今既欲返本還原，鍊而為丹，則必合異而歸於同。若非歸於中官，則二者何綠合一。故曰遇土卻成三姓，乃中官黃婆匹配之地也。雖然二物有形有質，豈能果作一處，不過以精、液交感，神、氣混融，隔礙潛通，如磁石吸鐵，自然一點真陽靈明洞照而已。故不曰木而曰木液，不曰金而曰金精，其義深矣。然金、木豈能自有精液哉，須假丁公煅鍊，火候抽添，則陰陽始得交媾，金、水始得成丹。是火也，非己巽風火也，非離午心火也，乃坎官北方正氣，號為河車般運不停，直上泥九崑崙峰頂，一點真陽洞明宇宙，所謂沉歸海底去，抱出日頭來。一撞三關，透徹無上，則赫赤金丹成於金、木交并之際，仙道豈遠哉。
　　紫陽真人悟真篇講義春之六竟
　　紫陽真人悟真篇講義卷之七
　　雲峰散人永嘉夏宗禹著
　　西江月
　　牛女情綠道本，龜蛇類稟天然。蟾烏遇朔合嬋娟，二炁相資運轉。總是乾坤妙用，誰人達此深淵。陰陽否隔卻成愆，怎得天長地遠。
　　牛女者，夫婦之義也。龜蛇者，水火之象也。蟾烏者，日月之精也。乾坤者，天地之對也。此一陰一陽之謂道，日月交合之謂丹。有陽而無陰，則陽無以化。有陰而無陽，則陰無以生。二氣相資，運而變化，或分或合，妙用無窮。故如牛郎、織女情義綠合，為道之本。水龜、火蛇坎離交媾，類稟天然。月蟾、日烏遇朔必合，嬋娟久照。乾天、坤地覆載廣大，妙用神通。人以一身與天地並立為三才，亦以陰陽二氣匹配而成道，曰玄牝，曰鈆汞，曰龍虎，曰烏兔，曰金木，曰水火，曰黑白，曰東西，曰坎離，曰夫婦，不可枚舉，無非陰陽交感之義。苟陰自為陰，陽自為陽，否隔不通，則成愆過而夭折矣。何以出死入生，與天地相與長久哉。
　　西江月
　　雄裹內含雌質，負陰卻抱陽精，兩般和合藥方成，點化魂靈魄聖。　信道金丹一粒，蛇吞立化龍形，雞飧亦乃變鸞鵬，俱入清陽真境。
　　一陰一陽之謂道，合日與月之謂丹。然而日為陽為火，內有壁月烏，乃雄裏含雌也。月為陰為水，內有房日兔，是負陰抱陽也。蓋烏屬庚辛金，兔屬甲乙木，毋令間隔，則日之魂、月之魄，兩件和合於一處，則至靈至聖，玄珠有象，金丹成於片餉之間。譬之外藥亦同，陰陽匹配，點化成丹，蛇雞服餌，亦化龍鸞，況於人乎，況得道乎。此內外二丹無非以陽精為主，不問人禽異類，苟能以陰鍊陽，使其魂靈魄聖，則一粒金丹，蛇服成龍，雞飱成鳳，人服登仙，俱入
　　清陽真境矣。
　　西江月
　　不辨五行四象，那分朱汞鉍銀，抽添火候未曾聞，早便稱呼居隱。　不解自思己錯，更將錯路教人，誤他永世在迷津，似怠欺心安忍。
　　五行者，金、木、水、火、土也。四象者，青龍、白虎、朱雀、玄武也。朱汞者，砂中取汞也。鈆銀者，鈆中取銀也。火候者，真陽之火、節符之候也。平叔謂學者妄亂以肺為金，以肝為木，以腎為水，以心為火，以脾為土。又以肝屬青龍，肺屬白虎，心屬朱雀，腎屬玄武。此為五行、四象，修鍊金丹，可謂無所辨別，那分朱汞、鈆銀。亦非拾一身之外而別謂五行四象，譬之鉛砂為有質之物，五臟亦有質之形，如何可以成道。惟於有形質之中，而得其無形質之用，則自粗造精，超凡入聖，始得鈆汞之祕矣。雖然縱識朱砂及黑鈆，不知火侯也如閑。況不識不解，而錯以教人，所謂迷迷相引，無有出期，如此用心，尚安忍哉。
　　西江月
　　天地纔經否泰，朝昏要識屯蒙。輻來凑轂水朝宗，妙在抽添運用。得一萬般事畢，休分南北西東。損之又損慎前功，命寶不宜輕弄。
　　天地交而為泰，是上陰下陽也。不交而為否，是上陽下陰也。雲雷屯，君子以經綸，是物之屯難始生，不可棧賊也。山下出泉，蒙，君子以果行育德，是泉之始達，當蒙以養正也。即此四卦之義，託喻金丹，正合其宜。或者以六十卦分為三十日，以乾、坤、坎、離四卦為鑪鼎，抑何穿鑿牽強也。殊不知一陰一陽之謂道否、泰、屯、蒙之謂功。以金丹言之，全在陰陽交媾之精。儻若天自天地自地，否塞不通，不能交而為泰，則陰陽何以為道，大藥何以成丹。至於朝屯暮蒙，即是謹於持守，常若屯難養蒙之時，不可一念差失，不可一時恣縱，戒謹乎所不睹，恐懼乎所不聞，實不忘於朝昏頃刻間也。若能如此修為，則輻來奏轂，如車之運行，初無敗闕。如水之流轉，萬折必東。故真一先天之氣機緘相應，符節不爽。抽添運用，妙斡天機。得此真一命寶，當持盈守成而矣。抱朴子曰：人能守一，一能守人。人不能守一，一能去人。豈非命寶不宜輕弄乎。
　　西江月
　　冬至一陽來復，三旬增一陽爻，月中復卦朔晨超，望罷乾終變妮。　日又別為寒暑，陽生復起中宵，午時娠象一陰朝，鍊藥方知昏曉。
　　一年有三百六十日，以六陰六陽盈虧消長攢簇於爻象之間，有年中冬至，月中冬至，日中冬至。六位相乘，片陽相盪，十二卦備，則天道明而周天火候足矣。且年中冬至陽生於子，是十一月用地雷復 卦為一陽爻。十二月建在丑，用地澤臨 卦為二陽爻。正月建在寅，用地天泰 卦為三陽爻。每月三十日換一卦，以進火符，是三旬增一陽爻，乃一年卦氣周天之侯也。夫攢年簇月為月中冬至者，以一月三十日，一日十二時，共得三百六十時耶，準一年三百六十日，卻以初一日為復卦，每二日半共坎卦，至十五為乾 純陽卦。然陽極則陰生，至十六日為望，用天風姤 卦以退火符，乃陰長陽消。所謂望罷乾終變姤，乃一月日卦數準一年周天之侯也。若夫攢年簇日為日中冬至者，以一日十二時分為陰陽升降之節，以子初陽生為冬至，以午後陰生為夏至。亦以一時辰為一卦，用復姤進退陰陽之始也，用乾坤變化陰陽之終也。晝夜循環於百刻之內，以時易日法神功，亦象一年卦數周天之候也。修真之士外立表漏以測天運之晷刻，內修真一以驗本身之刻漏。既知一年之冬至、夏至如此，又知一月之冬、夏二至如此，又知一日之冬、夏二至如此。體天法象，洞知昏曉，神清氣爽，百脈和暢，雖未能昇舉沖天，豈不勝似荒迷酒色、與鬼為鄰者哉。此與天地合德，與日月合明，與四時合叔，與鬼神合其吉凶者是也，豈異端曲學乎。
　　西江月
　　德行修逾八百，陰功積滿三千。均齊物我與親冤，始合神仙本願。　虎兕刀兵不害，無常火宅難牽。寶符降後去朝天，穩駕鸞輿鳳輩。
　　天得一以清，地得一以寧，人得一以靈。吾儒之道一以貫之，釋氏之教一心即佛，道家之法真一常存。今平叔言八百三千之異何耶，吁，道體則一，道用則殊。亘古今，窮天地，推萬有之夥，究象數之煩，道無往而不在，惟修真者無一不洞曉於心，踐履於己，如四端萬善之皆備，六度萬行之兼修，陰功陽德真積力久，物我親充同仁一視，始合神仙本願。古語曰：欲修仙道，先盡人道是也。推是心以往，則禍息自消，虎兕刀兵所不能害，跳出世網無常，火宅所不能牽，上合天心，太一賜召，如張天師沖舉，許旌陽上昇，皆是天降寶符，詔歸金闕，鸞車鳳筆穩駕紫宸，此修真奉道之效，大丈夫功成名遂之秋也，有志者可不勉旃。
　　紫陽真人悟真篇講義春之七竟