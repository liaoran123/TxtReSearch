三洞眾戒文
　　經名：三洞眾戒文。原題張萬福編錄。二卷。底本出處：《正統道藏》洞真部戒律類。
　　三洞眾戒文序
　　三洞弟子京太清觀道士張萬福編錄
　　萬福伏按三洞諸經，說戒多矣，難以具詳。學道求真，莫不先持齋戒。故靈寶昇玄步虛章云：皆從齋戒起，累功結宿緣。又太極左仙公云：學道不修齋戒，亦徒勞山林矣。由是詳之。
　　夫戒者，戒諸惡行，防眾行之最，若不持戒，道無由得，然道經不師受，則行之不神。三洞科儀，備有條格，而師資禀訓，各據一門，吳蜀京都，相承或異，良以教戒，須漸頓悟。人有賢愚，設法隨機，要存合道。恐跼見之徒，妄生疑惑，其傳授經法次第，已如三洞法目。今又依經，籙出戒文，附諸法次，受法之日，隨法轉授，令道士誦習，防非止惡，以制六情，進品上仙，遠超三界，自淺之深，非無優劣，從凡入聖，各有等差。聊舉大綱，庶通玄覺，即始起心入道，受三歸戒；籙生，五戒、八戒；在俗男女，無上十戒；新出家者，初真戒；正一弟子，七十二戒；男官、女官，老君百八十戒；清信弟子，天尊十戒、十四持身品；五千文金紐，太清陰陽戒；太上高玄法師，二十七戒；洞
　　神，三道要言、五戒、十三戒、七百二十戒門；昇玄內教，百二十九戒；靈寶初盟，閉塞六情戒；中盟，智慧上品大戒；大盟，三元百八十品戒；上清，智慧觀身二百大戒。凡受法，各授法服，宣示法服科戒，簡授法位，乃授天尊要戒，及勸戒三日後，設齋謝恩，授三師名諱形狀，居觀方所，並具之于左。
　　右與所授經法，同時書寫，雖具在經中，臨事披覽難見也。
　　三洞眾戒文卷上
　　始起心入道三歸戒文出太玄部
　　元始天尊告太上大道君曰：夫道寞而無也，動而有也，布炁行神，眾兆生也，抱一含元，虛無空寂，文應象成，包真吐精，禀識作狀，迴黃化青，乘機赴會，緣感物情，吾故告汝，塞耳心聽。道者，眾物祖首，至無生神，造化天地、日月、山川，流精散炁，無所不之，遠而莫極，邇難得窮，大無不包，細無不入，經緯宇宙，潤洽毛髮，守之清虛，悟之神明，淡泊不渝，躁聒勿譁，常在不亡，虛通無閡，載劫詎易，永世為範，可以保神，可以守身，可以治國，可以得仙。道、經、師者，眾常通也，抑惡舉善，戒人天也。身、神、命者，生妙寶也，迴元轉化，根聖真也，身權假也，精構炁凝，歸於虛寂，神附託也，道行生存歸於常，命自來也，飲食呼吸歸於眾，罪福緣對，善惡吉凶從之興，群形生化，變幻浮虛，不可保久，歸之於道、經、師。若赤子歸母，眾物依地，不可須臾失戒。天不用此道，不能運行；地不用此道，不能載植；日月不用此道，不能明照；陰陽不用此道，不能生化；鬼神不用此道，不能徹視；君長不用此
　　道，不能治理；道士不用此道戒，不能常在，三道神妙，長生可守。太上大道君稽首上白天尊曰：願以此道，教諸天人。於是燌百和寶香，奏鈞天廣樂，眾真散花，諸天齊到，命諸男女伏受三歸依戒。
　　第一戒者，歸身太上無極大道；
　　第二戒者，歸神三十六部尊經； 
　　第三戒者，歸命玄中大法師。
　　天尊曰：三歸戒者，天地之樞紐，神仙之根柢，發行之初門，建心之元兆，運炁啟靈，冥真入理，包羅有象，聯形無外。持之者，天地神明，慶快心智，耳目開張，萬物敬畏，六府和樂，眾真衛護，群生父母，長世不遺，人神交泰。
　　弟子奉師科戒文
　　弟子別師經月，皆冠帶執簡問訊，不得白服。弟子別師經宿，皆禮拜長跪，還亦如之。弟子不得向師稱弟子，言皆稱名。弟子詣師，不得專輒而坐，命坐方坐。弟子不得喚師作道士，皆云家師。弟子不得犯師名諱，若人問
　　不止，下聲荅之。弟子不得唐突師，左右皆有司察之官。弟子見師有過失，當於深隱處長跪諫之，不得在人前言師是非醜鄙。弟子與師言，不得高聲大語。弟子與師共室，不得先臥在後起。弟子與師同食，不得在師前食聽在前止。弟子問訊師，皆當隨其所受高下，巾褐執簡，不得趣爾白服。弟子隨師起居行止，皆當謙卑恭敬，不得斯須無敬。弟子事師，師年少，弟子年高，弟子皆應恭敬，譬如官長二千石、父母同等，不得自恃高貴，輕忽於師，其關不小，具在《明真科》。弟子與師同在席坐，師若起動行止，弟子即須倚立，不得安然端坐。弟子先未受法戒，或炁類齊等，或復耆年，或是姓從兄弟子孫，後詣師受法，皆須謙卑恭敬，言皆稱名，不得比常。弟子與師親服總麻者，皆不得相為師，所以爾者，受法，皆證三曾七祖父母，來監臨子孫所受，若違盟，九祖受考，殃及受法之身。弟子不得忿嫉責怒師主，及懷恨在心，罪科具出《明真經》。弟子詣師請道法， 皆當冠帶執簡，謙苦求請，不得趣爾。弟子與師別經年，月朔皆冠帶執簡，禮三拜長跪，問訊訖，復再拜，合成五拜，別亦如之，明各識焉。弟子不得與師爭口，忽忽哂意。弟子事師，皆當恭敬，不得傲慢無禮，罰在《明真經》中，宜各慎之。弟子不得與師爭競功名，無有推讓之心。弟子詣師，當請問所受，不得論及私鄙。弟子事師，師若遠行還，弟子皆當隨路遠近奉迎，不得端坐晏然，待師至，弟子與師同行，不得踐師影，慎之。弟子與師共在座，不得受人跪拜，所以爾者，座無二尊。弟子不得陰行橫勃，忿鬪師主。弟子若出入，及所營作，每先諮問於師，不得自專。弟子事師，皆當恩愛信實，不得猶豫二心。弟子不得竊盜、發泄師器笈中，犯師禁戒，科律得罪。弟子不得背判師主，慎之，具在《明真經》文。弟子與師同處，不得洟唾左右，慎之。弟子侍從師，若值賓客，弟子侍衛師左右，不得高抗大坐，與凡俗無別，皆入不孝，慎之。弟子受師法業，後玄德成就，為人所宗，皆當謙下，存憶本師，勿忘先恩也。弟子事師，不得輒坐師牀席處所，神司之急示也。
　　右弟子奉師科戒，合三十六條。
　　三洞眾戒文卷上竟
　　三洞眾戒文卷下
　　三洞弟子京太清觀道士張萬福編錄
　　靈寶初盟閉塞六情戒文
　　第一戒者，目無廣瞻，亂諸華色，亡睛失明，光不朗徹。
　　第二戒者，耳無亂聽，混於五音，傷神敗正，惡聲啼吟。
　　第三戒者，鼻無廣嗅，雜炁臭腥，易有混濁，形不澄正。
　　第四戒者，口無貪味，脂薰之屬，濁注五神，藏府憤潰。
　　第五戒者，手無犯惡，不竊人物，貪利入己，禍不自覺。
　　第六戒者，心無愛欲，搖動五神，傷精喪炁，體發迷荒。
　　天尊言：其六戒者，身之大患。來生男女雖受人形而六情不純，未見經教，不聞法音，形不自覺，沉迷罪門，致令短促，不竟天年，長處惡道，甚可哀憐。故說是戒，開度天人，善心信向，一意歸命，尊奉聖教，閉諸惡門，則形入虛空，六通智慧，六情恬夷，神自寧也，炁自和也，精自固也，壽命長遠，終不亡也。
　　萬福曰：六情者，染罪之門，喪身之源也，所以持戒先制六情，六情恬夷，神道歸也。故學士初入中乘，先須閉塞六情，然後漸階一道。故以為次，達者詳之矣。
　　三戒文
　　經曰：凡學妙精、玄變神化、大道眾術，當潔己清齋，誦習清戒，洞曉義趣，動靜通神，勤行善道，謹密妙事，諦在功過，勿生謬妄，心識明定，戒業又全，然後行道，應心如口。不能修此，人鬼亂壤，滅己誤他，為道兼濟，濟物安己，慎勿戲弄，以道誇人。又勿害他，以利於己，當持此戒，以制之也。
　　第一戒者，諦識因緣，勿忘本逐末。
　　第二戒者，諦守少私，勿利我損物。
　　第三戒者，諦習勤行，勿混俗失真。
　　右三上戒，上皇所行，上帝所奉，上士所修，修行奉持，全而不破，三炁正神，降與為一，身神又一，一無二焉，得道常存，號曰太上。不行此戒，服佩符文，勞而無驗，非太上弟子也。
　　五戒文
　　經云：帝昊英告黃帝曰：吾受太上老君眾經要戒，勤行之報，得有今日，法應流布，勸化將來，不得閉塞，杜絕後生。子心精鍊，方與長生，宜廣宣戒，以成兼濟之功矣。黃帝稽首再拜，奉旨遵行。
　　第一戒者，目不貪五色，誓止殺，學長生。
　　第二戒者，耳不貪五音，願聞善，從無惑。
　　第三戒者，鼻不貪五氣，用法香，遣俗穢。
　　第四戒者，口不貪五味，習胎息，絕惡言。
　　第五戒者，身不貪五綵，履勤勞，以順道。
　　右五戒，五老帝君各遣二十五神，防護受持者身，免脫災害，延年壽命，安國寧家，救度一切。受授之時，依如三戒法，三戒招玄元始三炁，五戒延仁、禮、信、義、智五炁，三五為八，周有遍無，鍊而精之，洪纖畢備。
　　八戒文
　　太上曰：凡諸戒律，通應共行，其間緩急、繁簡、高卑，各有意義，准儀玄元，變化生數，階漸相成，三五八九，十百千萬，雖隨緣所堪，亦不可越略。知迴向正法，修長生不死，三、五已參，宜受八戒。
　　第一，星解五行，備修五德。
　　第二，習五事，不可無恒。
　　第三，平理八正，行藏順時。
　　第四，明識五紀，與炁同存。
　　第五，精審皇極，上下相和。
　　第六，修三德，期會三清。
　　第七，决定疑惑，化偽為真。
　　第八，考校徵驗，消禍降福，鍊凡登聖，無負三尊。
　　右八戒，持之必全，犯破即謝，首悔責躬，改意革心，堅防後失。行之三年，八方善神會來擁護。六年，保免六極。六極者，凶禍短折，常多疾苦，恒懷憂慮，積苦貧乏，形容醜惡，尫弱無施也。八年，永享五福。五福者，長壽，富貴，康寧，好德，考終。鍊有入無，自識宿命也。九年神通，超凡成聖矣。
　　三訣文
　　經曰：志學之士，才力未強，多知為敗，怠墮致殃，善行教者，照其所堪，隨品稍□，悱憤日新，且閉繁科，示以要訣，眾經諸法，漸次修行，功德成就，自然遍通，通由要起，要訣有三。
　　一者曰因。無始中來，仍有識性，性靈無滅，死苦尚存，生樂無機關。不識因者，定不怨天，不尤人，不咎物，不慼身，苦樂是甘，無妄惑也。
　　二者曰緣。因循動靜，內外取和，不侵人益身，不陷己誤物，損而無傷，利而無害，識本知末，無邪疑也。
　　三者曰勤。謹慎心口，嚴勑身神，聞聖尋請，受教遵承，增廣善緣，斷絕惡因。正見子精進無退，不違師自任，不漫信浮隨，不驕怠亂群，不苟執干眾，不藏真出偽，不有始無終也。
　　右久憶此訣三，度人濟己，三皇神史自然見形，為之使役，通達真靈，鍊凡成聖，變麤為精，不知此三，終不得道。
　　八敗文
　　經曰：齋以齊整為急，急以齊整身心，身心齊整，保無亂敗。敗起多端，大略有八：
　　一者殺生自活，二者盜他自供，三者淫欲為快，四者妄語誑人，五者醉酒恣意，六者雜臥高廣大床，七者競翫香油華飾，八者著歌舞作唱。
　　右八者，大人君子、學聖真仙，不為此八事，則八敗無從起，八敗無起，則八成自然立，立則不失，延年保命，神通洞達，思真行道，明驗必速也。
　　三要文
　　天皇曰：第一之要，先求長生；第二之要，當求藏形；第三之要，當避世榮。
　　十三禁文
　　仙人曰：夫欲延壽長生，避諸禁忌如右。
　　禁無施精，命夭沒；禁無大食，炁脉閉；禁無大飲，膀胱急；禁無大溫，消髓骨；禁無大寒，傷肌肉；禁無寒食，生病結；禁無欬唾，失肌汁；禁無久視，令目；禁無久聽，聰明閉；禁無久泣，神悲慼、禁無卒呼，驚魂魄；禁無內念，志恍惚；禁無恚怒，神不樂。
　　七百二十門要戒律訣文
　　經曰：七百二十門要戒律文，諸天寶秘，佩身傳口，不書經中。若未遇其師，當服符取應，見神來降，仍請受之。凡人從无始中來，有識在心，心識浮動，迴易須臾，駟馬過隙，比之遲也，雲間迅電，亦非速也。心之善惡，反覆無常，一切諸急，莫若心之疾也。心之難持，甚於虎豹，猴猿鹿馬，皆易制也，一切之中，心難馭也。善能調御心者，其唯上聖之人乎？中下聖真，恒與心爭，晝夜俯仰，內省外觀，常恐越逸，損滅心神，神散不可追還，身隕豈得重立？立身不殞，養神不散，長生神仙，位登上聖，要在清齋。齋各有品，五情六欲，縱橫競興，內外參差，致生迷亂，背正向邪，棄本逐末，欺負幽明，招考沉淪，九泉之府，楚掠萬端，解脫無期，由於不齋故也。志學之士，急務修齋，齋直齊心，守戒為主，主以制心，心定則生，忘戒失主，心亂則死，死中求生，生求不死，悉當清齋，誦習行戒。情欲既多，戒遂無量，無量法門，眾聖開設，趣引群生，使之能入，各有方所，諸天不同，時有行藏，歷世舛異，大略不殊，一切所共，七百二十門最為妙勝。持之全者，入道究竟，故能變化七十四方，九天各八，八九七十二，爰上及下，合七十四方。不能持戒，或持之不全，各隨階品，變化不同，變化不同則不免累患，是故上聖令持之矣。一切含生，皆有三五，又有多少，愚智不同，更相領攝，抑揚相緣，一識既動，無端競興，守一不可，直指三五，交互扶持，三炁流行，八會相輔，太一遊歷，九宮相成，一源為本，九化為末，有本有末，九一居宗，宗本引末，末同還源，源一應末，末感既動，本應恆寂，寂應諸動，動名外來。外來曰動，內住曰寂，寂動於半，有異有同，同動以救去，異寂以濟來，來不驚寂，去不勞動，動而不勞，不離寂也；寂而不驚，不疑動也。寂照明徹，故無驚疑；動以徐生，故無勞隔。無勞隔者，常合長生；無驚疑者，長樂常住。住無所住，為而無為，為道之最。用本一焉，分化成數，八九迴旋，相乘積門，七百二十也。門者，文也，理也，還也，散逸應還，還修由文，得門能入，未歸源也。本因麤多，增緣精少，少多相傾，補續相涉，識悟轉開，見門稍審，長善勇猛，詣速臻，臻未速者，經屆無央，大略變化，捨故即新，駭聽殊觀，正在七百二十門中，積歷八九，究鍊畢竟，七百二十，共為一矣。守一勿失，行一難堅，念念相仍，不可暫替，暫替則邪干，邪干則正翳，正翳則門塞，門塞則見迷，迷者陷苦，苦極思迴，識神感發，超然醒悟，更堅其念，念念相續，因積積久，一炁浹身，身神通徹，八九朗然，變化無窮，由悟守一，守一須資，唯戒為急。持之不虧，邪不得入，邪不得入，正炁相親，親密久之，自然混合，與道同真。資戒果遂，由戒入道，故謂為門，精志之儔，諦從之耳。萬福曰：夫人心不一，識有暗明，妙道無方，神化難測，心明則悟道，神昧則迷真，而心以寂明，神由動亂，亂則失道，明乃會真，故守正除邪，則妄心不起，背明向暗，乃惡念斯生。善否非他，諒自身造，迷悟在己，亦不由人，是以大聖天尊，弘慈化物，善權方便，接引無遺，廣設法門，招提一切，隨宜授藥，眾病消除，普勸行人，悉令持戒。戒有多種，大小異門，究竟歸根，同成正道，但三五六八，漸頓稍殊，識悟既明，終持一戒。一戒者，唯戒於心，不起他念也，即此戒謂守一勿失，念念相仍是也。學士當諦思行之矣。
　　三洞眾戒文卷下竟