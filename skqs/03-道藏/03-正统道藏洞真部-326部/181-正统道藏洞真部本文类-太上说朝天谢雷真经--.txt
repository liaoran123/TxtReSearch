太上說朝天謝雷真經
　　經名：太上說朝天謝雷真經。撰者不祥。一卷。底本出處：《正統道藏》洞真部本文類。
　　太上說朝天謝雷真經
　　昔天尊於龍漢元年，在浮羅世界中，觀衆生有不信三寶及五悖之人，身謝之後，沉沒三塗，永墮地獄為鬼。或犯天條，檢責下鬼所誣，一切衆生，有諸苦楚，不知解謝之門。果熟之時，致招重病雷擊，身沒之後，永墮餓鬼畜生。致使魂神被考，禍患來鍾，深可悲哉。無由解脫，不知上天檢舉有犯天條，至招雷擊三十六條，世人莫能知之。天尊為說三十六條朝天謝雷真經，令人祈謝，罪惡庶知，果報昭然，明所報也。如此果報，豈不痛哉。為說天條，令使敬重天地日月神靈，忠孝君親。令知宿命善惡因緣延生之路，朝天謝罪必獲感通之理。請正一道士，或於觀宇，或在家庭，隨力章醮，請行法事解謝，祈延生筭。虛空探訪使者。隨即奏告，上達天司，罪惡消除，福祿增崇，善功圓滿，以降吉祥。世人罪福，皆屬天曹所管，為人豈不知之。此經乃上天所寶，不傳下世，天人敬仰，萬聖衛之，金闕靈章。有不信之者，永墮酆都。
　　天尊為說報應靈符及天書篆，明世人有犯天條被雷擊之者，以將此符篆較之，庶凡人則知太上感應，如此立教也。天雷十二條者：不忠君主，不孝父母，不敬三寶，拋擲五穀，訶風罵雨，裸露三光，揚惡掩善，不遵正道，心昧天地，信巫魘祝，滅人福果，毀壞經教。犯此天條，則天雷檢察。．為說此十二條，以示下民，庶知解謝。地雷十二條者：穢污水漿，將溷江河，毀罵尊長，疑真不信，輕師忘本，曬露褻衣，淫人妻女，惟惡是增，對聖毀願，怨恨宗親，不賑貪困，對天妄語。此十二條屬地雷所管，以示下民，俾曉懺謝之路。人雷十二條者。糜爛五穀，大秤小斗，荒年起價，米中添水，欺曲昧人，穢語兩舌，寸尺長短，剋剝害人，欺善懼惡，久債不還，謀人女妾，酒肉殺生。此十二條人雷主之，世人莫能知之，以示下民，庶知解謝。
　　天雷十二者：神霄雷公，五方雷公，行雨雷公，行風雷公，行雲雷公，布澤雷公，行雲雷公，行冰雷公，飛砂雷公，食祟雷公，吞鬼雷公，伏魔雷公。此十二雷公係屬天分，犯天令則禳此十二雷公，以免擊罪。
　　地雷十二者：紏善雷公，罰惡雷公，社令雷公，發稻雷公，四序雷公，卻灾雷公，收毒雷公，救病雷公，扶危雷公，太昇雷公，巡天雷公，察地雷公。此十二雷乃屬地分，凡人犯地罪，則燒香祈天請罪，以免災苦之因，禱無不應也。
　　人雷十二者：收瘟雷公，攝毒雷公，除害雷公，卻禍雷公，封山雷公，破廟雷公，打鬼雷公，伏虎雷公，破瘴雷公，滅尸雷公，蕩怪雷公，管魄雷公。
　　此十二雷乃屬人分，凡人犯人罪，可燒香告斗，隨心禱祝，以免此苦戹，乃大道好生之德也。
　　道言：此三十六雷，則能輕重善惡。敬之則不犯條律，以降吉祥。不遵敬禮，故犯條律，則示重罪。陽責貧窮，困苦滿足，轉轉不信，墮落地獄為鬼，復出受生身，遇雷擊之後，北酆為鬼，難求出離苦楚，豈不痛哉。北酆有一百二十獄，其獄各有獄主、獄吏、毒虎、毒蛇、毒犬、刀刃峰山。獄吏以杖逐其罪人，登山履刃，毒蛇纏身，罪人身體皆參刀刃，血流滿身，毒獸食飲其血，萬死萬生，無有晝夜。此皆罪人生前致招，墮于北酆，難可盡述，言不可泄。略垂九種大道，開演此經，令使世上凡人知畏，若有此獲罪之因，獲報陽責，可以隨力燒香，虔心告懇天地，祈謝原愆，以免獲報。若有男女在世貧窮，亦可修心整行，轉誦此經，得謝身惡，以禳困苦，自然天佑之矣。大道立言，凡人不可以為常耳，亦不可輕泄，此文乃上天隱祕之書，凡人可能敬重。此經在處，有衛經元帥六人，靈官一十四人，天兵一萬五百人，土地社令當所管城隍，主宰九州風伯城境天神。護持此經，誦轉此經，魔精滅形。生人受之，身宮康泰。死者得之，度上南宮。及有帝主、國王、后妃、臣宰，為國焚祈豐稔，亦可開轉此經，能禳域境民物盡泰，四序清平，永無勍敵。
　　道言：凡有上士，欲修仙法，採尋藥圃，遇毒蛇虎狼之獸，速誦此經，惡類返歸其元，不能傷害，自然回退。得遇真劑。學道駸進，有會本源，故獲善士同志，心達玄妙，無不應也。亢陽不雨，亦可轉誦此經，以禳缺澤之戹。蟲蝗傷稼，燒香誦持，則滅其類，以消蟲毒。境域水泛不退，浸崩地土，故當速轉真經，其水自退，不能渰陷。其所及有一切瘟疸瘴疫之者，連年不瘥，鬼祟伏尸，魔魅在所為禍，不能除卻，可以燒香轉誦真經，其祟消滅，不能傷害，自然安愈。此經到處，萬神侍衛，精魔潛走，不敢仰視，如此威靈。凡人有昧律法，故當以天篆垂報之，後有獲雷擊之人，天書或在背胸、前脅下、手足之上，將此經中天篆參究，庶知太上之感應，然後焚香，請正一道士轉誦此經。方移其尸，祈天雷宥罪，方可將棺槨盛之以板閉，上留一孔露，天雷不復擊以厝去處，牛馬亦如此乎。敬禮此經，不犯律件，世世為人，衣祿永滋，壽命延長。不敬之者，掠善仙官、錄惡使臣奏呈天府，積業過多，滿足條令，上命一行告下，城隍主者隨即行事，既滅之後，身經北酆，永無出離。當為書篆，以示陽民，可虔心遵信，凡人不可不知也。
　　米中用水 荒年起價 業通三世 毀罵三寶 不孝 果報 因果不修 卜者術誤 
　　乃是九幽 元惡過多 罪足 九世之惡 惡果滿矣 裸露三光 身口問丸 果非禮上 
　　前世果報 天譴之罪 非言非示 州非果將 非道 天露 九真惡過 罪至 
　　癸非 天責 罪及 報應 四世 貪求不足 八嗔 獲罪 
　　口罪 上天檢察 前緣惡業 天令報應 宿緣惡報 惡報前緣 九業之罪 業通具足 
　　諸事滿律 天責其報 非理所為 罪盈足 用且非道 曲直非正 九業具足 非理亂真 
　　罪滿自受 九惡之報 九七之罪 天察其過 九九之罪 口業之罪 五悖之罪 五世之惡 
　　四思之惡 　 　 　 　 　 　 　 
　　　 　 　 　 　 　 　 
　　道言：凡有陽世之人，身被雷擊，可將此符篆證之以知，此立乎報應之驗也。可以燒香誦轉此經，以解尸滯可以燒其天書解之。身著地上，乃用硃砂併銀硃，以黃紙盛授其筆，仍安棺槨之上，載書其篆，以對天文。及念九天應元雷聲普化天尊聖號一萬音，方翻其尸，則動便入棺槨，循葬去處，如此感應，為人豈不知，其明有天律之嚴也。可以常誦此經，能消諸苦。及大病死亡，不經地獄。官灾口舌，連年困苦負本，遠出路途，或遇賊惡蟲蛇虎狼之地，但念誦斯經，自然不能損害。凡有患難，可以誦持，門庭清肅，人眷安寧。及有起造動土，架扇屋宇，併修築牆圍，有犯神煞。及行喪葬，有犯墓龍殺神，一應去止。但燒好香，誦此真經以謝，各神自然迴避，不能侵害生人。師巫或埋名魘禱，翦雞滴血；或在廟祀之處，及在邪壇，將生人名諱；或因服法不加，及因田園財物口舌紛爭，將其名諱，在諸去處魘禱。知其源者，可以燒香，誦轉此經，卻除差來索命邪鬼。重則隨經使者官吏，不待上天律下，即以滅形，輕則以戒之。其神能滅諸邪，山魑鬼怪，魑魅伏尸，及枉死孤魂之鬼，并精靈百魔之鬼，侵害生人，起禍損人命魂，久病不瘥連年，及求血食山壇冷社，將後起疫，不能除卻。但以好香，燒告神霄雷主將帥及兵官吏、護經靈官將帥，將此經轉誦，魔魅潛形，不能侵損人命。或遇夜行，將此真經，以帕袋服。此經卻除水陸邪鬼，魍魎之神亦不敢侵損魂命，使其鬼神潛形，永不復害也。上天之書，以度下民，令識宿根，知太上之立教。凡有萬億之戹，轉誦真經，無不應護，萬邪歸正，道法開祥，無量神通。昔雷霆鄧元帥，於玉筍山修行五十二年，奏呈玉帝，陳說承天開化，扶教度人，發大誓願，滅天下不忠不孝之人，及斷鬼魔侵害人物，一勿為禍妖邪，救生度死。忽功行圓滿，蒙上帝詔命，召赴陛前，賜金丹一粒吞服，變成鳳貲形翼，仍封為欻火律令大神，以金鎚鑿各一付之。身長一丈，赤髮藍身，手足皆為鳳爪，受令行事，斷天下不忠不孝之人、鬼祟之魅、一切害民之類。以五月五日午時為赴召昇仙之日，其功果成就，敬守于今，已化有劫矣。世人不信此神，故犯天條，致罪滿足，獲其神而戮誅，身屬北酆，永為鬼趣，墮於其中萬萬億劫，不復出離，如此之報，因果昭然。世人尤乃故犯條律，既犯之後，獲報其中，悔何得也，探可痛哉。世人在世，不敬三寶，天地君親師友正道之人，但檢閱此經，靜默安神，燒香禮拜天地，安坐去處，看誦此經，深詳自悔，大有身畏。為人豈不染諸綠，惡之愆自省人身之本以解。日積所為，若有果獲雷擊，身經北酆受苦，何人為汝解釋，負受如此，果報昭明。凡人在世，自宜保愛其身。凡或有婦人懷娠孕經，過月不能分娩。或恐非人，受胎鬼祟冤家，及山壇冷社之鬼，假為人形，前來託化，害其母命，痛苦難忍。識此因由，可燒香，望東念救苦天尊聖號四十九音，方開誦此經，即時人脫其胎，即與萬神監生，其子福慧雙全，女亦如此。或是鬼怪冤家，則隨經帥將攝下，押赴北酆，遂誕死尸，其死尸得下之時，將栗木數束，書大神名字，告天仍祝曰：從今釋冤，不得害人魂命。及有官符口舌連年，不解困苦，將終誦此真經，以禳息難，無不應驗。門戶方隅，改修動土，不時有犯，殺神興灾，令人疾病，未安如是。一切有犯之處，請道士延真祈天請命，書大聖七元真君名號，以黃紙，用硃明書其上，奉安所犯方位，轉誦此經，無不應驗，清康庭戶，大有光輝，神之所佑也。道出乎太玄之初，未判兩儀之先。萬物之中，惟人第一。蟲禽潛墊，尚知時候，四時之物，豈有異也。天地垂明，以示人也。應期發生，流潤人間。在世為人，何可以謝穹壤之恩？凡人在世，可尊敬天地君親師友正道佛僧羅漢，功果善綠，奉揚科教，開誘人天。從善周始則善神應佑，後為惡，獲因劫，劫墮落地獄，經劫受苦，人道遠矣。縱得人道出生，貧窮下賤，復不修禮，轉轉遠乎。聖證無可得遇無上法橋度拔苦趣，經世不悟，墮落傍生，六道輪迴，一入沈淪，難期解釋。
　　道言：得遇此經，乃宿有善功，積劫以來，幸會天文。如有志學之士，見此真經，一聞便悟。若有世人，見此真經，不信毀謗，生生墮落傍類，與大道遠矣。如或修誦始終，既死之後，不經地府，魂神執此經，念念正覺，上昇南宮朱陵火府，時刻受鍊，决無宿對。世人在世，生身快樂，歌酒取歡，不知樂是苦根。貪求取利，不知喜是悲目。負販南北，而不知冬有嚴霜，如木凋也。根本若實，則有春時。不循人道之本，死之道矣。
　　天尊說此真經，令使世人受悟，歸向正道，以識源本，免滯輪迴。在世長年，人中殊勝，轉轉歸勤。仙都記籍。善功緣行具足，則萬神擁護。尸解仙去，超度天程，昇遷仙位，命職帝前。此經深重，不可思議，謹而敬之。或慢無極之科，自生不信，仍不奉持。身謝之後，永處北酆，後悔難及。保之受用，福不輕矣。是時，天尊說經將畢，龍鶴天仙、萬聖千真來迎。御坐起席之時，諸天魔王及諸人鬼神，受法戒旨。此經流教下民，庶曉歸宗，知本達生榮路，不生無道之鄉，釋宿命塵輸苦楚。見而奉之，不可輕泄。罪照玄科，明有其報，戒慎之焉。
　　太上說期天謝雷真經
　　元皇帝君垂讚曰
　　人天居敬，福不輕之。造化合德，運度俯晞。雷霆隨已，誓救生滋。除滅惡腐，輔化乾基。週榮萬法，變忖莫思。敬則從順，興道保規。逆則烈誓，後憶難追。筍山修應，扶化天隨。誅戮惡蟲，滅卻勃軀。發生萬物，長决幽為。千狀萬類，總領在歸。人莫不信，輕重訊驟。人身一滅，何復再惟。求仙樂理，常誦其書。先修古約，方自度梯。推山新匠，一出鑄錐。普化敬順，無量以蘜。
　　金闕化身天尊親製詩
　　吾為教主，威鎮北天。分別人鬼，將吏當先。雷部聖衆，總掌其權。誅滅兇惡，化作塵煙。
　　三茅妙行圓滿天君親製詩
　　天令行威顯小民，小存正直保其身。
　　禳灾解戹看經驗，鎚鑿專誅五逆人。
　　九天元皇梓潼靈應天君親製頌曰
　　天道福善而禍淫，雷霆殺伐警人心。
　　吾今顯化令知畏，咸使生靈免罪深。
　　又頌曰：
　　顯化訓民歸正教，開揚帝德好生心。
　　朝英虔奉刊于梓，印施雷經發玉音。
　　又頌曰：
　　天行號令，警戒凡民。不知畏懼，徒積禍因。條法昭示，以滅身軀。能省己過。神明監于。度人諸戹，經訓敷具。朝英刊施，福祿眷聚。
　　　 　 
　　青帝天君：
　　吾號雷霆猛吏，賞善罰惡，無情讒佞不忠不孝，欻發雷火，皆焚奸邪，怨怒天地，奏聞上帝滅形。既有謝雷經呪，諸人展誦來因，傳生道義，好道捨財，刊此真經。若依不犯天律，衣食飽煖安寧。雷泓召。吾讚經附於，誠真靖筆。