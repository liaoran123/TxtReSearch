清微丹訣
　　經名：清微丹訣。撰人不詳。一卷。底本出處：《正統道藏》洞真部衆術類。
　　清微丹訣
　　清微隱真合道章第一
　　上藥三品，神與氣精，保精生氣，煉氣生神。形煉其神，則可以留形住世。而形者，神氣宅也。是故身安者，其精固，精固則其氣盈，氣盈, 則其神全，神全故長生。若乃精虛則氣竭，氣竭則神遷，神遷則死矣。故不死者，煉精成氣，煉氣成神，煉神合道，能事畢矣。道法云乎哉，全形者，即煉精之謂也。須其六根斷絕，一念真純，以時入室，端坐凝神，定息良久，即鞭赤龍。上擊七十二天龍，則離火自降，坎水自升，往來結於黃庭，伏其真氣，煉其陰，邪，冷汗自出。如此五遍，合周天三百六十五之數，陽光遍體為純陽，則全形氣之道，宿殃自解，萬病消除。不憎不始，不慾不婬，然後煉氣合神也。夫煉氣者，冥心定息，元寂綿綿，神室內守， 炁入丹田，臍中動息，綿綿續續，兩手抱臍，丹火溫溫，六根定安，物我兩忘，乃煉氣之道。行無狂步，言無疾聲，然後煉神合道也。夫煉神者，入室端坐，神氣既息，不出不入，心無二用，一念無著，視而不見，聽而．不聞， 炁住而為息，神入而成胎，昏昏默默，杳杳冥冥，意遊長空，見一景物光如金橘，非內非外，守其物矣。如月之光，如鏡之影。
　　操之存之，初不相離，恍惚自然，大如車輪，形見其神，神見其形，形神相雜，心生踴躍，其光自散。如日月照虛空，形神俱妙，與道合真矣。神歸體則真神自靈。若守千日之功，離形飛升，百日之功，超凡入聖。不樞不機，其理自然也。
　　入室功夫章第二
　　此竅非凡竅，乾坤共合成，名為神炁穴，內有坎離精，心下腎上處，肝西肺左中，非腸非胃院，一炁自流通，蓋一此竅。世傳臍下一寸三分者，非也。正對臍上一寸三分者，是也。所謂臍之後、腎之前、大腸之左、小腸之右，其中空洞，意到即開，乃乾父之精，坤母之血，結胎之黃房也。名為神 炁穴，中藏水火精。其中，左有· 火竅，居常晝夜，不拘時，三五七次。或逐時趺坐，左足上，右足下，暝目定時，凝神於混沌之中不出，運赤龍上擊七十二天，則真火自降，靈泉上湧，即以舌柱上愕，俟華池水滿，盥漱五七通咽下。其中想見，一 炁混融，靈光浩蕩。或奏師煉神，持呎述事，如此隨意，行持即用，離形去知，物我兩忘。如此用工三七日，或】 月，以手按竅兩傍，如火之熱，覺左右擲擲而動，是其驗者，所謂收為胎息守為竅也。半年一載勤而不息，宿殃悉去。向上工夫，金丹大道，不外是矣。
　　臨壇召合章第三
　　瞑目凝神，聚氣於混沌之中，不出不入，一炁七遍。劍訣火鍊真文，嚥下祖宮，過三關，升入天門，意遊長空，張目直視，見三字金光進出，照天燭地，放出號令，萬真禀行。
　　發用章第四
　　雷困真人曰：耳熱生風，眼炁生雲，腹中震動即雷嗚，汗流大小皆為雨，目眩之時便火生。入息靜定，良久神息，既調直待，內境不出，外境不入，但覺身非我有、天地虛然，入定光中。或見祖師，出令雷霆，萬真隨行，意欲五事，皆集丁寧，發遣、次復、收斂、運一炁七遍之妙，近視天炁下降、地炁上騰，蒸山煮海，交合混沌於黃中，釀成五事，臨壇之際，撥動關捩，隨竅而發也。耳熱，則雙手玉文運起，從腰腎間，上升至耳，一拂而上，即南風，下北風，前東而後西也。眼 炁，即如上運升，以目光直視長空，散雲瀝炁，目動而止。腹霆動，即以局運，從腰間上升至耳，以局提提耳，三按而發，汗流不止。或大小進急，則以身振動，竅穴俱開，大雨如注。目眩之時，即如上運升，以目閃左則左、右則右。已上關捩，在大靜定中，所謂無中生有，不可以為無心作，不可以有心求，平日工夫純熟，至此自然而神。不知其所以神，祈禱芟邪，應如桴鼓，此玄之外，更無玄矣。千金不傳，得此寶之。
　　坐功睡法
　　玄牝之門，在兩腎中間，名曰大海，又為弱水。其為丹田，左青右白，上赤下炁中黃。男以藏精，女以藏血，乃孕毓之地，為人之根本，五炁之元始也。中有神龜，呼吸元氣，流行則為風雨，激搏則為雷霆，通貫四肢，無所不至。左右腎為日月之精華，為龍虎之變化，前臍為崑崙、為大山、為淵、為五城，中有真人，即五帝也。五城之外有八使，即八卦大神，八使并大一為九卿，上有十二重樓，樓中十二子并三焦神，為二十七大夫，又并四肢神為八十一元士。太一至真人居臍中，主身中一萬三千神將，郊在頭上腦戶中，廟在項後頂上，社在脾左端，稷在大腸窮處，風伯在臍輸下右傍，雨師在小腸盡處，雷公在大海右腎，電母在八門右上弱水之顛。一身之中神宮，凡三十有六，各有官僚宰輔，皆受命於太一真人。凡人當睡，法守之集身神，斬三尸，勘六賊，方可混合造化，窺測乾坤，天地雖大，皆在吾身中也。斂身趺坐，目視鼻心，守玄牝，然後定精神形體。氣神氣相守命神，念之所至運炁，神自然而然，降心神專至誠，一呼集身中之神，時以眼視鼻端，就觀祖府，靜而又靜，一炁七遍。
　　泰珠造化
　　頌曰：一法生萬法，萬法歸一無。太上云：如於內，毫釐有差，天壤異處，功有等級，達無先後，後學詳之。勿為易得，決欲行之。此法乃萬法之關津、三洞之樞機，當頤神養炁，煉體凝精，屏雜念，絕嗜慾，斬三尸，舍一炁。內念莫作，外念莫生，純一守素，正定無為，方可安手頓腳，敬而行之，保命長生。先以兩手大煞運上頂，漱一口、二口咽下，第三口漱了，使津液滿口，前二口乃五味所生稠唾，故取第三口，金液還丹是也。以舌捲下，藏味凝香，二穴關閉，目內觀泥丸，存五色雲氣，却平坐，左手覆右手，左足疊右足，存思中。
　　一神通，萬神俱通。一竅通，九竅齊通。
　　我禀陰陽二炁，出則轟天震地。
　　罡
　　神歸山嶽摧崩，煞去精邪粉碎
　　法中之要，非專於符，非泥於呪。先以我之正炁合將之，靈法之擊在乎斗，斗之所統，參於正歪，乃四正之炁，中正之謂也。炁罡乃斗之煞也，以天之斗隨身之轉，歪亦如之。然我之斗、我之罡，在於何處。須明我之罡、我之斗，三合用之，無不驗、無不通者也。凝則竅妙可見，動則運默可知，神炁清明朗如秋月。靜中之妙，法中之玄，其默能知，將本居天，合之何也。但居二斗之中、定光之內，吾以神炁相貫，合將為將，則萬病俱消，萬邪賓伏。故德者道之符，誠者法之本，道無德不足為道，法非誠不足言法。守道者正，正法化行，循法無私，將必聽役驅役，法乃正己也，道者守己也。如此二事不虧，一心不易，雖王公大臣，亦可坐伏，此道之所以為法也。今傳法時，祖師所以江湖之姓，遊天下，為伎能，徒有其名而無其實，皆法以道行法，亦法以法行法也。遂使後學之人，法俱不明，何有於道，心而悖道，何有於法。夫天不言而默運，地不言而發生，道不言而包羅，法不言而靈應，天以炁而降，地以炁而升，道以炁而為主，法以炁而化。天之將即地之神，道之符即法之印。入道從法，先明天地之根，次究神炁。用天之默運，則轟雷雨電，春生秋煞，變化無窮。地之默載，則果荄根苗，發生長養，厚載無量。道之包羅，上而天，下而地，中而人，無所不包。必如是，後可以明道，可以行法。是必正己誠意，神炁沖和，故道即法也，法即道也。天將守律，地祇衛門，元辰用事，靈光常存。可以驅邪，可以治病，可以達帝，可以嘯命風雷，可以斡旋造化。初不必許多枝蔓，惟正一字而已，無所不達。不可以道為門，以法為戶，而生諸障，恐神將為邪，所使則無救也。脩真學道之士，審此為戒行。天地大造化，總在一竅中，人能知此竅，萬法悉皆通。中宮指玄之圖，又名玄關一竅，又名為玄牝之門。前對臍，後對腎，其白如綿，其連如環，方廣一寸二分，一身之精粹，皆聚於此，在臍上約寸。
　　吸天河之水，入我身中，黃河水再運，從夾脊雙關倒貫入符急用淡墨水。
　　得天地之中炁，十五畫吸一口，噀在符中，乃為雲雨。
　　玄武水火，龜蛇在玄武下。
　　敬以直內，　　萬黑歸一炁，
　　　　　　 
　　義以方外。　　萬神歸一神。
　　玄關一竅，乃先天一炁，此乃萬法英華，金丹之樞紐，在于靈寶謂之玄珠，在于神霄謂之真王，在于雷法謂之雷祖，在于煉度謂之水火，在于南極謂之圓光，在于老君謂之法主，在于符水一謂之靈光。此是真一之炁，變化無量大神，可降伏六天魔鬼，可追九地精靈，煉度亡靈以生天，解釋多生罪咎。此道法之至祕，不宜輕泄，即招天譴罪非輕也。
　　清微坐功
　　凡入靜室，銑足端身正坐，兩手握固，萬綠放下，定心如在太極混沌未判之先，虛空圓光之內。又如在圓光一竅之中，混沌一同，身心俱無，澄澄湛湛，普照十方，天地莫測，鬼神莫知。早晚靜坐亦然，常要運用。
　　內煉陰陽雷神
　　右法先存坎離，上升自泥丸宮，出成二斗混合，妙在其中矣。
　　坎離混合出泥丸，二斗相交照項前。一心火腎水隨升降，璇璣一出在兩邊。煉得二帥不須言，元始三台變自然。須臾雷雨霶霈降，化運千千萬萬年。
　　用香亦可紙亦可符
　　急晴 
　　用朱書出筆向上
　　祈晴四時，俱用指坎，餘則隨事，按卦所指。
　　水火既濟 出筆向下
　　清微丹訣竟