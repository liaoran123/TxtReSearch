太上洞玄靈寶宣戒首悔眾罪保護經
　　經名：太上洞玄靈寶宣戒首悔眾罪保護經。撰人不詳，約出於南北期末。從內容看，當係《昇玄內教經》之缺卷。原本三卷，缺上卷。底本出處：《正統道藏》 洞真部戒律類。
　　上卷原缺
　　太上洞玄靈寶宣戒首悔眾罪保護經卷中
　　太上道君曰：世俗之人從宿世以來所犯過惡，逮至己身，童蒙愚癡，不解道義，不知教法，不曉施行，不識逆順，犯於天禁地忌、四時五行、陰陽柔剛、日月星辰、道德神明，上則不孝於天地、君王、父母、耆老尊長，下則所惡於臣子卑賤、蝖飛蠕動，積罪累過，結成千萬殃考對逮，無窮盡時，亡筭奪紀，不可勝數。所犯過惡者，當以瞋恚怒罰、毒想怨恨為過，以反虜殘病、陰賊酷暴為過，以伐殺剋傷、毀敗刑戮為過，以侵詐晻弱、輕侮服易為過，以侫媚憎愛、蠱諂詭人為過，以陰私妬忌、淫泆驕慢為過，以嗜酒酣飲、嘔吐沈溺為過，以權勢侵凌、嗊嗃豪傑為過，以貪利諛諂、盜竊拾遺為過，以嗜得惡施、慳惜無濟、劫死脫亡為過，以威脅智策、刺譏擊切為過，以掘陵發塚、殘屍露骨為過，以誑詐調譴、誣誷攻伐為過，以妄言訟鬬、敗亂迷誤為過，以謗訕聖賢、評論毀譽為過，以縱極情慾、多態淫泆為過，以身縱恣細濡、口貪滋味為過，以言不擇語、行不擇道為過，以心不善想、目不擇視為過，以耳不擇聲、鼻不擇香為過。過惡如是者，為君則無以為仁，為臣則無以為忠，為吏則無以為平，為父則無以為慈，為子則無以為孝，為母則無以為愛，為兄則無以為悌，為弟則無以為順，為友則無以為廉，為婦則無以為恭，為男則無以為良，為女則無以為貞，為師則無以為教，為徒則無以為敬，為上則無以為訓，為下則無以為禮，為鄉黨則無以為讓，為朋友則無以為信，為宗族則無以為和，為丈夫則無以為實，為奴婢則無以為勤，為修身則無以為益，為學道則無以為仙。是故治國者不能致太平，治家者不能致其吉，治身者不能王其壽，治業者不能全其功。是故道在廣念，德愛蒼生，恩及無外，潤及無內；應殞之人賜之更生，罪結之人聽以首悔。首悔之者，皆當言議送款，竭情寫意，六齋十直，庚申甲子，八節本命，入室燒香，披陳愆犯，則罪無不原，過無不除，功無不積，德無不立，道無不感，仙無不成。若不能依按齋直之日，但當請經供養。建齋之時及朔望本命之日，至心丹苦，首悔所犯，則其功彌重，罪無不赦。今以教子，勤心宗奉，則福田興矣，業行立矣。天師唯唯，伏受命旨。
　　太上道君曰：凡為百姓男子女人，帝王國主建齋行道，法師於高座上為轉誦此首悔之文。若不能諦誦者，當依靈寶齋法，壇內靖中隨便安置，一時一日，乃至三日，逐物豐儉，貧富量之，金龍綵色，以鎮十方。若用科儀，當稱齋主姓名、年紀、戶口多少，令齋主再拜，稽百仰三，自搏伏地叩頭。法師當於高座為其誦悔過之文，首寫主人存亡罪失，則功感諸天，罪滅九陰，福德歸流，恩祐斯降，真氣來下，存亡兩散，人鬼俱解。其功無量，仙道成就，魔王敬禮，門戶清肅，鬼妖不忏，功德之大，莫復是勝。今以授子，善寶之焉。天師稽首，敬受教誡。真人曰：誦首悔之文，當作經音誦之。
　　第一再拜，稽首叩頭，仰三自搏。法師頌言：
　　上啟太上無極大道、三寶尊神：州縣鄉里男女官，某乙行年、戶口、若干人，今因齋次，披解上世宿罪重過，乞願至真，願降法澤，賜以大慈，原宥眾生及今齋主先世九玄七祖，下及五服六親。或為人君、長吏，治行多違，政教不平，少公多私，苟貪財色，發賦不均，教人刺譏，訪作盲文，伺察非辜，吹毛求瑕，多冒販踞，店肆賣買，遏遮四路，割賤奪貴，農桑盛要，役奪時務，囚吉放凶，輕原禍惡，重刑福業，阿諛所親，翦戮良賢，逐寵盛傑，殘虐弱賤，放縱狼吏豺佐、虎將熊士，晝息夜飲，六畜暴死，蠶食百姓，侵剋所統，贓負積兆，罪過累億。為君不賢，為臣不忠，為吏不廉，在公不清貞，在私不直方，忤亂正法，曲從其心，狂筆巧文，迷誤視聽。受人賄貨，縱死殺生。或誘罪納貨，正筆不貸；或恐懼無罪，強取寶物；或篡弒叛逆，誅男略女，收婢攝奴，撾歐直正，鞭撻無罪，傷害無愆，伏誅無辜；或劫抄虜掠，凌奪人物，七寶五綵、六畜孳牲；或無辜動眾，興軍戰伐，驅令生民，投之死地，孤魂絕域，汗血涌流，屍鬼哀哀，叢林之側，窮魂最最，九泉之下，生者稱苦，怨聲聞天，死者抱恨，訟訴九陰，冤對之交，考過相連；或攻伐國家，殘酷無端；或弋獵眾生，殞殺含氣，飛鷹走犬，食啖其肉，殞胎剝卵，羅藏網匿，盪射繳刺，惡心凶意，不仁不義；或酴酒漏腐，毒餌內藥，勸人食之，五心內爛，危沒人命；或因恃貴高，自怙富室，自方雲日，欺薄倫類，寄意霄外，愚謂貴富，長久歷世，毀詬至真，疑笑道士，調弄真人，自伐本根。京罪兆過，不可復勝。諸如此等，死受罪對，殃流後世，致使凡夫仕宦不遷，為居衰貧，口數耗臧，疾病流連；或胤息不保，男女夭年，產業隙微，不係祖先，先緣不豐，不免饑寒。凡百無可言宣失次，皆由所犯過惡如是。今為存亡悔之。伏願天尊唯垂原除。
　　第二又再拜，稽首叩頭，仰三自搏。法師頌言：
　　上啟太上無極大道、三寶尊神，原恕施主先世以來，下及見身，自識事以來，實多惡少善，多逆少順，違天負地，觸迕星辰，為臣不能忠於君上，為子不能孝於父母，為婦不能恭於舅姑，為弟妹不能順於兄姊。既以為人，不能有慈愛之心、仁篤之行，狼戾偏黨，瞋喜無常。六齋吉日，忤犯玄司。當其所愛，欲令其生；值其所憎，故令其死。撾悍無為，罵詈衝口，苟欲自可，貪味饕美。大小錯互，家無法度。背德向色，遊好傲蕩。凌孤欺寡，取非其有。心意奢逸，言行驕慢。凡所施為，動有罪俱。不畏鬼神，不忌科戒，不慮禍惡，不量進退，不避禁忌，不從仁義，慳貪嗜得，無以為施。責望人報，喜作竊盜。人中欺劫，公行曲枉。圖人利益，常戲笑人。取人長錢，與人短數，輕秤小斗，狹幅短度；強持與人，重秤大斗，專以取人。假託形勢，言則因官；自恃凶黠，諂誑迷愚；心實不清，千真喚神。掘陵發塚，攻劫死魂。詐紿借貸，取非其財，衣非其衣，食非其食，飲非其飲，盜人六畜，五果雜菜，五穀桑竹，枝茂樹木。貪鄙之性，罪彰神明；動靜所為，違科犯律。莫大之罪，剋書右司。致令凡家營生不利，屢有變怪，貧賤困苦，孤微凍陋，數有亡遺，大小不和，更相怨恚，強健者少，病苦者多，皆由所犯過惡如是。今故為存亡悔之，伏願天尊唯垂原除。
　　第三又再拜，稽首叩頭，仰三自搏。法師頌言：
　　上啟太上無極大道、三寶尊神，願降大慈，削除臣等先世殃考，逮及今身罪嬰，自有識以來，實夫妻不能相承善事，反變惡態，既無清潔之志，心嫉意妬，隱切爭訟，更相憎忌。呵男罵女，打厲奴婢，咄賓叱客，絕交鄰里，鄉黨不信，骨肉不睦，六親不和，九族不篤，繫怒六畜，瞋疑妻妾。悅和奸朋，譆同切友，安偷容劫，知情羣凶。專作呪詛，陰為殘害；容媚蠱禱，外善內惡；嫉賢妬能，壅塞高才，毀訾英賢，折辱良善，汙染清潔，瑕穢端白。咀人之豪，憎人之富。心常狙獺，意懷兇惡，舌如錐刀，口含毒螫，不仁不義，無禮無忠。自以為是，謂他為非，自矜自誇，自是自大。積年積歲，不能自知。詐欺慢誕，誣調返說，無誠無信，指南作北，戾東為西，調戲父母，殆折師君，不避親疏，不忌所尊，岐嚥兩舌，鬬亂奸惡，阿言諛語，常有爭欺。治生販賣，專為誑巧，校計銖兩，持長作短，以醜易好，求欲無厭。公行不軌，私侵忠良，輕易四大，汙穢三光，放癡卑賤，馳逐豪彊。其心戚戚，其意促促。千愆積於四司，萬過書於五帝，積歲累月，不可稱數。致使凡家常致撼軻，所為不諧，學法不聰，仙道不成，流俗所笑，口舌妄生，禍變累仍，眾庶所憎，長吏所欺。凡百無吉，皆由所犯過惡如是。今為存亡悔之，伏願天尊唯垂源除。
　　第四又再拜，稽首叩頭，仰三自搏。法師頌曰：
　　上啟太上無極大道、三寶尊神，願捨慈恩，願赦齋主先世，爰及今身，自有知以來，實無功受祿，無德受賞。不能作善，笑人作善；不能受化，謗訕聖教。竊盜經書，輕穢聖賢，背毀反逆，叛道入邪，敗壞成功，快縱逐非。見人謬失，心口刺譏。見賢人而懷瞋，覿高才而生嫉。愛濫夫，憎美士，好他之惡，恥彼之善。不信作惡得惡，作罪得罪，不知可改故作不休，知不可犯故犯不止。借不念歸，貸不念償，輕虧窮乏，說譴愚癡。教人作惡，勸人為非。居貧窶寶，不能自責，但行怨望，強欲他物。得便歡喜，失便忿怒。泄其惡心，伺便繫人。陰司汙穢，身不清潔，裸形夜起，忤逆星辰，呵風罵雨，不敬神靈，耗亂陰陽，憭悷五行。滅人自益，危人自安；說人之功，為己之名。所為無可，所作不當。輕老易小，驕慢縱橫。外不良謹，內不慈仁。別人九族；離人六親；南人之父，北人之子，東人之夫，西人之婦；乖人之男，隔人之女。教人墮胎，導人落子，唯存殺害，不重人命。心有所恨，燒香啟神，妄禱百鬼，呼天喚地。三光神祇，呪令其死，詛令其亡，凶心不善，恒生毒念。想人婦女，憶人精華。願念所存，思合奸猾。不建於功德，又無施與之心。或學闕明師，習無正軌，口銜草木，心懷沙石。或自恃其年高，竟弗就於大訓，身無一戒，妄稱三洞。或為女人形服，臭穢不能清潔，濫霑尊位道場，心攀色境。或見人貧悴孤弱，倍生憍侮欺誕。或飲酒昏醉，猖狂迷悶，非法妄言，干知天時，幻惑無度。或入宮觀，不拜經像。或與俗人交涉野合，密行情慾，為四司所奏，無善之功；五帝所糾，有辜之釁。致使生緣窮悸，觸事不昌，恒嬰否頓，數遇危難，多愁不樂，懷憂而行，積年無歡，歷歲無泰，心闇意塞，智慮幅懞，儜積冥昧，六情不啟，義理不通，所願不果，所求不得，營事不成，仕宦不進，生業不登，宅舍不安，大小禍患，學問不達，修道不仙，皆由所犯過惡如是。今為凡夫存亡悔之。伏願天尊唯垂原除。
　　第五又再拜，稽首叩頭，仰三自搏，法師頌言：
　　上啟太上無極大道、元始天尊、三寶尊經，伏願至真瀉澤潛灑，原赦凡家九玄七世千曾億祖、先亡後化、上世以來一切靈神，各由先身立行不仁，壽早永終，後生未長，不能具悉作何死亡。或頭痛額熱，五內恍惚，身體凍冷，卧床而死。或病苦積年，尪贏杖骨，歷歲而死。或毒治警嗽吐血，脹滿癥結，蠱毒鴆藥，內爛而死。或四肢浮腫，瘨癡癱疽，流血瘡膿，生蟲結瘡，瘧癖變跛，腕節解落，筋脉朽絕而死。或聾盲瘖瘂，七竅壅塞，便曲閉脹，穀水不通而死。或風癲頭癇，鬼魅狂荒，反眼吐舌，角弓梱張，牛呼羊昤，犬呻雞鳴，投坑越谷，不避水火而死。或臨兵蹈刀，刀劍所斫，矛戟所刺，弓弩所射，割屍斷頭，形骸剝截而死。或為蛇蝗蜂螫、鷹狸豺狼，龍虎牛馬、犬猪齧嚼觝踏而死。或登峻緣木，尋橋沈舟，乘馬駕車，從高墮下，沈溺摧折而死。或遭偷行偷，遭劫行劫，道路伏賊，鬥變打捍，被敵路側而死。或被官私威勢猛臨而死。或死非其鄉，亡非其域，血流途道，膏腴草水，流寄他方，客旅而死。或遭荒遇亂，絕糧饑餓，逢寒值熱，乏渴而死。或偏枯不仁，癩病惡疾，面目瘡痍，鼻崩耳缺，棄逮窮鄉，捐放邊裔而死。或為惡人所棒，麤夫所歐，皮膚胸心刀刺、屍傷、破骨肢節碎跌，目瞎齒折，五臟瘀熱而死。或被邪歹羊相逮，先殃、沙氣相鍾，厭鬼所殺，奄忽而死。或吐血噎哽，痳痢赤白，內堅外結，尪萎而死。或精液內漏，經脉不流，五勞七傷，顏黃白黧，手足痿疼，枯焦而死。或遭罪致獄，臨刑都市，伏法囚刑而死。或傷胎落子，腥血而死。或生男不育，生女不長，夭折昏盲，不睹日月而死。或值雷電霹靂，而題脊書背，誅擊而亡。或水沒火燒，木打石擲，土壓淰漂而死。或夜軍行，提刀負弩，氣棘力倦，勞苦而死。諸如此等，雖為一死，而痛各異，皆由宿命因緣所致，隨運而死。既壽易衰，不以道理。先身無福，不仁之罪，身謝三官，一旦沈墜，幽途魂魄，各受宿對，囚謫地獄、酆都、三官六府之中，懸頭鎖械，足立三刀，緣刀山，循劍樹，食火啗炭，鑊湯所煮，炎火所燒，吞冰飲毒，拔舌灌口，朝笞暮押，身體毀爛，形骸焦燎，魂爽酸楚，痛毒激切，已經三掠，難得解脫，哀哀長夜之中，勞勞餓鬼之羣，愁苦三途之中，抱酷五苦之庭。綿歷數劫，罪對不赦。希活則生途四塞，願生則無緣可攀。乞死不得，長淪罪原，永乖同泰，餘殃不盡，引逮後生，惡惡相續，咎咎相纏。致令愚俗述否相仍，仕宦不能致祿，營生不能飽暖，男女大小，憂苦無泰。今為眾生上世今世先亡後死，首悔斯苦，不仁之罪、不善之愆，元逆之過，違和負順，迕天逆地，觸忤靈神，輕犯科法，所行不軌，罪高山嶽，過積海淵，致使先亡後死不以道理，千病萬痛，十苦百疾，毒傷而亡，皆先身不仁之對。特乞大慈賜以矜原，隨亡者死時所由絕命之所，解脫窮魂，拔度苦魄，得遠北酆、三官逮役，去免九幽，昇上天堂。浄鬼之林，無為之鄉，斷絕復連，利祐子孫，宅舍安吉，胤嗣完全；凶神惡魔不得妄性，天覆地載，神明護助，學道得道，求仙得仙，富貴長保，安樂自然。於是主人再拜叩頭，稱受道恩。
　　太上洞玄靈寶宣戒首悔眾罪保護經卷中竟
　　太上洞玄靈寶宣戒首悔眾罪保護經卷下
　　太上道君告天師道陵曰：此首悔之法、《昇玄品經》為道德之籬落，是至真之垣墻，生死之津乘，兆庶之橋梁，立身之福田，功業之淵場，養性之生途，修至真之仙方，解罪犯之大法，修行之首宗，極生之上善，拔死之第一，消灾之真科，散禍之祕術，安國之弘教，寧家之肅約，為學之智慧，希善之富博，治病之良方，救疾之善藥，神明之樞機，萬病之扁鵲。無上至真，大道洪範，弘敷世教，濟度無涯。頌之解過，則千罪冰消，萬過雪散；誦之救死，則苦魂冤魄永去荼炭。解脫五苦，超拔八難，神登道舍淨鬼之林。上遊玄都之墟，下晏崑闕之場。存亡俱濟，福利日昌。誦之求一及，則殃流絕逮，宿咎消滅，生者獲福，常處安吉。死籍削除於右宮，生錄注簡於左契。於是修經行道，長齋苦行，安神定志，丹誠念道，歸心無上正真之庭，宗《昇玄內教真經》無上統天畢契之錄，佩身為寶，則坐待雲駕，超騰太空，上謁虛皇，逍遙玉京。子當寶祕，依法施行，建功滅過，如響應聲。修善禍自殄，建功福自生，譬如鑒鏡，曲直隨形。奉法當盡心，敬師當竭誠；心盡神明知，謁誠至理精。如此不懈怠，昇仙克長生。叮嚀告萬兆，汝當宣是經。是經眾法祖，無上之至靈。供養必得道，控雲登玉清。妙哉至真文，宗者善敬聽。
　　太上道君告天師曰：若有賢男子，及有善婦女，欲修身奉法，專心持戒，營生求仙，好道樂經，改心易行，返悔過惡，丹苦一意，至誠無疑，欲求長生老壽，神仙度世，脫灾免苦，去離患難，輪轉善場，常與福俱，生則安樂，死則蟬蛻，學道得道，白日昇天，存亡終始，齊光日月，解脫憂苦，常懷歡悅。所作過惡，皆當悔之。悔過之法，當盡輪誠，一切歸實，不當隱蔽，益子之罪。天師唯唯，敬受戒言。
　　太上道君告天師曰：善男子，善女人，若欲長為種民，保壽延年，千載之後，身能變化，長處神州，不遷荒域，常在有道之國，恒生孝慈之門，不墮無德之處，不生邊國之鄉，去離痛痒，與福相傳，與善相隨，不與禽獸同類，不與惡鬼為隸，容姿麗好，身無癡瘦，聰明洞徹，慧為智宗者，存亡所犯千罪萬過，皆當悔之。一切歸實，不當隱蔽，益子之罪。天師唯唯，敬受戒言。
　　太上道君告天師：善男子，善女人，若欲治病療疾，消灾拔命，救死護生，處世無憂，所為即成，所願即至，宅舍清隱，田蠶倍收，興生有利，為眾所愛，長吏所敬，子孫昌熾，富貴榮顯，無不獲吉，無不安寧，所願從心，所念順志，修經求道，願見真君者，所犯過惡，皆當悔之。悔過之法，唯在款實，遣情送心，必令上聞，虛皇道眼，自鑒爾心。有隱益罪，道不虛言。天師唯唯，敬受戒言。
　　太上道君告天師曰：善男子，善女人，若欲知宿世之所在，存亡之苦樂，欲得知為善得善，種福得福，樹恩施惠，立功補過，憶識宿命之所行，非及我身，覺悟罪福善惡之對，知有今身從先身來，轉生入死，輪死入生，因其所因，因不絕因；緣其所緣，緣不絕緣，得有今日立我之身。憶知此已，思建善業，唯恐我身更受後身，不得如今而我此身，又恐此身後生之所不得明識，或失人道，不如今身。唯恃今身廣作福田。能如是者，得願如此。若欲不復貧窮下賤，欲不復孤寡衰微，欲不復寒凍饑餓，欲不復乞丐賣煦，欲不復灾害病患，欲不復耳聾目暝，欲不復癡愚邪見，欲不復枉遭縣官，欲不復為奴婢倅侍，欲不復讒諛所橫，欲長與聖賢相遇，欲與明師寶經相連，欲與真人、仙人相逢，欲與善人、福人、德人教訓相值，欲令仙道成就者，所犯過惡，皆當悔之。悔過之法，皆當丹盡，委曲首謝，不得藏重首輕，益子之罪。科威嚴峻，道不虛言。天師唯唯，敬受戒言。
　　太上道君告天師曰：善男子、善女人，欲令先世無餘基債、曩愆昔考、宿罪久過；欲令今世無相負累、初罪新嬰、考違謫負、目前深咎，欲令三曾五祖、九玄七世皆使解脫三途，悉令遠離五苦，欲令後生子孫揚穗，大小昌熾，四體完具，年命壽老，處水不寒，入火不熱，不痛不痒，不饑不渴，欲令百怪不能駭，百禍不能害，龍濳鳳舉，出入不可制者，所犯過惡，皆當悔之。悔過之法，唯在丹款，首謝曲盡，則惡無不除，過無不原。疏慢不恭，益子之罪。道不虛言，子慎之焉！天師唯唯，敬受戒言。
　　太上道君曰：若有君臣、父子、兄弟、夫婦、大家奴婢，各欲悔過者，皆當為師設禮，叩頭自搏，整身自檢，清肅恭敬，專心正念，奉承教命。法師當於高座上為講誦首悔之文。若於靜室壇堂，亦可隨時轉經行道。夫道無為，窈窈冥冥，視之不見，聽之無聲。凡人心至，感知人情，見不假目，聽不假耳。故謂神明把握至法，制御羣情，布教施戒，以遺愚民。師為首悔，其罪即原；遂事不改，其罪益深。人貴能及，道貴能微。朝過夕改，聖人所稱。故人作善者，為治地也；守法戒者，為耕犁也；布施惠者，為植種也；悔罪過者，為鋤鏺也；修清淨者，為生榮苗也；受經文者，猶得雨澤也；建齋直者，如稼穡滋秀也；道德成者，猶如收斂也。能宣傳法教，廣度天人，拯拔存亡，救恤窮厄，治護疾病者，猶如開倉施貧，飯饑飲渴，令眾得飽而身自足，無乏少也。轉經首悔，然後獲福，亦復如是。所謂福田也，所謂善業也。是以此經此法，功德無上。國主悔過，天灾為除；賢臣悔過，地害為消；慈父悔過，家無妖怪；孝子悔過，凶禍為止；仁兄悔過，家離殃咎；順弟悔過，門無怨怒；廉夫悔過，口舌不起；貞婦悔過，保宜子孫；是男悔過，和睦家里；是女悔過，婚姻通理；丈夫悔過，不乏所使；奴婢悔過，得兔驅恥，道士悔過，三官不羈；養性悔過，絕穀不危；修仙悔過，白日登霞；為居悔過，福覆一家；為國悔過，九州平和。悔過之功，其道高重。罪福立彰，子知不乎？
　　天師再拜，上白天尊：教戒委備，輒請奉宣。臣道陵願令天下之人皆得心開意解，知為悔過，得免其罪，故致家國太平安樂，長生久壽。臣願天尊當以道力餘哺施與未及者，令知作善得善，作福得福，如種五穀，收穫計其利潤百千萬倍。諸有未悔者，願令奉化；諸未昇度者，願令濟拔；諸未得道者，願令登仙；諸未應生者，願令長延。臣之微願，因由天尊，若不垂慈，眾生沉墜，為罪造殃，恐更日甚。今發劣言，願重開示。
　　太上道君答天師曰：子之所言，善哉要乎！夫過惡者是凡之務，謂世俗之人去聖久遠，大化淪薄，濁氣浮厚，智慧淺末，不識禍福，謬誤迷惑，不自覺知，冒罪觸法，不知所由。故吐經戒，以示不悟，教之反悔，令除過咎也。盲者朗然開明，剛強者令反柔弱；反凶為吉，轉禍為福；導之以生津，化之以真道。而人知不可作故作，知不可為故為，今日悔，明日犯，其性不改，其惡不止，禍至乃閉門，罪定方憂恐，鎖訖方求解，縛畢方希脫，病重方自治，臨死方望活，炁盡方求益，命絕方求續。至爾之時，天不及護，神不能生，鬼不能活，雖遇聖賢神德之人，灾不為散，病不為療，王父不能挺其命，王母不能延其壽。凡欲建福，必在禍先，積功累德，必未萌之前。譬若春種，秋望其實；臨饑耕田，不解於饑；臨渴穿井，不救卒乏。消禍莫若營福，積功莫若修身。營福修身，幸宜殷勤，道德之門自開，凶惡之戶自塞，福起十方，殃減九陰。若無善功植在禍先者，則臨命將危，傾財竭產，叩頭師門，稽首德宇，豈得免乎？皇天雖高，其聽甚卑。凡人身中常有伺過之神，隨時上下，白人善惡。過滿百二十為一刻，刻者令人多衰少利。百八十過為一耗，耗者令人六畜傷損。三百六十過為一漏，漏者令人喜發疾病。五百四十過為一凶，凶者令人瘖瘂聾盲。一千八十過為一禍，禍者令人暴殘死亡。千二百過為一殘，殘者出凶逆亂之人。千三百過為一咎，咎者令人絕嗣無子。千四百四十過為一皋，皋者殃流於五世，癭痾大禍所縛。千六百二十過為一謫，謫者令人斷胤無嗣。千八百過為一患，患者主為奴婢，家內耗亂。千九百八十過為一橫，橫者家出癲癇狂癡之子。二千一百六十過為一暴，暴者家出反逆，父子、兄弟、自相攻伐；出邪巫鬼異，妄說神教。二千六百九十過為一灾，灾者家出骨肉內淫亂勃，生育非真。三千六百過為一異，異者家出青盲癃殘。三千二百四十過為一變，變者家出詔獄死族被誅。三千四百二十過為一怪，怪者家出乞丐，都市刑人，死不以埋，骸骨損棄，無人收拾。三千六百過為一刻滿，刻滿則定死，魂神漂浪。隨考輕重，付與三途五苦，淪溺備艱，辛苦痛毒，不可堪忍，訟對生人。雖言空虛曠蕩，斯則法律孱然。今以告於子，子當寶祕宣傳。
　　太上道君又重言曰：人生或年二十、三十而三刻滿，則致凶殘；或五十、六十而三刻滿，則致凶殘。年小來有過而殘命者，受其先世餘過也，或接行惡逆，竟年壽而不遇患者，受其先世餘慶也。故積德之後，有其餘福，積惡之後，有其餘禍。故人能悔過者，上天鑒之，為人卻刻，一悔過即為卻三刻，三悔過即為卻九刻。而復後犯不止，罪應定死。故人欲消灾散暴，治病療疾，當漸以歲月，思愆自責，改悔過罪。誠能行之，出自至心，感激恐怖，墮泣流汗，天知至誠，地神申信。行之一日，其人身中伺過之神為人上除一刻；行之百日，上除二刻；行之一歲，上除三刻；行之三年，其福自應。不思返悔，其過日增，其禍益深，小過止其身，大過流子孫。善男子、善女人，能請經師到宅，建立齋直，燒香行道，或一日一夕，或三日三夕，勤心苦誠，日夕六時，讀誦此昇玄悔過之文，功感諸天真神降房，玄司除刻，罪過蒙原。積善如梁上塵，積惡如突中煙。可不慎哉，可不慎哉！天師稽首，再拜奉行。
　　天師曰：無上登天昇玄畢契，未受方素契積年者，不得便佩此契。慎之。
　　內教無上登天畢券契儀
　　太上靈寶昇玄內教宣戒首悔眾罪保護生緣品、無上登天畢券傳合真之人，都統三洞三萬六千六百六十畢事契，令弟子何泰句凝寂等，依科齎信，上金九兩，白銀十二兩，五綵紋繒五匹，信錢二萬四千，詣昇玄法師邊奉受身佩，修行積年，並有靈應，真神三元，安鎮丹田，神男、玉女侍衛左右，法傳應為昇玄內仙之人。某州某縣道士某，今太歲某年某月某日，傳道士某觀。前已受方素七十二字契盟，並已經年，誠積功著，翹勤無懈。諸天所悉，大聖所鑒。三官死名，久以削滅，應備上仙昇玄品中，依法奉受，以為身寶，惠舟自引。三天為證，九地為盟，九盟為保，神明為任，誓不違科犯戒，冒法觸律。一旦愆失，身謝三官，死為下鬼，長失人道，永充囚役。明謹無過，定仙天府，生死得道，不羈地官。一如《靈寶昇玄內教無上登天契》之律令。
　　天師曰：諸是學仙道士，不受首悔之法，則罪結無復解時，皆當悔過，《昇玄內教無上尊經》燒香供養，并佩方素七十二字及無上大線。修行經年，然後能得此無上登天畢契法，不傳始學者也。若違科犯約，則不得便受昇玄弟子首悔之經也。兆等受經之身，慎之慎之。
　　天師曰：受此畢券，不得妄傳，并此經，要須奉行。精鍊畢訖，閑解道意，信心無疑。欲成其道，欲除其過，乃以此契及弟子以經付之也。若心不達，取自我見，中心懷疑，信此浮好，乖彼真實，有如此之人，必躓地獄下鬼，不得便以登天之書，傳與流俗行屍之輩。故以相告。慎之慎之。
　　太上洞玄靈寶宣戒首悔眾罪保護經卷下竟