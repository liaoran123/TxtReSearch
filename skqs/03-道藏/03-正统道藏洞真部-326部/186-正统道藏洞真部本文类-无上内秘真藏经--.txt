無上內祕真藏經
　　經名：無上內祕真藏經。簡稱《真藏經》。撰人不詳，約出於隋唐之際。十卷。底本出處：《正統道藏》洞真部本文類。參校本：《真藏經要訣》。
　　目　錄
　　卷一
　　顯道品
　　辨三寶品
　　辨四真品
　　卷二
　　惠澤品
　　卷三
　　解脫品
　　卷四
　　辨相明部帙品
　　卷五
　　普明品
　　卷六
　　顯功德品
　　顯戒行品
　　卷七
　　妙德品
　　卷八
　　集仙品
　　卷九
　　明行品
　　卷十
　　究竟品
　　無上內秘真藏經卷之一
　　顯道品
　　爾時，元始天尊遊行法界，至靈解山八騫樹下、七寶林中，變諸色像，顯奇特心，殊光普照，遍入微塵，無量國土皆得惠潤，無量眾生善能信向，無量真仙了達大乘，無量上士悟空非空，無量中士解離存亡，無量下士覺迷知反；如諸法界，具足莊嚴，功德普薰，自然踊見，瑞相芬芳，各各自視，絕諸他念，無有漏想。
　　爾時，天尊告諸四眾及大弟子：汝等所居嚴淨國土、真藏法中，無憂無惱，斷生死際，入大乘轅。諸仙弟子聞是說已，歡喜作禮，上白天尊：久聞《真藏妙經》，未曾睹音。今日所說，今日所聞，歎希有法，奇特難言，不可思議。唯願慈尊决了真性。愚蒙受潤，自不覺知，雖在真藏，猶處漏塵，身受末生，五形各染，染情觸著，遂睹色身，智力不明，云何顯了？
　　天尊答曰：善哉善哉。真藏深奧，統攝眾經，為法舟航，濟沉溺苦，功德深遠，非可言譬。諦聽善思，吾當為說。眾兆異形，趣情各別，種種施為，取捨紛紜，皆為其實。若如是者，眾生無因無果，無去無來，亦無眾生，亦無真道，云何說眾生而云業果？唯願大慈，曉發愚蒙。
　　天尊曰：真藏法中，眾兆本身，非空非有，非真非實，眾生苦樂，非空非有，種種施為，無非真實。非空非有，見在眾生，等天尊性，非空非有；未來眾生，等天尊性，非空非有；過去眾生，等天尊性，非空非有。云何有差，而生分別。無生無滅，無因無果，而為真果。諸法名字，大道施為。但自思惟，反看舊地。諸善男子，閉目諦聽。須臾之頃，忽見四方嚴浄國土獅子座下，千葉蓮華，散滿虛空，眾仙妓樂，無鞅數眾，各各具足，功德裝嚴，不盈瞬間，閉天光明。大眾哽咽，泣涕交流、願我神尊開朗光明，决重昏網。言詞未訖，光明洞照，非色象光，非相好光。大眾歡喜，各各自視，地變為金，樹為珠玉，眾惡毒草，悉成甘露。諸來會眾，慧力奇特，一相無相，等眾相故，融淨自在；無障礙故，能轉換故。以轉換故，一切悉轉，轉無所轉。善男女等，一向師宗，勿生異見，起疑惑心，謂無因果。夫因果者，不起本心，以為妙因，以無得故，而為妙果。所以者何？心為善惡因，意為善惡果。心性寂滅，無學無會，謂之妙因；意根不動，善惡俱喪，故名妙果。智慧解脫，無果無想；因不礙果，果不礙因；因為道果，果為道因；因果一相，一無所相；真道寂滅，滅無所滅。進虛空故，所以不起。本心以為妙因，以無得故，而為妙果。若依此法，名為道行。以不起為順通，以無得為照寂。通寂無二，名發道行，則無想無念。無想無念，不住生源。生源既忘，三界果喪。杜心滅意，緣動俱寂，名發道行。道行絕空，無心無意，無覺無觀，無波無動，萬物同源，是為真道。思惟深達，體解自然，晃朗內照，通天徹地，一切相盡，究竟自在，解脫無為。是時大眾聞深法已，悉會道真，皆得解脫。得解脫已，得道心，得道意，得道眼，得道聲，得道香，得道味，一切悉通達。復次，仙靈童子從座而起，伏地閉目，上白天尊：一切諸法，皆具十二種印。唯願大慈開演法藏，令眾得明。
　　天尊於是重告仙靈童子：汝之所問，廣大利益。末代眾生，聞便融寂，變易果喪。何以故？悟道心者，心如道心。見諸種類無量眾生，是非得失，彼此分別，皆是道心，名為正印。悟道意者，意如道意；一切眾生、雜物之類，是非得失，顛倒分別，一切不善，皆是道意，名為正印。悟道眼者，眼如道眼；一切眾生，種種諸見，皆是道見，名為正印。悟道聲者，聲如道聲；一切眾生，種種雜類，禽獸之聲，皆是道聲，名為正印。悟道香者，香如道香；一切眾生，種種薰香，皆是道香，名為正印。悟道味者，味如道味；一切眾生，雜物之類，種種臭香，皆是道味，名為正印。此十二印者，合為六印，通印諸法，名為一印。說是法時，仙靈童子復白天尊：何故說十二印，用非以為是？
　　天尊告曰：善哉善哉，快問是義。今當為汝分別解說。譬如大醫，觀諸草木，皆入醫方，種種方便，救治疾病，皆得差愈。弟子尋師，學諸道術，三年欲成，師故試之，示病卧床，語學醫者：我今患重，須無用草與我服之，病便得差；若不得者，我今當死。我有好馬，隨意即到。汝當馳之。弟子受師之命，裝飾駿馬，縱情尋求，隨意即到。不盈旬日，天下地上，悉皆周普，求無用草，終不能得。行泣歸家，而啟師曰：遍歷天下，求無用草，而不可得。今當奈何？師即蹙然而起，語諸弟子：我實不患，故試汝耳。汝今藥成，堪能救物。隨汝方便，在外救疾，得識病源，悉皆差愈。當知此經最為第一，無上醫王。以此證者，悟法之人周遍虛空，上至九天，下通九地，求覓非法之物，了不可得。當知悟十二印者，神通無礙，恬然寂泊，等一無為。爾時，仙靈等眾聞此譬諭，顯深法性，皎然明了，無復疑滯，六根漏盡，直至大乘，入平等道。座中徒眾銜荷而已。於是仙靈等眾以偈頌曰：
　　大慈廣顯無邊身，眾生普聞皆悟解，
　　真藏奧中千葉華，華飄遍滿諸國土。
　　放光動地悉成金，平等大乘皆周普。
　　性真微妙無形假，正印隨形終不睹。
　　眾生卧地不知起，冥然長夜無依止。
　　大師巧說方便慧，誘引群迷趣真理。
　　大眾哀號皆哽咽，天閉光明絕情視。
　　說此頌已，上白天尊：唯願大慈，賜垂哀慾，諸仙童子，歡喜無量，一切眾生，皆得利益，壽命長遠，無生無滅，悉悟大乘，平等無礙，各自具足，光明晃曜，非可譬諭。於是諸仙童子還復初座，諦聽善思。
　　辯三寶品
　　爾時，座中有童子名曰獨脫，勇猛精進，為眾騰疑：不審三寶為是道寶、法寶、師寶為當，眾生分內自有三寶。若分內無者，一切眾生寧神無所，迷悶殞絕，轉增塵累。何以故？一切眾生所有行行，無量方便，皆從內發。若外有三寶者，即非分內；既非分內，即是無常。愚蒙不曉，猶如醉人，眠睡卧地，而無動起。唯願大慈，哀愍救護，解除疑網，令得開悟。
　　爾時，元始天尊聞是問已，甚大歡喜，即放五色光明，含笑而言：善哉善哉，汝大慈悲，哀戀無量，為開未悟，如是問者，寧神大寂，更莫外緣。何以故？聽若不審，法不染神，微慮浮動，為漏所牽。向云三寶為是道寶、法寶、師寶為當，眾生分內自有三寶。又復難云，若外有三寶者，即非分內；既非分內，即是無常。何以故？復作此疑。夫三寶者，貪、嗔、癡是。何以故？貪性寂滅，塵累無染，戒行不虧，名為法寶；嗔性不起，不憤外塵，定無生轉，是名師寶；癡性無取，無惱無患，慧通無礙，是名道寶。此三寶者，非內非外，非聲非色，非香類觸，非長非短；示有三名，實無三體；非三非一，是為真實。真實不生不滅，無貪相，無嗔相，無癡相，諸法自在，清凉和雅，等一無為。
　　獨脫童子復白天尊：大慈所說，一一根中，甚深法寶。下根眾生，愚癡障重，雖有法寶，了不覺知，長夜流轉，妄行邪道，輪迴三界，何由得曉？
　　天尊曰：妄行邪道，名為外求，無返照力。汝言真實不滅，湛然常存者，但眾生流動，動性常一，一一生中，而無染汙。但行方便，善自思惟，方睹妙軌，悟道不遙。往古來今，千賢萬聖，悉歸真道。眾生業趣，一一根中，悉歸真道，遍滿虛空，業趣悉歸真道。悟真道者，進如朗日，無形無相，無惡業趣，無善業趣，無貪嗔趣，遍滿虛空、無虛空趣，悉歸真道。無真道趣，了了清淨。不失機緣，諸根異趣，各自歸本。
　　獨脫等眾悚然毛竪，上白天尊：法體清淨，顯三寶源。不審三寶為是貪嗔癡，為諸根中各有三寶。若諸根中各有三寶，不應顯三。
　　天尊曰：向云示有三名，實無三體；無三體故，云何指有三名？一切眾生，六情所趣，四大運為，皆名三寶。何以故？諸根性空，性無染著；無染著故，名為法寶；法寶清淨，各自在故，名為師寶；法通無礙，悉成就故，名為道寶。一一塵中，名為三寶；禽獸之中，名為三寶；魚龞之中，名為三寶；蟲蟻之中，名為三寶；草木之中，名為三寶。三寶無量無邊，不可思議。諸善男子，勿泄漏心而遺三寶。但自內思，勤行供養，巧使心力，直趣本源。一念有虧，諸根悉斷，塵境擊縛，塞三寶源，永絕真道，雖在道中，而迷不識。不識道故，慧力不強，而嬰苦惱。諸善男子，諦聽善思。於是獨脫童子歡喜無量，而作頌曰：
　　天尊慈悲開寶藏，普施眾生甘露藥。
　　一切根中皆受潤，自然無生受大樂。
　　三毒性淨真寶門，智力慧力能排卻。
　　群迷曉悟大乘宗，蠢動昆蟲皆踊躍。
　　廣說三寶通明路，一一塵中非譬諭。
　　真道究竟煩惱中，生生寂滅無來去。
　　業相消融入性海，滌蕩無邊絕思慮。
　　眾生不信三寶源，二心取捨懷猶豫。
　　大師遍入五無間，纖介分毫無不被。
　　殷勤勸請守心源，覺悟大乘歸一處。
　　我等徒眾皆歡喜，慶此群迷得依止。
　　大師畢竟無棄心，猶如父母視兒子。
　　父母念子猶不恒，我師决定真可擬。
　　說此頌已，上白天尊：下仙微劣，蒙沾惠潤，宣示三寶，究竟真源，微妙義趣，歡喜踊躍，不能自勝。非是下愚所能譬諭，顯其功德。一切眾生皆蒙利益，悟三寶門，入真藏道。各各稽首，而復本位。
　　辯四真品
　　復次，獨脫童子上白天尊：如上所說，眾生身有三寶等一切法。如是說者，眾生身中應有四真。
　　天尊曰：甚善甚善，如汝所問。一切眾生，四真為本，行動坐卧、食息嬉戲，皆依四真。
　　又問：何謂四真？
　　天尊曰：玄精妙氣為四真，變下通生。冷氣非冷，熱氣非熱，動氣非動，靜氣非靜。四氣虛寂，而無罣礙，無嗔無喜，無貪無捨，無去無來，故曰四真。
　　又問：一切眾生，悉具四真，應無罪果，亦無業報。修善行者，應入地獄；造惡業者，應生天堂。如是說者，悉壞因果，斷眾生行，而無修道。一切眾生，智根淺薄，聞如是者，必生謗心。唯願慈尊，顯令悟解。
　　天尊曰：譬如有人行路，拾得遺篋，開篋視鏡，自見其影，謂是篋主，心地惶怖，稽首而謝，棄之而去。眾生迷惑，捨真取偽，棄本尋末，亦復如是。又云：修善行者，應入地獄；造惡業者，應生天堂。如是疑者，悉入地獄，苦惱嬰身。何以故？我顯真者，眾生性淨，無染無著，亦無天堂，亦無地獄。諸法一相，非因非果，何壞之有？眾生肉眼，終不自覺，猶如盲人，雖在人間，日月之下，而竟不知日月光明。何以故？日光皎然，盲者不見。眾生本性，亦復如是。行動坐卧，常相隨逐，自無見者。譬如室中宿有寶藏，貧窮忍餓，終無見寶。忽有明師，地鏡占之，自知有寶，鑿深四丈，便即得寶。廣作功德，遍救眾生，皆得利益。
　　獨脫童子重白天尊：大慈廣遠，譬諭甚深。今蒙利益，諸疑頓盡。眾仙玉女，各各受潤，無量無邊，皆得具足，功德圓滿。
　　爾時，天尊重告諸仙及善男女等：真道非言非說。向雖譬諭，隨機為顯。何以故？一切眾生，淺根微弱，不可直說。若直說者，群迷倒惑，轉生不信。若證法者，非譬諭說，亦非直說，隨法即證，逕入大乘，入功德本，入無所入，證無所證。
　　獨脫等眾復白天尊：眾生業行，有精有麤，有長有短，諸行差別，云何得等？若不等者，譬諭說之，而非證法，亦非大乘。云何有益？譬如枝條，風飄即動，其根安靜。枝不離根，根不離枝，要須得根，風飄不動。眾生不離大乘，大乘不離眾生，要須證入。若不證者，飄浪生死，何由得止？慈尊譬諭，即非大乘。云何反令眾生顛倒？
　　天尊曰：諦聽吾言，分明為說。眾生行業，有精有麤，有長有短，皆由業因，證道果者，無精無麤，無長無短。又復難云，譬諭說者，則非大乘，云何反令眾生顛倒？善男子，莫著語言。若悟譬諭說者，無非大乘，無非真實，無非一相，無非寂滅，云何強生分別。天尊於是而作頌曰：
　　仙靈妙解真實性，訣問開宗悟眾生。
　　眾生諸根本來淨，聾盲跛躃不能行。
　　雖復方便多譬諭，終歸內行絕恩情。
　　真藏皎皎遍虛空，六根根中皆滿盈。
　　三寶非為三處顯，萬物性海皆等平。
　　唯須巧積方寸力，日夜鑽求無堅硬。
　　豁朗寂然證慈父，變化去來無有爭。
　　愚蒙冥昧常卧地，不覺死生恒清淨。
　　四真為本成形象，眾生外求虛嗟詠。
　　獨脫為此而决疑，我今廣開諸法藏。
　　一一塵中甘露藥，眾生慧解無惆悵。
　　日日竟夜真君前，四魔永滅無災障。
　　三業究竟清淨果，萬法歸宗無有妄。
　　天尊說此頌已，告諸仙童子及諸大眾：澄神真境，慎勿外緣。吾今分明解說，開真法藏，等一切法，一一沙塵而為真實，眾生雜想而為真實，眾生顛倒而為真實。真實性空，不生不滅，不一不異，無去無來。一切形質，苦樂不同，種種業報，皆悉真實，不生不滅。諸善男子，勿生異見。若得身相，而有去來者，是為謗法，是為滅法，不見大乘。眾生謗法者，不信根中而有三寶，不信去來而為真實，不信大乘而為根本，不信眾生等天尊性，不信諸法寂滅無相，無因無果，不信眾生從無量劫種種示形，而無生滅。如此不信，是名謗法，是名毀法，是名滅法。法不可滅；障法不見，名為滅法。既滅法已，而得身相，是為生死，輪迴不絕，必墮地獄，無緣得出。諸善男子，怒力歸家，勤行供養，慎勿外求，而生謗法。說是法時，無量國土皆放光明，同入真藏，坐寶蓮華，獅子白鶴，散滿虛空，諸天伎樂，無鞅數眾，皆入真藏，無有迫迮，不壞身相，而為真藏；不壞身相，遍滿諸國；不壞身相，滿虛空界；不壞身相，不生不滅；不壞身相，坐獅子座；不壞身相，出千葉華。諸善男子，諦聽善思。非離眾生，而出相好；非離眾生，遍滿國土；非離眾生，坐獅子座；非離眾生，出千葉華；非離眾生，滿虛空界；非離眾生，有真藏寶；非離眾生，見諸光明。諸善男子，勿生不信，起疑惑心。金口演說，更無虛謬。若有諱說，讀誦此經，修行供養，功德甚重，非可譬諭，皆得解脫，一切眾生、蠢動之類，悉蒙利益。真仙童子歡喜受命，稽首而去，各還本所。
　　無上內祕真藏經卷之一竟
　　無上內祕真藏經卷之二
　　惠澤品
　　爾時，元始天尊與諸眷屬及大弟子住靈解山，顯諸法相，示奇特身，微妙第一。諸仙童子充塞虛空，圍繞千匝；百億獅子，備衛左右；猛獸毒蟲，各獻奇寶；諸天發瑞，自然音樂，種種殊妙，不可思議。
　　爾時，天尊散本微華，其華飄飄，遍滿法界，非青非白，非赤非黑，非長非短，非大非小，非廣非狹，入於細微，離諸色像。華中有自然之果，其果圓淨，具一切味，非一切味；具一切聲，非一切聲；具一切色，非一切色；具一切香，非一切香；具一切觸，非一切觸；具一切法，非一切法；具一切智，非一切智。其果名具慈甘泉，得此泉味，自然飽滿，無饑無渴，姿容端正，妙麗希有。到靈解山，不生不滅，湛然常住，證無生果。
　　爾時，四座見此神變，散本微華，顯未來事，歡喜無量，不可思議。眾中疑惑，未了斯事：不審天尊所會之處，地皆瑠璃，光明普照，地獄咸寧。其華飄飄，遍滿法界，非青非白，非赤非黑，非長非短，非大非小，非廣非狹，入於細微，離諸色像。又云，華中有自然之果，其果圓淨，具一切法，非一切法。得此泉味，自然飽滿。到靈解山，不生不滅。唯願慈尊，告所未悟。
　　天尊曰：善哉善哉，子之所問，要如是乎，要如是乎。諦聽善思，吾今為汝顯本微華。此華玄妙，終劫說之，亦不能盡；略其機要，示以一源。我分身法界，遍滿虛空，無大不覆，無小不入。悟此華者，舉目便正。眾生迷惑，信心淺薄，耽著恩愛，不敬三寶，富貴自在，輪迴生死，冥冥長夜，無曉無出，苦惱相縈，習諸惡業，報生貧病，或饑或渴，或寒或熱。如是苦惱，非可能說；種種因緣，隨其業報。
　　爾時，眾中有一童子名曰善達，座而起，上白天尊：不審本微之華，華中有自然之果，散滿法界，盡諸微塵，無大不覆，無小不入，為青為白，為赤為黑，為長為短，為大為小，為廣為狹，為見為聞，為來為去，為天為地。如是華果，浩博周普，遍成法界，不可思議。不審一切眾生同禀一華，云何諸緣各有差別，善惡不同，生死業對，苦樂殊形，返覆往還，受生各異，或生邊夷，或生中國，或生奴婢，或生人王，或生貧賤，或生富貴，或生跛躃，或生具足，或生愚癡，或生智慧，或生慳貪，或生布施，或生好殺，或生慈悲，或生五逆，或生孝順，或生受苦，或生受樂，或生聾盲，或生聰哲，或生禽蟲，或生魚龞。如是業報，種種不同。唯願慈尊，分別解釋。
　　天尊曰：善哉善哉，子之所問，甚得機緣。吾今為汝顯諸因緣。一切諸法，相好不同，苦樂殊別，皆有因緣。由其業行，信心不等，造惡行好，受報無差，如影隨形，如響應聲。一切諸法，生皆從一，一本微華，種種相好。眾生迷惑，不自覺知，於實相中，橫生顛倒。顛倒法成，受苦見徵，自生不孝，慈愛遠離，失本求末，冥冥不曉，長處闇中，無有解脫。我懷慈愍，種種濟度，顯法因由。
　　眾中疑惑，不了業緣。諸法空寂，畢竟無我。推問東方生物，有邊崖不？南方顯照，有極源不？西方衰殺，有情變不？北方冥昧，有窮通不？色聲香味觸，有香聲觸不？貪嗔癡縛，有貪嗔癡縛不？善惡行業，有行業可修不？不也，大慈所顯，推問諸法行業，並無所得，云何差別、苦業不同？
　　天尊曰：諸法幻生，幻生幻滅；諸法幻滅，幻滅幻生。如是幻相生滅，幻無生滅；幻相去來，幻無去來；幻相貪癡，幻無貪癡；幻相取捨，幻無取捨；幻相煩惱，幻無煩惱；幻相恩愛，幻無恩愛；幻相差別，幻無差別。一切眾生，業緣端正，生滅無幻，去來無幻，貪癡無幻，取捨無幻，煩惱無幻，恩愛無幻，差別無幻，如是空寂，究竟道場。
　　善達聞之，忽然覺悟，端坐內思，伏地嘿然，不起于坐。四眾嚴整，各各歛容，須臾之間，天尊變現本微之華，從地踊出，遍滿法界，無大不覆，無小不入，一一華中各有寶座，座方一丈，諸天雲集，無有迫迮。一一座中，各有天尊，一一尊所，各說諸法、祕密真藏，一切諸法，無不自在，非空非有，非長非短，非去非來，非高非下。具一切法，非一切法，是名真法；具一切色，非一切色，是名真色；具一切聲，非一切聲，是名真聲；具一切香，非一切香，是名真香；具一切味，非一切味，是名真味；具一切觸，非一切觸，是名真觸；具一切智，非一切智，是名真智。如是諸法，本微玄妙，能生法界；法界之中，能生眾聖；眾聖能為法母，通達無礙。不生不滅，無內無外，無長無短，無去無來，是名道母。道母能生惠因，惠因能生惠果。以惠果故，諸法淨；諸法淨故，無因無果。云何有眾生差別？云何有眾生取捨？云何有眾生貪欲？云何有眾生業報？云何有眾生持戒？云何有眾生破戒？云何有眾生得道？云何有眾生失道？如是祕密真藏、大乘經典，世所希有。眾生狹劣，自生顛倒，聞此祕密真藏大乘，反生誹謗，自招罪業，迷沒闇中，如盲者不睹光明，聾者不聞鐘鼓。善達，汝今悟解，由未盡源；雖悟諸相，心都未了，於實相中，浩博窅然，反成迷惑。
　　善達聞之，郎然覺悟，歎喜踊躍，歎未曾有。四眾茫然，各各思惟，稽首伏地，須臾之間，有一童子，名曰達相，從座而起，稽首天尊：一切眾生，生皆從一。既得從一，何好何惡？若從一者，心亦從一；心既從一，種種施為，造好作惡，皆心所作；既是心作，皆一所為；若一所為，何有苦樂？既有苦樂，即是因緣、業行所為，苦樂報對。一若有對，不名為一；既名一已，即無有對。云何有善惡苦樂殊別？
　　天尊曰：如是如是。一切眾生，生皆從一，一生無相。生既無相，心亦無相；心既無相，種種施為，造好作惡，皆是空寂，何好何惡？眾生愚闇，千思萬慮，不止一源；源既不止，諸行競受，善惡殊形，自招業對，於一相中受諸苦惱。眾生懷惡，貪有所纏，不能了達；既不了達，積惡日深，冥冥長夜，何能識本？既本識本，離大慈源。源既遠離，迷失父母。既失父母，兄弟怨憎，更相讎鬩，種種懷惡，心恒察察，不顧死生。惡業既成，無明障重，遂至煩惱。煩惱所牽，飄浪生死，強生恩愛。恩愛著身，如魚失水，豈能得久？恩愛既集，罪業日臻，不久之間，業緣各至，隨分報對，受諸惡業，輪迴三界，墮落諸苦，遂成差別。
　　復告惠力童子曰：眾生受業，可推求不？眾生心數，可推求不？眾生煩惱，可推求不？眾生業報，可推求不？眾生顛倒，可推求不？眾生虛妄，可推求不？地水火風，可推求不？過去未來見在三世，可推求不？不也，大慈天尊所顯推問，實無所得，實有所得？
　　天尊曰：諸法微妙，非幻非非幻，非妄非非妄，非長非非長，非短非非短，非去非非去，非來非非來，非外非非外，非內非非內。一切眾生，業緣解脫，具三世身，非三世身，是名真身；具三寶相，非三寶相，是名真相；具三毒業，非三毒業，是名真業。如是深奧經典，小乘眾生永不聞見；縱使聞見，終不信向，反生謗毀，自招罪業。惠力童子，汝等徒眾勤行大乘，絕諸漏想，非心觀心，滅一切心，是名真心；非身觀身，滅一切身，是名真身；非色觀色，滅一切色，是名真色；非聲觀聲，滅一切聲，是名真聲；非香觀香，滅一切香，是名真香；非味觀味，滅一切味，是名真味。如是行行，證無生法，非無生法，名為證法，是名大乘。善男子，汝等徒眾作如是修，作如是行，勿生懈怠，起疑惑心，墮諸邪見。
　　爾時，惠力童子曰：不審非心觀心，滅一切心，是名真心；非身觀身，滅一切身，是名真身；如是等行，是大乘不？
　　天尊曰：非大乘也。大乘之道，離一切相，離一切行，離一切觀，離一切智，離空有心，離真實際，名為大乘。
　　惠力童子曰：不審離一切相，離一切行，離一切觀，離一切智，離空有心，離真實際，如是等行，是大乘不？
　　天尊曰：非大乘也。大乘之道，無離無無離，無行無無行，無觀無無觀，無空無無空，無真無無真，名為大乘。善男子，汝等徒眾聞此祕密真藏大乘經典，宿緣有幸，得遇真經。汝等徒眾各發弘願，修行大乘，勿生懈怠。
　　於是，惠力童子及諸眷屬與大弟子俱發願言，修習大乘，誓無退轉，了諸法性，得到邊底，無有罣礙，利益一切，并及後學，愛樂深法，達重玄理，一湛凝照，窮源盡空，悟解大乘，成無上道，到靈解山，究竟圓滿，功德具足，證果無為。
　　復次，寶明童子聞說祕密真藏大乘經典，發弘願心，講大乘法，誓度眾生，到解脫處，成無上道。如是誓願，功德深遠，非可譬諭。
　　復次，山際童子聞此願已，勇猛精進，發弘誓心，學大乘道，修四大城，决五逆賊，除七惑鬼，殺七礙魔，刳無明障，刻三賊心，堅硬不退，到靈解山，不生不滅，湛然常住，究竟清淨。
　　爾時，天尊見諸童子發此願已，歎未曾有：我從昔來，見諸眾生，唯習小道，不信大乘，無發願者。汝諸童子，甚為希有。天尊於是分形散體，遍滿法界，一一毛孔放大光明，照無邊底，盡虛空界，無極眾生，承道威光，不覺而去，俱到道前，自在神力。
　　爾時，眾中忽有童子，名曰金燈，從座而起；敢問天尊，如是光瑞，由何所起，因何而興？天尊形貌，云何散滿法界？諸大眾等，有何因緣，神通而至？唯願天尊分別為釋，令得悟解。
　　爾時天尊聞金燈童子問此瑞相，歎未曾有：善哉善哉，汝等四眾，伏聽訣言，以無聽無不聽而聽受之，以無說無不說而說授之。今當略說瑞相因緣。我懷大慈，放神通力，遍諸法界，普雨甘露，盡諸微塵，以無起無不起而起因緣。大眾來者，皆是宿世久遠，已曾聞說祕密真藏經典，故承光集會，樂聞大乘，神通自在，得無畏力。不集會者，不信大乘，宿緣淺薄，雖被慈光，不能悟解。譬如採寶，無有導師，了無識者。法性深奧，覺無所覺，無所覺而覺，是名真覺；得無所得，無所得而得，是名真得。如是祕密小乘眾生，不能聞，不能見，不能修，不能行，不能信。今為聞解，令無量眾悟解道真。
　　爾時，大眾聞是語已，踊躍歡喜，得神通力，承道威光，以偈頌曰：
　　慈尊顯真藏，住在靈解山。諸仙並雲集，示現本微華，飄飄滿世界，玄妙難思議。一一華中果，自然清淨圓。非青非色像，非長非短因。具一切智法，微妙莫能尋。眾生到迷惑，耽著恩愛親；富貴懷自在，死入長夜門；相牽習諸惡，業報生貧窮；常懷饑渴想，苦惱莫能通；信心不淳厚，跛躃生盲聾；離道甚遙遠，不見日月光。天尊顯真藏，非幻亦非真。諸法得自在，善惡無不均。座中方丈室，容眾巨沙塵。去來無迫迮，說法度天人。眾中歡喜悅，各悟大乘因。了了見法性，無非功德林。勇猛發弘願，誓度於眾生，證成無上道，究竟為法城。
　　我等徒眾無量劫，學小迷闇不能行。
　　離身尋求求覓道，辛苦逐疑失山間。
　　忍苦饑寒無報應，不覺方寸寸能生。
　　諸法從心心證道，悟解倏忽忽神靈。
　　爾時，大眾說此頌已，重誡身心，顯天尊力，功德無量，不可思議，終劫說之，亦不能盡。唯願天尊開示未聞，顯因緣相，一切眾生，令得悟解，了達大乘。
　　爾時，天尊聞諸徒眾說此偈頌，歎未曾有：善哉善哉，快能顯了，深問其義，本末未袪。汝今四座以無聽無不聽而聽受之，我今以無說無不說而說授之。爾時大眾聞是語已，悟解法性，了真藏源，證無生果。天尊於是重宣是義而說頌曰：
　　真藏微妙無形假，無狀無名不腐壞。
　　隨流混合常自然，寂靜惠光照無礙。
　　圓法究竟為軌式，常湛清淨善能貸。
　　無量賢聖由此悟，萬劫淡然不移度。
　　軌法消伏功德林，滅除三毒貪嗔路。
　　和柔大力道眼開，五情豁爾無留固。
　　我今慈愍救一切，普施甘露真妙藥。
　　自然流入性海中，勇勢降伏諸魔賊。
　　我以無量功方便，曉示本微甚奇特。
　　萬相玄注實性中，出入去來常軌則。
　　眾生迷惑不信真，愚癡世間無厭足。
　　我今自歸真性海，諸法寂泊亦復然。
　　六情受納常無染，虛空法界是道身。
　　眾生妄惑來日久，念念逐樂習業因。
　　冥冥闇獄處無窮，苦痛難聞難可臨。
　　汝等徒眾各努力，絕想因緣各內尋。
　　方寸自在金剛力，成真證果不勞心。
　　天尊說此頌已，諸仙童子驚怖喪忙，自便改革，各悟大乘，歡喜無量：不審天尊所說，經法即顯。一切眾生，身為法聚。若一切眾生身為法聚者，唯願天尊慈哀為說，令無量大眾，及下方一切諸眾生達解自身究竟法聚，息於外求，見其知識。
　　天尊重告諸仙童子：一切眾生，身無邊相，名為經法，亦名法聚。何以故？解惑立名，不同體解，究竟名為祕密真藏。迷惑立名，同體相解，名為眾生，亦名生死，亦名苦聚，亦名顛倒，亦名外求。何以故？眾生不解，名之為惑，以是緣由，不識自身，自身之中，有無量法聚，具三清境。眾生迷惑，遂使外求，不信正法，不求善友，名為眾生，將法逐法，迷沒世間，從劫至劫，終無曉了。若遇善知識者，名為宿緣，種其福德。何以故？昔因今果，得遇天尊，為其說法，顯無上真藏祕密重玄，了達昔因，證今生果。善男子，汝等若欲求者，先當自求；若自求者，祕密法現，廣開真藏，顯三寶源。以此法藏，統收諸法，盡無邊底。
　　惠力童子白天尊言；大師所說，教諸眾生，若求法者，先當自求，若自求者，祕密法現，廣開真藏，顯三寶源。雖聞聖說，不能解了。不知何者為道？何者為法？何者為師？何者為聚？何者為內？何者為外？以不知故，願為說之。
　　天尊告惠力童子：諸善知識，汝所問者，問於自求真藏法現。汝今澄神靜處，吾今廣為說之。一切眾生，身性清淨，天真正道，隱在其中，名為真藏。此真藏者，無內無外，無 法聚，無眾生聚，無道德聚，究竟寂滅，名為祕密。隱為冲寂，顯為應妙，廣示多途，能開物障，利益深遠。
　　諸仙童子及諸眷屬、天仙地仙、無量等眾，歡喜歎曰：善哉善哉，天尊功德普照無窮，潤益蒼生，平等無礙。
　　天尊告諸四眾及大弟子：當來眾生，若有讀誦、受持講說《真藏經》者，此人功德，不可思議，則見我身成無上道。何以故？此經說諸法根本，利益處深，功德廣遠，難可譬喻。若有眾生信心讀誦，捨諸他念，即得道眼，照三世因緣，平等無礙，悟因非因，悟果非果；達身心相。非心不心，亦不不心，是真心相；相無所相，無相之心，遍周法界。法界之相，不生不滅，前際不去，後際不來，今不往古，古不來今，今古一相，一無所相，隨分解脫，湛寂無為，功德具足。
　　爾時，四座同聲唱言，歎法微妙，真藏大乘，功德希有，奉辭尊顏，泣涕還國。
　　無上內祕真藏經卷之二竟
　　無上內祕真藏經卷之三
　　解脫品
　　是時，元始天尊遊居濟生國土檀林園中，與諸眷屬，四方雲集，無量等眾，各各莊嚴，到檀林園，聽天尊說。爾時天尊在虛空中端然不動，莊嚴妙麗，坐師子座，宣揚正法。時善明童子在大眾中，忽然而起，稽首道前，上白天尊：大慈希有，善度羣生，念諸徒眾，令發善心，修無上道，不審行何行，觀何法，調理身心？
　　天尊曰：善哉善哉，如汝所問，濟生國土，宣揚正法，度諸眾生。汝今諦聽，吾為汝說。善男女等，各發善心，修無上道，調伏其行，滅諸魔賊，守一濟生，平等無二。作如是行，作如是觀，一切羣生，有識無識，有形無形，皆悉正慧，成無上道。如是成道，無量法界、諸天品類，羣生實無羣生、得成道者，何以故？若有羣生，可行可觀，有身相者，有滅度者，有成道者，有失道者，即壞世法。所謂入諸法界而行智慧，入諸煩惱而行智慧，入諸生死而行智慧，入諸貪愛而行智慧，入諸國土而行智慧，入諸山林而行智慧，入諸異類而行智慧，入諸非法而行智慧，入諸無間而行智慧。一切諸法，微妙深遠，無入而入，此之功德，不可思議。善明童子，汝等云何五色、六情、四惑，可求得不？可以有身，證成道不？可以有相，求無相不？可以眾生求道性不？不也，天尊。
　　天尊曰：一切法相，皆非法也。若鑒諸法，寂滅無生相，無住相，無滅相，則見道果。諸善男女，聞如是大乘祕密經典，而生不信，此人從無量劫來，受六畜身，致生我慢，不信三寶，不信真經。我說祕密真藏，有大弟子修行讀誦，講說尊經。於此真藏能生信心，常行不怠，當知是人於諸天尊所施行功德，而種福田，無量劫來，遵行大乘。今遇此經，生諸信心，不住空有而求道者，不住非空非有，而求道者，不住非非有，非非空，而求道者，不住色聲而求道者，不住非色、非聲而求道者，不住非非色、非非聲而求道者，不住智慧而求道者，不住非智、非慧而求道者，不住非非智、非非慧而求道者。
　　復告善明童子：我之圓應，悉知悉見，了達眾生，知其根性，照三世因。何以故？見知眾生有心取相者，則生煩惱，則生顛倒，則生死壞。若非心而取非相，而取非法，而取非著，而取非見，則壞世法，斷諸善相。汝不應取有捨無，取無捨有，取以是義故，我常顯法，法法常明，明法無相，無非法相，無非非相。汝等徒眾，知我說意。譬如虛舟，汎浮濟溺，無意而浮，任人東西，到所岸者，捨舟便去，況非舟耶？
　　善明童子〔問〕天尊：證成道果耶？有所說法耶？
　　天尊曰：一切諸法，無有定相，亦無定法，究竟空寂。若言我所說者，則謗我法；若言有法證成道者，則壞世法。何以故？諸法微妙，無有非法、非非法，盡為功德，無有差別。所以爾者，一切眾生，習業不同，皆從微妙而有差別。當知差別非差別。善明童子，汝等云何，若人行是功德於五惑世界，金玉重寶，並悉捨施。此人所得功德，以為多不？善明童子，甚多天尊所說功德，奇特希有。若人於此經講說書寫，受持供養，此人所得功德，勝彼百千萬倍。何以故？一切僊真上聖皆從此經而成道果。若無此經而成道者，終無有是。當知此經功德非可格量。所謂道果，即非道果，而為道果；所謂三空、四惑，皆有所受，即非道果，而為道果。何以故？我行一行，絕諸有漏，於法相中最為第一。善明童子，汝等徒眾各淨國土，離色香觸，莊嚴妙麗，以為法界，瑩飾其心，是心非心，名為大心，是名功德，不可思議。若有善男女等，盡心供養，講說讀誦，當知是人功德第一，成就羣生，希有之法。此經所在之處，皆有道慧，神通妙力，善救法幢。金剛童子隨處涌出，護持法藏，不得輕泄。
　　爾時，善明童子上白天尊：當何修此經？我等徒眾，云何受持？
　　天尊曰：修此經者，無文無字，斷諸漏行，證真法藏。此經名為慧力法城，善護羣生，除邪惑障。我說一切諸法，即非諸法，故名為法城。我說一切微塵，即非微塵，非微塵故，名為法城。我說一切異類、國土，即非異類、國土，非國土故，名為法城。善男子，汝等若於真藏法中能行一字，或他方界為人講說，其福廣大，不可稱量。若於半法修行證全法者，功德甚重，與彼無量。
　　善明童子聞說是經，悟解其義，涕洟泣淚，恨不早聞希有天尊說如是真藏深法，度諸眾生：我昔以來，學小乘行，所得法眼，達理未深，不曾得聞如是祕密大乘經典。今遇天尊，授我妙藥，令得受持，信心定志，莊嚴功德，希有第一。
　　天尊曰：所說功德實相，即非功德實相，非相非非相，是名功德實相。若能微思達解功德實相者，證法不足為難。何以故？離一切微塵相故，則是一切諸正真法。善男子，若有人得聞此經，此人即得金剛力，得無畏心。當知此人無量劫來，修習此經，勤行不懈。
　　復告善明童子：一切眾生，非有非非有，非無非非無，非心非非心，是名悟解，是名真實，是名功德。善男子，我非誑說，非妄說，非惑說，非異說。若有法可修可受，可住可去，可為可得，則壞正真，縛諸法性，失諸功德，不見道源，不慈不孝，冥冥闇室，無解無出。復次，善明童子，若有人忽聞此經，心念不逆，當知此人功德無量，況書寫讀誦，為人講說，功德不可思議。善男子，在在處處，皆有此經。何以故？不受聞見，不受香味觸，達諸法性，是人悉見此經，則得功德，名為供養，名為受持。善男子，應須恭敬，應須供養，功德甚重。復次，善男女，若有人常行大心，勸人修善，讀誦此經，功德廣遠，不可格量。復次，諸善知識，各各自慎，慎勿輕泄。輕泄之者，其罪甚重，難可譬喻，終劫說之，亦不能盡。其人無根，宿無善念，唯罪是務，或聞善法，心則狂亂，狐疑不信。當知此人難可勸化、生死罪報，無有限量。
　　爾時，善明童子復白天尊：一切眾生，善男女等，發心求無上道，云何發心？云何行行？云何調理？云何證道？云何滅眾生行而成道果？
　　天尊曰：一切眾生，善男女等，發心求無上道者，云何所疑而作此問？我本無生，而無有滅。一切眾生，亦復如是，無生無滅，無住無去，無人無我，究竟平等，實無有法。發心求無上道者，我於大慧之所，所有一切棲聚皆是大慧之本。善明童子，汝解如是前，解如是義。善明童子，所解天尊說義，於大慧之所者，實無眾生可求道者，亦無眾生而得道者。
　　天尊曰：無說無聽，以無說而無聽受之，以無眾生而無眾生受之，以無法而無法受之，不壞世法而為道果。為道果者，無得無失，無生無減，無憂無苦，無顛無倒，一切諸法，皆是正道。所言正道者，無一切法，亦無正法，是名真法。非真非真，而名道果。
　　善明童子問天尊：言大慧具五眼不？
　　天尊答曰：實具大慧，有肉眼，有法眼，有慧眼、有功德眼，有道眼。何以故？肉眼即是法眼、慧眼、功德眼，名為道眼。眾生即是法身、慧身、功德身，名為道身。何以故？一切法界，名為道身。恒沙之眾，數不能盡。一切眾生，異國殊心，種種色相，類聚羣分，道眼悉知。何以故？天尊所顯，色相殊心，即非有心，非色相心；非心不心，亦非不心；非相不相，亦非不相；非過去心，亦非非心；非未來心，亦非非心；非現在心，亦非非心。當知法力甚深，功德微妙，祕密真藏難可譬喻，得其邊底。
　　善明童子歡喜歎曰：善哉善哉。四眾各各伏地，同聲讚歎，而說頌曰：
　　天尊顯法王，微妙無虛假。功德隨心王，慧源無不普。種種色相好，大心平等土。度脫諸眾生，消滅三塗苦。四眾各得法，法城自然睹。迷者不信真，沉淪擊在五。天尊善方便，說法無偏普。道跟一時照，狐疑無不洗。五陰豁朗開，六情不相染。方寸堅得道，思微志可顯。
　　爾時，大眾說此頌已，歎大慈尊顯諸法性，自在神力，我等徒眾不能顯了。何以故？天尊所說法，即非說法，若言天尊說者，即是壞法，即是毀法，即是謗法，即是滅法。何以故？不解天尊意故。惟願天尊，隨機為說。
　　天尊曰：我得成無上道者，為無所得，覺法空寂，覺無所覺，寂無所寂，無覺而覺，無寂而寂，證法理故，名無上道。無法可證，無道可顯，故名得道。復次，善男子等，諸法平等，無高無下，無生無滅，無去無來，是名無上道果。我今所說非法，名為法王，悉為自在。若有人於此經中，修行一句，為人講說，勸人受持讀誦，所得功德，億千萬倍，非可譬喻，恒沙筭數不能盡。或有捨身毀碎，或有投身餓虎，或有火焚身命，或有繫業因果，捨施求福，如此功德甚薄，法力不成。何以故？無慧解故，無通達故，自證自求，自得自我，如是自縛，墮無明障。假使碎身如恒河沙塵，塵成灰土，終無有盡。以無盡故，繫業不除，業業相牽，云何解脫？汝諸徒眾，各自思惟，勿生懈怠，勤行智慧，證果須臾。天尊於是而說頌曰：
　　法王遍法界，濟度諸眾生。慈恩惠澤普，斷惑為法城。寶珠非內外，照曜甚分明。汝等諸徒眾，迷惑不能行。徒勞修苦行，萬劫亦無榮。忘身自無我，功德坦然平。常行不懈怠，魂神無有驚。我今顯法王，了了常清淨。悟解由方寸，緣緣等無病。功德遍法界，何假虛嗟詠。汝等須努力，勤行無堅硬。
　　天尊說此頌已，告諸徒眾：汝等深心伏聽，告示諸法，非外非內，非長非短，非去非來，非虛非假，微妙宛約，百寶莊嚴，功德具足，非可顯名。所說功德，非功德，是名功德；所說證果，非證果，是名證果；所說得道，非得道，是名得道。悟解深解，名為大乘。所說大乘，非大乘，是名大乘；所說法界，非法界，是名法界。遍入沙塵，非沙塵，是名沙塵。如是微妙功德，非可譬喻。諸僊等眾聞如是說，驚怖振惶，汗流至踵，各各自思。俄頃之間，遂經一劫，得悟大乘，證無上道。
　　天尊曰：不以具足智慧而得成道，不以具足相好而得成道，不以具足煩惱而得成道，不以具足諸塵而得成道，不以具足法寶莊嚴而得成道，不以具足法界而得成道，不以具足布施而得成道。若有善男女等，能悟一切諸法大自在王，平等究竟，此人功德不可思議。諸得道者，不受功德，不受智慧，不受諸行，不受慈悲，不受忍辱。
　　善明童子上白天尊：云何諸僊學道不受功德，不受智慧，不受諸行，不受慈悲，不受忍辱？
　　天尊曰：大乘法印，諸漏永斷，云何貪受功德？云何有貪受智慧？若有善男女等，說言天尊，應見有來有去者，此人迷惑，不解我說。當知天尊平等無二，故名天尊。若有人於法界以為微塵，此塵之數，以為多不？諸僊等：甚多。
　　天尊曰：如我說法，百億日月，百億星宿，數未及其一。何以故？我說法界，非法界，而為法界；我說眾生，非眾生，而為眾生；我說得道，非得道，而為得道。眾生貪著，事事取捨，生死變易，迷惑神魂，失平等性。若有男女等，捨身盡諸世界所有珍寶布施，此之功德以為多不？諸僊等：甚多。若有人受持此經，為人演說，不著諸相，不著諸相，不證我人，不一諸理，此之功德，不可稱量，勝彼百千萬億，此之功德，百千萬億分亦不及其一。當知此經功德甚重，不可稱量。
　　爾時，四座於靈解山及諸天等眾，悉皆悟解，僉然稱善，稽首讚歎：天尊廣演大乘，濟無邊眾，各各自願，報我國王，思天尊力，由我國王覆育我等，致得尋真，求學聖道。我等隨緣得悟，難可思議。善男女等，人身難得，努力勤行，勿生懈怠。一失善道，萬劫無期。
　　天尊曰：善哉善哉，諸徒眾等，並有宿緣，根機易解。聞此大乘，信此勤行，玄心遠念，離空有相，證法無生。汝等四眾，各率眾緣，隨機化導，勿滯一方，悟諸緣理。我顯真藏大乘經典，付屬國王并大弟子，留傳宣布，濟沉溺苦。大乘甘露，其味希有。得此味者，無生無滅，無去無來，湛然常住，究竟道場。若有毀謗，不信此經，此人見世惡業所種，死入酆都中府，風刀之考，鬼神謫役一十四曹，曹一考官，百二十考吏，一千二百考兵，一萬二千考主，三河九江，四瀆溟波，死魂作役，如是考對，痛毒難勝。天尊於是重說苦魂而作頌曰：
　　為人不信法，毀謗於賢良。受死酆都報，劍樹碎形傷。萬劫劫無期，魂神痛斷腸。叫聲聲不絕，獄卒淬鑊湯。受報無休息，嗔眼四邊張。誰能受此苦，迷惑亂猖狂。寄語修行子，修福永無殃。
　　天尊說此頌已，告諸四眾；善男子等，各各勤行，禁諸四患，行平等心，學大乘道，三便永畢，六通智慧，得無畏心。善明童子及諸四眾歡喜無量，頂戴不勝，慧心定志，受教奉行，從身至身，從劫至劫，誓無退轉，稽首作禮，各還本國。
　　無上內祕真藏經卷之三竟 
　　無上內祕真藏經卷之四
　　辯相明部帙品
　　是時，元始天尊恬然安靜，在靈解山遍施功德，示眾經相，顯真道源：一切諸法，性相空寂，無生無滅。何以故？法本微妙，功德深遠。眾生迷惑，信法不淳，自生謗毀，失三寶源。何以故？煩惱障深，慧源不曉，輪轉三塗，永無解脫。爾時善明童子聞是語已，上白天尊：今日侍座，歡樂難勝。敢問天尊，眾經名相，其數幾何？為有部袠，為法界總名。愚情不了，唯願天尊分別為說。
　　天尊曰：善哉善哉，子之所問，正得機宜。一切諸法，並是經目，無內無外，非長非短，微妙清淨，常住不壞。何以故？法性空故。愚人淺識，不悟大道，失真常性，迷惑正經。示為部袠：一者上清，二者妙真，三者太一，四者妙林，五者開化，六者僊人，七者黃林，八者上真，九者道教，十者上鍊，十一者上妙功德，十二者道德。此十二部經蘊在大洞玉清境藏中，無毀無壞，無生無滅，湛然常住，遍眾妙門。一者洞玄，二者元陽，三者原辰，四者大劫，五者上聞，六者內音，七者鍊生，八者靈祕，九者消魔，十者無暑，十一者案摩，十二者上通。此十二部經在大洞上清境藏中，微妙清淨，為諸天根本，萬有之基。一者太清，二者徹視，三者集僊，四者洞淵，五者內祕，六者真一，七者集靈，八者中精，九者無量，十者集宮，十一者黃庭，十二者小劫。此十二部配屬大洞泰清境藏中，濟生度死，為萬法舟航。此三清奧內真藏之中，示有名跡，顯眾妙經，包羅無外，妙入細微。若有人能受持書寫，講說讀誦，此人功德不可思議，非譬諭格量得其邊際。何以故？金口所說，無虛假故。一切諸僊聖道，未有不由此經而成道者。何以故？此經微妙，具眾經目，諸天童子、大力、鬼神、金剛、師子共相衛護，不得輕泄。若有誹謗不信，此人即得重病，前業受報，今暫為人，致生誹謗不信大乘，後死當入黃泉，長處闇獄，無有解脫。善明童子，汝等徒眾深思此經，勿生不信，隨邪見道。何以故？無信故，信不深故；無慧故，慧不深故；無解故，解不深故；無思故，思不深故；無定故，定不深故；無通故，通不深故；無絕故，絕不深故；無便故，便不深故；無證故，證不深故；無妙故，妙不深故；無道故，道不深故。汝等徒眾，歷劫艱辛，學小乘行，終無得道。何以故？諸法解脫，有擊相違，動則乖所，失正道源。
　　善明童子伏受教言：未曾所說，今日所說；未曾所聞，今日所聞；未曾所見，今日所見。四座歡喜，眾兆咸寧，多所不解，敢問天尊諸經部袠，統攝諸法，為止其數，為無數耶？若亡數者，不攝諸法；若無數者，則無部袠。云何數有三十復有六名？既有數者，數則有窮，何能妙微，濟窮苦戹？眾所未了，唯願天尊隨緣顯示。天尊含笑，遍體光明，照諸國土，無極世界，並皆應見，不動本國，到靈解山聽天尊說。
　　天尊曰：汝所問法，未解經旨。吾為汝說。一切諸法，普是經目。眾生愚闇，不曉本源，失真常道。分別為說，假示眾經，顯諸部袠，隨緣為釋。或說大乘；或說中乘，或說小乘；或於大乘而得悟解，或於中乘而得悟解，或於小乘而得悟解。悟解之理，絕三乘跡。當知諸經盡妙，非數非非數，非大非非大，非中非非中，非小非非小。雖止部袠，妙入細微，濟沉溺苦，略顯其數，示者指歸。若能悟解，本微化見，究竟圓滿，了達諸法。無取無捨，無貪無愛，無癡無慾，無瞋無喜，無殺無盜，一相平等。平等之理，隨分功德，各各具足，慧解無窮。眾生不曉，自相違犯。譬如油能燃燈，燈明自煎，油盡燈滅。眾生迷惑，亦復如是。自造自報，如影隨形。形直影端，形斜影曲，諸法業報，果皆從因。一切眾生無有行者，云何見道？譬如種植，種穀穀芽則生，不種穀者無穀無芽，云何得穀？眾生因果，亦復如是。不種善因，亦無善果，無善果故，則惡因生。生長惡果，惡果生長，業業相因，因果不絕，彌淪三界，墮諸惡道。後生人中，永無人禮，云何信道？云何行道？云何悟道？何以故？，無善因故，無智慧故。善明童子及諸四眾諦聽善思，無狐疑想。此經深妙，最尊最貴，諸天神聖無不敬重。汝等徒眾，宿緣有幸，得預知聞，入功德所，無以為諭。
　　善明童子伏受教旨，諸疑不了，敢問：此經等一切諸法，無有分別，既無分別，云何說此經最尊最貴？若獨尊貴，即不等法。既不等法，則有差別；有差別故，則有優劣；有優劣故，則有貪欲；有貪欲故，則有生死；有生死故，則有愛念；有愛念故，則隨邪見，云何得道？
　　天尊曰：經等諸法，諸法等經；道等諸經，諸經等道；道等生死，生死等道；道等貪欲，貪欲等道；道等恩愛，恩愛等道；道等去來，去來等道；道等富貴，富貴等道；道等貧賤，貧賤等道；道等愚智，愚智等道；道等畜生，畜生等道；道等禽蟲，禽蟲等道。如是等故，等無所等。云何諸法而有差別？
　　善明童子上白天尊云：道等無所等，不審一無所等，非一等不？答曰：非一無等。又問：非一無等，云何名道？答曰：非道為道。又問：非道為道，是真道耶？答曰：非真道也。又問：云何非真？答曰：諸法無二，非真非俗，非大非小，非長非短。眾生愚闇，障翳日月，常卧不起，如盲者不睹，如聾者不聞。如此經者，億千萬劫不可得聞，瓦能了解？吾昔於靈解山宣揚此經，時此座主，名曰達慧，廣延徒眾，四方雲集。到靈解山，次等而坐，供給衣食，並皆充足，功德遍施，無饑無渴。爾時十方大地悉皆震動，師子猛獸，並共護持。有一賢者，名曰法才，心樂道德，父為國王，禁制不得，自在泣涕交流：我生何罪，心志不遂。唯願天尊聖道憐愍愚心，今身不果，願我後生，遇見天尊，教我出家，學大乘道。發願已後，常行慈心，晝夜念道，今得遇我顯揚大乘，習無漏法。善明童子，及諸大眾，當知今者真藏童子，即是昔日法才是也。法才心願久遠，始得見聞。當知此經尊貴，理趣深遠，難可卒聞，況今淺識能得信解。
　　爾時，真藏童子於座而起，稽首上白天尊：小子有幸，得悟大乘。昔日雖在聾俗、心願不輕，當時不遂，道降無差。今遇天尊，顯大乘道，施無上藥，悟解諸法，了達宿因，證無生法，深思慶幸，難可諭知。不審天尊此經方便、後學其法，云何為簡而授、為普度之？
　　天尊曰：善哉善哉，汝慈悲行，自度度他，接續方來，為法梯磴。如是功德，廣博難稱。此經大乘，無大不包，無細不入，濟沉溺苦，普救蒼生，何有簡法？
　　真藏童子稽首復問：不審一切眾生信心不等，各由宿因，修善行業，積劫累功，而成道果。若不修善而得道者，則無因有果，無果有因，果業顛到，故修善者應墮地獄，作惡者應得生天。
　　又云：普度眾生，濟沉溺苦，如是之理，眾生不修，經自度之，得成道果。
　　天尊曰：大乘平等，普濟蒼生，盡虛空際。譬如日月，乘天普照，而盲者不睹，非日月不照。又如大地，能生隨緣，而種皆得果實，而愚者不種，非地不生。又如慈母愛子，子而不孝，非母不念。當知此經，亦復如是，皆須供養，决其眼目，眼目明淨，得見本源，遊塵永滅。如是因浄果淨，因即是果，果即是因，因果一相，平等無二。無二者，非因非果，而為道果；非高非下，而為高下；非長非短，而為長短；非見非聞，而為見聞；非香非味，而為香味；非智非德，而為智德；非經非道，而為經道；非心非想，而為心想。如是達觀，證法生靈，善解護持，功德具足。汝等徒眾勤心學行，修無上道，勿信邪言，受無漏業。疾病將至，憂惱萬端，欻爾之間，索然命盡，永不自覺，終身迷惑，輪轉三塗，長離善道。
　　爾時，真藏童子及諸四眾聞是語已，歡喜讚言：
　　天尊在靈解，說法教天人。顯揚諸經相，四眾並來尋。功德無不普，非長非短因。三清斷四惑，道德隨日新。經敷滿法界，部袠示關津。我等諸徒眾，與道為善鄰。斷諸漏永盡，惡業不能侵。積善無畏力，自然功德林。天尊巧能說，施藥通流布。愚者不能飲，智者餐甘露。聾盲自不見，巧說終無悟。大乘難思議，寂然無不度。
　　爾時，真藏童子及諸四眾，說此讚已，功德廣遠，非可歎說：我等徒眾共讚法王，顯天尊德，終劫說之，亦不能及。敢問天尊，經寶次第，功德階級，何者為先？早證果者，何法最易？唯願天尊慈悲為說，眾中優劣，有難悟易悟，數請繁重，觸冒尊顏。
　　天尊曰：往古無量劫時，有一僊人，名曰僊靈，不信大乘，常習小道，長齋苦行，隱在山林，服餌餐松，學他僊道。累劫辛苦，道不可階，終無解脫；雖得延年益壽，不必三便，沉淪在苦。真藏大乘經典，包羅無外，細入毫端，行內行者，悟解須臾。諸經部袠，示相凡愚；功德因緣，隨方引誘。冥心內照，真趣道場，絕諸漏相，無先無後，無內無外，無階無級，功德浩蕩，重於法界。法界殊方，無內無外，無視無聽，無思無想，隨分功德。功德具足，無出無入，無去無來。汝等四眾勿疑功德經寶，無寶無差，教迹淺深，布張得所。何以故？法性真故，不受塵故。若無慧解，法性不通，六情受染，則生六塵不滅，心識不住，念念相摧，習業既多，輪迴五道，煩惱憂懼，疾病逼身，父子恩情，索然命盡，魂神流漂，墮三惡道。如是苦痛，不可思議。善男女等，勤行精進，勿生懈怠，各發善心，修無上道。功德莊嚴，則六情不染；六情不染，則六塵淨；六塵淨故，則六識通；六識通故，智慧具足，則成道果。成道果已，得無畏心，究竟平等，了達諸法，縱容自在，無餘憂，無餘喜，無餘樂，無餘苦，無餘貪，無餘愛，無餘惱，無餘瞋，無餘思，無餘想，無餘視，無餘聽，無餘觸，無餘博，無餘取，無餘捨，無餘增，無餘念，得法自在，名功德林，是為真道。善男子等，汝等四眾發大乘心，悟諸餘理，常行四念，度諸眾生，濟窮苦厄，福德無量，不可稱說。
　　爾時，真藏童子及諸四眾聞如是說，歎未曾有，歡喜作禮，而作頌曰：
　　法王慧澤無邊底，說法無量度眾生。跛躃聲盲皆自得，五欲四倒坦然平。
　　我等徒眾欣歡悅，悟入大乘無有盈。生死變化無轉動，浸溺稽天而不驚。
　　法王法力猶方寸，大智大行等生露。天尊廣遠慈悲力，遍灑微塵成甘露。
　　眾生受潤猶不知，迷途造惡終不悟。我等善行方便慧，各各勸誘流傳布。
　　慧日慧音音不絕，愚者漸染諸根祚。
　　是日，真藏童子及諸四眾讚誦天尊，顯功德力，遍法無間，非可譬論，得其根際，如是功德不可思議。
　　天尊曰：一切諸法，皆是三世法身，身有三世慧眼。若無慧眼，云何識別？既無識別，喪我本身，迷惑諸法，即是顛倒。顛倒既見，則成煩惱；煩惱習業，苦痛切身，生死輪迴，終無解脫。諸善男子，淳謹行業，勿令二心，毀謗賢良，反善作惡，兩舌傷人。如是罪報，苦毒難勝。
　　真藏童子及諸四眾聞此妙音，歡喜無量，敢問天尊：三世慧眼，為一開三，為三合一。若一為三，為三無一；若三為一，為一無三，云何一有三慧？若一而有三者，亦應一眼而有三身。如是疑惑，唯願天尊善別為說。
　　天尊曰：善哉善哉，如汝所疑問難。諸法無量，功德無量，或一為三，一三無體；或三為一，三一無名。或一眼成無量形，或一形成無量眼。如是方便功德，不可思議。所云一為三者，並是為緣，顯無明障，緣眼障滅，三一非真。何以故？要由此經。此經能開慧眼，有利益故，一切僊聖皆由此經而成道果。諸善男女，吾念羣生，如母愛子，化導誘引，懇志殷勤，故說此經，分明委悉，真實要義，顯然易解。若復有人得聞此經，信心恭敬，諸僊童子、大力善神自然衛護。當此之時，國王帝主受持此經，一國男女無有夭傷，國富人豐，兵災不起，風雨及時，萬人安樂。當知此經有大神力，功德廣遠，非可譬喻。天尊於是而說頌曰：
　　大乘平等教，普化諸眾生。非外亦非內，功德坦然平。愚人不信法，智者見公驚。悟解真藏理，法界自然成。我非形色象，法性盡無名。汝等虛嗟詠，心識不能明。
　　天尊說此頌已，告諸四眾，大力神王、金剛師子善念護持，修行正法。爾時真藏童子及諸四眾聞此妙音，神開意解，歡喜受持，各守一元，修無上道。
　　天尊曰：成道果已，寂然無我，究竟清淨。清浄微妙，能生諸法。諸法各得自生，自生各得，無滅無生，無生無滅，自在法王，功德具足。一切眾生，愚闇不通，閉塞六情，諸根受染，染著迷惑，迷惑相傅，遂不覺悟，輪迴五道，不信大乘。何以故？一切眾生受有為樂，云何能捨？假使捨有，即取空法。取空為空，空不離有，有不離空；空有二名，擊業縛身，云何得出，超入道源？
　　真藏童子敢問天尊：空有二名是道體不？是真空不？是妙理不？是清淨不？是究竟不？是寂滅不？若通是者，云何有縛？
　　天尊曰：善哉善哉，如汝所問，甚得機緣。空有二名，雖是道果，究竟真空。眾生不曉，染有受著，即非道果。何以故？一切眾生，究竟清淨，非空非有，非長非短。若受相者，則壞正真，即乖本所，即非道果。何以故？眾生非空非有，云何有知空有？云何有知道性？云何有知正法？云何有知究竟？真藏童子及諸四眾聞此妙法，各自思惟，稽首而退。
　　無上內祕真藏經卷之四竟
　　無上內祕真藏經卷之五
　　普明品
　　爾時，元始天尊遊居西那大福堂國，形無定相，或隱或顯，或 麤或妙，在靈解山從容自在。其山高廣，遍覆法界，林藪蒙籠，虎狼獅子、毒蟲惡獸，傷害羣生，噉食物命。其山之內，復有隱居賢士精思修道，學大乘行，決定無疑，護守心城，摧滅魔賊。復有三萬六千眾生習其緣業，各有所趣，種種不同。元始天尊處於大眾，忽然變體，入寶珠中，寂然不動。四眾驚駭，莫知所在。七日七夜，光景不見，猛獸毒蟲轉加興盛，一國男女號天叩地，無所歸依。爾時真藏童子於大眾中恬然靜慮，稽顙伏地，奉請天尊，願救蒼生，慈恩重見。懇陳未訖，忽見山上光明遍照，十方無極世界、地獄幽徒，悉皆解脫。
　　爾時，天尊坐本微華，端然不動，怡神含笑，威德光明；猛獸毒蟲，悉皆摧滅。於是天尊告真藏童子：汝當為諸大眾宣揚真藏甚深無上妙法，令諸眾生覺煩惱性，達空有心，滌蕩五情，生死一相，有無平等。真藏童子承天尊力，冉冉昇虛，變見自在，於大眾中顯智慧光，說無生理。慧光普照，無大不通，無細不入，進彼百千日月光景，隨諸眾生所求，皆得無極世界。有緣無緣，悉皆備足，信心重者皆來聽受，四眾雲集。天尊變大光明，清涼奇雅，顯眾生性，寂靜無為，無生無滅，無去無來。預有緣者，皆了正法，寂然悟道，緣慮永斷，分別不生。何以故？道無二故。生死無二，去來無二，愚智無二，高下無二，取捨無二。眾生迷惑，假說因緣，接引示迷，扶欄徙步。眾生根性，種種不同，略說異途，開為三品。上根眾生，了達身相，不入道德，不出生死，無道德際，無生死際，無人我際，無塵垢際，無行業際。中品眾生捨離生死，貪求道德，有出有入，有道德際，有生死際，有人我際，有塵垢際，有行業際。下品眾生，無明障重，不覺不知，沉溺苦海，冥冥長夜，無有出期。四部大眾及諸男女，汝等諦聽，善思如是慧光從何而來，出入推求，非內非外，湛然清淨，究竟道場，一相光明，平等無二。眼入慧者，達色妙理；耳入慧者，達聲妙音；鼻入慧者，達香妙氣；舌入慧者，達味妙味；身入慧者，達身妙身；心入慧者，達心妙心。一切諸法，悉皆被入。惡鬼、毒蟲及諸邪見、地獄、餓鬼、獄卒、畜生，皆發善心，飡甘露藥。善男女等，深入法性，自在無為，善察心源，皎然無礙，學大方便，不捨有為，不住無為，功德具足，成無上道。
　　大眾疑惑，有一童子名曰善音：敢問真藏童子顯天尊德，宣揚慧光，因緣普被，為一光周，普為一切，自有斯光。若一光被者，則從外來，一切眾生從外受得，則是無常；若各自有，不應又云慧光普被。如是疑惑，唯願決了耳。真藏童子答言：汝諸大眾，分明聽受。我從無量劫來發大乘願，今始得聞，了達因緣，識諸業報。汝所問者，眾生外受即是無常，若各自有，不應又云慧光普被。我所顯光，眾生受潤。天尊大慧之光，非內非外，非長非短，非顯非不顯，妙鑄群生，普皆蒙益。所利益者，一切眾生，與天尊無毫壓差別，云何有外入無常？云何有光可顯？又問：既無差別，即是天尊，云何有眾生迷惑？云何有眾生受苦？云何有眾生修道？
　　答曰：汝漸就迷，作如此難。一切眾生，受苦樂者，皆是慧源，與天尊無毫屋差別。汝等當行六行，通六合之道。何謂六合？眼與色合，心不緣色，不緣色故，則是忘色；耳與聲合，心不緣聲，不緣聲故，則是忘聲；鼻與香合，心不緣香，不緣香故，則是忘香；口與味合，心不緣味，不緣味故，則是忘味；身與觸合，心不緣觸，不緣觸故，則是忘觸。如是行行，去來常一，取拾常一，坐卧常一，動靜常一，是非常一。心城守固，斷諸外賊，羣邪徒黨，並皆磨滅。法王自在，猶如明珠，內外通徹，見法明淨，塵穢莫染，入一相門，即名大道，則是法母，能生諸法。諸法悉具三十二相、八十一好，裝嚴色身，功德具足。若有善男女等，靜心直念，常行慈愛，不貪不欲，翻卻六賊，入五通城，破三兵陣，四固無侵，得無畏力，煩惱不生，恩愛永斷。
　　善音等眾歡喜歎曰：善哉善哉，真藏童子宣揚妙義，廣示因緣，開大乘
　　門，濟沉溺苦，為法梯隥，為法舟航。
　　天尊告諸徒眾：善音大士，汝等莫疑真藏童子，此人無量劫來，發心求道，功德廣遠，不可稱量。今當為汝廣說玄心密行，反守舊城，晝夜巡行，勿令缺漏。一切眾聖，常行此法。此法最妙，為眾行之本。吾今得道，由此而悟。汝等徒眾，不得懈怠，勤行此行，調伏六關，法無有定，不可執為。何以故？法如幻故，寂滅無生，法常變故。官官無心，幻生於變，變生於幻，變生幻滅，變生無生，幻滅無滅。各不相知，自然解脫。眾生愚闇，夜中織網，自纏自縛，恒處網中。三大毒蛇，共同一室；八劫之賊，圍繞四方。冥冥長夜，不能得出。汝等徒眾，勤行精進，取吾一字，勿他念想。何以故？法無二念。當知三界之中，有漏眾生，無方便慧，煩惱火燒，炎熾難滅，種種教示，終無悟解。善男子，汝等正念思惟，鑽煩惱性。煩惱淨者，得慧眼淨；慧眼淨故，得方便力；方便力故，則六識常轉；六識常轉，則無受無染，無縛無解，得法自在，名為法王。
　　真藏童子上白天尊：今日大眾，承法威顏，得方便慧，悟解眾生，達諸根性，入實相門。天尊巧說，善得機緣，方便易解。不審當來眾生，受持何法，云行何法？何法易受，何法易行？何法難受，何法難行？
　　天尊答曰：善哉善哉，汝大慈悲，為緣請益。當來眾生，無有慧眼。汝等諦聽，善思善念，吾為汝說真藏正經，無生無滅。當來眾生依此文義，自然得解。我顯一字，非過去，非未來，非見在，非內非外，非長非短。此一字者，易受易行，諸觀之法，種種方便。此觀第一，初從數心。心法不住，法不住故，則無定法；無定法故，則見道慧；見道慧者，即是本身，不生不滅。復有三種莊嚴智慧，入法神通，一者貪著，二者嗔怒，三者癡愛。此三法者為行之先，證道之所。何以故？法無貪故，貪性寂滅；法無嗔故，嗔性清淨；法無癡故，癡性解脫。證此性者，達三寶門，入真藏法，名大法王，種種具足。
　　是時，善音童子及諸大眾聞此妙法，各各自思：昔所未聞，今日所聞；昔所未見，今日所見。十方眾聖，甚深法藏不可思議，並是天尊大慈悲力開闡要門，令眾易解。爾時善音童子及諸大眾歡喜稽首，而作頌曰：
　　法王法鼓鼓無邊，四魔八賊皆降伏。我等我眾眾易悟，諸法究竟無差別。
　　慧光慧炬炬常明，遍照羣生無遣失。大乘大行行無方，輪轉法音巧能說。
　　羣生羣業業相親，識網迷途無真實。天尊神德德護持，善說愚夫令捨質。
　　貪嗔貪著著無求，變成真藏常歡悅。稽首稽心心正念，常行供養無虧徹。
　　爾時，天尊告諸大眾：善音童子，善哉善哉，汝能稱歎真藏妙經，勸諸徒眾勤行修習，反觀慧光，莊嚴六行，息世機嫌，不生愛結，心慧明朗。何以故？法性淨故，煩惱性淨，貪慾性淨。復有諸善男女，雖復出家，學小乘行，端坐無為，日常一食，教化羣生，令習我業，自尊自貴，自是非彼，名為眾生，不名善士，非吾弟子，吾非其師，徒自疲勞，終無得道。我昔無量劫時，亦復如是。勤行苦行，隱於山林，求道妙果，累劫辛苦，道不可階。後遇無上尊師、大善知識，為我決疑，教心迷道，入五無間，殺五魔賊，守一不變，神靈自在，正念思惟，悟無上道。是時三萬六千眾生隨吾學道，出分別城，得無相理，坐獅子座，宣揚妙法，廣濟眾生，慈悲普覆。汝等徒眾，調伏諸相，尋善知識，平等正直，達正世因，鼓動眾生，法芽增長，慧眼開發，入方便門，巧積智深，成無上道。復次，一切諸法猶如鏡像，非空非有，畢竟無我。復次，眾生色心猶如鏡像，非空非有，畢竟清淨。復次，三乘教迹猶如鏡像，非空非有，畢竟解脫。復次，眾生三業猶如鏡像，非空非有，畢竟空寂。善男子，當知此經大乘無漏，非覆相說，非妄說，非假說，顯諸法性，入實相門，於諸經中最為第一。
　　復次，往古劫時，有五貧士，常懷我慢，不信經法，聞此大乘而生毀謗，滅三寶門，不信眾生有真道性，不信眾生有經妙法，不信眾生無我寂滅，不信眾生等大乘法，不信眾生不生不滅，不信眾生心大如海，不信眾生等天尊行，不信眾生等諸賢聖，不信眾生為大空聚。如此不信，即得重病，生入闇獄，死入闇獄，行入闇獄，住入闇獄，坐入闇獄，臥入闇獄，食入闇獄，息入闇獄。諸善男女，各息思惟，勿生不信。若不達解，能行直心，不生毀謗，此人得無量福田，功德廣遠。何以故？法無相故，法無定故，法解脫故。當知直心道場，不壞諸法，入諸妙寂；不壞生死；入諸實相；不壞取捨，入諸智慧；不壞嗔癡，入諸解脫；不壞貪欲；入諸法寶；不壞是非，入諸正道；不壞聲色，入諸福田；不壞六情，入諸無漏；不壞五陰，入諸大慧；不壞四大，入諸神通。此法微妙，終劫說之，亦不能盡。若有眾生知易悟者，略說半字，直證大乘，解無上道。假使說法數如沙塵，眾生迷闇，亦不能解，說亦無量，況善男子。若有信心，受持讀誦，講說供養，善解忘神，洗除心垢，功德廣遠，不可思議。
　　爾時，有一國王，名曰大通，甚信道德，常行恭敬，受持真藏妙經，宣揚國內，大臣子弟、天下百姓悉皆受持此經。當爾之時，國富民豐，男女歡樂，壽命長遠，無有夭傷。當知此經威神德重，未有不由此經而得成道。此經最尊最貴，次開耳目；為法舟航，濟沉溺苦；為法梯隥，超出五苦；為法父母，普度眾生；為法本身，悉得自在。何以故？十方眾聖悉共護持，方便降魔，顯微妙藥。
　　爾時，真藏童子告善音等：汝等大眾在靈解山聽天尊說，有一明珠在此山內，光明瑩淨，非表非內，非高非下，輪轉去來，寂然無動。汝等四眾見此珠不？善音等眾歎曰：善哉善哉，我等徒眾累劫求道，在此山中聞有明珠，未曾得見。唯願大士承天尊力，為顯明珠，分明證實。大士真藏告諸來者：汝等各各反顧，伏地諦思，明珠自顯。說此語已，須臾之間，光照表裏，各各迷途，猖狂失性，人人自視，絕迹無端，獨脫還家，自然覺悟，明識寶珠非可顯詔。
　　是時天尊歡喜無量，而說偈曰：
　　我說大乘宗，分別顯諸相，方便引眾生，寶光無限量。智者了分明，愚人自生謗。我顯真藏經，洗盪無明障。汝等善修行，一字中含養。諸法無定形，猶如鏡中像。寶珠非內外，冥心內神朗。功德並熏天，大乘無偏黨。十方諸聖道，受持真藏經。常行不懈怠，得成無上尊。我今說譬喻，示本假明權。眾生不信道，習業恩愛因。各行方便慧，五廕裹求尋。
　　是時，元始天尊在靈解山宣揚半偈，告諸男女，善建福田，修行供養，不離身心而得解脫。得解脫者寂靜道場，入法正印，證三世因，成無上果。復告善音童子：一切眾生，心性解脫，身相解脫。心為言教，身為文字。尋文逐字，教迹斯忘；悟此文字，入解脫門，證無上道。
　　善音童子上白天尊：不審何故眾生心為言教，身為文字？眾生心是癡心，身是闇網，云何令眾生學其癡心，而求闇網？若求闇網而得成道，眾生癡心復不知學，應得成道，不知學者而不成道。若學癡心，亦不成道。何以故？以癡學癡，智性不發，云何成道？眾生癡心，癡不知學，亦不成道。譬如木中有火，火不自生，必假人功，方得其火。眾生癡心，必假導師而得悟解。唯願法師哀念我等，而為我說。
　　天尊曰：善哉善哉，我為汝說。諸法清淨，無生無滅，云何有眾生得道？云何有眾生失道？云何有眾生癡網而學成道？云何有眾生癡心不學而得成道？法無自性，畢竟無我，云何有眾生差別而作此難？我說文字，性離則是，〔非性解脫，方便引誘，令識文字；性離則是〕□，法性解脫，方便引誘，令識正音。證法音者，無法可證，無法可修，無法可學，無法可行□，無法可受，究竟清淨，混成非一。二乘眾生聞此語者，驚忙震懼，立身無所。是時善音等眾豁然意解，悟大乘宗，平等無二，歸命忘形，稽首而去。
　　無上內祕真藏經卷之五竟
　　□據《真藏經要訣》補入。
　　□『行』，《真藏經要訣》作『得』。
　　無上內祕真藏經卷之六
　　顯功德品
　　是時，善音童子及諸仙眾在香林園詣天尊所，聽習大乘，遂生迷惑：敢問一切眾生普受光者，云何利益不同，受生各異？若俱受者，根機應等，不應有難悟易悟；若不等者，慧光不周，天尊偏說。又問，眾生要須此經而得成道，若無此經，終無解脫。
　　天尊曰：善哉善哉，如汝問者，以空問空，空無所問。我所答者，以空答空，空無所答。一切眾生異類差殊，諸根不等。不等故空，空無所等；無所等故，是名解脫。眾生迷惑，而不知覺，悉有慧光，眼瞳不曉，本性清淨，心識昏迷。要須此經開訣耳目，耳目明淨，照諸法本，無差無別。當知一切眾生同禀道源，悟解先後。譬如玄珠，遺在赤水，種種推求而不能得。當知眾生本性空寂，非空非有，非內非外。有心求者，終不能得；無心不求，亦不能得。要須方便，巧積慧源，自然得果。若言我說法者，則謗正法，毀壞善根。當知所說非說，非說非非說，平等一相，一無所相。善男子，汝等內行靜照，冀著空有。天地成形，道德成經，智者悟之，仁者行之，見其所不見，不見其所見；知其所不知，不知其所知；反人常見，反人常聞；一切有為無為，悉皆而反。如是行者，體入大乘，證成功德。
　　善音童子及諸大眾聞如是說，心地驚疑，迷懼失所：敢問諸法究竟，非空非有，云何有法而反得入大乘？既無法者，云何證成功德？
　　天尊曰：我說一字，反覆無端。眾生虛妄，忘有盲無，執妄生迷，妄成倒惑。我說反者，達妄無妄，妄有非有，妄無非無。如是觀者，是名反本。得入大乘，證成功德。
　　又問：眾生虛妄，虛妄即是無法，無法云何可反？若無法反，云何有大乘可入？云何有功德可證？
　　天尊曰：如是如是，諸法解脫。得解脫理，名入大乘，證成功德。
　　又問：諸法解脫，名入大乘，證成功德。一切眾生不修不學，名為大乘，證成功德。禽蟲雜獸，不修不學，名為大乘，證成功德。如是一切諸法，名為大乘，證成功德。云何有眾生虛妄？云何有眾生顛倒？云何有眾生取捨？云何有眾生去來？云何有眾生差別？云何有仙聖化度？
　　天尊曰：如是如是，如我所說，諸法具滿一字。若有一法不具大惠功德者，則謗諸法，毀滅大乘。何以故？一切眾生行住坐臥，悉入大乘，證成功德；五廕六情，悉入大乘，證成功德；貪癡取捨，悉入大乘，證成功德；一切有為無為，悉入大乘，證成功德。所說大乘，非大乘，是名大乘；所說功德，非功德，是名功德。諸法微妙，自在無為。所有言說，皆是名字，非真實道。悟斯理者，得無畏力，心合天德，心合地德，心合聖德，心合日月之德，心合星宿之德，心合萬類之德。一切諸法，悉皆合德，無傷物性，是名究竟大乘功德。眾生虛妄，妄受諸有，失功德力。譬如畫師，畫形而非真形。又如聲響，響非真聲。當知一切諸法，如幻如化，非空非有。眾生顛倒，妄受煩惱，煩惱妄生，妄成受苦，恩愛別離，苦無極已，倏忽之間，索然都盡，魂識飄揚，轉增苦惱。善男子，勿生不信，失慈愛力。吾為汝說，大人能受天下之辱，大德能受天下之惡。何以故？大達無妄，故能受辱，故能受惡。所能受者，皆是功德，大慧福德莊嚴，具足成就。復次，無為故能生能長，虛無故能體能行，澹泊故能受能張，寂嘿故能能聲能藏，恬淡故能聚能散，清淨故能神能光，精誠故能得能從，中和故能化能同。當知祕密真藏，眾經第一，無為養性，虛無存生，澹泊安身，寂嘿者榮。恬淡樂志，清淨平心，精誠守節，中和存神。草本地生，去地而死；魚鼈水生，離水而死；人以氣生，去氣而死。聖人愛氣守精，以為身寶。上無所指，下無所揆，心無想念，意如流水。善男子，當知一切諸法，本性恬澹，悉入大乘。眾生迷惑，不達生靈，失大乘道，彌年積劫，輪轉不悟。汝等徒眾，各開緣化，功德甚重，不可格量。
　　爾時，善音童子及諸大眾歡喜無量，俱發善心而說偈曰：
　　天尊顯功德，微妙莫能尋。施張遍法界，鬱鬱香園林。智者巧能入，方便種善因。愚夫迷日久，自與失為鄰。我等生信行，共習大乘津。法王王自在，解脫脫相親。大乘平等道，濟度於天人。冥心自然合，方寸隨日新。
　　爾時，善音童子及諸四眾說此偈頌，讚仰天尊，顯揚功德，濟度眾生。所說功德，非功德，是名功德。各各自悟，見一赤珠，非內非外，懸在空中，光明映徹，照曜諸國，無大無小，皆同一類。俱入珠中，不生不滅。須臾之間，忽然不見。四眾茫然，莫知所在，各各自視，復無所得。荏苒之間，法界宛然，在寶珠中。四眾視之，復無所得。非空非有，非長非短，非妙非麤，非廣非狹，離一切相，一切相離。所說法界，非法界，而為法界，即是寶珠；所說寶珠，非寶珠，而為寶珠，即是法界。當知寶珠不離法界，亦不在內，亦不在外，非內非外，非非內，非非外，育語道斷，絕諸漏行。如是功德，微妙深遠，不可稱說。
　　顯誡行品
　　是時，元始天尊告諸四眾：一切眾生，貪著有為，欣生惡死，意雖求生，由造死業。不持誡行，假使長壽，猶如老樹，有何殊別？若持誡行，死補天官，昇仙自在。人雖有王公之位，苟不持誡，死皆重罪，無益魂神。魂神受苦，不可堪忍。善男子，汝等思惟，明奉誡行，直心行道。吾為汝說，天下萬物無有長存，有生有死，有成有敗，日出則沒，月虧則滿，從古至今，誰能長存。唯有道德，不生不滅。修善積善，今日亦善，今月亦善，今時亦善，善善積德，諸行備足，善念護持，令入法寶。誡曰：
　　不得盜竊人物，不得妄取人財，
　　不得妄言綺語，不得因恨殺人，
　　不得貪嗔癡狠，不得慢老欺人，
　　不得呪詛毒心，不得罵詈高聲，
　　不得訾毀謗人，不得兩舌奏佞，
　　不得持人短長，不得好言人惡，
　　不得毀善自譽，不得自驕我慢，
　　不得畜毒藥人，不得投書譖人，
　　不得輕慢經教，不得謗毀聖文，
　　不得恃威凌物，不得貪淫好色，
　　不得好殺物命，不得耽酒迷狂，
　　不得殺生淫祀，不得燒野山林遊獵，
　　不得評論師長，不得貪惜財賄，
　　不得言人陰事。
　　天尊曰：略說誡條，罪各有報。善男子，善聽在心，今當為說：
　　盜竊人物者，死入金槌獄；
　　妄取人一錢以上者，死入鑊湯獄；
　　妄言綺語者，死入拔舌獄；
　　因恨殺人者，死入五牢大地獄；
　　貪嗔癡狠者，死入大檻獄；
　　慢老欺人者，死入酆都獄；
　　呪詛毒心者，死入八闥獄；
　　罵詈高聲者，死入泥犁獄；
　　訾毀謗人者，死入北寒獄；
　　兩舌奏佞者，死入火山獄；
　　持人長短者，死入碓磴獄；
　　好言人惡者，死入黑暗獄；
　　毀善自譽者，死入大劍獄；
　　自驕我慢者，死入寒冰獄；
　　畜毒藥人者，死入灰炭獄；
　　投書譖人者，死入黃泉大暗獄；
　　輕慢經教者，死入障明獄；
　　謗毀聖文者，死入銅火獄；
　　恃威凌物者，死入炎爐獄；
　　貪婬好色者，死入溟泠獄；
　　好殺物命者，死入無間獄；
　　耽酒迷狂者，死入渴寒獄；
　　殺生淫祀者，死入沸山獄；
　　燒野山林遊獵者，死入分形獄；
　　評論師長者，死入磨山獄；
　　貪惜財物者，死入餓鬼獄；
　　言人陰事者，死入黑水獄。
　　如是誡行，不得輕犯，輕犯之者，隨犯輕重，如影隨形，如響應聲；聲大響大，聲小響小，善惡報應，亦復如是。善音童子，汝等四眾勤行此誡，積漸累功，證成道果。一切法聚，悉是誡行。略顯數科，示為善否。若通一行，諸誡無犯，人法自在，解脫無為。
　　善音童子上白天尊：敢問說諸誡行，罪業報應，如影隨形，犯誡罪報，深淺云何？為犯一誡罪深，為犯多誡罪深？若犯一誡深者，不應誡多；若犯多誡深者，初犯一誡，應無有罪。眾中疑惑，唯願天尊分明曉示。
　　天尊曰：善哉善哉。眾生業行千差萬別，報對不同。廣說誡文，隨緣利益。若犯誡者，隨犯輕重，不論一多，犯一誡重，罪即隨重，犯多誡重，各各重報。若犯輕誡，報對亦輕。如身長者，影即隨長，身若短者，影即隨短。犯誡罪報，亦復如是。我說雜誡，斷諸雜心，無雜煩惱。
　　又問：煩惱是有是無？答曰：不有不無。又問：不有不無，何名煩惱？答曰：不有為有，不無為無，於實法中橫計為有，則成煩惱。又問：正法非有非無，云何受此橫計？若受橫計，即是有無，不名正法。答曰：正法無相，於無相中，而報為有。又問：法既無相，云何於無相中而得為有？答曰：妄報為有，此有非有。又問：此有非有，若如是者，眾生橫計，則是正法；眾生犯誡，亦是正法，云何有罪業報應？云何有眾生虛妄？亦無罪業，因果業倒，修善得罪，造惡得善。
　　天尊曰：何故作如是疑？諸法業正，因果無差，妙理報應，纖芥無遺。行善得善，行惡得惡。譬如種穀生穀，種麻生麻。因果業倒，當知種子不差，因果亦爾。諸善男女，善聽吾言。我說正法，不離空有，而為正法；我說正法，不離生死，而為正法；我說正法，不離煩惱，而為正法；我說正法，不離去來，而為正法；我說正法，不離取捨，而為正法；我說取捨，非取捨，而為取捨；我說去來，非去來，而為去來；我說煩惱，非煩惱，而為煩惱；我說生死，非生死，而為生死；我說空有，非空有，而為空有。當知法無有二，亦不一不二；不一不二，湛然常住。何以故？眾生業行淨，故取捨淨，故去來淨，故貪欲淨，故煩惱淨，故生死淨，故真實究竟。應無罣礙，當知此經最尊最貴，三世天尊皆由此經而得成道，十方大聖亦習此經而得成道，異類國土亦習此經而得成道，諸天天帝亦習此經而得成道。此經包羅無外，所在之處，皆受此經而得成業。此經威力廣大，度諸眾生，不可稱說。善男女等，若能信心，受持此經，福德深遠，非可譬喻，得其邊底。
　　爾時，天尊在靈解山宣揚正法，告諸大眾，而說偈曰：
　　我說功德本，積劫修苦行。不遇真藏經，勤行不退轉。無犯諸誡愆，後悟無上道。皆由在昔因，汝等精勤學。功德隨日新，妙道非近遠。五陰裏追尋，行行雖辛苦，證理不勞心。
　　天尊於是告諸眷屬及大弟子：我說半偈，顯本因緣。人從信生，人從解生，人從苦行，入樂正因，善本而立，道慧自明。一切諸法，無有自性，畢竟空寂。證此理者，者為了因，即是正果。一切眾生愚癡外想，六賊俱生，各貪愛著，分別世間，悉為邪道。為邪道者，心行妄起，習繫業因，業對相牽，生老病死，遂無解了，無明覆蔽，貪愛甚深，種種是非，罪累增長。如是行業，煩惱切身，十惡報應。汝等四眾善察業因，明識緣起。
　　善音童子及諸大眾得思微旨，悟解道場，歡喜讚曰：
　　無上天尊真道眼，照法圓淨顯明珠。
　　眾生得聞皆悟解，離垢無欲等無餘。
　　我等徒眾皆利益，得見身上八角書。
　　觀彼世間皆實相，無取無捨湛然居。
　　天尊平等說誡行，無犯無漏業消除。
　　悉皆充滿方丈室，幻化自在等空虛。
　　天尊積劫修苦行，後遇無上大乘轅。
　　顯示眾生令深信，遊心法界一乘門。
　　諸法不生亦不滅，自然解脫寂無言。
　　爾時，善音童子與諸眷屬說偈頌已，歎未曾有，大乘經教，濟度無涯，玄冥隱奧，非世能知。敢問學行因緣、大乘方法。眾生根淺，惠力不深，觸有纏身，六情受染，如是下劣，不識經教，不信大乘，不受化導；雖聞真藏，心由不顧，云何方便引誘？復次，三乘教門，引三根性：上智生知，聞有真藏，自然覺悟，證入大乘，到天尊所，解脫無為，不生不滅，印眾經相，能出能入，巧積方便，功德深遠，難可測量；中智依文，受持誡行，漸積功著，得入中乘，勤苦累階，終不覺悟；下根眾生，唯知貪愛，引誘教化，捨施外財，心貪悋惜，無明暗鈍，雖預下乘，未有功入。眾生根性利鈍如此，受益不同，云何得入大惠？
　　天尊曰：善哉善哉。善音童子得世機宜，巧能快問？吾為汝說，各各聽受，入內思惟。至道窅冥，絕諸情愛；大乘玄妙，視聽莫聞。一切眾生從道而生，從道而滅，業緣悉被，同貫一門。譬如母能生子，子懷不孝，棄擲其母，四向造罪，被繫羅網。母思憶之，枯腸寸斷，子終不覺，身自受苦，楚痛難當□。眾生顛倒，迷失其本，亦復如是。魂神受苦，楚痛切身□，自當苦惱。大乘玄教，隨根布德，了自不知□。雖不覺知，隨根度脫，一切眾生，悉皆受潤，在真藏中，含生奧養，出苦入樂，不離真藏。眾生迷惑，妄想為有，於真藏中終不覺悟。何以故？法性真故，於真受有，有是苦聚，即是苦惱。我說三乘，猶如天網，廣覆施張，隨根利益。我觀一切，悉是大惠，無生無滅，無苦無惱，去來平等，出入平等，受業平等，苦樂平等，三乘平等。下根布施，受施無受，即是平等；中根誡行，行誡無誡，即是平等；上根智慧，無智無我，即是平等。眾生受樂，樂受無受，即是平等；眾生業報，報業無業，即是平等；眾生根性殊別，別無所別，即是平等。一切諸法，等無所等，無所等故，名為大道。善音童子，汝等勤行教化，依此大乘，勿生異想，即是方便，得入大惠法門，功德自在，得自在力，不生不滅，能度眾生，滅煩惱業。汝等徒眾，勿生倒想。
　　爾時，善音童子及諸大眾聞此語已，歡喜無量，不可思議，各各伏地，稽首奉辭而退。
　　無上內祕真藏經卷之六竟
　　□□『楚痛』，《真藏經要訣》作『痛楚』。
　　□『了自不知』，《真藏經要訣》作『了不自知』。
　　無上內祕真藏經卷之七
　　妙德品
　　爾時，真藏童子與諸眷屬、天仙地仙、無鞅數眾，俱詣天尊，遊行世界及下方無極地獄，天上天下，悉皆周匝。見一國土，國名長引。男女長大，長三十丈，年壽八千，皆學道德。又見一國男女純朴，無有文字，尊卑上下，各自禮敬，不失威儀。又見一國自然衣食，男女歡樂，無有哀憂。又見一國，國名塞河，人長一丈三尺，多力如獸，不知道德，無有人禮。又見一國男女一足，食自生之穀，無有衣服。又見一國之人身長九寸，止息樹間，不衣不食。又見一國男女禮敬，修學大乘，無為自化。又、見一國男女鳥頭人面，衣自然之衣，猶如禽獸。又見一國男女長壽，生而不死。又見一國男女身三足，兩頭，裸身無衣，猶如野鹿。又見一國男女唯有一眼，在於頂上，身生毛羽，一足而行，語似鳥音，不知父母。又見一國，國中有山，左右金光之樹，樹高三百丈許，其實美於甘泉，食之千日，皆得仙道。乃至下方無極世界地獄，罪報苦樂不同。或抱銅柱，或循劍樹，或入鑊湯，或上刀山，或分形碎體，或拔舌鐵錐，各配考曹，或在北元曹，或在九府曹，或在幽夜曹，或在苦神曹，或在毒刃曹，或在溟彼曹，或在考正曹，或在四極曹，或在長劫曹、或在三難寶，或在萬掠曹，或在長苦曹，或在無極曹。如此考掠罪報，不可思議。略述所見，雜類不同。敢問天尊，大乘道教為遍周不？若不遍者，不名大乘；若普遍者，悉應知道，知道教者，應無罪業，各有道德，亦無善惡。唯願天尊垂慈教示，令眾得聞。
　　天尊曰：何故復作此問？吾為妝說。譬如百昌，一地生長，種種不同，或大或小，或長或短，千差萬別。從兆雜類，亦復如是。大乘造化，品物不同；國土差殊，形貌不等。天尊隨類相好優劣，各順物宜，習其本業。既得本業，隨類受形。所受形者，皆具道德，悉入大乘。當知祕密真藏功德廣遠，非可格量。一切眾生心心同受，業業不等，或造惡者，或行善者，種種運為，皆由心作。道常冥通，不在中間，亦不在外。譬如夜室暉光，隨孔而照，光雖萬殊，而本之者一。真藏童子，汝等善思大乘功德殊妙，不可證知。若證功德者，一切善惡非善惡，而為功德；一切罪業非罪業，而為功德；一切地獄非地獄，而為功德；一切道場非道場，而為功德；一切眾生非眾生，而為功德；一切諸法非諸法，而為功德；一切生死非生死，而為功德；一切去來非去來，而為功德；一切天尊非天尊，而為功德；一切眾聖非眾聖，而為功德；一切大乘非大乘，而為功德；一切愚智非愚智，而為功德；一切雜類非雜類，而為功德。如是功德遍周，皆是道惠，亦名道跟，亦名解脫，亦名究竟，亦名大通，亦名普德，亦名冥寂，亦名遠逝，亦名法母，亦名能生，亦名妙相，亦名出入，亦名真藏，亦名法寶，亦名眾生，亦名善惡，亦名生死，亦名取捨，亦名雜類，亦名分別，亦名人我。功德微妙，不可思議，種種示形，非可演名。
　　爾時，真藏童子及諸四眾聞如是功德，驚悸喪忙，反迷大道：不審世間積財功德及修道業功德，云何為有功德、為無功德？若有功德，天尊遍說大乘微妙功德即是虛誕，誑惑眾生，不為真實；若無功德，眾生不修，不作功德，應成道果。
　　天尊曰：善哉善哉，我說大乘微妙功德，盡虛空界，纖芥無遺。汝所問者，積財修業，亦是功德。何以故？積財非財，修業非業，無人無我，三毒既淨，即是微妙功德，亦沸大乘，亦名證果，亦名智惠，亦名解脫。一切諸法，亦復如優，究竟清淨，究竟道場，究竟功德。汝等四眾，善思積念，精專無二，功德深遠，卒不能聞。譬如穿井，井穿愈深，漸漸功多，運土難出，既至泉源，得止眾渴，悉令飽足，無饑渴想。穿井功勞，隨泉亦滅。修道積行，亦復如是。陰恩密惠，研盡窮源，了達性情，從容自在，功迹不見，得至大乘，功德具足。又如遠行，遊步萬里，種種艱辛，無所不見。修道積行，亦復如是。艱辛苦行，遊歷世間，滅迹塵勞，得諸根性，證成道果。眾生根性，六賊馳騁，四魔纏身，三業取捨，五廕纏綿，舉手運為，皆成罪業。善男子，汝等徒眾深研靈奧，栖心事表，勿著我人，累結塵勞，怨憎競起，心邪亂惑，百鬼來侵，壽夭不長，死入惡道。一切眾生，亦復如是，飄浪生死，恩愛貪求，念念施為，遂無覺察。譬如猿猴，跳躑恃便，忽罹機辟，自喪身本。眾生心賊，亦復如是。汝等建志，如履冰谷。吾為汝說。昔有一人，不知內行，鑽研智惠，向外求善，朝夕拜跪枯樹，云乞長生，二十八年，不倦時刻，枯木忽然生華，內有甘汁，其味甜蜜。此人乃即飲之，即得地仙。當知心志懇到，道不負人。枯木猶感直心，況研內行，自然解脫。爾時真藏童子及諸四眾聞此譬諭，澤被不勝，悟解大乘，深淺同等，功德殊妙，各入軌儀。
　　天尊於是而作頌曰：
　　諸法微妙相，自然功德本。生靈解脫師，體悟道非遠。我顯歸舊宗，功德無遲晚。勤行積善行，大乘與物反。煩惱內尋真，諸根寂然混。汝等各自思，愚夫終不忖。他方雜世界，功德遍皆滿。物類雖不同，真德無虧損。我說真藏經，度脫皆平等。小乘人不信，慈心內含養。方便令受持，功德隨日長。汝等勤精進，證法如影響。五廕香園林，禁持牢守掌。
　　天尊說頌，讚揚功德，告諸童子并及眷屬：一切眾生不離言教，而求道果；不離文字，即是功德。
　　爾時，真藏童子敢問天尊：若有男女求學文字，及諸言教，云何問厥言教？文字的在何方？為在過去，為在未來，為在見在。若在過去，過去已去，復無可求；若在未來，未來未至，亦不可得；若在見在，見在不住，不住故無可求。唯願天尊指掌開示。
　　天尊曰：善哉善哉。未求道者，離一切相，絕空有心。我說文字，性離言教，亦空非空，不空亦不不空。即此言者，即是道果，亦名內求。
　　又問：一切眾生根機不等，心識難知。若決空理，恐觸愚情；若執有陳，復乖智者。云何可授？
　　天尊答言；當觀其行具六正法，便可授與。又問：何謂六正？一者眼不受色，眼根解脫；二者耳不受聲，耳聰明朗；三者鼻無羶氣，鼻徹眾腥；四者口無言過，口辯法本；五者身不受觸，身性虛通；六者心意無累，惠解無方。此六正者，上士之行，當合大乘，入功德本。復次，有五善法堪授教人。何謂五善？一者善離世間，華色之法；二者，善行恩愛，隨緣濟給；三者，善建功德，常懷忍辱；四者，善事明師，修學正道；五者，善能方便，諮請良友。此五善者，中士之業，當合中乘，進昇道境。復次，有九戒法。何謂九戒？一者戒身，身不妄殺，愛育羣生；二者戒意，意不妄貪，無犯諸惡；三者戒足，足不忘踐，無傷害命；四者戒手，手不妄操，無受他物；五者戒心，心忍如地，無有怨結；六者戒耳，耳不妄受，無善惡聲；七者戒眼，眼不妄視，無五色見；八者戒口，口不妄言，無毀良善；九者戒鼻，鼻不妄嗅，無染薰馨。此九者戒為下品，眾生修行，堅受福德，立降如是真藏。善逗機緣，布張得所。汝等徒眾，依此受持，功德無量，不可稱說。若有善惠解者，為人講說，曉示羣迷，功德深遠。何以故？續續相傳，經教不絕，猶如傳燈，一燈傳之，百千萬燈一時俱照，光明無損，前燈後燈，無優無劣。智慧傳者，亦復如是。
　　爾時，真藏童子與諸徒眾共言：契會我等並有宿福，得遇天尊，顯揚功德，教示委曲，悟解機緣。我等各自建志，從身至身，從劫至劫，經涉履歷，終無退轉。復次，各各誓願，濟度蒼生，令出苦海。若見急難，當誦此經，難即消滅。若見國土、有橫祆□，當誦此經，祆即自止。若有水早兵災，當誦此經，兵甲不起。若見疾病衰戹，當誦此經，病自消愈。此經神力廣遠。諸天童子、大力鬼王、師子金剛共相衛護。我等正念，勿負願言。各各自視，心心相得，恬神靜念，歡喜讚曰：
　　法王法力惠慈尊，開演功德遍法界。
　　眾生眾行並沾恩，蠢蝡峭翹皆蒙賴。
　　大乘大道平等師，普教羣迷無遺芥。
　　愚人愚闇不信真，棄背慈母生恩愛。
　　慈母慈悲常度脫，出入去來無有礙。
　　我等我行內思惟，累積功勞經千載。
　　小乘小知無寸功，難化自我終無改。
　　十方十聖皆受持，證果無方得自在。
　　爾時，真藏童子及諸眷屬說此讚頌，上白天尊，諮論妙法：一切眾生，各自人我，行眾生行，乃至小乘，二見之人引導羣迷，亦自說言，我所說者，文真理直，世間無比，最尊最妙，為眾經本。復有諸雜鬼神之類，亦自說言，我所說者，文真理實，希有第一。復有異類國土祆鬼甚多，人民欣樂，行小乘法，專思斷惡，志行善果，貪善無已，不作諸惡，亦自為是。如此人行，各各自專。眾生淺劣，易信小言，志學為善，云何得離小乘而習大行？
　　天尊曰：如是如是。眾生顛倒，易牽易誘，從易牽誘，悉入邪道。何以故？昔有一國，名曰自通，常行善行，智劣不深，信邪善法。有一野狐即是狐王，多妖詐惑，種種方術，欲化國王，語狐徒眾：自通之國，國王樂善棄惡，智淺不深，聞善則信。我有妙術，能飛能隱，聰明智朗。飛向殿前，變作人像，端正第一，懸坐虛空，去地百丈，說諸妙經，談空解義，辯別陰陽，聲響如鍾，言泉河瀉，遂不輟音。國內宮人、嬪妃、婇女及諸眷屬、境內臣民，信我靈聖，必當聚集，觀聽我說，以為希有，隨我所要，必用我語。我當勸其捨命，脫取衣裳，并及寶物，收攝歸家，入市貨易，買取肥肉，與我妻子眷屬共相餐食，豈非上計美樂之業？野狐徒眾俱聲唱善，啟白王言：徒眾常行偷盜，并取野物，恒怕畏人捉獲身命，無量辛苦，供給大王，不能得濟。王有如此上妙才伎，絕世希有，何不急興。狐王聞此語已，便即起心，闇誦幻術經文，棄惡從善，三日四夜，誦得百餘卷，悉皆利滑，即變形體，飛空而去，直到國王殿前，去地百丈，坐虛空中，口誦經典，果如前言。國王、宮人、婇女、妃嬪、及百千眷屬，一時雲集，舉目仰視，觀見狐王說法奇特，哀鳴哽咽，悲泣交流，勸善捨惡，宮人、婇女、并及羣臣嗟歎無已。聖人出世，希有難聞，國內寶物并及百姓人民，悉皆捨施。復有三十餘人，於王殿前一時捨命。狐王語時眾曰：如此捨命，最是上士。我以神力攝持將去，安置玉山寶堂之內，常行供養。作是語已，化作疾風，死屍寶物，悉皆攝去，無有遺失，到羣狐窟，共食人肉，復遺狐子。變化人形，齎詩寶物，入市貨賣，用將買肉。至屠兒行中評論肉價，屠兒行中有數猛狗，爭骨相嚙。狐子見狗，心生忙怕，不覺變形，狗便嚙殺。屠兒惶佈，得此寶物，不敢私藏，即告市官，具說如是。市官不敢藏之，即告州縣，州即申奏國王，陳狐寶物，具述迹狀。國王見表寶物之狀，便即覺悟，識此之物是我小兒所玩寶物，前施聖道，何故在狐手中？爾時有一慧解之士，名曰仙靈，即前伏地，上啟大王，賜臣萬死，敢以上陳。王即開恩，百死不問，若有別見，任當說言。仙靈長跪而啟王曰：前空中說經教化者，即是狐魅祆術。臣當欲啟大王，懼違王意，不敢出言。王曰：汝何得知？仙靈曰：但誦其文，不解其理，勸人棄惡從善，心口乖違。復能飛空，即知虛屬。一切大聖，寂滅無端，云何有此惑眾？王曰：錯失奈何？仙靈曰：可集軍眾，多將猛狗圍彼大陵，斷徐妖種，正法流行。王即命諸軍眾，尅定時日，圍彼丘陵，狐即變作人形，稽首再拜，奉迎於王，猛狗來逼，變為狐狀，狗即嚙殺。王命羣臣鑿地窟中，必得寶物，羣臣即尋鑿掘，得至狐窟，大得寶物。王即勅下天下，召來認物。所來認者，皆得其實。當知世間難辯，口是心非，假說偽途，情迷倒惑。汝等四眾，喜自觀察，六正法中，取其一義，無毀無壤，無邪無惑。何謂一義？
　　天尊曰：不受諸有，不受諸空，忘身無我，畢竟空寂，即是第一義端。又問：忘身無我，誰受空義，得為第一？天尊答言：唯我自受。又問：自受無我，云何有我自受？如是如是，實無自我，即是第一義，無生無滅，究竟湛然，故名自受。復次，一切眾生心行迷惑，流在六十五道，雜類邪見，鬼神入其心府，常作鬼語，不自覺知，聞說浮言，即將為善。若值祕密真藏，逆耳無聞，即生不信。邪見外道，巧說偽詞，入其骨髓。歡喜讚歎，語其妻子，歸崇此法，即得成道。何以故？此法善見於人，邪言易染，便即受信。若聞真藏，離一切相，滅空有心，即生誹謗。復次，諸善男女等，昔有一國，國王名曰突敖，自在為人，通辯物理，諸方外道，邪見祅術，種種方計，來化國王，行習偽道。初有一人，最為多解，作術變形，騰空自在，音鍾伎樂，充塞虛空，逕至王所，鏗鏘讚誦，不可稱名。宮人婇女、上下羣臣觀此法音，迷狂倒惑，三七五旬，遂無悟者。王告之曰：汝是外道祆邪，急須早去。吾當減汝。今亂惑羣臣，來破我國。此人答言；我是正道，來見國王，觀王修善，王可熟觀，聽我說法。王曰：汝行偽術，種種變見，在於人間，更無過汝。我國之中有大乘真藏經典，為眾生法鏡，無此浮言。誑惑於我，我聞有道之士藏名匿迹，人眾不知。又聞至道窅冥，有形則偽。急須疾去，吾當滅汝。我有智臣，名曰通靈。汝有道術，共來論義。王召通靈，通靈即前，稽首上白大王：不審有何意故，追臣急速？王曰：汝聞昨所有人顯其妙術，誑惑羣臣，化我修善。汝須定卻收併外道，論義研窮，觀其吐納，測其神行。通靈曰：外道多偽少實，不足堪談。請王召取，來王殿前，對王決問。三日三夜，共言論義，談空說有，辯古顯今，遂無屈滯。通靈即顯慧源，共論正道，滿口異音，形無立所，仍即絕對，竄影逃蹤。王命羣臣收羅捕取。於是羣臣召一國內，有此等色，即須捉獲，遂爾失蹤，遍求不得。外道徒黨三千餘人，更無敢出，自然磨滅，國內清正，信向大乘，愈加殷重。十方諸國聞此國王自在諸法，辯邪無礙，外道誘化不勝，當自退滅，各遣大臣尋諸道法，迎請尊經。爾時國王即遣通靈諮請尊法，具述所由，十方諸國來請尊經，唯願神尊垂恩赴請。
　　爾時，天尊聞彼諮請，放大光明，隨經普照。金剛童子、衛法善神、無鞅數眾，香華鬱鬱，遍空飄飄，神德威光，悉皆擁護。彼諸國土各見瑞相，旛幢伎樂，虛空而至，復有鬱蕙，反風名香，不燌自熏，充滿空中，濟生度死。彼諸國王，各淨國土，裝辦洗拭，迎請聖尊到彼國內，七日七夜，法音不絕。仙童玉女遍滿法界，諸天歡樂，各奏音樂，鏗鏘和雅，動諸國土，歡喜無量。各各發願，歸依無上道，歸依無上經，歸依無上師，福德報應，不可格量。天王自在，國盛人昌，兵戈永絕，萬劫無殃。復有邊邦雜類國土，聞此妙經神德威力，各各奏迎，尊崇聖道，心與口誓，從身至身，學無上道，不生厭倦。於是神尊即遣童子、護法善神、無量等眾各齎反風鬱蕙名香，隨心請到。所到之國，地皆瑠璃，人人歡樂，衣食自然。國內清淨。十方大聖，並共護持，宣揚真藏祕密妙經，相傳付囑，委寄國王，并及大臣，受持供養，天上天下，三清境界，功德遍熏，不可稱說。諸善男女等，勤學大乘，修行三慧。何謂三慧？一者，巧積方便，善滅外塵；二者，斷諸行漏，不出他境；三者，尋求實相，直至道場。既證反本，二見常明，三業輪轉，四大恒通，五廕開朗，六情不染，七識自在，八正無我，九德綿綿。先賢後聖，莫不由此而得成道。當知真藏最為第一。何以故？諸餘經教皆說枝條，小乘階級；此經顯其根本，言真理實，易解分明。
　　是時，座中有一智士，名曰法寥，上白天尊：我昔以來，經七小劫，從師學道，種種聞知，多有不了，未敢諮請。又隨天尊到靈解山，顯揚功德。真藏大乘，悉皆平等，無極境界，並悉沾恩。不審何故更有諸國各遣大臣，尋詣道法，迎請尊經？若普沾被，不應更來迎請；既有請者，道則不周。唯願天尊分明指掌。
　　天尊曰：善哉善哉，汝所問者，眾兆同疑。我今當說。大乘經教，混物為先，無法不周，無法不遍。他方請者，未有開發，不識道源。一切雜類皆從道生，而不知道，要須師發。譬如寶藏埋在地中，眾人踐之，遂不知覺。若善別者，占視則知。他方功德，亦復如是。雖有不知，要須迎請而為發之。一切眾生，亦復如是。或居中國，王法當行，遂無悟者，終劫說之，亦不能盡譬如頭圓戴天，不知天之高邃；足方踐地，不知地之深厚。一切諸法生在道中，不知道之形像。眾生迷惑，亦復如是。
　　爾時，法寥及諸大眾歡喜作禮，覺悟六正，通三慧道，守一舊城，諸魔賊滅。稽首奉辭無上慈尊，哀嘷哽咽，默然別去矣。
　　無上內祕真藏經卷之七竟
　　無上內祕真藏經卷之八
　　集仙品
　　爾時，真人名曰仙靈，與諸徒眾七千四百餘人，遊居世界及林屋山，彌齡積劫，餐芝服餌，吐納導養，遂得長生，為地仙道，不悟大乘而無解脫。仙靈於是伏地頓首，上白天尊：久聞真藏妙經在靈解山，濟生度死，斷煩惱際，排百劫魔，蕩千祆惑，慈恩普照，潤被蒼生。諮論請益，唯願天尊垂見恩念。
　　是時，天尊坐五色瑠璃寶座，在靈解山，去地百丈，宣揚正法祕密真藏，復有鬱蕙反風名香，散布諸法，悉皆利益，一切蝡動、有識含生，無不受潤；四方來眾，自然悟解；復能成就下方穢雜國土，裝嚴妙麗，奇特希有。於是天尊告諸仙曰：汝等徒眾，積習小乘，業緣難斷。吾今為汝宣揚大乘，恐驚怛汝。何以故？妙絕心源，見者難矣。若欲求者，先斷三惑。何謂三惑？一者心惑貪生，二者情惑財色，三者意惑善惡。除此三惑，可以求道。復有一行，為道根本，萬行之先。何謂一行？不住世間，不離世間；不住空有，不離空有；不住人我，不離人我；不住因果，不離因果；不住身心，不離身心。常行實道，如是行行，常得解脫，出離生死。
　　仙靈於是伏地稽首，上白天尊：敢問行此一行，依何所行？天尊曰：依舊文字。又問：初學小乘，累年積劫，不識道源，云何是舊？答曰；不生心是。又問：不生心者，則是無法，無法云何得名舊字？答曰：心行處滅，斷煩惱際，得無為理，證此理者，無生無滅，究竟道場，功德具足，則名舊字。又問：心行處滅，誰斷煩惱？誰證無為？誰知寂滅？若知寂滅，證無為者，則是有法，有法遷移，常變不住。以不住故，則是無常，云何得名舊字？諸疑不了，願重告示。
　　天尊含笑，五色煥明，彌冠十天，脫眾色像，歡喜答曰：善哉善哉，汝所問者，為眾決疑，開生靈旨。吾為汝說，諦聽善思，分明易解。我所顯者，法無自性；無自性故，皆是舊字。爾時仙靈及諸徒眾聞此大乘，心開意解，喜悅難勝：我等累劫艱辛，遠求彌失，今聞大乘，各歸本國，自在無為。天尊又告：諸善知識，勿生外想。何以故？一切諸法，皆是舊字。若言諸法有生滅者，則謗諸法，是名邪見，亦是外道，亦名分別，亦名得失，亦名顛倒，亦名人我。若言諸法無生滅者，則壞諸法，亦名邪見，亦名外道，亦名分別，亦名得失，亦名顛倒，亦名人我。何以故？一切法本，清淨究竟，非空非有，非非空，非非有。即此法性，自在無礙，名無上道。故名舊字，亦名正經，亦名功德。不壞諸法，名無上道；不壞是非，名為舊字；不壞生死，名為正經；不壞去來，名為功德；不壞取捨，名為法寶；不壞人我，名為定慧。如是妙法，名大生死，名大去來，名大是非，名大人我，名大取捨，名大彼此。何以故？法本無窮，終日說之，亦不能盡。譬如大海，百川所住，無增無減。大乘經典功德微妙，亦復如是。略顯譬喻，百千萬分，不及其一。此經功德，不可格量。復次，諸大弟子及諸仙等，初學小乘，繫業功重，何由可捨，聞此大乘，心不能受，勿生悔恨，失功德本。我懷慈念，如母愛子。何以故？法無斷故，法清淨故，法智慧故，法解脫故。一念相違，善根悉斷。母愛子者，亦復如是。氣氣相續，念念不移，無時可捨。兒子不孝，自棄其母，逃走向外，不顧其母。眾生迷惑，亦復如是。不懷恩愛，失孝慈母，遠離善道。
　　爾時，仙靈稽首無上尊，稽首無上法，稽首天尊：門弟子有幸得遇大乘，逢善知識，歡喜踊躍，歎未曾有。昔學小乘，累年辛苦，不離生死，不離是非，不離煩惱，不離恩愛，不離攀緣，不離人我，不離分別，不離斷常。如是苦惱，永無解脫。今悟大乘，豁然無滯。復次，一切眾生諸根不等，云何得入大乘？
　　天尊答言：悉入大乘。又問：若不等法，入大乘者，云何有眾生修道，云何有眾生善惡，云何有聖人教化。若有眾生行善惡者，則諸法不可以不等，故大乘不等；大乘不等故，云何悉入大乘？
　　天尊答言：大道無方，差殊悉正。眾生顛倒，悉入大乘。眾生善惡，悉入大乘。眾生處在其中，自迷不曉，以不曉故，自受為有。有法業成，輪迴被縛，失大慈道。
　　又問：善惡名異，而俱得入大乘者，真俗名異，而俱得入小乘。若真俗名異而非小乘者，云何善惡名異，俱入大乘？
　　答曰：善惡二名，真俗何別？大乘等於小乘，何有大小殊異？
　　又問：若如是者，大小一者，相反而不同，亦應大小二體，殊異非俱，有若二體。俱有而不異者，二名亦應俱小而無大，云何悉入大乘？
　　答曰：大小二乘，相對而得名，實無二體而可顯。
　　又問：大小二乘，相對而得名，則是互從，若大從小而得名者，大應從小而名小。若小從大而得名者，小應從大而名大。云何大小二名，相對而顯？
　　天尊答曰：相對顯者，藥病相破，眾生二心，俱無所得。於無所得，橫生顛倒，分別二見，善惡差殊。
　　又問：若如是者，善生之時，惡名應滅；惡生之時，善名應滅。云何二名一時俱顯？
　　天尊曰：如是如是。善名若生，惡名則滅；惡名若生，善名則滅。
　　仙靈曰：若如是者，惡名應通，三世過未，亦應是惡。若過未非惡者，見在云何有善惡更相互起？
　　天尊曰：過、未既無，見在互起，亦無所起，云何得有善惡名起？
　　又問：善惡二名，俱無體者。善惡生時，亦應有體。
　　答曰：善惡生時，各無名體。
　　又問：善惡二名而不同者，不得二名，俱無其體。二名既無體者，惡名應是有體？
　　答曰：有無所有。
　　又問：惡名無體而是無者，亦應善名有體而是有有。
　　天尊曰：善惡二名，而無二體，一相平等，無所善惡。無所善惡，究竟清淨。一切諸法，悉得自在，無大無小，無長無短，究竟解脫。諸善男女，勤行布施，勤行持戒，勤行精進，勤行慈悲，勤行忍辱，勤行智慧。一切諸法，名大道場。未來布施，未來持戒，未來精進，未來慈悲，未來忍辱，未來智慧，功德具足，不可思議。若有善男女等，深信大法，誦念此經，功德熏天，不可格量。若有人受持供養，為人講說流通，智慧猶如日光，並照不輟。智慧相傳，潤及七祖，悉令解脫，三界諸天及諸草木塵沙等數，比此功德，萬分不及其一。如是祕密真藏，難可睹聞，自非宿福，功德深厚，不得聞見。諸仙等眾聞此大乘，勤行精進，宣告未聞。若不流通，諸緣頓絕，遏塞道源，彌年積劫，永離善因。汝等各各淨心，勿生不信，誹謗大乘，自招重考。我從無量劫來修行不懈，從身至身，非可筭數，心心相續，念念尋求。學此大乘而無退轉，成無上道，當發大願，誓度眾生，憐愍一切。汝等四眾懷慈悲行，方便引誘。爾時仙靈等眾惶悸戰汗，受命深重，信而奉行。當此之時，王法清正，人懷慈心，三惡道滅，五欲不生。
　　是時，諸仙等眾歡喜無量，讚歎法王功德微妙，而作偈曰：
　　我師惠澤潤無邊，眾生受業隨分度。
　　不易性相寂無為，功德具足無不普。
　　我等昔學小乘行，累劫艱辛甚勤苦。
　　今悟大乘巧方便，不動形神自然睹。
　　神妙窅窅難思議，群生眇眇迷本土。
　　是時，仙靈等眾讚我法王功德微妙，利益蒼生，度諸苦難，悉皆受潤。大乘廣遠，不可格量。我等徒眾各各受持，宿緣有幸，得遇真經金口顯授，悟無上道。
　　天尊曰：法無內外，法無長短，法無去來。眾生微弱，煩惱覆蔽，永不覺知，冥冥長夜，無時可曉。譬如日月，無有私照，而盲者不睹。眾生迷聞，亦復如是。復次，諸善男女，譬如玉山內外俱照，玉從土出而無瑕染。眾生本性，亦復如是。迷惑顛倒，終不悟解。復告諸大弟子：建志修研，勤行勿退，微密靈神，自然感果。復有諸天諸地，各有仙官，位分不等，差別殊方，各有階級，功行受業，異類不同。終劫說之，亦不能盡，徒復艱辛，累劫勤苦，終不得道。要須此經而得成道。真藏密祕，收攝外魔，及天神地祇、五嶽名山洞府諸仙，皆由此經隨分而受。此經第一，眾經中王，決定自在。
　　天尊於是而作偈言：
　　此經本微妙，非我能巧說。顯舊逗機緣，智者聞欣悅。汝等諸徒眾，勤行勿滅裂。非汝小乘經，悟懈無功拙。我今廣譬諭，愚者聞易解。言淺理深微，近證無生果。道非內外心，眾生身等我。汝各自思惟。妙法平等土。智慧功德林，忘形形自普。略讚一言音，凡愚愚不睹。
　　爾時，天尊說偈讚頌，諸天發瑞，自然靈應，百億遊仙一時感會，百億童子虛空自至，百億士夫聞而踊躍，百億眾生自然歸向，百億日月一時俱照。復有鬱蕙反風名香，散布諸法，諸法染著。鬱蕙名香，不生不滅。當此之時，一切雜類各染名香，自然鬱蕙，皆吐諸香，入被密藏。大乘微妙，非可歎說。時有國王，名曰天寶，見此瑞相，歎未曾有，歎喜無量。群臣左右。自無邪佞，局局相守，各各自願。王率國內悉令書寫，受持供養，功德效驗，國土清虛，干戈靜息，人人歡樂，壽命長遠，風化自均，無憎無惱。
　　仙靈稽首伏地，上白天尊：今日所見，實未曾見；今日所聞，實未曾聞。為法自變，為是神化。若化變者，法應無法，無法云何得化？變若自變者，則是有法，有法無常，云何得化？諸疑不了，唯願天尊慈哀為決。
　　天尊曰：善哉善哉，大乘微妙，非有非無，非長非短，非大非小，亦非自變，亦非他化。何以故？法自在故，法真實故，法玄妙故，法解脫故，法不生故，法不滅故，法無縛故，法無解故，法無憎故，法無念故，法無親故，法無疏故。所以爾者，大乘經典，盡通物性，非假惑說。仙靈等眾聞此說已，悟解漸深，益加功德，六通智慧，戒行圓滿，施為得所，精進無礙，忍辱慈悲，智慧解脫，證本微妙，等一性味，到靈解山，成無上道。
　　爾時，天尊告真藏童子：汝等深得法味，照理圓具，智慧泉通，才堪出入，開示未聞，決諸仙行，隨緣指掌，其福深遠，非可譬諭。假使黃金萬斤，捨施功德，百千萬分，不及其一。若有受持，講說讚誦，功德廣遠，與前功德，無毫釐差別。何以故？法微妙故，法深遠故，法無生故，法無滅故，法利益故。復告仙靈等眾：法無先後，有德為尊；法無大小，覺悟者全。真藏童子功行深遠，堪為物軌。汝等雖悟，由未盡冥。承奉宗匠，能滅漏心，始得慧解。善男女等，各自勤行，深信大法，行十直心，行十直行，行九法心，行九法行，行八正心，行八正行，行七覺心，行七覺行，行六慧心，行六慧行，行五解心，行五解行，行四等心，行四等行，行三定心，行三定行、行二受心，行二受行。行如是行，了達塵勞，盡諸法界，功德廣遠，非可顯名。
　　諸仙等眾聞此法寶，的委所由，歡喜踊躍，震動大地，物悉開悟，未聞者聞，未見者見，未知者知，未信者信，未解脫者解脫。一切萬類，悉皆受潤。仙靈等眾不動本國，至靈解山，長樂自在，稽首而去。
　　無上內祕真藏經卷之八竟
　　無上內祕真藏經卷之九
　　明行品
　　爾時，真藏童子於大眾中庠序雅步，往詣天尊，諮請問道，為眾決疑：不審下方所有外道眾生甚難教化，不信正真無上大道，云何誘引，令得信向？又云：我所說者，文字分明，世所希有。干忤大乘，自是為實。復有諸鬼、雜神、祆魔惑正，大識大道。復有小乘行者，計功立位，不信真經，虛玄寂靜。復有下根眾生，聞而誹謗，云何化度？天尊所云，無大不包，無細不入，法性平等。何故迴向不同，諸法差別。眾中疑惑，所照不深。願為隨根顯令悟解。
　　天尊曰：汝等徒眾，諦聽善思，當為汝說。天高地卑，等無差別，丘山河海，等無差別；一切雜類，等無差別；三清境界，下土眾生，等無差別；邪言惑正，等無差別；眾生經教，等無差別。一切諸法，為大空本，無等為等。若受塵累，名行邪道，亦名謗法，不名迴向。若信大乘，乖小乘行，是行邪道，亦名謗法，不名迴向。若信小乘，乖大乘行，是行邪道，亦名謗法，不名迴向。若受眾生，祛於三惑，是行邪道，亦名謗法，不名迴向。若有眾生不信大乘，是行邪道，亦名謗法，不名迴向。若有眾生不信經教，是行邪道，亦名謗法，不名迴向。若有眾生說人短長，是行邪道，亦名謗法，不名迴向。如是謗法，有深有淺。若受塵累，煩惱未盡，不見道源。若信大乘，乖小乘行，心源不明，貪善無已。若信小乘，乖大乘行，取捨不停，心闇多惑。若受眾生，祛於三惑，有心求心，念念無已。若有眾生不信大乘，迷途顛倒，失孝慈母。若有眾生不信經教，愚癡闇塞，不聞法音。若有眾生，說人長短，自揚己善，貪愛在懷，罪業深重，終劫說之，亦不能盡。
　　又問：邪正眾生，信行不等。行邪道者，是名謗法；行正道者，為是謗法，為非謗法。又云：道本虛寂。若虛寂為道者，眾生誹法，亦是虛寂而為道本。云何名為謗法？若非道本，名為邪行。行正道者，亦是邪行，名為謗法。何以故？眾生即是道體，行業不同。云何即有差別？若有差別，邪正不同，眾生即非道體，邪正皆為謗法。云何天尊勤行正道？
　　天尊曰：何故復作如是疑？邪正共同，一根解脫。由是一門，雖同一體，非無二源。何以故？行邪道者，顛倒競起，煩惱纏懷，則乖正道。行正道者，無待無對，無寂無滅，假名寂滅。眾生取捨，有待有對，妄生為有，即是待對。生死業對，報應業對，善惡業對，輪轉業對，業報無極，邪緣不絕。
　　又問：道生萬物，即是萬物之母，母與眾生，顛倒與眾生，分別與眾生，妄想與眾生，邪見與眾生，取捨與眾生，輪轉與眾生，業報種種，云為皆是道與？若如是者，則無善惡可，故有眾生顛倒差別。若有顛倒差別者，天尊所說大乘，無人無我，無大無小，無高無下，無長無短，無五常行，無六識轉，如是說者，則是謗法，誑惑眾生。天尊含笑，應諸十方，各見天尊，一時舍笑，諸天境界，亦復如然；雜類眾生，普皆歡樂，真藏等眾，歎未曾有，微妙第一。雖知道妙，猶不盡其妙源，不審妙道難窮，未知眾生是妙道不？若是妙道，則無眾生；既有眾生，則無妙道。四眾皆疑。
　　天尊曰：妙法無妙，云何有眾生可顯？
　　又問：無眾生可顯，云何天尊說法誘引？若有誘引，則有眾生，云何說云無眾生相？信心眾生，不達法性，猶自有疑，況諸眾生，寧得信乎？唯願天尊隨根曉示。
　　天尊曰：我說一字，舒善十方。一切法界沙塵之數，盡然顯了。汝等徒眾難悟難聞，眾生一相二行而行，行之一相；眾生一相三行而行，行之一相；眾生一相四行而行，行之一相；眾生一相五行而行，行之一相；眾生一相六行而行，行之一相；眾生一相七行而行，行之一相；眾生一相八行而行，行之一相；眾生一相九行而行，行之一相；眾生一相十行而行，行之一相。如是行行，達了慧源，悉皆解脫，名為上樂。名為上樂，到靈解山，不生不滅。復次，非心不心，亦不不心；非色不色，亦不不色；非我不我，亦不不我。非緣不緣，亦不不緣；非慮不慮，亦不不慮。如是行行，道眼清淨，故具足一切無量功德，智慧成就，到靈解山，常住安樂。樂生三業，煩惱益纏，正性不顯，倒惑甚深。種種譬諭，不自覺知。何謂三業？一者貪愛，思慮百端，計劃無已，貪性一發，遂惑迷途，六情馳騁，不可制御，自乖行戒；二者瞋恚忿發，外觸動情，瞋恨無已，自乖定行；三者癡闇，冥冥不曉，五情纏繞，惡業相連，億劫無已，自乖慧解。此三業受，能滅道種。復此三業行，能種道果。何以故？一者捨離世間，心棲域外，行業遍通，斷貪心種，直至道場，名大乘戒；二者，諸行無深，不受不觸，慈愛眾生，歡喜無量，善根解脫，名大乘定；三者，達了眾生，五情六觸、煩惱業緣，顯發無礙，逕入道場，名大乘慧。復次，諸善男子，此三業者，惑成惑敗，皆由心發。一切諸法，心則為本；善否由心。心不在內，亦不在外，不近不遠，不麤不妙，無大無小，無長無短，不圓不方，善否自在，為惡業者，業報立至，過去亦縛，未來亦縛，見在亦縛，沙塵劫數悉是冤家，斷諸道種。為善業者，道果立至，過去亦解，未來亦解，見在亦解，沙塵劫數悉是善因，斷諸惡種。
　　又問：心既非內非外，非長非短，非大非小，絕無有相，亦無非相，云何善惡立至，善至則解，惡至則縛？唯願天尊慈恩見念，眾得明了。
　　天尊曰：譬如鏡像，像形分明。如言有者，取而不得；如言無者，像見分明。當知非有非無，妍醜立見。前心後心，心心相續。雖無相貌善惡，則由分別二見，誹謗是非，毀善譽惡，皆是心作，名為凡夫。在得失中，以失為失。行人修行，照本實情，無分別相，無善惡相，無人我相，不名凡夫。在真實中，以得為得。略說心行，得失差殊，況諸凡計，千差萬別，殊雖萬途，得之者一。
　　又問得一之時，為是一邪？為非一邪？若有一者，應有二法；若一非一，一無所得。云何得一？
　　天尊曰：猶如足字，百一非二，非縛非解，非空非不空。所言得一者，證虛空理，證無所正，名為得一；不壞諸法，名虛空相；虛空之相，是名道體，亦名功德。如是廣說功德因緣，無邊眾。
　　真藏等眾稽首敢問：本迹二途，云何有二？為本中有迹，為迹有本。若本中有迹，有迹應無有本；若迹中有本，有本應無有迹。譬如空有，有有無空，有空無有，云何一時顯其本迹？
　　天尊曰：實無二義。開方便門，即迹是本，本無有迹，無迹無本，名為真本。一切諸法，不離本故，故名諸法。諸法性離，故名道本。心水澄清，見真實本，非真非假，了了分明。
　　真藏等眾各悟大乘，歡喜無已，而說謁言：
　　大乘無虛假，廣布於天人。利益無邊眾，非果亦非因。眾生聞悉悟，自然解脫身。我等勤精進，積劫勞苦辛。三業定慧本，文字裏追尋。凡夫迷日久，分別失天津。天尊往往說，方便度眾生。三業各各受，法內有天經。因果微妙相，遂成功德林。我等諸徒眾，未曾聞此音。應變諸國土，物類盡歡欣。冥功不可測，心見實難陳。寄語悠悠子，努力尋道真。世間非非實，離相得遊神。真藏功德力，破惑慳貪瞋。四眾皆歡樂，證法盡方圓。
　　爾時，真藏童子及諸四眾說是偈已，歡喜天尊功德方便，說微妙法，廣度眾生，濳功不宰。敢問眾生差殊，諸行不等，根機淺深。云何天尊說言足字？未審眾生是足字不？若是足字，根機應等，應悉悟解；若非足字，天尊說之，有何利益？唯願天尊不簡雜言，隨緣為說。
　　天尊答言：我說足字，諸法共之。一切眾生，皆是足字，悉皆平等。雖復千差萬類，無非畢竟。凡夫迷惑，不自覺知。教迹漸多，方便誘說。下根眾生，為說有法，睹相生善。中相眾生，為說空有，若聞空有，即生信向。上根眾生，為說非空，非有亦空，亦有非非，空非非有。聞此說者，虛心了悟。說雖不同，隨緣布德，皆是足字，應病與藥，悟足字者，無言無教，若病不眼藥者，終無差損。眾生不信大乘，終無悟解。是故此經能破眾生煩惱、無明闇障，能滌眾生，離惡垢塵，能調眾生生死苦惱，能令眾生妻子安樂，能令眾生孝事君父，能令眾生長命富貴，能令眾生得金剛力，能令眾生甚多智慧，能令眾生慈愛孝順，能令眾生不生怖畏，能令眾得法自在，能令眾生不生不滅。此經功德力重，非可譬諭得其邊際。
　　又問：三乘經教隨化三根，稱機布德。不審愚癡最下眾生不解布施，不識人禮，云何化度？
　　天尊答言：雖指三乘，化途無量。若能信心恭敬，幡花供養，抄寫受持，功德甚重，亦不可量。用此捨施，功德百千、萬分不及其一。
　　又問：若能如是受持供養者，則是上根智慧之士，不名愚癡眾生，四座顒顒，祛疑未了。
　　天尊又言：有耳有目者，悉可提撕，非止三乘，種種方便。愚蒙本性，悉在靈解，迴向即至。此經深妙，為眾經第一。先示餘行，斷截外魔。外魔消滅，內行調伏。城塹堅固，眾賊永斷。功德莊嚴，具足圓滿，一切種智，自在解脫。十方天尊得一切智，慧解無方，到靈解山，成無上道，究竟清淨，斷諸漏道。一切諸法，皆為實相；一切煩惱，皆為種智。是行人行處，是功德本。汝等四眾證微妙身，入祕密藏，出離生死。入五濁中化度眾生，隨三業行，示方便惠。所以爾者，十方大聖證入妙身，皆是煩惱內發，不由外來，自然微妙，無形無相。復次，一切諸法，非造作法，非生滅法，非昔有法，非今無法，湛寂自然，與天尊合德。一切眾生聞如是語，反生謗心，便更起惑。雖然，要在逆俗，功德甚深，利益廣遠。復次，正行修道，離一切相，印無生理，虛妄自斷，與道為一，不生不滅，無去無來。何以故？妙道寂滅故。寂滅能生生滅，能生去來，能生動轉，能生業行。一切諸法、悉能生育，生育之法，相好不同，或優游自在，或常生苦惱，或處富貴，或居貧賤，或姿容婥約，或形貌醜陋，千差萬別，種類不同，皆是妙道，寂滅無為。凡夫不能解了，自生顛倒。
　　天尊爾時欲顯大乘真藏妙典，說偈頌曰：
　　本體不生滅，法相自玄通。諸受常清淨，無為性自空。十方天尊德，眾生等共同。汝等咸恭敬，修行立大功。五廕香圍宅，窅然無始終。三業戒定慧，無去亦無來。道相不可測，示見無不該。我說方便慧，妙法絕三才。顯揚功德本，世孕是瓊胎。能修無上道，六識自然開。悟法端正慧，三毒靡不迴。於法得自在，萬劫不逢災。眾生長苦夜，不覺年命摧。轉輪無窮極，欲樂不知哀。歎汝愚癡輩，不信大乘經。棄離真父母，習惡為因緣。不逢善知識，無由作福田。能行此經者，悟解諸法前。
　　爾時，天尊說此偈已，讚揚功德，顯諸法相，示大乘經無大不包，無細不入，度諸眾生，令入法寶。一切眾生，善知識等，勤行精進，習讀此經。此經功德最大，為諸法本，為法舟航，為法梯橙，能疾能速，能救諸病，為大醫王，種種救治，隨病與藥，無不差愈。汝等徒眾廣化眾緣，觀其業趣，勿生機宜，得性順從。夫性違戾，得性恬愉，失性憂惱。
　　又問：不審恬愉之性，云何修行？
　　天尊答言：五常之行，皆悉恬愉，實無相剋。眾生顛倒，貪欲取捨，失恬愉行，皆悉相剋。情深外塵，失恬愉行，名為相剋；五陰不通，失恬愉行，名為相剋。能行布施，名為恬愉；能行持戒，名為恬愉；能行智慧，名為恬偷；能行讀誦，名為恬愉；能行書寫，名為恬偷；能行供養，名為恬愉；能行受持，名為恬愉；能行講說，名為恬愉；能行觀行，名為恬愉；能行遠離，名為恬愉。我說布施，非布施，名為恬愉；我說持戒，非持戒，名為恬愉；我說智慧，非智慧，名為恬愉；我說讀誦，非讀誦，名為恬愉；我說書寫，非書寫，名為恬愉；我說供養，非供養，名為恬愉；我說講說，非講說，名為恬愉；我說諸行，非諸行，名為恬愉；我說諸法，非諸法，名為恬愉；我說修道，非修道，名為恬愉；我說一二，非一二，名為恬愉；我說真藏，非真藏，名為恬愉；我說本性，非本性，名為恬愉；我說譬諭，非譬諭，名為恬愉；我說小乘，非小乘，名為恬愉；我說大乘，非大乘，名為恬愉。恬愉之行，非大非小，非長非短，非廣非狹，非去非來，亦非色相，亦非聲相，亦非觸相。
　　又問：恬偷之體，是道體否？
　　天尊答言：一切諸法，皆是道體；一切諸法，皆是恬愉。雖有二名而為一體。我說一體，非一體，名為一體。善男女等，勿取文字，勿著語言。文字性離，離相修行；言語道斷，斷相修行；心識處滅，滅相修行，五廕性空，空相修行；三業性淨，淨相修行；六識常住，住相修行；四大常通，通相修行。能如是行，功德廣博，濟無邊眾，度生死海，到靈解山，神通自在。
　　爾時，真藏童子及諸四眾稽首讚歎：善哉善哉，天尊深智，聞顯大乘微妙之義。我等徒眾各恬心源，哀念深遠，冥功濟度，非是二乘之所能知。又於諸法相中顯大慧源，成無上道，被諸來生，悉令易悟。大乘平等，等一切相，不偏不黨，授與能行，無賤無貴。 當知天尊為眾生父母，為眾生橋梁，廣施布教，開決耳目，紹隆三寶，輪轉無極。我等徒眾各發大意，宣揚妙法，示來眾生，令聞正法。得正法已，父子妻孥安樂無已。
　　天尊又曰：此經從無量劫來，不終不壞，度人無量，終劫說之，亦不能盡。得道之人，相傳不絕，要須此經而得道果。若無此經，終無有是。此經神驗，疾於影響。若在急難，讀誦此經，難即消滅，自然擁護。昔有玉印童子燒香供養，讀誦此經，忽有仙童玉女遍滿虛空，一時來至，燒反風名香，讚詠靈文，驚動一國，玉印童子安然不恐，遂無輟音。真藏等眾寂默無言，稽首而去。
　　無上內祕真藏經卷之九竟
　　無上內祕真藏經卷之十
　　究竟品
　　爾時，天尊領諸徒眾，在靈解山顯揚功德，無量國土皆受慧潤，無量眾生悉得度脫，無量法界並悉聞知，無量小乘皆得悟解，無量真仙能顯功德，無量眷屬能受持經，無量童子能說真藏，無量上士能體大乘，無量中士能行供養，無量下士能生信心，無量師子衛護法城，無量金剛斷邪魔惑。
　　爾時，天尊放慧光明，遍照東方，無量國土，各隨形類，而得受潤，見此神變，尋光而來，不動本國而睹天尊，稽首無上尊，稽首無上法，歸依無上師。又照南方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，歸依無上師。又照西方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，皈依無上師。又照北方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，皈依無上師。又照上方無量諸天，各隨形類而得受潤，見此神變，尋光而來，不動分度而睹天尊，稽首無上尊，稽首無上法，皈依無上師。又照下方無極世界，各隨形類，而得受潤，見此神變，尋光而來，不動本所而睹天尊，稽首無上尊，稽首無上法，皈依無上師。又照地獄，幽徒楚痛，各隨業報而得解脫，見此神變，尋光而出，不動其所而睹天尊，稽首無上尊，稽首無上法，皈依無上師。
　　爾時，天尊告諸來者：吾為汝等猶居幻中，妄生業縛，生死憂惱，不能悟解。又有諸仙行小乘行，雖得長年，終皈變易。何以故？業受累故。汝今迴向，皈命大乘，諦聽善思，吾為汝說。我發神光，遍照十方無量國土。汝等各見神光殊妙，希有第一，不識所由。此光非外非內，非青非白，非赤非黑，脫諸色像，而得自在。汝等各有此光，非近非遠，變見在物，能為五聲，非五聲；能為五色，非五色；能為五味，非五味；能為物像，非物像；能為智慧，非智慧；能為解脫，非解脫；能為微妙，非微妙；能為清淨，非清淨；能為不動，非不動；能為取捨，非取捨；能為去來，非去來；能為寂滅，非寂滅；能為是非，非是非。略示此光，千分萬分，未顯其一。善男子等，汝勿驚疑，自生退悔。我累劫來修行大乘，坐觀行觀，四宜不失，遂經劫載，艱辛備經而成道果。汝等眷屬，聽受不等，多有疑惑。何故不問？我今最後顯深妙理，令汝易解，勿懷不信，迷情不已。須臾之間，汝自當見。
　　言語未訖，忽然神變，空中發聲，震天動地，迴易日月，驚駭眾生，蠢蠕之類，一時變易，莫知所在，五苦囚徒，咸得解脫。眾仙等眾乘空而來，到靈解山，一時稽首，瞻視天尊，欣慶無已，俱發聲言，歎大慈尊，顯揚妙德，異相威嚴，種種方便，能成能壞，能妙能麄，能長能短，不可思議。不審為法自有殊妙，奇特變見，非諸色像，為當天尊神德迴易。
　　天尊答言：善哉巧問。諸法自在，非麄非妙，亦非自有，亦非我作，我與汝等；更無差別；汝與我等，亦無差別。我等眾生，眾生我等。所變動者，皆是正慧，法性自顯。自顯非相、非非相，非法、非非法，清淨自在，解脫無為。
　　爾時，四眾聞此瑞相，非內非外，非真非假，各在本性，寂然無照。四眾皆至，不動本國而見他方，不壞法相而法相自在，不壞煩惱而煩惱清淨，不壞生死而生死解脫，不壞去來而去來無我，不壞是非而是非無主，不壞智慧而智慧寂滅。我等徒眾，久習諸經，未聞此法。又經履歷，名山洞府，諸仙宮殿，各有仙經、無量部袠，略披尋讀，遂經數劫，種種教方，學長生術，修善外求，內懷人我，無方便慧，自顯功能，強化他緣，自緣不曉。我等昔日徒勞辛苦，不遇真經。今睹天尊示我妙藥，顯《真藏經》，決生靈旨。我等宿緣，種福淳厚，得聞此經，不踰旬月，無進無退，覺悟大乘，至靈解山，豁然無滯。
　　天尊又告諸大弟子及諸來眾：此經無量劫來常存不壞，神德微妙，廣布威嚴，生天立地，造化無端。汝等勸化，受持供養，書寫流通，功德甚重，福報無窮。若有誹謗，不信此經，見世招禍，祆邪惡鬼，不意而生。汝善觀察，惑貧惑賤，惑疾惑病，惑苦惑惱，惑聾惑盲，惑瘖惑瘂，皆由緣業，報應不差。惑前惑後，宜各慎之。修身立行，有五福德。何謂五福德？勤行恭敬，勤行慈悲，勤行忍辱，勤行精進，勤行布施。何謂恭敬？恭敬有二：一者睹相，恭敬外形，人見則信；二者當照，本性皎然，等真道法。行此恭敬，名為正解。何為慈悲？慈悲亦有二：一者憐愍，哀念眾生；二者慈能，破有樹立。行此慈悲，名為度物。何謂忍辱？忍辱亦有二：一者惡業外來觸己，心能懷忍，不生怨恚；二者無我，外無塵累，得法自在。行此忍辱，名為等性。何謂精進？亦有二種：一者專精，定心執志，欲人敬己；二者內行，照物妙心，無人我相，無去來相，常行常照，證果不差，名為精進。何謂布施？亦有二法：一者財施，受用不周，功德不具；二者法施，懷在胸中，慧無不普。此之功德，心行不等，有深有淺。若印法者，觀理則住，名為大乘，最勝功德，希有難聞。若有不印者，縛在色聲，名為小乘，辛苦累劫，證因受果，雖得少分，終無解脫。復有最下愚癡眾生，不知恭敬，不知慈悲，不知忍辱，不知精進，不知布施，如此等類，難可化諭，不可思議。汝等聽受而聽受之。
　　是時，真藏等眾聞此妙說，利益甚深，難可譬諭，而說偈言：
　　無上天尊慧無窮，顯法隨方皆得度。
　　逗機萬行不差殊，巨細淺深歸正路。
　　放光動地見諸像，非巧言辭能譬諭。
　　我等積劫習小乘，勤苦艱辛終不悟。
　　今聞天尊顯真藏，不盈日月了深趣。
　　慈悲究竟真道場，壞忍受生端正果。
　　我師巧說無虛假，救濟蒼生無不可。
　　眾生不信善因緣，誹謗大乘懷自我。
　　天尊法母慈受深，布德遍周無不普。
　　我今曉了大乘經，內行思惟自然睹。
　　天尊善離於世間，方寸受納諸國土。
　　示見微妙奇特身，不生不死非今古。
　　是時，真藏等眾說偈讚歎：天尊希有，愍傷一切，廣布大乘，顯真藏法，開化愚蒙，教導利益，使未見者見，未聞者聞，未悟者悟，未解脫者令得解脫。我等眷屬普入法門，悟無上道。復有下根眾生，不能曉達本性探微，迷情不到，云何可顯？唯願天尊重宣委示。
　　天尊答言：一切眾生，不聞法寶，不信大乘，不行正法，未入定位。當審其行，隨心為說。我得道已，無量劫來，常住世間，濟度諸法，無時捨離。若得度者，則見我身，非外非內，非青非白，非赤非黑。彼土眾生，業緣感對。汝等徒眾，各取所宜，而隨物化。我今反入無間，汝等肉眼不能見我妙相法身，謂言我滅。汝自觀身，當得見我圓滿具足。汝未體空，迷途倒惑，要憑文字，執繫其心。汝等受持真藏妙經，功德立至，當見我身。見我身者，無文無字，無去無來，亦無我相，無非我相，非相、非非相。何以故？經微妙故，連法不二；法微妙故，連眾生不二；眾生妙故，連我不二；我等妙故，連一切法、非法非非法。復告四眾：我初學行，遂經數劫，種種尋求，學長生業，餐芝服餌，吐納導養，遂得長生，雖壽千齡，終必變易。乃復進修，學中乘行，尋文記事，外相求真，執著語言，謂言是實。後遇本師，逢善知識，曉示真源，決無為理。我稟受形，四妙為本，五廕成相，遣我行行。先觀四妙，遊歷五成，五成之相，窅窅冥冥，變化出沒，不住生生，反源守一，照理明明。此時覺悟諸法平等，一相無相，究竟寂滅。無初中後，汝等四眾廣開法門，除五垢行，斷四緣愛，三惑得除，一慧能通，六聰明徹，映照內外。如琉璃山，無表無內，皎然明淨，慧解無窮。眾生不曉，自懷我慢，煩惱覆蔽，不能顯了。猶如泥中，玉處不見，終無汙染。汝等四眾，各勸修行，勿生外想。眾生顛倒，迷惑世間，躭著五慾，以此為樂，謂言不死，須臾之間，百病具生，或頭眩風病，或內疾充心，或手腳不遂，或瘖瘂聾盲。如此病至，求死不得，苦惱自嬰，妻子看守，經年累月，復無孝心，如此怨報，苦痛切身，不可歎說。若身死後，名係三官，魂神被縛，考對幽牢，長夜之中，不見日月，受苦報對，永無期限。妻子欣然，不知不覺。汝等觀察前後因緣，明瑩身心，達三世因，了三世果，善知眾生根性差別，隨分自在，從無量劫受身定位，不生不滅，與我同身，與道同根。一切諸法，亦復如是。汝等要須先習此經，悟諸緣理。何以故？此經正印，通印諸法，顯物妙心，真實不二，無虛假說，是一相門，圓滿具足。修行至此，堅固不退，滌蕩無為，外道羣邪，自然磨滅。此經神力，為大法輪，運載眾生，輪轉不絕。猶如日月，懸照四方，盲者不睹。真經妙性，亦復如是。眾生顛倒，煩惱覆蔽，不見正經，自生誹謗，失愛慈母。
　　真藏等眾稽首伏地，上白天尊：眾疑不了，敢問眾生等天尊性，無差無別；為眾生性，等天尊相；為眾生相，等天尊性。若相等者，眾生應見；若見尊相，則無顛倒，亦無煩惱，亦無誹謗，亦無是非，亦無生死，云何眾生顛倒不了？若性等者，相則不等，性相則別。眾生有相，則無有性；天尊有性，則無有相。若相即性，性即是相，眾生即是天尊圓應，天尊即是眾生執著。如此疑惑，願垂誨示。
　　天尊歡喜讚歎：善哉，巧能問義，於眾得聞。譬如種樹，根深枝盛，離枝無根，離根無枝。眾生性相，亦復如是。離相無性，離性無相。性不可見，則相非相，非非相；相不可見，則性非性，非非性。等我性者，則是等相，等無所等，云何難言？相則可見，性不可見，分別二途，失真實道。我說此經，名大醫王，能療諸疾。應病與藥，能服之者，無不差愈；不能服者，病則不廖，徒嗟大醫，終無有損。此經亦復如是。眾生顛倒，不信大乘，而生誹謗，不行恭敬，不肯受持，自生顛倒惑。此經能破煩惱重病，能破貪欲愛網結縛，能破瞋恚愚癡障惱，能令眾生得無畏心，能令眾生得不死術，能令眾生智慧方便，能令眾生慈仁孝順，能令眾生長命富貴，能令眾生安樂自在，能令眾生成無上道。此經功德，廣遠遍周，非言可顯。汝能方便，功積修行，到靈解山，入真實際，證大乘轅，平等無礙。若無方便，不曉真宗，反成執滯，更增煩惱，失大慈母，失平等心，失無為理，失解脫慧，失功德本。諸行皆失，自然禍殃。天尊於是說偈讚揚，重宣功德，令諸四眾反照身心。說偈頌云：
　　大乘廣分布，隨分教眾生。我顯真藏本，正印證分明。能行此經者，智慧自然成。汝等諸徒眾，廣化勤修行。證法得自在，了達無上經。我今說譬諭，近聞令易解。小乘人得信，漸證無生果。究竟功德林，非人復非我。最後殷勤說，所言無不可。巨細各相容，神力隨行坐。大乘不可顯，反覆在環堵。
　　天尊說此偈已，告四眾及諸眷屬：我說法訖，當還本所。此經委付國王聖主，次及大臣、王侯子弟、我大弟子共傳宣布，經法流通，功德廣達，不可格量。何以故？猶如良井，遍給眾渴，井泉不竭。此經功德，亦復如是。廣宣分布，眾人皆得，本猶不失。若不流通，此經不行，功德斷絕，塞諸智慧，斷眾生行，斷解脫源，斷因緣業，其罪深重，非可譬諭。汝諸四眾勤行大行，勿生分別。我當反神，不沉不浮，離諸色像。
　　四眾顒顒，聞此語已，哀號哽咽，涕淚不勝，齊聲唱言，留請天尊垂恩住世。天尊答言：我遊諸國、崑崙九土，思法教化，令彼眾生迴向大道。我別汝當不易時。汝等各居嚴淨國土，鬱蕙名香，在靈解山，自當見我。忽然冉冉昇空而去。真藏等眾瞻視無已，莫知所在，各還本所。
　　無上內祕真藏經卷之十竟