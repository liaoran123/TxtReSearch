悟真篇注釋
　　經名：悟真篇注釋。三卷，原題象川無名子翁淵明注，即翁葆光，出于南宋時期。底本出處：《正統道藏》洞真部玉訣類。
　　悟真篇注釋序
　　夫子嘗謂余曰：天台仙翁道成授命紫陽真人之號於上帝，默相皇家，時嘗隱顯於世，人莫之識也。翁少偕我祖肄業辟雍，唯翁不第，夙挺靈根，因翫佛書，忽生擊竹之感，頓悟無生，直超真空清靜性海。晚景遇青城丈人於成都，盡得金丹之奧旨，洞曉陰陽互用之機，天地反覆生成之理，故能修真復命，昇入無形，抱一明心，咸臻空寂。是以形神俱妙，與道合真，變化無窮，普現法界。即玆妙用，廣度羣迷。逮今而有遇其性命之道者，誠為鮮矣。元豐間，與劉奉真之徒廣宣佛法，以無生留偈而入寂，奉真之徒焚其蛻，獲舍利千百，其大如茨。後七年，奉真之徒至王屋山，復會仙翕如故，此以示其形神俱妙也，性命兩全之意。仙翕蘊性慈仁，慷慨特達，窮理盡性以至於命，三宗一致，妙用無殊，不欲獨善諸身，故作《悟真篇》提誨後學。先以神仙命道誘其修鍊，故以命金丹之術首詠是篇，終以真如空性遣其幻妄，故以禪宗詠其歌詩畢其卷末。金丹之要，以二八真陰、真陽之物立為爐鼎，取先天之一氣歸斯爐鼎之中，變成一粒大如黍米，號曰太一含真。是以首立七言四韻一十五首，以表二八真陰真陽之數。五言一首，以表太一之一粒。既得一粒餌歸丹田，然後運火，依約六十四卦而行之，故吟成絕句六十四首，以按《周易》六十四卦。其運火之功有十月，并沐浴共有一十二月，又續添《西江月》一十二首，以應周天之歲紀。十月功備，胎圓而成，化為純陽之氣，故總吟成律詩八十一首。以象純陽九九之數。形化氣矣，然後抱元九載，鍊氣成神，以神合道，故得形神俱妙。妙而無形，神與道合冥而不測，是　命性悉居於究竟空寂之本源也，故以禪宗性道畢其卷末者也。故上皆取金丹大旨，次序如此。若乃藥物火候口訣皆寓意在歌詠之中，覽者可尋文而解悟。自後傳之浸廣，文理頗有不同，又多錯謬，唯龍圖陸公之孫思誠之家其本為真，此乃仙翁親傳之本也，仙翁亦自序其所得之詳於卷末矣。愚因遊於洞天，得斯真文，改而正諸，始悟仙翁所作之意，次序篇章取金丹之法象。其言雖約而義理該著，寓意雖微而比類親切，誠為後學之真規，群經之要覽。今夫學者多取旁門非類而證之，或以天庭至寶、玉壺金丹、混元靈丹之類妄亂穿鑿，終莫證其深根固蒂而具者。又有葉文叔者，以太極大衍之數釋而辨之，復撰圖附於卷末，謂之《悟真篇外傳》，此乃簾瞻幙影，定馬為乾，非惟素亂真經，而使學者愈增疑惑。
　　噫，仙翁有言曰：不解自思己錯，更將錯路教人，誤他永劫在迷津，似恁欺心安忍。非文叔之謂乎。焉知金丹一粒，即太極之一炁也。聖人假借二八之物，釆其氣於一時之中，變成一粒餌之，則立躋聖地。仙翁曰：一時辰內管丹成。又曰：一粒金丹吞入腹，始知我命不由天。豈虛言哉。文叔不達斯理，反以一時為非。若非止用一時而言之，是非三年必九載矣。為至簡至易，而仙翁有都來片餉工夫，永保無窮逸樂之語哉。又以一粒而為一日之丹，妄引真一子有日食一粒之說。然則三年九載，必食千有餘粒，豈仙翁特以一時之語誑人乎。舉此兩端，足知文叔不得金丹之術明矣。是以妄亂箋注，紕謬非一，殊不知太極大衍之數其實運火託象之時也。若託象求金丹之至道，是猶象龍致雨，畫餅充飢，不亦難乎。愚固不敏，陪仙翁之遺躅，既承真應，寅夕不忘，安敢坐視紅紫亂朱而不能廣仙翁之辭意而明之者耶。是以不懼天譴，直泄天機，謹依師之秘旨，課解真文。分為三卷，上卷言其強兵戰肚之衛，以採其金也。中卷言其富國安民之法，以運其火也。下卷言其神仙抱一之道，以入元形也。一一說其實事，罔有纖微遺漏，同志覽之，坦然明白，直證至道，而不昧於邪宗曲流也。無名子謹序。
　　悟真篇注釋卷上
　　象川無名子翁淵明註
　　夫鍊金丹，每以中秋初刻，一陽動時，坐鎮魁罡，壇升三級，左擒龍而審定鼎絃，右擒虎而精調氣侯。一文一武，爭交戰於玄門。一去一來，互鬥危於牝戶。息符刻漏，數應周天，無令毫髮差殊，纖微悔吝，故得片餉時中，三戰纔終，立奪丹珠入口矣。故曰強兵戰勝之術也。戰者，交媾也。兵者，龍虎也。不一時辰獲金丹入口者，戰肚之術也。故《西華經》曰：強兵戰勝究在於養玄珠之功也。是以仙翁首列七言二八首者，以明龍虎之數也。五言一首者，以表一時辰得金丹一粒也。此愚所以為上卷表而出之，則強兵戰勝之義也。采金丹之功，煥然而明白矣。
　　七言四韻十五首
　　不求大道出迷塗，縱負賢才豈丈夫。百歲光陰石火爍，一生身世水泡浮。
　　為貪利祿求榮顯，不顧形容暗瘁枯。試問堆金等山岳，元常買得不來無。
　　人間所重之至極者，日富與貴是也乃人之所欲，故天下之人莫不快其性命之情，盡其平生之志，爭先力求之為快。觀其所以然者，無過浸淫利祿聲色，實為伐性命之戈矛也，為此身之桎梏也。何則，夫世人不明道德之心、性命之大，唯貪利祿，日恣真癡，汨沒愛河，漂沉慾海，是非人我，交戰胸中。喜怒哀樂，互殘軀內。是致尸鬼促其年壽，寒暑消其容光。不覺身生一世，瞥然水上之涯。光景百年，瞬若石中之火。縱使積金齊斗，玉壘等山，逮至元常，而欲買身，使不為螻蟻窟穴，可乎。哀哉，痛哉，命未告終，其靈已投於別殼矣，虛靖真君曰：今生不覺，換入別殼，轉轉不覺。嗚呼，與其投身於異類，曷若棲遲於大道。若道遂功成，身超碧落，乘雲炁，馭飛龍，而遊乎无極，永世不變乎己，位號真人，此大丈夫得志之秋，至樂至耀之日也。若區區俗務，碌碌塵心，而墜於世網者，縱負孔孟之賢才，兼有蘇、張之榮耀，不過為土上之遊魂，行尸之陰鬼耳，烏足以為真丈夫哉。是以仙翁首詠是篇，蓋為特達高明之士而言之，可因一言而自悟，速求大道，出離迷途，為无為之事，乃真丈夫耳，除此俱無足取矣。
　　人生雖有百年期，壽夭窮通莫預知。昨日街頭猶走馬，今朝棺裹已眠尸。
　　妻財拋下非君有，罪業將行難自欺。
　　人之壽夭、窮通、富貴、貧賤，未嘗不默定於本然有分之數，豈可測而預知哉。夫人之壽夭約百年，近者七十固已稀矣，今以有限易摧之身，終日役役，以逐無涯，不亦勞乎。一息不來，則薾然長往，不知所歸，可不為大哀耶。故有昨日方走馬，今日已眠尸，出息不保入息者也。當斯之際，雖榮居極品，祿享萬鍾，家豐無價之寶，室美傾城之艷，皆悉拋下，為之一空，非己之有也。所有與之偕行而不可欺者，平生所造業罪而已。故云萬般將不去，唯有業隨身者也。曹真人詞曰：歎人生，多忙亂，火宅塵綠日相牽絆。驀地喉中三寸斷，性魄神魂自此俱消散。任妻兒哀切吹，萬句千聲更不回頭看。饒你在生多計筭，卧在荒坵失了惺惺漢。誠哉是言也。
　　大藥不求爭得遇，
　　夫人欲免輪迴而不墮世網者，莫若金丹大藥為升天之靈梯，超几之捷徑也。其道甚簡甚易，雖愚昧小人得而行之，立躋聖位矣。奈何而上聖祕重，不許輕惇（亻＋享）漏泄，唯口訣授賢，不記文字，是以難遇而易成者。自非勤求苦志，誠動高穹，未聞有一二得者。其謝自然以玆道之難遇，思慕真師於蓬萊，是以竭其精誠，傾囊倒廪，悉備舟楫，不顧洪濤巨浸之危，直往而不少憚，遂感海神而語曰：蓬萊弱水三萬里，一芥不為之浮，子將安往。赤城山有司馬子微居焉，子往師之。於是回舟，尋訪赤城，果遇子微，授其道，修鍊不數載，白日升天。噫，精誠發之於中，感格應之於外，則無所不至也。若能操心立志之如此，奚慮金丹之道不成邪。道不負人，人常負道耳。《參同契》曰：夫道無適無莫兮，唯付與賢者。倘不堅誠力慕，爭得遇之哉。
　　遇之不鍊大愚癡。
　　金丹祕要誠難遇矣，得遇之者，宿有仙骨，祖宗陰德厚也。又須巨有財力，結友三人，方能就此理。在達者自知固難言也，是故王沖照遇海蟾公得金丹之道，無財下手，遂入洛謁韓富二公，賴有力者成道而去。苟有遇此道，又得有力者同心修鍊，而不肯為者，實愚癡之甚也。仙翁贈劉君詩曰：聞君知藥已多年，何不收心鍊取鉛。莫教燭被風吹滅，六道輪迴難怨天。正謂是也。
　　學仙須是學天仙，
　　仙有數等，陰神至靈而無形者，鬼仙也。處世無諸疾惱而壽永者，人仙也。飛空走霧，不飢不撓，寒暑不侵，遨遊海島，長生不死者，地仙也。形神俱妙，與道合真，步日月無影，入金石無礙，變化無窮，或老或少，或隱或顯，或存或亡，聚則成形，散則成氣，蓍龜莫能測，鬼神莫能知者，天仙也。故陰真君曰：若能絕慾修胎息，移神脫殼，入定投尸，託陰生不壞者，為下品仙也。若授三甲符籙，太一盟威，上清三洞經法及劍衍尸解之法得道者，并為南官列仙，在諸洞府，為中品之仙也。若修金丹大藥成道者，全身沖天，乃為無極上品天仙也。仙翁勉修真之士，須立慷慨特達之志，斷念絕浮華，凝神樂無為，不羣中下之仙，當證無上無極上品上仙也。
　　惟有金丹最的端。
　　丹有七十二品，欲學天仙，其道簡而易成者，惟有金丹至道最端的矣。此蓋無中生有，非天地後生五金、八石、朱砂、水銀、黑鉛、白錫、雌雄、砒粉、秋石、草木之類，及自身津、精、氣、血、液應干有中生有等物，惟先天之前混沌真一之炁。用法追攝於一時辰之中，結成一粒大如黍米，號曰金丹，又曰真鉛，曰陽丹，曰真汞，曰真一精，曰真一水，曰水火，曰太乙含真炁，人得服餌，立躋聖地，此乃無上之甲科，天仙之妙道，舉世罕得聞此。
　　二物會時情性合，五行全處虎龍蟠。
　　真一之氣生於天地之先，混於虛無之內，恍恍惚惚，杳杳冥冥，視之不見，聽之不聞，搏之不得，如之何凝結而成黍米哉。聖人以實而形虛，以有而形無。實而形有者，真陰真陽也。同類無形之物，虛而無者，是二八初弦之氣也，有氣而無質者也。兩者相形，一物生焉，所謂一者，真一之氣也，凝而為一黍之珠者也。經曰：元始一寶珠，在空玄之中，大如黍米。此其證也。聖人恐泄天機，以真陰、真陽取喻為青龍、白虎兩弦之氣，又譬為真鉛、真汞也。今仙翁詩曲中復以龍之一物，又名曰赤龍，曰震龍，曰天魂，曰乾家，曰乾爐，曰玉鼎，曰扶桑，日玉池，曰下弦半輪月，曰東陽，曰長男，曰朱汞，曰朱砂鼎，曰離日，曰赤鳳，无過比類青龍之一名也。又以虎之一物名曰黑虎，曰兌虎，曰地魄，曰坤位，曰坤鼎，曰金鼎，曰金爐，曰華嶽，曰前弦半輪月，曰西川，曰少女，曰黑鉛，曰偃月爐，曰坎月，曰黑龜，無過比類白虎之一名也。又以龍之弦氣曰姹女，曰木汞，曰青娥，曰朱裹汞，曰情，曰黃芽，曰流珠，曰青衣女子，曰金烏，曰離女，曰牝龍，曰真火，曰二八姹女，曰玉芝，曰木液之類，一也。又以虎之弦氣名曰真鉛，曰金公，曰金精，曰水中金，曰水中銀，曰性，曰金花，曰白雪，曰素練郎君，曰符水，曰九三郎君，曰玉兔，曰坎男，曰雄虎，曰刀圭之類，一也。二物會時情性合者，二物即龍虎也。青龍在東屬木，木能生火。龍之弦氣為火曰情，屬南方，謂之朱雀。白虎在西屬金，金能生水。虎之弦氣屬水曰性，屬北方，謂之玄武也。龍木、虎金、性水、情火，謂之四象，會聚中官，歸功戊己而成丹也。丹者，土也。此乃真五行，故曰：二物會時情性合，五行全處虎龍蟠。
　　本因戊己為媒娉，遂使夫妻鎮合歡。
　　木龍在東，金虎在西，二物間隔，安能使之配合而成造化哉。配合者，黃婆也。左手驅龍，右手駕虎，方可使之交并矣。龍虎東西，黃婆使之會合，若非媒娉，安使結為夫妻而歡合乎。今則真一之炁感結而成金液還丹者，實外藥之象也。
　　直候功成朝玉闕，九光霞裹駕祥鸞。
　　服此金丹之後，仍有十月之功，鍊形成氣。又有九載抱一之機，乃能化炁成神，形神俱妙，與道合真，而駕鸞鶴於九霄霞裹，上朝玉闕也。
　　此法真中妙更真，都綠我獨異於人。
　　此道至神至聖，至簡至易，至尊至貴，玄之又玄，妙之又妙，舉世罕聞。仙翁出乎其類，拔乎其萃，獨得深旨。沖照仙翁曰：金丹之道，舉世道人无可許者，唯平叔一人而已。泰山也，河海也，丘坵行潦者，何敢望焉。
　　自知顛倒由離坎，誰識浮沉定主賓。
　　離為陽 而居南，反為女者，外陽而內陰也，謂之真汞。坎為陰 而居北，卻為男者，外陰而內陽也，謂之真鉛。仙翁曰：日居離位反為女，坎配蟾官卻是男。不會箇中顛倒意，休將管見事高談。此言坎之男、離之女，猶父之精、母之血，日之烏、月之免，砂中汞、鉛中銀也。又天之黃男，地之玄女也。此數者，皆指示初弦二氣也。主賓者，陽尊高居左，曰主。陰卑下居右，曰賓。夫離為火，火炎上，與木之性俱浮，屬陽，故為主也。坎為水，水潤下，水與金性俱沉，為陰，故為賓也。此常道之順理也。今則離反為女，坎反為男，主反為賓，賓反為主，豈非為顛倒乎。故曰：自知顛倒由離坎，誰識浮沉定主賓。定主賓者，道中取二弦之炁為顛倒之主賓，不取常道之主賓也，故曰主賓。
　　金鼎欲留朱裹汞，玉池先下水中銀。
　　金鼎者，金為陰物，鼎中有陽炁，是陰中有陽之象，白虎是也。玉池者，玉為陽物，池中有陰炁，是陽中有陰之象，青龍是也。砂中汞，龍之弦炁也。修丹之士若欲以虎留戀龍之炁，必先驅龍就虎，然後二氣綑縊，兩情和暢，施功煆煉，自然凝結真一之精。且火者，聖人不傳之妙，至高則八萬四千里，至下則北極大淵深處，激發而有火，是以聖人得火成丹，愚人用火成禍矣。
　　神功運火非終旦，現出深潭日一輸。
　　火者，二弦之炁也，是一晝之首也。子為六陽之元也，故曰旦、日子也。聖人運動丹火，有神妙之功，不半時中，立得真一之精，一粒如黍，現於北海之中，光透簾幛，若深潭之現一輪赫日也。非終旦也，一時之內，金丹立就。此謂外藥法象也。
　　虎躍龍騰風浪麤，中央正位產玄珠。果生枝上終期熟，子在胞中豈有殊。
　　此詩言真一之精，造化在外，曰金丹，曰真鉛，曰真土，吞入五內，即名陽丹。此言虎即金丹也。龍者，我之真炁也。風浪者，我之炁自元海而起，其湧如浪，其動如風爾。中央正位者，即丹中金胎神室也，乃丹結處也。玄珠者，嬰兒，而曰金液還丹也。夫金丹是先天地之熙凝結而成，故為母，為君，為鉛，謂之虎也。己之真炁，後天地生，為子，為臣，為汞，謂之龍也。金丹自外來，吞入腹中，則己之真炁自下元氣海而上，涌起如風浪，翕然湊之，如臣之朝君，似子之慕母，其相與之意可知矣。龍虎交合神室土釜之中，結成聖胎，若果生枝上，子在胞中，豈有殊別。十月胎圓，自然脫胎神化也。
　　南北宗源翻卦象，晨昏火候合天樞。
　　南北者，子午時也，宗源者，起首之切也。晨昏者，晝夜之理也。子為六陽之首，故為晨，屯卦直事，進火之候也。午為六陰之源，故為昏，蒙卦直事，進水之侯也。一日兩卦直事，始於屯蒙，終於既未，周而復始，循環不已，故曰翻卦象也。《參同契》曰：朔旦屯直事，至暮蒙當受。晝夜各一卦，用之依次序。既未至晦爽，終則復更始是也。一日兩卦直事，并牝牡四卦，一月計六十四卦。一卦六爻，六十四卦計三百八十四爻，以應一年並閏餘之數。乾之初九起於坤之初六，乾之策三十有六，六爻計二百一十有六。坤之初六起於乾之初九，坤之策二十有四，六爻計一百四十有四。總而計之，三百六十度周天之度。日月行度，交合升降，不出卦爻之內。月行速，一月一周天。日行遲，一歲一周天。天樞者，斗樞也，一畫一夜一周天，而一月一移也。如正月建寅，二月建卯是也。且如正月建寅，如太陽未過官分，以寅加亥，至酉見子，正月斗建臨酉，是正子時也。如太陽已過官分，用寅加戌，至寅見午，正月斗柄臨寅是正午時也。上士至人知日月盈虧，明陰陽上下，行子午符火有晝夜，數有加减，一一依斗建運轉，自然暗合天度，故曰合天樞也。至道之妙在於此。
　　須知大隱居朝市，休向深山守靜孤。
　　金丹大藥，家家自有，不拘朝市。奈何見龍不識龍，見虎不識虎，逆而修之幾何人哉。片餉之間，結一寶珠，大如黍米。將擎掌內，霞光燦斕。吞入腹中，寶殿重新。大道隱朝市，山中知不知。孤陰寡陽之士，安能會此道邪。
　　黃芽白雪不難尋，達者須憑德行深。四象五行全藉土，
　　龍之弦氣曰黃芽，虎之弦氣曰白雪。大藥根源，實根基於此。其道甚簡，其事非遙，若非豐功偉行，莫能得遇真師指授玄要也。蓋此首肇自虛無而生一炁，一炁變陰陽，曰龍曰虎。龍木生火，虎金生水，木、火、水、金，四象也。四象合而成丹，丹之成本於土，土無正形，分位四方四時，不得四季之土，四序不行，萬物不生，是以四象五行全藉土。
　　三元八卦豈離壬。
　　壬者，水也，即真一之炁也。真一之炁即真一之水也，生於天地之先，變而為陽龍陰虎也。龍虎合而丹成，丹即土也，龍即木也，虎即金也。金、木、土謂之三性，三性即三元也，三元不離真一之水變也。八卦者，其一之炁一變為天，曰乾，為父。二變為地，曰坤，為母。乾以陽炁索坤之陰炁，一索而生長男，曰震。再索而生中男，曰坎。三索而生少男，曰艮。此乾熙交坤炁而生三陽也。及乎坤以陰炁索乾之陽炁，一索生長女，曰巽。再索生中女，曰離。三索生少女，曰兌。此坤炁交乾炁而生三陰也。亦不離真一之炁變也，故曰：三元八卦豈離壬也。非止三元八卦不離真一之炁，自開闢以來，凡有形與名之類，莫不由此而成變化。真一子曰：真一之精，為天地之母，陰陽之根，水火之本，曰月之宗，三才之源，五行之祖。萬物賴之以生成，千靈承之以舒慘。至于高天厚地、洞府名山、玄象靈神、仙佛賢聖、風雨晦朔、春夏秋冬，未兆之前，莫不因此鉛氣產出而成變化也。修丹之子，苟得真一之水，則萬事畢矣。
　　鍊成靈質人難識，消盡陰魔鬼莫侵。
　　真一之黍吞歸丹田，運火十月，爍盡羣陰，體化純陽之仙，陰魔尸鬼迸遁無門。
　　欲向人間留祕訣，未逢一箇是知音。
　　善根種而靈骨鍾，靈骨鍾而仙事畢，靈骨之鍾、善根之種也久矣，不於一生二，二生三，乃至百億生中種於善根，纔出頭來，便有脫塵氣象。噫，走鬼行尸，一缾一鉢，便欲登仙，神仙中人不易得也，胡不捫心揣己，與平凡之心有以異乎，無以異乎。我之仙事未有涯也，必也廣大變通。道獨於己，高起一世，鶴立雞羣，人笑我為迂疏，自知我非几輩。黃精赤松乃吾友，蓬萊方文乃吾家，自然遭遇異人，傳授至道，結同心友，一黍丹成。仙翁欲向人間而留妙旨，莫怪子期之不遇，怎生得箇我般人。
　　好把真鉛著意尋，莫教容易度光陰。但將地魄擒朱汞，自有天魂制水金。
　　可謂道高龍虎伏，堪言德重鬼神欽。
　　真鉛即金丹也，先天之一炁，類如明月，乍圓乍缺，與江潮同宗，共月官同派。地魄者，外藥也，則白虎是也。內藥者，則金丹是也。天魂者，外藥也，則青龍是也。在內則己身朱汞是也，在外則龍之弦炁是也，內則金丹也，又謂之水中銀。此言喻內外二藥也。是日已過命則隨滅，吾儕著意尋師，速鍊金丹，以超生死。但將白虎擒魂，自有青龍制魄。二炁相吞，而產金丹。既得金丹，復將此丹擒己真汞，真汞變化金丹，而成聖胎也。內之真龍真虎既降，外之凡龍凡虎自伏。身內神魂鬼魄既聖，世外陰神滯鬼自欽。非道德隆盛，孰能如此。
　　已知永壽齊天地，煩惱無由更上心。
　　體化純陽，壽齊天地，逍遙物外，自在人間，萬念俱空，則煩惱上心不能矣。
　　休鍊三黃及四神，若尋草木更非真。陰陽得類歸交感，二八相當自合親。
　　三黃四神、金石草木皆後天地生滓質之物，安能化有形入於無形哉。故《西華經》曰：外肉不可成胎，綴花不可結子。真一之炁生於天地之先，杳杳冥冥，不可測度，因二八同類相當之物，合而成親，綑縊交感之中，激而有象。同類者，無情之情也，不色之色也，烏肝八兩、兔髓半斤是也。
　　潭底日紅陰怪滅，山頭月白藥苗新。
　　潭陰日陽也，山陽月陰也。潭底日紅者，陰中陽也。陰中之陽，為純陽而無陰炁，故陰怪滅也，乃虎之初孩炁也，謂之紅鉛。山頭月白者，是陽中之陰也，乃龍之初弦炁也，謂之黑汞。聖人以此二物，於一時辰中，造化成一粒陽丹，結在北海之中，赫然如日，光透簾幃，即時探入腹，點我陰汞。陰汞則一身陰邪之氣，悉皆消滅，亦如曉日初自東海而升，赫然照耀則怪滅也。已之陰汞，自丹田下峰之頂乍稟陽丹之氣，漸漸凝結，萌芽新嫩，藥苗新也。亦如月之朔旦，與日交光，乍稟太陽之氣於日沒時，吐微光於西山庚上，狀若娥眉，其光嫩，藥苗新也。此寓意內外二藥之象也。
　　時人要識真鉛汞，不是凡砂與水銀。
　　《西華經》曰：陽中之陰，名曰姹女。陰中之陽，號曰金公。此乃壺中夫婦也，紫府梯階也。悟之者，神仙現在眉睫。迷之者，杳隔塵沙。夫外之真鉛、真汞，即龍虎初弦之炁也。內之真鉛、真汞，即己之真炁，金丹也。時人要識鉛汞之真，即此是也，其他悉非真。道此二真物，能化有形入於無形，為真仙子，而凡世之鉛汞難以比論也。
　　不識玄中顛倒顛，爭知火裹好栽蓮。
　　以人事推之，男兒故不能有孕，火裹故不可栽蓮。然神仙有顛何顛之妙輒，使男兒有孕，亦如火裹栽蓮也。何則，日離為男，反是女。月坎是女，卻為男。此顛倒顛也。二者顛倒即生丹，以丹點己之汞而變嬰兒，即是男子有孕，豈非頻倒乎。能透此理者，是火裹栽蓮也。
　　牽將白虎歸家養，產箇明珠是月圓。
　　青龍、白虎，俱是真一之精，二物分位東西，實同出而異名也。真一之精屬汞，汞為龍，在東，故真一之精居東方也。白虎本是真一之子，寄體生在西，其家在東也。仙翁曰：金公本是東家子，送在西鄰寄體生。認得唤來歸舍養，配將姹女作親情。是以牽白虎歸家，配以青龍，結為夫妻，產出明珠，猶如圓月。蓋修丹之法，先取上弦西畔半輪月D，得陽金八兩。次取下弦東畔半輪月 ，得陰水半斤，以此兩箇半輪月，合炁而生丹，丹似明月而圓也。《大丹火記》曰：靈丹一粒，大如黍米，重于一斤。以此兩箇八兩合成一斤，而與仙翁月圓之意一同耳，皆比喻外藥法象也。乃得此丹吞入己腹，則金丹卻為白虎矣。又牽此白虎歸己腹中，配以我汞，然後運陰符、陽火，循歷六十四卦，煅鍊而成金液還丹，一粒亦重一斤，似月圓也，此內藥之法象也。內藥似月圓者，運火之卦，每卦有六爻，六十四卦計三百八十四爻，三百八十四爻象一斤三百八十四銖也。外藥似月圓者，上下兩弦半輪二八之數也。《參同契》曰：上弦兌數八，下弦艮亦八，兩弦合其精，乾坤體乃成。二八應一斤，易道正不傾。真一子曰：上下兩弦，一斤之數。三百八十四爻，以應火候，爻之計是也。仙翁指示月圓之意，要使學者洞明造化之旨，分內外二八之數，不可一槩論也。
　　謾守藥爐看火候，但安神息任天然。羣陰剝盡丹成熟，跳出凡籠壽萬年。
　　火非世間之凡火也，乃元始陰陽之祖炁也。亦無藥爐可守，假諭而已。青霞子曰：鼎鼎非金鼎，爐爐非藥爐。火從離下發，水向坎中符。三性既會合，二味自然拘。固濟胎不泄，變化在須臾。高象先曰：天地綑縊男女姤，四象五行相輻輳。晝夜屯蒙法自然，安用孜孜看火候。此言自然爐火也，非世問之爐火也。但安神定息，調文治武，策符刻漏，切勿毫分有差，在半時辰中，立得丹餌。然後依時進退陰符陽火，運甩抽添，防危慮險。十月功圓，剝盡群陰，體化純陽，跳出凡籠，豈止壽萬年而已耶。姑約而言之，到此方是金液還丹，尤未入妙，更抱一九載，使炁歸根，形神俱妙，與道合真矣。
　　要知產藥川源處，只在西南是本鄉。
　　《西華經》曰：藥生西南，收歸戊己，探及其時，下功有日。夫西南是坤也，虎生之所。坤方又是月出之位，故曰本鄉。月乃金水之晶，上下兩弦，金水合炁而生，藥材是土產川源之處，實出自坤母也。
　　鉛見癸生須急採，金逢望遠不堪嘗。
　　鉛見癸生之時，月正圓也。金逢望遠之時，月將虧也。得時失時，存乎口訣，要在心傳。古詩云：周天息數時時數，玉漏聲傳滴滴符。此真人口口相傳之密旨。陸思誠作仙翁《悟真篇後序》，為此詩傳者多謬以鉛字為若字，以金字為如字，甚失仙翁之深旨。金與鉛，即金丹也。以癸日子時，用功不得逾時過刻，是宜急探也。不用若過望日，故云不堪嘗。此天機也，訣當口授，不可書傳。陸公發其端緒，救愚魯之失。祕其源，懼竹帛之傳。吾儕親授玄旨，當自知之。如或未然，空懸之中，去地五丈，黍米之珠，不易得也。奈何傍門紛紛，多以圭丹為鉛金，在天癸探摘，有兒戲。葉文叔又有坤納癸之語，可付之一笑。此皆未遇真師，妄亂穿鑿也。
　　送歸土釜牢關閉，次入流珠配厮當。
　　餌丹歸黃庭土釜之中，固濟胞胎不泄，運火飛流珠入汞，以配胎，結而靈也。
　　藥重一斤須二八，調停火候託陰陽。
　　烏肝八兩，兔髓半斤，兩箇八兩，合成一斤，故藥重一斤須二八。火實無火，假託陰陽之氣調停運用而得耳。
　　萬卷仙經語總同，金丹只此是根宗。依他坤位生成體，種在乾家交感宮。
　　莫怪天機都漏泄，蓋綠學者自迷蒙。若能了得詩中意，立在三清太上公。
　　萬卷仙經，志當歸一，莫不以二八初弦之炁為丹之質，但依坤母生成之理，逆而修之。得丹之後，種在乾父交感官中，以運符火。修丹之妙，不出鉛火二字，仙翁於此泄盡天機，學者酷自迷蒙，何不近取諸身，以明至道，結成一黍，立賓上帝。
　　草木陰陽亦兩齊，若還闕一不芳菲。先開綠葉陽先唱，後發紅花陰後隨。
　　常道即斯為日用，真源返本有誰知。報言學道諸君子，不識陰陽莫強嗤。
　　草木未生之初，含孕至朴。及其甲拆，稟一炁以萌芽，故抽一榦以象一炁。次分兩葉，以象陰陽。其次於兩葉中間，復抽一藥，以應三才也。過此以往，漸漸枝離，花葉芬芳，春以之生而綠葉，夏以之長而紅花，此陽炁使之然也。秋以之肅而結實，冬以之殺而糞土，此陰炁使之然也。陰陽兩齊，化生不已，若還闕一，萬物不生。真一子曰：孤陰不自長，寡陽不自成。是以天地綑縊，萬物化醇。男女姤精，萬物化生。百姓即玆日用，以為常道，不知真源妙理，反覆陰陽，顛倒互用之機，以超生死。學者若不明此反笑我者，乃自蒙蔽耳。
　　三五一都三箇字，古今明者實然稀。東三南二同成五，北一西方四共之。
　　戊己自居本生數，三家相見結嬰兒。
　　三、五、一，不離龍虎也。龍屬木，木數三，居束。木能生火，故龍之弦炁為火。火數二，居南。二物同源，故三與二合而成一五也。虎屬金，金數四，居西。金能生水，故虎之孩氣屬水。水數一，居北。二物同官，故四與一合而成二五也。二五交於戊己中官，屬土，土數五，成三五也。三五合而生丹，丹者，一也。此三箇字，自古迨今，能了達者，結就嬰兒，實為稀有也。嬰兒是一含真炁，十月胎圓入聖基。一者，丹也。丹者，嬰兒也。一是真一之炁也，天地之母也。我之真一，
　　乃天地之子也。以母炁吞歸五內，以伏子炁，猶描之伏鼠，而不走也，故曰子母之炁相戀於胞胎之中而結嬰兒之一，故謂之大一含真也。含真一炁，如人懷胎，十月滿足，自然降生聖胎。亦如之十月功圓，自然神聖，故曰十月胎圓入聖基也。
　　莫把孤陰為有陽，獨修一物轉贏廷。勞形按引皆非道，鍊炁餐霞總是狂。
　　陽裹陰精，己之真精也，是一也。精能生炁，炁能生神，榮衛一身，莫本於此。油盡燈滅，髓竭身亡。此言精炁實一身之根本也，奈何此物屬陰，如朱砂內含水銀，亦如木中之生火，火性好飛，易失難擒，不受鍊制。若不得混元真一之陽丹以伏之，無由凝結以成變化。如只修此一物，轉見贏尫。况按引勞形皆非正道，餐霞服氣總是狂徒。設使吞日月之精華，光生五內。運雙關於夾脊，補腦還精。以致尸解投胎，出神入定，千門萬法，不過獨修一物而已。孤陰無陽，如雀雞自卵，欲抱成雛，豈可得乎。鍾離公曰：涕唾津精氣血液，七件元來盡屬陰。若將此物為丹質，怎得飛神貫玉京。一身之中，非惟真精一物屬陰，五臟六腑俱陰非陽。若然則可分心腎為坎離，以肝肺為龍虎，得乎。用神炁為子母，執津液為汞鉛，得乎。若執此等治身而求純陽之證，是猶去冷加冰，除熱用湯，飛龜舞蛇，愈見乖張。《參同契》曰：使二女共室，顏色甚姝，使蘇秦通言，張儀結媒，發辯利舌，奮為美辭，推心調諧，合為夫婦，弊髮腐齒，各不相知。以女妻女，以陰鍊陰，胡為乎而綑縊，胡為乎而化生。
　　舉世饅求鉛汞伏，何時得見虎龍降。勸君窮取生身處，返本還源是藥王。
　　真虎、真龍，二八是也。真鉛、真汞，二弦之炁是也。此道至簡至近至邇，但學者執僻堅認傍門，不識其類，妄求鉛汞。胡不知仙翁直指汞鉛所產川源之處，窮己之身根，從何來，命從何立，反此之中，還此之源，即真龍、真虎自降，真鉛、真汞自伏。非藥中之王，孰能與於此者哉。近世或者以混元小藥擬議金丹，如接竹點月，不亦遠乎。後天地生有形有質者，皆非至藥，蓋形下者，非先天之道也。
　　不識真鉛正祖宗，萬般作用枉施功。
　　真鉛之要，二八為宗，此外皆非正道，既非正道，枉施功耳。
　　休妻饅遣陰陽隔，
　　夷門《破迷歌》曰：孤陰不是道，陰陽失宗位。王真人曰：學人剛強辭妻妾，不念無為無不為。高象先曰：或陽兮孤棲，或陰兮寡宿。此言偏陰偏陽，獨修一物，執此卻行房中御女之術，毀謗仙道，誤之甚矣。
　　絕粒徒教腸胃空。
　　《破迷歌》曰：休根不是道，死復作餓鬼。誠哉，是言也。
　　草木金銀皆滓質，霞雲日月屬朦朧。更饒吐納並存想，總與金丹事不同。
　　此歌言後天地生滓質之類，易遇難成，烏可與金丹同日而語耶。
　　五言一首以象太一之奇
　　女子著青衣，郎君披素練。
　　女子著青衣，女子者，龍之弦炁也，陽中之陰，故曰女子，又曰木姬。生於青龍，故著青衣。郎君者，虎之弦炁也，陰中之陽，故日金郎。生於白虎，故披素練也。
　　見之不可用，用之不可見。
　　有質可見者，後天地生滓質之類也。以其有質，故可見而不可用也。無質可觀者，初弦二無是也，故雖不可見而可用也。
　　恍惚裹相逢，杳冥中有變。
　　恍惚杳冥者，混元真一之炁也，生於天地之先，不可測度。恍惚中有物者，龍之初炁界也。杳冥內有精者，虎之初弦炁也。因二弦之炁在於恍惚之中，杳冥之內。有精者，虎之弦炁也。有物者，龍之弦炁也。恍惚杳冥，綑縊磅磚，故得真一兆靈而有變也，此無質而生有質也。
　　一霎火焰飛，真人自出現。
　　真人者，金丹也。聖人移一年炁候攢在一箇時辰中，又於一箇時辰中分為六侯，只於兩侯之中，用火煅煉，立得真一之精，結成一黍，現在北海之中，豈非一霎時火而真人出現乎。此道至妙，非遇仙師親傳口訣，其孰能與於此哉。仙翁蓋謂金丹一粒雖是太極之炁變，若不因二弦之炁相交，不能成丹。丹者，土也。龍虎與二弦炁共成四象也，四象會於中官而為五行。
　　太上歌曰：五行只是藥，四象不可越。是以五行四象和會而成丹。此五言四韻，寓意太一含真氣之奇妙也。
　　悟真篇注釋卷上竟
　　悟真篇註釋卷中
　　象川無名子翁淵明註
　　夫虛無大道肇生一炁，一炁判為陰陽。故至陽之炁輕清覆冒於上，謂之天。至陰之炁重濁負載於下，謂之地。積純陽之炁飛升於天者，仙也。積純陰之炁沉淪於地者，鬼也。稟一陰一陽之炁，不升不沉之軀，處乎天地之中，可仙可鬼也。是故人能知修鍊，剥盡群陰而形化為純陽之炁，則升仙矣。不知修鍊，日耗元陽而體化純陰之炁，則下鬼矣。《易》曰：本乎天者親上，本乎地者親下。則各從其類也。是以聖人仰觀俯察，知人稟天地之秀氣，為靈貴之最者，故假真陰、真陽之物，奪先天地之一炁以為丹，餌歸丹田炁海之中，以御一身天地後生之炁，則一身之無翕然歸之，若萬邦之朝人主，眾星之拱北辰也。知人因父母交感之情而有其身，是以盜陰陽純精之炁以為化基，號曰陰符、陽火。循環六十卦中，周而復始，回七十二侯、二十四炁於一日一夜之中，奪得四千三百二十年之正炁，輻奏於丹田炁海之中，溫養子珠，子珠則處中官无為而制其外，故得外接陰陽符火，內生真一神軀。十月脫胎，形化純陽之无，飢渴無能撓，寒暑不能侵。是以富國安民之法，夫國者，喻身也。民者；精炁也。民為邦本，本固邦寧。邦苟無君，則民何歸。君苟無臣，則國罔治。是以聖人以丹為君，以火為臣。丹火相須，君臣慶會，則天下平治。精民安樂，則一身之國富也。《西華經》曰：精完炁足，是為富國安民。正在餌金丹之後。是以仙翁繼迷絕句六十四首，按《周易》諸卦者，以明運火爻之計也。又續添《西江月》一十二首，以象沐浴共有一十二月之功也。此愚所以分為中卷，以明運火富國安民之意。蓋修丹之次序，當如此焉耳。 
　　絕句六十四首
　　赫赤金丹一日成，古仙垂語實堪聽。若言九載三年者，盡是推延款日程。
　　金丹大藥，下功不逾半箇時辰，立得金丹服餌。此言一日者，聖人移一年炁侯於一月之中，又以一月炁候移於一日之內，復以一日作用移在一時之中，此大槩而言之，通作一日也。仙翁曰：以時易日，發神功是也。金丹入口，立躋聖地。喻明驗如此之速，豈三年九載，遷延歲月，以款日程耶。
　　先把乾坤為鼎器，次搏烏兔藥來烹。既軀二物歸黃道，爭得靈丹不解生。
　　古歌曰：日月本是乾坤精，萬象森羅著甚明。聖人以乾坤喻為鼎器，以日月喻為藥物。且乾坤即是真龍、真虎，藥物乃是龍虎之弦炁也。魏公曰：鼎鼎元無鼎，藥樂元無藥。聖人假名託象，立喻如此也。其要只在真龍、真虎初弦二炁交姤煅鍊，真一之精結於北海中官之內而已。故仙翁云：既軀二物歸黃道，爭得靈丹不解生。黃道即中官凝結之處也。
　　取將坎位中心實，點化離宮腹內陰。從此變成乾健體，潛藏飛躍盡由心。
　　離卦 外陽內陰，坎卦 外陰內陽，以外陽點內陰，即成乾卦 。金母是至陽之炁，號曰陽丹，結在北海中官，取來點己陰汞，化為純陽之體。然後運火，抽添、進退，俱由在我心運用也。或者以圭丹為坎中一畫，卻與金丹大藥雲泥護隔矣。殊不知是後天滓質之物，非先天之一炁也。
　　離坎若還無戊己，雖含四象不成丹。只綠彼此懷真土，遂使金丹有反還。
　　《參同契》曰：離己日光，坎戊月精。離己象龍之弦炁，坎戊象虎之弦炁。戊己是土之一體，分居龍虎二體，故彼此各有真土也。龍虎苟無土炁，安能合并而使四象入於真土而成丹哉。只綠彼此各懷土炁，是以龍虎交而戊己合也，四象會而丹成，故有反還之道矣。
　　日居離位反為女，坎配蟾宮卻是男。不會箇中顛倒理，休將管見事高談。
　　日中烏屬陰，故曰離女。月中兔屬陽，故曰坎男。談不及此，如以管窺天，何所見之小。
　　震龍汞自出離鄉，兌虎鉛生在坎方。二物總因兒產母，五行全要入中央。
　　汞為震龍屬木，木生火，故木為火母，火為木子，此常道之順也。及乎朱砂屬火為離，汞自砂中生，卻是火反能生木，故曰兄產母也。太白真人歌曰，五行頻倒術，龍從火裹出是也。夫鉛為兌虎屬金，金生水，故金為水母，水為金子，此常道之順也。及乎黑鉛屬水為坎，銀自鉛中生，卻是水反能生金矣，故曰兒產母也。又歌曰，五行不順行，虎向水中生是也。仙翁所以言鉛生在坎，不言銀生者，蓋鉛中銀謂之真鉛，又曰水中銀，故取真鉛而言之，是以言鉛而不言銀也。二物互相生產而成四象，會合中官而成五行，五行會而金丹。結矣，故曰五行全要入中央也。
　　卦中設象本儀形，得象忘言意自明。後世迷徒為泥象，卻行卦炁望飛升。
　　卦者，火之筌蹄也。因魏公讀《易》悟金丹作用與易一同，故作《參同契》，演《易》象以明大丹，開示後人，故喻乾坤為鼎器，象己愎中靈胎神室。又以坎離為藥物，象已鉛汞在靈胎神室中也。乾坤為眾卦之父母，坎離為父母真精，故以此四卦居於中官，猶靈胎鉛汞在丹田中也。處中以制外，故四卦不係運轂之數。其餘諸卦並分在一月之中，搬運符火，始自屯蒙，終於既未，周而復始，如車之輪運轉不已。一日兩卦直事，三日計六十卦，連乾坤、坎離四卦，共六十四卦，總計三百六十四爻，以象一年并閏餘三百八十四日也。又象金丹二八一斤之數，計三百八十四銖。盡皆比喻設象。如此學者觀其卦象，悟火之作用可也。既明火侯，卦象皆可以忘而無用也。今學者反迷此而行卦氣，勞形，苦思而望飛升，不亦悲乎。得魚忘筌，得兔忘蹄，今反執筌蹄為魚兔，去道逾遠矣。
　　嚥津納炁是人行，有物方能造化生。鼎內若无真種子，猶將猛火煮空鐺。
　　世所謂學嚥津服炁者，皆是天地後生之物也，非真服炁也。夫真服炁者，先伏而後服也。伏炁不服炁，不服須伏氣，服炁不長生，長生須伏炁是也。夫真一之炁，混於杳冥恍惚之間，難求難見，聖人以法伏之，故得杳冥中有物，恍惚中有精，以此精物變鍊成丹，服歸丹田之中，則萬化生也。故曰有物方能造化生物者，真種子也。若無此真種子，萬般作用，勞而無功，是猶大火煮空鐺，不久俱敗壞矣。
　　華嶽山頭雄虎嘯，扶桑海底牝龍吟。黃婆自解相媒合，遣作夫妻共一心。
　　華嶽是西山象，虎也。雄虎者，乃虎之弦炁也，陰中之陽，故號為雄虎也。扶桑是海底日出之處，以象龍者也。牝龍者，乃龍之弦界也，陽中之陰，故號為牝龍。二物相隔，分位東西。媒者，黃婆能使交合結為夫妻，共同一心，以產黃芽也。
　　調和鉛汞要成丹，大小無傷兩國全。
　　驅龍則火汞飛揚，駕虎則水鉛閃爍。綑縊造化以立，先天和炁結成，何傷之有，是以大小无傷兩國全也。龍大虎小，陽尊陰卑之義也。
　　若問真鉛何物是，蟾光終日照西川。
　　金丹因上下兩弦金水結成，號曰真鉛。蟾光者，金水之精，屬陰也。照者，與日交光之義也，象陰陽交合之道。西是金之方，正得八月之中炁。川者，水也。聖人於八月十五日金水二炁，感結真一之精，故曰蟾光終日照西川也。
　　不識陽精及主賓，知他那箇是疏親。房中空閉尾閻穴，誤殺閻浮多少人。
　　鍾離曰：四大一身皆屬陰，不知何物是陽精。精是真一之炁，至陽之物，名曰陽丹也。己身內真屬陰，為一身之主，以養一體。其陽丹自外來，以制己之陰汞，則是丹反為主，而己汞反為賓。二物相戀，結成金砂，自然不走，然後加火鍊成金液還丹。故知陽丹在外謂之疏，己真炁在內謂之親。反此親疏，以定賓主，道可成也。迷徒不達此理，卻行御女之術，強閉精炁，而曰鍊陰丹，將欲延年，如以薪救火也。經曰：火生於木，禍發叉尅。誤人之甚，可不慎歟。
　　用鉛不得用凡鉛，用了真鉛也棄捐。此是用鉛真妙訣，用鉛不用是誠言。
　　凡鉛，即後天滓質之類也。真鉛，是真一之炁也。夫人精炁日逐飛散，无由凝結而成聖胎，故聖人鍊真鉛以伏之，使凝結成砂，日逐運火，漸漸添汞，汞炁漸多，鉛炁漸散，添汞减鉛，其妙如此。十月火足，六百卦終，鉛炁飛浮，如明窗中塵，片片飛浮而去。九載抱一，鉛炁浮盡，只留得一味乾水銀也。鉛盡汞乾，鉛盡汞乾化為金液大還丹，體變純陽，與天齊壽，故曰用了真鉛也棄捐也。用鉛不用之句，豈虛誕哉，聞道至此，當明心於天，曰：師恩難報。誓成道以答師恩，若負師，如負天也。
　　竹破還將竹補宜，覆雞當用卵為之。萬般作用徒勞力，爭似真鉛合聖機。
　　竹器破矣，用金木之物補，可乎。亦必以竹補之，然後器用完矣。雛將覆矣，以土石之物抱之，可乎。亦必以卵覆之，然後轂育生焉。陶真人曰：竹斷須竹續，木破須木補，屋漏以瓦蓋，人衰以類主。修真若非同類之炁，徒施工巧，謾勞力矣。《參同契》曰：同類易施功，非類難為巧，欲作服食仙，當以同類者。蓋人稟天地之秀炁而有生，真鉛是天地之母炁，託同類之物孕而有之，故真鉛為母炁，我精炁為子炁，豈非同類之至妙。曷以臻此，聖人之深機、自然之要道也。
　　藥逢炁類方成象，道合希夷即自然。一粒金丹吞入腹，始知我命不由天。
　　有物混成，先天地生，聖人強名曰混元真一之炁。視之不見，聽之不聞，搏之不得，聖人以同類二八初弦之炁，感而遂通，降靈成象，於空玄之中，一粒如黍，取而餌之，立乾己汞，化為純陽之軀，與天地齊年。朝元子曰：死生盡道由天地，性命元來屬汞鉛。此非我命在我不在天乎。
　　道自虛無生一炁，便從一炁產陰陽。陰陽再合生三體，三體重生萬物張。
　　道本虛，而實形之。道本無，而有形之。形則生焉，一生二，二生三，三生萬物。萬物莫不負陰而抱陽，冲炁以為和，方其未形，沖和之炁不可見也。及其既形，輕清之炁為陽，重濁之炁為陰，故陽天為父，陰地為母。二炁綑縊，兩情和合，合成三體，謂之三才，曰天、曰地、曰人。《易》曰：天地綑縊，萬物化醇。男女媾精，萬物化生。聖人探斯之賾而知源，窮斯之神而知化，故能反其本、還其源，顛倒陶鎔，逆施造化，賊天地母炁為丹，盗陰陽之精無為火，鍊形反歸於一熙，鍊熙復歸於虛無，故得身與道合，微妙玄通，變化無窮，隱顯莫測，號曰真人。雪山一味好醍醐，傾入東陽造化爐。　　雪山，白色，西方之象，即金丹也。金丹一粒，味若醍醐，取而餌之，入我丹田造乎爐中，鍊成聖胎也。
　　若過崑崙西北去，張騫始得見麻姑。
　　崑崙山在海水中，我身崑崙亦在下元水海中，生狀若崑崙山，實發火之處也。崑崙山有門，謂之玄門，即天門也。天門在西北方乾位，仙翁曰種在乾家交感官是也。所以西北去，則張騫見麻姑矣。張騫象乾卦，為陽火也，又象真汞。麻姑象坤卦，為陰符，又象真鉛。此言若過崑崙發火，自玄門而入，則鼎內真鉛始見真汞而有變化也。方其真胎內融，真火外接，坤策併乾策，陰水逐陽符，兩火交通，鉛汞迎合，神仙之道根本於斯。張騫之乘搓，至月官而遇女宿者，比喻陰陽相會之意而言之耳。
　　姹女從遊自有方，前行須短後行長。
　　姹女者，汞也，謂之汞火遊從有方。前行者，外藥之作用也。後行者，內藥之作用也。有此兩用，故曰遊從自有方也。聖人下功鍊丹之初，運汞火不出半箇時辰，立得真一之精而吞餌之，故曰前行須短也。及乎服丹之後，運己汞火，卻有十月之功，故曰後行長也。
　　歸來卻入黃婆舍，嫁箇金公作老郎。
　　黃婆內象，即金胎土釜是也。金公，真鉛也。老郎，純陽之象也。真汞因外運火，飛入神室之中，配合真鉛，相交相戀，化為純陽之體，故曰嫁箇金公作老郎也。歸來者，取其收功之意也。
　　用將須分左右軍，饒他為主我為賓。勸君臨陣休輕敵，恐喪吾家無價珍。
　　此明火候作用也。將者，火也。左為文，右為武。聖人縮一年之火候於一月之內，縮一月火候於一日之中。自子至巳六時屬陽，象春夏發生之德，故為文居左，謂之陽火也。自午至亥六時屬陰，象秋冬肅殺之刑，故為武居右，謂之陰符也。饒他為主我為賓者，則是守雌而不守雄也，持靜而不爭也。夫主為陽而雄，好爭也。賓為陰而雌，好靜也。此
　　慮險防危、敬畏之意也。兵法曰：以逸待勞，又曰：制人而不制於人，此之謂也。道之用在乎火，火之用在乎人，喻如賓之見主，進退恭謹，不敢妄動也。運火之士，不可不知此矣。夫運火者，先定刻漏，以分子午。次接陰陽，以為化基。般六十四卦於陰符，鼓二十四炁於陽火，天關在手，地軸存心。回七十二侯之要津，攢歸鼎內。奪三千六百之正氣，輻奏胎中。運用有方，抽添有序，動則防危盧險，非敢差忒毫分，故得外接陰陽之符，內生真一之體。苟或用心不恪，節候差殊，致使姹女逃亡，鼎內靈胎不結，還丹無價之寶失矣。今也臨陣，可不守雌而輕敵者乎。
　　西山白虎性猖狂，東海青龍不可當。兩手捉來令死鬥，化成一塊紫金霜。
　　此言外象，已釋在前四韻第三篇中。紫金霜，即金丹也。海蟾公曰：左手捉住青龍頭，右手拽住白虎尾，一時將來入口吞，思量此物甚甘美。算來只是水中金，始達玄微真妙理。此其證也。以兩手作兩獸者，非也。
　　前弦之後後弦前，藥味平平炁象全。採得歸來爐裹煅，鍊成溫養自烹煎。
　　月至三十日，陽魂之喪盡，陰魄之水盈輪，是以純黑而無光也，象 卦，故曰晦。此時與日相交在晦朔兩日之中，合體而行，同出同役。至初二日，因感太陽之光而有孕，漸漸相離。至初三日日沒時，即現蛾眉於庚上，於純陰輪中生一陽光，魄中魂生，象震 卦，此時陽魂之金初生，藥苗新也。至初八日，二陽生，象兌 卦，此時魄中魂半 ，其平如繩，故曰上弦也。此弦之前屬陽，其後屬陰，陰中陽半，得水中之金八兩，其味平平，其炁象全也。至十五日，三陽備，象乾 卦，此時陰魄之水消盡，陽魂之金盈輪 ，是以團圓純陽而無陰也，故曰望。陽極則陰生，故十六日於純陽輪中生一陰 ，魂中魄生，象巽 卦。漸漸缺至二十三日，二陰生，象艮 卦，此時魂中魄半也 ，其平如繩，故曰下弦也。此弦之前屬陰，其後屬陽。陽中陰半，得金中之水半斤，其味平平，其炁象全也。聖人採此二八，擒歸造化爐中煮煅，真一炁變成黍米，吞歸腹內，溫養烹煎而成金液還丹。全籍陰符、陽火，進退抽添，毫髮差殊，丹道不成也。仙翁於此章叮嚀反復，使自烹者，良有旨哉。
　　先且觀天明五賊，次須察地以安民。民安國富方求戰，戰勝方能見聖人。
　　五賊者，在天為五星，在地為五嶽，在神為五帝，在隅為五方，在人為五臟，在行為五常，在物為五行、五色、五炁、五音、五金、五味、五穀，是賊也。經曰：天有五賊，見之者昌。人能見此而逆修之，則宇宙在乎手，萬化生乎身也。察地之理，莫大乎安民，民為邦本，本固邦寧而國富矣。聖人以身為國，以精炁為民，以火為臣，以丹為君也。吾儕若能親擒五賊而逆修之，盗陰陽而化之，則真一之精可奪，己之陰汞立乾，精固
　　炁牢，求戰必勝，是以運火無殆。十月功圓，脫胎神聖而為真仙子，故曰戰勝方能見聖人也。
　　日月三旬一遇逢，以時易日法神功。守城野戰知凶吉，增得靈砂滿鼎紅。
　　太陰、太陽一月一合，聖人則之，縮一月之侯在於一日，移一日之侯分於一時。般運符火則守城沐浴，罷攻野戰則龍虎交鬬。神功者，進火之度也。苟或陰陽錯亂，日月乖戾，外火雖動而行，內符閑靜不應。几有道之士，進火退水知吉知凶，旋斗歷箕暗合天度，自然靈胎密運，神鼎增輝。
　　陰符寶字逾三百，道德靈文滿五千。今古上仙无限數，盡於此處達真詮。 
　　二經為羣經之管轄，諸子之樞紐，古今達道，盡由斯得也。
　　八月十五玩蟾輝，正是金精盛壯時。若到一陽纔起復，便堪進火莫延遲。
　　八月十五日，正是金水生旺之時，一陽來復，半夜子時也。內外二丹，火工並進，不可延遲，失於時節。
　　玄牝之門世罕知，指他口鼻妄施為。饒君吐納經千載，爭得金烏搦兔兒。
　　經曰：玄牝之門，是謂天地根。綿綿若存，用之不勤。妙哉，至言也。舉世莫能知此，非真人指示，孰能曉了。近有葉文叔以兩腎中間為混元一穴，排拉他說，尤甚非也。玄牝二物，豈可一穴言之。自開闢以來，若無此二物，安能有萬物哉。故因內外二丹從此而立，聖人祕之，曰偃月爐、懸胎鼎也。金烏即金丹也。金丹制我汞，如貓伏鼠，似烏搦兔，不能迯遁。若以口鼻為玄牝，直饒千載吐納，轉見旭䓖羸矣。
　　休將死戶為生戶，莫執生門號死門。若會殺機明反復，始知害裹卻生恩。
　　陰陽五行，順之則生，逆之則死，此常道也。庸人詎知有不生之生則長生，不順之順為至順。若能明此反復之理，害裹生恩，男兒有孕也。殺機者，盗機也。
　　月纔天際半輪明，早有龍吟虎嘯聲。便好用工修二八，一時辰內管丹成。
　　月之半輪者，一八之數也。仙翁指示龍虎各有一八之數，合成二八也。道之妙用都在一時辰中，此時水源至清，有炁無質也。一年之中，止有一日。一日之中，止用一時。一時之中，分作六候，下功不逾兩候，金丹立成。尚餘四侯，別有作用。此乃天機，不書竹帛，口傳心授。仙翁通作一時而言之，故曰一時辰內管丹成也。葉文叔不達此理，妄意解釋，有言藥成於一時，非盡用一時。茫然不知所歸，私意揣度也，可笑之甚。若非止用一時，是將欸日程也，奚為至簡至易耶。妙矣哉，此道非人間可得而聞矣。謹按南龜子《大丹火記》曰：伏睹聖人始於下工之際、造鉛之初，盜三元一大周天之炁，奪二千零七十三萬六千之正炁，聚於乾坤之鼎，會於生殺之舍，天地之數奪盡，日月之數奪盡，龍虎之數奪盡，生成之數奪盡，陰陽五行之數奪盡，擒在一時辰中，制造聖丹一粒，其大如黍，其重一斤，至靈至聖，至尊至貴，為天地之元精，作一身之主宰。可謂賊天賊地，賊陰賊陽，宇宙在乎手，萬化生乎身，成至真仙子，賓于上帝。故我仙師有言一時辰內管丹成，豈虛語哉，此其證也。
　　火生於木本藏鋒，不會鑽研莫強攻。禍發只因斯害己，要能制伏覓金公。
　　經曰：火生於木，禍發爻尅。精生在身，情動必潰。不會鑽研斯害己呂公曰：火燒七戶密閉牢，莫教燒破河車路。要能制伏，須藉金公。《參同契》曰，將欲制之，黃芽為根是也。
　　安爐立鼎法乾坤，煅煉精華制魄魂。眾散綑組為變化，敢將玄妙託言論。
　　積諸陽炁為天在上而不潤下，積諸陰炁為地在下而不炎上，則天地不交也。不交，焉能生萬物哉。蓋天雖為至陽之物，而有一陰之炁，故能降地。地雖為至陰之物，而有一陽之炁，故能升天。二炁綑縊，萬物化醇，因以炁交合遂成變化也。金丹之道，安爐立鼎，煅煉精華，以制魂魄，莫不法為天地也。《子母歌》曰：情交無用藥，炁合無言說是也。金丹以炁為類，結而成變化也。始自無生有，復自有生無，是以變化無窮，此乃天機，安敢饒舌，自取輕泄漏慢之愆尤哉。
　　坎電烹轟金水方，火發崑崙陰與陽。二物若還和合了，自然藥熟遍身香。
　　坎電者，水中之火，謂之陰符，即虎之弦炁也。金水方者，西北乾位，即龍是也。西方又是天門，謂之玄門也。此言虎以陰中之火，烹爍乾龍，龍即發崑崙火應之，二火相併，真一之精自然疑結，即時採餌，百骸俱理，香且美矣。《參同契》曰：金砂入五內，霧散若風雲，薰蒸達四肢，顏色悅好。鬢髮皆變黑，更生易牙齒。老翁反丁壯，耆嫗成姹女。此非真香滿身乎。既餌丹後，運陰陽符火，虎以陰中之火爍其玄門，龍發崑崙之火以應之。二物和合了，金液還丹自然香熟，遍身增輝，香且美矣。詩言內外二丹法象。
　　要得谷神長不死，須憑玄牝立根基。真金既反黃金室，一顆圓光永不離。
　　《易》曰：陰陽不測之謂神。無形者，感而遂通，若谷之應聲，故曰谷神。夫神因炁而立，炁因精而生。精能生炁，炁能生神，故神炁為一身之主宰，一身為神炁之官府。形不得神炁不生，神不得形器不立。三物相須，故始能生也。若欲長生，須憑玄牝。根基始立，然後長生可致矣。萬物莫不由此二物而生，還因此二物而死。實為天地之根，五行之祖，陰陽之蒂，萬化之基。聖人憑此以成外丹，籍此以就內藥。故得真一之精反於黃金之屋，變現一顆靈光，化身為炁，化炁為神，形神俱妙，與道合真，隱顯莫測也。
　　三才相盗食其食，道得神仙隱此機。萬化既安諸慮息，百骸俱理證無為。
　　天地以四時相盗萬物，故有榮有悴而不長榮。萬物以五味盗人，故有生有死而不長生。人以五行盜萬物，故有壞有成不能長存也。三盗
　　既宜，三才既安，是以有盛有衰，有生有死，有榮有悴，有晝有夜，有往有來，有出有沒，有廢有興，有物有我，有是有非，紛紛而起，循環無窮而不可測者，自然之道也。若能混此三盗而一之，反其機而執之，逆其時而食之，則百骸俱理而萬化安，萬化既安則諸慮俱息。
　　否泰纔交萬物盈，屯蒙受卦禀生成。此中得意休求象，若究羣爻謾役情。
　　冬夏二至為一陰一陽之首，子午二時為一日一夜之元。聖人運動陰符、陽火，協天地、陰陽、升降之道，日月往來之理，攢簇四時、八卦、七十二候、二十四炁，環列鼎中而成真一之體，其理甚簡，其功不繁，无得妄為，故託諸卦象。分擘一月三旬中，以闡玄機，以明火用。爻象者，荃蹄也。屯蒙為眾卦之首，以象運火生成之始，造化禀受妝源，故朝以屯，暮以蒙，作用炁過如此而已矣。至若天地陰陽之升降，於四時之中，二月春分之節，陽升到天地之中，陰陽相半，不寒不熱而溫，故為泰卦 ，亦如月之上弦氣候也。此時陰陽二炁自然相交，聖人不進火候，謂之沐浴也。八月秋分之節，陰炁降到天地之中，亦陰陽相半，不熱不寒而凉，故曰否卦 ，亦如月之下弦氣候也。此時陰陽二炁亦自然相交，聖人不進水侯，亦謂之沐浴。若於此四卦中得意，何必紛執羣爻，勞心疲思哉。仙翁慈悲，直指其捷徑之如此。
　　俗謂常言合聖道，宜向其中細尋討。能將日用顛倒求，大地塵沙盡成寶。
　　真鉛、真汞不離常言、俗語、日用之間，顛倒修之，大地俱成至寶。古詩曰：朝朝只在君家舍，日日隨君君不知。
　　天地盈虛自有時，審能消息始知機。由來庚甲申明令，殺盡陰尸道可期。
　　天地盈虛有時者，蓋天地相去八萬四千里，冬至日地中有一陽之炁上升，一日升四百六十里二百四十步，五日為一候，三候為一氣，三炁為一節，二節為一時，即春分日也。計九十日，陽炁共升到天四萬二千里，正到天地之中，此時陰中陽半，為泰卦，其炁變寒為溫，萬物發生之時，為春。自此之後，陽炁升入陽位，亦如前說，漸漸升到夏至之日，並前計一百八十日，共升八萬四千里，乃到天也，此時陽中有陽，為乾卦 ，純陽也。其炁變溫為熱，故曰夏。萬物茂盛盈滿之時，故曰盈也。夫熱極則陰生，故夏至日一陰自天降，亦一日降四百六十里二百四十步，亦五日為一侯，三候為一炁，三炁為一節，二節為一時，即秋分也。計九十日陰炁共降四萬二千里，正到天地之中，此時陽中陰半，為否卦。其炁變熱為凉，萬物結實之時，為秋分。自此之後，陰入陰位，亦如前，漸漸降到冬至之日，并前計一百八十日，其炁降八萬四千里乃到地，此時陰中有陰，為純陰坤卦 ，其炁變凉為寒，故曰冬。萬物收藏之時也，故曰虛也。天地盈虛，因月而見。月從日生，初三日震庚生形，初八日兌丁成弦。十五日乾甲周滿，天地盈之時也。十六日巽辛受統，二十三日艮丙守弦。三十日坤乙消滅，天地虧之時也。聖人消息天地，盈虧之機，移一年炁侯在一月之中，以初一日為冬至，分兩日半為三十時，以當一月炁候。故初三日，月現蛾眉於庚上。初八日上弦，陰中陽半，即春分日也。至十五日，得四月節炁，為純陽，故月圓滿，陽炁盈輪，故曰盈也。此夕月出甲方，至十六日一陰生，漸缺沒於庚上，為夏至。二十三日為下弦，陽中陰半，象秋分日也。至三十日得十月節炁，為純陰炁滿輪，故曰虛也。此日之旦月轉在甲，與日相交，復生陽光，循環不已。運動陰符陽火，一一依天地盈虛、升降，循環六十四卦，由庚及甲圓缺之理，運轉抽添，亦猶人君申明號令，故曰殺盡陰尸道可期也。
　　歐冶親傳鑄劍方，耶溪金水配柔剛。鍊成便會知人意，萬里誅凶一電光。
　　歐冶先生鑄劍，天地遣神女為之侍爐，制以金水配以柔剛，鍊成誅剪妖邪，一電光頃，其靈如此。聖人鑄鼎亦如之，以天地為爐冶，以陰陽為水火，配以五行，制以神炁，鍊成之後，能曲能直，能柔能剛，能善能惡，能圓能方，心有所思，意有所適，飛揚誅剪，一電光頃，此乃自然神劍也。修丹之士若無此劍，猶取魚兔而無筌蹄也。仙翁託歐冶而言之，實謂玄珠罔象也。
　　異名同出少人知，兩者玄玄是要機。保命全形明損益，紫金丹藥最靈奇。
　　經曰：無名，天地之始。有名，萬物之母。又曰：此兩者同出而異名。方其無也，真一之炁為汞，不可見也，故為天地之始。及其有也，真一之炁如黍現於空玄，為鉛而可見也，故為天地之母。在天曰離、曰汞，在地曰坎、曰鉛，其本則同，其出則異，謂玄之又玄。上士至人執此兩玄之機，以明損益，以治諸身，則形可完，命可保也。所謂損者，五行順兮，常道有生有滅是也。所謂益者，五行逆兮，丹體長靈長存是也。吁，純陽紫金立乎天地之始，出乎天地之母，故曰紫金真藥最靈奇者，當知先師歎羨不盡之意也。
　　虛心實腹義居深，只為虛心安識心。不若鍊鉛先實腹，且教守取滿堂金。
　　虛心則無我，無我則萬法皆空，絲毫不立。實腹則鍊鉛乾汞，汞乾形化，與道冥一而無形矣。二理俱妙，殊途同歸，非大聖人不能識此。守取滿堂金者，乃一身中之精炁神也。修真之士，未鍊鉛以乾汞，其腹未實，其心未虛，則無搖汝精，精少，還丹不成也。
　　大藥修之有易難，也知由我也由天。若非積行施陰德，動有群魔作障綠。
　　魔障在天，修持在我。陰德不施，觸途有礙。
　　黑中有白為丹母，雄裹懷雌是聖胎。太乙在爐宜慎守，三田聚寶應三台。
　　鉛中取銀，即為丹母。砂裹取汞，乃是聖胎。二物感化真一之炁精，結
　　在爐中，惟要精明炁候，恪守規模，不得毫分差忒，故得三性聚會，結成丹寶，上應三台也。
　　長男乍飲西方酒，少女初開北地花。若使青娥相見後，一時開鎖住黃家。
　　震為長男，即龍也。兌為少女，即虎也。北地，即陰物也。花陰炁，即虎之弦炁也，謂之鉛火。青娥，姹女也，即龍之弦炁，謂之汞火也。此言修丹之士，驅龍乍來就虎，故曰乍飲西方酒也。虎即開陰戶之花以就龍，若運青龍汞火與白虎鉛火相戀之後，一時封鎖會於黃家，而產真一之精也，故曰若使青娥相見後，一時關鎖住黃家也。
　　偃月爐中玉藻生，朱砂鼎內水銀平。只因火力調和後，種得黃芽漸長成。
　　偃月爐，陰爐也，中有玉藻之陽炁，即虎之弦炁也。朱砂鼎，陽鼎也，中有水銀之陰炁，即龍之弦炁也。金丹只因此陰陽二弦之火，調停和合之後，種得真一之芽，長在黃家，結成黍米也。
　　夢謁西華到九天，分明授我指玄篇。其中簡易無多語，只是教人鍊汞鉛。
　　高象先曰：思神不覺魂升玉京，上帝矜之，命西華夫人指示丹訣，其篇略曰：叔通從事，魏伯陽相將，笑入無何鄉。準《連山》作《參同契》，留為萬載丹中王。首日乾坤易門戶，乾道男兮坤道女，時人不識真陰陽，茫茫天下尋龍虎。其言甚多，只是教人明真龍、真虎，鍊鉛汞而已。
　　華池醼罷月澄輝，跨箇金龍訪紫微。從此眾仙相識後，海潮陵谷任遷移。
　　華池，丹也。飲罷，功圓脫胎神化，肌膚若冰雪，綽約若處子，形容如秋月，御炁乘雲，遊手无極，飽觀塵世，海變桑田，桑田變海也。
　　未鍊還丹莫隱山，山中內外盡非鉛。此般至寶家家有，自是時人識不全。
　　龍不在東溟，虎不在西山，家家自有，逆而修之，還丹可冀。山中陰寂，內外非鉛，鉛乃真陽之物，即不遙遠也。
　　縱識朱砂及黑鉛，不知火候也如閑。大都全藉修持力，毫髮差殊不作丹。
　　金丹造化，全藉金公。毫髮有差，千里懸隔。是以聖人傳藥不傳火也。
　　休泥丹竈費工夫，鍊藥須尋偃月爐。自有天然真火養，不須柴炭及吹噓。
　　葉文叔指兩腎中間為偃月爐，謬哉。靡肯自思己錯，更將錯路教人，不揣之甚邪。此爐之口仰開如偃月之狀而名之，乃北海也，元始祖炁存焉。內有自然真火，何柴炭吹噓之有。
　　一陽纔動作丹時，鉛鼎溫溫照幌帷。受炁之初容易得，抽添運用慎防危。
　　一陽纔動，乃初九潛龍之位，急宜運用，尅期可成，只一時內，又何在九年三載。孰不知下工之初，即赫赤金丹，大如黍米，收入黃庭，養成至寶也。鉛鼎者，乃洞陽金鼎，存於虛无杳冥之間，乃自然之鼎也。鉛者，先天虛元中物也。下手之後，鉛鼎溫溫，如火之攻，如雲之敷，和暢情性，彌漫海嶽。鉛若是真，不失家臣。是以鉛為宗祖，居玄牝之內，為天地之根，虛靜不能成，作用不能得，其道至妙。照幌帷者，修鍊時精光發溢，行持後秋毫可鎰，觀有藏府。受炁者，受炁之初，陰極陽生，得在受炁。防危者，失在抽添。知其幽隱，子細詳酌，無忽于時，運用防危，不可輕敵，故有抽添之患。天地妙炁，《易》象之法，豈不聞甲劍一揮，魔軍皆散，有調和也。
　　玄珠有象逐陽生，陽極陰消盡剝形。十月霜飛丹始熟，此時神鬼亦須驚。
　　金液還丹，煖之有象者，自冬至一陽子時進陽火，所以逐陽而生真精。夏至一陰午時進陰符，剝至十月霜飛之時，還丹始熟。脫胎神化為純陽之天仙，鬼驚神伏矣。
　　兔雞之月及其時，刑德臨門藥象之。到此金砂宜沐浴，若還加火必傾危。
　　兔二月為德，雞八月為刑。此兩月為沐浴之時，即宜罷火，加叉傾危，還丹走失矣。
　　契論經謌講至真，不將火候著於文。要知口訣通玄處，須共神仙仔細論。
　　《火記》六百篇，篇篇相似，出入貫串，與天合符。天之所祕，聖莫傳文。須遇真師，無自鹵莽也。
　　饒君聰慧過顏閔，不遇至人莫強猜。只為丹經無口訣，教君何處結靈胎。
　　千經萬論，惟布枝條。至道不繁，獨傳心印。未遇真師，縱聰明過於顏閔，徒自揣量，終不能凝結聖胎也。
　　要知鍊養還丹法，自向家園下種栽。不假吹噓并著力，自然果熟脫真胎。
　　此道甚近，家園下種，其近可知。若求非類，愈求愈遠。同類易施工，何著力之有。
　　四象會時玄體就，五方行處紫光明。脫胎入口通身聖，無限龍神暗聳驚。
　　龍虎纔交，即五行四象皆會矣。五行四象會合之時，真一玄體結成黍米，紫色光明。然後密運赤龍，奪歸入仰，吞入丹田，立通神聖，天地龍神盡失驚矣。
　　金公本是東家子，卻在西鄰寄體生。認得喚來歸舍養，配將姹女作親情。
　　此意已在前四韻第九篇中，今不欲重稈。都在作用法象之內，有陽中之陰復陽而又陰者，有陰中之陽復陰而又陽者。又有內藥陰陽水火，外藥陰陽水火。內三性，外三性。內五行四象，外五行四象。又有內外陰陽互用法象，反反復復不可名狀，吾儕默識心通可也。如未逢真旨，莫能洞曉其端。仙翁作是詩，明者舉一隅斯足矣。
　　萬物芸芸各反根，反根復命即長存。知常反本人難會，妄作招凶往往聞。
　　經曰：萬物芸芸，各歸其根。歸根曰靜，靜曰復命。復命曰常，知常曰明。夫人未生之前，冥然無所知，混乎至朴。及其生也，察之陰陽，受之父母，逆而修之，奪先天一炁以為丹母，賊陰陽真炁以為化基，鍊形反入於無形，鍊炁復還於至朴，鍊神與道而合真，故曰歸根復命即長存也。能知常道而反其本者，聖人也，是以長生焉。不知常道，眾人也，是以妄作招凶往往聞也。
　　赤龍黑虎合西東，四象交加戊己中。復媾自然能運用，金丹誰道不成功。
　　東，赤龍之弦炁也，名曰姹女。西，黑虎之弦炁也，名曰金公。二物亦猶砂中汞、鉛中銀也。赤龍、黑虎合兩弦之炁，即是南北東西四象交加於戊己中，結就一粒黍米。服歸丹田，卻運火自復卦子時起，首進陽火。至媾卦午時起，首進陰符。復媾是陰陽之元，為冬夏二至之節也。陰符、陽火自此筆始，抽添運用一一依法，勿令差殊，孰謂金母不成耶。
　　未鍊還丹須急鍊，鍊了仍當知止足。若也持盈未己心，不免一朝遭恥辱。
　　光陰迅速，時不待人。未鍊還丹，急須下手。既已鍊了，十月功圓，卻須抱元守一，持盈守城，不須用火。若不知足，持不已心，則反招禍辱矣。故鍾離公曰：丹熟不須行火候，若行火候叉傷丹。到此果能誠心見性，如達磨面壁九載，則道成矣。
　　始因有作人爭覓，及至無為眾所知。但見無為為要道，豈知有作是根基。
　　世有學釋氏修性之道，執一切有為皆是虛妄之語，以毀老氏修命之道。此知其一不知其二，窺見其門未陞其堂也。焉知修命之道，始則有作，鍊外藥而化形。中則有為，鍊形而化炁。終則無為自在，謂之抱一以識其心，以見其性，炁自歸神，神自合道，故形與神俱妙而不測，神與道合真而無形。形既無矣，何得謂之有形、有作、有為、有幻乎。安知其命非性耶，安知其性非命耶。．強自分別，曰性、曰命，混而一之，未嘗有異。故知有作乃至無作，有形乃至無形，斯道至矣，非中下之所知也。仙翁作是詩以勉後學，但見無為為要妙，而不知有為有作，實無為之根基也。一本云：筌蹄在手，莫我知也。到岸不須船，十月俄瞠視。凡聖雜朝市，魚龍混通衢，懊惱世間人，對面不相遇。
　　鑒形閉炁思神法，初出艱難後坦途。倏忽縱能遊萬國，奈何居舊卻移居。
　　鑒形、閉炁、思神之法，初學甚難，及至習熟，坦然無礙，瞬息之間，遍遊萬國，蓋其陰神善爽靈妙如此，奈何其形屬陰，易弊難固，不免投胎奪舍者也。
　　投胎奪舍及移居，舊住名為四果徒。若解降龍並伏虎，真金起處幾時枯。
　　投胎、奪舍、移居之法，謂之四果，修行屬陰神，為鬼仙，非陽仙也。若能驅龍、駕虎，鍊餌金丹，化形入於無形而為陽仙，始得形神俱妙，與道合真自不枯矣，豈比他陰神耶。故崔公云，靈光歸去入幽寂，死作陰冥善爽鬼是也。
　　釋氏教人修極樂，亦綠極樂是金方。大都色相唯玆實，餘二非真謾度量。
　　釋氏化人修極樂冷土者，修妙色真金之象也。近世誦佛號化人，謂之凈土，此為中下設耳，實大根大器之塵垢也。殊不知真極樂凈土，固在西方，咫尺不遠，彼處產育真金，其金一粒大如黍米，重一十六兩，故釋氏有丈六金身。人能鍊此真金餌之，立超聖地，化有形入於無形，聚則金相堂堂，散則入於空寂，變化無窮，著龜莫測，隨緣應感，無所不通，而其真身寂然未嘗有作，故謂之西方極樂。所以云大都色相唯玆實，餘二非真謾度量耳。佛自周末時入滅，數百年至漢明帝時，遣使取得骨來復埋在鳳翔，唐憲宗又掘出一經骨，豈知軒皇駕龍升天之至道者歟。
　　恍惚難求中有象，杳冥莫測是真精。有無由此自相入，未見如何想得成。
　　恍惚之中有物者，龍之弦炁也。杳冥之中有精者，虎之弦炁也。二弦有炁無質也，恍恍惚惚，杳杳冥冥，視之不見，聽之不聞者，真一之炁有靈而無形也。真一子曰：無者，龍也。有者，虎也。無者，汞炁也。有者，鉛精也。是知二弦之炁相交，故有因無感而生靈，故無因有激而成象，故得有無相因，遞互相入，乃得真一之炁凝結而成黍米，懸于空中，霞光照日。彼之兀兀坐思，塵埃心地，豈知此哉。
　　修行混俗且和光，圓即圓兮方即方。晦顯逆從人莫測，教人爭得見行藏。
　　被褐懷玉，和光同塵，剖破藩籬，無人無我，內外充親，取合俱泯，始合神仙行藏也。
　　又續添五首
　　休施巧偽為功力，認取他家不死方。壺內旋添留命酒，鼎中收取返魂漿。
　　《參同契》曰：同類易施功，非類難為巧。修真之士多執非類假偽之法，施功於己，而不肯下問他家同類不死之方。能於鼎中探取返本之陽丹，腹內旋添延命之汞火，二物真修身之至寶也。
　　禍福由來互倚伏，還如影響相隨逐。若能轉使生殺機，反掌之間災變福。
　　陽主生曰福，陰主殺曰禍。陰消陽長，陽極則陰生，互相倚伏，如影之隨形，響之應聲，此常道自然之理也。若能返此生殺互用之機而逆修之，則反掌之間災變為福，害中生恩，男兒有孕也。
　　敲竹喚龜吞玉芝，鼓琴招鳳飲刀圭。近來透體金光別，不許常人話此規。
　　竹乃虛心無情之義也，琴有正聲諧和之義也。龜乃黑虎也，鳳乃赤龍也。龍之弦炁曰玉芝，虎之孩炁曰刀圭。此言龍虎皆是無情之物也，而能相交，故曰敲竹，乃二物相擊之義也。龍虎相交結為夫婦而和諧，故曰鼓琴也。龍虎交，則二弦之炁相吞相啖而鍊成金丹，光透簾帷，即時探取，餌歸丹田，制己陰汞，然後虛心運火，諧和陰陽，合乎呼吸。以呼吸運用神炁，聚散水火。以水火鍊養胎息，綿綿若存，游泳坎離，交感而生金液也，故曰凡運火之際，忽覺夾脊真炁上沖泥丸，瀝瀝有聲，似有物觸上腦中，須臾如雀卵顆顆自腭上入重樓，若冰酥甘美，其味無比。如有此狀，乃得金液還丹之道。徐徐嚥下丹田，綿綿不輟，五藏清虛，暝目內視有光如燭。五藏中有萬道金光出體，如火輪雲霧，盤旋罩身，粲然奇異，豈與塵埃輩比肩哉。
　　了了猿心方寸機，三千功滿與天齊。自然有鼎烹龍虎，何必擔家戀子妻。
　　世情濃後，道心難以知，人人擔家而愛戀子妻也，不知返本源之道矣。仙翁嗟念，故作此時，以警修真之士云耳。
　　饒君了悟真如性，未兔拋身卻入身。縱此變新修大藥，迥超無漏作真人。
　　大用未現前，大法未明透，一毫滲漏，拋身入身。若圓明照了，飽鍊金丹，道成十極，號曰真人。
　　西江月一十三首
　　仙翁曰：西者，金之方。江者，水之體。月者，藥之用也。
　　內藥還如外藥，內通外亦須通。丹頭和合略同，溫養兩般作用。
　　夷門《破迷歌》曰：道在內安爐，立鼎卻在外道。在外離坎，汞鉛還在內。此明內外二藥也。夫外藥者，金丹是也。造化於二八爐中，不出半時，立得成就。夫內藥者，金液還丹是也。造化於自身之中，直待十月足，方能脫胎成聖。觀內外二藥，和合丹頭，作用之法，雖略相同，及其用功、火候，實相遠矣。吾儕下功之日，內外和合丹頭之際，防危慮險，毫分無武可也。敬之敬之。
　　內有天然真火，鼎中赫赫長紅。外爐增减要勤功，妙絕莫過真種。
　　內藥雖然真火在土釜中，赫然長紅，若不憑外爐勤功，增添抽减運用，無令差忒，庶免危殆也。然內外真火變化無窮者，實藉真鉛之妙也。此寶偏能擒汞，不使飛走。或有不達此理，卻言內藥以真火烹鍊，外藥假凡火增减，如以管窺天，可付一笑。殊不知內外雖異，其用實同，道不二也。所言內外者，人之一身稟天地秀氣而有生，託陰陽鑄冶而成形，故一形中，以精、氣、神為本。神生於炁，炁生於精，精生於神。然此三者，後天地生之一炁，至陰之物，修真之士若執此一身而修鍊，無過精、炁、神三物而已。奈何三物一致，俱後天地生，純陰無陽，安能出乎天地之物外耶。仙翁所以言獨修此物轉贏旭䓖。鍾離公曰：涕唾津精炁血液，七件由來盡屬陰。又曰：獨修一物是孤陰。真一子曰：孤陰不能自產。《參同契》曰：牝雞自卯，其雛不全。聖人知己身之炁後天地生，乃屬陰物，難擒易失，故採先天一炁，以真陰、真陽二八同類之物，擒在一時辰內，鍊成一黍至陽之丹，號曰真鉛。造化在外，故曰外藥。以陽丹擒己陰汞，猶貓捕鼠。陽丹是天地之母炁，己汞是天地之子炁，以母炁伏子炁，豈非同類乎。此造化在內，故曰內藥。仙翁曰：藥逢炁類方成象，道合希夷即自然。真一子曰：未有天地混沌之前，真鉛得一而生，漸生天地、陰陽、五行。《參同契》曰：先天地生，巍巍高尊。此皆證金丹先天一炁也。以先天陽丹點己陰汞，化為純陽，更假陰陽、符火，運用抽添，十月功圓，形化為炁，炁化為神，神與道合，升入無形，變化莫測，故能出乎天地之外，立乎造化之表，提挈天地，陶鑄陰陽，而不為陰陽陶鑄者，是先天一炁使之然也。其絕妙之如此，故曰絕妙無過真種。安可以後天地至陰之類而為內藥耶，安可以後天地凡砂、凡汞、凡火、凡水非類滓質之物而為外藥耶。學道之士研窮本始，無惑邪說，永墜三途。
　　七返朱砂返本，九還金液還真。休將寅子數坤申，但看五行成準。
　　九還七返者，不離天地、五行生成之數也。天一生水，地以六成之。水居北，積坎陰之正炁，為真水，故曰居六也。地二生火，天以七成之，火返南，孕離陽之正炁，為真砂，故曰七返朱砂還本也。天三生木，地以八成之。木歸東，處震位而為汞，故曰八歸也。地四生金，天以九成之。金還西，化兌而為鉛，故曰九還金體還真也。天五生土，地以十數成之。土居中，變而為丹也。故知金丹不出金、木、水、火、土而成，故曰但看五行成準。安可以寅子數坤申，為九還七返耶。
　　本是水銀一味，周流，經歷諸辰。陰陽炁足自通神，出入豈離玄牝。
　　真一之水，結而成精。精者，汞也。真一之炁一變而為水在北，二變而為砂在南，三變而為汞在東，四變而為金在西，五變而為丹在中。丹非天地不生，非曰月不產，非四時不全，非五行不熟，非總數不成，是以遍歷諸辰，陰陽數足，自然變化通神也。然其妙用造化，出入不離玄牝二門，真為天地之根也。
　　若要真鉛留汞，親中不離家臣。木金間隔會無因，須仗媒人勾引。
　　木性愛金順義，金情戀木慈仁。相吞相啖卻相親，始覺無中有孕。
　　此言內象也。家臣，即己之真炁也。己之真炁因真金而始凝結，金丹因己汞而方有神功。二物相須，兩情相戀，乃能變化通靈。故曰：若要真鉛留汞，親中不離家臣。鉛丹屬金則外，己汞屬木則內。二物相隔，無由會合，全仗黃婆制造成丹。吞入腹中，與已汞配合，要在黃婆勾引也。二性既媒合了，交接陰符場火，是以木性愛金順義，金情戀木慈仁也。內外金木惰性相吞相啖，遂成夫妻，孕育嬰兄在我腹中，始覺無中有孕，此道妙矣。
　　白虎首經至寶，華池神水真金。故知上善利源深，不比尋常藥品。
　　白虎首經者，即初弦之炁也，非女子天癸也。若以三峰二十四品毀謗至道，至道可毀乎，九天之不可階而升矣。夫真一之炁在天曰一水，在虎曰初弦，鍊養在華池中曰神水，此乃真金之至寶也，不離真一之精，流歷諸處，有種種異名而能造化。經曰：上善若水。蓋真一之水生於天地之先，故曰上善。其利源甚深遠也，不類尋常後天地生滓質之藥品也。
　　若要修成九轉，先須鍊己持心。依時採取鍊浮沉，進火隄防危甚。
　　九轉，九年也，在十月脫胎之後，如達磨面壁，抱一無為，故使形神俱妙，與道合真，謂之九轉金液大還也。達磨隻履西歸，是其驗也。欲成九轉，先須十月下功，還火鍊己，持心依時，以運其火。謹守以防其危，探取抽添，以定浮沉，以分賓主。守雌不雄，方免危殆。故得形化為炁，炁化為神，神化為虛，超入於無形矣。
　　牛女情綠道本，龜蛇類稟天然。蟾烏遇朔合嬋娟，二炁相資運轉。
　　總是乾坤妙用，誰能達此深淵。陰陽否隔卻成愆，怎得天長地遠。
　　牛、女一歲一交，太陰、太陽一月一合，龜蛇以類蟠虬相扶，此皆陰陽二炁使之然也，實真道之根本也。金丹大藥作用，一一如之。蓋真一之炁，杳然無形，不得二八陰陽之炁相交，安能感格兆形黍米者哉。既得丹餌之後，若無陰陽符火氤氳，焉能變金液還丹者哉。《參同契》曰：關關睢鳩，在河之洲。窈窕淑女，君子好求。雄不孤處，雌不孤居。玄武龜蛇，蟠虬相扶，以明牝牡竟當相須，理之所在，夫復何疑。盡是乾坤妙用之機，天地生成之道，誰能達此深淵而顛倒修之，宇宙在乎手。真一子曰：孤陰不自產，寡陽不自成。須假牝牡合炁，方能有胎化之道也。天地所以能長且久者，陰陽交合自然之道也。天炁不降，地炁不騰，四時不序，萬物不生。以此觀之，陰陽否隔，即成愆尤，焉能天地長久哉。《易》曰．．一陰一陽之謂道。仙翁於此一章再三致意，深於此道者當以意會。
　　此藥至神至聖，憂君分薄難消。調和鉛汞不終朝，早睹玄珠成兆。
　　至士若能修鍊，何妨在市居朝。工夫容易藥非遙，說著人皆失笑。
　　金丹入口，立躋聖域，豈非至聖至神耶。煅鍊不出半時，金丹立見形兆，豈非至簡至易耶。故說著令人不覺也。得之者，第恐陰功靡薄，不騰其道，叉是難矣。
　　不辨五行四象，那分朱汞鉛銀。燒丹火候未曾聞，早便稱呼居隱。
　　心靡肯自思己錯，更將錯路教人。誤他永劫在迷津，似想欺心安忍。
　　丹經萬卷，妙在《參同契》其間三字，《鼎器＃１歌》一章乃丹之骨髓也。舉世學此道者，莫能曉解，胡不思之甚耶。試取此歌證我之所得，如或未明，我之所得未盡善也。何迷惑乎旁門非類之有，今之學者未識吐舊納新之方，便起飛雲走霧之興，自高大模範於人，己自不知悔恨，誤他溺在迷津，擔版一生安忍。
　　二八誰家姹女，九三何處郎君。自稱木液與金精，遇土卻成三性。
　　二八，陰數。姹女，即我真炁也，又曰木液。九三，即陽數也。郎君，即陽丹也，又曰金精。二物相交，會於丹田土釜之中，即成三性也。
　　更假丁公煅鍊，夫妻始合歡情。河車不敢暫留停，運入崑崙峰頂。
　　丁公者，火也。河車者，水也。水火，即陰符、陽火也。日夕運轉不停，若河畔水車循回不已也。此言鉛、汞二物在土釜之中須假火煅，是以內外夫妻始結歡情。運動陰符、陽火，不得暫停，般運炁候，自崑崙頂入，溫養聖胎，化為純陽金液大丹也。
　　雄裹內含雌質，負陰卻抱陽精，兩般和合藥方成，點化魄靈魂聖。
　　信道金丹一粒，蛇吞立化龍形，雞餐亦乃變鸞鵬，盡入真陽仙境。
　　雄裹雌，龍之弦炁也。陰抱陽，虎之弦炁也。二物相合，靈丹自生，吞入腹中，點化陽魂以消陰魄，一粒如黍，雞養蛇食，亦化龍鸞，飛入真陽聖境，其藥至聖之如此。
　　天地纔經否泰，朝昏好用屯蒙，輻來輳轂水朝宗，妙在抽添運用。
　　未用火，下功始於屯蒙，休功終於否泰。日夕般運符火歸於鼎中，如車之輪輻輳於轂，若百川之朝宗於海。運用抽添，其妙如此也。
　　得一萬般皆畢，休分南北西東，損之又損慎前功，命寶不宜輕弄。
　　一者，真一之精也。一之炁生於陰陽，陰陽生四象，四象生五行，五行生萬物，俱不出真一之炁變化也。故真一之精為天地之丹，陰陽之宗，四象之祖，五行之根，萬物之基，得此一，萬事畢矣。東西南北，皆一也。損之又損，以慎前功，方能盡得一之妙。蓋一有之象，運用陰陽二火以形之也。既得一，吞歸五內，如前運陰符、陽火，亦慎前功，故曰慎前功也。慮險防危，不可輕動，恐失命寶者玄珠也。
　　冬至一陽來復，三旬增一陽爻，月終復卦朔晨超，望罷乾終遇兆。
　　冬至一陽生，為復卦 ，乃一陽爻也。又三十日，為臨卦 ，增二陽爻也。又三十日，為泰卦 ，增三陽爻也。又三十日，為大壯 ，增四陽爻也。又三十日，為夬卦 ，增五陽爻也。又三十日，為純乾 ，六場爻也。乃陽火之侯。陽極則陰生，故夏至一陰生，為姤卦 乃一陰爻也。亦如前三十日，增二陰爻為遁卦 ，為否卦 ，為觀卦 ，為剝卦 ，為坤卦純陰 。乃陰符之侯也。陰極則陽復生，周而復始，此一年之候。聖人移此一年之炁，一月之中，以朔旦為復卦。兩日半當三十日，至十五日望為純乾卦，故月圓也。十六日為姤卦，一陰生，故曰望罷乾終。姤兆陰炁，初萌謂之兆也。
　　日又別為寒暑，陽生復起中宵，午時姤象一陰朝，鍊藥須知昏曉。
　　又將一月之候移在一日之中，分為寒暑溫凍四時之節炁。故以中夜子時一陽生為復卦，午時一陰生為姤卦。運用陰符、陽火，抽添進退，一一合天地四序、陰陽升降，不得毫釐差忒，鍊藥須知昏曉陰陽之首。
　　德行修逾八百，陰功積滿三千，均齊物我與親冤，始合神仙本願。
　　虎兕刀兵不害，無常鬼賊難牽，寶符降後去朝天，穩駕鸞與鳳輦。
　　抱一九載，功滿道成，物我俱忘，形化為無形。形既無矣，何刀兵虎兕之能害，無常火宅亦何能牽哉。於是和光混俗，救度眾生，物我不計，充親坦然。天降寶符，身飛碧落，此真大丈夫出世間功成名遂之時也。
　　丹是色身妙寶，鍊成變化無窮，更能性上究真宗，决了無生妙用。
　　不待他身後世，見前獲福神通，自然龍女降奇功，爾後誰能繼踵。
　　仙翁作丹書一巷，恐後不信，又作《西江月》十二章，使人明西來之意，會西歸之旨也。安得圓明了悟之人，又聞至道。丹是色身妙寶，度此色身，即是空身。空此幻身，則玉符保神，金液鍊形，形神俱妙，與道合真。烏知達磨西來為悟真翁耶，悟真翁為達磨耶。
　　悟真篇注釋卷中竟
　　＃１此處當漏一『器』字，今補上。
　　悟真篇註釋卷下
　　象川無名子翁淵明註
　　《悟真》下篇，蓋紫陽先生讀《參同契》之作也。其神仙抱一之道，乃聖人運火功圓而體化純陽真炁，然後抱元九載，俾炁成神，與道冥一之謂也。故曰道為性本，性是心源，心性同體，變化無邊。百姓不知，乃曰自然。若能了悟，忘象#1亡心言。虛心實腹，抱一而遷。功成九轉，乃得神仙。此其旨也。夫九轉者，九年也，乃陽極之數也。一者，道之強名也。抱者，抱無所抱者也。神仙當此之際，隳肢體，黜聰明，離凡塵，齊物我，無固、無叉、無取、無拾，心境一如，逍遙自在，故得泰定，發乎天光。九載功圓，則無為之性自然，無形之神自妙。變化無窮，隱顯莫測。性·圓則慧照十方，通靈無礙，故能分身百億，應現無邊，而其至真之體閴然而未嘗有作也。此形、性、神、命俱而道合真矣，故謂之神仙抱一之道矣。昔者仙翁成道後，示劉奉真之徒以無生而入寂。既入寂矣，而又能現真身於王屋山者，即斯道也。昔達磨面壁九年，既入寂矣，而又能隻履西歸者，此也。昔如來涅槃後，自涌金棺於空中，化火三昧。既焚身竟，因母哭泣不已，又能現金身於空中，為說半句偈者，亦斯道也。普陀既投身於巨焰，又能釋身於空中。若此之流，未易悉數。儻非性命之道雙圓，形神之真俱妙，孰能若此哉。是以仙翁畢其卷末，而以禪宗性道者，實非神仙抱一之道也。故愚分作三巷。夫性之道，虛無廣漠，默默昏昏，無可得而言，人與非人，悉皆平等，無有高下。但無始以來，几有形與名者，未有一物不圓成具足矣。以其本始自然，清靜足備，故未始有可得而言者。然則大藏有五千餘卷者，此皆味道之甚，不獲已而強言之者也。故後人因言以明道，若道既明，則語言俱成非矣。故《金剛經》云：若人言如來有所說法，即是謗佛。是知有言即是謗也。今則仙翁歌性道，不獲已而言之者也。故已多矣，此愚所以不復敢加疣贅也。唯願猛烈高明之士，不由外得，直於自己胸中自悟自明，卓然獨耀，直下承當，拓拓受用，將去不問靜喧，語默，酒肆、淫坊，恁麼也得，不恁麼也得，頭頭無別，處處偶偕，盡十方世界具一隻眼，出一隻身，妙用縱橫，四通八達，蓋天蓋地，無所運而非真，無所施而不可者，即知這裹本來清靜具足，元無少欠，理路絕矣。無問，無應，無思，無知，雖佛一字，抑亦用不著也。
　　讀周易參同契
　　大丹妙用法乾坤，陰陽運兮五行分。五行順兮常道有生有滅，五行逆兮丹體常靈常存。
　　乾坤者，父母也。乾坤運陰陽二炁，化五行而生萬物者也。故順陰陽陶鑄，則成人矣。是以人之一身，所以陰陽相半者，因陰陽而有形也。自陰陽而有形，故有生有滅矣。夫陽主生，陰主死，一生一死，一去一來，此常道順理之自然者也。聖人則之，反此陰陽，逆施造化，立乾坤為鼎器，盗先天一炁以為丹，以丹鍊形入於無形，與道冥一，道同無極。仙豈有終，是以長靈長存也。
　　一自虛無化質，二儀因一開根。四象不離二體，八卦互為祖孫。萬象生乎變動，吉凶悔吝玆繁。百姓不知日用，聖人能究本根。故易妙造化之體用，故託象於斯文。
　　虛無，道之體也。道生一炁，而變陰陽，故陽天陰地，二儀是也。天以一生水，居北日冬。地以二生火，居南日夏。天以三生木，居東日春。地以四生金，居西日秋。而成四時，謂之四象也。天為乾，居戌亥。地為坤，居未申。坤索乾而生三男，長曰震居卯，中曰坎居子，少曰艮居寅丑。乾索坤而生三女，長曰巽居辰巳，中曰離居午，少曰兌居酉。合成八卦，謂之八方。故子至巳為陽界分，自午至亥為陰界分。陰－陽運轉，則四時之氣循歷八方，更相始終，互為祖孫，而成變化。故春夏為至陽之炁，生長萬物以德，萬物承之以舒矣。秋冬為至陰之炁，肅殺萬物以刑，萬物承之則慘矣。吉凶、悔吝、萬象、八卦、四時、陰陽，皆出於一炁而生大道者也。是以大道與炁為祖，四時、陰陽、五行、八卦、萬象、變改、吉凶、悔吝之一體，則無乎不在矣。故雖視聽、言貌、寢味、舉止、觸事、喧鬧、恢詭譎怪，無適而非道也。故道在人中而人不知，人在道中而道不虧矣，是以百姓日用而不知也。聖人探奧索憑，窮理盡性以至於命，故能作易道之妙用，立乾坤為易之門戶，乾坤立而道行乎其中矣。是故乾坤索而成八卦，八卦相因而變為六十四卦。一卦六爻，陽爻奇，陰爻偶。故陽之一爻四因九數，而得三十六策，六陽爻共得一百九十二爻，乾之策也。故陰之一爻四因六數而得二十四策，六陰爻共得一百九十二爻。因乾坤二篇，分三百八十四爻，合成一萬有一千五百二十策，是為太極大衍之數，囊括三才，包含萬象，故吉凶悔吝之機，死生禍福之兆，未有能逃此數，而皆有所考矣。故曰易之妙，盡造化之體用也。魏公觀此易道與金丹相侔，故託易象作《參同契》以明大丹之旨，而寓其言而矣也。
　　否泰交，則陰陽或升或降。屯蒙作，則動靜在朝在昏。坎離為男女、水火，震兌乃龍虎、魂魄。守中則黃裳元吉，遇亢則無位而尊。既未慎萬物之終始，復媾昭二炁之歸奔。月虧盈，應精神之衰盛。日出沒，合榮衛之寒溫。本立言以明象，既得象以忘言。猶設象以指意，悟其意則象皆捐。達者唯簡唯易，迷者愈多愈繁。故修真之士讀《參同契》者，不在乎泥象執文。
　　修丹之要，不出金、火二字。金者，金丹也，又曰真鉛也。火者，陰陽二炁也，又曰陰符、陽火也。夫修金丹，先以真陰、真陽之物立為爐鼎，然後誘太極一炁為丹。太極之炁混合虛無，不可求測，苟不以真陰、真陽之物而誘之，則不能降靈成象矣。是以《參同契》立乾坤二卦為鼎爐，分坎離二卦為藥物，處於中官。其餘諸卦，分在一月三十曰中，以運符火。故乾坤者，龍虎也，震兌也，夫婦也，魂魄也。坎離者，鉛汞也，水火也，男女情性也。觸類而長之，則不可勝紀矣。原其至當而言之，無過比喻真陰真陽之二物也。以此二物合炁於中官黃道之室，而鍊成丹，故曰守中則黃裳元吉也。既得丹餌，非真火無以育其聖胎，是以運元陽之炁為火。火無定位，周流六虛，故曰遇亢則無位而尊也。夫天一生水，在人曰精。地二生火，在人曰神。夫人之精神榮衛一身，常與天地、陰陽、四時、五行之炁運行不息，故冬至之曰，地有一陽之炁上升，為復卦。人之元炁乃亦如之，故進陽火。至二月陰陽之炁相半，自然交並，為泰卦。人之元炁亦然，是以息火謂之沐浴。夏至之曰，天中有一陰之炁下降，為姤卦。人之元炁亦然，故進陰符。至八月陰陽之炁相半，自然交並，為否卦也。人之元炁亦然，是以停符，亦謂之沐浴。故曰：否泰交，則陰陽或升或降也。聖人移此一年炁候於一月三十曰中，以兩曰半計三十辰，以當一月。故自月之一曰已後，太陰之光初萌，為復卦用事。至十六曰已後，月漸虧，為姤卦用事。至下弦二十三曰，月虧一半，金水半分，為否卦用事。故曰月虧盈，應精神之衰盛也。又移此一月炁候於一曰十二時辰中，子時一陽生，故人之腎中有一陽純精之炁上升，進陽火為復卦。午時一陰生，故人之心中有一陰至神之炁下降，進陰符為姤卦。故曰復姤昭二炁之歸奔也。夫曰出為晝，曰沒為夜。聖人運動符火，於一曰一夜之中，分擘溫凉寒暑之炁，外應天符，內合榮衛，消長一身，抽添運用，溫養子珠，故曰，曰出沒，合榮衛之寒溫也。夫子時起陽火，子為六陽之首，故為朝用屯卦直事，故曰屯蒙作，則動靜在朝在昏也。一日一夜，兩卦直事，三十日計六十卦。《屯》《蒙》為六十卦之始，既未為六十卦之終，終而復始，始而復終，故曰既未慎萬物之終始也。已上皆魏公以金丹之道至簡至易，無可云為敷揚祕典，故假《易》卦意寓於言，俾學者觀斯卦象悟其意，以曉其言。苟得金丹秘要，則乾坤、坎離、震兌、龍虎、情性、魂魄、鉛汞、水火之類，皆可亡言矣。苟明運火真機，則屯、蒙、既、未、復、姤、否、泰卦象爻銖，皆可無用也。此仙翁恐學者讀《參同契》不曉魏公之意，唯只泥象執文，而不知指象忘言之意，故作此以示同志。其仁慈濟物之如此，雖然自非至人口訣，然亦未能有以蹈堂奧之萬一者也。
　　悟真篇註釋卷下竟
　　＃1原作『家』，當作『象』。