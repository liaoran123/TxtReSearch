碧虛子親傳直指
　　經名：碧虛子親傳直指。出於南宋時期。一卷。底本出處：《正統道藏》洞真部方法類。
　　碧虛子親傳直指
　　僕自幼學道，弱冠棄家，遍歷江湖，求參道德。誦祖師張紫陽以來，諸先生丹經、詞曲、傳記，熟研精思，尋文求義。又遍參道契高士，窮歷大道之要，後遊諸名山大川，洞府福地，禱求石壁碑記，晚遇海瓊先生授以大道之要，又遇安然居士於朱陵洞天，作諸章以相貽，始得海瓊之妙旨也。乃知少年之學，所求、所聞、所見，俱為屋下架屋，枝上接枝，殊不知屋便是屋，枝便是枝。此事只在眼前，何必遠求？今授于子，子可因文解意，猛省用功，不必狐疑，道在其中矣！
　　夫至道不可以名言，至神不可以想得，可名非道，可想非神。夫神稟乎道，合乎性，根於陽，虛靈而無跡，變現而無方；超乎天地之外，天地不可得而囿；出乎古今之數，古今不可得而窮，可謂真而至真，玄之又玄。凡男子四大一身，皆屬陰，惟先天一氣是陽。此氣非呼吸吹噓之氣，亦無形影可見。古云見之不可用，用之不可見。此氣未受形之先，在胎中先受此氣，後生兩腎兩目，由此生心肝脾肺，九竅四肢，次第而成，人象具足。此氣正在空虛之問，名玄牝之門，先師《玄牝歌》自可詳見。今世人宰猜羊，見兩腎之間，腰膂去處，有一空膜，之中有氣呼吸彭亨，直至肉玲方息者是也。此氣生則氣血全盛，魂魄相為，內含五彩，暖氣如湯。如人死，氣血一散，而此竅餒矣！此氣便是金丹大藥。故師云：以心肝脾肺腎腸膽，精津涕唾氣血液為非道可，以精神魂魄意似是而實非者也。人之一身，左足太陽，右足太陰，兩足底為湧泉，發水火二氣，自兩足入尾閒，上合於兩腎，左為腎堂，右為精府，一水一火，一龜一蛇，互相蠹籥。兩腎之間，空虛一竅，名日玄牝。二腎之氣，貫通玄牝，氣之由此發黃赤二道，上夾脊雙關，貫二十四椎，中通心腹，入膏肓，會乎風府，上朝泥丸。由泥丸而下明堂，散灌五宮，下重樓，復流入于本宮。日夜循環，周流不息，皆是自然而然，即不是動手腳做來底。然而今人皆流入旁門者，不知虛無自然，默默運用之理，卻妄行屈伸呵噓，摩擦引導，存思注想，遂生妄想妄作，反致成疾。如白蓮道人，箇箇黃瘦，運氣道人，人人蠱疾。此皆驗也。夫氣在人身，人人一般而無多少，有涵養底做得成，無涵養底做不成，其流行往來，出入自有定數，有如潮候，弦朔必應；天上斗杓，子午自移。又如女子月經，人病瘧疾，應時而至，確然無差。此氣遇陽時為陽火，遇陰時為陰水，火即木液，水即金精。左腎為坎，坎中有戊；右腎為離，離中有己，戊己二土，合成日圭。又名水中金，金者曰刀，故號刀圭也。火即木，水即金，為金木無間，水火同鄉，其金木水火，即是一土，而一土總其五行。師云：五臟無氣，六腑無精，正謂此耳。此氣時時運轉，自然不假人為。凡言輾輯三車，黃河曹溪者，取象如此，非以人力能為。常以子時而至，為陽火；午時而至，為陰符；以卯時而至，為木液；以酉時而至，為金精。卯中有甲，酉中有庚，故須採取用甲庚；子中有戊，午中有己，故取真土用子午，其實一物。取採則用甲庚，行火則不拘子午，非自然洞曉乾坤升降，陰陽盛衰，藥材老嫩，水火潛飛之理者，不足以語此。然而師傳言之甚詳，而後人自惑；言之甚簡，而後人自疑，何也？皆緣泥於虛無，則不知下手用功，是胎息不成而歸於頑空，忽於自然則泥於妄想強作，是以心神枉費而反以致疾。夫虛無者，言其不可見聞，自然者，言其可以迎取。今以採取火候等法，逐節緊切相傳，但謹守奉行自驗。訣曰：凡人未入定已前，且理會安排，採取藥材，每日每夜，且習打坐，一定自然，骨節開，關脈通，自膀胱至夾脊，便如車輪動。先天一氣，自然由三關朝泥丸，下重樓，入絳宮。然其來有時，採亦有時，須得卯酉一旺時，默默端坐，不須用力摩動，須臾覺頂熱，喉中有甘露，時時滴下，便以目內視，以意內送，直納之絳宮而止。凡一日內，以甲應上弦。自子至卯為上弦，得汞半斤；自午至酉為下弦，得鉛半斤。採甲汞庚鉛各半斤，自然定數，所謂鉛見癸生須急採者，甲庚二時，木汞金鉛方生，須是此時時採取也，如此謂之採取。然於採取之時，不記年月，久久積之，方成爐鼎。夫一身爐也，今人以脾為黃庭，頂中泥丸為鼎也。爐鼎既成，然後種藥。夫藥物一生，且採且鍊，採而種之為藥，鍊而成之為火，採之則一日有一銖之得，鍊之則一日有一斤之數。採藥、之時，須揀甲庚旺氣，行火之法，則忌沐浴，有此不同，採之法亦如安鼎，不過因自然而來，而迎之以意，送之以目，故丹經云黃婆青衣。黃婆者，意也，青衣者，目也，以意逢迎，謂之黃婆媒合；以目內送，謂之青衣女傳。言人身之氣，意行則行，意止則止，不復不流，謂之種藥，即入鼎中，然後有火候。古人云：聖人傳藥不傳火。非不傳也，以火與藥同歸而殊途，同情而異功，故子為一陽，至巳為六陽，言自子至巳，火歸六數，而六成乾。當自子至巳，以意送之，謂之進火，又謂之曰添。午為陰至亥為六陰，自午至亥，水歸六數，而六成坤。當自午至亥，不必迎之，謂之退火，又謂之曰抽。而言火不言水者，蓋添進則為火，抽退則為水。此自然而然，不假人為，故不言之水也。丹經言《河圖》、《洛書》之數者，言其火候自然與此卦生成之數合耳，非必求用力以此數。言朝屯暮蒙，晝娠夜復，一言與此卦默合，非以用力求合於卦也。如運之說，則言此氣運行，流灌五臟百脈，如亥子旺腎，寅卯旺肝，巳午旺心，申酉旺肺，辰戌丑未旺脾，自然而此氣運行，由旺宮而出，初不必妄想此時此臟有此氣，出入流運。然採取造鼎之初，則無禁忌，時為即為，即了即休。至如入藥行火，則須擇日入室，一毫俗事不可妄干，使耳目口鼻，四象相忘，晝夜如一，毫髮無間，胸中廓然，虛室生白。一有所著，便是卦圖不牢，藥物走漏。既在室中，不可求睡，當始終不寐。蓋不寐為陽，合寐為陰，並每要惺惺然，常提著，損去喜怒。蓋怒則陽散，喜則陰乘，若有毫髮之陰，而陽神間，錙銖之陰而皆鬼也。食須半饑半飽。勿茹葷肥，五味但和淡，溫熟者為佳。必須率性，依時合氣，當以玄虛為城，恬淡為域，太和為室，寂然為日月，去其妄心，存其真心，見藥即採，遇火即行。一年之內，止除卯酉兩月不可行火候，以卯木旺則火炎，金旺則水盛故耳。除此兩月，不須行火候，行則反傷。一年十二月，去其卯酉為沐浴，止存十箇月，故日胎成。則純陽俱備，不須行火候，行則傷丹。當移入泥丸，謂之撫鼎。此時胎仙已成，如人已生，但須乳哺也。工夫至此，只須溫養，不必再行火候沐浴。如此三年九載，則天門自開，嬰兒出入，往來無礙，位登天矣！故撫鼎者，即乳哺也。此首尾用工之說，皆是自然而然者，不假人力強為妄想，不過及時以意逢迎而已。須是積日累月，造鼎安爐，一年十月，結胎行火。而師云一粒金丹赫日紅，何也？言一時半日之功夫，可奪一年半紀之造化也。當其藥生火到之時，不過頃刻逢迎，故謂頃刻而成。然金丹即非終日終夜勞神苦志，強為妄想可成者。夫藥物爐鼎，火候沐浴，胎息嬰兒，運用抽添，賓主刑德，浮沉升降，鉛汞水火，真土刀圭，金精木液，一應名號，都是改名換字，其物即一也。鈎鎖連環，經自可熟讀，言之非難，行之為難，守之最難。大抵旁門小法，俱無報應，唯有金丹一件，便有應驗。凡人採藥，少年須行半年功夫，中年須行一年功夫，老年須行三年功夫，絕慾忘念，靜坐默然。採取之後，時節至來，耳目聰明，手足清健，百病俱無。自然兩腎氣來，夾脊如車輪，泥丸如湯注，口常有甘露，滴滴而來，神若不寐，百念俱絕，不過兩月餘，日月生神光，此心明了，不可便為至道，否則狂念妄生，遂成癡風。至於三月行火之餘，時時刻刻，工夫不差，則七竅光明，所有金輪，內外洞明，遠接鬼神。當此之時，嬰兒遂生形像，不可便縱其運動出入，須要著緊守護牢固，否則火漏丹敗。十月火滿，受氣足備，自然如此瓜熟蒂懸而出。然後出入往來，可以離身丈尺，亦不可遠去，一出便須收回，否則一去而迷，遂至投胎奪舍，不復回顧。直須三年九載，日子滿足，骨骼老，如人數歲，方知人事輕重淺深，方可縱其自然出入往來。至此時則飛昇變化，真仙之位矣！然猶有魔障，當真入室坐忘之時，神異自出，凡天下萬品，奇怪之事，俱集于前，真如慧眼初見，猶如神明依附，到此勿喜勿驚，此皆魔障所至，不可便以為道要。在把捉攝機靜念，凝一守持，所謂太玄之一，守其真形，切不可以妄為真，縱情為性，如此守一，其魔自消，方能道成。今人多到此時，無定力定見，故為外邪所攝，則不能來，反有風狂癡顛，非橫之禍，遂使後人反以神仙之道虛無渺蕩惜哉！若十月胎成，移鼎溫養之後，又當求向上一著，此事在《悟真篇》下卷求精進法，自然有希有之遇。此不待傳授之訣。若飛昇尸解，乃是丹成之後，又下功夫立大功德，隨修行深淺之果證，即非傳授口訣。凡欲修此丹法，必須次第而行，倘或不依次第，妄作僭行，則身中無胎，嬰兒不生，妄參禪學，如水之無源，木之無根，意成頑空，到老無成，終歸輸迴之趣。入室六十日之後，便見驗也。須是依訣行之，切不可間斷。子轉斗移，氣澄境靜，攝機作用，綿綿不絕；或倦則上池回溉，一任消息往來，雲霧遍興，無迷無妄，靈光發現，勿喜勿驚，但兩手捲珠簾而已。須要專戒萬緣，喜怒思憂，飢渴寒燠，寢寐無入昏沉，心王常明，渴則少飲四君子湯、白木湯。纔睡，氣便化血，不能上騰。不寐惺惺，則陽氣上騰矣！凡世人兩目係肝來養者，蓋心司神也，所以神仙眼碧，色奪目也。凡人修道者，不可熟睡，睡則陰氣盛，化血入肝，不能上滋兩目，自然通靈。僕痛念世人談道者一二，幾欲付人，奈針芥不相投，未容分付，今偶與子會，意味稍合，若非前生有些種子，豈能知其一二？僕今盡其所授，逐節切緊，一一錄付。子可熟玩靜思，尋文求義，候其時來，用工下手，斷斷成就。僕與子四紀復有會期之所，未可輕泄了，宜勉之！僕口囑之言，在心勿失，筆錄之語，常可熟誦。每開卷時，如見諸師君在上，不可忽之。如身未行，且當澄心靜念，守其機綠下乎。切不可妄授非徒，倘可言者，粗發明其一二無妨，得人則不可秘。違此則戾禍大焉！
　　碧虛子親傳直指竟