洞真太微黃書九天八籙真文
　　經名：洞真太微黃書九天八籙真文。又名《九天八籙真文交帶文》。撰人不詳，約出矜東晉南朝。原係《洞真太微黃書》八卷之一。言佩符期真法術。底本出處：《正統道藏》洞真部方法類。
　　洞真太微黃書九天八籙真文
　　玄都交帶訣
　　太微八會上帝書，上撰飛玄紫炁之字，諷其文以攝萬邪，佩其字以遊九天，威六國，萬神奉而衛之。宿命得受此道者，可以遊五嶽，入三清，厭不祥。太微中有三皇一帝。皇者君之宰輔，一曰皇君，二曰皇天，三曰皇老，此即三元之炁，混沌之真，出入上清太素太和之宮。天真三皇藏八會之文於委羽，太微天帝藏一通龜山，刻於青石室中。玄都僊王昔受之於太微三老皇，併襟密授僊人，因名之曰《交帶真文》。皆從師受此道，金五兩，儀衣一領，結帶為信盟，重其道，祕其文也。
　　西城王君昔受之於龜山王母，因名之曰《太微黃書》，或曰《九天八籙》。傳非其人，三祖尸滅，殃流子孫。
　　諸得有交帶真文者，已有生名於太微宮中者，上下逆順四面皆成字也。入山遊五嶽及夜卧，恒能諷之於口，猛獸千祆萬邪不敢犯試子也。佩之左肘，可遊六國，制天下，厭萬兵。上下四往，皆成列行，以青繒為地，黃筆書，佩之左肘，得見太平金闕皇君。吾欲使鬼神，自服五字，從上下行起，五年則役使鬼神。
　　《太微黃書》凡有八卷
　　太微天帝授之太上
　　太微八垣四門高上經第一
　　太微九靈中華紫素經第二
　　太微玉虛寶章經第三
　　太微玉室寶雲中耀第四
　　太微三炁九變水火母第五
　　太微中神五道步空飛行第六
　　太微石景金陽素經第七
　　太微九天八錄真文交帶文第八
　　右《太微黃書》八卷，其第一第二第三第四不行於世，其第五第六第七傳當為真人，其第八此則是也，當傳宿命當為信人者，自非棲研遠尚，好僊信真之人，皆不得妄傳，妄傳則三祖受刑於水官。
　　若發應感，宜可傳者，付之並告以要言，有之者神僊。
　　齋三日乃受，受者一年九朝太微帝君。朝以朔旦，北面於靜寢內，束帶齋服四拜，拜畢叩齒三通，而跪祝曰：
　　太微上真，天帝太皇，小臣某甲，有乞有言，上皇四帝，司命太微，紫玄丹靈，日月同暉，金精寶懼，皇天八威，願得長生，天地齊歸，鬼神為使，金石為開，制六國，攝萬兵，□□□□□□奔雷，享年無極，福慶巍巍，利出貞入，顏色輕飛，目童耳聰，四體不衰，玉女奉侍，駕景太微。
　　畢，起，又再拜，跪。
　　行九字，佩帶之，自然解四面八行之字，後及三十六國音。
　　黃帝得此文，霸天下，攝萬兵，役鬼神，自然神明聖智。賀瑀得此三行，乃使鬼神；杜郵、費慈得十三行，使天下神；徐光得五行，服之三年，使十四鬼，取天下物。真人於赤城山中授許遠游，遠游傳授弟子思玄、第二子道翔。
　　太上黃中理氣九微玄城
　　精既太和主命永無逝九
　　天長筭靈侍愛中元上真
　　來監乂上元赤子總延生
　　下元丈人使千靈玄上飛
　　真主養生高上元君益天
　　精紫微朱宮稱太平猛獸
　　冊衛爾形驅我九口長牙
　　天力四目首吞虎平河食
　　金柱八風吹海張炎叩檐
　　山焦禽剝鑿齒銜蛇矍天
　　顛牙父八文蛟羊蹋辰斗
　　抗丘走萬馬牙斧猛目啖
　　石銜豹舞獅子金頭食鬼
　　苟張山栢地雷嗚獸電天
　　牛破山賦蛹百虛行飛走
　　附強禽在我備爾神長益
　　炁命付魂行海及丘山使
　　天獸從爾身太上真丈人
　　保長生得神僊登九微玄
　　右《太微黃書交帶文》，以青繒為地，雌黃書之。
　　洞真太微黃書九天八籙真文竟