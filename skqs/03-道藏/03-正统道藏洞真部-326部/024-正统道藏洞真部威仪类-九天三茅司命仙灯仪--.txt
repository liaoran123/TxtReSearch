九天三茅司命仙燈儀
　　經名：九天三茅司命仙燈儀。一卷。底本出處：《正統道藏》洞真部威儀類。
　　九天三茅司命仙燈儀
　　法事如式
　　伏以太極分形，秀峙華陽之地；真仙顯跡，靈彰句曲之名山。閟金壇，遠通玉洞。疊蟑參差而煙凝含翠，重岡枕帶而日映分紅。異草薦馨，靈芝表瑞。虎嘯龍吟而風雲吐納，鶴翔丹現而仙駕迴還。爰有真君，實為司命，紏仙凡之功過，掌生死之權衡。纖細不遺，毫分無失。治赤城而冊編九錫，佐青嶽而職隸三峰。顯著聖德仁，總司天地水。今古均沾於惠澤，邇遐咸沐於恩波。臘二春三，燦天燈而烱烱；普天之下，投香信以拳拳。凡有歸崇，悉蒙孚祐。以今讚燈，弟子某人宿慕真風，久依道廕。聳瞻三秀，常懷敬奉之心；傾竭一忱，仰答生成之惠。維時吉日，輒啟清齋，祗肅真斿，敷陳妙範。琅函玉笈，憑羽士以宣揚；寶節金幢，想霄衢而下邁。虔誠點照九天三茅司命真君瑞像仙燈。明續三真，光齊二景。道紫陽之妙炁，符絳府之沖和。伏願吐露瑞花，肇嘉祥於此日；圓成道果，膺福壽於今生。副以微誠，永承巨貺。稽首皈依，虔誠讚詠。
　　臣眾等志心歸命，太玄妙道沖虛聖祐真應真君，一切神仙諸靈官。
　　伏以幼稟異操，捨父修真於北嶽；夢符真降，求師訪道於西城。獲叅神虎之軿，躬侍飛鳧之舃。管領祕章神籙，親傳丹訣仙方，故能嘯命風雷，御役龍虎。神光下逮，瑞靄中存。朝驅萬靈，使鬼神而畏伏；暮遊八極，騰霄漢以飛翔。位宅九天，職司五嶽。聖治四十二載，眷祐丕圖；道炁百千萬重，覆護羣品。凡伸情悃，必沐玄恩。以今讚燈，弟子某人祗按仙科，敷陳妙範，儼羽繡霞衣之像，備香花燈燭之儀，志心歸命，東嶽上卿司命太玄妙道沖虛聖祐真應真君。伏願妙道克臻，沖虛昭格，四序均調於玉燭，九秋慶遂於金穰。國富忠良，家多孝悌。士民工賈，各膺遂意之歡；貴賤賢愚，隨分養生之樂。稽首皈依，虔誠讚詠。
　　信禮沖虛聖祐真君
　　虛挺遠朗，幽耽妙言。爰自童蒙，散髮北巔。靜心林澤，精思求仙。登峻履谷，艱尋師門。擲形絕岳，投驅萬津。丹成率往，肆其天然。遂造明匠，乃授靈篇。剪髮祝跪，殘手截身。帶索自樂，不恥飢寒。所適惟道，所保以真。情昭上帝，感激泰玄。今敬受命，位為太元。
　　臣眾等志心歸命，定錄右禁至道沖靜德祐妙應真君，一切神仙諸靈官。
　　伏以秉性孝廉，榮注郎官之膴士；持心仁恕，精修上道之玄功。受命當先，職封定錄。統地真之升降，察人世之功愆。治金壇句曲之名山，任宮館洞臺之主宰。武威嚴肅，無私而福善禍淫；右禁清明，有犯而陽行陰報。儻或歸依之篤，必能撫育之隆。以今讚燈，弟子某人祗按仙科，虔遵妙範，儼月被霞衣之像，備香花燈燭之儀，志心歸命，定錄右禁至道沖靖德祐妙應真君。伏願至道宏慈，真仙鑒善，赦故作悞違之咎，賜起居視履之祥。歲事豐登，寇兵消彌，人民樂業，家國咸寧。稽首皈依，虔誠讚詠。
　　信禮沖靖德祐真君
　　太上有命，天真書言。姬胃分宗，初成玄孫。咸陽茅姓，厥宅南閽。字曰季偉，受命常僊。位為定錄，兼統地仙。使保有道，年命相閛。勤恭所莅，四極法全。宮館洞臺，麓澤川源。宜治丹陽，句曲之山。君其勉之，動靜察聞。
　　臣眾等志心歸命，三宮保命微妙沖惠仁祐神應真君，一切神仙諸靈官。
　　伏以節行顯名，任漢室西河之太守；積功成道，治良常北洞之仙山。領三官保命之權，法百鬼校精之典。標名才穎，誘童蒙後學之徒；挺秀該清，訓女官妙靈之眾。總括岱宗，靈洞種植五芝；職司江海，水源滋生百穀。有求即應，無願不從。以今讚燈，弟子某人祇按仙科，虔依妙範，儼鶴氅雲冠之像，列溪泉澗藻之儀，志心歸命，三官保命微妙沖惠仁佑神應真君。伏願誠心昭格，沖惠潛孚，書三官保命之仙名，削六洞仇讎之罪目。雨暘順序，妖怪滅形。靈芝瑞草以呈祥，麰麥嘉禾而倍稔。物無疵癘，民有歡聲。稽首歸依，虔誠讚詠。
　　信禮沖惠仁佑真君
　　惟君稟賦，挺業該清。須晚返正，思微徹誠。斬馘六天，才穎標名。屈司三官，保命建名。總括岱宗，領死記生。位為地仙，九宮之英。勸教童蒙，開道方成。訓誨女官，授諸妙靈。治祛百鬼，典祟檢精。關察水源，江海流傾。分掌金穀，藏錄玉漿。監植龍芝，洞草夜光。良常北洞，永鎮陰宮。醮官歸命，願得長生。
　　諷經　宣疏　化財　回向
　　九天三茅司命仙燈儀竟