地府十王拔度儀
　　經名：地府十王拔度儀。一卷。底本出處：《正統道藏》洞真部威儀類。
　　地府十王拔度儀
　　法事
　　普獻無邊聖，香煙散大羅。諸天無量聖，日月斗星辰。玄師經籙祖，天府眾高真。願垂大慈力，超度此亡靈。和不可思議功德。
　　普獻無邊聖，香煙透冥關。酆都岱嶽府，考校罪魂司。幽牢遍諸獄，地府眾威靈。願垂大慈力，超度此亡靈。和不可思議功德。
　　普獻無邊聖，香煙遍榑桑。江河淮海濟，雷電雨龍神。十洲三島谷，水府眾仙真。願垂大慈力，超度此亡靈。和不可思議功德。
　　啟聖　入科
　　伏以天高地下，布品彙以昭彰；日往月來，成四時之代謝。有生必盡，無始不終。睹山澤之難藏，知形數之不免。皇天有監，造物無私。生雖貴賤之殊，死無高下之間。人生一世，幻化非堅，假合形軀，強成四體。似枕前之春夢，如石中之火光；似猛風之徹燭，如水上之浮漚。變滅須臾之間，成壞俄頃之際。形歸於地，魄返諸幽。惟彼至人，超於妙外。行乎萬人之上，坐閱古人之徒。千載歸來，嘆城郭之猶是；一朝頓悟，雖宇宙之難籠。苟非自得，其方難免，同歸於土。今齋官某伏為亡過某恐緣在世之時，身有無邊之罪，歸依真教，大啟琅函。恭對高真，稱揚聖號。
　　大聖三寶天尊
　　爾時，元始天尊在西那玉國鬱絕之山，長樂宮中黃金殿內，與太上道君演教世界眾生死經十大地獄，因緣罪福，報對無休，救妙行真人，承此光明，下入九幽，普拔亡靈，悉令超度。以今懺悔，說此善緣。各啟虔誠，同聲讚詠。
　　信禮無上大羅天三清三境三寶天尊
　　三尊聖號，功德無邊，可以超度亡靈，可以保扶見在。今亡過某追修冥路，早遂超昇。先請五分冥香，供養三清上聖，降臨道場。次請大德法師，行持法事，仰憑法眾，齊聲讚嘆大不可思議，道香、德香、無為香、解脫香、自然微妙返生香。香冉冉，珮玲玲，唯聞法師讚嘆聲。寶蘊一開天地靜，逡巡早見異光生。一炷冥香爇返魂，望空供養玉晨尊。願降大慈無礙力，使令亡者早超昇。和不可思議功德。
　　焚香仰啟法中王，清微天中為聖主。
　　生天生地生人物，高上玉清元始尊。
　　和不可思議功德。
　　焚香仰啟法中王，禹餘天中為教主。
　　傳經傳教傳萬法，高上玉晨大道君。
　　和不可思議功德。
　　焚香仰啟法中王，太赤天中為化主。
　　造化三才運五行，高上五靈玄老君。
　　和不可思議功德。
　　爾時，元始天尊告妙行真人曰：北方溟海之外，十萬餘里，有一世界，名曰洞陰。朔單鬱絕之國中，有一帝君，號曰五靈玄老黑帝天君，統領北鄉無鞅聖眾。有一大山，號日酆都山，上接閬風之臺，週迴五萬餘里；下有六洞，謂之曰陰景天宮，即太溟水帝、北陰天君、酆都大帝之所治也。諸天直使、五斗靈君、東斗生炁君、南斗司禁君、西斗生形君、北斗司命君、中斗總錄君，九合土主五嶽大神，以為僚屬，分司佐治十位真君。諸大地獄，校量善惡，拷掠魂神。應是亡歿之人，遍須經詣。是時，坐中有一真人，名曰妙行，瞻依天尊，作諸是頌，拔度亡人。今日敷揚，用伸懺念。
　　太一救苦天尊
　　焚香供養，冥府第一宮、泰素妙廣真君。世人所謂，秦廣大王。其中地獄，長蛇吐焰，鐵狗噴煙。亡人一七，先到此宮。天尊哀憫，救度亡魂，出離冥塗，迺稱偈讚。
　　玉寶皇上天尊
　　茫茫苦海實堪哀，惡業於身手自栽。
　　魂魄已歸司命府，幽關鎖閉幾時開。
　　長蛇吐焰炎如火，鐵狗噴煙陣陣來。
　　稽首諦聽三寶頌，普令超度出泉臺。
　　和不可思議功德。
　　爾時，真人聞是頌已，懽喜踴躍，仰謝天尊，再稱偈讚。
　　九幽拔罪天尊
　　無邊聖力不思議，盡釋幽牢拷對詞。
　　一道祥光來接引，亡靈隨逐上丹墀。
　　和願薦此亡靈，往生極樂國。
　　焚香供養，冥府第二宮、陰德定休真君。見世名曰，初江大王。其中地獄，刀山劍樹，火翳寒冰，亡人二七，須詣此宮。天尊哀憫，拔度亡魂，出離冥塗，迺稱偈讚。
　　玄真萬福天尊
　　眾生成造惡因緣，孰為回心見福田。
　　劍樹刀山屠一體，湯隨烈火恣烹煎。
　　無明種種欺方寸，一念思惟秪罪愆。
　　汝等歸依無上道，當來速得往生天。
　　和不可思議功德。
　　爾時，真人聞是頌已，心大懽喜，稽首天尊，再吟偈讚。
　　十方救苦天尊
　　悠悠長夜可悲傷，一切眾生苦莫當。
　　仰賴慈尊垂救度，須臾熱惱化清凉。
　　和願薦此亡靈，往生極樂國。
　　焚香供養，冥府第三宮、洞明普靜真君。世人所謂，宋帝大王。其中地獄，吞火食毒，屠割身形。亡人三七，須詣此宮。天尊大慈，不令經涉，迺作偈頌。
　　太妙至極天尊
　　冥冥幽府九重根，長夜唯聞苦毒聲。
　　獄卒強教吞毒炭，牛頭屠割汝形身。
　　前生業果重重積，歿後悲酸一一經。
　　今日聽宣無上道，此身速離廣寒庭。
　　和不可思議功德。
　　爾時，真人聞是頌已，說大慈心，讚嘆天尊，而作偈頌。
　　朱陵度命天尊
　　天尊說教大慈悲，惡業眾生盡得離。
　　五色祥光開道路，從今同會入無為。
　　和願薦此亡靈，往生極樂國。
　　焚香供養，第四宮，玄德五靈真君。世人所謂，仵官大王。其中地獄，負沙運石，無有休息。亡人四七，須詣此宮。天尊大慈，廣垂哀憫，救度眾生，而作偈頌。
　　玄上玉晨天尊
　　酆都六洞大冥鄉，窈窕窮魂實可傷。
　　惡業沉魂歸地府，善功圓滿上天堂。
　　負沙運石無休息，滾滾長河似沸湯。
　　諦聽慈悲無上語，今為甘露入飢腸。
　　和不可思議功德。
　　爾時，真人聞是頌已，稽首天尊，讚嘆無量，再吟偈頌。
　　法橋大度天尊
　　天尊無量救眾生，白簡丹書地獄迎。
　　一切愆尤俱解釋，從今拷掠頓超昇。
　　和不可思議功德。
　　焚香供養，冥府第五宮、最聖耀靈真君。世人所謂，閻羅大王，乃北陰天君之上佐，諸大地獄之總司，號同九幽，位齊五斗。亡人五七，當至此宮。業鏡現形，隨緣報對。天尊慈憫，普為眾生。拔度亡魂，而作偈頌。
　　度仙上聖天尊
　　眾生顛倒昧元因，慾海茫茫錯用心。
　　金玉如山難濟死，臨行惟有業隨身。
　　三塗渺渺無超度，長夜冥冥正拷魂。
　　地獄須臾皆解脫，一心恭敬大慈尊。
　　和不可思議功德。
　　爾時，真人聞是慈悲，稽首作禮，上白天尊，再吟偈頌。
　　火鍊丹界天尊
　　眾生業障本由心，解脫須憑無量因。
　　稽首虛皇無上道，一言寶偈勝千金。
　　和願薦此亡靈，往生極樂國。
　　焚香供養，冥府第六宮、寶肅昭成真君。世人所謂，變成大王。其中地獄，金釘拔舌，鐵斧刳胸。亡人六七，當詣此宮。晝夜拷魂，被受諸苦。天尊慈憫，奉為一切窮魂，而作偈頌。
　　好生度命天尊
　　刀山劍樹鐵成林，惡業眾生正苦吟。
　　浮世電光來快樂，冥塗千劫永湮沉。
　　陰司報對無容隱，拔舌刳胸痛莫禁。
　　為汝滅除無量業，當來稽首謝三清。
　　和不可思議功德。
　　爾時，真人聞是頌已，頂禮恭敬，上白天尊，再吟偈頌。
　　金闕化身天尊
　　慈尊惠度說因緣，接引眾生上法船。
　　鍊度此形成妙質，當知聖力大無邊。
　　和願薦此亡靈，往生極樂國。
　　焚香供養，冥府第七宮、泰山玄妙真君，見世名曰，泰山大王。受上帝敕命，佐理北陰，晝居東嶽，夜入冥府。亡人終七，須詣此宮。拷定因緣，校量罪福。天尊救度，普使超昇，為諸眾生，而作偈頌。
　　太靈虛皇天尊
　　人間禍福本無門，汝等親栽善惡根。
　　方寸但知藏垢穢，百年數盡作孤魂。
　　業風吹處生還死，萬劫悲辛不忍聞。
　　為汝滅除無量業，當來來敬大元君。
　　和不可思議功德。
　　爾時，真人聞是妙音，發無上道心，稽首天尊，再吟偈頌。
　　逍遙快樂天尊
　　悠悠五苦報囚徒，高上慈尊盡拔扶。
　　倏忽遍蒙甘露灑，幽關無數出泥塗。
　　和願薦此亡靈，往生極樂國。
　　焚香供養，冥府第八宮、無上正度真君。世人所謂，平等大王。其中罪人，手抱銅柱，身臥鐵牀。死經百日，方到此宮。罪業大深，拘留此獄。天尊大慈，哀憫眾生，濟度罪魂，而作偈頌。
　　無量大華天尊
　　冥官鼓筆怒威驚，拷掠悲辛不忍聞。
　　人世百年無片善，亡靈過惡似沙塵。
　　陰關未隔陽光界，骨肉為誰救拔人。
　　惟願脫離幽鎖去，得生恭敬大慈尊。
　　和不可思議功德。
　　爾時，真人聞是頌已，禮謝天尊，再吟偈頌。
　　隨願往生天尊
　　虛皇一念向眾生，地獄咸聽大法音。
　　倏忽超昇三界土，永離幽夜劍林中。
　　和願薦此亡靈，往生極樂國。
　　焚香供養，冥府第九宮、飛魔演化真君。世人所謂，都市大王。其中地獄，鋸解鑊湯，萬死千生，無有休息。死經周歲，方詣此宮。天尊布化，普為眾生，大啟慈悲，救苦度厄，而作偈頌。
　　玉虛明皇天尊
　　冥關一閉永無光，溟漠幽昏去路長。
　　浮世何由通信息，酆都境界隔陰陽。
　　危冠朱吏司刑剎，獄卒牛頭掌鑊湯。
　　稽首慈尊來救苦，願乘超度入仙鄉。
　　和不可思議功德。
　　爾時，真人聞是頌已，懼喜讚嘆，功德無邊。稽首天尊，再吟偈頌。
　　乘功託化天尊
　　天尊法力不思議，一切天神願賴依。
　　白簡真符來地獄，威光前路引魂儀。
　　和願薦此亡靈，往生極樂國。
　　焚香供養，冥府第十官、五靈威德真君。見世名曰，轉輪大王。應諸罪魂，死經大祥，方至此宮。天尊憫濟，救拔亡靈，而為偈頌。
　　真皇洞神天尊
　　虛皇演教說真詮，普為眾生度有緣。
　　行滿登高無色界，罪根深重入冥泉。
　　逍遙宴處金華館，累劫應知見福田。
　　一切幽魂咸解脫，盡披重霧睹青天。
　　和不可思議功德。
　　爾時，真人聞是頌已，讚嘆無量，再吟偈頌。
　　寶華圓滿天尊
　　天尊哀憫救群迷，九夜幽魂盡出離。
　　徑上南宮咸受度，普皆同會入無為。
　　和願薦此亡靈，往生極樂國。
　　天尊言，一切眾生，死經地獄，魂繫酆都，備受諸苦，時時拷掠，刀山屠割，銅柱鐵牀，火翳寒他，無邊苦惱。吾今為汝稱吟寶偈，舉無量音，響徹十方，聲聞九地，拷對悉皆解脫。魂神受鍊，徑上南宮，劫劫生生，長居快樂。
　　向來演說天尊偈頌，十王真君名號，功德圓成，超度亡過某人，往生天界。伏願承玆妙果，盡釋愆尤。速離幽暗之鄉，徑達往生之路。然冀福流見在，慶及家門。一切有情，同登道岸。
　　諷經　宣疏　向來　回向
　　地府十王拔度儀竟