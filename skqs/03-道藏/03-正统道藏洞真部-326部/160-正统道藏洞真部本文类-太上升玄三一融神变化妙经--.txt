太上昇玄三一融神變化妙經
　　經名：太上昇玄三一融神變化妙經。撰人不詳，約出於唐代。疑系改編《昇玄內教經》而成。二卷。底本出處：《正統道藏》洞真部本文類。
　　卷上
　　爾時元始天尊處於虛無自然玄一七寶之座，凝神遐想，恬遊玄漠，普為一切賢聖、諸天人眾講揚大法，漸頓進退因緣，湛寂無為，洞觀一切無量法門，虛實空有，真偽邪正，善惡清濁，高下貴賤，內外文武，大小一切萬法，無量無數，不可具陳。各隨其習業所執，事相不同，乍合乍離，乍存乍亡，乍來乍去，或出或沒，乍進乍退，乍生乍滅，或有或無，乍真乍偽，或貴或賤，乍苦乍樂，或貧或富，為男為女，或文或武，時好時醜，乍凶乍吉，或在凡在聖，如此受報無量事相，種種因緣，不可具說。皆因前緣所行一切大小之法，修習來報，致得今日受業不同，不悟大乘無為法教，故難解脫，住著小乘，少知少見，心有縛著，不解明了，頓悟玄理，通達無為，虛融法性，凝神湛照，觀行無為，而求解脫，但只逢法住法，不識正性本體清靜，強生貪著，擊縛執著因緣，不悟本乘至真無上大道，具足圓滿，成就一切神力、功德智慧、解脫因緣，偏見執著，強生分別，更生誹謗，不識理性本來一乘無二，暫隨凡化動靜，改變因果，苦樂不同，良由宿世習業，今日受報如此。
　　爾時眾中有玄一道君從眾而出，旋行寶座，擎拳恭敬，稽首上白：無上大道，虛無至尊，神智高廣，玄通無礙，大聖總統一切，天上天下，虛融道性，分無量法門，安定空有，洞觀一切受報因緣，了別事相，玄照業因，慈悲化度，廣開法門。唯願善濟，今日眾等萬劫有幸，宿恩德報，今日得見無上大道尊顏，敷演法教，普願成就一切眾生，導引群迷，速登道岸，俱會大乘。法相巍巍，功圓德就，統了無為玄解法要、大乘根原，智德圓滿，助道揚化，普度天人，救拔一切無量眾生，普願成就，齊入法門，禮侍尊顏，親承大法，供養修禮，所願從心，功德如願，智行俱備。唯願廣化一切，普登大法；唯願成就，與道合同。
　　爾時元始天尊告玄一道君曰：善哉善哉，汝今發問，至要無上。大法因緣，甚為深妙，難可思議。汝等復座諦聽，吾為汝說無上大法、成就一切無量法門。有成有敗，有生有滅，有出有沒，有進有退，有是有非，有好有惡，有長有短，有愚有智，有明有暗，良由過去習業不同。修行小法，為道枝葉。所修一切功德，暫得人天福報，因緣報盡，還歸磨滅，不免輪迴六道，受諸報對，善惡之事不停，生生復死，死死復生，經歷生死，造善造惡，報對無窮無盡，難得解脫。無有大法勝緣，拔度頓得，捨離一切業道，去離三惡五道、九幽八難、三塗五苦，超出三界之上，度脫生死之道。解脫無為，所修一切有為法教，福報有盡，還歸破壞磨滅，泥土同法。不得正真解脫，良由心智不達，執繫有為希求，功報若盡，還歸散壞。如此辛苦，不免無常變化，隨其來業流浪，不得自在，被他拘繫，無有休息。若夫大士上智，了達玄悟道性之人，所修一切功德，不希功報，心無取著，我所修一切有為功德者，唯將顯明事相，堅持法教，引導愚人，令其出離解脫，漸得利益，進入法門。賴此功德，福善莊嚴，以道結緣。所修一切因果，以保命根，求生受報功德因緣，唯我作導師，於其中間，引化種種事相因緣，並將捨施一切，天地神祇，拔度六道、過去九玄七祖、一切先亡、罪惡眾生，令出苦海，進入道門，俱得解脫。唯我獨守無為，歸根反本，靜我神識清淨氣性，護我身心。內無所起，外無所染，心無所住，遍行圓滿。不依一法而生法相，不住一法而生繫縛。不起一念，欲求福報，功德因緣。我所行學，狀若無修；我所云為，作諸功德。喻若無福，不敢希報，回施一切人天世界。唯願以此功德，散備一切，六道福善，莊嚴與我，同得解脫，齊入至真，俱登道岸。
　　太上告玄一大道君曰：汝等徒眾，所有助道行化，開悟群迷，為諸男女作大法船，如大法海，包納含藏萬川，如以天地廕覆萬物，皆遣利益，教化人天，隨緣應化，看其根性利鈍愚智、清濁闇明，漸頓悟解，量測身心，隨緣教授，皆令得旨趣。小悟小化，大悟大化，濁者濁化，善者善化，惡者惡化，方便善誘，令出彼岸，值道見法，解脫因緣，成就大乘法體、巍巍無上道矣。
　　太上昇玄三一融神變化妙經卷上竟
　　卷下
　　道言：萬物之中，人為最貴；萬法之中，唯一是貴；萬一之中，唯真是貴；萬真之中，唯聖是貴；萬聖之中，唯道是貴。所言玄一、真一、太一、三一。玄者是空，空虛玄遠，統上無極，統下無基，中觀無邊，故名玄一。玄者，遠也。體性無實，含藏一切，不礙萬物，故名之為虛無。虛者能通，無者皆空，性體無質，故名之為空。玄者是一，一者是道，性者是净，真一者是實，理者是正，故名正一。太者是大，能生萬物，包統一切，故名太一。三一者是子，上承玄父之靈炁，下乘玄母之元精，養育成形。故上取玄父炁二，下取玄母炁一合成。和合中道，共成一象，故言兩半而成一。一者子也，故名嬰兄赤子。子者狀若始生之狀，稟炁第三，故名三一赤子也。第一是玄父稟玄空雄陽之炁所成，故名玄一；第二玄母稟雌陰之炁所成，故名雌一；能生萬物，養育含情，故名玄母，號之為太一。一者，大也，故名之為道母。是故稱玄一者，天尊位；稱玄母雌一者，天皇位；稱真一帝一者，道君位；稱三一者，赤子真人位；稱正一者，大法師位；稱無名常存三一者，是混空虛無道炁未分，形相未立，渾淪無有形影，故名混沌，無名常存。三一道炁，分形變化，百億神通，故稱空洞變化。三一後分斷陰陽，生成萬物，布化十方，故稱陰陽三一。第一無名三一；第二虛無自然三一；第三空洞變化三一；第四玄一；第五真一；第六元皇三一；第七太一；第八正一；第九赤子陰陽；故稱為九一之道。空有九一，常乘九炁。道有九一，位有九尊；天有九一，上有九清；地有九一，下有九泉；人有九一，頭上有九宮。所言三一者，稱之為三寶。上虛無三寶，玄元始三炁；天中有三寶，天有三界，地有三寶，嶽瀆水火；人有三寶，上中下丹田、泥丸、絳宮。所稱為三五者，三是玄、元、始三炁；五是五行炁。性在空為五炁，在天為五星，在位為五帝，在地為五方，在人為五藏是也。
　　道言：三一行宮，運化不停，所居不同，或以鎮在玄天七寶之宮，或布化崑崙，遊歷玄都，或統御大羅觀望玄臺，或治化天庭洞房明堂，遍行六合，帀至玉皇幽房玄關華蓋之宮。九一，九子九女。九皇出入崑崙，治化九天，明照九天日月，出從天關，入從幽門，或處天盧日月之間，或下治黃庭泥丸絳宮，或隱在北極大泉之中。呼吸精炁，乘駕六龍，遊往龜山，或乘靈波以御九龍，翔行九鳳，策使太一始老帝公，行至三月三一之間，混合萬變，冶鍊百關，開導津液，神靜體安。中央黃老，治化玉皇，戊己洞神。原一帝真，治化幽谷，補養華原，乘炁納真，出入生路，或處命門，關閉道戶，精不泄散，邪惡不干。太素流霞，乘風散煙，浮空駕虛，上造雲庭，開闔來去，出入廬間。千神百靈，朝謁帝庭。城闕交錯，帷帳成雲。天真總炁，上通聖關。玄一至道，來去不難。吞珠藏玉，白石巖巒。樓閣萬重，黃帝之宅。甘淵無窮，玄芝化生，金漿玉汋，不死神丹。還年保命，骨化內騰。遊歷八方，上謁三清，下治三界，變化萬方，都會玄臺，朝謁
　　聖皇，旋行金闕，下治帝鄉。五嶽四漬，國土寧康。一切萬姓，永保吉良。
　　上一九帝天君，諱凝天，字玄先。其二帝卿，肇勒精。從天仙兵馬一萬二千人。
　　中元三一帝皇，諱神珠，字子丹。帝卿真人光堅。從神仙兵馬一萬二千人。
　　下元真一，諱神精，字谷玄。帝卿歸上明。從地仙兵馬一萬二千人。
　　其上一長九寸九分，著紫繡金被，戴玄天寶冠，坐七寶之座，或時乘九龍之車，遊歷三界，手執天寶之鑪，治化玉清。
　　其中一長三寸三分，著丹錦之帔，戴九鳳之冠，坐七寶之座，或時乘九麟之車，遊歷十方，手執金鑪，治化上清。
　　其下一長五寸五分，著黃錦之帔，戴九龍遠遊之冠，坐七寶之座，或時乘五色師子之車，巡行五嶽，手執寶香之鑪，治化太清。其三一總會，平旦朝上帝一君，交度神炁，補養骨髓，納我華津，神炁填滿，體發華鮮。日中總會中一絳宮，教練赤子，還魂復魄，反老嬰童，度命回年，保命無窮。日暮總會下元真一之宮，清蕩穢濁，除故納新，生我五老帝真，變易骨髓，腸化為筋，金骨玉髓，契道契真，自然變化無窮，永與三寶同保命根。
　　夫三一者，一一有變為三，三一一變生成九一之道。
　　上一玄尊有二大臣，合成三人。左臣號玄一道君，右臣號太和老君。太和者，頭白，衣服白；玄一者，頭衣俱青，為道之魂魄也。
　　中一元尊有二大卿，左號真人，右號光堅。
　　下元真一帝尊，左有幽精，右有帝卿等。上中下三一尊有二大臣，事其左右，成一身，有三人，三一遂成。有九人，名為九一之道。在虛無無形。上號為九玄，中號為九空，下號為九炁之道，故名之為虛無。三一化之在九玄，攝道境，九空攝聖境，九黑攝真境，此為道中九一之道。九玄號無名常存天尊，九空號空洞虛皇天尊，九炁號為元始天尊。上一化為三清，中一化為三界，下一化為三輪。上三清為聖境，中三界為真境，下三輪為仙境。輪者是凡，或上或下或中，來去輪轉不定，故號為三輪。下輪入地府，中輪生天，上輪入真境，故號之為三輪。是故道有九一，天有九一，地有九一，人有九一，四九合成三十六炁，總會三十六天。一一變生九一，九九八十一元炁，空有八十一道炁，天有八十一聖為，地有八十一真炁，人有八十一仙炁，總會三百六十炁。上道有三百六十虛無自然空玄之道，天有三百六十聖化之道，地有三百六十洞真之道，人有三百六十骨節騰化飛仙之道。稟其炁性，大呼小呼。上呼三萬六千神識，中呼三千六百神識，下呼三百六十神識，會一年三百六十日，總備在身中所應也。若能修真學道，則得三萬六千神識來備，自然身輕，白日飛騰，與道合同。
　　道言；此三百六十炁之所分化，上有三十六空，中有三十六天，下有三百六十名山，玄化在人有三十六國所應也。道有三萬六千神變玄象，天有三萬六千宮殿，地有三萬六千洞府，人有三萬六千神識。道為玄空之至精，人是天地之靈精，天地應玄空之大象，道玄空而通變。天稟浄性而得清，地稟結炁而有形，人稟精識而得生。道無元炁而無變化，天無元炁而不玄清，地無元炁而不能生成萬物，人無元炁命根則不存。所以人能修道養生，先須解存元炁而養神，神炁若得住人，命則得長生。神者識也，識者正也，正者真也，真者聖也，聖者性也，性者道也。道者空也，空者玄也，玄者虛無也，虛無者自然也，自然者真常也，真常者無名也，無名者混沌也，所以號之為混沌，無形無影，無極無窮也。炁者虛也，炁者無也，炁者通也，炁者風也，炁者動也，炁者象也，炁者變也，炁呼吸也，炁者輕舉也，炁者飛颺也，炁者散也，炁者命也，炁者開也，炁者明也，炁者光象也，炁者能匿影藏形也，炁者能運轉也。歎其神炁變化功能，不可尋測矣。
　　太上昇玄三一融神變化妙經卷下