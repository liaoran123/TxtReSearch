北斗本命延壽燈儀
　　經名：北斗本命延壽燈儀。一卷。底本出處：《正統道藏》洞真部威儀類。
　　北斗本命延壽燈儀
　　法事如式
　　伏以元綱示像，廼垂上屬之科；梵炁經天，故有命星之宰。一歲而纏週六度，三甲而次遍九宮。總下土之群靈，回凶示吉；符上天之列曜，决否咸亨。有感必通，無幽不燭。以今讚燈，弟子某人虔遵聖教，遙感真司。焚紫鳳之熒熒，光通玉斗；焰紅蓮之爍爍，照徹金衡。伏願太極頒祥，南宮度命，保壽年之遐遠，資福祉之無窮。稽首歸依，虔誠讚詠：長生保命天尊。
　　臣眾等志心皈命，某本命星君，諸靈官。
　　伏以真鑒非遙，密通於至禱；天階雖遠，可薦於馨香。仰祈圓極之神，以貸純禧之祐。以今然燈，弟子某人攝心返炤，刻意真風。慮多生之罪籍仍存，致此世之運行連蹇。欲求濟度，獲遇明科，然本命之星燈，滌身宮之愆過。伏願削斗司之罪簿，列南極之仙名。復連流注之殃，必成於祥福；否賽迍虞之難，可革於光榮。稽首歸依，虔誠讚詠：長生保命天尊。
　　玉真上帝，紫微尊神。繡衣羽，丹青緋裙。雙珠曜景，華燈散陳。神光洞映，百福維新。八威所告，無幽不聞。志心歸命，願得長生。
　　臣眾等志心皈命，某本命星君，諸靈官。
　　伏以太虛妙一，固沖用以無方；仙錄明科，著精修而有感。惟真庭之聖境，乃玉帝之晨居。仰駐仙斿，掃清琳館，奉元辰之上宰，延生炁之真神。以今然燈，弟子某人修德省躬，勵心悔過，虔施醮禮，潔辦珍 。伏願三靈交泰，萬炁齊僊，闔門長保於利亨，畢世用臻於善庇。魂神澄正，邪氣不侵，財祿豐盈，福基綿永。稽首歸依，虔誠讚詠：大慈延壽天尊。
　　玉京嵯峨，朱闕洞開。中有皇人，總衛霄階。紫繡羽被，首冠金巾。主判命籍，封山召雲。若有所告，神威巨兵。志心歸命，願得長生。
　　臣眾等志心皈命，某建生本命星君，諸靈官。
　　伏以太極璇圖，演玉京之元範；東華寶籙，唱金闕之洪猷。圓羅翠蓋，遮天首之十山；鬱秀瑤臺，觀空青之九仞。是以流光開演，化功初動於招搖；妙炁周旋，歲序復還於箕斗。貴賤雖資於宿福，年齡必注於建生。以今然燈，弟子某人仰無上之玄司，向真常之妙道，循天星而布位，然絳炬以通光。伏願道與性通，心隨意會，荐集聖真之佑，仰延降簡之祥。稽首歸依，虔誠讚詠：消災捍厄天尊
　　太一真皇，中元紫君。厥諱規英，字曰泥丸。金床玉帳，紫繡錦裙。腰帶火鈴，斬妖滅奸。手把星精，項負白圓。一心歸命，願得長生。
　　臣眾等志心皈命，某建生本命星君，諸靈官。
　　伏以雲琳天緯，施熠燿於清霄；玉影金圓，布方隅於紫漢。爰自二儀初判，騰景曜於高虛；五炁元司，列羣明於空表。因流逆之變，成禍福之虞。傍正或經於命宮，過咎廼生於身位。以今燃燈，弟子某人慮星辰之下照，啟薰禱於元司。伏願福曜高臨，克保大椿之算；災躔退舍，永膺光顯之榮。稽首歸依，虔誠讚詠：長生保命天尊。
　　大明靈神，九度鬱青。朝霞散輝，灌鍊五形。宮駕六合，七神調平。使我飛仙，登行上清。功成道合，三素來迎。一心歸命，願得長生。
　　臣眾等志心皈命，某建生本命星君，諸靈宮。
　　伏以混元肇始，啟分青運之基；造化權輿，次立赤明之號。洪推運炁，綱紀寰區，實左右於生民，廼總司於禍福。以今然燈，弟子某人頂魁罡而應命，投真教以傾心，注蘭液之芬芳，布銀缸之紫焰。伏願五福茂隆，九清孚祐，水履平康之運，長居寧謐之鄉。稽首歸依，虔誠讚詠：福生無量天尊
　　九炁青天，元始陽精。皇老尊神，衣服羽青。設御天宮，煥明歲星。散輝流芳，淘溉身形。五炁混合，天地長并。一心歸命，願得長生。
　　諷經　宣疏　向來　回向
　　北斗本命延壽燈儀竟