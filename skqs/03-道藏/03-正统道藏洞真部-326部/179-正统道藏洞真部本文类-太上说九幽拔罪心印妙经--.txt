太上說九幽拔罪心印妙經
　　經名：太上說九幽拔罪心印妙經。撰人不詳，約出於唐宋間。假託元始天尊為救苦真人說拔度眾生罪根，使身心清靜之法。一卷。底本出處：《正統道藏》洞真部本文類。
　　太上說九幽拔罪心印妙經
　　爾時，元始天尊坐七寶殿，放大光明，徧照三千大千世界，觀見眾生受諸苦惱，沉淪生死，受報无窮。於是救苦真人即從座起，贍仰尊顏，長跪問曰：是諸眾生，以何因緣，飄蕩苦海，沉沒无邊？
　　天尊告曰：如是眾生，受諸惡業，皆由自心，妄想顛倒，不悟无為，一切罪根，皆從心起，天堂快樂，自由心生，三界沉淪，亦從心起。心生邪見，妄起念嗔，心生惑亂，存念非真，心懷殺害，受諸類身，心生諂曲，與道无因，心生虛寂，與道相親。重宣此義，而說偈曰：
　　大道澄廓，元理幽深。先天而生，運化古今。道无形體，澄瀘身心。不貪不慾，不嗔不淫。是非莫識，表裏思尋。身心清浄，煩惱不侵。无起无滅，冥漠難斟。湛然空寂，了心元心。自然合道，眾聖來欽。昇朝金闕，遊翫騫林。七祖解脫，永離幽陰。皆契心印，悟道合真。念念相繼，勿起塵心。
　　是時受苦眾生聞說妙經，咸皆解脫。眾真作禮，悉大歡喜，稱揚讚歎，依教奉行。
　　太上說九幽拔罪心印妙經竟