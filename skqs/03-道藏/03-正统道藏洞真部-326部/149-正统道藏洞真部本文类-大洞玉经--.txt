大洞玉經
　　經名：大洞玉經。宋元間道士趙真人等撰，龔德同抄錄並序。係《上清大洞真經三十九章》 之校釋本。二卷。底本出處：《正統道藏》洞真部本文類。
　　大洞玉經
　　秉簡當心，臨目叩齒，存室內紫雲之炁徧滿，來冠兆身，金童玉女侍經左右，三光寶芝洞焕室內，叩齒微祝曰：
　　天朗氣清，三光洞明，金房玉室，五芝寶生，玄炁紫蓋，來映我身，
　　仙童玉女，為我致靈，九帝齊景，三元同軿，上乘紫蓋，升入帝庭。
　　開經玄蘊咒
　　徹微玄景門，焕朗徹空同。至道由靜默，當見三素宮。大道於此成，驂景策雲龍。左右侍經真，玉女及玉童，身濟不死律，解羅順靈風。七祖反胎生，世為神仙宗。
　　叩齒冥目，俯心祝曰：
　　糞土小兆男臣某，今有微言，上啟玉清瓊元君、高聖萬真太上道君、中央黃老元素道君，上清總仙大司馬長生法師主三天君栢成上真、降授《大洞真經》經師上真聖母紫微元君王夫人、降授迴風大混合師上真聖母中侯元君王夫人、上清九微太真玉保王金闕上相大司命高晨師東海王青華小童君、上清太无東霞扶桑丹林大帝上道君、祖師南極紫真上清道主玉晨聖后金闕上保東華道君、金闕大夫上清仙侯，臣今入室誦詠《上清大洞真經三十九章》，願晨暉焕發，＠照臣身臟府榮華，灾禍消散，七祖返胎，同駕雲輿。
　　閉目存帝一尊君，如嬰兒，長四寸，居鼻下人中皮內，主集百神、坐五色雲中。存帝一尊君空玄中，其口正對兆口，聽誦玉經。
　　大洞震靈符文
　　符文用黃素為地，以朱書內，黑書郭。行則佩，坐跡拜就以為褥，制伏萬魔，全神定志。
　　大洞照辟符文
　　符用貴重之物，兩面刻文，囊用錦，外用黃羅為之。遇行事佩之，六天魔王三天禁君，不敢砠遏也。
　　誦經內訣
　　身坐震靈符，帶照辟符，靜思身在三台北斗中。畢，叩齒三十九通，然後誦隱書，入本經。
　　大洞神慧隱書
　　玄景散天湄，清漢薄雲迴。妙炁煥三晨，丹霞暎紫微。諸天書靈彩，流霄何霏霏。神燈朗長庚，離羅吐明暉。四嶺帶高雲，玄精廕八垂。三素啟高虛，蘭闕披重扉。金墉暎玉清，靈秀表天畿。風生八會宮，猛獸騁雲馳。紛紛三洞府，真人互參差。上有千景精，冥德高巍巍。太一務猷收，執命握神麾。正一履昌靈，攝召萬神歸。公子翼寂轅，洞陽衛玄機。明初合道康。龍輿正徘徊。七景協神王，颷輪萬杪階。體嬌玄津上，飛步絕嶺梯。披景入神丘，璀璨振羽衣。冥攄交雲會，飛景承神通。青峰無毫薈，綺合生絕空。金華帶靈軒，翼翼高仙翁。萬轡乘虛散，蓊藹玄上窗。中生合景君，九帝昌上皇。明輪＠黃寧，羽珠耀玄陽。天精元素炁，中五號養光。結朗始生神，九真合成雙。妙景啟冥數，順感標神蹤。泥丸洞元光，運珠正絳官。元陽部命門，三神携紫童。拘制招上歸，夾闕侍明窗。翳蔚對啟明，圓華焕三沖。方盈引接生，反老回嬰蒙。颷粲麗九天，綠轅遶丹房。蕭蕭纏靄表，曲絳寢華堂。游冥盻萬變，歸會神霄王。仙道樂子生，鬼道樂子凶。但聞貴生道，不聞鬼道隆。瑤歌參天炁，貴生元正章。神慧命朱兵，五帝符寒鄉。仗旛攝萬魔，瓊文檢北酆。體解自然道，妖滅非爾功。汎景鼓長扇，含靈慶霄峰。俯盻四謝飛，天劫永難終。妙中生真景，迴輦若遲遲。意合存冥感，携提高上奇。翔翅期妙會，洞觀誰與齊。嘯叱咄嗟頃，倏忽歷九圍。攝炁反交初，併景幽玄棲。
　　三素者，三素老君也。務猷收，太一名。履昌靈，玉帝君字也。公子，无英公子也。洞陽君，右白元神名也。理明初，中央司命丈人名也。孩道康，命桃康名也。合景君，膽中八真名也。九帝昌上皇，泥丸九真名也。明輪，肝中四真名也。黃寧，精血三真名也。羽珠，胃管二真名也。玄陽，左腎七真名也。天精，心中一真名也。元素，无英公子名也。養光子，脾神名也。洞元君，泥丸君名也。運珠，心中丹元君名也。元陽昌命門，下元元王君名也。紫童，太微小童名也。拘制，九元真男名也。上歸，皇一魂女名也。翳蔚，紫素左元君名也。啟明，白素右元君名也。圓華，月神名也。方盈，月中桃君名也。接生，日中司命名也。神慧，心神名。五帝，腎神名也。
　　大洞太微玉符
　　服符微咒曰：
　　太微小童君，名干景精，字會元子，一名三衿交，一名對帝真。常鎮舌根之下，血液之府。
　　太微，乃兆初地修行之身。小童，即童子。對帝真，即同參知識之義。
　　玉清真王咒曰：
　　天寶大隱生，明梁玄上炁，為我塞下戶，受生牢關外，益元羽童君，列于綠室軒，七祖得解結，隨風離根源，配天升遷基，洞達變八玄。
　　太隱生，人之心也。明梁者，人之鼻息。益元羽童，鼻之神也。綠室，乃人中也。
　　又咒曰
　　元炁自本生，五塗承靈出，雌雄寄神化，森羅邃幽蔚，
　　玉音響太和，萬唱元中發，仙庭迴九轉，百混同得一，
　　易有含虛中，俱入帝會室。
　　雌雄，乃大洞雌一、雄一之君。易有，九天西北門名。帝會，堂室之名。
　　存思圖
　　大洞玉經卷上
　　高上虛皇君道經第一
　　高上洞玄，元生九天。炁祖太無，宗風胤玄。
　　玄曾散絕，四清撫閑。帝一上景，連眾攝烟。
　　長契一運，七世投閒。託靈屬命，反華自然。
　　泯邈流虛，六曜浮遷。淩梵銜暉，西華彰安。
　　仙編帝簡，盡得解源。胎田邃路，世發玉蘭。
　　靈光八曜，混生萬神。〔三藍羅，波逮台。〕 
　　高上玉皇之炁，在人身為明梁之炁，下應人之鼻中。蓋以人受胎結形，先始生鼻，鼻祖之義取於此。宗風乃祖炁之異名，生生化化，玄之又玄，玄孫之義取於此。曾親結散者，謂人身乃祖親之委蛻隱顯，中有自然感召之機，結散乃得大解脫也。帝一上景者，乃真一不二法門，最上乘之妙道也。連眾攝 煙者，連貫眾炁，攝聚靈煙，取肺為五臟華蓋，明梁祖炁繫乎鼻。六曜，謂南斗六曜，炁浮南炎，為兆化形易貌也。 淩梵，玉帝君名逢淩梵。彰安，肺神白帝名彰安幸，字西華。胎田，謂結胎仙於丹田也。八曜，八景也。
　　大洞太一玉符
　　服符微咒曰
　　太一尊神，名務猷收，字歸會昌，一名解萌，一名寄頻，常枕我玉枕之下，泥丸之後戶。
　　腦後枕骨、眉間，卻入三寸為丹田，即泥丸官。泥丸後戶，正在玉枕之下，督脉所入處。
　　上皇玉虛君道經第二
　　玉虛順玄歸，天晨金霄遊。朗朗生帝景，欻生宴玉洲。
　　左攝始童神，右命起常扶。明真焕九霄，三日□玄敷。
　　千景併三衿，內有幽寥無。今我得長生，千劫始一周。
　　黃錄保德仞，披錦入神丘。太一務命根，公子命靈旛。
　　十回度初心，得入大信根。離堂合，推運回。
　　玉虛之天，乃乾陽也。順 者，以人得一炁之正，故順生，非若草木逆生，禽獸橫生也。玄歸子，太一精魂之名，又泥丸之靈根也。天晨者，雌一君之名。金霄者，雄一君之名。遊乃逍遙也。朗朗者，日月之華。帝景者，雌一所居之景也。欻生者，風之名。玉洲者，雄一所居之景也。始童神，黃庭元王名也。起常扶，泥丸帝卿之名也。明真者，九天臺名也。千景併三衿，謂大微小童君，一名千景精，一名三衿交。幽寥 無者，帝皇太一君之字也。德仞者，九天臺名也。神丘者，帝一之靈穴也。公子，無英公子也。
　　大洞皇上玉符
　　服符微祝曰
　　皇上玉帝君，名逢凌梵，字履昌靈，一名匕靈，一名神丈人。常鎮我兩眉之問，紫戶之外。
　　眉間却入一寸為明堂，左方一寸為青房，右方一寸為紫戶。
　　皇上玉帝君道經第三
　　帝有玄上旛，制命九天階。七覺乘妙道，歡熙神風回。
　　飈燦北停華，紫英唱東隈。琳和九霄外，玉符微太微。
　　三素生泥丸，發曜金靈暉。老君牢張上，守衛死節機。
　　十善生玄中，度死而熙熙。珠鬱羅，廣都靈。
　　玄上旛，一名反華旛，玉帝招真政靈之號令也。北停華者，北方有留春仙苑，號曰停華也。東隈者，東極青華之天也。九霄者，神霄、琅霄、紫霄、青霄、碧霄、絳霄、景霄、太霄、玉霄也。三素者，三素老君也。金靈暉，金丹之神光也。牢張上，三素老君名也。死節機，死戶也。七覺，火之數也。
　　大洞無英主符
　　服符微咒曰
　　左無英公子，名玄無叔，字合符子，一名元素君，一名神公子。常鎮我左腋之下：肝之後戶。
　　在背去脊骨左三寸，與前左乳相對，左臂甲骨之下。
　　上皇先生紫宸君道經第四
　　太冥絕九玄， 洞景寄神通。玉帝乘朱霄，綠霞焕金墉。
　　上館雲珠內，仰接無仞峰。靈關太漠下，靄沫鏡中空。
　　冥光混離子，玄上叔火王。瑋寂高同生，無極保谷童。
　　圓塗無凝滯，綺合有九重。南拔七祖根，西解累葉凶。
　　體矯萬津波。神生攝十方。火歸反胎轅，三合乘天龍。弗育邈，散兆生。
　　寄者，不著相也。朱霄者，朱陵之天。金墉者，九天館名。雲珠者，九庭名，謂金墉館在雲珠庭內也。太漠，指地戶也。靄即露電，沬即泡影，謂俯盻世塵，如靄沫也。冥光者，左腎七真之字。混離子，血中赤炁君名也。玄上叔，謂 無英公子名也。瑋寂者，心君內名。高同生，上玄元父君名也。無極者，胞中黃炁君之字也。保谷童子，結中元君精魂之名也。綺合者，九天臺名也。南指南昌上官也，根乃胎根胞樹。西指西王母之都也，葉乃玄葉孫枝。萬津波，在綺合臺下。火歸者，流金火鈴之神，使火假上果也。返心乾者，回度胎仙之車，於路絕道斷之際也。
　　大洞白元玉符
　　服符微咒曰
　　右白元尊神，名洞陽官蔚靈標，字玄夷絕，一名朱精，一名啟成。常鎮我右腋之下，肺之後戶。
　　在背去脊骨右三寸，與前乳相對，右臂甲骨之下。
　　太微天帝君道經第五
　　太微天帝君，八浮入雲營。神宗理靈襟，龍山秀玉京。
　　金房鬱明霞，九戶朗高瓊。黃庭涉北元，元父左回明。
　　朱精啟明師，幽寥登上清。四玄秉元禁，長保五帝城。超滯天，橫冥始。
　　八浮者，風之名也。神宗者，中央司命君名也。龍山者，玉清天中臺名也。明霞者，九天宮名。高瓊者，九天室名，謂九竅之戶，通明於高瓊之室也。北元者，黃庭之幽闕也。左回明，上玄元父君字也。朱精者，白元尊神名也。啟明者，白素右元君名也。幽寥者，太一君字也。四玄者，四象也，四聖也，四體之神也。
　　五帝城，指五臟也。
　　大洞司命玉符
　　服符微咒曰
　　中央司命丈人君，名理明初，字玄度卿，一名神宗，一名靈華。常鎮我絳宮心房之中，四孔之戶。
　　心有七竅，神名丕，曰法垣、曰朱霄、曰丹皇、運珠、曰神慧、曰洞源、洞明。
　　三元紫精君道經第六
　　紫精太元中，三元上景衢。秀朗寶太混，眇眇扇帝敷。
　　伯史啟三素，帝靈登玉虛。慶炁育五雲，司命神明初。
　　十華妙行仙，制魔羽明車。騫苞庭，盻猷已。
　　上景者，日官也。秀朗者，九天臺名也。帝敷者，帝座也。伯史原，黃庭元王名也。三素者，三素老君也。帝靈者，帝一之名也。神明初，中央司命君名也。十華者，十極之天也。羽明，車名也。
　　大洞桃康玉符
　　服符微祝曰
　　命門桃康君，名孩道康，字合精延，一名命門，一名胞根。常鎮我臍中之關，命門之外。
　　在臍下三寸，其形方圓一寸，男藏精，女藏胎，下丹田也。
　　真陽元老玄一君道經第七
　　真陽帝寶老，受事會玉皇。滅魔除穢水，百司詣絳宮。
　　逸宅丹玄內，五炁結十方。七轉司命至，三迴召仙翁。
　　太山主鬼者，急校三官中。十德初成基，同飛七覺充。玄握沙，稱福神。
　　真陽者，上清天中館名也。帝賓，左仙仲成子名也。穢水者。尸穢之水也。絳官謂心也。逸宅者，真炁之明堂也。丹玄，即泥丸之宮。七轉者，念頭也，一念纔動，七竅俱通，謂舉念而司命至也。主鬼者，嶽神也。
　　大洞天戶玉符
　　服符微祝曰
　　泥丸上一天帝君，名赤子玄凝天，字三元光，一名伯無上，一名伯史原。常鎮泥丸之中，九孔之戶。
　　即上丹田，內有九宮，四雌五雄，各方一寸，其形內圓虛中，紅而瑩，乃神之所居。其後戶有兩脉，貫於脊骨之端。
　　上元太素三元君道經第八
　　太素三華炁，晨燈廣靈堂，玉賓表玄籍，守命孩道康。
　　回風散萬魔，金符召廣鄉。輔衛地戶內，保此長生王。
　　轉入十仙門，八景齊洞陽。明柱子，會合存。
　　三華者，三華聚頂也。神燈者，靈光也。玉賓者，三元君所居館名也。孩道康，命門桃康君名也。召廣鄉，召登廣漠之鄉也。地戶者，陰魔之門。輔衛，即封形閉債，背土凌空之事。洞陽者，白元尊神名也。
　　大洞丹皇玉符
　　服符微祝曰
　　絳宮中一丹元君，名皇神運珠，字子南丹，一名生上伯，一名史雲拘。常鎮我頂中央，大椎骨首戶之下。
　　人脊骨有二十四椎，上第一椎是也。
　　上清紫精三素君道經第九
　　紫精毓華林，長明太無外。玉房生寶雲，九扇胞胎內。
　　帝賓奉五符，三元迴紫蓋。倉玉斌來生，衛此長夜會。
　　五靈度符籍，九統合九元。三玄出太清，紫陽發萬玄。
　　玄精育九靈，元父結胎仙。樂伯勒，飛明賢。
　　紫精者，天中之樹，葉似竹而赤，花似鏡而明，實似李而無核，食其葉則辟飢，花則不死，實則飛仙，名毓華之林。九扇者，九重之門，乃帝一胎尊所居之處。帝賓者，左仙仲成子之名也。三元者，上元泥九、中元絳官、下元命門也。紫蓋者，黃庭門名。倉玉斌來生者，節中黑炁君，名斌來生，字倉玉也。長夜者，節中黑炁所會之名也。五靈者，五老君也。三玄者，道之三真也。紫陽者，官名。玄精者，膽中八真名。九靈者，天之九魂也。
　　大洞黃庭玉符
　　服符微祝曰
　　命門下一黃庭元王，名始明精，字元陽昌，一名始童神，一名藏明初，一名嬰兒胎，一名史伯原。常鎮我兩完間，車軸之下戶。
　　脊骨下第二十四椎是也，與尾閭并兩腿、臂骨相連綴耳，運動載身，若車之有軸也。腰胯當中是也。
　　青靈安陽元君道經第十
　　青靈扇八炁，鼓輪三華城。披此胞胎結，七祖受福生。
　　宿對滅五道，長守帝一營。望昌謁，順萬烟。
　　披者，脫體之義。五道，即五苦。滅之者，生神章云：五難緣理去，是也。
　　大洞九真玉符
　　服符微祝曰
　　泥丸九真，名帝真上皇，字帝先靈，一名元宗。常鎮我口之四際。
　　想自頂上是也。口神，一名清淨和。
　　皇清洞真大道君道經第十
　　公子執五符，太一居紫房。三合地戶下，拔命玉帝宮。
　　少女郁墨子，衛兆七炁窗。拘制盛血液，盈滿五藏充。
　　十真登黃房，帝子化金仙。白玉飛符招，引升龍臺天。回素充，吉求靜。
　　公子者，無英公子也。五符者，五文真符也。三合者，皇清元君，女之高仙；洞真真人，男之高仙，即雌一、雄一之異名，二真與太一合化於廣漠之境，故曰三合。地戶，即坤宮也。郁墨子，皇一魂女之內名。七炁者，七情也，一曰七竅，未詳孰是。拘制者，九元真男名也。十真者，妙行十全，位登太上黃房也。龍臺，天宮名也。
　　大洞八真玉符
　　服符微祝曰
　　膽中八真，名合景君，字北臺，一名玄精。常鎮我背中骨節之府。
　　一名威明，上一椎丹皇君守之，下第一椎黃庭王守之，上七節玄陽七真守之，中七節玄陰七真守之，下七節膽中八神守之。
　　高上太素君道經第十二
　　高上宴紫霄，五老輔玉根。太素拂眇景，合符帝一前。
　　白帝號蔚將，迴金太霞鄉。度我死戶下，拔出三塗梁。
　　十通由斯生，妙行由此圓。洞明光景中，帝一真玄玄。和歸落，結舒永。
　　玉根者，天中之山名，或以為人之鼻也。眇景者，日名。白帝浩蔚將者，白帝運浩景之炁，於蔚將之官也。十通者，謂十真事畢，妙澄十通，自一至十，皆天地之數，此道通天地之外，陰陽莫能拘，辠福莫能報，超出天地定數，故曰十通。
　　大洞左七真玉符
　　服符微祝曰
　　左腎間七真，名玄陽君，字冥光，一名元生，一名玄冥，一名五帝。常鎮我背骨盡際，地戶之下。
　　皇上四老道中君道經第十三
　　皇上超無景，輸轉九曜生。徊風混帝心，八炁運常寧。
　　廣霞參神天，五帝散日精。液溢玄中漠，血凝五華平。
　　體寶圓珠□，流曜瑩兆形。號為壽逸阜，亦曰澄潧渟。
　　俱濟三惡關，啟籍登太冥。令我保仙真，七世披綠青。
　　解禍冥途中，超福晨上靈。度世登玉卿，累祖返胎嬰。
　　洞觀無礙空，始通生圓明。驪珠貫方瞳，內外洞照清。三樂深，五達門。
　　九曜者，日名，又云眼為日輪也。廣霞者，玉清山名。五華者，五臟也。壽逸阜，九天山名，號延壽之國。三惡關，鬼關也。綠青者，服青華之炁。登玉卿，位登玉府上卿也。圓明者，日月也。三樂深五達門者，九天祝言，皇上君內名也。或釋之曰：法輪迴道上生。
　　大洞右七真玉符
　　服符微祝曰
　　右腎間七真，名玄陰君，字太真，一名上生。常鎮我背下骨，玉關之戶。
　　玉晨太上大道君道經第十四
　　玉晨九天司，太上大道君。常保景化內，九回鏡上清。
　　解帶玉＠室，乘素入四明。携提日中王，併羽玉晨靈。
　　太一召天魔，帝君致萬精。拔過死積炁，越度仙皇庭。
　　帝立三關上，八風舞神兵。左挹福醴液，右提慶元軿。
　　洞微無障玄，梵通明靈生。貫顙聞十方，豁落一切聲。泓鬱遐，渡法令。
　　景化者，三景道化也。九回者，金丹九轉也。鏡上清者，以大微小童，駕羽明之車，上朝元始，如求鏡裹之形也。四明者，玉帝南門之名也。左挹右提者，謂左耳斟右腎之水，右耳酌左腎之水。梵通明靈者，妙通大梵，聰明達靈也。貫顙聞十方者，靈音貫顙，流響雲營也。
　　大洞六真玉符
　　服符微祝曰
　　肺中六真，名上元素玉君，字梁南中童。常鎮我頸外，十二間梁之中。
　　十二間梁，肺筒兩邊也。蓋頸兩條，各有六條大筋。存法，一神守二梁也。
　　太清大道君道經第十五
　　太清浮絕空，三天寶神符。日中開五暉，青帝圓常無。
　　捧籍登太明，受籙金華樓。五臟植玉根，魂魄一凝和。
　　洞空清淨玄，炁通生清明。定和妙明覺，玄息自長生。明考梨，拔劫阿。
　　浮絕空，太清山名，應鼻為中嶽。太明者，日宮名也。金華樓，太清樓名。玉根，鼻神名也。玄息者，象龜引炁，以耳不以鼻，是為玄息。
　　大洞五真玉符
　　服符祝曰
　　脾中五真，名養光君，字太倉子，一名羽臺子。常鎮我喉內，極根之戶。
　　上有橫文，中黃之正印。極根，乃重樓十二，環之左右，各有一戶，正與炁顙之左右密相連。炁顙，名三思臺。
　　太極大道君道經第十六
　　太極元景王，三天攝神仙。紫素翳鬱仞，安來上華京。
　　拔出五苦界，返胎七元庭。九玄解重結，累祖落冤名。
　　徘徊秀華下，俯仰邀五靈。兆身升玉堂，五神迴孩嬰。
　　俱濟太漠外，養素朝圓明。洞虛清諍和，華通引玄冥。
　　舐練五芽味，含善吐長生。回圓明，神初羅。
　　翳鬱仞者，紫素左元君名。華京，乃元君所都之處。秀華者，天中之山名也。圓明者，日之名也。清淨和者，口為太和之官。玄冥者，腎神名。舌下為華池，內有二竅，下通腎水，謂華舌，妙通玉華也。徊圓明神羅初者，九天祝言，元景君內名也。或釋之曰：暉履安固止身。見茅山大洞經，天上內音，地上外音。
　　大洞四真玉符
　　祝曰
　　肝中四真，名青明君，字明輪童子。常鎮我胃管之戶，膏膜之下。
　　五臟唯心肺居膈上，今存神在胃口之外，胃管之戶，乃咽食物處，膏膜，即膏肓之膜。
　　皇初紫元靈元君道經第十七
　　皇初紫元中，暉光鬱霄清。三天焕九景，離合億萬生，
　　披朱巾綠霞，上徊寒童靈。拔出五苦毒，超身過始青。
　　白素起蕭仞，金門衛朱兵。七祖積尸結，一化百散傾。
　　受福東霞室，返胎朱火庭。洞神清諍妙，力通自冲明。
　　淨真手握斗，足躡九元星。揮執天地關，精神生命根。發遷合，光運長。
　　九景者，九日並出也。寒童靈，九天山名。啟明蕭仞，白素右元君名也。九元星者，九靈之罡也。天地關，手為天關，足為地關。發遷合光運長者，九天祝言。
　　大洞三真玉符
　　祝曰
　　精血三真，名元生君，字黃寧子玄。常鎮我鼻兩孔之下源。
　　鼻準頭內，名玄達之戶，俗云鼻尖。
　　元英中真上老道經第十八
　　無英真上玄，玄元素炁鬱。寄頻携運珠，混化啟明日。
　　正一左右仙，長挾林虛闕。兆有五符籍，合仙得真契。
　　魂生太無中，魄亦五道會。世世解死結，七祖無住滯。
　　神風吹胞樹，根葉已斷絕。胎中眾鬼殃，五符開地結。
　　長為神真王，應仙續萬世。洞真清諍身，道通自然質。
　　真應化現相，不動在黃室。應化無方在，骨肉金玉實。
　　靜真明正道，至老長不易。彌勒車，大生彰。
　　素炁鬱，謂青黃白三色也。寄頻者，太一名也。混化者，泥丸君內名也。啟明者，白素元君名也。左仙名仲成子，右仙名曲文子。林虛者，中央玄一老子名，謂長挾精炁，於林虛之玄關。五道者，天中之官名也。五符開地結者，除去陰魔，必仗五符而散地結也。黃室者，黃庭也。
　　大洞二真玉符
　　祝曰
　　胃管二真，名堅玉君，字凝羽珠。常鎮我太倉之府，五腸之口。
　　胃為太倉，是傳送達於五腸之口，口乃胃之下竅，心肺相接處，謂之五攢頭，即胃口納食處。
　　中央黃老君道經第十九
　　中央黃老君，圓華玉壽靈。太張上玉門，仗雲三仞明。
　　赤景翳逸寥，携提太一真。帝女抱定陵，吟詠玉清文。
　　五符編紫房，玉籍標圓庭。七祖返胎仙，滅絕三途生。
　　流風斷血滯，玄葉得黃寧。洞玄清凈元，元命靈通成。
　　性命宗本堅，孝道成明王。生根得太和，無為登上清。滿景生，比孛通。
　　黃素中元君，名圓華黃仞，字太張上，天中山名玉壽靈。太一真者，太一胎尊也。抱定陵，皇一之魂女內名也。玄葉，即玄孫也。精血三真，名黃寧子玄。孝道成明王者，謂孝感於天，於日中為孝道明王，於月中為孝道仙王，斗中為孝悌王也。生根者，性命之宗本也。
　　大洞一真玉符
　　祝曰
　　心中一真，名天精液君，字飛生上英。常鎮我胸中四極之口。
　　胸前兩乳之上，正中央，自心坎鳩尾骨度上四寸，乃神所居。
　　青精上真內景君道經第二十
　　青精上華炁，太微玄景童。神化玉室內，飛羽逸紫空。
　　日為三衿交，奉符登帝墉。開關把金節，閉戶叩瓊鐘。
　　滅魔三酆野，招靈上清宮。明出窮陰間，入精六合房。
　　回老變皓形，還白養嬰蒙。洞元清淨光，津海具神通。
　　咽液生萬神，神水華池融。湧身灌而潤，往來無有窮。
　　通生道之源，天根常茂豐。種炁會，出蘭蒙。
　　青精之天，上華之室中，有返香之烟，其炁迎風三千里，猶徹聞也。玄景童，此小童君之號。三衿交，太微童君名也。帝墉者，玉帝金墉之館也。開關者，應人之鼻，謂調鼻息以節約肺金之炁。瓊鐘者，叩齒集神，如叩大寶鐘也。六合者，明堂也。
　　大洞九元玉符
　　祝曰
　　九元真男，名拘制，字三陽。常鎮我左耳之下，伏晨之戶。
　　在左耳垂下二指面許，向後一分是也。
　　大洞玉經卷上竟
　　大洞玉經卷下
　　太陽九炁玉賢元君道經第二十一
　　太陽化三晨，紫軿微玄下。元君保谷童，守胃塞地戶。
　　金符焕北華，玉契披七祖。帝真灌上生，斷我三塗苦。
　　洞明清靜光，帝心太玄通。宿命過去智，根本元由中。
　　未來及他心，一切無礙融。洞源與洞明，萬道由通生。會命初，幽中和。
　　玉晨，宮名。微玄，日神名。保谷童子，元君精魂名也。北華，亭名。洞原、洞明者，言此心乃大洞之靈源，大洞之神明也。
　　大洞皇一玉符
　　祝曰
　　皇一魂女，名上歸，字帝子，一名郁墨子，一名抱定陵。常鎮我右耳之下，伏晨之戶。
　　在右耳垂下二指面許，向後一分。
　　九素金華景元君道經第二十二
　　太初九素炁，炁出華景中。法坦舞仙旗，逡巡五老翁。
　　夫人名啟珠，執籍歸紫房。父寧在迴明，混合太微童。
　　洞清冥冥慧，大量玄玄同。根塵悉消滅，有無皆虛空。
　　妙行真一全，名大心神通。道備登玉清，位為聖仙公。冥冲次，信明都。
　　華景者， 宮名。啟珠，流汨池水神名也。父寧在，帝一名也。左迴明，上玄元父君字也。根塵消滅，謂具道眼、聖耳、玄鼻、華舌、真身、帝心也。
　　大洞紫素玉符
　　祝曰
　　紫素左元君，名翳鬱無仞，字安來上。常鎮我頭面之境。
　　上部八景，齒神、髮神、皮膚神、目神、頂髓神、耳神、鼻神、舌神。
　　九皇上真司命君道經第二十三
　　元始授太玄，蒼胡頡寶珠。檀熾鈞音妙，希聲徹太虛。
　　九皇上真炁，四司太仙王。飛霞散天日，凝焕六合房。
　　上清朝玉虛，乘景晨暉中。三神號發紐，捧籍啟虛皇。
　　逸錄登紫清，金符刻羽宮，頂玄蒼胡頡，弘濟登普光。
　　運度玄中人。咽味生五方。結集成胎仙，丹母金真陽。
　　主伴合元範，大易生玄鄉。掌堂庭，元眇靈。
　　蒼胡頡，寶珠名。太仙王，司命君之位號，統領四司。六合房，乃明堂之房也。晨暉，宮名。發紐者，血中之神名。羽宮，水神所居之處。普光者，大洞殿名。金真陽者，乾父也。謂乾父、坤母結成胎仙。元範者，所謂檀熾鈞也。掌堂庭元眇靈者，九天祝言。
　　大洞白素玉符
　　祝曰
　　黃素中元君，名圓華黃仞，字大張生。常鎮我胸腹之境。
　　天皇上真玉華三元君道經第二十四
　　天皇上真炁，三元乘神徊。法坦興朱霄，帝昌啟玉扉。
　　拔戶命門內，解結桃康階。歛神保五福，越轉入太微。
　　單入而雙修，一曲水天衢。海日自東生，元命生太初。保解乘，結六庭。
　　天皇上真者，玉華仙女之母也。神徊者，車名也。法坦，心神名。朱霄，心神宮，帝昌，上皇泥丸九真內名，寶閣之戶玉扉。單入而雙修者，謂天一生水，便對地二生火，性命雙修之義也。天衢，乃西北天門之路也。
　　大洞白素玉符
　　祝曰
　　白素右元君，名啟明蕭仞，字金門上。常鎮我下關之境。小腹至腳底。
　　下丹田在臍下三寸，其形方圓一寸，男子藏精，女子藏胎之所。地關，足名。
　　太一上元禁君道經第二十五
　　太上上元君，日中司命童。焕然神光明，披霞升帝墉。
　　列坐震靈席，混合五日房。白炁育尚生，青君按延昌。
　　左携精上門，右抱合和英。我生日月華，友賓赤炁王。
　　八景照泥丸，朗照洞房中。嬰兒為赤子，混離生玉容。
　　五道秀金華，位為上清公。七祖斷玄滯，身得乘神風。
　　徘徊三清上，和樂返嬰童。太始三炁周，真文肇生明。丹明昌，左帝根。
　　司命童，號赤炁王， 內名將軍梁，為日中上神。帝墉者，玉帝金墉館也。震靈席者，震靈符文，可拜可坐臥也。延昌者，結中青炁君名也。精上門者，節中黑炁君名也。赤子玄凝天，泥九上一天帝名也。混離子，血中赤炁君名也。五道，宮名。金華，山名。
　　大洞日中玉符
　　服符微祝曰
　　日中司命君，名接生，字通靈，一名上景，一名圓光，一名眇景，一名九曜，一名微玄，一名曜羅司命童，號赤炁王，內名將軍梁，乃日中上神。常鎮我左手通真之戶。
　　左手掌心宛，宛中一戶。
　　元虛黃房真晨君道經第二十六
　　元虛黃房中，內有黃寧童。左有堅玉君，右有帝昌皇。
　　浮清翳晨炁，鬱鬱虛靈容。青肝明輪子，開朗徹八聰。
　　太一疇丘蘭，奉符入玉宮。拔赦七世罪，回元期大通。
　　混合帝一室，五老變孩童。太素梵行初，一善四金融。變世炁，三道遷。
　　黃房，乃真晨君之所治也。黃寧子玄，精血三真名也。堅玉君，胃管二真名也。帝昌上皇，泥九九真內名也。虛靈者，谷神字也。明輪童子，肝中四真名也。八聰者，八景也。疇丘蘭，太一帝尊內名也。
　　大洞月中玉符
　　服符微祝曰
　　月中桃君，名盈子，字運景。青帝母號芳艷嬰，日月之明曰朗朗，曰圓明。常鎮我右手通真之戶。
　　在右掌心宛，宛中是神所居。
　　太極主四真人元君道經第二十七
　　太極主四真，淩羽逸上清。七轉召司命，太一揚威明。
　　司錄保儲命，三舉登震靈。魔王來受事，仙官束鬼精。
　　月中青帝母，號曰芬艷嬰。太張上五符，安來上玉名。
　　混化六合內，洞房列火兵。太極五靈冲，橫文帝子賓。登來章，乘法謨。
　　威明者，膽神之字也。震靈者，符名也。青帝母，月中之神也。太張上，黃素中元君名也。安來上，紫素左元君名也。火兵者，陽靈也。橫文乃中黃之正印，黃帝執此文，而為萬神之主，與諸天帝子，皆為仙賓也。
　　大洞陽光玉符
　　祝曰
　　左目童子名靈飛，字陽光，常鎮我左目之瞳。
　　四斗中真七晨散華君道經第二十八
　　斗中四真人，散華玉清臺。帝卿中玄生，一回眾真來。
　　香風扇三寶，五臟暎清夷。蒼胡頡光華，檀熾鈞吉祥。
　　太中六炁清，曲水天河襄。大度功圓成，五魔伐六陰。
　　中結元始王，高觀六合庭。鮮曲玄，鏡重車。
　　四真人，四斗之神也。中玄生，泥丸帝卿名也。三寶，山名。清夷，宮名。襄者，升也。泉曲之水，下注北酆，升為天河，上貫南斗，了明此道，沈者皆升。五帝大魔伐六陰，而陽回六府。
　　大洞陰精玉符
　　祝曰
　　右目童子，名晨嬰，字陰精。常鎮我右目之瞳。
　　辰中黃景元君道經第二十九
　　辰中黃景炁，三秀登霄庭。滄臺飛羽輪，迎延道已成。
　　司命奉帝書，號為玄度卿。保生太霞宮，列賓館上清。
　　命門合精延，守我身黃寧。左携元素君，右攝朱蔚靈。
　　太和度七覺，點火生真文。紫華頂胎仙，元命真中神。總命本，登龍津。
　　三秀，山名。滄溟，臺名。迎延，符名。玄度卿，司命丈人名也。合精延，桃康君名也。黃寧子玄，精血三真名也。元素君， 無英公子名也。朱蔚靈，右白元尊神名。七覺者，火之成數也。又離為火，而文明發混洞赤文之祕也。華頂胎仙者，三華聚頂，胎結成仙也。真中神，乃真中之陽神也。
　　大洞胎仙玉符
　　祝曰
　　肺部童子，名素明，字虛成。常鎮我肺部之下。
　　金闕後聖太平李真天帝上景君道經第三十
　　金闕上景炁，十方暉紫煙。三命太一尊，五召太平神。
　　七轉招嶽真，玉符告三官。拔籍三靈下，受生高上晨。
　　太靈八靈王，一化回慶雲。桃君守六合，勒精衛泥丸。
　　太清八景觀，十德真文宣。保子神中神，元命生自然。暉延勒，得日賢。
　　金闕者，肺也。太一胎尊，隨所應現，太平後聖，自然通神。嶽真者，五嶽眾真也。頒玉符而告三官大帝，技死籍於三靈之神鄉，則受生於高上之晨官矣。八靈君，太帝精魂之字。六合，明堂名。勒精、泥丸，帝卿名。八景，八神名。
　　大洞胎神玉符
　　服符微祝曰
　　胎中一元白炁君，名務玄子，字育上生。太一精魂，名玄歸子，字盛昌，號八靈王。二神常鎮我五臟之上，結喉之本戶。
　　結喉，一名金樓，一名重樓，一名三思臺，神有十二，亭長真人在其內，主通上下炁也。
　　太虛後聖元景彭室真君道經第三十一
　　太虛空無景，霞中有彭室。九雲合重扉，帝君靜幽密。
　　八真合景君，上携女太一。雌雄混玉房，九變還返七。
　　分形散六合，泥丸易分別。太真九光輪，十住 音曳文結。
　　保子元炁通，五炁理中頡。混一歸帝闕，永壽無窮劫。
　　變化飛上清，三千行超越。乘元輪，入幽宗。
　　空無景，山名。彭室者，彭君之室，室中主延生之符。重扉者，門也。合景君，膽中八真名。十住，乃十地，一屬陽，略伸筆過右，便是陰，此耦之所由生也。此言 文者，正得反陰為陽之義。理中頡者，中理五炁，混合百神，頡乃升上之義。
　　大洞結中玉符
　　祝曰
　　結中青炁君，名按延昌，字合和嬰。元君精魂，名保谷童子，字明光。二神常鎮我五臟之下，胃之上口。
　　正指胃口，存其神在胃口內也。前言胃管二真者，存其神在胃口外也。
　　太玄都九炁丈人主仙君道經第三十二
　　太上九炁上，煙迴太暉間。神光秀空峰，五道焕三天。
　　駕景登絕霄，乘風蕩滯神。中一曰運珠，理心入清閑。
　　混合三五宮，累變億萬年。伐絕胎樹生，永斷血尸根。
　　七祖散積滯，反華墨幽玄。萬炁生萬津，齊化成仙人。
　　太玄啟十明，妙行登十真。無阿景，奉神冲。
　　太玄都在九炁之上，九炁即返魂之香。太暉者，宮名。空峰者，山名。五道者，宮名。蕩滯神，亦山名也。運珠者，心中一真名也。金木水火，混合於土，名曰三五官。
　　大洞節中玉符
　　祝曰
　　節中黑炁君，名斌來生，字精上門。帝真精魂，名幽臺王，字灌上生。二神常守我九腸之口，伏梁之下。
　　九腸之口，是小水出處，伏梁下戶，是大小腸窮相近間隔處當中。按秘訣云：伏梁下戶，在陰囊之後，肛門之前，二陰中央也。
　　上清八皇老君道經第三十三
　　上清絕霞外，八皇運九天。幽寥生帝子，攜化景中人。
　　晨登太老寢，夕宴金華便。羽節命太一，錦瘺召萬神。
　　堅我玄胎仙，伐減胞樹根。解結生七祖，散禍寧九玄。
　　赤帝丹靈峙，扶兆入金門。月母靈素蘭，守閉死熙關。
　　死炁自今絕，生津從玆延。萬神萬黑仙，超脫位真王。
　　十真妙行全，太玄會明陽。無上大洞尊，一炁同龍光。映遂劫，度連絕。
　　太一君，字幽寥元。晨登大老寢，喻理脾土之元。夕宴金華便，又喻咽肺金之液。丹靈，臺名。靈素蘭，月母之號。明陽，玉堂名。龍光，車名。
　　                   大洞胞中玉 符
　　                    　 
　　服符微祝曰
　　胞中黃素君，名祖明車，字神元極。天帝精魂，名理維藏，字法運珠。二神常鎮我小腸之內，二孔之本。
　　小腸之端，胞囊繫焉。胞有一帶，合於小腹之內，其右一帶，管便溺水，左一帶，則漏泄精華。故日二欲孔焉。
　　東華方諸宮高晨師玉保王青童君道經第三十四
　　東華發始暉，高晨映上清。洞煥圓珠靄，朗朗紫曜明。
　　七神回帝席，五老飛玉軏。太一景中王，司命攝萬靈。
　　汎然雲波問，寂盼泥丸城。七轉召三官，北君稽首呈。
　　五嶽應命到，拔死書長生。三舉震靈符，玄解大魔精。
　　七祖生福堂，玄華保黃寧。觀軒寢，明賓鬱
　　始暉者，日出之鄉。高晨者，官名。圓珠、紫曜，皆日名也。黃寧者，精血三真名也。
　　大洞血中玉符
　　祝曰
　　血中赤熙君，名混離予，字叔保堅。司命精魂，名發紐予，宇慶玄。二神常鎮我百關之血，絕節之下。
　　歷劫受質，未有不由精血而成身也。故節結不解，仙道難成。經曰：兩腳絕骨之戶，在兩腿經骨之下節，向外之踝骨下宛，宛中名日絕骨之戶。
　　扶桑大帝九老仙皇君道經第三十五
　　大帝九老京，校仙登博桑。七轉召天帝，司命承神綱。
　　五嶽啟靈戶，傳制大魔宗。河海皆受事，立示應會方。
　　保符泥丸內，守神曰桃康。迴明易死籍，記仙叔火王。
　　拔出三塗疾，去禍生上英。七玄登朱宮，兆身會明陽。
　　上友方盈子，下携理維藏。左攝明車君，右輔歸盛昌。
　　混一玉景炁，化兆吉以強。反嬰元命童，檀熾吉祥鈞。
　　天一元根仙，自在光明輪。盈劫運，邕玉升。
　　京者，玉京之山也。靈戶者，符名也。叔火王，下玄元母君名也。上英者，心中一真名也。朱官者，流火之庭也。明陽者，玉堂也。方盈子，月中桃君名也。理維藏，天帝精魂名也。祖明車，胞中黃炁君名也。歸盛昌，太一精魂名玄歸子，字盛昌。
　　大洞七神玉符
　　服符微祝曰
　　上元玄父君，名高同生，字左迴明。下玄元母君，名叔火王，字右迴光。帝皇太一君；名重冥空，字幽寥無。九帝尊君，名日明真，字飛眾帝生。太帝精魂，名陽堂王，字八靈。天帝九關開魂君，名迴錄道，字絕冥。天紀帝魂大魔王，名照 無阿，字廣神。凡七神，常鎮我本命之根，胞胎本結。
　　本命之根，即臍輪，子母分炁之根蒂也。胞胎大結臍中，與腎相連，結胎之戶也。命門內宮、外宮，言入臍一寸內，有一帶通丹田中門，乃結胎之地。外宮指腎之外也，內宮，指臍之內也，只是一處。
　　小有玉真萬華先生圖玉君道經第三十六
　　玉真萬華宮，高仙藏帝經。主圖九天表，洞觀無中生。
　　七轉召萬真，五嶽一來庭。三官招眾魔，司錄校所呈。
　　拔籍重泉曲，仙名書太清。七世解牢結，穢血息沉零。
　　反胎朱火室，更受洞神靈。伯史衛神軀，令我保黃寧。合帝伯，方超凝。
　　主圖者，玉君主掌圖錄於九天也。朱火室，朱陵火室。伯史原，嬰童之名。 黃寧，精血三真名。
　　大洞九神玉符.
　　服符微祝曰
　　三素老君，名牢張上，字神生道。人中神名綠室。蓋老子之玄牝。醫經之任督，道家之人中，世莫知其機會之端。正一左仙名仲成子，字四華尊，一名帝賓。正一右仙名曲文子，字靈和，一名光賢。凡三神，常鎮我鼻下人中。鼻神曰羽童、曰明梁、曰辟非、曰玉根、曰靈戶、曰開關。中央玄一老子，名林虛夫，字靈時道。常鎮通精之竅。九曲、下戶，人之陰也。男曰九曲，女曰下戶。北方黑帝，名保成昌，字北伐。常鎮膀胱之中。膀胱在小腸并胞之前，傳之兩邊，密密相連。故小腸水滿，則膀胱少陽炁蒸之，然後腸之中水，隨陽炁而過胞中，復化為水也。西方白帝，名彰安幸，字西華。一名 淩梵七靈。常鎮男之外腎，女之兩乳。南方赤帝，名長來覺，字南和。常鎮口中舌下。下有華池之水。東方青帝，名雕梁際，字青平。常鎮五臟之外。膏膜膈也。五臟惟心肺居膈上。中央黃帝，名含光露，字魂明。常鎮脾胃之中。《黃庭經》曰：脾長一尺掩太倉。又《中黃經》曰：胃為太倉。太倉之口，胃脘之內，正是分擘清濁，傳遞之戶也。
　　玄洲二十九真伯上帝司禁君道經第三十七
　　玄洲絕三津，羽景太無庭。回霄飛重漠，委化混萬精。
　　五雲蔚絕空，七霞落圓明。朗朗幽寥子，梵昌濟黃寧。
　　五老飛絳華，散香携玉靈。金質濯帝川，綠 煙靄流瓊。
　　神拔三塗積，仙胎結兆形。上清玉皇師，玉宸大道君。
　　與心絳宮神，飛澄太玄尊。開神華，大紀元。
　　玄洲絕島之下，有三弱之津，即弱水也。羽景，堂名。重漠，山名。圓明，日名也。幽寥子，太一君字也。梵昌，太一精魂名也。黃寧，精血三真名也。玉靈，上清之玉童也。帝川，池名。玉宸，即上清也。
　　大洞三神玉符
　　服符微祝曰
　　泥丸上元帝卿，名兆勒精，字中玄生，一名起非伯，一名常扶肇。絳宮中元輔卿，名中光堅，字四化靈，一名幽車伯，一名董史華。黃庭下元弼卿，名歸上明，字谷下玄，一名奉申伯，一名承光生。常鎮我三元之宮，衛我本命，守我帝室。
　　太無晨中君刊峨眉山中洞宮玉戶太素君道經第三十八
　　三真生太無，玉戶□晨霞。太素洞元靈，丹林生朱柯。
　　迴神九重府，內昌發瓊華。百關納精液，停年三秀阿。
　　兆身騰玉清，七祖離幽塗。長保不終劫，萬世承仙家。
　　位為聖統尊，玉清大洞都。陵昌玉，百塗君。
　　太素洞元靈者，太素之天，洞焕元靈之殿也。內昌，臺名。三秀，山名。大洞都，神都也。
　　大洞帝一玉符
　　服符微祝曰
　　大洞帝一尊君，名父寧在，字合母精，迴風混合，鎮衛死炁緊關，統三十九戶之神，常在人中或上唇之內，光□目中瞳子，自無而有之，自有而無之，有有不有，無無不無，號真一之所，變萬歸一之道。
　　上唇之內，上齒之外，及鼻下人中，乃神所居，混合百神之事。蓋任督二脉，為一身陰陽之海，五炁真元之會。仙經云：一物含五采，永作仙人梯。
　　西元龜山九靈真仙母青金丹皇君道經第三十九
　　西元九靈炁，金丹流雲宮。上極遊曜杪，暉景大霞空。
　　動回九天輪，靜沉八流綱。室有胎仙母，携衿太帝皇。
　　玄一靈時生，三老素牢張。左把五符籍，右携理神宗。
　　同登龍硃闕，稽首玉清房。拔棄死滅根，養形三五中。
　　七祖解尸結，受福明朱方。上澄聖中尊，符化玄炁王。極炁壽，受乘明。
　　西元者，桐柏山，或云崑崙山。九靈，山中館名也。九天輪，乃天闕也。八流鋼，流綱之八山，即地軸也。仙母乃坤母，為黃婆，為無夜夫人，為大藥王，即太陰鍊形之道。靈時者，中央玄一老子之字也。牢張上，三素老君名也。神宗，中央司命丈人名也。死滅根，言拔棄三十九死戶也。三五中，河圖縱橫，三五之數也。
　　大洞總真玉符
　　右符總三十九符真炁，於帝一之所。同三十九符並以丹書，服皆用黃紙，佩通青素一幅，五尺五寸。此符單用，亦可功備大成。
　　太玄真人咒曰
　　真人姓趙，諱守真，主太玄清明宮。
　　天中之天，仙峰嶽京，樓臺殿閣，宮室闕廷，洞房庭館，福堂金城，
　　靈軒帝席，上首之名，關竅開通，門戶窗欞，日月星躍，光□目睛，
　　風雲煙霞，氣息混凝，川池海波，血液津精，五臟六府，面部身形，
　　胞胎結節，各有神靈，求之不見，呼之斯譍，神有萬萬，主一清寧，
　　一源萬派，濁濁澄澄，萬流一源，四海合并，大哉空洞，六合黃庭，
　　真一不二，法門無扃，三十死戶，死炁常冰，我呼我神，常令惺惺，
　　如睡斯覺，如醉斯醒，虛靈谷神，混合五行，九十七相，放大光明，
　　死戶之炁，自然更生，祖炁回潤，孫枝敷榮，塚訟罷對，冤債無徵，
　　普度天人，妙行圓成，大洞之富，萬寶充盈，大洞之貴，仙位高登，
　　車迴畢道，太微上清。
　　大洞內鍊玉章
　　青童大道君，東躡扶桑雲。心傳大洞旨，靈章粲符文。
　　琅琅瓊玉音，清響徹帝閽。哀憫人間世，滅魔絕妖氛。
　　惠我清淨光，弘濟照無垠。有如蒼胡頡，運度玄中人。
　　五府生華釆，九元常鎮身。虎服攝眾邪，龍旗召百神。
　　離羅吐白炁，開朗高上晨。太一雌雄混，七真陰陽分。
　　暫詣六淵宮，再迴九光輪。永壽無終劫，太初長為鄰。
　　元君號紫虛，乘鸞謁玄都。手持大洞經，鏘然鳴瓊琚。
　　分章三十九，噓炁寫靈符。召攝生身神，靜密守所居。
　　九真肅嚴衛，三元護儲胥。左携千景精，右抱起常扶。
　　併襟樂黃室，鏡心留雲珠。游翫真陽館，夙駕羽明車。
　　青峰插霄漢，玄景薄天衢。洞微根至理，豁落起太無。
　　豈期咄嗟頃，奮迅風雷俱。長保為仙伯，萬神伺招呼。三茅句曲山，兄弟列仙班。振接魏元君，金簡玉斒斕。濟濟朱霞被，峨峨玉晨冠。紫房錦帷幄，形庭青琅玕。同心詣蘭闕，接武登天壇。逍遙躡雲漢，嘯傲鳴佩環。三晨散靈彩，四海澄波瀾。迅轡御神虎，拂衣乘青鸞。位登聖統尊，消彌累劫艱。呼吸九靈炁，鍊造七還丹。養形混帝室，迴風啟天關。道通自然質，靈威來人間。
　　玉清大洞內鍊玉經
　　玉清帝君玉章上品
　　碧梅青童君，駕龍朝紫宸。九曜耀八極，五斗臨生門。
　　二十八宿君，燦爛明天閽。五帝來玉軿，三官降玄恩。
　　祥光洞天地，瑞氣回陽春。天司定仙籍，丁甲除妖氛。
　　金朦啟玉章，日月停朱輪。萬神含我室，壽與天地存。
　　玉清內鍊玉章中品
　　無上大羅天。三景合四明。紫戶生梵炁，金光焕九清。
　　混合萬神備，大聖期玉京。洞章歌玉音，中黃敷寶經。
　　五帝宣玉符，三官啟百靈。劫劫應太平，返本如孩嬰。
　　真風日蕩蕩，道炁常泠泠。玉女散璚葩，金童閑玉扃。
　　無為赤元君，與道伺升沈。
　　玉清內鍊玉章下品
　　嵯峨九光山，璚闕居上仙。日月運金炁，龍虎奔玄關。
　　灌溉碧芝房，靈苗生翠煙。焕赫紫霞光，萬聖垂雲軿。
　　洞歌聲朗朗，上徹天上天。若能保其室，萬劫為天仙。
　　內寶不外求，是為無上玄。鍊成大寶器，消搖歸帝軒。
　　都匠符
　　服符咒曰
　　日出洋洋，真武遊行，行符敕水，坐視四方，求道得道，求仙得仙，
　　長生久視，位納真祥，萬邪一見，情慘驚忙，急急如律令。服用參揚。沐浴，亦用此符。
　　一名大洞玉清都錄真符，乃老君玉篆符廉中第一符，三中靈文，此符端首。
　　太玄真人咒曰
　　三十九戶，固有神靈，未聞玉經，莫知其名，三十九符，隨炁運行，
　　不見玉經，其文未明，我有道緣，心運玉經，經以致敬，經以致誠，
　　符求同炁，神應同聲，靈谷洞虛，萬籟自鳴，青天不雲，真文自成，
　　感應之理，會神聚精，胞結自解，尸血自澄，陽回祖根，玄華長青，
　　父寧母精，徊風棍凝，寶珠放光，返胎結嬰，氣轉洪鈞，火候調停，
　　守雌抱雄，收視返聽，頤養嬰童，富貴黃庭，升降自然，回鏡玉清，
　　胎轅既返，玉席高登，萬遍道備，龍鶴來迎，功成名遂，玄俗光榮。
　　大洞玉經卷下竟