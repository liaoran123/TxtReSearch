元始無量度人上品妙經內義
　　經名：元始無量度人上品妙經內義。南宋道士蕭應叟撰。五卷。底本出處：《正統道藏》洞真部玉訣類。
　　內義丹旨綱目舉要
　　門人梅巖林元鼎正夫述
　　靈寶正文，即大聖元始天尊寶珠所說，以授玉晨道君者也。經中叙述及《靈書中篇》，乃道君以所受於元始者，演而申之也。其文雖異，其道則一。觀復先生《內義丹旨玄契章》云：係三十一章。元始大羅天人者，祖炁也。道君西那國人者，金母也。老君元生之至精，兆形之至靈者，丹體也。皆我真性，初非別物。諦觀此言，通貫一切，皆前聖所未發者，是豈蹈習鑿空而得之，必行著實地，而後能究竟及此。然所引異名，學者不能無惑。且如庚虎甲龍、日魂月魄、紅鉛黑錫、朱砂赤汞，雖則皆是先天一炁，而驟見者，得不惑歟？元鼎不揆疏謬，混合異同，著為綱目舉要，非別增益附會，只以所得於先生者，直言指出。文無韻麗，理要分明，非惟明先生之道，抑使覽者無惑云。
　　祖炁
　　先天虛無自然祖炁者，在經謂之虛皇元始天尊，在人謂之曩劫不壞元神，在丹謂之空炁金胎也。亦曰金母、曰銀精、曰銀鑪、曰陽精、曰丹體。化機運歸中宮，曰丹母，曰丹基；感妙化之炁而有質，曰玄珠，曰聖胎，曰嬰兒。即《靈寶經》云：混洞赤文元洞玉曆者也。丹道謂之真鉛，鉛中有銀。乃人之一靈真性是矣，性中有神。
　　真鉛
　　真鉛者，性中之神，陰中之陽也。《參同契》所謂坎戊月精，《悟真篇》所謂負陰卻抱陽魂是也。在物理則為鉛中銀，在五行則為水中金，在人身則是性中神。千名萬狀，不離一性。人能返本求源，其理不遠。《靈寶經》云：混洞赤文，無無上真，元始祖劫，化生諸天，開明三景，是為天根，皆祖炁之本元也。然名殊號異，不能無惑。如金公、戊土、黑虎、黃芽、白雪，皆鉛之異名也。總謂之本來面目。今為同學分明指破，只是人之一性而已。性本因虛無空炁降質而有，譬如鉛因銀鑛而產，水生於金者也。《化書》所謂虛化神外，此皆是閑話，不必虛費心神。經云：道生一；又云：得一萬事畢。一，此是也。《靈寶經法區貫》云：元始祖炁，無形之先，作何比擬，苟能知此，又何難比擬哉。
　　真汞
　　真汞者，非後天陰雜之物，乃先天祖炁。每日發生，陽炁上升，感鉛炁而凝結，強名曰砂。陽極陰降謂之砂中抽汞。汞者，陽中之陰也。《參同契》所謂離己日光，《悟真篇》所謂雄裹內含雌質是也。在物理則為砂中汞，在五行則為木生火，在人身則是炁流形。名號雖殊，其實一炁。人能返本，以根合之，丹斯成矣。《靈寶經》云：大行梵炁，周迴十方，梵炁彌羅，萬範開張是也。其如姹女、赤龍、流珠、水銀、己土，皆汞之異名也，總謂之藥物。今謂同學分明指出，只是陽精發生之炁而已。炁本因神而化生，感激遞互而有情，如砂因鉛結、砂中抽汞、水乃生木，木中生火者也。外此求道，是啟情識。《化書》所謂神化炁矣。經云：一生二、二生三，此是也。《區貫》云：化生萬寶，降質成炁，今世作何體狀？苟能知此，又何難體狀哉。
　　還返
　　鉛汞二物，實同一源。如鉛生於銀，砂因鉛結，砂中抽汞，此物理也。如水生於金，水能生木，木中生火，此造化也。砂汞互感，投鉛而成銀；木火相伐，成土而生金，喻人身中之神因虛無，兆質而有，曰性炁。因性成形而動，曰情；以性攝情，歸性復情，冥復歸虛，無此乃返還之道也。然世俗之人，不知道要，認性為情，緣情生識，情識一啟，遂失本性。殊不知神之與炁，性之與情，皆是虛元空炁、降質成形，強名分別。人能以根合之，在師口傳心授。則復還其初矣。夫所謂根者，又非別物，亦只是神性而已。依時存於室內者，曰戊土，謂之性。一炁循環，感激互生者，曰己土，謂之情。性以攝情，情來歸性，如是則有無相入，隱顯相符，虛實相通，動靜相養而丹質成矣。 謂之純乾，亦曰玄體。純乾者，剛健中正，純粹精也。玄體者，聚則成形，散則成炁也。到此方可謂金液還丹之道。《參同契》云：金來歸性，初始得名還丹。又曰坎流於戊，離就於己。《悟真篇》云：取將坎位心中實，點化離宮腹裏陰。從此變成乾健體，濳藏飛躍盡由心。即此而論，則經中所謂傾光迴駕，監真度生，敕制地祇，侍衛送迎之理不約而合。《區貫》云：復釆鍊此炁，為寶餌之登真者，理蓋如此也。
　　法象
　　諸家丹經，法象異名，不可枚舉。此只按內象所引者，指出以示。
　　二炁乃陰陽異名，坎離水火，夫婦男女，庚虎甲龍，日魂月魄。
　　三性乃元神、元炁、元精，異名鉛、汞、砂。
　　三宮，謂乾宮髓海，異名午位離宮，華蓋華房，南方。○坤宮精房，異名子位，北方。○中官神室，異名鼎器，黃道元宮，丹房土釜。
　　四象謂青龍、木之化。白虎、金之化。朱雀、火之化。玄龜、水之化也。
　　五行謂四象會於中宮，化而歸土，謂之五行。《悟真篇》所謂：四象會時玄體就。又曰：五行全處虎龍蟠。此乃神炁純素，性情返元，所以謂之還丹矣。
　　還丹
　　金丹之道，只要人見性明心，歸根復命，還其本初，返於虛無，斯謂之道。道也者，視不見我，聽不得聞，離種種邊之謂也。雖視不見我而道未嘗不見，聽不得聞而道未嘗不聞。此即內象所謂寓物見質，麗物無形之理也。學者不深體究，或以為有，或以為無，或以為似有似無，或以為非有非無，皆過矣。請試言之。今旁門別法，皆以鉛汞為陰陽，精液為藥物，口鼻為玄牝，心腎為坎離。簧鼓競吹，朱紫難辯，妄亂誤謬，不可縷數。夫豈知情識一動，是為精魂；既弄精魂，即失本性；性既昧矣，道安在哉！故釋氏云：學道之人不識真，只為從來認識神；無量劫來生死本，癡人喚作本來身者，正謂此也。金丹之道，有本有根，有體有用，既明本性，心徹情冥。吾儒所謂正心誠意，致知格物，克己復禮，反身而誠，豈外乎此？以之事君，則忠；以之奉親，則孝；以之接物，則誠；以之治身，則正。契虛合無，常清常靜，真空妙有，虛徹圓通。故太上曰：強名曰道。謂之丹者，又何物哉？《悟真篇》云：更能性上究根宗，决了無生妙用同。人能於此究竟，則內象所解，土皆作碧玉，無有異色。與夫天帝玉真無色之景梵行者，斯可見矣。《詩》曰：上天之載，無聲無臭。誠之至也。經云：冥慧洞清，大量玄玄，真之至也。嗚呼盡矣。
　　釋太極妙化神靈混洞赤文圖
　　太極圖乃濂溪先生所作，明造化難明之蘊，傳先聖不傳之祕。觀復先生契以丹旨，玄機妙用，冥合無間，故知先天之道，不謀而合，標之經首，發明鉛汞同出之本。
　　釋體象譬喻圖
　　此圖名內象，譬喻人身中關節脉絡、鼎器宮室。修丹之士必須洞達此圖，然後知爐鼎設象之基，鉛汞歸元之地。神室要機，禁戒至重，不敢輕泄。然先生於圖中亦已顯露旨要，智者能於經中參考，必有得焉。
　　釋大還心鏡火候圖
　　先生以彭真人《大還心鏡火候圖》，發明大梵隱語之用，非天下之至通，孰能究竟及此？或曰：天下之理至當歸一，隱語之上，既有六十四卦，又於其下重以十二卦者，何耶？答曰：子獨不見先生之言乎？隱語上卦甲子者，經也；下卦節候時晷者，緯也。經緯之義甚明，何疑之有，夫謂之經者，《龍虎經》，所謂水火各一方，守界成寒暑者也。以南北分天地之經，即《易》天尊地卑、乾坤定矣是也。謂之緯者，乃經所謂東西表仁義，五行變四時者也。以東西交陰陽之緯，即《易》日月運行、一寒一暑是也。《悟真篇》云：先把乾坤為鼎器，次將烏兔藥來烹。此其所以別經緯也。然而義同文異，學者不能無疑，今析言之。夫心鏡第三環三十圓缺者，乃一月三十日也。以六十四卦除乾、坤、坎、離四卦為鼎器藥物，餘六十卦，每一日分直兩卦，則三十日管六十卦，以合六十甲子也。第四環一百黑白點者，乃一日一百刻也。以一百刻點列於三十日之上，又保一月歸一日也。則《隱語》上卦甲子是矣。第五、第六環二十四炁十二辰者，即先生所係於《隱語》下者也。以明寒暑之往來，年促歸月，月促歸日之義，明矣。第七、第八環者，乃攢簇五行，合和四象，歸入中宮，交搆生成而成丹質，則先生於隱語下所釋上八卦之義是也。學者但以《心鏡圖》第三環晦朔中截開引直而伸之，則是《隱語》之上下數甲子也。援曲而圓之，則為《大還心鏡火候圖》也。植而竪之，則合體象譬喻之圖；幽微之理，於是顯然，玄哉妙哉，復何疑哉！
　　觀復先生闡揚經旨，契合丹機，以《太極圖》標於篇首。《心鏡圖》綜於篇終，所以明體用之道，顯生成之理。然學者循跡而觀，多有矛盾，元鼎再為同志舉似。夫《太極圖》者，乃明鉛汞同出之本，故自內而之外，自無而之有。《心鏡圖》者，乃明鉛汞返本之義，自外而返內，自有而歸無。經始同條，體用一致，發盡造化機緘，無復餘蘊。修身能事，畢於此矣。
　　內義丹旨綱目舉要
　　梅巖作是書，簡易明白。雖《還丹金鑰匙》、《 紅鉛黑虎論》，未能若也。置之篇首，學者不待問塗牧馬童子，而造具茨之山，見大隗矣。觀復道子蕭應叟書。