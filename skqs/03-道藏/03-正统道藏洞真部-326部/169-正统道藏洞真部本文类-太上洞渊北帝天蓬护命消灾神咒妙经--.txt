太上洞淵北帝天蓬護命消灾神呪妙經
　　經名：太上洞淵北帝天蓬護命消灾神呪妙經。撰人不詳。四經同卷。底本出處：《正統道減》洞真部本文類。
　　太上洞淵北帝天蓬護命消灾神呪妙經
　　元始天尊在香林園內，與諸天童子說法演戒。既畢，時於座中有一童子，名日廣善。越班而出，前進作禮，上白天尊：今日侍座，得聞明真科律二十四條，善惡因綠受報之因。大衆懼喜，各生讚歎。證無上乘，更無餘滯。又蒙開示罪緣，拔度齋法，救濟幽魂長夜之苦，上昇福堂，衣食自然。其法弘普，死者咸賴。然今見世及來生男女，未見經誡。或氣力薄弱，不堪受持。復無捍難，多為世問衆邪惡鬼橫來侵害，夭折壽命，不終天年。
　　天尊既開大慈之化，生死俱濟，存亡荷恩。唯願哀憐，更示來生男女防身護命之法。令得免離見世三灾九橫，五瘟七疰，疾病毒氣，衆邪魍魎，諸厄之難。令其性命，無有中傷。如蒙哀愍，仰荷聖恩。於是，天尊歡喜，答曰：善哉，善哉。子之所請，亦為至要。吾愍一切衆生，如母念子。今當為說，汝等諦聽，堅持勿忘。爾時，大衆忻喜，一切聽受。
　　天尊曰：往昔過去，人民淳朴，無有惡心。任命短長，終其天壽，無有夭枉，鬼不橫傷。但今來時代澆薄，人心破壞，更相疑惑。互為彼此，不信正法，唯有邪行。背真向偽，不正於道。違天逆地，攻根伐本。不忠不孝，無慈愍心。欺誘萬民，酷虐百姓。殺戮衆生，殘害物命。結諸寃對，無量無邊。致使今生男女，動見患難。或為劫賊之所傷害。或為惡鬼之所加害。或官私口舌，無故滅身。或蛇虺虎狼、百蟲毒螫之所害傷。或官厄之灾，無故橫生，閉在牢獄，鞭杖屠刑。或復家遭瘟疾，身染毒氣，大小疾病，人口死亡，六親斷絕，骨肉離散。諸餘此等，蓋緣三天炁絕，六天炁行。人鬼不分，邪正未別。所以有幽囚之氣，慘怛之氣，邪魅之氣，妖淫之氣，妄侵生人，傳成疫癘。於是，幽囚之氣，自一而生，從北而起。一以生二，慘怛相仍。二以生三，邪魅功伐。腎衰心耗，肺絕肝枯。黃雲不凝，黑白相背。六天邪魔，故來侵害。八部鬼神，妄來絕滅。欲得開度，當知六天門名，持天蓬大呪。正心定念，微妙思惟。見諸大神，始絕故氣。身安神泰，自此而生。門戶興隆，自此而致。於是，玉音振發，顯說六天宮名。
　　第一宮名，休明總靈洞天宮。第二宮名，元司重正宗靈天官。第三宮名，統仙昇靈希蒐天宮。第四宮名，正真邵靈蒐司天官。第五宮名，雲樓玉紀明元天宮。第六宮名，崇靈赤暎雲曲天官。如是天宮，在北方壬癸之山，羅酆之境。北陰神君，總統其上。旁列宮室，鬼神所司。內奉六天陰陽綱紀，外制六天羅鄧幽境。賞功罰罪，無失毫分。一念正真，六宮善開。一念邪慾，六宮惡開。雖是邪氣流行，亦自人心所召。斬滅惡根，當須靜心。持念六天門名，北向稽首，神靈欽從，不敢肆害。爾時，廣善童子與諸大衆，聞是說已，心大懼喜。再進作禮，上白天尊：臣等靜悟道緣，已經累劫。但知奉行道念，收斂一心，下觀人間。每念癘疫，苦害生人。顛倒沈迷，無有解脫。雖切哀愍，不知有如是因緣，如是厲氣，肆毒世間。今蒙開諭，曠劫未聞。生世種親，知有持守，知有皈向。無邊利益，仰戴元恩。六天宮名，已銘金簡。天蓬大呪，靜念聽受。爾時，天尊瓊顏，妙感真念，遐張善哉。廣善大呪因緣，禁戒甚重。吾今相付，實因愍念下方，開度群品。若吾金口敷演，天地震肅，神靈拜迎，玉律自新，人天當慶。於是左顧，勅左元真人於大有之庭，啟紫陽雲錦之笈，出是大呪，宣付法衆。廣善童子得受大呪，心生踴躍，即於座中廣聲誦詠，呪曰：天蓬天蓬，九元煞童。五丁都司，高刁北公。七政八靈，太上浩凶。長顱巨獸，手把帝鍾。素梟三神，嚴駕夔龍。威劍神王，斬邪滅蹤。紫炁乘天，丹霞赫衝。吞魔食鬼，橫身飲風。蒼舌綠齒，四目老翁。天丁力士，威南禦凶。天騶激戾，威北銜鋒。三十萬兵，衛我九重。劈屍千里，掃卻不祥。敢有小鬼，欲來見狀。钁天大斧，斬鬼五形。炎帝烈血，北帝然骨。四明破骸，天猷滅類。神刀一下，萬鬼自潰。急急如北帝明威口勅律
　　令。
　　誦呪既已，大衆方切，讚歎夙緣，慶幸得遇隱名。俄頃之問，東方有諸大神，雲霞散綵，乘空步虛。或持旌節，或執戈矛，或踏八卦神龜，或持三天火印。龍虎翊衛，鐘鼓交嗚，流光輝煥，徑詣道場。作諸法音，振響空界，旋遶道前，再拜懇請：臣等昧道清虛，稟生震地，陽剛受任，純精結形，名號天蓬。上輔玉帝，分司梵境。下臨泉淵，整隊元皇。總制六天，惟以誠毒為專。何緣今日，紅光滿空，照耀廣宇，飛揚隱字，下及小臣所部之域。臣等驚怖，未省所因。是以尋光上詣，願求開釋。
　　天尊肯首，趨徐而答：善哉大將，陰陽結氣，男女媾精。有生道，有死道，有人道，有鬼道。生則成人，死則成鬼。生死殊途，性理惟一。蓋因造作，報應不同。吾與諸天童子，演說威禁科要，論次生死因緣。見諸世間，六天浸毒，邪氣流行。正道不生，邪念永結。淪沈苦海，流浪愛河。一神所虧，百邪侵尅。五神顛倒，三宮閉塞。五帝不遊，塵埃靈宅。肌肉不生，魂神考責。疾病纏綿，痛毒難忍。是可悲哀，推心憫惻。惟汝諸神，輔衛北帝。威能伏衆，威能蕩邪。立地安天，有大功德。是以泄萬劫之禁，宣付真諱。告諸童子，流傳世間，永令持誦。假汝威德，下降棄賢。降伏衆魔，消蕩祆兇，掃諸穢毒，保令清肅。汝今部從，既到道場，更當付囑，世間男女。淫慾纏縛，殺害拘囚。妄想貪生，愛惡自賊。殊不知，妄從真出，真自妄移。一妄既生，萬祆縱孽。吾今委付，汝當分別，攝邪歸正，用正降邪。凡諸世間，若有善男子善女人，遭陽九百六之灾，三衰八難九橫五苦之厄。精邪毒氣，疫癘屯殃。誦大神呪，汝當尋聲赴感，救度衰危，使致康寧，保終天年，輔道行化。是時、廣善童子，仰聞天尊，付囑至重。即於座中再拜而起，敷白四衆：天蓬大將，親奉慈顏，神念敷陳，威德廣備。有是神力，能度衆生。我等同聞，實深慶幸。若人啟請，而說頌曰：
　　稽首皈命天蓬將，摧碎群魔大力神。
　　嚴駕夔龍降道場，赫弈威光動天地。
　　二十八宿明星主，三十六部大神王。
　　手持神劍斬妖邪，掌握寶印戮精魅。
　　钁斧劈破諸地獄，帝鐘搖振徹天宮。
　　飛雷掣電走風雲，巨大甲卒持戈戟。
　　南斗火官除毒害，北帝水神滅灾殃。
　　降伏六天大鬼王，掃蕩十方諸疫氣。
　　忿怒日月失精光，呼吸山河皆鼎沸。
　　紫氣乘天下徘徊，三十萬兵密加備。
　　爾時，說頌既畢。天樂玄音，空中自振，飛花散香。無量數衆與天蓬大將部從威神，各各稽首大道，几前同聲讚詠。慈雲廣布，惠澤遐宣。誓願流傳，化度群品。作禮奉辭而退。
　　太上洞淵北帝天蓬護命消灾神咒妙經竟