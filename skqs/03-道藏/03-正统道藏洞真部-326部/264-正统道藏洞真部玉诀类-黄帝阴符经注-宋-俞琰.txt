黃帝陰符經註
　　經名：黃帝陰符經註。南宋末名儒俞琰撰。書出於元至正八年，俞琰已去世。一卷。底本出處：《正統道藏》 洞真部玉訣類。
　　黃帝陰符經註序
　　蘇為淛右甲郡，士林先輩，盛德如石澗翁者遠矣，今難其人矣。翁平生讀《易》有見有得，故能守恬淡，不炫燿，壽考以終。是經所解，發明朱夫子所未盡言者，使夫子復起，不易之矣。況繼志如子玉，力學如孫楨。天之報施，固未艾也。子玉以是示予，俾序篇端。予焉敢僭，披誦累日，感歎滋深，敬書數語以酬之，亦故交之情有不能自已焉耳。予老矣，言之豈足孚於人哉？言之豈足孚於人哉？至正八年十月望日眉山師餘敬書。
　　黃帝陰符經註
　　林屋山人俞琰玉吾叟解
　　觀天之道，執天之行，盡矣。
　　自然而然者，天之道也。左旋右轉而晝夜弗停者，天之行也。《中庸》云：誠者，天之道。又云：至誠無息，誠則真實無妄而純乎天理之自然也，無息則瞬有養息，有存而須臾不間斷也。人能觀天之道而存其誠，執天之行而自強不息，則與天為徒矣。盡矣云者，觀天之道，執天之行八字言簡意盡，而無以加也。
　　天有五賊，見之者昌。五賊在心，施行於天。
　　五賊，五行也。朱紫陽曰：天下之善由此五者而生，惡亦由此五者而有，故即其反而言之曰五賊。愚謂天之五行，水、火、木、金、土是也；人之五行，視、聽、言、貌、思是也。天之五行在天，可得而見；人之五行在心，可得而見乎？人能見其所易見，又能見其所難見，則無所不見矣。故曰：見之者昌。何以謂之在心？視思明，聽思聰，言思忠，貌思恭，而心之官則思也。何以謂之？施行於天，風、雨、暘、寒、燠是也。
　　宇宙在乎手，萬化生乎身。
　　人能動其機以奪天地之機，則天地之造化在我矣。故曰：宇宙在乎手，萬化生乎身。邵康節《觀易吟》云：一物其來有一身，一身還有一乾坤。能知萬物備於我，肯把三才別立根。天向一中分造化，人從心上起經綸。天人安有兩般義，道不虛行即在人。此之謂也。
　　天性，人也。人心，機也。
　　人生而靜，天之性也。故曰：天性，人也。機動於中，人之心也。故曰：人心，機也。
　　立天之道，以定人也。
　　人能立其誠而不為人欲之所移，則天者定而人亦定矣。故曰：立天之道，以定人也。
　　天發殺機，龍蛇起陸。地發殺機，星辰隕伏。人發殺機，天地反覆。
　　天發殺機於上，則龍蛇應之而起陸；地發殺機於下，則星辰應之而隕伏；人發殺機於中，則上下皆應之而天地反覆。權謀知術之士知此理，則譬以恒山之蛇，擊其首則尾應，擊其尾則首應，擊其中則首尾俱應；修鍊之士知此理，則以首為天，腹為地，心為人，其法潜神於內，馭呼吸之往來，上至泥九，下至命門，使五行顛倒運於其中，降則金水合處而與土俱降，升則木火為侶而與土俱升，上下往來，無窮無已，是為吾身之天地反覆。二家之說，雖各言其志，理則暗合。蓋仁者見之謂之仁，知者見之謂之知，而其理一也。不然，此書何以謂之《陰符》？愚觀《老子》之書云：谷神不死，是謂玄牝；玄牝之門，是謂天地根。綿綿若存，用之不勤。此言修鍊也。又云：治大國若烹小鮮。又云：佳兵者，不祥之器。蓋亦兼言治道，不專言修鍊之一端也。如《子華子》、《關尹子》、《文子》、《列子》、《莊子》皆然。或者執於一偏而專言其一，謬矣。詹谷註此經，乃以御女採戰之穢術為強兵戰勝，則又謬之甚焉者也。
　　天人合發，萬化定基。
　　天之機與人心之機相應，其動也，彼此相符，是為天人合發。天人合發之機，非知道者孰能知之？知其機而不妄動，則萬化之本定矣。故曰：天人合發，萬化定基。修鍊者知此天人合發之機，遂於中夜靜坐，凝神聚氣於丹田片餉之間，神入氣中，氣與神合，則寂然不動，逮夫亥之末、子之初，天地之氣至則急採之，未至則虛以待之，不敢為之先也。
　　性有巧拙，可以伏藏。
　　人有知有愚，故其性巧拙不同。若夫大知若愚，大巧若拙，則其性伏藏於內而弗為人所窺。故曰：性有巧拙，可以伏藏。
　　九竅之邪，在乎三要，可以動靜。
　　邪即人欲。人欲熾則天理滅，此君子所以防閑其邪也。竅有九而要者三，耳、目、口是也。君子動則非禮勿視，非禮勿聽，非禮勿言，動而誠也。靜則無視無聽，而謹窒其兌，靜而誠也。君子動亦誠，靜亦誠，動靜皆誠，無往不可。故曰：九竅之邪，在乎三要，可以動靜。
　　火生於木，禍發必剋。姦生於國，時動必潰。知之修鍊，謂之聖人。
　　火生木中，火發則木為之焚。故曰：火生於木，禍發必剋。姦生國中，姦動則國為之破。故曰：姦生於國，時動必潰。修鍊之法，藏心于淵，美厥靈根，安則火無炎上之患，猶木雖藏火，而不為火所克也。閑其邪而存其誠，則猶國雖藏姦，而不為姦所潰也。故曰：知之修鍊，謂之聖人。
　　天生天殺，道之理也。
　　有春雨之發生，則有秋霜之肅殺，此乃天道之當然，理之自然而然者也。
　　天地，萬物之盜；萬物，人之盜；人，萬物之盜。三盜既宜，三才既安。
　　天地養萬物，亦害萬物，故曰：天地，萬物之盜；人養萬物，亦害萬物，故曰：萬物，人之盜；萬物養人，亦害人，故曰：人，萬物之盜。不言其養而言其害，蓋亦即其反者而言之也。若夫三者各得其宜，則天地位焉，萬物育焉，故曰：三盜既宜，三才既安。
　　故曰：食其時，百骸理。動其機，萬化安。
　　時謂天地之時。吾能食其時，而與天地合，則百骸理。機謂人心之機。吾能動其機，而與天地合，則吾身之萬化安。
　　人知其神之神，不知不神之所以神。
　　神者，陰陽不測之謂。妙萬物而為言者也，非世俗所謂靈怪也。愚者燭理不明，而惑於靈怪奇詭之說，則謂之神。若夫日月之運行，四時之推移，萬物之變化，則習以為常，乃謂之不神。抑孰知不神之所以神哉？愚嘗聞之隱者云：天虛空而其狀與雞卵相似，地局定於天中，則如雞卵中黃。地之上下四圍、蓋皆虛，空而虛空處即天也。地所以懸於虛空而亘古不墜者，天行於外，晝夜旋轉，而無一息停也。天北高南下而斜轉，故北極出地三十六度，南極入地三十六度。黃道周匝於天腹，日月則行於虛空之中，而晝夜不離黃道。《隋書》謂：日入水中。妄也。水由地中，行不離乎地。地之四表皆天，安得有水？謂水浮天載地，尤妄也。冬至之日，晝則近南極而行在天之南方，而陽氣去人甚遠，故寒夜則潛於地底之虛空處，而陽氣正在人之足下，所以井泉溫；夏至之日，晝則近北極而行正在人之頂上，而陽氣直射於下，故熱夜則潛於地外在北方之虛空處，而陽氣不在地底，所以井泉冷。萬物春而生，夏而長，由地底太陽之氣自下而蒸上也。秋而收，冬而藏，由太陽之氣去地底以漸而遠也。此理昭然，而昧者自不知耳。至如鳥獸蟲魚，胎生卵生，濕生化生之殊，草木之開花結實，白者白，紅者紅，大者大，小者小，百姓莫不見其然而皆不知其所以然。故曰：人知其神之神，不知不神之所以神。
　　日月有數，大小有定。聖功生焉，神明出焉。
　　日月其神矣乎。日月之運行，一寒一暑，寒往則暑來，暑往則寒來，厥亦神矣。非聖人其孰能明之？神而明之，其功蓋在於聖人也。夫日一日行一度，一期行三百六十五度四分度之一而周天。月一日行十三度有奇，二十八日而周天，則又行兩日乃與日會而合朔；二十七日而周天，則又行三日乃與日會而合朔。故曰：日月有數，大小有定。聖人慮百姓不知日月之有數而春耕秋穫之失時也，遂為之治曆明時，以閏月定四時成歲。凡三年一閨，五年再閏，十九年七閏而為一章，則至朔必同日，其數蓋一定而不可易也。聖人贊天地之化育，而其功如此，使百姓咸知日月之神，而其理昭然如此。故曰：聖功生焉，神明出焉。
　　其盜機也，天下莫能見，莫能知。君子得之固躬，小人得之輕命。
　　機之未發也，隱而不露，孰能見？孰能知？故謂之盜機。是機也，君子得之以固躬，君子知命而不妄動也；小人得之以輕命，小人不知命而妄動也。
　　瞽者善聽，聾者善視。絕利一源，用師十倍；三反晝夜，用師萬倍。
　　瞽者目無所見，而其耳善聽；聾者耳無所聞，而其目善視，一而專也。學道之士，有能絕去利欲之私而用志不分，則其功用十倍於眾矣，人苦不自反耳。若能謹守耳、目、口之三要，而晝夜存其誠，則其功用又萬倍於眾矣。
　　心生於物，死於物，機在目。
　　心因物而動，是生於物也；逐物而忘返，是死於物也。心者神之舍，目者神之牖。目之所至，心亦至焉，其機蓋在於目也。
　　天之無恩而大恩生。迅雷烈風，莫不蠢然。
　　天之於物也，任其自然，雖謂之無恩可也。至於鼓之以雷霆，潤之以風雨，普天之下蠢動含靈，咸被其澤，豈非無恩之中而有大恩乎？
　　至樂性餘，至靜則廉。
　　知者樂，樂則知命而無所憂，故其性有餘，裕而不迫；仁者靜，靜則定而無所欲，故其性廉潔而不貪。
　　天之至私，用之至公。
　　天道至公而無私也。人但見一物之生、一物之長，遂以為天之至私，而不思日月所照、雨露所及。凡飛濳動植之類，莫不各正性命而保合太和，此則天之至公也，天曷嘗獨私於一物哉？
　　禽之制在氣。
　　春則倉庚鳴，孰使之鳴？秋則鴻雁來，孰使之來？禽之制在氣故也。
　　生者，死之根；死者，生之根。恩生於害，害生於恩。
　　生謂萬物之動，動極則復靜，是生者死之根也；死謂萬物之靜，靜極則復動，是死者生之根也。恩謂天之生物，害謂天之殺物。有秋冬之收藏，則有春夏之生長；有春夏之敷榮，則有秋冬之凋落。故曰：恩生於害，害生於恩。
　　愚人以天地文理聖，我以時物文理哲。
　　愚人以天地文理聖，聖則不可得而測也。既以為不可測，則不復窮其理。雖以之為聖，不知其所以聖也。我以時物文理哲，哲則可得而知也。知者窮其理以致其知，則天地雖聖，吾亦得而測之，況時物乎？夫時物之文理，即天地之文理也。不知天之文但觀天之時宜，不知地之理但察地之物情，何必索之高遠哉？終篇又有百餘字，或以為註文，或以為本文，如云：天地之道浸，故陰陽勝。謂天地間陽盛則勝陰，陰盛則勝陽，如水之浸物，蓋以漸也。朱紫陽雖以為註文而不解註，然答門人之問，則深取其說，愚故併及之。
　　黃帝陰符經註