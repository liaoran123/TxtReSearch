玉皇宥罪錫福寶懺
　　經名：玉皇宥罪錫福寶懺。一卷。原題雷霆猛吏都督辛漢臣著。底本出處：《正統道藏》洞真部威儀類。
　　玉皇宥罪錫福寶懺
　　雷霆猛吏都督辛漢臣著
　　具籙職臣某等，謹炷真香，虔誠上奏：說經教主元始天尊，抱送玉帝靈寶天尊，流演聖教降生天尊，萬天至尊玉皇上帝，光嚴妙樂國王聖父天尊，寶月光皇后聖母元君，經筵啟問無鞅真聖，侍宸拱御一切真仙。
　　臣等恭聞，玄苑幽居，元始昇光明之座；化身來集，玉皇演本行之經。言往昔時，有妙樂國王號淨德、后寶月光，慮儲嗣之乏傳，勑道流而徧禱，已經半載，不退初心。感太上道君與諸至真駕五色輦，抱一嬰兒，毛孔放光，宮殿改色，從皇后之懇請，賜太子以繼承，生而神靈，長而慈善。人歌謠於有道，化浹洽以無為。既捨國以付大臣，遂入山而修至道，行藥治病，助國救人。初乃證於金仙，後方成於玉帝。昔未曾有，嘆莫能窮。臣等曠劫受恩，累生蒙化，恨以愚迷之性，積成深重之愆，敢不懺陳，以干原赦。爰仰遵於教典，庸力致於悔思，祈斷障以消愆，冀禳災而集福。隨心滿願，證聖成真。方玆懺法之宣行，首望真仙之臨降，庶蒙哀憫，遂獲感通。伏願世界俱同琉璃，仙眾皆乘金碧九色瓊輪之輻輳，十絕羽蓋以飛揚。靈風奏樂，以相和寶，花成蓋而徧覆；鸞嘯鳳唱，龍戲麟盤，悉翔舞於天端。咸下臨於凡世，俾天人而悅慶，獲罪咎以蠲除。倘副禱祈，曷勝至幸。臣與弟子某等下情無任瞻望天威拱俟降臨之至，誠惶誠恐，稽首頓首，注想尊容，諒沐垂光，謹依經念高虛清明天主所說偈章，以伸讚歎。
　　金闕玄穹主，高上玉皇尊。妙相冠諸天，慈光燭三界。真聖妙道師，天人依仗師。大乘垂法語，真一指迷途。功德若虛空，讚揚無窮盡。
　　具籙職臣某領錄奉大道弟子某等謹虔誠再拜，上奏三清上聖、玉帝至尊、帝父帝母，至聖至真，十方三界，一切真靈。
　　臣等伏聞聖德無窮，不容紀讚，凡情有感，當盡稱揚。妙見妙知，固無等倫；大慈大悲，有希哀憫。爰按經而稱述，庶隨念以飯依。一十號強名，未可讚難名之號；十七光雖盡，豈能窮無盡之光。大而曰天，天亦豈擬其倫；極而曰道，道則皆從所出。雖金口尤莫能盡，豈塵世所可得知。姑摭經言，以揚聖德。伏願口宣一善，在心之眾善皆生；聲讚十名，滿籍之罪名皆落。仁愛和遜，隨而增長，智慧辨才，漸可圓成。與諸有情，證無上道。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，皈依信禮。
　　臣等志心歸命禮，玉皇大天尊玄穹高上帝。
　　臣等志心歸命禮，舉六通力，眾和玉皇大天尊玄穹高上帝。以下每一句眾和天尊聖號，各一拜
　　臣等志心歸命禮，放大光明，白玉京中。黃金闕內、七寶玄苑。大光明殿，光明座上。聖中最尊，清淨第一。身寶光燄，色相妙好。幻而敏慧，長而慈善。仁愛和遜，功成超度。割愛學道，行藥治病。拯救眾生，廣行方便。恢宣正化，敷揚神功。助國救人，行忍辱故。放大光明，現希有相。是穹蒼生，浩劫之尊。妙見妙知，無等無倫。湛寂真淨，杳亡杳存。上聖上靈，大神通。光明藏，大丈夫。開化人天，教道無窮。大慈大悲，流煥法輪。玄理幽深，生浩劫前。運化古今，號最上乘。威德希有，無量功德。清淨自然，神明堅固。威靈恢廓，名聲周徧。無幽不燭，神妙巍巍。多劫行化，具大神通。分身變化，應現隨方。利濟群生，普垂教法。開悟後人，神智妙達。莫可度量，大神通光，大慈悲光，大喜捨光，大忍辱光，大平等光，大柔和光，大自在光，大利益光，大如意光，大智慧光，大吉祥光，大解脫光，大皈依光，大功德光，大圓滿光，大無礙光，無能勝光。穹蒼真老，妙圓清淨。智慧辯才，至道至尊。三界師，混元祖。無能聖主，四生慈父。高天上聖，大慈仁者。十號圓滿，萬德周身。無量度人，拔生死苦。
　　臣等志心歸命禮，太上彌羅無上天、妙有玄真境、渺渺紫金闕、太微玉清宮。無極無上聖，廓落發光明。寂寂浩無宗，玄範總十方。湛寂真常道，恢漠大神通。玉皇大天尊、玄穹高上帝。
　　具籙職臣某領錄奉大道弟子某等謹謹虔誠再拜，上奏三清三境天尊，昊天玉皇上帝，帝父帝母，至聖至真，三界十方，一切真宰。
　　臣等伏聞：造道成真，蓋本過尤之寡；從生入死，端由踐履之乖。性一縱，則過積甚於丘山；心一悔，則罪釋渙如冰雪。故本行經教之昭示，乃罪福因緣之了明，敢不萌於悔心，仍復由其縱性。投誠懇切，望聖矜憐。十惡五逆，隨跪拜以消除；三業六根，逐稱揚而洗蕩。不敢覆藏而自隱，悉皆首露以力陳。庶沐慈悲，特垂原赦。伏願萬目千條之罪，言下立消；多生歷劫之愆，道前咸滅。更盡未來之世，長為無過之人，與道合真，去聖不遠。上及九玄七祖，普同六道三塗，蠢蠢群生，茫茫下土，悉仗玉皇之大德，同消曠劫之深愆。寡過寡尤，盡善盡美。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，皈依信禮。
　　臣等志心歸命禮，玉皇大天尊玄穹高上帝。
　　臣等志心歸命禮，願各各明了罪福因緣。
　　玉皇大天尊玄穹高上帝以下每一句，眾和聖號，各一拜
　　願是諸惡業悉皆消滅，
　　願五逆十惡悉皆消滅，
　　願一切惡業悉皆消滅，
　　願能滅惡心信向是經，
　　願無邊聖教累承救拔，
　　願上聖殊恩得離地獄，
　　願塵沙惡業隨心消滅，
　　願曠劫已來罪消滅，
　　願縱無明性罪消滅，
　　願六塵徧染罪消滅，
　　願三業縈纏罪消滅，
　　願肆意任心罪消滅，
　　願曾無覺悟罪消滅，
　　願日積月深罪消滅，
　　願背道違真罪消滅，
　　願順邪棄正罪消滅，
　　願舉心運念罪消滅．
　　願不孝父母罪消滅，
　　願不敬三寶罪消滅，
　　願殺生偷盜罪消滅，
　　願邪淫妄語罪消滅，
　　願剛強暴惡罪消滅，
　　願無恭敬心罪消滅，
　　願出誹謗語罪消滅，
　　願穢手污觸罪消滅，
　　願葷口讀誦罪消滅，
　　願講習俗語罪消滅，
　　願共生戲笑罪消滅，
　　願地獄中罪消滅，
　　願餓鬼中罪消滅，
　　願畜生中罪消滅，
　　願邊夷外域中罪消滅。
　　臣等志心歸命禮，太上彌羅無上天。妙有玄真境，渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　具籙職臣某領錄奉大道弟子某等謹謹虔誠再拜，上奏三清三境天尊，昊天玉皇上帝，帝父帝母，至聖至真，三界十方，一切真宰。
　　臣等伏聞：障未斷，則蔽塞昏迷；礙一除，則通達明了。陰霾去，而日復晴朗；浮雲散，而天自光輝。倘未掃除，寧免固蔽。心未同於天日，障當去於雲霾。仰元聖之垂慈，宣斷障之妙法；俾諸塵之無起，庶真境之自明。奈何凡夫之愚迷，不能按法以修習，未免緣情而逐境，安能澄慮以凝神。容夫外邪，亂其至道。敗靈根，而盜至寶；入俗網，以墮凡流。萬魔來攻，一真遂失。倘匪沐陶鎔之德，豈能成斷障之功。按妙典以懺除，求諸障而掃蕩。爰伸懇告，悉丐矜憐。伏願錫智慧劍以斷除，庶煩惱障而消滅。掃開浮翳，使慧日之光華；拂拭塵勞，俾心珠之瑩徹。凡身清淨，道果圓成，普同幽顯之兩途，俱識圓明之一性。永無流轉，長獲逍遙。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔恭，皈依信禮。
　　臣等志心歸命禮，玉皇大天尊玄穹高上帝。
　　臣等志心歸命禮以下每一句稱和天尊聖號，人各一拜
　　願無起疑惑，願無起貪嗔，願無起婬慾，願無起嫉妬，願無起殺害，願無起凡情，願無起凡思，願無起昏垢，願無起聲色，願無起是非，願無起僧愛，願無起分別，願無起高慢，願無起執著，願凝神澄慮，願萬神調伏，願心若心虛，願內外貞白，願身得清淨，願超度諸難，願得睹慈顏，願咸蒙護度，願普聞妙法，願親奉供養，願永無流轉，願惡根斷絕，願玄都記名，願諸念不生，願萬緣頓息，願捨除妄想，願受持
　　是經，願無所不容，願無所不納，願外邪不亂，願真宗不失，願靈根不敗，願不墮凡流，願不入俗網，願萬魔不攻，願得聞正法，願捨除結習，願修諸妙行，願具解脫門，願同清淨信，願同清淨解，願同清淨念，願同清淨行，願同清淨身，願同清淨心，願同清淨意，願同清淨果，願同清淨報，願同大慈心，願同大悲心，願奉戒專一，願冥心大道，願善護真宗，願孝養父母，願恭敬三寶，願竭忠於君，願不殺不盜，願不淫不妬，願不嗔不恨，願不驕不詐。
　　臣等志心歸命禮，太上彌羅無上天。妙有玄真境、渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　舉
　　玉皇修證在香嚴，普放神通十七光。為教眾生除斷障，法門真一廣宣揚。
　　和不可思議功德少息再起。
　　具籙職臣某領錄奉大道弟子某等謹謹虔誠再拜，奏啟三清三境天尊，昊天玉皇上帝，帝父帝母，至聖至真，天地水陽，十方印明真宰。
　　臣等伏聞：無形無名，獨高曰道；有體有相，寧免乎災。天地尤有否終，日月亦有薄蝕。矧為人類，各豢凡軀。不能離乎數，而超乎緣；未免屬於星，而隨於運。前定之薄，夙緣之重。次舍以逆，時命以乖。豈免乎災，寧迯乎難。大而水火盜賊，甚則疾病迯亡，六極五衰，七傷八難，三災四煞，九厄十纏。鍾於國而國不能安，移於歲而歲不能稔。兵戈水火、饑饉流離，既遵奉於教條，當懺禳於災厄。伏願咸蒙護度，悉獲消除。回定數，而解前緣；退威星，而平舛運。在於一已，餘殃以弭而厄會以消；散及萬殊，劫運可迯而洪災可免。安處塵寰，而動與吉會；至度道岸，而無使災侵。己健人安，天長地久。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，歸依信禮。
　　臣等志心歸命禮，玉皇大天尊玄穹高上帝。
　　臣等志心歸命禮以下每一句稱和天尊聖號，各一拜
　　願苦惱痊平普蒙解脫，
　　願山神衛護猛獸自退，
　　願風浪頓止安穩達岸，
　　願是諸惡賊悉自退散，
　　願冤枉自伸即得解脫，
　　願眾邪遠避自然安穩，
　　願一切災殃不能侵近，
　　願一切重病便得痊愈，
　　願諸惡鬼神盡自消滅，
　　願咒詛蠱毒皆自消滅，
　　願至度道岸無使災侵，
　　願保命度災掃諸不祥，
　　願一切諸魔自然殄滅，
　　願消兵戈並起之災，
　　願消疫氣大行之災，
　　願消水旱蟲蝗之災，
　　願消凶年饑饉之災，
　　願消種種惡病之災，
　　願消疥癩癰疽之災，
　　願消憂悲苦惱之災，
　　願消橫惡所加之災，
　　願消牢獄繫鎖之災，
　　願消非命自害之災，
　　願消毒藥所殘之災，
　　願消虎狼虫蛇之災，
　　願消冤債牽引之災，
　　願消值遇惡人之災，
　　願消被他屠割之災，
　　願消推落崖岸之災，
　　願消邪精殘害之災，
　　願消水火漂焚之災，
　　願消刀兵誅戳之災，
　　願消橫喪天年之災。
　　臣等志心歸命禮，太上彌羅無上天。妙有玄真境，渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　具籙職臣某領錄奉大道弟子某等謹謹重伸，奏啟三清上聖，玉帝至尊，帝父帝母，至聖至真，天地水陽，一切真靈。
　　臣等伏聞：福力崇高，始有福緣之集；善念圓熟，方期善瑞之臻。非天人而莫徵，惟仙徒而可繼。既未積修真之行，而素虧好道之心。寧免禱求，以干敷錫。按妙經之所載，謂持誦而後能，既已歸崇，粗知習誦。罪福兩途，罪既除則福必蒙賜；災祥二理，災既消則祥必可儲。既除罪於前，定消災於後。諒蒙慈憫，必徇懇陳。敢伸禮拜之恭，庶沐簡禳之降。露香懇請，望帝仁慈。伏願德湛厖洪，恩施曠蕩。祥風廣扇，普萬物以咸庥；惠澤旁霑，俾一門而胥慶。五福歛錫，而凡民均樂；百祥來介，而後裔繁昌。世躋仁壽之鄉，長享綿延之福。如居塵外，不異玄中。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，歸依信禮。
　　臣等志心歸命禮，玉皇大天尊玄穹高上帝。
　　臣等志心歸命禮以下每一句依前和號，各一拜
　　願安樂快然神風遐著，
　　願貴遇人君職務遷轉，
　　願財寶充溢衣食自然，
　　願慶流子孫傳之後代，
　　願是諸惡星返降吉祥，
　　願心欲願者一切如意，
　　願衣食自然子孫榮貴，
　　願出言希聞所至恭敬，
　　願顯貴崇重光大其門，
　　願吉祥熾盛災障不侵，
　　願道根深重夙有善緣，
　　願宿植道本廣種福田，
　　願心有所請一切應奉，
　　願仙丹妙寶隨意自取。
　　臣等志心歸命禮，太上彌羅無上天。妙有玄真境，渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　具籙職臣某領錄奉大道弟子某等，謹重誠上奏三清三境天尊，金闕玉皇上帝，帝父帝母，至聖至真，天地水陽，十方一切列聖，恭望洪慈，洞回昭鑑。
　　臣等伏聞：眾寧無願，惟所願之不同；人各有心，豈其心之可一。墮者欲昇，而賤者欲貴；貧者欲富，而苦者欲安。或求證道成真，或務濟民利物，各有所求。豈無願者，必待其滿，而後釋然。仰惟妙道垂慈，能遂眾生所願，敢伸致禱，曲賴昭孚。伏願俯察凡情，特垂天聽，隨機赴感，應念從心。或利己利他，或為幽為顯，悉令志滿，毋使願違。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，歸依信禮。
　　臣等志心歸命禮，玉皇大天尊玄穹高上帝。
　　臣等志心歸命禮以下每一句依前和號，各一拜
　　願天下歌謠欣國太平，
　　願地獄眾生化生諸天，
　　願三惡道苦一時解脫，
　　願普為十方演說諸法，
　　願普放神光照燭法界，
　　願六凡四聖普叨道蔭，
　　願聖賢慶會普天興隆，
　　願國土清平人民樂業，
　　願凶寇自息邊城不爭，
　　願運推數周正道當行，
　　願一切枯槁復生枝葉，
　　願短命眾生各得長壽，
　　願六道眾生普蒙開度，
　　願一切天人五衰四相永得除滅轉增天福，
　　願王臣兆庶即得人天長壽之樂，
　　願身或滅度乃得脫殼尸解之道，
　　願一切諸魔安處天宮鬥戰之苦各得休息，
　　願一切眾生離地獄苦得淨土樂，
　　願一切餓鬼即得飽滿無饑渴惱，
　　願一切畜生脫畜生苦得智慧樂。
　　臣等志心歸命禮，太上彌羅無上妙有玄真境，渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　具籙職臣某領錄奉大道弟子某等謹謹重伸，上奏三清三境天尊，昊天玉皇上帝，帝父帝母，至聖至真，天地水陽，眾聖十方，一切真靈，恭望洪慈，洞回淵鑑。
　　臣等伏聞：求道未勤，豈能成道；修真有素，自可成真。諦觀本行之經，深貴能持之者。凡讀是經，可稱真人之號；若習其奧，必臻仙道之成。既再三懇請，而斷障消災；當究竟證悟，而造玄入妙。爰伸懺謝，以丐周成。伏願道炁咸臻，天福益固，超沉尸而起飛魄，遊聖域而聽法音。身處五雲，神超八極，千靈敬仰，萬神懾伏，三界侍衛，五帝司迎，不失人身，克成真道。上資家國，下及民生，俱入法門，同登道岸。臣與弟子某等下情無任懇祝之至，普與過往祖先、見存眷屬、塵寰品彙、長夜幽魂，傾倒虔誠，歸依信禮。
　　臣等志心歸命禮，玉皇大天尊玄穹高上帝。
　　臣等志心歸命禮以下每一句依前和號，各一拜
　　願一切人民成臻道炁，
　　願白首面皺皆得化度紺髮朱顏，
　　願少壯幼稚轉得形容光澤美好，
　　願枯骨更生沉尸飛魄皆起復形，
　　願得生十方諸大天宮，
　　願仰朝玉帝各到道前，
　　願嬉遊聖域餐聽法音，
　　願依教奉行登真成道，
　　願一切玉女持幢下迎，
　　願獲宿命通遵奉大道，
　　願展轉修持至登道岸，
　　願神遷淨土蓮華化生，
　　願了悟生死深入山林，
　　願天魔外道悉皆懾伏，
　　願自在逍遙號人中聖，
　　願德慧長新同諸真人，
　　願坐招自然天福益固，
　　願身度三界與道長存，
　　願得為九天真仙之人，
　　願天真御几玉妃拂筵，
　　願萬神班列諸天臨軒，
　　願三界侍衛五帝司迎，
　　願身處五雲光明赫奕，
　　願上昇天宮眾真下迎，
　　願頓得超證無上妙道，
　　願五帝輔翼召使群仙，
　　願御役神官運導陰陽，
　　願千靈敬仰萬神懾伏，
　　願百邪避路群魔束形，
　　願逍遙自在與道長存，
　　願得證功德身一切有情被其蔭故，
　　願得證神通身一切吉祥咸臻集故，
　　願得證清淨身是諸惡業不能侵故，
　　願得證威德身天魔外道不能攝故，
　　願得證無等身上帝遙唱萬神敬故，
　　願得證堅固身惡劫大難不能損故，
　　願得證道藏身口出語言鬼神仰故，
　　願得證慈悲身六道眾生賴其善故，
　　願得證大道身出入所在無怖畏故，
　　願得證良醫身善行妙法安樂人故，
　　願得證光明身常為帝光所攝受故，
　　願得證自在身天宮妙境神能遊故。
　　臣等志心歸命禮，太上彌羅無上天。妙有玄真境，渺渺紫金闕。太微玉清宮，無極無上聖。廓落發光明，寂寂浩無宗。玄範總十方，湛寂真常道。恢漠大神通，玉皇大天尊、玄穹高上帝。
　　具籙職臣某領錄奉大道弟子某等謹謹重誠，奏啟三清三境天尊，昊天玉皇上帝，帝父帝母，至聖至真，天地水陽，道德眾聖，十方應感，一切真靈，恭望洪慈，洞回淵鑑。
　　臣等伏願玉帝功德，大能救度於眾生；凡俗罪愆，深敢歸投於洪造。既極稱揚之力，復伸懺謝之誠，諒沐慈悲，特垂赦宥。罪福之緣，可得明了；障礙之因，悉皆斷除。保命度災，延祥集福，在心之願得滿，修真之道可成。豈匪因緣，實為慶幸，尚賴始終之相佑，必令懇禱之昭通。無願不從，有求皆應，保天長存而昌運再啟，致國太平而兇寇自夷。九幽破壞，長夜光明，五福歛錫，兆民歌唱，祖宗昇度，眷屬壽康。財寶充盈，而衣食自然；子孫榮貴，而吉祥熾盛。善芽增長，道果圓成，等與群生，普沾聖澤。臣與弟子某等下情無任懇祝之至，誠惶誠恐，稽首頓首，再拜謹言：
　　大哉至道，無宗上真。上度諸天，下濟幽魂。上無師祖，惟道為身。丹臺紫府，金闕玉京。祕此妙法，溥福含靈。滅我萬罪，增我遐齡。萬神朝禮，魔王保迎。功德昌盛，黃籙書名。渺渺億劫，使我長存。
　　回向
　　向來禮懺功德，無量殊勳，謹以歸命，說經教主元始天尊，抱送玉帝靈寶天尊，流演聖教降生天尊，萬天至尊玉皇上帝，光嚴妙樂國王聖父天尊，寶月光皇后聖母元君，經筵啟問，無量真仙，天地水陽，一切眾聖。
　　恭望天慈，洞回昭鑑，以玆功德，專為弟子某等悔過消災，延生集慶。伏願凡情通感，上帝矜憐，障業斷除，冀功成而滿，願吉祥駢集，獲增福以消災。九祖超昇，闔門康泰，身心清淨，處世昌隆，一切有情，成無上道。志心稱念，三清應化天尊，玉光普照天尊，無量不可思議功德。
　　玉皇宥罪錫福寶懺竟