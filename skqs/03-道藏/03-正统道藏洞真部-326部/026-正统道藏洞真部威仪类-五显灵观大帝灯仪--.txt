五顯靈觀大帝燈儀
　　經名：五顯靈觀大帝燈儀。一卷。底本出處：《正統道藏》洞真部威儀類。
　　五顯靈觀大帝燈儀
　　法事如式　啟白
　　焚香供養都天威猛大元帥、顯聰昭應孚仁廣濟王，橫天都部大元帥、顯明昭烈孚義廣佑王，通天金目大元帥、顯正招順孚智廣惠王，飛天風火大元帥、顯直昭佑孚信廣澤王，丹天降魔大元帥、顯德昭利孚愛廣成王，助靈史相公、助順卞相公、翊應周將軍、王念二總管、黃王二太尉、令狐寺丞、善慶童子、土地真官、直日功曹、後宮仙源聖眷、靈順法部侍從威靈，悉運真香，普同供養。
　　切以聰明為聖，常顯跡於人間；正直乃神，屢彰名於世代。啟五通之神殿，次六蔽之昏衢。天地風火水之間，通達無礙；仁義智信愛之聖，惠澤旁施。冀含識之回光，遂知機而見曉。欽慕昭昭之景，宏演燈儀；苟馳效效之誠、旋垂鑑映。凡於動靜，皆賴護持。遙瞻烜赫之容，控露歸依之悃。仰祈法駕，俯鑒精衷。今某猥處人倫，遵承科教，既沐覆全之德，敢忘夤奉之恭。敬選良辰，肅陳淨供。伏願銀缸煥爛門庭，從此以光輝；寶炷氤氳眷愛，永諧於康泰。
　　臣眾等志心歸命，都天威猛大元帥、顯聰昭應孚仁廣濟王。
　　伏以聰明不謟，賞罰不失於毫釐；仁澤於民，功過無分於纖芥。上通天闕，下入寒泉。昭然賜福於塵區，穆若護持於黎庶。九州所重，四海歸依。作善者，享福無邊；積惡者，貽災有自。應如谷裹，驗若形聲。今某夙奉慈容，常臻教典，聊陳菲薦，庸寓髮忱。伏願神馭來臨，密賜純禧之祐；靈威降鑒，益施長養之仁。宗緒昌隆，門庭清穆。稽首皈依，虔誠讚詠：
　　靈觀大帝，神德尊神。五通賢聖，廣濟皇民。救災禦患，大布威靈。願垂降鑒，永錫康榮。　　
　　臣眾等志心歸命，橫天都部大元帥、顯明昭烈孚義廣佑王。
　　伏以明而不惑，仰瞻穆穆之容；赫爾崇高，佇想巍巍之德。每推恩而及物，常以善而化人。慈悲普度於群生，威力廣行於三界。示作善降祥之美，蠹為愆釀惡之因。凡露禱祈，必蒙感應。今某稟生愚昧，寄跡塵凡，虔備香燈，用延儀像。伏願廓開昏翳，光明散釋於災述；大布慈恩，煙靄噴騰於和氣。尊卑均慶，頂踵沾恩。稽首皈依，虔誠讚詠：
　　顯明大聖，昭烈威王。賞善罰惡，孚佑吾皇。靈通貫斗，氣蓋八方。願垂景貺，常啟福祥。
　　臣眾等志心歸命，通天金目大元帥、顯正昭順孚智廣惠王。
　　伏以正則不邪，嘗施恩而育物；禱而有應，每惠澤以臨民。奇謀祕計以為心，撫恤寬容而闡事。號令如法，公平是依。乃聖乃神，賞罰無遺於咫尺；或文或武，盛衰有賴於提携。今古攸遵，吉凶昭顯。今某志嚴圖像，願款神儀，擬伸懇切之誠，肅啟醮修之會。伏願或商或賈，皆成富積之家；為仕為師，早遂貴登之志。門闌清吉，眷屬康寧。稽首皈依，虔誠讚詠：
　　顯正大聖，昭順靈神。智略才辯，廣惠人民。雨寶濟乏，施德推仁。勞籠群品，鼓舞萬倫。
　　臣眾等志心歸命，飛天風火大元帥、顯直昭佑孚信廣澤王。
　　伏以直而不屈，作前代之忠神；信而不誣，為今時之靈聖。潤飾國土，涵養黔黎，威布三天，功高六合。敬之如在自然，禍滅福生；禱之有通必得，凶消吉至。凡託帡幪之庇，俱叨利濟之恩。意啟一誠，命延百福。今某洗心滌慮，修德省躬，然燦爛之銀缸，爇芬芳之寶篆。仰瞻神馭，昭格愚衷。伏願在公在私，時有亨嘉之慶；守官守職，日無言責之聞，壽紀增隆，身躬康泰。稽首皈依，虔誠讚詠：
　　顯直昭佑，廣澤聖王。施恩布德，萬物祺祥。何災不滅，何福不昌。願回景貺，四序攸康。　　
　　臣眾等志心歸命，丹天降魔大元帥、顯德昭利孚愛廣成王。
　　伏以德素推於萬象，利物愛民；恩溥及於群生，蠲災卻禍。談笑兮，神風靜默；優游兮，海宇澄清。金殿玉堂，隱映倦姿，靈峙雕輪，寶馬雍容，慈貌神儀，手執金磚，足踏火輦。每降祥而旌德，或暴禍以彰威，既闡神通，合伸歸嚮。今某叨居下土，生在中華，歲時永賴於陶成，晝夜由資於洪覆。輒伸蟻素，仰答鴻休。伏願鶴駕翩翩，星軿翼翼。自尊及幼，常居寧謐之鄉；內戚外親，永履平康之運。稽首皈依，虔誠讚詠：
　　顯德昭利，孚愛廣成。安民濟物，素德推仁。若有投懇，修奉安寧。虔誠奉請，五福來并。
　　諷經　向來　回向
　　五顯靈觀大帝燈儀竟