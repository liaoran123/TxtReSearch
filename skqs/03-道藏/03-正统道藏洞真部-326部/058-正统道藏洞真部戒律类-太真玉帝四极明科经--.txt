太真玉帝四極明科經
　　經名：太真玉帝四極明科經。簡稱《四極明科》。撰人不詳，約出於東晉南期。是早期上清派重要科律。五卷。底本出處：《正統道藏》洞真部戒律類。
　　太真玉帝四極明科經
　　太真玉帝四極明科經卷之一
　　爾時太上大道君，授高聖太真玉帝五色神官《四極明科》，百二十條律，上檢天真，中檢飛仙，下治罪人。如是玉文，皆出高聖，上宰所注，藏於高上玉虛七映紫房。玉華典章，金仙散香，五帝神兵五億萬人，飛精羽騎，侍衛靈文。數終无極之劫，主五改運，九五易祚，當校真人輔統聖治，有金骨玉藏，玄圖紫簡，名標上清，依科盟傳。
　　太上告金闕帝君，使命九靈玉妃，鑄金為簡，編以白銀，使龜母按筆，太真拂筵，紫晨散香，太華執巾，清齋紫房，以繕玉篇。請以雲錦之囊，封以丹青之章。於是太上大道君，方上引高上玉虛二十四帝、三十九真，上登上上上无映氣紫瓊官，金輝玉殿，九曲之房。符五帝神兵，四極司官十億萬人，毒龍巨獸，備衛十天。時有流霞羽蓋，桑林千真，九色之節，翼輔靈關，神鸞玄唱，紫鳳迴旋，玉籟激音，瓊林靈嗚，金華散香，玉妃揚煙，飛霄四會，八達洞清，三光停輝，夜燭朗明，流金吐威，煥落火鈴，五晨齊景，七元伏精，億乘萬騎，蓊藹紫庭。高聖玉帝命上宮玉女徐法容、蕭意忠、田四非、李雲門等，彈雲鈞之璈，合聲齊唱，歌大洞高清玄誠之章，三塗露苦之詩。玉慧簫朗，天韻啟微，神瓊憤振響，金音虛飛，法化億兆，總檢萬機初。其辭曰：
　　大洞總三輪，元化有无形。寂若无根教，肅若有威靈。哀哉三塗中，憂苦從是生。至學勤玆戒，積善窮劫齡。劫盡化生天磚身與日月并。愚癡隨世好，浮學以求榮。宣化无綱紀，輕漏天寶經。冒科入死門，四極結爾名。魂神履九難，五苦長爾嬰。食火踐刀山，艱辛无暫寧。歎此禍福源，悠悠中甚明。
　　高上遺嚴戒，禍福令人歎。仙道本由運，冥中亦已判。无運亦不啟，既悟常苦晏。若能崇玄科，自然超霄漢。苟貪愛欲累，何為強傲翫。居罪結四明，生死履八難。流曳五苦庭，三塗結不散。沈靈九幽掠，萬劫无待旦。悲此元始教，能不使人怨。
　　寥寥九玄上，翳翳初化始。无形亦无影，无深亦无測。二儀啟運彰，結氣以成滓。三晨朗玄室，五九有綱紀。禍福由人生，善惡竟孰在。若能悟玄覺，超然陵高疑。苟執伐命斧，積釁盈心裹。沈罪結四明，宿罰良有已。生身負刀山，五苦元窮解。七玄填幽夜，萬劫方一紀。留連三塗中，未悟有生死。
　　於是高聖太真玉帝、高晨大師領仙玉郎，執昇仙羽節、瓊文帝章，宣告五靈，玉司扶位，萬帝臨軒，明皇啟誓，奉授明科於太上大道君。道君受玄戒，於時啟付後聖九玄金闕帝君，使上治上清，中治十天，下掌萬兆，總領群仙，普告萬真，檢定青宮有玄圖紫簡，名係玉皇，授於後學，咸使知戒，按科修行。後聖帝君奉受太上大道君《四極明科》，封於金闕紫臺玉映七寶之宮，經千七百年，傳於上相青童君，青童君以傳太極真人、南嶽赤君、西城王君、玄洲仙伯、九靈王子等二十四真人。王君封一通於王屋山西北玉室之中，經萬劫當傳後學得道之人。若有玄圖玉名，金骨紫藏，當得此文，得者神仙，白日昇天。侍文玉童玉女各三十六人，營衛有科者之身，記功明善。探慎奉行，依盟寶秘，不得輕傳。泄露靈篇，九祖父母充元窮之役，負山運石，填積夜之河，吞火啖炭，萬劫不原，身死幽泉，謝罪三官。
　　高上清微天玄三官，玉皇監司領仙君，所鎮五帝神兵五萬人。第一左官，主執太真玉帝替慢之罪；第二右官，主糺漏泄天寶之罪；第三陰官，主元君虧犯科禁之罪。禹餘天三官，上真執司典非玉郎，所鎮五帝神兵五萬人。第一左官，主陽過，刑殺伐逆，竊盜天寶，宣露靈文，口舌呪誓之罪；第二右官，主陰過，心懷謀圖不軌，謀害賢能，所念不道之罪；第三都官，主疑貳天真，不崇不信，毀謗天寶，心懷進退，輕籍道經，穢慢真文之罪。大赤天三官，總攝監靈使者，所鎮五帝神兵五萬人。第一左官，主治生人之罪；第二右官，主治死人之罪；第三陰官，主治女人之罪。又有水火左右二官。左水官，治妄語誹謗，吱咽口舌，妬賢害能，不信天真，疑貳符章，訾毀寶文，妄說天地，宣泄祕篇，宣毀二象，觸犯三辰者；右火官治大逆殺生，伐害師君，反謀父母，手惡心賊，願念不道之罪。大丘山者，又有風刀左右二官。左風考官，治受經符寶訣无盟修行，愛財賤道，虧損天科之罪；第二右刀考官，治伏誓告盟，背違師友，去彼適此，評論善惡，攻伐根本，莫逆之罪。玄中有三太空，即三官所治。上三官，治太玄之上玉虛太空之中；中三官，治上清太空；下三官，治太極太空。皆處玄虛之內，空洞之上，別置九府，在五嶽玄虛洞室之中，善惡罪罰，莫不由於三官九府之司也。
　　刀山在岱宗之北，空洞小天之上，周迴七千里，上置百二十曹府，千二百掾吏，執罰神兵五萬人，主有罪犯於三官者，死魂皆使登山往反，萬劫為一掠，窮魂楚痛，得經三掠，方詣流火之鄉。流火之鄉在霍山之南，巨陽洞庭之內，周迴五千里，罪魂悉付火鄉，食火啖炭，憔魂苦痛，萬劫為一掠，三掠得充三塗之役，擔蒙山之土，填積夜之河，經三掠乃得還生不人之道。三塗悉係太玄女青上宮酆都山，在北方癸地。山上有八獄：第一監天獄、第二平天獄、第三虛无獄、第四自然獄、第五九平獄、第六清詔獄、第七玄天獄、第八元正獄，八獄主上天三官。山中央又有八獄：第一玄沙北獄、第二皇天獄、第三禁罰獄、第四玄妙獄、第五刑正獄、第六律令獄、第七九天獄、第八清玲獄，八獄主中天三官。山下又有八獄：第一无量獄、第二太真獄、第三玄都獄、第四三十六天大獄、第五天一北獄、第六河伯獄、第七累劫獄、第八女青獄，八獄主下三官。凡二十四獄，並置鄧都山之北，獄有十二掾吏，金頭鐵面巨天力士各二千四百人，手把金槌鐵杖。凡犯玄科死魂，各付所屬獄，身為力士鐵杖所考，萬劫為一掠，三掠乃得還補三塗之責。
　　太上告金闕帝君曰：凡人生天地之內，六合之中，而不知生死宿命，罪福之根，良可痛哉。善惡因緣，莫不有報。生世施功布德，救度一切，身後化生福堂，超過八難，受人之慶，天報自然。生世好學，志念神仙，崇奉玄科，敬信靈文，念善改惡，立行入真，身後化生，得接帝皇，名書紫簡，上昇玉晨，生世樂道，不憚苦寒，隨師執役，惟勞為先，饑渴務效，不生怨言，身後化生，得策飛軿，游宴五嶽，乘虛落煙。生世翹貞，不淫不姦，不貪不慾，見色无懽，心如死灰，執固道源，身後化生，得報靈人，超度三塗，五苦不經。生世施善，願天普降，同得昇度，去離八難，衆身不過，己身不安，割己之服，以拯窮寒，損糧餉烏，遺物空山，四司稱善，感徹玉皇，書名紫簡，札補上仙。生世忠孝，恭奉尊親，崇敬勝己，宗禮師君，腹目相和，如同一身，心无拓能，口无輕言，內外齊并，動止合真，身後化生，得受靈人，不經三塗，超過八難，善善相係，福福相因，如此之報，道豈負人。生世不良，懷惡抱姦，攻伐師本，反毀聖文，不崇靈章，疑貳天真，外心浮好，假求華榮，口是心非，行負道源，竊盜經書，不盟而宣，泄露秘訣，流放非真，違科犯忌，身入罪門，七祖橫罹，責及窮魂，身死負掠，食火踐山，三塗五苦，萬劫不原，楚撻幽夜，痛切其身。夫欲修學，熟尋此文，禍福之報，豈可具言。
　　夫有金名於帝圖，玉字於紫簡，得受《四極明科》百二十條檢者，皆宿挺應仙。但當依科修奉，崇善順法，以期神明精感，玄虛玉帝賞別，四界司迎出入，遠近莫不稽首，奉侍於兆身也。兆當絕行陰陽，勿與俗人共相交關，履生死之穢，觸忤真靈，啖食五薰，氣充胃府，損精喪神，裸露三光，輕慢玉晨，自收其咎，禍滅兆身，故以相告，詳而奉行。有得明科之身，不得妄與常學談說經文，評論玄古，意通至真，宣傳非所，泄露道源，妄示世人，殃及七祖死魂充責，長補河源，形役九幽，痛不可言。
　　奉受上法，崇修明科，皆當以八節之日，及本命之日，清齋燒香，悔過帝君，拔罪九陰，解散七玄。常至立春、春分之日，燃九燈於中庭，立夏、夏至燃三燈，立秋、秋分燃七燈，立冬、冬至燃五燈，本命之日燃十二燈。夜半露出燈下，立春、春分則東向，立夏、夏至則南向，立秋、秋分則西向，立冬、冬至則北向，本命則太歲之上，叩齒二十四通，微呪曰：. 
　　高上太真，萬聖帝皇，五帝玉司，總仙監真，今日吉辰八節，開陳陽罪陰考，絕滅九陰，永始拔釋七玄，免脫火鄉，永離刀山，三塗五苦，不累我身，得同天地，長保帝晨，五願八會，靡不如言。畢，解巾，叩頭百二十過，當額向地而已，勿令痛也。竟，復巾，仰天心念：我身今日上享天恩，賜及形骸，受生飛仙。畢，仰咽二十四氣止。如此三年，宿愆並除，身與真同，不履五苦，脫過火鄉，尅得真人游宴兆房，可謂妙訣，慎勿輕傳。
　　四極有四方五帝玉司君典之，普統四極，无高无下，无深无淺，周匝无窮之劫，莫不總檢善惡，禍福皆係玉司之君也。四方八域无鞅數官，皆玉司遊司之號耶。
　　太玄上宮女青四極明科律文
　　青帝玉司君，姓梁，諱叔度，衣飛青羽衣，九色鳳章，頭戴九元寶冠，手執九色之節，治東太明陽臺洞天皇玄都女青上宮，領東嶽泰山官，地靈水精，青甲之兵。束極无金之天、无鞅數劫、无極无窮之官，悉隸於青帝玉司之君。主人生死之命，知其名，存其神，九年修行，致有青雲飛蓋，來迎兆身。
　　太玄都四極明科曰：高上玉清太真帝皇，有犯明科之目，退編皇之籙，降遊散真皇，治太清中宮七百年，隨格進號。
　　太玄都四極明科曰：上清真人不勤王事，在局替慢，虧廢真任，漏泄寶訣，降授非真，皆退上真之籙，充五嶽都校之主千年，隨勤進號。
　　太玄都四極明科曰：受上元夫人之位，元君之號，不勤帝局，虧替王事，降適過禮，朝宴失節，輕泄天寶，降授不真，皆削真皇之錄，退紫虛之位，置於中玄清微遊散靈官七百年，隨勤進號。
　　太玄都四極明科曰：受太清仙人之號，不勤典局，稽替王事，虧廢真任，或泄露天科，傳降非所，削真仙之籙，退充五嶽都役主者二千四百年，隨勤進號。
　　太玄都四極明科曰：受五嶽飛仙之號，不任王事，虧替仙局，輕慢道文，退正仙之籙，充補三官都校之主二千四百年，隨勤進號。
　　太玄都四極明科曰：諸受五帝四司三官都校之位，不任正局，稽殆虧略，替忽天典，廢闕王事，糺罰不當，怨靈稱枉，濫天不理，皆剋削正真之爵，退補都統書吏三千六百年，有勤進號。
　　太玄都四極明科曰：諸受上真玉札，所掌門監玉郎、羽仙侍郎、上宮典格都統、玉真領仙侍郎、主禁大夫、典仙羽童、都官司正，各不任其局，稽廢王事，虧略天科，皆削上真之札，責補三官書吏，統領鬼爽七千年，有勤者隨善進號。
　　太玄都四極明科曰：黃書赤界，真一之道，此交接之小術，亦道手之秘事，其理妙嶮，皆二象離合，三氣相和，濁灾#1，解厄，還精養神，令人不死。受此法者，有虧損正氣，心生愛慾，混濁不節，嫉妬疑貳，攻伐師本，更相讒訕，其禁尤重。有犯此罪，己身及七祖，同充左右二宮之罰，履山食火，負石填河，三塗五苦經三掠得過，然後長充鬼役。上宮女青律文，受者明慎奉行。
　　太玄都四極明科曰：上清天皇、地皇、人皇大字，皆大有清虛妙法，洞元寶文，自无金名方諸青宮，不得知聞。有其文者，立成地仙，亦登玄虛，位及仙卿。而輕慢天真，泄靈寶文，傳非其人，冒殗履穢，不恭有露，違犯其禁，七祖受考，責充右官，經刀山食火，負石填河，各經一掠，得化生非人之體。己身充左官之罰，履山啖火，三塗五苦之難，悉過三掠，得充補鬼役。北帝女青上宮律文，受者明慎奉行。
　　太玄都四極明科曰：洞玄靈寶上經，大劫、小劫、五符、玉訣，上清寶文，玄洞之道，自无玉骨玄圖，紫字錄名，不得見聞。有其文，則玉童玉女侍衛。當燒香禮拜，如奉君父，清齋誦經，立登雲輿，宴景五嶽，位掌靈山。而不崇奉，穢慢真文，輕露宣泄，流放非真，有犯其禁，七祖充責，考屬右官，罰以少山#2火鄉之難，三塗五苦各二掠得過，生非人之道。己身充左官之考，罰以刀山食火，負石填河，三塗五苦之難三掠得過，還長充幽夜无極鬼役。北帝女青上宮律文。受者明慎奉行。
　　太玄都四極明科曰：高上《大洞真經三十九章》、《素靈大有妙經》、《雌一玉檢五老寶經》、《金華洞房紫書上文》、《龜山元籙》、《青籙白簡金根上經》、《太霄琅書瓊文帝章》，上宮寶篇，凡三十一卷，此獨立之訣，乃高玉玄映之道。洞天玉清寶文，授於已成真人，有金骨玉藏，名書帝簡，錄札紫庭，得見此文。得者玉童玉女侍衛，當燒香左右，晨夕禮拜，如奉君父，長齋玄岫，誦詠靈章，立致雲輿，飛昇玉清，位登金闕，與帝同軒。受而不恭，虧科息慢，不信天真，輕泄寶訣，宣露聖文，使世見聞，為玉童所奏，七祖父母考屬右官，罰以刀山火鄉，三塗五苦之難二掠得過，還化生非人之道。己身考屬左官，罰以刀山食火，負石填河，二十四獄三塗五苦之難，三掠得過，乃得長充幽夜无極鬼役。如北帝女青上宮律文，受者明慎奉行。
　　太玄都四極明科曰：上清大有六天宮俯仰之格，上道寶經三百卷，玉訣九千言，符章七千篇，此玉清寶文，藏於太上靈都之宮，七映紫房之內，傳於已成真人，有玄名帝圖，紫字玉清，得見此文者，玉童玉女侍衛其身。燒香禮拜，如奉君父，不淫不穢，不輕不慢，立致雲輿，白日昇天。而輕泄此文，穢慢天寶，評說靈章，宣露妄示非人，七祖考屬右官，二十四獄罰以三塗之難，二掠得過，還生非人之道。己身考屬左官，罰以刀山食火之難，掠三過乃還，負石填河，長充幽夜三塗五苦之役。北帝女青上宮律文，受者明慎奉行。
　　太玄都四極明科曰：《上清金液丹經》、《九鼎神圖》、《琅玕華丹飛霜起雪四瓊絳生紫漿藏景靈丸》、《太一九轉立成大丹》、《上化胎精中記》，凡一百四十卷，此乃中真騰化之道。授於應為真人者，有金名方諸宮，當得此經。得者丹成，變化七十四方，乘虛駕雲，飛昇上清，五色紫黃金銀立成，當秘而修行。不得輕慢穢怠天真，宣露靈文以示俗人，犯者考屬左官，罰以風刀之罪，見世之難，死充負石之役，一掠得過，反生更胎四夷之中。〔上宮〕女青律文，受者明慎奉行。
　　太玄都四極明科曰：《五嶽真形神圖》，乃與天地俱生，置三十二天洞庭之宮，置於上真飛仙仙人之所，居其上神草玉芝，令人不死。有得此圖，五帝遣玉童玉女侍衛。輕慢泄露，觸犯真靈，為玉童所奏，考屬火官，罰以火考。焚燒經文，死充火鄉之難，一掠得過，負石填河萬劫，還生不人之道。上宮女青律文，受者明慎奉行。
　　太玄都四極明科曰：上清方丈振靈之符、八天隱文、流金火鈴、豁落七元、五老寶符、五行招魂帝君五籍、金神虎文、素奏丹符、智慧真文翰、大洞真符、洞天洞地洞淵四十九真上皇玉籙寶章，凡七千文，藏於太上大有之宮，紫房九曲之戶，玉童玉女三千人侍衛。燒香授於金名東華，籙字紫清，得佩此文，項生圓明，映照十天，飛行太空，乘虛昇天。當長齋幽林，棄放亡身，恭禮經文。不得身染腌穢，輕慢天真，宣告泄露，妄示常人。犯禁考屬三官，罰以風刀，見世五難，死充刀山食火，二十四獄三塗之中，三掠得過，長充鬼責，生死如之。上宮女青律文，受者明慎奉行。
　　太玄都四極明科曰：讀《大洞真經三十九章》迴風混合帝一百神寶名，《玉檢雌一五老寶經》、《洞玄素靈大有妙經》、《太丹隱書》，上品高真之文。北向，心拜四方，叩齒三十六通，咽液三十六過，存五藏之內，有五色之光氣，注五星之精。然後先讀神洲七轉之道，次讀百神內名，乃得誦《大洞真經》。誦經當令心目相應，不得雜念異想，錯亂真神，當使遍句畢了，不得中住，越略言句，左官所執，三犯不得入仙，五犯逮及七祖、己身並充三塗五苦，二十四獄之掠萬劫，還充鬼役。上宮女青律文，受者明慎奉行。
　　太玄都四極明科曰：上清寶經三十一卷，獨立之訣。存思修行，皆北向，心拜四方，叩齒二十四通，咽液二十四過，存五星日月三精，玄注於兆身。然後誦經行事，當令心口相應，无有異念，披卷悉令言句周竟，不得中止，疑聽越略，三犯萬不得仙，五犯七祖、父母、己身，並為左右官所執，充刀山食火，二十四獄、三塗五苦之掠萬劫，還生不人之道。上宮女青律文，受者明慎奉行。
　　太玄都四極明科曰：凡讀靈寶經，或洞玄、或昇玄之經，皆東向，叩齒十二通，咽液十二過，再拜，存紫雲之氣覆冠兆身。然後誦經，當令心目相應，目无他視，心无異念，每使披卷，言句周竟，不得中住，越略天音，三犯萬不得仙，五犯以上，考屬左官，死充地獄三塗五苦之難，萬劫得過，長充鬼役。上宮女青律文，受者明慎奉行。
　　太玄都四極明科曰：讀天皇、地皇、人皇大字，修行其道，皆南向再拜，叩齒十二通，咽氣十二過，存天皇君身長九寸，披青被，著青錦裙，頭戴九光寶冠，手執飛仙玉策，在左；人皇君身長九寸，披黃帔，著黃錦裙，頭戴七色寶冠，手執上皇保命玉策，在右；地皇君身長九寸，披白錦帔，著素錦之裙，頭戴三晨玉冠，手執元皇定錄之策，在後。三皇真君，在兆左右。然後披卷行事。修此道不得交接陰陽，履殗入穢，輕慢天文，觸犯真靈，身被左官之考，三犯廢功三年，年竟得還修行；五犯死入地獄，三塗五苦之掠萬劫，還生不人之道。上宮女青律文，受者明慎奉行。
　　太玄都四極明科曰：凡受上清寶經，不得增損天文，破壞道經貼式字體。虧忽聖文，三犯廢功斷事十年，更清齋首謝，然後得還修行。五犯為左官所糺，七祖、父母、己身，並充刀山火鄉，二十四獄，三塗五苦之掠萬劫，得充負石填河之役。上宮女青律文，受者明慎奉行。
　　太玄都四極明科曰：凡受上清、靈寶經，當寫一通，以為凡下供養寶經，別室安牀，牀高五尺五寸，以法天地之數，廣四尺，長四尺九寸，以應四時之號。朝夕燒香，禮拜經前，以祈神明。不得使雜俗之徒，染穢履殗入室，觸禁悉如科旨，有違右官所糺，死入地獄，三塗五苦之中，萬劫得充下鬼之役。上宮女青律文，受者明慎奉行。
　　太玄都四極明科曰：凡受上清、靈寶經，皆當告齋，別室燒香，不交人事，諍染紙筆，束向起經。起經之時，不得口詠章文，皆當比字參校，不得輕泄漏慢。違者左官所糺，死入地獄三塗五苦之中，萬劫得充鬼役。上宮女青律文，受者明慎奉行。
　　太真玉帝四極明科經卷之一竟
　　#1『濁灾』疑當作『調灾』。
　　#2『少山』疑當作『刀山』。
　　太真玉帝四極明科經卷之二
　　太玄下宮女青四極明科律文
　　白帝玉司君，姓王，諱玄度，衣素華明光白錦之衣，七色鳳章，頭戴飛精曜天寶冠，手執七色之節，治西羽之野洞天太玄都女青下宮，領西嶽華陰仙官，地靈水精，白庚之兵。西極无崖之天、无鞅數劫、无窮无極之官，總統上真之格，悉隸於白帝玉司之君。主人生死之命，知其名，存其神，修行九年，致素雲飛輿來迎兆身，上昇玄宮。
　　太玄都四極明科曰：《左乙混洞東蒙之籙》、《右收攝殺之律》，二訣上清之盛章，三天玉童所佩於上皇先生、太素三元君。舊科七千年有神仙圖籙，骨氣合真，聽得三傳。盟信青繒九十尺，金鈕三雙，弟子師對齋九十日，北向告盟而付。玉童玉女各十二人，侍衛典經。若七百年之中有其人，聽得一傳，不過三。愆盟違信，三犯廢功斷事，萬不得仙，五犯七祖、父母為右官所執，己身為左官所考，充刀山食火，二十四獄，三塗五苦之罰，三掠乃過，長充鬼役。玄都下宮女青律文，受者明慎奉行。
　　太玄都四極明科曰：《神虎玉經》、《金虎鳳文》、《上清內經》、《黃庭玉景內經》四卷，出於太帝自然之章，傳於玄古先生、上皇真人、太上道君、玉精真人、扶桑暘谷神王、金闕帝君、上相青童君。舊科七千年三傳，有紫名東華，錄字上清，依盟賫金鈕九雙，鳳文之羅九十尺，玄雲之錦四十尺，金魚、玉龍各一枚，師弟子對齋九十日，或三十日，北向告盟而傳。侍經玉童玉女各二十四人。若千日有其人，聽得一傳，无其人萬劫勿宣。愆盟違信，三犯廢功斷事，不得又仙，五犯七祖、父母為右官所考，己身為左官所考，罰以刀山火鄉，二十四獄，三掠乃過，還長充鬼役，負石填河。玄都下官女青律文，受者明慎奉行。
　　太玄都四極明科曰：《九道迴玄太丹錄書》、《玉道錄字迴曜太真隱書》，二訣元始天王所修，傳於三天真王、太上大道君、太帝、天帝、太微天帝君、上元禁君、三元夫人、西王母、赤精真人所受。舊科萬劫一傳，若有玄圖紫簡，名參青宮，依盟責丹紋八十尺，金龍、玉魚各一枚，青繒三十二尺，師弟子對齋七十日，北向告盟授。侍經玉童玉女各十人。若七百年內有其人，聽得三傳，自无其分，萬劫勿宣。愆盟負科，一犯廢功斷事，不得又仙，三犯七祖被右官所考，己身充左官所考，登刀山，入火鄉二十四獄，三塗五苦之難，三掠乃過，還充幽夜无極鬼役。太玄下宮女青律文，受者明慎奉行。
　　太玄都四極明科曰：《三華寶曜瓊文琅書》、《靈曜上籙》、《七晨素經》，凡三訣，太真丈人所修，以傳付太上大道君、東海小童、金闕帝君、上相青童君。舊科萬年一傳，若有金骨玉藏，名書帝簡，依盟責金魚、玉龍各一枚，紫紋四十尺，飛雲之錦二十二尺，真珠一斤，師弟子對齋六十日，或三十日，北向告盟而授。侍經玉童玉女各二十四人。若七百年內有其人，聽得三傳，自无其人，萬劫勿宣。愆盟負信，二犯廢功斷事，不得又仙，四犯以上，七祖、父母被右官所考，己身充左官所考，登刀山，入火鄉啖炭地獄，三塗五苦之中，三掠乃過，還充幽夜无極之役。太玄下宮女青律文，受者明慎奉行。
　　太玄都四極明科曰：《上清隱書》、《龍文八靈真經》，二訣九天真王所修，自然之章，以傳紫清先生、上皇真人、太帝、天帝、太微天帝君、三元君、西王母、金闕帝君、東海小童。舊科萬劫一傳，若名書玉札，紫字上清，當依盟信，賫鳳文之羅百尺，上金十兩，盟誓九天，師弟子對齋五十日，北向告盟而傳。侍經玉童玉女各三十六人。若千年內有其人，聽得三傳，自无其分，萬年勿泄。愆盟負誓，一犯廢功斷事，不得又仙，三犯以上，七祖充右官之考，己身充左官之考，登刀山，入火鄉啖炭地獄，三塗五苦之難三掠，得充負石填河之役。太玄下宮女青律文，受者明慎奉行。
　　太玄都四極明科曰：《玉清神虎內真》、《紫文丹章》，二訣玉清紫晨君所修，自然之章，以傳太上大道君、上元禁君、明皇玉帝、二十四真。舊科萬劫一傳，若有玄名玉清，丹字帝札，千年內聽得三傳。盟信紫紋五十尺，絳羅三十尺，金魚、玉龍各一枚，師弟子對齋三十日，北向告盟而傳。給玉童玉女各十人。不得愆盟負信，三犯廢功斷事，不得又仙，五犯七祖、父母、己身，並被左右官所考，充刀山食火，二十四獄，三塗五苦，三掠乃過，還充負石填河之役。玄都下宮女青律文，受者明慎奉行。
　　太玄都四極明科曰：《玉清隱書》，四卷八訣，玉清元皇帝君所修，檢鬼制神寶章，以傳安陽君、上元夫人、西王母、清靈上宮金闕帝君。舊科七千年三傳，若有玉名東華，紫字上清，三百年內聽得三傳。盟金魚、玉龍各一枚，紫紋一百二十尺，以誓北帝，師弟子對齋二十七日，北向告盟而傳。給玉童玉女各四人。不得愆盟負科，三犯廢功斷事，不得又仙，五犯以上，七祖及己身，並被左右官之考，死充刀山、食火地獄之中，萬劫得還下鬼之役。玄都下宮女青律文，受者明慎奉行。
　　太玄都四極明科曰：《司命君經》、《宿命清圖》、《上皇民籍定真玉籙》，三天正一先生所佩，以定得仙之名，傳於玉帝、三十九真各一通，西王母、上元夫人、清虛真人、五嶽真仙各一通。舊科千年三傳，若有金名玉字，奏札青宮者，百年內聽得三傳。盟金魚、玉龍各一枚，青布三十二尺，以誓北帝，師弟子各齋九日，北向告盟而傳。給玉童玉女各二人。不得愆盟負誓，五犯斷功行事，不得學仙，十犯身入地獄，五苦之中三掠，還生不人之道。玄都下宮女青律文，受者明慎奉行。
　　太玄都四極明科曰：《金書祕字》、《上元真書》二卷，青真小童君所修，以傳太極真人、清虛真人、南嶽赤松劉子先，舊科七千年三傳，若有金名玉字，書於帝籙，七百年內聽得三傳。盟信上金八兩，青紋四十尺，以誓太真，師及弟子對齋九日，告盟而傳。給玉童玉女各十人。不得愆盟負信，三犯廢功斷事，不得又仙，五犯七祖及己身，並充左右官考，刀山食火地獄，三塗五苦之中萬劫，還生不人之道。太玄下宮女青律文，受者明慎奉行。
　　太玄都四極明科曰：《太清真經》、《丹字紫書》、《三五順行》，凡三訣，東海小童所修，其文祕在玉京西室瓊門之內，幼陽君封一通於陽洛山中。有金名東華，玄字紫庭，當得此文。舊科萬劫一傳，若有其人，七百年內聽得三傳。盟用白銀二十四兩，上金五兩，青錦四十尺，師弟子對齋百日，北向告盟而傳者，立致飛行。給玉童玉女二十四人。違科犯約，身及七祖並被左右官考，充刀山啖火，二十四獄，三塗五苦之中，三掠得還，長充負石填河之役。下宮女青律文，受者明慎奉行。
　　太玄都四極明科曰：《紫微始青道經》、《蒼元上籙》、《北斗真經》、《中命四旋經》、《太素玉籙》、《寶玄上經》，凡六卷，玉晨君所修。五帝神訣，祕於素靈上宮大有之房。舊科七千年三傳，有骨合仙之人，若名書帝簡，錄字上清，得受此文。依盟責黃紋四十尺，青繒二十二尺，金鈕三雙，師弟子對齋九日，告誓而傳，得者能飛行太空，能隱能藏。百年內有其人，亦聽傳。給玉童玉女各二人。違盟愆信，三犯斷事，不得又仙，五犯左官執考，死充地獄三塗之役萬劫，得生不人之道。玄都下宮女青律文，受者明慎奉行。
　　太玄都四極明科曰：《太微黃書》八卷，太微天帝君所修，祕於玄都玉房之內，仙童玉女三百人侍衛，燒香傳於紫微夫人、上元禁君、太素三元君，今封一通於西城山中。舊科八千年一傳，若有金名青官，錄字帝籍者，七百年內聽得三傳。盟信上金八兩，黃繒八十尺，金鈕八雙，以代割髮之盟，弟子共齋九十日，或三十日，北向告盟，結帶而傳。給玉童玉女各八人。愆盟違信，一犯廢功斷事，不得又仙，三犯七祖、己身並充左右二官之考，死履刀山食火，二十四獄，三塗五苦，三掠乃過，還充負石填河之役。玄都下宮女青律文，受者明慎奉行。
　　太玄都四極明科曰：《三元流珠經》、《玉帝九鍊上真》、《八道命籍》、《金仙紫字》，凡四訣八卷，太素三元君受於自然之章，封於太上靈都紫房之內，金童玉女三百人侍衛，典香傳東海小童、四極真人、西城王君，今封一通於峨媚山曲室之中。舊科萬劫一傳，若有玄名帝簡，紫字青宮，玉藏之人，千年之內聽得三傳。盟金魚、玉龍各一枚，鳳文之羅、玄雲之錦各六十尺，師弟子各告齋九日，告盟而傳。給玉童玉女各十二人。愆盟犯律，一犯至三，伐功斷事，不得又仙，五犯禍及七祖、己身，悉充左右二官之考，刀山啖火，二十四獄，三塗五苦之罰二掠，還充負石填河之役。玄都下宮女青律文，受者明慎奉行。
　　太玄都四極明科曰：《玉清洞元三氣金章》、《太極籙景真經》，四卷二訣，九天丈人所出，傳於上皇先生、太上大道君，封於玉京紫戶之內，玉童玉女三十六人侍衛，金闕帝君付西城王君，今封一通於西城山中。舊科萬劫一出，若有玉骨紫藏，名書青宮者，三百年內聽得一傳。盟金龍、玉魚各一枚，紫文五十尺，金鐶一雙，以誓玉帝，師弟子對齋三十日，告盟而傳。給玉童玉女各十二人。愆盟負科，一犯伐功斷事，三犯禍延七祖、己身，並充左右二官之考，刀山食火之難，二十四獄，三塗五苦萬劫，得還充負石填河之役。玄都下宮女青律文，受者明慎奉行。
　　太玄都四極明科曰：《上皇玉籙》、《玉帝黃籙》、《紫書》三卷，太真丈人所佩，以傳文始先生、萬聖太皇，二十四真、三十九帝悉佩此文，金闕帝君今封於三元宮中，青童君今封一通於王屋山中。舊科萬劫一出，有合真之人，名書帝札，錄字上清者，千年聽得三傳。盟信上金八兩，青紋三十尺，白絹五十尺，師弟子對齋各九十日，告盟而傳。給玉童玉女二十四人。愆盟負誓，一犯伐功斷事，不得又仙，三犯上延七祖、己身，並充左右二官之考，刀山食火之難，二十四獄，三塗五苦萬劫，還充負石填河之役。玄都下宮女青律文，受者明慎奉行。
　　太玄都四極明科曰：《青牙始生經》、《丹景道精經》、《還童採華法》，凡三卷，西王母所修，以傳大谷先生、黃童真人、谷希子、太極真人，今封一通於岱宗山中。依科七千年三傳，若有玄名紫簡，當得此文，百年內有其人，亦聽三傳。盟絳繒二十尺，金鐶三雙，師弟子對齋三十四日，告盟而傳。給玉童玉女各二人。愆盟負科，三犯伐功斷事，不得又仙，五犯身死經地獄五苦之中，萬劫還生不人之道。玄都下宮女青律文，受者明慎奉行。
　　太玄都四極明科曰：《金房度命玉字迴年三華耀景真經》，九天真王所受，空洞自然之訣，祕於九天之上，大有之宮，金暎七寶之臺，金仙玉童、太華玉女各三百人，燒香侍真。上皇高聖玉帝、萬仙太真、太上大道君、紫皇先生、三元夫人、西王母、上元夫人、太帝、天帝君、太微帝君、金闕帝君、上相青童、太極真人，並受於九天真王也。此學士之本元，求生之妙音，徒入幽山，斷穀絕糧，修道萬遍，不見此文，无損於神，萬不成也。言訣雖少，所包者大，故祕於九天，不行於世。舊科萬劫一傳，有金名玉清，紫字帝圖，玉藏金骨，七百年內遇真便傳。依盟上金八兩，五色之羅各九十尺，金鐶五雙，師弟子對齋九十日，於絕巖之陽，告日月傳。給玉童玉女各三十六人。得見此文，即五嶽司迎，玉司列名，不學自仙也。違科負盟，一犯伐功斷事，萬不得仙，三犯上延七祖、己身，並被左右二官所考，充役刀山食火，二十四獄，三塗五苦之責，三掠乃過，長充負石填河之役。玄都下宮女青律文，受者明慎奉行。
　　太玄都四極明科曰：《上清玉霞紫暎內觀隱書》，青要帝君所受，祕於紫微之宮，三寶玄臺玉室之內，侍衛玉童玉女各五百人。太上大道君、紫陽仙都四司五帝、金闕上聖九玄帝君、上相青童君所修，西城真人封一通委羽山之洞，大有空明之中。舊科萬劫一出，有紫籙金名，列於帝圖者，七百年內遇其人，聽得三傳。盟紫文百尺，青繒三十二尺，金鐶二雙，告齋三境而傳之。給玉童玉女三十四人。得此文，目有迴精，面生紫容。違科負盟，一犯伐功斷事，萬不得仙，三犯上世七祖及己身，同被左右二官所考，充刀山食火，二十四獄，三塗五苦之中，萬劫得過乃還，長充負石填河之役。玄都下宮女青律文，受者明慎奉行。
　　太玄都四極明科曰：《解形逐變流景玉經》，九天始立，玄文存焉。元始丈人受於九玄之天，傳於上皇先生、高聖玉晨二十四帝、太上大道君、上元禁君、三元夫人、紫微王母、太素元君、太帝、天帝、太微天帝君、金闕帝君、上相青童君，青童君封一通崑崙之洞。
　　舊科萬劫一傳，有金名玉字，骨應玄圖者，千年有其人，聽得三傳。依盟用紫金十兩，紫紋四十尺，青繒四十尺，金魚、玉龍各一枚，金鐶二雙，以盟九天，師弟子對齋百日，北向而傳。給玉童玉女各十人。得受此文，立致萬變，乘〔雲〕躡景飛行太虛。違盟負信，一犯伐功斷事，三犯七祖、父母、己身，並充刀山火鄉，二十四獄，三塗五苦之難，萬劫得還，長充下鬼之役。玄都下宮女青律文，受者明慎奉行。
　　太玄都四極明科曰：《上清還晨歸童明暉》，中玄紫虛玉帝所受，上玄虛生之章，以傳三天玉童，紫素元君封一通於峨媚山。舊科七千劫一出，若有金名東華，錄字上清者，百年內遇其人，聽得三傳。盟信紫金五兩，錦繒五十尺，師弟子共齋九十日，告北帝而傳。給玉童玉女各十二人。得此文，目有迴精流光之童。違盟愆信，一犯伐功斷事，三犯上延七祖、己身，並充左右二官之考，刀山食火，二十四獄，三塗五苦萬劫，長充下鬼負石填河之役。玄都下宮女青律文，受者明慎奉行。
　　太玄都四極明科曰：《紫鳳赤書》、《八景晨圖》二卷，太上大道君所受，付天帝君、太微天帝君、上元夫人、太素三元君，青童君封一通於委羽山之洞。舊科七千年三傳，若有金名東華，錄字上清者，百年內有其人，聽傳。盟信上金十兩，金魚、玉龍各一枚，玉札一枚，長一尺二寸，以誓九天，師弟子對齋九十日，或三十日，指北帝而傳。給玉童玉女各十人。得見此文，則策龍駕虛，上昇玉京七寶之臺。違科犯戒，為左右官所考，延及七祖，並充刀山食火之難，二掠得還，長充鬼役。玄都下宮女青律文，受者明慎奉行。
　　太玄都四極明科曰：《寶洞飛霄絕玄金章》，太上大道君所受，封於玉京山峻嶒之臺，九曲之房，上宮玉女三百人侍衛燒香。舊科七千年一傳，若有金骨玉藏，名參青宮者，三百年內遇其人便傳。盟用上金十兩，白絹四十尺，金魚、玉龍各一枚，師弟子對齋二十七日，指北帝而傳。給玉童玉女各十人。得有此文，千魔摧伏，萬精喪形。違科犯戒，三犯伐功斷事，萬不得仙，五犯考延七祖、己身，並為左右二官所執，充刀山火鄉，二十四獄，三塗五苦之中三掠，還生不人之道。玄都下宮女青律文，受者明慎奉行。
　　太玄都四極明科曰：凡有上經玉清寶書，皆玄挺應會，骨相合仙。當棄家放妻，遊五嶽，長齋山林，精思苦念，正中而餐，素水單瓢，不勞苦寒，晨夕无怠，乃感帝皇，玉司右別，三元詣房，三年當得策駕玄虛，上昇太清。若有輕慢，穢忽靈文，宣傳泄露，使世見聞，違盟負誓，殃及七玄死魂，及己並充左右二官考罰，登刀山，食火啖炭，二十四獄，三塗五苦之中，萬劫得還，長充鬼役，負濛山之石，以填積夜之河。玄都下官女青律文，受者明慎奉行。
　　太玄都四極明科曰：受上清寶經，或因緣遇會，得遭聖文，未能棄累捨家入山，故在世間，心崇意敬，志向玄靈，盛起一通，別室供養，朝夕燒香，出入禮拜，如奉君父，有事啟乞，无不從心。天遣玉童玉女，侍衛此經，察子之心。歸情宗奉，神自感真，隨意所欲，禳灾却患，萬魔伏滅，千精喪形，富貴吉昌，官位興隆，求道得道，求官得官，子孫熾盛，金寶如林。七年如法，當真人降子房，與神交接，授子要言，不學自成，不勞而仙。故上學道，處於三軍者也。若遇而不受，亦其運也。受而不信，將其命也。信而不寶，真其罪也。三者既同，考延七玄、己身，被左右二官所考，罰以刀山，三塗五苦，九厄八難，萬劫得生不人之道。玄都下宮女青律文，受者明慎奉行。
　　太真玉帝四極明科經卷之二竟
　　太真玉帝四極明科經卷之三
　　太玄都左宮女青四極明科律文
　　赤帝玉司君，姓玉，諱景度，衣絳章單衣，九色鳳章，頭戴平天飛神玉冠，手執九色之節，治南朱陽之臺洞天，太玄都女青左右，領南嶽霍山仙官，地靈水精，赤丙之兵。南極无崖之天，无鞅數劫，无窮无極之官，總統上真之格，悉隸於赤帝玉司之君。主人生死之命，知其名，存其神，修行九年，致神草玉芝不死之藥，丹霞紫雲下迎兆身，上昇玉清宮。
　　太玄都四極明科曰：《大洞真經三十九章》，高上九皇道君元始自然玉章，一名太真道經，一名三天龍書，秘於高上大有之天，九玄玉房之內，侍經玉童玉女各三千人，燒香衛靈，傳於中央黃老君。舊科萬劫一傳，若有玄名帝圖，紫簡綠字，玉藏金骨之人，千年內聽得三傳。盟上金十兩，銅二十五斤，金鈕五雙，金魚、玉龍各一枚，青絲一兩，師弟子對齋百日，或九十日、三十日，北向，纏金鈕，告盟而傳。金晨玉童二十四人、西華玉女三十六人，侍經燒香。得此文者，誦詠萬遍，立昇上清，拔度七祖，更胎南仙。違盟負戒，一犯伐功斷事，萬不得仙，三犯上及七祖、己身，同被左右二官所考，罰以刀山，詣火啖炭，二十四獄，三塗五苦之難，三掠乃得過，長充下鬼負石填河之役，玉童玉女賫經，還於上宮也。玄都左右女青律文，受者明慎奉行。
　　太上玄都四極明科曰：《雌一玉檢五老寶經》，靈書紫文，乃高玄映之道，高上帝君所修，上願十二玄母八間九轉，五迥變化雌雄。傳於衆帝、上元禁君、三元夫人、紫微王母、後聖九玄金闕帝君，秘在九天之上大有之宮，太玄靈臺玉房之中，紫金為素，以撰其文，青綠為字，以書其章，侍經玉童玉女各三千人，燒香典經。舊科萬劫一傳，若有玄名帝圖，紫簡綠字，金骨玉藏之人，七千年內聽得三傳。盟上金五兩，五色錦繒各五十尺，香一斤，金鈕三雙，師弟子對齋九十日，北向告盟而傳。玉童二十九人、玉女二十七人，常寶典靈文。得此文者，修行萬徧，飛昇上清，其禁尤重，不得妄傳。愆盟違信，一犯伐功斷事，萬不得仙，三犯者上及七祖、己身，同被左右二官所考，罰以刀山詣火，下鬼負石填河之役，玉童責經，還反上宮也。玄都左宮女青律文，受者明慎奉行。
　　太玄都四極明科曰：《太上素靈洞玄大有妙經》，秘於九天之上大有之宮，金臺玉室素靈房中，刻玉為簡，以撰為文，金鏤玉字，以明其篇。傳於天帝君、南極上元君、太微天帝君、後聖九玄金闕帝君，今封三寶奇經各一通，於岱宗山中。舊科萬劫一出，有金名玉字，紫剖玄圖之人，七千年內聽得三傳。盟上金三兩，紫紋百尺，青繒二十七尺，赤絲五兩，香一斤，丹一兩，師弟子對齋百日，告北帝，盟天而傳。給玉童玉女各二十四人，燒香侍經。修行百日，與真通靈，九年道降，白日登天。
　　不得愆盟犯律，一犯伐功斷事，三犯上延七祖、己身，並被左右二官所考，罰以刀山食火，二十四獄，三塗五苦之中，三掠得過，乃得長充負石填河之役。玉童玉女責經，反於上宮也。玄都左右女青律文，受者明慎奉行。
　　太玄都四極明科曰：《九真中經》，太上太微天帝君所修，八道九真結璘鬱儀，上奔日月之道，以傳中央黃老君，秘於太上六合宮中。舊科七千年聽得二傳，若有青書束華，玉字上清，藏生紫絡之人，七百年內聽得三傳。盟白絹九十尺，青絲一斤，絳繒二十四尺，此日暉之誓，碧繒二十四尺，此月華之誓，金環三雙，元常童子之信，對齋九十日、二十四日，北向告盟而傳。給玉童玉女各十七人。修此道七年，乘雲飛行，上昇太清。其法尤重，二犯伐功斷事，四犯左右二官所考，七祖、己身，罰以刀山食火地獄，三塗五苦之役萬劫，還生不人之道。玄都左宮女青律文，受者明慎奉行。太玄都四極明科日：《太丹隱書洞真玄經》，一名帝君七化變景九形，一名太一三度帝寶五精，一名帝一混合三五立成。太一帝君所受，空玄自然之章，藏於太上六合紫房之內，傳於南極元君、太素三元君、紫微王母，今封一通於岱宗山中。舊科萬劫一出，有金名帝圖，綠字紫簡，骨氣含真之人，七百年內聽得三傳。盟青繒二十七尺，素絲五兩，和香二裹，筆一枚，紙百番，丹一兩，帝君不宣泄之盟，師弟子對齋百日，告盟而傳。給玉女九人、玉童七人，侍衛燒香。修五神混合之道，百日真靈下降，不出七年，白日昇天。不得違科犯盟，一犯伐功斷事，三犯七祖、己身，並充左右二官考，罰以刀山食火，二十四獄，三塗五苦之中，三掠得過，長充負石填河之役。玄都左宮女青律文，受者明慎奉行。
　　太玄都四極明科日：《紫度炎光玄真變經》、《中方內視》、《上清變化七十四方》，三卷受於九天真王，太宮九玄之高章，秘於太上靈都之宮紫房之內，三元君主之。萬劫一傳，若有金名帝簡，綠字上清，合真之人，七百年內有其人，聽得三傳。紫度盟，用五色錦各五十尺，上金五兩，沉香五斤，真珠一斤，書刀一口，金鐶七枚，絳文七十尺；上清變化盟，青繒四十尺，上金十兩，金鈕六雙，好香一斤，金魚、玉龍各一枚，師弟子對齋九十日，或三十日、九日，告盟而授。給玉童二十四人、玉女三十六人，燒香侍真。修之百日，變化虛无，九年白日昇天。違科犯律，一犯伐功斷事，三犯七祖、父母、己身，並屬左右二官考，罰以刀山食火，二十四獄，三塗五苦之中，三掠得過，長充負石填河之役。玄都左宮女青律文，受者明慎奉行。
　　太玄都四極明科曰：《神洲七轉七變儛天》，一名藏景匿形，一名出有入无，乃上皇先生紫晨君所受，太空自然之章，秘於紫天元臺玉室金房之內，萬劫一出，傳玄成清天上皇君、三天玉童、紫極真元君、南極上元君、太微天帝君、後聖道君，今封一通於西城山中。若有紫名上清，金字束華之人，七百年內聽得三傳。師弟子對齋九十日，告盟而授。給玉童玉女各二十一人，侍衛燒香。違科愆盟，一犯萬不得仙，三犯七祖、己身，並充左右二官考，罰以刀山食火，二十四獄，三塗五苦之中，三掠乃得過，長充負石填河之役。玄都左宮女青律文，受者明慎奉行。
　　太玄都四極明科曰：《消魔智慧》七卷，一名太素洞經，一名素慧，太上大道君所受，元始上文，藏於玉清之闕，高上虛皇丹房之內，素靈玉女三千人，侍衛此文。萬劫一出，若有金名東華，綠字上清者，七百年內聽得三傳。盟上金十兩，玉剖一枚，金魚、玉龍各一枚，紫繒四十尺，師弟子對齋九十日，告盟而傳。給玉童玉女各十二人。違科犯盟，三犯不得又仙，五犯七祖、己身，並被左右官考，罰以刀山食火，二十四獄，三塗五苦之中萬劫，得充負石填河之役。玄都左宮女青律文，受者明慎奉行。
　　太玄都四極明科曰：《青要紫書金根衆經》，乃九天真王受，空玄自生之章，付九陽元皇玉帝，封秘九天之上玄靈七寶玉室，侍典玉女三千人。萬劫傳付青要帝君、无上虛皇元靈道君、太素高靈洞觀道君、南極上元君、衆帝，今封一通於王屋山。若有金髓玉骨，名書帝錄，七百年內遇其人，聽得三傳。金魚、玉龍各一枚，紫繒百尺，青紋四十尺，師弟子對齋百日，告盟而傳。給玉童玉女各二十四人，營衛受者身。修行百日，通靈致真，九年乘雲，飛行玉清。有犯科禁，三犯不得又仙，五犯七祖、父母、己身，被考左右二官，罰以刀山火鄉，二十四獄，萬劫乃得還，充下鬼負石填河之役。玄都左宮女青律文，受者明慎奉行。
　　太玄都四極明科曰：《飛步天綱躡行七元》、《白羽黑翮飛行羽經》、《天關三圖移度七星》，凡三訣，太帝君、太微天帝君所受，登空之道，秘於高靈玉虛紫房之內，侍衛玉女二千四百人。傳於南極上元君、太素三元君、後聖九玄帝君、上相青童君，今封一通於瀛洲方丈。舊科七千年一出，若有金名帝錄，玉劄青簡，骨相合真之人，七百年內聽得三傳。飛步盟誓，用錦帛三十尺，亦可青布准之，金魚、玉龍各一枚，給玉童玉女各七人。飛行羽經，青色之繒三十二尺，黃金二兩，以代剪髮之盟。白羽黑翮，五色之錦各九十尺，給玉童玉女各二十四人。七星移度，青紋三十二尺，絳繒七十尺，鳳文之羅九十尺，金鈕一雙，給玉童玉女各七十人。師弟子對齋九十日，告盟而傳。得者飛行太空，乘虛登晨。違科犯律，一犯伐功斷事，萬不得仙，三犯七祖、父母，下及己身，被左右二官所考，罰以刀山食火，二十四獄，三塗五苦之中，三掠得過，乃充下鬼負石填河之役。玄都左宮女青律文，受者明慎奉行。
　　太玄都四極明科曰：《三天正法》，乃元始俱生，太上所受，秘於九天之上，玉清金房紫戶之內，侍衛玉女三千人。依科萬劫一傳，若有金名玉字，紫藏玉髓之人，七百年內聽得三傳。盟青襟三十尺，青布三十二尺，金鐶五雙，上金十兩，以奉師，師弟子對齋七日，告盟而傳。不得違科犯禁，三犯不得又仙，五犯七祖、已身，並充右右二官之考，罰以刀山火鄉一二十四獄，萬劫得還，長充鬼役。玄都左宮女青律文，受者明慎奉行。
　　太玄都四極朋科曰：《三九青素語玉精真訣》、《八素真經服日月》，一名八坦四門高上經八卷，《太霄琅書瓊文帝章》，三訣十卷，九天丈人、三天玉童所受，秘於九天上金房玉室七映之宮，傳於太微天帝君、南極上元君、紫微王母、金闕帝君、上相青童君。依科八千劫一傳。三九素語盟誓，金魚玉龍各一枚，青紋三十尺，金鈕九雙，本命之繒百尺。八素真經，上金八兩，五色之繒各四十尺，法衣一副。瓊文帝章，金魚、玉龍各一枚，青錦三十二尺，白絹八十尺，以誓九天之信。．師弟子對齋百日，或四十日，告盟而傳。七百年內遇其人，聽得三傳。給玉童玉女各十二人。得者修行，百日通真，八年昇晨。不得違科犯律，萬不得仙，三犯七祖、己身，並充左右二官之考，罰以刀山食火，二十四獄，三塗五苦之中，萬劫得還，長充下鬼之役。玄都左宮女青律文，受者明慎奉行。
　　太玄都四極明科曰：《黃素四十四方》、《九赤班符》，乃太上所修，秘於九天之上瓊宮玉室之內。舊科七千年三傳，若有金名玉字，骨相合仙，七百年中得三傳。黃素盟，玉機一枚，長一尺五分，廣一寸四分，黃素四十尺，金鐶兩雙。九赤班符，丹錦四十尺，青絲半斤，以代歃血之盟。師弟子對齋百日，告盟而傳。給玉女三十七人，衛於有經者身。愆盟負科，一犯不得又仙，三犯七祖、己身，並充左右二官，罰以刀山食火，二十四獄，三塗五苦之中，萬劫得還，長充下鬼之役，玄都左宮女青律文，受者明慎奉行。
　　太玄都四極明科曰：《石精金光藏影錄形神經》，乃高聖傳，今封一通於峨媚山中。有玄名合真之人，七百年內聽得三傳。盟誓青紋四十二尺，金魚、玉龍各一枚，金鐶九雙，師弟子對齋七十日，北向而傳。給玉童玉女各十七人。違盟負誓，三犯不得又仙，五犯三曾、己身，並充二十四獄，三塗之中萬劫，還生不人之道。玄都左宮女青律文，受者明慎奉行。
　　太玄都四極明科曰：《曲素訣辭優樂之曲五行秘符》，太上大道君所受，秘於玉京玄房，侍文玉女三百人，傳於太極真人。舊科七千年內聽得三傳，若有玄名玉字方諸青宮，三百年內，遇其人便傳。盟白絹四十尺，青襟二十尺，金鐶三雙，香一斤，以代列誓通神之盟。對齋三十日，男受北向，女受南向，對師告誓而傳。給玉童玉女十人衛身。佩者二十年，真人下降。違科犯盟，一犯不得又仙，三犯五祖、父母、己身，充左右二官，二十四獄萬劫，還充負石填河之役。玄都左宮女青律文，受得明慎奉行。
　　太玄都四極明科曰：《黃氣陽精藏天隱月上經》，太微帝君所修，秘於上清玄宮玉房之內。舊科七千年一出，有金名玉字合仙之人，三百年內聽得三傳。盟誓黃絹四十尺，青襟三十尺，金鐶七雙，以代列誓之盟。師弟子對齋二十七日，告盟而傳。給玉童玉女各七人。違科犯盟，三犯不得又仙，五犯己身、七祖，並充左右二官之考，罰以刀山地獄，三塗五苦之中萬劫，還生不人之道。玄都左宮女青律文，受者明慎奉行。
　　太玄都四極明科曰：《龜山元籙》，西臺王母所受於元始天王，秘於九天之上大有之宮，侍文玉女千七百人。舊科萬劫一出，今封一通於西城山中。有金名玉字於玄圖，金骨合真之人，七百年內聽三傳。盟用上金三兩，丹錦三十七尺，青布二十二尺，金魚、玉龍各一枚。師弟子對齋百日#1。
　　北宮玉帝所出，太極真人受之於太上，秘於清虛之宮玉房之內。七千年一出，有金名帝錄，合真之人，七百年內聽得三傳。盟青繒九疋，腓繒三疋，皂絹五疋，白繒七疋，黃繒十二疋，金魚、玉龍各一枚，以誓九天不泄之約。給玉童玉女各二人。愆盟違科，三犯伐功斷事，不得又仙，五犯七祖、父母、己身，並充左右二官，罰以刀山食火地獄，三塗五苦之中萬劫，得生不人之道。玄都左宮女青律文，受者明慎奉行。
　　太玄都四極明科曰：《金真玉光太上隱書》，太上大道君所受，九玄之精，秘於靈都之宮七暎之戶，侍衛玉女三千人。舊科萬劫一出，若有金名於帝圖，錄字於上清者，七百年內聽得三傳。盟上金五兩，丹紋之繒八十尺，真珠一斤，以誓九天。師弟子對齋百日，告盟而傳。給玉童玉女各七十七人。違科負律，五犯七祖、己身，並充左右二官之考，罰以刀山火鄉，二十四獄，三塗五苦之中，萬劫得還，長充負石填河之役。玄都左宮女青律文，受者明慎奉行。
　　太玄都四極明科曰：《丹景道精隱地八衛》，太上玉晨受之於高聖，秘於上清金臺玉室，玉童玉女各八百人，侍衛燒香。傳於太極真人、東華大神。方諸青宮舊科，七千年一出，若有金名玉字於玄圖，合真之人，七百年內聽得傳八人。盟誓白絹四十尺，紫紋八十尺，金鈕八雙，以代列誓之信。師弟子對齋八十日，北向而傳。給玉童玉女各十二人。違科犯盟，一犯不得又仙，三犯七祖、父母、己身，並充左右二官之考，罰以刀山火鄉，二十四獄，三塗五苦之中，萬劫乃得還，長充下鬼之役。玄都左宮女青律文，受者明慎奉行。
　　太玄都四極明科曰：《外國放品青童內文》，乃上清太真玉保王，上相大司馬高晨師，束海玉門青華小童君所受，秘在方諸青宮，侍經玉童三百人。舊科七千年三出，告盟而傳。給玉童玉女各二十七人。得此文者，太一改命，青宮定仙。不得愆盟負科，一犯伐功斷事，不得又仙，三犯七祖、父母、己身，並充左右二官，罰以刀山火鄉，二十四獄，三塗五苦之中，三掠得過，乃得充負石填河之役。玄都左宮女青律文，受者明慎奉行。
　　太玄都四極明科曰：《三元玉檢三元布經》，三天之上大有之宮，三天玉童所受，九玄自生之章，秘於九清之上大道之宮，侍經玉女玉童二千四百人。舊科萬劫一出，傳付上元禁君、南極上元君、西王母、金闕帝君，今封一通於霍山之室。若有金名玉字於東華，七百年內聽得三傳。盟用上金五兩，鳳紋之羅九十尺，青紋三十二尺，師弟子對齋七十日，告盟而傳。給玉女二十七人，玉童三十二人，侍衛典文。得者仙籍注名，三元詣房。違科負信，一犯伐功斷事，不得又仙，三犯七祖、父母、己身，並充左右二官之考，刀山食火之難，二十四獄萬劫乃過，長充負石填河之役。玄都左宮女青律文，受者明慎奉行。
　　太玄都四極明科曰：《上化九丹胎精中記》、乃生九玄之初，二十四真，九帝所行，太帝傳於南極夫人，西王母，今封一通於瀛洲方丈。七千年一出，若有金名合真，三百年內聽二傳。盟用上金一斤九兩，白絹八十尺，丹一斤，以代列誓之信。師弟子對齋九十日，北向而傳。給玉童玉女各九人。得者變化隨意，飛行太空。違負明科，三犯不得又仙，五犯己身遭風刀之考，死入地獄萬劫，還生不人之道。玄都左官女青律文，受者明慎奉行。
　　太玄都四極明科曰：《玉佩金璫太霄隱書》、《七聖玄紀迴文九霄》、《白簡青錄得道之名》，乃元皇玉帝，高聖帝君所修，秘於九天之上，七寶紫暎之房，萬劫一出，傳於得道之人，今封一通於陽洛山。若有金名帝簡，綠字上清，骨相合真，七百年內聽得三傳。玉佩盟，青紋四十尺，白羅九十尺，上金二兩；玄紀，上金七兩，紫紋七十尺，以誓九天，代列誓之盟，師弟子對齋百日。給玉童玉女各二十四人，侍文典靈。得行此道，九天定錄，剋成真人。違盟負誓，一犯萬不得仙，三犯七祖、己身，並充左右二官之考，罰以刀山火鄉，二十四獄，三塗五苦之中，萬劫得還，長充下鬼負石填河之役。玄都左宮女青律文，受者明慎奉行。
　　太玄都四極明科曰：《素奏丹符》、《靈飛六甲左右玉符》，與天地同生，玉帝所受，傳於太上大道君，秘在瓊宮之內。七千年聽三傳，若有金名東華，綠字上清之人，七百年聽三傳。盟用白絹四十尺，金鈕三雙，盟青繒三十二尺，以代列誓之信。師弟子對齋六十日，北向而傳。有此文通靈致真，飛行太空，白日昇天。違科愆盟，一犯伐功斷事，萬不得仙，三犯七祖、己身，並充被風刀之考，死入地獄萬劫，長充下鬼負石填河之役。玄都左宮女青律文，受者明慎奉行。
　　太真玉帝四極明科經卷之三竟
　　#1原本此處文字當有缺文。
　　太真玉帝四極明科經卷之四
　　太玄右宮女青四極明科律文
　　黑帝玉司君，姓史，諱升度，衣皂文之衣，五色鳳章，頭戴玉精通天寶冠，手執五色羽節，治玄陰太冥洞天右宮，領北嶽恒山仙官，地靈水精，黑壬之兵。北統无崖之天，无鞅劫數，无窮无極之官，總領上真之格，悉隸於黑帝玉司之君。主人生死之命，知其名，存其神，修行九年，致皂雲飛輿來迎兆身，上昇玄宮。
　　太玄都四極明科曰：凡高上太真、玉皇帝君、玉清真人、萬仙衆聖、得道靈人，皆佩《太真明科》，檢制衆真科文，秘於九天无鞅之宮，七寶華房，侍文太華玉女七千人，金神玉童九千人，燒香典靈。舊科經无鞅之劫，傳二十四人。輕科慢禁，違犯玉律，皆削真皇之籙，充遊散之官，如上之文，隨功進號。玄都右宮女青律文，受者明慎奉行。
　　太玄都四極明科曰：凡學之士，受《九真明科》，三品二十七條，三素之上篇，秘於太上靈都之宮，素靈玉女三千人、金神玉童四千人，侍衛典香。舊科九萬劫傳九人。誓盟紫金十兩，紫紋百尺，以誓九天。有金骨玉名，合真之人，依盟而傳。師弟子對齋九十日，北向告。給玉童玉女二十四人。輕科慢禁，漏泄寶訣，己身、七祖，並充刀山火鄉，二十四獄，三塗五苦之難，萬劫方還，下鬼負石之役。玄都右宮女青律文，受者明慎奉行。
　　太玄都四極明科曰：《四極明科》，乃高聖之玉訣，太上大道君之所受，秘於金簡紫臺玉映七寶之宮，侍之玉女、玉童，各二千四百人。科終无數之劫，遇有金名玄圖，綠字上清，寶藏玉骨之人，盟而傳之。盟五色錦繒各九十尺，鳳紋之羅四十尺，金魚、玉龍各一枚，長一尺二寸，以紀受科年月，以封於本命之嶽，以誓九天之信。對齋百日，告盟而傳。給玉童玉女各三十六人。輕科慢律，漏泄寶文，己身七祖，並充刀山食火之難，二十四獄，三塗五苦之中萬劫，得充下鬼負石之役。玄都右宮女青律文，受者明慎奉行。
　　太玄都四極明科曰：《靈寶洞玄經五勝玉訣》，皆太上之寶文，玉帝之玄章，本出九天父母，封於太上玉京金房紫戶之內，萬劫一出，今封各一通於太山之北，一通於勞盛山。若有金骨玉藏，言名帝錄，千年得傳三人。盟信，上皇之初，皆金錢為誓，今以紫紋五十尺，金二兩，金鐶二雙，以准列誓之盟。師弟子對齋百日，分帛而傳。侍經玉女九人，玉童十二人。得者修行，位加仙卿。輕文慢寶，泄露至真，七祖、父母、己身，同被左右二官所考，登刀山火鄉，二十四獄，三塗五苦萬劫得還，充下鬼負石之役。玄都右宮女青律文，受者明慎奉行。
　　太玄都四極明科曰：天皇、地皇、人皇，《三皇內文大字》，或曰洞神，一名洞仙，一名太上玉策。皇上元人所修，太上道君所秘大有之宮，七千年而出。今五嶽悉封一通。若有金名玉字於方諸宮，四十年聽傳。法盟白絹四十尺，金三兩，古用白雞歃血為盟，今以金素代准。世无其師，當投物山棲，按而奉焉。師授齋三日，告盟。給玉女、玉童各九人。違科慢禁，五犯廢功斷事，七犯死沒三官，罰以地獄三塗五苦之役萬劫，還生不人之道。玄都右宮女青律文，受者明慎奉行。
　　太玄都四極明科曰：《五嶽真形圖》，上皇之所秘，太上大道君所修，西王母之所行。五千年三傳，若有名書東華，錄字帝簡，當得此文，四十年內有其人，聽得授之。法盟，五色繒東九尺青，南三尺絳，西七尺白，北五尺皂，中央十二尺黃；紋、白絹四十尺，齋三日，告盟而傳。有此文，遊行五嶽，則五帝仙人侍衛兆身，位登仙卿。有違盟犯律，五犯廢功斷事，七犯死入地獄，三塗五苦萬劫，還生不人之道。玄都右宮女青律文，受者明慎奉行。
　　太玄都四極明科曰：凡太上威神策、玉帝攝殺策、天帝八威策、上皇紫虛策、元皇飛仙策、太微靈神策、玄元攝魔策、皇文黃帝玉策、太一帝君傳、三皇傳、五嶽傳、昇仙召魔傳，悉秘於東華青宮玉格之上，應為真人者，以傳昇仙之號。舊科一千年一出，若有名言青宮，骨法合仙，百年內有其人，亦三傳。法盟並白絹四十尺，金二兩，南向告盟而傳。得此文，則五帝司迎，萬精伏首，役使群靈。輕文慢真，五犯不得又仙，十犯死入地獄，三塗之中萬劫，還生非人之道。玄都右宮女青律文，受者明慎奉行。
　　太玄都四極明科曰：凡上清高仙品格之符、豁落七元、流金火鈴、夜照神灼、五籍洞玄隱天大符、方丈震靈、靈飛左右、金神虎文、智慧文翰、大洞三十九章玉符，並出舊經之中，若單佩此符，亦可別書。盟信年限，悉依經科，有犯如之，但得單行備矣。玄都右宮女青律文，受者明慎奉行。
　　太玄都四極明科曰：金方二十七首、金液丹經、九鼎神圖、琅玕華丹、八石練腴、智慧赤藥、上化丹方，四十六卷，並仙皇之秘事，藏於九疑之中。五百年一傳，若有名言上清，玉札青宮，皆百年得傳。悉盟誓上金七兩，白絹四十尺，以誓九天不泄之信。得其法，白日昇天。輕泄穢慢，死充三官，負石填河之役，萬劫得生人道之中。玄都右宮女青律文，受者明慎奉行。
　　太玄都四極明科曰：凡修上清道經，《大洞真經三十九章》，入室之日，當身冠法服，作鹿皮之巾，不者葛巾亦可，當披鹿皮之被，无者紫青可用，當以紫為表，青為裹。帔令廣四尺九寸，以應四時之數，長五尺五寸，以法天地之氣。表裹一法，表當令二十四條，裹當令一十五條，以應三十九帝真之位。爾身被帝皇之章，便應冠帶帝皇之服故也。无有此服，不得妄動。寶經詠一句，則響徹九天，萬帝朝軒，九真扶位，所應不輕。單衣誦經，天魔侵景，萬精亂音，神喪氣散，死入幽泉，魂魄艱辛，不得又仙。有此法服、威章，給玉童玉女各十二人，典衛侍真。不得妄借異人，並履殗穢，輕慢神服，五犯不得冠身，无復仙冀，十犯被考左右二官，身死被掠刀山食火，二十四獄萬劫，還充負石之役。玄都右宮女青律文，受者明慎奉行。
　　太玄都四極明科曰：凡女子學上清白日昇天之法，受寶經玉訣，修行大洞，皆元君夫人之位。入室之日，當冠元君之服，披紫紗之褐，令用三丈四尺，身幅長短，就令取足。當使兩幅作十六條，身中二十三條，合三十九條。又作青紗之裙，令用四十五尺，作八幅，幅長四尺九寸，餘作攀腰，分八幅，作三十二條。此則飛青之裙，元君之服也。身冠此服，萬真束帶，千魔滅形。給玉童玉女各十二人，典掌法服也。无此服，不得詠於上清寶經。輕以常服誦詠上經，天魔侵景，萬精亂音，神散氣離，不得又仙。有元君之服，而輕慢穢污，妄給他人，五犯伐功斷事，不得又仙，冠此服，十犯為陰官所考，罰以刀山食火，二十四獄，三塗之中萬劫，還充負石之役。玄都右宮女青律文，受者明慎奉行。
　　太玄都四極明科曰：受三寶神經，上清玉訣，身冠帝王之服，入室燒香，當入之時，先於戶外叩齒三通，閉眼存室內有紫雲之氣，鬱鬱來冠兆身，兆念玉童侍左，玉女侍右，金光寶芝，洞明內外，微呪曰：天朗氣清，三光洞明，金房曲室，五芝寶生，玄雲紫蓋，來映我形，玉童玉女，為我致靈，九帝齊景，三元同耕，得乘飛蓋，昇入紫庭。畢，引氣三十九咽，畢，然後入室禮拜行事也。不先存念通真，而逕造入室，禮拜燒香，皆驚忤神真，徒勞行事，帝不納聽，神散氣離，廢忽內宮。五犯不得又仙，十犯考屬左官，死充地獄，三塗之中萬劫，還生非人之道。玄都右宮女青律文，受者明慎奉行。
　　太玄都四極明科曰：入室誦《黃庭玉景內經》，當燒香清齋，身冠法服，入戶北向四拜，長跪，叩齒二十四通，上啟：高上萬真玉晨太上大道君，某甲今當入室，誦詠玉經，鍊神保藏，乞胃宮華榮，身得乘虛，上拜帝庭。畢，還東向，四揖太帝，又叩齒十二通，上啟：扶桑大帝暘谷神王，某甲今入室，披詠玉經，乞使靜室芝英自生，玉華寶耀，三光洞明，萬徧胎仙，得同帝靈。畢，東向誦經，十褊為一過，一竟便還，北向四拜，束向四揖，不須復啟也。但拜謁如法，隨誦多少，然以十數為限。不依法而誦經，虧損俯仰之格，徒勞於神，无益於求仙也。五犯廢功斷事，十犯身充風刀之考，死充下鬼負石之役，萬劫還生不人之道。玄都右宮女青律文，受者明慎奉行。
　　太玄都四極明科曰：學士入室誦經，皆五帝束帶，四司扶位，不得臨經住音，與外人交言，失略言句，稽誕天真，想念不專。五犯伐功斷事，不得又仙，十犯身被左官所考，死充地獄，三塗五苦之役萬劫，還生非人之道。玄都右宮女青律文，受者明慎奉行。
　　太玄都四極明科曰：入室誦經，當令言句相屬，不得越略天音，失一句更却百言，而讀失二句，却還二百言，失至五句，却五百言。始就誦失一句，更誦一遍而補之。十犯至三十犯，廢功斷事，不得又仙，五十犯至百犯，上延七世祖考、己身，並被左右官考，罰刀山食火，二十四獄，三塗之役，三掠乃得充負石填河之責。玄都右宮女青律文，受者明慎奉行。
　　太玄都四極明科曰：入室誦經，當令目注經文，心念神真，不得臨經他念異想，以亂天音。十犯至三十犯，伐功斷事，不得又仙，五十犯至百犯，上延七祖、己身，並充左右官考，罰刀山火鄉，二十四獄，三塗五苦之中，萬劫還充下鬼之役。玄都右宮女青律文，受者明慎奉行。
　　太玄都四極明科曰：入室誦經，千言以下不得臨經進飲，千言以上至五千言，得一進飲，五千言以上至萬言，得二進飲，萬言以上得三進飲。不得妄進飲食，以充氣音。五犯至十犯，伐功斷事，不得又仙，十犯至三十犯，身被左官所考，死入地獄萬劫，得生六畜之中。玄都右宮女青律文，受者明慎奉行。
　　太玄都四極明科曰：入室誦經萬言，神疲氣極，得聽中住，消息後得讀句竟徧。雖爾，不得經宿殘句，虧廢天度。五犯至十犯，伐功斷事，不得又仙，十犯至二十犯，身被左官所考，死入地獄萬劫，還生賤人之道。玄都右宮女青律文，受者明慎奉行。
　　太玄都四極明科曰：入室誦經，若有男女同學，亦得同室，但男女異牀，北向誦經，當令男在東，女在西也。不得坐起卧息，混同一席。三犯斷功廢事，不得又仙，五犯身被左官所考，死入地獄，三塗之中萬劫，還生六畜之中。玄都右宮女青律文，受者明慎奉行。
　　太玄都四極明科曰：凡入室誦詠《大洞真經三十九章》，皆當先施金真玉光招靈制魔之符，置於五方，然後乃得誦於寶經也。此文出於九天真王，萬帝所施，受帝之號，不得此文，亦不得行正真之事，況於後學无此文耶。无文誦經，真不為降，天魔侵形，內神不固，華年朽零。得有此文，天真侍衛，五嶽司迎，誦經響徹，三元詣房。施行事訖，請以錦囊封之金匱。不得宣揚，輕語不秘，泄漏靈文，穢慢上真，禍延七祖、己身，並充刀山食火，二十四獄，三塗五苦萬劫，得充負石填河之役。玄都右官女青律文，受者明慎奉行。
　　太玄都四極明科曰：凡入室誦《大洞真經三十九章》，當坐方丈震靈之上。此文用青為地，亦以佩身，亦以內座褥之中。施行之日，不得此文，亦天魔侵人。有此文者，不得妄令女人及異己坐起其上，此天真秘文，正施一己之用，不可雜坐慢靈。一犯伐功斷事，不得又仙，三犯己身及七祖，並充左右二官之考，罰以刀山火鄉之難，二十四獄之中三掠，得充下鬼之役。玄都右宮女青律文，受者明慎奉行。
　　太玄都四極明科曰：凡人入室誦經，當灑掃內外，每令精盛，焚香明燈，斷絕外因，以期神明。如此真人降房，神清體明，剋得神仙。遲神犯律，五犯廢功斷事，不得又仙，十犯死入地獄，三塗之中萬劫，還充下鬼之役。玄都右宮女青律文，受者明慎奉行。
　　太玄都四極明科曰：凡以供養寶經之具，几案巾帳，不得妄借於人，此悉有玉女玉童典衛典錄，不可輕忽。五犯伐功斷事，不得又仙，十犯考及己身，死入地獄三塗之中，萬劫還生賤人之道。玄都右宮女青律文，受者明慎奉行。
　　太真玉帝四極明科經卷之四竟
　　太真玉帝四極明科經卷之五
　　太玄都中宮女青律文
　　中央黃帝玉司君，姓黃，諱總生，衣黃文之裘，備九色之章，頭戴通天玉寶晨冠，治太玄中宮，主統无上无下，无內无外，无表无裹，无鞅數劫，无涯之天，主領中央嵩高山仙官，總領五方戊己之兵。四司之官，莫不隸於玉司之君也。主人生死之命，知其名，存其神，修行九年，尅得黃霞之輿來迎兆身，白日昇天也。
　　太玄都四極明科曰：凡有金骨玉名，刻字青宮，於世遭遇經師，奉受寶文三十一卷獨立之訣，未能遣累絕志幽山，拘逼世務，或仙資未備，亦得於世供養，朝夕禮拜，如奉君父。有夫妻之對，亦得修行七經之道，氣節應數。但不得虧盈天度，使氣散神逝，混累正真爾。夫上真帝景，及夫人无君之胤，皆得下降有道之人，結對景之匹，以氣相適，亦歷運所加，理造於斯，豈掛濁混之氣耶。既受上法，拘在世路，當尋七經，按而行禮，不得輕合陰陽，濁穢不節。果有斯事，突犯齋室，一犯萬不得仙，三犯己身、七祖、父母，同考三官，罰以刀山食火，二十四獄，三塗五苦之中萬劫，長充下鬼負石之役。玄都中宮女青律文，受者明慎奉行。
　　太玄都四極明科曰：上學之士，奉受寶經，詣師啟盟之後，當供奉師宗，禮拜恭敬，如奉神明。入室燒香，皆當先存師所在，心拜師前，然後行事。故有告誓之盟，結帶之信，其儀甚重，至不可輕。有違盟負誓，攻伐師本，評論是非，得新忘故，一犯斷功廢事，不得又仙，三犯上延七祖、已身，並充左右二官考，罰以刀山食火，二十四獄，三塗五苦萬劫，長充下鬼負石填河之役。玄都中宮女青律文，受者明慎奉行。
　　太玄都四極明科曰：奉受上經，詣師登盟，上告九天，下誓萬靈，約當寶秘修行道真。結盟之後，不得綺言妄語，欺詐同學，誘取經書，毀謗師君，興造无端，露泄寶訣。以與不盟，罪延七祖，充无極之劫，履刀山食火鑠械，三塗五苦之中，己身生世被風刀之考，求死不得，罪魂充於左官，刀山火鄉，二十四獄，三塗五苦，累－劫不原。玄都中宮女青律文，受者明慎奉行。
　　太玄都四極明科曰：凡有金名東宮，紫札玉清，得受寶經，當依科盟傳。審有其人骨相合仙，鍊戒无虛，意懷入真，然後告齋，受盟而傳。傳付之後，弟子負違，罪及師身，三犯廢功斷事，不得又仙，五犯死入地獄，三塗之中萬劫，還生賤人之道。玄都中宮女青律文，受者明慎奉行。
　　太玄都四極明科曰：凡男女同學上清之道，共奉師宗，入室齋戒，燒香禮拜，當隨所學深淺，上下次第，高上玄鑒，身受三寶奇文。登盟備以為第一，同有此德，先後次之；復同年俱備，長幼次之，皆以上德高稱之才，為大洞法師也。不得互爭稱己，不相推敬，无復次序，為四司所糾。五犯斷功廢事，不得又仙，十犯身被左官所考，死入地獄，三塗五苦之中萬劫，還生賤人之道。玄都中宮女青律文，受者明慎奉行。
　　太玄都四極明科曰：凡同奉宗盟師，當令心意和美，氣響相參，體行同一，彼此齊並，每令彼此同得道真，俱受師經，白日昇天。不得更相攻伐，鬥亂同學，口舌喧譁，讒訕无端，師盟既同，形色不懽，嫉能勝己，競求取先，遂成各敵。如是怨家，為四司所糾。三犯伐功斷事，不得又仙，五犯為左官所考，罰以刀山食火啖炭，二十四獄，三塗五苦，萬劫不原。玄都中宮女青律文，受者明慎奉行。
　　太玄都四極明科曰：凡詣經師告盟，受《上清寶經大洞三十九章》、《四極明科》，當以八節之日，送金鐶一雙，青繒九尺，以奉於經師。師得此信，當連條上學弟子郡縣鄉里姓名年紀生月，於九尺青繒之上正中，於玄岳絕巖之側，北向奏名青宮，叩齒二十四通，微呪曰：天迴氣謝，八道運精，三五應期，九祚代傾，本真玄寂，輔臣帝靈，玉札已御，今奏青名，謹關九府，五岳司靈，記我所列，上聞玉清，三年之後，來迎甲形，賜乘八景，昇上帝庭。畢，埋青繒於絕巖之下，如此三年，剋有真人下降，語兆神真之道。受科不奏此名，則青宮无錄，四司所糾，則同竊經盜科之罪。若師仙化，或相去遙遠，不得輸送鐶物，皆當自得施行。但鐶以自盟，奉師之信，不得不送於經師爾。違一節不送，廢功斷事，不得又仙，三節違盟，告下三官，罰考風刀，死充地獄，三塗之掠萬劫，還生非人之道，師得信盟不奏，罪亦同之。玄都中宮女青律文，受者明慎奉行。
　　太玄都四極明科曰：凡修上道，當夷心寂意，靜嘿守真，出入存念，惟道為身，齋戒執科，計日成仙。不得忿怒憤激，結氣煩怨，駡詈呪詛，引喚鬼神，上觸天科，殃延考官。三犯此禁，萬不得仙，五犯上延七祖，下及己身，並充刀山食火啖炭地獄之中，三塗五苦萬劫，得生不人之道。玄都中宮女青律文，受者明慎奉行。
　　太玄都四極明科曰：凡修上清之道，當心念十方蛤飛蠢動，已生未生，咸得道真，成就不死，願天普隆，功滿德就，計日成仙。不得心懷伐逆，手害有生，始人勝己，願人危顛，觸行无善，惟惡為先。此禁尤重，考結左官，身被風刀，上及七玄，同被考掠，履陸刀山，食火啖炭，三塗之中，二十四獄，累劫不原。玄都中宮女青律文，受者明慎奉行。
　　太玄都四極明科曰：凡修上清之道，當令五藏六府肅清，內夷外丹，上下齊精，寶華結絡，神秀鮮明。不得飲酒，醉亂溢盈，翻倒藏府，五神飛驚，願念不潔，所修不成，內疾攻身，計日腐零。如此之學，徒勞心情，五犯科律，不得又仙，十犯尤重，上延七玄、己身充責，並履刀山地獄之中，萬劫乃原，得生人道之中。玄都中宮女青律文，受者明慎奉行。
　　太玄都四極明科曰：凡受四極明科三天正法，佩帶真文，恒當沐浴，盥洗為急。每令屐履、衣服盛潔，不使污穢，真靈遠離，凶邪所乘。有犯此禁，五犯退削陸真之爵，十犯左官所考，死入地獄萬劫，還生不人之道。玄都中宮女青律文，受者明慎奉行。
　　太玄都四極明科曰：凡上學之士，受三天正法四明之科，不得妄入穢殗，哭泣悲泪，弔問死喪。五犯伐功斷事，不得又仙，十犯死入地獄萬劫，還生不人之道。玄都中宮女青律文，受者明慎奉行。
　　太玄都四極明科曰：凡上學之士，受三天正法四明之科，佩帶真文，出入三光，及眠坐卧息，不得露頂不著巾帽，及脫衣露形，毀慢身神，恥辱真文，令真靈遠逝，空尸獨存。三犯不得又仙，五犯死入地獄，萬劫還生不人之道。玄都中宮女青律文，受者明慎奉行。
　　太玄都四極明科曰：凡上學之士，受三天正法四明之科，不得妄與陰家共床坐起，及外氣不同法之人，共著衣服，及同被卧息，屐履之屬，更相交關。五犯不得又仙，十犯死入地獄，三塗五苦萬劫，還生非人之道。玄都中宮女青律文，受者明慎奉行。　　
　　太玄都四極明科曰：凡修上清之法，不得北向本命之上，二處便回，觸性玉晨，穢慢本真。五犯不得又仙，十犯被考左官，死入地獄，三塗之中萬劫，還生不人之道。玄都中宮女青律文，受者明慎奉行。
　　太玄都四極明科曰：凡受上清寶經，修行日月皇華之道，日月孛蝕，朔望之日，皆天氣攻伐，二象交兵，兆當按紫書之訣，衛而救之。不得此法，不得修日月之道，咀嚼日根之法。妄犯此禁，不得又仙，五犯考屬左官，死入地獄，三塗五苦之中，萬劫還生不人之道。玄都中宮女青律文，受者明慎奉行。
　　太玄都四極明科曰：凡受玉清寶經，皆當先對告齋，依日啟盟而傳。若未得啟盟，亦當告齋而起經，起經竟，便盟而度之。不盟而付經，師與得者同被左右二官所考，上延七祖，下及兆身，並充刀山食火，二十四獄，三塗五苦之中，三掠乃還，長充下鬼負石之役。玄都中宮女青律文，受者明慎奉行。
　　太玄都四極明科曰：上清寶經，禁限甚重，上古皆萬劫一出，末世求道者寡，三天促運，須賢者輔正，故有七百年限，遇其人傳。若有骨分得受經，未周七百年，青簿玉名，玄格未定，不得便為經師。徒有玉骨金藏，不得妄傳。太上常別遣三官司隸，四部校尉，周行天下，有犯得經而泄之人，即下女青，收其七祖，付火鄉鑊湯，一掠憔魂，乃履刀山萬劫，還充負石之責，己身及輕受之人，並充風刀見世之考，求死不得之罪，掠竟乃充刀山火鄉之難，二十四獄，三塗五苦之中萬劫，還補負石之役。玄都中宮女青律文，受者明慎奉行。
　　太玄都四極明科曰：凡受上清寶經，年限未周，遇有金骨玉藏，合仙之人，求請是經，兆當度其於先知法師，不得以己未傳，塞於求者之路。若勸度三人合真，其功感天，玉帝右別，告下四司，削其罪名。有犯上禁，一犯不得又仙，三犯死入地獄，三塗五苦萬劫，還充負石之役。玄都中宮女青律文，受者明慎奉行。
　　太玄都四極明科曰：凡受上清寶經，皆當備信，信以誓心，以寶於道，准於割髮敵血之誓。无信而受經，謂之越天道，无盟而傳經，謂之泄天寶，傳受之人，各慎其負。一犯不得又仙，三犯七祖、己身，並充刀山火鄉，二十四獄，三塗之中萬劫，還充負石之役。玄都中宮女青律文，受者明慎奉行。
　　太玄都四極明科曰：凡傳上清寶經，受弟子信物，三分散之一分，投山棲以卹窮乏之士，一分供己法服，一分以為弟子七祖立功，市香膏之屬。故三合成一，其道明也。投物於山棲之日，當願天下窮乏之人，清苦隱學，並早得道，度世昇仙，兔離窮困，超過八難。作己法服冠身之日，當願兆身與帝皇，同色衣冠法服。得帝法則明燈捻香，當願弟子及兆之身、七祖、父母，離刀山、三塗五苦地獄之中，昇度南宮，反胎更仙，事事如法，剋得道真。違盟負科，考及兆身，七祖充責，長閉幽泉，身履五難，萬劫不原。玄都中宮女青律文，受者明慎奉行。
　　太玄都四極明科曰：凡受上清寶經，賫信詣師，未充科限，受經之後，年數應傳，皆不得受他信入己，皆當傳送先師，備充先限，然後乃得三分之散爾。違科犯律，考屬左官，一犯伐功斷事，不得又仙，三犯上延七祖，及己身並充刀山火鄉，二十四獄，三塗之中萬劫，乃充下鬼之役。玄都中宮女青律文，受者明慎奉行。
　　太玄都四極明科曰：凡為經師，傳授天寶之信，而三分施散，私營他用，窮乏之士无有拯救之惠，七玄父母无有拔罪之功，己身无有清潔之服，虧神越法，三犯不得又仙，五犯死入地獄，三塗之中，萬劫還生人道之中。玄都中宮女青律文，受者明慎奉行。
　　太玄都四極明科曰：凡學上清之道，常佩科帶符，當以齋戒靜念為務，不得游遨集會，住止凡家，數與常侣交關口舌，爭計意氣，更相忿恨，指引天地，觸神犯禁。三犯伐削前功，不得又仙，五犯死入地獄，萬劫還充下鬼負石填河之役。玄都中官女青律文，受者明慎奉行。
　　高聖《太玄女青四極明科》，百二十條律，輔揚三五，翼贊太清，上總萬真，下統隱靈，治正理氣，檢御神仙，四司五帝，掌別死生，上帝之玄格，玉皇之威明。秘於九天之上大有之宮，累劫无窮，不行於世。運衝陽九，數度交并，當傳於玄名玉骨金藏，紫字上清，合仙之人。得見此科，四司奏名，普告五岳三河九源四極靈官，侍衛兆形，真人下降，三元詣房，室生寶光，體映金真，可謂妙化，不學自仙。兆學上道，以科為先，勤心苦行，遠尋幽山，丹情告感，自遇此經。得者寶秘，慎勿示人。
　　如是明科，九天太真丈人、元始天王、太真玉女、三天玉童、上皇玉帝、三十九真、南極上元、太素三元、紫素元君、西龜王母、紫微夫人、四司五帝、四極真人、五岳仙官，莫不悉備此科。上真无科，則帝治不行，王典虧廢，學不成仙。故帝皇所秘，不行於世，若世有其文，則天下元復哭尸之人。今三五推運，法當下傳，故玉帝遣五方神兵、左右三官，檢制靈文，收攝有犯，糾察輕傳，悉依玄科。七百年中，遇真而盟，施行合法，尅得上仙。有違收考，勿咎真文。故以制律，幸慎奉行。
　　凡上學之士，身受寶經《四極明科》，當以八節、太歲、本命之日，服御上真寶符十五首，以解兆形宿愆結過，消滅風刀水火之考，刀山火鄉，二十四獄，三塗五苦，負石填河之責。得服此符，超出八難，玉司削名，上注青宮，九年上感真人降房，得乘飛霞，上昇九天。
　　凡有至學之士，名參紫簡，未備大經，亦得單御此符，以解宿根，禳厄度命，漸期神仙。別受之日，聽得單盟，信用上金二兩，紫紋四十尺，以誓九天，告齋如具，跪而奉傅。
　　東方始青陽霞寶真玉符。兆欲致青帝玉司君，當以立春、春分之日，黑書青紙，東向服之，并黑書青繒，佩之九年，玉司削兆死過，度兆生宮，遣青霞綠軿，迎兆之身也。
　　西方少陰皓靈通真玉符。兆欲致白帝玉司君，當立秋、秋分之日，黃書白紙，西向服之，并黃書白繒，佩之九年，玉司削兆死過，度兆生宮，遣飛霞素雲，迎兆之身也。
　　南方太陽丹靈洞天玉符。兆欲致左宮赤帝玉司君，當以立夏、夏至之日，青書赤紙，南向服之，并青書絳繒，佩之九年，玉司削兆死過，度兆生宮，遣丹霞絳軿，下迎兆身也。
　　北方太陰玄精玉符。兆欲致黑帝玉司君，當以立冬、冬至之日，白書黑紙，北向服之，并白書黑繒，佩之九年，玉司削兆死過，度兆生宮，遣玄雲綠軿，下迎兆身也。
　　中央太黃萬始玉符。兆欲致黃帝玉司君，當以太歲、本命之日，向太歲上，赤書黃紙服之，赤書黃繒，佩之九，年玉司削兆死過，度兆生宮，遣黃霞飛軿，下迎兆身上昇上清之宮也。
　　（符文原缺）
　　金精石髓鍊變九元真符。兆欲去離刀山之難，當以本命之日，白書青紙，服之三年，宿罪消滅，真靈下降，九年尅得乘龍策虛，飛行太空。
　　（符文原缺）
　　遂人鍊形化景陽精真符。兆欲去離火鄉啖炭之難，朱書白紙，本命日服之，三年罪滅九陰，太陽玉真下降兆身，九年尅得乘雲策龍，飛行紫虛。
　　（符文原缺）
　　九河玄靈龍章玉符。兆欲去離負石填河之役，當以本命之日，青書黃紙，服之三年，宿罪滅根，九年何伯出迎，入水不沉，洪泉萬丈，翱翔青淵大妙之道，非真不傳。
　　（符文原缺）
　　清微九玄神生洞元之符。兆欲不經清微天左右二官，當以月生三日、本命之日，青書白紙服之，青書白繒佩之，清微天官下衛兆身，九年尅致飛霄，迎兆之身。
　　（符文原缺）
　　禹餘玄精保神玉符。兆欲不經禹餘天左右二官，當以月生十五日、本命之日，黃書青紙服之，黃書青繒佩之，禹餘天官下衛兆形，九年尅致黃霞玄蓋，下迎兆身。
　　（符文原缺）
　　赤陽洞炎玄精生身玉符。兆欲不經大赤天左右二官，當以月生二十五日、本命之日，朱書白紙服之，朱書白繒佩之，赤天之官下衛兆身，九年尅致丹霄飛輿，下迎兆身。
　　（符文原缺）
　　元始監天解難生魂玉符。兆欲免度酆都山上八獄，不經其掠，當以甲子、甲午、本命之日，青書白紙服之，并青書白繒佩身，則玉司右別，超過八難，不經獄掠，九年真人下降，白日昇天。
　　（符文原缺）
　　中玄自然度難更生靈符。兆欲免度酆都山中八獄，不經其掠，當以甲寅、甲申、本命之日，黃書青紙服之，并黃書青繒佩身，則五帝右別，超過八難，不經獄掠，九年真人下降，得乘飛雲白日昇天。
　　（符文原缺）
　　三氣生身還魂寶神之符。兆欲免度酆都山下八獄，不經地獄之掠，當以甲辰、甲戌、本命之日，朱書黃紙服之，朱書黃繒佩身，則五帝右別，超過八難，不經獄掠，九年得乘飛雲，白日昇天也。
　　（符文原缺）
　　迴靈三華曜真上符。兆欲不經風刀水火左右官考，當以本命、太歲日，黃書白紙服之，并黃書帛佩身，則四明除過，女青落名，玉司列奏，注上三清，三年得與真人交言，七年飛騰。其道祕妙，慎勿輕傳。
　　右上真寶符十五首，乃高聖太真玉帝所寶，祕藏於高上七映朱房瓊林紫戶，玉華之女八百人侍衛典香。玄古之文，萬劫一出，自无金名帝圖，紫字玉清，莫得參聞。上相青童君各封一通於九天之上，二十四帝、三十九真，流緬萬劫而不滅，經隱億載而殊新。若有遇得，宿挺應仙，三塗不履，五苦不纏，超度地獄，拔出八難，罪散九陰，斷截宿根，上解七祖，反魂南軒。學无此法，徒勞精神，結考不釋，動入科門，无以自解，禍延七玄，生死憂惱，痛哉可言。兆得此符，不學自仙，禍考既消，自致龍軒，寶而施行，以載兆身，慎勿流放，輕示常人，招天重累，反怨道真，一如玄都女青律文。授受符者，各以其日入室燒香，東向叩齒二十四通，呪曰：
　　高聖玉真，上聖九玄，玉文固魄，保形鎮神，三鍊九試，我道自然，超度酆都，永離刀山，三塗五苦，不拘我身，上告玉司，注我名真，青錄紫簡，得道之篇，三元齊景，九帝同軒，得策紫虛，上造昇晨，福流七祖，同獲上仙。畢，服符咽液二十四過。如法三年之中，禍根既消，帝真下降，道成德滿，尅自神仙也。
　　凡受上清之道，修寶經玉符，而不見《四極明科》，亦萬无成也。律以制罪，科以檢非，學无明科，如盲投光，不見通源，不解其方，行失次第，動入罪鄉，上役七祖，己身罹殃，流離三塗五苦之中，萬劫不解，長負河源。兆欲為學，明科為先，見科而學，不勞而成。酒掃燒香，恭奉神明，有犯輒悔，明燈中庭，吞咽真符，消罪保形，玉帝感徹，右別兆情，玉司无有結罪之目，玄都无有糾罰之名，天給童女，侍奉兆身。太微冠帶於七祖，南宮反形於更仙，上真妙道，勤而奉行。
　　凡有《四極明科》之身，玉司五帝列兆之名，上言青宮高聖，太帝以上靈玉童三十六人、西華玉女二十四人，奉衛兆身，為兆禳灾却禍，消罪除患，糾過賞功，通神致真。兆當燒香，朝夕禮拜，一月三誦科文，恒令備諳，不得輕忽穢慢靈文，違科犯律，玉童所奏，左官考罰，責同女青四極科文。奉者慎之。
　　《四極明科》，太真玉帝上宮俯仰之格，舊經億劫不傳，所以學者如林，成者一人，一人得仙，皆周千年。若使世得明科，則天下无復有死之人。是以玉帝祕不下傳。有得此科，妄向三人道說靈文，身死形殘，七祖充刀山，至學之士，幸祕玉篇，以期神仙，必不輕傳。太運之周，寶經應行，七百年中，遇有其人，跪而傳之。受科文，齎五色錦繒各九十尺，鳳紋之羅四十尺，金魚、玉龍各一枚，玉札一枚，長一尺二寸，紀受科年月，以封名山本命之岳。无有此盟，不得妄傳。愆盟負誓，考屬左官，師及弟子同充鬼役，負山填河，萬劫不原。
　　凡授《四極明科》，當對齋，書玉札一枚，紀某年某月朔某日、某岳先生甲乙、年如干歲、某月生、命屬東斗青帝君，謹於玄嶽高山之巖，告誓九天，上受《四極明科》，奉行道真。乞注紫簡，言名青宮。違盟負誓，不敢希仙。師北向叩齒二十四通，上啟：
　　高靈玄虛九天大王明皇玉帝三十九真、上聖高玄萬仙道君、監靈使者、侍仙玉郎、四司五帝、領真監仙，今有上學道士，某嶽先生某，修承上法，奉受寶經，凡如干卷。況在末俗，未能騰身，抗志玄虛，遊宴靈嶽，與世不別，未見明科，習用負越，上犯天靈。今依盟齎信，投情委命，求受寶訣，凡如干事。《四極明科》，當如明文誓身九天約，當檢慎閉口，奉修存神念真，以期神仙。按如年限，有其人，當關九天，然後而傳，不敢輕泄，妄以示人。上告萬靈，下告五嶽，三河九源，咸使知聞。違盟德信，七祖、父母，及甲身，長充左右官考，履刀山食火，二十四獄，三塗五苦，萬劫敢恨。惟乞啟付降授，真靈以玉童玉女侍衛身形，早得昇度，飛行上清。諸所禁戒，皆如盟文。畢，師左手執經，弟子右手執信，對向天而微言曰：
　　上皇高玄，萬帝虛微，下世有願，守固不移，敢告盟誓，以檢衆非，玉經寶訣，皆如科儀。度身之後，萬氣總歸師宗，長保天地，三景齊暉，敢有泄漏，長謝四非。畢，弟子置信於前，受經，北向九拜而去。此盟亦可總度衆經，共用以告誓也。餘經雖各有盟，故四極總統，得包於萬宗也。
　　若无玉札，銀木作札，亦可代用。度事訖，讀札，埋於絕巖之下，可謂億劫之信，關告萬靈之誓也。可不慎之，可不慎之。青宮具格，凡受衆經，无信埋札告於萬靈者，亦不感徹於高上，萬靈亦无可以右別，故札不可不投也。
　　太真玉帝四極明科經卷之五竟