紫陽真人悟真篇三註
　　經名：紫陽真人悟真篇三註。五卷，北宋張伯端原著，南宋薛道光、陸墅，元陳致虛注。底本出處：《正統道藏》洞真部玉訣類。
　　目　錄
　　悟真篇記
　　陸子野註悟真篇序
　　上陽子註悟真篇序
　　紫陽真人悟真篇筌蹄
　　悟真篇序
　　卷一
　　七言律詩八首
　　卷二
　　七言律詩八首
　　卷三
　　七言絕句三十二首
　　卷四
　　七言絕句三十二首
　　卷五
　　五言一首
　　西江月十二首
　　又西江月一首
　　續絕句五首
　　紫陽真人後序
　　悟真篇記
　　張平叔先生者，天台人。，少業進士，坐累謫嶺南兵籍。治平中，先大父龍圖公詵帥桂林，取置帳下典機事。公移他鎮，皆以自隨。最後公薨於成都，平叔轉徙秦隴，久之，事扶風馬默處厚於河東。處厚被召，臨行平叔以此書授之，曰：平生所學，盡在是矣。願公流布，當有因書而會意者。默為司農少卿，南陽張公履坦夫為寺主簿，坦夫曰：吾龍圖公之子壻也。默意坦夫能知其術，遂以書傳之坦夫。坦夫復以傳先考寶文公。余時童丱，在傍竊取而讀之不能通也。先公帥秦，陽平王箴衮臣在幕府，因言其兄冲熙先生學道，遇劉海蟾，得金丹之術。冲熙謂舉世道人無能達此者，獨張平叔知之。成道之難，非巨有力者不能也。冲熙入洛，謁富韓公，賴其力而後就。余時年少氣銳，雖聞其說，不甚介意，亦不省所謂平叔者為何人。邇來年運日往，志氣日衰，稍以黃老方士之術自治。有以金丹之術見授者，曰：神者，生之體。形者，神之舍。道以全神，術以固形。神全而形固，則其去留得以自如矣。因卜吉戒誓，傳法既竟，再謂余曰：九轉金液大還丹，上聖祕重，不可輕易泄漏也。異日各見所授，先依盟誓，又須自修，功成方可審擇而付之。蓋欲親歷其事，然後開諭後學。俾抽添運用之時，得免危殆，則形神俱妙之道，由是著矣。古今相傳，皆有斯約，違者必有天譴。豈不知平叔傳非其人，三遭禍患者乎。子當勉之，宜無忽焉。復序其所從來，得之成都異人者，豈非海蟾耶。且冲熙成丹之難，及於世之所謂道人者，無所許可，唯平叔一人而已。其言與予昔者所聞於衮臣者皆合，因取此書讀之，始悟其說。又考世之所傳呂公《沁園春》及海蟾詩詞，無一語不相契者。是以知淵源所來，蓋有自矣。今好事者多收此篇，而文理頗有不同。疑其初成，未經裁益，時已有傳之者爾。亦嘗參較其舛誤二十餘處，而尤甚者，如詩所謂：纔見芽生須急採，若逢望遠不堪嘗。此本乃改云：鉛見癸生須急採，金逢望後不堪嘗。蓋補完丹訣於其間，顯見世之所傳辭旨有所未善也。其別本復有了悟真如一絕，此乃以歐冶鑄劍之事，易去之。綠平叔自為《悟真篇後序》曰：此《悟真篇》中所歌詠大丹、藥物、火候、細微之訣，無不備悉，觀之可以尋文解義。苟無是詩，則變鍊金木之妙，何從而得之。其文簡而理隱，故出此篇，以繼成其事。然後金木還返之旨，煥然可推。大丹既成，而聖胎可結也。學者當知此書傳之寢廣，獨吾家之本為真。蓋平叔之所親授者也。余雖得之，願力不足，當求同志者共成之。因此托其自。陰道厭九一，濁亂弄元胞，諸術甚眾多，千條有萬餘。彭真人云：世人不達大道之宗元，而無非傍門曲徑。此屬多般，皆為左道。乖訛天理，悖亂至真。明違黃帝之言，全失老君之旨。本期永壽，反爾傷生。鍾離翁云：生我之門死我戶之意大哉。上賢說到，下稍＃１無人承當，何哉，只為世人執己而修，則千條百徑，無非傍門者矣。仙翁垂憫，直言窮取生身處，豈不忒露天機。綠為世人因業識中來，卻又因業識中而去。一陽奔失，形雖男子，而身中皆陰。若執一已而修，豈能還其元而返其本哉。既不能還元返本，又將何以迴陽換骨也。是以大修行人，求先天真鉛，必從一初受氣生身之處求之，方可得先天真一之氣，以還其元而返其本也。此謂男女修行如此。女人修仙，則以乳房為生氣之所，其法尤簡。是以男子修仙曰煉氣，女人修仙曰煉形。女人修煉先積氣於乳房，然後安鼎立爐，行太陰煉形之法，其道最易成道也，良有妙旨。昔宣和中，洞賓遊昊興，見一娼妓張珍奴，色華容美，性好淡素，雖落風塵，每夕沐浴更衣，灶香告天，求解脫去甚切。洞賓作一士訪之，珍奴見之，風神異殊，心甚敬之。盡歡，士飄然而去。明日又至，亦如之。往往月餘，終不及亂。張珍奴曰：荷君眷顧甚久，獨不留一宿罄枕席之娛，豈妾猥漏不足奉君子耶。士曰：不然。人貴心相知，何必如此哉。且汝每夜告天，實何所求。珍奴曰：失身於此，又將何為。但自念奴入是門中，妄施粉黛，以假為真，歌謳艷曲，以悲為樂。本是一團臭膿皮袋，借偽飾以惑人。每每悔嘆世之愚夫不自尊貴，過我門者，睹我如花，情牽意惹，迷戀不捨。非但喪財，多致身殞。妾雖假容交歡，覺罪甚重。惟朝夕告天，早脫此門。士曰：汝志如何，何不學道。珍奴曰：陷于此地，何從得師。士曰：吾為汝師乎。珍奴即拜扣，士曰：再來乃可。遂去。珍奴日夜望不至，深自懊恨，因書曰：逢師許多時，不說些兒箇。安得仍前相對坐，懊恨韶光空自過，直到如今悶損我。筆未竟，士忽來，見所書續其韻：道無巧妙，與你方兒一箇。子後午前定息坐，夾脊雙關崑崙過。想時得氣力，思量我。珍奴大喜，士乃以太陰煉形太丹法與之。珍奴自是神氣裕然，若大開悟，不知密有，所傳尤多，珍奴亦不告人。臨別作《步蟾官》云：坎離坤兌分子午，須認自家宗祖。地雷震動山頭雨，要洗濯黃芽出土。捉得金精牢閉固，辯甲庚，要生龍虎。待他問汝甚人傳，但說先生姓呂。珍奴方悟是呂先審是修行，然後付焉。金玉堆裹不可與焉，父子至親亦勿與焉。蓋輕泄妄漏，身則受殃，禍連九祖，門戶有災，子孫不祥。豈止如是，又將受種種惡報，或沉九地，永不受生。切戒毋忽。乾道五年乙丑歲中秋日孫薛式謹書。
　　＃１此處有誤文。
　　陸子野註悟真篇序
　　正人行邪法，邪法悉歸正。邪人行正法，正法悉歸邪。噫，金丹之道大槩如此，苟差之毫釐，則失之千里。是道者，一陰一陽之道也。得其道則我命在我，身外有身，與天齊年，享其永壽。百姓日用而不知之，皆流於情偽愛口之歸矣。夫物不得陰陽則不生，何哉，畢竟陰陽合而然也，但有生人生仙之間爾。仙師所謂逆為丹母，順為人者此也。其法至簡至易，凡夫俗子信而行之，神仙可致，況上士乎。丹經垂救後世，多以譬喻為辭，不截然而直指者，非祕吝也，蓋患世人信不能及，反為毀謗故爾。此道鑿鑿，可以出生死。且如《龍虎上經》云：磁石吸鐵，隔礙潛通，何況萬物配合而生。《參同契》云：物無陰陽，違天背元。牝鷄自卵，其雛不全。學者須要察認仙師此意，還且說箇甚麼。僕自幼潛心此道，亦有年矣。道不負人，天其憐我，獲遇聖師，一語方知，妙在目前。參諸丹經，洞然明白。審一身之中所產者，無非汞爾。蓋於六慾七情之場，醉生夢死之境，易於走失，猶汞之性難制伏也。若非得真鉛以制之，使其交媾，結成聖胎，將見春而秋，朝而暮，日復一日，斫喪殆盡，至於四大不起，可不痛歟。是篇詩云：休施巧偽為功力，認取他家不死方。壺內旋添延命酒，鼎中收取返魂漿。又曰：須知死戶為生戶，莫執生門號死門。若會殺機明反覆，始知害裹卻生恩。作丹之要，於此二詩可見其底蘊八九矣。賢哉，紫陽真人之用心也。惜乎世人宜假而不宜真，當面蹉過而誰肯認，悲夫。僕既得師一訣而粗知緒餘，更無別道以加此矣。而所難者，力薄志劣則不能行。嘗觀古人抱朴子得此道二十年，家無儋石之蓄，不得為之，徒有長嘆三復，此語實可悲哉。此道正是知行兩途，不可同日而語。昔杳林真人授道光禪師，且囑之曰：可疾往通邑大都，依有力者，方可圖之。後道光禪師領旨如教，棄僧伽黎幅巾縫掖，復俗以了其事。詳而質之，可無疑矣。僕不自愧，僭以愚得於此書，下一註腳，語雖草率，而旨意甚親。萬一賢明同志者，見而豁然默悟了此妙道，何異如僕之得也。苟有識見卑污，根器凉薄，素溺於名相之人，妄意竊謗，為三峰採戰之術者，是所謂孔子不得不哭麟，卞和不得不泣玉。嗚呼，惟祖師神明鑒之。
　　上陽子註悟真篇序
　　形以道全，命以術延。此語盡備金丹之說。南華老仙云：魚相忘於江湖，人相忘於道術。老子曰：上德無為而無以為，下德為之而有以為。上德者，內丹之不虧，故以道全其形。下德者，外丹之作用，故以術延其命。若求天仙，須兼內外而修。何謂道，亦如治國也，天下太平，國家無事，此聖人上德之道，行無為之化，雖有智士良將、無所用之。何謂術，若天下擾攘，兵役疊起，苟無智士良將，豈庸人所能制治哉。即如人身，初生神氣渾全，復以道而養之，則籛鏗之壽，信未為多此人之上德也。倘年壯氣盛，與嗜慾俱，若非外丹之衛，曷延其命。深斯道者，則道為體，術為用。假術以成其道者，猶借良智以安其國。然吾所謂術者，則非小技也，乃天地陰陽造化生生之道也。如順則生物、生人者，是後天地之道也。逆則成仙、成佛者，是先天地金丹之道也。此所謂術者也。故列聖相傳，必師其術，以裨其道。伏羲、周、孔之《易》術也。故曰：一陰一陽之謂道。孔子曰：慎斯術也，以往其無所失矣。釋云：佛法者，法即術也。是以《華嚴合論》云：一切巧術智增悲，妙道曰黃老之術。蓋言黃帝、老子皆以此而成道也。三教一家，實無二道。天台紫陽真人《悟真篇》詩詞歌章，明示金丹之術，以全久視之道。故真人自序云：黃老悲其貪著，乃以修生之術順其所欲，漸次導之。子野《序》亦云：正人行邪法，邪法悉歸正者。此皆深得其旨。其用則精、氣、神，其名則云金丹。吐露泄盡，世無知音者。況道光禪師及陸真人解註，極為明白，而一切人不參其陰陽造化，有必不可也。外道乃指為傍門，甚而云三峰採戰之說者，豈不惜哉。道之不行也有三焉，上根法器者，不遇真師，遂入空寂狂蕩，一也。中庸之士，愚執無師，謬妄猜臆，二也。下士愚人，逐波隨流，不信有道，三也。如葉文叔、袁公輔輩，臆度妄註，卻引仙經古語證之，竟至玉石不分，果有何益。致虛首聞趙老師之旨，未敢自足，後遇青城老仙之祕方，知陰陽造化順則人，逆則仙之理，無復更議。至如象月出庚陽生、火候之奧、青城之訓，為最的而易行。今不敢祕，乃《悟真篇》每章之下出數語者，則薛陸所藏餘蘊，更為申之，使後來人不迷於疑網。噫，世之信道而行者，鮮而復鮮。金丹之道，未有若此《悟真篇》之親且切矣。上有純陽、海蟾之面授也，我重陽、丹陽諸老仙之語，亦與是合。況杏林、道光、泥丸、紫清代相授受，皆以是而證仙道。世因稔聞而厭聽，此雖三尺童孩，亦知世有神仙之術。時人乃多訕謗者，抑不思之甚也。且青城翁授僕真訣，既而囑曰：後必有王侯大人求師于子，夫道不可禁祕，又不可妄泄。孰能審之，吾有一驗法，頗得其情實，今以授子，可沙裹淘金去也。僕承師授，寢食若驚，首授田侯。至陽子遍遊夜郎、叩水、沅芷、辰陽、荊南、二鄂、長沙、盧阜、江之東西，凡授百餘人，皆只以道全形之旨。至於以術延命之祕，可語者百無二三。非僕所敢斬也，彼器有利鈍爾。因書于此，使聞道者各宜勉旃。妙矣哉，雖有拱壁，以先駟馬，不如坐進此道也。
　　紫陽真人悟真篇筌蹄
　　學仙之至要，雖世之愚人，得其妙訣，亦躋聖位。何也，為堅信不疑，而勇於行耳。學者未得真師口訣，望洋而退。否則，猜量臆說，說性說命，說禪說宗，以逞乾慧。孰知是書故一絕云：饒君了悟真如性，未免拋身卻入身。何似更兼修大藥，頓超無漏作真人。是以三教殊途同歸，皆先了性，然後修命，未有知修命而不知了性者。蓋大藥從性而入，方是金丹也。獨知性者，又烏知玄牝生丹之妙。世多有悟性而不知修命者，故詩謂名為四果徒之句，此乃明空性而不得達磨上乘之教。後之愚人，反謂修命之後，方求了性。、誑惑至此，復奈之何。兼以近世有輩妄人，偽作歌頌，記于此書之後，以瞽性命之學如《讀祖英集》、《讀參同契》等禪宗歌頌四十餘篇，措辭殊甚鄙陋，似此何能明性。此乃初學無知，連床上習為，此等不可捉摸底話，以愚惑世人。今皆削去，毋玷玄文。此輩不究紫陽真人之書，言參妙道，語漏化工，其意甚殊，其言大切。如：先把乾坤為鼎器，次搏烏兔藥來烹。又如鉛遇癸生二物會時之句，其高製妙語，豈識見卑污所能思議。故真人自序云：教雖分三，道乃歸一。奈何後世黃緇之流，各自專門，互相非是，致使三家宗要迷沒邪歧不能混一而同歸矣。予項在中書有志于此，每疑仙與佛為各道性與命為兩途。後蒙師授，方得指歸，始知天下無二道之理。倘非師旨，皆是誑談。歷閱群書，遍加詢究，此《悟真篇》前後註釋，可見三十餘家。於中有力行而深知，有洞達而未行，有及門而無火候，有略曉而無下手，有不得明師妄自箋註，大失其旨。真人所謂學者隨量會解，自然成三乘之差。今集薛、陸、陳三家所註，壽梓以行，其意合而旨同，實後學之梯級。書之來歷，且有數說，是亦後人各述。得書之由所不足信，或云垣中三星潛耀降世，又云燒其蛻得舍利子千百，此皆杜撰，有所不取。明達之士，或是斯言，遵而行之，仙佛可證。工部尚書張士弘書。
　　悟真篇序
　　嗟夫，人身難得，光陰易遷。罔測短脩，安逃業報。不自及早省悟，惟只甘分待終，若臨期一念有差，墮三塗惡趣，則動經塵劫，無有出期。當此之時，雖悔何及。故老釋以性命學開方便門，教人修種以逃生死。釋氏以空寂為宗，若頓悟圓通，則直超彼岸。如有習漏未盡，則尚徇於有生。老氏以煉養為真，若得其要樞，則立躋聖位。如其未明本性，期猶滯於幻形。其次《周易》有窮理盡性至命之辭，《魯語》有毋意必固我之說，此仲尼極臻乎性命之奧也。然其言之常略而不至於詳者何也，蓋欲序正人倫，施仁義禮樂之教，故於無為之道未嘗顯言，但以命術寓諸易象，以性法混諸微言耳。至於莊子推窮物累逍遙之性，孟子善養浩然之氣，皆切幾之。迨夫，漢魏伯陽引易道陰陽交姤之體，作《參同契》，以明大丹之作用。唐忠國師於語錄首序老莊言，以顯至道之本末。如此，豈非教雖分三，道乃歸一。奈何後世黃緇之流，各自專門，互相非是，致使三家宗要迷沒邪歧，不能混一而同歸矣。且今人以道門尚於修命，而不知修命之法理出兩端：有易遇而難成者，有難遇而易成者。如鍊五芽之氣，服七耀之光，注想按摩，納清吐濁，念經持咒，噀水叱符，叩齒集神，休妻絕粒，存神閉息運眉間之思，補腦還精習房中之術，以至服鍊金石草木之類，皆易遇而難成者。已上諸法，於修身之道率皆滅裂，故施功雖多而求效莫驗。若勤心苦志，日夕修持，止可以辟病，免其非橫。一旦不行，則前功漸棄。此乃遷延歲月，必難成功。欲望一得永得，還嬰返老，變化飛昇，不亦難乎。深可痛傷。蓋近世修行之徒，妄有執著，不悟妙法之真，卻怨神仙謾語。殊不知成道者皆因煉金丹而得，恐泄天機，遂託數事為名。其中間惟閉息一法，如能忘機絕慮，即與二乘坐禪頗同。若勤而行之，可以入定出神。奈何精神屬陰，宅舍難固，不免長用遷徙之法，既未得金汞還返之道，又豈能迴陽換骨，白日而升天哉。夫煉金液還丹者，則難遇而易成。要須洞曉陰陽，深達造化，方能追二氣於黃道，會三性於元宮，攢簇五行，合和四象，龍吟虎嘯，夫唱婦隨，玉鼎湯煎，金爐火熾，始得玄珠成象，太一歸真，都來片餉工夫，永保無窮逸樂。至若防危慮險，慎於運用抽添，養正持盈，要在守雌抱一。自然復陽生之氣，剝陰殺之形，節氣既周，脫胎神化，名題仙籍，位號真人，此乃大丈夫功成名遂之時也。今之學者有取鉛汞為二氣，指臟腑為五行，分心腎為坎離，以肝肺為龍虎，用神氣為子母，執津液為鉛汞，不識浮沉，寧分主客。何異認他財為己物，呼別姓於親兒。又豈知金木相剋之幽微，陰陽互用之要妙。是皆日月失道，鉛汞異爐，欲望結成還丹，不亦遠乎。僕幼親善道，涉獵三教經書，以致刑法、書筭、醫卜、戰陣、天文、地理、吉凶死生之術，靡不留心詳究。惟金丹一法，閱盡群經及諸家歌詩契論，皆云日魂月魄，庚虎甲龍，水銀朱砂，白金黑錫，坎男離女，能成金液還丹，終不言真鉛真汞是何物也，不說火候法度、溫養指歸。加以後世迷徒恣其臆說，將先聖典教妄行箋註，乖訛萬狀，不唯素亂仙經，抑亦惑誤後學。僕以至人未遇，口訣難逢，遂至寢食不安，精神疲頓，雖詢求遍於海嶽，請益盡於賢愚，皆莫能通曉真宗，開照心腑。後至熙寧己酉歲，因隨龍圖陸公入成都，以夙志不回，初誠愈恪，遂感真人授金丹藥物、火候之訣，其言甚簡，其要不繁，可謂指流知源，語一悟百，霧開日瑩，塵盡鑑明，校之仙經，若合符契。因念世之學仙者十有八九，而達真要者未聞一二。僕既遇真筌，安敢隱默，罄所得成律詩九九八十一首，號曰《悟真篇》。內七言四韻一十六首，以表二八之數。絕句六十四首，按《周易》諸卦。五言一首，以象太一。續添《西江月》一十二首，以周歲律。其如鼎器尊卑、藥物斤兩、火候進退、主客後先、存亡有無、吉凶晦吝，悉備其中矣。及乎篇集既成之後，又覺其中惟談養命固形之術，而於本源真覺之性有所未究，遂翫佛書及《傳燈錄》，至於祖師有擊竹而悟者，乃形於歌頌詩曲雜言三十二首，今附之卷末，庶幾達本明性之道盡於此矣。所期同志覽之，則見末而悟本，捨妄以從真。時皇宋熙寧乙卯歲旦天台張伯端平叔序。
　　紫陽真人悟真篇三註卷之一
　　紫賢薛道光、子野陸墅、上陽子陳致虛註
　　七言律詩八首
　　不求大道出迷途，縱負賢材豈丈夫。
　　百歲光陰石火爍，一生身世水泡浮。
　　只貪利祿求榮顯，不顧形容暗悴枯。
　　試問堆金等山嶽，無常買得不來無。
　　道光曰：攤莫難於遇人，易莫易於成道。今也現宰官長者之身，結大道修丹之友，煉一黍米於霎時之中，立地成道，此易莫易於成道也。然紆紫懷金，門深似海，有道之士，望望然而去之，此難莫難於遇人也。易莫易於遇人，難莫難於成道。今也百錢掛杖，四海一身，夙植靈根，親傳大道，然龍虎之韁易解，刀圭之鎖難開，得藥忘年，煉鉛無計，此又遇人之易而成道之難也。安有二事俱全哉。正好密扣玄關，千載一時，十洲三島者耶。仙翁遊成都，遇青
　　城丈人，得金液還丹之妙道，驚嘆成藥之不難，故作是詩，結綠丹友。其末章曰：試問堆金等山嶽，無常買得不來無。辭意迫切，雖有拱壁以先駟馬，不如坐進此道。仙翁遠矣，高山流水，落落知音。
　　子野曰：道不負人，人乃負道。
　　上陽子曰：從古聖賢尊道貴德。何謂道，先天一炁之造化也。何謂德，積功累氣以成聖也。古之上士，叉先積德，古之聖賢，必先聞道。未有不聞道而稱聖，未有不積德而曰賢。既曰賢矣，卻不精修妙道者，則與凡流同歸，泯滅而已矣，是不得名為大丈夫。百年榮顯，光陰如電，金玉堆裹，難免無常。且功如韓信，冨遇石崇，愈危身以棄生，但殉名而殉貨以自滅其軀。故經云：道之真，可以治身，其緒餘以為國家，其王且以治天下。是以積德曰賢，積財曰愚。愚而且富，故業重。賢而且貧，必罪輕。信夫，天道好還者也。仙翁憫世愚人貪財積業，故作是書，首以此詩諷勸世人，崇修至道也。
　　人生雖有百年期，壽夭窮通莫預知。
　　昨日街頭方走馬，今朝棺內已眠屍。
　　妻財拋下非君有，罪業將行難自欺。
　　大藥不求爭得遇，遇之不煉是愚癡。
　　道光曰：麟鳳不世出，神仙不常見。有能空夢幻泡影之身，可脫生老病死之苦，為人間希有之事。道上逢師，師邊得旨，下手速修，猶大遲也。仙翁作是詩，末章且曰：大藥不求爭得遇，遇之不煉是愚癡。其叮嚀懇切如此，吾儕未聞道者，可即求師。已遇人者，豈容癡坐。宜結一時之黍米，守抱九載之空仙，心藏太虛，神遊八極，露紫雲之半面，應仙試於玄都，毋使許君專美晉代。
　　子野曰：知之非難，行之惟難，妙矣哉。
　　上陽子曰：經云：夫人上壽百歲，中壽八十，下壽六十。除憂患死喪，一月之間，不過四五日而已。一世之人，儘貪名利，為可長享，豈顧死期至哉。僕每問嘆世之愚人，一身之外，急於妻子，百計冨貴。一旦身沒，妻適他人，並以富貴為後夫所有，誰肯思前夫方在地獄中受業報也。故仙翁云：妻財拋下非君有，罪業將行難自欺。惻隱之至矣。但欲世人修道，以脫輪迴。多少負志自高之士，已遇真師直指大道，乃欲待其功名志滿願足，方煉金丹。忽忽天不與年，悔何能及，豈非愚癡乎。噫，未聞者，急求師。已聞者，即求藥矣。人之壽夭不可預知也，頓除執著，更不愚癡，信受奉行，此可謂賢智者。
　　學仙雖是學天仙，惟有金丹最的端。
　　二物會時情性合，五行全處虎龍蟠。
　　本因戊己為媒娉，遂使夫妻鎮合歡。
　　只候功成朝北闕，九霞光裹駕翔鸞。
　　道光曰：仙有數等。陰神至靈而無形者，鬼仙也。處世無疾而壽永者，人仙也。飛空走霧、不飢不渴、寒暑不侵、遨遊海島、長生不死者，地仙也。形神俱妙、與道合真、步日月無影、入金石無礙、變化無窮、隱顯莫測、或老或少、至聖至神、鬼神莫能知、著龜不能測者，天仙也。陰真君曰：若能絕嗜慾，修胎息，頤神入定，脫殼投胎，託陰化生而不壞者，可為下品鬼仙也。若受三甲符籙、正一盟威、上清三洞妙法及劍術尸解之法而得道者，皆為南官列仙。在諸洞府修真得道，乃中品仙也。若修金丹大藥成道，或脫殼，或沖舉，乃無上九極上品仙也。丹法七十二品，欲學天仙，惟金丹至道而已。此蓋無中生有，天地未判之前，煉混元真一之氣，非後天地生五金、八石、朱砂、水銀、黑鉛、白錫、黃丹、雄黃、雌黃、硫黃、砒粉、秋石、草木灰、霜雪冰滓質煮伏之類，及自身津、精、氣、血、液有中生有等物也。惟真一之氣，聖人以法追攝於一時辰內，結成一粒，如黍米，號曰金丹，又曰真鉛，又曰陽丹，又曰真一之精，又曰真一之水，又曰水虎，又曰太乙含真氣。人得餌之，立躋聖位，此乃無上九極上品天仙之妙道，世人罕得而遇也。五儕今得大道，斷念浮華，凝神碧落，毋為中下之圖，當證無上九極上品天仙之位。且真一之氣生於天地之先，混於虛無之中，恍惚杳冥，視之不見，聽之不聞，搏之不得，如之何而凝結以成黍米之珠哉，聖人以實而形虛，以有而形無。實而有者，真陰真陽也，同類有情之物也。虛而無者，二八初弦之炁也，有氣而無質。兩者相形，一物生焉。所謂一者，真一之氣而凝為一黍米之珠也。經曰元始懸一寶珠，大如黍米，在空玄之中者，此其證也。聖人恐泄天機，以真陰真陽取喻青龍白虎，以兩弦之氣取喻真鉛真汞也。今仙翁詩曲中，復以龍之一物名曰赤龍，曰震龍，曰天魂，曰乾家，曰乾爐，曰玉鼎，曰玉爐，曰扶桑，曰下弦，曰東陽，曰長男，曰赤汞，曰水銀，曰朱砂，曰離日，曰赤鳳，皆比喻青龍之一物也。又以虎之一物名曰黑虎，曰兌虎，曰地魄，曰坤位，曰坤鼎，曰金爐，曰金鼎，曰華嶽，曰前弦，曰西川，曰少女，曰黑鉛，曰偃月爐，曰坎月，曰黑龜，皆比喻白虎之一物也。又以龍之弦氣曰真汞，曰姹女，曰木液，曰青娥，曰朱裹汞，曰性，曰白雪，曰流珠，曰青衣女子，曰金烏，曰離女，曰乾龍，曰真火，曰二八姹女，曰玉芝之類，一也。又以虎之弦氣曰真鉛，曰金翁，曰金精，曰水中金，曰水中銀，曰情，曰黃芽，曰金華，曰素練郎君，曰玉兔，曰坎男，曰雄虎，曰真水，曰九三郎君，曰刀圭之類，一也。二物會時情性合者，二物即龍虎也。青龍在東屬木，木能生火。龍之弦氣為火，曰性屬南，謂之朱雀也。白虎在西屬金，金能生水。虎之弦氣為水，曰情屬北，謂之玄武也。木、火、金、水合，龍虎情性通，四象會中央，功歸戊己土。土者，丹也。此之謂真五行全。戊己為媒娉者，木在東，金在西，兩情相隔，誰為媒娉，惟有黃婆能打合，牽龍就虎作夫妻。戊己屬土，謂之黃婆。龍虎雖處束西，黃婆能使之歡會。金木雖然間隔，黃婆能使之交併。兩者，蓋真一之氣潛，兩者同，真一之氣變，真人自出現，此外藥法象也。丹熟人間，功成天上，九霞光裹，兩腋風生。非風植靈根，廣施陰篤，其孰能語與於此哉。
　　子野曰：天仙非金丹不能成道，且道金丹是何物。咦，分明元是我家物，寄在坤官，坤是人。所言二物者，何物也，我與彼也。彼我會，則情性和，而五行備。龍虎即情性而已。且道這箇會字如何會，有用用中無功，用功功裹施功。咦，竹密不妨流水過，山高豈礙白雲飛。戊已，乃中也。中者，得其正位。戊己者，意土也。彼我之意相合，則夫妻之情歡悅而得矣。苟陰之意雖欲求陽，而陽之意未欲求陰，則陰陽抗衝，不相涉入，則物不生矣。所以戊己為生物之鄉，生物係乎意也。真土無位，其意無形，神哉神哉。
　　上陽子曰：道光謂仙有數等，有鬼仙、人仙、地仙、神仙、天仙，而陰真君又分上中下三品仙者，皆欲明天仙為高上。蓋天仙之道，除金丹之道，則餘無他術矣。金丹乃陰陽之祖氣，即太極之先，天地之根也。所謂二物者，一乾一坤也，一有一無也，一情一性也，一離一坎也，一水一火也，一日一月也，一男一女也，一龍一虎也，一鉛一汞也，一竅一妙也，一玄一牝也，一戊一己也，一烏一兔也、一精一氣也，一龜一蛇也，一彼一我也，一己一身也，一金一木也，一主一賓也，一浮一沉也，一剛一柔也，一琴一劍也，一陰一陽也。皆云乾坤為二物之體，陰陽為二物之根，龍虎為二物之象，男女為二物之名，鉛汞為二物之真，彼我為二物之分，精氣為二物之用，玄牝為二物之門。惟先天混元真一之氣，乃產於二物之內。故夫一陽者，本乾也，因貪癡之後，乾之一陽乃寄於坤之中爻，而成坎。故一陰者，乃坤也，因錯亂之後，坤乃破乾之全體，指而成離。則離中之物，唯汞而已。坎中之物，卻名曰鉛。鉛從白虎而生，故曰虎之弦氣。汞從青龍而生，故曰龍之弦氣。龍乃屬木，木能生火，故曰龍從火裹出。虎乃屬金，金能生水，故曰虎向水中生。名之者，物之體也。用之者，物中所產之物也。故云二物會者，一情一性之交會也，一乾一坤之歡會也，一陰一陽之還會也，因會方能有合，戊己為媒娉者，媒者，所以通兩家之消息。娉者，所以傳一時之過送。然有內亦有外，在外者，即泥九翁云：言語不通非春屬之謂也。在內者，戊己為乾坤之門戶，為陰陽之去來，為龍虎之起伏，為男女之媒娉。以其鉛西汞束，間隔千里，若非戊子兩相媒娉而會合之，則何由得產真一之氣哉。夫妻者，卻非世間之所謂夫妻也。世之夫妻，以生男生女為喜，以損精神為樂。因之而有恩愛，因之而有生老病死，苦以纏絆。所以經云：父母取其恩，妻妾取其愛，兒女取其形者，皆因牽制於愛慾之場，不能割斷於富貴之域。惟聖人則能相時而用，不將不迎。年壯而育子者，續綱常也，及乎四十而不惑不動心者，不為愛育之所制也。金丹之言夫妻者，獨妙矣哉。又有內外，亦有數說，以虎而嫁龍，外也。以坎而適離，外也。以震男而求兌女，外也。至於以鉛合汞，內也。以氣合神，內也。以有入無，內也。皆為男女等相，又能以苦為樂，亦無恩愛留戀，且以割拾為先。交媾只半箇時辰，即得黍米之珠，是以不為萬物不為人，乃逆修而成仙作佛者，此為金丹之夫妻也。雖然家家有之、而非自家所有者，蓋其見之不可用也。欲若求之，大要法財，必於神州赤縣者，為其用之不可見也。夫欲修此金丹，必先煉己以待陽生之時。若無煉己之功，則二物雖會，媒娉雖合，夫妻雖真，將見鉛至而汞失應。矣，蓋古仙聖師，必練此金液大還丹，而後白日騰空。如黃帝之鼎湖，張、葛、許之飛昇。此但世所知者豈勝言哉，而其不知者亦豈勝言哉。故傳曰：略記飛昇者三萬飾人，拔宅者八百餘家。此皆金丹之道得仙，而又能積功累行，豈有不翔鸞而朝北闕也。
　　此法真中妙更真，都綠我獨異於人。
　　自知顛倒由離坎，誰識浮沉定主賓。
　　金鼎若留朱裹汞，玉池先下水中銀。
　　神功運火非終旦，現出深潭月一輸。
　　道光曰：此道至靈至聖，至尊至貴，至簡至易，玄之又玄，妙中之妙，舉世罕聞。仙翁出乎其類，獨傳深旨。冲照王真人曰：金丹之道，舉世道人無所許者，惟平叔吋久而他。泰山丘垤，河海行潦，何敢望焉。離 為陽而居南，所以返為女者，外陽而內陰，是謂之真汞。坎 為陰而居北，所以返為男者，外陰而內陽也，是謂之真鉛。後詩云：日居離位翻為女，坎配蟾官卻是男。此言坎是男，離是女，猶言父之精、母之血，日之烏、月之兔，砂之汞、鉛之銀，天之玄、地之黃也。此類者，皆指龍虎初弦之氣也。顛倒主賓者，陽尊高而居左，日主。陰卑低而居右，日賓。離為火，火炎上，火與木之性俱浮，為場，故云主也。坎為水，水流下，水與金之性俱沉，為陰，故云賓也。此常道也。今也，離反為女，坎反為男，是主反為賓，而賓反為主。又道中取二弦顛倒之意為主賓，非取常道之主賓也。金鼎者，金為陰物也，鼎中有至陽之氣，是陰中有陽之象，白虎是也。玉池者，玉為陽物也，池中有至陰之氣，是陽中有陰之象，青龍是。砂中之汞，龍之弦氣也。水中銀，虎之弦氣也。修丹之士，若欲以虎留龍，必先驅虎就龍，然後二氣氤氳，兩情交合，施功煅煉，自然凝結真一之精氣也。運火者，火乃二弦之氣。旦是一晝之首，為六陽之元，故曰旦。聖人運動丹火，有神妙之功，不半時之中，立得真一之精一粒，大如黍米，現在北海之中，光透簾幃．一若深潭現出一輪之赫日也。非終旦者，明一時之中，金丹立成。此外藥法象也。
　　子野曰：我本離而反陰，彼本坎而反陽，上下反常，故稱顛倒。彼鉛而沉，沉乃降。我汞而浮，浮乃昇。以汞制鉛，彼為主，我為賓。《入藥鏡》云：鉛龍昇，汞虎降，微哉微哉。經云：口為玉池太和官。金鼎喻我，玉池喻彼。留我身中之汞，住得復玉池之銀，制之則不致飛走。銀即鉛也。火者，陰陽之氣合而內行，內行則溫而和，所以能融物之真，使其交媾。陰陽之氣不合，即非火矣。今之學者，以一息不間為行火，抑何謬哉。殊不知一息不間者，陰符也。何哉，二數屬火，一數屬水，合則為二，不合則一。其妙在乎積陰之下，一陽來復之時也。所以火必以候繼之，其理明矣。學者知其奧而運用之，則陽氣回於丹田之中，發生光華，如深潭之有日也，其功豈不神哉。
　　上陽子曰：妙之一字，夫誰肯信。異於人者，世人迷於愛慾，我卻於愛慾之中而有分別。何謂分別，聖人以離坎顛倒而用之，謂之水上火下。以乾坤顛倒用之，謂之地上於天。以夫婦顛倒而用之，謂之男下女上。浮沉者，火炎木浮而在上，為主。水降金沉而在下，為賓。此乃人之道也，此謂世間法也，此謂順五行也。今焉火木雖浮，使之就下而反為賓。金水雖沉，使之逆上而反為主。此謂之仙道也，是出世間法也，是謂水火既濟也，是謂顛倒五行也。金鼎玉池，道光所註，不出顛倒之機，而又失欲留先下之義。子野以金鼎喻我，玉池喻彼，此卻合紫陽翁之意。何哉，綠自己之精、氣、血、液者，朱裹汞也，不可令其走逸，故云欲留。如彼之華池靈液、丹井甘泉者，水中銀也，即先天一點真氣，故云先下。又欲留者，但令其住而不令其去，要取於人而不失於己。又先下者，彼到而我待之，鉛至以汞迎之，坎動而離受之。金丹之道，先要明此欲留先下四字之旨。運火非終旦者，火必得其溫和而運之。故《參同契》云：發火初溫微，亦如爻動時。純陽翁云：中宵漏永溫溫，鉛鼎光透簾幃。蓋萬物化生之初，其受陰陽之氣只霎時中。況此上仙之道，其煉先天之氣，又為迅速。故佛云如露亦如電者，謂其至精至微而功甚速，為不可久也，久則有損而有虧。若得此先天真鉛，歸於懸胎室內，豈非深潭之現紅日也。
　　虎躍龍騰風浪麤，中央正位產玄珠。
　　果生枝上終期熟，子在胞中豈有殊。
　　南北宗源翻卦象，晨昏火候合天樞。
　　須知大隱居塵市，何不深山守靜孤。
　　道光曰：此言內藥法象也。夫真一之精，造化在外，曰金丹，又曰真土。吞入腹中，即名真鉛，又名陽丹。此言虎，即金丹也。龍者，我之真氣也。風浪者，我之真氣自氣海而出，其湧如浪，其動如風。中央正位者，即丹田中金胎神室也，乃結丹凝氣之所。玄珠者，嬰兒也，又曰金液還丹。夫金丹者，先天之一氣交結而成，為母、．為君、為鉛，故謂之虎也。己之真氣，乃後天而生，為子、為臣、為汞，故謂之龍也。金丹自外來，吞入腹中，則己之真氣自下元氣海中湧起，似風浪吸然，奏之如臣之於君，如子之於母，其相與之意可知矣。龍虎交合神室之中，結成聖胎，若果之在枝叉熟，若兒之在腹必生。十月功圓，自然脫胎神化無方矣。南北者，子午也。宗源者，起苗之初也。晨昏者，晝夜之首也。子時乃為六陽之首，故為晨。午時乃為六陰之首，故為昏。晨則屯卦直事，宜進火之侯。昏則蒙卦直事，宜進水之候。一日兩卦，始於屯卦、蒙卦，終於既濟、未濟。周而復始，循環不已，故曰翻卦象。《參同》云：朔旦屯直事，至暮蒙當受。晝夜各一卦，用之依次序。既未至晦爽，終則復更始是也。一日兩卦直事，一月計六十卦。一卦六爻，并牝牡四卦，計三百八十四爻，以計一年閏餘之數。乾之初九，起於坤之初六。乾之策三十有六，爻計二百一十有六。坤之初六，起於乾之初九。坤之策二十有四，六爻計一百四十有四。總三百六十，應周天之數。日月行度，交合升降，不出卦爻之外。月行速，一月一周天。日行遲，一年一周天。天樞者，斗極也，一晝夜一周天，而一月一移也。如正月建寅，二月建卯，是也。故曰月月常加戌，時時見破軍。上士至人知日月之盈虧，明陰陽之上下，行子午之符火。日為晝，月為夜，應時加减，然後暗合天度，故曰合天樞也。至道至妙，妙在於斯。坎離升降，生產靈藥，始結黃芽也。金丹大藥，家家自有，不拘市朝。奈何見龍不識龍，見虎不識虎，逆而修之，幾何人哉。片餉之間，結成一珠，大如黍米，將來掌上看不得，吞入腹中莫語人。
　　子野曰：風浪麤者，二氣交感之景象也。交感後，風恬浪靜，採得藥歸中官，如黍米一粒，從微至著，即以成胎。溫之養之，終雖成熟。如果生枝上，子在胞中而無別也。中央正位，乃黃庭也，黃庭即下丹田。南北宗源者，南為離，是我。北為坎，是彼。取坎中之爻，復我離中，而成乾，故曰翻卦象。火見前註。候者，朝屯暮蒙之序。朝而屯，暮而蒙，則晨昏動靜，自然符合天機。
　　上陽子曰：龍者，離中之陰。虎者，坎中之陽。降我家之龍，則汞不至於逃逸。伏彼中之虎，則能得彼中之鉛華。風浪麤者，是內外火候之法象，切須慎之。在外則×臨爐之時，不懲不失。在內則丹之後，保養無虧。仙翁以一點真陽而比虎者，言虎之為物最為難制。故《易》之《履》辭曰：履虎尾，咥人凶。言履之不曰其道，則及咥人。亦如狂風巨浪之中，唯恐傾喪。則於採藥之時，牢把一念，猶內觀其心，心無其心，外觀其形，形無其形，遠觀其物，物無其物之義。卻能迎之以意，則玄珠產於丹田中矣。翻卦象者，坎居上而離居下，是為水火既濟。乾在下而坤在上，是為地天泰。兌處上而震處下，是為澤雷隨。艮居下兌居上，是為澤山咸也。天樞者，斗罡也。金丹之道，妙在天應。斗之樞在身立人之極，寂然不動，感而遂通者，此也。釋氏乃號金剛，至人體此而早求丹，此丹在人類中而有，在市廛中而求。所謂神州赤縣者，乃大藥所產之處，固非深山大澤所出，亦非名山洞府所有。何哉，山高則陽寡，澤窮則陰孤。有輩愚人，言及修行，便謂深山兀坐，窮谷獨居可也。噫，豈知達磨、馬祖之所謂哉。馬祖未修大藥而枯坐求佛，是有磨磚之譏。達磨已向長盧而入室下功，是向少林冷坐。修之與行，各有時耳。故我師云：靜坐一件，是得丹之後事也。未能大隱市崖，何必深山守靜孤乎。僕每興言及此，未嘗不為之長嘆。大槩此章道光為已得外丹，而但能內藥法象，故云：金丹自身外來，吞入腹中，則已知真氣自下元氣海中湧起，似風浪翕然而奏之等語。而子野則云風恬浪靜，又似相戾。仙師之意，各出其說者，皆欲學人慎思而明辨之，精修而熟行之。.臨爐之際，景象自現。既得真一之鉛，歸入神室，惟當守訥。猶果在枝待時而熟，子孕胞中待氣而全。時熟氣全，自然神化。
　　人人自有長生藥，自是愚迷枉擺拋。
　　甘露降時天地合，黃芽生處坎離交。
　　井蛙應謂無龍窟，籬鷃爭知有鳳巢。
　　丹熟自然金滿屋，何謂尋草學燒茅。
　　道光曰：甘露黃芽，皆金丹之異名。天地坎離，乃龍虎法象。天地之氣氤氳，甘露自降。坎離之氣交會，黃芽自生。龍虎二絃之氣交媾，金丹自結矣。此般至寶，家家自有，以其太近，故輕棄之，殊不知此乃升天之雲梯也。近世學者，多執傍門非類，孤陰寡陽，有中生有，易遇難成等法而治諸身。不知斯道簡而易成，有如井裹之蛙、籬間之鷃，莫知有鳳巢龍窟也。黍米之珠既懸，天地之念可掬，經曰：地藏發泄，金玉露形。此其證也。何尋草燒茅，終年畢歲。嗚呼老矣，是誰之愆。
　　子野曰：且道長生是何物，咦，子子孫孫，因順去逆來，永壽嘆誰知，黃芽甘露，俱是藥名，天地坎離，其實人也。天地合，坎離交，則藥生矣。凡夫愚子不知此道，甘分待終，蛙鷃不知有鳳巢龍窟也。
　　上陽子曰：只前三詩已盡還丹之妙，此章又出甘露降之旨太切也。金丹之道，人人有之，家家有之，愚者迷而不覺，中常之人偶或聞之而不信受，反為毀謗。《易》之《泰》卦曰：天地交，泰。又曰：天地交而萬物通，上下交其志同也。且一陽之氣上升，而一陰之氣下降，則降甘露。若真水潤上，而真火炎下，則結黃芽。要知甘露黃芽，即先天一炁。此氣纔至，即結成丹。然上下不交，則其志不同。天地不合，則此氣不降。陰陽非類，則黃芽不產。仙翁顯言甘露降者，使人知乎天地交泰之理。而坎離交合，則使知水火既濟之道。嗟夫，世人見聞不廣，若井蛙籬鷃，安有遠大之見也。烏足得知玄牝之門，以降甘露，而生黃芽。又烏得龍窟鳳巢為呈瑞矣。但以眼前非類，如尋草燒茅等事，大可笑也。豈不聞純陽翁云：九江張尚書，服藥失明神氣枯，不知還丹本無質翻餌金石何太愚哉。諦聽此語，可不慎歟。世人禀天地至清之氣而生，故皆可以明聖賢之道，奈何賢愚貧賤之分，又况逢盲師引入傍門乎。
　　要知產藥川源處，只在西南是本鄉。
　　鉛遇癸生須急採，金逢望遠不堪嘗。
　　送歸土釜牢封閉，次入流珠厮配當。
　　藥重一斤須二八，調停火候託陰陽。
　　道光曰：藥在西南，收居戊己。採取有時，下功有日。夫西南是坤方，白虎之地也。又坤方是一月所生之處，故曰本鄉。月是金水之精，上下兩弦金水合氣而生。是以金丹藥物生產川源之處，實出坤地。鉛見癸生者，時將丑也。金逢望遠者，月將虧也。月之圓缺，存乎口訣。時之子午，妙在心傳。周天息數微微數，玉漏寒聲刻刻符。此真人口口相傳之密旨也。柰何傍門紛紛以圭丹為鉛金，用天癸時探取，有同兒戲。葉文叔又有坤納癸之語，又可笑也。陸思成作序云：此詩傳多謬以鉛為若字，以金。為如字，甚失仙翁旨意。豈知鉛與金，即金丹也。此皆未遇真師，妄自穿鑿。陸公發其端，救魚魯之失。祕其源，恐竹帛之傳。吾儕親授玄旨，當自知之。如或未然，空玄之中，去地五丈，黍米之珠，殊不易得也。餌丹歸黃庭土釜之中，宜固濟，則胎不泄。運火飛流珠汞以配之，靈胎乃結也。烏肝八兩，兔髓半斤，兩箇八兩、合成一斤，故曰藥重一斤須二八也。火實無火，托陰陽之氣以調運之爾。
　　子野曰：藥出西南是坤位，欲尋坤位豈離人。分明說破君須記，只恐相逢認不真。癸者，藥也。迎其藥之將生，則急取之，方可用。苟遲則藥已生質，若質一生，則為後天之物，所謂見之不可用也。此時水源至清，有氣無質，一日僅有一時。《入藥鏡》云：一日十二時，意所到，皆可為正此時也。金逢望遠者，喻採藥失時，藥氣過矣，如望後之月，日虧一日，謂之不堪嘗。鎰本自明，因塵蒙而遂晦。鉛珠獨露，緣癸積而漸藏。塵去則鑑體依然，癸盡則鉛華仍見。鉛當急採，恐癸水漸漸而後生。金亦如之，借鑑塵昏而為喻。採得癸生之藥，入於丹田，則當牢固封閉，毋令滲漏，以走靈藥。次運自己之陰汞，配合為一，結成聖胎。封閉之法，《參同契》云；離氣納榮衛，坎乃不甩聰。兌合不以談，希言順洪濛之謂也。又云：汞自為流珠，而陰陽相停則聖胎結。若失於偏枯，所謂毫髮差殊不作丹也。聖胎既結，非得火候調停，豈能冀甚成也。
　　上陽子曰：《易》云：西南得朋，乃與類行。西南為坤同類之地，鉛所由產，藥在彼生。兌乃代坤抱陽成坎，兌之初癸是為真陰真陽，初動乃曰癸生天地。以七日而來復，復，子也。太陰以三日而出庚，庚，金也。人身以三日而看經，經，鉛也。癸動後而生鉛，鉛之初生名曰先天真一之氣。此氣號曰金華。言鉛言癸而不言水者，取其氣也。鉛生于癸後，陽產於鉛中。採取真鉛，借云煉丹，其功只半箇時，此合大造化也。故一月止有一日，一日止有一時。夫此一時，最不易得，以其天地合德，日月合明，生生化化之真機。逆而修之，超凡入聖，故仙翁以癸生急採為最切。送歸土釜，配以流珠，調其火侯，以成聖胎。僕今泄天地之機者，欲明仙翁切切之意。上士於此有悟，則宜勤行而勿疑。其中調停細密之旨，在人盡心而力行，深究其妙化。老子曰：微妙玄通，為上士也。
　　休煉三黃及四神，若尋眾藥便非真。
　　陰陽得類俱交感，二八相當自合親。
　　潭底日紅陰怪盡，山頭月白藥苗新。
　　時人要識真鉛汞，不是凡砂及水銀。
　　道光曰：三黃四神、金石草木，皆後天地生滓質之物，安能化有形而入於無形哉。經曰：外物不可成胎，綴花安能結子。真一之氣，生於天地之先，杳杳冥冥，不可測度。因二八相當之物，合而成親，氤氳交感之中，激而有象。同類者，無情之情，不色之色，烏肝八兩、兔髓半斤是也。
　　子野曰：金丹乃真陰真陽交姤而成，非外藥之可為也。惟類字至緊要，陰陽之合在於得類，非其類物徒爾為也。所以《參同契》云：類同者相從，事乖不成寶，燕雀不生鳳，狐兔不乳馬。二八相當者，在於得人，得人則藥物無虧耗，鼎器無滲漏之患也。藥在下丹田，為火煅煉，如日在潭，一身之中，陰氣盡為銷鑠也。月白藥苗新者，水中金初生之時。山頭月，乃喻其坎當居上之意，所以成既濟之道。《參同》云：關鍵有低昂兮，害氣遂奔走。江淮之枯竭兮，水流注於海。《鼎器歌》云：陰在上，陽下奔。神哉神哉，非真師的傳者，何敢以私意猜度而至此耶。汞是我家元有物，鉛是他家不死方。若以凡砂水銀，是猜量到底枉猜量。上陽子曰：三黃四神，如雄黃、硫黃、雌黃、黃丹、黑鉛、水銀、凡砂、凡丹、金石、草木等，皆非真，直須要真陰真陽。故仙翁以得類指示後人，亦以深切。類者，如天又以地為類，如日必以月為類，如女必以男為類，如汞必以鉛為類也。二八為一斤之數，以十五者，月之圓也。《契》則云：兩七聚輔翼人。皆直指同類之數相當者，不先不後，不多不少，不大不小，不爭不怒，不隱不瞞，不驚不疑，皆要相當，方得交合。結丹潭底者，即伯陽翁云：真人潛深淵之意。一念堅凝，祛除萬慮，則陰怪自滅。山頭者，仙翁每喻玄門為崑崙山頂也。若水清月白，即時採得新生之靈藥，非凡砂、水銀，是真鉛真汞，即是靈父聖母之氣。彼凡父凡母之氣，順故成人成物也。此聖父聖母之氣，逆故生仙生佛也。
　　紫陽真人悟真篇三註卷之一竟
　　紫陽真人悟真篇三註卷二
　　紫賢薛道光、子野陸墅、上陽子陳致虛註
　　七言律詩八首
　　陽裹陰精質不剛，獨修此物轉羸䓖。
　　勞形按引皆非道，服氣餐霞總是狂。
　　舉世謾求鉛汞伏，何時得見虎龍降。
　　勸君窮取生身處，返本還元是藥王。
　　道光曰：場裏陰精，己之真精是也。精能生氣，氣能生神，榮衛一身，莫大於此。油枯燈滅，髓竭人亡，此言精氣實一身之根本也。奈何此物屬陰，其質不剛，其性好飛，日逐前後便溺、涕、唾、汗、淚，易失難擒，不受制煉。若不得混元真一之丹以伏之，則無凝結以成變化。若或獨修此物，轉見羸䓖。按引勞形，皆非正道。餐霞煉氣，總是強徒。設若吞日月之精華，光生五內。運雙關、搖夾脊、補腦還精，以至尸解投胎、出神入定，千門萬法，不過獨修陽裏陰精之一物爾。孤陰無陽，如牝鷄自卵，欲抱成雛，不亦難乎。如鍾離翁云：涕、唾、精、津、氣、血、液，七般物色總皆陰，若將此物為丹質，怎得飛神上玉京。一身之中，非惟真精一物屬陰，五臟六腑俱陰，無陽。分心腎於坎離，以肝肺為龍虎，用神氣為子母，執津液為鉛汞，得乎。此至愚之徒，執此等以治身，而求純陽之證，深可悲哉。《參同契》曰：去冷加冰，除熱用湯，飛龜無蛇，愈見乖張。假使二女同室，顏色甚殊，令蘇秦通言，張儀結媒，發辮利舌，奮為美辭，推心調諧，合為夫婦，弊髮腐齒，終不相知。無過以女妻女，以陰煉陰。導引按摩，煉氣餐霞，皆是小術，止可辟病。一旦不行，前功俱廢。《參同契》云：陰道厭九一，濁亂弄元胞，食氣嗚腸胃，吐正吸外邪。晝夜不卧寐，朔晦未嘗休。身體自痕倦，恍惚狀若癡。皆是強為，去道遠矣。真龍真虎，二八是也。真鉛真汞，二弦之氣是也。此道至簡不繁，至近匪遠，但學者堅執後天傍門非類，以為龍虎鉛汞，是致差殊。殊不思仙翁直指二物所產川源之源，身從何有，命從何有。返此之本，還此之源，顛倒修之，即得真龍真虎自降，真鉛真汞自伏。非藥中王，其孰能與於此哉。或者以混元圭丹擬議聖道，譬如接竹點月，不亦遠乎。蓋後天有形有質者，皆非至藥也。
　　子野曰：《易》云：男女媾精，萬物化生。始我之有此身也，亦由父母精媾而生，倘有父無母，有母無父，身從何有哉。作丹之要，與生意，但有逆順之不同爾。順則生人，逆則生丹。逆順之間，天地懸隔也。
　　上陽子曰：《契》云：是非歷藏法，內視有所思。陰道厭九一，濁亂弄元胞。諸術甚眾多，千條有萬餘。彭真人云：世人不違大道之宗元，而無非傍門曲徑，此屬多般，皆為左道，乖訛天理，悖亂至真，明違黃帝之言，全失老君之旨，本期永壽，反爾傷生。鍾離翁云：生我之門，死我戶之意大哉。上賢說到，下稍無人承當。何哉，只為世人執己而修，則千條百徑，無非傍門者矣。仙翁垂憫，直言窮取生身處，豈不忒露天機。綠為世人因業識中來，卻又因業識中而去。一陽奔失，形雖男子，而身中皆陰。若執一已而修，豈能還其元而返其本哉。既不能還元返本，又將何以迴陽換骨也。是以大修行人，求先天真鉛，必從一初受氣生身之處求之，方可得先天真一之氣，以還其元而返其本也。此謂男女修行如此。女人修仙則以乳房為生氣之所，其法尤簡。是以男子修仙曰煉氣，女人修仙曰煉形。女人修煉先積氣於乳房，然後安鼎立爐，行太陰煉形之法，其道最易成道也，良有妙旨。昔宣和中，洞賓遊吴興，見一娼妓張珍奴，色華容美，性好淡素。雖落風塵，每夕沐浴更衣，炷香告天，求解脫去甚切。洞賓作一士訪之，珍奴見之風神異殊，心甚敬之。盡歡，士飄然而去。明日又至，亦如之，往往月餘，終不及亂。張珍奴曰：荷君春顧甚久，獨不留一宿罄枕席之娛，豈妾猥漏不足奉君子耶。士曰：不然。人貴心相知，何必如此哉。且汝每夜告天，實何所求。珍奴曰：失身於此，又將何為。但自念奴入是門中，妄施粉黛，以假為真。歌謳艷曲，以悲為樂。本是一團臭膿皮袋，借偽飾以惑人，每每悔嘆世之愚夫，不自尊貴，過我門者，睹我如花情，牽意惹，迷戀不拾，非但喪財，多致身殞。妾雖假容交歡，覺罪甚重，惟朝夕告天，早脫此門。士曰：汝志如何，何不學道。珍奴曰：陷于此地，何從得師。士曰：吾為汝師乎。珍奴即拜扣，士曰：再來乃可。遂去。珍奴日夜望不至，深自懊恨，因書曰：逢師許多時，不說些兒箇。安得仍前相對坐，懊恨韶光空自過，直到如今悶損我。筆未竟，士忽來，見所書續其韻：道無巧妙，與你方兄一箇。子後午前定息坐，夾脊雙關崑崙過，恁時得氣力，思量我。珍奴大喜，士乃以太陰煉形太丹法與之。珍奴自是神氣裕然，若大開悟。不知密有，所傳尤多。珍奴亦不告人。臨別作《步蟾官》云：坎離坤兌分子午，須認自家宗祖。地雷震動山頭雨，要侁濯黃芽出土。捉得金精牢閉固，辯甲庚，要生龍虎。待他問汝甚人傳，但說先生姓呂。珍奴方悟是呂先生，即佯狂丐于市，投荒地密修其訣。逾三年，尸解而去。修行一事，不問男女，若猛勇心堅，成道必矣。
　　好把真鉛著意尋，莫教容易度光陰。
　　但將地魄擒朱汞，自有天魂制水金。
　　可謂道高龍虎伏，堪言德重鬼神欽。
　　已知壽永齊天地，煩惱無由更上心。
　　道光曰：真鉛，即金丹也。地魄在外藥則白虎是也，在內藥即金丹是也。天魂在乎外藥則青龍是也，在乎內藥則己之真精是也。朱汞在外則龍之弦氣是也，在內則己之真氣是也。水金在外則虎之弦氣是也，在內則金丹是也，又謂之水中銀。此皆喻內外二事之藥也。但日已過，命則隨减。吾儕著意尋師速修，以金丹而超生死。但將白虎擒龍，自有青龍制虎。二氣相吞而產金丹，復將此丹擒自己之真氣，真氣自戀金丹而結聖胎也。外之真龍真虎既降，則內之龍虎自伏。內煉神魂鬼魄既聖，則外之神鬼自欽。非道隆德備之士，孰能與於此哉。體化純陽，壽同天地，逍遙物外，自在人間，萬念俱空，何煩惱之有也。
　　子野曰：地魄乃鉛也，天魂乃汞也。以鉛制汞，在彼我爾。
　　上陽子曰：著意尋真鉛，即純陽翁云：下手速修猶太遲，從古聖師皆欲學者。早下工入室，真鉛一物，最不易尋。貧者患無財，有財患無地，有地患無物，有物患無侣。侣者，外護也。着意尋者，先聚法財而後擇地。故仙翁曰：始之有作無人見之句者，若不得其善地，則人見之而不可用也。僕向未入室之先，不甚注意於此。及至入室之際，競競着意尋擇，方知多有難能之事，甚費苦辛。因知着意尋之句，猶不易得。況惟世人得師一訣之後，又只懡䏝時光，豈知年邁日衰，容易老死而已。地魄，即所尋之物。天魂，即我家所積之汞也。東海之龍能制西江之月魄，西江白虎能煉我家之日魂。魂魄媾精，乾坤比壽，濟人接物，德益鬼神欽。煉己虛心，道高龍虎伏。閻浮之諸塵漏盡，煩惱更無。仙家之真樂匪常，得大自在惟方便，第一之積功也。
　　黃芽白雪不難尋，達者須憑德行深。
　　四象五行全藉土，三元八卦豈離壬。
　　煉成靈質人難識，消盡群魔鬼莫侵。
　　欲向人間留祕訣，未聞一箇是知音。
　　道光曰：龍之弦氣曰白雪，虎之弦氣曰黃芽。大藥根源，實基於此。其道至簡，其事匪遙。若非豐功偉行，莫能遭遇真師，指授玄奧也。道自虛無生一氣，一氣變陰陽，曰龍曰虎。龍木生火，虎金生水。木火金水，合成四象。四象合而成大丹，大丹之成，實於土。土無定形，分位四季、四時，不得四季真土，則四序不行，造化何生焉。是以四象五行全藉土也。壬者，水也，即真一之氣，生於天地之先，變而為陽龍陰虎，合而成丹。丹，土也。龍，木也。虎，金也。謂之三性。三元不離真一之水變也。八卦者，真一之氣，一變為天，曰乾為父。二變為地，曰坤為母。乾以陽氣索坤之陰氣，一索而生長男，曰震。再索而生中男，曰坎。三索而生少男，曰艮。此乾交坤而生三陽。坤以陰氣索乾之陽氣，一索而生長女，曰巽。再索而生中女，曰離。三索而生少女，曰兌。此坤交乾而生三陰。皆不離真一之水變也，故曰：三元八卦豈離壬。非惟三元八卦不離真一之精，自開闢以來，凡有形者，莫不由此而成變化。修真之士，得真一之水者，萬事畢矣。真一之水以法化之，為真一之黍米，吞歸丹田，運火十月，爍盡群陰也。純陽真一之仙，陰魔尸鬼逃遁無門。善根種而靈骨生，靈骨生而仙可冀。靈骨之生善根之種也，不於一生二生，而千萬億無量生中，積諸善根。安得纔出頭來，飄飄然有出塵氣象。噫，走鬼行尸，一瓶一鉢，本欲登仙，神仙不易得也。胡不捫己之心，與平凡之心有以異乎。我之仙事亦有涯也，必也廣大變通，以道為己任，獨高一世，鶴立鷄群，人笑我為疏狂，我知我非凡輩，赤松黃精乃吾友，蓬萊方丈是吾家。自然遭遇至人，傳授至道，結合心友，丁寧丹成。仙翁欲向人間留祕旨奈何子期之不遇，怎生得箇我般人也。
　　子野曰：黃芽者，鉛之精。白雪者，汞之氣。欲求之者，非有德行不可。土者，戊己。壬者，真一之、水，生生物物之祖氣也。
　　上陽子曰：黃芽白雪，皆混元窈冥之中所產真一之氣。前言真鉛要著意尋，此乃言黃芽白雪不難尋者，為憑德行故也。愚徒見此二詩似相矛盾，豈知此道無德行者，終不成丹。諺曰：言清行濁休談道。若知道而未積德，即如魚之無水，燈之無油，若何而成還丹哉。四象、五行、三元、八卦多端名色，終不可無真一之壬水。我黃房公贊純陽老仙云：鼎攢乎四象五行，藥按乎三元八卦。赤鳳吐南方之髓，烏龜含北海之精。亦指此也，皆祖於純陽詩曰：鼎隨四季中央合，藥逐三元八卦行。同一意也。真仙聖師，雖慈悲引導，實在乎人行爾。此丹一成，玉帝嘉贊，天地萬靈，莫不欽仰，故號無上至真靈寶神妙九還大丹。昔元始天尊說經度人，玄座空浮，懸一寶珠大如黍米者是也。釋名大乘般若九品蓮臺，光明藏大如意妙法靈感牟尼寶珠。昔靈山會上，龍女所獻者此也。其貴重無可稱述，世人所能識哉。丹成則身聖，陽神出現，號曰真人。陰魔鬼賊化為護法神，身中青龍、白虎、朱雀、玄武、三魂、七魄、三元九官、三部八景、五臟八識皆化為神，三萬六千精光化為神兵矣。仙翁當時欲以口授祕訣與人，然一世鮮有信受奉行者，噫，拜師于韁鎖之下，杏林之後來門人也。
　　草木陰陽亦兩齊，若還缺一不芳菲。
　　初開綠葉陽先唱，次發紅花陰後隨。
　　常道即斯為日用，真源反覆有誰知。
　　報言學道諸君子，不識陰陽莫強嗤。
　　道光曰：草木未生之初，含孕至朴，及其甲坼，禀一氣以萌芽，故抽一葉以象一氣。次分兩葉，以象陰陽，次兩葉中復抽一葉，以應三才。過此以往，漸漸長茂，春生綠葉，夏長紅花，此陽氣使然。秋肅而結實，冬殺而復本，此陰氣使然。陰陽兩齊，化生不已，若其缺一，則萬物不生也。真一子云：孤陰不自產，寡陽不自成。是以天地氤氳，萬物化醇。男女媾精，萬物化生。此常道，只斯為日用也。真源反覆者，有顛倒互用之玄機，學者苟不明此，何以超生死也。
　　子野曰：金丹之道，與草木陰陽亦同。譬如草木方感陽氣，即時發生芽蘖，後必以花卉相繼而開花，謝則結實于中。猶人得此一點真陽之氣，其真陰自然混合成胎。陰陽相胥之意大率如此，這些陰陽日用之常道。但其真源反覆處，是則昧矣，此所謂百姓日用而不知也。
　　上陽子曰：天生二物曰動植也，根為植，足為動，莫不皆禀乎陰陽二氣。草木為植，乃無情之物也，亦趁陽春而生長結實也。人物為動，乃有情之形。若非陰陽二氣，則何以為生育哉。夫人為物最靈者，禀天地之正氣而生，反不知陰陽盛衰逆順之道也。僕今泄露到盡處也，蓋順則為凡父凡母，逆則為靈父聖母。凡父凡母之氣順則成人，謂之常道也。靈父聖母之氣逆則成丹，是曰真源。反覆者，男返是女，而女返是男也。不遇真師，說為何益。
　　不識玄中顛倒顛，爭知火裹好栽蓮。
　　牽將白虎歸家養，產箇明珠似月圓。
　　謾守藥爐看火候，但安神息任天然。
　　群陰消盡丹成熟，跳出凡籠壽萬年。
　　道光曰：以人事推之，男兒固不能有孕，火裹固不可栽蓮。然神仙有顛倒之妙，輒使男兒有孕，亦由火裹栽蓮。夫日為離是男，反為女。月為坎是女，反為男。此顛倒也。二物顛倒而生丹，卻將此丹點己之汞而結聖胎，即是男兄有孕，豈非顛倒顛乎。龍虎是真一之精，變為二物，分位東西，實伺出而異名也。真一之精屬汞，為青龍，在東。白虎本是真一精之子，寄體在西，其家在東。仙翁曰：金公本是東家子，送在西鄰寄體生。認得喚來歸舍養，配將姹女作親情。故此詩之意，牽將白虎歸家，以青龍結為夫婦，以產明珠。其言似月圓者，修丹之法，先取上弦西畔半輪月，得陽金八兩。次取下弦東畔半輪月，得陰水半斤。 兩箇半輪月，合氣而生丹，故得金丹一粒，似月圓也，此外藥法象也。及得此丹吞入己腹中，謂牽此白虎。歸己腹中，配以我汞，然後運陰符陽火煅煉而成金液還丹，一粒亦重一斤，此內藥法象也。似月圓者，蓋運火之卦，一卦六爻，六十四卦計三百八十四爻，象一斤三百八十四銖也。又外藥法象似月圓者，《參同契》云：上弦兌數八，下弦艮亦八。兩弦合其精，乾坤體乃成。二八應一斤，易道正不傾是也。仙翁指示月圓之意，要使學道者洞曉造化之旨也。分內外二八之數，不可一槩而論之也。火者，非世之凡火，乃元始祖氣也，亦無爐可守也。青霞子云：鼎鼎非金鼎，爐爐非玉爐。火從離下發，水向坎中符。三姓既會合，二物自然拘。固濟胎不泄，變化在須臾。高象先云：天地氤氳男女媾，四象五行隨幅奏。晝夜屯蒙法自然，何必孜孜看火侯。此自然爐火也。但安神息，調文治忒，策符漏刻，毋得分毫差忒，不半箇時，立得丹餌。然後復依進退陰符陽火，運用抽添，防危慮險。十月功圓，剝盡群陰，體化純陽，跳出凡籠，壽萬年也。此方為金液還丹，未能入妙，更須拘元九載，使氣歸神，方為九轉金液大還丹也。
　　子野曰：陰陽顛倒者，陰中有陽，陽中有陰。火裹栽蓮，火中有水，陰中有陽，殺中有生也。白虎，金精也。白喻其質，虎喻其難伏。金精元是我家之物，有生以來，走在彼處。今翻認著，用力牽歸。如月如珠，藥之象也。得藥而後溫養之法：安神定息，任其自然而已矣。非所謂守定藥爐，朝添八兩，暮換半斤是也。
　　上陽子曰：陰陽有顛倒之機，金丹有返還之術。火裹栽蓮，以坎而歸離。白虎為難制之物，為太一所含之氣，牽將歸家者，已伏其氣，明珠為丹。既已得丹，運己汞，調神息以養之。《莊子》云：真人之息以踵。廣成子云：丹竈河車休矻矻，鶴胎龜息自綿綿。以為神息也。待其陰盡陽純，以成真人，超凡入聖矣。
　　三五一都三箇字，古今明者實然稀。
　　東三南二同成五，北一西方四共之。
　　戊己身居生數五，三家相見結嬰兒。
　　嬰兒是一含真氣，十月胎圓入聖基。
　　道光曰：木數三，居東。火數二，居南。木能生火，二物同官，故二與三合而成一五也。金數四，居西。水數一，居北。金能生水，二物同官，故四與一合而成二五也。戊己本數五，是三五也。三五合而為一，故曰三五一也。自古迄今，能合三五一而成丹者實稀也。一者，丹即彼之真一之氣，乃先天地之母也。我之真一之氣，乃天地之子也。以母氣伏子氣，如描捕鼠而不走失也。子母之氣相戀於胞胎之中，以結嬰兒也。所謂太一含真氣者，含真一氣也。如人懷胎，十月滿足，自然降生聖胎。功圓自然神聖故，曰十月胎圓入聖基也。
　　子野曰：三五一者，金、木、水、火、土五行之數。一者，太極也。五行不合則各其性，合則復為一太極。人能以五行合而為一，則復於混沌，嬰兒有兆矣。所謂三家相見之義，其妙如此。十月數周，時至氣化，自然符合先聖之機也。
　　上陽子曰：天三生木，地二生火。火數二，木數三，三與二同性，統為一五。木象於東，法象為青龍。龍之氣為汞火，居於南，法象為朱雀。木生火，是木為體，火為所生之氣，是故木火為一家。然皆陽中之孤陰，所以異名曰玄、曰無、曰妙者，其有木有火而無金水戊土也。天一生水，地四生金。金數四，水數一，一與四同情結為一五。金居西，法象為虎。虎之氣為鉛水，居于北，法象為玄武。金生水是金為體，水乃金所生之氣，故金水為一家。然皆陰中之寡陽，所以異名曰牝、曰有、曰徼者，以其有金有水而無木火己土也。天五己土，地十戊土。戊土居坎，己土居離。戊己分則二土之數十，戊己合則二土成圭而數五。土居中央，是為一五。總而言三五。震木離火同性，為一家。龍為震戶，汞產於中。兌金坎水同情，為一家。虎為兌門，鉛生於內。離己坎戊同根，為一家。朱雀玄武相合而生物。是云三家。龍與朱雀意主生人，虎與玄武意主殺人，此世間法。若欲出世間法，則必顛倒制之。功歸戊己二土也何哉，金本戀木慈仁，而內懷從事之情，無由自合。木雖愛金順義，而內懷曲直之性，豈得自媒。欲使媒合，功在二土，以通其好。且戊土生金，則欲金氣發旺而相胥。己為木尅，則先煉己珍重以求丹。若不煉己待時，則不能常應常靜。煉己既熟，卻與戊合，戊己一合，則金木會。金木會，則龍虎交。龍虎交，則三五合一。三五合一，則三家相見。三家相見，則鉛汞結。鉛汞結，則嬰兒成。無非此之一氣。佛祖云：乾坤之內，宇宙之間，中有一室，祕在形山。此即是太一含真氣之妙。是以五行分而名真道，五行合而生一氣，一氣結而為嬰兒，嬰兒出而成真人矣。
　　不識真鉛正祖宗，萬般作用枉施功。
　　休妻謾遣陰陽隔，絕粒從教腸胃空。
　　草木金銀皆滓質，雲霞日且屬朦朧。
　　更饒吐納并存想，總與金丹事不同。
　　道光曰：真鉛之要，二八為宗，餘皆非道，枉施功耳。《破迷歌》云：休妻不是道，陰陽失宗位。休糧不是道，死去作餓鬼。王真人曰：學人剛強辭妻妾，不念無為無不為。蓋道體法自然，一切妄作，烏可與金丹同日語哉。
　　子野曰：休妻絕粒，干甚麼事。草木金銀，有質之物。雲霞曰月，外邪客氣。吐納存想，皆出妄為。俱非真鉛制真汞之義，去金丹之道遠矣。上陽子曰：真鉛乃靈父聖母之氣，若非此氣，將何入室而施功。夫人生天地間，禀凡父之精、凡母之血而有其身。故修仙做佛之道，不外乎此。而所異者，須要靈父聖母，方為真鉛。何謂靈，常應常靜之謂靈，逆施造化之謂靈。何謂聖，太極初分之謂聖，虎不傷人之謂聖。有此靈聖，方知真鉛之祖宗也。人之一身，止有許多精氣，泄漏至盡，身何能存。若寶愛之，則身健而命延壽永。又得真鉛而煉之，豈不仙乎。世人若無好師訣破真鉛一物，雖行盡三千六百許多傍門，空自有損，若望其成功，奚得哉。
　　萬卷仙經語總同，金丹只此是根宗。
　　依他坤位生成體，種向乾家交感宮。
　　莫怪天機都漏泄，卻綠學者自迷蒙。
　　若人了得詩中意，立見三清太上翁。
　　道光曰：萬巷丹經，至當歸一，皆依坤母生成之理，逆而修之，種在乾家交感之官。仙翁於此泄盡天機，學者酷自迷蒙，不肯近取諸身，以明至道，煉一黍米而賓于天也。
　　子野曰：他為坤位，我是乾家，藉彼坤中生物之氣，自種靈根於家園之下，以成聖胎耳。
　　上陽子曰：金丹之妙，不出鉛汞二物為根宗也。世人為不知金丹之有根宗，則不知內外二丹之妙。夫安爐立鼎，外也。乾家坤位，外也。離己坎戊，外也。金精木液，內也。紅鉛黑汞，內也。先天一氣，內也。唯此先天一氣，雖曰在內，而從外來。故仙師有依他種而之密旨。《參同契》云：丹砂木精，得金乃并。又云：太陽流珠，常欲去人。卒得金華，轉而相因。無非是此鉛金一物，但依世間男女生成之法而逆種於乾官。故真一子云：更為男女，近作夫妻者，此也。真仙聖師慈悲，開諭接引，當來用心至博，然不免泄盡天機。學者奚可懷愚蒙之淺見，超執迷之妄想，多生謗毀，惑亂仙經。豈知一失人身，萬劫莫贖，切宜三思，諦觀諦受。咦，世人若不迷蒙，箇箇可辦此事。伏惟此書，在在處處，有百萬神兵擁護，豈可忽之。一切學仙道伴，因緣遭逢，得遇此書，時加敬仰，信受奉行，勿生驚疑，勤而行之，立躋天仙之位也。
　　紫陽真人悟真篇三註卷之二竟
　　紫陽真人悟真篇三註卷之三
　　紫賢薛道光、子野陸墅、上陽子陳致虛註
　　七言絕句三十二首
　　先把乾坤為鼎器，次搏烏兔藥來烹。
　　既軀二物歸黃道，爭得金丹不解生。
　　道光曰：經云：日月本是乾坤精，聖人以乾坤喻鼎器，日月喻藥物。乾坤即真龍真虎，日月即龍虎之弦氣也。聖人假名托象立喻，其要妙在真一之精歸於黃道也。
　　子野曰：我為乾鼎，彼為坤器。乾坤覆合，則驅二氣會於中官。那以進火養符，毫髮無差，金丹烏得不生焉。
　　上陽子曰：鼎器者何也，靈父聖母也，乾男坤女也。藥物者何也，靈父聖母之氣，乾男坤女之精。驅此二家之物，歸鍊於神室中，以成靈丹。黃房公日手握乾坤，口吞日月者是也。
　　安爐立鼎法乾坤，煅煉精華制魄魂。
　　聚散氤氳為變化，敢將玄妙等閑論。
　　道光曰：積諸陽氣為天，上不潤下。積諸陰氣為地，下不炎上。此天地不交也，不交焉能造化生萬物哉。蓋天雖至陽，而中有一陰之氣，故能降地。地雖至陰，而中有一陽之氣，故能升天。二氣氤氳，萬物化醇。金丹之道，安爐立鼎，煅鍊精華，以制魂魄，莫不取法於天地，以類交結而成造化。始自無中生有，復自有中生無。無形而能變化，是名變化無窮。此乃天機也。
　　子野曰：安爐立鼎，法效天地。地天則泰，天地則否。至於氤氳變化之妙，其旨微矣。
　　上陽子曰：爐鼎是彼我，乾坤即男女。靈父聖母所媾之氣曰精華，又曰華池神水。以此變鍊於凡父母軀殼之中以成丹，皆做天地之造耳。
　　休泥丹竈費工夫，煉藥須尋偃月爐。
　　自有天然真火候，不須柴炭及吹噓。
　　道光曰：偃月爐之形仰開如偃月樣，陰海是也，元始祖氣存焉，何用柴炭吹噓之有。
　　子野曰：葉文叔指兩腎為偃月爐，是不知也謬註，于世誤人甚矣。
　　上陽子曰：純陽翁云：曲江上見月華瑩冷，此即偃月爐也。佛祖之西江，皆此一竅而矣。
　　偃月爐中玉蕋生，朱砂鼎內水銀平。
　　只因火力調和後，種得黃芽漸長成。
　　道光曰：偃月爐，陰爐也。中有玉蕊之陽氣，即虎初弦之氣。硃砂鼎，陽鼎也。中有水銀之陰氣，即龍初弦之氣。金丹以此二弦之氣，調停和合之功，種得一粒黃芽，結成黍米之珠也。
　　上陽子曰：偃月爐中玉蕊，即陰中之陽，坎中之物也。朱砂鼎內水銀，即陽中之陰，離中之火也。陰陽二氣相生黃芽，方結丹成。
　　嚥津納氣是人行，有藥方能造化生。
　　鼎內若無真種子，猶將水火煮空鐺。
　　道光曰：嚥津納氣，世人多行之，殊不知皆後天地生至陰之物，非先天之氣。夫先天真一之氣，混於恍惚杳冥之間，難求難見，聖人以法火之變鍊成丹，此氣是名真種子。經曰：伏氣不服氣，服氣須伏氣。服氣不長生，長生須伏氣。
　　子野曰：真種子，即真鉛也。《契》云：植禾當以黍，覆鷄用其卯。
　　上陽子曰：物無陰陽，安能生產。人無真種，豈有妊孕。嚥津納氣，一己之陰。孤陰不產，獨陽不生。陰陽若真，方得真種。咦，妙矣哉。
　　調和鉛汞要成丹，大小無傷兩國全。
　　若問真鉛是何物，蟾光終日照西川。
　　道光曰：驅龍則汞火飛揚，駕虎則鉛光閃爍。氤氳造化，一粒先天之氣結成丹。龍大虎小，陽尊陰卑之義何傷之有。蟾光者，金水之精。聖人以八月十五夜，合金木之氣，結真一之精。故云：蟾光終日照西川。
　　子野曰：求鉛伏汞之法，要在調和，使無太過不及之患，大過則恐傷彼，不及恐不結丹。大小者，言陰陽也，
　　《易》曰：大往小來。蟾光照西川，水中有金也。
　　上陽子曰：乾之長男曰震，言大也，主產汞。坤之少女曰兌，言小也，主產鉛。震兌調和，何傷之有。兩國全者，彼既無虧，我亦濟事。真鉛生於兌，兌位乎西也。
　　未鍊還丹莫入山，山中內外盡非鉛。
　　此般至寶家家有，自是愚人識不全。
　　道光曰：龍不在東溟，虎不在西川。家家自有，逆而修之，還丹可冀。
　　子野曰：已失而後得者，謂之還。已去而後來者，謂之返。作丹之要，非鉛不可。此鉛家家有之，惜人不識之也。
　　上陽子曰：世人但見一段奇山秀水，則眾皆言此地好修行，古今多少人誤了也。豈知大川幽谷所有者，木石麋庇而已，是皆非類，不可煅鍊大還丹也。若鍊還丹，必求同類。若求同類，大隱市塵。仙翁前詩已云何必深山守靜孤之句，至此在題，此意可謂深切。此般真鉛家家有之，人人有之，只為夢生醉死之場，依稀過了。不遇真師，誰人識得。
　　竹破須將竹補宜，覆鷄當用卵為之。
　　萬般非類徒勞力，爭得真鉛合聖機。
　　道光曰：竹器破矣，用金木之類補之可乎。若欲器完，必竹補之。鷄將覆矣，以土水之類抱之可乎。若欲翼生，必以卵覆之。陶真人曰：竹破須竹續，木破須木補。屋漏以瓦蓋，人衰以類立。若修天仙，必求伺類，方合聖機。
　　子野曰：紫陽真人說到這里，可謂步步向前。
　　上陽子曰：從來神袖不肯分明說，說得分明笑殺人。崔公《入藥鏡》也只三字義。
　　用鉛不得用凡鉛，用了真鉛也棄捐。
　　此是用鉛真妙訣，用鉛不用是誠言。
　　道光曰：凡鉛者，即後天生滓之物。真鉛者，即真一之氣。人之精氣日逐飛散，無由凝聚以結聖胎。聖人鍊真鉛，取而伏之，凝結成砂，日逐運火，漸漸添汞，汞氣漸多，鉛氣漸散，添汞减鉛，真妙如此。十月火足，六百卦終，鉛氣飛浮，只留得一味乾水銀。鉛盡汞乾，化為金液大丹，體變純陽，與天齊壽。學者問道至此則知師恩難報，當盟心於天日之下，誓當成道，以答師恩。若負師恩，如負天日也。
　　子野曰：用鉛之法，如捕魚兔之筌蹄，魚兔賴荃蹄而得之，既得則筌蹄無用矣。亦如鉛池煎銀，銀出不甩鉛矣。知此義者，則知用鉛矣。
　　上陽子曰：《老子》經云：天地無全功，聖人無全能，萬物無全用。深明斯旨，則知用了真鉛即棄之義。
　　虛心實腹義俱深，只為虛心要識心。
　　不若鍊鉛先實腹，且教守取滿堂金。
　　道光曰：守精以實腹，腹實則金玉滿堂。抱一以虛心，心空則一塵不立。方其虛也，則鍊鉛以制之。及其實也，則抱一以守之。形神俱妙，與道合真。修丹之士若鍊鉛金，毋搖汝精，精少則還丹不成。
　　子野曰：心虛則念凈，一塵不立。腹實則丹成，四大牢固。念凈丹成，形神俱妙。
　　上陽子曰：非鍊己功勤，則欲心虛而不能非全精絕慾。鍊鉛功熟，則欲腹實而不能全神。虛心常應，實腹常靜，常應常靜，常清靜矣。今人以精氣斯喪殆盡，為不識心。仙翁教守取滿堂金玉，方為返本還元也。
　　夢謁西華到九天，真人授我指玄篇。
　　其中簡易無多語，只是教人鍊汞鉛。
　　道光曰：我如來云：惟比一事實。餘二即皆非金丹之道，除汞鉛之外，別無妙法。
　　子野曰：高象先日夕思真，不覺魂升玉京，上帝遂命西華太乙夫人指示金丹訣，其篇有曰：乾坤，陰陽之門戶。乾道男，坤道女。時人不識真陰陽，茫茫天地尋龍虎。又云：叔通從事，魏伯陽相將，笑入無何鄉。維《連山》作《參同契》，留為萬古丹經王。真人言甚多，只是鍊鉛制汞耳。
　　上陽子曰：志於道者，神仙中人也。雖一寢一息之問，未嘗暫忘，故夢寐中常與真仙上聖往來。何也，天無私親，輔於有德。
　　道自虛無生一氣，便從一氣產陰陽。
　　陰陽再合生三體，三體重生萬物昌。
　　道光曰：道本虛而乃有形之氣，氣本實而乃無形之形。有無相制，則一生焉。夫一生二，二生三，三生萬物。萬物莫不負陰而抱陽，沖氣以為和。方其未形，沖和之氣不可見也。及空既形，清氣為陽，濁氣為陰。二氣氤氳，兩情交媾，曰天、曰地、曰人，三物生焉。《易》曰：天地氤氳，萬物化醇。男女媾精，萬物化生。是以聖人探斯之嘖而知源，窮斯之神而知化，故能返本還源，顛倒陶鎔，逆施造化。賊天地之母氣以為丹，盗陰陽之精氣以為火。鍊形返歸於一氣，鍊氣復入於虛無，故得身與道合，微妙圓通，變化無窮，隱顯莫測，號曰真人。
　　子野曰：一生二，二生三，三生萬物，即聖胎之真身，雖千百億，化而無窮。故《金丹四百字》云：一載生箇兒，箇箇會騎鶴。泥丸翁云：一載胎生一箇兒，子生孫兮孫又枝。皆發明三生萬物之義。
　　上陽子曰：道生一氣，一氣生形，形中又含始氣，是為先天真一之氣也。此先天氣順則為人，逆則為丹。逆則男子懷胎，順則女人有孕。此重生專謂修行，丹成陽神出胎，再造陰陽，復為已上章云，三體重生也。
　　坎電烹轟金水方，火發崑崙陰與陽。
　　二物若還和合了，自然丹熟遍身香。
　　道光曰：坎電者，虎之弦氣。虎以陰中之火照爍乾龍，龍即發崑崙之火應之。二物之火相并和合，真一之精自然凝結，即時採餌，百骸俱理，香且美矣。
　　子野曰：坎電者，水火也。金水為坤方，水火交擊于坤方，採丹歸己，自然一道真一氣直透頂門，與身中陰氣混合，遍體生香。香生乃丹熟之驗。
　　上陽子曰；坎電者，乃彼鉛氣發旺
　　之時，我即乘其時至，發崑崙之火應之。所謂一月止有一日，一日止有一時者，此也。香透丹田，一身調暢，目明體健，得丹之效也。
　　離坎若還無戊己，雖含四象不成丹。
　　只緣彼此懷真土，遂使金丹有返還。
　　道光曰：《契》云：坎戊月精，離己日光。離己象龍之弦氣，坎戊象虎之弦氣。戊己真土，分居二位。龍虎若無二土之氣，安能合併而使四象會于中央以成丹哉。
　　子野曰：乾坤坎離，四象雖具，若非戊己配合，則欲返者不得返，還者不得還。
　　上陽子曰：四象即乾坤日月。乾坤乃坎離之體，日月乃坎離之象，戊己乃坎離之門。妙在彼此懷真土，何用意太切。若非兩家各以彼此二土合之，則一氣何由而往來，金丹何由而還返也。《老子》云玄牝之門，是為天地根者，即彼此二土也。
　　日居離位翻為女，坎配蟾宮卻是男。
　　不會箇中顛倒意，休將管見事高談。
　　道光曰：日中烏屬陰，故為離女。月中兔屬陽，故為坎男。談不到此，以管窺天。
　　子野曰：離坎類倒，見律詩註。
　　上陽子曰：離外陽而內陰，是有外無內。坎外雌而內雄，是有內而無外。皆不得純陽。以坎配離，是云顛倒。今時學人不肯苦志求師，唯記前人幾件公案，入廣眾中哺哺不住，恃其機鋒敏捷，以逞乾慧。不思訛了舌頭，把做何用。饒他懸河之辯，反為入道之魔，愈見學識卑污，又安能具大方之眼，而拜師于韁鎖之下哉。太上曰：知者不言，言者不知。我太虛李真人得丹之後，聞寺講經，潛眾聽之，出而嘆曰：他們說得是行不得，我們行得說不得。仙翁憐惻此徒利。誤身，故云：休將管見事空談也。
　　取將坎位中心實，點化離宮腹裹陰。
　　從此變成乾健體，潛藏飛躍盡由心。
　　道光曰：離外陽而內陰，坎外陰而內陽。以內陽點內陰，即成純乾。金丹在外來，是至陽之氣，號曰丹，而結在北海之中。以法取來，點己陰汞，化為純陽。然後運水火抽添，總由我也。
　　子野曰：坎中之陽，乾也。乾動而陷於坤，以成坎，乾卻為離。修鍊之法，當於坎中取其一陽，歸還於離，而復純陽，則修丹之法，能事畢矣。
　　上陽子曰：漆園莊老仙云：鴻濛雲將謀報渾沌之德，日鑿一竅，七日而渾沌死。一世之人，假父母一點真陰真陽而有此身，渾渾全全，無一虧欠。及乎二八之年，方得養就純陽之體。已而鴻濛雲將者皆至，六賊日藏於外，七情夜殘於內，豈知純陽交陰，則虧全體而成離。純陰負陽，則奪一氣而成坎。一切常人，殆盡而已。大修行人，取坎還離，是為金丹之道也。
　　震龍汞自出離鄉，兌虎鉛生在坎方。
　　二物總成兄產母，五行全要入中央。
　　道光曰：汞為震龍，屬木。木生火，木為火母，火為木子，此常道之順五行。如朱砂屬火為離，汞自砂中生，卻是火反生木，故曰兒產母也。鉛為兌屬金，金生水，金為水母，水為金子，此常道之順五行。如黑鉛屬水為坎，鉛自鉛中生，卻是水反生金，故曰兄產母也。太白真人曰：五行顛倒術，龍從火裹出。五行不須行，虎向水中生。二物互相生產，而成四象。會中官，合五行，而結丹也。
　　子野曰：大槩明兒產母之道。
　　上陽子曰：震為乾之長男，遵父之志而行道。兌為坤之少女，代母之位而行道。震兌合而虎龍降，離坎交而鉛汞產餌丹歸于中央神室也。
　　月纔天霽半輪明，早有龍吟虎嘯聲。
　　便好用工修二八，一時辰內管丹成。
　　道光曰：仙翁所以指示月半輪者，但發明二八兩半輪之數，取喻於龍虎。此道妙用卻在一時辰中，分作六候，只於兩候中金丹立成。尚餘四候，別有妙用。此皆天機，難書竹帛，口傳心授是也。愚者不得真師，卻言藥成於一時，非止用一時辰者。蓋匹夫茫然不知所歸，私意揣度，亦何謬甚。若云非止用一時辰，是將欲以日辰矣，為至簡至易之妙也。此道非人間世上可得聞也，要須大德大善，方許參求。饉按《大丹火記》曰：聖人下工之際，造鉛之初，盗混元一周天之氣，奪三千零七十三萬年正數，聚於乾坤之鼎，會於生殺之合。天地之數奪盡，日月之數奪盡，龍虎之數奪盡，陰陽五行之數奪盡，生成之數奪盡，擒在一時辰中，製造聖丹一粒，大如黍米，其重一斤，至靈至聖，至尊至貴，為天地之元精，作一身之主宰，可謂賊天地，盗陰陽，宇宙在乎手，萬化生乎身。得成至真仙子，賓于上帝。則一時丹成，即其驗也。
　　子野曰：藥生之時，如月出庚，而至丁乃上弦金半斤之氣侯，斯時陰陽相逢，易於交媾。至於十五，三陽圓。至東方甲，則月已一輪升天，乾金二八之氣候。學者知其時而修鍊，則此一時之中，金丹可成。
　　上陽子曰：月纔天際，月初受日之微陽，虎嘯癸生，虎旺，先天之始氣，時來勿失，爐損難全。紫陽老仙說到這裹，一步緊一步，唯恐後人之不仙也。愚夫濁子，終日談道，以盲引盲，既不知龍吟虎嘯為何物，又不知用工在一時，懵無所知，卻謗老仙之語三峰採戰之術，可憐此徒只管罪深與夫。且道這一時是甚麼時，咦，莫向天邊尋子午，早從身上數坤申。
　　華嶽山頭雄虎嘯，扶桑海底牝龍吟。
　　黃婆自解相媒合，遣作夫婦共一心。
　　道光曰：華嶽乃西山月出之地，以象虎。雄虎乃虎初弦之氣，陰中之陽，故云雄虎。扶桑乃日出之所，以象龍。牝龍乃龍初弦之氣，陽中之陰，故云牝龍。二物間隔東西，黃婆能使之交合，結為夫妻，以產黃芽。
　　子野曰：坎上離下，調以中和之意，則虎龍相愛如夫婦。黃者，中也。婆者，女之終稱，故無妒忌，而能媒合。黃婆之義，中和盡焉。
　　上陽子曰：山頭雄虎危而難伏，海底牝龍險而難降，非有大力量、大勇猛之士，安能駕馭哉。即如金丹是一箇至陽之氣，居於恍惚不測之內，危而難得，險而難收，自非積德重厚，鍊己純熟，安能施功而得之哉。且道如之何得他共一心，咦，若求天上寶，須用世間財。
　　西山白虎性猖狂，東海青龍不可當。
　　兩手捉來令死鬥，化成一塊紫金霜。
　　道光曰：海蟾云：左手捉住青龍頭，右手扯住白虎尾，一時將來入口吞，思量此物甚甘美。此言外象。愚者未聞至道，將兩手捉兩獸，又非也。
　　子野曰：西山白虎，坎中金精。東海青龍，離中木性。二物獰惡猖狂，不易擒捉。若得法制之，則彼此和合而化成丹。這箇死字極有深理，診云：欲求生冨貴，須下死工夫。
　　上陽子曰：虎有傷人之理，要思所以伏之。龍有奔逸之患，要思所以降之。且道云何降伏，云何死鬥，咄，耳口目三寶閉塞勿發通，真人潛深淵，浮游守規中。
　　赤龍黑虎各西東，四象交加戊己中。
　　復姤自玆能運用，金丹誰道不成功。
　　道光曰：赤龍黑虎交於戊己，產丹一粒，歸納中官。進陽火於復卦，退陰水於姤爻，運用抽添，金丹成矣。
　　子野曰：龍西虎東，所以間隔，欲使相逢，須憑戊己。既得交媾，產成紫金之丹，養火於復姤之功矣。
　　上陽子曰：我趙老師因見一人，盡日談道，每謂曾遇高人發明，師即前拜而問曰：道不敢問，且道龍虎為何物。人曰：龍虎在汝身。師曰：作何狀。人曰：肝肺是也。師曰：汝當入拔舌地獄受報去矣，更不向世間誤賺人。今紫陽翁指示龍虎二物忒殺切了，夫我之物為龍，彼之物為虎，有彼我之分，是云各東西。龍之頭為己，虎之門為戊。龍虎因之而交會，復姤由玆而運用，金丹得之而功成。咦，知之非難，行之惟難。
　　先且觀天明五賊，次須察地以安民。
　　民安國冨方求戰，戰罷方能見聖人。
　　道光曰：天有五賊，見之者昌。人能見此而逆修之，則宇宙在乎手，萬化生乎身。察地之理，先須安民，民為邦本，本固邦寧。聖人以身為國，以精為民，以火為臣，以丹為主。吾儕以心觀天，擒五賊而逆修之，盗陰陽而運化之時，真一之精可奪，而乾己之陰汞，精固氣全，求戰必勝而見聖人矣。
　　子野曰：天者，心也。五賊者，心中具五行之性，五行各具一性，則至相戕賊之，元氣皆為賊矣。金主怒，木主喜，水主凉，火主炎，土主靜，此五行之性。能見此賊者，則心無雜念，體若太虛。地者，一身之謂。身中精氣神，人民也。精全氣壯，謂之民安。四大康健，為之國冨。國冨而戰，為克捷矣。倘此心妄想不降，此身之根本不固，盗賊蜂起，精耗氣散，以此而戰，則必殞身而已，何可得見聖人乎。此章正是修心鍊己築基事業。
　　上陽子曰：金丹之道，先須鍊己，使神全氣盛，七情不動，五賊不亂，六根凈盡，精難搖動，此謂賊不打貧家。丹道之言五賊，即眼、耳、鼻、舌、意為天之五賊，色、聲、香、味、觸為世之五賊，愛、慾、貪、真、癡為內之五賊。天之五賊不謹於內，則內之五賊蜂起。世之五賊不除于外，則天之五賊豺生。是以眼見色，則愛起而賊精。耳聽聲，則慾起而搖精。鼻聞香，則貪起而耗精。口嘗味，則嗔起而走精。身、意遇觸，則癡起而損精。五者，日夜戕賊于身，其精能有幾何。精一去則神氣隨之喪矣。修行之人，以身為國，以精氣為民。精不動搖謂之民安，神氣充裕謂之國冨。以求丹為戰敵，以先天一氣為聖人。鍊己者，去五賊之害，而先守精養氣，然後可以戰勝而得先天真一之氣。仙師以戰為喻者，使人恐懼修省。愚者不明鍊己去賊之害，觀此求戰、用將、輕敵等語，指為三峰採戰之說，至于結不可解。咦，愚者愚，賢者賢。
　　用將須分左右軍，饒他為主我為賓。
　　勸君臨陣休輕敵，恐喪吾家無價珍。
　　道光曰：將者，火也。左為文火，右為武火。饒他為主者，主為陽雄而好爭，賓為陰雌而好靜。我為賓者，是守雌而不雄，持靜而不爭，慮險防危驚畏之意，兵法曰以逸待勞，以靜制動是也。道之用在火，火之用在人。先定刻漏，以分子午。次接陰陽，以為化基。搬六十四卦之陰符，鼓二十四氣之陽火。天關在手，地軸由心。迴七十二候之要津，攢歸鼎內。奪三百六十之正氣，輻奏胎中。運用有方，抽添有序。動則防危慮險，靡敢分毫差忒。外接陰陽之符，內生真一之體。苟或運心不謹，節候差殊，致使姹女逃亡，靈胎不結，還丹無價之寶失矣。亦如臨陣不守雌而輕敵也。
　　子野曰：以軍將為喻者，蓋兵者，乃凶器，善用之，可全性命。若輕戰易敵，必政敗亡。採藥之際，當以彼我分左右軍伍，我為左軍，彼為右軍，動容周旋，端謹誠肅，無令一毫犯其嚴令，庶可保全無失喪也。
　　上陽子曰：左為我，右為彼。饒他為主我為賓者，彼居上而我在下，彼欲動而我欲靜也。仙師言求丹乃以軍敵為喻者，蓋霎時間稍有不謹，即所敗矣，可輕易乎。金丹九還，唯只半箇時中，造化爭馳，虎龍交戰。奪天地主宰之造化，奪太極未分之造化，奪乾坤交媾之造化，奪陰陽不測之造化，奪水火既濟之造化，奪五行戰剋之造化，奪萬物生成之造化，聚於頃刻，而求一點先天真氣，以鍊成丹，其可不謹懼哉。故此章專喻外丹法象。若得外丹，神仙之能事已畢，是戒臨陣休輕敵也。修行之士，做得這一著出來，方云難事。還丹只此實為最難，故如來云：世尊說此難事，是為甚難也。若稍輕敵，七情六賊有一不防，則吾家至輝至精之寶喪矣，安可輕敵乎。
　　火生於木本藏鋒，不會鑽研莫強攻。
　　禍發祇因斯害己，要須制伏覓金公。
　　道光曰：火生於木，禍發必剋。精生于身，動之必漬。不會鑽研，禍斯害己。呂真人曰：火發七戶密牢關，莫教燒破河車路。此要制伏覓金公也。
　　子野曰：木中有火，乃本來已抱此殺氣矣。倘其一發，則木必焚。蓋此生殺之機，隔一線地。百姓昧此，皆流於淫蕩邪僻之歸己。聖人察其火之將發，以水制之，則火不能為害也。
　　上陽子曰：木喻此身，此身日夜長大，而精氣復至乎我之身矣。至于年壯，我之精氣且盛，而愛慾之禍至矣，不可得而制伏。若欲制伏，必得先天真鉛方可。然不得真師指示真鉛端的、次第，切莫強為也。
　　金公本是東家子，送在西鄰寄體生。
　　認得唤來歸舍養，配將姹女作親情。
　　道光曰：金丹作用法象，有陽中之陰復陽而又陰者，有陰中之陽復陰而又陽者。又有內藥陰陽，外藥陰陽。內三性，外三性。內五行四象，外五行四象。又有內外陰陽互用。法象反反覆覆，不可名狀。吾儕親承玄旨，不可蹉跎。
　　子野曰：此章與前取將坎位中心實義同。
　　上陽子曰：震是東家西是兌，若求兌位莫離壬。如此方是認歸，且不可作容易唤來。既能唤來，最緊關是歸舍一節。噫，件件是難底勾當，奚敢妄為，又安敢妄說。世有一等地獄種子，開口便云說禪說道，賺到老死猶不知悔，又豈能解圓悟禪師之語哉。圓悟云：腳根不廓爾，無禪之禪，謂之真禪，似兔懷胎。頂門上五耀，無道之道，謂之真道，蚌含明月。此豈不是認得唤來歸舍之妙乎。
　　姹女遊行自有方，前行須短後須長。
　　歸來卻入黃婆舍，嫁箇金翁作老郎。
　　道光曰：姹女，汞也。遊行有方，是外藥作用。鍊丹之初，運汞火不半箇時，即得真精餌之，此為前行須短。服丹之後，運己汞火，卻有十月之功，此為後須長。黃婆為內象，即土釜。金你即真鉛，老郎即純陽也。
　　子野曰：姹女，己之陰汞。前順去，後逆歸。順去則片餉之間陷溺於彼，逆歸則自下即上周流一身，落中官為鉛合而結聖胎。
　　上陽子曰：姹女是己之精。遊行有方者，精有所行之熟路，常人精每虧少，但凡交感，激撓一身之骨豚，攪動一身之精髓。情慾方動，心君亦淫，三尸搬於上，七魄摧於下，方得精自兩經而上，由五臟升泥丸，與髓同下，自夾脊雙關至外腎交媾，此為五濁世間法，此謂遊行自有方，此謂常道之順也。金丹則不然，行顛倒之法，持逆修之道。大修行人鍊己純熟，身心不動，魂魄受制，情慾不干，精氣滿盈。如驟冨之家，何處不有金玉。待彼一陽初動之時，先天真鉛將至，則我一身之精氣不動，只於內腎之下就近便處，運一點真鉛以迎之，此謂前行短也。真鉛既渡鵲橋之家與混合，卻隨真鉛升轆轤三車，由雙關夾脊上入泥丸，遍九官，注雙目，降金橋，下重樓，入絳官冶鍊。此為遊行自有方，此謂後須長也。然後還歸黃庭神室，交結成丹，此謂歸來卻入黃婆舍，而嫁金翁也，此為顛倒五行而逆修也。及溫養十月，以成真人，與天齊壽，是謂老郎。仙師說得次第明白如此，諸家所註皆略而不詳者，莫敢泄漏故也。僕願天下人、願後世萬萬人，皆以此而成仙作佛，僕亦甘受漏泄之咎。真仙聖師在上，天地神明鑒之。
　　縱識朱砂與黑鉛，不知火候也如閑。
　　大都全藉修持力，毫髮差殊不作丹。
　　道光曰：金丹造化，毫髮差殊，失之千里。聖人傳藥不傳火，從來火候少人知。
　　子野曰：雖識得真鉛真汞，不知火候，聖胎不結。何哉，蓋火性暖而能融物之真，使其交媾。若無火，則鉛自鉛，汞自汞，各不交矣。
　　上陽子曰：鼎器藥物，仙師詩中發泄到盡，唯火候不留於文者，蓋必要師傳。若不得師口傳，雖知藥物，丹亦無成。且火侯次第自有數節，豈愚人妄猜者所能知。
　　契論丹經講至真，不將火候著於文。
　　要知口訣玄通處，須共神仙子細論。
　　道光曰：《火記》六百篇，篇篇相似，與天合度。天之所祕，聖莫傳之。獲遇真師，子細究竟。
　　子野曰：火侯丹中要，非師勿妄猜。
　　上陽子曰：外火侯有內火候。古仙上聖，丹經萬卷，不指火候者，莫敢泄天寶也。僕今指出內外火侯，願後來學人，箇箇成仙也。伯陽翁云：三日月出庚。外火候也。崔公曰：天應星，地應潮。外火侯也。純陽翁曰：正一陽初動，中宵漏永，溫溫鉛鼎，光透簾幃。外火候也。這般題出，大似分明。廣成子曰：丹竈河車休矻矻，鶴胎龜息自綿綿。內火候也。仙師詩曰：謾守藥爐看火候，但看神息任天然。內火候也。未鍊丹時最難得者，是外火候，此有為作立基之事。內火候則已得丹，但任天自然，乃大休歇、大自在無為之功也。
　　八月十五翫蟾輝，正是金精壯盛時。
　　若到一陽纔起處，便宜進火莫延遲。
　　道光曰：八月十五，是金水氣旺，一陽來起復，乃上天之子時，內外二火工夫，宜疾進也。
　　子野曰：金精壯盛，如八月十五夜月。月為金，金旺酉，八月建酉，故以此喻此時進火鍊之，無待莫旺，過而衰也。
　　上陽子曰：水清金旺，天上之蟾月星輝。鉛遇癸生，人間之藥物可煉。正是一陽初動，便莫遲延，毋令鉛鼎漸虧，空勞神用。仙師此詩，持言外火侯也如此。
　　一陽纔動作丹時，鉛鼎溫溫照幌幃。
　　受氣之初容易得，抽添運用卻防危。
　　道光曰：一陽子時，造丹鼎內。真鉛得火，光透簾幃。丹既在內十月，運用抽添，有防危之功也。
　　子野曰：學者趁一陽動時作丹，鉛鼎光生，真氣易得，及退藏於密，尤當謹慎抽添。
　　上陽子曰：崔公之《入藥鏡》云：受氣吉，防成凶。意同。
　　玄珠有象逐腸生，陽極陰來漸剝形。
　　十月霜飛丹始熟，此時神鬼也須驚。
　　道光曰：有象者，冬至則逐陽生而進陽火，夏至退以陰符，剝至十月，還丹始熟。
　　子野曰：玄珠者，藥之象。藥不能自生，須感陽氣而生。自微至著，陽極陰消，十月數周，大丹成就。
　　上陽子曰：此言內丹法象，抽添溫養之事。金丹大要，書所言抽添溫養工夫甚詳。
　　前弦之後後弦前，藥物平平氣象全。
　　採得歸來爐裹煅，煅成溫養自烹煎。
　　道光曰：月至三十，陽魂之金散盡，陰魄之水盈輪，故純陰。陰而無光，法象坤 ，故曰晦。晦朔兩日，日月交合，同出同沒。至於初二，月感陽光而孕。初三即現一陽於坤方庚上，即魄中生魂，法象震 ，此時人身金氣初生藥苗新也。初八日二陽生，法象兌 ，此時魄中魂半，其平如繩，故曰上弦。弦前屬陽，弦後屬陰，陰中陽半，得水中之金八兩，·其味平平，其氣象全。十五日三陽備，法象乾 ，此時陰魄之水消盡，陽魂之金盈輪，是以團圓純陽而無陰，故云望。陽極則生陰，十六日輪生一陰，魂中魄生，象巽 。二十三日二陰生，象艮 ，此時魂中魄半，亦平如繩，故曰下弦。弦前屬陰，弦後屬陽。陽中陰半，得金中之水半斤，其味平平，其氣象全。聖人採此二八，擒居造化爐中，烹煅溫養，以成還丹。仙翁此章丁寧反覆，使自己一意也。烹煎者，良有妙哉意也。
　　子野曰：前弦後，後弦前，乃日月合壁之後，太陰將復生之時，此時藥材正新，得其平平之味，急採己，與身中陰汞凝結，始於溫養，終於烹煎，此丹熟，自能清。
　　上陽子曰：仙師詩意，唯欲指示三日藥生一時，便修鍊者，亦如太陰領覽初生之氣，以成金丹。薛陸所註意同，或者以前弦為上弦，以後弦為下弦者，非也。
　　紫陽真人悟真篇三註卷之三竟
　　紫陽真人悟真篇三註卷之四
　　紫賢薛道光、子野陸墅、上陽子陳致虛註
　　七言絕句三十二首
　　長男乍飲西方酒，少女初開北地花。
　　若使青娥相見後，一時關鎖在黃家。
　　道光曰：震為長男，即龍也。兌為少女，即虎也。北地，即陰物，花即陰氣，謂之陰火。青娥即姹女，龍之弦氣，謂之汞火。修丹之士，驅龍乍來就虎，虎開陰戶之花以就龍，龍即動汞火與白虎交，見之後一時，封鎖會於黃家，以產金丹而成真人。
　　子野曰：三日生魄，如震陽生坤丁。金火本坤之陰氣，震為來復，食其坤之陰氣，故喻長男乍飲西方酒。震來之地，乃兌之位，此地得其陽生，消其陰氣，故喻少女初開北地花。開即發之意，花乃陰氣。前有次發紅花陰後隨之句同。青娥即木汞。只此一時，坎離交媾，採藥歸己，封鎖中官也。
　　上場子曰：酒飲西方，男女有東西之位。花開北地，人身辭南北之稱。道光已露出於前，陸公復泄漏於後，聞者受者，信之慎之。
　　兔雞之月及其時，形德臨門藥象之。
　　到此金砂宜沐浴，若還加火必傾危。
　　道光曰：二為德，八為刑。時當沐浴，不宜加火。
　　子野曰：煉丹之法，陽則進陽火，陰則養陰符。火符隨其消長，不可易之法也。兔雞之月卯酉，春秋平分之時，陰中有陽，陽中有陰，故於此時不敢進火，但以真氣薰蒸而為沐浴，保其危險。《契》云：八月麥生，陰中有生氣。二月榆死，陽中有殺氣也。
　　上陽子曰：刑為殺，德為功。刑為危險，德為保養。既自金砂在鼎，須要溫養保扶。紫清真人尚有煙氣滿寥穴之嘆，可不慎乎。
　　日月三旬一遇逢，以時易日法神功。
　　守城野戰知凶吉，增得靈砂滿鼎紅。
　　道光曰：太陽太陰，一月一合，聖人則之，縮一日為一時，以月易日，以日易時，守城則沐浴罷功，野戰則虎龍交媾。神功者，進火之度。苟或陰陽錯亂，日月乖戾，外火雖動，內符不應。祕要進火退水，知吉知凶，旋斗歷箕，暗合天度，自然靈胎密就，神鼎增輝也。
　　子野曰：太陰太陽，一月一度合壁。修煉之法，以時易日，而交離坎時，乃晦盡朔來藥生之時，即非尋常時也。
　　上陽子曰：一年十二度月圓，明明有陽生之日。一月晝夜三千刻，刻刻尋癸生之時。野戰則採鉛，守城唯溫養。要知凶吉，方保成功。
　　否泰纔交萬物盈，屯蒙受卦稟生成。
　　此中得意休求象，若究群爻謾役情。
　　道光曰：冬夏二至為一陰一陽之首，子午二時為一日一夜之元。聖人運動陰陽符火，協天地升降之道，日月往來之理。攢簇四時、八節、二十四氣、七十二候，環列鼎中，而生
　　真一之體。故託諸卦象，分壁於一月三旬之中，以闡玄機，以明火侯。若執而用爻象者，非也。但屯蒙為眾卦之首，以象作用生成之始，造化禀受之原。故朝以屯，暮以蒙也。否泰運用陽升陰降，春分陽氣升到天地之中，陰陽相半，為泰卦。亦如月之上弦氣侯，此時陰陽自然相交，不進火侯謂之沐浴。秋分陰氣降到天地之中，陰陽相半，為否卦。亦如月之下弦氣候，此時陰陽自然交結，不進火侯，謂之沐浴。斯亦法象如此，何勞執諸卦爻哉。
　　子野曰：陰陽一交，則萬物生。生而無窮，使其交者，火侯也。朝屯暮蒙，乃行火之綱領，學者知之，則其餘卦象，皆自然而然。
　　上陽子曰：天地未通為否，陰陽已交為泰。屯禀生成之始，蒙受育養之功。此言內丹之道。
　　卦中設象本儀形，得象忘言意自明。
　　後世迷徒唯泥象，卻行卦氣望飛升。
　　道光曰：卦者，火之荃蹄。伯陽作《參同契》，演易象以明丹道，喻乾坤為鼎器，坎離為藥物。故以四卦居中官，不係運轂之數。其六十卦分在一月之中，搬運符火，始在屯蒙，終於既未，周而復始，如車之輪，運轉不已。一日兩卦直事，三十日六十卦也。并乾坤坎離四卦，共六十四，總三百八十四爻，以象一年及閏月。餘三百八十四日，象金丹二八一斤之數，一斤計三百八十四銖。此皆比喻設象如此，苟明火侯，則卦爻為無用。學者反泥此而行卦炁，勞形苦思而望飛昇者，不亦悲乎。
　　子野曰：先師借易卦陰陽為喻，不過行自己造化。若泥象執文，按圖索駿者，去道遠矣。
　　上陽子曰：丹道喻乾坤為鼎器者，使知男女。龍虎喻坎離為藥物者，則知鉛汞是虎龍所產之物。世人執於《易》之辭，不明卦之用。苟明卦之用，不知《易》之道。欲明《易》之道在身中，不屬卦氣。
　　天地盈虛自有時，審能消息始知機。
　　由來庚甲申明令，殺盡三尸道可期。
　　道光曰：天地相去八萬四千里，冬至地中陽氣上昇，一日之中，昇四百六十里二百四十步。五日為一侯，三候為一氣，三氣為一·節，三節為一時，即春分日。計九十日，陽氣共昇到天四萬二千里正，到天地之中，此時陰中陽半，為泰卦，其氣變寒為溫，萬物發生之時。自此而後，陽氣昇入陽位，升到夏至，并前共計一百八十四日，共計到天八萬四千里，此時陽中之陽，為乾卦，號純陽，變溫為熱，萬物茂盛盈滿之時，故曰盈滿。陽極則陰生，自夏至後，陰氣自天而降，一日降四百六十里二百四十步，降至秋分，計九十日，陰氣共降四萬二千里正，在天地之中，此時陽中陰半，為否卦，其氣變熱為凍，萬物結實之時。自此而後，陰氣降入陰位，到冬至，并前計一百八十日，共降到地八萬四千里，此時陰中之陰，為坤卦，乃純陰，變凉為寒，萬物歛肅收藏之時。故曰天地盈虛，
　　因月而見。月從日生，初三日震庚生形，初八日兌丁生弦。十五日乾甲周滿，故曰盈。十六日巽辛受統，二十三日艮丙成弦。三十日坤乙消滅，故曰虛。聖人消息天地盈虛之機，移一年氣侯在一月之中，以知一日一陽生，為冬至。兩日半當一月氣候，至上弦時陰中陽半，即春分也。至十五日得四月節氣，月圓滿為純陽，陽氣盈輪，故曰盈。十六日一陰生，為夏至。至下弦時陽中陰半，即秋分也。三十日得十月節氣，月盡黑，為終陰，陰氣消輪，故曰虛。終而復始，循環不已。聖人運動陰符陽火，一依天地盈虛、升降、循環。六十四卦法庚甲圓缺之理，亦猶人君申明號令，殺盡陰尸，道可期也。
　　子野曰：學者見之天地盈虛之消息道理，則而行之於己，趁其申明生庚滿甲之令，朔後望前採取天地盈時之氣，歸於身中，煉而成丹，則尸鬼烏得不滅。
　　上陽子曰：潮來則盈，潮去則虛，此天地之盈虛。月滿則盈，月缺則虛，此日月之盈虛。春生夏長，秋斂冬肅，此四時之盈虛。氣旺則盈，氣散則虛，此人身之盈虛。癸生則盈，望遠則虛，此金丹之盈虛。長春真人云：猶氣鞠之氣，氣實則壯，氣餒則虛。此氣之盈虛最要，人能消息用之，學者下工之初，先去三尸六賊，鍊得心如太虛，六根凈盡，方可入室而煉大丹。
　　要得谷神長不死，須憑玄牝立根基。
　　真精既返黃金室，一顆靈光永不離。
　　道光曰：陰陽不測之謂神，感而遂通，如谷應聲，故曰谷神。夫神因氣立，氣因精生。精精能生氣，氣能生神，故神氣為一身主宰，一身為形氣之府。形不得神，氣不得生，神氣不得形則不立，二物相須，始有生也。若學長生根基，全憑玄牝。玄牝既立，然後長生可政。萬物莫不因此而生，因此二物而死，實為天地之根，五行之祖，陰陽之元，萬化之基。聖人憑此以成外丹，藉此以就內藥，故得真精返為黃金之室，變為一顆靈光，化身為氣，化氣為神，形神俱妙，與道合真，隱顯莫測。
　　子野曰：谷者，養也。玄牝者，陰陽也。人欲養神長生，必須陰陽既濟，而後則金精復歸我之中官，如一顆明珠長存也。
　　上陽子曰：谷神不死，是為玄牝。玄牝之門，是為天地根。此老子之言，仙師再為後人明之立根基者，蓋玄牝乃人身出入之門戶，金丹由此而修合。大修行人，先要洞明玄牝之旨，是陰陽媾精之處，方得一顆靈光之珠也。
　　玄牝之門世罕知，指將口鼻妄施為。
　　饒君吐緒經千載，爭得金烏栩兔兒。
　　道光曰：玄牝之門，是為天地根。舉世學人莫能知此，非遇真師指示，熟能曉哉。自開闢以來，非此玄牝二物，安能有萬物哉。夫內外二丹，從此而立，聖人祕之，日偃月爐懸胎鼎也。金烏即金丹也。以此金丹，乃能制己之陰汞，似描捕鼠，如鷹搦兔。或曰以兩腎中間混元一穴為玄牝，非也。蓋玄牝乃二物，若無此二物，何以造化萬物。豈可指凡體一穴而通論之。又以口鼻為玄牝者，大可笑也。
　　子野曰：前章只說得玄牝二字，再於此章發明一門字，其理深妙。門者，出入往來之所，陰陽交會之地。不得心傳口授之真，何可強猜而知之乎。
　　上陽子曰：玄牝之門四字，自老子指出之後，後來真師仙聖，得以下手而煉大丹。愚人以口鼻為玄牝，以吐納為是道，如斯謬戾，何由得烏兔之交合哉。
　　異名同出少人知，兩者玄玄是要機。
　　保命全形明損益，紫金丹藥最靈奇。
　　道光曰：經云：無名，天地之始。有名，萬物之母。又云：兩者同出而異名。方其無，真一之氣不可見，故為天地之始。及其有，真一之珠現空玄，故為萬物之母。在天曰離為汞，在地曰坎為鉛。其本則一，其用則異。同謂之玄，玄之又玄。上士至人，執此兩者之玄機，以明損益，以治諸身，則形可全而命可保。所謂損者，五行順而常道有生有滅。所謂益者，五行逆而丹體常靈常存。吁，純陽紫金立乎天地之始，出為萬物之母，此非金丹之最靈乎。
　　子野曰：一氣分為陰陽，故有異名。然皆從太極而生，故曰同此。陰陽，修煉之要機，保我之命，全我之形，無損於彼，有益於我，神哉，水中之金乎。
　　上陽子曰：異名者，有無也，徼妙也，始與母也，玄與牝也。此者陰陽交合之所，金丹化生之處。上根之士，必先悟此兩者，然後可煉紫金丹也。
　　始於有作無人見，及至無為眾始知。
　　但見無為為要妙，豈知有作是根基。
　　道光曰：筌蹄方在手，莫我知也夫。到岸不須船，十目俄瞠視，凡聖雜市朝，魚龍混通衢，懊恨世間人，對面不相識。
　　子野曰：採藥行火得無為乎，但知無為不知有作，何以結丹。
　　上陽子曰：到老無為，如何得藥。入室採鉛，是云有作。大隱市朝，又誰知覺。欲成匡廓、先立鄞鄂。得一黍珠，云是不錯。九載坐忘，無為功博。行滿三千，與眾共樂。若只無為，不先有作，此乃愚夫，自相執著。慇戁數語，以詔後學。
　　黑中有白為丹母，雄裹藏雌是聖胎。
　　太一在爐宜慎守，三田聚寶應三台。
　　道光曰：鉛中取銀，即為丹母。朱裏出汞，即是聖胎。二物感化，結在爐中。精明氣候，恪守規模。分毫無差，故得三性聚會，結成丹寶，上應三台也。
　　子野曰：黑中白是水中之金，即坎中陽氣，人能採此真陽之氣，結而成胎，所謂雄裏懷雌。採藥之際，當以太乙主人為念。倘不慎守，人欲橫流，則喪吾珍，主人得不為之異乎。
　　上陽子曰：黑中有白，乃陰中之陽，外丹法象。雄裹懷雌，乃陽中得陰，內丹法象。太乙在爐，尤宜慎守，則三田之寶聚矣。
　　恍惚之中尋有象，杳冥之內覓真精，
　　有無從此自相入，未見如何想得成。
　　道光曰：真一子云：無者，龍也。有者，虎也。無者，汞也。有者，鉛也。無因有激之而成象，有因無感之而有靈。故得黍米空玄，霞光耀日也。
　　子野曰：煉金丹者，須於杳冥恍惚之內，得其真精真象，始為了事。若未得師傳，不可以智識猜度。
　　上陽子曰：經云：恍兮惚，其中有物。惚兮恍，其中有象。杳兮冥，其中有精。其精甚真，其中有信。金丹之道，斯言盡矣。仙師再題出，可謂甚親甚切，倘非言傳心授之真，何祕枯坐存想。
　　四象會時玄體就，五行全處紫金明。
　　脫胎入口通身聖，無限龍神盡失驚。
　　道光曰：四象五行會之時，真一之精結成黍米，紫色光明。密運于內，將來脫胎入口，通神天地，龍神盡失驚也。
　　子野曰：十月數周，聖胎完具，遍身通聖，通于神明，得不驚也。
　　上陽子曰：一得永得，自然身輕，到此功滿丹靈，方是大丈夫也。
　　華池宴罷月澄輝，跨箇金龍訪紫微。
　　從此眾仙相見後，海潮陵谷任遷移。
　　道光曰：華池宴罷，得丹成功，脫胎神化，肌膚若冰雪綽約，若列子御氣乘雲，遨遊八極，飽觀塵世海變桑田也。
　　子野曰：華池乃產藥之地，宴罷則採藥已足，聖胎完備，身外有身，朝元謁帝，蓬萊仙島，無所往而不可。
　　上陽子曰：華池即曲江，即坎官之戶。金丹由是而成，功圓到此，天仙之位也。此章亦紫陽仙師自頌，以詔後世。蓋仙師乃紫微天官之一星也。
　　要知金液還丹法，須向家園下種栽。
　　不假吹噓并著力，自然果熟脫真胎。
　　道光曰：此道甚近，家園自有，宜急下工。若非其類愈遠，若得同類，又何著力之有。
　　子野曰：藥採他家，而歸自己家園下栽培，以至成熟，自然之妙，非用人力也。
　　上陽子曰：還丹之法，蓋家園自有。金花種子，自可栽培，不須爐炭吹噓，功成果熟脫胎。方外道人，員頂禪納，要知家園之妙，在朝市間。維摩傅大士輩，皆得此園而下種，故如來號之曰給孤獨園也。
　　休施巧偽為功力，認取他家不死方。
　　壺內旋添留命酒，鼎中收取返魂漿。
　　道光曰：修真之士，多執非類巧偽之法，施功於己，安有成就。若悟他家有不死之藥，腹內添返命之火，是為真寶也。
　　子野曰：此道乃真陽逆合，盜其殺機中之生氣耳。即非三峰採戰，其他巧偽，漂蕩之術。酒與漿，皆神水。
　　上陽子曰：前云家園下種，此云他家不死，豈非兩物乎。延命酒、返魂漿二者，即真精真氣。經云：仙人道士能有神積精累氣，以為真是也。
　　雪山一味好醞酬，傾入東陽造化爐。
　　若過崑崙西北去，張騫方得見麻姑。
　　道光曰：雪山喻白色，西山，金之象，比金丹一粒味醍醐，餌歸丹田造化爐中。崑崙在海水中，我身之崑崙，本在下元海水中，生出狀若崑崙，實發火之處。崑崙頂有門曰玄門，又云天門在西北乾位。張騫象乾卦，爻象真汞，為陰火。麻姑象坤卦，爻象真鉛，為陽火。言發火自崑崙玄門而入，則鼎內真鉛始見而有變化。方其真胎內融，真火外接，坤策變乾策，陰水返陽符。南火交通，鉛汞結合，神仙之道，根本於斯。張騫乘搓至月官，遇女宿，喻其陰陽相會遇之意。
　　子野曰：醍醐乃坎中金液，取歸離中，離即我也。然後運之，由尾閭經泥丸，自腹中至丹田，與身中陰汞混合為一矣。
　　上陽子曰：雪山，乃至陰之地，陰中有陽，故云好醍醐灌頂者，此也。傾入者，他反居上也。我屬東，故云東陽。我之玄門曰造化爐。崑崙張騫，道光已解。昔佛在雪山修行者，即此是也。古人因有其地而名之，故多假名以像物爾。
　　不識陽精及主賓，知他那箇是疏親。
　　房中空閉尾閭穴，誤殺閻浮多少人。
　　道光曰：鍾離公云：四大一身皆屬陰，不知何物是陽精。蓋真一之精乃至陽之氣，號曰陽丹，而自外來制己陰汞，故為主也。二物相戀，結成金砂，自然不走，遂成還丹。迷徒不達此理，卻行房中御女之術，強閉尾閭，名為煉陰，以此延年，實抱薪救火耳。《陰符經》曰：火生於木，禍發必剋。可不慎乎。
　　子野曰：陽精實坎中之金，雖從外來，本一身內之物，唯有同出異名之一間耳。
　　上陽子曰：陽精雖是房中得之，而非御女之術。若行此術，是邪道也，豈能久長。故佛云：是人行邪道，不能見如來。倘非真師指示陽精之路，則諸傍門，皆為邪道。世之盲師，以採陰三峰御女之怪術，轉相授受，所謂以盲引盲。及臘月三十夜到來，反怨丹經虛誑，終不回思自己錯謬。故仙翁直露此詩。
　　萬物芸芸各返根，返根復命即長存。
　　知常返本人難會，妄作招凶眾所聞。
　　道光曰：經云：萬物芸芸，各歸其根。歸根曰靜，靜曰復命。復命曰常，知常曰明。夫人未生之前，冥然無知，混乎至朴。及其生也，禀以陰陽之父母。聖人逆而修之，奪先天之氣，以為丹母。賊陰陽始氣，以為化基。煉形返入於無形，煉氣復歸於至朴。能知常道而返其知者，聖人也。是以長生不知常道而妄作者，群迷也，是以招凶。
　　子野曰：萬物如草木之類，猶能歸根返本，以歷歲月。人為萬物之靈，動至死地，反不能如草木也。此道乃歸根返本之道，卻非尋常妄為而凶也。
　　上陽子曰：萬物有歸根之時，至人明長生之理。草木遇陰之極則歸其根，待春而復茂。世人氣血將衰，須求歸根之道，可以回老，可以返嬰，可以長生。噫，歸根即還丹也。常者，乃常俗之世法，備諸常俗世法，深深密密，方能返本還元，是為知常。所以大隱市塵者，要人不能識也。倘幾事不密，而為之妄作，而招凶謗。故達磨遠來束土，求成佛者，欲避凶而遠謗也。六禪禪師隱于四會獵人中者，亦避凶而求成佛。後道光禪師既得石真人傳，無奈之何，只得復俗，依有力以了玆事。我重陽帝君，居活死人墓以成道。太虛真人，往武夷七月。長生真君，往洛陽三年。古人波波吒吒，只為此事。今時學者，偶記前賢一言兩語，以為是道，終日談論。又有一輩小愚之人，不參仙聖所為，乃謗修行之事，曰世有生叉有死，安有久視之道。此乃地獄種子，甘分輪迴。次有執著之輩，因人略指傍門小徑，便云能行。既不遇真仙至人，又不知歸根復命，又不知出世間法，亦不知同類是何物。倘或知之，且能韜晦于常俗中，了其有為之大事，卻無忘諱而妄為者，豈不招乎凶殃。故經云：知常曰明，不知常妄作凶。知常容，容乃公是也。
　　歐冷親傳鑄劍方，莫耶金水配柔剛。
　　煉成便會知人意，萬里追凶一電光。
　　道光曰：歐冶鑄劍，天帝遣神女為之侍爐，制以金水，配以柔剛。劍成誅妖，如一電光，靈異若此。聖人鑄劍功亦如之，以天地為爐冶，以陰陽為水火，配以五行，制以神氣，煉成寶劍，能曲能直，能柔能剛，能善能惡，能圓能方，心有所思，意有所適，飛揚誅斬一電光耳。此乃神劍，修丹若無此劍，猶取魚兔而乏筌蹄也。
　　子野曰：煉丹採藥，全憑慧劍降魔誅妖。倏忽變化，瞬息萬里，慧劍若無鋒利，妖魔豈不為害乎。
　　上陽子曰：要鑄此劍，非用凡金凡鐵。蓋此神劍內斬三尸，外誅凶惡。愚者以此劍殺其身，聖人以此劍飛其神。旌陽使五仙童女戲劍，誅斬妖蛟。洞賓以三清寶劍，精靈滅迹。在佛亦云金剛寶劍，實成仙佛之器耳。
　　敲竹喚龜吞玉芝，鼓琴招鳳飲刀圭。
　　近來透體金光現，不與常人話此規。
　　道光曰：竹乃虛心之物，無情之義也。琴乃樂之正音，和諧之義也。龜即黑虎，鳳即赤龍。龍之弦氣曰玉芝，虎之弦氣曰刀圭。言龍虎是無情之物，而能交媾，故曰敲，猶兩物相敲擊之意。龍虎相交為夫婦，是以和諧，故曰鼓琴。龍虎交則二弦之氣相吞相啖，煉就還丹，透體金光，玄黃燦爛，風生兩腋出人間。
　　子野曰：玉芝、刀圭，藥之異名。藥生坎中，坎有乾陽，乾為金為玉，故喻為玉芝刀圭。敲竹鼓琴，乃陰陽相求之和聲。竹則虛心應而先欲，琴則正音和而不亂。此聲之感，非尋常邪僻情偽、鄭衛之音。吹龜招鳳，所謂本乎天者親上，本乎地者親下。《入藥鏡》謂之上鵲橋、下鵲橋之義。又離為禽，為南方朱鳳，喻坎。招離，翕受其藥，離即我也。
　　上陽子曰：竹是中通外直之物，為其不直則敲之，要其能應于物。琴乃徽弦相和之意，為其不和則調之，庶能克濟所事。玉芝即乾龍，刀圭為坤物。喚龜屬我，招鳳要他。若非大和，則他安能招鳳乎。修行之人，卦氣已過，竹不應物，可不擊乎，擊即敲也。琴若不和，可不調乎，調即鼓也。是以七十、八十至百二十歲，皆可還丹，是此道也。中人常士烏可語此，邪師妄人烏能知此。此非真仙聖師盟天口授，孰得而知之乎。昔我紫瓊公常侍太虛真人，偶一辯士求見，日敲竹吹龜吞玉芝，問我師如何是喚龜，太虛曰：喚龜我當語汝，我且問你如何是敵竹。辯士曰：上上關捩。太虛曰：我不問上上關捩，且說如何是敲竹。辯士曰：密密深機。太虛曰：你這言句是長連床上學來底，你將去與天下人論辯去，我這裹不是你喚龜處。其人不悟，令紫瓊拖出後，卻問紫瓊曰：汝知敲竹否。曰：寂然不動，感而遂通。曰：汝知唤龜否。曰：禮下於人，又有所得。曰：適來辯士何以不言。紫瓊曰：彼未得師，強猜不得。太虛復誡日：知之非難，行之唯難。
　　藥逢氣類方成象，道在希夷合自然。
　　一粒靈丹吞入腹，始知我命不由天。
　　道光曰：有物混成，先天地生。聖人強名之曰混元真一之氣，視之不見，感而遂通，降成靈丹，象空玄之中一粒寶珠，取而餌之，立乾己汞，化為純腸之軀：與天齊年。朝元子曰：死生盡道由天地，性命元來屬汞鉛。豈非我命在我所為乎。
　　子野曰：道自是道，清淨為要。藥自是藥，得類乃成。若求非類，徒勞心力。
　　上陽子曰：《易》云：西南得朋，乃與類行。若二陽同類，則成亢旱，豈有性情相感。二陰同室則必爭，安得陰陽相類哉。蓋陰從陽方為類，鉛投水方成藥。藥化為丹，丹化為神，形神俱妙，命在我也。
　　赫赫金丹一日成，古仙垂語實堪聽。
　　若言九載三年者，盡是推延款日程。
　　道光曰：金丹大藥，下工不逾半箇時，立得服餌。此言一日者，只於一日之中，取此半箇時也。金丹入口，立躋聖地。如此之妙，奚可以九載三年而遷延。
　　子野曰：作丹之法，大要鉛與汞合，則片餉之問，丹頭即結。但究鉛生之時，斯時也。萬物萌芽，有氣無質，水源至清，妙矣哉。且道這時是甚麼時，咦，今年初盡處，明日未來時。
　　上陽子曰：煉丹之法，要知他家活子時也。非天下之至妙，孰能與於此哉。
　　大藥修之有易難，也知由我亦由天。
　　若非積行修陰德、動有群魔作障緣。
　　道光曰：魔障在彼，修持在我。陰德既宏，靈丹可冀。
　　子野曰：金丹大道，古人以萬劫一
　　傳，非等閑之細事。道既高，魔必盛，非以陰德相扶，恐有剉志之患。
　　上陽子曰：前云我命不由天，是造化之妙在乎我。此章言由我亦由天，蓋還丹先須積陰德。夫施與不求報，陰德也。積善無人知，陰德也。不陷人于險，陰德也。暗中作方便，陰德也。大修行人，自己積德未充，鮮不為外魔所攻。若能回思內省，發大忍辱精進，則魔障化為陰德。經云：彼以禍來，我以福往。彼以怨來，我以德報。皆陰德之盛，松魔之功也。
　　三才相盗及其時，道德神仙隱此機。
　　萬化既安諸慮息，百骸俱理證無為。
　　道光曰：天地以四時盗萬物，故有榮枯而不能長榮。萬物以五味盗人，故有生死而不能長生。人以五行盗萬物，故有存毀而不能長存。三盗既宜，三才既安，是以有生有死，有榮有枯，有存有毀，有物有我，紛紛而起，循環無端，此乃自然之道。若能混此三盗為一，返其機而動之，逆其時而食之，則百骸俱理，而萬化自安，諸慮自息，是無為之道證矣。
　　子野曰：盗者，使人不知不覺而竊其所謂之事，修煉之法，竊天地之機，盗殺中之生氣爾，得其理則百骸安。
　　上陽子曰：盗者，非世俗之所謂盗也。是金丹之法，盗其先天先地一點真陽之始氣，以煉還丹。此乃道高德重、神仙中人，方能隱用此機。而非讒德殄行、庸常之人所可知之，偶或知之，非疑則惑。何哉，無德故也，此云道德神仙隱此機。
　　陰符寶字逾三百，道德靈文滿五千。
　　今古上仙無限數，盡於此處達真詮。
　　道光曰：二經為群經之樞，轄諸子之機紐也。
　　上陽子曰：《陰符》、《道德》，丹之祖書，上仙皆毒之為筌蹄，修之成道。然其旨意玄遠，世薄人澆，不能達此，故仙師作此《悟真篇》，使後學者一見了然，易於領悟而．行之爾。是知《陰符》、《道德》、《悟真篇》三書同一事也。
　　饒君聰慧過顏閔，不遇明師莫強猜。
　　只為金丹無口訣，教君何處結靈胎。
　　道光曰：千經萬論，唯布枝條。至道不繁，獨傳心印，未遇真師，強猜不得。
　　子野曰：非師口訣真要，則從何處而下手。
　　上陽子曰：九流百家，一應藝術，皆可留之紙上，或可以智慧猜曉而知，唯獨金丹一事，非得真師逐節指示，不可強以意會。或者得師略言鼎器，而不知藥生之時，亦不成丹。既知藥物，不知火候，亦不成丹。既知火候，而不顛倒，亦不成丹。既知顛倒，而不知煉己細微，亦不成丹。既知煉己，而不知法財兩用，亦不成丹。崔公《入藥鏡》差毫髮不成丹。噫，世之愚人，恃其機鋒，欲以言語會。恃其聰慧，欲以心領意會。或因邪僻而行探戰，或只枯坐自為。仙師慈悲甚至，詩句迫切，沾丐後來
　　者多矣。
　　了了心猿方寸機，三千功行與天齊。
　　自然有鼎烹龍虎，何必擔家戀子妻。
　　道光曰：此言甚切，何故不知返也。
　　上陽子曰：天地之功，春生夏長，秋收冬閉，萬物榮枯，星宿遷斡，造化運轉，只三百六十日為一始終之成功也。修行之人，制御心猿，滌洗方寸，收寶珠於愛河之內，只半箇時，守還丹於神室之中，幾三千日，功備造化，德伏鬼神，豈非功行與天齊乎。
　　未煉還丹須急速，煉了還須知止足。
　　若也持盈未已心，不免一朝遭殆辱。
　　道光曰：若未煉丹，急須下手，時不待人。既煉丹畢，抱一守成，面壁九年，斯道弘矣。
　　上陽子曰：未煉還丹，急須煉之。若已煉丹，急須去之。佛云：道成之後，丹房器皿，委之而去。若不去之，則心境見前二恐有殆辱之息。紫清白真人，半夜忽風雷。此其證也。是以達磨去長放而入少林冷坐者，無一朝之患也。
　　須將死戶為生戶，莫執生門號死門。
　　若會殺機明反覆，始知害裹卻生恩。
　　道光曰：陰陽五行，順之則生，逆之則死，此常道也。不生之生則長生，不順之順為至順，此丹道也。若能明此，則害裹生恩，男兒有孕也。
　　上陽子曰：詩云：明門戶，急重修。今人若達此理，明生死之機，識顛倒之用，知返還之妙，轉生殺之戶，以苦為樂，以忍收恩，何憂不仙乎。
　　禍福由來互倚伏，還如影響相隨逐。
　　若能轉此生殺機，反掌之問災變福。
　　道光曰：陽主生曰福，陰主殺曰禍。陰消則陽長，陽極則陰生，互相倚伏，此常道也。若以生殺之機，逆而修之，反掌之間，災中變福，害裏生恩，男兒有孕，為丹道也。
　　子野曰：所謂五行順行，法界火坑。五行顛倒，大地七寶。
　　上陽子曰：造化在吾掌握，禍福由我而修。順則生人，逆則生丹。世人為不知轉生殺之機，是以輪迴而無了期。又烏知成佛作仙之道，止一反掌間耳。
　　修行混俗且和光，圓即圓兮方即方。
　　顯晦逆從人莫測，教人爭得見無藏。
　　道光曰：《老子》云：和其光，同其塵。和同天人之際，實修行之祕要。
　　子野曰：外圓內方，是有為也。道之所謂，奚可令人見之乎。
　　上陽子曰：仙師廣大慈悲，非特以金丹之祕開悟後人，並以世間法終始叮嚀，何其切也。夫大丹之最難者，混俗也。要深不可識者，和光也。雖有妙用，而不露鋒芒者，方圓應世，潛造化而不顯。至此者，孰知行藏。凡此數者，實為大修行之上事。道光得杏林之語，即棄僧伽黎復俗，以了大事，豈非混俗乎。六祖得五祖之言，入于獵人之中，無人知覺，豈非混俗乎。我大虛真人，得黃房公妙旨，去隱武夷七箇月方成道，豈非和光乎。今者黃緇之流，圓其頂而衲其衣，髽其髻而方其袍，此豈知吾有大息，為吾有身之聖訓乎。
　　又安知此身相，反為入室之大患乎。所以大隱市塵者，使人不可得而測度。修出世間法者，要人不得而知行藏。故老子曰：迎之不見其首，隨之不見其後。又曰：惟不可識，故強為之容。明達到此，回視愚夫俗子，欲以機鋒巧詐、剽識淫蕩而求道者，遠之又遠矣。大修行人，工夫至此，可不三復是詩，以求成道勳業乎。
　　紫陽真人悟真篇三註卷之四竟
　　五言－首以象太一含真氣之妙
　　女子着青衣，郎君披素練。見之不可用，用之不可見。
　　恍惚裏相逢，窈冥中有變。一霎火焰飛，真人自出現。
　　道光曰：女子，乃龍之弦氣，號曰木姬，生於青龍，故云着青衣也。郎君，乃虎之弦氣，號曰金郎，生於白虎，故云披素練也。有質可見者，乃後天生滓之類，故不可用。唯混元真一之氣，生於天地之先，居於恍惚之中，出於杳冥之內，綑縊磅礴，通靈變化，無中生有也。火功一正，真人出現，此道妙矣，非遇真師親授口訣，其孰能與於此哉。
　　子野曰：女子着青衣，木汞也。郎君披素練，水金也。陰陽相合，彼此以形質未露之氣，交於杳冥恍惚中，庶乎可用。倘形質既兆，則為後天不可用矣。
　　上陽子曰：此詩八句，括盡一部丹經之妙用。首句是震家事，為木汞，屬我。二句是兌官事，謂鉛，屬他。三句則生人物矣，四句乃以煉丹，五句為入室下工，六句乃防危杜險，七句即丹成九轉，八句謂行滿三千。仙師布流此詩者，唯欲指出先天混元真一之氣，即大一所含之初氣，學者可不求師乎。
　　西江月十二首以象十二月
　　仙師曰：西者，金之方。江者，水之體。月者，丹之用。
　　內藥還同外藥，內通外亦須通。丹頭和合類相同，溫養兩般作用。
　　內有天然真火，爐中赫赫長紅。外爐增减要勤功，妙絕無過真種。
　　道光曰：夷門《破迷歌》云：道在內來安爐，立鼎卻在外。道在外來坎離，鉛汞卻在內。此明內外二藥也。外藥者，金丹是也。造化在二八爐中，不出半箇時，立得成熟。內藥者，金液還丹是也。造化在自己身中，須待十箇月足，方能脫胎成聖。二藥作用，雖略相同，用功火侯實相遠矣。吾儕下工外丹，和合丹頭之際，分毫差忒，大藥不就。內藥和合丹頭之際，最慎防危慮險。內藥雖有天然真火，在土釜之中赫然長紅，亦須外爐勤功加减。然內外真火變化無窮者，實藉真鉛之妙。此物偏能擒汞，不使飛走。近葉文叔不達此理，卻言內藥以真火烹煉，外藥須假凡火增减。呵呵，蓋未得師指，以管見窺天。殊不知二藥內外雖異，其用實一道也。所以有內外者，人之一身禀天地秀氣而有生，託陰陽鑄成於幻相，故一形之中，以精氣神為主，神生於氣，氣生於精，精生於神。修丹之士，若執此身內而修，無過煉精氣神三物而已。然此三者，皆後天地所生，純陰無陽，以此修持，安能出乎天地之外耶。鍾離翁云：涕唾精津氣血液，七般物色總皆陰。又曰：獨修一物是孤陰。聖人知已之真精，後天地生而屬陰，難擒易失。是以探先天之一氣，以真陰真陽、二八同類之物擒在一時，煉成一粒，名曰至陽之丹，號曰真鉛。此造化卻在外，故曰外藥也。卻以此陽丹擒自己陰汞，猶貓捕鼠耳。陽丹是天地之母氣，己汞乃天地之子氣，以母氣伏子氣，豈非同類乎。其造化在內，故曰內藥。便假陰陽符火，運用抽添，十月功足，形化為氣，氣化為神，神與道合，昇入無形，變化不測，故能出乎天地之外，立乎造化之表，提挈天地而陶鑄陰陽，卻不為陰陽陶鑄者，是先天一氣使之然也。真妙如此之絕，故謂妙絕無過真種，安可用後天地生凡鉛、凡汞、凡砂、凡火、非類滓質之物而為外藥耶。學道之士，研窮本始，精究邪正，毋惑誑邪詐、裝高道以誤後來，有如此者，永墮三塗。
　　子野曰：內丹之道，與外藥爐火之事頗同。大槩汞非鉛，則不能伏。知外事者，內亦易知。
　　上陽子曰：修行之人，先須洞曉內外兩箇陰陽作用之真，則入室下工，成功易矣。內藥是一己自有，外藥則一身所出。內藥則自己身中，外藥則一身所出。內藥不離自己身中，外藥不離己相之中。內藥只了性，外藥兼了命。內藥是精，外藥是氣。精氣不離，故云真種。性命雙修，方證天仙。
　　此道至神至聖，憂君分薄難消。調和鉛汞不終朝，早睹玄珠形兆。
　　志士若能修煉，何妨在市居朝。工夫容易藥非遙，說破人須失笑。
　　道光曰：金丹入口，立躋聖地，豈非至神至聖乎。煅煉只半箇時，豈非至簡至易乎。家家自有，不拘市朝，豈非至近乎。以其至近，是故說破令人失笑也。得之者，只恐無功無德，忘師背道，不足以勝其妙。
　　子野曰：金丹之事，為其至靈，故稱神聖。其所以為靈者，如立竿見影，呼谷傳聲之謂，非其他虛幻渺茫之術。是此金丹唯鉛與汞，鉛從他出，汞向己生。纔辯肯心，玄珠有象，工夫容易，何必名山大澤以緞煉哉。
　　上陽子曰：還丹之道，功在降龍伏虎。盗奪天地造化，是為神妙哉。寂然不動，感而遂通，是為靈聖。聞而信受勤行者，大根上器也。聞而失笑誹謗者，無分薄福也。鉛汞交而玄珠兆，是名金丹。此丹朝市家居、日用夜作，本自具足，無所拘執。世之愚人乃謂修行者，必居深山，必遠市朝，必出妻棄子，必孤坐無為，方為修道，彼豈知真陰真陽之用哉。
　　白虎首經至寶，華池神水真金。故知上善利源深，不比尋常藥品。
　　若要修成九轉，先須煉已持心。依時採取定浮沉，進火雖防危甚。
　　道光曰：首者，初也。首經，即白虎初弦之氣，卻非採戰閨丹之術。若說三峰二十四品採陰之法，是即謗毀大道，九祖永沉下鬼，自身見世惡報者。道不可毀，猶天之不可階而升也。且夫真一之氣，在天曰真一之水，在虎曰初弦之氣。若煉在華池，名曰神水，此乃真金之至寶，皆不離真一之精，流歷諸處，故曰種種之異名，以其能成就造化。經曰：上善若水。蓋真一之水，生於天地之先，故曰上善。源流甚深，卻不比尋常後天地生滓質之物。九轉為九年，在十月胎圓之後作用，即達磨面壁九年之功。若欲修九轉之妙者，先須煉己，以定浮沉，以分賓主。依時採取，守雌不雄，方免危殆。運火十月，自然形化為氣，氣化為神。抱元守一，九載坊成，形神俱妙，與道合真。聖人強名曰九轉金液大還丹也。
　　子野曰：男子二八而真精通，女子二七而天癸條。當其初降之時，是首經耶，不是首經耶。咦，路逢俠士須呈劍，琴遇知音始可彈，神水即首經也。
　　老子曰：上善若水，善利萬物。真人以首經神水為喻，言其利生之功，非其他圓散之。外藥九轉，乃火數周之。丹熟之時，欲得九轉丹成，持心煉己為要。
　　上陽子曰：白虎為難制之物，倘用之而得其道，可無傷人之理。為難得之物，倘求之不失其時，必有天仙之分。只此白虎首經，強名先天一氣。仙師太忒漏盡，薛陸註之太詳，世之愚人，若指為採戰之說，或謂閨丹之術者，則禍及於身。學者若知三日月出庚之旨，方許求華池神水之用。還丹之道，修之則易，煉己最難。故仙師戒人先煉己，即純陽云：還丹在人先須煉己待時。何也，蓋火為最靈之物，人所不能測度者，火卻先知，猶證蕊焉。凡火尚靈，况真火即己汞。必先煉此真火，降此真龍，使無奔走，從我驅用，然後可以制伏白虎，而得至寶之真金。聖師用心至此，唯恐後人不能煉己，則時至臨爐頃刻之工，不得一粒至寶，反至危困。修行之人，先當究竟煉己之功也。
　　牛女情綠道合，龜蛇類禀天然。蟾烏遇朔合嬋娟，二氣相資運轉。
　　本是乾坤妙用，誰能達此淵源。陰陽否隔卻成愆，怎得天長地遠。
　　道光曰：牛郎識女，一歲一交。太陽太陰，一月一合。龜蛇以類蟠虬相扶，皆陰陽二氣使之然也，實為大道之根本。金丹大藥作用一般，蓋真一之氣杳然無形，若不得二八陰陽之氣相交，焉降格兆形於黍米哉。既得丹餌之後，不得陰陽符火綑縊，焉能變化金液還丹哉。《參同契》曰：關關維鳩，在河之洲。窈窕淑女，君子好求。雄不獨處，雌不獨居。玄哉，玄武龜蛇蟠虬相扶，以明牝牡竟當相須，理之所在，夫復何疑。仙翁於此章再三致意，深於道者，以意會之。
　　子野曰：牛女，天之二星，每遇七夕，假鵲橋會合。龜蛇，地下之物，亦能交媾。日月遇朔合壁，是皆一陰一陽相求之道。作丹之妙，若以孤陰寡陽而無配，得不求乎。
　　上陽子曰：牛女為星宿，蟾烏為日月，龜蛇甲類，亦叉陰陽二氣，而後資之運轉。今人乃孤陰寡陽，深山兀坐，以為修道，而欲長生，何其大謬。豈知陰陽否隔，則不成造化，而况修金丹之道乎。
　　若要真鉛留汞，親中不離家臣。木金間隔會無因，須仗媒人勾引。
　　木性愛金順義，金情戀木慈仁。相吞相啖卻相親，始覺男兒有孕。
　　道光曰：鉛為金在外，汞為木在內。二物間隔，須仗黃婆制造成丹，吞入腹中，與己汞合，而其金情正剛烈，木性柔順慈悲，情性自愛自戀，相吞相啖，結為夫婦，以產嬰兒在我腹中，故云有孕。此道妙矣，倘非慈悲利物濟人陰德之士，則萬生難遇也。
　　子野曰：汞出自家，非鉛不伏。鉛生坤官，所以間隔。欲其鉛汞相會，非媒不可。媒者，合陰陽之用。物之生乎一氣者家親，雖彼此間隔，而互相慕戀，不可廢棄。所以木之性，不得不愛金。金之情，不得不戀木。何哉，為其同出乎一氣故也。非洞曉陰陽，深達造化，其孰能與於此哉。
　　上陽子曰：真鉛在造化窟中而生，真鉛居造化身中而住。不能持心煉己，則汞。走不能依時臨爐，則鉛飛。家臣者，即己汞。若煉之熟，則能隨我之意而役用之。木雖愛金順義，非財則不得其歡心。金雖戀木而多情，非媒則不能以自達。媒既通好，財已結歡，自相吞啖，而男子懷胎也。若不懷之以德，惠人以仁，則臨事焉能隨我之用哉。
　　二八誰家姹女，九三何處郎君。自稱木液與金精，遇土卻成三姓。
　　更假丁公煅煉，夫妻始結歡情。河車不敢暫留停，運入崑崙峰頂。
　　道光曰：姹女，木液，曰汞。郎君即金精，曰鉛。此言鉛汞二物在土釜中，須憑火功內煉外煅，始結歡情。是以陰符陽火不得暫停，諸般氣候，妙在一心。運自崑崙頂，注入溫養，以成還丹。
　　子野曰：汞屬陰，故云二八姹女。鉛屬陽，故云九三郎君。汞乃木之液，鉛乃金之精，得土為媒，三姓交媾，加以丁火煉之，則鉛汞融結，夫歡婦合。火性炎上，丹為火氣下蒸，則河車自然有路，飛上泥丸也。
　　上陽子曰：姹女即離官之汞，郎君乃坎中之鉛，土乃合二為一之物，金木得土方能媾結，河車運入于崑崙頂矣。
　　七返朱砂返本，九還金液還真。休將寅子數坤申，但要五行成準。
　　本是水銀一味，周流遍歷諸辰。陰陽數足自通神，出入豈離玄牝。
　　道光曰：九還七返者，不離天地五行生成之數。世人以寅子數至坤申，為九還七返者，謬也。返者，返本。還者，還元。水銀為汞，汞即真一之精。一變為水在北，二變為砂在南，三變為汞在東，四變為金在西，五變為丹在中。此丹非天地不生，非日月不產，非四時不全，非五行不就，非總數不成。是以遍歷諸辰，陰陽數足，自然變化通神也。
　　子野曰：火乃七數，金乃九數，金火相胥，作丹之要。金非火不還，火非金不返。《龍虎上經》云：丹術著明，莫大乎金火。此之謂也。水中金，故稱水銀。內丹之成，不出此一味爾。得其妙，則自然經歷諸辰，時至氣化。要知欲得之妙，非藉玄牝，不可得也。
　　上陽子曰：朱砂為汞，金液為鉛。金來歸性，是曰還丹。本來只是先天一炁，生於造化泉窟，故號水銀。非此一味至寶之物，何以結丹。又非玄牝為之根本，何由出入而變化哉。
　　雄裹內含雌質，負陰抱卻陽精。兩般合和藥方成，點化魄靈魂聖。
　　信道金丹一粒，蛇吞立變龍形。鷄飡亦乃化鸞鵬，飛入真陽清境。
　　道光曰：雄裹雌，是龍之弦氣。陰抱陽，乃虎之弦氣。二物交合，靈丹自結，吞入腹中，點化陽魂，以消陰魄。一粒如黍，鷄飡蛇吸，亦化龍鵬，藥之神聖如此。
　　子野曰：陽中有陰，陰中有陽。陰陽相交，魂靈胎聖。
　　上陽子曰：我雖外雄，其中唯雌。我雖外白，其內唯黑。彼之陰中，反抱陽精。以陽點陰，大藥方成。萬物得此靈藥，皆能變化，而況於至人乎。
　　天地纔經否泰，朝昏好識屯蒙。輻來凑轂水朝宗，妙在抽添運用。
　　得一萬般皆畢，休分南北西東。損之又損慎前功，命寶不宜輕弄。
　　道光曰：進火之始，用工於屯蒙，休工於既未。日夕搬運符火，入于鼎中，如車之輪，輻輳於轂。若百川水，朝宗於海。運用抽添如此者，真一之精也。一氣生陰陽，陰陽生四象，四象生五行，五行生萬物，俱是真一之氣變也。故真一之精，為天地父母，陰陽之宗祖，四象之元，五行之根，萬物之基。得此之一，則萬事畢矣。損之又損，方能盡得一之妙。蓋一之有象，運陰陽之火，以形之也。既得吞歸五內，如前運陰符陽火，以慎前功，慮險防危，不可輕動，恐失命寶玄珠。
　　子野曰：陰陽既合，乃行火之候。輻輳轂者，乃得藥之功。斯時混沌復為一太極，不必分南北西東之限，但當照顧關防，念頭差動，慎其前功。倘懷一時之興濃，則忘平日之辛苦，而廢大事，所以道不宜輕弄。
　　上陽子曰：大修行之人，當思學道煉丹之難，只此一粒之丹，甚不易得。費盡萬苦千辛，方能得之。既得之後，僥倖令此命寶，更宜深居閑處，溫養珍調。損之又損者，念欲灰而忘欲，奮功欲勤而景欲忘。其未得丹之時，行真箇神仙之行。若已得丹之後，懷全無所得之心，則一切事物不關心君而不無險危，直至功成火足而怠也。
　　冬至一陽來復，三旬增一陽爻。月中復卦朔晨潮，望罷乾終姤兆。
　　日又別為寒暑，陽生復起中宵。午時姤象一陰朝，煉藥須知昏曉。
　　道光曰：冬至一陽生，為復卦。三十日又增一陽，為臨卦，為泰，為大壯，為夬。至四月六陽為純乾，乃陽火之候。陽極則陰生，夏至一陰生，為姤卦。三十日增一陰，為遯卦，為否，為觀，為剝。至十月六陰，為純坤，乃陰符之候。陰極則陽生，周而復始，此一年之火候也、。聖人移一年火侯在一月之中，朔旦復卦，兩日半增一陽，至十五日為純乾。十六日一陰生，為姤。又將一年之侯移於一日之中，分為寒暑、陰腸、溫涼、四時之氣，故以中夜子時一陽生為復卦，午時一陰生為姤卦。陽火陰符，一依天地陰陽升降之道。
　　子野曰：冬至初陽來復，喻身中藥生之時。此時於一月終，見此氣候，所以云三旬。增一陽爻者，月中之復卦也。自復至乾，乾滿而姤，姤即藥過之時。金逢望遠之候，日又別為寒暑，言一日之內煉藥氣候。半夜子時為復，日中午時為姤。學者煉藥，須要明其心中一陽之時，天地一陽之時，毫髮無差，金丹可望。
　　上陽子曰：冬至潮候，乃天地之造化。鉛見癸生，乃人身之造化。天地一陽復而萬物兆，人身一陽生而真鉛現。此時不採不煉，則過時溷濁，藥物不真。既得一粒之丹，與自己真汞既濟而成乾，乃行陽火，姤巽承領陰符，日運己汞，已固陽精，故日姤，象一陰朝，這裹又須口授也。
　　不辯五行四象，那分朱汞鉛銀。修丹火候未曾聞，早便稱呼居隱。
　　不肯自思己錯，更將錯路教人。誤他永劫在迷津，似怨欺心安忍。
　　道光曰：丹經萬卷，妙在《參同》又《鼎器歌》。金丹之就，舉世學人莫能曉解，偶或愚師指示傍門非類，便有脫漏之想。未得吐故納新之方，便有飛雲走霧之興，自高自是，模範於人，己既不知悔悟，誤他亦溺迷津。虧心失行，多招惡報。況又謗毀前文，詐生議論，安忍此哉。
　　子野曰：語云：中人以上，可以語上也。中人以下，不可以語上也。
　　上陽子曰：鉛、汞、砂、銀、土，為還丹之五行。乾、坤、坎、高，為造化之四象。火之為物最異最靈，炊薪笑而占客來，宵證蕊而卜財喜，凡火尚猶如此，真火尤為靈通，故有生物生仙，功奪造化。卻緣愚子未遇真師，不知世有還丹之道，但以空無狂蕩鋒辯，矯詐瞽誘時人，錯到了處，不肯回思失行，不以罪福關心。僕自聞師訓後，凡見此輩，即欲提省，使歸正道焉。知淺識之徒，僻而難誨。噫，莊仙云：其人天且劓者，真言也。
　　德行修逾八百，陰功積滿三千。均齊物我與親冤，始合神仙本願。
　　虎兕刀兵不害，無常火宅難牽。寶符降後去朝天，穩駕鸞車鳳輦。
　　道光曰：九載抱一，行滿功成，物我俱忘，何畏乎刀兵虎兕。天降寶符，身飛玉闕，此大丈夫功成名遂之時也。
　　子野曰：始因有作，今入無為。無為境界，真仙所居。
　　上陽子曰：修行之人，動修德行，廣積陰功，任他魔陣百端，惟以功行為務。存心如此，雖有宿冤，自然消散，豈有刀兵虎兕之害哉。功成之日，伺韶飛升，若張天師、許旌陽、葛仙翁，皆道成之後，白日升天。今人乃謂神仙因宿世布種，積劫修來，非人可學，又苦之甚。彼豈知葛仙黃六十歲後，方得聞道，其動饉有不可迷者，而後道成。噫，老子云：古之善為士者，微妙玄通，深不可識。妙矣哉，深不可識者，煉大丹之時，行有為之道。唯其深不可識，故得行逾八百，功滿三千也。
　　又西江月一首以象閏月也
　　丹是色身至寶，煉成變化無窮。更能性上究真宗，决了無生妙用。
　　不待他身後世，見前獲佛神通。自從龍女著斯功，爾後誰能繼踵。
　　道光曰：此道正是我達磨祖師西來底意，祖祖相傳，皆此道也。故六祖出曹漢一派，馬祖指為西江水，無非此意。但後之人無心行道，唯以口談，佛祖無可奈何，柱杖棒喝，百般譬喻，使上根者行其道，中器者悟其性，下根者記其言。道人所適，蓋欲世人先存其性，然後修命存性，即玉液練己之功，修命即金液還丹之道。愚者卻謂我教，禪宗一言之下，頓悟成佛。此乃誑惑迷愚，安有是理哉，要知金丹即我教中最上一乘之妙。
　　子野曰：丹是色身至寶，只斯一語，已盡大丹之旨，何用多為。
　　上陽子曰：如來妙色身，從凡世色身中來，是以金丹至寶，不在深山窮谷，當於世間法中求之。此丹一成，變化無窮，先要自性究達，方可為佛子巳上事。故道光云：修性即煉己，修命即還丹。此非時人修來生福，直要今生即成佛果。昔世尊靈山說法，五千人退席，唯一龍女於世尊前，獻一寶珠，證佛成道也。
　　續絕句五首以象鉛汞砂銀土之五行也
　　饒君了悟真如性，未免拋身卻入身。何事更兼修大藥，頓超無漏作真人。
　　道光曰：我如來法門，悟性為先，然非上乘之妙義。金丹之道，得藥為上，然必煉性為先。若以悟性為偏，萬無是理。若不煉性而求藥，恐致險危。
　　子野曰：《易》云：窮理盡性以致於命。是謂性命同修，是謂一陰一陽之道。若止悟性，未能了命，是謂偏陰偏陽之疾，而有拋身入身之患矣。
　　上陽子曰：世人不知仙師末後多舉釋氏之說者，要人必須性命兼修，後人反謗其成道之後，終須參佛，何其誑哉。彼了真如性體而不修丹者，不能成佛也。故首序云：閉息一法，與坐禪頗同，若勤而行之，可以入定出神。奈何精神屬陰，宅舍難固，不免長用遷徙之法，既未得金汞返還之道，又豈能回陽換骨，白日而升天哉。故拋身入身者，難免無漏。修命之道，直入無形大藥者，修命也。性命雙修，形神俱妙。
　　投胎奪舍及移居，舊住名為四果徒。若會降龍並伏虎，真金起屋几時枯。
　　道光曰：投胎奪舍，是執空之徒。降龍伏虎，是還丹之妙。
　　子野曰：金丹之道，一得永得，身外有身，隱顯莫測，與投胎奪舍、頑空之輩不同。
　　上陽子曰：四果如須陀洹、斯陀含、阿羅漢、阿那含是也。投胎奪舍，如五祖之投周氏胎者，猶可望再世而修，緣有道信，為能不昧故也。若則一失人身，則萬劫輪迴矣。
　　鑑形閉氣思神法，初出艱難後坦塗。倏忽縱能遊萬國，奈何屋舊卻移居。
　　道光曰：凡此數事，皆道教之傍門爾。依此修行，不能見如來。
　　子野曰：此言出陰神之法，有屋舊移居之苦，與陽神金丹之道不同。
　　上陽子曰：閉氣養息，一陰而已，饒經萬劫，終落空亡，此非道也。《洞賓傳》載：一日，洞賓化作一道人遊廬山開先寺，見僧法珍坐禪二七年，頗有戒行。道人問曰：坐可了道乎。珍曰：然。道人曰：佛戒貪嗔癡為甚，方其坐時，謂無心。及其遇物，不能暫忘。偶著於愛，則四種心紛然莫禦。若欲端坐，先煉其心。既能煉心，須伏其氣。既能伏氣，雖終日睡眠，而道在其中。豈專在坐乎。珍尚未悟，道人乃與珍歷雲堂，見一僧方酣寢，道人謂珍曰：此僧平日何所為。珍曰：打坐積功，以圓成佛。道人曰：五偕子少坐于此，試觀此僧坐功。良久，珍見睡僧頂門出一小赤蛇，長三寸餘，綠床自左足至地遍遊，遇涕唾食之，後循上尿器中飲而去。乃出軒外，度小溝，繞花若駐玩狀。復欲度一小溝，以水溢而返。道人當其來處，以小刀插地迎之，蛇見畏縮，尋別徑至床右足，循僧頂門而入。睡僧遽驚覺，問訊道人及珍曰：吾適一夢，與二子言之。初夢從左門出，逢齋供甚精，食之。又逢美酒，飲之。因褰裳度門外小江，逢美女數十。欲度小江，水驟漲，不能往，遂回。逢一賊，欲見殺，走從捷徑，至右門而入，遂覺。道人與珍大笑而去，謂珍曰：以床足為門，以涕唾為供，以溺為醞，以溝為江，以花木為美女，以刃為賊。人之夢寢幻妄如此，人以坐而求道成佛，可乎。珍曰：為蛇者何。道人曰：此僧性每多嗔，薰染變化，已成蛇相。他日暝目，即受生于蛇矣。可不懼哉。吾呂公也，見子精誠，故來教子。珍遂隨往，不知所終。世之兀坐修佛者，視此豈不愧乎。
　　釋氏教人修極樂，只綠極樂是金方。大都色相唯玆實，餘二非真謾度量。
　　道光曰：道無彼我，唯一而已。
　　子野曰：金者，萬物之寶。煅煉愈剛，曠劫不壞。釋稱大覺金仙者，即金丹之道也。
　　上陽子曰：極樂者，無去無來，不生不滅。直須攪長河為酥酪，傾醍醐以灌頂，即釋氏之金丹也。經云：唯有一乘法，餘二即非真。仙師指色相中修行者，唯此金液還丹之道，餘則無他可成佛也。
　　俗語常言合聖道，宜向其中細尋討。若將日用顛倒求，大地塵沙盡成寶。
　　道光曰：真鉛真汞，不離日用之間。顛倒修之，大地俱成至寶也。
　　子野曰：顛倒之機，前卷悉以露盡。石中豈無玉，還他識寶人。
　　上陽子曰：日用常行是道。先哲云：日用與夜作一般，大修行人，須向其中細細尋思討論。實得真師指其造化，方知塵沙可以成寶也。
　　紫陽真人悟真篇三註卷之五竟
　　紫陽真人後序
　　切以人之生也，皆綠妄情而有其身。有其身則有患，若無其身，患從何有。夫欲免夫患者，莫若體夫至道。欲體夫至道，莫若明夫本心。故心者，道之體也。道者，心之用也。人能察心觀性，則圓明之體自現，無為之用自成。不假施功，頓超彼岸。此非心鏡朗然，神珠廓明，則何以使諸相頓離，纖塵不染，心源自在，决定無生者哉。然其明心體道之士，身不能累其性，境不能亂其真，則刀兵烏能傷，虎兕烏能害，巨焚大浸烏足為虞。達人心若明鏡，鑑而不納，隨機應物，和而不倡，故能勝物而無傷也。此所謂無上至真之妙道也。原其道本無名，聖人強名。道本無言，聖人強言耳。然則名言若寂，則時流無以識其體而歸其真，是以聖人設教立言，以顯其道。故道因言而後顯，言因道而返忘。奈何此道至妙至微，世人根性迷鈍，執其有身而惡死悅生，故卒難了悟。黃老悲其貪著，乃以修生之術順其所欲，漸次導之，以修生之要在金丹，金丹之要在神水、華池，故《道德》、《陰符》之教得以盛行於世有，蓋人悅其生也。然其言隱而理奧，學者雖諷誦其文，皆莫曉其義。若不遇至人授之口訣，縱揣量百種，終莫能著其功而成其事。豈非學者紛如牛毛，而達者乃如麟角也。伯端向己酉歲，於成都遇師傳授丹法，當年且主公傾背，自後三傳與人，三遭禍患，皆不逾半旬。近六憶師之所戒云：異日有與汝解韁脫鎖者，當宜授之，餘不許爾。後欲解名籍，而患此道人不知信，遂撰此《悟真篇》，叙丹藥本末。既成而求學者奏然而來，觀而意勤，心不忍怪，乃擇而授之。然而所授者皆非有鉅勢強力、能持危拯溺、慷慨特達、能仁明道之士，初再罹禍患，心猶未知，竟至於三，乃省前過。故知大丹之法，至簡至易，雖愚昧小人得而行之，則立超聖地，是以天意祕惜，不許輕傳於非人也。而伯端不遵師語，屢泄天機，以其有身，故每膺譴患，此天之深戒如此之神且速，敢不恐懼剋責。自今以往，當鉗口結舌，雖鼎鑊居前，刀劍加項，亦無復敢言矣。此《悟真篇》中所歌詠大丹、藥物、火候細微之旨，無不備悉。好事者夙有仙骨，觀之則智慮自明，可以尋文解義，豈須伯端區區之口授之矣。如此，乃天之所賜，非伯端之輒傳也。其如篇末歌頌，談見性之法，即上所謂無為妙覺之道也。然無為之道，齊物為心，雖顯祕要，終無過咎。奈何凡夫綠業有厚薄，性根有利鈍，縱聞一音，紛成異見。故釋迦、文殊所演法寶，無非一乘，而聽學者量隨會解，自然成三乘之差。此後若有根性猛利之士，見聞此篇，則知伯端得達磨、六祖最上一乘之妙旨，可因一言而悟萬法也。如其習氣尚餘，則歸中小之見，亦非伯端之咎矣。時元豐改元戊午歲
　　月戊寅日天台張伯端平叔再序。