廣黃帝本行記
　　經名：廣黃帝本行記。一卷。唐代王權撰。底本出處：《正統道藏》洞真部記傳類
　　廣黃帝本行記
　　修行道德
　　黃帝以天下既理，物用具備，乃尋真訪隱，問道求仙，冀獲長生久視，所謂先理代而登仙者也。時有育封子為陶正，有神人過，為其掌火，能出入五色煙。久則以教封子。封子積火自燒，隨煙氣上下。一日一飛去，往流沙食飛魚暫死，二百年更生。黃帝師其道，從封子遊於蘭沙，使風后負書，常伯荷劍。日一往洹流，夕歸蒲晉，行萬里而一息。洹流如沙塵，足踐則陷，其深難測。大風吹沙如霧，霧中多神龍魚鼇，皆能飛翔。有石藍青色，堅而甚輕，從風靡靡，覆於流沙之上。一莖百葉，千年一花。故育封遊海詩曰：青藍灼爍千載舒，百齡暫死食飛魚。有務光子，身長八尺七寸，神仙者也。務光，自黃帝至夏時，常遊民問，餌藥養性，好鼓琴自娛。有赤將子輿者，不食五穀，啗百草花而長年。至堯時為木正，能隨風雨上下，已二千歲矣。有容成公，善補導之術，守生養氣，谷神不死。能使白髮復黑，齒落復生。帝慕其道，乃造五城十二樓以候神人，即訪道遊華山、首山，束之泰山。時致怪物而與神會通，接神人於蓬萊，迴乃接萬靈於明庭京兆伸山寒門甘泉谷口在長安北甘泉雲陽。黃帝於是祭天圓丘，將求至道，即師事九元子。以地皇元年正月上寅日齋於首山在河東蒲圾。復周遊以訪其道。將見大院于具茨之山，方明為御，昌寓縿乘，張若、諸序前導，謂音習，序舒氏切，或作朋昆。閤滑稽後。從至襄城之野，七聖皆迷。遇牧馬童子，問途焉：若知具茨之山乎？曰：然。《莊子》以大魄喻大道，具茨喻人身，言道在人身，不在遠求也。具茨山在榮陽密縣。若知大院之所存乎？曰：然。黃帝曰：異哉，小童。非獨知具茨之山，又知大院之所存乎？牧馬童子，喻體道之人。請問為天下。小童曰：夫為天下者，亦若是而已矣，又奚事焉？牧馬者，恣其水草，量力乘之。治天下者，耕而食，織而衣，處以無為，亦何事耳？余少而自遊於六合之內，余適有瞥病，有長者教余曰：爾乘日之車而遊於襄城之野。今余病少痊。余又且復遊於六合之外。夫為天下者，亦若此而已，又奚事焉？六合外者，異於世也。六合內者，同於世也。瞥病，風疾也。長者，體道之人也。日車者，日新也。童子言：未悟道之時，與物不莘，潔身明汙，以遭風疾，心緒荒狂。及遇體道之人，聞乎至理，乘日新之道，與時推移，和光同塵，波流頹靡，外無物累，內盡虛忘，如此真心，瞥病尋愈。帝王理天下，何異於斯，我無為而人自化。帝曰：夫為天下誠非吾子之事，雖然，請問為天下。小童辭。黃帝又問。小童曰：夫為天下者，亦奚以異乎牧馬哉？亦去其害馬而已。牧馬者，不傷其性也。理天下者，無為而無不為。帝再拜稽首，稱天師而退。帝曾省天皇真一之經，而不解三一真氣之要，是以周流四方，求其釋解。乃至圓丘之上，其國有不死之樹，食其實與葉，人皆不死。丹巒之泉，飲之長生。有巨蛇害人，帝以雄黃逐之，留一時而返。《外國記》云留九年。帝令三子習服之，皆壽三百歲。束到青丘，見紫府先生，登於風山，受《三皇內文》天文大字，抱朴云三卷。以劾召萬神，役使草靈。南到五芝玄澗，登玄隴，蔭建木，觀百靈所登降，採若乾之芝一云輩，飲丹巒之水。西見中黃子，受九茄之方。北到鴻隄，上具茨，見大院君密縣有大陳神、黃蓋童子，受《神仙芝圖》十二卷。登稽山，陸王屋，開石函，發玉岌，得《金鼎九丹》之經，復受九轉之訣於玄女。南至江，登熊湘，熊山在邵陵，湘山在長沙益陽縣#1。往天台，受金液神丹之方。聞廣成子有道在空同山在梁國虞城東三十里，見之，曰：聞吾子達於至道，敢問至道之精。吾欲取天地之精以佐五穀，以養人民，吾又欲官陰陽以遂草生，為之奈何？廣成子曰：汝欲問者，物之質也。汝欲官者，物之殘也。自汝理天下，雲氣不待簇而雨，草木不待黃而落，日月之光益以荒矣。汝佞人之心，剪剪者奚足以語至道哉。黃帝退，捐天下，築特室，席白茅，閑居三月，復往邀之。廣成子南首而外，黃帝順下風膝行而進，再拜稽首而問曰：聞吾子達於至道，敢問治身奈何，可以長久？廣成子蹶然而起曰：善哉問乎。來，吾語汝：至道之精，窈窈冥冥。至道之極，昏昏默默。必靜必清，無勞汝形，無搖汝精，乃可長生。目無所見，耳無所聞，心無所知，神將守形，乃可長生。慎汝內，閉汝外，多知為敗。我為汝遂於大明之上矣，至彼至陽之原也。我為汝入於杳冥之門矣，至彼至陰之原也。天地有官，陰陽有藏，慎守汝身，物將自壯。我守其一，以處其和，故我修身千二百歲矣，吾形未嘗衰也。黃帝再拜稽首，曰：廣成子之謂天矣。廣成子又曰：彼其物無窮而人皆以為終，彼其物無測而人皆以為極。得吾道者，上為皇而下為王；失吾道者，上見光而下為土。今夫百昌，皆生於土而返、於土，故將與汝入無窮之門，以遊無極之野。吾與日月參光，與天地為常，當我縉乎？遠我昏乎？人其盡死而我獨存乎？黃帝得道之要，復周遊四海，車轍馬跡，丹井遺墟往往而有。蜀之天社山有丹井，昌利山、青城山、縉雲山皆有轍跡，永嘉山有丹泉，青城山、羅浮山有古壇。越玄闕，見中黃丈人，登雲臺，入青城天國之都，見育先生，受龍嬌之經，築壇于山上，封育先生為五嶽丈人，使嶽神一月再朝，嶽神灑六時之泉以代晷漏。帝問先生真一之道。先生曰：吾得道始仙耳，非是三皇天真之官，實不解此真一之文。近皇人為扶桑君所使，領峨媚山仙官，今猶未去，可往問之。帝乃到峨媚之山，清齋三月，得與皇人相見。皇人者，不知何世人也，身長九尺，玄毛被體，皆長尺餘，髮纔長數寸。其居乃在山北絕巖之下，中以蒼玉為屋，黃金為林，然千和之香，侍者皆眾仙玉女，座賓三人，皆稱太清仙王。方見皇人，飲以丹華之英，漱以玉井之漿。黃帝匍匐既至，再拜稽首而立，請問長生之道。皇人曰：子既官四海，復欲不死，不亦貪乎？帝曰：萬兆無主則相凌暴，今為制法，足以傳後。私心好道，遠涉四海，幸遇道君，願垂哀告。竊見真人食精之經，徒省其文，而弗綜其意，看其辭而不釋其事，乞得教誨。皇人大驚，良久乃答曰：汝安得聞見？此乃金錄之首篇，上天之靈符，太上之寶文矣。白日昇天，飛步虛空，身生水火，變化無常，此天仙之真，唯有龍胎金液九轉之丹。守形絕粒，辟除萬邪，役使鬼神，長生久視，乃血脈流宣，腸化為筋，百災不能傷，延期至億千，則唯有真一食五牙之文。此二事但使南斗君領錄，參於太帝撻籥，自非· 仙人四千年一出之約，皆不得背科而妄泄也。又西王母祕此書於五城之內，其外衛備，有仙樓十二，藏以紫玉之匱，刻以黃金之札，封以丹芝光華，印以太上中章，其無仙籍者，不得聞知也。子未可聽天音於地耳矣，便可去也。帝答曰：昔已受神丹於玄女，唯未受五牙食真之經。幸今運會，得見道君，既不以授生道，是臣相命不得度世耳。因叩頭流血，唯乞愍濟。太清三仙王復愍助之曰：此子先世有功德及烏獸，故芳氣之流光于帝位，何為隱其真牙之經乎？可教而成之也。皇人命帝坐而告之曰：汝向所道之經，蓋上天之氣歸於一身，一身分明，了可長存耳。夫人，有生之最靈也，不能自守其神而卻眾惡。若知之者，不求祐於天，止於其身，則足矣。且一身猶一國也：胸腹之位，猶宮室也，四肢之列，猶郊境也，骨節之分，猶百官也，神猶君也，血猶臣也，氣猶民也。故知理身則知理國，愛其民所以安其國，吝其氣所以全其身。民散則國亡，氣竭則身死。亡者不可存，死者不可生。所以至人消未起之患，理未病之疾，堅守之於無事之前，不追之於既逝之後。民難養而易散，氣難保而易失。審威德所以固其理，割嗜欲所以成其真，然後真一存焉，三一守焉。泥丸、絳宮、丹田，三一之宅也。子勤守之，萬毒不傷。漱華池，食五牙，便為真仙矣。吾受此經於九天真王，今以相付，存之於口，名日朱烏之丹，取之於身，名日真一。勤乎祕哉，大有旨。曰：五穀為剖命之鑿，五牙為長生之根也。帝受道畢，束過廬山，署九天使者，秩次青城丈人，比御史主總仙官之籍，為五嶽之監司也。帝又封灣山君為九天司命，主生死之錄。復以四嶽皆有佐命之山，而南嶽孤峙無輔，乃章祠三天太上道君，命霍山為南嶽儲君，潸山為南嶽之副以貳其政，以輔佐之。乃寫九州山川百物之形，又作五嶽之圖，用傅於世。帝鍊石於縉雲之山，有縉雲之瑞，立縉雲之堂，丹丘存焉。帝藏兵法勝負之圖、六甲陰陽之書於苗山。今在越州，亦名玉蔔山。禹集草臣言功之所，故日會稽山。帝又合符瑞於釜山，奉事太一元君，受易形變化，藏於空同之巖。帝考推步之術於太山，稽力牧著體診之訣於岐伯、雷公，講氣候於風后，窮律度於容成，救殘傷，綴金冶之事，畢該祕要，窮究道真，傅陰符，則內合天機，外合人事。理天下，南洎交陸，北至幽陵，西極流沙，束界蟠桃。蟠桃在度索山，出《山侮經》。帝曰：吾聞在宥天下，不聞理於天下。我勞天下久矣，息駕玄圃，以反余真也。玄圃在崑崙上，有黃帝宮。脩封禪禮畢，乃採首山之銅，鑄鼎象物。鼎成，以象太一於雍州。號州湖城縣，舊名鼎州。馮斕懷德縣荊山，今曰皇天原是也。其鼎知吉知凶，知存知亡，能輕能重，能息能行，不灼而沸，不汲而盈，自生五味，真神鼎也。遂鍊九鼎之丹，服之以丹法，傅於玄子，重盟而付之。丹經藏於九疑之束委羽之山，承以文玉，覆以盤石，金簡玉字刻其文。夏禹得其書，合丹成道，藏於會稽之山。張道陵得其書，合丹昇天，藏於雲臺之山也。帝又以《靈寶五符真文》金簡書之一通藏於鍾山，一通藏宛委之山。帝所鑄劍、鏡、鼎器，皆以天文古字題銘其上，或有祕讖之詞焉。時薰風至，神人集，成厭代之志，留冠珮劍烏於鼎湖極峻處昆臺之上，立館於其下。有馬師皇者，善醫馬，通神明。忽有龍下于庭，張口閉目。師皇視之，此龍有病，乃引緘以緘龍口中，以牛乳煎甘草灌之，龍病即愈。師皇乘龍而去。黃帝聞之，自擇以戊午日昇天。果有黃龍垂胡髯迎帝。帝乘龍登天，與無為子及臣僚昇天者七十二人。其小臣不得去者，攀斷龍髯，及墮帝弓，小臣抱弓而號，因日烏號弓。萬姓仰天而呼，因名其地為皇天原，亦名鼎湖今湖城縣。其後有臣左徹削木為黃帝像，率諸侯而朝奉之。臣僚追慕，取几杖立廟而祭之，取衣冠置墓而守之，於是有喬山之冢。在上郡周陽縣有橋山。又膚施縣有黃帝祠，坊州橋山有黃帝冢。黃帝曾遊處，皆有祠焉。五百年後，喬山墓崩，空室唯劍與赤烏在。一日一亦失去。《荊山經》、《龍首記》具載。黃帝居代總二百一十年，在位一百年。昇天為太一君，又為軒轅之星。備黃龍之體，在南官之中。大禮祭天神，軒轅□也。後代享之，列為五帝，居中配天。蓋黃帝土德，中央之位，兼總四方也。東方青帝太昊，南方赤帝神農，西方白帝少昊，北方黑帝顓頊，為五方人帝。以鎮星為子，上配五老，下配五帝。黃帝之子昌意居弱水，昌意之弟少昊，帝妃女節所生也。帝之女溺於束海，化為烏，名日精衛，常銜西山木石以埋束海焉。少昊名摯，宇青陽，即帝位，號金天氏，黃帝之子也。顓頊高陽氏，黃帝之孫也。有聖德，在位七十八年，年九十八歲。母蜀山氏，都商丘濮陽。禺強，黃帝之胤，顓頊之子，與顓頊俱得道。顓頊為玄冥，禺強為北方水神。顓頊以來，以興之地為號。帝譽高辛氏，黃帝之孫。嬌極所生也。帝生而神靈，自言其名，都偃師今在河南。在位七十年，年一百五歲。帝堯陶唐氏，黃帝玄孫，姓伊祁，名放勛。興於定陶，以唐侯為帝。濟陰有定陶，定州有唐縣。都於平陽。在晉州在位九十八年，年一百八十八歲。帝舜有虞氏，姓姚名重華，黃帝八代孫梁國有虞城，今蔡州，都蒲圾。年百歲，得道登遐於九疑之山。夏禹號夏后氏，黃帝玄孫，姓姒名文命。舜已八代，禹居舜後，而禹為玄孫，何也？按《遁甲開山圖》曰：禹得道仙人。古有大禹，女媧十九代孫，年三百六十歲，入九疑山。後三千六百歲，堯理天下，洪水既甚，人民墊溺。大禹念之，化生於石紐山泉中。女狄暮汲水，得石子如珠，愛而吞之，有娠，十四月而生子。長大能知泉源，乃賜號為禹。代父鯀理水三年。功成，舜以其功為司徒。後禪帝位。以此推之，黃帝玄孫也。殷湯，黃帝十七代孫。黃帝子少昊，少昊生嬌極，嬌極生高辛，十四世後天乙為殷王也。黃帝子孫各得姓於事，帝吹律定姓者十二在中卷。少昊有子姓曼，顓頊姓姬。以黃帝居姬水，帝譽子遂后稷姓姬也。堯姓伊祁，舜姓姚，禹姓姒，湯姓子。又張鄧軒路，黃寇宋酈，白薛虔資，伊祁申屠，黃公托跋，昌意之子封北土，以黃帝土德，北俗以土為托，以君為跋，乃以托跋為姓。黃帝有子，各封一國，具中卷，總三十三氏，出黃帝之後。子孫相承，凡一千二百五十年。自黃帝己酉歲至今大唐廣明二年辛丑歲，計三千四百七十二年矣。
　　廣黃帝本行記竟
　　＃１『湘山』原作『相山』，據前文改。