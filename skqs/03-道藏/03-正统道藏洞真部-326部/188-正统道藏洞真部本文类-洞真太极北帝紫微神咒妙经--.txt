洞真太極北帝紫微神咒妙經
　　經名：洞真太極北帝紫微神呪妙經。撰人不詳。二經同卷。底本出處：《正統道藏》洞真部本文類。
　　洞真太極北帝紫微神咒妙經
　　神兵護國安家驅鬼消灾奉勑呪品
　　元始天尊說：下元衆生，多有惡逆。聚生大國，不從正道。自稱強能，不知人命不久。自今已去，大魔行運。五濁之世，人多造橫。圖謀衆生，致害天下。萬民艱辛勤苦，衆生受罪。國人非法，刑禍相罰。賊從下生，惡亂世界。鬼兵入國，行其大灾之疫。刀刃殺人，人轉惡心造逆。刑法相謀，鬼計多生，道途艱辛。五種大賊，夜行殺人。劫掠逃虜，逆黨鬼賊。汝等五種大鬼，作亂世界。萬民不安，小人負重。州縣勤苦，國土不正。貴人元道，千鬼萬邪，皆悉能害人。令人家虛，萬事不果。死亡賊害，長病在室。官鬼在家，怪鬼競起。人宅耗虛，百事不吉。若有一人歸向道要，奉吾勑令。萬灾可解，百疫自散。官鬼大兵，自消不起。風調雨順，國土平正，萬事皆善。吾不虛言，有人受吾真言，亦自度灾危艱難，是事自然消散。不可不明吾意，汝等衆生男女，但受此經要妙之術，斬殺一切疾病，鬼灾自然消滅。若有鬼違於真勑者，魔王來收攝，鬼賊斬分，頭破腦裂。令汝等鬼眷屬，支離坑下。急勑律令。
　　元始天尊說：下元衆生，興罪作惡，五逆不孝，非理殺害，自苦役身。心不自思，存偶寓得。在世已久履榮華，終歸死路，惡心不斷。寧作罪咎，殃及子孫。受苦辛酸，疊責難明。及鬼入來中國，善惡曉分。此鬼名，號稱天之鬼，稱：天遣我等，使領萬千衆，來下界十方諸國土州縣，來殺惡人。天兵鬼使，驅此生人，令落刀兵水火大灾之中死。汝世人何不信大道，致有此鬼行於天下，動亂生人。國土眷屬，淪亡天地之問，大病相害到甲寅之中。水火競起，鬼疫甚多。衆生大病，天殃流行。天下刀兵之世，人多不孝父母。兄弟相逆，州縣殘荒。國土空虛，人多死敗。國既受灾，人亦元孝，致得此灾動亂。世人愚滯於邪，不知大道正真之言。自今有志心，來受吾三昧妙經者，遣五魔天女仙子，九華玉童，紫清妙女，十室真人，五天大兵，使者力士萬人。下以北帝三昧法師，行道轉經之地，救人之處，一切鬼主。勑下三界，奉吾正言。汝等魔王，急以放之不得執，寃速分解。吾遣諸天仙人，玉女妙童，持符執節，詠讚天歌，來下救衆生之難。急勑律令。
　　元始天尊說：下元衆生，今值天運之世，五魔之灾。狂亂世界，鬼輩之人，愚元所識，不知善惡，自作苦惱。下元大運大兵之世，六洞鬼兵，出行天下，收攝國人，取元義不信、不遵正法之人，大兵驅入三惡道中，付疫鬼打殺。此人元義，不信大道之人，故殺之也。以到乙卯之年，有人不敬法師，不信大道。三天魔王力士，速付赤砂地獄。急急如三天大法之令。吾遣大目力士，中天使者，隨法師行道之處，救人之地，病人急愈，官事速得解脫。汝等一切衆生，奉吾神呪，述及元量北帝三昧法師，汝等奉師，如天有四時、日月，八節來往，稽首問訊法師，夜來安泰否？汝等衆生，後世亦得昇仙，萬神敬奉。吾自今已去，遣同林力士，五老丈人，十方大仙，五丁使者，十天大神，一時來下，衛護人民。百姓好惡，吾亦知之。風水多少，終不枉殺。汝等衆生，合知大道有天恩，知四時敗善，玲熱多少。此年天下有鬼，疫病散滿。天下人得此病，死亡零落者多，此鬼甚盛。若有來奉北帝三昧法師法教者，萬事皆善，疫病自去，一切疫鬼速走千里，三天魔王下來誅斬。急勑律令。
　　元始天尊說：下元衆生，土公之世，萬疾之年。天下有千萬土公鬼，有白頭鬼，有五木鬼，有五土鬼。目赤，面黑，口闊，來入中國州縣村坊。行其瘟毒，悉皆殺人。那不供養三寶大道真君，不信道法，致三萬疫癘流行。到丙辰之年，天下赤瘟病。此年之中，有赤丁鬼，行火燒之癘，刀兵之疫，殺天下萬民男女。宿對冤讎，故來相逐。呪咀大鬼，來覓衆生，飲食血味，耗動生人。疾病忙迫，病厄在身。魍魎相及，鬼神相責，官事相加，病人轉重，性命須臾至死。病疫侵入，大兵擾亂天下。國民不安，五穀不熟。大兵殺人，宅舍不居。法令強生，衆生无道。貴人不行，香火不供法師，不信大道。恩願故違，輕慢大法。太上遣赤同騎吏，擎捉鐵杖，遊行天下。取元義五逆惡言毀謗之人，天丁下斬之。若有人鬼不伏者，罪及萬劫。不為鬼主，何可救之。急勑律令。
　　元始天尊說：下元衆生，所值天相之世，精邪甚多，國不太平。鬼王行履天下，吐火灾病。此鬼夜行千里，損害馳馬穀麥田蚤，疾病驚動。魔鬼行大疫癘，水來不久，天行疾病，萬民无道。到丁巳之年，烏丸鬼主，行萬般疾疫。流滿天下十方，人民大驚。鬼主日集，百姓不可居。刀兵殺害，傷亂國土。鬼賊食人，不安官事，數起山林。土鬼行水痢赤黑病，傷害天人。善惡度量，不唯一方，國土各有危難，人多轉惡。‘忖人心意，五等逆想。良託天地，不知人事，不永遠。自作自伐，家破滅亡，四散大小，支離怨及六親。如此之事，惡不可作。以到死亡淪破，家國灾到，兵流天南海北，擾亂世界。刀兵相凌，父南子北。天下不和，百姓重役，萬民失業。如此之事，罪人受之。天兵驅除，入火輸地獄，萬劫有餘。若有一人，奉道志心，樂誦北帝三昧大經。吾當遣正一功曹，十方大神，力士玉女，來救助萬民。一切衆生病者，速得解脫，官事解散。一切殃□鬼，速去千萬里之外。若有不伏者，送付文昌，頭破腦碎，法師不可救，兵誅黨類。急勑律令。
　　元始天尊說：下元衆生，值三官之運，五疫之灾。自今有病疫者多，國民死亡，病難流過。三界萬事，悉皆有官法追逐，刑法相害。百事不利，口舌橫生。貴人无道，禍亂天下。大國鬼兵相隨，萬民遭罪。鬼疫布行，三官考誓。百鬼下來，病難生人。男女下痢，子孫病亡。到戊午之年，天下大疫人民。天兵下行，百姓受苦，衆生大灾。若有一人，回向三尊，受經奉法，奉重北帝三昧法師行道。自今已後，有人病疫官事，大兵之難，宅舍傾危，子孫不安，萬民有灾。吾遣大戟將軍，赤騎兵馬，赤卒小使，百舌使者，手持赤棒，殺一切人間鬼賊。行病小鬼，自稱三公五帝之神，吾亦知汝。一切疫鬼名字，在吾手中。若有一鬼不去，三官大兵下來，誅斬一切。鬼疫撓亂生人，及有官事，急驅千萬里外。不得漏落，斬之萬分。如有魔王不加用意，先到百分矣。急勑律令。
　　元始天尊說：下元衆生，若值鬼兵之世，中國人民疾病苦疫者多，三洞魔王下。持世六宮大魔，行鬼兵來中國，疾疫水火刀兵，亂其世界。病疾萬民，生人危難，內外鬼悉來行大疫。百姓奔波，大魔擾亂世界，鬼兵交集人。到己未之年，天有啄頭魔王，烏延大王，長鼻大王，中外強祥大王，小眼大王，白面大王，赤面大王，汝等王各當被考。汝等子孫，勅勒汝等鬼王。若有一人奉法受經，供養北帝三昧法師，病人立瘥，萬事皆吉。汝等鬼王急勅汝等鬼，令病者速好，官事速解，百事和善。若一鬼不伏，魔王不用意，急斬之。急勑律令。
　　元始天尊說：下元衆生，自今已去，萬千鬼來中國，萬民受苦。百姓病疾，公役甚多。大水欲來，貴人无道。官事相罰，橫生刑徒。危難相纏，厄在三官，天地之間。惑亂小人，不得自理。若有人奉道，敬貴三天真言。疾病自瘥，官事自了。自今以到庚申之年，萬民有奉北帝三昧真經者，太上有勅：汝等鬼王，當自勅告下，從今已後，不得犯吾萬民。急勅汝等鬼兵等，速放生人，疾病立瘥，官事不起，疫毒消散。急勑律令。
　　元始天尊說：下元生人，自今以去，病患甚多。中國有鬼主，長頭鬼主，赤面鬼主，一反圖鬼主，慕川鬼主，來入中國。使國王暴逆，君臣相殘，父子相害。萬民艱苦，百姓大灾。生人死亡，人多疾病。鬼役相傷，刀兵相殺。鬼兵行毒，疾害生人。到辛酉之年，國民不安，水灾萬丈，魚龍相戮。大官相移，君臣相逆，百姓相傷？疾病流亡，天下人民死絕，一及哭相侵。悉是鬼主作亂世界，耗害人民。令人百姓逃亡，衆生病疾，一切瘴疾，惡黑病癘。黃奴七子頻來，損人口田蠶，病疾萬民。知汝等鬼名字，自今已去，斥去千里。急勑律令。
　　元始天尊說：下元衆生，鬼兵之劫，自今已去，人多流亡，國兵大起，兆庶不安。三天魔王入國行灾，瘟疫布滿天下，家國萬民不安。盜賊流行，鬼炁殺人。衆生受其大灾，水火之難。到壬戌年，國王敗亡，散失萬民，逃亡受苦。有十種魔王，行履天下。撓亂聖主，君臣相逆，父子相疑。亂從下生，國暴人亡。國有一人，奉受三昧經者，灾消，人民平正。今有魔王諸天洞主，兵平，國王世人，奉道受經。汝等神王急下收攝，不得亂行疾病，損傷萬民。國主大臣，悉皆奉吾正道。吾勅下以魔王，令收攝世上一切鬼，不得動亂百姓眷屬。汝等切從太上勑，以後不敢復來撓亂國主大臣萬民。若復有人疾病，官事不了，鬼主頭破作七分矣。急勑律令。
　　元始天尊說：下元生人，悠悠過日，不知大晋之世，三萬鬼兵下行王國，布大疫赤炁，凌天洪波。六洞魔王行滿天下，討逐萬民，大兵相誅，百官散失。天下鬼兵飢饉，啖食衆生。百姓流亡，父南子北。大賊逆流天下，國土分散。五道不寧，州縣相殘。大官相誅，小官相移。萬民失業，荒流天下，生人受灾。到癸亥之年，暴鬼千萬，行遶天下。殺傷生人，擾亂世界。損失虐暴財物，馳馬損傷无數。不唯一方，夷戎遍及。若一人奉《北帝三昧神呪經》，萬民悉安，疾病立瘥，萬願從心。大兵自散，鬼賊自亡，官爭解脫。萬民敬重吾真言及法師，吾遣大神力士，九天使者，八天鬼主魔王，皆來擁護國人。若有入道奉吾大法，供養北帝三昧法師，一切惡鬼聞之，急去千里。若不從吾令者，汝等鬼主不加用意，大法急斬矣。急勑律令。
　　元始天尊說：下元衆生，值大兵之疫，水火之難，一切鬼灾。吾今故出《北帝三昧正教神呪妙經》三十六神勑，布化王國，教化衆生，令知大法。故北帝三昧法師，下行諭教？帝王大臣令長方伯二千石，令歸向大道，萬事皆合。
　　北帝大聖同說此神呪之時，諸天魔王大神，玉女梵母，玄女六甲將軍，六丁使者，諸天玉童，諸天神將，並下稽首，願聞此經神術。魔王天女曰：自今日已後，中國有病困篤不存者，我輩魔王鬼主，先遭頭破作七分矣。急勑律令。
　　元始天尊說：下元衆生，天疫甚多，大劫垂至。水流千萬丈，三灾競起。五魔大疫，赤炁交集。大兵相殺，灾火流行。天下惡鬼，持火燒人國土。百姓流亡，萬民受艱苦，病疫甚盛。鬼賊大狂，擾亂天下。大臣不安，衆生死盡，灾流萬代。為惡死傷，三灾競起。人民流散，鬼兵驅除世人。天下大亂，刀兵聚集。君臣荒亡，國王暴逆。萬民造疫，百姓起灾，百種病殺。自請大法流行，中國奉行，萬姓歸心。供養三寶大神呪術，及有三昧法師者，吾自與十方大神，妙女玉童，青龍將軍，力士魔王，天丁大吏，五天使者，各所在遮截疫鬼。今勅魔王，一切龍鬼，水騎大兵，自來世間。三界十方，化度衆生。令國土萬民男女，受此大經，分別愚智。不但一切衆生，仙人注簿，得在玉曆之中，脫兔洪灾水厄九宮八難之中。汝等一切衆生，自今已去，能得聞此大神呪術，及受持供養大法者。吾遣天兵化人力士億萬，常來逐子等所行之方。有人轉經行道者，十鄉靈官千萬，來守護病人，萬民奉重大法。急勑律令。
　　洞真太極北帝紫微神呪妙經竟