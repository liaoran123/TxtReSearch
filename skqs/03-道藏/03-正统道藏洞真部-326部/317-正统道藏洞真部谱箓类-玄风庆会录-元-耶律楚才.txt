玄風慶會錄
　　經名：玄風慶會錄。一卷。元移剌楚才（即耶律楚才）撰。底本出處：《正統道藏》洞真部譜錄類。
　　玄風慶會錄序
　　國師長春真人昔承宣召，不得已而後起，遂別中土，過流沙，陳道德以致君，止干戈而救物，功成身退，厭世登天。自太上玄元西去之後，寥寥千百載，唯真人一人而已。其往回事跡載於《西遊記》中詳矣，唯餘對上傳道玄言奧旨，上令近侍錄而秘之。歲乃瑜旬，傳之及外，將以刊行於世，願與天下共知玄風慶會一段奇事云。壬辰長至日序。
　　玄風慶會錄
　　元侍臣昭武大將軍尚書禮部侍郎移剌楚才奉勑編錄
　　欽奉皇帝聖議，宣請高道長春真人。歲在己卯正元後一日，敕朝，官劉仲祿資韶尋訪，直至東萊，適符聖意禮迎仙馭，不辭遠遠而來。逮乎壬午之冬十月既望，皇帝畋于西域雪山之陽，是夕御行在設庭燎，虛前席延長春真人以問長生之道，真人曰：夫道生天育地，日月星辰、鬼神人物皆從道生，人止知天大，不知道之大也。余生平棄親出家，唯學此耳。道生天地，開闢而生人焉。人之始生也，神光自照，行步如飛。地生菌，自有滋味，不假炊爨，人皆食之。此時尚未火食，其菌皆香，且鼻嗅其香，口嗜其味，漸致身重，神光尋滅，以愛欲之深故也。學道之人以此之故，世人愛處不愛，世人住處不住，去聲色以清靜為娛，屏滋味以恬淡為美，但有執著，不明道德也。眼見乎色，耳聽乎聲，口嗜乎味，性逐乎情，則散其氣，譬如氣鞠氣實則健，氣散則否。人以氣為主，逐物動念則元氣散，若氣鞠之氣散耳。天生二物曰動植，草木之類為植，植而無識，兩露霑濡，因得生榮。人物之屬為動，動而有情，無衣無食，何以卒歲，必當經營耳，旦夕云為，身口為累故也。夫男陽也，屬火，女陰也，屬水。唯陰能消陽，水能剋火，故學道之人首戒乎色。夫經營衣食則勞乎思慮，雖散其氣而散少，貪婪色欲則耗乎精神，亦散其氣而散之多。道產二儀，輕清者為天，天陽也，屬火。重燭者為地，地陰也，屬水。人居其中，負陰而抱陽，故學道之人知修鍊之術，去奢屏欲，固精守神，唯鍊乎陽，是致陰消而陽全，則昇乎天而為仙，如火之炎上也。其愚迷之徒以酒為漿，以妄為常，恣其情，逐其欲，耗其精，損其神，是致陽衰而陰盛，則沉於地為鬼，如水之流下也。夫學修真者如轉石上乎高山，愈高愈難，畦步顛沛，前功俱廢以其難為也，舉世莫之為也。背道逐欲者如擲石下乎峻坡，愈卑而愈易，斯須隕墜，一去無迴。以其易為也，故舉世從之，莫或悟也。余前所謂修鍊之道，皆常人之事耳，天子之說又異於是。陛下本天人耳，皇天眷命，假手我家，除殘去暴，為元元父母，恭行天罰，如代大匠斷，克艱克難，功成限畢，即昇天復位。在世之問，切宜臧聲色，省耆慾，得聖體康寧，睿等遐遠耳。庶人一妻尚且損身，況乎天子多畜嬪御，寧不深損。陛下宮姬滿座，前聞劉仲祿中都等揀選處女以備後宮。竊聞道經云：不見可欲，使心不亂。既見之，戒之則難，願留意焉。人認身為己，此乃假物，從父母而得之者，神為真己，從道中而得之者，能思慮寤寐者是也。行善進道則昇天為之仙，作惡背道則入地為之鬼。夫道產眾生，如金為眾器，銷其像則返成乎金，人行乎善則返乎道。人間聲色衣食，人見以為娛樂，此非真樂，本為苦耳。世人以妄為真，以苦為樂，不亦悲哉，殊不知上天至樂乃真樂耳。余儕以學道之故，棄父母而棲巖穴，同時學道四人，日丘，曰劉，日譚，日馬，彼三人功滿道成，今已昇化。余辛苦之限未終，日一食一味一盂，恬然自適，以待乎時。其富者貴者濟民拯世，積行累功，更為異耳。但能積善行道，胡患不能為仙乎。中國承平日久，上天屢降經教，勸人為善。大河之北，西川、江左悉有之。束漢時于吉受《太平經》一百五十卷，皆修真治國之方，中國道人誦之行之，可獲福成道。又恆帝永壽元年正月七日，太上降蜀臨叩，授天師張道陵《南斗北斗經》及《二十四階法錄》諸經籍千餘卷。晉王纂遇太上道君法駕乘空，賜經數十卷。元魏時天師寇謙之居嵩山，於太上等處受道經六十餘卷。皆治心修道，祈福禳災，掃除魑魅，拯疾疫之術。其餘經教，不可盡言。降經之意，欲使古今帝王臣民皆令行善。經旨太多，請舉其要。天地之生人為貴，是故人身難得如麟之角，萬物紛然如牛之毛。既獲難得之身，宜趣修真之路，作善修福，漸臻妙道。上至帝王降及民庶。尊卑雖異，性命各同耳。帝王悉天人謫降人問，若行善修福，則昇天之時位瑜前職，不行善修福則反是，天人有功微行薄者，再令下世，修福濟民方得高位。昔軒轅氏天命降世，一世為民，再世為臣，三世為君。濟世安民，累功積德，數盡昇天而位尊於昔。陛下修行之法無他，當外修陰德，內固精神耳。恤民保眾，使天下懷安則為外行，省欲保神為乎內行。人以飲食為本，其清者為之精氣，濁者為之便溺。貪慾好色則喪精耗氣，乃成衰憊。陛下宜加珍嗇，一宵一為已為深損，而況恣慾者乎。雖不能全戒，但能節慾則幾於道矣。夫神為子，氣為母，氣經月為汨，經鼻為膿，經舌為津，經外為汗，經內為血，經骨為髓，經腎為精。氣全則生，氣亡財死，氣盛則壯，氣衰則老。常使氣不散，則如子之有母，氣散則如子喪父母，何恃何估。夫神氣同體，精髓一源，陛下試一月靜寢，必覺精神清爽，筋骨強健。古人云：服藥千朝，不如獨臥一宵。藥為草，精為髓，去髓添草，有何益哉。譬如囊中貯之金，旋去金而添鐵，久之金盡，囊雖滿，空遺鐵耳。服藥之理，夫何異乎。古人以繼嗣之故，娶婦而立家。先聖周公、孔子、孟子各有子，孔子四十而不惑，孟子四十不動心。人生四十已上，氣血已衰，故戒之在色也。陛下聖子神孫枝蔓多廣，宜保養戒欲，為自計耳。昔宋上皇本天人也，有神仙林靈素者，挈之神游上天，入所居宮，題其額日神霄，不飢不渴，不寒不暑，逍遙無事，快樂自在，欲久居之，無復往人問之意，林靈素勸之曰：陛下天命人世有天子，功限未畢，豈得居此。遂下人問。自後女真國興，太祖皇帝之將婁失虜上皇北歸，久而老終于上京。由是知上天之樂何啻萬倍人問，又知因綠未終，豈能遽然而歸也。余昔年出家，同道四人，彼三子先已昇化如蟬蛻，然委此凡骨而去，能化身千百，無不可者。余辛苦萬端，未能去世，亦因綠之故也。夫人之未生，在乎道中，不寒不暑，不飢不渴，心無所思，真為快樂。既生而受形，眼觀乎色，耳聽乎聲，舌了乎味，意慮乎事，萬事生矣。古人以心意莫能禦也，故喻心為猿，意為馬，其難制可知也。古人有言曰：易伏猛獸，難降寸心。乃成道昇天之捷徑耳。道人修真鍊心，一物不思量，如太虛止水。水之風息也靜而清，萬物照之燦然悉見。水之風來也動而濁，曷能鑑萬物哉。本來真性靜如止水，眼見乎色，耳悅乎聲，舌嗜乎味，意著乎事，此數者續續而疊舉，若飄風之鼓浪也。道人治心之初甚難，歲久功深，損之又損，至於無為。道人一身耳，治心猶難，蚓夫天子富有四海，日攬萬機，治心豈易哉。但能節色欲，臧思慮，亦獲天祐，死全戒者邪。昔軒轅皇帝造弧矢、創兵革以威天下，功成之際，請教于仙人廣成子，以問治身之道，廣成子曰：汝無使思慮營營，一言足矣。余謂修身之道，貴乎中和，太怒則傷乎身，太喜則傷乎神，太思慮則傷乎氣，此三者於道甚損，宜戒之也。陛下既知神為真己，身是幻軀，凡見色起心，當自思身假神真，自能止念也。人生壽命難得，且如烏獸歲歲產子，旋踵夭亡，壯老者鮮，嬰童亦如之。是故二十三十為之下壽，四十五十為之中壽，六十七十為之上壽。陛下春秋已入上壽之期，宜修德保身，以介眉壽。出家學道人惡衣惡食，不積財，恐害身損福故也。在家修道之人，飲食居處，珍玩貨財亦當依分，不宜過差也。四海之外，普天之下，所有國土不啻億兆，奇珍異寶比比出之，皆不如中原天垂經教，治國治身之術為之大備，屢有奇人成道昇天耳。山束、河北天下美地，多出良禾美蔬、魚鹽絲璽以給四方之用，自古得之者為大國。所以歷代有國家者，唯爭此地耳。今已為民有兵火相繼，流散未集，宜差知彼中子細事務者能幹官，規措勾當，與免三年稅賦，使軍國足絲帛之用，黔黎獲蘇息之安，一舉而兩得之，玆亦安民祈福之一端耳，自天祐之，吉無不利也。余萬里之外，一召不遠而來，修身養命之方既已先言，治國保民之術何為惜口。余前所謂安集山束、河北之事，如差清幹官前去，依上措畫，必當天心。苟授以非才，不徒無益，反為害也。初，金國之得天下，以創起束土，中原人情尚未諳悉，封劉豫於束平，經略八年，然後取之，此亦開創良策也，願加意焉。修身養命要妙之道傳之盡矣，其治國保民之術微陳梗槃，其用之捨之，在宸衷之斷耳。昔金國世宗皇帝即位之十年，色欲過節，不勝衰憊，每朝會二人掖行之，自是博訪高道，求保養之方，亦嘗請余問修真之道，余如前說，自後身體康強，行步如故，凡在位三十年昇遐。余生平學道心以無思無慮，夢中天意若曰：功行未滿，當待時昇化耳。幻身假物，若逆旅蛻居耳，何足戀也。真身飛昇，可化千百，無施不可。上天千歲或萬萬，遇有事，奉天命降世，投胎就舍而已。傳道畢，上諭之曰：諄諄道誨，敬聞命矣。斯皆難行之事，然則敢不遵依仙命勤而行之。傳道之語已命近臣錄之簡冊，朕將親覽，其有玄旨未明者，繼當請益焉。
　　玄風慶會錄竟