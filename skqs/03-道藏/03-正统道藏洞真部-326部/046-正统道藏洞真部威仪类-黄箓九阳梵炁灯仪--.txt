黃籙九陽梵炁燈儀
　　經名：黃籙九陽梵炁燈儀。一卷。底本出處：《正統道藏》洞真部威儀類。
　　黃籙九陽梵炁燈儀
　　法事如式　啟白
　　焚香供養太乙救苦天尊，九天生神上帝，九陽梵炁天君，九州社令神君，九幽地獄冥官，冥府考治一切聖眾。
　　伏以混元本始，藏三炁於太初；神景含輝，布九光於霄極。大塊既判，元始開圖，神資惠靈，炁分羅絡，恩流下土，法出度人。是以金籙垂科，雲編闡教，紫微玉室，光明空洞之中；東極碧霞，變化始青之上。本形有象，煥爛八方。文彩垂芒，廣長一丈。祕九重之金格，耀七寶之騫林。妙炁結成，靈風鼓奏。壇司得請，許接引以宣行；幽爽蒙休，獲開明而度化。今齋官某人披心大梵，稽首太玄。願賜九色之陽光，照破重陰之幽獄。伏願萬仙翊衛，六丁前驅，分善惡之種名，回人天而向道。周行不殆，普度無窮。稽首歸依，稱揚功德。
　　舉隨方救苦天尊
　　謹然東巵神燈，布帝真胞命元元一黃演之炁，下照風雷地獄，用破飛戈飄戟之難。
　　舉隨方救苦天尊
　　伏以帝出乎震，首歲德以發生；物植乎東，宅嵎夷而賓日。木司九炁，箕主七辰。翠羽華林中，有開明之童子；碧霞玉闕上，對始皇之老人。今有齋官某人拔度亡過某人形魂，往昇天界，然點神燈。施鬱單無量天生神寶章。
　　眾和宣章，一黃演之炁
　　混合空洞炁，飛爽浮幽寥。延康無期劫，渺渺離本條。苦魂沉九夜，乘晨希陽翹。大有通玄戶，鬱單降晨霄。黃雲凝靈府，陰陽炁象交。胞元結長命，惡根應化消。桃康合精延，二帝秀玉飄。灌溉胞命門，精鍊神不凋。九天命靈章，生神神自超。元君遏死戶，司馬誦洞謠。一唱萬真和，九遍諸天朝。稽首恭劫年，慶此榮舊苗。
　　伏願象輪布化，龍頷垂光，遊行三界之中，下赦萬生之罪，普令悟道，俱入大乘。得道之後，昇入無形。
　　謹然東南巵神燈，布帝真胎命元洞冥紫戶之炁，下照銅柱地獄，用破身體焦爛之難。
　　舉隨方救苦天尊
　　伏以陽出東南，象重明之烜赫；巽乎中正，言萬物之潔齊。處江海之不爭，鼓風雷之相搏。在元福用賢之界，有好生度命之尊。今有齋官某人拔度亡過某人形魂，往昇陽界，然點神燈。施上上禪善無量壽天生神寶章。
　　眾和宣章，二紫戶之炁
　　無量結紫戶，炁尊天中王。開度飛玄爽，凝化輪空洞。故根離昔愛，緣本思舊宗。幽夜淪遐劫，對盡大運通。帝真始明精，號曰字元陽。嬰兒史伯原，結胎守黃房。斬根斷死戶，熙頤養嬰童。禪善導靈炁，玄哺飛天芳。華景秀玉質，精鍊自成容。務玄育上生，羅列備明堂。太虛感靈會，命我生神章。一唱動九玄，二誦天地通。混合自相和，九遍成人功。大聖慶元吉，散花禮太空。諸天並懽悅，一切稽首恭。
　　伏願迴駕傾光，隨機變化。掃除五苦，詣長樂之清都；消殄三塗，利真常之妙景。普令萬彙，俱入大乘。得道之後，昇入無形。
　　謹然南巵神燈，布帝真魂命元長靈明仙之炁，下照火翳地獄，用破吞火食炭之難。
　　舉隨方救苦天尊
　　伏以三炁天中，赤帝號丹靈之老；重陽宮內，玉眸鍊流火之庭。當萬物相見之時，保億劫無窮之運。寻聲赴感，應念分輝。今有齋官某人拔度亡過某人形魂，上生天界，然點神燈。施梵監須延天生神寶章。
　　眾和宣章，三明仙之炁
　　須延總三雲，玄元始炁分。落落大梵布，華景翠玉尊。明梵飛玄景，開度長夜魂。遊爽赴期歸，炁炁返固根。大帝號陽堂，字曰八靈君。九關回祿道，胎炁生上元。陵梵度命籍，太一輔精延。泥丸敷帝席，三部八景分。魂生攝遊炁，九轉自成仙。琅琅九天音，玉章生萬神。三遍列正位，炁參八辰門。玄關遏死戶，靈鎮津液源。應會感靈數，明道潛回輪。慶此嬰兒蛻，稽首讚洞文。
　　伏願億曾受度，鍊以玉膏；九族同昇，賜之金液。北府滅大魔之試，南河制洪水之災。得道之後，昇入無形。
　　謹然西南巵神燈，布帝真魄命元碭尸冥演由之炁，下照屠割地獄，用破倒懸割體之難。
　　舉隨方救苦天尊
　　伏以坤輿載物，未申居地勢之中；梵炁流罡，參井處星羅之右。廣運太靈之德，高臨仁靜之鄉。萬寶裝嚴，百靈成伏。今齋官某人拔度亡過某人形魂，往昇陽界，然點神燈。施寂然兜術天生神寶章。
　　眾和宣章，四演由之炁寂然無色宗，兜術抗大羅。靈化四景分，萬條翠朱遐。遊魄不顧反，一逝洞群魔。神公攝遊炁，飄飄練素華。榮秀椿劫期，乘運應靈圖。空洞生神章，靈音逸九霞。一唱萬真會，騫爽合成家。九轉景靈備，鬱鬱曜玉葩。兜術開大有，一慶享祚多。上聖回帝駕，嬰兄欻以歌。不勝良辰會，一切稽首和。
　　伏願億萬分輝，百千應號。校九府死生之錄，開八方罪福之門。至賤至微，普登道岸；無窮無極，悉轉法輪。得道之後，昇入無形。
　　謹然西巵神燈，布帝真臟腑命元五仙中靈之炁，下照金剛地獄，用破金鎚鐵杖之難。
　　舉隨方救苦天尊
　　伏以金靈黃老，空青嗚鳴紫字之林；玉國西那，鬱剎峙浮羅之獄。八威煥爛，七炁氤氳。星分太白之精，治在少陰之境。今齋官某人拔度亡過某人形魂，上昇天界，然點神燈。施波羅尼密不驕樂天生神寶章。
　　眾和宣章，五中靈之炁
　　翻翻五帝駕，飄飄玄上門。遊步黃華野，回靈驕樂端。採集飛空景，舊爽多不存。太微回黃旗，無英命靈旛。攝召長夜府，開度受生魂。公子輔黃寧，總錄具形神。玉章洞幽靈，五轉天地分。炁鍊元藏府，紫戶自生仙。數周眾真會，啟陽應感繁。玉女灌五香，聖母慶萬年。三界並懽悅，稽首禮天尊。
　　伏願眾聖臨軒，諸天降駕。九幽開夜騫林，咸返於舊條；十轉迴靈福舍，更生於來運。凡居道界，俱入怯門。得道之後，昇入無形。
　　謹然西北巵神燈，布帝真靈府命元高真沖融之炁，下照火車地獄，用破兵刃火輪輸之難。
　　舉隨方救苦天尊
　　伏以法輪十轉，帝闕九重。天粵穹窿，鬱化精於三變；乾元剛健，應君德於六爻。居四九之稱尊，位重陽之極數。不言而應，有感必通。今齋官某人拔度亡過某人形魂，往昇天界，然點神燈。施洞元化應聲天生神寶章。
　　眾和宣章，六沖融之炁
　　應聲無色界，霄映冠十方。回化輪無影，冥期趣道場。靈駕不待轡，朗然生神章。空洞諒無崖，玄爽亦為疆。鍊胎返本初，長秉飛玄梁。蘄畜喪天真，散思候□常。斬伐胞樹滯，心遊超□#1京。願會既玄玄，悟我理兼忘。介福九天端，交禮地辰良。混化歸元一，高結元始王。稽首儔靈運，長謝囂塵張。
　　伏願種民立品，梵行開光，燒香散花，同來尊所，執符把籙，齊到帝前。絕六趣之惡根，興五門之善念。得道之後，昇入無形。
　　謹然北巵神燈，布帝真元府命元高仙洞笈之炁，下照溟泠地獄，用破寒池楚毒之難。
　　舉隨方救苦天尊
　　伏以元冥五炁，坎為天一之精；黑帝雙星，璧總太微之境。四時成歲，萬物所歸。玉隴神丘，湛真常之返照；青裙羽，凝妙寂以裝嚴。今齋官某人拔度亡過某人形魂，往生天界，然點神燈。施靈化梵輔天生神寶章
　　眾和宣章，七洞笈之炁
　　玄會統無涯，混炁歸梵輔。務猷運靈化，潛推無寒暑。乘數搆貞條，振袂拂輕羽。瓊房有妙韻，汎登高神所。圓輪無停映，真仙森列序。上上霄衢邈，洞元深萬巨。秀葉翳翠霞，停蔭清泠渚。遨翫怡五神，繁想嘯明侶。五難緣理去，沖心自怡處。爽魂隨本根，舋舋空中佇。七誦重關開，豁滯飛神武。運通由中發，高唱稽首舉。
　　伏願慈因永劫，惠及有生。定水清泠，制萬靈於鬱絕；钁天豁落，束六鬼於羅酆。道德興隆，天人欣慶。得道之後，昇入無形。
　　謹然東北巵神燈，布帝真華府命元真靈化凝之炁，下照鑊湯地獄，用破鐵叉煮漬之難。
　　舉隨方救苦天尊
　　伏以旋斗歷箕，羊角出扶搖之炁；九和十合，碧霞分羅絡之天。爰居長樂之福堂，下有朔陰之幽獄。歲之自始，物所成終。今齋官某人拔度亡過某人形魂，上昇陽界，然點神燈。施高虛清明天生神寶章。　
　　眾和宣章，八化凝之炁
　　清明重霄上，合期慶雲際。玉章散沖心，孤景要靈會。煥落景霞布，神矜靡不邁。玉條流逸響，從容虛妙話。靈音振空洞，九玄離幽裔。感爽無凝滯，去留如解帶。明識生神章，高遊無中敗。玄景曜雲衢，跡超神方外。應感無方圓，聊以運四大。研心稽首誦，眾聖共稱快。
　　伏願天寶金書，混元祖炁，開光龍漢，照燭重陰。亡魂克遂於飛仙，枯骨更生於人道。得道之後，昇入無形。
　　謹然中央巵神燈，布帝真嶽府命元自然玄照之炁，下照普掠地獄，用破刀山劍樹之難。
　　舉隨方救苦天尊
　　伏以至聖至真，三境出大羅之上；無形無影，八方朝七寶之宮。統皇上之天元，鎮中央之地紀。威光翼翼，神德巍巍。今齋官某人拔度亡過某人形魂，往昇陽界，然點神燈。施無想無結無愛天生神寶章。
　　眾和宣章，九玄照之炁
　　無結固無情，玄玄虛中澄。淪化無方序，數來亦叵乘。誰云無色平，峨峨多丘陵。冥心縱一往，高期清神徵。良遇非年歲，劫數安可稱。浮爽緣故條，反胎自有恆。靈感洞太虛，飛步霄上冰。津趣鼓萬流，潛凝真神登。無愛固無憂，高觀稽首升。
　　伏願無為大道，上帝高真。居慈悲善巧之門，現微妙光明之相。一身受福，得為金闕之臣；九族同仙，俱入玉虛之會。得道之後，昇入無形。
　　諷經　向來　回向
　　黃籙九陽梵炁燈儀竟
　　#1『口』，底本不清，疑為『上』字。