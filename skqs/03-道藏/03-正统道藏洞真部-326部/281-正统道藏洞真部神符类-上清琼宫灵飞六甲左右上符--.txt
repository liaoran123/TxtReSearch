上清瓊宮靈飛六甲左右上符
　　經名：上清瓊宮靈飛六甲左右上符。又名《上清素奏丹符靈飛六甲》。撰人不詳，約出於東晉。係早期上清派重要經典。一卷。底本出處：《正統道藏》洞真部神符類。
　　上清瓊宮靈飛六甲左右上符
　　上清瓊宮靈飛六甲玉女六十人，諱字并左右上符，太極九部上皇太極真人受之於玉晨大道君。左右靈飛六甲符，一名玉精真訣，一名景中之道，一名白羽黑翮隱遊上經，靈飛六甲神道也。六甲之神時乘六龍，以宴慶雲，盻看六合，迴降服符者寢房也。其以節日，又乘白鸞之車，駕黑翮之鳳，以宴常陽倒景，看遊八方之神嶽也。降服符者身，和合魂魄，通靈達形，三氣合香，五藏生華，坐在立亡，役召萬魔，履鋒蹈嶮，萬福來和，涉山入水，沿海步河，不拘津梁，不畏危巔，變化隱遁，招風召雷，立起雲雨，坐致行廚，入兵不傷，入水不濡，山神奉衛，玉女來迎。服之六年，六甲見軀，與人語言，授子真書，長生天地，二象同符。別寢勿雜，遺淫妄慾#1，寂心鏡形，乃可見求。
　　太極四真人曰：六氣順運於十天，六甲旬周行於幽冥，有其符則隱化無方，聞其名則上補天真，行其道則飛虛駕景，佩其文則玉女執巾。用之六年，方諸青宮刊功玉簡，書名錄字，萬神奉衛，真人造房。行之十四年，太素三元君迎以三晨之羽節，衣以紫霞之雲帔，夕遊八景，朝登虎輿，唱以鳳吹，樂以玄鈞，萬神扶軒，攝風召雲，太一參轡，白日登晨。
　　六甲靈飛左右玉女，名字六十人，每至甲日平旦，向王方閉目內視，存六甲一旬之玉女，盡來羅立我前，衣服形色如上，良久畢，乃叩齒六通，咽液六十過，畢，而微呪曰：
　　左飛右靈，八景華精，上植琳房，下秀丹瓊，合度八紀，攝御萬萌，神通積感，六氣練清，雲官玉華，乘虛順生，錦帔飛裙，霞映紫房，腰帶虎書，給羽建青，手執神符，流金火鈴，揮邪卻魔，保我利貞，剖勒眾妖，萬惡泯平，同游三光，迴老返嬰，坐在立亡，侍我六丁，猛獸衛身，從以天兵，呼吸江河，山嶽流傾，卒致行廚，金醴玉英，收束虎豹，叱咤幽冥，役使鬼神，攝伏千精，所願從心，萬事克成，分道散軀，恣意化形，上補真人，天地同生，耳聰目明，徹視黃庭，六甲玉女，為我使令。
　　呪畢，閉目，初存思之時，當平坐，按手於膝上，勿令人見，見則真光不一，思慮蕩散，念念在心，不得他想，當須慎之。臨服符，當先呼直日玉女名，畢，微呪曰：
　　天玄地黃，太虛六氣，朝服靈精，神金虎文，當令我真，又令我神，分散形影，封山召靈，役使萬神，坐亡立存，高遊上清，北朝玉晨。
　　呪畢，乃服符。符文真要如左：
　　卷內符並朱書。
　　甲子太玄玉女名靈珠，字承翼。
　　乙丑太玄玉女名簡修，字青萌。
　　丙寅太玄玉女名定華，字鬱陵。
　　丁卯太玄玉女名須臺，字馥猷。
　　戊辰太玄玉女名愛淳，字眾梨。
　　己巳太玄玉女名四淳，字寧華。
　　庚午太玄玉女名會容，字流南。
　　辛未太玄玉女名澄華，字抱珠。
　　壬申太玄玉女名雙皇，字鳳文。
　　癸酉太玄玉女名龍嬰，字歡生。
　　右甲子太玄宮左靈飛玉女部。
　　玉女玄錦被，青羅飛華裙，捧玉精神虎符，餘取宜。
　　甲戌黃素玉女名神光，字飛康。
　　乙亥黃素玉女名紫春，字飛芝。
　　丙子黃素玉女名寄風，字參盈。
　　丁丑黃素玉女名鳳環，字鬱娥。
　　戊寅黃素玉女名叔華，字上容。
　　己卯黃素玉女名英玄，字羽珠。
　　庚辰黃素玉女名正齡，字春香。
　　辛巳黃素玉女名蔚騰，字彫羅。
　　壬午黃素玉女名琬御，字千成。
　　癸未黃素玉女名良營，字娥昌。
　　右甲戌黃素宮左靈飛玉女部。
　　玉女青衣絳裙，青紅黃霞綬，朱履，捧綠玉神符，餘取宜。
　　甲申太素玉女名真元，字瓊石。
　　乙酉太素玉女名蕭蘭，字玉英。
　　丙戌太素玉女名娥玄，字和明。
　　丁亥太素玉女名興房，字渌華。
　　戊子太素玉女名翔峰，字定睴。
　　己丑太素玉女名煙童，字偃殊。
　　庚寅太素玉女名七輪，字靈飛。
　　辛卯太素玉女名肇臺，字篇敷。
　　壬辰太素玉女名蔚金，字丹旗。
　　癸巳太素玉女名安天，字沙風。
　　右甲申太素宮左靈飛玉女部。
　　玉女綠衣絳裙，青紅霞綬，青履，捧綠玉神符，餘取宜。
　　甲午絳宮玉女名丹淳，字雲齡。
　　乙未絳官玉女名散陽，字靈華。
　　丙申絳宮玉女名遂精，字玄珠。
　　丁酉絳宮玉女名抱雲，字緑閒。
　　戊戌絳宮玉女名房賓，字石香
　　已亥絳宮玉女名清英，字南靈。
　　庚子絳宮玉女名靈羣。字曲登。
　　辛丑絳宮玉女名素美，字啟清。
　　壬寅絳宮玉女名汾華，字蔚芝。
　　癸卯絳宮玉名矅英，字西安。
　　右甲午絳宮右靈飛玉女部。
　　玉女淺紅衣，青裙，青紅霞綬，手托緑玉神符，朱履，餘取宜。
　　甲辰拜精玉女名龍願，字靈素。
　　乙巳拜精玉女名歡庭，字逸臺。
　　丙午拜精玉女名營芝字玉生。
　　丁未拜精玉女名招風，字常娥。
　　戊申拜精玉女名夜華，字雲嬰。
　　己酉拜精玉女名密明，字勝非。
　　庚戌拜精玉女名紫虛，字容鐶。
　　辛亥拜精玉女名鳳華，字緑安。
　　壬子拜精玉女名儀房，字上奇。
　　癸丑拜精玉女名寶華，字壹昭。
　　右甲辰拜精宮右靈飛玉女部。
　　玉女黃衣，淺青裙，青紅霞綬，朱履，持緑玉神符，餘取宜。
　　甲寅青要玉女名啟先，字惠精。
　　乙卯青要玉女名慶翔，字娥生。
　　丙辰青要玉女名幽昌，字晨暉。
　　丁巳青要玉女名伏華，字廣敷。
　　戊午青要玉女名緑雲，字安昌。
　　己未青要玉女名金聲，字曲臺。
　　庚申青要玉女名飆遊，字雲飛。
　　辛酉青要玉女名親賢，字高英。
　　壬戌青要玉女名神珠，字貫眾。
　　癸亥青要玉女名雲徊，字抱生。
　　右甲寅青要官靈飛玉女部。
　　玉女紫錦帔，下丹青飛華裙，持玉精金虎符，餘取宜。
　　太極玉精真訣上符
　　右符以甲子日始二日服，一以平旦男，八節日日中又服之。
　　太極玉精真訣上符
　　右符以乙丑日始二日服，一以平旦女服，八節日夜半又服之。
　　上二符，是靈飛六甲之符宗也。欲服符，先齋六日，乃服。服之六十日，乃得服六十玉女符也。此二符主招神靈，通達萬精，長服不廢，飛仙長生。既服六十玉女符，故當須此符兼修之也。男女官各隨名而用，忌殗穢、經死喪之家，不得與人同牀寢臥，衣服不假借人，禁食五辛及六畜肉，及接近婦人，尤禁之甚，令人神喪魄亡，生邪失性，災及三氣，死為下鬼。常燒香於寢林之首。
　　太玄宮甲子玉女一部，同服上玄錦帔、下青羅飛華裙。黃素宮甲戌玉女一部，同服黃錦帔，紫羅飛羽之裙。太素宮甲申玉女一部，同服白錦帔，丹羅飛華裙。
　　左右靈飛玉女服色，手中並執玉精神虎符，頭並頹雲三角髻，餘髮散垂至腰。
　　絳宮甲午玉女一部，同服丹錦帔，青羅飛裙。拜精宮甲辰玉女一部，同
　　服紫錦帔，碧羅飛裙。青要宮甲寅玉女一部，同服紫錦帔，丹青飛羽裙。
　　右左靈飛玉女服色，手中並執玉精金虎符，頭並頹雲三角髻，餘髮垂至腰。
　　此有六十二符，乃是太極上宮四真人所受於太上道君。受者當須精戒潔心，澡除五累穢汙之意，杜塵濁淫慾之失，正目存六精，凝思玉真香煙散室，幽身孤房，積德累功，和魄保中，髣髴五神遊生三宮，絕爭競於常輩，守寂默以感通者，六甲之神不逾年而降己也。子能精修此道，必致登仙矣。信而奉者，為靈人，不信者將沈九泉矣。
　　上清六甲靈映之道，當得至精至真之人，乃可傳之，即致通降。九嶷真人許偉遠，昔受此方於中嶽宋德玄。德玄者，周宣王時人，服此靈飛六甲符，得道，能一日行三千里，數變形為鳥獸，得真靈之道，今在嵩山。偉遠久隨之，乃受得此法，行之道成，今處九嶷山。有女子郭少藥、趙愛兒、王魯連等，並受此法，而得道者復數十人，或遊玄洲，或處東華方諸臺，今見居之。南嶽魏夫人言：此郭少藥者，漢度遼將軍陽平郭騫女也，少好道精誠，真人因受其六甲之術。趙愛兒者，幽州刺史劉虞妻，別駕趙該姊也，好道，得尸解後，又受此符。王魯連，魏文帝城門校尉，范陵王伯周女也。亦學道，一旦忽委化，壻李子期入陸渾山中，真人又授此法，子期者，司馬魏人清河王傅也。常言此婦狂走，云一旦失所在矣。
　　上清六甲靈飛隱遁，服此真符，遊行八方，行此真書，當得其人。按四極明科，傳上清內書者，皆列盟奉，啟誓乃宣之，七百年得付六人，過年限足，不得復出泄也。其受度者，皆對齋七日，香信於有經之師。上金六兩，白素六十尺，金鐶六雙，青絲六兩，五色繒各二十二尺，以代剪髮登壇，歃血破券之誓，以盟奉行靈符，玉名不泄之信。如違盟負誓，七祖父母及己身，俱受風刀之考，詣積夜之河，運蒙山之石，以填孟津。有經之師，所得法信，當給施寒栖貧下、孤病老耄懦弱之輩，不得獨用。如違科典，三官紀察，死為下鬼，切宜敬之慎之。
　　上清瓊宮靈飛六甲左右上符
　　#1遺淫妄慾：疑當作『遣淫忘慾』。