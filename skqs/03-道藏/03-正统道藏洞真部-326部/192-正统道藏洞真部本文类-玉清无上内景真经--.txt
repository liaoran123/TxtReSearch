玉清無上內景真經
　　經名：玉清無上內景真經。撰入不詳，約出於宋元。言元始真尊化生天地五方精氣及內煉臟氣，返老還嬰之法。一卷。底本出處：《正統道藏》洞真部本文類。
　　玉清無上內景真經
　　大羅真天元天大聖后紫光天母下傳
　　爾時，元始至真大聖化生開天，以其大神通力，大智慧力，結造世界，配合陰陽，主張造化。先於大梵真天玄空之中，化諸外象，以表內景，而分九氣，為東方木精之色，結化九氣丈人而君主之，在人為肝為魂。次分七氣，為西方金精之色，結化七氣丈人而君主之，在人為肺為魄。次分三氣為南方火精之色，結化三氣丈人而君主之，在人為心為神。次分五氣為北方坎精之色，結化五氣丈人而君主之，在人為腎為精。四方餘氣水火金木分布中央為黃庭之色，結化一氣丈人而君主之，在人為脾為思。五臟含識，共具十真，十真之英，能成九轉，聚為丹藥，散為甘露，周旋上下，煉養百骸，沐濁留清，消陰鑄陽，復我太初，保我大全，出于崑崙，入于太淵，引其龍變，經於虎城，四氣和合，成我至真，衰殘易盛，耄耋還嬰，朽容再鮮，白髮重青、韻如鍾發，身如羽輕，盡更凡骨，飛昇上清。世之學士，立戒持定，而生智明，以其三力，永保億年，履輕清之氣，運定變化以超仙也。左右二玄無極真宰，以我此道廣布天人，使其捨離無常之業，而入真一之妙，非老非死，湛寂常存。
　　元始真尊於其七竅放大光明，照无量土，萬二千天百億人界，各以自力散香雨華，而為貢奉，莫不欣悅，咸悟本心。爾時玉清化宮於空玄中，忽見寶月光明，照映內外十虛，寶月之中，包含紫炁之內，有一嬰兒，坐寶華臺，口放金光，發大玉音，而說偈曰：
　　一心生正定，萬象自然陳。逐方分五氣，五氣孕一靈。
　　一靈通變化，結煉本來真。本真非有相，非有亦非無。
　　兆能通此理，方悟攝塵珠。
　　玄空之中，月光之內，玉嬰演教，天上天下，一時皆聞。莫不慧海湛然，業山摧毀，反觀內照，永契道真。仰望聖光，拜禮而去，敬信奉持。
　　玉清無上內景真經