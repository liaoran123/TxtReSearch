離明瑞象燈儀
　　經名：離明瑞象燈儀。一卷。底本出處：《正統道藏》洞真部威儀類。
　　離明瑞象燈儀
　　法事
　　恭聞大道昭昭，不言善應；小心翼翼，有禱必通。臣等謹炷真香，虔誠上啟：南方大聖三炁火德熒惑執法真君，丹天赤皇上道真君，南宮執法延壽司錄君，火祖燧人帝君，火正商丘宣明王，火正閼伯大神，大火析木神君，祝融炎帝輔炎真官，回祿神君，左六位仙官，右六位仙官，離明宮內主火靈妃，流金火鈴宋將軍，五方火殃使者，火騾、火馬、火弓、火箭神君，火部合屬威靈。恭望聖慈，俯垂洞格，普仗真香，悉同供養。略入意
　　伏以坱圠流行，大巧無私於埏埴；生育長養，有形盡屬於明離。根荄允賴於蕃滋，品彙悉沾於亭毒。聖人乘風而取象，君子申命以治民。居常，則立不易方；在益，則過而思改。敢攄素悃，上瀆皇鈞。輒依法以然燈，儼在天而炳耀。今辰建醮祈安，信士某等，比睹焚如之警，皈依主罰之司。延星侶於瑤壇，仰靈終於碧落。恭對熒芒之下，特陳螻蟻之私，冀格精衷，均膺洪貺。法眾運誠，讚揚聖號。
　　舉南丹紀壽天尊
　　臣等志心皈命，南方至真大聖熒惑執法星君，離宮神仙眾和諸靈官。
　　臣聞：妙道儲精，鍾南丹之正炁；離明育物，總炎帝之威靈。仰惟南方火德熒惑執法真君，德合正陽，位尊眾曜，贊襄穹昊，陰騭生靈。密持造化之權，默運至公之化。周流示象，現伏有時。凡屬照臨，敢忘欽向。今辰建醮然燈，信士某等生居帝土，命係星躔。行藏恐慢於天常，動止有乖於日用。每懷修省，實切畏兢。憑羽士以傳誠，冀神光而容與。移宮退舍，既聞前古之言；宥過消愆，俯鑑今時之禱。群黎百姓，蒙蔭佑而弭惡消災；萬戶千門，沐照臨而覃恩錫慶。尊卑長幼，安靖和平。稽首皈依，虔誠讚詠。
　　舉南方火德星君
　　明離毓德，火宿儲靈。神威霽景，品彙咸榮。百尋火電，馘灼邪精。束縛九醜，摧滅魔群。奉行威令，備守天經。群生傾仰，永保安寧。
　　臣等志心皈命，南方丹天赤皇上真道君，大火析木神君、離宮神仙眾和諸靈官。
　　臣聞：陶鑄形神，熒惑治離明之府；交蒸品彙，朱明宰玉眸之宮。推運災祥，鑑明善惡，無物不承於照燭，有情皆託於輝光。凡有請祈，均蒙感應。今辰建醮祝燈，信士某等言念，飽溫自適，過咎惟多，恐運去以時乖，致災生而禍至。輒籲天而請命，庸謝過以祈恩。消禳回祿之災，驅殄畢方之孽。同塵共井，永逃爛額之虞；按屋連甍，不罹燎原之禍。人人按堵，物物皆春，稽首皈依，虔誠讚詠。
　　舉赤皇上真道君
　　赤皇應象，德秉丹天。執天之法，宰制斯權。留伏分野，流鈴當前。麾旌萬里，察奸紏愆。誓堅寅畏，神真矜憐。永懷皈仰，賜福綿綿。
　　臣等志心皈命，南方執法延壽司祿真君，左六位仙官、火部神仙眾和諸靈官。
　　臣聞：赤帝握符，乘火衡之昌運；皇天愛物，當夏日之咸亨。正國祚之重光，應離明之三炁。萬物相見，適當茂實之期；百昌嘉生，旺以丙丁之地。仰憑昭晰，俯鑑丹衷，式薦溪毛，暫停風馬。今辰建醮祝燈，信士某等言念，忝與蒼生，均叨洪化。例切經營之急，寧無稔積之愆。玆知就燥以為憂，輒敢籲天而有請。式陳醮禮，祗迓飈輪，覬垂降鑑之私，誕錫安寧之祉。火曰炎上，永無直突之虞；人在其中，常協大來之慶。巢安幕燕，殃殄池魚。稽首皈依，虔誠讚詠。
　　舉執法延壽真君
　　離明正炁，執法專司。顯垂警誡，日鑑在玆。威神赫烈，正直無私。禍淫福善，否泰由斯。丹誠上達，覬格回慈。道之功用，永度屯危。
　　臣等志心皈命，火祖燧人帝君，火正閼伯大神，右六位仙官、離宮神仙眾和諸靈官。
　　臣聞：炎上曰火，由失性以延災。蓋高者天，感以誠而必達。軫念有生之眾，動成愛累之愆。故下士之無知，致真司而行罰。鉅焚烈焰，嘅玉石以俱消；爛額焦頭，感比鄰而相救。默賴神明之祐，幸逃煨爐之虞。爰祗事於真斿，庸少伸於謝臆。今辰建醮祝燈，信士某等，率勵齋莊之眾，皈心造化之宗。例秉忱誠，同徼福惠。熱惱祈冰，消於烜燥。起居冀世，樂於清凉。四境無犬吠之憂，萬井協鷄鳴之喜。物消疵癘，災免燎焚。稽首皈依，虔誠讚詠。
　　舉火祖燧人帝君
　　丹罡示象，火祖應真。執天之令，民之畏寅。維南有箕，庶物咸榮。攙搶去惡，至妙難明。總括萬化，秉以機衡。家邦是賴，永鎮清平。
　　臣等志心皈命，祝融輔炎真官回祿神君，丙丁將軍、火鈴使者、離宮神仙和諸靈官。
　　臣聞：火運司天，萬物成資於長養；陽靈御極，百昌悉自於陶成。仰周乾象之盈虛，俯察坤輿之否泰。行無常度，莫窺盈縮之端；數異躔經，孰究機祥之兆。科在照臨之內，敢忘欽奉之勤。遙睇明威，式徼繁嘏。今辰建醮祝燈，信士某在壇眾信人等言念，稟生謭薄，賦性愚蒙。惟知逐利以謀生，罔悟省躬而遠罪。特涓塵宇，昭露丹忱，仰祈善貸之仁，用贖多生之咎。家庭宅舍，諧滋至泰和之休；閭里比鄰，免連延不測之患。晨炊暮爨，戒永服於徙薪；夜寐夙興，安常叨於磐石。咸仰無私之照，均蒙至治之仁。稽首皈依，虔誠讚詠。
　　舉祝融輔炎真官
　　仰崇炎帝，赫赫厥靈。維燧命祖，福我斯民。監臨不遠，警戒昭明。惟善是修，惟惡是懲。齋心以祀，普錫安榮。威靈所主，莫敢不承。志心皈命，願保康寧。
　　眾諷神咒
　　南方丹天，赤靈所專。威光烈焰，施化不偏。火龍一飛，照耀無邊。火馬一躍，萬里盤旋。火鷹一迅，鼓翼無前。火鈴一撼，洪音遠宣。火瓢一發，到處生煙。火劍一下，諸魔伏虔。火索一舉，百邪自纏。火旗一展，號令肅然。火節遙指，孰敢當權。盛德及物，長養生全。逆令返正，炎災灼天。鑑善不遺，削罪除愆。
　　祝燈愒
　　昔奉天尊教，稟令守炎方。今奉天尊救，聞善降吉祥。家有天尊咒，火部不為殃。家有天尊咒，火勢息威光。家有天尊咒，火怪自潛藏。家有天尊咒，諸魔自滅亡。家有天尊咒，災厄自消禳。家有天尊咒，財物得阜昌。家有天尊咒，宅舍得安康。
　　諷經　宣疏
　　伏以曲突徙薪，敢昧格言之訓；負刑請罪，必從至禱之誠。炎燧收煙，人民按堵。向來祝燈，功德無限。良因敬用，回向上奉：南方火德熒惑執法真君，丹天火部、一切神仙，諸靈官眾。仗此燈功，普伸回奉。伏願錫之純嘏，享于克誠。回祿除殃，永免焦頭而爛額；畢方消孽，常臻列屋以安居。焚燎之災不侵，康寧之福畢至。四民樂業，萬物蒙休，為上因緣，志心稱念：南丹紀壽天尊，消災解厄天尊，功德無量不可思議。
　　離明端象燈儀竟