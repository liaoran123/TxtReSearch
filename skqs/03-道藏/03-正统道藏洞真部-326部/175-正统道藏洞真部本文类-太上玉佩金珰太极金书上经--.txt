太上玉珮金璫太極金書上經
　　經名：太上玉珮金璫太極金書上經。又稱《玉珮金璫太霄隱書玄真洞飛二景寶經》。撰人不詳，約出於東晉。係早期上清派重要經典。原本一卷五篇，後分作兩種經文。底本出處：《正統道藏》洞真部本文類。參校本：敦煌P.2409號殘寫本。
　　太上玉珮金璫太極金書上經
　　上靈元年正月一日，六元合慶，甲子直辰，元始天王與太帝君，共乘碧霞流飈紫輩，上登九玄之崖无色之端，徘徊洞天，逍遙極元，流盻縱體，適意浮輪，覩二儀以剖判，觀大化以長存，俯上任於帝位，欣我道而歡焉，推曆運以改度，悟季生以轉輪，祈靈瑞於太空，講上法於九天，啟誓告靈、清齋霄庭。是日忽天光昏翳，日月晝冥，八炁迴謝，七元隱精，玄象冥滯，萬真奔靈，三日三夜，碧雞啟晨。時有九日煥明東方，玄光朗耀天元，復有青烏來翔，口銜紫書，集于玉軒，飛空下降，玄授天王、太帝二君。於是二君對齋高天，奉制真文記曰：
　　玉珮金璫太極金書，玄真洞飛二景寶經，文彩鬱乎太霄，神光煥乎九天，玉章洞慧於紫虛，寶音逸朗於霞津。高上傳以素靈之女，太真贈以紫晨之童，各三千人侍衛神文。玉女散花以卻穢，紫童翻香以禳塵，華光交會，四集奏煙，慶雲徘徊，七元灌精，九暉映朗，天真敷陳，河海静波，八風揚輪，金仙秉鉞，五帝仗旛，飛仙羽騎十億萬人，執麾建節，羅兵萬纏，飛龍毒獸，奮爪雲岑，玉樹激籟，百詠互吟，宮商空和，高下成音，西妃擊節，天女羅錚，八音嘈囐，逸響雲營，雙皇促節，鸞舞鳳翔，龍華四折，合唱齊聲，雲璈激朗，傾駭玉清，飛歌互奏，廣樂虛庭，玄黃煥鑠，鬱若羅星，三寶交扇，結空繞靈，萬真咸暢，三燭合明，无晝无夜，長慶雲陳。
　　於是，元始天王、太帝二君，以金青盟天，告靈九空，禀受上真。鑄金為簡，刻書靈文，使龜母按筆，太一拂筵，盛以雲錦之囊，祕於鬱森之笈，封以玉清三元之章，付仙都左公侍仙羽郎，藏太素瑤臺玄雲羽室。又命北寒金臺龍華玉女、白空虞宮西靈玉童，各三百人，典香執巾，侍衛靈真。依太真之科，萬劫當傳骨相合仙之人。有得見者，太極書名，奏之上清。輕泄漏慢，下名鬼官，罰以風刀，七祖充責，可不慎焉。
　　至中皇元年三月一日庚寅，天德值合之時，元始下教於寒靈丹殿瓊臺黃房之內，命五老仙都披霜羅雲錦之報，鬱森之笈，出玉珮金璫太霄隱書，玄真洞飛二景寶經，以傳高聖玉晨太上大道君、三天玉童、西龜王母、紫清太素三元君、中央黃老君。太帝君以傳天帝君、太微帝君、南極上元禁君、皇天上清金闕帝君。是時眾真登太空瓊臺洞真之殿，處乎玉房金華之內，清齋三月，列金青以誓靈，告丹盟乎上真。於是玉珮魂精帝君，披珠繡華帔飛錦青裙，帶月銜日首建紫冠，執玉珮立左；金璫魄靈帝君，披紫繡珠帔飛羅丹裙，帶月銜日首建華冠，執金璫立右。二君當命靈告盟，因有青白二光，煥爛九天，流曜太空，駭動玉清四司五帝、飛仙羽騎巨億之眾，鯈欻立到，領仙玉郎執五帝靈磨，群仙浮位，萬靈衛軒。元始天主建无極洞天之冠，披九色離羅之帔、飛森霜珠之袍，帶神光日鈴育延之劍，左佩豁落，右佩金真。太帝君建七珠冠，披九色自然雲文之帔、飛羅耀光羽袍，腰帶鳳章流金火鈴，手執命魔九色之節。九老仙都擎持金精立空之案，上承寶文，以授眾真中於是告靈事悉，各以金仙之童、太華之女各三百人，侍衛神真。如是高聖，皆月三朝靈文。運至三代之末，天地氣交，當傳種民，有玄名玉籍，列圖三元天之人。自无此挺，祕之金房，不得妄宣真，輕泄靈文也。
　　玉珮太霄隱書洞飛寶經
　　玉珮以九天魂精，九天之上名曰晨燈，一曰太上隱玄洞飛寶章。處於玉清之館太霄之中，結青陽之氣，虛映九天，青光沌沌，洞照三元之臺，色如青玉，形如月圓。內有空玄玉臺紫殿，則魂精帝君處在中央，太霄隱書玉珮玄臺南軒之文。經曰：
　　欲求長生，宜先取諸身，月華月精，日霞日英，左迴玉珮，右把金璫，二景纏綿，雙神安康，上行太極，下造十方，堅存玄真，保固靈根，玄谷華嬰，灌映沈珍，漱月咀日，以入天門，金璫仰注，玉珮執關，青白分明，適我泥丸，寶液閉精，鍊柔身神，三君備衛，丹絳之裙，珠繡華帔，飛錦青裙，帶月銜日，首建紫冠，安坐明堂，廕以七元，黃庭戊己，塞鎮邪源，恭司二子，无英白元，桃康三老，當我生門，通徹五府，十二之綸，吐納六宮，魂慶魄欣，卻此百痾，辟熱除寒，二景纏絡，萬神內歡，有明其文，飛昇南軒，把金佩玉，入景玄光，九天同靈，玄母齊房，陰哺陽導，明色鮮容，位列丹室，名題帝宮，三周九度，與運混同。
　　此玉珮寶文，太極玄真之經也。能修之者，皆飛行太虛，逸遨九清，白簡結錄，東華書名。西王母今刻書此文，於崑崙之山玄圃之室，自非清虛之質，不得窺參。
　　夫欲騰身九清，宴景南軒，迴玉珮於明堂，引金璫於泥丸，降魂真於晨燈，招飛景於帝君。凡行此道，常以暮臥，兩手撫心，閉目內思，引玉珮青陽之氣，光色沌沌，如月之圓，虛映兆身，洞達一形。魂精帝君，姓開元，諱(門十行)明，形長九寸，頭建紫冠，披珠繡華帔，衣飛錦青裙，帶月銜日，乘御青烏，在青光之中，下降兆身二安鎮泥丸。兆當叩齒九通，咽液二十七過，陰祝曰：
　　玄元太靈，九天魂精，晨燈朗映，結氣沌青，號曰玉珮，洞曜太明，帶月銜日，建符執鈴，華光流煥，普天鬱冥，乘青控翮，丹轅紫軿，先宴三元，迴降我形，鎮在泥丸,下流黃庭，檢魂束魄萬神安寧，五臟結絡，九穴華榮，八景騰飛，昇入玉清。
　　畢，以兩手相摩令熱，按額髮際九過，拭目二七過，咽氣三過止，便臥。如此則魂安魄寧，萬神鎮宮，內固靈氣，外塞邪源，八景變化，鍊真變仙。九年，剋能洞覩幽冥，逆究未然，坐在立亡，與神對顏。一十八年，道成真降，飛行上清。學无此法，則三魂不守，七魄不寧，三尸飛翔，九蟲奔驚，攻伐形內，來邪通精，氣散神逝，體不潔清，徒勞咽液，損氣喪靈。有得此道，克成長生，寶慎密修，命胡可傾。
　　九天化生三元九真寶神內諱
　　上元上真一君姓，諱，字帝先，形長三寸二分，頭建玄光紫陽之幘，戴九元飛精之冠，衣九色无縫絳錦單衣，腰帶九色之綬龍淵命仙之劍。或分一形為九頭，手執玉珮開陽之符，戴日履月，坐兆泥丸宮中。
　　上元中真一君，姓，諱開，字赤玄，形長五寸二分，頭建五色紫陽之幘，戴玄元無極之冠，衣五色无縫黃錦章衣，腰帶七色之綬龍淵命仙之劍。或分形為鳳凰，手執玉珮陽明之符，戴月銜日，坐兆上元明堂宮中。
　　上元下真一君，姓，諱，字元山，形長三寸二分，頭建通精紫陽之幘，戴九炁無極之冠，衣七色無縫青錦章衣，腰帶七色之綬龍淵命仙之劍。或分形人頭烏身，手執始陽之符，帶日佩月，坐兆上丹田宮中。
　　中元上真一君，姓，諱字上真，形長三寸二分，頭建玄光无極太陽之幘，戴九元通晨之冠，衣七色朱玉飛錦章衣，腰帶七色之綬招仙制魔之劍。或化為九人，手執太陽之符，腰月帶日，坐兆中元洞陽宮中。
　　中元中真一君，姓，諱，字光明，形長三寸二分，頭建七色紫陽之幘，戴通天寶晨之冠，衣七色絳章單衣，腰帶五色紫綬龍仙之劍。或化為人身烏頭，手執上陽之符，腰日帶月，坐兆中元絳宮中。
　　中元下真一君，姓，諱，字玄丹，形長三寸二分，頭建七曜紫陽之幘，戴玄元通天之冠，衣七色飛錦章衣，腰帶五色紫綬龍淵之劍。或化為烏身人頭，手執元陽之符，戴日坐月，坐兆身中元丹田宮中。
　　下元上真一君，姓，諱，字嬰芝，形長三寸二分，頭建五色陽明之幘，戴九元華晨之冠，衣五氣壽命章衣，腰帶五色之綬制命之劍。或化為五人，手執正陽之符，左手執日，右手執月，坐兆下元玄谷宮中。
　　下元中真一君，姓，諱，字玄泉，形長三寸二分，頭建七色紫陽之幘，戴飛天之冠，衣九色玄錦飛衣，腰帶九色之綬龍淵之劍。或化一身五頭，手執通陽之符，左手執日，右手執月，坐兆下元陰極宮中。
　　下元下真一君，姓，諱，字陽生，形長三寸二分，頭建七色紫陽之幘，戴九元无極之冠，衣玉珠絳章單衣，腰帶九色之綬昇仙之劍。或化嬰兒童陽之形，在丹田之中，手執萌陽之符，戴月抱日，坐兆下元丹田宮中。
　　右真一內神，化三元，分氣九人，安鎮三宮，則宮有三君。皆九天始生真皇玉寶之氣，結成人形，受名玉虛也。上始九天之上，玉清宮中九重華蓋之下，中遊太空細微之內，下治人身三宮之中。天无三真，則玉虛不清，九天不朗，三光不明。太空无三真，則天无以浮虛，九玄无以結雲，三洞无以致微，五嶽无以致仙。人无三真，則三宮空廢，萬神飛揚，氣散真逝，赤子擾喪，三尸競互，九蟲攻昏。有知此訣，與三寶齊真，其法祕重，不得妄宣。自不登盟告靈，誓信九天，不得示以寶名。輕傳非真，責及窮魂，七祖負考於三塗，履五難於刀山，已身殞命於風刀，謝罪河源也。
　　有金名帝圖，列字玉清，得授此訣，閉口修奉，日夕存念，不出三年，真形克降，自然飛騰也。
　　太極金書祕字三元九真陽符#1
　　禪善元量壽天魂精祕音內諱玉珮陽朋之符，則无量天開陽之氣。主泥丸上真內神。青書白素佩身，又書白紙，本命、八節日服之，內思泥丸上真，三年則覩真形，帝君下降，八景變化，舉形上昇。
　　上上禪善无量壽天魂精祕音內諱玉珮陽朋之符，則上上禪善无量壽天陽明之氣，主明堂中真內神。青書白絹佩身，又書白紙，本命、八節日服之， 
　　內思明堂中真，三年則覩真形知九天上音，得九天之書也。帝君下降，八景舉形，上昇九天之上也。
　　梵監天魂精祕音內諱玉珮始陽之符，則梵監天始陽之氣，主上丹田下真內神。青書白素佩身，又書白紙，本命、八節日服之，內思丹田中內真，三年則覩真形，九天丞相，書名九天之錄，得見九天父母，帝君降形，八景洞飛，上昇玉清也。
　　右三部上三天，主上元丹田、明堂、泥丸宮，思之皆立九色之龍，戴月銜日，光明偉曄，九色玄黃，洞耀一身矣。
　　兜術天魂精祕音內諱玉珮太陽之符，則兜術天太陽之炁，主洞陽宮上真內神。朱書白素佩身，又書白紙，本命、八節日服之，內思洞陽上真，三年不闕，則覩五頭一身真形內神，九天書名，南臺帝君下降寢房，鍊魂制魄，變景八神。一十八年，飛形九霄，上昇玉晨也。
　　不驕樂天魂精祕音內諱玉珮上陽之符，則不驕樂天上陽之炁，主絳宮中真內神。朱書白素佩身，又書白紙，本命、八節日服之，內思絳宮中真，三年不闕，則見真形，或見人身九頭之神，授兆丹瓊之板，位書南嶽先生，總錄萬炁，固神寶真。一十八年，三元下降，迎以飛輪，上登九天之門也。
　　化應聲天魂精祕音內諱玉珮元陽之符，則化應聲天元陽之炁，主中丹田宮下真內神。朱書白素佩身，又書白紙，本命、八節日服之，內思丹田下真，三年不闕，則見真形，九天丞相，書名九天之錄，壽與九天同休，心生紫絡，面發金光，則神燈玄映，照朗五臟之內，萬神總具，舉體成仙也。
　　右三部上三天，主中元洞陽、絳宮、丹田宮，思之皆立九色朱烏鳳凰，口銜日精，五色華光，流煥一形之內矣。
　　梵摩迦夷天魂精祕音內諱玉珮正陽之符，則梵摩迦夷天正陽之炁，主玄谷宮上真內神。黃書白素佩身，又書白紙，本命、八節日服之，內思玄谷宮上真，三年審定，克見真形，且覩九天之上，耳聞九天之音，帝君下降，授兆真文。十八年，得乘八景雲輿，飛行上清也。
　　梵寶天魂精祕音內諱玉珮通陽之符，則梵寶天通陽之炁，主陰極宮中真內神。黃書白素佩身，又書白紙，本命、八節日服之，內思陰極宮中真，三年審定，剋見真神，九天玄母授兆九天上書，八鍊芝英，得自然之道，白日飛空，上昇
　　波梨答惒天魂精祕音內諱玉珮萌陽之符，則波梨惒愁天萌陽之氣，主臍下丹田宮下真內神。黃書白素佩身，又書白紙，本命、八節日服之，內思丹田宮下真，三年審見，即真形對顏，三元下降，鍊化形神，三部八景，運兆昇仙，飛行太虛，上造九天也。
　　右三部上三天，主下元玄谷、陰極、丹田宮，思之皆立九色獅子，口銜月精，通身華光變化十二色，流曜一形之內矣。
　　凡修此道，當以本命、八節之日，沬浴清齋，子時入室，北向叩齒二十四通，誦玉珮玄臺南軒經文一徧。畢，存玉珮晨燈青陽之氣，光色沌沌，如月之圓，於九天來下，虛映兆身，洞匝一形。次存三元九真內神姓諱，形色寸數，如上法，皆令〔分〕#2明審正，引氣三十六咽，起向西北心拜九禮，朝九天，還北向，按文書九天魂精金書祕字玉珮陽符，按次服之。陰祝曰：
　　太陽魂精，玄上帝君，金璫仰注，玉珮執關，二景纏綿，上披金門，三部九真，安神寧魂，萬氣總歸，鎮衛九源，玄真流布，青白明分，晨燈朗照，上盻帝尊，記我丹名，早得上仙，三部八景，齊體羽裙，運我飛騰，上造玉晨。
　　畢，摩兩掌，拭額、心、臍下，各三過，手按目四眥三過，又咽液三七過止。此高上祕道，輕宣靈文，七祖充責，己身謝殃矣。
　　右九天魂精金書祕字太霄陽符，刻書玉珮隱玄洞飛之內。其文則九天之綱紐，玉清之飛蓋。天无此文，則无以虛浮太空；地无此文，則无以為清虛；人无此文，則无以保形軀。故元始刻文於玉札之上，名曰玉清金書祕字也。其音則天魂之內名也。昔上開元年九月一日，有青烏銜其文，以玄授西王母。今刻題玄圃之上，玉童典香侍衛之。玉清上真，皆佩此文，以得為玉帝之君。九天祕於瑤臺，不行下世。得見其文，則晨燈之光，虛映於身。若佩其文，則太微小童負五圖於帝側，絳宮真人承五符於胎尊，合變於三素之氣，得形於晨燈之光，名刊於帝籍，无復哭尸之患。修其道，服其符，九年則晨燈明見於兆形，帝君下降於寢房，能上步霄霞，登遨太極，寢宴太空，遊行太虛也。自无玄名於丹臺，錄字於玉清，不得輕傳。自非神挺異骨，登玄嶽而告盟，列金青以誓靈，此文不可得而授，其音不可得而聞矣。輕泄七祖充責，己身殞喪，負考三塗，萬劫不原也。
　　佩文當以本命太歲之日，按法書文，登玄嶽，以青金告誓九天下關五靈，然後而傳，口度訣音。慎勿妄宣，〔妄宣〕#3被考失仙。
　　金璫太霄為書洞飛寶經
　　金璫以九天魄靈，九天之上名曰虹映，一曰上清華蓋陰景之內真。處上清之館太霄之中，結白煙之氣，虛映九天，白光奕奕，洞觀上清，色如白雲，形如玉山，上有瓊林之宮，則魄靈帝君所處，太霄隱書金璫之經，於玄臺北軒之內，文曰：
　　欲求飛仙，當鍊魄靈。魄靈魂精，九天俱生，二景纏綿，雙神洞明，右迴金璫，左旋玉鈴，流光紫虛，耀真上清，飛行太極，下造八冥。堅存玄真，保固華嬰，日月交溉，玄谷溢盈，玉珮金璫，青白分明，鎮我明堂，魂安魄寧，是謂華蓋，九天帝靈，紫繡珠帔，飛羅丹青，帶日銜月，首建華精，安坐明堂，廕以七星，上降陵梵，務猷黃寧，三老帝尊，固我長生，通徹胃管，六府五庭，虹映纏絡，萬神衛形，有得其文，飛昇上清。
　　此金璫寶文，上清陰景之內真。能修之者，皆上步霄霞，遨遊太極，寢宴九空，遊行紫虛也。西王母今刻書此文於崑崙山積石之陰，自无玄圖帝簡，錄字丹臺，此文不可得而披也。
　　夫欲騰景九霞之上，運身上清之中，迴金璫於泥丸，引玉珮於明堂，降華蓋於虹映，招飛景於帝君者，常以雞嗚天光未分之時，叩齒二十四通，思金璫白雲之氣，光色奕奕如玉山，虛映兆身，洞達一形。魄靈帝君姓陰，暉諱元，形長九寸，頭建華冠，披紫繡珠帔飛羅丹裙，帶月銜日，乘白翮之鸞，在白光之中，下降兆身，入明堂之中，便引氣二十四咽，陰祝曰：
　　九天魄靈，元始上真，虹映峨峨，白光玉山，號日金璫，天帝之神，帶月銜日，迅轡白鸞，上宴玉清，出入三元，迴降我形，安鎮靈關，拘魂御魄，萬神內歡，五內生華，靈秀玉顏，策雲飛行，上昇帝宸。
　　畢，摩兩掌令熱，拭額二七過，捻兩目後二七過，咽液二七過止。此則金璫下映，帝君安鎮，萬神總歸，身生光明，九年之內，飛行上清矣。
　　又當以月一日，及甲子、太歲、本命之日，清齋入室，白書九天魄靈太霄陰符，於青紙上，夜半北向，叩齒二十四通，誦金璫之經一徧，存金璫白炁之光，當奕奕洞明如玉山，虛映兆身，洞匝一形。兆便引白光二十四咽止，服太霄陰符，微祝曰：
　　玄陰七雲，九天魄精，玉山奕奕，虹映上清，金璫玉珮，與天同生，二景纏綿，下降我形，列奏丹臺，刻書紫名，得乘飛輿，流黃鬱冥，飛空騰虛，昇入洞庭，上享无極，與天齊靈。
　　畢，摩兩掌，拭額三九過，手按目外眥二七過，又咽氣三七過止。
　　太極金字玉文九真陰符
　　右九天魄靈太霄陰生上景之符，刻書金璫虹映陰景之內，則九天之關樞，上清之華蓋。天无此文，則无以為晝冥；太空无此文，則无以為上清。故元始刻文於金札之上，名曰上清金字玉文也。其音則天魄之內名也。昔上開元年九月一日，青烏銜其文，以授西王母。今刻書崑崙之山積石之陰，玉女典香，侍衛玉真。上清眾真，皆受之於元始，佩遊上清之宮。九天祕於瑤臺，不行下世。有見其文，則金璫下映，一身洞明。有佩其文，則形登虹映之山，暐曄玉華之席，解胞結於玉關，拔三塗於靈閣，改九符以重生，剋飛仙於帝籍也。修其道，服其文，九年尅有魂靈帝君九天丞相，乘白鸞雲輿，下降寢房，授兆神真之道，三部八景運兆飛空，上昇九天，遊宴玉山，自无玄名於北牖，列金字於丹臺，挺宿命於未生，結玉藏於紫胎，陰景上符未可得而參，玉音不可得而輕披也。輕泄漏慢，喪身鬼官，七祖充役，萬劫不原也。
　　欲佩此符，當以白書皂繒上，本命、太歲日登玄嶽，以青金誓九天，告五靈而傳也。口度訣音，祝如太真科文。慎勿妄宣泄，泄則被左官風刀之考，失仙喪身也。
　　魂精帝君，即九天司命，部九天之魂精，下統後學筭命也。帝君鎮在日門金庭之內。
　　魄靈帝君，即九天丞相，主九天之魄靈，下統後學之籙籍也。鎮在月宮琳琅之都。
　　元始告西王母曰；學不知玉珮晨燈是九天之魂，陽符是始生之氣，金書祕字是九天之隱名，徒修八素真經、靈書紫文、服日月皇華咽御飛根，則日精不為下降，流霞不為散根，徒為引氣，石景未可得採，日華未可得餐也。九天不納兆名，玄真不可得攀，晨燈不可得而迴，玉珮不可得而旋也。二景既不為降，則泥丸空廢，萬神飛揚，魂逝魄零，氣散真喪，勞於勤心，无獲於仙。
　　學不知金璫虹映是九天魄靈，陰符金字玉文是九天魄靈之內音，徒修黃氣陽精三五順行之道，黃水月華未可得飲，童顏未可得固，花容不得久鮮，靈音不可得誦，金璫不可得旋，二景不降明堂浮空，萬神逝宅，真景散揚，勤而无獲，失仙收殃。為學之本，慎妄此言。
　　不知魂精帝君諱，則不得妄行服御日精之法。輕修則九天司命奪筭，制日不降也。又无陽景符金書祕字之音，不得妄呼帝君之諱，皆輕動上真，身致重殃也。
　　不知魂靈帝君諱，則不得輕修服月華之道。妄行則九天丞相削名籙籍，制月不降也。又无陰景符金字玉文，不得妄呼帝君之諱，犯之身被陰考，失仙也。
　　夫修上道，吞霞咽氣，服御日月，皆當先行玉珮金璫陰陽二景之符，存思三元九真內神，魂魄二帝之尊，然後可招日月之暉也。旦夕坐起臥息，常當存念日在頭上，月在口中，魂精帝君在泥丸，魄靈帝君在明堂。心存目想，恆使彷彿，將无踰年，真形見也，青白分也。九年，能乘空飛行，上登晨燈之館，遊宴虹映之山也。
　　朝禮九天魂魄帝君求仙上法
　　常以月三日、九日、十六日平旦，向日九拜九揖，亦可心拜，仰頭叩齒二十四通，微祝曰：
　　天魂九纏，上帝尊神，太陽日精，金門變仙，小兆某甲，敢奏微言，今日上告，八願開陳，請施禮願，仰希玄恩，蒼龍朱鳳，策輿紫軒，五雲交廕，六氣扇塵，高上曲胯，三光降真，二景纏絡，我道欣欣，心朗耳聰，目明色鮮，體輕骨昇，面發華顏，羽服生形，飛造帝晨。
　　畢，仰天引日精四十五咽止。行些三年，目明徹視，洞覩无窮，面有金容，體生玉津。九年能行，身外无影，飛空玄虛也。若天陰无日，於密室心存行之，亦感於自然也。
　　又以月五日、十五日、二十五日，此三日皆人定，向月九拜九揖，亦可心拜，仰向月，叩齒十六通，祝曰：
　　魂精魄靈，九天同生，石景水母，太陰朗明，徘徊月宮，冶鍊金庭，二景合原，上吉時清，八會交帶，我顯剋成，願光願容，願鮮願榮，願神願仙，飛行上清。畢，仰引月精四十五咽止。
　　玄真洞飛二景寶經
　　凡修太霄之道，存迴金璫玉珮之法，當兼御日月之精，以鍊五胎之神招日中五帝、月中夫人，二景玄映，下降身形，使面有玉澤，體生奇光，內外
　　洞朗，心聰目明，於是玉珮可把，金璫可旋也。魂魄帝尊，將憩子之房，晨燈虹映之光，將可立昇也。
　　《玄真經》曰：太上玄玄，雙神四明，玄真內映，明堂外清，吞息二暉，長生神精，上補司命，監御萬靈，六華充溢，徹視黃寧。凡四十字，太上刻於鳳臺之南軒也。非總真弟子而不教，非司命之挺而弗傳也。
　　欲修玄真法，存服日月#4在口中，白日存日，夜半存月，亦可存无晝夜，以分別於日也。日色赤，月色黃，日有紫光九芒，月有白光十芒。使日月對口，相去九尺，光芒向口，芒直如弦，以入於口也。又存日月中央有女子，頭巾紫巾，朱錦帔裙，自稱太玄上真丹霞玉女，諱纏旋，字密真，口吐赤氣，彌滿日月光芒之間，令與芒霞並注，盡入我口，我咽之，存女亦口吐之，行之九十咽畢。存覺令日月之景，親薄我面上，令玉女之口置我口上，使氣液來下，入於口中，我乃微祝曰：
　　太霄紫真，明堂陰神，日月景精，玉女纏旋，先自虛誕，厥字密真，首建紫華，芙蓉靈冠，身披錦帔，丹朱飛裙，出日入月，天光幽芬，口吐絳氣，灌我三元，面親天井，柔魄制魂，玄液流行，胎精長全，五臟生華，開童反顏，監御萬靈，司命飛仙。
　　畢，存玉女之口津液，令注我口中，我又漱滿而隨咽之，又九十過止。靜心思感，行之務多，不復有限也。若存日則不存月，存月則不存日也，要當均存之耳。若不得服時，當存二景還面明堂中，日左月右，令日月輝與目同，合照四映二氣，使相通注也。亦可常存日月在明堂中，不待常所服日月之二景，而共兼用也。行之五年，太玄玉女將下降於子，與之語話，太玄玉女亦能分形為數十玉女，任子之驅使也。此積感結精，化生象見，精之至也，感之妙應也。
　　右日霞月精之道，挹二景之法，使人通靈致真，體生玉映，役命萬神，上昇帝房矣。
　　自无玄名於帝圖，青簡於方諸，玉藏紫絡合真人者，終不得覩於玄文，參詠於靈篇。見之者壽同三光，佩之者飛行上清，修之者得為真人。其道祕妙，不傳下世。昔鍾山真公教夏禹之道，是此玄真之法，但抄略而已，其元舊本纏旋之事也。真公者，今即九天禁郎，未得登帝真之任也。夏禹亦居玄山之宰部，主五嶽之都統也。皆修玄真之道，以致漸昇玉清之階也。
　　西城王君受之於西王母，今封一通於西城山中矣。太上下教，以左官輔玉珮，右官輔金璫，有泄靈文，罰以風刀，七祖充責，運石填河，生魂負掠，令自失經。
　　有金名列於上清，精丹感於九天，得見此經，給玉童十二人、玉女十二人，侍衛有經者身，典香降真，禳於飛患也。
　　傳經，師弟子對齋百日，或三十日。弟子實上金二兩、青紋四十尺、白羅九十尺，告盟而傳。依太真科盟祝說之法。輕傳无盟，師弟子同被左官之考，七祖充役三塗五苦，萬劫不原，明慎奉行也。
　　太上玉佩金璫太極金書上經竟
　　#1案以下九種符文，教煌本與道藏本不同。參見附錄。
　　#2『分』字據教煌本補。
　　#3『妄宣』二字據敦煌本補。
　　#4『月』字原缺，據上下文義補。