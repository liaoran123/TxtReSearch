玉景九天金霄威神王祝太元上經
　　經名：玉景九天金霄威神王祝太元上經。又名《玉京九天金霄威神玉祕經》。撰人不詳，約出於南北朝。早期上清派符兒。一卷。底本出處：《正統道藏》洞真部方法類。
　　玉景九天金霄威神王祝太元上經
　　凡有宿命，應得此文者，皆當盟授，割血為約，信誓九天，然後傳之。依太上西靈之科，聽二千二百年中，得傳三人。
　　玉景上元太虎符者，是九天金霄威神王之內靈，合曜二景之寶文也。道妙極真，炁交上元，玉皇所寶，眾帝所尊。佩之者役景精，升九晨，滅鬼魔，制萬神。見其文者，皆有真仙之挺，延七世之福慶也。若遭遇師匠啟授之後，夏齋苦寂，不交風塵者，乃可帶豁落神符，威祝內靈，流煥太虛，感擢三清者耳。
　　於是神仙伏拜，凶試滅跡，兆命長延於密慎，監者看視功過之所履。太上恆以西靈大甲七千萬人，神虎七千，給衛景精中王，侍文於太元西瑤臺焉。
　　景精中王者，太上金霄威神王之內名也。能知威神王之名者，則下鬼神，無不伏諾於兆也。此之神王，則是玉精天元之上靈，神虎金霄之威真也。是故佩其文則六天威度，秉其符則三官來臣，禮其室則玉華促詣，說其祝則神虎開津。威落八虛，靈洞九晨，梟馘群魔，奮躩大奸，山嶽稽精，河海伏源，嘯咤十方，役命神仙，壽同三光，威曜太元，斯誠上清之奇文，景精之威章也。
　　凡授此神文，必當審擇其人。宿契冥會，果分神仙者，然後請太師口命，法師保舉，經師告盟，求神靈之符應，招感氣之妙悟，詳察微兆以决會，動之機要也。若不奉太師之命又不承法師之保舉，而妄傳以為盟者，雖遇其仙之挺，玉名之童，兆之七祖，猶見考於冥科也。是故不盟而授者，經師當死，魂役於水官，弟子獲天火之考。盟而不者，經師滅於苦道，弟子受鬼魔之化。所以崇盟信，誓不輕泄也。是以水火為異天之罰，九魔為苦毒之梁，魂罰胎零，長考太幽，雖優游洞宅，乞請帝靈，然萬遍不開其罪，陳願不聞其辭，七玄長考於地獄焉。神仙之可期，天科告驗，兆慎之哉。
　　若欲驅除六天之鬼靈，攝伐凶邪之毒炁，及當破誅符廟者，兆祕行威神王大祝之法。先叩齒三十六通，因存景精中王，從我六合洞房宮中，出於面前，對兆之鼻上，令去鼻一寸。景精中王形長七寸，素華晨冠，上下皆着素錦衣裳，口吐金真之炁，鬱鬱然如白雲之狀。令白雲之氣流扇四方之內，皆冠匝兆身而前行也。又存白煙之中，忽有朱精顯煥飛光，激揚如流星之狀，於倏欻又變成數百神虎，奮躩前驅，即已摧裂向所捕之鬼賊也。畢，乃祝曰：
　　太上明威，金霄內真，景精中王放炁攝神，幽寥備宅，上帝司臣，景煙流曜，洞合九天，威文朗發，神虎開津，靈雲鬱藹，朱精虛扇，七化文人，九霄揮真，敢當吾者，馘裂邪身，凶試伏妖奸毒摧泯，萬魔一滅，雙景合鎮俱與威王，上升帝晨，太元奇逸，保我利貞。
　　祝畢，又叩齒三十六通，然後可以誅伐符魔，制伏萬神，炁蕩寒靈攝伏六天。於是千妖萬毒，皆已自滅於未祝之前也。
　　此威王之祝，既已妙重，又是高真所寶。其文皆藏於九天玉清之上，太元西靈之臺。寶禁之科，不傳於世。自非金名羽籍王之大法也。玄慶盈溢者，永不見威王之大法也。唯位登高仙，為上清之公卿，及帝晨之賓者，乃得帶佩此符耳。兆但行大祝之始，則高元列轡，上帝舞霄，金真迅卒，景精攝寮，玄龍吐毒，神虎右號，馘滅萬魔，叱斬千妖，六天為之摧落，山嶽為之啟朝，玉華詣寢，紫童迴蓋，天皇助威，九霄玄泰，凶毒寒消，水征火伐，千億丘蕩，八虛浪豁。於是神安炁調，無注無滯，金景齊晨靈仙合契，奉我神符，玄福萬世。
　　玉景九天金霄威神王太元上經大虎符
　　兆若經履急難，及有驚畏心震之但密呼景精中王名三過，心念其神如如有營護我之左右者，則千灾萬禍，無不蒙濟，奸試滅凶，妖毒皆亡。又臨臥常叩二七過，并祝念神名，令人魂魄保鎮，尸鬼受閉，又除惡夢，去不祥。
　　夫傳授此文經師及弟子對齋，告盟二十一日，日竟授經。盟用素綺碧羅，各三十七尺，金魚一雙，各重一兩，以為太上西靈寶禁之科約也。此之信物，皆當歸奉於太師、法師之門，以營神靈之公用。若私割以自贍，貪濫以為利，不從天科之約，始衒大信於盟初者，經師七玄之祖，拷于北冥之獄，永無仙果。
　　帶此符之法，以朱書白素，長三尺，以紫錦為囊，盛之於心前，欲行神祝之時，皆當佩之。
　　兆佩此符，以制天地鬼神，驅伐六天之寒靈，摧戮九魔之凶炁，兆命延長於天地，司高仙於太極，落靈符於形軀，陳威王之大法，神官啟拜，金兵輔衛，水火俱過，試觀長。是故三官北帝，莫敢閥其間隙也。
　　兆既奉受神文，但寶錄朝禮而已，不可便佩帶於人間也。若輕泄寶文，及宣露威王之名者，太上皆已拷毒於七玄之祖，見噬於神虎之口，兆之魂胎亦即受閉於地獄，身命俱滅於水火之罰，七百年中，乃更化於疣疵之胞，施惡癩之疾於九宗之親。二師輕舉其人，弟子妄受其文者，罪亦同此罰也。
　　若升仙之曰，當帶豁落神文，朝謁上宮。以朱書白素，七尺長，牒辟之，令廣五寸，如衣帶之狀。以素羅若緑繒一丈四尺，為衣黃夾，亦如符法，帶於腰中也。所謂鳳文虎帶豁落七元者也。若長齋之士，朝禮之日，皆佩之。
　　豁落符
　　太微天帝君金虎真符
　　太微天帝君金虎真符，藏于太元上景瓊宮，毒獸萬尋，擊魔衛經，神虎七千，備于玉闕，西華玉女三百人，散香霄庭，五老典籍，金晨侍真。非有瓊錄玉名，刻簡三清者，皆不得金虎內符，及聞太上之玉篇矣。此符本刻于上清玉簡智慧篇中，有七十萬言，靈音道妙、微旨難詳，或著天魔隱諱，或表萬神內名，或釋幽喻疑央于瓊音也。小有王君抄出此符，及威神內文之法，以制天地群靈，有一百言耳。此祝奇秘，名曰三天虎書太元上錄。受之者先齋七十日，齎金虎玉鈴、素錦玄羅各三十尺，以為金真之誓，盟于天地不宜之約。依四極明科，聽使七百年中得傳三人。
　　太微天帝君金虎玉精真符，乃太元上景自然金章之內香也。以役命金仙，封山召雲，威震六天，馘落萬神。太上恆以西靈太甲七十萬人，衛符於太微瓊宮。佩此符者，威制天地，呵叱群靈，控駕景龍，位司高仙，中瓊音既震則玉華待側，金真衛兵，千祅喪眸，萬鬼滅形，九魔併首，六天摧傾，道妙極真，神裒五靈，左嘯玄童。右攝金晨。大哉寶文，太帝威真，豈徒辟毒禳試，滅妖而已，乃求仙之妙品，得真之標格。
　　右金虎真符，太微天帝君以傳金闕帝君。朱書白素，請以紫錦囊，佩之頭上以行，則制命天地群靈，神仙敬服，玉華散巾，天丁衛軀，山兵稽精，加敕威神之祝，玉精之章，便得馘訢、九魔，千妖滅形矣。此上清禁符，不傳於世，得佩之者，飛昇上清。
　　太元上景金真威神內祝，以役右神兵，斬滅邪魂。當入室燒香，叩齒三十六通，坐臥任意，乃祝之曰：
　　辟乾毒王，震拾羅旍，八仙秉鉞，上帝五靈，太玄落景，七晨衛庭，黃真曜符，煥擲火鈴，神虎奮豪，毒鋒亂呈，紫勃文儀，四躩仰嗚，九天六天，四天皛晶，外纏玄炁，內守師兵，左威右顧，風伐火征，叱斬萬妖，摧馘千精金天威震。九魔攝形付北酆摧落飾所滅皆傾，我佩真符方役便萬靈，三元告鳥玄合帝誠，太微上命，上升三清。
　　太元上憬威神內祝之法，皆上清之禁經也。辟乾毒王者，是六天大鬼之內名也。震拾羅旍者，是北帝魔王之隠諱#1心也。四天皛晶者，是北酆鬼相之魂名也。能知三鬼名者，則千妖竄跡，萬鬼匿形，九魔莫得而動，試觀弗得而陳矣。山林獨處，及在符廟神鬼之中，便可案而行事，不必燒香入室也。
　　又以雌黃書碧繒，長三尺，廣一尺二寸，亦可都方．圓一尺二寸也。以朱四郭其外，并以丹錦緣廁其裹，帶於腰中之右面也。若一登齋入室，及朝宴八元，并制魔召靈，驅策神真者，便佩而行事也。慎不可臨見尸穢，罪。同漏泄，七玄之祖，拷于地獄。
　　玉景九天金霄威神王祝太元上經竟
　　#1『諱』原作『議』。