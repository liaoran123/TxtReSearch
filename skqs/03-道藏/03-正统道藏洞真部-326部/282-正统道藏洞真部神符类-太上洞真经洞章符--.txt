太上洞真經洞章符
　　經名：太上洞真經洞章符。撰人不詳。一卷。底本出處：《正統道藏》洞真部神符類。
　　太上洞真經洞章符
　　洞章符如左
　　太上三氣，化為神符，號曰：三元無量洞章。制命六甲，運使五行。率離還合，卻死來生。消除三鬼，滌蕩五神。五神一曰五尸，三鬼一曰三蟲。蟲、尸互名，參神亂鬼。在人身者，勸為惡事。良辰吉日，上白玄司。太上有命，勑諸天神。領攝尸鬼，劾人罪愆。司命考筭，黜愚陟賢。賢者上學，清齋治身。捨惡習善，拘制鬼尸。除滅凶氣，引納吉神。受符佩帶，存思在心。太一降神名上生籍，永免九地之憂，長保三清之樂也。
　　洞章符告文
　　某號某年太歲某某月日時，糞土臣妾某州縣鄉里，某人姓名。先身乘條，慶染來質。輪轉九天，流祚不絕。得參玄洞之經，陶鍊微妙之術。恐三蟲未蕩，五尸奏疾。謹請洞章祕符，滅落尸蟲，削死上生，一如太真朋科律令。
　　三尸：上尸、中尸、下尸。五尸：青尸、赤尸、白尸、黑尸、黃尸。三尸、五尸，俱入黃泉。吾升青天保長生，樂未央，世世居天王。
　　右五尸祕呪朝朝密言之
　　左无英，右白元，中司命，上太一，下桃康。結精神，攝魂魄，延年命，定百神，益精氣，削死目，正生名。五老度符籍，五靈奉洞章。提携吾與我，逍遙宴玉京。
　　右五靈密呪，夕夕密言之。
　　生策五符
　　　 
　　右第一，保神長生符策。本命日日中時朱書青紙作二枚夜半，入一室存思畢，向本命服一枚，以刀從上下黑點處中被之。左一半內竈火中，右半內井水中。本命常如此，帝記命券也。
　　右第二，不死飛仙符策。本命日平旦，青書白紙，向東服之。
　　右第三，滅尸安命符策。本命日日中，朱書白紙一枚，向南服。
　　右第四，記年安形符策。本命日日暮，朱書白紙，向本命服之。
　　右第五，制套魄寶命符策。本命之月，本命之日，本命之時，朱書白紙，北向服之。不知生月日時，以戊午日日中時服之。
　　五籍五符，服之依法，行則佩之。存號曰策，修習在精。名書玉曆，五神降靈，同升玄極也中凡呪誦鍊一氣安神卻魔。臨自存思，叩齒振威，警誡內外。先密誦滅邪呪曰：
　　黃中策氣斬妖宗，察制強精斷邪翁。太上有命太上房，急召北帝詣玉宮。奉承威令宣魔王，九氣蓊鬱與命衝。祕藏玉文方就隆，三天運明六天運終。賢者哉。
　　密呪畢，乃誦詠諸經。不然，則眾邪干人上士。勤習之，則魔神敬護。若服符、行符、佩滯，策不誦諸呪，直密呪此，便服佩隨意也。
　　五威五武符，佩之延年益筭，威鬼伏人，一切敬抑。鬼魅百精，不敢干人，長生吉祥。
　　右太上大神，執蛇止毒。以威凶邪，不害真正。
　　原闕符篆。
　　右太上，神虎，五武雄精。摧魔伏惡，衛護忠良。
　　原闕符篆。
　　右無上玄老，龍蛇之王。威神振肅，幽隱必周。凶人惡鬼，莫不畏伏。
　　原闕符篆。
　　右太一天尊，把持斗柄。所指者破，所臨者狀。祐善罰惡，降接清真。五靈侍衛，神官羅陳。受者存之，諦憶勿忘。三年之後，親睹尊神也。
　　某號年太歲某某月母時，某州郡縣鄉里，男女姓名，年若干歲。請無極大都督五威五武神符，佩之辟兵。入水不逢蚊龍沁入山不逢虎狼蛇虺。惡人見我。摧心失膽。鬼神見我，伏不敢起。誅符破廟，斷截六天。餘號羣精萬魅，所在里社邑域，符傳見我，皆來謁拜。荷乘威武，橫行天下，眾邪摯伏。謹奉行真符，一如太上老君律令。
　　右五威五武符，佩之，寫圖勿題右注也。
　　太一扶命延年神符，如左。
　　某號年太歲某某月日時，某州郡縣鄉里，男女姓名。好道樂生，太上子孫。某屬神仙玉歷，北斗七星君。值今時難，世惡羣邪。互行其身，恐不全度。請受太一，扶命延年神符，以自防保。肉人受符之後，行來出入，無有憂患。魍魎鬼賊，見符皆即伏匿。土地真官，皆共送迎，不得有違。急急如神符本旨律令。
　　太上洞真經洞章符竟