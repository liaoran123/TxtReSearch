青天歌注釋
　　經名：青天歌注釋，又名止長春青天歌注釋。元王玠注釋。一卷。底本出處：《正統道藏》洞真部玉訣類。
　　青天歌注釋
　　混然子註釋
　　青天莫起浮雲障，大道本無為。雲起青天遮萬象。有為皆是錯。
　　青天者，指人性而言也。浮雲者，指人雜念而言也。此二句是修行人一箇提綱。大凡平日二六時中，心要清凈，意要湛然，不可起一毫私念，間隔真性自然，如青天無雲障也。若苟有心君不能為主，對境觸物，隨念所遷，其出彌遠，是雲起而遮萬象也。
　　萬象森羅鎮百邪，性靜情逸。光明不顯邪魔旺。心動神疲。
　　此謂一性正位，百邪自歸，則身中天地，萬氣一氣也，萬神一神也。自然心君泰定，而鎮百邪也。若忿不能懲，慾不能窒，放情不返，被魔所攝，是吾光明不顯，而邪魔旺矣。
　　我初開廓天地清，克己復禮，萬戶千門歌太平。天下歸仁。
　　此言得道之士，勘破生身本來無箇甚麼，只恁麼清靜存真，常如赤子，性自空而命自固，則通身四大、八萬四千毫孔，血氣週流，無處不暢。《易·坤卦》云：黃中通理，正位居體，暢於四肢，美在其中矣。豈不是天地清而萬戶平也歟。
　　有時一片黑雲起，忿不懲慾不窒。九竅百骸俱不寧。水火不濟。
　　此言人有惡念動處，即如黑雲之起。當此時急要知覺，便好回光返照，養其良心可也。若無禁戒，隨眼耳鼻舌四門所漏，被形所役者，性天則黑雲鎖閉，苦海則淫慾波翻，是以一身九竅百骸俱不寧也。《道德經》云：開其門，濟其事，終身不弊。禪家所謂不怕惡念生，只怕知覺遲。孟子又曰：失其鷄犬而知求，放其心而不知求，哀哉。學者可不戒歟。
　　是以長教慧風烈，神一出便收來。三界十方飄蕩澈。洗心滌慮。
　　此一節警戒學人，心常要在腔子裹，一動一靜，在乎剛潔，不可與萬緣作對。若遇諸色相，須是决烈其志，慎勿動念。尹喜真人曰：凡物之來，吾則應之以性，而不對之以心。《金剛經》亦曰：不應住色生心，不應住聲香味觸法生心，應無所住而生其心，如是降伏其心。孔子故曰：君子素其位而行， 不願乎其外。此所以教人心君若能主正，智慧自然圓通，則身中三寶歸體，十方肅清，無有障得也。
　　雲散虛空體自真，一真常存。自然現出家家月。通身是道。
　　此承上云既得三界十方，蕩澈自然，一念不生，則吾真性常存，其妙通身，星月俱現光明，此乃內景坐忘之道也。如《度人經》云：諸天復位。又如顏子屢空是也。
　　月下方堪把笛吹，癸生須急採。一聲響亮振華夷。回風混合。
　　此以下乃言修命工夫。月下者，言身中冬至子時，一陽動處，癸生時
　　也。當此時，急下手採之，便以神呼氣，氣歸竅，內吹其音，外閉其門，調和律呂，混合百神。此乃吹吾身中無孔之笛，發一聲響亮，而振動華夷也。非遇真師，口訣不可知也。
　　驚起東方玉童子，水府求玄。倒騎白鹿如星馳。取坎去填離。
　　驚起者，熏蒸也，從下而上也。東方者，甲木生火於寅位也。玉童子者，流意飛神也。倒騎者，逆轉也。白鹿者，練精化為白炁也。總而言之，凡作丹入室之時，性君主內流意，沉下水府需蒸，存中根，俟陽火漸熾，舉動上頭關捩，從寅至己，流戊土，督進陽火，迫逐金精，直透三關，上入南宮，補離中之陰，是成乾象，則要如星馳之速。
　　逡巡別轉一般樂，出有入無。也非笙兮也非角。無象之象。
　　逡巡者，杜漸也，從上而下也。別轉一般樂者，此言六陽會乾，陽無終極之理，一陰生于五陽之下，繼此以往，則當杜漸。自午至亥，以己土退陰符，從金闕下鵲橋華池，滂滂沛沛，入重樓絳宮，直送至坤宮土釜而止。產箇明珠似月之圓，非笙非角之可比也。
　　三尺雲璈十二徽，三花聚鼎。歷劫年中混元斲。五炁朝元。
　　此承上云別轉一般樂之意。於此故云三尺雲璈者，乃言三般大藥歸鼎，妙合凝真，一息工夫即奪回一年十二月造化。丹經所謂簇年歸月，簇月歸日，簇日歸時，一時之中只用二候，運行週天符火，採藥入室，以行內事，混融煅煉，結成聖胎，乃曰歷劫年中混元斲也。《度人經》云：中理五炁，混合百神，十轉回靈，萬炁齊仙。了真子故曰：大藥三般精氣神，天然子母互相親。回風混合歸真體，煅鍊工夫日日新是也。
　　玉韻琅琅絕鄭音，天無浮翳。輕清徧貫達人心。四氣朗清。
　　此承上云混元斲之義。於此故云玉韻琅琅者，乃得其真火煅煉之功，脫去其舊染之汙，是得神和而氣和，如舜韶之純翕，從此絕其鄭聲之淫，覺吾身中土皆作碧玉，無有異色，自然徧貫，達於人心也。《度人經》云：金真朗郁，流響雲營，玉音攝氣，靈風聚煙是也。若非真傳實踐工夫，知如是妙乎。
　　我從一得鬼神輔，魔無干犯。入地上天超古今。應化由我。
　　此言丹道圓成，變化自在，則宇宙在乎我，萬化歸乎身。到此地位，陰陽由我運，五行由我役，風雨由我召，雷霆由我呼。是以現大身，徧微塵，藏小身，載須彌。于是鬼神莫測其機，自得束首侍衛，入其地上其天，超古今總在我，應化無窮也。
　　縱橫自在無拘束，不被形縛。心不貪榮身不辱。內外俱忘。
　　此承上云超古今之義。於斯故云縱橫自在者，乃言唯道為身，不隨世變，倒用橫拈，變化由我，豈有拘束也。富貴榮華，到此時盡底掀翻，豈心再有貪榮而身有辱也。此箇活路，若非大丈夫决烈手段，焉能致此。
　　閑唱壺中白雪歌，道大中虛。靜調世外陽春曲。超出三界。
　　此言閑唱者，自得其真樂也。則吾身別有壺天景致，常有漫天白雪之飛，清清朗朗，了無纖塵可入。《莊子》所謂虛室生白，神明自來。尹真人亦曰：一息冥情，而登大道。此所以九和十合，一氣純陽而超三界之外，豈非歌陽春之曲乎。
　　我家此曲皆自然，形神俱妙。管無孔兮琴無絃。與道合真。
　　此言九轉丹成，脫胎神化，是自然之道，體同虛空，非形象之可覩。元始天尊故曰：視不見我，聽不得聞，離種種邊，名為妙道。豈管真有孔而琴有絃耶。這些消息可以默會古人，所謂道本無形，我亦非我，鐵壁銀山，驀直透過。學人於此轉得一語，則參學事畢，有何疑哉。
　　得來驚覺浮生夢，虛空粉粹。晝夜清音滿洞天獨露金真。
　　此一節總結一篇首尾之妙。所謂得來者，得來真道，永證金剛不壞之身，覺悟浮生一切有為之法，如夢幻耳。是得今日昇無上妙道，身中晝夜常有仙樂之音，滿洞天也。此又警示後之學者，縱得功名蓋世，文章過人，不得真傳至道，到頭總是虛浮，不着實也。若只管貪迷不醒，流入浮生夢寐，輪迴無期，何能出於生死。除是决烈丈夫信得及，參得透，割得斷，一悟回頭，直超無色之界，向吾大道而修，內則存神養氣，外則混俗同塵。此乃在世出世，即與仙佛並駕，豈虛語哉。
　　青天歌注釋竟