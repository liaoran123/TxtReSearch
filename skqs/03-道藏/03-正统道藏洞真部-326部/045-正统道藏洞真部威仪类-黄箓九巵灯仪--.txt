黃籙九巵燈儀
　　經名：黃籙九巵燈儀。一卷。底本出處：《正統道藏》洞真部威儀類。
　　黃籙九巵燈儀
　　法事如式　啟白
　　焚香供養三清道主，四帝天真，十方救苦天尊，得道聖眾，九州社令神君，九幽地獄冥官，三界職司主執真宰。伏願啟運慈悲，證明祈叩，奉為齋官某人依按明科，然點九巵神燈。上照三境諸天福堂之內，明徹光景，輝映十方；中照中宮神州境域，妖惡潛消，凶災殄滅；下照九壘重陰諸大地獄之中，陽光所到，罪苦咸原，勝利所資，存亡獲福。敢憑大眾，同為讚揚。
　　舉隨方救苦天尊
　　東方燈照，震宮卯位。上通青華元陽之門，洞清之炁，暉映青靈始老蒼帝九炁天君，華林境界靜景真人，無極之國，惠靜裝嚴。中照三宮青州分野，消蕩凶災，掃除氛穢；下照風雷地獄，用破飛戈飄戟之難。
　　東南方燈照，巽宮辰巳之位。上通始陽生炁之門，梵行之炁輝映梵炁天君，碧霞境界真安真人，無極之國，妙寂裝嚴。中照四宮徐州分野，蠲消邪惡，驅逐凶災；下照銅柱地獄，用破身體焦爛之難。
　　南方燈照，離宮午位。上通洞陽太光之門，洞陽之炁暉映丹靈真老赤帝三炁天君，丹天境界赤明真人，無極之國，端化裝嚴。中照九宮揚州分野，消除災異，掃蕩妖氛；下照火翳地獄，用破吞火食炭之難。
　　西南方燈照，坤宮申未之位。上通元皇高神之門，梵陽之炁暉映梵炁天君，耀真境界瓊光真人，無極之國，善救裝嚴。中照二宮荊州分野，勑攝凶邪，屏除疫癘；下照屠割地獄，用破倒懸割體之難。
　　西方燈照，兌宮酉位。上通陰靈金闕之門，少陰之炁暉映皓靈素老白帝七炁天君，金光境界法寶真人，無極之國，利益裝嚴。中照七宮梁州分野，掃除氛穢，蕩滌凶災；下照金剛地獄，用破金鎚鐵杖之難。
　　西北方燈照，乾宮戌亥之位。上通九陽梵行之門，梵元之炁暉映焚炁天君，妙道境界濟苦真人，無極之國，真仙裝嚴。中照六宮雍州分野，蕩滌妖惡，馘滅邪精；下照火車地獄，用破兵刃火輪之難。
　　北方燈照，坎宮子位。上通陰生廣靈之門，洞陰之炁暉映五靈玄老黑帝五炁天君，真空境界救苦真人，無極之國，救度裝嚴。中照一宮冀州分野，洗滌凶邪，屏除災翳；下照溟泠地獄，用破冰池楚毒之難。
　　東北方燈照，艮宮丑寅之位。上通禁上之門，梵元之炁暉映焚炁天君，長樂境界妙音真人，無極之國，周帀裝嚴。中照八宮兖州分野，廓清災癘，摧滅凶邪；下照鑊湯地獄，用破鐵叉煮漬之難。
　　中央燈照，中宮一十二炁天君。上通大羅飛梵之門，光徹玄都玉京金闕七寶玄臺三境諸天帝君，無色境界上聖高真自然真人，無極之國，紫霄裝嚴。中照神州境域五宮豫州分野，疫毒咸消，邪惡自屏，四民康樂，百穀順成，瑞慶大來，兵戈偃戢。下照中央普掠地獄，用破劍林刀山之難。
　　諷經　向來　回向
　　黃籙九巵燈儀竟