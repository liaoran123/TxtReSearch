北斗七元星燈儀
　　經名：北斗七元星燈儀。一卷。底本出處：《正統道藏》洞真部威儀類。
　　北斗七元星燈儀
　　法事如式
　　伏聞開明三景，九晨為梵炁之宗；回度五常，七政乃元綱之首。定樞機於太極，司喉舌於圓穹。吐輝則調理四時，含耀而恢張萬範。三十六候，冥劫會於天關；一十二時，辯方維於地紀。紫微之上，拱帝座以彌高；黃道之中，布星躔而不忒。或旁行越位，正陰陽勃蝕之期；或召運儛輪，應日月推移之數。靈鑒而無毫不顯，淵通而有類咸均。故得落死上生，煥丹文於南極；延齡益算，注紫筆於東華。昭明積善之家，脗合降祥之慶。今某人夙承妙癮，生遇昌時，荷帝念以罙深，撫塵心而罔措。輒邀真侶，恭啟仙科，點照太上北斗延生星燈。法璇極以舒壇，布銀缸而建斗。紫煙縹緲，想華蓋以藏身；丹焰熒煌，迓勾陳而隱景。伏願花開善瑞，燼落浮災。福祿增崇，發靈光於壽域；吉祥至止，靄沖炁於高閎。稽首歸依，虔誠讚詠：長生保命護身天尊。
　　臣眾等志心皈命，樞宮大聖、貪狼陽明真皇君，斗中神仙諸靈官。
　　伏聞飛晨合景，樞星掌劫會之權；司政紏非，陽明主璇璣之運。上宰九天之化，中監五嶽之靈，下總人倫，旁分品類。定死生之有命，鑒善惡以無私。今某人恭款芻心，虔依妙範，布斗極星辰之象，備香花燈供之儀，志心皈命樞宮大聖、貪狼陽明真皇君。伏願回光啟耀，開寶鑒於靈圖；注祿添年，刻生名於玉簡。罪消昔劫，福廕後昆。稽首歸依，虔誠讚詠：
　　貪狼延生，回真四靈。流光下映，洞煥玄冥。七元紀籍，固侍體靈。靈真紀錄，上元衛形。魂魄長守，耳目無驚。攝衛扶命，胎真流行。保真自然，上昇玉京。
　　臣眾等志心皈命，璇宮大聖、巨門陰精真皇君，斗中神仙諸靈官。
　　伏聞星有五門，協三光而遠映；門開四照，合萬炁以騰輝。校天府之昇遷，主兆民之祿壽。委質難逃於淵鑒，通津實賴於明梁。今某人蕆事瑤壇，馳誠金闕，布斗極星辰之象，備香花燈供之儀，志心皈命璇宮大聖、巨門陰精真皇君。伏願身度千災，命延百福，天開神宇，炁集真元。碧簡題名，固長年於劫石；丹臺紀善，增壽算於靈椿。稽首歸依，虔誠讚詠：
　　巨門度厄，高真靈仙。流光輝映，保命延年。七元主籍，自得長生。消滅艱危，災難移遷。臟腑開明，內外無愆。光運合景，與神同連。鍊化自然，上昇玉京。
　　臣眾等志心皈命，璣宮大聖、祿存真人真皇君，斗中神仙諸靈官。
　　伏聞偃息華蓋，徒知空步之明；潛洞太虛，莫測飛神之妙。八景九天之上，道契清籙以通真；五嶽四瀆之高，仙隸黃臺而受事。矧玆下土，實仰餘光。今某人潔己齋盟，法為壇墠，布斗極星辰之象，備香花燈供之儀，志心皈命機宮大聖、祿存真人真皇君。伏
　　願慶葉遐年，福資浩劫。三千萬之甲子，地久天長；一十二之靈門，陽開陰閉。翛閑白日，宴味沖和。稽首歸依，虔誠讚詠：
　　祿存保命，高真散神。正炁攝伏，侍衛敬賓。七元上籍，運致元真。流演靈明，契體洞津。永辟不祥，內守身形。削死上生，與神敷陳。保舉自然，上昇玉晨。
　　臣眾等志心皈命，權宮大聖、文曲玄冥真皇君，斗中神仙諸靈官。
　　伏聞星主淵冥，位司遊擊。隱微潛耀，領北帝之三宮；福善禍淫，攝黑靈之五炁。或殄除凶勃，飛火甲於六天。或剪馘不臣，耀朱兵於四鄙。凡居動植，皆出生成。今某人灑落壇場，肅清塵垢，布斗極星辰之象，備香花燈供之儀，志心皈命權宮大聖、文曲玄冥真皇君。伏願削罪除愆，落九陰之鬼錄；拘魂制魄，得七返之仙方。行藏無非橫之虞，視息合太和之慶。承玆上善，永洽殊祥。稽首歸依，虔誠讚詠：
　　文曲益算，流真散扶。光映下衛，與形同敷。七元度籍，洞煥玄無。鎮護精神，保衛形軀。威神可畏，真靈駕浮。明視表裹，與神齊俱。保－鍊自然，上昇玉虛。
　　臣眾等志心皈命，衡宮大聖、廉貞丹元真皇君，斗中神仙諸靈官。
　　伏聞杳靄崑臺之上，交映七門；隱芒金蓋之輝，潛通二景。絳木結素華之實，瓊津凝冶鍊之膏。校錄上真，統攝鬼神之簿；提綱下學，權輿生死之機。今某人澡雪襟靈，遵承科簡，布斗極星辰之象，備香花燈供之儀，志心皈命衡宮大聖、廉貞丹元真皇君。伏願善履三元，削三災於短景；順迎五運，植五福於探根。或在仕登榮，盡繼清崇之世；或行商坐賈，皆為富盛之家。稽首歸依，虔誠讚詠：
　　廉貞消災，四明開陽。上靈散輝，洞映神光。七元衛籍，司命延昌。明上紀名，使我綿長。保固身命，除凶去殃。神真吐威，流演洞鄉。剋携自然，上昇玉堂。
　　臣眾等志心皈命，闓陽宮大聖、武曲北極真皇君，斗中神仙諸靈官。
　　伏聞玉樓炳景，隱飛華宸極之星；瓊簡璨文，紀迴度空常之道。定法輪之階級，考至學之功勤。飛芒耀於八門，無幽不燭；擲流光於萬里，有礙皆通。今某人委迹塵寰，宅心道域，布斗極星辰之象，備香花燈供之儀，志心皈命闓陽宮大聖、武曲北極星皇君。伏願一念關陞，萬靈佑序。瀉銀河於碧漢，克注遐年；聳臣嶽於瑤空，永躋上壽。姻親和睦，嗣族歡娛。稽首歸依，虔誠讚詠：
　　武曲散禍，玄映除凶。三光煥照，萬炁流通。七元注籍，列位斗中。檢身護命，災難不逢。上皇保真，命祿無終。正道長存，與神無窮。保命自然，上昇玉宮。
　　臣眾等志心皈命，瑤光宮大聖、破軍天關真皇君，斗中神仙諸靈官。
　　伏聞天迴地轉，瑤光推空洞之輪；斗建星躔，虛皇紀運行之度。位尊上帝，威制羣魔。正炁所臨，萬物遂生成之性；飛里所指，百邪無逃遁之形。今某人滌垢舒壇，披誠奉教，布斗極星辰之象，備香花燈供之儀，志心皈命瑤光宮大聖、破軍天關真皇君。伏願道契丹臺，南斗注長生之字；罪消幽府，北都詮不死之名。四序營為，盡葉光華之慶；全家視履，咸沾清淨之風。稽首歸依，虔誠讚詠：七元覆護天尊。
　　破軍扶衰，運致玄真。南司保生，延壽體寧。七元典籍，靈真榮名。列位上仙，合慶連并。丹靈散光，洞入玄冥。騰霄飛翔，與神同齡。保命自然，上昇玉庭。
　　北斗七元星燈儀竟