太上元始天尊說續命妙經
　　經名：太上元始天尊說續命妙經。撰人不詳，約出於唐宋間。假託，元始天尊為太上道君說，勸人誦經消灾延壽。一卷。底本出處：《正統道藏》洞真部本文類。
　　太上元始天尊說續命妙經
　　爾時，元始天尊告太上道君曰：三界眾生，漂流苦海，无有解脫，汝豈忍受，宜須精勤奉行我法，普該救度。太上道君既奉告命，不敢藏情，若有眾生危厄疾病，當誦此經，稱大慈大悲大惠真人，大慈大悲救苦真人，即得離苦，長得解脫，永離嬰纏，長生益壽，老命更延，一切厄難，皆得消滅。
　　太上道君宣說頌曰：
　　大慈二真人，能救三界苦。放光照世間，地獄悉停住。
　　刀山高巍巍，鑊湯飛炎炎。至心念真人，罪魂解宿冤。
　　疾病多苦厄，非灾難可言。痛哉傷五神，真人愍悲辛。
　　清信善男女，歸命須至心。常念二真人，離苦免憂沈。
　　疾病消眾厄，邪魔不敢侵。晝夜心不離，解脫全爾身。
　　勇猛發回向，同歸七寶林。
　　太上元始天尊說續命妙經竟