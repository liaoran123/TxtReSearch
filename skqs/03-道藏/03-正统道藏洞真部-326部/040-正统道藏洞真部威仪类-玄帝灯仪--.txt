玄帝燈儀
　　經名：玄帝燈儀。一卷。底本出處：《正統道藏》洞真部威儀類。
　　玄帝燈儀
　　法事如式
　　臣聞：應化無窮，常處玄都之金闕；本形不動，己生淨樂之王宮。斂萬物而為一身，散一神而為萬境。靈通太妙，道備鬱明，上開混沌之玄，下統虛危之宿。撫成地紀，實育天元，持造化於四時，總權綱於一炁。肅清宇宙，鎮靜乾坤，德並諸天，功齊浩劫。十極悉依於神化，九霄咸賴於真威。利濟群生而利博難言，功加萬有而功成不處。巍巍聖德，蕩蕩真風，既竭凡才，紀之莫德。今某人夙欽聖化，久被真恩。羅列香燈，進陳酒果，通光於禁上常融之境，續明於天一真慶之宮。獻此寶燈，特垂洪造，暫降飛雲之輦，納玆行潦之觴。密俟真光，俯祈□蠻，不勝戰懼，謹以奏聞。稽首皈依，虔誠讚詠。
　　舉　聖號
　　臣眾等志心歸命，北極鎮天真武玄天上帝真君，一切神仙諸靈官。
　　臣聞：數盡曆窮，有餘殃之未殄；運推劫始，奈舊染之猶存。尚執澆漓，不還淳朴，六天伺隙，九醜乘機。始欲害於惡民，因中傷於善類。怨積下土，毒衝上天。自非大道之慈悲，安得上真之濟度。念爾元元之眾，傷于總總之妖。於是元始頒符，真尊受命。既匪一朝一夕之故，有煩七日七夜之勤。人鬼乃分，重黎奠位，惟神之德，永劫常存。今某人稱頌元功，敬陳淨供，仰瀆高高之聽，俯伸翼翼之誠，志心歸命北極鎮天真武玄天上帝。伏願寶炬騰輝，上燭玄枵之次；蘭膏續焰，旁通天一之宮。冀仙仗之遐臨，祈雲軿之下邁。求祈百福，殄滅千災，注生籍於南宮，削罪名於北府。學道，悟無形之妙；修真，獲隱景之方。災障不干，精邪蕩散，百神守護，萬事先知。稽首皈依，虔誠讚詠：
　　惟爾玄元，眾妙之尊。不言而教，莫知其神。渺渺億劫，綿綿若存。虛心實腹，和光同塵。鑿開造化，樸散胚渾。六百萬歲，八十二身。曲全枉直，窪盈蔽新。扶衰度厄，起死成人。其功不恃、其德乃貞。令宜再顯，永鎮北旻。上罰逆象，下滅妖氛。飛符走籙，遊行乾坤。甲庚之將，贊衛爾身。周環六合，普護兆民。魔鬼永滅，道炁長存。
　　臣眾等志心歸命，北極鎮天真武玄天上帝真君，一切神仙諸靈官。
　　臣聞：眾星拱北，而知北極之尊；諸數始一，乃見數一為首。自非全功全德，豈能為首為尊。仰為玄武之至真，永鎮北方之大位，化生十號，老君本自於強名；託籍諸天，真武伏日於應化。神功赫赫，聖烈洋洋，欲頌真尊，已殫誠意。今某人肅清庭宇，齋沐身心，仰叩玄天，輒攄丹悃，志心歸命
　　靈應佑聖真君。伏願花開善瑞，燼落浮災。泉曲分光，罷九幽之業對；羅酆洞耀，原七世之愆尤。近逝先亡，登真離苦，家多孝悌，世足忠良，千災並散，萬福咸臻。稽首皈依，虔誠讚詠：
　　北極玄天，杳杳神君。億千變化，玄武靈真。騰天倒地，驅雷奔雲。隊仗千萬，掃蕩妖氛。雷公電母，玉女將軍。鬼神降伏，龍虎潛奔。威鎮五岳，萬靈咸遵。鳴鐘擊鼓，遊行乾坤。收捕逆鬼，摧斬魔群。除邪輔正，道炁長存。
　　臣眾等志心歸命，北極鎮天真武玄天上帝真君，一切神仙諸靈官。
　　臣聞：玉虛師相，金闕化身，自在於無有之鄉，逍遙於聖凡之境。或去為十天之主，或來作百王之師。故八十次顯為老君，亦八十二號為玄武。現相或異，本體無殊。含陰育陽，躡龜蛇而成妙用；司南居北，示離坎而作乾罡。道德難知，功勳不紀。故在地有太和之境，為武可當；在天有壬癸之方，非玄不授。無涯功德，難盡讚揚。今某人灑掃塵居，宏陳法席，顒望虛危之次，馳誠北極之天。俯賜霓旌，少留飈馭，納此蘋蘩之薦，鑒玆豺獺之誠。下憫丹衷，伸知素幅，志心歸命靈應佑聖真君。伏願瑞開金羊之焰，祥輝銅鴨之光。下破重昏，上通無極。存亡受惠，長幼蒙恩。宅宇光輝，門闌喜慶。災不生而禍不作，家愈富而業愈隆。錫五福於身宮，除六極於眷屬。恩推上聖，悉賴真休。稽首皈依，虔誠讚詠：
　　太陰化生，水火之精。虛危上應，龜蛇合形。周環六合，威攝萬靈。無幽不察，無願不成。劫終劫始，剪伐妖精。救護羣品，家國咸寧。數終末甲，妖氣流行。上帝有勑，聖固降臨。闡揚正教，蕩邪辟兵。化洽黎兆，協贊中興。敢有小鬼，輒撓生靈。悉皆消滅，永不留停。兇穢消蕩，道炁長存。
　　諷經　化財　回向
　　玄帝燈儀竟