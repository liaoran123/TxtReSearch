東廚司命燈儀
　　經名：東廚司命燈儀。一卷。底本出處：《正統道藏》洞真部威儀類。
　　東廚司命燈儀
　　法事如式
　　以今焚香然燈，供養本音東廚司命竈君，五方五帝竈君，五帝竈君夫人，天廚靈竈，地廚神竈，三十六位竈君，新竈、舊竈神君，炊淘神母，運水將軍，竈中禁忌一切威靈。仗此真香，普同供養。
　　伏聞天為百神之君，禍淫福善；竈乃一家之主，紏繆繩愆。眷職掌之非輕，宜敬心之是重。爰玆穀旦，特展芹誠，桂漿未注於金樽，蘭炷先焚於寶鼎。庶臻□蠁，克遂感通。以今醮官某人遠庖鼎創，曲突咸新，慮犯神司，敬伸安謝。伏願愚衷上達，聖意潛孚。瞻之在前，孰睹尊崇之禮；祭之如在，當嚴勤懇之誠。既矜請命之辭，取效釆芹之薦。法眾皈依，虔誠讚詠。
　　舉聖號
　　焚香然燈，供養本音東屬司命竈君，東方甲乙青帝竈君，竈家一切禁忌之神。
　　伏聞司命名尊，奉上帝差除之旨；竈神職重，秉下民倚伏之權。變化尤多，言辭難盡。在天為七元之使者，遞日奏萬事於宸庭。一竈各立一名，五方或稱五帝。群分部屬，迭主陰陽。雖善善惡惡，均在修為；然是是非非，必公紀錄。以今醮官某人僭邀聖駕，祗薦香醪。伏願見所見，聞所聞，必言人過；筆則筆，削則削，廣沛天恩。稽首歸依，虔誠讚詠：
　　蒼靈分炁，青帝尊神。上承帝命，下察人倫。言功錄過，賞善奏名。日日紀筆，時時無停。敬則降善，妄則降迍。傾心首謝，願賜安寧。
　　焚香然燈，供養本音東廚司命竈君，南方丙丁赤帝竈君，竈家一切禁忌神眾。
　　伏聞記名所祀之六神，實尊乎竈；人莫不營於三膳，亦係乎天。然思平日所為，未必今人皆是。以今醮官某人縈纏世俗，養育愛緣，靖言甑爨以釜灊，每待水烹而火飪。燔炙致腥膻之衝突，炊淘將米穀以拋違。拖刀拽斧而豈識重輕，爇草燔柴則寧無穢觸。鱗毛悞爇，糞草故投，酣酒高聲，牽神引咒，對竈庭而裸袒，向廚廨以諠呼。殆難以蔽於一言，不可勝誅之萬罪。今則焚香奠醑，酌水獻花，兢兢陳自訟之辭，懇懇覬非常之福。但願致富累世，祀不負於陰子方；毋令獲罪上天，媚徒勞於王孫賈。稽首歸依，虔誠讚詠：
　　丹靈真炁，赤帝尊神。位居離位，職守鼇庭。能垂福慶，善遣災述。束縛九醜，焚滅妖精。逆吾者死，敬吾者生。吾有此令，兆庶宜遵。
　　焚香然燈，供養本音東廚司命竈君，西方庚辛白帝竈君，竈家一切禁忌之神。
　　伏聞夏月祭先，肺備詳呂令之辭；丹砂化黃，金具述漢書之志。家人有竈，人盍謹祠。蓋天曹納所奏之言，況人世積俟為之咎。自老及幼而匪一，從微至著以何言。以今醮官某人遂逯塵寰，區區火宅。不識忌諱，無怪乎粉態脂容；自取顛隮，常懼乎焦頭爛額。既沐洪恩而赦宥，敢忘微禮以歸崇。掃蕩群兇，嚮用五福。有護持之神物，無凌爍之精邪。行行溫魔，過我門而不入我室；稜稜惡黨，聞其語，而未見其人。絕甑鳴斧叫之災，杜狗媚狐趨之怪。稽首歸依，虔誠讚詠：
　　皓靈大聖，白帝尊神。受符上命，掌握群靈。職司凡世，上侍九清。位分兌舍，化育含生。改惡為善，赦罪留恩。吹飄萬禍，善降玄風。
　　焚香然燈，供養本音東廚司命竈君，北方壬癸黑帝竈君，竈家一切禁忌神眾。
　　伏聞民以食為天，無竈何從而烹飪；竈乃天之吏，專司禍福以紀功。是仗玄科，敬伸安奉。以今醮官某人恐家人之踖踖，積大過之多多。片善勿為，一言難盡。既自迴光返照，必能轉禍為祥。伏願驅掃不祥，俾常臻於吉慶；遣除兇怪，庶茂衍於椿期。稽首歸依，虔誠讚詠：
　　壬癸之位，玄老尊神。天靈大聖，地靈將軍。俱侍左右，聽令而行。身長千丈，手託乾坤。江海為宅，制禦火精。聞吾神咒，永保清寧。
　　焚香然燈，供養本音東廚司命竈君，中宮戊己黃帝竈君，竈家一切禁忌神眾。
　　伏聞職在人間，謂親民而最切；告膺天上，奉帝命之榮除。日司命而命，掌非輕；稱府君而君，銜實重。職司廚內，掌握居中。以今醮官某人居覆載之間，沐照臨之下，不知不識，何慮何辭，醉酣裸體以輕狂，語話牽神而引咒，腥臊熏觸，穢手進薪，習為朝夕之常，陰有神明之錄。功無毫髮，過若丘山。伏願百神擁護，萬善資扶。降真炁於五方，蕩除妖厭；扇祥風於比屋，化作恩波。稽首歸依，虔誠讚詠：
　　皇靈黃老，戊己帝王。居其中位，總領八方。提攝萬象，罔越紀綱。賞善罰惡，賜福非常。若有妖孽，入地消亡。保安家舍，永殄災殃。
　　諷經　宣疏　回向
　　東廚司命燈儀竟