無上大乘要訣妙經
　　經名：無上大來要訣妙經。撰人不詳，似出於隋唐之際。一卷。底本出處：《正統道藏》洞真部本文類。
　　無上大乘要訣妙經
　　爾時，天尊以龍漢之年，於大福堂國化作自然七寶玄臺，眾寶粒飾，懸繒華蓋周覆一國；於中平坐，放大光明遍照十方無極世界，一切朗然。當是其時，大聖眾神、飛天神王、丹靈真老、太上三炁天君、玉晨上皇諸真人、左右二真、無量大眾一時同會。三界大魔王、萬海中龍王、十方仙人乘光來至，奉獻珍寶價直無量，百和之香不焚自薰，天鈞妓樂同時俱作。
　　元始天王告太上大道君曰：子積勳重大，神智得道，教化眾生，開度一切，三便已達，萬聖之宗，悉為備矣。然未得此无上大乘要訣，究竟常住无量大法。累劫積德，今果之矣。因授以無上大乘要訣：至法上無復色，下無復淵，究竟法身得不退轉，位如我也。拜以三乘之法，濟度眾生：汝當勤行大慈之心，令諸眾生得離煩惱，超拔三界，為之橋梁。
　　於是，太上道君避座稽首，前受記旨，而作此言：今聞此法音，心懷踊躍，得未曾有。所以者何？我昔學道以來，獨處山林，或坐或行，每作是念：我亦同入法性，云何天尊以小乘法而見濟度？然是我咎，非天尊也。所以者何？若我發心，修行洞慧，必以大乘而得度脫。我等智淺，聞有道法而便信受，遂獲仙度，支年而住，不聞有此無極大乘之法。今蒙告誨，疑嫌泰然，今日乃知是道真子，從道中生，從法化生。於是道君不勝欣釋，以偈頌曰：
　　我聞是法音，得所未曾有。心懷太歡喜，疑綱皆夷朽。
　　令不失大乘，無滅壽長久。能除眾生惱，我聞諸漏愈。
　　情斷住小乘，自責最上咎。
　　今獲無上記，至極諸苦解。同共一法中，我昔未知此。
　　煩惱諸眾生，孰能達伏倚？積德行所招，今蒙甘露灑。
　　金色三十二，八十種妙體。功德甚深重，魔王莫能訾。
　　於空法得證，疑悔悉已洗。波巡並降伏，今為稽首禮。
　　道言：我昔於無數劫所說無上道，常教化汝等，汝亦長夜隨我受學，隨所應度，引導汝等生道法中，欲令汝志造我上道。而汝彌委得小乘法，而謂已足。我今為汝說大乘經，名無上靈寶教諸真法。
　　天尊曰：汝積行厚重，今得所願，位登無上，智慧具足，臺闕七寶，天華輝燁。汝亦當以三乘法教化眾生。
　　於是眾聖共會，諸天並集，見道君獲無上果記，心大歡喜，踊躍無量，各脫天衣及妙華香而以供養。諸天妓樂百千萬種，於虛空中一時俱作，一切大眾皆發無上正真道意。
　　爾時，道君得無上道記，白天尊言：昔隨教法，能離眾中生老病死常住之法，願為四眾說其因緣，今離疑悔。
　　天尊曰：諸有智者，以譬喻得解。譬若丈人，其年衰邁，財富無量，其家廣大。唯有一門百餘許人，住止其中。堂閣朽故，欻然火起，即大驚怖。我雖得出，而諸子等火宅嬉戲，不知怖畏，火來切已，不知為患。告諸子曰：此為火宅，垂應燒死，其可怖畏。我有下車、中車、大牛之車，今在門外，可以遊戲。汝等出來，隨所欲得，隨意相給。諸子歡喜，競馳走出。丈人見子安穩得出，於四座無復障閡，其心泰然，歡喜踊躍。時諸子等各白父言；先父所許玩好之具，下車、中車、大牛之車，願特賜與。時丈人各賜諸子等一大車，其車高廣，眾寶裝鉸，周匝欄楯，四面懸鈴。又於其上張設軒蓋，亦以珍奇雜寶而嚴飾之，寶繩交絡，垂諸華瓔，重敷綩綖，安置丹枕。駕以白牛，膚色充梁，形體姝好，有大筋力，行步平正，其疾如風。又多僕從，而使侍衛。丈人言：此諸幼童，皆是我子，我既豐富，寶車無數，應當等心，各各與之，不宜差別。所以者何？我眾寶周給一國，猶尚不匱，何況諸子。各乘大車，甚為歡喜，非本所望。
　　道言：而此丈人濟我子命火宅之難，兼又賜之七寶之車。我行大慈，亦復如此。我為一切世間之父，於諸怖畏、衰惱憂患、無明闇蔽，永盡無餘，恒以善事度脫眾生。三界煩惱，皆是火宅；而諸眾生，生老病死，憂悲苦惱，愚癡闇蔽，三毒之火。教化令入無上至真之道。見諸眾生為生老病死、憂悲苦惱之所燒煮；亦以五欲財利，故受種種苦惱；又以貪著追求，故現受眾苦，後受地獄畜生餓鬼之苦；若生天上，及在人間，貧窮困苦，愛別離苦，怨憎害苦。如是等苦，眾生沒在其中，歡喜遊戲，不覺不知，不求解脫；於此三界火宅，東西馳走，雖遭大苦，不以為患。道見此厄，便作此言：我為眾生之父，應拔其苦，與其無量智慧，無極道場，命其遊戲，以自夷釋。
　　道言：若以神力不說怖畏者，眾生不能以是得度。所以者何？是諸眾生，免生老病死、憂悲苦惱，而為三界火宅所燒，何由能解聖之智慧？如彼長者，雖復身手有力，而不用之，但以慇懃方便，濟諸子等火宅之難，後各與珍寶大車。我亦復如此，但以智慧方便，於三界火宅拔濟眾生，為三乘地仙、天仙、無上道乘。汝等莫得樂住三界火宅，貪著麄弊聲色香味之類；若貪著生愛，則為火所燒。汝速出三界，當得三乘下仙、中仙、上道之乘。此言信矣，終不虛也。汝等明此三乘，聖所稱讚，唯愍眾生無所哀求，靜定存思而自娛樂，便得安穩無為快樂。若有眾生聞法信受，勤修精進，求一切智，愍傷眾生，度脫一切，是名大乘；求此乘者，名為無上至極之士。如彼諸子為求牛車，出於火宅，我欲令眾生兔三界苦，得不滅樂，道說三乘引導眾生。然後，但以大乘而度脫之。此法無窮，但不能盡受。以是因緣，當知聖人隨宜說法。
　　於是，道君既受記歡喜，而說偈頌曰：
　　天尊說妙訣，今聞昔未曾。得道大智力，壽命不可量。
　　一切皆歡喜，聞經之道場。勤修六度行，執志當勇猛。
　　洞章布三界，妙響流十方。騰身大羅外，翱遊無為鄉。
　　大慈愍眾生，重告壽命長。一切具善根，除漏趣清凉。
　　若求一切慧，行六大度行。
　　守戒常清浄，堅志無上業。施寶設供養，盡心無吝惜。
　　持此一心福，願求無上德。我得一切智，悉諸神定力。
　　散香陳上願，累功在萬億。信受大乘法，念道遣所著。
　　遨神升空洞，萬願無堅塞。
　　自我成仙道，無數劫已經。常演法教化，一切諸眾生。
　　念入玄真迹，神方過爾形。鍊體久視法，停神在上清。
　　我常住於此，智慧力和平。勤行升大羅，遊樂造玉京。
　　眾仙為知識，神爽得夷榮。
　　哀哉諸眾生，彌沒於苦惱。故不為現身，令其思妙道。
　　因心有翹慕，為之敷靈寶。躋神達玉京，宮殿甚珍好。
　　劫盡水火蕩，其土隨運浩。玉林耀華果，法池可練澡。
　　無為洞無為，不飡亦充飽。自享無終壽，畢契衛三寶。
　　念罪諸眾生，惡業為因緣。萬劫更痛惱，不聞靈寶篇。
　　賢者修功德，柔和質保堅。求得道場處，託孕入華蓮。
　　法音悟耳目，群旅並諸天。升仙壽無量，仁者當歸賢。
　　久修業所得，破魔拔穢塵。壽命無數劫，挺質求長生。
　　煩惱悉已盡，速成無上真。
　　天尊曰：是大乘經，甚為深奧，淺識之人，迷惑不解。其餘下仙，信道語故，隨順此經，非己智慧。忿憍慢怠者，莫信此經。凡夫淺識，深著五欲，聞不能解，亦勿為說。設復有人，不信是經，聞有受持供養、齋戒讀誦而毀謗之，輕賤憎嫉而懷結恨，是人之罪，甚為巨重：命終之日，墮地獄中，經無數劫，嬰大徒苦；從地獄出，還墮畜生之中，受諸漏形疥癩、萬毒惡瘡，皆以身受，雖云得生，其苦頗重。謗斯經故，獲罪如是。若此罪人，後生人中，諸根闇鈍，偏曳攣癖，盲聾背傴；其有所言，人不信受，口氣常臭，鬼魅所著；貧窮下賤，為人所使，多病消瘦；又無衣服，雖親附人，人不在意；若有所得，尋復亡失；或為醫道，順方治病，更增他疾，或復致死；若自有病，無人救療，設服良藥，而復增劇；反逆劫盜，重輒橫罹其殃。如斯罪人，永不得見眾聖神王說法妙經。若有持戒清潔之人，翹心信道，希求大乘，此諸人等，乃可為說靈寶妙經。
　　道君稽首，請問天尊：自此末世，若有善男子、善女人，聞是靈寶經，隨所願欲齎金寶信受，及往觀聽，得幾許福？
　　爾時，元始天尊告道君曰：當今末世，若有清信道士及餘智者，不問長幼，忽聞是經，若能受持飡味為善者，乃於功德之處，敷演此事，其中聞者，又發信心，功德甚大。譬如一人，家室富盛，心發大願，布施財寶以給眾乏；又以道法教導眾生，令得下仙，飛騰五嶽。其福多不？
　　道君稽首曰：甚多。
　　天尊曰：其人但施珍寶給與眾生，其功無量；況復教之神方，令得升仙。此功雖重，故不如聞此靈寶經而為歡喜，其功甚大，倍於施主，非可筭計、譬喻得知。而此之人，所為不多，乃獲此功，況復齎受而為供養者耶。若復有人，於講法處；若復有人，曾入齋戒，乃語友人：有此靈寶尊經，言辭深妙，共往聽受。是人功德，轉身得於大乘之跡，利根智慧，百千萬世終不瘖瘂；口氣不臭，舌常先病，口亦無病；齒不垢黑，不黃不疏，亦不缺落；唇不下垂，亦不搴縮；口不喎斜，不厚不大，亦不黧黑，無諸可惡；鼻不月扁月弟，亦不曲戾；面色不黑，亦不屈曲。無有一切不可喜相，唇舌牙齒悉皆嚴好，鼻隆高直，面貌圓滿，眉高而長，額廣平直，人相具足；世世所生，常與福會，亦與經教相遇。令人往聽，功德如此，何況一心齋戒，承受讀誦，其福無量，不可思議。爾時 ，天尊以偈頌曰：
　　若人於齋戒，得聞是經音。斯人功為重，獲福陪#1 為深。如有大施主，供給無量賓。乃復為演法，令其入仙真。暫生若水泡，疾生厭離心。得道位真人，三明通六神。不如一句經，教化同法人。此人福深厚，功德不可論。得具足身相，峨峨上聖賓。口氣無臭穢，吐納出煙馨。後生天人中，宮殿翫奇珍。勸人坐聽經，真道常為鄰。何況受持者，其福不可陳。
　　設復有人，以國城、妻子、無量珍寶之物而供養者，是人所得功德，不如受持此靈寶真經，其福最多。譬如一切川流江河諸水之中，海為第一，此經亦復如是，於諸經中最為其上。又如眾星之中，月為第一，此經亦復如是，於千萬億諸經法中最為照明。又如白日耀光，能除諸闇，此經亦復如是，能破一切不善之闇。又如諸小王，聖帝之王最為第一，此經亦復如是，於眾經中最為其尊。又如大梵天王，一切眾生之父，此經亦復如是，一切賢聖眾仙之父。此經能救一切眾生，離諸苦惱；此經能大饒益一切眾生，充滿其願。如清凉池能濟一切諸渴之者，如寒者得火，如裸者得衣，如子得母，如渡得船，如病得醫，如闇得燈，如貧得寶，此大乘經，亦復如是，能令眾生等離一切苦、生死之縛。若人能齎金寶受持供養，若復聞者，其人功德，諸聖神王、天帝之王莫能籌計。
　　天尊告道君曰：眾生可愍，嬰諸苦惱，甚在可哀。吾故慇懃，重說是經。汝勤廣開演，濟度一切。
　　道君稽首，伏受命旨。當是之時，諸來會者咸皆發自然正真道意，四座神王作禮而退。
　　無上大乘要訣妙經竟
　　#1 陪：疑當作『倍』。