中天紫微星真寶懺
　　經名：中天紫微星真寶懺。一卷。底本出處：《萬曆續道藏》。
　　中天紫微星真寶懺
　　伏以乾坤大德，廣覆載於羣生；日月光明，普照臨於萬彙。凡伸懇禱，仰冀鑒觀。臣謹運真香，虔誠奏啟，供養虛皇大道三境至尊，中天星主北極紫微大帝，斗父龍漢祖劫周御國王天尊，斗母摩利支天大聖，高上玉皇尊帝星君，北極玄卿大帝，日宮太陽帝君，月府太陰星君，五方五德星君，四炁四曜星君，天罡大聖星君，三台華蓋星君，二十八宿星君，十二宮辰星君，當生本命星君，上清福祿壽三老星君，流年運限照臨星君，三垣內外星君，周天列曜河漢星君，三界十方，千真萬聖。恭望洪慈，鑒今懺悔。臣聞：太極生兩儀而垂象，默運化鈞；高穹布列宿以昭明，分輝大地。周天三百六十五四分之餘度，微數萬一千五百二十之隱名。見遲流，伏逆於星躔，循經緯，周旋於分野。恭惟星主紫微大帝，玉陛森嚴，瑤天高邈，權輿造化，掌握樞機。端居總理於三天，統治運行於九道。七政四炁，施正令於春夏秋冬；五斗眾星，鎮方維於乾坤離坎。本命元辰朗曜，福祿壽老光明。罡星環指於太空，宿曜照臨於大地。不言善應，有感必通。天無私親，常親輔於有德；人所稟命，蓋命屬於上穹。臣等皈依，恭修寶懺，望皇靈而稽首，仰斗極以傾心。以今奉為某自從無始，乃至有生。縱一念以冥行，六根纏結；恣三業而罔覺，十惡積增。若不懺陳，曷叨恩宥。是以列款上陳，皈命朝禮，仰望紫微，至聖璇璣，列真介景，福以均霑，降慈光而普照。蕩除三業，清淨六根，俾五福以茂隆，冀千祥而駢集。臣等瞻天望聖，激切屏營之至，志心朝禮。
　　人各恭敬　　志心朝禮，
　　高上玉皇尊星大帝，
　　紫微中宮星主北極大帝，
　　紫微上宮南極天皇上帝，
　　斗父龍漢祖劫周御國王天尊，
　　斗母紫光金尊聖德巨光天后，
　　日宮炎光太陽帝君，
　　月府素曜太陰皇君，
　　東方木德歲星星君，
　　南方火德熒星君，
　　西方金德木白星君，
　　北方水德伺晨星君，
　　中央土德鎮星星君，
　　交杴神首羅喉星君，
　　交中神尾計都星君，
　　天乙華陽紫炁星君，
　　太乙華陰月孛星君。
　　北斗天樞陽明貪狼星君，北斗天璇陰精巨門星君，北斗天機真人祿存星君，北斗天權玄冥文曲星君，北斗天衡丹元廉貞星君，北斗闓陽北極武曲星君，北斗瑤光天關破軍星君，北斗洞明左輔星君，北斗隱光右弼星君。
　　南斗天府司命星君，南斗天相司錄星君，南斗天梁延壽星君，南斗天同益算星君，南斗天樞度厄星君，南斗天機上生星君。
　　東斗蒼靈延生星君，東斗陵光護命星君，東斗開天大衛集福星君，東斗大明和陽保和星君，東斗尾極總監星君。
　　西斗白標星君，西斗高元星君，西斗皇靈星君，西斗巨威星君。
　　中斗赫靈度世星君，中斗斡化上聖星君，中斗沖和至德星君，天罡節度紫庭星君。
　　上台虛精開德星君，中台祿淳司空星君，下台曲生司祿星君。
　　角宿天門星君，亢宿天庭星君，氐宿天府星君，房宿天駟星君，心宿天王星君，尾宿天鷄星君，箕宿天津星君，斗宿天廟星君，牛宿天機星君，女宿天女星君，虛宿天卿星君，危宿天錢星君，室宿天廩星君，壁宿天市星君，奎宿天將星君，婁宿天獄星君，胃宿天倉星君，昴宿天目星君，畢宿天耳星君，觜宿天屏星君，參宿天水星君，井宿天井星君，鬼宿天匱星君，柳宿天廚星君，星宿天庫星君，張宿天秤星君，翼宿天都星君，軫宿天階星君。
　　天秤官辰星君，天竭宮辰星君，人馬宮辰星君，磨蜴宮辰星君，寶瓶宮辰星君，雙魚宮辰星君，白羊宮辰星君，金牛宮辰星君，陰陽宮辰星君，巨蟹宮辰星君，獅子宮辰星君，雙女官辰星君。
　　當生本命元辰星君，福星天德星君，祿星天佑星君，壽星老人星君，流年運限照臨星君，紫微垣內列曜星君，太微垣內列曜星君，天市垣內列曜星君，六十甲子江淮河漢星君。
　　禮足　各長跪　皈命懺悔
　　臣法眾等，志心皈身，皈神皈命，玄穹上聖，列宿星君，本命元辰，照臨真宰。恭望大慈，洞垂巨澤，普降洪恩。臣聞：煌煌列聖，朝拱北極之尊；燦燦七星，默運中天之化。有求必應，無禱不從。以今懺悔某自從無始，以至有生。或身口意之相違，廣營三業。或貪嗔癡之未所，放縱六情。殺盜邪淫，綺#1言妄語。或裸露三光之下。或觸突眾聖之前。損害眾生，拋擲五穀，十惡障重，三毒業深，任性所為，不知慚愧。或見聞而自作或想念以教他。種種罪根，一一懺悔。伏願星真，洞鑒斗極，垂慈元綱，流汗漫之恩法雨沛，汪洋之澤，矜憐愚昧，原宥愆尤。斡運限以和平，順星辰於躔度，承斯懺力，仰荷玄功，嘉與群生，咸歸正道。志一心稽首，禮謝無上至真三寶。
　　伏聞：彼蒼者，天運一元而彰眾曜；至玄者，道錫五福以惠群生。臣等向來拜禮寶懺已在云周。伏願諸天洞鑒，廣施普博之恩；列曜高臨，大賜慈悲之澤。千愆萬過，咸乞蕩除。三業六根，悉蒙原赦。福資萬有，恩被十方，稽首皈依，無極大道。志心稱念，消愆滅罪天尊。
　　中天紫微星真寶懺竟
　　#1此字原缺，疑為『綺』。