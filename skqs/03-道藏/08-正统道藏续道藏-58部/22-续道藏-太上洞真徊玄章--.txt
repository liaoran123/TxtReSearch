太上洞真徊玄章
　　經名：太上洞真徊玄章。撰人不詳，約出於南北朝或隋唐。內載十方徊玄頌章，又見於《上清諸真章頌》。底本出處：《萬曆續道藏》。
　　太上洞真徊玄章
　　太上發玄蘊，煥爛敷真文。落落散天寶，十方所恭尊。不始亦不終，不明亦不昏。仰登玉京臺，逍遙憩崑崙。超度泉曲都，魔王願欲聞。七祖受化生，解我宿世怨。入控飛玄景，出駕浮〔紫〕雲。
　　重暉曜玉晨，玄景開圓明。迢迢洞真殿，晃晃七寶精。一念度八難，長與太上并。纏旋獻黃景，日華虛中生。世知雜俗道，莫聞智惠經。大矣洞真戒，玄感魔王誠。萬椿若一息，豈繫千億齡。
　　太上體本无，散形度弱喪。務猷宣玄術，天尊並讚揚。有緣文自表，无因經為藏。若能得此道，首即生元光。身濟无待津，飄飄逸仙堂。　　
　　无无竟无永，有有安入妙。天翰蔚无上，玄宗自有要。徊轉三寶輪，十方普震耀。太上觀玉京，魔王空中笑。天帝叉手唱，衆真乘虛嘯。散花正我念，八願自然超。
　　靈仙乘慶霄，駕龍躡玄波。洽真表嘉祥，擢足八天阿。福應不我期，故爾釋天羅。道得冠三界，地綱亦已過。感過雲真會，净慧經蓮花。
　　无上覺四輩，芒芒大方外。幽顯諒有由，无幽故无昧。速羅運玄輪，真仙幸華蒼。時遊渺茫間，天人无見際。
　　靈妙奇宣通，天人有津岸。泛舟不測淵，常恐風波渙。其緣有奇力，智勢誰能算。冉冉任玄樞，昭然冥因判。挺穎應真子，靈琴空中彈。爭思恭十方，玄留不我羨。
　　太上敷洞文，賢賢歸本緣。蕭條三寶囿，繁華秀我因。伯史與入精，質净生金身。終結復始劫，愈覺靈顏新。希度禮无上，寶文降至真。道林蔚天京，下光諸地仙。縱容散靈威，洋洋大法宣。
　　太上觀十方，晻藹融鳳穆。圓光映三辰，真人披天服。魔王叉手立，司市酆京側。日月翳行曜，七寶煥无極。一切營此時，禍滅地獄息。渺浮无景天，尊人莫能測。
　　三寶繁十方，亹亹空中澄。宛轉隨化理，一感法輪昇。漠漠皦昧間，四大與時興。空有靡不有，崔鬼多山。太上无滯念，滅念歸大乘。
　　凡十方迴玄頌，先始北方，次東北方，東方，東南方，南方，西南方，西方，西北方，上方，下方。一頌一拜。迴玄品者，出乎自然而然，虛峙九千餘劫，其文乃見。元始天王授道與太上，後道成，太上遵元始天王命而選焉，以配大戒。當以本命日，說三百部戒，而頌此文。若日中及夜半時修之也，先齋而後行道。不知本命，用甲子日。若十年以後，可正月一日行道耳。
　　太上洞真徊玄章竟