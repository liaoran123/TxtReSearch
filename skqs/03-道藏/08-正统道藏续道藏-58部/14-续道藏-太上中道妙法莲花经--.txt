
　　太上中道妙法蓮華經
　　經名：太上中道妙法蓮華經。簡稱《法華經》。撰人不詳，約出於南北朝末或隋唐之際。十卷。底本出處：《萬曆續道藏》。參校本：《道藏輯要》氐集所收刻本（簡稱輯要）
　　太上中道妙法蓮華經
　　目錄
　　卷一
　　元始大羅品第一
　　大廣化品第二
　　卷二
　　諸仙大道品第三
　　順行品第四
　　卷三
　　順行正品第五
　　垂喻品第六
　　卷四
　　解脫品第七
　　教量品第八
　　卷五
　　九幽品第九
　　群化品第十
　　卷六
　　報應品第十一
　　化鬼人道品第十二
　　卷七
　　成道歸真品第十三
　　大道無著品第十四
　　卷八
　　天地物像品第十五
　　卷九
　　諭達真空品第十六
　　卷十
　　廣究灾祥品第十七
　　太上中道妙法蓮華經卷之一
　　元始大羅品第一
　　爾時，元始天尊昔於大羅天上廣化天宮，會諸天仙眾，說十極解脫五無間罪。
　　是時，會中有一真人名曰左玄，長跪道前，上白天尊：何名十極、五無間罪？
　　於是，天尊說偈讚曰：
　　無極滿空界，眾生未曾聞。我會諸仙眾，廣演解脫門。停酸地獄苦，今悟天仙人。歌謠從空下，日月耀瓊台。聞仙解脫語，真仙大喜悅。即便隨仙人，供給於所須。採薪及菓蓏，隨時供給與。情存妙法眾，勤心無懈倦。普為諸眾生，勤修於大法。願保為己身，及以五谷藥。故為大國王，所求護此法。遂致得成仙，今故為汝說。
　　爾時，天尊告諸仙眾：吾今為汝說此妙法，無量眾生皆得解脫。
　　即時，諸天仙眾悉以散花末味、上妙寶香、旃檁沉水、卧具衣服、瓔珞幢幡、寶盖伎樂、空歌頌礼，供養七寶瑤 #1，十方仙聖，無量眾生，皈依仙道。是時元始天尊而說偈言：
　　我為天主，惟住天界，在無為中，尚為法來。諸人云何，不勤為法。今法幽玄，故來至此。為坐諸仙，以神通力，如清浄地，蓮華裝嚴。其寶樹下，諸譎瑤 #2。身出妙香，徧諸天界。眾生如熏，喜不自勝，譬如大風，吹小樹枝。以是方便，令流行法，告諸大仙：我隱空後，誰能護持讀說斯經？今於尊前自說誓願，其左玄真，雖久隱空，而獅子吼；元始天尊，以大誓願，所集化身，當知此意，及與我身。所集化身。當知此意，諸真子等，誰能護法，則為供養。我與左玄，共行妙法；此之右玄，遊於十方。為是經故，亦復供養，諸來化仙，粧嚴光飾。諸世界中，若說此經，則為見存，名諸仙化，及諸仙眾。
　　大廣化品第二
　　於是會中諸善男子，各聽思唯：此為難事，宜發大願。諸為經典，數無鞅眾，雖說此等，未足為難；若接須彌擲於他方，亦未為難；若以足指，動諸仙界，遠擲他國，亦未為難；若立有頂為眾演說，於惡世中，能說此經，是則為難。假使有人手持虛空而以遊行，亦未為難；於我歸天，若自書持#3，若使人書，是則為難。若以大地置足甲上，昇於梵天，亦未為難；諸仙化後，於惡世中暫讀此經，是則為難。諸仙化後，若持此經為一人說，是則為難。若持八萬四千法藏，三十六部尊經，為人演說，令諸聽者神通自在，雖能如是，亦未為難；諸仙化後，聽受此經，問其義趣，是則為難。若人說法，令千萬億無鞅無數，亦未為難；諸仙化後，若能奉持如斯經典，是則為難。我作仙道，無鞅數國，從始至今，廣說諸經，而於其中，此經第一。若人受持，是則踊躍，即隨仙人，共給所須，採菓汲水，摘蓏拾薪，修設齋食，乃至己#4身而為床坐，身心無倦。于時奉持經於千歲，為求法故，精勤給事，令無所乏。
　　爾時，大道而說偈言：我為法故，身為僕使，曾無倦心。今得仙故，神通自然，誘諭群迷，莫作惡因，果報皆至。
　　時有仙女名曰金童，於眾會前白諸天眾：人間善惡，皆隨心造。地獄畜生、胎卵濕化，所報因緣，若得成仙，即離三途。度脫群迷，無鞅數眾，皆來集會，俱說是經。譬如有人，修於善果，善業咸臻。若作惡道，業因自現：或作駱駝，負重之苦；或作蟒蛇，積毒之苦；或作魚鱉，漂淪之苦；或作飛禽，羅網之苦；或作猪狗，污賤之苦；或作驢騾，償債之苦；或作牛畜，佈種之苦；或作賤類仙身。諸善男子，於我化後，謹能受持，讀誦此經。今對道前，自說誓言：此經難持，若暫持者，我則歡喜，諸仙亦然。如是之人，天道所歎，是則勇猛，是名修真。行慈之行，則為疾得諸仙道果。能於來世持念此經，是真神仙，住淳善地，大道所化，能解其義。是諸天人，其間之眼，於恐畏世，能雖為說，一切諸仙，皆應供養。
　　太上中道妙法蓮華經卷之一竟
　　#1查：「臺」之形誤。
　　#2臺：「臺」之形誤。
　　#3書持：疑為「奉持」之形誤。
　　#4己：底本作「已」。形誤。
　　太上中道妙法蓮華經卷之二
　　諸仙大道品第三
　　爾時，諸仙大道及諸仙眾，吾於往時，求法華經，即心無倦，於諸天中常持大道，求其逍遙，心不退散。
　　時有仙人來白我言：我有大乘名曰妙法蓮華經，若不遺我，當為宣說。
　　諸仙大道聞言歡喜，輕毀之苦，乃至一切諸苦，皆從所報，種種因緣無有差殊。是時大道即說偈曰：
　　所作業因在，非為十種多，報來如風疾，勸莫向中過。
　　順行品第四
　　爾時，阿斯仙人勸令我故，得無礙慧；示我願故，使之一切群迷眾生，斷其貪愛，除其煩惱。邪淫妄語、惡口兩舌、嗔嫉憎怒、毀辱殺生、誹謗罵詈、偷盜欺凌、謀恨奸詐，積成衍尤十不善法，常行如是。地獄如箭，天堂莫近，眾生之苦，無有出輪。從迷至永，常沉苦海，與我天眾，無由得視。碧落天外，瓊臺紫府，流金沙地，絕慮之所。
　　爾時天尊端嚴自立，眉放白光，口出異香，說逍遙之語。五雲碧落，談妙法蓮華經。時諸天仙眾得聞是經，從無量劫曾遇仙道。今正是時，無憂無惱，自在快樂，祥雲繚繞，一時來迎。咸皆歡喜，奉辭而退。
　　太上中道妙法蓮華經卷之二竟
　　太上中道妙法蓮華經卷之三
　　順行正品第五
　　爾時，元始天尊集會天仙及諸化仙，從無鞅世界而來，各禮天尊，於一面坐。時有左玄真人，上白天尊曰：惟願天尊大慈，愍我等故，說斯妙經。今乃化仙皆來集會，時久行者，願得天尊慈悲所諭。
　　是時天尊告諸天尊眾、諸天仙眾：我成道以來，未聞斯經，上得逍遙。今汝聽受，願超我故。即說偈曰：
　　我當化度，救彼三途，一切諸仙，盡成道故。千萬億夕，住虛空所，化出瓊台，碧落雲衢，天歌自然，鸞鳴鳳舞；化出異香，雲間結輿，遊遶世界，停地獄苦。無憂無惱，如飲甘露。大道所生，神仙扶助。令使解脫，邪心頓悟，免被輪迴，永絕三途。行平等心，我唯濟苦，六根常淨，千邪當去；無礙智慧，長生自布，道垂遠喻，眾生親負。於解脫時，達神仙路，清浄快樂，行慈法雨，救眾生病，恒歌妙語。
　　垂喻品第六
　　爾時，元始天尊白諸天眾，說海空之義，使無鞅數眾神通自然。我說黃庭，左玄當我；我說幽玄，右玄解我；我說無為，尹喜為侶；我說長生，齊天命住，散落人間，為大醫父。我有妙經，能令眾生得超九品。是時天尊以偈讚曰：
　　或有諸仙子，住於深洞中，脩心鍊丹藥，以求大道玄。或有諸仙子，處如塵世界，化現無礙惠，以求大道玄。或有諸仙子，現行染妙法，救於眾生者，以求大道玄。或有諸仙子，坐於東海隅，千萬餘年中，以求大道玄。或有諸仙子，多聞智過人，強識於文字，以求大道玄。或有諸仙子，休糧服松栢，彈琴水心火，以求大道玄。或有諸仙子，持劍於荒郊，降伏十種魔，以求大道
　　玄。或有諸仙子，符禁咒術功，除殃遣鬼魔，以求大道玄。或有諸仙子，海上駕青鸞，度運歸仙道，以求大道玄。或有諸仙子，持經念洞章，救彼凡夫者，以求大道玄。
　　是時，元始天尊說偈讚已，於是會中有無極天尊曰#1：我聞斯經，九玄七祖咸昇天宮，何况一切受苦眾生，豈不超然？乃有五無間無鞅之苦，如赫日消霜：咸使盲聾，便獲聰明；咸使貧窮，便獲富貴；咸使顛狂，便獲真性；成使下貧，便獲高遷；成使重病，便獲痊癢；咸使喑啞，便獲能言；成使目盲，便獲光明；成使蹇足，便獲能行；咸使孕婦，便獲身輕；咸使淫慾，便獲離淫；咸使愚痴，便獲離痴；咸使瞋恚，便獲離瞋；咸使五濁，便獲男形；咸使死屍，便獲生成；咸使精邪，便獲遠奔；咸使虛耗，便獲豐足；咸使賊盜，便獲慈悲；咸使饑饉，便獲飽滿；咸使火災，便獲息焰；咸使水灾，便獲平陸。
　　是時，天尊告諸天仙眾：我昔求於大道，時有五方人來，各說空界，異口同音。我指大道，聲振十方，鬼神之驚。又聞上界，往昔天人所說大道，變現無窮。乃有眾生求其大道，我當助道，速得成就。爾時，大眾動已，自然音樂於空中來迎，能脩道果，無復憎愛、愚痴驕慢、多嗔恚怒、輕觸邪淫、忘言惡口，行無礙惠，濟貧救苦。
　　時有，長壽真人上白天尊言：願我早成大道。爾時天尊為我說法，從生以來未聞斯經，以得清淨。今願天尊重為我說，共化大地一切眾生，莫歷三途。或有眾生□#2秤誑妄，或有眾生污慢三寶，或有眾生常行偷盜，人間暗毒，或有眾生殺生害命，或有眾生行種種不善之法，即當捨邪歸正。然後倦行，惠達聖前，碧落天上，自然快樂，常聞天鼓，音樂謠歌，悉無暫停，天人於引。時復朝禮，永離三途，長遊天界，身任解脫，助其道法，使千萬歲。一切會中諸天聖眾，作禮而退。
　　太上中道妙法蓮花經卷之三竟
　　#1曰：底本無。據文義補。
　　#2□：「斗」之俗體。
　　太上中道妙法蓮華經卷之四
　　解脫品第七
　　爾時，元始天尊白諸天眾：從昔以來，未聞無上經典，大千人倫，我道德逍遙，快樂自然。乃往古時，有一童子遊戲諸國，多諸智惠，世藝無雙。或入山林，或居城邑，與人僕使，常無解怠。更生歡喜，常復仙歌，無嗔無怒。又復尋遊到一小國，遇一高山，四顧雲霞，綠水橫流。爾時，童子乃止此山，朝飡松栢，暮宿嵓谷，日往月來，常誦妙經。時有白鶴從空而下，童子與鶴成伴。又經數百年間，天童玉女從空來迎，當會元君，成道歸正。是時，童子無慳貪嫉妬五毒之心；又復成仙，下遊世界，除妖毒之精，救度人民，除其疾病，當行如是。爾時仙子，即我身也。
　　復告天眾：我觀下界人民不脩十善道，我當化度未成仙道。在世界中不免輪迴，如暘艷，如水聚，如葩蕉，如石火，化人如風中燭，如蕉穀芽，如夢幻影，如石火久住，如電光常照，如煩惱形。今正是時，諸仙成道，更自思惟，玉女金童，遙空駕羽三山，來去璚臺紫府碧落空歌日月光中，常遊杳冥。無極九品上卿真人，無極上品流霞真人，無極妙品左玄真人。與我同生，常居天界，共談下方。惡業眾生，不修妙
　　法，終無解脫。
　　教量品第八
　　爾時，元始天尊白諸天眾：譬如大海容諸小海，無復盈溢。今諸天眾化彼群迷，是時下方眾生人民，勿生懈倦，日夜精勤，誦無量妙經千萬億遍，觀心如空。更施妙術，現種種變化，身長萬丈，頭住於天，足履大海，興雲致雨，腳下出水，頭上出火，頭上出水，腳下出火。現如是神通，皆以教化。若人重病，自化良醫；若人枷禁，自化解脫；若人在於嶮路，自化人引；若人沒於江湖，自化舟舡；若人遇於鬼精之害，自化除魅。一切排空，飛龍走騎，散彩璚台，種種蕭歌，能令天人聞之，地獄停酸，諸鬼之精，遠藏他方。
　　爾時，會中有一妙行真人，即說偈曰：
　　重空天花滿，即超法會來，是彼天人化，法雨潤長空。鶴隨丹殿舞，鳳鳴隱洞前，一切靈空瑞，無鞅數以來。玉女金童侍，流霞耀紫虛，眾歌碧落台，步虛元君勑。令救眾生苦，時有下方聞，學道諸仙子，大誓集無為，持經深洞裹，學術古台中。現行世界外，未達妙經玄。不免會元君，演說微妙語。聞道逍遙品，黃庭共所宣。雨蒙乾地藥，漸漸長馨香，一聞真妙道，永不值輪迴。或大小枝苗，群草百般條，一切諸仙子，共超苦趣玄。能令九幽罪，化作上天倦，一切諸煩惱，悉令眾真靈。
　　太上中道妙法蓮華經卷之四竟
　　太上中道妙法蓮華經卷之五
　　九幽品第九
　　爾時，元始天尊說下方一切眾生之病，虔請道士於家，潔飾宅宇，建設壇席，嚴持香燭，異果名花，如法供養，轉此妙經一卷二卷，乃至七卷，即當病愈，無復煩惱，自然清凉快樂，無量苦難永除。或咒水洒病人身，即得清凉。人或命終，即以諭言。令得病人心生捨愛，應以所用之物，須令師尊恭對三寶前，高聲唱言，即當命施，令得病人無常如夢，兔受酸楚如地獄之報。此人先世布施，分文全收，乃至追修無非嚴潔，生信敬心，不以輕慢三寶聖真。一切虛空出家之道，心生歡喜，功德全收，分明後世。地獄畜生因心所作，千變萬化，或作化生，或作胎卯#1，受生受業，隨其功德一分不及二分、乃至百千萬倍，皆不能及，如是轉多福報，隨故受生受業，受皆如是。
　　群化品第十
　　爾時，妙一行真人上白天尊曰：我當勸化一切眾生，速得成仙。即說偈曰：
　　讚諸上妙經，百寶莊紋綵，施諸名菓花，伎樂洞章歌。持旛復圍遶，與多供養心，嚴持異寶珎，無非獻尊像。捨弃所受用，卻成解脫心，福德超自然，如花妙勝忻。千聖作此教，萬慮亦忘尋，諸來天仙眾，總持妙法經。為言思愛樂，眾生業未盡，業盡福還輕，永斷輪迴報。仙樂自和鳴，迎歸九臺中，共說長生樂，苦惱永無侵。碧落真妙歌，仙花共其上，妙樂世間稀，時復到瑤池。煙霞深遠邃，寂寞莫陵溪，秋風薰夜月，綠竹翠紫扉。此時心修徹，無復更輪回，道路分明在，塵世人自迷。長遊天界外，又得朝元君。
　　爾時，元始天尊欲往諸天，為諸天人說無極妙法蓮華經。會中有一真人名曰流霞，上白天尊曰：我從往昔以來，久乃成道，未聞斯經。今乃元君說此妙經，心生歡喜，晝夜思唯，頗有眾生多受苦惱，不聞妙經，何名妙法。我當告諸天眾，共勸眾生修善男女，各令傳變，乃至一卷七卷及千萬卷，其福無量無數，乃有功德。我當流布，無令忘失。卉木叢林，大海山嶽，尚有枯竭，而此功德，無有限量，無有休息，隨劫更生。為度眾生，不入幽冥。
　　爾時，天尊歡喜：善哉，善哉。乃有如是千萬億歲，無復煩惱。
　　即時，諸天仙眾各禮謝太上，歡喜湧躍，恭敬嶺嘆，稽首而退。各於一面，受教奉行。
　　太上中道妙法蓮華經卷之五竟
　　#1卯：疑作「卵」。
　　太上中道妙法蓮華經卷之六
　　報應品第十
　　爾時，元始天尊說：往古時諸仙下化，諸魔鬼神褊滿天下，食噉人民，聚集穢污，徧滿山川。諸仙修鍊皆被所惱，腥膻氣盛，遂告諸天：百千聖眾久修十善，咸有神通，為吾剪除天下鬼魔，免食人民。
　　爾時，會中有一真人，名曰太一，稽首白言：今正是時，久有此意，未曾上白天尊。願賜無礙斬邪之劍，無為之水，剪妖神咒。
　　於是，天尊即說咒曰：
　　我持無礙咒，百鬼盡消磨，遠化他方外，箇箇腦門破，如粉碎砂石。莫惱諸仙子，莫食諸眾生，聞吾一咒語，速避遠他方。海外無藏處，除非地獄間，永為業鬼精，不得聞妙經。元君勑下鬼，不得惱眾生，如不依我教，頭破作千分，永不聞妙經。
　　是時，諸鬼等即各現身，瞻禮真人：願賜慈悲，願聽我語。我為諸鬼，所因非造。乃往古時，或為生人，多不信心，輕慢三寶，恣行貪慾；常行積惡，好殺眾生，食肉噉血，欺慢十善；惡口兩舌，誹謗聖真，輕辱尊像，偷竊供養。先嘗眾味，令墮鬼趣，經千劫中，未得輪迥生於人道。今遇真人，受元君勑，我等觀諸鬼神，捨無間業。願告真人，為我等故，說此妙法蓮華經，即隨修仙學道，同入上真。唯願真人上白元君。
　　化鬼人道品第十二
　　爾時，元君勑諸鬼王：吾聞汝等造業，常在人間穢污仙壇，食噉腥羶。吾令真人剪除諸鬼，遠藏他方。令諸鬼捨邪歸正，隨吾學道。得悟真人，見聖人位，習無礙惠，當度群迷，除伏惡魔，用神通力遶圍天下，山林曠野，嵓谷深邃，靈壇宮觀，護持諸仙學道之子。汝等鬼王，既受吾勑，歸神仙道，求學長生。
　　是時，元君以偈讚曰：
　　群魔歸正道，降伏諸邪鬼，縱得長生樂，逍遙任自然。助道千萬劫，恒居海上仙，夜朝華清殿，朝遊五嶽峰，袪邪過東海，收煙淨世界。秉火耀虛靈，移山動小功，噴氣渾洞谷，掩月到蓬宮。
　　是時，諸鬼王等稽首長跪，上白天尊曰：我等自從為鬼以來，管制天下諸惡邪神，無令侵害人民，護諸童子。天眾為我說法，名曰妙法蓮華。夫學道修真之子，我當助教；如有天下人民所獲染病，我當衛護。諸仙道士轉此妙經，病者必得安痊快樂，魔鬼不敢來侵，惡邪遠離，瘴氣收威，毒藥解散。我常助行如此經咒，勿使人民受諸苦惱，令得安穩，盡悟神仙，學其大道，達悟通玄。頂禮而退。
　　太上中道妙法蓮華經卷之六竟
　　太上中道妙法蓮華經卷之七
　　成道歸真品第十三
　　爾時，元始天尊眉放五色異光，照見下方世界無極眾生、無極神鬼、無極妖邪、無極善果、無極不善、無極造惡、無極苦惱、無極慳貪、無極嫉妬、無極邪淫、無極妄語、無極惡口、無極兩舌、無極謀害，諸惡疾病遞相讎對，無有休息，甚可哀憫。我今種種變化之道，諸無極上品妙法蓮華經，令得一切邪魔鬼王弃除惡毒，盡捨邪心，隨吾學道，歸真入聖，我當攝化。
　　是時，天尊從始青天中與諸天真、諸天神仙，皆來集會，聽說妙法蓮華經。
　　時有諸鬼王等，盡捨邪源，歸真學道，異口同音共讚。諸鬼等即說偈曰：
　　瞪目覷海枯，今得正真子；
　　移山拔樹能，今為大力真；
　　嗔嵐掣雷光，今為流霞仙；
　　截邪除妖惡，今為紫耀真；
　　扶衰捍厄功，今為阿斯仙。
　　今受元君勑，諸仙注仙簿；
　　今受元君勑，羽駕朝眾真；
　　今受元君勑，凌空散之雲；
　　今受元君勑，化現妙道章；
　　今受元君勑，紫文得元談。
　　今受元君勑，耀眾日月分；
　　今受元君勑，下助國王昌；
　　今受元君勑，靈山住醮壇；
　　今受元君勑，仙駕伴居山；
　　今受元君勑，行法救黎民。
　　今受元君勑，使魔離地方；
　　今受元君勑，眾真會群仙；
　　今受元君勑，禁章醮杏壇；
　　不墮千萬勑，永固達仙源。
　　大道無著品第十四
　　爾時，元始天尊告諸大眾：我從往古時，無所慾，無所繫滯，乃得成聖。今諸修仙學道群仙，但得逍遙，為蕩除其五慾，居山居廓，共談妙道五千之文，救彼黎民重病，危厄痛苦。被人埋名釘字於靈壇社廟，為害困苦。但請法士道士，于家至誠轉此妙經，一卷二卷乃至七卷，自然咒詛消散，百病俱除，非橫無侵，家訟遠離。若善信男女，香花燈燭，排點地輪，俵散珍寶，皆諸天眾真，咸來護衛。具陳上善，勿生輕慢、誹謗凌辱，行敬信心；或晝夜停燭，或盡日供養。我從無始以來，未聞此經，名曰妙法蓮華經，未有能持。若人轉誦此經，病者安痊，悉除鬼禍。令諸仙道士廣行流佈，救度人民。若人毀誹，世世失真，貧窮下賤，因苦孤獨，惡病常侵；妖邪尅害，殃緣九祖，禍及見存。
　　是時，諸天仙聖及諸鬼神，聞此妙法，咸皆歡喜，踴躍作禮，信受奉行。大道一切真仙，稽首天尊，辭謝而退。
　　太上中道妙法蓮華經卷之七竟
　　太上中道妙法蓮華經卷之八
　　天地物像品第十五
　　爾時，元始天尊在大羅天上七寶林中，普會諸天仙眾、大聖真人，演諸妙法。時有普德妙行真人從座而起，整頓冠裳，扣頭著地，作禮拜跪；端簡前進，上白天尊。言曰：前蒙演說法蓮經頌，靜聰#1受持，未曾得悟。
　　臣今重白天尊：我等真人，晝夜周旋，往返十方無量世界，教化眾生。未知天地高低，江河深淺，日月星辰，大小運度。惟願天尊慈悲，為我等真人解說是因，令我等大眾心皆得聞。
　　爾時，天尊告曰：汝等真人，吾今為汝分別解說。汝宜諦聰，善思念之。所問大深二十億萬里；次有香潤澤，亦深二十億萬里；次有金銀、瑠璃、硨磲、碼瑙、珊瑚、琥珀、諸珍妙寶，深四十億萬里；次有金粟砂，深八十億萬里；次有金剛石礦，探一十億萬里；次有銀粟砂，深百億萬里；次有銀剛石礦，深二百億萬里。下有無極大風，載其大地，地不傾搖。是天地之數、江河深淺，皆已知之。
　　天下所有一切萬物，皆用於大地，山林樹木、江河淮濟、大海小海、坑圳泉池、溝澗溪谷、井沼川源、桑叢林木、諸品草藥、種種香嗅、色類青黃赤白黑#2等，皆是大地生長。土石山、里山、大鐵圍山、小鐵圍山、彌樓山及金剛山、須彌山，如是一切諸妙寶山，碧落火山，諸山中山玉，四寶湧生，高出一切。諸妙寶山，皆因大地湧出珍寶等物而合成。
　　須彌山，四寶湧成，高出一切。世間山河等為四方，南名瑠璃，西名玻、北名碼碯，東名黃金。光燄照耀四方天下，眾共於勝，謂名四天。須彌山者，是四大天王護世，鎮遏四方，依止而住。何等為須彌山？南有無量七寶宮殿，去地面萬里；中有天王，名曰毘留勒叉，身長二十五里，壽命八萬七千歲，衣食自然；其中亦有男女，身長二十五里，亦衣食自然。閻浮提內一切眾生，有能受持三皈九戒，孝敬父母，供養師長，奉祀三尊無有違犯者，得生其中。須彌山西有無量七寶宮殿，去地百萬里；中有天王，名曰毘樓博叉，身長二十五里，壽命八萬七千歲，衣食自然。閻浮提內一切眾生，若能受持三皈五戒，孝敬父母，供養師長，奉祀三尊無有違犯者，得生其中。須彌山北，亦有無量七寶宮殿，去地百萬里；中有天王，名曰毘沙門，身長二十五里，壽命八萬七千歲，衣食自然；其中亦有男女，身長二十五里，亦衣食自然。閻浮提內一切眾生，有能受持三皈五戒，孝敬父母，供養師長，奉祀三尊無有違犯者，得生其中。須彌山東，亦有無量七寶宮殿，去地百萬里；中有天王，名曰提頭賴吒，身長二十五里；及諸男女，壽命多少，人身長短及諸衣食，皆悉同等。閻浮提內一切眾生，能修善行，奉持三皈五戒，孝敬父母，供養師長，奉祀三尊無有違犯者，得生其中。
　　轉輪聖王所住之處，亦有無量七寶宮殿，去地二百萬里。爾時，轉輪聖王及一切群臣眷屬，皆身長二十三里，壽命二十五萬歲，衣食自然。轉輪聖王及諸王子，一切皆乘七寶大舉，遊四天下，教化一切眾生。有能奉持三皈五戒，修行十善，不犯諸惡，受持讀誦妙法蓮華經，隨心所願，得生其中。亦有無量七寶宮殿，男女身長二十五里，壽命二十五萬歲，衣食自然，無所乏少。
　　須彌山上，名仞#3利天，此天第一，壽命一#4。其中天人，身長二十五里？一切皆受，無量快樂，衣食自然。閻浮提內諸眾生眾，有能奉持三皈五戒十善，勤行精修，供養諸仙，受持誦念妙法蓮華經，晝夜一心，護持經戒，清淨俱足，無違失者，盡其壽命，隨意所願，得生其中。其第二天，壽命二劫，衣食自然。其中亦有男女，身長二十五里。受持五戒十善，得生其中。其第三天，壽命四劫，衣食自然。其中亦有男女，身長二十五里。受持五戒十善，得生其中。其第四天，壽命八劫，衣食自然。其中亦有男女，身長二十五里。受持五戒十善，得生其中。其第五天，壽命一十六劫，衣食自然。其中亦有男女，身長二十里。受持五戒十善，得生其中。其第六天，壽命三十劫，衣食自然。其中亦有男女，身長二十里。受持五戒十善，得生其中。其第七天，壽命六十四劫，衣食自然。其中亦有男女，身長二十里。受持五戒十善，得生其中。其第八天，壽命一百二十八劫，衣食自然。其中亦有男女，身長二十里。受持五戒十善，得生其中。其第九天，壽命二百五十六劫，衣食自然。其中亦有男女，身長二十里。受持五戒十善，得生其中。其第十天，壽命五百一十二劫，衣食自然。其中亦有男女，身長二十里。受持五戒十善，得生其中。其第十一天，壽命一千二十四劫，衣食自然。其中亦有男女，身長二十里。受持五戒十善，得生其中。其第十二天，壽命二千四十八劫，衣食自然。其中亦有男女，身長二十里。受持五戒十善，得生其中。其第十三天，壽命四千九十六劫，衣食自然。其中亦有男女，身長二十里。受持五戒十善，得生其中。其第十四天，壽命八千一百九十二劫，衣食自然。其中亦有男女，身長二十里。受持五戒十善，得生其中。其第十五天，壽命一萬劫，衣食自然。其中亦有男女，身長二十里。受持五戒十善，得生其中。其第十六天，壽命二萬劫，衣食自然。其中亦有男女，身長二十里。受持五戒十善，得生其中。其第十七天，壽命四萬劫，衣食自然。其中亦有男女，身長二十里。受持五戒十善，得生其中。其第十八天，壽命八萬劫，衣食自然。其中亦有男女，身長二十里。受持五戒十善，得生其中。其第十九天，壽命一十六萬劫，衣食自然。其中亦有男女，身長二十里。受持五戒十善，得生其中。其第二十天，壽命三十二萬劫，衣食自然。其中亦有男女，身長二十里。受持五戒十善，得生其中。其第中天人，神通自在，身心清淨，無有障礙，如諸真人同等無異。其第二十一天，至有頂三十二天，於中無有別異，惟諸天尊真人居之，不可思議。
　　又其天地相去百萬億由旬，日月去地八十億萬里。須彌山高下廣三百六十萬里，閻浮地里廣三百三十萬里。西瞿耶尼廣四百一十八萬里，北鬱單越廣六百六十四萬里，東弗于逮廣五百三十二萬里。金剛山及大鐵圍山，並高二百萬里，小鐵圍山高一百二十萬里。大海廣五千里，深三千里；小海廣一千五百里，深一千里；大江廣八十里，深四十里；小江廣四十里，深二十里；孟津廣三里，深一里半。又諸日月皆圍一千七百里，大星圍一百二十里，小星圍八十里，火輪水輪並圍一千七百里。
　　天下四時，冬天極寒，夏天極熱，春秋調理。何以故？日行三道，冬行北道，夏行南道，春秋行中道。黃金、水晶為日，白銀、琉璃為月，及諸星宿，悉皆白銀。隨身大小，以為居住，皆受快樂，自在無得。黃金、水銀為日者，夏天之時，水晶盡退，黃金正現，火輪助之。其須彌山有百億萬金剛，皆共助熱。夏行南道，火山之上，是故天下悉皆大熱。冬天之時，去其火輪，黃金盡退，水晶正現，水輪助之。冬行北道，水山之上，是故天下悉皆大寒。
　　月在天中，昭一耀天下，一月之中，而有晦明。所以者何？白銀、琉璃為月，琉璃隱而白銀現，天下皆明；過十五日，漸從而轉，至三十日，白銀隱而琉璃現，天下皆暗。
　　爾時，天尊告妙行真人曰：天下一切，四方眾生，各有差別。汝今善聽，當為汝說。西瞿耶尼一切眾生，身長一十里，壽命一千歲，皆受無量自在快樂。不由父母胎產，悉皆蓮花化生，衣食自然著體，隨身長大。若飲食時，有大寶缽器，所謂金銀、琉璃、硨磲、碼碯、珊瑚、琥珀，諸珍妙寶，如是之缽，隨其時節自然而現。百味天厨，充滿其中，馨香芳馥，食之甘味，氣力調和，身體端嚴，聰明智惠，高才明達，神通功德，不可思議。北鬱單越一切眾生，身長二十里，壽命一千歲。雖有男女，亦無淫佚，男從父腋而生，女從母腋而化。須衣食自然而現，氣力充實，身體安寧，無有苦病，不可思議。東弗于逮一切眾生，身長九里，壽命五百歲。雖有耕耘，即無王賦，不罹盜賊水火、苦病困窮。何以故？閻浮提內一切眾生，身形短折，壽命逼促，多受憂悲，煩惱患難。長命者壽及百歲，短命者胎傷中夭。既得受生，常加凍餒。盖以父母長育，自恃強壯，勤身營務以自給濟；性足慳貪，不能自明，輕慢教典，罔負聖真，因是果報。西瞿耶尼、北鬱單越、東弗于逮，諸眾生等，身受快樂，年筭增延，此乃勤行精進，供養師長，持經清淨，功行具足，因是果報，得生其中。如是南閻浮提一切眾生，有能修諸善行，捨俗出家，護詩經戒，清浄具足，隨心所願，亦生其中。
　　爾時，天尊重宣此義，而作頌曰：
　　汝等當善聽，今為汝分明，令汝諸大眾，一切皆得聞#5，吾今演妙法，聽之勿疑惑；大地皆深遠，二十一萬里；次有香潤澤，二十萬里深；其次有雜寶，金銀及玻，硨磲并碼碯，瓊玖琉璃珠，是諸珍寶等，四十億萬里。一切諸大海，大海及小海，江河并溪谷，藥草諸林木，天下一切物，皆因地而生。黑山土石山，及諸彌樓山，鐵山大鐵圍，金剛及須彌，皆因此大地，湧出珍寶等。惟有須彌山，是為諸山王，四寶共結成，高出於世界。何等名為四？南名為琉璃，西名為玻，北名為瑪瑙，東名為黃金，故名為四寶。護世四天王，皆因而止住，王及諸男女，二十五里身，八萬七千歲，衣食皆自然。轉輪王宮闕，去地二百里，壽命及生身，諸珍別無異。爾時轉輪王，乘大天寶輿，遊行四天下，教化諸眾生。能修諸善行，必得生於彼，衣食及年齡，悉等無有異。諸天上聖尊，俱在須彌頂，其中諸天人，自然受快樂，壽命於億劫，衣食皆自然。閻浮諸眾生，有能精戒行，供養諸天真，必得生於彼。首以無天上，及至四八天，其壽命劫數，轉輪而培增；其中諸天人，不復異衣食，神通力自在，無有諸障碍。若有能奉持，隨其心所願，所有諸天人，於中而止住，其壽命劫數，不可得#6思議。天地各相去，百萬億由旬；日月於去地，八十一萬里；諸星相去地，七十億萬里。其次須彌山，并及閻浮提，縱廣各三百，三十六萬里。西瞿耶尼廣，四百十八萬；北方鬱單越，縱廣有六百；六十四百萬，清淨無瑕穢。金剛大鐵圍，俱高二百萬；鐵圍小山高，一百二十萬。大海五千里，深於三千里；小海千五百，其水探千里；大江八十里，水深四十里；小江廣四十，深於二十里；孟津廣三里，深於一里半。日月皆圍圓，一千七百里；大星百二十，中星八十圍；其諸小星等，四十五里圍。妙行真人知，天下有四時，日行於三道，轉輪於天中：冬行於北道，是故天下寒；夏行於南道，是故天下熱；春秋行中道，天下悉調和。黃金水晶日，白銀琉璃月，諸天星宿等，悉皆白銀為。水火三寶輪，一千七百里，閻浮提眾生，炎凉度百歲。北鬱并西瞿，年齡千載餘；東弗于逮地，年登五百歲；如是諸眾生，壽命各差殊。凡能奉齋戒，諸真無別異，吾今說斯頌，子宜信受持。
　　太上中道妙法蓮華經卷之八竟
　　#1聰：「聽」之俗體。
　　#2黑：原作「里」，據輯要改。
　　#3仞：底本作「仞」。
　　#4 ：「劫」之俗體。下同。
　　#5聞：底本作「閻」。當為形訛。
　　#6得：原作「德」，據輯要改。
　　太上中道妙法蓮華經
　　經名：太上中道妙法蓮華經。簡稱《法華經》。撰人不詳，約出於南北朝末或隋唐之際。十卷。底本出處：《萬曆續道藏》。參校本：《道藏輯要》氐集所收刻本（簡稱輯要）
　　太上中道妙法蓮華經卷之九
　　諭達真空品第十六
　　爾時，元始天尊溥會諸天仙眾，於七寶林中演諸妙法。時有救苦真人，前進稽首，上告天尊曰：臣識性愚蒙，幸親仙從，竊聆妙理，豁開顓襟。敢問南閻浮提眾生，苦樂不均，其諸富貴貧賤、壽夭之端。幸望天慈，特垂開悟。
　　天尊言曰：善#1哉，善哉。真人能比善諭，當為宣說。是諸眾生生處勞佚，福業報對，有作善者，有不作善者；或處富貴壽福善域，或處貧賤。或惡因遙，若香若臭，無以平等。譬如日月，光照無偏，如諸天仙眾遍知一切，智惠光明。眾生於六趣之中受生，如其信解經典，得聞正法，而轉天仙，智惠而無增减；如其福聚，得覩無上三尊。惟諸眾生壇性何異？譬如一等涎壇而為器用，或以盛珍寶，或以盛汙觸，各隨所受好惡，種種異用，施設不同。此為一乘或二乘，次及三乘。若有眾生能奉三乘，皈依真道，種種信解，當得尸解之道，次為大仙。是故我今重為諭議。何故眾生好惡差殊？眾生有見日月星宿，有不見日月星宿等者，此理云何？配諸眾生處世，類以生育，不識正真。先有惡行，今始病生，則有四種，所謂風、黃、痰、癊；反成時殃，至於夭折年命。我今慈愍眾生，興起方便為說此經。若有眾生能以勇猛，精進受持，不生退墮，是謂良藥，療除諸病；於中究義，漸躋正道，似毓除障，內外遠近洞然徹視。我昔受度，致爾悟玄，方自得眼能明，始達妙法，識無空法，令已無勝。我者其義，不比六通，天眼天耳，自知他心，憶念眾生，善證智惠。我今能究玄妙，道濟庶物，蠢動微芒悉皆覆庇。觀諸眾生殊無一知，以暗作明，以明作暗，性躭嬌怠，心無智惠，善少惡多一如座內，何以聰明？遠色不見，近聲不聞。眾生善心、惡心，立行那邊，其道伊邇，行而不至；其莫昭著，視而不明。以何方便救度眾生？眾生若欲解悟，當黜聲色，去其染著，坐於空山，思念精微，離諸疑網，當得神通。為其擁護，即得出家披戴，朝拜三尊，於此道中能思先行。以此因故，一切功德可以證知；隨所思念，上乘微理即得究竟；至其道樞，諸仙伉列。其有眾生少智少惠，有類生盲，不見善果，惟作惡業，未知至意，煩惱迷昧，行因罕積，行業為緣，失其壽善富貴，報以夭惡貧賤。如是眾生，皆如流轉中住，不離樊籠，難超妙道。
　　於是救苦真人聞如是言，心生憫惻，恐諸眾生永沉惡趣，再白天尊言：臣今願為救度，使出輪迴。
　　是時，天尊隱几颺言曰：善哉，善哉。子今能如是願。父母憐之赤子也，施其撫育，行其濟度，救護眾生，以言經名為法華，遍滿虛空，普資仙導，接引迷惑得出三界，得覩上仙。或有眾生先世善少惡多，不別清浄正真，惟溺貪嗔愛欲，致以風黃痰癊、橫#2暴寒，子以此經隨方療治，即當隨瘥，漸得解脫，偕其至真。有明常達，無明則滅。若住善中，如生得眼，能明艷色，得之玄元，擺脫六塵，永滅三途，遂出三界，不溺輪迴。於三乘義中當得玄理，身有光明，隨方所欲，名為妙道。
　　爾時，天尊重宣此義，而作頌曰：
　　日月二光照，平等映無徧，譬如一惠星，光明如日月。涎填為器用，任意各所盛，珍寶并污浄，輕重各差殊。善惡隨所有，報對諸苦樂，若有各諸法，是名坐變志。如有生盲者，不見日月星，復作如是言，無有諸色類。既得於良藥，煩消知色味，如是等四種，和合而療治。至以生盲者，日逐光明已，無智受苦道，是以痴世中。如是通一切，無上真人知，能奉道師者，出離三界已。真人以心愍，念爾有是智，或探倉舍中，聲色難聞彼。如是各遠居，他人如汝所，若善若惡心，汝不能知彼。欲向其靈含，不步不能往，汝若念彼時，當得神通已。受若謂空閑，思微并浄志，若以入空寂，真人當度世。六度行清浄，空寂即無趣，眾善悉皆修，諸山無別故。別法各空寂，四種凡諸行，教化諸眾行，天人#3亦讚說。諸法皆平等，一切生道智，平等當自是，道法天流值。
　　太上中道妙法蓮華經卷之九竟
　　#1「善」：底本作「義」。形訛。
　　#2「」：同「虐」。
　　#3人：底本作「入」，形誤。從參校本改。
　　太上中道妙法蓮華經卷之十
　　廣究災祥品第十七
　　爾時，元始天尊在七寶林中，演說諸大妙法。時有太極真人、太玄真人、普法真人、太乙真人、定光真人、妙光真人、寶積真人、普德真人、妙行真人、玄一真人、惠命真人、救苦真人、溥度真人、普平真人、溥濟真人、自在真人、普觀真人、溥心真人、太虛真人、太力真人、東方提頭賴吒天王、南方毗留勒叉天王、西方毗樓愽叉天王、北方毗沙門天王、轉輪聖王、四海龍王、須彌山王、諸天神王、大風神王、大火神王、大上神王、大雲神王、大雷神王、大電神王、大力神王、大月神王、大星神王、小星神王、小日神王、小月神王、飛天神王、宮殿神王、觀廟神王、社稷神王、各與眷屬無鞅數眾，悉皆來集。稽首朝禮，上白天尊曰：臣等昔觀天地、一切世界、日月星宿、山川巖洞、金壁土石，並皆混合，廓明幽默；時和歲豐，國安民富，受生快樂，苦病不興。觀今俗澆民病，多受貧窮夭折；父子男女不忠不孝，不義不仁；常遭饑饉，病難每加。古今異殊，未能曉悟。敢仗慈尊廣為宣說，開諭愚#1迷。於是羅網，牧獵禽獸，殺害眾生；慳悋財貨，不能施惠；輕疏父母，重惜妻子；無有禮義，淫慾迷惑；心懷嫉妬，意起異端。既有奉於尊經，晨昏不思讀誦，漏瀾損失普軸。不聞天尊睿號，善因豈有？福祿何生？此等眾生，終日竟夜，真司紀錄，每遇六齋十直、三元五臘、三會之辰，檢刮功過，紏其善惡，累積愆尤。今受報應，罪惡盈貫，況溺苦海，漂浪愛河。豈獨己身受殃受苦，連逮九玄，累及七祖，幽司考較，編入酆都，萬劫受苦，無有出期。
　　是時，諸大真人聞如是言，悉皆驚怖。惟願大慈，特垂救度。
　　是時，天尊告曰：我今為汝說此妙經，濟度眾生。子宜諦聰，傳教世間，流通讀誦。塵凡若有善信，學道修行，持誦經典，須當肅嚴衣冠，不得裸露。若心生別端，意不清淨，有諸輕慢，風吹直入倒懸地獄，罪苦轉加，無豈可免。如能念道思真，或一聲二聲，尚消苦厄。若能善寫三十六部尊經，布於世間，普勸有緣士庶善信，誦持是經，獲福無量。有能自行善行，建立觀宇，布設橋梁，散施穀布、財寶衣物，損己#2益他，恤孤愛寡，心持十戒、二十四戒，此乃積功累德，祈福方來，非今世人。如是眾生，恣興妖偽，心生殺害，偏信邪法，嗜酒淫佚，靡辨親疏，慳貪嫉妬；苟利窺圖，不行布施，共相爭奪，不濟貧苦；作諸非法，廣造惡業，不持戒行。此等眾生，心遭天譴，諸惡神鬼專逐其人，當令壽命短促，流于貧賤，五不具足。
　　於是，天尊敕諸真人：護持是人，去住通達，無有障難。是其國王、后妃、太子、宰輔大臣、萬民兆庶，皆天#3歡喜，晝夜安樂。若能持心齋戒、沐浴五體、轉誦此法華經者，百病消除，千灾珍散。若或心生懈息，輕笑誹謗，惡言妄語，不信經法，斯人獲無量罪報，墮無間地獄。若敬信諸經典者，獲無量福報，得生人間天上，受諸快樂。
　　爾時，天尊復作前義，而說偈曰：
　　吾今說妙偈，妙偈皆真實，一切諸眾生，宜當皆信受。若有不信經，將墮三惡道。如是諸天真，安有不歸道，今見魔降伏，稽首來迎請。我演此偈言，妙法正經典，皈衣敬信人，福惠常增厚。
　　爾時，天尊諭諸真人曰：汝等可於閻浮國內、震旦國中，五百年後，遣汝行化。是時世中人民無善，惟行殺害；壯年頭白，性同畜類；男女短小，身長尺餘；不種五穀，惟食草子，起處悉於草下。九月九日，上天降灾，山摧石擊，四海自然枯竭；一切眾生遞相殺食；大施融變，草木花為鋒刃，衝著即死；骨山血池，狼籍臭穢，不堪附近。次有熱風神王、冷風神王、并諸小風神王吹其死屍，聚成山嶽。或一年至于十年，復遭年風大王吹其諸惡，散如微塵，平如手掌；更興大水，高八十尺，猶如熱湯不可附觴。或經五年十年，其水推出諸穢，惡消泥漫，大水悉成乎地，小水即成溪谷，水泡散生樹木之上。經得小千世界，還生堅硬，處上處下，諸餘亦爾。吾當先遣金翹鳥下地遼繞，擇其善惡男女：或有善根厚重，持此法華者，當與度之，免斯苦厄；其有不修齋戒，性躭淫慾，殺盜慳貪，綺言妄語，惡口兩舌，輕誑愚痴，背親向疏，誹謗聖真，不敬經典，罪業積深，獲無量苦報，死入酆都無間地嶽，萬劫受苦，冥冥長夜無有出期。若有善信男女、道俗儒流，能談謌頌讚洞文，琴瑟笙簫、箏笛鼓鈸、香花妙菓供養三寶、真仙聖眾者，得獲無量福報。是時，西瞿耶尼當有此樂，種種樂音，晝夜六時，有異獸靈禽、風雲樹木，悉皆供養，曲音雅嚴。北鬱單越一切眾生，思詠正法，衣食自然，隨其快樂，一旦命終，離諸苦惱。東弗于逮眾生，修真善法，所居廟宇華堂，樂音自然。
　　天尊再告眾真曰：吾今界諭，有諸逐人神鬼，各宜內外思省。乃有優仙樓比罹鬼、遭失火鬼、天神地神鬼、山神樹神鬼、五道大力鬼，百怪精邪鬼、吸人氣血鬼、食精啖腦鬼、攝人魂魄鬼、詐人飲食鬼、入人耳目鬼、入人口鼻鬼、啖人肝心鬼、入人五臟鬼、入人十指#4鬼、入人三田鬼、入人七竅鬼、百日伏屍鬼、瘟疫癘鬼、頭疫肚痛鬼、天瘟地瘟鬼、五色心舌鬼、南辰壯斗鬼，如是天下十方一切諸鬼，悉皆殺害其人。若請善信男女，能持此法華經者，滅除眾鬼、惡魔邪魅，末劫生世之人，超于大羅天宮，乃有一切神王擁護是人，不令中夭橫死；諸餘惡鬼，悉皆消滅，見世安樂，寢無惡夢，公私遂意，萬願從心，如上因緣功德道備。南閻浮提眾生，智性慵鄙，背正向邪，固負聖賢；評量教典，損他益己#5；諂妄慳貪，殺害邪淫，嫉妬良善，悖逆尊親。積罪彌天，盈惡苦地，妄失修行，自形勞苦。其或歲豐時歉，受賤不常，天道察觀，鬼魔降禍。有能恭敬真像，崇奉教言，佈施出家，造井濟度群情，行諸十善，獲福無涯。况其一切眾生，皆得受性安居，各隨善惡淺探，所報福業不等。吾今示諭，汝宜諦聽受持，勿示非人。
　　是時，諸大真人及諸天仙聖神王等眾，聞此教言，皆大歡喜，信受奉行。稽首道前，奉辭而退。
　　太上中道妙法蓮華經卷之十竟
　　#1愚：原誤作「遇」，據輯要改。
　　#2己：底本作「已」，形誤。
　　#3天：疑作「大」。
　　#4指：原作「脂」，據輯要改。
　　#5己：底本作「巳」，形誤。