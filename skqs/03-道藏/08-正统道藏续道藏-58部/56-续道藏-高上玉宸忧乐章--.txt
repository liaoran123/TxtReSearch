高上玉宸憂樂章
　　經名：高上玉宸憂樂章。撰人不詳，約出於南北期或隋唐。內載曲素憂樂慧辭，又見於《上清諸真章頌》。底本出處：《萬曆續道藏》。
　　高上玉宸憂樂章
　　結我自然氣，凝化紫鳳城。高臺超九嶺#1，嶒成飛瓊。煥落重虛上，曲折洞八清。紫蓋曜雲宮，流暉翳五靈#2。四達无窮野，八氣迴圓明。扶搖運太空，七景轉天經。運來若无相，時去隨化傾。九圍#3交度內，二象互相征。帝一固中元，四綱不頹靈。南採飛皇寶，北列廣寒庭。玄房交真會，虛歌自然生。五帝命靈幡，魔旗徵萬精。魔從空中嘯，道世樂未央。故興#4曲素辭，慶神欣太平。相與契何許，萬劫為一齡。迴轉九萬〔劫〕#5，同遊紫鳳軿。
　　空生紫鳳臺，瓊闕參太微。靈風洞八會，北牖閶闔開。上有嘯歌兒，常唱運喪衰。朝則乘景遊，暮則附景歸。二景齊一體，常恐失景暉。九炁不常居，天地有傾危。大劫終一椿，百六乘運迴。洪泉湧九嶺，大烏翔天垂。萬蠢飄長流，顧山不得依。號泣无崖際，能不傷人懷。賢聖〔勤〕誦經，故得乘景飛。至時相奉迎，同會九天扉。數盡金馬辰，萬癘交橫馳。不見覺仙人，但能哭屍悲。嗟此愚夫質，持命痛可哀。
　　散憂九玄臺，聚樂偕太空。携契十天真，笑命東海童。四達八會氣，玄運閬臺風。目朗西華館，意合廣寒宮。婆娑紫鳳下，蕭條九嶺峰。流盻无窮野，仰觀劫刃中。清歌宮商和，憂樂自相從。二趣諧一契，理背反還同。相與樂未央，持始復持終。酣飲玉池醴，仰飲飛華皇。靈瓜自河宴，味若日月光。七曜流芳暉，斯樂豈可忘。大劫有終運，運交二象傾。龍門斷天河，三五反相征。赤鎮據東井，華蓋伏晨星。玄昏暉八荒，穢氣翳天精。三官相操促，五嶽不固靈。萬癘交橫馳，北帝勇魔兵。八綱羅天外，聖主乃能清。是結自然氣，崚嶒九重城。高觀愍萬兆，憂樂從是生。玄歌散神衿，蒙歡反涕零。哀此頑夫輩，悋財貪色榮。欣欣待命至，不顧禍自嬰。賢智逆方來，晨夜勤誦經。禮空念玄虛，以度不窮齡。若能尋道源，八節奏玉名。將兔九曜灾，令爾見太平。
　　瓊鳳鬱晨織，紫臺曜玉林。流光拂重玄，嵯峨陵九陰。紫景散朱霞，飛烟互相尋。七寶振瓊條，靈獸騁雲岭。萬仙乘空詠，神仙揚妙音。上有高晨師，拱靜嘯與吟。八會自然容，虛降皆蘭金。瓊嚼彌劫旦，玉漿散冲心。明珠唱靈歌，法容和清琴。玉章至道宗，憂樂解人袊。釋我无終齡，良娛樂何深。自然高仙韻，安能同此欽。朝戲東華宮，夕遊西華堂。取樂二華館，不與樂相逢。但聞玄歌子，悲聲傷天童。哀響流寒庭，撫悼世運窮。天馬踴九河，烏母乘飛龍。玄津无橋梁，二氣隔不通。登我崚嶒臺，仰觀九難中。穢氣彌三靈，萬兆負灾衡。八域无遺民，大小山嶽崩。念此不知學，聞經若痴聾。相與任運生，鯈欻得命終。哀灾何期酷，念子傷我胸。
　　紫鳳乘空發，崚嶒九玄嵎。氣結則影見，氣散則神无。飄飄有无際，天樂適我娛。安同八會唱，齊我高仙儔。携契十天真，宴我九鳳軀。上登玉京闕，下戲閬風州。羽騎迅瓊輪，紫烟空相扶。極朝復待旦，偕#6樂无終休。流盻任運遷，億椿始一周。歡我自然衿，散我懷世憂。自无玄靈寶，誰能同此遊。哀哉空洞內，興#7樂復發憂。朝發束蒙嶺，夕觀西隴丘。不見九靈母，北真道相遊。遼問大象度，二氣忽云周。九龍運東井，天馬發西隅。北帝放天兵，五嶽玄相符。萬魔已束帶，五行早相謀。兵灾羅天布，萬兆已被拘。上下皆受會，蕩除无稽留。哀此五難中，運至无親疏。高登八會宮，結我冥中儔。歷觀至學者，福地以相扶。棄家尋我道，剋得度爾軀。勤心修至經，道成當〔相〕#8須。逍遙觀鳳臺，豈不樂哉遊。
　　大樂會中元，中元聚樂庭。上有八會氣，婆娑紫鳳生。金條附玉根，七寶結華鈴。龍超極峰嶺，鳳嘯駭〔萬〕#9程。不見離遊賓，但聞鳳雲生。宮商自相和，音響自然成。玄歌唱妙曲，憂樂結成經。吾我自相求，誰知真人靈。錦雲帶夜月，紫耀翳飛瓊。三晨動太暉，七无煥五星。靈幡有威光，流烟靄紫清。自謂西華妙，未若紫鳳城。上有解衿人，一面歡萬齡。偕樂无終劫，因覺天地傾。靈運自有已，數終自由玄。去來順運迴，何為憂自纏。散憂八荒外，大象不圭真。逍遙歡樂庭，誰與憂為親。五難是常會，所傷自有人。宮商雖不和，大歸理自均。故興#10憂樂曲，以度覺道身。苦行研靈文，妙義自然鮮。但佩曲素章，剋入无憂津。乘空登鳳臺，高觀承唐年。此樂將何樂，知憂在何聞。
　　高上玉晨憂樂之章，空生鳳臺之〔上〕#11，靈文明於五方，金音逸朗於十天，玉京九曲#12上真，皆鑄金為簡，紫筆書文，齊聲合唱玄歌憂樂之曲也。其辭深賾，妙趣洞淵，自非高上之儔，莫有能究其篇者。〔有〕#13金名東華，玉字鳳闕，乃得見此文爾。得佩鳳炁玄丘真書命魔靈幡，誦憂樂之章，則五帝衛真，天魔敬護，保舉上仙，得奉迎聖君於上清宮，遊於鳳臺之堂也。
　　凡受此文，每以本命、太歲、八節之日，及每月五日、十五日、二十五日，沐浴清齋入室，先東向誦青帝章二首畢，再禮朝玉真，轉南向誦赤章畢，再禮朝玉真，轉西向誦白帝章畢，再禮朝玉真，轉北向誦黑帝章畢，再禮朝玉真，向太歲誦黃帝章畢，再禮朝玉真。五方都畢，還北向九拜，朝玉晨君，仰咽炁九過止。如此五施五帝幡於室五方。出《上清高上玉晨鳳臺曲素上經》。
　　高上玉宸憂樂章竟
　　#1『嶺』字原本作『領』，據《曲素經》改。
　　#2『靈』字原本作『霞』，據《曲素經》改。
　　#3『九圍』原作『九來』，據《曲素經》改。
　　#4#5#6『興』字原本誤作『與』，據《曲素經》改。
　　#7『劫』字據《曲素經》補。
　　#8『偕』字原誤作『階』，據《曲素經》改。
　　#9『相』字據《曲素經》補。
　　#10『萬』字據《曲素經》補。
　　#11『上』字據《曲素經》補。
　　#12『曲』字原作『章』，據《曲素經》改。
　　#13『有』字據《曲素經》補。