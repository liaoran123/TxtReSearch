太上三元賜福赦罪解厄消灾延生保命妙經
　　經名：太上三元賜福赦罪解厄消灾延生保命妙經。撰人不詳，約出於明代。假託救苦大仙請天尊道君說誦經念咒，求三官賜福赦罪解厄之法。一卷。底本出處：《萬曆續道藏》。
　　太上三元賜福赦罪解厄消灾延生保命妙經
　　三官諸呪寶誥
　　凡誦經者，切須齋戒，嚴整衣冠，誠心定氣，叩齒演音，然後朗誦，慎勿輕慢交談接語，務在端肅，念念無違，隨願禱祝，自然感應。
　　先念浄心神呪
　　太上台星，應變無停。驅邪縛魅，保命護身。智慧明凈，心神安寍。三魂永久，魄無喪傾。急急如律令！
　　浄口神呪
　　丹朱口神，吐穢除氛。舌神正倫，通命養神。羅千齒神，卻邪衛真。喉神虎賁，炁神引津。心神丹元，令我通真。思神鍊液，道炁長存。急急如律令！
　　浄身神呪
　　靈寶天尊，安慰身形。弟子魂魄，五臟玄冥。青龍白虎，隊仗紛紜。朱雀玄武，侍衛身形。急急如律令！
　　安土地神呪
　　元始安鎮，普告萬靈。嶽瀆真官，土地祇靈。左社右稷，不得妄驚。回向正道，內外澄清。各安方位，備守家庭。太上有命，搜捕邪精。護法神王，保衛誦經。皈依大道，元亨利貞。急急如律令！
　　浄天地解穢呪
　　洞中玄虛，晃朗太元。八方威神，使我自然。靈寶符命，普告九天。乾羅苔那，洞罡太玄。斬妖縛邪，殺鬼萬千。中山神呪，元始玉文。吾誦一遍，卻鬼延年。按行五嶽，八海知聞。魔王束首，侍衛我軒。凶穢消蕩，道炁長存。急急如律令！
　　祝香呪
　　道由心學，心假香傳。香爇玉爐，心存帝前。真靈下盻，仙旆臨軒。今臣關告，逕達九天。
　　金光神呪
　　天地之宗，萬炁本根。廣修萬劫，證吾神通。三界內外，惟吾獨尊。體有金光，覆映吾身。視之不見，聽之不聞。包羅天地，養育群生。受持萬遍，身有光明。三界侍衛，五帝司迎。萬神朝禮，役使雷霆。鬼妖喪膽，精怪亡形。內有霹靂，雷神隱名。洞慧交徹，五炁騰騰。金光速現，覆護真人。急急如玉皇光降律令勑。
　　開經偈
　　寂寂至無宗，虛峙劫仞阿。豁落洞玄文，誰測此幽遐。一入大乘路，孰計年劫多。不生亦不滅，欲生因蓮花。超淩三界途，慈心解世羅。真人無上德，世世為仙家。
　　三官頌
　　稽首皈命天地水，三官大帝慈悲主。
　　神功妙德不思議，謹運一心皈命禮。
　　上元天官寶誥
　　志心皈命禮，玄都元陽紫微宮中，部三十六曹，偕九千萬眾，考較大千世界之內，録籍十方國土之中，福被萬靈，主眾生善惡之籍，恩覃三界，致諸仙升降之私，除無妄之灾，解釋宿殃，脫生死之趣，救拔幽苦，羣生是賴，蠢動咸康，大悲大願大聖大慈上元九炁賜福天官曜靈元陽大帝紫微帝君。
　　中元地官寶誥
　　志心皈命禮，青靈洞陽北都宮中，部四十二曹，偕九千萬眾，主管三界十方九地，掌握五嶽八極四維，吐納陰陽，竅男女善惡青黑之籍，慈育天地，考眾生録籍禍福之名，法源浩大，而能離九幽，浩劫垂光，而能消萬罪，羣生父母，存歿沾恩，大悲大願大聖大慈中元七炁赦罪地官洞靈青虛大帝青靈帝君。
　　下元水官寶誥
　　志心皈命禮，賜谷洞元青華宮中，部四十二曹，偕九千萬眾，掌管江河水帝萬靈之事，水灾大會劫數之期，正一法王，掌長夜死魂鬼神之籍，無為教主，録眾生功過罪福之由，上解天灾，度業滿之靈，下濟幽扃，分人鬼之道，存亡皆泰，力濟無窮，大悲大願大聖大慈下元五炁解厄水官金靈洞陰大帝暘谷帝君。
　　三官諸呪寶誥
　　太上三元賜福赦罪解厄消灾延生保命妙經
　　爾時救苦大仙，在大羅天上、九炁紫微天宮，上白道君曰：集會三元天地水官，三界四府眾聖曹官，考較司同諸仙眾，講說經法，救抜眾生，放大光明，照見天下，萬國九州之地，江河湖海之內，閻浮世界之中，受苦眾生，造惡非善，廣結冤讎，多行不足#1，財交不明，不敬天地、日月三光，呵風罵雨，欺神滅像，瞞天昧地，褻瀆聖賢，不敬父母、叔伯六親，姦盜邪淫，不忠不孝，非禮非義，斷絕往來恩路，不敬五穀，穢污遭賤，不行正道，大斗小秤，明瞞暗騙，橫言曲語，白口咒詛，怨天恨地，不恤己身，不修片善，天不容，地不載，致生惡毒，多起瘟，多招訟非，輕重難迯，故作事因，得此苦報，惡難臨身，無虜解釋。
　　於是救苦大仙，端簡上告三元天官曰：善哉善哉，此等眾生，遭刑苦
　　難。若有善男信女，皈依三元齋戒，三年圓滿，命道轉誦此經，二五十遍，千五百遍，踴躍懺悔、悔過愆尤。道君曰：即有天官賜福，地官赦罪，水官解厄。於是告下三元，天尊即駕五色祥雲，行九炁清風至都會府，雲臺山上，放大毫光，廣大惠力，無邊法顯，濟民救苦、福應萬靈，諸天升降，除無妄之灾，解有讎之愆，賜千祥之福，脫九厄之難，離三途之苦，癡蠢康泰，削去原罪，拔除冤根，永消愆尤，父母存亡，霑恩離苦，四生六道，餓鬼窮魂，孤魂野鬼，九玄七祖，未離地獄之中，存亡眾生，杻械枷鎖，囹圄閉塞。
　　於是地官至七月十五日，即與獄囚地獄受苦眾生除罪簿，滅惡根，削死名，上生籍，已去提，未去提，已提至，末提至，已結證，未結證，已發覺，未發覺覺，逢赦除之。地官曰：五刑十惡等，永不赦除。
　　天尊言：鴈入嚼入齟音咀齬音語，蛇牙虎口，心如錐刀，惡毒之人，鬼眼鬼心，多計巧言，嗊瞞癡愚，蠢子何知，割他肉，不念他貧，只念己富，肥家潤身，使心用心，返累己身，心根結成，罪根難滅，貪財利己，天雷霹靂，瘟氣流傳，纏害身體，冤愆相併，併及子孫。
　　於是救苦大仙，再告天官。天官曰：轉誦此經，至滿千遍，大作踴躍，悔過愆尤，斷惡修善，即有地官赦罪，所有惡孽愆尤，俱一赦除，心心忐音懇忑音禱，盡一皈正，恍恍惚惚，耳目心定，神魂安靜，精神伏舊，罪滅福生，無量功德，其福無邊。
　　道君曰：世間眾生，招瘟惹灾，毒氣流行，眾生染著，偕是造惡非善，冤讎相併，致生惡疾，淹延未愈。若誦此經，病即痊愈。若誦經者，至端陽中元之日，即有三元追回行瘟等眾，考較輕重等罪，俱一赦除。
　　水官曰：世間夫婦，命犯孤辰寡，刑害絕嗣，皆是前生不施，今生受之。若有善男信女。晨夕好靜，沐浴燒香，燃燈誦經，修齋布施，悔過消刑，便生端正有相之男，聰明富貴之子，聲鎮五湖四海。宿世今生，故作誤為，謀財負命，今世為兒，取命化財，女人妊娠，三朝五日不行分，或在身兒亡，生下兒亡，三六九歲兒亡，十三五歲兒亡，一日一夜，萬死萬生，俱是冤愆相臨，化目化財，騙協財物，化為畜生。若有善男信女，發心施財，齋戒#2沐浴，轉誦此經，悔過愆尤，即使愆尤永釋，人鬼分離，產生無難，母子雙全，關煞無刑，生長成人，利益雙親，經力弘深，祈福福至，禳禍禍消，讎人冰泮，冤家債主，自消自滅，孤魂等眾，九玄七祖四生六道，輪迴生死，出離地獄，即往東極天界，救苦門庭救苦地上好修行，只有天堂無地獄，閻王一見，不敢高聲，童子夜叉，擎拳拱手，牛頭馬面，總盡皈依，一十八重地獄，獄獄逍遙，三十三天天宮，宮宮自在，超生天之境，即無地獄之聲，出離地獄，永離苦難，徑往人天，超生浄土，快樂無量，一去一來，無掛無碍。
　　水官曰：天下眾生，星辰不順，運限遲留，凶曜衝併，多生疾病，或瘟病相侵，或痢疾瘡毒相侵，或腫毒疥癩相
　　侵，氣候喉相侵，咽喉風毒相侵，泄瀉風痰相侵，祖塚瘟氣相侵，住基風水相侵，邪師敗聖相侵，火眼勞瘵相侵，吐血蠱毒相侵，白口咒咀相侵，刀兵火盜相侵，身渰顛狂相侵，弔頸枷鎖相侵，穢門閉瘴相侵，年月日時不利相侵，斫伐壇廟樹木相侵，乞坑動土相侵，開基開沼相侵，添新換舊相侵，修前整後相侵，瘧疾疹疾相侵，瘟火瘟氣相侵，官符口舌相侵，致生惡疾來纏，眾生染者，致於喪亡。若誦此經，即使惡疾不纏，吉星相護，凶曜退散，萬禍水#3消，千祥雲集，經通王界，福臨人間。天尊言：天下眾生，江河湖海，舟航商賈，風波洶湧，驚惶憂懼。若誦此經，皈依天地水官、水府眾聖，即使風恬浪靜，水途安妥，舟航穩載，繩纜堅牢，所謀順遂，諸聖擁護，萬神錫福。
　　於是天尊而說偈曰：
　　九炁青天上，日月星斗真。天地水官帝，雲雷電鼓隨。金童執華旛，玉女捧香花。五色祥雲內，放出白毫光。照一切天下，顯身救眾生。慶雲祥烟護，拔離諸苦難。興雲布洪雨，驅雷掣電行。法顯無邊濟，無極無量法。無量度眾生，無極無量光。照出諸魂眾，一切冤家鬼。盡離地獄中，存亡諸眾生，一切離苦難。
　　天尊說經已畢，若誦此經，隨力見功，酌水獻花，其福自應。家有此經，宅舍光明，灾難無侵。佩帶此經，萬神擁護，鬼祟永滅，心念不空，福力自然，神力扶持，隨心應口。此經共計一千六百七十五字，字字真詮，句句消愆，行行滅罪，卷卷賜福。一切諸天上帝、三界十方眾聖，聞說此經，皆大歡喜，信受奉行，作禮而退。
　　太上三元賜福赦罪解厄消灾延生保命妙經竟
　　#1『不足』，疑當作『不義』。
　　#2『戒』，疑漏一『齋』字,當作『齋戒』 。
　　#3『水』，疑當為『永』。