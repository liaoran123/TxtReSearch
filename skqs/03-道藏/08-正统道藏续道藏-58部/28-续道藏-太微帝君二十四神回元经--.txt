太微帝君二十四神回元經
　　經名：太微帝君二十四神回元經。撰人不詳，約出朴南北期。原係《洞房上經》中一篇，後分出另為一卷。底本出處：《萬曆續道藏》。又見矜《雲笈七籤》。#1 
　　太微帝君二十四神回元經
　　太微帝君，太一造形，紫元內神，二十四真人，混氣變生，主仙上精，散解胞結，釋滯關元。
　　二十四神所命，乃得除脫也。兆能修存名字者，則治鎮一身，保守元精。欲解節結之法，當先祝之，乃得開關耳。此靈並是結氣之玄宗，成體之真神，運道雲霧，帶生煙塭，能致玉輦龍騎，千萬列行，同與一體，白日登天。此太上真人二十四神存玄元帝君上清乘飈欻之道也。
　　常當安身靜心，正氣夷行，閉目內視，忘體念神，燒香盥練，存神守真，髣髴三入藹暉玄英。行之十八年，太上命太微帝君太一五神，化生混靈道君，從二十四真人，千乘萬騎，騁風攝云，呼吸流昇，白日造天。
　　存神之道，勿交非類，深室避事，柄精躡空，心存目想，微妙守沖，靜魂安形，則萬害不傷，百鬼避竄，千妖不行，消灾散禍，福慶不可勝紀。先叩齒二十四通畢，乃存思：
　　腦神明覺元子，字道都，形長一寸一分，色正白。髮神名玄文華，字道衡，形長二寸二分，色玄。皮膚神名通衆仲，字道連，形長一寸五分，色黃。目神名虛監生，字道童，形長三寸六分，衣五色。項髓神名靈謨蓋，字道周，形長五寸，色白，素衣。膂神名益歷輔，字道柱，形長三寸半，白玉素衣。鼻神名沖龍玉，字道微，形長二寸五分，青白黃色衣。舌神名始梁峙，字道岐，形長七寸，正赤色。
　　右一身上部八景神童名字。先存之，並如嬰兒之形，髣髴在身，各安其所。訖，乃〔叩〕齒八通，咽液八過，而微祝曰：
　　上景八神，一合入身，帝君玄母，五神各陳，舉形遯化，流變適真，千乘萬騎，俱昇帝宸，白元無英，道養太賓，八靈翼體，玉華銜煙，恍惚十周，徑造日門。
　　初存思之始，先三呼神名字，祝訖，又三呼神名字，令聲則出口，三部同爾。平旦、日中、夜半三時，恒存二十四神，以次念之，祝呼如上法。
　　高上寶神明科經說曰：叩齒之法，左左相叩，名曰扣天鐘。右右相叩，名曰搥天磐。中央上下相對相叩，名曰嗚天皷。若卒遇凶惡不祥，當叩天鐘三十過。若經山，辟邪威神大祝，當搥天磬。若存思念道，致真招靈，當嗚天鼓。叩齒雖一，其實有左右上下也。故凶惡而畏天鐘之響，山神而懾天磬之動，招神而肅天鼓之震矣。玄青有節，希微內感，不可以一槃而求，不可以偶然而合也。千章萬事，皆當如此，叩齒之道演矣，鐘鼓之音別矣。是以道數不可乖錯，法衛不可雜亂，乖錯則有暗昧之敗，雜亂則有囂毀之禍，非冥冥之無貫也，行冥貫之無序，則道之不可成，事之不可驗，良由求真之途不得也。履迹踧之造而名愆于世俗矣。扣天鐘三十過，謂無他祝，孤行此以除不祥耳。若有所案行，隨本法叩齒之多少，不必須扣三十過也。
　　喉神名百流放，字道通，形長八寸八分，九色衣。肺神名素靈生，字道平，形長八寸一分，純白。心神名煥陽昌，字道明，形長九寸，色赤。肝神名開君童，子道青，形長六寸，色青黃。膽神名龍德拘，字道放，形長二寸六分，色青黃綠。左腎神名春元真，字道卿，形長三寸七分，數變白赤青五色無常。右腎神名象地無，字道生，形長三寸五分，色白或黑。脾神名寶元全，字道騫，形長七寸三分，色正黃。
　　右一身中部八景神童名字，次存之，並如嬰兒之形，髣髴在身，各安其所。訖，叩齒八通，咽液八過，而為咒曰：
　　中景八神，四變九飛，練魂正身，明景同暉，帝君解結，胎練四歸，上通玄母，散靈步威，得與八神，合輦齊扉，千乘萬騎，上登太微。         
　　胃神名同來育，字道展，形長七寸，色黃。窮腸中神名兆滕康，字道還，形長二寸四分，黃赤色。大小腸中神名蓬送留，字道廚，形長二寸一分，色赤黃。胴中神名受厚勃，字道虛，形長九寸一分，九色衣。胸膈神名廣瑛宅，字道仲，形長五寸，色白。兩脇神名辟瑕馬，字道成，形長四寸一分，赤白色。左陰左陽神名扶流起，字道圭，形長二寸三分，青黃白色，在男存為左陽，在女存為左陰。右陰右陽神名苞表明，字道生，形長二寸三分，青黃白色，在男存為右陽，在女存為右陰。
　　右一身下部八景神童名字，後存之，並如嬰兒之形，髣髴在身，各安其所。訖，乃叩齒八通，咽液八過，而微祝曰：
　　下景八神，散形九靈，紫煙鬱生，含元守精，太一元父，帝君挺生，七爽免籍，司命記生，魂魄以安，五華育明，千乘萬騎，與我同並，先造太素，北揖上清。
　　道一內神，名逮無馬，字道極生，形長一寸二分，紫色，男存曰道一內神，女存曰真元中靈。
　　右一神極根之幽神，守中之上靈也。次有存之，如嬰兒之狀，安坐其所。訖，乃叩齒二十四通，咽液二十四過，而微咒曰：
　　玄上內真，養形侍晨，總紐攝綱，九度八旋，斗星內朗，宮館九陳，帝君合昌，九道七咽，出液內精，和灌衆神，五藏生華，反老童顏，千乘萬騎，與我昇天，上朝太陛，高揖玉晨。
　　右一身寶名內字，化生之精神也。不知此名，則仙道不成矣。若解結之日，不先祝此者，則結節不解也。結節不解，必三魂失適，上元內喪，五老失明，帝君乖踈也。男存為童子之神，女存為女子之神，俱同一名字也。
　　存二十四神，當以夜半去枕平臥，握固放體，氣調而微，存思其身神，安念帝君，令髣髴居位，閉目內視之。如有不具，便當燒香，平坐閉目，握固兩膝上，精存衆神，祝行如法。其平旦、日中時存神，自平坐而行之，勿令有見之者矣。皆內視，臨閉目而存也。
　　月一日夜半，存神訖，又存兩目中有白炁，如雞子大，在面目前，須臾變成兩明鏡，徑九寸，以前後照我一體上二十四神，使洞鑒分明，良久，乃心祝曰：
　　大明寶鏡，分形散花，鑒朗元神，制却萬魔，飛行上清，披雲巾羅，役使千靈，封山召河。
　　畢。五日一行之，所謂覆校內精，檢五神者也。常能行之。灾害不生，而位登高仙。
　　拂童之道，使徹見帝君五神之法：常以甲子之旬，庚午日，日中時，取清水一升，以一銖真丹投水中攪之，左行三五過，祝曰：
　　玄流朱精，生光入明，身神衆列，並來見行，徹視萬里，中達九靈，帝君映童，使我上清。
　　祝畢，束向以洗目二七過。恒行之者，徹視萬神。祝當微言，以水向月建洗目，不常東向也。
　　太微帝君二十四神回元經竟
　　#1本篇文字可參見《上清紫微帝君南極元君玉經寶訣》。