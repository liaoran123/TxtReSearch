太上說通真高皇解冤經
　　經名：太上說通真高皇解冤經。撰人不詳，似出於宋元。假託太上老君為廣信真人說拔度地獄餓鬼窮魂之法。一卷。底本出處：《萬曆續道藏》。
　　太上說通真高皇解冤經
　　爾時，太上道君與諸聖眾，在八騫林下、七寶臺中，羅列威儀，敷陳道要，怡神默坐，如玉京山。放九色光明，照福堂地獄。見福堂之內，男女善人，快樂無為，逍遙自在。復見諸地獄中，餓鬼窮魂，以日繼夜，受種種苦惱。悉無人形，五體壞爛，餓餐猛火，渴飲鎔銅，足履刀山，身負鐵杖，徧體流血，悲號徹天。是時會中有一真人，名曰廣信，從座而起，稽首進前，上白天尊曰：不審此昔窮魂，生有何咎，而受苦楚？
　　老君曰：受諸苦者，在世之時，不敬三寶，欺負神理。十惡五逆，不忠不仁，不慈不孝，毀傷物命，殺害眾生，福盡壽終，當受斯苦。是時，廣信真人心生憐憫，欲其拔濟，幸望妙力威光，許令開度。道君垂賜金言，廣設法要，為諸眾演說是經，名曰《解冤拔罪》，流布於世，利益存亡。若有善男信女，專心志，入靜室，持齋焚香，六時行道，轉念是經，吾當隨願保佑真#1人，使宿世冤雠，乘福超度，幽魂苦爽，各獲飛昇。廣信真人歡喜再拜，而作頌曰：
　　偉哉大道君，恒普無量功。
　　舟楫生死海，濟度超羅酆。
　　罪對不復遇，福報與冥通。
　　用神安可測，讚之焉能窮。
　　是時廣信真人，與諸眾聞經既畢，各各稽首皈依，信受奉行。
　　太上說通真高皇解冤經竟
　　#1此經與《太上道君說解冤拔度妙經》同書異名，據該經，『真』為『其』之誤。