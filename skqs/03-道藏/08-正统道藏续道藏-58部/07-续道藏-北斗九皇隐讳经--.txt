北斗九皇隱諱經
　　經名：北斗九皇隱諱經。撰人不詳，當係南北朝或隋唐上清道士所作。內容與《上清河圖寶籙》大致相同。一卷。底本出處：《萬曆續道藏》。
　　北斗九皇隱諱經
　　黃老經曰：北斗第一天樞星，則陽明星之魂神也；第二天遊星，則陰精星之魂神也；第三天機星，則真人星之魄精也；第四天權星，則玄冥星之魄精也；第五玉衡星，則丹元星之魄靈也二，第六閱陽星，則北極星之魄靈也；第七瑤光星，則天關星之魂，大明也；第八洞明星，則輔星之魂精，陽明也；第九隱元星，則弼星之魂，明空靈也。
　　陽明星，天之太尉，司政主非，上總九天上真，中監五嶽飛仙，下領後學真之人，天地神靈功過輕重，莫不隸焉。陰精星，天之上宰，主祿位，上總天宿，下領萬靈及學仙之人，諸以學道及兆民宿命祿位，莫不隸焉。
　　真人星，天之司空，主神仙，上總九天高真，中監五嶽靈仙，下領學道之人，真仙之官，莫不隸焉。
　　玄冥星，天之遊擊，主伐逆，上總九天鬼神，中領北帝三官，下監萬兆，伐逆不臣，諸以凶勃，莫不隸焉。
　　丹元星，天之〔北〕#1斗君，主命錄籍，上總九天譜錄，中統鬼神簿目，下領學真兆民命籍，諸天諸地，莫不總該。
　　北極星，天之太常，主昇進，上總九天上真，中統五嶽飛仙，下領學者之身，凡以功懃得轉輪階級，總之焉。
　　天關星，天之上帝，主天地機運，如四時長短，天地否泰劫會，莫不隸焉。
　　輔星，天尊玉帝之星也，曰常者陽，主飛仙，上總九天，下領九地，五嶽四讀神仙之官，悉由之焉。
　　弼星，太常真星也，曰空者，常空隱也，主變化無方。
　　河圖寶錄云：第一陽明星，天之太尉，司正主非，上總九天之真，中監五嶽飛仙，下領後學真人，天地神靈功過輕重。圍九百二十里，有青城玉樓據斗真人，號九晨君，姓上靈，諱搖天搥，冠九晨玉冠，衣青羽飛裳，執斗玄圖，坐玉樓中。知內諱者，玉晨下映，飛行太空。
　　第二陰精星，天之上宰，主祿位，上總天宿，下領萬靈及學仙之人。圍五百五十五里，有五色玉樓攀魁真人，號北上晨君，姓育嬰，諱激明光，冠玄精玉冠，衣玄羽飛裳，執五色羽節。
　　第三真人星，天之司空，主神仙，上總九天高真，中監五嶽靈仙，下領學道之人。圍七百七十里，有黃臺玉樓〔履斗〕#2真人，號主仙華神君，姓歸璘，諱度衆踖，冠飛晨寶冠，衣青羽飛裳，執斗中青籙。
　　第四玄冥星，天之游擊，主伐逆，上總九天鬼神，中領北帝三官，下監萬圍八百里，有朱臺玉樓步斗真人，號玄上飛蓋晨君，姓冥樞，諱搖天柱，冠三華寶晨〔冠〕#3，衣丹錦飛裳，執九靈之節。
　　第五丹元星，天之北斗君，主命籙籍，上總九天諸籙，中統鬼神簿目，下領學真兆民命籍，諸天諸地莫不總統。圍七百二十里，有素臺金樓躡紀真人，號金魁七晨君，姓上開，諱變五道，冠七寶飛天冠，衣白錦飛裳，執青元〔籙〕#4籍。
　　第六北極星，天之太常，主昇進，上總九天上真，中統五嶽飛仙，下領學者階級，圍七百七十里，有玄臺玉樓步剛真人，號北晨飛華君，姓明靈，諱昌上元，冠飛精華冠，衣紫錦飛裳，執九斗玉策。
　　第七天關星，天之上帝，主天地機運，四時長短，否泰劫會。圍九百里，有九層玉樓乘龍真人，號總靈九元北蓋晨君，姓玄樞，諱開天徒，冠九元寶冠，衣九色錦裳，執暉神之印。
　　第八輔星，天尊玉帝之星，日常陽也，主飛仙，上總九天，下領九地，五嶽四漬神仙之官。圍九百九十里，〔有〕#5 紫炁玉樓游行三界真人，號帝尊九晨君，姓精常，諱空上開正延，冠飛精玉冠，衣#6九色鳳衣，執火鈴。
　　第九弼星，太帝真人星，曰空隱也，主變化無方。圍九百九十里，有玉樓紫館徘徊三陽真人，號帝真元晨君，姓幽空，諱冥陽暉幽寥，冠飛天玉冠，衣九天龍衣，執帝章。
　　兆若訴彼之非，明此之是，遏他之惡，申己之善，自責而不怨人，通理而各祈祐，除罪延福，告請天之太尉第一玉皇君。
　　兆若陰陽學官，干祿求位，告請天之上宰第二玉皇君。
　　兆若學道期仙，通神達聖，造請天之司空第三玉皇君。
　　兆若制服鬼神惡逆，誅伐幽顯凶邪，告請天之游擊第四玉皇君。
　　兆若立功建德，益筭延年，告請天之斗君第五玉皇君。
　　兆若屈滯疾厄，乞申希免，告請天之太常第六玉皇。
　　兆若天地否激，炁候不調，告請天之上帝第七玉皇君。
　　兆若禳却衆灾，飛上履下，告請天之尊玉帝第八玉皇君。
　　兆若變化無方，應救一切，告請天之太帝第九玉皇君。
　　右九皇君、九夫人內姓隱諱，知之延壽千年。常夕夕觀之，想見皇君、夫人形相威光，憶其姓諱，諦存在心，得見第八、第九星，延壽無窮。
　　北斗九皇隱諱經竟
　　#1『北』字據後文補。
　　#2『履斗』二字，據《上清河圖內玄經》補。
　　#3『冠』字據前後文補。
　　#4『鐮』字據《內玄經》補。
　　#5『有』字據前後文補。
　　#6『玉冠衣』，原本誤作『衣冠玉』。