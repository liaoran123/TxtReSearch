玉皇心印妙經註
　　此玉帝傳心，聖聖相承，以心印心，明悟了證，皆宗此旨。三教莫違，故云心印。
　　上藥三品，
　　最上妙藥有三品，即三般。
　　神與氣精。
　　非金石上术，靈芝玉屑，及外藥凡藥，乃元神、元氣、元精。凡藥可以愈疾，所及有限。此藥保劫度世，化濟無窮，一切莫此，故云上藥。
　　恍恍
　　似有非有。
　　惚惚，
　　似無非無。
　　杳杳
　　似遠非遠
　　冥冥。
　　似近非近，若不見聞，似有見聞。
　　存無守有，
　　秘存虛無，默守妙有。
　　頃刻而成。
　　上藥一得，立躋聖域。
　　迴風混合，
　　迴旋巽風，混合百神。
　　百日功靈。
　　三月基就，功漸玄靈。
　　默朝上帝，
　　宇泰貞定，秘禮元皇。
　　一紀飛昇。
　　十二年丹神飛昇。一云歷脫十二相屬乃昇。
　　知者易悟，
　　真知者易悟上藥之基。
　　昧者難行。
　　愚昧者難行存守之義。
　　履踐天光，
　　宇泰定，天光發，而足躡天根。
　　呼吸育清。
　　真炁往來，滋育玄清。
　　出玄入牝，
　　知天谷元神，而出玄入牝。
　　若亡若存。
　　不散亡，不強存，若亡若存。
　　綿綿不絕，
　　默默綿綿，終始不絕。
　　固蒂深根。
　　性根命蒂，妙培深固。
　　人各有精，
　　各人皆有至真真精。
　　精合其神。
　　真精妙合元神。
　　神合其氣，
　　元神妙合真氣。
　　氣合體真。
　　元氣妙合吾體至真。
　　不得其真，
　　不得身之至真。
　　皆是強名。
　　自云得藥，便是強名。
　　神能入石，
　　神入金石無礙。一云穿山透石無不到之謂也。
　　神能飛形。
　　煉神還虛，身自飛昇。
　　入水不溺，
　　有道者水不漂溺。一云諸欲不染為不溺。
　　入火不焚。
　　有道者火不能焚。一云怒妄不生為不焚。
　　神依形生，
　　形成而神至，故云神依形生。
　　精依氣盈。
　　氣滿則精全，故云精依氣盈。
　　不凋不殘，
　　神氣精全，系無耗散，而不凋不殘。
　　松栢青青。
　　永無衰變，如松栢青青。
　　三品一理，
　　三品上藥，共根一理。
　　妙不可聽。
　　重玄至妙，非可聞聽。
　　其聚則有，
　　善存默守，妙聚則有。
　　其散則零。
　　妙意涣散，倏忽凋零。
　　七竅相通，
　　耳目鼻口真七竅，內為相通，一云，七竅在內。
　　竅竅光明。
　　風雲發洩，竅竅光明。一云，各有天光寶明。
　　聖日聖月，
　　身之真陰真陽，永明不毀，故云聖日聖月。
　　照耀金庭。
　　光映丹臺紫府，云照耀金庭。
　　一得永得，
　　真得實益，永不毀淪。
　　自然身輕。
　　身輕回陽換骨還虛，非徒體健也。
　　太和充溢，
　　太和真氣，充滿洋溢。
　　骨散寒瓊。
　　黃中通理，骨竦神怡，畢落瓊琳，金筋玉骨。
　　得丹則靈，
　　明藥得丹，易凡而靈。
　　不得則傾。
　　不得正丹，梁喪身傾。
　　丹在身中，非白非青。
　　非肺白，非肝青。
　　誦之萬遍，
　　默轉真經萬遍，非口誦也。
　　妙理自明。
　　此經妙理，召然明白。
　　無上玉皇心印妙經註竟
　　回向懺悔文
　　回心向道，重誠懺其前愆，悔而自新，不作後過。
　　龍章鳳篆，已殫盡也歌詠之誠；鶴駕鸞輿，重冀望也鑒觀之惠。臣謹炷真香，丹誠天香也。重誠奏啟道經師寶，元始萬神，玉光會中一切聖真。恭望恩光，重垂證鑒。臣向來為某人某事看誦《玉皇本行集經》幾部，敬保某人某事云云萬所宣經典，罔敢不虔。其柰業力障魔，神志錯亂，所立根鈍，自然想來，脫略混淆，顛倒重疊，臨文徇意，字誤句差。乖清濁之正音，泥解會之邪見。事奪其志，心不在經。問對起居，斷絕隔越。久誦懈怠，因事忿嗔。嚴潔或涉於垢塵，肅敬或乘以瀆慢。身口服用之不净，衣冠禮貌之不虔。供弗如儀，處非其地，卷舒揉亂，墜落脫傷。不專不恭，大慙大愧。伏願慈悲憐憫，赦釋罪愆，庶使誦持得臻感格。所祈所願，如志如心。尚慮經中傳授或誤，刊寫多訛。其師其人，悉皆懺悔。仗道威力，願罪消除，常轉法輪，普度羣品。為如上眾，稽首稱念太上無極大道，至真三十六部尊經、真文寶符，太上三尊、十方眾聖、玄中大法師。玉經中無鞅數眾神仙，不可思議功德。
　　高上玉皇本行集經懺悔文竟