朝真發願懺悔文
　　經名：朝真發願懺悔文。一卷。底本出處：《萬曆續道藏》。
　　淨口業咒
　　綺妄諂讒兼兩舌，悖辭詬詆恣凌人。
　　願談道德改前愆，語合天心口靈聖。
　　淨身業咒
　　殺盜淫邪污行免，慈廉正直可通神。
　　是為清淨自然身，四獸百靈長擁護。
　　淨心業咒
　　道境清明無穢淨，貪嗔癡昧曰妖邪。
　　澄心滅念等虛空，是即大羅無色界。
　　祝香
　　神化無方誠可格，誠心有禱假香傳。
　　香雲浮蓋大羅天，仙仗浮空隨應感。
　　祝功曹
　　奉請功曹直符使，此間土地至靈神。
　　昇天入地褊幽明，達梱傳香聞聖哲。
　　啟聖
　　我等一心皈命禮，天靈神寶大慈尊，玄穹九辰諸帝真，金母木公卿宰輔，
　　日月星辰司本命，符章經道總真文，五老三官大帝君，四聖四相大法主，
　　傳道傳法傳經籙，流芳演派眾宗師，諸階法部統真靈，雷霆岳酆官將吏，
　　十方無量神仙侶，同垂應感赴靈場。慈悲接引學仙人，隨願克成無上道。
　　經誥隨意，念誦畢，回向
　　經功號力不思議，回向十方諸聖眾。
　　願鑒真情求懺悔，河沙罪障盡消除。
　　懺悔願發
　　懺悔我等，自多曩劫，廼至今生，假火風地水以成形，戀香味色聲而觸法。貪嗔痴妬，惡口妄言，殺盜邪婬，恣情縱欲，逆辱父母，背負君師。不敬天地神祇，呵風罵雨；不信罪福因果，昧理欺心。遂致報對，升沉輪迴。展轉受諸苦惱，無有休停。皆由一念之差，陣迷自性；妄認六塵之幻，沉溺愛河。今而既獲人身，叨親正教；豈非千生慶幸，一旦遭逢。自合省心，早求度世。若復似前流蕩，畢竟迷失本來。一墮冥途，化為異類。是故思沉淪苦，發清淨心，皈奉聖真，特求懺悔，丐憐愚昧，原赦罪愆，解釋報緣，蠲消魔陣。所覬命逢昌運，名注丹臺，際遇真師，親聞至道，精修妙行，增長善芽，盡節玄門，怡神真境。他日運應滅度，自性不至昏迷，徑生十善之家。能通宿命，還證上乘之道。臣事虛皇，尚願國安民豐，時和歲稔。願真風不闡，道化興行。願兇惡化賢，邪魔皈正。願兵刑罔措，囹圄空閑。願沉滯昇遷，冤仇和釋。願參玄學者，入道成真。願歷劫種親，均諧超度。願歷世師友，同證真常。願所有緣，增崇福慧。願所傷物命，早生人天。願節食酒葷，不相殺害。願持身端正，不履淫邪。願悉破慳貪，悉除嶮峻。願言無誑妄，行貴真誠。願弱己饒人，潛忍忿怒。願慈心下氣，恭敬一切。願不墮邊夷，不隨邪見。願結交仙友，栖集清虛。顯智惠開明，神通恢廓。願廣行方便，普濟群生。願永斷執迷，咸歸至道。塵劫有盡，我願無窮。端望帝真，曲垂濟度，皈命禮謝，無上正真三寶。
　　祝謝
　　向來禮念諸功德，全賴慈悲為主盟。仰瞻仙仗隱空玄，法部真靈長擁護。稽首飯依，無極妙道。
　　朝真發願懺悔文