  
　　 
　　明萬曆正統道藏續道藏 
　　洞玄靈寶玉京山步虛經
　　經名：洞玄靈寶玉京山步虛經。又名《升玄步虛章》。撰人不詳，約出於東晉。係古《靈寶經》之一。一卷。底本出處：《續道藏》。
　　洞玄靈寶玉京山步虛經
　　玄都玉京山在三清之上，無色無塵。上有玉京金闕七寶玄臺紫微上宮，中有三寶神經。山之八方自然生七寶之樹，一方各生一株，八株彌滿八方，覆蓋諸天，包羅三界，為無上大羅天太上無極虛皇天尊之治也。其山林宮室皆列諸天聖眾名籍。諸天聖帝王、高仙真人無鞅數眾，一月三朝其上，燒自然旗檀反生靈香，飛仙散花，旋繞七寶玄臺三周匝，誦詠空洞歌章。是時諸天奏樂，百千萬妓，雲璈朗徹，真妃齊唱而激節，仙童凜顏而清歌，玉女徐進而跰躚，放窈窕而流舞翩翩，詵詵而容裔也。山上七寶華林，光色煒燁，朱實璨爛，悉是金銀、珠玉、水晶、琉璃、□璖、碼碯。靈風振之，其音自成宮商，雅妙宛絕。諸天聞聲而飛騰，勿輟絃止歌，嘆味至音，不能名狀。神獸、龍麟、獅子、白鶴、奇禽、鳳凰，悲嗚踴躍。太上震響法皷，延賓瓊堂，安坐蓮花，講道靜真，清詠洞經，敷釋玄文，遠味希夷，喜動群仙。其時八風颺旛，香花交散，流煙蓊靄。
　　太上稱：善哉。無無曰道，義極玄玄。妙覺大度，彌劫歷年。道素冥語而寄二篇，兆能長齋久思，諷誦洞經，叩齒咽液，吐納太和，身作金華色，項負圓光，頭簪日華月英玄景，手把靈符十絕之旛。斯德巍巍，道之至尊，惜惜玄化，太上之真人矣。將感太無，動天老，致飛龍，降天仙也。三界九地，大劫之周，陽九百六之運，水火之灾，亦皆消化玉清上道。三洞真經、神真寶文、金書玉字、鳳篆龍編，並還無上大羅天中，玉京之中七寶玄臺，灾所不及，劫曆再開，混沌重判，傳授真聖，下化人間。其在五億五萬五千五百五十五重天之最上天也，去下八梵天日月之界，九千九百九十九萬九千九百九十億炁，一黑炁三千里。諸天仙人名此山，一曰蓋天首山，二日彌玄上山，三日羅玄洞虛山，四日高上真元山，五曰眾寶幽劫刃山，六曰無色大寶山，七曰周觀洞玄山，八日景華太真山，九曰不思議山，十曰太玄都玉京太山。知此山名，名入仙矣。山上七寶華林，皆作上清三洞道德玄經文章。食此華實，為金光仙人，兆讀是經，咽味至真，道自成矣。
　　步虛吟
　　脩靈寶洞玄齋，誦空洞步虛章，先叩齒三通，咽嗽三過。心存日月在己面上，光芒灌鼻，日從鼻左入，月從鼻右入，入金華官，光明出頭後，煥然作九色圓象，溥入玉枕，徹照十方，隨我繞經旋迴而行。畢，又叩齒三通，咽液三過，存三素元君在金華官，如嬰兄之狀。真人齋皆如威儀法，唯不用啟事出吏兵一節耳。其餘願念禮拜，悉依大法建齋，初一過出史兵，非授經法，及教外人，不須出史兵。太極真人寶貴此經，宿無仙真之名，不令見也。
　　洞玄步虛吟十首
　　稽首禮太上，燒香歸虛無。流明隨我迴，法輪亦三周。玄元四大興，靈慶及王侯。七祖生天堂，煌煌耀景敷。嘯歌觀太漠，天樂適我娱。齊馨無上德，下俗不與儔。妙想明玄覺，詵詵巡虛遊。
　　旋行躡雲綱，乘虛步玄紀。吟詠帝一尊，百關自調理。俯命八海童，仰携高仙子。諸天散香花，蕭然靈風起。宿願定命根，故致標高擬。懼樂太上前，萬劫猶未始。
　　嵯峨玄都山，十方宗皇一。岧岧天寶臺，光明爛流日。煒燁玉華林，蒨璨耀朱實。常念餐元精，鍊液固形質。金光散紫微，窈窕大乘逸。
　　俯仰存太上，華景秀丹田。左顧提欝，右盼携結璘。六度冠梵行，道德隨日新。宿命積福慶，聞經若至親。天挺超世才，樂誦希微篇。沖虛太和氣，吐納流霞津。胎息靜百關，寥寥窺三便。泥丸洞明景，遂成金華仙，魔王敬受事，故能朝諸天。皆從齋戒起，累功結宿綠。飛行凌太虛，提携高上人。
　　控轡適十方，旋憩玄景阿。仰觀劫仞臺，俯盼紫雲羅。逍遙太上京，相與坐蓮花。積學為真人，恬然榮衛和。永享無期壽，萬椿奚足多。
　　大道師玄寂，升僊友無英。公子度靈符，太一捧洞章。舍利曜金姿，龍駕欻來迎。天尊盼雲輿，飄飄乘虛翔。香花若飛雪，氛靄茂玄梁。頭腦禮金闕，攜手遨玉京。
　　騫樹玄景園，煥爛七寶林。天獸三百名，獅子巨萬尋。飛龍躑躅嗚，神鳳應節吟。靈風扇奇花，清香散人衿。自無高僊才，焉能耽此心。
　　嚴我九龍駕，乘虛以逍遙。八天如指掌，六合何足遼。眾仙誦洞經，太上唱清謠。香花隨風散，玉音成紫霄。五苦一時迸，八難順經寥。妙哉靈寶囿，興此大法橋。
　　天真帝一宮，靄靄冠耀靈。流煥法輪綱，旋空入無形。虛皇撫雲璈，眾真誦洞經。高僊拱手讚，彌劫保利貞。
　　至真無所待，時或轡飛龍。長齋會玄都，嗚玉扣瓊鐘。十華諸僊集，紫烟結成宮。寶蓋羅太上，真人把芙蓉。散華陳我願，握節徵魔王。法鼓會群仙，靈唱靡不同。無可無不可，思與希微通。
　　太上智慧經讚八首
　　太上玄虛宗，弘道尊其經。俯仰已得仙，歷劫無數齡。巍巍大真德，寂寂因無生。霄景結空搆，乘虛自然征。日月為炳灼，安和樂未央。
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若飢渴，持志如金石。保子飛仙路，五靈度符籍。
　　濟我六度行，故能解三羅。清齋禮太素，吐納養雲芽。逍遙金闕內，玉京為余家。自然生七寶，人人坐蓮華。仰嚼玄都奈，俯酣空洞瓜。容顏曜十日，奚計年劫多。法鼓會天仙，嗚鐘徵大魔。
　　靈風扇香花，璨爛開繁衿。太真撫雲璈，眾仙彈靈琴。雅歌三天景，散慧玉華林。七祖升福堂，由此步玄音。前世福未足，斯書邈難尋。信道情不盡，圖飛乃反沈。太上無為道，弘之在兆心。
　　學道由丹信，奉師如至親。挹景偶清虛，孜孜隨日新。眾人未得度，終不度我身。大願有重報，玄德必信然。陰惡罪至深，對來若轉輪。
　　學道亦甚苦，晨夜建福田。種德猶植樹，種簣而成山。子能耽玄尚，飄爾升青天。修是無為道，當與善結綠。太上至隱書，名日智慧篇。拔苦由大才，超俗以得真。靈姿世所奇，嘩若淵中蓮。
　　人行若有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道亦在兼忘。解是大智慧，上為太極公。寶蓋連玉輿，命駕御九龍。金華警洞經，捧香悉仙童。嘯歌徹玄都，嗚玉扣瓊鐘。
　　煉身凌太清，超景逸紫霄。保無持法綱，遊玄極逍遙。萬劫猶昨夜，千樁如晨朝。巍峨蔭雲華，手攀寶林條。香姻自然去，玄喈與扶搖。靈旛順風散，繁想應時消。滅智弘大混，無為為清謠。
　　太極真人之辭，眾仙常所耽誦，不宣於下俗之人，祕藏金闕玉房之內也。仙公日：宜傳至人脩靈寶齋者也，不可示浮華之徒，慎之哉，慎之哉。
　　玄師太元真人，臨授許常侍掾，太洞玄經玉京山訣，作頌三首。同夕，右英夫人亦吟誦之。
　　頌曰
　　八會塗無宗，乘運觀囂羅。化浮塵中除，解衿有道家。聘烟忽未頃，携真造靈阿。虛景贍瓊軒，玄鈞作鳳歌。適路無軌滯，神音舞雲波。齊德秀玉京，何用世問多。
　　左把玉華蓋，飛晨躡七元。三辰煥紫輝，竦盼撫明真。變踊期須臾，四面皆已神。靈文無涯際，勤思上清文。何事坐橫塗，令爾感不專。陰痾失玄機，不覺年歲分。
　　玄波振滄濤，洪津鼓萬流。駕景盻六虛，思與真人遊。妙唱不我對，清音無誰投。雲中騁瓊輪，孰為塵土儔。太上太極五#1真人，於會稽上#2虞山授葛仙公洞玄靈寶經，各吟一頌。
　　太上太極真人頌曰
　　太上太道君，出示靈寶篇。高妙難為喻，猶彼玄中玄。自然十方土，共仰無上僊。大乎洞虛經，安坐朝諸天。上寶紫微臺，下藏諸名山。煥爛龍鳳文，戢耀在其間。妙哉太上道，無為常自然。王侯及凡庶，所貴唯貴賢。宿命有福慶，卓拔在昔緣。法師轉相授，寶信劫數年。廣心度一切，大福報爾身。供養必得道，奉行成至真。大道無彼我，傳當得至人。
　　太上玄一第一真人頌曰
　　眾妙出洞真，煥爛耀太清。奉者號仙人，體元永長生。逍遙戲玄虛，宮殿羅其形。蒨璨七寶林，晃朗日月精。龍麟交橫馳，鳳凰翔悲嗚。太上治紫臺，眾真誦洞經。捻香稽首禮，旋行繞宮城。三周歸高座，道王為應聲。人主弘至道，天下普安寧。
　　太上玄－第二真人頌曰
　　虛無常自然，強名字大道。 音克邈無遷際，眾妙歸靈寶。閉目存至真，精思降十老。升仙永無為，靈顏常妙好。渴飲玉池醴，飢食金花草。净世度八難，濟世諸苦惱。
　　太上玄－第三真人頌曰
　　妙哉靈寶經，太上自然書。奉者致得道，號世降真來。受命宣道教，真為超俗才。事畢升神仙，官殿治玄臺。時降崑崙山，逍遙憩蓬萊。
　　正－真人無上三天法師張天師頌曰
　　靈寶及大洞，至真道經王。唯有五千文，高妙無等雙。奉行致飛仙，玄居治虛空，。侍衛太上臺，逍遙紫微官。萬劫猶電頃，長存永無窮。道服已備足，豁落自冥通。幽昧日不知，安坐覩十方。
　　禮經三首呪
　　真人曰：訣云侍經仙童玉女聞此咒，皆歡悅而佑兆身也。是大經悉用此咒而禮拜矣。若直心禮經者，亦心咒其文，乃上仙祕之乎。
　　樂法以為妻，愛經如珠玉。持戒制七情，念道遣所慾。淡薄正氣停，蕭然神靜默。天魔並敬讓，世世享大福。
　　欝欝家國盛，濟濟經道興。天人同其願，縹緲入大乘。因心立福田，靡靡法輪昇。七祖生天堂，我身白日騰。
　　大道洞玄虛，有念無不契。鍊質入仙真，遂成金剛體。超度三界難，地獄五苦解。悉皈太上經，靜念稽首禮。
　　太極左仙公葛真人，諱玄，字孝先，於天台山授弟子鄭思遠、沙門竺法蘭、釋道微、吳時先主孫權。後思遠於馬跡山中，授葛洪。洪乃葛仙公之從孫，號抱朴子，著內外書典。鄭君于時說仙師仙公告曰：我所授上清三洞太真道經，吾去世之日，一通付名山洞臺，一通付弟子，一通付吾家門子弟，世世錄傳。至人若但務吾經，馳騁世業，則不堪任錄傳，可悉付名山五嶽，不可輕傳非其人也。有其人者，宜傳之，勿閉天道也。
　　洞玄靈寶玉京山步虛經竟
　　#1五：當作「三」。
　　#2上：原誤作「山」。