太上洞玄靈寶五顯靈觀華光本行妙經
　　經名：太上洞玄靈寶五顯靈觀華光本行妙經。撰人不祥，約出於宋代。念誦召請華光天師懺罪消灾。一卷。底本出處：《續道藏》。
　　太上洞玄靈寶五顯靈觀華光本行妙經
　　爾時，元始天尊於赤明劫初，在大羅天上玉清聖境清微天中，九光元陽之殿，與太上玉晨道君、太上玄元老君、諸天上帝，坐九色龍鳳寶座，垂十絕靈旛羽蓋，玉童玉女散諸天香寶花，遍滿十方。是時九鳳齊唱，八鸞同鳴，天樂自響，靈鳳聚煙，獅子白鶴，嘯歌雕雕，天無氛穢，山嶽藏雲。元始天尊現神通妙力，垂九色祥光，天宮玄都莫不煥然，下燭十方無極世界，俱同一相，琉璃清瑩，洞徹無礙，表裹分明。十方無極飛天神王、至尊大神，一時同會。于時東方九炁青帝天君、侍真靈官無鞅數眾，浮空而至；南方三炁赤帝天君、侍真靈官無鞅數眾，浮空而至；西方七炁白帝天君、侍真靈官無鞅數眾，浮空而至；北方五炁黑帝天君、侍真靈官無鞅數眾，浮空而至；中央一炁黃帝天君、侍真靈官無鞅數眾，浮空而至。雲集法會，稽首恭敬，咸聽元始天尊說無上玄元真一妙法。諸天神仙，步虛旋繞，三界侍軒，同聲讚詠。當此之時，喜慶難言，幽關重開，並受光明，苦爽幽魂，一時解脫。
　　時，會中有長生度世真人，萬福好生真人，慈悲普濟真人，越班整佩，執簡而出，稽首上白天尊言：天尊大慈，天尊大聖，肇開天地，運度陰陽，為萬靈師，為群生父。臣等宿緣流慶，得侍至真，忝居真列，今者得預大會，拱聽法音，宣演重玄，俱蒙開化，恩不可量。臣等伏覩下方世界，魔鬼流行，侵害生民，三灾競起，五毒興行，水火刀兵，凶年饑饉，死亡至眾，甚可哀傷。未審以何因緣，遭罹此苦。恭惟天尊至仁善貸，開度群迷，大宏濟度之門，廣布慈悲之化。
　　天尊曰：汝當攝念存誠，吾當為汝演說善惡因緣。良久曰：原夫上元之時，人多淳朴，與天地同體，惟道是修，教化眾生，使歸正道，不為物觸，心廣體胖，無有損傷，克終壽命。中元之人，稟謙和美厚之人，施慈惠溫良之德，存恤孤寡，拯濟飢貧，後己先人，務行方便。下元之人，生處世間，造惡不悛，不修善行，道德久廢，仁義不行，不敬天地，不禮三光，不畏神明，不孝父母，不忠君主，不念師尊，信從邪見，不省本源，損物害人，欺心罔道，貪婪無厭，積惡招愆，恣縱六情，莫知已極。善惡童子、四直功曹、紏察使者，錄其罪目，日夜上奏天庭。由是三官鼓筆，五帝考書，削字青編，注名黑簿，遂使司命司錄、司功司殺，减筭除年。或在世非橫連綿，運意乖錯，所謀不遂，轗軻競生，疫癘流行，致多夭喪。或命過之後，淪沒九幽地獄之中，無有善念，得脫幽關。凡此罪因，皆由心造。
　　諸真人聞是語已，不勝哀憫，再拜上白天尊言：臣等欲仗慈悲威光之力，分身下降人間，救度眾生，俾令男女處世安穩，去離邪橫，富貴長壽，灾害不生，魔鬼濳消，道化日顯，君明臣良，國祚延永，干戈屏息，天下太平，時和歲豐，萬民樂業。伏望至尊俯從志願。
　　天尊曰：汝今欲令利益末世眾生，方便啟問，發如是願，善哉善哉。且萬物吾生，萬靈無化，救度眾生，固當如是，然不勞汝真烈，汝當靜念在心，吾即為汝演說利益眾生救度之門。
　　天尊曰：三天境內有靈官大聖，華光五大天帥，發弘誓願，救度眾生，攝伏群魔，闡揚道化，威靈烜赫，功德巍巍，與道合真，度人無量，隨聲赴感，捍厄扶衰，無願不從，延生賜福。或現一身，或顯五相，或化為諸天天帝，或化為梵王帝身，或化為吉祥如來，或化為日露天主，或化為華光菩薩，或化為天丁力士，或化為妙行真人。以此種種神通，隨機攝化，救度眾生。
　　真人復問：此靈觀大聖，以何因緣位居天帥，現十方種種神通妙相。
　　天尊曰：此靈觀五大天帥，稟五星五炁之精，毓五方五靈之秀，化身三界，應現十方，掌三界禍福之權，持萬物生殺之柄。吉兇悔吝，悉屬陶鎔。若或有人一稱其名號，曰靈觀大聖華光廣化天君，當知神通立現，克副願心，如影隨形，似聲應響，昭然感格，莫可稱量。
　　真人復問曰：仰惟天尊好生之德，澤被三途，恩霑萬彙，廣福天人，作度人之津梁，啟歸真之徑路。伏願特垂勑旨，遣降人間，福國安民，宣揚玄化。
　　天尊於是以金簡玉符，遣金童玉女，勑召靈觀五大天帥。倏忽之間，靈觀五大天帥恭臨法會，長跪道前。上言：臣等仰沐生成，忝居真列，今日大慶，特蒙勑召，得詣瓊軒，仰覩天顏，聽宣妙法。
　　天尊曰：世間男女，不崇正化，造惡不悛，以矯詐為本心，以貪婪為己行，放縱情慾，背正向邪，積種種罪源，莫知懺悔。致使地祇效奏，天律譴誅，召惡招殃，冤讎纏結，報對昭然，毫分不失。又復有陣亡鬼兵，下道妖邪，伺人間隙，把人年命，追人魂魄，攝人精氣，與其邪黨，侵害良民。或命未盡而遽亡，或有全家而疾疫。俯觀此輩，良可憫憐。汝宜下降人間，分身化氛，應現十方，收攝群魔，使歸正道，俾下元之人，離諸患難，見存眷屬，悉獲安寧，已往先親，咸皆超度。爾時天尊即說靈觀咒曰：
　　玄元始祖，三炁氤氳。開明三景，頂立乾坤。保制劫運，使天長存。三天主帝，上帝高真。修真闡教，利物濟人。燮調元化，福國安民，靈官大聖，華光之君。神通無極，上佐帝宸。分身化氣，三界遊巡。濟生度死，福善禍淫。禳灾度厄，辟毒驅溫。廣宣號令，役使雷神。手持金鎗，足踏火輪。火瓢火鵶，飛焰星奔。金磚萬疊，雷火燐燐。天目一視，三界齊欽。順風千里，善惡皆聞。六丁六甲，三五將軍。雷公電母，擲火流金。風伯雨師，播雨興雲。天丁力士，隊仗紛紜。封山破洞，馘滅鬼群。魔精最伏，濳跡海濱。敢有拒送，攝魄收魂。金鎚裂腦，鐵戟穿心。钁天大斧，斬截其身。烏風一掃，化作微塵。九州社令，血食之賓，城隍主者，聽吾指陳。佐助玄教，積累殊勳。元始玉字，八威龍文。普告三界，萬靈咸遵。急急如律令。
　　天尊復謂真人曰：世間男女，或有妖邪魍魎、山魈木客、古器伏屍、土怪石精、水眿旺魅、不正等神，變易形質，拋磚放火，攝人魂魄，占人宅舍，百種形狀，惱亂眾生。凡有是諸患難，善信男女，速宜齋戒沐浴。或於古觀靈壇，或於本居净室，建立三清寶座，五帝靈壇，然香點燈，獻花酌水，投詞露懇，拜表上章，皈命三界高真靈官大聖，持念真經，誦詠神咒，首愆謝過，請福延生。靈觀大聖應時感格，部領五百靈觀大聖，金磚金鎗、火瓢火車、火鵶大將，無面目大將軍，白蛇大將軍，順風千里使者，五方雷神天將，銅頭鐵面六天吏兵，火部率眾，流金擲火，掣電轟雷，一合下降，掃蕩妖氛，驅逐不祥，肅清境界，人鬼分離，生民安泰。靈觀元帥、威神之吏，莫可稱量，凡有見聞，各宜恭敬。若復世間亢陽為沴，積陰為癘，祝融扇禍，江海失經，或干戈互起，人民流亡，蟲蝗為妖，蠹食禾穢。如是灾難，皆當依儀醮謝天地，轉念真經，皈命上玄，祈恩請福，即得國土清平，風調雨順，百物清潤，河清海晏。又若世人星辰衝戰，祿馬休囚，疾病纏綿，求安無路。或修墳立宅，干犯土皇。或官司牢獄，冤枉不伸。或疫癘流行，人民困弊。或江河轉運，波浪驚危。或曠野山林，惡獸奔突。或夫妻刑隔，嗣續未蕃。或水陸經營，惡人值遇。或咒詛相仍，侵凌眷屬。或身懷六甲，母子未分。或在世孤貧，謀為阻晦。或門戶閉塞，畜養不生。或買遷經木，財物散耗。或塚訟微呼，先亡復連。如是等種種灾難，皆緣世人積惡深厚，以致禍患來鐘，福瑞希降。若能依儀行道，罄志投誠，剖露腹心，皈依懺悔，即獲平安，神明護門，道氣滋扶，一切灾難，應時消散。又若世間男女，為先祖宗親父母亡沒，起心薦拔，冀徹孝思，即得魂出幽關，逍遙快樂，永辭沉結，上生天堂。是經功德，不可思議，存亡獲福，善利無邊。
　　於是，真人得聞語已，誓願流傳，讚嘆靈觀大聖，而獻頌曰：
　　高上太微，中有玄虛。五形全妙，萬法希民。化身三界，變現十方。道合自然，國泰民康。
　　說是頌已，法會眾真，無鞅仙聖，咸皆稱善。天尊再告真人曰：世間男女，能依吾所授，奉教而行者，皆道心深重，宿有善緣，尊崇供養，萬灾不干，吉祥如意，眾善齊降，諸惡不生。更能於四時八節、三元三會、五臘十直、甲子庚申、月旦本命，是諸良辰吉日，如法自持，自然千真萬合，福壽延長，七祖九玄，均獲超度，更能傳授世人，敬信讀誦，福利無邊。是經功德，果報照然，不可思議。
　　天尊說是經已，靈觀大聖敬奉教旨，下降人間，廣宣玄化。十方天真大聖，無鞅仙眾，稱揚讚嘆，歡喜踴躍，稽首禮謝無上虛皇正真三寶，作禮而退，謹奉道旨，敬為流傳。
　　太上洞玄靈寶五顯靈觀華光本行妙經竟