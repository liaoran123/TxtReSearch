先天斗母奏告玄科
　　經名：先天斗母奏告玄科。撰人不詳，約出於宋元之際。係神霄派禮拜先天斗母之科儀。一卷。底本出處：《萬歷續道藏》。
　　先天斗母奏告玄科
　　舉，步虛，師剔九鳳罡，飛訣于水盂，焚九鳳符。
　　臣聞鯨波入聖，能除五濁之塵，鳳篆超凡，可降九清之炁，離火初焚，坤輿已肅，以今焚香告召九鳳破穢大將軍、五方五帝五龍君、天德月德君、生炁旺炁方大力威神、洞罡太玄吏兵華池文浴夫人、滄水繡衣使者、盪兇院解穢局一行官將吏兵，并請各各持符仗劍，降佈真炁入吾水中，阞今蕩穢，務俾千邪屏跡，萬怪滅蹤，動天地，感鬼神，藉此蠲潔之力，鼓雷霆，潤風雨，建玆清靜之場，注想一專，威靈多變，經章秘咒，謹用宣揚。
　　眾誦净天地咒，梵净壇符，師密咒化壇。
　　謹敕壇存八卦，內藏璇璣，二十八宿，分佈四維，先塞鬼路，次留人門，上開天門，下閉地戶，兇惡滅跡，道炁昇佈，一如元降律令。焚信香符切以玉爐靈風聚煙，式表欽崇之敬，寶字飛雲結篆，能通奏告之誠，心地工夫，性淵造化，以今謹奉真符，投入香火爐中，明道德無為，合陰陽不測，存者神，過者化，纔瞻一縷之飛，赫厥聲擢厥靈，已沐萬神之集，天風散影，星火遙聞，謹按真詮，用楊祕咒。
　　師三禮上香，眾誦香咒。
　　玉華散彩，九炁凝烟。香雲密羅，
　　徑沖九天。侍香金童，傳言玉女。
　　為臣通奏，上聞帝前。所祈所願，
　　咸賜如言。
　　法師三禮，長跪啟師，焚符。
　　伏以維壯，有斗當嚴，奏告之誠，主善為師，全賴提撕之力，無師不度，惟道是從，門下奏受。
　　具職嗣孤弟子某，謹焚信香，虔誠上奏道經師寶、元始萬神、無上至真、三境元尊、昊天金闕玉皇上帝、主法梵炁天皇天父天帝法主、梵炁天皇天母、天帝斗父、龍漢天君、紫微中天北極大帝、勾陳星宮天皇大帝，承天效法后土皇地祇、神霄真王長生大帝、東極青華大帝、九天應元雷聲普化天尊、九天雷祖大帝、斗母紫光天后、摩利天大聖圓明道母天尊、上清紫微碧玉宮太一大天帝、六天洞淵大帝、六波天主帝君、九天可韓司丈人真君、九天採訪使真君、諸天天帝、主法高真、十極十華真宰、瓊章寶藏經籙神仙、上清十一大曜星君、南斗六司延壽星君、北斗九皇解厄星君、東西中三斗星君、普天星象萬象群真、天罡大聖奎光星君，道光主照某當生本命星君、斗中神仙諸靈官眾、三元三品三官大帝、北極天蓬天猷翊聖真君、北極佑聖真君玄天大帝、祖師泰玄上相正一真君、太極左宮仙翁、真净明道師真君、華蓋祖師三仙真君、上清三茅司命真君、祖師火師汪真君、宣封靈惠王真君、祖師虛靖張真君、祖師西番教化真人、祖師阿迦利真人、祖師鐵牛聖者、祖師一行禪師、祖師翰林學士普光真人、祖師紫清明道白真人、宗師懶牛先生、宗師降魔女仙師、宗師元受宣教清遠大法師、宗師應光大法師、惠光大法師、西蜀上官真人、太極超雷上相萬真人、果州威惠鍾真人、冲靖至德照應都錄劉真人、蘂珠鐵山石真人、神霄散吏月鼎莫真人、經籍度師三真人、清微靈寶道德正一承流襲慶歷代度人仙眾，伏想鸞車鶴駕，翩翩款駐於壇場，鳳餅龍團，翼翼薦陳於几席，師馭光臨，净茶進獻。
　　舉散花，師三禮，上香，再跪。
　　具職嗣派玄玄孫臣某頓首再拜上告：伏願飄裾涛斗柄，遠從中天弭節而來，瀹茗表凡誠，庸盡弟子事師之敬，暫安師席，默贊教科。伏念臣某質並樗材，派宗梵府，升鉛降汞，罔知脩煉之方，遡紫凌清，莫究奏陳之旨，賴師造之密加汲引，故教科之可罄宣揚，既奉來詞，敢稽敷露，臣謹奏，為入意向來情悃，恭對披宣，臣誓堅利濟，事屬好生，詳此心誠，不容拒抑，謹為拜貢斗母心章，上聞大梵天宮，具箋斗府牒劄，合屬依法奏告，情悃已露，諒達高明，伏願浩浩垂慈，循循善誘，相求相應，就有道而正焉，所禱所祈，遂至誠而感也，專祈師旨，下諭師垣，承符命以宣揚，俾忱詞而昭格，拱希恩貺，敢昧謝言，暫駐壇場，主盟奏告，俟法事之云周，秉愚誠而奉送，臣頓首再拜謹言。
　　舉：開明旨要天尊。
　　三禮，金光咒，師變神，步呈，召將。
　　天地廣大，故愛物而不遺，日月高明，宜容光而必照，雲關雖遠，天耳遙聞，以今雷霆都司，焚香關召三界符使、四直功曹、直壇土地衹應等神，聞今關召火速到壇，有事指揮。疾，密咒存至杳杳冥冥，天地同生，散則成炁，聚則成形，聞呼則至，遇召即臨，有違吾命，如逆上清，急急如律令！
　　適伸召請，想已到壇，仰煩為吾齎香，上召九天運令陽神欻火律令鄧天君、九天掌令陰雷都督猛吏辛天君、九天行令罡神飛捷報應使者張神君、玉音大梵雷王，鳴令宣化億萬雷神、本壇官將一切吏兵，聞今關召，疾速到壇，伏請嚴肅威儀，整齊隊仗，承此潔壇符命，翊衛壇場，即化現於威光，普掃除於氛穢，祗迎斗真而降鑒，俾令詞悃以濳通，昭示吉凶，顯揚道化，各慎爾儀，毋曠厥職，大彰報應，准令奉行。
　　化結壇符，眾唪咒：
　　玉壇巍巍，高聳太微。金甲鐵騎，
　　百億萬圍。掃除妖氛，剿滅邪非。
　　肅清雲路，下降天墀。急急如律令！
　　告二梵符
　　伏願心馳象外之天，敬迓九天而降駕，引睇斗中之聖，項憑使者以驅車，以今頒告真符，上請斗中玉梵尊天嘍囉王、妙梵尊天伽嘍王、大梵天宮直符林使者、擎羊楊使者、陀羅耿使者、斗中通事舍人、斗中延生保命扶衰度厄消灾散禍益筭七元神將、九天飛捷報應使者張神君、斗下解冤結顓使者地司太歲殷元師、斗中解二十四厄靈官、七元真燈掌課命神吏、八門警策報應大神、斗府玄曹列職官眾、法籙中仙靈官吏、本壇將佐神兵、本屬城隍廟社之神、家居香火司命土地等神、三界符者、四值功曹、臨壇效職祗應等神，仰望隨符顯化，准敕通靈，下降法壇，通傳誠悃。
　　舉：隨機赴感天尊。　師密念：
　　唵唎咚 吒唎吽 唵啷□嚙□
　　適頒元降真符，上請玉梵尊天嘍囉王、妙梵尊天伽嘍王、大梵天宮直符林使者、斗中擎羊楊使者、陀羅耿使者、斗中通事舍人、九天飛捷報應使者張神君、斗府玄曹列職官眾，既沐威神而下降，願聽凡悃以告陳，以今奉為祈禳，某皈投壇下，奏告斗真，仰冀洪慈，曲垂妙濟，願為掃蕩雲衢，變現真境，通傳情悃，上達斗宮，乞賜恩光，俯垂降鑒，寶鼎香焚，高接徘徊之雲蓋，銀缸花結，交輝燦爛之星垣，化暗昧而作光明，蠲氛穢而為清净，臣謹告行燃燈真符，法像星罡，顯明休咎，伏願蓊鬱百千重之梵炁，飛來五色之祥雲，熒煌三五點之祥光，移下一天之星斗，道炁隨咒而下降，真光合符以周流，庶俾行持，立彰昭報，暫停仙珮，特賜鑒觀，臣謹虔恭告行如法。
　　告星坦符。眾念咒：
　　七元下降，准臣告聞，燈光明暗，知吉知凶，威神之力，萬願從心，與道合真，
　　舉：闡揚妙化天尊。存想在祕旨內。
　　法眾念變燈咒：
　　上帝有敕，點發斗燈。七星來降，
　　照護群生。左輔右弼，顯現威靈。
　　天蓬元帥，統領天兵。天雷使者，
　　六甲六丁。玄武大聖，三台尊星。
　　攝病除禍，回死作生。天降威力，
　　誅斬妖精。收魂附體，七魄安寧。
　　斗燈一照，身宅光明。急急如律令！
　　舉：燈光普照天尊
　　伏願燈光星彩，交輝珠璧之光，擎羊陀羅，特進瑤堦之步，通事舍人，前驅梵府之車，臣謹告行元降通靈秘篆，速詣斗口，一誠實貫於元皇，上聞帝前，正炁流通於原命，默副皈依之懇，來醫急難之灾，雲路肅清，仙仗交馳於空際，天衢平垣，霓裳下降於人間，臣敢不恭焚寶篆，注想瑤壇，願賜恩光，曲垂降駕。
　　師三禮上香。
　　具位臣某再拜，三露心香，至恭虔誠上奏九天雷祖大帝、大梵先天乾元巨光斗母紫光金尊聖德天后、圓明道母天尊、太羅天上太虛宮中中天星主、照萬法祖師北極紫微太皇大帝、勾陳星宮天皇大帝、玉斗左宮高上玉皇尊星大帝、大靈八景元君、玉斗右宮北極元卿大帝，七元上道元君、紫極天英貪狼太星君、紫極天任巨門元星君、紫極天柱祿存貞星君、紫極天心文昌紐星君、紫極天禽廉貞綱星君、紫極天輔武曲紀星君、紫極天冲破軍關星君、紫極天內洞明外輔星君、紫極天蓬隱元右弼星君、九皇夫人妃嬪母女仙眷天罡大聖、萬真節度星君、上清十一大曜星君、上清主照某當生本命星君、大小二運二限祿馬二庫星君、胎生八位神將、旁臨正照一切星宰、斗中千真萬聖列曜群真，恭望道慈，俯垂降鑒，臣聞祖炁妙分，毓生民而立極，坤元孕質，萬聖母以天，屬統御於光踱，賴包涵於萬彙，几玆折懇，全仗感孚，以今某投旬禳度事，臣職惟演教，志在濟人，既領來詞，理宜敷奏，伏念臣凡愚濁質，體未洞真，省躬每缺於薰脩，至理未窺於竅妙，全資道力，汲引愚蒙，恭惟九天雷祖、大梵先天乾元巨光斗母、紫光金尊聖德天后、圓明道母天尊，浩劫法身，金蓮瑞相，化形三界，總持二帝之垣，子育群生，宰制七元之位，光耀前遊於日月，威芒下制於雷霆，凡稟陰陽，均霑化育，今為某身嬰疾患，心慕真宗，祈降福以消灾，特建壇而闡事，仰承鋾鑄，獲遂揄揚，玆領詞忱，理難抑拒，誓勤利濟，恪為奏禳，伏願仙女侍香，徑達無為清虛之境，真靈下盼，暫離天宮梵府而來，臣誠惶誠恐，稽首頓首再拜，恭迎聖駕之至，謹言。
　　法眾念金光咒，焚紫光雲篆，師存想祕旨內。
　　兩手握斗訣，迎左斗訣，禮梵音：
　　哪嗼囉咀哪，哆囉□□，嚤唎吱唎咜□，嚀嚶啼唯嚶哪咚唯陀，嘙囉吔唎，嘙咜唎，嘙囉啊目祈薩嘙徒瑟誓，盤陀盤陀娑訶。
　　迎右訣
　　唵唎吽，唵唎吽唎吽，唵唵唎，唵唎，唵唎，吽吽娑訶。
　　迎左訣
　　唵吽吒怛呮陀，阿囉迦嚤，摩囉迦摩，蘇屠摩，吱嘙囉摩，摩訶婆羅摩，摩利□摩，唵怛吔哪□摩，囔謨粹都帝急急奉
　　元始上帝毘盧遮那大聖主敕。
　　迎右訣
　　唵吽吽吒唎哩，吒哩唎，□吔唎娑訶，　　迎左訣
　　唵吽吒唎，喃□唎，□□唎律令娑訶，
　　迎右訣
　　唵哪□□□嚧嚕娑婆訶，兩手交合念八佛母咒
　　你辣嗎都摩，巴打曷刺都摩，
　　嗎嘎□叭辣都摩，□叭辣都摩，
　　噠□噠□□都摩，嗚噠□都摩，
　　嗚叭□哪都摩，噠□噠□都摩，
　　唵嗎哩嗟□娑訶
　　順　左手斗印一炁七遍
　　訶娑□嗟哩嗎唵。
　　逆　右手斗印一炁七遍。
　　師存想完　卻：禮　迎請禮誥如法
　　嗣教玄玄孫臣某志心皈命禮：
　　天上修羅交戰日，人間劫火洞然時，四頭應化顯神通，八臂垂雄施道力，常遊日月二天前，獨立刀兵三界內，威光赫奕，妙相圓融，接能眾生超離諸苦，太虛有盡，本願無窮，大悲大願大聖大慈九天雷祖大帝，日宮太陽帝君，月府太陰皇君，聖惠先天斗母紫光金尊，聖德巨光天后，摩利天大聖圓明道母天尊。
　　臣某等志心皈命禮：
　　西天竺國、大智光中，真空妙相法王師、無上玄元天母主，金光爍處，日月潛輝，寶杵旋時，鬼神失色，顯靈踪於塵世，衛聖駕於闈浮，眾生有難，若稱名大士，尋聲來救苦，大悲大願大聖大慈聖德巨光天后、救一切難摩利天大聖圓明道母天尊。
　　禮誥完。
　　臣恭望大慈大悲，超生死不相干之地，至靈至聖，了鬼神窺不破之機，伏願神通加護我，千灾萬禍悉消除，臣干冒威嚴，下情無任不勝，瞻天望聖激切，祈懇俯俟恩命之至，再拜謹言，適伸拜請，諒沐光臨，伏以斗極分輝，地神擁座，珠聯璧合，照齊州九點之煙，目擊道存，進陽羨先春之草，恭祈頓首，奉獻香茶。
　　散花
　　嗣教玄玄孫臣某再拜，上啟虛無妙道十極高真、梵炁龍漢天君、紫光金尊聖德天后、摩利天大帝、斗府星垣列曜群真、本命元辰照臨真宰、玉梵尊天嘍囉王、妙梵尊天伽嘍王、大梵天宮直符林使者、祖師宗師經籍度三師列位真人、雷神天將一切威靈，燈筵降鑒與會眾真，恭望天慈洞垂昭鑒。臣聞一炁肇開，萬靈布列，天高地厚，合陰陽掏鑄之功。日照月臨，分晝夜運行之妙，仰惟斗極實宰天功，同七政而共五行，樞機造化，統萬靈而威三界，綱紀乾坤，拜首玉階，酒行初獻。
　　散花
　　嗣教玄玄孫臣某，上啟虛無妙道十極高真、梵炁龍漢天君、紫光金尊聖德天后、摩利天大聖圓明道母天尊、斗府星垣列曜群真，本命元辰臨照真宰、玉梵尊天嘍囉王、妙梵尊天#1嘍王、大梵天宮直符林使者、祖師宗師經籍度三師真人、雷神天將一切威靈、燈筵降鑒與會群真，恭望天慈洞垂照鑒。臣聞道演玄微，本一炁先天之妙，星輝紫極，見七元北斗之宮，昭昭神室之靈明，洞洞泉極之淵邃，銀缸煥彩，玉篆騰煙，薦蘊藻酌演汙，惟欲精於誠意，冠祥雲披日月，願常見於尊儀，爰奉芳樽，酒行亞獻。
　　散花
　　嗣教玄玄孫臣某，重誠上啟虛無妙道十極高真、斗父龍漢天君、斗母摩利天大帝圓明道母天尊，北斗九皇大道君、周天星宿本命元辰、玉妙二梵天王、斗中通事含人、大梵天宮林使者、祖師師真、雷神官將、燈筵啟格與會群真，恭望道慈俯垂昭鑒。臣聞大道無形，妙集虛而應物，凡民有欲，輒敷衽以陳情，遙瞻黃道之輝，密運洪釣之化，伏願至真垂憫，上帝弘恩，何灾不滅，何福不臻，終始永依於道蔭，所向者成，所為者合，行藏均賴於靈休，爰竭一誠，酒陳三獻。
　　散花
　　具位嗣教玄玄孫臣某，重誠上啟九天雷祖、大梵先天乾元巨光斗母、紫光金尊聖德天后、圓明道母天尊、仗此真香，普同供養。臣聞至靈至聖，了鬼神窺不破之機，大聖大慈，超生死不相干之路，威靈赫奕，妙相圓融，昔在周御國中，發弘誓願，澡盥溫玉池內，化現金蓮，是生九子，統領群倫，飛居中極之尊，用作眾生之生，解冤釋對，如九日照耀于冰山，度厄扶衰，使七元運轉於濬極，獨立刀兵劫界，常遊日月天前，接引眾生，超離諸苦。又聞紫微尊星，眾星環拱，元是樞機之首，實為喉舌之司，既在照臨，敢忘欽奉，伏念某妙分一炁，獲在人倫，予貌肖形，舉藉鋾鎔之造，時易日屢，乖違香火之勤，動有百愆，居無片善，庸展鱔朝之禮，仰干鴻庇之私，輒陳自懺之辭，滿望維新之祉，香焚寶木，燈燦瑤花，致三肅以祈恩，叩北辰而拜首，俯陳丹悃，仰企清光，恭願宸衷軫念，聖旨宣傳，除罪簿，滅惡根，誕告於日宮月府，落死名，上生籍，照冲於斗極仙曹，固福根而永滅禍根，實命脉而長延壽脉，祿無冲破，馬不空亡，如合璧，如連珠，輝映於身躬，限位曰鋾魂曰鑄魄，□#2堅於火宅樊籠，四時運而喜氣常臻，七政□#3而陰陽不忒，木敷榮而金削厄，火息焰而水流恩，土厚栽培，氣興善瑞，天首絕刑沖之害，神首回凶怒之威，福壽康寧，無復毛頭生怪狀，化育長養，常蒙本命降真靈，臣素乏材疏，叨行科法，祈受籙傳符之日，當分環破券之時，誓勤濟物以利人，爰許飛章而上奏，凡民有欲，天意必從，所有元降心章，謹當宣讀。
　　宣章。
　　俯伏。
　　按如章奏，已具告陳，大道無私，必垂省覽，但臣未明休咎，所當布占投符，願恩命之速頒，副凡民之皈向，吉凶晦吝，福禍憂疑，指定四方，分明報應。
　　起身步呈召將，
　　起五色祥雲符，
　　遣章符。
　　伏以九重金闕，居巍巍大梵之天，一意丹誠，罄翼翼小心之信，謹遵教典，進拜符章，已奏對於玉階，當貢焚於雲驛，以今上請玉梵尊天嘍囉王、妙梵尊天伽嘍王、九天罡神飛捷報應使者張使者、斗中擎羊陀羅二使者、斗中通事舍人、三界功曹符使、詞居香火司命土地等神、本壇官將祇應等神，聞今上請，速現威靈，壇有牒文，合行宣讀。
　　宣責章牒
　　開天符
　　適伸符牒，已對敷宣，諒沐雷威，必垂昭鑒，然則罡風灝炁，非凡體以能通，斗府雷司，有威神而可達，速請乘雲駕霧，跨景凌空，火鈴一擲，而光照入#4荒，雷光一飛，而升騰三界，徑詣丹天之闕，直趍紫極之垣，啟典奏之仙鄉，通金尊之御座，凡誠得達，敕旨煥頒，元降符章，速操上進，當職欽承帝命，掌握印符，專雷霆號令之權，司斗府奏禳之事，令下疾如星火，法佈迅若風煙，三界不許稽延，一時明彰報應。
　　發遣完。
　　向來奏告功德，上祈星真，轉斗移星，同賴善功，一切信禮，伏願天清地寧，萬法咸祈於調理，世安國泰，群生總賴於周旋，矧在微軀，伏蒙大造非橫出於莫測，見晛日消，福慶無不其宜，如川方至，或傾危殆，全仗扶持，向來奏告功德，上翼斗真證無上道，一切信禮。
　　先天斗母奏告玄科竟
　　#1據前後文此脫字當為『伽』。
　　#2#3 此字不明，暫以□代之。
　　#4 『入』，當為『八』之誤。