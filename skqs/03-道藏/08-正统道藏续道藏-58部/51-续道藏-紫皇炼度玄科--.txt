 
　　明萬曆正統道藏續道藏 
　　紫皇鍊度玄科
　　經名：紫皇鍊度玄科。一卷。底本出處：《萬曆續道藏》。
　　紫皇鍊度玄科
　　法事如儀，侍職焚衛靈符，都講舉
　　各禮師存念如法
　　請宣神咒
　　五星列照，煥明五方。始皇護魂，丹老衛形。皓靈侍魄，黑帝攝生。中央黃帝，總御萬真。元皇告下，幽夜開光。罪消北府，名列南官。金籙受籍，玉字除殃。朱陵受鍊，飛神太蒼。三宮九府，無極神鄉。普受開度，鍊化天堂。和與道合真。
　　都講畢
　　侍職焚發爐符
　　鳴法鼓二十四通，高功念
　　無上三天太冥天乙之炁紫皇天君，召出臣身中三五功曹，左右官使者，左右捧香驛龍騎吏，侍香金童，傳言散花玉女，五帝直符直日香官使者，各三十六人出。出者，嚴裝顯服，冠帶垂纓，關啟此間土地、方域神真。臣今正爾鍊度，陞壇謹奏，為入意其諸丹悃，已具奏聞。臣今關□#1；願得北方五靈玄元之炁，下降流入臣等身中，令臣所啟之誠，速達徑詣，無上至真三寶、祖師教主玄天紫皇上帝。
　　御前
　　都講舉
　　請稱法位
　　具位臣某誠惶誠恐，稽首頓首，上啟三清三境天尊，昊天至尊玉皇上帝，北極紫微伏魔大帝，勾陳星宮天皇大帝，承天效法后土皇帝祇，神霄真王長生大帝，太乙尋聲救苦天尊，十方靈寶天尊，五方五老上帝，九天生神上帝，三十二天帝君，東華木公元陽慈父，西靈金真祖母元君，日宮太陽帝君，月府太陰皇君，南斗鋾魂星君，北斗鑄魄星君，南極朱陵大帝，南昌上宮司命司籙延壽益筭鍊化尊神，迴骸起死監生大神，主鍊九華真人，南昌上下朱陵火府真宰，三元三品三官大帝，靈寶五師真君，西瑤主法沖天正一元君，雷霆三省上相真君，祖師教主玉虛師相紫皇玄天上帝，祖師西河救苦薩真人，清微靈寶紫庭酆都東嶽諸法傳派師真，童初聚魂五府真君，太陽火官、太陰水官，水府扶桑大帝，南昌鍊度司火沼水池使者，玉眸鍊質尊神，金液鍊形尊神，丙丁朱雀神君，黃華蕩形尊神，石景水母元君，壬癸玄武神君，北都寒池使者，化魂育魄尊神，混元十二炁化生大將軍，天醫大聖，神虎何喬二元帥，玄都茭龍驛吏火府賫簡童子，九龍符命使者，五方五靈童子，醮筵真宰，合座威靈。恭望道慈，洞回淵鑒，以今奉為，奉道追鍊某伏為亡過某從傾逝，莫測升沉。仰惟太上之慈悲，特啟玄科而濯鍊。敬資玄造，俾遂超昇。臣幸以宿緣，冒行秘法。真水真火，罔明昇降之功；靈府靈源，曷知燥濕之本。匪憑道力，何以鑄掏，輒據懇切之誠，敢凟高真之聽。伏望命五色浮雲之駕，豎九光流景之旌。金童玉女以雍雍，將吏神兵而赫赫。俯降法筵，主盟鍊度，具有表文，謹當宣讀。
　　宣紫皇表
　　宣關畢
　　高功作聲念
　　臣聞：日精月華，廣照臨於下土；離南坎北，共炎潤於生靈。欲聚魂於形神，須皈依於慈造。伏望師慈，特佈真水真火，降赴華池，容臣鍊度。專祈敕命，告下日中炎光洞明太素真人，火光童子，欝將軍，火鈴童子，月中黃華石景流光夫人，圓光童子結璘將軍，雷門陰陽苟畢二雷神，天蓬門下四目老翁、高刁北翁，素梟三神長顱巨獸四大將軍，陳唐宋薛四元神，太玄斷□陳元帥，離宮辟惡溫元帥，追癆攝瘵開心符使伊祈大將，地祇翊靈昭武溫元帥，主水主火趙陶二元帥，水池使者鄭大神，火沼使者白大神，守雄抱雌二大將，無義斷恩王大神，合形復體大神，混元十二炁化生大神，只今下降法壇，助臣鍊度，務令受鍊亡魂，業垢冰融，冤尤燼滅，承功托化，隨果受生。臣不漸愚昧，叨冒行持，全資真馭，大賜正真。道炁、生炁、梵炁，三光真炁，流入臣身，容假慈光，以成勝事。所有真水、真火，臣謹懇請飛入明池，以副效信。臣干冒道威，緬想玄恩，潛垂昭報。
　　高功變神，建火沼水池，水火混合
　　提魂訣存祕旨內，朝座前念偈
　　高功陞座，左手捻香真念
　　此香，雲凝三素，氣藹七靈。丹谷流精，離坎混金華之粹；玄臺孕秀，雌雄符玉笈之祥。
　　香，焚爐內
　　爇向爐中，遙空供養
　　元始法王，洞真天寶，奉祝正薦亡靈。伏願千愆解釋，萬罪消除。北欝升神，白簡煥慈雲之渥；南陵度命，丹符融惠日之祥。絕塚訟於門庭，息災殃於嗣續。
　　高功左手捻香，祝
　　此香，月窟分精，天根毓秀。騰紫煙於碧落，光煥陽靈；飛彩霧於黃道，祥開陰曜。
　　香焚爐內
　　爇向爐中，遙空供養
　　太上玉宸，洞玄靈寶，奉祝係薦，祖考先靈。伏願各明正性，頓悟本來，憑金簡以出幽，聞經悟道；仗玉符而度品，鍊質登真。快樂無為，逍遙自在。
　　高功右手捻香，祝
　　此香，三極騰芳，五靈委炁，耀玉華於地蘂，翠焰玲瓏；施金景於天葩，玄煌煒燁。
　　香焚爐內
　　爇向爐中，遙空供養
　　道德高尊，洞神神寶，奉祝齋主某東華錫慶，南極增齡。七葉聯芳，萬里快雲鵬之運；五枝挺秀，九皐和鳳鶴之鳴。敦詩禮於松蘿，耀弦歌於桑梓。
　　知磬舉
　　太乙救苦天尊
　　高功直念
　　伏以乾稱父，坤稱母，乃資生資始之元。陰為魄，陽為魂，成有形有靈之命。蓋萬物各存於性命，惟一真不失於根源，而况最靈者人。自是秉彝之道，一日是非善惡，或罹果報，或致昇沉。百年臭腐，神奇難免。輪迴難迯，變化，所以既沒之後，飛爽浮幽，寥未生之前，故根離昔愛。幽夜淪遐劫者，對盡而大運必通；乘晨希陽翹者，靈存而正覺有想。仰惟太上，佈大法橋。以好生而施仁，流真科而度世。天一生水，地二生火，鋾鍊玉粹而火降水升。兌七化虎，震三化龍，守護金丹而龍吟虎嘯。非水火交姤，何以復其形；非龍虎混合，何以全其神。用此生成，謂之煉度。紅鉛黑汞，以我之靈，合彼之靈；絳宮丹田，以道之體，合彼之體。肝心脾肺腎之氣質，載育載生；金木水火土之英華，以玆以養。時也，佈日月星景，建水火華池。遵紫皇教法，以奉行鋾魂鑄魄；命南宮官吏，而顯助濯質全形。所冀在壇，受度亡魂，鍊胎返本，初再稟五行之秀，斬根斷死；戶重為萬物之靈，克符齋主之虔誠，益廣紫皇之教法，共揚聖號，恭假恩光。
　　知磬舉
　　度人無量天尊
　　高功直念
　　宣告亡魂，地水火風，假合成人之形；癢痾疾痛，縈纏為心之恙。深慮陽間所患，其在陰境亦然。今者雖寂，色身未除，惡相先當去病，乃可合真。某司謹召天醫使者，治病功曹，嘗藥靈童，針砭神吏，六職治官，諸部功曹。准紫皇玄天上帝符命，先為亡魂攝召生炁，醫治在身，生前一切疾病，解釋宿業，一切苦根。蕩除血穢，整具形神，符令自性靈明，克膺鍊化。
　　侍職焚天醫符
　　玉清元始尊，敕下天醫神。
　　完全枯朽質，普濟度天人。
　　高功取五方炁，佈壇上水火混合之所
　　太上慈悲，符命頒行。生者能全，死者能完。形神俱妙，上朝玉堂。流通五炁，落滅惡根。紅杳佐左震，癱攣者伸。磨針佐右兌，瘓廢者平。襪臘下下離，跛痾起行。墨墨上上坎，耳目聰明。靈寶中中玉，身強體輕。青帝護魂卯，肝木長榮。赤帝養炁午，心火光亨。白帝侍魄酉，肺金生成。黑帝通血子，腎水澄清。黃帝中主中，脾土安寧。梵炁彌羅，自然成真。回屍起死，白骨成人。濟度垂死，絕而得生。九和十合，變化上清。
　　高功又念
　　四生六道，十類有情。萬死所苦，一切成章。天光一接，符命得昌。
　　侍職焚血湖符，圊樓符，眾念
　　太上丈人，昇度南宮。三宮變化，保命自然。日宮帝君，列照下土。月宮皇君，蕩滌血湖。元皇下降，灌溉群生。對司侍宸，罪滅三途。洪流蕩穢，洗濯冥津。元陽玉曆，積善建功。三界所舉，骨像合仙。善功徹天，幽夜開明。陽九到陽，陰六召陰。陰陽交合，敕斷死戶。
　　侍職梵分胎符，眾念
　　三清至化，立像兩儀。烹煉魂識，玄應神機。周全經絡，百骸四肢。五臟俱備，上昇紫微。
　　侍職梵出胎符，眾念
　　上帝敕命，下降幽扃。燒蕩穢濁，速得生成。
　　侍職梵蕩胎符，眾念
　　玄靈太微，精鍊夷夷。亡魂得度，洞達無為。上天垂象，制鍊亡魂。十類孤爽，咸得通明。仙化成人，三宮悉明。九竅齊并，南昌上生。
　　侍職梵淨屍符，眾念
　　五行之炁周流，三光之炁飛浮。靈漿下灌，玉液洞幽。魂神澄正皈上天，會合萬神玉京遊。天澄炁清，五色高明。日月吐華，灌鍊身形。神精內灌，香湯鍊精。光景洞耀，煥映上清。炁不受塵，五臟納靈。罪滅三途，禍消九冥。惡根斷絕，福慶自生。今日大願，一切告盟。身受開度，昇入帝鄉。急急如律令。
　　元始符命，拔度亡靈。血屍臭穢，兇惡潛寧。七液得注，五臟化生。常持神咒，元亨利貞。急急如元始上帝律令。
　　高功取五方炁、三光炁、布亡魂，默念
　　真中有神，長生大君，無英公子，白元尊神，太乙司命，桃康合延，執符把籙，保命生根。上遊上清，出入華□#2。八冥之內，細微之中。下鎮人身，泥丸絳宮。中理五炁，混合百神。十轉回靈，萬炁齊仙。
　　知磬舉
　　火鍊丹界天尊
　　高功召火鍊官將
　　謹召丹天流火主者、鍊度真人，火池使者，火池童子，火府神吏，雷門忠孝陽雷苟元帥，紫皇鍊度一行官將吏兵，引魂使者，引導亡魂，入火沼鍊度。務令業垢煙消，冤尤燼滅，懼形太陽，再生人質。一如紫皇玄天上帝符命，疾速奉行。
　　侍職焚火鍊符，于火沼內
　　眾誦元始中篇
　　高功默念
　　南方之君，赤帝之精。熒使者，丙丁將軍。朱雀炎神，赫赫陽精。五行造化，萬物化生。天帝有敕，使者須聽。攝亡召魂，鍊度身形。
　　高功以雙目，熌動電光
　　左手剔午火，呵炁入
　　想火沼，真火炎炎，眾念
　　炎精之神，三台流光。鍊胎易質，魄鍊魂更。穢炁殂落，乘煙飛揚。陰炁消釋，陽炁混康。精神益壯，洞入火鄉。混合九炁，總契虛皇。昊天有敕，流金散芒。九天煥落，貞利無疆。
　　想亡魂，在火沼受煉
　　六甲六乙，鍊汝肝經。生汝威神，體健身輕。六丙六丁，生汝心經。鍊汝神氣，保汝長生。六庚六辛，生汝肺經。大腸小腸，萬炁潛明。六壬六癸，鍊汝腎經。華精盈池，骨髓安寧。六戊六己，鍊汝脾經。長生久視，骨肉輕清。鍊身復形，化體三清。
　　高功玉文青炁布亡魂，眾念
　　龍漢蕩蕩，無形無名。渺渺億劫，黃道開明。神澄朗曜，九魂吐精。玉虛澄暉，太霞高明。元始開化，諸天齊并。三元道炁，二象攝生。已度者度，未成者成。已死即生，已枯使榮。蠢動蜎息，一切冥靈。懷胎含孕，咸得長生。亡者命過，魂歸三清。魄受鍊度，南宮變形。今日大吉，皆得光明。五帝鑒映，普告萬靈。天神地祇，及諸河源。五嶽四凟，及諸名山。洞玄洞虛，洞空洞仙。無極大聖，至真尊神。無窮無極，普鑒度生。地根斷絕，玄都紀名。眾真普應，一切咸聽。
　　高功直念
　　火沼官吏，鍊度既周，出火沼，詣水池受鍊。一如紫皇玄天上帝律令。
　　知磬舉
　　黃華蕩形天尊
　　高功召水鍊官將
　　謹召天河東井、玉眸黃華大神，煉度真人，水池使者，水池童子，水府神吏，雷門忠孝陰雷畢元帥，紫皇鍊度一行官將吏兵，引魂使者，引導亡魂，入水池煉度。務令業垢冰清，冤污蕩滌，凝神太陰，再生人質。一如紫皇玄天上帝符命，疾速奉行。
　　侍職焚水鍊符，于水池內
　　眾誦中篇
　　高功默念
　　北方之君，黑帝之精。辰星使者，壬癸將軍。玄武陰神，肅肅清音。五行造化，萬物發生。天帝有敕，使者須聽。攝召亡魂，灌鍊身形。
　　高功以鼻出氣，化水入
　　左手剔子文吹入
　　想水池，真水茫茫，眾念
　　東井黃華，石景王精。飛玄水母，金體玉津。滔滔源源，不竭池庭。九龍灌溉，三光垂精。仙人吐潤，擢鍊亡魂。內外朗徹，表裹俱清。百關九竅，元炁滋榮。五臟六腑，萬神自生。胞胎結節，隨水開扃。死根斷滅，惡根沉淪。我今煉化，死骸生魂。返故改貌，玉體金容。變化蕩穢，飛昇紫庭。
　　想亡魂，在水池受煉
　　眾念
　　紫微黃書，名曰太玄。致月華水，養魄和魂。身中養素，發身玄關。藏天隱地，五靈夫人，飛光九道，映朗泥丸。黃炁陰華，陽精鍊仙。沐浴九魂，冠帶金晨。圓明啟告，玉胎鍊仙。華光交映，流芳淘津。九陽齊化，玄和降津。元景徘徊，曲降我身。飛升上宮，洞視瓊軒。
　　高功玉文，中天青炁，噓佈亡魂
　　又念
　　龍漢蕩蕩，無形無名。渺渺億劫，黃道開明。神澄朗耀，九魂吐精。玉虛澄暉，太霞高明。元始開化，諸天齊並。三元道炁，二象攝生。已度者度，未成者成。已死即生，已枯即榮。蠢動蜎息，一切冥靈。懷胎含孕，咸得長生。亡者命過，魂歸三清。魄受鍊度，南宮變形。今日大吉，皆得光明。五帝鑒映，普告萬靈。天神地祇，及諸河源。五嶽四凟，及諸名山。洞玄洞虛。洞空洞仙。無極大聖，至真尊神。無窮無極，普鑒度生。地根斷絕，玄都紀名。眾真普應，一切咸聽。
　　高功直念
　　水池官吏，鍊度既周，引領亡魂出水池，伺候生化，一如紫皇玄天上帝律令。
　　知磬舉
　　受鍊更生天尊
　　高功直念
　　惟人之生，有物混成。乾道成男，坤道成女。帝君品命，太乙執符，司命定筭，太乙度符，五帝監生，九天稱慶，司命敬諾敬順，萬神唱奉。恭天地神示，三界備守，如此化結，方能成人。今日在壇，受度亡過某魂，曩因命過，□返泉扃，氣散神遊，身亡形滅。所幸一靈不滅，本真未離。變化更生，太上有法。十二炁混元能生十二經絡，返生人道，自有高上神霄玉清玄一六陽混元十二炁化生大將軍主之。今為奉行紫皇玄天上帝，鍊度符法。請降太上正真生炁，九天生神梵炁，混合己身元神正炁，各命將吏，化生如法。
　　靈寶自然九天生神玉章，大眾虔誠，異口同音，緩聲演誦。
　　二助道，各執水火旛，領眾念生神章，一順一逆，遶行交煉法
　　侍職焚化生腎臟、膀胱符
　　高功默念
　　腎神玄真君、字育嬰攝，一炁混元將軍楊文光，膀胱神太虛君、傳送攝，六炁混元將軍張同。
　　存子文中天炁北方水炁，咽人丹田與腎炁、膀胱炁混合
　　黑黑
　　一炁六遍吹佈亡魂，化生腎、生膀胱
　　高功默念
　　腎部之宮玄闕圓，中有童子冥上玄。
　　主諸六部九液源，外應兩耳百液津。
　　蒼錦雲衣舞龍蟠，上致明霞日月煙。
　　百病千災急當存，兩部水玉對生門。
　　侍職焚化生心臟、小腸符
　　高功默念
　　心神丹元君、字守靈攝。二炁混元將軍丁忠，小腸神太靈君、字水谷攝，七炁混元將軍李淵。
　　左午文中天炁、南方赤炁，咽入丹田與心炁、小腸炁、混合默念，襪臘，一炁七遍呵佈亡魂，化生心小腸
　　高功默念
　　心部之宮蓮含花，下有童子丹元家。
　　主適寒熱榮衛和，丹錦衣裳披玉羅。
　　金鈴朱帶坐婆娑，調血理命身不枯。
　　外應口舌吐五華，臨絕呼之亦登蘇，
　　久久行之飛太霞。
　　侍職焚化生肝臟、生膽符
　　高功默念
　　肝中龍淵君、字合明攝，三炁混元將軍丁遷善，膽神龍耀君、字威明攝，
　　八煞混元將軍申孚。
　　左卯文中天炁、東方青炁、咽入丹田與肝炁、膽炁混合，默念，紅杏一炁八遍，噓炁佈亡魂化生肝、生膽
　　高功默念
　　肝部之宮翠重裹，下有青童神公子。
　　主諸關鏡聰明始，青錦披裳佩玉鈴。
　　和制魂魄津液平，外應眼目日月精。
　　百痾所鍾存無英，同用七日自充溢。
　　垂絕念神死復生，攝魂返魄永無傾。
　　侍職焚化生肺臟、生大腸符
　　高功默念
　　肺神皓華君、字虛成攝，四炁混元將軍陳志元，大腸神元王君、字治和攝，九炁混元將軍周自然。
　　左酉文中天炁、西金炁，咽及丹田，肺炁、大腸炁，混合默念，磨針一炁九遍，咽佈亡魂，生肺、生大腸
　　高功默念
　　肺部之宮似華蓋，下有童子坐玉關。
　　七元之子主調氣，外應中嶽鼻齊位。
　　素錦衣裳黃雲帶，喘息呼吸體不快。
　　急存白元和六炁，神仙久視無災害。
　　用之不已形不滯。
　　侍職焚化生脾、生胃符
　　高功默念
　　脾神常在君、字安停攝，五炁混元將軍王先知，胃神靈源君、字太倉攝，十炁混元將軍章修。
　　左玉文中天土炁，咽入丹田，與脾炁、胃炁混合，默念靈寶一炁十遍，呼佈亡魂，生脾、生胃
　　高功默念
　　脾部之宮屬戊己，中有明童黃裳裹。
　　消穀散氣攝牙齒，是為太倉兩明童。
　　坐在金臺城九重，方圓一寸命門中。
　　主調百穀五味香，辟却虛贏#3無病傷。
　　外應尺宅氣色芳，光華所生以表明。
　　黃錦玉衣帶虎章，注念三老子輕翔。
　　長生高仙遠死殃。
　　侍職焚化生三焦、生心、生胞絡符
　　高功默念
　　三焦神羅列君、字玄液攝，十一炁混元將軍王卓立，心胞絡神赤珠君、字靈運攝，十二炁混元將軍鄭明。
　　左玉文中天炁、中央三色青白黃炁，咽入丹田，與胞絡三焦心混合。一身結節百脉之炁，吹佈亡魂，生三焦、生心胞絡、生結節、生百脉
　　混元育形神，主領寅一方。
　　天朗司陽炁，化生三焦臟。
　　混元一炁神，主領戍乾方。
　　天朗司真炁，化育成胞絡。
　　侍職焚全形符
　　高功左手玉文取五方真炁十二口，咽作一神狀，如嬰兒，衣白霞，衣項有圓光，神放祥光，下佈一形之內，散入九孔之中，聚在舌尖吹佈。亡魂全一身五臟、六腑、四肢、百脉俱全矣
　　眾念
　　太上洞明，飛景九元。結精凝炁，化形變神。司命混合，散形億分。千乘火甲，萬騎揚旛。俱與太乙，上造帝仙。伯無起非，仲成曲文。一合我炁，再合我神。三合我魂，四合我魄。五合我清，六合我形。成身六合，洞霞啟真。八景虛駕，三素浮輪。我與帝一，俱升玉宸。重華累枝，混合天仙。身有道籍，世有生根。金簡羽符，名刊日軒。所願既從，天祿詵詵。所向如心，萬神盈門。常存太乙，帝一泥丸。雌雄混合，百靈纏綿。誦經萬徧，靈駕來迎。携宴五帝，日月九君。得為神仙，上清真人。
　　想亡魂形體，俱全矣
　　眾再念
　　龍漢蕩蕩，無形無名。渺渺億劫，黃道開明。神澄朗耀，九魂吐精。玉虛澄輝，太霞高明。元始開化，諸天齊並。三元道炁，二象攝生。已度者度，未成者成。已死即生，已枯使榮。蠢動蜎息，一切冥靈。懷胎含孕，咸得長生。亡者命過，魂歸三清。魄受煉度，南宮變形。今日大吉，皆得光明。五帝鑒映，普告萬靈。天神地祇，及諸河源。五嶽四瀆#4；及諸名山。洞玄洞虛，洞空洞仙。無極大聖，至真尊神。無窮無極，普鑒度生。地根斷絕，玄都紀名。真普應，一切成聽。
　　高功直念
　　恭運真香，重伸奏啟，三清三寶上帝，五靈五老帝君，童初五府聚魂真君。伏願再降五方真炁，三色混沌之炁，灌注亡魂，俾九天之炁生其神，三元之真保其命。黃白夫至，內外合形，六甲周流，五行交感，法天象地，含陰育陽，合道成真，既尊且貴。以首為崑崙，髮為星辰，眉為華蓋，眼為日月，鼻為天柱，為天窗，口為天門，面為天鏡。一元之炁為真神，二元之炁為精光，三元之炁為三宮，四時之炁為四關，五行之炁為五臟，六律之炁為六腑，七星之炁為七竅，八風之炁為八表，九天之炁為九宮。外炁以符內炁，內神以符外神。神父祖母，和合元神，元炁相因，五行會聚成鍊。須謝元尊，允符懇禱。
　　知磬舉
　　五神混合天尊
　　眾誦
　　千和萬合，自然成真，至萬炁齊仙。
　　高功行五府事，默運
　　功都成卯　切角鎮午　興生轉酉
　　獨隸遷子　可韓明玉　功都聚魂攝取巽炁發訣，佈亡魂
　　紅杏持列，震　　墨墨捷白。坎
　　磨真計力，兌　　襪臘收成。離
　　靈寶萬物，玉　　清和合通。玉
　　正一成法，智益可真，取驛令下攝。
　　左三指掐大指中節，中天炁發訣，佈亡魂
　　青帝護魂，卯　　白帝侍魄。酉
　　赤帝養炁，午　　黑帝通血。子
　　黃帝中主，中　　萬神無越。
　　高功握五嶽訣，取五方炁，發訣佈亡魂
　　已枯復榮，已滅復生。得生天上，更稟大靈。九天之劫，返胎復嬰。穢炁蕩滅，身屍更生。
　　舉
　　解冤釋結天尊
　　侍職焚解冤符
　　高功默念青華誥一遍，默告
　　救苦天尊，紫皇上帝，請為亡魂，解冤釋結，三生四負，冤家債主，不為留難。
　　玉訣青炁佈亡魂，默咒
　　神符告下，解冤釋結。永脫仇讎，執對分別。釁緣俱盡，不生惡業。出離寒庭，罪根消滅。
　　亡靈得全身體，是謂死而復生；重整衣冠，當悟來而不往。不以凡間衣服為獻，謹用符咒，助化身章，高登道岸。
　　舉
　　金容玉相天尊
　　侍職焚化衣符
　　眾誦玉誥，三遍
　　高功默念
　　絳章丹衣，飄飄楚楚。元始符命，佩之輕舉。唵嚩吱□，急急如南方丹天火帝君律。
　　侍職焚冠帶符
　　高功玉文中天炁佈亡魂，想衣冠楚楚，伺候傳戒
　　知磬舉
　　常傳真戒天尊
　　道言戒者，止也。所以止人非心，歸於正定，故戒生定。儒者亦謂，知止而後有定，但三洞諸經，四部祕典，說戒法，種種不同。惟無上靈寶九真妙戒之旨，天人共仰，幽顯咸遵。無上之上，洞玄之玄，萬神之靈，一炁之寶，妙貫三才，戒制六情，數定於陽，故分於九，脩而不偽，故名為真。凡世仰之，以為城廓；幽顯資之，以為梯航；靈魂受之，以為法藥。然受戒之法，靜默為先；持戒之功，勤拳為上。法眾皈依，同誠讚詠。
　　知磬舉
　　按人各眾和恭敬
　　夫三#5皈依者，即為皈依道，皈依經，皈依師也。是故眾魂，皆當信禮。第一皈依無上道寶，舉道寶天尊。第二皈依無上經寶，舉經寶天尊。第三皈依無上師寶，舉師寶天尊。皈依既畢，戒法將傳，幽壤豁若春回，冤對渙然永釋。罪花凋落，功果圓成。法眾虔誠，宣傳九戒：
　　第一戒者，克勤忠於君王。
　　第二戒者，敬讓孝養父母。
　　第三戒者，不殺慈救眾生。
　　第四戒者，不淫正身處物。
　　第五戒者，不盜推義損己。
　　第六戒者，不嗔兇怒凌人。
　　第七戒者，不詐諂賊害善。
　　第八戒者，不驕傲忽至真。
　　第九戒者，不二奉戒專一。
　　如上九戒，乃九天帝君，親口宣說。佩奉者，昇入九天；輕慢者，墮入九地。今對亡靈，依科傳受，切宜諦聽，終始勿忘。所有功德符籙，逐一宣示。
　　表白宣長生符，生天籙
　　妙戒靈文，黃籙白簡，既備敷於妙典，當敬奉于靈文。夫心之難制，故九戒則可歸心於太虛；形也未超，以二符則可鍊形於上境。亡靈直斯，生生勿忘於戒言，劫劫常存於符券。澄神物外，塵緣永斷於多生；受質陽間，善果自臻于妙有。流芳現在，慶及無窮。少頃發遣，保舉登仙。
　　高功遣將
　　某司謹召九天普度院、守雄抱雌二大將，本壇主將副將，護道監壇四大元帥，疾速部衛，亡某徑詣朱陵火府、南昌上宮。上帝有敕，風火無停 舉
　　寶華圓滿天尊
　　汝等亡魂某騰光南極，離暗北酆。禮道、禮經、禮師，一真日皎；鍊形、鍊神、鍊炁，萬妄風清。玆登寥廓之鄉，徑達虛無之境，永脫輪轉，自在逍遙，辭筵好去，毋忘道恩。
　　知聲舉
　　超淩仙界天尊
　　高功召溫帥，發護送牒
　　辭謝下座，升送畢
　　高功回壇，都講舉
　　存神燒香
　　高功念
　　香官使者，左右龍虎君，侍香諸靈官。當令臣向來陞壇鍊度之所，自然生金液丹碧芝英，百靈眾真，交會在此香鼎爐前。當願齋壇，係薦眾魂，無邊滯爽，鍊形清凈，見性圓明，妙凝水火之真，生化人天之界。玄恩廣彼，善利均霑，十方仙童玉女，接侍蘭香，傳臣向來所啟之誠，速達徑詣無上至真三寶，祖師教主玄天紫皇上帝御前。
　　紫皇鍊度玄科竟
　　#1疑缺字。
　　#2疑缺字。
　　#3『羸』 原作『贏』，疑誤，據文義改。
　　#4『瀆』 原作『續』，誤，據文義改。
　　#5『三』 原作『二』，誤，據文義改。