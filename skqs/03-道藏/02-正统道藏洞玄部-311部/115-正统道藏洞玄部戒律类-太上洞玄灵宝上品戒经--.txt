太上洞玄靈寶上品戒經
　　經名：太上洞玄靈寶上品戒經。撰人不詳，約出於南北朝。靈寶經目著錄未出。一卷。底本出處：《正統道藏》洞玄部戒律類。
　　太上洞玄靈寶上品戒經
　　爾時天尊以開皇元年七月一日午時，於西那玉國鬱察山中浮羅之境香桑林#1，所授太上道君智慧上品大戒法文，于時道君受戒，首體投地，迴心十方，思念三尊。是時諸天仙眾騰空而來，龍車虎駕，鳳輦鸞輿，翠旄羽扇，碧霧彩雲，仙花寶節，赫奕光明，鳴鶴嗈嗈，音樂鏘鏘，騰空降綵，來詣道場。仙人玉女，旋繞燒香，步虛讚詠，稽首瞻仰。天尊微笑，面目放光，說戒度人，聞者消殃。
　　天尊敕諸善男子、善女人、天上曹官，每月一日，令二童子降於人間，察其善惡，錄人是非。行善者天曹上校其善簿，造惡者地府下注其惡名。命終之後，善者受福，惡者受殃。是故勸諸人等，每歲正朝元日，身服方色鮮衣，會其道場，名書竹帛，上奏天曹，以知一年己身行善。每月一日，於靈宮觀所聽戒，以知一月結緣修善。於說戒處，男子女人，和會同坐，心標名號，各自靜志，坐下聽人，聞戒悟道，證無生忍。詣此法門者，應是玉女，應是金真，體合道氣，相帶仙容，於妙言中，正信於教，願聽天尊說戒，地祇獻珍。乃有發心天女，忍辱仙人，星冠耀首，月帔光身，執持供養稽首。因說十上願，白眾宣陳。
　　一者願捨身肉，飼餓禽獸。二者願身八脂澤，燒燈續明。三者願施力報功，濟人負重。四者見貧窮裸露，願惠食濟衣。五者值遇病人，願施湯藥。六者見人所要，願濟時須。七者憂苦之人，隨事令喜。八者獄囚殺戮，身願代刑。九者懷孕婦人，早願分解。十者邊疆征鎮，早得歸還。
　　發此十願，雨淚悲泣，而白天尊：弟子罪障誠深，願聞妙戒。尊師憂悲不樂，垂淚告言：男子女人，障業尤重，出離妙法，大事因緣。吾當欲開，普度含識，根基識淺，知復奈何，嗚呼痛哉，虛度一生，沈淪六道。吾為聽眾，說此戒文，覺悟迴心，歸依正道，有罪者當懺悔，無罪者默然聽。
　　天尊告太上道君曰：今當勸戒，開悟羣生，為諸男女解灾卻患，請福度命，拔諸苦根。生者見道，身脫八難，死者得樂，不歷三塗。託報人天，受勝尊貴，修齋求道，轉輪聖王。皆當一心請奉十勸戒，諦受勿忘，思念在心，莫相亂神，默然靜聽。
　　第一勸敬三寶，供養法師，講說經文，養生教善，行為人範，賢教高才，榮貴門閭，光顯家族。
　　第二勸寫經書，令人讀誦，博聞妙讚，世世聽明，言義開通，宣揚章句。
　　第三勸於靈觀，修福建齋，諸味甘膳，供養賢聖，報玆高貴，衣食自然。
　　第四勸施香油，然燈徧照，見世芳盛，清潔聰明，容眸絕倫，天姿高秀。
　　第五勸施尊師，仙衣‘法服，令人在世，長雅逍遙，不墮邊夷，常生中國，家承冠冕，男女端嚴。　　
　　第六勸諸男女，孝養父母，恭敬親疏，撫弱接強，愛下安上，見世受報，子姪賢良。
　　第七勸濟病人，飲食湯藥，慈悲救療，最上福田，為大醫王，受勝尊貴。
　　第八勸施貧窮，輟己衣食，令得飽暖，延命安存，見世門榮，多饒家富。
　　第九勸於他人，莫懷妬嫉，長行繫念，莫作冤家，捨去毒心，遇逢歡喜。
　　第十勸造天尊、聖像供養，或有息難，或為死亡，投苦遇灾，皆當救護。
　　天尊告言：此十勸進要戒，當信奉行，善惡業緣，必當獲報。居世富貴，笑他貧賤者，必貧賤報。居世美貌，笑他醜陋者，必醜陋報。居世聰明，不教人者，必愚癡報。居世康健，笑他病患者，必滯病息報。居世不信道教，笑於經典者，必頑囂報。居世侵奪他夫婿者，必小寡報。居世誘他婦者，必鰥獨報。居世發心為夫婦者，不同生人道報。居世好殺生命者，必夭傷短壽報。是故勸諸人等，行善善報，行惡惡殃，抵敵不通，無拔度者。人有一心，含藏六識，行善行惡，遇境逢緣，達慧閉情，真門不動，當證仙道。復說六情戒，上品中人，應當開悟。
　　一者眼無廣瞻，亂諸華色，亡睛失瞳，視物目極，於其眼根，能制光明，仙人出現於世。
　　二者耳無亂聽，混於五音，傷神敗正，惡聲啼吟於其耳根，能制音樂，仙人出現於世。
　　三者鼻無廣豐#2，勿俱雜氣，臭腥氛亂，傷神動意，於其鼻根，能制香積，仙人出現於世。
　　四者口無貪味，脂薰雜類，六腑犯違，五臟脾肺於其舌根，能制法喜，仙人出現於世。
　　五者無慾搖情，身不受觸，精氣乃安，守心自最，於其獨根，能制定慧，仙人出現於世。
　　六者心無變亂，意不攀緣，本性空寂，湛然能堅，於其諸緣，能制法門，仙人出現於世。
　　天尊言：此六根者，身之大患，來生男女，雖受人形，六情不純，未見經教，不聞法音，皆不自覺，沈迷罪門，受命短促，不盡天命，長處惡道，甚可哀憐。故說是戒，開度人天。善心敬信，歸命洞玄，情恬神靜，報命長延。太極真人聽受六戒，證得六通，歡喜踴躍，歌詠讚文。
　　天尊言曰：座下善男善女，聞此讚歎，持戒不闕，當證真道。若人讚誦此戒，命終之後，不被惡業所拘，當得罪滅。又曰：人有病起，不善養身，妄想成灾，攀緣作病，多不覺悟，當說是迷百病之中，略舉十等，欲聞病本，聽者靜心。
　　蠱毒殺人是一病，僧他願死是二病。
　　好色壞德是三病，追念舊惡是四病。
　　不受諫喻是五病，了戾自用是六病。
　　教人傷人是七病，強奪他物是八病。
　　好自怨訴是九病，威勢迫脇是十病。
　　此十種病，若願愈者，當用藥治，信方必差。
　　體弱性柔是妙藥，行寬心和是妙藥。
　　近德遠色是妙藥，不取非財是妙藥。
　　救禍濟難是妙藥，扶持老弱是妙藥。
　　受辱不怨是妙藥，忿怒自制是妙藥。
　　遠嫌避疑是妙藥，心靜意定是妙藥。
　　說此妙藥，與病相應，不用心治，俄然受死，遷流時至。遺語世人，其言曰：
　　大聖平等心，說是真仙戒。欲令一切眾，同會萬福堂。有福擬天仙，說誦靈寶戒。日朔月望，請昇師子座。端身調正氣，和音說妙經。哀愍下界人，不信上妙戒。還漂流苦海，無生妙樂天。持受是戒經，即入仙聖位。各各默然聽，分分發道心。一者曆數末，自當世界昏。二者布正法，德合應乾坤。三者順風雨，善開甘露門。四者愍枯骨，神符却返魂。五者上世祖，福佑下代孫。六者多惡性，變易生善根。七者翻短壽，延命得長存。八者曠劫罪，咸皆奉聖恩。九者解脫相，除障免疵痕，十者漸積量，得成無上尊。
　　真人教戒曰：何不修持，今正是時，寸陰可惜，勿棄流光，宜秘密妙，行證者乃知。
　　勸戒頌曰：
　　人命已消亡，喻若剛膏中火。四大如枝葉，五蘊似花果，盛年當勤學，豈得存吾我。福盡神識散，宜朦地獄坐。上聖畏沉淪，尋道度斯禍，大地及萬物，倚伏各有靈。終使待劫數，福盡天地傾。往返於五道，去來更死生。愚夫不信法，罪痛常自嬰。若欲度斯患，歸命太上經。演說上妙戒，受之為身寶。就學恒苦耽，治身恨不早。皆當披幽賾，倏忽摧人老。吾故及弱齡，棄世急學道。
　　天尊說是戒己，一切大會諸天天王、諸天天眾、諸國國王、諸國國眾，王妃綵女，太后宮人，八部龍神、十方眾聖、梵王天帝、三界眾真，五方帝君、四維神主，如是眾等。不可具名，聞說戒經，皆證真道。盲者見物，瘂者能言，跛者能行，聾者得聽，大地患者，皆悉瘳除，地獄停酸，永離鬼道。時有五千學士，文藻談天，擢國良賢，欲求冠冕，迴心敬道，稽首歸依。
　　天尊慈悲，登時沷度，各授玉簡，普賜金冠，法服仙衣，諸天捧施，清嵠放曠，碧落逍遙，服氣餐霞，乘龍控鶴。大眾歡喜，歌讚清虛，空裏飛仙，標名祕籙，雲中引接，指視天門，悟道證真，靜居常樂，敬經之者，信受奉行。
　　太上洞玄靈寶上品戒經竟
　　#1 香桑林：當作「長桑林」。
　　#2 廣豐：當作「廣嗅」。