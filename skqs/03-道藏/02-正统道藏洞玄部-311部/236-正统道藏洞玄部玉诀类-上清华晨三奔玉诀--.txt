上清華晨三奔玉訣
　　經名：上清華晨三奔玉訣。撰人不詳，約出矜南北朝。言思神降真飛奔北極之法。一卷。底本出處：《正統道藏》洞玄部玉訣類。
　　上清華晨三奔玉訣
　　太上道君曰：子欲長生，當存九星。子欲升真，當知玉晨。子欲飛騰，當勤三奔。謂華蓋下北辰斗中輔弼也。二儀寄胎，萬化未開，三辰韞秀，三氣氤氳，聚晶含光，凝為三星，列曜不得參其用，日月不得干其政。三炁玄根，萬靈所歸，上基三境大聖寶皇之都，下布三辰樞紐之柄，中為明堂、洞房、玄丹之真，以生三一真人，赤子黃庭之神，以之死生，以之隱淪，以之變通，以之飛奔，以之長存，莫不由此也。華蓋之下端深明煥者，北辰不動之星也。是為玉宸玄皇大道君之分精，為玉帝之真星也。廕華蓋，乘斗車，游九天，賓九聖，臣千真，居玄臺，位玉清。輔星即高上玉皇之神，太平金闕後聖帝君之精。弼星即太微天帝玉尊之靈。輔曰八景，弼曰七晨。是為帝尊北斗九星之大神，上輔玉皇，下撫元元，萬炁之先行道之者。為上清玉帝之真，給以豁落七元、流金火鈴，乘八景之輿，上朝玉宸也。
　　其道以星出時，施席北向燒香，心九拜，平坐接手，瞑目思三星各出紫光玉色之氣，下注兆身，如天清霽，行雲四歸，風煙斂岳，一體同輝，莫不周極，內徹五臟，上游泥丸目瞳舌根分段之間，紫炁光旋，匝繞九重。咽炁液三九過，叩齒九通，陰呪祝曰：
　　玉帝高真，三玄仰分，左輔右弼，中極紫宸，流精玄虛，洞空九回，淘鍊形器，金骨綠筋，三帝下接，合形同奔，積翠寶帔，靈靈飛裙，佩服豁落，腰帶流鈴，日月俠衛，龍虎翼輪，八景琅輿，建章七晨，上極玉景，玉帝之臣。
　　存三星中紫光玉色，洞照無極，星辰萬物，渾然為一。思三星大如赤日，紫芒八達，左輔垂光中有嬰兒，首建天晨寶冠，紫繡華衣，乘氣縱來，臨兆面前，叩齒九通，陰呼：左輔神宮玉皇尊神，金闕後聖太平帝君。心思聶字二過，呪曰：
　　帝星元精，後聖之堂，太平帝君，上清之王，主校萬真，微呼陰陽，賜臣道訣，丐臣妙方，天纓玉衣，首建玄光，下副願誠，得棲紫房。
　　〔存〕右弼神宮丹瑤玉房玉皇尊神，太微玉帝君，形服同前，叩齒陰呼，心思字三過，呪曰：
　　尊聖太微，總統樞機，弼佐玄常，萬靈散開，流精泥丸，鍊凝百骸，解胞斬根，七祖仙飛，尸結斷絕，錫臣羽儀，衮衣繡裳，永劫同歸。
　　思輔弼帝真在兆左右，浮立光中，高過頭上。次思華蓋下玉宸尊星紫炁流光，下注二帝及兆身內，仰見玉帝無極寶冠，紅錦玉衣，形如嬰兒，手執玉璽，九色圓光照徹天地，叩齒陰呼：玉京金闕至聖至真玉宸紫宮玉皇上帝。心思器字三過，呪曰：
　　萬劫開闔，玉帝之尊，龍衣鳳璽，罔敢不臣，極真无名，上聖自然，下接小兆，三景浮軿，與帝同輦，玉宸之天，拔臣生死，開濟九玄，帝恩臣心，无有後先，飛形玉清，指揮天元。
　　思三帝擭兆起，浮行九色光空之中，即見寶玉翠霞八景之輿，駕御九龍，與兆同升，侍帝車中，億乘萬騎，直造上奔玉宸之中，因以忘形。勤之五年，後聖降真，七年同御玉宸，游騁萬天。
　　太上道君曰：三炁未分，混沌无像，寄在杳冥，不可意知，一虛空矣。空以虛靜，靜極則明，明非從生，不知由然。所謂明者，今知覺玄，明以立體，暗相奪焉。明勝為陽，暗勝為陰，蒸則為水，緩則為土，結則為金，急則為火，涌則為木，散為萬物，流為變化，凝為區域，天地百寶，即汝所能自有。汝者所為也，動類通其情，人畜各有知；靜類通其形，萬物各有像；動靜未嘗離，人物相體用。故生有性，性能知，本无知，因謂之知、形返性常，不終不始。天地萬物類也，各以根種，受其无性。人畜殊，木石異，五味不易於古，一炁常化於今。聖人通道，故不行而至，不見而明。衆人昧於道，故遷流不返，以真為賊。不知乎萬物一物，天人一炁，但以結形固根分明而居。道无生死，析薪散明，譬之植穀，一以滋萬，今歲之穀非前歲之穀，而未始非穀。人物亦然，今人之目視古人之目，視能視而已，非古之視來今人之目也。其種堅，其類定，氣味不相踰，而其明常。所謂明常，蓋明體本明，非一明而不易也。是以衆人有憶忘死生，凡聖懸隔。至理彰矣，變化見矣，能得其真而忘其情，屢死生而不易其己性，則造化為我得矣。雖然與天地俱矣，安所逃哉。及乎與道同體，人畜物我福禍，无復議也。聖絕於道域，真極於神鄉，以希夷而無競，與至德而同光。知吾言三奔之道，舉則成矣，以傳有真人之玄挺者。脆用丹玉之環三，玄雲之錦一，盟如上清之科。
　　大上道君曰：他道所修，未及玉帝也。至帝而極矣。玉帝者，天地萬靈父母也。今存我始生之真，胎元之神，根本復先，歸於生初，猶可得道，况力擁天地，巧雕衆形，役陰陽而行道德。唯玉帝三奔為太上之道，玉帝流精於明堂之君，後聖通洞房之神，太微坐金床於玄丹之心，上關玉宸太極玉關紫宮之真。
　　上清華晨三奔玉訣竟