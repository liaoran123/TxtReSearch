金籙祈壽早午晚三朝儀
　　經名：金籙祈禱早午晚三朝儀。三卷。底本出處：《正統道藏》洞玄部威儀類。
　　金籙祈壽午朝儀
　　法事如式
　　各禮師，存念如法
　　請宣神咒
　　丹華流映，寶芝生光。神精徹幽，散靈八方。直符攝炁，嘯命朱童。三精敷煥，注我絳宮。赤神安鎮，五香溢充。洞映形外，表裹發光。身生水火，獨步飛行。和與道合真。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏，侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今午朝，陞壇行道，朝謁帝真。欽奉其諸丹悃，具載緘謄。
　　願得太上至真道炁靈寶瑞光下降，流入臣等身中。令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊玉皇上帝，紫微上宮天皇大帝，紫微中宮北極大帝，后土皇地祇，玄都萬壽天尊，太平護國天尊，福生無量天尊，玄都玉京七寶層臺紫微上宮靈寶至真諸君丈人，金闕諸天彌羅眾聖，上相上宰，上保上傅、少保少傅、四師五帝、十二仙卿，三十六部尊經，玄中大法師，三天大法師，日月星宮斗府、周天宿度、河漢星真，南極老人，福祿壽星真君，皇帝本命星君，帝座照臨星宰，三界內外應感一切真靈。臣聞，道啟洪濛，峙三才而並立；神居浩渺，由五太以潛分。上參乾象之高明，下列坤輿之溥博。大梵垂光芒之雲篆，至真示空洞之靈章。懸寶黍於空玄，振瓊音於寥廓。科傳億劫，教啟先天。臣等忝與冠裳，叨承教法。學識探慚於淺陋，包含實賴於寬洪。適逢聖壽之屆期，大闡玄科而致禱。皈依九陛，恪盡一誠。凡有請祈，敢忘關奏。欽承上命，爰謹祝釐。華月映瑤光，吉慶鍾於顓帝；卿雲屬乾象，嘉祥見於唐時。南辰司祿筭以延洪，北極注年齡而永久。天皇萬八千歲，本清靜以長生；廣成千二百年，抱沖和而不老。時逢聖誕，醮闡真科。以今停午，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊，金闕至尊玉皇上帝，無上大羅至真眾聖。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願道合三皇，名高五帝。日觀聳岱宗之頂，壽祉巍峨；天潢接崑崙之源，福基浩渺。治定會同於五服，勳成響應於八方。來玉帛以居尊，合車書而拱極。今故燒香，自皈依師尊大聖眾，至真之德，得道之後，保天長存，和與道合真。
　　晝刻傳呼，天顏有喜。瞻虹流之在渚，列鷺序以趨朝。以今停午，陞壇行道，請法眾等，運玆二捻上香。願此香煙騰空，徑上供養至真無上經寶玉宸靈寶天尊，紫微天皇大帝，禹餘天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願慶衍九疇，尊居一統。執玉帛者來萬國，春滿乾坤；垂衣裳而撫八紘，風清閶闔。壽筦等華嵩而永固，福源同溟渤以弘深。神相蕃釐，天錫純嘏。今故燒香，自皈依師尊大聖眾，至真之德，得道之後，保天長存，和與道合真。
　　大明方中，品彙咸蒙於普照；真科再瀆，忱誠有冀於感通。以今停午，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老天尊，紫微北極大帝，后土皇地祇，大赤天宮無邊聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願寶曆光華，金枝敷茂。皇圖世永，廣開泰運於八埏；聖壽天齊，普洽歡聲於四海。嘉祥畢集，景福咸臻。今故燒香，自皈依師尊大聖眾，至真之德，得道之後，保天長存，和與道合真。
　　禮方
　　懺悔
　　命魔
　　三啟
　　三禮
　　重稱法位
　　具位臣姓某謹重誠上啟三境至尊、十華上聖、玉京金闕天帝天真、日月星斗羣真、十方師尊聖眾，三界官屬，醮筵設像一切威靈。臣聞，統馭兩間，壽筭齊天而不老；治隆九有，光明如日之方中。慶集百祥，茂膺五福。垂衣裳而致治，修禮樂以化民。尊居南面以趨朝，環拱北辰而有象。克綏四海，慶衍萬邦。妙參贊於神明，永奠安於宗社。天開壽域，日啟玄科。潔凈壇場，森嚴儀衛。歸心十極，瞻仙仗以齊臨；資福九疇，祝皇圖而永固。伏冀丙觀醮禮，申飭司存。書椿算於青編，鑒宸衷於丹剡。五行應軌，七曜順躔。六氣和平，甘露零瀼於天瑞；眾真歡慶，醴泉融溢於地靈。年穀豐登，乾坤交泰。恩沾率土，德被普天。則上明天尊大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君、侍香諸靈官，當令臣向來午朝陞壇行道之所，自然生金液丹碧之英。百靈眾真，交會在此，香火鑪前。當願精誠孚感，聖壽綿長。十方仙童，玉女接侍，蘭煙傳臣向來所奏之誠，速達徑御至真無極大道三清上聖昊天至尊金闕玉皇上帝御前。
　　出堂頌
　　向來
　　金籙祈壽午朝儀竟