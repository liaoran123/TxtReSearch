
　　上清天樞院回車畢道正法
　　經名：上清天樞院回車畢道正法。撰人不詳。三卷。底本出處：《正統道藏》洞玄部方法類。
　　上清天樞院回車畢道正法卷上
　　上清九老仙都之印
　　夫上清九老仙都印者，佩之入山，狼虎精怪自伏；遇過江河，風雨順濟。可管天下洞府仙官。若佩其印，兵不能害，虎不能傷，水不能溺，臨大危難，必有善生。常人佩之，壽命延長，伏諸邪鬼，百惡不侵。及治小兒夜啼、驚
　　風，及大人諸般疾患，並燒灰，用乳香湯調下，立效。催生下死胎，此印佩之安胎。婦人無子，佩之有孕。及解呪咀冤枉，令人聰明，用之皆應。印闊二寸二分，方正，厚八分，印文分八字，作二行疊篆。
　　治都總攝之印
　　夫治都總攝之印者，為之兵印。有此印者，能管天下三界鬼神、仙官、分野、城隍、社廟、吏兵，皆得差使，不論高下。此印佩之如上天帝命，凶惡鬼神皆伏。若行法，職官不得此印者，難用鬼兵。印行兵將行，印住兵將住，動印如動兵。若用此印，兵將不行，不論高下，並皆處斬，自有鬼神直之云。斬了，便可具狀奏聞上帝。故兵隨印轉，將逐令行，違命之罪皆，須重焉。印闊二寸二分，方正，厚八分，印文分六字，作二行疊篆。
　　都天大雷火印
　　夫都天大雷火印者，治天下山川、林木、廟宇、神壇、龍蜃，並皆起之，印動雷動。此印不可與他印相雜使用，只是求甘雨，於有龍處用鐵版一面，用紙封上押字，用此印印之，令人送於水中，龍神立起。如水有怪，林木為妖，古廟興灾，皆行文於內押字，用此印印之，其水內有怪自死，廟宇自壞，林木自枯，或被天火雷電所燒。印闊二寸二分，方正，厚八分，印文分六字，作二行疊天文篆。
　　提舉城隍司印
　　夫提舉城隍司印者，受提舉城隍之職，代天行化。凡受此職者，須得此印，無此印不行天下。城隍神所行去處，陰官自報，皆有鬼神迎接佐送。亦差助法兵吏所直，經過山林廟宇，或渡江河海。次日夜常有本屬兵吏侍右。凡牒城隍，只用此印，即時報應。或城隍兵不至，為之不從，便可具狀聞奏上帝，依法移居并位。印闊二寸二分，方正，厚八分，印文分六字，作二行疊天文篆。
　　上清天樞院印
　　夫上清天樞院印者，為上清三天門下進奏之司。凡於人世為民行法，申奏天曹，關牒中界、下界鬼神之事，皆須此印。除天界上帝，可具狀奏聞。中界五嶽名山大川，下至酆都之神，不論高下，並用關牒。及佩之除邪，服之治病。有此印隨行，天下鬼神皆伏，所行之處，鬼神侍右。印闊一寸八分，長一寸九分，印文分六字，作二行疊篆。
　　都天大法主印
　　夫都天大法主印者，管天下邪精、六洞魔王。凡有精邪作孽，龍蜃興祆，與民為患，所行符籙，皆須此印。及人有冤枉呪咀，宿世冤靈負命欠財，一切疾苦，佩此印，冤靈不能近，惡業不能侵。及除夜夢，和合萬事。常服除宿疾，令人延壽，不患蠱毒，不生九蟲。及下死胎，催生，並皆燒灰吞服。印闊一寸八分，長一寸九分，印文分六字，作二行疊篆。上清朱明神符
　　散形
　　　 
　　聚形
　　夫上清朱明神符者，是北斗七元聖君之真炁自然而成形也，係上清天樞院使行，可以破廟、除邪、入瘟、辟疫。常佩護身，萬惡不侵，鬼神見之，如大火山。常服令人聰明，不生惡疾，毒藥不害，不懼刀刃。及治諸般惡疾，能止疼痛。及治顛邪，小兒夜啼、驚風，婦人安胎、催生、下死胎，及鬼氣、鬼胎，去三尸，剪鬼交，皆換湯液服之，無不應驗。右篆此符，用左手搯午上為訣，念呪書之。
　　呪曰：
　　北斗七真，天中大神。上朝金闕，下覆崑崙。調理綱紀，統制乾坤。貪狼巨門，祿存文曲。廉貞武曲，破軍輔星。大周天界，細入微塵。何灾不滅，何福不臻。元皇正炁，來合我身。天罡所指，晝夜常輪，隔居小人，好道求真。常見尊儀，願賜長生。高上玉皇，紫微帝君。三台生我來，三台養我來，三台護我來，□□□□□□□。
　　又呪曰：
　　乾元亨利貞，日月是吾兵。神符入五臟，永保得安寧。急急如上清律令勑。
　　上清九獄神符
　　夫上清九獄神符者，治人間精邪為害，L 惡毒興祆。開門閉戶，井泉湧沸，屋宅鍋釜虛響，蟲鼠作怪，諸般變現形影，使人顛狂，令人久病，困痾狀枕，服藥無效。宅舍之下，腥羶之鬼，穢觸之精，無由斷絕。即令具狀，經本院投押。用鐵版生砂，依法書篆，鎮所居之地埋之。凡置酆都獄，用黃絹一尺二寸，闊七寸，書之，黏於獄內。如水怪作孽，投於水中。鐵版大者長二尺四寸，闊一尺二寸；小者長一尺二寸，闊七寸，書之。凡書此符，須六戊日可篆，餘日不可篆。及篆符時，腳分丁字，無令人見。用左手大指搯中指中節為訣，誦呪書之。
　　呪曰：
　　九獄靈君，酆都大神。張馬四毒，擒伏鬼神。金羅鐵網，收罩邪精。三天帝勑，法令嚴行。九州土地，社伯行兵。風火雷電，有鬼粉形。百千萬卒，黑風火鈴。獄名大火，無劫更生。鐵師銅狗，傷食汝形。一筆天地，二筆滅精。三筆風伯，四筆獄成。神符下鎮，萬鬼摧傾。急急如上清律令勑。
　　右誦阮七遍書成。
　　又呪曰：
　　酆都九獄神，上帝勑奉行。敢有不伏者，罪在五嶽兵。六丁六甲捉，步罡斗無情。勑付魁罡下，萬鬼不存形。急急如上清律令勑。
　　右誦呪七遍，噀水七口於符上，了放訣。
　　上清雷公符
　　夫上清雷公神符者，治瘟邪疫炁、山嵐瘴炁、五般蠱炁、傳屍勞瘵、山精鬼魅、猖狂客死、伏屍古怪、投河自縊、兵亡、藥死、產亡、林木遊神作犯宅土、及他人承事之神被遣不去、墳墓興灾者。並仰具狀，經本院投押，付所居之神後，方可用鐵版上書。此符五道，於五方埋之。其鬼神只見雷火燒宅，皆無入處，或是他人家自夢被火所燒。瘟疫之家得此符，患人皆見大火，心如發狂時，即凉汗立安。若是古廟興祆，林木成器，為民患者，亦書此符一道，埋於廟中林木之下，其廟自壞，其林自枯，不然有天火燒之。如水中有怪，書此符一道，投於水中，其怪自滅，其鬼自驅，有龍自起。鐵版須得水日打，火日書。鐵版長一尺四寸，闊八寸。入浄室內書時，丁罡三步，左手搯火日宮，辰為訣，誦呪書之。
　　呪曰：
　　都天雷公，呼雲震風。青雷赤炁，洞按九宮。赤雷白炁，上遊上穹。白雷黑炁，北遊元酆。黑雷黃炁，太極元衝。黃雷青炁，遍滿虛空。周天火界，炎炎赤風。何神不伏，何鬼不從。逆我者死，從我者封。北雲黑歷，九醜紫童。風伯雨師，驅電飲風。神符至處，邪鬼無蹤。急急如上清律令勑。
　　右誦呪一十四遍書成，鎮所居之地。
　　又呪曰：
　　都天大雷公，霹靂變虛空。刀兵三十萬，炎散紫洞中。如有不伏者，嚴令輒不容。攝付魁罡下，永為清浄風。急急如上清律令勑。
　　右誦八十一遍，噀水九口於符上，了放訣。
　　上清火鈴神符
　　夫上清火鈴神符者，治婦人無子、懷孕不安，有孕不過三五月間自然落下，或養子不成，不過一二歲而死，多方作福而無應驗。能治如此之事，非尋常也。或因門戶風水，或是墳塚所招，或是宅有伏屍，或是井竈不利，或因作犯，或是星神，或夫妻二命相刑，或祖宗有過，或前世不欽子孫，或自高曾辜負父母，或室戶不明。大凡若要子息壽命堅牢，切須戒忌，朔望弦晦，四時八節，甲子庚申，大風大雨，大寒大暑，大飽大饑大醉，星月之下，井竈神祇之前，雷電震響，天有祥雲，日月交蝕，切慎行房。如能依此，方子息受胎安穩，相貌十全，福壽延遠；若不依此，假使長子長壽，必須醜惡貧薄，及令短壽。凡有此事，並仰具狀，經本院投押，依式書此神符，夫妻佩帶，不過月日之間，便有吉夢受胎，必生貴子。長下亦須令佩此符，永無疾患，具福長壽，百鬼不侵，萬邪不害。若用鐵版或木板，不拘大小，書篆焚香供養，大辟瘟疫，治火灾。並用朱書，左手大指搯寅上為訣，誦呪書之。若人佩帶供養，天使靈官祐之。
　　呪曰：
　　大火鈴空，監生上穹。執籙掌籍，好生韓公。五帝破魂，三台祿封。七元助魄，神元負宗。屍鬼辟合，不欲鬼窮。但受人命，殺邪卻蹤。上天勑賜，永受仙宮。虛無大神，斷惡除凶。九天司命，令元祖公。注命生根，度人靈通。絕卻逆鬼，斬除邪蹤。神符覆護，紫雲真容。急急如上清律令勑。
　　右誦呪二十一遍書成。
　　又呪曰：
　　周天大火鈴，保命受延齡。三屍俱辟合，靈寶守長生。不欲不道窮，但欲仙道成。遏人三黃章，五嶽碧靈空。急急如上清律令勑。
　　右誦呪三十六遍，噀水一口於符上，了放訣。
　　上清丁甲神符
　　夫上清丁甲神符者，治人間作犯太歲，土符神殺。又他人家造作，飛土臨宅。及葬犯山神，風水不順，多生灾咎。婦人陰小生瘡，頻被湯火傷害。久病牀枕，有藥不效。或命屬凶星，運限相併，令人矇昧，作事遲延，夜多亂夢，人口不安。及雌雄殺，喪車句連。及命屬他人呪咀，常多疾病，心神不寧，家中常令人顛狂。宅有伏屍怪物、自傷刑害之鬼，夜出現形，打燈放火，驚嚇婦女小兒，財物虛耗。並仰具狀，經本院投押，書此靈符。或供養，或佩帶，可立應驗。若有造作，亦書此符二十四道，於宅上周帀貼之。不須歇宅，自有吉神衛護，凶星惡殺不敢為害。書此神符，並用生砂，用左手大指掐午上為訣，誦呪書之，用無不驗也。
　　呪曰：
　　丁甲將軍，天蓬尊神。三台仰助，六甲六丁。前驅九醜，後滅山精。泉靈通濟，上帝勑行。九州土地，山澤河源。二十八宿，六神平安。童子行令，八卦尊乾。朱雀祐助，玄武當千。青龍正主，白虎伏連。上通金闕，下合乾元。總管鬼兵，一表同上天。符主魁罡，萬祆摧遷。急急如上清律令勑。
　　右誦呪二十一遍書成。
　　又呪曰：
　　丁甲大將軍，六十上陽神。太上高上道，勑賜魁罡君。收擒山澤鬼，下捉土黃神。若有不正者，乾元亨利貞。急急如上清律令勑。
　　右誦呪八十一遍，噀水一口於符上，了放訣。
　　上清北斗七元符
　　夫上清北斗七元聖君符者，治人間宿造惡業。祖宗之祟，傳成瘵疾，遞互相感，無藥可治，遂乾枯四肢形狀。如命未終，先傳宗裔，如此之狀，求無盡歇。於是上帝哀愍，降此靈符。令各書篆燒灰。用柳木剋人子七箇，用無灰酒煎調下，日服三道，不經十日其蟲自死，其形漸生。有此狀者，並仰具狀，經本院投押，録本人情狀，聞奏上帝。及牒嶽瀆，謝過解釋，然後可篆此符，給付患人依式吞服。及篆此符二十一道，於屋下四周安貼，并篆佩帶，立有吉夢，亦感上真降真炁護身。此符常帶，保命護身，不招橫禍，鎮宅大吉。此符並用生砂書篆，用左手大指搯子上為訣，誦呪書之。
　　呪曰：
　　北斗七星，玉真仙靈。貪狼巨門，保命長榮。祿存文曲，使臣聰明。廉貞武曲，衛臣安寧。破軍輔星，護臣身形。常居吉慶，永處福齡。注上生籍，勾落死名。神清氣爽，洞達幽冥。禦邪攝鬼，群祆摧傾。學道修真，伏願遂成。七元覆護，飛昇紫庭。五臟神君，各保安寧。急急如上清律令勑。
　　右誦呪一十四遍書成。
　　又呪曰：
　　大聖七元君，天中至尊神。願保永長生，三尸辟合群。擎羊大神將，絕卻死命門。陀羅為散花，常得延壽年。急急如上清律令勑。
　　右誦七遍，噀水一。於符上，了放訣。
　　上清三台神符
　　夫上清三台符者，大寧吉慶之宿，匯蓋萬事。凡人命值星宿，運限不通，惡曜纏照，頻招官事，宅發瘟黃，長子多生疾患，及婦人難產，有三世冤家債主負命欠財，無由解脫。並仰具狀，經本院投押，用黃綾書此真符，戴於頭上，即時凶星不照，冤鬼不侵。此符為天中匿蓋，至真之寶。用左手大指搯辰上為訣，誦呪書之。
　　呪曰：
　　三台星君，護我身形。用天覆護，紫炁順成。九元辟合，斬攝威靈。太乙伏我，《河圖》六經。高上神王，飛天自扃。無愁元始，照冑元精。猛馬四張，幢鼓金鈴。巨天甲卒，六甲六丁。遊行天下，匿蓋身形。何灾敢現，何鬼怒睛。灾視者滅，怒睛者傾。神符一單，天不視形。急急如上清律令勑。
　　右誦呪一十四遍書成。
　　又呪曰：
　　三台生我來，本命得長生。三台養我來，上帝保護持。三台護我來，永壽得安寧。勑付魁罡下，元亨大利貞。急上急如上清律令勑。
　　右誦呪四十九遍，噀水一口於符上，了放訣。
　　上清黑殺神符
　　夫上清黑殺神符者，治水怪、江河龍蜃作孽，興風作浪，陷沒舟航，曲求祭祀，損害人命之事。並仰具狀，經本院投押，用鐵版一片，長一尺二寸，闊七寸，朱書此符，下鎮興祆之地，其龍蜃即時移居。若黑殺真君聞龍蜃觸符，即親下伏之。若渡江海，用紙書佩之，不受水厄，大辟水怪。亦能鎮宅，除灾驗怪。用左手大指搯亥上訣，誦呪書之，並用生砂。
　　呪曰：
　　黑殺真君，光化日月，威鎮乾坤。行符攝録，斷絕鬼門。遊行天下，收捉鬼神。行神布炁，掃除五瘟。左右吏兵，三五將軍。雷公霹靂，電掣雲奔。刀劍如雨，隊仗如雲。吐牙努力，破碎其形。九州社令，血食之兵。神符降令，法到奉行。果不從命，殺不容情。夔龍赫奕，紅霞紫庭。急急如上清律令勑。
　　右誦呪十八遍書成
　　又呪曰：
　　黑殺大力神，無邊濟法界。擒魔束邪精，遍遊周天界。驅龍入江海，動達苦幽濟。金劍斬祆兇，鬼邪當自弭。急急如上清律令勑。
　　右誦呪二十一遍，噀水一口於符上，了放訣。
　　上清五嶽真形符
　　夫上清五嶽真形符者，入山能伏狼虎，入水能伏龍蜃。佩之吉祥，不遭患難。及蟲蟻損害屋宇、飛烏入屋作怪、蟲蛇出現，並仰具狀，經本院投押，用梓木板，長二尺四寸，闊一尺二寸，朱書此符，釘於宅上，其怪自壞，蟲蟻自去，永不為害也。若佩之，保身護命，辟諸危難。修行之士，切須佩之，免有魔障。此符用左手大指搯已上為訣，誦呪書之。
　　呪曰：
　　五嶽真形，受天禹經。大洞魔王，九醜元靈。戰魔捉鬼，降伏祆精。天丁力士，吐馬雲增、速送冤靈。甲乙戊己，壬癸庚辛。丙丁攝炎，六羅大千。元罡九網，合元歸神。總廣上曜，太虛太清。上帝蓋護，土地安寧。太微六甲，混合乾元。八九神符，下鎮山川，勑至奉行。急急如上清律令勑。
　　右誦呪一十四遍書成。
　　又呪曰：
　　五嶽大靈符，收擒滅惡趣。若有犯我者，天車衰地車。風雷行火電，猛將伏魔誅。劫付魁罡下，騎鬼奉天驅。急急如上清律令勑。
　　右誦呪一十八遍，噀水一口於符上，了放訣。
　　上清天罡神符
　　夫上清天罡神符者，治人間精邪、惡毒蠱氣、鬼胎鬼炁傳行人道，損害人命。及諸為祆，一切邪神，在人宅舍非理執占不去。及牛瘟，六畜瘟灾。並仰具狀，經本院投押，皆用朱書此符安鎮，立獲吉祥。及書佩帶，延壽辟惡，除三尸，去九蟲，不受瘟禍，剪鬼交，并治小兒夜啼驚叫。顛邪、山嵐瘴氣、五般痁疾、諸般疾苦，皆能辟伏。用左手大指搯子上為訣，誦呪書之。
　　呪曰：
　　天罡大神，九九七真。元命太乙，殺鬼氛氳。九州分野，太白尊星。周行六合，炎炎火鈴。八威吐毒，伏鬼不刑。三十五萬，食鬼吞精。幽冥大赫，降魔伏靈。大千世界，總氣上兵。何神不祐，何鬼敢停。泰山丈人，揚揚虛霐。訐惡之鬼，盡使刀兵。神符永鎮。萬鬼不寧。急急如上清律令勑。
　　右誦呪八遍書成。
　　又呪曰：
　　三十六天歪，天中大神王。炎帝烈我血，賜我為上黃。七總太元君，為吾驅禍殃。真炁受雷火，老公伏火光。急急如上清律令勑。
　　右誦呪二十一遍，噀水一口於符上，了放訣。
　　上清天樞院回車畢道正法卷上竟
　　上清天樞院回車畢道正法卷中
　　布氣法
　　至誠到處，向日焚香，仰祝曰：具職位某，仰告太陽帝君：臣某行天樞院天心正正法，救治萬民疾苦，布氣安神。今乞特賜慈悲，願降真氣，入臣身中。泥丸百節，五臟六腑，浩然充滿。凡治生靈，願無不效。畢，志心唯一，嗚天鼓七下，開目向日，兩手各搯中指第三節，便向日取氣一口吞之。念呪七遍，然後吞此第二口也。再搯右手，念呪七遍。又取一口氣吞之，便將兩手交對口上，呪七遍。又取真氣一口，吹兩訣上。周而復始，如此為之者三。呪曰：風疼風裹去，氣痛隨氣滅。
　　凡有患人，令在東南方，西北向。師在西北，東南向，對面坐。令患人按定痛處，不得放。先嗽一聲，便取氣一口，未得吞下，便安兩手如前訣，呪七遍。令再嗽聲，取氣吞下，再呪如前。輕者三五次，重五七次，必效。
　　呪水法
　　浄心爭意，兩手中指按掌心文，請五方二十八宿：
　　謹請東方角亢之星精真形，仗劍持符，護吾身形。
　　謹請南方井鬼之星精真形，仗劍持符，護吾身形。
　　謹請西方奎婁之星精真形，仗劍持符，護吾身形。
　　謹請北方斗牛之星精真形，仗劍持符，護吾身形。
　　謹請中央七星之精黃之真形，仗劍持符，護吾身形。
　　五方真氣入吾此水。此水非常之水，上清無極大道自然之水，能除疾病，能救苦厄。吾此水一點落處，皆成清浄。若是正神，著此水者，廣大神通。若是祆怪，著此水者，身如大火所燒。此水皆是上天真人降真氣所成，何邪不伏，何鬼敢形。當吾者死，背吾者亡。神水到處，萬鬼伏藏。呪曰：
　　魁元乾元，利貞遊貞。太虛請勑，崑崙天戶。急急如上清律令。三七遍。
　　右用灑浄，則蕩諸邪穢，吞符，則莫不立應。時行瘟疫，可灑宅舍內外。及有病，煎煮湯散，其效乃信，無所不用也。
　　取勞蟲法
　　凡人患傳屍疾，未及一百二十日者，則先虔請正一道士作醮三日，書符三道，依後法與患人服之。至第四日，預備鐺一隻，煎油五斤以上，用白絹一疋，縛患人於柱上。用生絲左線三條，各長四尺四寸，每條桃木上縛符一道，令患人以人參湯吞下。一道令人把定，候符收線，入腹中繫，用尺斡開口，急拔出符，蟲在上。如此三度，取蟲三條，皆作聲入油煎了，乃安。一條兩條，斷必死。
　　第一符
　　用絹半寸方，以朱書。左手午上為訣，念呪書，以蠟丸之。於第一日丑時服之，乳香湯下。念呪三遍書成。
　　呪曰：
　　天靈三光神，令我受賜命。令受勑斬汝，劫至法奉行。
　　第二符
　　用絹半寸方，以朱書，左手申上為訣，念呪書之，以蠟為丸。於第二日午時服之，乳香湯下。念呪三遍乃書成。
　　呪曰：
　　本為汝我損，我今辟合汝。如是諸飛天，流浪飲屍鬼。
　　第三符
　　用絹半寸方，以朱書。左手亥上為訣，念呪書，以蠟為丸。至第三日亥時服，乳香湯下。念呪三遍書成。
　　呪曰：
　　太上大道君，受我保身形。吉慶降天符，太一合元真。
　　治病法
　　發至七日了可治。發時，兩手中指搯掌中心，看患人，持呪七遍。令嗽一聲，取氣一口在壁，三度呪之。令患人忌五辛、毒物各七日。
　　呪曰：
　　安蠶神符貼蠶室內
　　鎮宅神符
　　移腫毒
　　腫毒雖七八分者，亦可治。訣在左手午上，按定痛處，呪曰：
　　汝是毒，何損人肉，吾今送汝上刀岡。急急如律令勑。
　　呪七遍移訣，令嗽一聲。取氣一亡吹在地上，乃以腳滅之。
　　治瘟說
　　治瘟自有法中常儀。初入門，仍先用兩手中指搯掌心呪曰：閉天目，一切鬼神不見。此是為患人布氣之法。到患人林前曰：行疫年王、行病使者：此子行不善道，天令汝等巡歷。此子今改過，歸奉大道。吾已奏聞上帝，牒城隍訖。如不係天符勾取，可急收藥毒、氣毒前去，不得少停，恐天赦將至，如違，的不容情，急急奉行。
　　治鬼邪法
　　患人身，須得實年月日時。右手仗劍，先搯訣，搯年上，呪四十九遍，嚶水一口於患人身上。若輕便住；如未住，則箔生月上，呪四十九遍，噀水一口於患人身。或尚未全退，則生日生時，並同前法為之，周而復始，待報應乃已。呪曰：
　　天劫上赦，急令絕惡，急煞急縛。
　　右恐不得月日時，只如子生，便用子上。此乃天中四刺縛邪法也。更以乳香湯下北斗七元符三台符也。
　　治心邪血邪草靈丹方
　　神桃七箇，乳香半兩，辰砂半兩，酸棗仁半兩，當歸半兩，地黃半兩，雄黃半兩。
　　右七味為末，以蠟為九，如梧桐子大。每服二十一九，并符七道。臨時看甚符，亦作丸。子、丈夫，燈心湯下；婦人，紅花湯下。
　　治顛邪行持及斷鬼神祕法
　　下元生人，行諸不善。發驕慢心，恣縱婬殺。常生輕謗，行不孝道。慳貪不足，而生妄心。既有妄心，即驚其神。煩惱妄想，憂苦身心。是以邪魅乘虛而來，以投其隙。精邪下鬼，百怪千妖。侵剋形魂，叫笑不常。喜怒不定，精神恍惚。或歌或舞，或悲或啼。飲食太過，不識尊卑、千條萬紀。或因塚墓不安，祭杞不謹。居處凶地，伐樹成灾。不可不知也。試論其狀，即辯其源矣。
　　心病屬火，乃面赤，叫笑聲高，多嗔少喜。
　　肝病屬木，乃面青，飲酒太過，悲憂不止。
　　肺病屬金，乃面白，持刃行兇，常言鬪殺。
　　脾病屬土，色黃，飲食太過，而常稱不絕。
　　腎病屬水，憂悲不常，多拆衣服，低頭咬齒狀，若怕羞是也。
　　此乃五臟受邪之證，先須行持，以符服之。然後隨其本臟，用藥攻之，無不效矣。
　　識鬼邪
　　睜目咬牙凶橫，自刑之鬼也。歌舞叫笑，山魈之鬼也。
　　呼神喚鬼，咬器物者，客亡之鬼也。
　　或嗔或喜，社廟之鬼也。
　　咬牙叫喚，聲如忍痛，落水之鬼也。
　　恐懼生人，精物之鬼也。
　　怕日羞明，血死產難之鬼也。
　　多好遊走，樹木之鬼也。
　　自刑覓死，冤債之鬼也。
　　多好眠睡，獄死之鬼也。
　　至於持誦看經，而輕慢經典；嘆氣呻吟，心氣有憂，多言虛詐，失志歌舞，嗔喜不定，亦邪鬼之候矣。
　　凡驗鬼祟，即依此式，無有不實。若欲知其有病無病，即驗其眼目；上視或青或白，鮮浄者，無患如常者，並虛詐也。
　　凡欲治顛邪，即先令投狀。次關住處靈祇，牒本屬城隍，差借吏兵去防護。然後入斗存身，行持具威儀，前去看驗。依科行法，不得任性。見患人須和柔訓化，勿傷神氣，乃使不生狂惡，故全其理也。
　　入斗存身行持祕法
　　凡治顛邪凶惡之鬼，切須齋心沐浴，先行持而往。至彼，亦不可散心，恐頑愚下鬼無所知識，敢有不從，致失威儀，黷上帝之命。雖久而終就擒捉，亦性行持。若是每行持，面東焚香，正身端立，用兩手大指各搯上清訣，從腦後轉至眉心；分直從胸前下，叉腰，默呪曰：
　　吾身中功曹使者，當召出吾身中十二時辰、陽平二十四氣、七十二候、左三魂、右七魄、一萬二千精光神、二萬二千形影神、三萬三千毛竅神、心神、脾神、肺神、肝神、腎神，各具威儀，與吾吉慶，賜吾大道，令吾身形化為上清玄都三十六洞大伏魔法師，頂遠遊冠，身披絳綃服，執圭朱履，身坐玉局。汝等靈神衛吾左右，上使紅光蓋吾，下使祥雲圍達，前至某處某人家，考察邪鬼，治病除祆，使令邪魔萬鼠自誅，凶惡不見，疾病削除。南靈覆護，變形玉虛。急急如上清律令勑。
　　呪畢，面東噀水一口，乘於身上。再焚香，面南叩齒，具位姓名，首：
　　南極天府星君。南極天相星君。
　　南極天梁星君。南極天同星君。
　　南極天樞星君。南極天機星君。
　　南極萬壽星君。南極三明夫人。
　　南極火鈴將軍。
　　臣某今日吉慶長齋，修行無量，度
　　人濟世，除祆破邪立正。伏望南府星君。特賜神光，衛護身形。使者三千人，火鈴將軍，下護臣身，令得長生。急急如上清律令。
　　呪畢叩齒，依儀式步罡，一步念一星君丁罡：
　　天府星君。天相星君。天機星君。
　　天同星君。天樞星君。天梁星君。
　　步畢，執劍呪日：
　　某日功曹使者，吾遣汝上天，速至天門。遣汝入地，速至地戶。遣汝入水，速至水府。吾今不遣汝上天，不遣汝入地，不遣汝入水，遣汝速至某處某家，告示某人住處司命土地、干係等神，祇，并本屬城隍，差來兵將，仰防禦本所，前來看驗某人疾患。須管精嚴，無令穢觸，有失威儀。次念天靈地靈，天地交并。功曹神將，不得留停。速去速來，吾在壇前卓劍相待。急急如上清律令。
　　呪畢，便將劍卓在地，二手十指相叉，喝一聲：去。凡入患人家，纔入門，見人便收卻頭巾，直上廳上正坐。纔坐時，便用二手中指搯掌心為訣，布氣一口於四方，便呪曰：
　　吾是元皇之孫，太上之子。北斗與我為所使，周行禹步，天吏所使。左侍青龍，右侍白虎。三清上帝，密布真炁。敢有祆氣惡逆之鬼，當不伏者，金羅鐵網，酆都處死。急急如律令勑。
　　呪七遍了，便於周回收氣一口，吹在二手內。便重搯訣，令痛。呪曰：
　　天為我父，地為我母，日月為我兄弟，七星為我朋友。六甲將軍，手執鉞斧。地甲將軍，嚴持鍾鼓。三台前行，禽宿後使。吾與天為臣，受天所使。斬邪吞魔，縛祆攝鬼。指呼為命，調理剛氣。上天符命，土地皆至，急急奉行。
　　東方
　　東方青帝青童君，執鍾擊鼓，速縛興祆之鬼，入金羅之獄，受罪無情，急成公案。併令如前，受天符命。目視東方，喝云：去。
　　南方
　　南方赤帝赤童君，手執雷電，速縛興祆之鬼，入無了之獄，重罪無情，急成公案。併令如前，受天符命。目視南方，喝云：去。
　　西方
　　西方白帝白童君，手執鉞斧，速縛興祆之鬼，入陷海之獄，受罪無情，急成公案。併令如前，受天符命。目視西方，喝云：去。
　　北方
　　北方黑帝黑童君，手執帝鍾，速縛興祆之鬼，入無牽之獄，受罪無情，急成公案。併令如前，受天符命。目視北方，喝云：去。
　　中央
　　中央黃帝黃童君，手執金槌，速縛興祆之鬼，入長停之獄，受罪無情，急成公案。併令如前，受天符命。目視天，喝云：去。
　　其顛邪人必自叫喚，便云：左右統兵助法神將，為吾擒出。便令其家人引患人至廳下，其患人即伏。便呪曰患人纔出，用玉清訣：
　　天靈地靈，天地交并。受差將吏，無輒容情。擒捉鬼賊，速至階前。急急如律令。
　　呪七遍，患人至階下，便云：直日獄卒，為吾擒捉鬼賊。便呪曰：
　　上天勑令，速縛魔精。隨行獄卒，無輒容情。急依天命，勘伏招情。當吾步下，元亨利貞。急急如律令。
　　呪三遍，息人自坐。纔坐便問，令說因依。如不伏，便喝云：為枷。却便呪七遍。上清訣。
　　呪曰：
　　上天奉命，玉帝魁榮。枷下邪鬼，有逆上清。九天玄籍，無輒容情。急急如律令。
　　患人自如檐物矣。再問不伏，兩手並作玉皇訣，喝云：為吾棚。卻用紫微印呪七遍。呪曰：
　　天靈天榮，吾奉上清勑。綳卻鬼賊，抵拒有刑。魁罡置斗，無輒容情。急急如律令。
　　患人只自立如繃，再問令說。不伏便云：為吾打腳，兩腳一同。便呪曰：勘鬼訣。
　　上天勑命，枷禁邪精。行刑獄卒，不得容情。併天符命，依勑奉行。急急如律令。
　　患人只自叫，問因依不伏，便使黃蜂之呪三遍：勘鬼訣。
　　太魔太靈，魁光七星。九氣真元，永了上嚀。奉命如命，火急奉行。急急如律令。
　　患人如又不伏，便云：為吾縛上銅柱，銅汁鐵丸灌之。呪七遍：勘鬼訣。
　　太微太微，赤鍊銅汁。九天永辜，受罪無劫。再生再死，上帝勑攝。併令獄卒，食鬼飲血。急急如律令。
　　患人叫苦，便問因依。
　　斬鬼法
　　用滅妖鬼訣，兩手並作。
　　如斬鬼便將律驗法云：汝今得此罪，罪當斬。便云：當院劊子，為吾斬鬼。呪曰：
　　天帝嚴勑，受命劊官。領天符命，無輒容情。神鋒兩刃，誠惡去除。領赴壇下，一劍去誅。急急如律令。
　　呪七遍了，便云：推出凌遲。鬼呪曰：七遍。
　　天帝勑行，天甲天丁。鬼犯重罪，粉骨碎形。奉天勑命，法到奉行。急急如律令。
　　斷鬼呪用勘鬼訣
　　天帝勑行，立法無情。三天符下，受罪當刑。奉天勑命，法到奉行。急急如律令。
　　配鬼呪用配鬼訣
　　鬼犯惡罪，心受無情。當行律令，配赴海營。上天勑命，依法奉行。輒有不伏，粉骨碎形。急急如律令。七遍。
　　自擒坐鬼賊呪至此，呪每念了，即噀水一口云：滅也。
　　遙治顛邪心法
　　凡是室女、婦人不欲見者，呪水了，令取一盞，洗手面了，與患人洗手面。自洗手時，用兩手搯玉皇訣，呪七遍，七吹入水內也。呪曰：
　　神天龍手，千魔自去。設位大羅，嘯詠洞歌。急急如上清律令。
　　呪畢，剔訣於水中。
　　訣目
　　太清訣二指上勘鬼訣二指中。
　　玉清訣中指上玉皇訣中指中。
　　卓劍訣中指下上清訣四指中。
　　紫微訣四指中配鬼訣小指中。
　　滅鬼訣小指下。
　　欲往治邪，先燒關引及帖牓，與本家土地司命門前，五道干係等神祇候，仍牒城隍借兵，收擒看守。用了，即再用牒交還。收管訖，通明報應。
　　布氣呪
　　乾元天靈，甲乙丙丁。戊己太一，壬癸守形。朱雀覆護，壽命長生。身中功曹，三五將軍。左右神人，今日吉慶。得道至妙，使我通靈。蕩除穢氣，凶惡不寧。神清氣爽，得道修貞。急急如上清律令。
　　上清天樞院回車畢道正法卷中竟
　　上清天樞院回車畢道正法卷下
　　勘竈經驗狀式
　　若有人投狀，先焚香，用二手指各搯亥上為訣，叉定二腰，叩齒三通，望地吹氣一口，再叩齒三通，望中取氣一口吞之，便呪曰：天靈地靈，天地差兵。吾奉玉皇，糾察邪精。王民投狀，事有懇情。當院功曹，輒敢久停。速追司命，勾禍鬼名。速去速來，吾在壇前卓劍相待。急急如律令。喝一聲：去。呪了，便將投狀看於甚字上，便認有無鬼祟為禍。度事理，依天律勑條施行。如些小事，只送所屬，或付本家承事之神。凡若應差鬼神兵將，即寫某廟差來兵將。於後押字上，使都天法主印印之，令用香酒茶果供養。候病安，用香紙送於本廟燒化。投狀用金錢六貼、馬十二疋、香燭等。本院神將如見凶者，切莫與給，雖安樂，壽不永也。切須子細，慎勿容易損人功行。此乃龍漢元年，上清真境太上道君，召天官追攝人間竈君司命勘鞫令，通說灾禍邪鬼之由，判屬天樞院救治施行也。
　　投狀式
　　具州縣鄉里保社坊巷居住，弟子姓某。
　　右某，伏為某人，見年若干歲，月日時生。自從某年月已來，某疾不安，累經醫治，並未痊安。切慮有禍祟事入于此，多被阻隔，致令藥餌無靈。今則無可投告，謹具狀，申
　　上清天樞院，伏乞
　　指揮，依法救治施行。謹狀。
　　年　月　日　同前，姓某狀。
　　驗狀法
　　州字與軍字同
　　如無州字，則天樞院二字同用。
　　點汙是三代，家先有願，門前五道不安。東南方古墓神，家收圓明之物。及三七日內，曾將血物歸，倡鬼為灾。
　　犯重
　　是中房內戶下，有女伏屍骨，深七尺。及七年內，至親血死傷亡，宅土不安，及此房飛屍女殃鬼。
　　挑起
　　南方樹木五通之鬼，因陪於食物而來，兼西方飛土神。
　　注失
　　五通香火山魈，三代家先客亡，自刑女鬼，河道歿亡，城隍社伯之神。
　　縣字
　　點汙是宅神不安，城隍有願，星辰臨命此方。山神陰土不安，外人驚動之也。
　　犯重
　　是南方游土，十年內作犯太歲。家先有願，及緋紫之神為禍，因在外飲食而病。
　　挑起
　　門前客死，男傷亡，及陰陽搆不明，竈君不安。觀寺淨願動，及客中落胎鬼。
　　注失
　　緋紫之神，傳屍勞鬼，父母呪咀，北方親友之鬼。門神宅土不安，竈神有願。
　　鄉字
　　點汙五廟有願，東北方親知。藥毒之鬼，血蠱，血屍，飛勞之鬼。
　　犯重
　　門下東方，十步伏屍石精，及家神有宗祖傳病之鬼。
　　挑起
　　至親人呪咀於南方廟堂，命犯星殺，作犯宅土。
　　注失
　　伏屍古塚之鬼，古畫功德，異物為精，家收勞死症療之鬼衣物等。
　　保字
　　點汙舊廟之神，功德願動，及血屍女鬼，二七日東方食物，承鬼傷入宅。
　　犯重
　　竈第三口下，有男枯骨，及自刑女鬼。北方河道傷亡，古墓之神。
　　注失
　　西方舊廟神，作犯宅土井竈，驚動門前自刑鬼，女傷亡。
　　里字
　　點汙河道男傷亡之鬼，北方樹木五通之神，北方銅象之精，竈神有願。
　　犯重
　　遊神五通，西方浮土，喪車之神，鬼家物，銅鐵之物，命犯必死。不在治。
　　挑起
　　是山魈木客之鬼，宅有願，土府不安，客死女傷亡之鬼。
　　南方療痙疾之鬼，外入僧寺，呪咀星辰臨命，五道不安，父母之鬼。
　　投狀
　　如姓與名忘記不書者，西方古墓，五通客亡鬼，并犯土藥毒鬼。
　　點汙父母之鬼，家行暗昧，不存父母，上天所賜之禍。
　　犯重
　　宗祖有願，星殺為灾。叔伯父祖之鬼，堂下伏屍，古物石精。
　　挑起
　　宗祖呪咀廟神，口有諛謾謗易之過。主必死，不治。
　　注失
　　土黃，土箭，土瘟，山魈，社伯，河道女亡，東北方蠱氣之鬼。
　　名
　　婦人氏弟同。
　　點汙父母兄弟，傳屍之鬼，山魈為禍，客堂伏屍。家不積善，有過父母，至親呪咀，北方樹木神，古銅鐵之精，必死不治。
　　犯重
　　外祖之鬼，觀寺親友呪咀，死氣入宅，北方債主之鬼，客亡，家收兵器，山魈、甍瓦之祟，鼓響之聲，魚龞之精，南方自傷之鬼，井泉女鬼。
　　患人名字
　　婦女氏弟同。
　　點汙南方，飲食受患，西北方舊廟，神堂後，西方伏屍，女□之鬼。
　　犯重
　　先祖有願，朋友鬼客死傷亡，星辰正照，宿世冤家債主取命。死不在治，必死三人。
　　注失
　　星辰有臨有願，命犯短命。北方喪車鬼，五道勾起西南蠱鬼。死不治也。
　　患年月日時
　　點汙星宿照命，宅有伏屍，山精古怪，丘陵古墓，井泉之鬼。
　　犯重
　　山神為祟，坑穢之神，廚下冤死鬼，藥毒傷亡，竈土不安。
　　挑起
　　五通伏屍鬼，西南方傳屍，親友、僧尼呪詛，家收銅鐵之物成精。
　　注失
　　東一房下有古兵器，水精之怪，竹木青黃之兆為笑，及自刑鬼女人。
　　神字
　　神字在上者，一行中，在上第一字是。客亡女□鬼自傷，山魈、古廟神，五道有願，土府不安。
　　在下
　　一行中，在下第一字是。
　　暗死女鬼，神寺呪咀之鬼，西方祖墓神，二年內打煞物命。
　　點汙
　　五通宗祖承事之鬼，他人祖父母之鬼，在宅執占地業為灾。
　　犯重
　　夜魘之鬼，東方飲食受患，家收古器之物為妖，產死之鬼。
　　挑起
　　傳屍之鬼，衣物飛蟲入宅，南方花果之神。死不在治。
　　注失
　　水陸神願動，父母呪咀山精、青黃之精也。丘陵古墓墳之神。
　　鬼字
　　在上，東南廟神，正廳中，下有男伏屍。三七日內，主見怪物為灾。
　　在下
　　百里廟神，呪咀有願，西北方河道傷亡宗祖之鬼。
　　點汙
　　星辰有願，兄弟之鬼，南方屍鬼、木神，客死傷亡，自刑枉死之祟。
　　犯重
　　五通香火之神，西南方作犯土府，太歲為灾，驚動司命。
　　挑起
　　是魘死鬼，兵死，囚禁傷亡，家收古物，下逆於上。
　　注失
　　西方親人送物，有女殃，蠱毒鬼，水怪，河潭龍蜃之妖。
　　禍字
　　在上，南方自傷女鬼，花木之精，井竈不明，家先有願。
　　在下
　　兄弟、祖父母鬼，自生呪咀，用心之過，天神收攝。必死不治。
　　點汙
　　南北方呪咀，神祇之願，親人發動、邪道為灾，及暗死女鬼。
　　犯重
　　祖先親人傳屍鬼，宿世冤家債主負命，執占之鬼，五通倡亡傷神。
　　挑起
　　因將血物，引東方倡鬼入宅為禍，司命家先不安。
　　注失
　　犯山神陰土不安，惡星臨命，五通古廟有願。
　　祟字
　　在上，有他人香火混雜房中，內有自刑女鬼，井泉之神。
　　在下
　　有外人承事香火，古墓伏屍，傳勞之鬼，先亡有願，宅土不安。
　　點汙
　　叔伯、外祖神，山鬼，樹木精，門前五道。
　　犯重
　　客死女鬼，籬下西四尺，有暗昧之精，刀劍之鬼。死不治。
　　挑起
　　西方花果遊戲之神，宅土不安，衆神有願，百日內曾見怪物。
　　注失
　　是作犯宅土，傷死之鬼，浄神有願，觸犯大神。
　　邪字
　　在上，五方古墓神，先亡為禍，嶽神有願，司命不安。
　　在下
　　有願，三界爭神不安，心口無憑，乃天為患。死不治。
　　點汙
　　天神有願，北方呪咀，山魑及父母為灾。
　　犯重
　　兵死鬼，南方路死、傷亡、惡死女鬼，及束方遊戲五通鬼。
　　挑起
　　門神，五通，樹木排紫神，城隍有願為禍。
　　注失
　　獄死鬼，女屍血亡，山精猛烈之神，五神不安。
　　妖字
　　在上者，傳屍病，祖父鬼，宅見惡怪，星辰有願，林下伏屍女鬼。
　　在下
　　河道傷亡，出猖鬼，北方毒蠱女屍之鬼，藥物之精。
　　點汙
　　堂前伏屍，父母親墓宅不利，古物書畫之怪。死不可治。
　　犯重
　　因買患人衣物得病，女殃暴敗死之鬼。西南蠱毒精。
　　挑起
　　石精，銅鐵獸象之怪，墓神，山神，河神，客猖鬼，古塚祟。
　　注失
　　嶽神有願，兄弟呪咀，邪道鬼吏，五猖山石之神。
　　怪字
　　在上者，三代家先客亡女鬼，土地不安，河道猖殤鬼，血蠱神。
　　在下
　　山魈、火殃死鬼，血死傷亡伏屍，緋紫之神，東北方飲食得患。
　　點汙
　　幽暗鬼，西方水精，北方槐樹、皂木之神。死不治。
　　犯重
　　兵死陣亡鬼，五道相句，宅土有願，北方呪咀，飛屍鬼。
　　挑起
　　廚廁自刑女鬼，東西方古廟神，溝井不明之鬼。
　　注失
　　二年內打死物命，七世冤債，星辰暗煞臨命也。
　　魍字勞字同。
　　在上者，先世不孝父母之罪，東南毒山精之鬼，客死傷亡。
　　在下
　　五方蠱毒氣，樹木遊神，山魈，石精，水魅，河道惡死之鬼。
　　點汙
　　十年作犯太歲，陰宅不安，父母宗祖之鬼，門神不安。
　　犯重
　　血屍五通山魈為禍，狐狸之精，井竈不明。
　　挑起
　　魘死鬼，傳屍勞鬼，南方飲食，北方祖母古墓之神。
　　注失
　　父母祖先祟，山魈古塚之神，新死之鬼，北方古墓土鬼。
　　魎字
　　在上，山魈、猴精之鬼，同司命，猖傷、客亡、自縊之鬼，傳屍勞瘵。
　　在下
　　舊宅下承事之神，東西遊戲花果之鬼，釘鐵之精。
　　點汙
　　一年內，買道僧衣物，浄神有願，星辰照命，掃第之精。
　　犯重
　　橫死鬼伏屍，祖先傳病鬼，五道山神為禍。
　　挑起
　　外祖父母入宅，同先祖父母司命，為灾受患。
　　上清天樞院回車畢道正法卷下竟