洞玄部譜籙類 
　　洞玄靈寶天尊說十戒經
　　經名：洞玄靈寶天尊說十戒經。一卷。底本出處：《正統道藏》洞玄部戒律類。參校版本：敦煌S.6454號抄本。
　　洞玄靈寶天尊說十戒經
　　天尊言：善男子、善女人，能發自然道意，來入法門，受我十戒、十四持身之品，則為大道清信弟子，皆以勇猛飛天齊功，於此時#1進心不懈退者，即超凌三界，為上清真人。
　　一者不殺，當念眾生；二者不得妄作邪念；三者不得取非義財；四者不欺，善惡反論；五者不醉，常思淨行；六者宗親和睦，無有非親；七者見人善事，心助歡喜；八者見人有憂，助威作福；九者彼來加我，志在不報；十者一切未得，我不有望。
　　次說十四持身之品：
　　與人君言則惠於國，與人父言則慈於子，與人師言則愛於眾，與人臣言則忠於上，與人兄言則友於弟，與人子言則孝於親，與人友言則信於交，與人夫言則和於室，與人婦言則貞於夫，與人弟言則恭於禮#2，與野人言則勤於農，與賢人言則志於道，與異國人言則各守其域，與奴婢言則慎於事。
　　天尊言曰：修奉清戒，每合天心，常行大慈，願為一切，普度厄世，謙謙尊教，不得中怠，寧守善而死，不為惡而生，於是不退，可得拔度五道，不履三惡，諸天所獲，萬神所敬，長齋奉戒，自得度世。而為偈曰：
　　一切修學人，誓願成真道。慈悲念戒文，道聲斷煩惱。
　　洞玄靈寶天專說十戒經
　　十戒經（敦煌S·6465雲饗號抄本）
　　天尊言：善男子，善女子，能發自然道意，來入法門，受我十戒、十四持身之品，則為大道清信弟子，皆與勇猛飛天齊功，於此而進心不解退者，則超陵三界，為上清真人。
　　次弟子對師而伏。
　　一者不煞當念眾生；
　　二者不媱犯人婦女；
　　三者不盜取非義財；
　　四者不欺，善惡反論；
　　五者不醉，常思凈行；
　　六者宗親和睦，無有非親；
　　七者見人善事，心助歡喜；
　　八者見人有憂，助為作福；
　　九者彼來加我，志在不報；
　　十者一切未得道，我不有望。
　　次說十四持身之品：
　　與人君言則惠於國，
　　與人父言則慈於子，
　　與人師言則愛於眾，
　　與人兄言則悌於行，
　　與人臣言則忠於上，
　　與人子言則孝於親，
　　與人友言則信於交，
　　與人夫言則和於室，
　　與人婦言則貞於夫，
　　與人弟子言則恭於禮，
　　與野人言則勸於農也，
　　與沙門道士言則心於道，
　　與異國人言則各守其域，
　　與奴婢言則慎於事。
　　天尊言：修奉清戒，每合天心，常行大慈，願為一切，普度厄世，慊慊尊教，不得忠怠，寧守善而死，不為惡而，生於是不退，可得拔度五道，不履三惡，諸天所護，萬神所敬，長齊奉戒，自得度世。
　　十戒經
　　此法實玄妙，免汝九祖役。是其人不受，令人與道隔。非人而取受，見世被者責。死墮三塗中，可切阻□益。
　　大唐天寶十載，歲次辛卯正月乙酉朔廿六日庚戌，燉煌郡燉煌縣玉關鄉豐義里開元觀男生清信弟子張玄誓，載廿七歲，但為肉人無識，既受納於形，形染六情。六情一染，動之弊穢；或於所見，昧於所着，世務因緣，以次而發，招引罪垢，歷世你積。輪迴於三界，漂浪而忘返；流轉於五道，長倫而不悟。伏聞天尊大聖演說十戒、十四持身之品，依法脩行，可以超昇三界，位極上清。玄誓性雖愚昧，願求奉受，謹詣三洞法師中岳先生馬，奉受十戒、十四持身之品，脩行供養，永為身寶，□盟負約，長夜地獄，不敢蒙原。
　　（前缺）自得度世。
　　十戒經（十戒經盟文P.2347）
　　大唐景龍三年，歲次己酉五月丁巳朔十八日甲戌，沙州燉煌縣洪關鄉長沙里沖虛觀，女官清信弟子唐真，戒年十六歲，但為肉人无識，既受納有形，形染六情－。六情一染，動之弊穢；或於所見，昧所於著，世務因緣，以次而發，招引罪垢，歷世彌積。輸迴於三界，漂浪而忘返；流轉於五道，長淪而弗悟。伏聞天尊大聖演說十戒、十四持身之品，依法脩行者可以超昇三界，一位極上清。真戒性雖昧愚，願求奉受，謹責法信，謹詣北岳先生關，奉受十戒、十四持身之品，脩行供養，永為身寶，□盟負約，長幽地獄，不敢蒙原。
　　十戒經（十戒經盟文P.2350 ) 
　　太歲甲寅正月庚申朔廿二日辛巳，沙州燉煌縣龍勒鄉常安里，男官清信弟子李无上，年廿七歲，賚信如法。今詣沙州燉煌縣效穀鄉无窮里三洞法師中岳先生張，求受十戒、十四持身之品。無上肉人既受納有形，形染六情。六情一染，動之弊穢，或於所見，昧於所著，世務因緣，以次而發，招引罪姤，歷世彌積。輪迴於三界，漂浪而返；流轉於五道，長倫而弗悟。輒依科賚信如法，求乞奉受，脩行供養，永為身寶，□盟負約，長幽地獄，不敢蒙原。
　　（前缺）得度世。
　　十戒經（十戒經盟文P.3770 ) 至德二載，歲次丁酉五月戊申朔十四日辛酉，燉煌郡燉煌懸平康鄉洪文里，男生善信弟子王玉真，載十六歲，賚信如法。今詣燉煌郡燉煌縣平康鄉安昌里三洞法師中岳先生索，求受十戒、十四持身之品。玉真肉人既受納有形。形染六情。六情一染，動之弊穢；或於所見，昧於所着，世務因緣，以次而發，招引罪垢，歷世彌積。輪迴於三界，漂浪而忘返；流轉於五道，長淪而弗悟。輒依玄科，賚信如法，求乞奉受，脩行供養，永為身寶，□盟負約，長幽地獄，不敢蒙原。
　　十戒經（十戒經盟文　貞松堂藏本）
　　太歲甲寅正月庚申朔廿二日辛巳，沙州燉煌縣洪池鄉神農里，女官清信弟子陰志清，年十一歲，賚信如法。今詣沙州燉煌縣效穀鄉无窮里三洞法師中岳先生張，求受十戒、十四持身之品，志清肉人既受納有形，形染六情。六情一染，動之弊穢，戒於所見，昧於所着，世務因緣，以次而發，招引罪垢，歷世彌積。輪迴於三界，漂浪而忘返；流轉於五道，長淪而弗悟。輒依玄科，賚信如法，求乞奉受，脩行供養，永為身寶，□盟負約，長幽地獄，不敢蒙原。
　　（十戒經盟文P.3417 ) 
　　大唐景雲二年，太歲辛亥八月生三月景午朔廿四日己巳，雍州礫湯縣龍泉鄉淳臺里，□□清信弟子景仙，年廿七。景仙肉人無識，受納有形，形染六情。六情一染，動之弊穢；或於所見，昧於所著，世務因緣，以次而發，招引罪垢，歷世彌積。輪迴於三界，漂浪而忘返；流轉於五道，長淪而弗悟。伏聞天尊大聖演說十戒、十四持身之品，依法脩行，行者可以超昇三界，位極上清。景仙雖昧，願求奉受，謹責信如法，詣雍州長安縣懷陰鄉東明觀里中三洞法師中岳先生張，受十戒、十四持身之品，脩行供養，永為身寶，□盟負約，長幽地獄，不敢蒙原。
　　洞玄靈寶天專說十戒經竟
　　#1『時』，敦煌本作『而』。
　　#2此句敦煌本作『與人弟子言則恭於禮』。