上清佩符文訣
　　經名：上清佩符文訣。撰人不詳，約出於唐宋間。據《宋史·藝文志》著錄，原本有五卷，復分作五種。即《上清佩符文青券訣》、《白券訣》、《絳春訣》、《黑券訣》、《黃券訣》。今合併為一。底本出處：《正統道藏》洞玄部玉訣類。
　　上清佩符文青券訣
　　九天真書元始檢地錄
　　三元玄臺玉檢紫文，一名九天真書元始檢地之錄，一名三元虎書，一名飛天上真以告六天萬靈之精，制山川，檢九地之靈，佩文役使玉女九十人，太平得迎聖君於上清宮。受者當以黃筆書青繒上，祭之於本命之嶽，然後佩身九年。未升天當又書一通燒之，令灰揚於青煙之霄，又書一通埋之本命之嶽，履河源，制地靈，使萬神，九年得乘三元之軿，上升三元之宮。不冒穢入殗，觸性天真，輕告宣露，七祖充責，身亡失仙。右出《三元玉檢經》。
　　鳳文赤書符
　　太上道君謂太極真人曰：子位登太極，領括神宗，雖有金簡玉格，而无鳳文之章，故不得輒登玉清，上詣三元，今以相告，子勤奉焉。
　　鳳氣隱音玉字九十一
　　佩之者神仙，行之者成真人，奉之者禳患，若能長齋苦行，棲身幽阜，誦詠萬徧，則策龍駕虛，上登玉清。右出《紫鳳赤書經》。
　　高上玉晨命魔靈幡
　　佩之者主制東方青帝魔靈大王，法依日入室東向，誦青帝曲，施幡於室內，安東方，白書青繒上。
　　神虎真符
　　有神虎真符，威馘六天，以制天地神靈，便得摧折千精，佩之則萬鬼滅形，衆魔不侵。佩之而進，得以朝玉皇，禮之於寢，則衆真詣其房。
　　神虎上符
　　佩此符可以經危冒瞼，越山跨海，召神制鬼，封賞靈嶽，所之所向，千妖伏側，萬靈束形，群仙侍衛，身生異光。右出《太上八術隱文經》。
　　青帝碧霞流鈴登空步虛上符
　　東方青帝元洞元明元曜延靈耀元君各九千人、青陽玉童九十人侍文左，東嶽太山仙官二千四百人、青腰玉女九十人侍文右，衛佩符者身。
　　赤帝丹霞流鈴登空步虛上符
　　南方赤帝大洞元生大靈機皇君，各八千人、絳宮玉童八十人侍文左，南嶽霍山仙官二千四百人、太丹赤圭玉女八十人侍文右，衛佩符者身。
　　白帝素震流鈴登空步虛上符
　　西方白帝金城耀元元導太仙君各六千人、耀靈元化玉童六十人侍文左，西嶽華山仙官二千四百人、太素玉女六十人侍文右，衛佩符者身。
　　黑帝綠霞流鈴登空步處上符
　　北方需帝玄洞元陰五耀延靈元華鬱單君各五千人，皇機太極玉童五十人待文左，北嶽常山仙官二千四百人、太玄玉女五十人侍文右，衛佩符者身。
　　黃帝蒼震流鈴登空步虛上符
　　中央黃帝中耀五陽五陰中皇洞極高皇君各千二百人、皇機執忠玉童十二人侍文左，中嶽嵩山仙官二千四百人、黃素玉女十二人侍文右，衛佩符者身。
　　五帝流鈴五符，威制極天之魔，召攝五方神靈，上應五晨豁落七元，下應人身九孔七明，周天竟地，靡有不關，无幽不測，无細不監，存符則光見，擲符則振靈，子若佩之，受師口言。右五帝符，出《紫度炎光經》上，男以青為地丹書文佩之左，女以黃書帛素佩之右。
　　玉清鬰悅那林昌玉臺天九暉大晨隱書金玄內文
　　凡修神仙之道，當以白書青板上，置東方，滅青帝大魔王官屬，招致東方仙官。行之九年，則青真上聖皇上丈人降形於兆身，役使仙官，取自然靈藥。又以白書青繒佩身，行來東方，則致安大堂鄉鈉善之世界大魔王，束帶稽首禮迎，仙官待衛，人東嶽則致青雲羽蓋，九年飛行上清。右出《玉清隱書經》。
　　七元豁落鎮星精符
　　欲致中嶽真人仙官，以朱書黃紙，向太歲上服之，精思百日，仙官立到，真人詣房，授兆神仙之藥，五老真書。欲制黃帝之魔，以青書黃木九寸板上，安於太歲之上，百日天魔束形，萬精自喪。帝皇之章，行之七年，神仙飛行。右出《七元經》。
　　東濛隱文真書
　　雌黃書碧繒上，佩身則得遊行東方呵羅提之國，制群靈，斬天魔，伏五兵，遊名山，胡老扶迎，自知六國之音，與神共言。
　　南方支音內文
　　雌黃書碧繒上，佩身則遊行伊沙他之國，制群靈，斬天魔，伏五兵，遊名山，越老之官扶將送迎，自知六國之音，與神共言。
　　西混青洞隱元內文
　　雌黃書碧繒上，佩身則得遊入尼維羅綠那之國，制群靈，斬天魔，伏五兵，出玄路，入三清，遊名山，氐老扶迎，自知六國之音，與神共言。
　　北九靈丈金音內文
　　雌黃書碧繒上，佩身則得遊入旬他羅之國，制群靈，斬天魔，伏五兵，登廣寒，謁北精，遊名山，羌老扶迎，自知六國之音，與神共言。
　　上清苞元隱籙內文
　　雌黃書碧繒上，佩身則得上遊元精青沌自然之國，制群靈，斬天魔，伏五兵，步空天，升玉清，遊名山，萬真扶迎，自然知六國之音，與神共言。
　　中化靈總真衆內文
　　雌黃書碧繒上，佩身則得遊涉太和寶真無量之國，制群靈，斬天魔，伏五兵，入洞淵，升玄冥，戲北元，謁紫庭，遊名山，則五老扶迎，自然知六國之音、與神共言。
　　高上入六國內隱之文，授於上相青童君，合有一百八十五字，雌黃書碧繒佩身，項生寶光，映照十天，役使玉童玉女各三十六人，遊行五嶽，涉諸名山，入六國，履河源，所在群仙五方之官皆來稽首，沿界司迎，威六國，伏五兵，變化無方，隨意所從，降致飛輪丹霄紫軒，來迎我上升東華青宮。佩此文遊行六國，履涉五嶽，歷諸名山，至界首當先叩齒三十六通，閉氣三十六息，祝曰：
　　玉真徘徊，雲駕昂昂，是日上吉，龍飛鳳翔，列行羽儀，四道開張，六師啟導，十界來迎，仙童執旛，玉女散香，五老稽首，翼翼翔翔，日月交帶，靈仙扶將，履歷諸國，周流四鄉，四瀆五嶽，為我橋梁，帝君使命，掃除不祥，諸神之造，靡不吉良，神奇萬異，仙鍊內昌，外國洞朗，上造玉京。
　　畢，引氣三十六咽止，此上相出遊威神大祝，行之制六國，伏萬靈，致仙官，來朝形，變化無方，上升太清。右出《外國放品經》。
　　上靈飛玉符
　　玄仙羽精，自然之章，佩之七年，乘空飛行，上登七元。登修之日，書左手掌心，即握碧霞而飛行，書青繒九寸佩之，左統六甲十二神，玉女十二人侍右。
　　一元豁落日精之符
　　朱書白紙，束向服之，精思百日，真人降房，與兆共言。欲制魔精，青書黃木板長九寸上，著月建上，天魔自消，萬精束形。帝皇之章，慎勿泄揚，祕而奉修，十年飛仙。
　　三元豁落歲星精符
　　以黑書青紙，東向服之，精思百日，仙官立到，真人詣房，賜兆神仙之藥。欲制青帝之魔，以白書青木板長九寸上，安東面百日，天魔束形，萬精自喪。帝皇之章，祕而修行，七年飛仙。右出《七元經》。
　　青帝招靈致真攝魔之符
　　佩之八年，帝降八輿之輪，下迎兆身，白日升天。九天之祕，信當寶密，修行其道，道無不降，仙無不成。以黑書青板上，令廣九寸，長一尺二寸，安室東面，修行誦經。右出《金真玉光經》。
　　黑帝壬癸通靈玉符
　　黑書青繒佩身，又以壬癸日黑書青紙上，北向服一枚，三年壬癸，太玄玉女降見，兆身通靈，知北方萬里之事，致北嶽仙官送自然之厨，九年黑帝降於寢房，迎以黑霞飛輪，上升上清宮。右出《靈飛六甲經》。
　　赤天玄黃正法除六天文
　　玄黃飛玄之氣結成玉文，佩者與三氣同真，匡制六天，檢氣攝魔，馘斬千凶，威御群靈，入出水火，萬灾不傷。右出《三天正法經》。
　　玉清單綠察寶輪法天
　　高上龍煙隱書金玄內文
　　後聖九玄金闕帝君受之於高元靈皇停景君，以傳上相青童君。當以黃書綠板上，置西南方，以滅黃帝大魔王官屬，招致西南方延福鄉仁靜之世界黃帝仙官，九年則八帝值真王仙官降形於兆身，授兆飛仙靈藥，七十四變鍊化兆身。又以黃書綠紋上佩身，行之西南延福世界，則萬靈束帶，魔王稽首禮迎，三元降下飛輿瓊輪，迎兆登三元之房也。
　　玉清貝渭邪渠初默天合暉晨命隱書金玄內文
　　扶桑大帝受之於太霄真王。行神仙之道，當以黃筆書蒼板上，置東南，以滅昱帝大魔王官屬，招致東南元福田用賢世界昱帝仙官，十五年則致玉女二十人給兆驅使，取自然靈藥。又以黃書綠紋上佩身，東南行之用賢世界，則萬靈東帶，魔王稽首禮迎，得乘綠雲羽蓋，飛行玉清宮。
　　北帝洞靈滅魔殺鬼玉文
　　受之於高上三天，衛以黃素玉女十二人，一名神滅靈策，高上玉帝君所佩。
　　欲殺戊己日鬼，白書青素上，長一尺二寸，廣三寸二分，戊日安東方甲上，己日安乙上，閉氣九息，叩左齒三十六通，祝曰：
　　黃中理命，制命九天，三靈應符，五老校仙，促檢北帝，束送魔身，羣凶冥目，不得推延，上帝所告，捕追無親，敢有越逸，急制酆山，明如帝信，上對玉晨。
　　畢，引氣九咽止，行之九日，鬼魔皆束形見影，受事於眼前，萬魔滅種，群妖喪精，白書青繒上，佩身遊行天下，萬鬼伏竄，千妖匿影，不敢干犯，九年自得役使素靈玉女七人。右符出《玉清隱經》。
　　上清佩符文青券訣竟
　　上清佩符文白券訣
　　太上甲乙入木九氣班符
　　學者服其符以招其神，存其氣以降其真，求削水帝之簡，上名玉札之篇。依經存思誦祝，行之九年，則能書符投山，山降雲雨，書於木，削之不滅，其文轉明，帶符抱木，身成山林。埋符東嶽，東嶽衛以仙官十二人，一十八年則能飛行上清。輕泄此道，罰以鬼兵，殃延七祖，身沒河源。
　　太上丙丁入火三氣班符
　　學者服其符以招其神，存其氣以降其真，削除水帝之簡，上名玉札之篇，依經存思誦祝，行之九年，則能書符投林，林自生火，書符投水，水出蛟龍，投山山降雲雨。埋符南嶽，仙官侍衛形身。一十八年則能飛行玉清。輕泄此道，殃延七祖，身沒鬼官，長閉地獄，不得升仙。
　　太上庚辛入金七氣班符
　　學者服其符以招其神，存其氣以降其真，削除水帝之簡，上名玉札之篇。按經修念誦祝，行之九年，則能書符於石，鍊石成金，書符抱石，石隱兆形。埋符西嶽，仙官降致自然神奇異物。一十八年修行，則能乘空飛升玉清。輕泄此道，罰以神兵，七祖負考。
　　太上壬癸入水五氣班符
　　學者服其符以招其神，存其氣以降其真。按本文修念誦祝，行之九年，則能書符投水，水上蛟龍停流止波，入水如空。埋符北嶽，仙官降致神藥不死之方。一十八年坐在立亡，乘虛飛行，上升玉清。其道高妙，不傳非真，輕泄靈文，七祖負考，身沒鬼官，長充幽徒，不得上仙。
　　太上戊己入土一氣班符
　　學者服其符以招其神，存其氣以降其真，削除水帝之簡，上名玉札之篇。按經修念誦祝，行之九年，知三十六國之音，知萬淵之下三十六土皇形色，書符投土，形與土合。埋符中嶽，仙官侍衛，致自然之廚不死之藥。行之十八年，則能飛行玄空，上升玉京。祕之神仙，輕泄九祖獲考，身負三塗，充責幽山。
　　太上九源青氣班符
　　立春春分日平旦，朱書青紙，東向服之。依經存思：東海神王，削我死簡，注我仙籙。依法祝訖，投符東流之淵。行之十八年，水帝注名玉清，降致龍軿，飛行太空。
　　太上洞元赤氣班符
　　立夏夏至日正中，朱書青紙，南向服之。按文存念：南海神王，削我罪簡，注我仙籙。依法祝訖，投符南流之淵。行之十八年，神王列名於玉皇，降致雲龍丹輿，飛行太空。
　　太上洞淵白氣班符
　　立秋秋分日哺時，朱書青紙，西向服之。行事存念：西海神王，削我罪簡，註我仙籙，列奏玉帝之前。依法祝訖，投符西流之淵。行之十八年，海神衛迎，不拘水梁，降致龍輿，飛行太空。
　　太上洞川黑氣班符
　　立冬冬至日夜半時，朱書青紙，北向服之。依經存念：北海神王，削我罪簡，註我玉篇。依法祝訖，投符北流之淵。行之十八年，命召水神，集十二蛟龍運水興雨，使白日闇冥，飛行空虛。右此九符出《九赤斑符經》。
　　太上三舉方丈震靈之符
　　兆守雌一行大洞事者，常帶此符於心前，朱書大小隨意，常坐卧之，亦可內著褥中，帶者令辟方四寸，坐者辟方三尺。帶此符使人長生不死，令人役使鬼神，北帝大魔王不敢試。右出《大洞真經》。
　　太上寶章
　　經云：佩之八年，三一俱見矣。朱書素，佩之左肘。青童君授涓子以封名山。右此出《四宮雌一真經》。
　　金虎真符
　　金虎真符以制天地神靈，便得摧斬千精，而降伏萬鬼，佩之而進，得以朝玉皇，禮之於寢，則衆真詣其房。佩此符者，威制天地，呵叱群靈，控景駕龍，位司高仙。瓊音既震，則玉華侍側，金真衛兵，千妖喪眸，萬鬼滅形。右出《太上八衛隱文經》。
　　大劫度厄保命長存符
　　元始九玄之精，經大陽九之會，洪水滔天。當以青書白絹，佩之頭上，浮翔清波之上，萬灾不能傷，保身長存，久佩神仙。
　　小劫度厄保命長存符
　　九天太真符，經小陽九之周，水灾交橫，萬灾並興。當以朱書白絹，佩之左肘，入淵不沉，入火不然，萬灾不能害，保身長命，與天同壽，久佩神仙。
　　大百六度厄保命長存符
　　上皇玉天符，經大百六之厄，朱書白絹，佩之頭上，流灾暴厄所不能傷，保身長命，壽同三光。佩之九年，白日飛仙，上升太清。
　　小百六度厄保命長存符
　　高上紫虛玉符，經小百六之厄，黃書白絹，佩之左肘，千妖萬精，疫癘橫流，灾所不能傷，保身長命，壽同天地。佩之九年，白日飛升。
　　陰陽度厄保命長存符
　　三天童子玉符，經天地改度，萬癘交橫，水火兵病，千灾並行，黑書白絹，佩之與天同年，與日同光，九年飛行，上升太清。右此上五符，並出《紫書上經》。
　　黃帝戊己通靈玉符
　　黃書白繒佩身，又以戊己日黃書白紙，向太歲服一枚，三年戊己黃素玉女降見，兆身通靈，知中央萬里之事，致中嶽仙官送自然之厨。九年黃帝降於寢房，迎以黃霞飛輪，上升上清宮。
　　甲子素奏丹符
　　朱書白繒佩之，以甲子日平旦，朱書白紙，東向服之，願祝悉目存直甲玉女執符在前。
　　甲午素奏丹符
　　朱書白繒佩之，甲午日平旦，朱書白紙，東向服之，願祝悉目存直甲玉女執符在前。
　　甲辰素奏丹符
　　朱書白繒佩之，甲辰日平旦，朱書白紙，東向服之，願祝悉目存直甲玉女執符在前。
　　甲戌素奏丹符
　　朱書白繒佩之，甲戌日平旦，朱書白紙，東向服之，願祝悉目存直甲玉女執符在前。
　　甲寅素奏丹符
　　朱書白繒佩之，甲寅日平旦，朱書白紙，東向服之，願祝悉目存直甲玉女執符在前。
　　甲申素奏丹符
　　朱書白繒佩之，甲申日平旦，朱書白紙，東向服之，願祝悉目存直甲玉女執符在前。丹書符文，依甲子日醮受而佩身，命神召靈，攝海封山，遊行五嶽，萬神敬迎，役使六甲，上天入淵，分形散影，七十四方，所願立得，所向立成。修之九年，降致三元，乘空飛行，上造瓊宮。右出《靈飛六甲經》。
　　高上玉晨命魔靈旛
　　佩之主制西方白帝靈魔大王。依法日入室，誦西方曲施旛，於室內安西方，朱書白繒。
　　玄丘太真書隱文
　　召群靈，制萬精，佩之九年，得見三元君，迎聖君於上清金闕。朱書白繒。右出《曲素上經》。
　　四元豁落太白星精符
　　欲致西嶽真人仙官，以黃書白紙，西向服之，精思百日，仙官立到，真人詣房，賜兆真書，與兆共言。欲制白帝之魔，以朱書白木九寸版上，向西面百日，天魔束形，萬精自喪。帝皇之章，行之七年，神仙度世，白日升天。右出《七元經》。
　　白帝招靈致真攝魔之符
　　佩之八年，帝降玄景綠輿，下迎兆身，上升太清。九天祕信，兆當寶密，修行其道，道無不降，仙無不成。以黃書白板上，令廣九寸，長一尺二寸，安室西面，修行誦經。右出《金真玉光經》。
　　三天真書
　　佩者入水，蛟龍開道萬里，大劫交則能騰身玄虛，奉翊聖尊於上清宮。右出《三天正法經》。
　　下靈飛玉符
　　元始之精，羽玄玉章，佩之九年，乘空飛行，上登五星，飛步升玄之道氣，無此符則不得乘空而行也。受者素錦六十尺盟誓，登修之日，書右手掌中，即能握素靈飛行。丹書白素九寸佩之，左統六甲十二神，玉女十二人侍右。右出《太上迴元九道飛行羽經》。　　
　　玉清高挑厲沖龍羅天觀靈元晨隱書金玄內文
　　九老仙都所佩。行神仙之道，當以赤書白板上，置西方，以滅西方白帝大魔王官屬，招致西方仙官。行之十二年，仙官景素靈七聖金靈君降形兆身，役使仙官取自然靈藥。又以朱書白繒佩身，行來西方福堂洲盛行之世界，大魔王束帶稽首禮迎，仙官侍衛入西嶽，則致素雲羽蓋，十二年飛行玉清宮。右出《玉清隱書經》。
　　北帝寒靈滅魔殺鬼玉文
　　受之於高上三天，衛以玉女三十六人，一名九天命魔文，高上神霄王所佩之。
　　欲殺甲乙日鬼，朱書文白素上，長一尺二寸，廣三寸二分，甲日置西方庚上，乙日辛上，閉氣七息，叩齒三十六通，祝曰：
　　乘天履氣，奉行威章，高上玉文，普攝萬凶，寒靈受制，聲如天鐘，明告伯史，檢制北酆，先戮鬼爽，後剪魔王，大小滅蹤，高下摧崩，如天之命，絕氣火宮，太一監詔，五老役翁，天清地朗，萬津開通，甲乙所執，靡不敬從。
　　畢，引氣七咽止。行之七日，天魔束形見景，受事於眼前，鬼爽滅種，萬精自亡。朱書白素佩身，可遊行天下，群妖不試，萬鬼不敢干也。七年自得役使太丹玉女八人。右出《上清神慧隱書》。
　　金闕之內有隱書玉名
　　玉字十，赤書。
　　佩之者則金闕刻玉簡，註仙名，四瀆五嶽靈仙營衛送迎。知者飛升金闕，騰景上清。
　　上清金書玉籙上文
　　玉字十，青書。
　　佩之者則上清刻書金簡，註名神仙，告下五嶽，仙官扶迎。知者飛升上清，位齊四真。
　　太極白簡文
　　玉字十，青書。
　　佩之者太極刻名，書於簡文，註於神府，四極營衛。知者飛升太極宮，騰景金闕之中。
　　方諸玄素紫名隱文
　　玉字十，青書。
　　佩之者方諸刻書玄紫青名，九年飛行，神仙衛迎，五嶽記名，知者飛升方諸宮。
　　太清玉籍絳名隱文
　　玉字十，赤書。
　　佩之者太清刻書絳名於玉籍，九年通神飛行，給玉童十二人，知者飛升太清，騰景瓊宮。
　　太素瓊簡金名隱文
　　玉字十，黃書。
　　佩之者太素刻書瓊簡，九年致飛雲白日升天，知者飛升太素之宮，上朝三元君。
　　南極有丹文紫籙上文
　　玉字十，赤書。
　　佩之者則南極註名於紫籙，九年三元下降，授子真書，白日升天。知者白日飛升，上謁太極元君。
　　玄宮上元青金赤書隱文
　　玉字十，青書。
　　佩之者目見上元真形，九年降兆之房，授兆真書，即得神仙。知者飛升玄官，騰景上清。
　　玄都丹臺白玉金字隱文
　　玉字十，黃書。
　　佩之者刻書丹臺之名，九年乘空景而行，久久神仙，知者白日飛升玄都。
　　三元宮琳札青書隱文
　　玉字十，青書。
　　佩之者刻名於瓊琳之劄，九年三元詣房授兆真文，神仙飛行。知者白日升天，上拜三元君。
　　玄斗之中玄名錄籍隱文
　　玉字十，黑書。
　　佩之者刻書玄斗之名，九年神人下降，授兆真書，行之神仙。知者得升玄斗之中，飛行上清之宮。
　　五嶽有丹書瓊簡紫籙之名
　　玉字十，青書。
　　佩之者五嶽靈官防衛兆身，五帝刻名於五嶽之簡，九年乘空飛行，上升玄宮。此一百二十玉字佩文，遊涉山嶽，十界稽首，萬仙來朝，知者白日升天，飛行五嶽。右出《七聖玄紀經》。
　　上清佩符文白券訣竟
　　上清佩符文絳券訣
　　流金火鈴符
　　佩此符皆宿命應仙，佩符之身出入遊行，常當存想己身項上有圓光，映照四十萬里之外，九年勤心，真靈下降，以紫繒二尺二寸朱書，佩之頭上。右符出《紫度炎光經》。
　　高上玉晨命魔靈旛
　　佩之者主制南方赤帝魔靈大王，依日入室，誦南方曲，施旛於室內，安南方，黑筆書絳繒上。右出《曲素上經》。
　　赤帝招靈致真攝魔之符
　　以青書赤板上，令廣九寸，長一尺二寸，安室南面，修行誦經，入室百日，與神人共言，三千日室生自然赤霞之雲。欲致真人天仙，當書如法，著符東面，精思百日，真人降形，仙人詣房，授子神真之道。右出《金真玉光經》。
　　上元豁落月精之符
　　欲通靈致神，黃書白紙，西向服之，精思百日，神人降形，與兆共言。欲制魔攝精，以黑書赤木板上九寸，施著東北之上，百日北帝捕魔，天元攝精，萬妖絕滅。內外蕩清。帝皇之章，祕而修行，七年飛仙，白日升天。
　　五元豁落熒惑星精符
　　欲致南嶽真人仙官，以青書赤紙，南向服之，精思百日，仙官立到，真人詣房，賜兆神芝寶文，與兆共言。欲制赤帝之魔，以黑書赤木九寸板上，向南面百日，天魔束形，萬精自喪。帝皇之章，行之七年，白日升天。右符出《七元經》。
　　青帝甲乙通靈玉符
　　青書絳繒佩身，又以甲乙日青書絳紙上，東向服一枚，三年甲乙，青腰玉女降見，兆身通靈，知東方萬里之事，致東嶽仙官送自然之厨，九年青帝降於寢房，迎以青霞之輪，上升上清宮。右出《靈飛六甲經》。
　　清微天始青正法除六天文
　　始青飛玄之氣結成玉文，佩者制靈使氣，威攝十方，出空入無，萬道開張。
　　禹餘天元白正法除六天文
　　元白飛玄之氣結成玉文，佩者匡制萬靈，威神滅魔，辟却陽九，防過窮年，灾所不傷，出入空玄，適意所行。右符出《三天正法經》。
　　玉清沖融育鬱敵沙天齊暉晨隱書金玄內文
　　西王母受之於北極皇上先生。行神仙之道，當以青書紫板上，置東北方，以滅蒼帝大魔王官屬，招致東北方福都集永安世界蒼帝仙官。十年則致仙童十八人給兆驅使，取自然靈藥，高上飛玄羽章。又以青筆書紫紋上佩身，行之東北永安世界，則萬靈束帶，魔王稽首禮迎，得乘紫雲羽蓋，飛行玉清宮。
　　玉清碧落空歌餘梨天總晨九極隱書金玄內文
　　玉清高元君所佩。行神仙之道，當以黑書丹板上，置南方，以滅南方赤帝大魔王官屬，招致南方仙官。行之一十八年，則洞陽丹靈真景君降形於兆身，役使仙官，取自然靈藥。又以黑書絳紋佩身，行之南方宛梨城境棄賢之世界，則大魔王束帶稽首禮迎，仙官侍衛，入南嶽則得南極寶書，致丹雲羽蓋，一十八年飛行玉清宮。右符出《玉清隱書經》。
　　左靈飛玉符
　　玄氣始生之精素羽之章，佩之九年，乘空飛行，上登五星。欲修之日，書左足蹠心，即能躡空飛行。書絳繒九寸佩之，右統六甲十二神，玉女十二人侍前。右符出《九真升玄上經》。
　　北帝素靈滅魔殺鬼玉文
　　受之於高上三天，衛以素靈玉女三十六人，名九天兵信，玉清神霄王所佩。
　　欲殺庚辛日鬼，黑書丹素上，長一尺二寸，廣三寸二分，庚日安南方丙上，辛日安丁上，閉氣三息，叩左齒三十六通，祝曰：
　　天開地通，玄氣朗清，掃除浮翳，五道煥明，奉帝詔命，檢校萬靈，北酆所部，威嚴正形，高上所攝，促無時呈，群魔自到，鬼爽滅精，風發電激，自天肅平，皆如玄符，伏注帝庭。
　　畢，引氣三咽止。行之三日，鬼魔皆束形見影，受事於眼前，萬魔伏法，群凶滅跡也。黑書丹紋上，佩身遊行天下，萬鬼竄伏，群靈莫干，三年自得役使太玄玉女五人。右符出《玉清隱書經》。
　　上清佩符文絳券訣竟
　　上清佩符文黑券訣
　　高上玉晨命魔靈旛
　　佩之者主制北方黑帝魔靈大王，依本經按日入室，誦北方曲，施旛於室內，安北方，黃筆書黑繒上。右出《曲素上經》。
　　黑帝招靈致真攝魔之符
　　以白書黑木板上，令廣九寸，長一尺二寸，安室北面，修行誦經，入室百日，與神人共言，三年室生自然綠霞之雲。欲致真人天仙，當書如上法，著符西面，精思百日，真人降形，仙人詣房，授子神真之道。右出《金真玉光經》。
　　白帝庚辛通靈玉符
　　白書皂繒佩身，又以庚辛之日白書黑紙上，西向服之一枚，三年庚辛太素玉女降見，兆身通靈，知西方萬里之事，致西嶽仙官送自然之厨，九年白帝降於寢房，迎以素霞飛輪，上升上清宮。右出《靈飛六甲經》。
　　靈飛玉符
　　元氣之精升玄羽章，佩之九年，得乘飛雲。登修之日，書右足蹶心，即能躡玄而飛，書皂繒九寸佩之，左統六甲十二神，玉女十二人侍後。右出《九真升玄上經》。
　　玉清□摩亶婁于翳天
　　杳耀遊根隱書金玄內文
　　九天真王所受，行神仙之道，當以黃書黑板上，置北方，以滅北方大魔王官屬，招致北方仙官。十五年則致北極玄上玉真君，授兆高上寶書，役使仙官五十人。又以黃書皂紋佩身，行之北方鬱單野清净之世界，則萬靈束帶，魔王稽首禮迎，入北岳則致黑雲羽蓋，飛行玉清宮。右出《玉清隱書經》。
　　北帝丹靈滅魔殺鬼玉文
　　受之於高上三天，衛以朱宮玉女六十四人，一名攝殺律，高上消魔王所佩。
　　欲殺丙丁日鬼，當黃書黑素上，長一尺二寸，廣三寸二分，丙日安北方壬上，丁日安癸上，閉氣五息，叩左齒三十六通，祝曰：
　　高上告命，普攝萬靈，伯吏授符，禀按玉清，檢督北酆，束送魔名，上帝所須，無虧時星，皇老監詔，五仙部兵，天一秉鉞，斬滅無停，萬萬伏法，千千戮形，殺律所攝，莫不悉清。
　　畢，引氣五咽止，行之五日，鬼魔皆束形露影，受事於眼前，萬凶滅跡，千精自喪。黃書玄繒佩身，遊行天下，萬妖滅凶，群靈莫敢干也。五年自得役使黃素玉女十二人。右符出《玉清隱書經》上。
　　上清所佩合符圖一百五章，玉文九百四十三字，太玄左宮女青四極，三十一卷獨立寶經。明科律文云：上真寶符，以解兆形宿愆結過，消滅風刀水火之考，刀山火鄉二十四嶽，三塗五苦負石填河之責，得佩此符，超出八難。
　　凡有至學之士，名參紫簡，未備大經，亦得單御此符，以解宿根，禳厄度命，預期神仙。別受之日，聽得單盟信上金二兩，紫紋四十尺，以誓九天，告齋如具，而奉傳。
　　此盟亦可總度衆經，共用以誓也，餘經雖各有盟，故四極總統，得包於萬宗也。
　　上清佩符文黑券訣竟
　　上清佩符文黃券訣
　　上元檢天大籙文
　　以青筆書九尺黃素上佩身，當詣本命之嶽醮天真，告九玄，盟五靈，然後佩焉。九年道未降，當繕書二通，如法醮嶽，更醮天，畢便燒之，餘灰揚之青煙之霄，一通埋之本命之嶽，令深九尺，所謂上告九天，下告五嶽靈山，中告萬神，永得長生。
　　中元檢仙真書
　　一名太真陰陽靈籙三元章，乃三天九靈上微隱文。
　　天地有大劫之數，經八千劫其文則一見，三元玄臺直符三百人，玉女九十一人，佩之者一形之神皆受號自然玉仙也。
　　鬱絕上真三元檢仙氣九靈隱文
　　右西沙方臺之中書也，南極上元所受黃上真，輔天氣，檢仙魂。得佩此文，上元仙官到庭，百日入室思神，得見上元君，授子真書，自然飛行上清宮也。無此文不得行道召天真，身被殃也。
　　玄上生真檢仙氣三元大君紫素文
　　則三元臺中之隱書，佩之入室，思真九日，穢氣消，真自見，三元大君授子真書，九年得飛行空中。無此文不得行仙道，召仙官，身被殃也。
　　高上太上生真書檢仙氣紫微宮飛天真文
　　天地大劫周，其文則見於五嶽之室。得佩之者，入室思三元百日，精念無有異想，則見真神降子形也，能役仙官，取自然之物也，慎履生死之汙。無此文不得行仙道，輕召天真，沒身不仙也。
　　高上玄微玉檢三元文
　　刻書靈都北房之中，天書玉字，字方一丈，直符七百仙人，玉女八十二人。佩其文百日，精思三元降房，子自然知天中之音。無此文不得妄行飛仙之道，則被殃七祖充責，失仙之品也。
　　紫微玄宮飛天檢文
　　刻書晨燈之臺，照明九天之上，太清上宮元始天王授西王母，招召五嶽山海靈仙之官，精心靜念，百日見神，自知九天中隱名，佩者致仙官。無此文不得誦消魔上經，身被大殃，慎之。
　　玄上飛天中書檢仙之文
　　刻三元之臺，萬始先生所出，以傳高上人，召仙致真。受者祭五嶽百日，精思一軀三頭之神降兆之房，無此文不得八節日妄行求仙之事，身被殃也。佩之神真通達，給玉童十二人，傳說所誦，上聞九天也。輕泄七祖充責，勅五嶽符魔靈考對罪魂。
　　九天龍書三元空洞玉檢飛玄文
　　刻題九天三關之門，主檢諸天真人，誦九天上書，不得備此文者，罰之九天刺姦也。得佩此文，九天丞相主召檢天元，制仙官，精思一年，得見九天真王，或見一人九頭，乘九色之鳳，降兆形也。見之勿恐，此九天真王主籙上真也，但南向伏地，乞求神仙，自當得授九天之書也。無此文不得輕誦三十九章大洞真經，犯之九祖充考，身為天刺其姦罪。
　　元始玄空飛天中書三元玉檢文
　　元始天王刻書金牖之臺，經萬劫一傳，得見此文，四極即書名於東華，佩之精思三百日，目不他視，心不異想，即見元始天王，見元始天王便壽萬年。學無此文，不得入名山，遊五嶽，行飛仙之道，五嶽不受人，天魔伐身，必被大殃也。受之先審良端，然後佩焉，以獲元吉，勿輕佩也，亦被殃，慎之。
　　太真金虎書九天上空洞隱文
　　九天父母書之鳳生臺，直符八百人，九千年九天一開，九天開則九日俱明於東方，此文則自明於得道之人南軒之上也。若有玄名帝籙，四真亦降授於兆身。得有此文，九百日精思定神，剋見九天父母也。得見九天父母，無復死沒之期。無此文輕行萬徧之道，招召上仙，身必被殃，七祖充役，又不得仙。右檢天大録文等，並出《三元玉檢經》。
　　高上玉晨命魔靈旛
　　佩之者主制中央黃帝魔靈大王，依本經按日入室，向太歲誦中央曲，施旛於室內，安中央，青書黃繒上。右出《曲素上經》。
　　太靈飛玉符
　　陽氣黃精飛行羽章，佩之九年，面生金光，坐在立亡，飛行太虛。修飛步之道，無此符則不得仰登星魁，超升九玄。受者黃錦十二尺盟天，登修之日，書符於心，即能吐氣成雲，乘雲飛行。書黃繒九寸，佩之左肘，六甲十二神，靈飛玉女十二人侍身。右出《太上迴元九道飛行羽經》。
　　黃帝招靈致真攝魔之符
　　朱書黃木板上，令廣九寸，長一尺二寸，安室中央，修行誦經，入室百日，與神人共言，二年室生自然赤霞之雲。欲致真人天仙，當書如法，著符南向，精思百日，真人降形，仙人詣房，授子神真之道。右出《金真玉光經》。
　　赤帝丙丁通靈玉符
　　丹書黃繒佩身，又以丙丁日丹書黃紙上，南向服一枚，三年丙丁赤圭玉女降見，兆身通靈，知南方萬里之事，致南嶽仙官自然行厨，九年赤帝降於寢房，迎以丹霞飛輪，上登上清宮。右出《靈飛六甲經》。
　　六元豁落辰星精符
　　欲致北嶽真人仙官，以白書黑紙，向北服之，精鬼百日，仙官立到，真人詣房，授兆神仙之藥，與兆共言。欲制黑帝之魔，以黃書黑木九寸板上，向北面百日，天魔束形，萬精自喪。帝皇之章，行七年神仙飛行，白日升天。右出《七元經》。
　　玉清扶刀蓋華浮羅天玄景晨平隱書金玄內文
　　太素三元君受之於元始天王，以傳太和玉女。行神仙之道，當以紫筆書黃板上，置西北方，以滅浩帝大魔王官屬，招致西北福德之野延賢世界仙官，十二年則致上宮玉女降兆寢房，授兆神真之道。又紫筆書黃紋上，佩身行之西北延賢世界，則萬靈束帶，魔王稽首禮迎，得乘飛雲羽蓋，遊行玉清宮。右出《玉清隱書經》。
　　北帝廣靈滅魔殺鬼玉文
　　受之於高上三天，衛以太玄玉女二十六人，一名威神玉策，玉清消魔王所佩。
　　欲殺壬癸日鬼，當青書黃素上，長一尺二寸，廣三寸二分，壬日安中央戊上，癸日安己上，閉氣十二息，叩齒三十六通，祝曰：
　　天摧地激，四時攝光，五行促校，檢定十方，天帝浮位，皇老出房，高上所討，聲剪無容，先戮鬼爽，後截群凶，千妖萬試，莫不伏降，皆如玉文，流鈴八衝，豁落交擲，山嶽摧崩，承天順命，伯史齊功。
　　畢，引氣十二咽止，行之十二日，鬼魔滅種，群妖喪精。青書黃繒上，佩身遊行天下，萬鬼自竄，千妖匿影，十二年自得役使青腰玉女九人。右符出《 玉清隱書經》。
　　上清佩符文黃券訣竟