金籙祈壽早午晚三朝儀
　　經名：金籙祈禱早午晚三朝儀。三卷。底本出處：《正統道藏》洞玄部威儀類。
　　金籙祈壽晚朝儀
　　法事如式
　　各禮師，存念如法
　　請宣神咒
　　北上太玄，五炁徘徊。寶華五重，流光煥輝。靈景鬱秀，洞映太微。仰注我身，內府鮮開。安鎮靈宅，萬神總歸。身生羽服，舉形仙飛。和與道合· 真。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今晚朝，陞壇行道，朝謁帝真。欽奉其諸丹悃，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊玉皇上帝，紫微上官天皇大帝，紫微中宮北極大帝，后土皇地祇，玄都萬壽天尊，太平護國天尊，福生無量天尊，玄都玉京七寶層臺紫微上宮靈寶至真諸君丈人，金闕諸天彌羅眾聖，上相上宰、上保上傅、少保少傅、四師五帝、十二仙卿，三十六部尊經，玄中大法師、三天大法師，日月星宮斗府、周天宿度、河漢星真，南極老人，福祿壽星真君，皇帝本命星君，帝座照臨真宰，三界內外應感一切真靈。臣聞，無名無象，潛凝一炁之中；有數有生，默運萬殊之內。玄景昭明於空碧，真風流演於寰區。道妙難明，混三才而化育；功高不宰，溥四極以生成。臣等賦性疏庸，受資凡陋。漱流枕石，擬堅素志以卑棲；味道參玄，每恪丹誠而默守。欽逢聖旦，僣領齋科。仰叩瑤階，關宣祕典。
　　書傳洪範，壽為五福之先；頌效華封，誠切三祝之備。精氣神為體元之大本，福祿壽集景祚於聖躬。位居帝極之尊，德配乾元之首。化日流光於法海，仁風布澤於仙都。敬肅朝儀，俯殫悃愊。以今晚朝，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊，昊天至尊玉皇上帝，無上大羅至真眾聖。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願德冠百王，功高千古。恩沾寰宇，八紘普洽於陽春；壽等穹蒼，萬歲永尊於華夏。椿齡日茂，國祚天長。今故燒香，自皈依師尊大聖眾，至真之德，得道之後，保天長存，和與道合真。
　　綵霧浮空，香雲凝碧。耿耿朝趨之志，拳拳夕惕之心。以今晚朝，陞壇行道，請法眾等，運玆二捻上香。願此香煙騰空，徑上供養至真無上經寶玉宸靈寶天尊，紫微天皇大帝，禹餘天宮真仙聖眾。臣等皈身皈神皈命，首體投地，仰依太上三尊，十方眾聖。願以是香功德，上祝皇帝陛下。伏願日月同明，乾坤合德。氣調律呂，齊七政之璇璣；令握權衡，和四時之玉燭。邦家協吉，民物沾恩。歲多豐稔之歡，世有和平之俗。兆民稱慶，萬壽尊安。今故燒香，自皈依師尊大聖眾，至真之德，得道之後，保天長存，和與道合真。
　　天維顯恩，神其如在。散香風於壇陛，懸惠月於霄衢。以今晚朝，陛壇行道，請法眾等，運玆三捻上香。願此香煙騰空，徑上供養至真無上師寶五靈玄老天尊、紫微北極大帝、后土皇地祗、大赤天宮無鞅聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下伏願文德誕敷，仁風廣被。德歌舜日，永隆億萬世之基；慶衍莊椿，高聳八千年之壽。神人協贊，宗社奠安。今故燒香，自皈依師尊大聖眾，至真之德，得道之後，保天長存，和與道合真。
　　禮方
　　懺悔
　　步虛
　　三啟
　　三禮
　　重稱法位
　　具位臣姓某謹重誠上啟三境至尊、十華上聖、金闕玉京天帝天真、日月星斗羣真、十方師尊聖眾，三界官屬一切真靈。臣聞，道之尊，德之貴，希微妙合於無言；大而化，聖而神，應響潛通於有感。天九重而密邇，日三接以虔祈。洞洞乎中，洋洋在上。欽承上命，爰謹祝釐。扣首玄穹，一統咸歸於聖世；傾誠紫極，眾星普耀於吉躔。飆斿俯賜於鑒觀，仙仗聿嚴於護衛。空歌振響，梵炁流晶。寶篆騰煙，擁旌節於空玄之上；銀燈絢綵，燦衣冠於雲錦之中。禮敬肅於朝儀，事恪遵於祕範。重念臣等依光宸陛，託蔭皇穹。列款陳詞，僣瀆高明之聽；登齋行道，寧無過謬之愆。仰賴寬容，普垂原赦。圓成福果，用贊洪禧。則上明天尊大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君、侍香諸靈官，當令臣向來晚朝陞壇行道之所，自然生金液舟碧之英。百靈眾真，交會在此，香火鑪前。當願聖鑒昭回，丹誠感格。十方仙童，玉女接侍，蘭煙傳臣向來所奏之詞，速達徑御至真無極大道三清上聖昊天至尊金闕玉皇上帝御前。
　　出堂頌
　　回向
　　金籙祈壽晚朝儀竟