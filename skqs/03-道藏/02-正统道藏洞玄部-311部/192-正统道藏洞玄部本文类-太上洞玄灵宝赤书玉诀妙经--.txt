太上洞玄靈寶赤書玉訣妙經
　　經名：太上洞玄靈寶赤書玉訣妙經。簡稱《赤書玉訣》。撰人不詳，約出於東晉。係古《靈寶經》之一。二卷。底本出處：《正統道藏》洞玄部本文類。
　　太上洞玄靈寶赤書玉訣妙經卷上　　
　　爾時元始天尊、太上大道君、五老上帝、十方大神，會於南丹洞陽上館，坐明珠七色寶座。時有五帝大聖、玄和玉女，五萬二千五百眾詣座。天灑香華，神龍妓樂，無鞅數眾，紫雲四敷，三景齊明，天元合慶，眾真齊駕。時有精進學士王龍賜侍座，請受法戒。
　　道告龍賜：吾於七百萬劫，奉修靈寶，立願布施，持戒執齋，勤苦不退，展轉生死，忍辱精進，斷除異念，空受無想，積感玄寂，得作眾聖道尊。常用慈念，欲令廣度眾生，是男是女，好願至人，咸使得見靈寶妙法。爾有善心，來歸法門，由爾前生萬劫，已奉至真，功滿德足，致生道世，值遇法興。今當為爾解說凝滯十部妙經，使爾救度十方諸天人民，勤為用心，勿使魔言。
　　道曰：生死因綠，輪轉福願，莫不由身。人身難得，道世難遇，經法難值，訣言難聞。吾所以敷張玄旨，解說要言者何。感念十方天人受生，不能保度其身，長處苦惱，甘心履罪，展轉五道，無能覺者。是故廣明法教，開導愚蒙，咸使天人得入無上正真之門，普度一切生值此世，真以宿緣所從，真人皆得過度。吾受元始真文舊經，說經度世萬劫，當還元上宛利天。過世後五濁之中，運命不達，是男是女，不見明教，常處惡道，生壽無機，而憂惱自嬰，多受枉橫，自生自死，輪轉五道，墮於三途八難之中，殃對相尋，無有極已，生死分離，無有豪賤，實為痛心。今解說諸要，以度可度。汝好正意諦受吾言。於是注訣，龍賜稽首，伏受教旨。
　　道日：子受靈寶大戒，當起北向，首體投地，禮於十方，東向伏聽十戒。一者心不惡妬，無生陰賊，檢口慎過，想念在法。二者守仁不殺，愍濟群生，慈愛廣救，潤及一切。三者守貞讓義，不淫不盜，常行善念，損己濟物。四者不色不慾，心無放蕩，貞潔守慎，行無點污。五者口無惡言，言不華綺，內外忠直，不犯口過。六者滅酒節行，調和氣性，神不損傷，無犯眾惡。七者不得嫉人勝己，爭競功名，每事遜讓，退身度人。八者不得評論經教，訾毀聖文，躬心承法，常如對神。九者不得鬥亂口舌，評詳四輩，天人咎恨，傷損神氣。十者舉動施為，平等一心，人和神睦，行常使然。修奉清戒，每合天心。常行大慈，願為一切普度厄世，慊慊尊教，不得中怠。寧守善而死，不為惡而生。於是不退，可得拔度五道，不履三惡，諸天所護，萬神所敬，長齋奉戒，自得度世。
　　道言：靈寶開法度人，有十二可從而得度世者，爾宜從之，自得正直，終入無為。一者見真經出法，開度一切，便發道意，心願後世，得登大聖。二者常行慈心，願念一切，普得見法，開度廣遠，無有障翳。三者好樂經教，深遠覽達，意志堅明，開化愚闇。四者尊受師訓，廣開勸化，令入法門，遠離盲道。五者信向玄妙，尊奉經訣，晨夕念誦，無有怠倦。六者不務榮華，斷俗因緣，專心定志，所營在法。七者勤誦大經，願念一切，廣開橋梁，為來生作綠。八者常生善心，不邪不偽，無嫉無害，無惡無妬。九者在所隨生，常值聖世，與靈寶法教相值不絕。十者潔身持戒，修齋建功，廣救群生，咸得度脫。十一者學業廣覽，宣通經法，預以天人，普令開度。十二者常與明師世世相值，受教宣化，度人無量。是為十二妙訣。能行此善念，世世得見聖文，與道結緣，諸天友識，獨步三界，無所罣礙，長離三惡五道八難。神明敬護，地祇擁衛，門戶清肅，萬灾不干。諸所求願，讀誦此經，皆得成就。是善男子，善女人，精心尊奉，皆為十方大聖所有，洞達自然，身生水火，變化形影，飛升上清，功德未滿，應經滅度，即為五帝所迎，徑昇天宮，不過泰山，化生貴門，與經道相遇，俓得度世。
　　道告龍賜：勤行諦受，勿為懈息。龍賜稽首，伏承戒日。
　　道言：真文呪說，高上法度，舊文宛奧，不可尋詳，後來學者，難可施用。故高下注筆，以解曲滯。玉訣真要，開演古文，微辭玄妙，諸天所尊。披誦玉章，十方遙唱，上天設禮，神魔降伏，鬼妖滅爽。侍文玉童、玉女各五十人，自無前生萬劫題名太玄，不得見此玉文。運會遭遇，剋得神仙，福延九祖，潤流玄孫，皆得度脫三惡五道八難之中。斯文尊貴，妙不可勝。
　　元始靈寶告水帝削除罪簡上法
　　靈寶某帝，先生某甲，年如干歲，某月生，願神願仙，長生不死，三元同存。九府水帝、十二河源、江河淮濟、瞑泠大神，乞削罪名，上聞九天，請詣水府，金龍驛傳。
　　太歲某年某月某朔某日某時，於某國告文。
　　右朱書銀木簡上，以青紙裹簡，青絲纏之，金龍負簡以投三河之淵。初用金鈕九隻，連簡沉之後投，不須三過都止。投簡當於清泠之淵，北向叩齒三通，讀簡文呪曰：
　　元始五老，上帝高尊，十方至真，太華靈仙，赤文告命，無幽不聞，上御九天，請下玉文，日月五星，北斗七元，中告五嶽，四方靈山，下告河海，十二泉源，九府水帝，溟泠大神，今日上告，萬願開陳，請投玉簡，乞削罪名，千曾萬祖，九族種親，罪根連染，及得我身，普蒙削除，絕滅種根，記名水府，言上帝前，七祖父母，去離八難，上登九天，衣食自然，我罪釋散，萬神咸聞，請以金鈕，關明水官，請如斯陳，金龍驛傳。
　　太上洞玄靈寶赤書玉訣妙經卷上 
　　元始靈寶告五嶽靈山除罪求仙上法
　　靈寶某帝，先生某甲，年如干歲，某月生，命屬某帝，名係泰山，願神願仙，長生度世，飛行上清。五嶽真人、至神至靈，乞削罪籍，上聞九天，請詣靈山，金龍驛傳。
　　太歲某甲子某月某朔某日某時，於某嶽告文。
　　右朱書銀木簡，青紙裹之，青絲纏之，金鈕九隻，金龍負之，埋本命之嶽，悉如上法。於本命之嶽，束向叩齒九通，讀簡文竟，呪曰：
　　玄上開明，元始監真，上帝五老，赤書丹文，天地本始，總領三元，攝氣召會，催促降仙，高上符命，普告十天，日月星宿，五嶽靈山，天下地上，溟泠大神、監生主錄，南上三門，開領玉簡，勒名丹篇，削落罪書，上補帝臣，千曾萬祖，九族種親，皆蒙解脫，五道八難，去離三惡，魂升九天，生死開度，萬劫長存，今日上告，萬神咸聞，請以金鈕，關盟真官，請如所告，金龍驛傳。
　　元始靈寶告九地土皇滅罪言名求仙上法
　　靈寶某帝，先生某甲，年如干歲，某月生，命係九天，東斗領籍，願神願仙，長生度世，飛行上清。中皇九地戊己黃神、土府五帝，乞削罪錄，勒上太玄，請詣中宮，投簡記名，金鈕自信，金龍驛傳。
　　太歲某甲子某月某朔某日某時，於某郡縣中告文。
　　右朱書銀木簡，青紙裹之，青絲纏之，金紐九隻，金龍負之，埋所住中官，悉如上法。於中庭向壬叩齒十二通，讀簡文竟，呪曰：
　　天開地張，九炁分靈，三元同符，十方朗清，五老上帝，開真領生，丹書赤文，元始上精，普告天下，九土皇靈，今日上告，萬仙定生，我願我仙，請投玉名，土府太皇，勒除罪刑，奏簡上宮，列簿華青，早得飛騰，天地同靈，九祖種親，腐骸更榮，魂升南宮，受化仙庭，日吉告命，萬神咸聽，請以金鈕，表盟至情，請如所告，金龍驛呈。
　　道曰：爾有志心，發無上道意，欲度諸天人民善男善女，咸使得離三惡五道八難之中。得過惡世，與道相值，當以八節甲子之日，投三元玉簡，除宿罪簿，言名上天，事事三過。諸天三官九府，更相囑寄，上天分別，萬神敬護，五帝侍衛，三界司迎，門戶整肅，天下地祇，日月來朝，千魔萬精，不敢妄干。志願堅白，蠲向咸成，七祖父母，即得解脫三途五苦，上昇天宮，生死福慶，影響相酬。三官九府，書人功過，其理甚明，世世因緣，毫分無虧。爾諦奉行，勿為懈怠，使魔壞爾真。
　　東方九炁青天真文赤書玉訣
　　東方九炁，始皇青天，碧霞鬱壘，中有老人，總校圖錄，攝炁降仙。
　　其二十四字，主召九天上帝，校神仙圖錄。學仙道士，常以本命、甲子、立春之日，青書二十四字於白刺，記姓名年月於刺下，投靈山之嶽。九年仙官到，使青腰玉女九人，身得飛仙。
　　歲星輔肝，角亢鎮真，氐房心尾，四景迴旋，箕主七辰，正斗明輪，承炁捕非，掃除災群。
　　其三十二字，主召天宿星官，正天分度。諸以天灾，星宿越錯，朱書三十二字於青紙上，露於中庭九日九夜，夕夕依法別呪訖，以火焚，散灰於青烟之中。并刻書三十二字於青石上，埋東方，天灾自消，星宿復位。
　　東山神阮，攝召九天，赤書符命，制會酆山，東魔送鬼，所誅無蠲，悉詣木宮，敢有稽延。
　　其三十二字主攝鬼魔，正九天炁。行此法，朱書青木刺上，以文向東北而依別呪文三呪，鬼自束形，萬妖自滅，精心行之。
　　下制東河，溟海水神，大劫洪灾，蛟龍負身，水府開道，通逕百千，上帝赤文，風火無間。
　　其三十二字主攝東海水帝大劫天灾之數，召蛟龍及水神事。遇水灾及欲渡大水，黃書三十二字於青紙上，依別呪以投水中，身自得過，蛟龍負載，河伯奉迎，水下可行也。
　　合一百二十字，皆元始自然之書，一名生神寶真洞玄章，一名東山神呪八威策文。
　　南方三炁丹天真文赤書玉訣
　　南方丹天，赤帝玉堂，中有大神，號曰赤皇，上炎流煙，三炁勃光，神仙受命，應運太陽。
　　其三十二字，主九天神仙圖錄宿名。學仙道士，常以本命、甲子、立夏之日，朱書三十二字於白刺上，記姓名年月於刺下，投靈山之嶽。九年仙官到，使朱陵玉女三人，身得飛仙。
　　熒惑輔心，井鬼守房，柳星張翼，統御四鄉，軫總七宿，迴轉天常，召運促會，正道驛行，赤文命靈。
　　其三十六字，主召星官，明度數，正天分度。南方星宿越錯，有諸灾異，當朱書青紙上，露於中庭三日三夜，夕夕南向，依別呪法訖，以火燒文，散之於青煙之中。并別刻書三十六字於赤石上，埋南方，天灾自消，星宿復位。
　　北攝酆山，束送魔宗，符教所討，明列罪源，南山神呪，滅伏百千，群妖滅爽，萬試摧亡。
　　其三十二字，主制北酆正鬼炁。行此法，黃書赤木刺上，以文向北，而依別呪文。三行此法，鬼精自滅，萬魔束形，宜精心行之。
　　南河水帝，太伯龍王，神呪流行，普掃不祥，洪水飛灾，止蛟召龍，開除水逕，千道萬通，敢有干試，攝送火宮，赤書所告，莫有不從。
　　其四十八字，主攝南海水帝。大運交，洪水四出，召蛟龍水神事。遇此灾及渡大水，皆黃書四十八字，於青紙上，依別呪，以投水中，自得過度，水官奉迎。
　　合一百四十八字，皆南方梵寶昌陽丹靈真老君自然之書，一名南雲通天寶靈袊，一名九天神呪，一名赤天八威策文。
　　中央黃天真文赤書玉訣
　　中央總靈，黃上天元，始生五老，中黃高尊，攝炁監真，總領群仙，典錄玄圖，宿簡玉文，催運上炁，普告萬神。
　　其四十字，主神仙玉簡宿名，總歸仙炁。學仙道士，以本命、甲子、春分、夏至之日，黃書四十字於白刺上，記姓名年月於剌下，投靈山之嶽。九年仙官到，使黃素玉女十二人，身得神仙。
　　鎮星輔脾，迴度北元，魁@主非，截邪斬根，@＠＠＠，掃穢除氛，魒正玄斗，明度天關，九天符命，金馬驛傳。
　　其四十字，主攝星官，正天度數。諸中央星宿越錯，生諸灾異，當以朱書四十字於青紙，露於中庭十二日十二夜，夕夕向王依別呢法訖，以火燒文，散之於青煙之中。并刻書四十字於黃石上，埋中央，天灾自消，星宿復位。
　　＠攝北帝，遏塞鬼門，剪除不詳，莫有當前。
　　其十六字，主攝北帝正天氣，檢鬼精。行此法，白書十六字於黃木刺上，以文向東北，而依別呪文。三行此法，鬼精自滅，天魔束形，宜心行之。
　　中山神呪，召龍上雲，制會黃河，九水河源，不得怠縱，善惡悉分，千妖萬奸，上對帝君，莫有干試，太陽激燌，赤書玉字，宣告普聞。
　　其四十八字，主攝中海水帝四源之水，洪灾湧溢之數，召水神及蛟龍事。欲過洪水之災，及渡大水，皆當黃書四十八字於青紙上，依別呪，投水中，自得過渡，水官奉迎。
　　合一百四十四字，皆中央玉寶元靈元老君自然之書，一名寶劫洞清九天靈書，一名黃神大呪，一名黃帝威靈策文。
　　西方七天炁素天赤書玉訣
　　西方素天，白帝七門，金靈皓映，太華流氛，白石峨峨，七炁氤氳，上有始生，皇老大神，總領肺氣，主校九天，檢定圖錄，制召上仙。
　　其四十八字，主召仙炁。學仙道士，常以本命、甲子、立秋之日，白書四十八字於白刺上，記姓名年月於刺下，投靈山之嶽。九年仙官到，使太素玉女七人，身得神仙。
　　太白檢肺，奎婁守魂，胃昴畢觜，主制七關，參總斗魁，受符北元。
　　其二十四字，主白帝星官正明天度。諸西方星宿越錯，有諸灾異，當以朱書青紙上，露於中庭七日七夜，夕夕向西，依別呪法訖，以火燒文，散灰於青煙之中。并刻書二十四字於白石上，埋西方，天灾自消，星宿復位。
　　赤書玉字，九天正文，攝召萬炁，普歸帝君。
　　其十六字，主攝六天鬼炁。行此法，黑書十六字於白木刺上，以文向東北，而依別呪文，七過行之，鬼精自滅，萬魔束形，宜精心行之。
　　西山神呪，八威七傳，符水上龍，召山送雲，在此授得，同到帝門，輔衛上真，斬滅邪源，若有不祥，截以金關，赤書符命，風火驛傳。
　　其四十八字，主攝西海水帝及水中萬精，召雲龍以防水灾。欲知水中精物，及洪水彌天，欲度此災，皆黃書四十八字於青紙上，依別呪法，投文水中，立知水中萬精形象，蛟龍負以渡水灾，水官奉迎也。
　　合一百三十六字，皆西方七寶金門皓靈皇老君自然之書，一名金真寶明洞微篇，一名西山神呪，一名八威召龍文。
　　北方五炁玄天真文赤書玉訣
　　北方玄天，五炁徘徊，中有黑帝，雙皇太微，總領符命，仙鍊八威，青裙羽褐，龍文鳳衣，上帝所降，制列玉階。
　　其四十字，主諸真人神仙圖錄。學仙道士，常以本命、甲子、立冬之日，黑書四十字於白刺上，記姓名年月於刺下，投靈山之嶽。五年仙官到，使太玄玉女五人，名上仙籍矣。
　　北辰輔腎，斗牛衛扉，女虛危室，豁落四開，璧總七星，執凶糾非，卻灾掃穢，明道洞輝。
　　其三十二字，主北方星官正天炁。諸以北方星宿越錯，有諸灾異，當以朱書三十二字於青紙上，露於中庭五日五夜，夕夕向北，依別呪法訖，以火燒文，散灰於青煙之中。並刻書三十二字於黑石上，埋北方，天灾自消，星宿復位。
　　北山神呪，激陽起雷，流鈴煥落，玃天振威，北酆所部，萬妖滅摧。
　　其二十四字，主攝天魔北帝萬鬼事。行此法，青書二十四字於黑木刺上，以文向東北，而依別呪文。五過行之，鬼精自滅，萬魔束形，宜精心行之也。
　　九河傾竭，烏母群飛，蛟龍通道，水脉洞開，赤文玉書，驛龍風馳。
　　其二十四字，主攝北海水帝，制水中萬精，召蛟龍以負身。欲渡大水洪灾，及遇水難中萬物，黃書二十四字於青紙上，依別呪文，投水中萬物形象，身得渡水灾，蛟龍開水道，水官出迎也。
　　合一百二十字，皆北方洞陰朔單鬱絕五靈玄老君自然之書，一名元神生真寶明文，一名北山神呪，一名八威制天文。
　　諸以啟願求道，投刺行事，莫不悉先東向叩齒三通，捻香呪曰：
　　無上三天玄元始三炁太上老君，召出我身中三五功曹、左右官使者、左右捧香驛龍騎吏、侍香金童、傳言玉女、五帝直符，各三十六人出關。啟此間土地、四面真官，我今正爾燒香關啟，願得十方正真之炁入我身中，令所啟上聞，俓御無上至真大聖尊神玉帝几前。
　　凡學道有所求願，及修行上法，不先關啟則為邪魔所干，不得上達，所修無感，神明不鑒，徒勞無益。
　　元始五老修道求仙赤書真文玉訣
　　道言：夫學上法，思神念道，山居靜志，修齋誦經，轉度七祖，身求神仙，當行《五老赤書真文》上法。依按舊文，皆先叩齒十二通，呪曰：
　　玄上高靈，元始尊神，大聖徘徊，萬神臨軒，三景敷暉，慶雲四陳，上告校圖，推等九天，今日啟願，投刺靈山，丹書赤字，自然真文，上告五帝，記名玉篇，萬神鑒映，日月明言，願度願生，願神願仙，天地星宿，玄照我身，三官九府，五嶽大神，普告無窮，削除罪根，元始大開，莫不納言，七祖幽魂，受福自然，三途五苦，永離八難，得與三景，同暉紫晨，輪轉不滅，身得飛仙。
　　畢，讀刺竟，投於絕巖之中，便散香靈山之上，又叩齒三通，向本命呪曰：
　　元始監映，仙名已書，三官九府，罪莫不除，散香五帝，告盟太虛，請如所陳，萬劫長居。
　　畢仰咽九炁止。
　　元始五老禳星宿客灾明天分度真文玉訣
　　道言：諸天星宿，各有分度，至於俓道錯越，更相侵犯，或有異見於四方境域，皆由天氣運度否激之灾，有所防出其分國，故以天光轉照，玄告不祥。故元始垂文，和天安地，解灾卸患，安國寧民。至士精心，依法修行。灾見之日，書真文如舊法，露於中庭，向方面叩齒十二通，散髮仰祝曰：
　　元始上天，三光高明，迴景照耀，四方朗清，運度所衝，激揚流星，五界錯越，三統失寧，五斗總辰，七宿明靈，真君大魁，厥諱玉精，夫人皇妃，字曰育嬰，總御玄關，迴轉諸天，今有客灾，玄告不祥，請以真文，赤書上呈，散髮謝愆，披露丹誠，惟垂玄監，迴復天經，炁不橫越，灾不橫生，焚燒靈文，散煙玉庭，上景監度，普告萬靈，氣清三關，灾滅九冥，陰陽調和，國土太平，請以金龍，風馬驛呈。
　　畢，露真文於中庭，金龍鎮之。假令災在東方，則九日九夜竟，而燒真文，散灰於青煙之中。
　　凡禳天灾安國寧民法，皆隨方然燈，照諸天光。假令東方，則然九燈，亦可九十燈，亦可九百燈，用金龍一兩一枚。灾在東方，用青繒九十尺，九日九夜。灾在南方，則然三燈，亦可三十燈，亦可三百燈，用絳繒三十尺，三日三夜。灾在中央，則然十二燈，亦可百二十燈，亦可千二百燈，用黃繒百二十尺，十二日十二夜。灾在西方，則然七燈，亦可七十燈，亦可七百燈，用白繒七十尺，七日七夜。灾在北方，則然五燈，亦可五十燈，亦可五百燈，用黑繒五十尺，五日五夜。此元始靈寶上元科法。
　　元始五老禳大劫洪水召蛟龍水官度灾真文玉訣
　　道言：天地大劫之交，洪水四出，蕩穢除惡，萬無遺一。當此之時，天地冥合，人民漂流，無復善惡。唯有志學之士，得靈寶真文，大劫、小劫之符，乃可乘飛羽而高觀，登靈嶽而浮翔。當此之時，神人自當使蛟龍為通路，開水徑以渡身，河伯伺迎，不罣津梁也。乃明靈文之妙，豈拘大劫之交。遇此之際，當依其文施用，北向叩齒五通，閉氣二十五息。存己身心中生火，火出頭頂，而燒四方山林草木，及己身都盡，形骸皆成灰塵，一時飛翔入青煙之上，無復所遺。思大水浩浩蕩蕩天下，己身化成蛟龍，隨水而流。因又叩齒二十五通，仰呪曰：
　　上始迴靈，開明九元，天推地轉，二炁流傳，五行相促，運度機關，陰陽否激，結成灾衝，大劫傾汔，蕩穢除氛，九河受對，洪灾激川，水母徘徊，鳥馬合群，日月冥會，三景停關，上選種臣，推校玉文，棄惡遺善，清濁永分，
　　我參帝簡，名列九天，大灾四會，赤書所蠲，是日告命，萬神咸聞，日月五星，照明我魂，五嶽靈山，浮渡我身，九河水府，溟泠大神，開除水徑，通利河津，蛟龍應符，攝山送靈，負我渡我，驚馳四奔，丹書赤字，元始真文，金龍驛呈，時刻無間，立須告御，上對帝尊。
　　畢，引氣二十五咽，須臾，自當有開水之神以渡兆身也。在山，山則浮。在水，水自開。可謂臨危而濟。倏欻之頃，天地都平也。
　　元始五老攝召北酆鬼魔赤書玉訣
　　道言：夫受靈寶上法，致神明來降，存念響達，與天真交會，宜先分別鬼魔形象，遏塞干試。魔精既伏，存思自感，神明易致。行此之法，依上真文施行，便向東北叩齒三十六通，閉炁九息，而仰呪曰：
　　三元開明，迥轉天常，運推數極，百六乘綱，大劫交會，萬妖爭行，北酆不拘，放逸鬼宗，群魔縱肆，祆閉天光，上帝有命，普告十方，演明天魔，法教開張，正道治民，掃除不祥，有何小妖，群聚為場，赤書玉文，檢攝鬼鄉，北酆三官，明速傳行，千魔束爽，萬鬼送形，流鈴交煥，激氣太陽，金虎四邀，天丁補亡，大小齊到，不得匿藏，元始所告，列奏上宮。
　　元始靈寶五帝真文玉訣
　　道士服青帝真符，束向叩齒九通，思青炁從口入注肝中，生九重青華寶光，徹映項後，書符置前，呪曰：
　　元上青精，九炁大靈，神光霞散，流映東青，華景鬱勃，灌我身形，宮府安鎮，寶魂自生，洞達八朗，飛昇玉庭。
　　畢，引炁九咽，上應服者服，佩者佩。
　　道士服赤帝真符，南向叩齒三通，思赤炁從口入注心中，生三重丹華寶光，徹映胸前，書符置前，呪曰：
　　丹華流映，寶芝生光，神精徹幽，散靈八方，真符攝炁，嘯命朱童，三精煥敷，注我絳宮，赤神安鎮，五香溢充，洞映形外，表裹發光，身生水火，獨步飛行。
　　畢，引炁三咽止，如上法。
　　道士服黃帝真符，向王叩齒十二通，思黃炁從口入注脾中，生十二重黃華寶光，洞映一身，書符置前，呪曰：
　　總元書靈，迴神四鄉，黃上散華，五帝交芳。流精散慢，十二重光，混合我形，萬神相迎。安備黃脾，養炁中房，保齡度劫，永鎮無窮。
　　畢，引炁十二咽止，如上法。
　　道士服白帝真符，向西叩齒七通，思白炁從口入注肺中，生七重素華寶光，洞映丹田，書符置前，呪曰：
　　金靈七炁，素華流氛，金精童子，首建元巾，帶符攝炁，萬神會門，寶光奕奕，照我命根，安鎮肺華，萬劫長存。
　　畢，引炁七咽止，如上法。
　　道士服黑帝真符，向北叩齒五通，思黑炁從口入注腎中，生五重玄寶華光，洞映背外，書符置前，呪曰：
　　北上太玄，五炁徘徊，寶華五重，流光煥暉，雲景鬱秀，洞映太微，仰注我身，腎府鮮開，安鎮靈宅，萬神總歸，身生羽服，降形自飛。
　　畢，引炁五咽止，如上法。
　　當取靈山向王之竹，全長七尺七節，作神杖，使上下通直，甘竹乃佳。書黑帝符，著下第二節中；次白帝符，第三節中；次黃帝符，第四節中；次赤帝符，第五節中；次青帝符，第六節中。空上一節以通天，空下一節以立地。蠟封上節，穿中印以元始之章。又蠟封下節，穿中印以五帝之章。絳紋作韜，長短大小足容杖。臥息坐起，常以自隨，行來可脫杖衣，隱以出入，每當別著掙處。以杖指天，天神設禮。指地，地祇司迎。以杖指東北，萬鬼束形。乘杖行來，及欲施用，當叩齒三十六通，思五帝直符吏各一人，衣隨方色，有五色之光，流煥杖上，五帝玉女各一人，合共衛杖左右。微呪曰：
　　太陽之山，元始上精，開張天地，甘竹通靈，直符守吏，部御神兵，五色流煥，朱火金鈴，輔翼上真，出幽入冥，召天天恭，攝地地迎，指鬼鬼滅，妖魔束形，靈符神杖，威制百方，與我俱成，與我俱生，萬劫之後，以代我形，景為五解，神昇上清，承符告命，靡不敬聽。
　　畢，引五方炁，各五咽，合二十五咽止。
　　行此道九年，精謹不慢，神真形見，杖則載人空行。若欲尸解，杖則代形，絛欻之問已成真人。朔望八節日，當燒香左右，朝拜此杖，則神靈感降，道則成矣。
　　靈寶八威神策玉訣
　　當朱書三天太上召伏蛟龍虎豹山精文，著一銀木板上。又書記年月、師姓諱，著一板上。合二板，內囊裹。朱書次文，著一板上，著囊外。凡三板，合封為神策，如傳之狀。
　　板悉用銀木，長一尺四寸，廣二寸四分。以絳紋之繒作囊，令長一丈二尺，衣之封外板上，下頭印口中元始五老之章。當以梧木函，絳紋作衣，衣函以請策文，著別室。燒香左右，精心供養，受以佩身。天下神靈朝夕朝門，給五帝玉童玉女各一十二人，出入遊行，五帝侍衛，三界司迎。生死無復三惡之難，不經泰山，徑昇九天，衣食自然，位同太極，要自成仙。
　　至學道士佩此文，施行神呪，以策文指天，天神設禮。指地，地衹朝拜，三界束帶。指神，神禮。指鬼，鬼自滅爽。指水，水神通道。大劫交，洪灾四會，以策召龍，龍為負身。長修積感，神靈交會，所在施召，降響立到。千變萬奇，適意所從。出入行年，位唯太極。皆前從飛龍，從導天鈞，鳳嘯鸞鳴，十二華光，建三七色節，會靈之旛。精思九年，天儀自備。
　　靈寶八威神策呪曰：
　　元始太真，五靈高尊，太華皓映，洞朗八門，五老告命，無幽不關，上御九天，中制酆山，下領河海，十二水源，八威神呪，靈策玉文，召龍負水，收氣聚雲，束魔送鬼，掃蕩妖群，萬精摧落，所誅無鐲，日月五星，北斗七元，諸天諸地，諸水諸山，玉真所部，溟泠大神，仙王遊宴，五帝杖旛，天丁前驅，金虎後奔，玃天猛獸，羅備四關，所呼立到，所召立前，赤書煥落，風火無間，所有攝驗，金龍驛傳。
　　畢，叩齒九通，仰天三嘯，引天炁三咽，以策文指所告之地，閉炁九息而止。
　　元始五老鎮靈求仙禳灾赤書玉訣
　　道士隱學，書青帝赤書真文，置東方，則東嶽仙官至。長齋百日，精思靈寶尊神，則天真下降，給青腰玉女九人，取東嶽神仙芝草不死之藥。青帝鬼魔遠舍九萬里，一方凶勃，惡獸毒螫皆不生害心，反善仁人。長齋修行二十四年，身得神仙，但佩此文，亦得尸解，轉輪成仙。
　　國土東方及春三月有灾，欲使東鄉安鎮，當赤書青石上，鎮東方九日，其灾自滅，凶逆自消。一方仁人，蒼龍來翔，善瑞自至，國土太平。書文佩身，卻諸禍殃，身無橫患，常與神明相當，保國寧家，享福無窮。
　　道士書赤帝真文置南方，則南嶽仙官至。、長齋百日，精思靈寶尊神則天真下降，給朱陵玉女三人，取南嶽神仙芝草不死之藥。赤帝鬼魔遠舍三萬里，一方凶勃惡獸毒螫皆不生害心，反善仁人。長齋修行二十四年，身得神仙，但佩此文，亦得尸解，轉輪成仙。
　　國土南方及夏三月有灾，欲使南鄉安鎮，當朱書赤石上，鎮南方三日，其灾自滅，凶逆自消。一方仁人善瑞顯明，鳳凰來迎，鸞鶴飛嗚，天人歌詠，欣國太平。書文佩身，萬灾不生，禳凶卻穢，坐致神靈，福慶無窮，延年長生，家致興隆，國祚安寧。
　　道士書黃帝真文置中央，則中嶽仙官至。長齋百日，精思靈寶尊神，則天真下降，給黃素玉女十二人，取中嶽神仙芝草不死之藥。黃帝鬼魔遠舍十二萬里，中央凶勃惡獸毒螫皆不生害心，反善仁人。長齋修行二十四年，身得神仙，但佩此文，亦得尸解，轉輪成仙。
　　國土中央及四季月有灾，欲使中國安鎮，當朱書黃石上，鎮中央十二日，其灾自滅，凶逆自消。四方和睦，善瑞自生，麒麟來歸，白虎遊庭，國豐民富，普天安寧。書文佩身，萬灾不經，身康氣強，五官精明，長保家國，永亨利貞。
　　道士書白帝真文置西方，則西嶽仙官至。長齋百日，精思靈寶尊神，則天真下降，給太素玉女七人，取西嶽神仙芝草不死之藥。白帝鬼魔遠舍七萬里，西方凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪神仙。
　　國土西方及秋三月有灾，欲使西鄉安鎮，當朱書白石上，置西方七日，其灾自滅，凶惡自消。西方自歸，善祥自集，靈獸飛軒，金雀銜符，氏老歸賓，國寧民泰。書文佩身，神明交遊，灾不加身，與五帝同儔，子孫昌熾，世享王侯，與善因綠，何慮何憂。
　　道士書黑帝真文，置北方，則北嶽仙官至。長齋百日，精思靈寶尊神，則天真下降，給太玄玉女五人，取北嶽神仙芝草不死之藥。黑帝鬼魔遠舍五萬里，北方凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪神仙。
　　國土北方及冬三月有灾，欲使北鄉安鎮，當朱書黑石上，置北方五日，其灾自消，凶惡自滅。北方自賓，善瑞日昌，地藏發泄，金玉露形，天人歌詠，國富民豐。書文佩身，萬灾消亡，壽同天地，福祿永光，所向所求，莫不利貞，子孫昌盛，世世賢明。
　　道士學至道上法，修奉齋戒，精思念道，上希靈真，滅魔却試，皆當先按靈寶上元舊格，施案真文，鎮於方面。靈真降室，五帝官屬侍衛門戶，鬼魔消滅，所向咸從。赤書青帝真文於青繒上，置室東璧。赤書赤帝真文絳繒上，置南璧。赤書．黃帝真文黃繒上，置中央。赤書白帝真文白繒上，置西璧。赤書黑帝真文黑繒上，置北璧。施案五篇於齋堂之中，朝暮燒香，隨方禮拜，不得雜俗異人干入堂內。此皆方方各有威神、玉童玉女侍衛，犯之奏罪九天，冥考立加，奉者明慎禁忌。
　　九炁青天中有元始青靈之童，諱開陽青，典青帝赤書真文。青靈童長九寸，衣青羽衣，手執青麾，侍文左。學者應思此神降己身，百日精念，靈真見形，所求立感。有佩真文，此童亦常在己肝府之中，致青牙之精。
　　三炁丹天中有元始赤靈之童，諱丹泉珠，典赤帝赤書真文。赤靈童長三寸，衣赤羽衣，手執赤節，侍文前。學者應思此神降己身，百日精念，靈真見形，所求易感。有佩真文，此童亦常在己心中，致朱丹赤牙之精。
　　中央黃天中有元始黃靈之童，諱洪瑛，典黃帝赤書真文。黃靈童長一寸二分，衣黃羽衣，手執黃鉞，侍文中央。學者應思此神降己身，百日精念，靈真見形，所求立感。有佩真文，此童亦常在己脾府之中，致黃牙之精。
　　七炁素天中有元始素靈之童，諱明石流，典白帝赤書真文。素靈童長七寸，衣白羽衣，手執白旗，侍文右。學者應思此神降己身，百日精念，靈真見形，所求立感。有佩真文，此童亦常在己肺府之中，致素牙之精。
　　五炁玄天中有元始黑靈之童，諱玉滋，典黑帝赤書真文。黑靈童長五寸，衣黑羽衣，手執黑幢，侍文後。學者應思此神降己身，百日精念，靈真見形，所求立感。有佩真文，此童亦常在己腎府之中，致玄牙之精。
　　此五帝靈童，與元始五老同生，主五篇真文，上統九天之炁，下領五嶽，中主人五藏，引牙之精補養人身。服食五牙，不知此神，終而無感，徒勞疲懃。
　　太上洞玄靈寶赤書玉訣妙經卷上竟
　　● 赤書：原誤作「赤帝」，據前後文例改。
　　太上洞玄靈寶赤書玉訣妙經卷下
　　元始上帝、靈寶尊神、十方大聖、妙行真人，常以一年三詣南帝洞陽官，校定天元，推數劫會，開明赤書五老真文，封題玉磧以付五帝。元始五炁常以雞嗚上會靈寶玉京玄都上宮，陽光初明，散元始之暉，流觀諸天，其氣鬱鬱，其暉熏熏，精如月珠，光如紫雲，五氣運轉，如車之輪，上御九天之闕，中固五帝靈山，下注學士五牙之根。上宮眾聖大智真人皆以其時餐食其暉，仰咽其精，與天相承，致得無窮。太上道君請注其文，以傳至真。依靈寶玄科，四萬劫一傳。如是靈寶明見，出法度人。十方大聖尊神、妙行真人，同會南圃丹霍之阿三元洞室，封題玉磧，眾真侍座，香華伎樂，五千萬眾。真文奕奕，光明洞達，五氣觀暉，照映內外，雲景秀朗，如星中之月，奇相眾好，不可勝量。
　　是時北室有精進賢者王福度。有女名曰阿丘曾，厥年十六，時在浴室中，浴香湯自洗，見金光明曲照，疑有不常，出宇登墻，南向望見道真，神精煒爍，容景煥日。女意歡喜，叉手作禮，遙稱：名丘曾，今遭幸會，身覲天尊，歸身十方天中之天，願賜禁戒，遵承法文，拔諸惡根，早得轉輪，改為男形，萬劫之後，冀得飛仙。
　　五帝魔王見女發心大願，恐過我界，因化作五帝老人，往告女曰：我受十方尊神使命，來語女靈寶法典。吾道方行，法使仁愛，慈孝為本。始聞汝父當出女身，已受人言，不可得違。宜先從之，人道既備，禮訓亦足，餘可投身。天監爾心，汝不從父，仙無由度。
　　女答魔曰：我前生不幸，宿無因綠，功德未充，致作女身。晨夕悔念，誓守一心，用意堅固，出於自然。生由父母，命歸十天，誠違父教，不如君言。魔見女執心秉直，不可得干，於是便退。丘曾自云：道既高邈，無緣得暢，仍聚柴登墻，焚燒我身，冀我形骸，得成飛塵，隨風自降，往至道前。於是火然，丘曾叉手向天言：十方無極天尊，今日歸形骸天中之天，願得時暢，如之散塵。便投身火中，憤爾無著，身如蹈空，俄頃之問，已見女身化成男子，徑至道前，於是受誠。元始即命南極尊神為女之師，授女真文，給太華玉女、金晨玉童各三百人，眾好佩發三十二相，洞映女身。
　　道告南極尊神：此女前生已奉靈寶，轉輪萬劫，今得化生人中，見吾出法，即得化形，當更度人九萬九千，乃得至真大神。是時，十方是男是女，皆發正真道意，莫不精心持齋奉戒，修承靈寶，頂有至願，皆得度世。
　　道告阿丘曾曰：南極尊神，昔往亦為女子，生於禪黎世界赤明天中，大作功德，諸天所稱。道業未成，乃值火劫數交，天地易位，其在棄蕩之例。南上感其丹至，朱官書其紫名，化其形骸於元君之胞，一劫乃生，得為男身，於南丹洞陽上館明珠七色寶林，師赤帝梵寶昌陽丹靈真老君，赤書道成，位登南極。汝前生與南極同在禪黎世界，於丹陽栢林舍下同發道意。爾時南極姓皇，字度明，執汝右手，俱題赤石，記姓名南官，即書汝筆跡，題於南軒，今猶尚在，石字亦存，汝憶之否。丘曾心悟，降目見南極所住南璧刻書：太甲歲七月一日，皇度明、阿丘曾同於丹陽栢林舍下發願。合二十三字，字甚分明，憶此未久，忽經天地三易劫運，今乃得生靈寶之世。
　　道語丘曾：爾今得師南極，豈不高乎。皆由爾身宿緣所致。當勤加上業，廣度天人，功滿德備，自當令爾位及至真，超凌三清，迅足九霞，朝宴太玄也。丘曾稽首道前：丘曾先身有幸，得生道世，獲遇天真，曲逮幽室，光癮臰形，神啟壇內，心應形外，投骸歸命，萬希一全。高上玄鑒，轉度我身，既得化形，侍對天尊，復蒙南極，得訓師宗。喜懼之懷，靡知所陳。惟垂成就，明所未聞，玉訣寶妙，願特哀矜。
　　太上道君登命赤帝靈童，開九霜玉笈七色之蘊，出靈寶赤書玉訣二卷，以付南極，使依盟授受丘曾，眾仙監盟，一時稱善。
　　元始赤書服食青牙導引九炁青天玉訣
　　元始赤書五篇真文，生於太空之中，天地未光，開闢未明，濳結元根，三景成立，五氣行焉。五色分彩，煥照五方，置以五帝，導以陰陽，輪轉九天之紐，運明五星之光，殖地五嶽以安鎮，澳人五府以養神。是以至真之人常依陽光之始明，上導九天之和氣，下引玉泉之流芳，致元精於太極，招五帝於靈童。溉之者不衰，存之者無窮。迴萬劫而更始，保五牙於顏容，實靈寶之妙訣，恢萬聖之宗也。
　　修養青牙導引束方九黑青天之法：當以立春之日，雞鳴入室，東向九拜，平坐叩齒九通。思東方安寶華林青靈始老君，姓燜，諱開明，字靈威仰。形長九寸，頭冠青精玉冠，衣九氣青羽飛衣，駕乘蒼龍之輿，建鶉旗，從甲乙玄老之官九萬人，從九炁青天中下降室內。須臾化生青炁，鬱鬱如雲之沓煙，溉覆己形，從己口中而入，直下肝府。又思木德，煥明東方，光照我身，皆令分明。竟，便開目仰呪曰：
　　九炁青天，元始上精，皇老尊神，衣服羽青，設御天官，煥明歲星，散暉流芳，陶激身形，上餐朝霞，服引木精，固養青牙，保鎮朽齡，肝府充溢，玉芝自生，迴年億劫，色反童嬰，五氣和合，天地長并。
　　畢，引青炁九咽止，便服東方赤書玉文一十二字。
　　右十二字，則九炁青天之名。導引青帝九炁，服食青牙，皆朱書白紙上，存思訖而頓服之，則引九炁而自降，青帝應聲而見形，青牙堅固於東嶽，肝府玉芝而自生。靈童齋真文於寢側，青腰輔翼而使令九年，積感變化，立成神仙度世，萬劫不傾也。當以雞鳴陽光始分，東向叩齒九通，摩兩掌令熱，以手摩試面目九過，仰呪曰：
　　東方青牙，服食青牙，飲以朝華。畢，便以舌撩上齒之表，舐唇三過，令玉泉滿口而咽之三過。又引青炁九咽，令鎮肝之中，其道畢也。
　　元始赤書服食赤牙導引三炁丹天玉訣
　　修養丹牙導引南方丹天之法：當以立夏之日，雞嗚入室，南向三拜，平坐叩齒三通。思南方梵寶昌陽丹靈真老君，姓洞浮，諱極炎，字赤飄弩。形長三寸，頭冠丹精玉冠，衣三炁丹羽飛衣，駕乘丹龍玉輿，建朱旗，從丙丁越老之官三十萬人，從三炁丹天中下降室內。須臾化生赤炁，煥煥如火之明，溉覆己形，從己口中而入，直下心宮。又思火星煥明南方，光照我身，皆令分明。竟，便開目仰呪曰：
　　三炁丹天，朱宮靈童，元始上帝，參駕赤龍，丹羽飛衣，錦被明光，驅策靈官，運導陰陽，三炁吐暉，灌我絳宮，赤子保鎮，鍊牙飭容，朝餐朱景，玉芝滿充，迴停劫年，朽骸反童，長齡天地，水享無窮，身生水火，變化百方。
　　畢，引赤炁三咽止，便服南方赤書玉文一十二字。
　　右十二字，則三炁丹天之名。導引赤帝三炁，服食丹牙，皆赤書白紙上，存思訖而頓服之，則引赤炁而充溢，芳芝玄注於絳官。赤帝降真於存思，受赤文於靈童，保丹牙以永固，養三炁於祝融，策赤圭以通靈，運五篇以召神。長齋感於太寂，上天書名於南窗，可謂坐致而不難，永享而無窮也。當以雞鳴陽光始分，南向叩齒三通，摩兩掌令熱，以摩試面目三過，仰呪曰：
　　南方朱丹，服食朱丹，飲以丹池。
　　畢，以舌撩下齒之表，舐唇嗽口，令玉芝滿口而三咽之。又引赤炁三咽，令鎮心宮之中，其道畢也。
　　元始赤書服食戊己導引元炁黃天玉訣
　　修養黃牙導引戊己十二炁黃天之法：當以春分、夏節、秋分、冬節四日，雞嗚入室，向王十二拜，平坐叩齒十二通。思中央玉寶元靈元老君，姓通斑，諱元氏，字含樞紐。形長一尺二寸，頭冠黃精玉冠，衣五色黃羽飛衣，駕乘黃龍玉輿，建黃旗，從神戊己傖老之官十二萬人，從十二炁黃天中下來降室內。須臾化生黃炁，勃勃如景雲之吐暉，灌覆己形，從口中而入，直下脾府。又思土星煥明中天，光照我身，皆使分明。竟，便開目仰呪曰：
　　中黃嵩山，元炁徘徊，上有元老，總統四垂，參駕黃龍，五色羽衣，運導九天，轉輪璇璣，煥明土星，流光散暉，玉英芳芝，充溢四肢，陶灌我身，脾府鮮開，養牙餐精，萬神總歸，檢魂制魄，仙鍊八威，表裹洞明，長生不衰，通真達靈，昇入太微。
　　畢，引黃炁十二咽止，便服中央赤書玉文一十六字。
　　右十六字，則中央黃天之名。導引黃帝十二炁、服食黃牙，皆赤書白紙上，存思訖，頓而服之。則上引元炁於九天，下注玄膺於妙門，太倉氣糧而自充，脾府不澳而自熏。黃老應響以玄和，靈童披襟而告文。黃素運走，給命東西，妙哉玉訣，為萬仙之端。當以雞鳴陽光始分，向王叩齒十二通，摩兩掌令熱，以摩拭面目十二過，呪曰：
　　中央戊己，昂昂太山，服食精炁，飲以醴泉。
　　畢，以舌撩舌上玄膺，取玉泉，舐唇三過，咽之。又引黃炁一十二咽，令鎮脾府之中，其道畢也。
　　元始赤書服食素牙導引七炁素天玉訣
　　修養素牙導引七炁素天之法：當以立秋之日，雞嗚入室，西向七拜畢，平坐叩齒七通。思西方七寶金門皓靈皇老君，姓上金，諱昌開，字曜魄寶。形長七寸，頭冠白精玉冠，衣白羽飛衣，駕乘白龍玉輿，建素旗，從神庚辛胡老之官七十萬人，從七炁素天中下來降室內。須臾化生白炁，皓皓如秋雲之羅天，灌覆己形，從口中而入，直下肺府。又思金星煥明，西方光照我身，皆使分明。竟，便開目仰呪曰：
　　七靈七門，皓映西華，中有素皇，元始之家，參駕白龍，七炁峨峨，徘徊玉門，散精朱霞，金星吐暉，芳芝滂沱，玄澳我身，養我素牙，明石鮮光，萬劫不殂，服以流泉，餐以太和，九天上帝，給以玉華，保年駐顏，白景敷羅，長存天地，三光同遐。
　　畢，引白炁七咽止，便服西方赤書玉文一十二字。
　　右十二字，則西方七炁素天之名。導引白帝七炁、服食素牙，皆赤書白紙上，存思訖，頓而服之。則七炁天神玄注素暉，灌溉明石，自生玉芝，肺宮開明而納真，太倉不哺而自熏，素靈應響而驅策，參承九天之門，養之不休，壽與元始同年。當以雞嗚陽之始分，向西叩齒七通，摩兩掌令熱，以摩拭面目七過，仰呪曰：
　　西方明石，服食明石，飲以靈液。
　　畢，以舌撩齒上，舐唇漱口，令玉芝滿口，便三咽之。又引白炁七咽，令鎮肺府之中，其道畢也。
　　元始赤書服食玄牙導引五炁玄天玉訣
　　修養玄牙導引五炁玄天之法：當以立冬之日，雞鳴入室，北向五拜畢，平坐叩齒五通。思北方洞陰朔單鬱絕五靈玄老君，姓黑節，諱靈會，字隱侯局。形長五寸，頭冠玄精玉冠，衣玄羽飛衣，駕乘黑龍玉輿，建皂旗，從神壬癸羌老之官五十萬人，從五炁玄天中下來降室內。須臾化生黑暉，黑暉相杳，光若流星之煥曜，灌覆己形，從口中而入，直下腎府。又思水星煥明，北方光照我身，皆使分明。竟，便開目仰呪曰：
　　北方玄天，五炁散靈，上有大神，始老元精，駕龍建旗，遊宴上京，是日元吉，慶雲敷榮，飛芝流灑，滂沱四盈，玉女玄澳，灌我身形，腎宮充鎮，朽牙堅生，五府納真，上通神明，五老降接，仙道早成，變化水火，衣服羽青，飛行太空，遊造帝庭。壽同三景，萬劫長齡。
　　畢，引黑炁五咽止，便服北方赤書玉文一十二字。
　　右十二字，則北方五熙玄天之名。導引黑帝五熙、服食玄牙，皆赤書白紙上，存思‘訖，頓而服之。則玄老負籍於朱官，靈童題簡於赤文，五炁流芝，澳於枯宅，玉泉滂沱，生於端門，神鎮靈闕，腎府生需，太玄玉女，役使東西，萬劫不衰，玄老同存。當以雞鳴陽光始分，北向叩齒五通，摩兩掌令熱，以摩拭面目五過，仰呪曰：
　　北方玄滋，服食玄滋，飲以玉飴。畢，以舌撩下齒之裹，舐唇漱口，令玉芝滿口，三咽。又引黑炁五咽，令鎮腎府之中，其道畢也。
　　道言：導引餐牙之法，當以八節之日，各依其方入室清齋，存思五老形象，呪祝畢，各隨方導引服諸天名。行之八年，仙官下降，玉女侍衛，身生光明，照映十方，出入遊行，五帝稽首，三界司迎。此位准三天上真之號。此文具藏南圃赤洞五城之內，三天仙官備守，仙樓十二重，藏以紫玉之匱，刻以黃金之札，封以丹芝光草，印以太上中章，皆授宿有仙籍、名書丹臺、應為三天上真之人。自無此挺，終不得盼篇目。舊科四百年一出傳。
　　當以雞鳴安身定神，以次行事，先服東方青牙炁，次南方，次中央，次西方，次北方，如常法五帝。畢，便叩齒三十六通，咽黑二十五過止，又都呪曰：
　　白石巖巖，行源湧泉，洞以玉漿，飲之長生，壽命益長。
　　畢，以舌撩口上下中央，令玉芝滿口而三三咽。又引炁二十五過，極炁而咽之，其道都畢也。
　　元始五老存思五嶽五帝招靈求仙玉訣
　　凡修靈寶五篇真文，思神念仙，諸所求欲，時聞九天真人詣房，身得神仙。
　　當以立春後甲寅、乙卯日沐浴清齋，平旦入室，東向九拜，平坐叩齒九通，關啟身神。畢，閉眼思東嶽泰山青帝君，姓玄丘，諱目陸。形長九寸九分，頭戴青玉通天寶冠，衣青羽飛衣，駕乘青龍，從青腰玉女十二人，從東方來降兆室。良久，青帝君化為嬰兒始生之狀，在青炁之中，隨炁從兆口入，徑至肝中。思心生赤炁，以灌繞肝府，青赤二炁混沌相著，如慶雲之杳煙，覺肝中熏熱，便九咽，仰呪曰：
　　東天九門，中有始皇，出入三清，遨宴華房，安鎮靈嶽，役運句芒，上繞青霞，九千萬重，參駕羽輩，十二飛龍，左侍青腰，右衛神童，把執簡籍，青札玉文，校定仙名，列言上宮，今日王吉，請陳所言，身佩赤書，名參帝堂，願神願仙，青錄簿中，上迴靈駕，來降我房，二炁混合，化形嬰蒙，安治肝府，招致華光，靈暉流灌，面生金容，坐致自然，神明交通，身得長生，天地無窮。
　　畢，引青炁九咽止。
　　行此道九年，則東嶽靈官青帝降真，致青腰玉女九人，為兆通達，上聞九天，生死父母、罪書責役，配屬束嶽，則神明更相囑付，滅除罪名，自得解脫，昇上福堂。此法妙重，生死津梁。
　　當以立夏後丙午、丁巳之日，沐浴清齋，正中入室，南向三拜，平坐叩齒三通，關啟身神。畢，閉目思南嶽霍山赤帝君，姓爓，諱洋光。形長三寸三分，頭戴赤玉通天寶冠，衣丹羽飛衣，駕乘赤龍，從赤圭玉女十二人，從南方來降兆室。良久，赤帝君化為嬰兒始生之狀，在赤炁之中，隨炁從兆口入，徑至心中。思脾生黃炁以灌繞心宮，黃赤二炁混沌相著，如炎火之爛光，覺心中熏熱，便三咽，仰呪曰：
　　丹天三炁，南上玉門，中有大神，赤帝靈君，衣丹帶符，飛文羽裙，駕乘赤龍，玉輿絳雲，南霍靈山，萬神高尊，出入三清，上宴九玄，赤圭侍役，玉童衛真，把執簡錄，絳簿玉文。校定仙品，輕重上聞，今日大王，靈嶽開仙，上迴萬神，降我三門，變化嬰兒，鎮心安魂，混合二炁，纏我命根，長與祝融，駕乘景雲，逍遙南阿，天地長存。
　　畢，引赤炁三咽止。
　　行此道三年，則南嶽霍山靈官、赤帝降真，致赤圭玉女三人為兆驅使，通致啟願，萬求皆從。生死父母、罪書刑責，配屬南嶽，皆得解除，刑名釋散，昇上天官。其法妙重，生死開通也。
　　當以春分、夏節、秋分、冬節後戊辰、戊戌、己丑、己未之日，沐浴清齋，日映入室，向王十二拜，平坐叩齒十二通，關啟身神。畢，閉眼思中嶽嵩山黃帝君，姓角，諱普生。形長一尺二寸，頭戴黃玉通天寶冠，衣黃羽飛衣，駕乘黃龍，從黃素玉女十二人，從中嶽來降兆室。良久，黃帝君化為嬰兒始生之狀，在黃炁之中，隨炁從兆口入，徑至脾府。思肺生白炁，灌繞脾宮，黃白二炁混沌相著，似黃雲之迴天，覺脾中熏熱，便十二咽，仰呪曰：
　　中天黃元，總統四靈，戊己中山，元始上精，黃帝大神，參駕飛軒，十二黃龍，上宴三清，玉女侍衛，神童使令，開山出圖，校仙定名，徘徊中嶽，日王敷靈，回真曲降，流灌我形，混元變化，老帝成嬰，鎮安黃宮，府藏華榮，身有奇毛，內外光明，真人交接，通達九清，得參黃軿，飛昇玉庭。
　　畢，引黃炁十二咽止。
　　行此道十二年，則中嶽靈官五帝降房，致黃素玉女十二人，為兆通達關啟，上聞九天。生死父母，罪書刑名，係於中嶽，皆得解散，滅絕罪書，上名仙錄，去離地宮，昇入福堂，生死開泰，度人無量也。
　　當以立秋後庚申、辛酉之日，哺時沐浴，清齋入室，向西七拜，平坐叩齒七通，關啟身神。畢，閉眼思西嶽華山白帝君，姓浩丘，諱元倉。形長七寸七分，頭戴素玉通天寶冠，衣素羽飛衣，駕乘白龍，從白素玉女十二人，從西嶽來降兆室。良久，白帝君化為嬰，兒始生之狀，在白炁之中，隨炁入兆口中，徑至肺府。思腎生黑炁以灌繞肺宮，白黑二炁混沌相著，似慶雲之杳霄，覺肺中熏熱，便七咽，仰呪曰： 
　　七炁之天，素皇金堂，白帝大神，安鎮西方，華陰靈山，號曰神王，白羽飛裙，建旗御龍，上遊玄清，出入華官，總領仙籍，列簡諸方，吉日嘉辰，萬聖宴降，徘徊九霞，流散暉光，金精煥煥，白石洋洋，開仙觀靈，神敷四鄉，願道願仙，願生願長，上願既會，靡不吉昌，薄收通真，改我形容，變化自成，與炁同翔，身飛骨輕，上昇紫房。
　　畢，引白熙七咽止。
　　行此道七年，則西嶽靈官白帝降真，致白素玉女七人，為兆通靈關啟，所求皆聞九天。生死父母，罪書刑名，係於西嶽，咸得解脫，罪書自除，名上仙籍，去離五道，永昇福堂，生死開度，福慶自然也。
　　當以立冬後壬子、癸亥之日，子時沐浴，清齋入室，北向五拜，平坐叩齒五通，關啟身神。畢，閉眼思北嶽恆山黑帝君，姓伏，諱通萌。形長五寸五分，頭戴玄玉通天寶冠，衣玄羽飛衣，駕乘黑龍，從太玄玉女十二人從北嶽來降兆室。良久，黑帝君化為嬰兒始生之狀，在黑炁之中，隨炁入兆口中，徑至腎府。思肝生青黑，以灌繞腎府，青黑二炁混沌相著，如碧雲之杳煙，覺腎中熏熱，便五咽，仰呪曰：
　　五炁玄天，上始精流，結炁凝靈，號日仙廬，安鎮北恒，黑帝所遊，遨宴北單，參龍駕浮，今日王吉，萬靈開圖，五炁徘徊，慶雲四敷，仙童執簡，太玄度符，記我仙籍，金籙上書，迴真曲降，混合嬰孩，二炁交絡，洞灌我軀，玄冥擭提，神仙為儔，永享天地，萬劫無休。
　　畢，引黑炁五咽止。
　　行此道五年，則北嶽靈官黑帝降真，致太玄玉女五人，給己使令，通致啟乞，上聞九天。生死父母，罪名刑書，係屬北嶽，並蒙解除，得度三惡之道，上昇天堂，大妙上法，普度無窮也。
　　行此道，常當夷心靜思，意注分明，靈真易感。得其法式不移，年年而覩神行出入之向方，而天官司迎，魔靈消伏，不敢干前。心聰意慧，自審吉凶，五嶽五帝常為友賓，神明交通，立致神仙。
　　元始靈寶五帝醮祭招真玉訣
　　道言：靈寶赤書五篇真文，篇鎮一方，皆元始自然之書，五老以五帝侍衛五方，靈官掌錄，禁限一年三開，眾仙慶真。玄科舊典，上宮諸真人及五嶽神仙，三年一奉靈寶五帝靈官，鴻鷺之鳥，香酒甘果，上獻天真，以存靈炁。後學常能爾者，則靈寶五帝感乎精神，五方靈官當之喜欣。凡禮無濃薄，意從中來，苟有至誠，人神感焉。故書其品式，祕而修行。
　　舊典降致靈寶五帝靈官法，以春用甲寅、乙卯；夏用丁巳、丙午；四季用戊辰、戊戌、己未、己丑；秋用庚申、辛酉；冬用癸亥、壬子。建王之日，於靈嶽作高壇，四方簡纂，東西南北王上，開五門，安五牓，牓言如左：
　　東方牓青書言。
　　九炁青天安寶華林青靈始老蒼帝君、九炁天君、太上真王、青腰玉女、東鄉諸靈官、青華元陽門。安東面門。
　　南方牓赤書言。
　　三炁丹天梵寶昌陽丹靈真老赤帝君、朱丹三炁天君、元氣丈人、朱宮太丹玉女、南鄉諸靈官、洞陽太光門。安南面門。
　　中央牓黃書言。
　　元洞太帝之山玉寶元靈元老黃帝君、太帝真人、子丹黃庭戊己天倉玉女、中黃太帝官君、元黃高晨門。安王上門左。
　　西方牓白書言。
　　七炁之天七寶金門皓靈皇老白帝君、明石七炁大夫、太上白素玉女、西鄉諸靈官、通陰金闕門。安西面門。
　　北方牓黑書言。
　　五炁玄天洞陰朔單鬱絕五靈玄老黑帝君、玄滋五炁天君、太上靈君、夜光玉女、北鄉諸靈官、陰生廣靈門。安北面門。
　　眾真牓紫書言。
　　九天眾靈五嶽靈山真人、江河四瀆三官九府諸靈官地仙、玉女、五嶽飛仙神仙諸仙官君、詣元黃高晨門右。安王上門右。
　　右五門，法玄都上宮五氣之門，上仙眾真非正方之門出入，皆從中央黃帝門右也。
　　安五門畢，當四面安障，勿令當風，使火光氣亂，每令火氣密，勿廣照，使靈氣散也。敷一五尺盛席，隨節安之。春則向東方也。
　　鴻鷺烏一頭，令熟。香酒五斗，每令清香。果隨豐珍之宜。用盛杯十一枚，杓令新好。拌三枚，皆令精。其二拌各請五杯，其一拌請一杯，一杯拌令在五杯拌者下。流五香火，相次於拌前。果亦三拌，如之。餘酒肉別器，請著座前。列南和丹繒五尺絳紋繒也於案上，請靈寶五篇真文及五符，割碧林之帛五尺，青紋繒也。以覆真文符上，安著座後。令符處丹青中，以為落髮歃血之盟也。青以代髮，丹以代歃血之誓。真人不傷神損德，故以代之。香令五種，雜和之香。爐每令新好，相連安之。束帶跪請。每令餘聲下氣，天真密感而降，當朱書白銀木刺上，六枚，以請五帝眾仙靈官，安五香火之下。
　　東方九炁青天安寶華林青靈始老青帝君、青牙九炁天君、太上真王、青腰玉女、東鄉諸靈官、某帝真人某甲再拜五香，稽首奉請。
　　降青華元陽門。
　　南方三炁丹天梵寶昌陽丹靈真老赤帝君、朱丹三炁天君、元氣丈人、朱宮太丹玉女、南鄉諸靈官、某帝真人某甲再拜五香，稽首奉請。
　　降洞陽太光門。
　　中央元洞太帝之山玉寶元靈元老黃帝君、太帝真人、子丹黃庭戊己天倉玉女、中黃太帝官君、某帝真人某甲再拜五香，稽首奉請。
　　降元黃高晨門左。
　　西方七炁之天七寶金門皓靈皇老白帝君、明石七炁大夫、太上白素玉女、西鄉諸靈官、某帝真人某甲再拜五香，稽首奉請。
　　降通陰金闕門。
　　北方五炁玄天洞陰朔單鬱絕五靈玄老黑帝君、玄滋五炁天君、太上靈君、夜光玉女、北鄉諸靈官、某帝真人某甲再拜五香，稽首奉請。
　　降陰生廣靈門。
　　九天衆靈五嶽靈山真人、江河四瀆三官九府諸靈官地仙玉女、五嶽飛仙神仙諸仙官君、某帝真人某甲再拜五香，稽首奉請。
　　降元黃高晨門右。
　　右朱書五簡，安五香火下。讀簡畢，便請一帝，再拜，下簡，以次如法。後一簡令在中央之右。送天官都畢，埋山五方。此玄都舊典，不得移式，則天真不降，誤兆被殃也。
　　安簡畢，調聲自陳：某年某月某朔某日某子，某處某帝真人甲乙，年如干歲，以某年某月某日，從某嶽真人甲乙奉受太上靈寶五老真文自然赤書五篇符命，謹依大道玄都舊典科法，清齋沐浴，香熏神室，奉請五帝君、五帝靈官真人、神仙玉女。謹以鴻鷺之烏，香酒甘果，表於丹心，潔整身神，司迎上皇天尊。請遣五體真官、三魂七魄、三宮真人，上到九天，奉迎九天之宮、三天之宮、五外之鄉、青牙之天、朱丹之天、太帝之山、中黃之天、明石之天、玄滋之天、八方五帝真人之庭，通宣所啟，執齋奉禮，虛心注仰，願迴靈駕，暫降某處，臨映丹誠，降五符之真，歆享微禮薄饌。
　　畢，再拜，伏地良久，乃起長跪，取東方簡讀文畢，下簡故處，重請上神。
　　奉降東方靈威．仰蒼帝君、青牙九炁天君、太上真王、青腰玉女、東鄉諸靈官。
　　次讀南方簡如上法。
　　奉降南方赤飄弩赤帝君、朱丹三炁天君、元炁丈人、朱宮太丹玉女、南鄉諸靈官。
　　次讀中央簡如上法。
　　奉降中央含樞紐黃帝君、太帝真人、子丹黃庭戊己天倉玉女、中央太帝官君。
　　次讀西方簡如上法。
　　奉降西方曜魄寶白帝君、明石七炁大夫、太上白素玉女、西鄉諸靈官。次讀北方簡如上法。
　　奉降北方隱侯局黑帝君、玄滋五炁天君、太上靈君、夜光玉女、北鄉諸靈官。
　　次讀衆靈簡如上法。
　　奉降九天衆靈、五嶽靈．山真人、江河四瀆三官九府諸靈官地仙玉女、五嶽飛仙神仙諸仙官君。
　　右請五帝衆真六位，位輒再拜，合十二拜，迎帝稱降事。畢，送帝，當稱上勞某帝。輒再拜，又合十一一拜。醮禮之道，畢於此矣。
　　奉請天真畢，五過上酒燔香，而自陳啟：某以有幸，宿世因緣，九天之劫，轉及某身，遭遇明運，道法流行，得以穢身，參染靈文五篇赤書五符寶經。自叨竊以來，尊仰上真，心希神仙，而精誠淺簿，未能感靈。常恐罪身沉頓囂穢，淪沒九泉，天慈廣大，展某效心，守誠信向，長齋思神，念善修生，志度無窮，而精誠淺狹，未能自宣。靈文探奧，天尊遐邈，未敢自聞。今上吉良日，整身清齋，告祭五靈五老五帝、諸君丈人，上勞神光，至真天尊，曲降卑賤，誠暫誠懼，不敢自寧，不勝天光，遐照無細，緣玆上陳。某承先師舊典，以丹青告誓，閉口奉修，不敢泄漏，五八乃宣，以定仙契。五帝關聞，乞真符經圖，神靈侍衛，營護某身，登山涉嶺，出入林礀，所求所向，皆得如心。金石開通，神明交接，萬願咸從。採芝採藥，不得隱藏。山精伏匿，萬試不干。虎狼毒螫，令不加身。玉女神童，給使東西。五帝靈炁，降入某形，安鎮五府，內外聰明，心開意聖，逆知吉凶，三尸消滅，九蠱不生，身有奇毛，早得神仙。惟蒙至尊大帝直垂慈恩，下流眾庶，賜如所陳，不勝洪澤，輒身效勤。臣誠惶誠恐，稽首再拜。
　　又三過上酒，伏地。若私有所陳，自適意啟乞。
　　啟願畢，上勞東方靈威仰青帝、青牙九炁天君、太上真王、青腰玉女、東鄉諸靈官、各還神房，便散香再拜。
　　次上勞南方赤飄弩赤帝君、朱丹三炁天君、元炁丈人、朱宮太丹玉女、南鄉諸靈官，各還神房，便散香再拜。·
　　次上勞中央含樞紐黃帝君、太帝真人、子丹黃庭戊己天倉玉女、中黃太帝官君，各還神房，便散香再拜。
　　次上勞西方曜魄寶白帝君、明石七炁大夫、太上白素玉女、西鄉諸靈官，各還神房，便散香再拜。
　　次上勞北方隱侯局黑帝君、玄滋五炁天君、太上靈君、夜光玉女、北鄉諸靈官，各還神房，便散香再拜。
　　次上勞九天眾靈、五嶽靈山人真人、江河四漬三官九府諸靈官地仙玉女、五嶽飛仙神仙諸仙官君，各還神房，便散香再拜。
　　奉禮醮祭法事都畢，取簡，隨方埋著五門下j 眾真簡埋於中央門。
　　右三年一醮，九年三醮，都止。
　　玄都傳度靈寶五篇真文符經玉訣儀式
　　靈寶洞玄某嶽先生臣某甲，稽首再拜，死罪頓首，上言元始五老上帝至真大聖尊神玉陛下：臣素下世，生值因緣，九天之劫，輪轉不滅，宿慶福祚，延流今身，得生法門，上帝領籍，名係皇篇，身帶靈策，上清金書三洞寶經紫文丹章，五帝赤書靈寶洞玄五篇真文。先師某嶽先生某君，奉受佩身，上真營衛，役炁驅神，施行正道。由來蒙恩，灾消禍卻，家國安寧，效驗既加，明道宜傳。臣昔以某年某月某日登某山嶽，告誓九天，約四十年有合仙之人，骨相應圖依科以傳。臣受法以來，年限已充，今有上學某嶽真人某甲，本命某生，年如干歲，某月生，命屬東斗，名係泰山，青嶽領籍，氣骨合真，已受上法九天靈文，所參淺狹，未見道原，不測天根，五帝不監，九天未聞，信向丹苦，祈請積載，披心告誓，感悟人神。某今齎金錢二萬四千，以質二十四生氣，上金九兩，上誓九天，五帝紋繒各四十尺，以請五老上真。金錢非赤縣所有，請以雜珍准當充限，投誠啟告，七祖同盟，生死質虛，誓為身寶。九天上法，不敢宣泄，有違玄科，身死謝責，生死父母同役鬼官，吞聲咽氣，不敢有言。臣某甲丹心翹勤好尚，宿福所鐘，得參靈文，披眄篇目，宜極道真。輒謹清齋，身登靈山，盟天度文，案如明科，付授某身。不敢專輒，謹於太陽靈壇伏地，拜黃繒赤表一通上聞。願九天丞相高靈尊神，曲映所奏，垂愍丹心。如蒙上御宣告，五帝五嶽天真靈寶元始大神，拔度某家九祖父母昇入南宮，冠帶枯骨反骸生華，輪轉窮魂化生仙門，已遷之靈進位仙宮，勒甲玉名，列書九天金格寶藏神仙錄中。請下九炁青天青牙蒼帝君、青腰玉女、東鄉諸靈官，從甲乙官將青龍兵馬各九億萬人，一合下降入甲身中，鎮甲肝府之宮。請下朱丹三炁天君、元炁丈人、朱宮太丹玉女、南鄉諸靈官，從丙丁官將赤龍兵馬各三億萬人，一合下入甲身中，鎮甲心府絳宮。請下元洞太帝之山黃帝君太帝真人、子丹黃庭天倉玉女、中黃大帝官君諸靈官，從戊己官將黃龍兵馬各十二億萬人，一合下入甲身中，鎮甲脾府之宮。請下七炁之天白帝君、明石七炁大夫、太上白素玉女、西鄉諸靈官，從庚辛官將白龍兵馬各七億萬人，一合下入甲身中，鎮甲肺府之宮。請下五炁玄天黑帝君、玄滋五炁天君、太上靈君、夜光玉女、北鄉諸靈官，從壬癸官將黑龍兵馬各五億萬人，一合下入甲身中，鎮甲腎府之宮。請下五嶽真人兵馬、四瀆真人兵馬、九宮真人兵馬、神仙飛仙乘騎各九億萬人，一合下入甲身中，分布官府，安鎮身形五藏六府、九宮三元之內，隨逐營衛，和魂檢魄，保神養精，攝炁鍊仙，骨髓凝化，血脉成真。朝服元華五牙芝英，漱漏玉池，津液自生，內充外溢，光景徹明，項有圓像，照朗十方，遊行天下，三界司迎，五嶽四瀆天官地神，稽首侍送，萬靈衛真，興雲降雨，八威召龍，千變萬化，立應自然。大劫交周，洪災四衝，身得飛行，過度天灾，八難之中，千凶萬毒，莫不消亡，滅魔攘試，殺鬼斬奸，洞覩幽明，逆察吉凶，役使天官，坐召十方神仙自至，化景鍊形，坐在立亡，飛昇上清，與九祖父母同登九天。甲受真之後，閉口奉修，密期天真，父不告子，惟在一身。七年已上，四十年中，有遇仙之人，當告九天聽傳，四司五帝三官，考召甲九祖父母，對監盟言，檢行慎法，不違天靈，生死同仙。虧違天科，中泄真文，生死父母，及得甲身，謝罪四明，風刀萬劫，三塗五苦，不敢蒙原。甲未備參大法之前，千愆萬罪，並乞原除，以今維新願所奏，上合表御太上洞玄靈寶元始玉皇五老帝前，特垂照省，普關萬靈，咸願甲名長為真人，三光照曜，與五炁長存，恩惟九天至真太上大道無極尊神，分別哀憐，伏須告報。臣某誠惶誠恐，稽首死罪，頓首再拜奏聞。
　　臣姓屬某郡縣
　　無上元始太上大道洞玄靈寶五老玉帝大聖　玉陛下。
　　太歲某月日，於某郡縣某山峰金龍驛呈。
　　玄都舊科授上真之法，朱書黃繒上。於靈嶽傳度經法，皆三日三夕露文，不風不飄，乃令至真。遇風皆不合授。三過被風，經表飛翔，此人皆不合，勿傳。此天科法峻，師與弟子宜共詳慎，必合天靈。
　　太上洞玄靈寶赤書玉訣妙經卷下竟