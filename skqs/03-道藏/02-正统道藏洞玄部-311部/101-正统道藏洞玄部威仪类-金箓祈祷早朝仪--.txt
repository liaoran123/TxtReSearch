金籙祈壽早午晚三朝儀
　　經名：金籙祈禱早午晚三朝儀。三卷。底本出處：《正統道藏》洞玄部威儀類。
　　金籙祈壽早朝儀
　　法事如式
　　各禮師，存念如法
　　請宣神咒
　　元上青精，九炁太靈。神光遐散，流映東青。華景鬱勃，灌我身形。宮府安鎮，寶魂自生。洞達八朗，飛升玉庭。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，朝謁帝真。欽奉其諸丹悃，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣，某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊玉皇上帝，紫微上宮天皇大帝，紫微中宮北極大帝，后土皇地祇，玄都萬壽天尊，太平護國天尊，福生無量天尊，玄都玉京七寶層臺紫微上宮靈寶至真諸君丈人，金闕諸天彌羅聖眾，上相上宰，上保上傅，少保少傅，四師五帝、十二仙卿，三十六部尊經，玄中大法師，三天大法師，日月星宮、斗府周天、宿度河漢星真，南極老人，福祿壽星真君，皇帝本命星君，帝座照臨星宰，三界內外應感一切真靈。臣聞，元始開圖，六合煥真風之妙化；虛皇御運，八圖流慧日之祥光。上燮理於天元，下裁成於地紀。聖神立極，敷大道於混沌之初；民庶安居，沐至化於鴻濛之後。主張橐籥，典領權衡。臣等抗志玄關，潛心道域。卑棲塵棘，莫觀妙於黃房；高蹈煙林，徒凝玄於紫戶。誓立功而承宣化，期領教以致脩真。凡有請祈，敢忘關告。以今欽承上命，爰謹祝釐。
　　電繞斗樞，誕軒轅帝之瑞慶；星輝華渚，肇金天氏之禎祥。有開必先，咸符嘉應。光膺寶曆，允協昌期。欽逢震夙之辰，祇建鴻禧之會。環拱同尊於北極，崇高永比於南山。曆頒正朔，以同文運。啟皇明之一統，萬方依賴，天下太平。敬伸請命於玄穹，庸致歸恩於皇極。醮陳金籙，經閱琅函。霓旌晻靄以來臨，羽葆葳蕤而下降。華封三祝，鈞樂九成。以今早朝，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊，金闕至尊玉皇上帝，無上大羅至真眾聖。臣等皈身皈神皈命，首體投地，仰依太上三尊十方眾聖。願以是香功德，上祝皇帝陛下。恭願道合羲軒，功高湯武。百川宗海，闢浩渺之福源；六龍御天，啟穹窿之壽祉。萬邦仰芘，四海永清。今故燒香，自皈依師尊大聖眾。至真之德，得道之後，保天長存，和與道合真。
　　大明生東，小心事上。粲光華而駕景，極遐邇以乘晨。以今早朝，陞壇行道，請法眾等，運玆二捻上香。願此香煙騰空，徑上供養至真無上經寶玉宸靈寶天尊，紫微天皇大帝，禹餘天宮真仙聖眾。臣等皈身皈神皈命，太上三尊十方眾聖。願以是香功德，上祝皇帝陛下。恭願四時順序，萬國咸寧。修至道，修至德，修至仁，倍增景福；混元神，混元精，混元氣，永保長生。齊同慈愛之心，欣樂太平之象。今故燒香，自皈依師尊大聖眾，至真之德，得道之後，永保長生，和與道合真。
　　皇天無親，惟德是輔。信天道之有常，上帝好生，作善降祥，見帝心之簡在。陽景開光於壽域，晨輝燭煥於朝班。以今早朝，陞壇行道，請法眾等，運玆三捻上香。願此香煙騰空，徑上供養至真無上師寶，五靈玄老天尊，紫微北極大帝，后土皇地祇，大赤天宮無鞅聖眾。臣等皈身皈神皈命，首體投地，仰依太上三尊十方眾聖。願以是香功德，上祝皇帝陛下。伏願旦氣清明，聖躬康泰。乾坤合德，廣揚化育之仁風；海嶽效靈，咸贊雍熙之至治。慶雲煥彩，甘露凝祥。今故燒香，自皈依師尊大聖眾至真之德。得道之後。保天長存，和與道合真。
　　禮方
　　懺悔
　　步虛
　　三啟
　　三禮
　　重稱法位
　　具位臣姓某謹重誠上啟三境至尊，十華上聖，玉京金闕天帝天真，日月星斗羣真，十方師尊聖眾，三界官屬，一切真靈。恭望洪慈，俯垂昭鑒。臣聞，八千歲為春秋，咸仰靈椿之永壽；九五福齊天地，再陳洪範之嘉言。仰瞻皇極之尊，莫罄華封之祝。臣等欽逢聖旦，恭奉綸音。教演沖科，儼對威顏之只尺；福資景運，用殫忠悃於再三。天聽匪遙，玄功莫測。願回肸蠁，普賜鑒觀。寶曆增輝，春藹九重之喜氣；金枝衍慶，雷同萬國之歡聲。歲有豐登，物無疵癘。邊域干戈而永戢，郊畿麟鳳以翱翔。海晏河清，風調雨順。則上明天尊大慈之化，下副臣等皈命之誠，謹啟以聞
　　十二願
　　存神燒香
　　香官使者、左右龍虎君、侍香諸靈官，當令臣向來早朝陞壇行道之所，自然生金液丹碧芝英，百靈眾真，交會在此，香火鑪前。當願聖鑒昭回，丹誠感格，十方仙童，玉女接侍，蘭煙傳臣向來所奏之誠，速達徑御至真無極大道三清上聖昊天至尊金闕玉皇上帝御前。
　　出堂頌，回向
　　金籙祈壽早朝儀竟