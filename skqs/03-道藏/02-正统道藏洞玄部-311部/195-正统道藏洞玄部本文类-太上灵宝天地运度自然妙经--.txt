太上洞玄靈寶天地運度自然妙經
　　經名：太上洞玄靈寶天地運度自然妙經。撰人不詳，約出於南北朝。靈寶經目著錄未出。一卷。底本出處：《正統道藏》洞玄部本文類。
　　道言：太上靈寶，先天地而生，然後有天地。數起於一，立於三，成於五，盛於七，極於九。故天去地九萬里，積陽氣。道陰形列布崑崙，為地柱。氣上通崑崙者，地之中地。崑崙直東一億萬六千五百里，崑崙直西一億萬六千五百里，崑崙直南一億萬六千五百里，崑崙直北一億萬六千七百五十里，地周遊四匝，四億二萬六千二百五十里焉。
　　道言：夫日月徑上千里，周三千里，運行八十一域，更迭朦朦瞑暝。北斗九星，二星陰不見，相去九萬里，以沈潤八十一州、八百一十域。北斗當崑崙上，抱崑崙，氣運注天下，春夏為零露，秋冬為霜雪。人與天地同也。天地八方之外，萬物受性，皆懷憂苦，常傷人民，含血蠕動，不得自在，與天地爭命，皆當歸死。骸骨消入於地，精神飛翔，輾轉五道。為善上天，為惡入淵。凡人生時所為善惡，精神魂魄隨其罪福。唯學道求生，達運度極，致可以長存，復陽九之運。
　　道言：人生涉胞胎，當經十月日，死如大風，卒起無期，死至無時。當與心爭，為善勿疑。故以經道勸勵學士，目所不見，耳所不聞，＠琦珍物，亦何益於身。諸為道者，當信經誠，守善以死，不犯惡而生。道不可失，德不可違，違道失德，如兒生無母，如魚脫淵。若志學，輪轉死生，如蠶在繭中，混混沌沌。故一旦變形易數，道成於微，長齋誦經，為德之根，自然玄解運度，足于神方之外，得禮太上玉京之尊。乃作頌曰：
　　我唯年衰時，百病皆當經。冰消而火起，灾衝解其形。百骸生分離，大劫要當傾。吾故畏是痛，求道願長生。去此塵中累，會彼至寂貞。高行期大乘，自然學道成。輪轉無上德，忘我故不名。靜惠度八難，逍遙竟何營。
　　道言：夫生，惟人為貴。既有其生，宜獎而成之。而貪財恡惜，不肯施散。奉事師寶以求昇度，孰自思惟。今身非我身所有，財寶亦非我有，官爵俸祿，為身重累，將何益於己身。老病死者皆不能為我却之。不能自拔為道，厚自文飾，謂生已足。譬如陸鳥愛其尾，終為射夫之所得。為學者當勤心上契，知是皆不隨人魂神去，空為困苦。當思拔度之根，絕三惡之道，令入三善道。一者不老，二者不病，三者不死。長生度世去厄會，遇運得太上之賓。乃作頌曰：
　　自念老病盡，三界之大患。福訖命將終，氣絕入棺槨。冥冥成灰土，魂魄無暫安。吾故畏是故，學道無夭殘。
　　攝意存正真，淑心諒可觀。躭成三寶囿，自能伏魔官。故我損身施，志超生死岸。混然既無待，永保億齡歡。
　　道言：夫修長生，志在昇度，求無為之道，身超於塵垢，絕跡于羣方者。當先知天地運度大期之數，陽九百六之灾，去厄即安之。宜如其不爾，雖自求道終年，而希昇騰，將復費其功，夫卒為徒勞也。今開示爾劫運之期，盈縮之分，保躬求生，以招長命，豈但在一軀而已哉，亦將七祖反胎也。仙公曰：夫學道精研，能明運度陽九百六之會，亦必得度世無危傾也。要在長齋久思，遠去人事，想累兼忘，然後可期肉飛之舉。如其一毫不盡，不可謂永，求太極真人誦法言十首：
　　赤書土出治，金玉復為夫。青龍甲申會，奄至誰能知。雖著天水文，寶候王子期。辰中色當變，先時睹胡兒。崑元最其充，積石次不治。蕭蕭上學士，後天奉天時。福非一朝過，七葉積善基。太平契孟津，樂哉何熙怡。
　　玄運金馬末，古月侵神州。陸上既無子，兄弟亦迭遊。河洛子空盡，燕趙成洪流。荊陽柳其次，巳刻中嶽符。芒子盡十載，東海桑中遊。宜先入福地，八石以鍊軀。柳城即生地，伏龍不為悠。玉筍近世間，桐栢甚易求。
　　丁亥不云遠，八公同會俱。玄生浮紫雲，誨以九靈子。令未負灾充，雷電不可止。出在申酉歲，彌漫留十紀。至于水龍時，仙君乃方起。弓口十八子，高吟相營理。百官森列序，穆穆皆首士。勤心慕松喬，劫盡已度己。平日解帶遊，寸毫寫衿裹。
　　方平記大鳥，當來東南翔。下愚不見事，賢者披神方。郊境沒夏首，太白失度常。雲霧皆變化，魚鱉遊汪洋。一時淪東海，無復起子商。壬午之南嶽，即陰以為陽。揚州可度世，時誦生神章。
　　張氏著鵠嗚，識緯金馬末。反白相中傷，婁衿不解帶。官兵悉竄走，賊彊日凶大。九重雖衣裳，宮墻時了壞。荊棘當庭生，王侯沒虜賊。妻婦亡異域，使役無時泰。衒賣諒可哀，千載豈復會。末若早學道，宅志霄霧際。
　　修學諸祭酒，治法當令勤。不謹百八十，至時如火煎。近在金氏世，念此當可言。兵刀四衝至，一日不可延。然後洪灾會，浩哉與天連。行尸無所覩，聖人知信然。先學悟玄京，方寸會名山。斂衽之勝地，至道固靈祖。
　　平都述翰墨，福地諒可往。庚辰羌胡動，壬午有奇賞。先當之福鄉，高詠以自養。萬里望無烟，壬辰未消殃。既平仙君治，八方息羅網。如吾玉斧惠，永謝塵中壤。華祿豈足貪，於玆絕冥想。
　　孔生遺明藏，木對若有因。甑山可遊處，九夷拂輕塵。陋廬守空寂，玄默湛冥綠。泉涌不繼本，卯金無傷人。刀曲不覺痛，今世傷爾身。
　　太和山可詣，鴈門其明真。鹿堂信可貴，和民至壬辰。十八既出治，子來合明真。昊地偏多仙，荊湘最困貧。
　　柳谷安可親，三倍放勳世。爾乃知苦辛，聖帝既出治。其在壬辰始，明星煥水母。申後留十紀，大鳥東南聚。
　　生血城門裹，羣鼠綠高木。眾多不可止，女子入宮府。雲龍無比擬，愚者謂不然，賢者自方峙。
　　道言：靈寶自然運度，有大陽九、大百六，小陽九、小百六。三千三百年為小陽九、小百六；九千九百年為大陽九、大百六。天厄謂之陽九，地虧謂之百六。至金氏之後甲申之歲，是天地運度否泰所經，陽九將會，至時道德方明，凶醜頓除，聖君受任於壬辰之年也。此太極真人法言十篇，神趣妙暢，微旨朗空，期運之數，去就之要，可謂詳矣，可謂盡矣。
　　道言：若能常諷誦冥韻，則得度洪灾於陽九，受位任於丁亥。約當先長齋靜詠，默絕囂累，然後求釋解之微旨，發清音於脣吻。則七祖反胎，己身長存，經運周而無害，受仙而登焉。妙哉微矣，非言所宣。子若遇之，則得上遊玉京，為聖帝牧民理治。
　　道言：傳受之科，如吾稱舊典，清齋二十四日，別齎上金五兩，丹地錦百尺，以為盟誓。受者奉而行之，若不依科而妄傳，則風刀考罰矣。受者辛勤詳慎之哉。
　　太上靈寶天地運度自然妙經竟