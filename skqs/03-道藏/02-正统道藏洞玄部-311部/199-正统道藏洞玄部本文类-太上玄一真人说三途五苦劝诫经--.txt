太上玄一真人說三途五苦勸誡經#1
　　道言：吾於混沌無形之中，歷觀諸天梵炁，無鞅數量，天地成敗，生死報應，莫不有對，莫不有歸。天地運轉，四時交謝，亦有盛衰。日月光耀，一滅一生，亦有盈虧。人稟炁生，志有精麤，行有是非，心願如是，形迷迹是。功過相籍，纖毫不失，皆明於天地，其理甚分。故人死無數，生亦不止，皆以輪轉魂神，往返相加，莫非先身，以之無極。吾故於虛無無形之中，為諸來生，上開八門，以為法輪，教化愚蒙，勸戒因緣，開度萬生。今治道行，得入無為，知其宿命，成於至真。而今見八門無極世界塵沙而來#2百姓子、男女人，學與不學，不顧宿命，違科犯戒，死嬰痛毒，流曳三途五苦之中，非復人形，皆受其前身所行惡對，致今之報。見之悲傷，為之不言，責之在形，愍之在心。今故開法輪，以度其身，來者明慎，詳而奉焉。
　　道言：吾嘗歷觀諸天，出遊東門，見有百姓子、男女人，口面膿爛，血臭流出，頸如垂線#3，腹如懸鼓，身有鐵錐，口中銜火，大小相牽，流曳途炭，無復人形，足踐刀刃之上，身負鐵杖，痛不可負，毒不可忍。為之悲傷，哀愍無已。道曰：其人何辜，宿命何緣，所行何犯，積何罪過，以致斯報，苦毒如此。
　　東極世界飛天人曰：斯罪人也，其前身所行，惡口赤舌，評論道德，攻伐師主，更相讒擊，或殺害無道，不念眾生，酷虐為行，心懷陰惡，誅戮無度，嫉妬勝己，抑絕賢明，致招今對，諸苦備經。萬劫當還生非人之道，其因如此。
　　道曰：可令斯人念其前行，思念為善，度著法輪，授以勸戒，使得更生，還在人中，修吾此道，以解宿對，思作道行，廣開法門，建立福田，功滿德就，昇入東門之中，見其宿命之根，更受滅度，以致飛仙也。
　　道言：吾嘗歷觀諸天，出遊西門，見有百姓子、男女人，牛頭獸身拔出其舌，以鐵錐刺之，巨天力士鐵杖亂考，不有限數，身體膿壞，無復人形，足立刀山之上，痛不可堪，毒不可忍。見之悲傷，哀之無已。道曰：其人何辜，緣何宿命，行何元逆，以致斯報，楚毒如此。
　　西極世界飛天人曰：斯罪人也，其人前身所行不道，違負師命，輕忽三寶，口是心非，攻根#4伐主，罵詈呪誓，叫喚神鬼，飲酒過量，貪慾無已，或毀善譽惡，謗擊賢人，諂害忠良，滅人之命，怨魂彌訴，斯罪深重，致招今對，諸苦備經。萬劫當還生邊夷之國，有人之形，無人之情，其因如此。
　　道曰：可令斯人思其宿行，念其所患，改之為善，內著法輪，授以勸戒，使得還生中國，修吾此道，解其宿對，思念作善，廣建福田，更受開度，入吾西門，見諸天人受其行功之業，永享無量之報也。
　　道言：吾嘗歷觀諸天，出遊南門，見有百姓子男女人，裸身無衣，吞火食炭，為火所燒，頭面焦燎，舉體爛壞，無復人形，頭戴鐵鑊，足倚火山，痛非可忍，考不可瞻。見之悲傷，愍之在心。道曰：其人從何而生，生從何來，宿命何緣，犯何非法，而招此對，楚毒乃爾。
　　南極世界飛天人曰：此之罪人，前生之時，歧咽兩舌，評論道士，攻擊賢人，不慈不孝，不仁不忠，罵辱父母，六親相殘，或烹殺六畜，殘害獸命，炎炙噉食，取一時之美，不顧宿命，或為屠賣，割剔無數，斯罪元逆，致招今對，苦痛備更。萬劫當還生六畜中，以酬昔怨，其因如此。
　　道曰：可令斯人改往之行，思念作善，度入法輪，得還生人中，授其勸戒，使行慈心，廣建功德，更受開度，入吾南門，得見諸天人#5受善功之福，與善結緣也。
　　道言：吾嘗歷觀諸天，出遊北門，見有百姓子男女人，裸形赤身，無大無小，相牽流曳，入鑊湯之中，身被煮漬，百毒之汁，以灌其上，五體爛壞，非可得忍，然後又入寒泉#6之池，或入北獄之中，頸腳鎖械，身負考掠，幽閉重檻，不覩三光。道曰：此人從何而來，生出何門，與何結緣，犯何神明，人雖有對，其酷如斯，甚可哀傷。
　　北極世界飛天人曰：此之罪人、前生所行，手弒君父，謀反師主，賊害人命，或恃強抑弱，中傷朋友，攻擊善人，告語官司#7，橫罹無辜，枉者稱訴，怨獄彌天，或裸露三光，穢慢世君，或敗壞靜舍，靈觀治堂#8，或盜取經書，無盟而傳，或疑毀正文，訾壞寶章，或燒敗天經，輕慢靈真。斯罪深重，故招今對，萬楚備經。萬劫當生六畜之中，或為賤人，聾盲六疾，非人之形，其因如此。
　　道曰：可令斯人思念先行，改心為善，內著法輪，授以勸戒，使得還#9生人道，伏從禁戒，於今更治道行，受於開度，入吾北門，見其宿命，令知至真也。
　　道言：吾嘗歷觀諸天，出遊東北門，見有百姓子、男女人，身形髡截，鋃鐺鎖械，負山擔石，往返鐵針之上，食息不得，不捨晝夜，大小相率，無復數量，艱辛塗炭，非可忍視。道曰：此人緣何而生，受生誰門，積何罪過，犯何神明，嬰負斯對，乃至如此，身充考楚，夕何當得脫。
　　東北世界飛天人曰：斯罪人也，其前生富貴凌虐貧賤，強奪人物，殺害人命，或為劫賊，更相攻伐，或奪人所愛，姦人妻妾，離人母子，或六親相姦，淫犯骨肉，斯罪深重，致招今對。身經三掠，乃得還生牛馬之中，其因如此。
　　道見之悲傷，哀念在心，告飛天人曰：可令斯人思念宿命，前身所犯，於今改更，與善結緣，得脫此戹，當念作功德，廣建福田，以贖往愆，當授其勸戒，度入東北之門，令見眾善，知其命根，轉輪不滅，乃可得入無量之場也。
　　道言：吾嘗歷觀諸天，出遊西南門，見有百姓子、男女人，裸形赤身、身抱銅柱，柱上火針，針其腹背，太山之獸，噉食其肉，足立鐵勒之上，大小流曳，無復人形，楚痛塗炭，非可忍見。道日：斯人何犯，宿命何緣，行何元逆，罪乃至此，負考幾年，當得解脫。
　　西南世界飛天人曰：此之罪人前生之時，身行強奪人食，割乏人命一換借不還，欺誘萬物，或以強凌弱，求取無厭，得輒歡喜，不得忿恨，伺便擊人，泄其惡心，或輕慢尊長，笑薄窮病，或裸身露形，觸忤三光，不敬天地，不畏鬼神，斯罪至重，致招今對，以報宿怨。萬劫當得還生下人之中，身作僕使，其因如此。
　　道見之悲傷，哀念無已，告飛天人曰：可令斯人思念宿命，改心為善，更治道行，廣建功德，以拔昔怨，當授其勸戒，度入西南之門，令見眾善，知有罪福，轉輪不滅，乃得入無為之道也。
　　道言：吾嘗歷觀諸天，出遊東南門，見有百姓子、男女人，身被髡鉗，幽閉重檻，不覩三光，在五嶽之中，一日三掠，鐵杖亂考，無復數量，罪定方謫死魂，撻諸山土石填塞河海，大小流曳，五苦備嬰，塗炭艱毒，非可忍見。道曰：斯人有何緣對，宿命所由，犯何神明，誰生無罪，其獨如此。
　　東南世界飛天人曰：此之罪人，前身殺生淫祀，祭飼巫鬼，誹笑道士，訾毀真人，棄法入偽，背師叛道，呪詛善人，披頭散髮，仰天叫神，厭禱無道，輒欲殺人，或輕慢日月，罵詈星辰，自作一法，不信宿命，或破山塞源，斷遏神道，或掘人塚槨，取人衣物，暴露白骨，捐放草野，笑人作善，自言其是，嫉妬勝己，心懷陰惡，其罪深重，致招今對。萬劫當得還生賤人之中，身嬰六極，或抱殘病，或生業疾#10，以報宿怨，其因如此。
　　道見之悲傷，哀念在心，告飛天人曰：可令斯人革往之行，思念宿命，於今修善，建立功德，廣開福田，使精誠苦厲，以拔昔咎，與道結緣，度入東南之門，授其勸戒，令更修善行，還生人中，學度一切，得與道為因也。
　　道言：吾嘗歷觀諸天，出遊西北門，見有百姓子、男女人，身被髡截，循上劍樹，八達交風，吹樹低昂，下則足履刀山，往返無數，手足傷爛，膿血流出，不可得見，痛不可忍。道曰：斯人何辜，宿命何值，違何經教，犯何科律，以致斯酷。
　　西北世界飛天人曰：此之罪人也，其前身浮好，心慕榮利，形假#11上學，愛惜珍寶，不受經法，齎信奉受，心追悋惜，受經未備，強欲作師，不依年限，傳授弟子，不關天地，無有盟約，更相傳付，得者不恭，付者不精，唱露祕文，流布俗間，致令愚俗毀咎道真，訾毀寶經。或受經穢慢，輕忽三寶，不承師訓，自用一意。或齋戒不精，思念不專，其罪深重，致招今對。萬劫當得還生下愚之中，與道長隔，或嬰六疾，聾盲不聰，其因如此。
　　道見之悲傷，哀念在心，告飛天人曰：斯人雖犯科律，嘗經法門，可令思念先身所行之惡，令更思善，廣建功德，伏從師宗，度其西北之門，授其勸戒，令得還生人中，更受寶經，勤行大業，功滿德普，當得昇入至真之場也。
　　道言：吾開八門，以遙觀眾生，見有百姓子、男女人，學與不學，不顧宿命，所行元惡，翻天倒地，無所不作，罪滿結竟，死魂充謫#12三途五苦八難之中，考掠楚撻，痛毒無極，大小流曳，相牽塗炭，歷劫不解，哀念悲傷，不能已矣。故為開度，授其勸戒，令自思善，念其宿命所行罪惡，於是改行，內著法輪，令早得更生，還於人中，大作功德，施惠布散，廣建福田，奉宗師寶，供養孝心，令功成德滿，解拔昔怨，身受福慶，乃入道場，知有宿命，以成至真。此法弘普，功加一切，得見其文，宿根自拔，五苦不經，三途解脫，長離八難，見世安康，世世富貴，家門興隆，思念前生，與善因緣。若能長齋，燒香禮拜，廣救萬物，功濟眾生，損身布施，行人所不能行，為人所不能為，懷人所不能懷，忍人所不能忍，眾行合法，剋得上仙，坐降雲龍，飛行太空也。
　　三途五苦無善命根偈頌
　　出遊八門，歷觀諸天。無極世界，洞親諸緣。見有百姓，男女之人。窮魂號咷，流曳八難。吞火食炭，負石撻山。循履劍樹，風刀往還。五體爛壞，無復形身。見之悲哀，不覺悲傷#13。問之何辜，宿命何緣。鍾嬰斯對，不識命根。迷不知革，沈淪罪因。念汝歷劫，諸苦備辛#14。三光長閉，幽痛可言。望吾八門，甚為泯泯。
　　妙覺輪化宿命偈頌
　　妙覺來去惠，魂神無暫滅。一生一死中，形魂不蹉跌，天地罪福門，緣對各歸一。熟覺前身行，三途永難脫。飛天說勸戒，輸轉八門出。思念宿命根，積善以自拔。令化生人中，始悟運不絕。建立開福田，廣救加一切。功滿德亦普，超度無羣匹。身享無量#15數，神歡形亦悅。放浪隨運遷，逍遙無為室。顧看罪門臭，與爾長離別。
　　法輪拔度命根昇玄偈頌
　　八觀因緣門，罪福從中生。時見有心者，思悟感天情。吾今為爾故，開門說妙經。如是經中言，億劫皆受榮。伏從受勸戒，以經度我形。思念宿命根，拔出先身嬰。超越過三羅，八難於是冥。魂返入定質，神操從是榮。滅度如脫胞，曠朗覩八清。轉輪得神仙，緣我改心精。受報無窮量，志定入福庭。三#16十二相好，皆從身中明。項負七寶光，照耀諸天形。雲迅八景輿，迴風捷綠軿。昇入玄玄門，斯慶樂未央。
　　道言：此三篇偈頌，出元始之先無數之劫，道成天地，功濟萬物，其說微妙，弘廣無極，皆授高仙大聖，十方至真已得仙道，不授中仙。得見其文，供養宗奉，生死獲慶，不更三途，不履八難，見世富貴，合門安寧，世生賢才，男女聰明，聲色端偉，智慧儒仁。萬惡消伏，千灾不干，死離地獄，不經泰山，徑昇福堂，衣食自然，輪轉不滅，與善因緣。若能長齋，修行思真，奉法承戒，虛心注玄，開張廣救，拯厄度窮，施惠散德，供事師宗，承顏悅色，形同苦寒，功滿德就，身後神仙，逍遙太空，昇入八門之中也。
　　#1 按此即原經第二篇。敦煌本題作「太上玄一第二真人光妙因說三徒五苦生死命根勸戒上經」。
　　#2 塵沙而來：敦煌本作「恒沙如來」。
　　#3 垂線：教煌本作「布艇」。
　　#4 根：CH.77作「師」。
　　#5 「人」字據P.4618、P.2426補。
　　#6 寒泉：敦煌本作「丘寒」。
　　#7 官司，敦煌本作「縣官」。
　　#8 靈觀治堂：S.1605作「仙道神堂」。P.4618、P.2426均作「靈圖神堂」。
　　#9 「還」字據P.4618補。
　　#10 業疾：敦煌本作「棄疾」。
　　#11 假：原作「賈」，據敦本改。
　　#12 充摘：教煌本作「充責」。
　　#13 見之悲哀不覺悲傷：敦煌本作「見之悲傷，不覺悲纏」。合刪韻。
　　#14 辛：原作「更」，據敦煌本改。
　　#15 無量：原作「無數」。據敦煌本改。
　　#16 三：P.2842 作「七」。