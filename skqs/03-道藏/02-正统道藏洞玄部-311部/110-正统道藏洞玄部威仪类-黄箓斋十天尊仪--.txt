黃籙齋十天尊儀
　　經名：黃籙齋十天專儀。一卷。底本出處：《正統道藏》洞玄部威儀類。
　　黃籙齋十天尊儀
　　法事
　　伏聞，三境高真，永鎮玉京之上；十天寥邈，上通金闕之遙。是為列聖之居，皆號無極之國。仰惟玉宸之慈化，重遺救苦之懇誠。訓告未聞，發明聖境。儻皈依之不怠，必昭鑑以無私。載度天人，俾生者密膺於善祐；普覃冥路，使亡者永脫於業緣。用舉齋盟，敢忘皈向。今齋主某修建道場，用資亡歿。仰憑道力，同為讚揚。
　　十方救苦天尊
　　太上道君曰：東方青靈始老蒼帝九炁天君。華林境界，其有真人，名曰靜境無極之國，惠冷莊嚴。青鸞鼓舞於晴空，白鶴飛鳴於碧落。仰眾真而笑傲，陪九老以遨遊。奉薦亡靈，往生彼國。叅傳妙道，聽法聞經。仰憑道力，同為讚揚。
　　玉寶皇上天尊
　　東方聖境妙難思，瑞氣盈盈鎖翠微。
　　九炁天君興善念，青靈始老握神機。
　　蒼龍昇降隨煙靄，暘谷霐澄瑩日輝。
　　玉寶天尊垂妙力，亡魂升度入金扉。
　　和不可思議功德。
　　太上道君曰：南方梵寶昌陽丹靈真老赤帝，三炁天君。丹天境界，其有真人，名曰真老無極之國，端化莊嚴。雲上九都，總長生之錄籍；南昌六府，司植福之樞機。奉為亡靈，往生彼國。叅傳妙道，觀聽法音。眾等虔誠，稱揚功德。
　　玄真萬福天尊
　　南方聖境號丹天，中有真人體自然。
　　飛霧上騰三氣遠，景風低拂五雲旋。
　　蟠桃爛熳應千載，火棗芬芳定劫年。
　　萬福天尊垂救度，苦魂今得從朱軒。
　　和不可思議功德。
　　太上道君曰：西方七寶金門皓靈黃老白帝，七炁天君。金光境界，其有真人，名曰法寶無極之國，利益莊嚴。金童捧蓋於遙空，玉女擷芳於琦圃。敷濟生之妙範，宣度死之真詮。奉薦亡靈，往生彼國，叅傳妙道，觀聽法音。眾等虔誠，同為讚揚。
　　太妙至極天尊
　　西方聖主號靈君，七氣天中別有春。
　　瓊樹参差凝湛露，瑤光零落散輕塵。
　　龜臺聖母遨遊遍，鳳闕仙鄉致宴迎。
　　太妙天尊來接引，靈魂有路謁羣仙。
　　和不可思議功德。
　　太上道君曰：北方洞陰朔單鬱絕五靈玄老黑帝，五炁天君。真定境界，其有真人，名曰救苦無極之國，救苦莊嚴。導五炁以化兆民，布九宸而周萬國。鑑暎不遺於巨細，恢張豈間於幽冥。奉薦亡靈，往生彼國。叅傳妙道，觀聽法音。法眾虔誠，同為讚揚。
　　玄上玉宸天尊
　　北方真境號仙鄉，快樂由來日月長。
　　環拱紫微懸列象，昭垂星斗燦靈光。
　　雙鬟童子持金簡，五老真人誦玉章。
　　玄上天尊來救度，普令亡爽得生方。
　　和不可思議功德。
　　太上道君曰：東北方長樂境界，其有真人，名曰妙音無極之國，周匝莊嚴。天廷高聳於黃輿，地紀潛凝於紫府，光曜暘谷，翠湧扶桑。奉薦亡靈，往生彼國。叅傳妙道，觀聽法音。眾等虔誠，稱揚功德。
　　度仙上聖天尊
　　良維聖境異羣方，長樂慈尊誦九章。
　　閬闕九重凝曉色，琪花千樹散春芳。
　　榑桑地勝飛煙煖，浴日波澄翠淡光。
　　上聖洪恩垂惠照，亡魂平步陟仙鄉。
　　和不可思議功德。
　　太上道君曰：東南方碧霞境界，其有真人，名曰真定無極之國，妙寂莊嚴。玉磬金鐘，每和長生之韻；翠房丹館，常開不夜之門。奉薦亡魂，往生彼國。叅傳妙道，觀聽法音。眾等虔誠，稱揚功德。
　　好生度命天尊
　　朱門碧瓦亘晴空，玉榜金書巽極宮。
　　靄靄飛煙珂影外，雍雍仙駕珮聲中。
　　鸞鳴鳳嘯悠揚遠，珠蘂瑤葩剪刻工。
　　魂爽恍如輕舉至，六銖仙袂自生風。
　　和不可思議功德。
　　太上道君曰：西南方耀真境界，其有真人，名曰瓊光無極之國，善救莊嚴。元輿靜鎮於坤維，真氣潛凝於地紀。金樞發彩，玉井含光。奉薦亡靈，往生彼國。叅傳妙道，觀聽法音。眾等虔誠，稱揚功德。
　　太靈虛皇天尊
　　坤維雄鎮宅仙真，坐死嘉生四季新。
　　鴛瓦虹簷開月殿，龍樓鳳閣俯星津。
　　探根未斷還年藥，至藥多逢浩劫人。
　　此境堪迎靈魄去，五雲深處好為鄰。
　　和不可思議功德。
　　太上道君曰：西北方妙道境界，其有真人，名曰救苦無極之國，真仙莊嚴。帝闕巍峨，勢迄崑丘之上；天花散漫，光遙玉殿之中。奉薦亡魂，往生彼國。叅傳妙道，觀聽法音。眾等虔誠，稱揚功德。
　　無量太華天尊
　　雲衢直與帝闉通，複閣重樓翠積中。
　　桂影飄香乘玉露，月華分彩暎朱宮。
　　瑤臺絳闕塵晴漢，縹渺彤霞拂浪穹。
　　普濟真人朝太極，追資靈爽得無窮。
　　和不可思議功德。
　　太上道君曰：上方玄都玉京、金闕七寶玄臺、三清鬱羅之界，三十二天帝君，妙行真人，神仙玉女，無慾境界，其有真人，名曰自然無極之國，紫霄莊嚴。玉陛丹墀，盡高仙之班列；清霄紫府，皆上聖之遨遊。奉薦亡魂，往生彼國。叅傳妙道，觀聽法音。眾等虔誠，稱揚功德。
　　玉虛明皇天尊
　　上方聖境大羅天，一炁分三本自然。
　　玉珮金璫朝太上，霓旌絳節擁真仙。
　　祕文不墜神玄化，長樂天隨浩劫仙。
　　願度亡靈除積業，雲霞高舉五雲軿。
　　和不可思議功德。
　　太上道君曰：下方九土高皇，四司五帝，九宮真宰，十二仙鄉，神仙玉女，水運丹界，其有真人，名曰妙行無極之國，凈土莊嚴。仙島神州，列真遊而別館；洞天福地，遺仙客之高蹤。奉薦亡靈，往生仙界。叅傳妙道，觀聽法音。眾等虔誠，稱揚功德。
　　真皇洞神天尊
　　三山仙洞鎖煙霞，閬苑蓬壺景物嘉。
　　千載不資金鼎藥，四時親賞玉蘭花。
　　魚龍漫衍滄溟闊，鸞鵠俳翔景異奢。
　　從此神儀遊路遠，勝遊宴處是仙家。
　　和不可思議功德。
　　伏聞，大有妙書，宏開於碧落；十方聖境，分別於丹霄。爰披應號之經，乃得皈身之旨。使羣迷之徑路，擊上聖之慈憐。奉薦亡靈，稱揚寶偈。
　　尋聲救苦天尊
　　天尊慈惠浩難量，聖境莊嚴大福堂。
　　應化分身周法界，洞幽燭暗發天光。
　　雲衢杳杳期超舉，仙範聲聲與薦揚。
　　入妙因緣今幸會，亡靈飛步得生方。
　　和不可思議功德。
　　向來稱揚功德，並已周圓。用薦亡魂，往生仙界。伏願睹天尊之妙相，依大道之恩光。昇陟仙方，逍遙自在。然冀福霑幽顯，利及存亡。一切有情，同登道岸。
　　黃籙齋十天尊儀竟