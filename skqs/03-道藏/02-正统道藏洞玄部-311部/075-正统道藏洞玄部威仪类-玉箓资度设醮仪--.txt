玉籙資度設醮儀
　　經名：玉蘇資度設醮儀。一卷。底本出處：《正統道藏》洞玄部威儀類。
　　玉籙資度設醮儀
　　法事如式
　　各禮師，存念如法
　　請宣神咒
　　五靈列位，煥明五方。始皇護魂，丹老衛形。皓靈侍魄，黑帝攝生。中央黃帝，統御萬真。元皇告下，幽夜開光。罪消北府，名列南昌。金籙定籍，玉字除殃。朱陵鍊質，飛神太倉。三官九府，無極神鄉。．普受開度，上生天堂。和與道合真。
　　鳴法鼓二十四通
　　無上三天玄元始三炁太上道君、太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今設醮朝修，謹奏為入意其諸齋悃，具載青詞。願得太上至真道炁靈寶慧光下降，流入臣等身中，令臣所啟之誠，速達徑御至真無極大道三清上聖、昊天金闕玉皇上帝、東極慈尊青玄上帝道前。
　　請稱法位
　　具位臣，姓某與臨壇官眾等，謹同誠上啟太上無極大道虛無自然元始天尊，太上道君，太上老君，昊天玉皇上帝，紫微天皇大帝，紫微北極大帝，后土皇地祇，東極慈尊運明保元上帝，十方應化救苦天尊，九天生神上帝，三十二天上帝，五靈五老上帝，上清十一曜星君、二十八宿星君，三元三官大帝，北極四聖真君，北極九府上真道君，泰玄樞機三省上相真君，靈寶五師真君，九天諸司真宰天曹、諸司真君，大慈大悲救苦真人，大慈大悲大惠真人，妙行真人，法解真人，太乙玄生府青玄黃籙院主宰仙官，黃籙九司仙靈，九天普度仙真靈官，三元三官九府真宰，五嶽五帝真君，祖玄真師真人，五天聖帝，本派經籍度師真人，北陰玄天酆都大帝，六洞十宮、九幽冥路、主執神靈，京都城隍諸廟聖眾，三界應感一切真靈。臣聞，赤明開圖，祖炁散洪濛之粹；青華御極，神光敷混沌之精。握蒼蓋而稟清微，臨黃輿而甦北鬱。靈風鼓舞，威神徧滿於十方；甘露涵濡，慧力圓通於三界。凝紫金之瑞相，宴碧玉之祥區。二府雲聯，九司星列。尋聲赴感，慈悲演妙於香林；應化分身，道德凝玄於騫樹。天人皈命，幽顯傾心。臣等一念疏淪，五體澄虛。行道修齋，已拜鴻厖之惠；瞻天望聖，爰殫螻蟻之誠。莫結草以攄誠，姑釆蘋而致薦。伏願龍旂翠節，詡霄景於玄虛；鳳葆珠幢，擁靈輝於碧落。清蹕肅獅頭之駕，黃麾嚴豹尾之塵。十華之日，駟來臨風雲合景；三極之霞，驂迂涖水月交輝。不忘應感之私，悉副懇祈之切。臣等不勝瞻天望聖激切之至。與醮列真，先當奉請。
　　降兩班與醮列真
　　三界眾真，醮筵列聖。向伸拜請，諒沐光臨。請各整於仙班，共祗迎於帝御。
　　降九御
　　鸞輿至止，鶴駕臨軒。與醮列真，如儀朝禮。朝禮既周，請陞醮座。禮官上香，酒陳初獻。
　　舉散花
　　重稱法位
　　具位臣姓某與臨壇官眾等，謹同誠上啟三清上聖，東極慈尊，三界真仙，無鞅聖眾。臣聞，雲層列聖，青林凝生炁之華；風澤億曹，黑壘結迷雲之翳。羅六天之幽府，列九地之神鄉。職宰陰陽，權司水火。匪廓慶雲之汗漫，孰開昏霧之冥濛。俾宴玉芝，永超金粟。企神功於浩劫，仰願力於中天。虎拜勤渠，鳳贍激切。臣等欽奉綸音，崇修玉籙，資薦某靈，益增天福，克證道真。匪請命於妙嚴，曷升神於霄極。肅芝壇而肆覲，依蓮座以對揚。潔己首愆，精心徼福。果拜登真之惠，特敷證品之功。知恩報恩，當罄情於瑤玫；上德不德，固何意於珠環。葑菲自慚，蘋蘩冒列。爰有青詞，謹當宣奏。
　　宣詞
　　詞旨具陳，淵衷洞鑒。伏願聽卑
　　不遺，流丹恩於惠露；臨下有赫，逭官玄憲於風霆。混萬聖以時歆，羅千真而日鑒。蒙如蟻禱，亶謝洪私。臣等不勝，酒陳亞獻。
　　宣進狀
　　臣謹重誠上啟三清上聖，東極慈尊，三界真仙，無鞅聖眾。臣聞，渺渺大羅，凝九華之妙炁；塵塵剎土，現三際之法身。慈雲東闡於玄真，聖日上宗於元始。玉毫遠照，廓華蓋而六合彌綸；金景旋飛，下崑崙而九幽昭朗。枝灑空青之蘂，瓶流沈碧之英。妙矣玄機，大哉至化。凡皈依而有請，悉提獎以無遺。用資某靈，伏願五神冰瑩，萬炁波澄。心易悟未畫之前，性頓覺無名之始。驪珠猶耀，映滄海以涵虛；蟾玉孤明，現碧霄而煥景。高步綠霞之景，棲身紫極之庭。翠篆承顏，侍赤圓於長樂；金芝綴武，凝青藹於方諸。上願覆載清寧，儀璘煥耀。山靈薦祉，川后呈祥。熙熙藏富於三農，桑麻雨足；蕩蕩收烽於四鄙，榆柳春閑。無焚林竭澤之憂，遂戾天躍淵之樂。三途五苦，均鼓舞於福鄉；四海九州，悉歡呼於壽域。皇圖永固，宗社隆安。臣等致恭，酒陳三獻。
　　法事
　　臣謹重誠上啟三清上聖，東極慈尊，三界真仙，無鞅聖眾。臣聞，旋天色，凝天淵，函圓方而朗照，親有德，享有道，廓經緯以周流。俯殫翼翼之小心，仰扣巍巍之大造。光明濟下，冀旌几奏之勤；悅忽質旁，諒恕階升之漬。以今敷陳禮畢，薦獻情周。蘭煙收鳳鼎之華，蓮炬暗龍缸之燼。前瞻翠節，將返景於璇霄；後矚珠旛，已回光於瑤極。月駟逶迤而旁邁，雲龍搖曳以高征。萬聖旋班，千真復位。運元會道，百神混合於泥丸；入妙凝真，萬炁虛圓於玄化。臣等下情，無任不勝攀戀之至。謹稽首頓首，奉辭聖駕。
　　回軿頌
　　存神燒香
　　香官使者、左右龍虎君、侍香諸靈官，當令臣設醮朝修之所，自然生金液丹碧芝英。百靈眾真，交會在此，香火鑪前。當願醮修圓滿，景福旁敷。十方仙童玉女，接侍蘭煙，傳臣向來所啟之誠，速達徑御至真無極大道三清上聖、昊天金闕玉皇上帝、東極慈尊青玄上帝道前。
　　寶華圓滿天尊
　　送聖
　　化財
　　向來
　　回向
　　玉籙資度設醮儀竟