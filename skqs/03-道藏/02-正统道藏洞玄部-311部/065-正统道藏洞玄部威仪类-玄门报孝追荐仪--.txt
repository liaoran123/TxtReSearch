玄門報孝追薦儀
　　經名：玄門報孝追薦儀。一卷。底本出處：《正統道藏》洞玄部威儀類。
　　玄門報孝追薦儀
　　自然朝行道
　　師堂序立
　　步虛
　　啟師
　　恭以金真演教，弘敷拔度之文；玉冊垂科，茂著昇遷之法。存亡是賴，幽顯均沾。由是東極垂救苦之慈，北魁置拔亡之局，可使亡魂受度，能令枯骨更生。輒冒崇嚴，俯垂鑑證。恭惟玄中教主諸大宗師幕下，道貫三才，心涵萬象，隨方設教，應物流形，為生死之津梁，作幽冥之主宰。切念臣某浮黎小兆，靈寶微生，叨承無量之真梯，獲拜玄中之師範，拯幽拔滯，濟物利人。臣今謹為入意，尚慮亡魂，無邊苦爽，自因宿世，以至今生，萬罪千愆，陽非陰過。罪既違於青律，名必記於黑書，囚閉寒庭，拘留幽獄，若不皈投於玉陛，焉能召到於皇壇。徑仰叩於天威，乞俯憐於幽滯。拜貢素悃，上瀆青玄，請降恩光，開明黑暗。伏願真慈汲引，聖德矜容。告符命於河源，變劍樹而作瓊樹；頒赤書於狴犴，化刀山而為寶山。願垂照燭之慧光，茂蕆慈悲之誓願，煥明長夜，輝映幽途。庶俾亡魂，均承道果，脫重泉之報對，登仙境以逍遙。仰賜玄恩，早垂昭報。但臣下情不勝虔禱之至，領眾陞壇，恭行典式。
　　唱道
　　陞壇
　　燒香頌
　　各禮師存念如法
　　玄陰七靈，九炁合形。魂精魄爽，二景回輪。飛光赫奕，煥耀長春。日月吐輝，回合華英。大梵流布，奔飛火鈴。魔王受事，朝謁帝京。含靈溥濟，廣惠幽冥。玉文敷告，萬炁昇騰。和與道合真。
　　鳴法鼓二十四通
　　無上三天玄元始三炁太上道君，召出臣等身中三五功曹左右官使者、侍香金童、傳言玉女、五帝直符直日香官各三十六人出。出者嚴裝，關啟靈壇，土地里域真官等神。臣今正爾陞壇，燒香行道，謹奉為入意，其諸情悃，已錄上聞。願得玉清道炁靈寶妙光，流入臣等身中，令臣所啟之誠速達徑御太上無極大道、東極青玄慈父太一救苦天尊御前。
　　請稱法位
　　具位臣某與弟子某，謹同誠上啟：太上無極大道虛無自然元始天尊、太上道君靈寶天尊、太上老君道德天尊、高上玉皇上帝、勾陳上宮天皇大帝、中天紫微北極大帝、東極青華大帝、后土皇地祇、十方已得道大聖眾至真諸君丈人、東華南極、西靈北真、玄都玉京紫微上宮明皇道君、上相上宰上保上傅、三十六部尊經、玄中大法師、五帝三官、四司九府、九天天曹列位真宰、地府水司五嶽四瀆名山洞府神仙聖眾、三界官屬、一切威靈，咸望洪慈，俯垂洞鑑。臣聞：古之聖人蓋與天地合其德，四時合其序。大哉，孝行。至於日月為之明，王道為之成。蘭公得其說於斗真，諶母傳其書於太史。是故淨明之法，本忠君孝親以存心；盟真之齋，以報祖薦親而立教。以此見學仙之士，曷嘗不篤意於親。謂滅其天常，是特儒者自私之論。若質諸道典，豈知天真大孝之心。伏念臣某猥以凡材，叨參玄學，奉經科而開化，佩戒律以焚修。離形去智同大通，雖有取顏淵之語。慎終追遠則歸厚，常思廣曾子之言。屬同門，志切於薦親。為祭酒，義當於領奏。陟降在左右，幸瞻帝真穆穆之光，孝悌通神，明諒鑑人。子區區之請，既承詞旨，敢不上聞。
　　宣詞
　　按如詞言，備殫懇款，仰祈大道，俯鑑小心。臣聞：民生於三，事之如一。道出於一，教分於三。故資事父以事君，則忠孝之義盡；取於治身而治國，則清淨之化成。其在棲真者流，尤以報君為重。是以九真妙戒，以敬勤為入德之門；三籙本科，以焚修為祝釐之意。教所由來遠矣，學者所宜則之。
　　以今陞壇行道，請法眾等，運玆初捻上香。願此香煙騰空，徑上供養無上至真道寶。臣等首體投地，皈命太上三尊、十方眾聖，以是功德，上祝皇帝聖壽萬安。伏願道參玄聖，德配皇天，眷命有德者昌，宗社衍萬年之慶；無為而民自化，華夷歸一統之中。今故燒香，自皈依道尊大聖眾至真之德，得道之後，和保天長存。
　　臣聞：人本乎祖，孝始於親。自禮經而言，除七廟二祧餘不在需嘗之列。以道書而論，則億曾萬祖猶應在薦拔之科。蓋有先亡未受度而不得仙，亦有前世不祀祖而猶為罪。是故女青禁典，中存拔贖之文；靈寶本章，首列追度之品。凡道士修真，此為先務。故天尊設教，具有明文。
　　以今陞壇行道，請法眾等，運玆二捻上香。願此香煙騰空，徑上供養無上至真經寶。臣等首體投地，仰依太上三尊、十方眾聖，願以是功德，歸流報孝。弟子某道俗二門，玄祖上世先靈，俾沐善功，俱超仙界。伏願三境下雞竿之詔，九幽承龍簡之恩。緣本思舊宗，早拔籍於泉曲之府；混化歸元一，即遷神於朱火之宮。今故燒香，自皈依經尊大聖眾至真之德。得道之後，和昇入無形。
　　臣聞：廣大精微，君子之道可傳也；劬勞鞠育，父母之恩莫重焉。凡有血氣者，且知用其情；豈思道德者，而可忘其本。蓋有生未伸於榮養，死尤切於追資。王尊師依玉皇本行以薦親，卒如其志；莫氏子誦青霄隱書而拔母，果獲其成。仰前哲之耿光，宜後人之明鑑。
　　以今陞壇行道，請法眾等，運玆三捻上香。願此香煙騰空，徑上供養無上至真師寶。臣等首體投地，仰依太上三尊、十方眾聖，願以是功德，徑為弟子某拔度所薦亡者某神魂，出離冥途，上昇仙境。伏願乘三化五鍊之功，出九夜重陰之苦。服飛根而生玉液，早遊神大渺之堂；咀靈芝而漱金泉，即飛步洞陽之館。今故燒香，自皈依師尊大聖眾至真之德。得道之後，和昇入無形。
　　禮方
　　各長跪懺悔
　　臣等伏聞：太史昇仙，傳九幽明真之典；天師得道，留三八謝罪之科。非秖徒薦拔於先亡，特所以發明於孝道。伏念亡者某浮生若夢，大患有身，六塵徧染，三業縈纏，滋生罪垢，五蘊非真，四大假合，動涉塵緣。顛連於是非物我之途，流轉於情慾愛憎之地。心生口語，日積月深。衡鑑無私，固莫逃於考覈；幽明異致，亦難憶其升沉○ 以今報孝，弟子某幼師道德之風，未報劬勞之德，倘先靈之未度，將此念以何安。庸奉玄科，以資冥福，謹齎香花、燈燭、法信供養之儀，皈命太上無極大道十方靈寶天尊、十方救苦天尊、十鄉神仙諸靈官。伏願天恩昭曠，宇量含洪。念先親汩沒於世緣，未能自拔；凡平生詿誤於憲網，咸與維新。俾脫籍於幽關，早化形於丹界。然願存亡兩世，俱逢天開地闢之時；道俗二門，均囿日照月臨之下。懺謝之後，昇入無形。
　　命魔
　　步虛
　　三啟頌
　　三禮
　　重稱法位
　　具位臣某等，重誠上啟三清四梵、八極九霄、紫闕黃房、雲宮星府、至真至大、無極無窮、三界高真，玄壇眾聖。咸望洪慈，俯垂洞鑑。伏念臣等樗櫟散材，醯雞小見。栖遲玄宇，雖知讀黃老之書；傳習齋科，豈盡得陸張之意。但以盟心於利濟，輒忘越分以行持。惟三綱五常乃立人之大本，而九幽十類皆失道之窮魂。爰謹薦揚，庶期開度，以今奉為某懺悔亡故某及祖宗父母，九幽長夜一切苦魂。雖廁處於人倫，自汩沉於天理。惟五教之有親有義有別有序有信，雖曰有常；犯六刑之不孝不弟不睦不婣不任，至於不恤。居上無道，為下不忠。禮義廉恥之俗微，放僻邪侈之習勝。迷迷不覺，一旦花殘銀海而氣斷玉樓；戀戀相牽，萬劫足履刀山而手攀劍樹。以今弟子某求啟紫微之祕，特修玉匱之科。驛簡通幽，龍童效信。仰惟大造，特需殊恩。神光所燭而無隱不通；惠澤所加而何冤不釋。拔出地戶，不為地獄之沈囚；朝禮天顏，俱到天尊之法會。然願乾坤交泰，日月貞明。海宇承平，俱在八荒之壽域；天人受度，獲登無上之至真。至於神虎官君，龍符驛吏，承流宣化，俱有開通冥道之勞；崇德報功，宜在遷轉仙階之列。上祈天尊大慈之化，下副臣等皈告之誠，謹啟以聞。
　　發願
　　一願元始符命，二願幽夜開光，三願金籙度命，四願黑簿除愆，五願苦海息浪，六願火獄沈煙，七願怡神快樂，八願解釋冤牽，九願聞經悟道，十願進品仙階，十一願酆都罷對，十二願學道成仙。
　　存神燒香
　　香官使者、左右龍虎君、侍香諸靈官，當令臣行道朝修之所，自然生金液，丹碧芝英，百靈眾真，交會在此香火爐前。當願亡魂受度，弟子蒙恩，十方仙童玉女接侍，蘭煙傳臣向來所啟之誠，速達徑詣太上無極大道、東極青玄慈父太一救苦天尊御前。
　　出堂頌
　　下壇
　　謝師
　　天門九重開，式展朝元之禮；地獄五苦解，均承度命之功。謹扣謁於師垣，特恭伸於謝悃。臣某適來謹為報孝弟子某恭依教典，宣闡朝儀。慮有犯於繩規，恐難逃於斧鐵。仰祈慈造，俯賜矜容。伏願金符度命而九地皆春，丹簡宣恩而諸囚罷對。亡爽悉超於道岸，永證逍遙；玄門茂振於宗風，均沾化育。臣干冒崇嚴，下情不勝，恭謝之至。
　　回向設醮謝恩
　　步虛
　　灑淨
　　宣衛靈咒
　　請稱法位
　　具位臣某等，同誠上啟列聖，咸望洪慈，洞回昭鑑。
　　臣聞：道者羣心之用，物莫能違；孝為百行之先，人當自勉。惟父母之功莫大，與乾坤之造同符。是故諶母蕆教於黃堂，先明孝道；玄帝傳經於玉筐，具述報恩。豈徒養生喪死之盡情，亦欲積行修緣而入妙。蘇仙留橘井與慈母以立功；真武宴谷巖為二親而修果。以此見人倫之大，最為學道者之先。伏念今時報孝弟子某寄跡法中，違離膝下。奉甘食美服，以養其口體。既不能盡世俗之孝心，求奇方妙藥，以延其壽年；又安得如太平之經訓，念捐世之太早，莫殺身以相從。履霜露以興懷，望松楸而掩淚。歲月逝矣，不知魂魄以何依；夢寐見之，宛若音容而相接。爰修道果，少福冥途。然燈燒香，按玉匱盟真之典；陶魂鑄魄，行紫樞飛梵之科。幸法事之告成，諒靈光之響答。伏願皇皇大道，赫赫高真，俯憐至隱之情，特廣好生之德。九龍傳驛，風雷渙汗於幽都；萬犴停刑，雨露昭蘇於罪爽。俾魂神之超度，獲時刻之昇遷。九祖生天，庶不負出家之意；一心慕道，敢忘加修己之功。臣等下情不勝凝俟之至。
　　請班
　　降聖
　　宣詞
　　臣聞：天雖高而聽甚卑，惟誠能動；子欲養而親不待，從古皆然。故曾參有三釜之悲，而文正懷一裊之很。以賢者尚篤此事，豈方外獨無是心。未能盡養於生前，必抱遺哀於身後。幸天尊垂玉匱拔亡之典，使人子伸昊天罔極之情。比之廬墓，以終身執喪過禮；效乎刻木，以為象事亡如存。論孝忱則有之，皆無益於死者。豈若綠章封事，陳哀悃於帝前；白簡飛符，拔死魂於地下。既鬼有所歸矣，於人獨無恔乎。乃知道教之垂科能濟禮經之不及。伏念報孝弟子某自憐薄命，少遭閔凶，鞠育劬勞，其何能報，羣蒿悽愴，徒切于懷。爰修鍊度之科，少益幽冥之福。荷真斿之委鑑，設清醮以謝恩。伏願帝度其心，天從所欲。念先親積德而未食其報，憫微臣思孝而莫致其情。特頒渙汗之恩，一洗沈冥之苦。庶令逝魄，早脫幽關。玉眸鍊質，黃華蕩形，即化形於丹界；綠字返生，金房度命，獲飛步於上清。蛻質登真，轉輪得道。臣等致恭上香，謹陳亞獻。
　　宣進狀
　　臣聞：乾元坤元，乃人元之資始；父相母相，即我相之肇基。生生不窮，念念相續，艱難苦惱，緣玆而后。有長育，顧復何思之能酧至；人達道，本原大意識真父母。滅貪嗔，除險峻，所以報恩；空結習，割愛情，自然去累。使有相歸於無相，號真空而實不空。是為入解脫門，可以到逍遙境。伏念亡故某羈摩世網，汩沒妄緣。慾海愛河，易縱無明之性；電光石火，難留觀化之身。命奄泉扃，名登鬼錄。顧九結十纏之未淨，在三途五苦以何逃。念當年，遣子以出家，固其心之有托；在今日，濟幽而拔苦，諒我道之垂憐。伏願特推錫類之恩，丕廣度人之德，勑陶公仙伯以校籍，命韓君司馬以度魂。庶令亡者某受事朱宮，書名黃籙。一百八十煩惱業障俱消，八萬四千塵勞妄緣都盡。永辭苦趣，頓入仙宗，從玆出入於六虛，不復輪迴於三界。然願弟子某賞延先世師資宗祖，以同昇裕，及後昆道俗眷，綠而迪吉。學仙有遇，進道無魔。正妙通妙，顯言有修，誓不負報恩之訓；始相我相，悉歸無著，願早登真一之門。臣等致恭上香，酒陳終獻。
　　宣疏
　　送神
　　臣聞：道非可象，散則成炁，聚則成形。神本無方，聽之不聞，視之不見。惟精神之默感，則陟降之如存。適舉朝儀，今當拜送。伏想三清上聖遊神寥廓之鄉，九地冥官復職幽陰之境。倏忽不知其所在，彷徨恨莫以相從。臣某等骨肉行尸，塵泥賤品，叨逢道化，備在真階。或俯仰之失儀，或步趨之失節。存奏昧飛神之法，書符違按筆之規。仰祈棄過以錄功，庶免因齋而獲罪。德何以報，當益勵於焚修；威不違顏，願常蒙於賜對。臣等下情不勝攀戀之至，瞻望霄衢，一心拜送。
　　回軿頌
　　送出化財
　　玄門報孝追薦儀竟