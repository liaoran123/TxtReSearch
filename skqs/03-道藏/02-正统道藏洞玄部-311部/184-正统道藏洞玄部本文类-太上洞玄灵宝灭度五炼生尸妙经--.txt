太上洞玄靈寶滅度五鍊生尸妙經
　　經名：太上洞玄靈寶滅度五鍊生尸妙經。撰人不詳，約出於東晉。係古《靈寶經》 之一。原本一卷。今改作二卷。上卷底本出處：《正統道藏》洞玄部本文類；參校：敦煌P.2865號抄本（前半部分）。下卷底本：敦煌P.2865號寫本（後半部分）；參校：敦煌 S.298號抄本。
　　太上洞玄靈寶滅度五鍊生尸妙經卷上
　　天尊時於長樂舍香林園中，教化七千二百四十童子。法事粗悉，上智童子、輪天童子等前進作禮，上白天尊：今日侍座，懽樂難勝。諸天開宥，一切光明，幽牢地獄積夜寒鄉，三塗五苦餓鬼死魂，並得開度，還在福中。三官息對，生死並懽。而幽魂始開，未入轉輪，尸神奔落，腐骸無津，沈淪九土，縱橫地官，飛爽傍徨，不能得還。土府促會，形尸無寧，更受愁迫，仰訴諸天。今既開宥，一切普新，皇道既暢，澤被十方。伏聞天尊既垂大慈，願普皇恩。賜應度者度，應生者生，應轉者轉，應還者還。如宿緣未絕，不得還者，形尸故宅，幽在九泉，為眾靈所迫，不相容受，飛魂無泊，還逮子孫。大化既興，宜使普蠲。不審法中，復有何要，可得申宣，下告地官，安鎮撫卹，咸使得安，九署右別，營衛其身。如蒙哀憐，則普天懽泰，生死無怨，福流億劫，世世無窮。
　　於是天尊普命諸天上帝、無極大上大道君、十方大聖眾、至真諸君丈人、飛天神王、五老帝君、南上好生度世司馬、司錄司命、長生上聖、玄和玉女、諸真人、無鞅數眾，一時復坐。今當更為上智童子開諸法門，申明龍漢玄都舊典，九幽玉匱女青玉文，拔度幽牢地獄，積夜寒鄉，三塗五苦餓鬼死魂，令悉見光明。宣告諸天，各明玉字自然玄文，普告諸天諸地水府、日月星宿、璇璣玉衡，三界五帝、五嶽靈山、九土靈官，洞元洞淵洞空洞靈洞無，無極無窮、無高無下、無形無色、無音無響、無大無小，一切神靈，明各任別。今所統領宿讁罪魂，善惡功過，年歲日月。事事列言，分別故宅形骸所在，隨其部界，悉為安卹，地祇衛護，經營供給，無令搖動，隨功成就。使應遷者遷，應度者度，應轉者轉，應生者生。落地簡對，絕水盟言，除天文墨，一切見明。於是四眾上智童子懽喜作禮，同時舉手彈指稱善。
　　是時，三十二天帝君即坐，各命飛天神人披紫陽玉臺，開明真玉匱，出天中靈音自然玉書無量洞章，以屬地官，度一切人，安尸鎮靈，保魂錄神。其太黃皇曾天、太明玉完天、清明何童天、玄胎平育天、元明文舉天、七耀摩夷天、虛無越衡天、太極濛翳天，合八天。天有八字，合六十四字，分屬東方九氣天君。以青帝太玄女青符命，告下東方土府九署靈官，開度一切死魂，安鎮尸形，營衛撫卹，無令地官驅迫搖動，一如女青文金龍驛行。其赤明和陽天、玄明恭華天、耀明宗飄天、竺落皇笳天、虛明堂耀天、觀明端靜天、玄明恭慶天、太煥極瑤天，合八天。天有八字，合六十四字，分屬南方三氣天君。以赤帝太玄女青符命，告下南方土府九署靈官，開度南方一切死魂，安鎮尸形，營衛撫卹，無令地官驅迫搖動，一如女青文金龍驛行。其元載孔升天、太安皇崖天、顯定極風天、始皇孝芒天、太黃翁重天、無思江由天、上揲阮樂天、無極曇誓天，合八天。天有八字，合六十四字，分屬西方七氣天君。以白帝太玄女青符命，告下西方土府九署靈官，開度西方一切死魂，安鎮尸形，營衛撫卹，無令地官驅迫搖動，一如女青文金龍驛行。其皓庭霄度天、淵通元洞天、翰寵妙成天、秀樂禁上天、無上常融天、玉隆騰勝天、龍變梵度天、平育賈奕天，合八天。天有八字，合六十四字，分屬北方五氣天君。以黑帝太玄女青符命，告下北方土府九署靈官，開度北方一切死魂，安鎮尸形，營衛撫卹，無令地官驅迫搖動，一如女青文金龍驛行。其上上上一氣一氣，上上上無極無頂無色，大羅之天自然玉文，總統中央黃元天君，以黃帝太玄女青符命，告下中央土府九署靈官，開度中央一切死魂，安鎮尸形，營衛撫卹，無令地官驅迫搖動，一如女青文金龍驛傳。諸天各命飛天神王，以天中靈音自然玉書女青符命，並告五方五帝五嶽土府靈官，即各依承符命，尊奉大法。皇道既明，是時天朗氣澄，三景停輪，星宿洞耀，璇璣不行，河海靜默，山嶽吞姻，時和氣清，金風拂塵，天無浮翳，日月灌津，五苦解脫，長夜開魂，枯樹生華，死骸還人，麟舞鳳翔，飛鳴欣欣，諸天踴躍，散花稱善。天尊欣暢而作頌曰：
　　赤明迴化，混爾而分。陰陽鍊變，其道自然。玄圖七轉，至九仍還。
　　元命靈章，無量洞篇。無常之品，氣總九晨。陽光潜啟，明景乘煙。
　　三迴五鍊，和以七津。隨色蔚耀，各歸本神。大法簡度，朽骸還人。
　　寶我妙道，位登上真。迴元五鍊，至道上靈。照耀日月，洞照九明。
　　諸天開宥，幽夜玄清。朽骸超步，鍊化自生。噓吸靈和，貫幽入冥。
　　神奇萬變，飛魂反形。乘煙駕空，上造皇庭。玉書告命，土府太平。
　　一切受度，普入光明。有寶我文，世世化生。輕泄慢漏，風刀相刑。
　　玉章靈文生朱光，五靈結精煥十方。
　　四八分位合五行，列宿日月陰陽通。
　　植立天真保上皇，開化法門一切同。
　　彌羅大千道興隆，金座懽樂難為常。
　　諸天踴躍奏靈章，開我妙道悟少童。
　　令爾億劫生無窮，九轉成真位仙王。
　　祕之中襟慎勿揚。
　　天尊頌畢，諸天上帝、無極太上大道君、十方無極至真大聖眾、飛天神王一五老上帝君、南上好生度世司馬、司錄司命、長生上靈、玄和玉女、諸元君靈妃、諸真人、無鞅數眾，七千二百四十童子，一時俱起，捻香散花，左迴旋行三匝，還北向作禮，舉手彈指。三十二天日月星宿，一時俱明，地下九幽無極洞淵，光景玄徹，無復闇冥，幽隱普見。地藏發泄，金玉露形，山川溪澗，一等緬平，白骨受氣，朽尸還魂，九土清泰，地官安寧，眾生普度，一切無偏。大法流化，皇道開張，普告諸天日月星辰，璇璣玉衡、南斗北斗、司命司錄、韓君主錄、南昌上宮、諸地諸水、五嶽靈山、三官九署、十二河源、長夜之府九幽之中四司五帝，一切神明，各遵承大法，普同一慶，以今為新，無上無下，無極無窮，無深無遠，無幽無隱，無邊無際，無大無小，無始無終，一切神靈，彈指告命，依承仰從。
　　靈寶青帝鍊度五仙安靈鎮神九氣天文
　　東方九氣青天承元始符命，告下東方無極世界土府神鄉諸靈官，今有太上清信弟子某甲，滅度五仙，託尸太陰。今於某界安宮立室，庇形后土，明承正法，安慰撫卹，青靈哺飴，九氣朝華，精光充溢，鍊飭形骸，骨芳肉香，億劫不灰。東嶽泰山明開長夜九幽之府，出某甲魂神，沐浴冠帶，遷上南宮，供給衣食。長在光明，魔無干犯，一切神靈，侍衛安鎮，悉如元始盟真舊典女青文。
　　黑書此文於青石上，師拜黃繒章畢。埋文於亡者尸形所在東鄉極墓界。臨埋時，師雲行禹步九步，至所在，東向讀大字及文畢。叩齒二十四通，嚥氣九過，呪曰：
　　元始符命，普告東方無極世界土府神鄉、洞空洞無洞玄洞元九氣總司、三界神官一切冥靈無極神王。今日大慶，青天始陽，高駕臨正，萬道開通，甲乙受度，託尸玄房，太上清信，魂應上升，五仙沐浴，拂飭衣裳，形庇靈獄，地為開張，請以玉女，安鎮神宮，一切侍衛，供給自然，須魂反尸，上帝奉迎，一如明真，舊典施行。畢，便埋文土中也。
　　靈寶赤帝鍊度五仙安靈鎮神三氣天文
　　南方三氣丹天承元始符命，告下南方無極世界土府神鄉諸靈官：今有太上清信弟子某甲#2，滅度五仙，託尸太陰。今於某界安宮立室，庇形后土，明承正法，安慰撫卹#3，赤靈哺飴，三氣丹池，精光充溢，鍊飭形骸，骨芳肉香，億劫不灰。南嶽衡山#4明開長夜九幽之府，出某甲魂神，沐浴冠帶，遷上南宮，供給衣食，長在光明，魔無干犯，一切神靈侍衛安鎮，悉如元始明真#5舊典女青文。
　　青書此文於赤石上，師拜黃繒章畢。埋文於亡人尸形所住南鄉極墓界。臨埋時，師雲行禹步三步，至所在南向，讀大字及文畢，叩齒二十四通，嚥氣三過，呪曰：
　　元始符命，普告南丹無極世界土府神官，洞空洞無洞玄自然三氣總司，一切冥靈三界神王，普監盟言。今日上吉#6 ，太陽告丹，甲乙歸玄，託尸九玄，位齊飛天，空受轉輪，魂升朱陵，鍊度五仙，功未洞真，庇形土官，開張四界，安鎮靈宮，在所營衛，供給送迎，無令搖動，干犯神鄉，明真所告，一切咸聞。畢，便埋文土中。
　　靈寶黃帝鍊度五仙安靈鎮神中元天文
　　中元皇天承元始符命，告下中央九壘土府洞極神鄉四統諸靈官：今有太上清信弟子某甲，滅度五仙，託尸玄陰。今於某界安宮立室，庇形后土，明承正法，安慰撫卹，黃元哺飴，流注澧淵#7，鍊飭形骸，骨芳氣香，與神同元，億劫長存。中嶽嵩高明開長夜九幽之府，出甲乙魂神，沐浴冠帶，遷上南宮，供給衣食，長存光明，魔無干犯，一切神靈侍衛安鎮，如元始明真舊典女青文。
　　朱書此文於黃石上，師拜黃繒章畢。埋文於亡人尸形所住中央。臨埋時，師雲行禹步十二步，至所在向戊己，讀大字及文畢。叩齒二十四通，嚥氣十二過。呪曰：
　　元始符命，普告中元九壘土府洞極神鄉，四維總靈十二神官，黃元靈鈕高真土皇。今日大慶，萬神臨軒，甲乙受度，託尸九玄，魂升魄守，庇形土官。四極告命，明朗#8開張，安慰撫卹，供給送迎，無令搖動，干犯神鄉，明如太真，一切咸聞。畢，便埋文土中。
　　靈寶白帝鍊度五仙安靈鎮神七氣天文
　　西方七氣素天承元始符命，告下西方無極世界土府神鄉諸靈官：今有太上清信弟子某甲，滅度五仙，託尸太陰。今於某界安宮立室，庇形后土，明承正法，安慰撫卹，素靈哺飴，七氣素華，精光充溢，鍊飭形骸，骨芳肉香，億劫不灰。西嶽華山明開長夜九幽之府，出某甲魂神，沐浴冠帶，遷上天府，供給衣食，長在光明，魔無干犯，一切神靈，侍衛安鎮，如元始明真舊典女青文。
　　黃書此文於白石上，師拜黃繒章畢。埋文於亡人形尸所住西鄉極墓界。臨埋時，師雲行禹步七步，至所在西向，讀大字及文畢。叩齒二十四通，閉氣七過。呪曰：
　　元始符命，普告西靈無極世界土府神明，洞空洞無洞玄洞清七氣總司，三界神庭西鄉一切萬氣冥靈無極神王，監真度生。今日五合，少陰告盟，甲乙受度，五仙鍊形，託尸幽戶，中房暫經，太上清信，眾真所明，地鄉開明#9，萬神經營，尸安魄鎮，億劫長寧，道成去世，奉以靈軿，一如明真，依舊· 驛呈。畢，便埋文土中。
　　靈寶黑帝鍊度五仙安靈鎮神五氣天文
　　北方五氣玄天承元始符命，告下北方無極世界土府神鄉諸靈官：今有太上清信弟子某甲，滅度五仙，託尸太陰。今於某界安宮立室，庇形后土，明承正法，安慰撫卹，玄靈哺飴，五氣玉滋，精光充溢，鍊飭形骸，骨芳肉香，億劫不灰。北嶽恒山明開長夜九幽之府，出某甲魂神，沐浴冠帶，遷上天府，供給衣食，長在光明，魔無干犯，一切神靈，侍衛安鎮，如元始盟真舊典女青文。
　　白書此文於黑石之上，師拜黃繒章畢。埋文於亡人尸形所住北鄉極墓界。臨埋時，師雲行禹步五步，至所在北向，讀大字及文畢。叩齒二十四通，閉氣五過。呪曰：
　　元始符命，普告北元無極世界土府皇君，洞空洞無洞玄洞淵五氣總司，三界高尊北鄉冥靈無極神君。日吉時和，玄天始分，上聖臨慶，北帝敷雲，甲乙受度，託尸幽門，太上清信，位齊十天，五土藏形，三官舉魂，南宮沐浴，朽骸生薰，庇形靈阜，億劫長存，正道豁落，安鎮玉文，一切神明，供給自然，明真大法，宣告普聞。畢#10，便埋文土中。
　　東方飛天神人曰：開度東方九幽地獄三塗五苦，轉還福堂，安鎮死者形體#11故宅，今得安寧，土府營衛，奉給送迎。當依明真玉匱女青上宮舊典，以青紋繒九十尺，或九尺，詣九氣天君，請諸天玉文女青符命，告下東鄉諸靈官，拔度東方九幽地獄三塗五苦餓鬼死魂，開出光明，安鎮死者形骸宮宅，長得安寧，無有搖動，如女青文。
　　南方飛天神人曰：開度南方九幽地獄三塗五苦，轉還福堂，安鎮死者形體故宅，令得安寧，土府營衛，奉給送迎。當依明真玉匱女青上宮舊典，以赤紋繒三十尺#12，詣三氣天君，請諸天玉文女青符命，告下南鄉諸靈官，拔度南方九幽地獄三塗五苦餓鬼死魂，開出光明，安鎮死者形骸官宅，長得安寧，無有搖動，如女青文。
　　中央飛天神人曰：開度中央九幽地獄三塗五苦，轉還福堂，安鎮死者形體#13 故宅，令得安寧，土府營衛，奉給送迎。當依明真玉匱女青上宮舊典，以黃紋繒一百二十尺，或一十二尺，詣一氣天君，請元始自然真文女青符命，告下中央四維無上無下無幽無隱無探無遠無邊無際無極洞玄諸靈官，拔度中央九幽地獄三塗五苦餓鬼死魂，開出光明，安鎮死者形骸宮宅，長得安寧，無有搖動，如女青文。
　　西方飛天神人曰：開度西方九幽地獄三塗五苦，轉還福堂，安鎮死者形體#14 故宅，令得安寧，土府營衛，奉給送迎。當依明真玉匱女青上宮舊典，以白紋繒七十尺，或七尺，詣七氣天君請諸天玉文女青符命，告下西鄉諸靈官，拔度西方九幽地獄三塗五苦餓鬼死魂，開出光明，安鎮死者形骸宮宅，長得安寧，無有搖動，如女青文。
　　北方飛天神人曰：開度北方九幽地獄三塗五苦，轉還福堂，安鎮死者形體#15故宅，令得安寧，土府營衛，奉給送迎。當依明真玉匱女青上宮舊典，以黑紋繒五十尺，或五尺，詣五氣天君，請諸天玉文女青符命，告下北鄉諸靈官，拔度北方九幽地獄三塗五苦餓鬼死魂，開出光明，安鎮死者形骸宮宅，長得安寧，無有搖動，如女青文。
　　飛天神人曰：明真科品，天子用信匹數，公王國主則用丈數，悉用紋繒．上金，以法天象之信#16。庶人則用尺數，鐵以準金。宣告諸天人民，咸使普聞。
　　飛天神人曰：夫欲安鎮死人尸形，所在地官安慰撫卹，使得速還，更生福世，興家致綠，世世不絕。當依明真科，天子公王以上金五兩，以奉五帝，安鎮五方。庶人則用鐵五十斤。生死滅度因緣之信，其福無量，宣告諸天人民，咸使普聞。
　　天真皇人曰：夫開度拔贖宿對罪魂，安鎮尸形宮宅，其文出自龍漢之先，天尊令開大法，教化童子。諸天大神而披龍漢之玄奧，開演洞玄之祕文，拔出長夜之府，使九幽得荷#17太陽之光，孤爽還反則朽骸有緣，福堂可得而至#18衣食立以自然，飛天可以交遊，携提太上之賓。此法高妙，難可稱焉。四座大眾諸天童子，宜各寶之哉。於是四眾同時稽首伏地，稱善而退。
　　太上洞玄靈寶滅度五鍊生尸妙經卷上#19竟
　　#1 按此句後赤帝安靈鎮神符文，敦煌本與《道藏》本有不同，筆畫較簡略。下文黃帝、白帝、黑帝諸符，亦有不同。不復校注。
　　#2 某甲：敦煌本作「王甲」。後文同此，不復出校記。
　　#3 撫卹：二字原缺，據敦煌本補。
　　#4 衡山：敦煌本作「霍山」。
　　#5 明真：原作「盟真」，據敦煌本改。
　　#6 上吉：原作「上告」，據敦煌本改。
　　#7 澧淵：原作「豐淵」，據敦煌本改。
　　#8 明朗：原作「明郎」，據敦煌本改。
　　#9 開明：敦煌本作「開通。」
　　#10 「畢」字據敦煌本補。
　　#12  赤紋繒三十尺：敦煌本作「絳紋繒八十尺或八尺」。
　　#11#13 #14 #15 形體：敦煌本作「形骸」。
　　#16 「信」字據敦煌本補。
　　#17 荷：敦煌本作「披」。
　　#18 至：敦煌本作「座」。
　　#19 「卷上」二字係整理者所加。
　　太上洞玄靈寶五鍊生尸妙經卷下#1
　　靈寶鍊度五仙安靈鎮神黃章法#2
　　洞玄靈寶赤帝先生至真大法師，臣王甲稽首上言：上上上一炁一炁，上上上無極無頂無色無光遼廓至真大道元始天尊、卅二天帝、太上大道君玉陛下。臣承元始大化，諸天開宥幽牢地獄三徒五苦餓鬼死魂，並出長夜，一切光明。皇道既陶，死骸還人，三界清肅，土府太平。諸以滅度，託尸太陰，寄形地官，功微德少，未蒙還者，皆依女青符命，隨所統領，安慰撫恤，供給營衛，不得搖動，使還託生人。是時諸天大聖眾、無極太上大道君、五老上帝、飛天神王、南昌上官、長生司馬、好生真君、諸元君靈妃、玄和玉女、諸真人、七千二百四十童子，同時撣指，普告諸天諸地諸水，日月星宿，璇機玉衡，五帝五岳，諸靈山土府，三官九署，十二河源，洞極洞淵、無高無下、無深無遠、無邊無際、無大無小、無窮無極一切神靈，咸使聞知。金券玉書，以付玄和玉女，約以今為新，敬奉大法，不得有偏。雖經天地大運，正文甚明。今承女青上宮舊典，申明聖道，為某郡縣某鄉里清信弟子男女生王甲，年如干歲，本命丙午，赤帝領籍，七月受炁，丹天稟陽，先功未滿，履在穢世，塵濁所染，應在滅度，託命太陰，寄形土官。今於中天某鄉里．中安宮立室，以為住止，功微德少，未能自還。今為土府所見駈逼，不相容安，魂飛魄陽，尸形無寧。謹依明真大法金券玉字之文，上請諸天自然玉字女青符命，告下某天中九土靈官，安鎮甲身形骸地宅。請下九炁青天倉靈生神真人，從東岳仙人，乘倉龍九千萬騎，賚九炁天文青帝女青符命，下東鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還。未得生者，明安尸形，撫恤營衛，不得搖動。如女青文，以青#4文之繒九十尺，或九尺，以奉九炁天君，為拔度之信。又請下三炁丹天赤靈生神真人，從南岳仙人，乘赤龍三千萬騎，賚三炁天文赤帝女青符命，下南鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還。未得生者，明安尸形，撫恤營衛，不得搖動。如女青文，以絳文之繒八十尺，或八尺，以奉三炁天君，為拔度之信。又請下一炁黃天黃靈主魁神鈕總生真人，從中岳仙人，乘黃龍萬二千騎，賚一炁天文黃帝女青符命，下中央無極無窮無高無下無深無遠無邊無際土府一切諸靈官，開長夜之府九幽地獄，救出某甲魂神，還付故宅，應轉者轉，應#5度者度，應生者生，應還者還。未得生者，明安尸形，撫恤營衛，不得搖動。如女青文，以黃文之繒一百廿尺，或一十二尺，以奉一炁天君，為拔度之信。又請下七炁素天白靈生神真人，從西岳仙人，乘白龍七千萬騎，賚七炁天文白帝女青符命，下西鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還，未得生者，明安尸形，撫恤營衛，不得搖動。如女青文，以白文之繒七十尺，或七尺，以奉七炁天君，為拔度之信。又請下五炁玄天玄靈生神真人，從北岳仙人，乘玄龍五千萬騎，賚五炁天文黑帝女青符命，下北鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還。未得生者，明安尸形，撫恤營衛，不得搖動。如女青文，以玄文之繒五十尺，或五尺，以奉五炁天君，為拔度之信。又以上金五兩，或鐵五十斤，以奉五帝，安鎮五方。甲今應在開度之例，九土地官，各依部界，經營侍衛，供給有無，令形安神守，魄不碭散。須待功成，當反舊宅，受津而生。願五帝哺飴太和元精，導炁養神，飲以三光，玄注洪源，玉芝自充，光華早瑩，澧液早香，魂遊上清，衣食自然，下附宮宅，與景合並，不相遠離，同受化生。今日大慶，度人无量，土府一切，莫不咸從，尊承舊法，列功諸天。有違女青，削官罰形，明如舊制，金龍驛行。謹以表聞，伏須告報。臣甲誠惶誠恐，死罪死罪，稽首再拜以聞。
　　臣姓某，屬郡縣鄉里。
　　上上上一炁一炁，上上上無極無頂，無色無光，遼廓至真大道元始天尊、卅二帝、太上大道君泰清玉陛下#6。
　　太歲某子某月某子朔某日某子某時，於某天郡縣鄉里中，黃素#7章表一通，金龍上呈。
　　女青舊典，以朱筆書此文於黃繒上，師於亡人所在，子時北向，燒五香火，施安五鎮而奏上黃繒章。露文一宿，明日平旦，各埋文方面，以鎮神安形。行之者，女青文曰九祖幽魂皆即出長夜，身入光明，三官削對，天堂記名，供其廚飯，卅二年皆還其故形而更生也。未得還者，形骸故宅則為五帝侍衛，地祇營護，安慰撫恤，无有搖動，不出百年，无不化生而得還於人道也。三界簿錄，甚有分明，智者洞其至理，考其善惡，緣對報應，明不虛言。愚者任命，謂之不然，三官徒炭，甚可哀哉。
　　天真皇人曰：昔赤明天中有道士姓鄭，字仁安，功德未滿，死於長山北戎之阿。其子仲明，師玄和先生，以此文鎮仁安尸形宮宅卅年，仁安被度，應還人中，而為獦人所燒，形骸鬱然而起，今為上宮南帝老君。得道之跡，今題太極上宮南軒，甚有分明也。
　　天真皇人曰：昔善忍國有道士姓現，字信然，師无常童子，受靈寶滅度升天之傳，功德未足，死於青元天中，埋尸於流生之州。无常童子以此文鎮其尸形，百年而遇洪水所蕩，於此化生，今受號為元靈老君。南宮書其道跡，在紫微之館。
　　天真皇人曰：昔棄賢世界有道士姓浩，字敷明，少好山水，棄家遠學，功德未滿，死於地鏡山下，其子少信，就北郭先生受此文，鎮敷明形尸，七百年被水火練度，而得還生人中。後師黑文子，受升天之傳，今為玄老之帝。南宮今書其道跡，在北元玄窗。
　　天真皇人曰：中元天中南浮梨世界，有道士姓王，字度明，少出遊學，從屠真公受五篇文升仙之傳，功德未足，死於東山廣靈之阿。其子景秀，詣戴仲君受此文，以鎮尸形九十年，遭東山大荒，人民掘土覓食，發其死尸，而即化生，後道成升天，為景霄真人。
　　天真皇人曰：此諸君皆積學滅度，道業垂成，而得受此文，以還生人中，皆超虛步空，上升金闕，受號自然也。其並悠遠，世人所不能明。考其近者，衍門子師夜光，高丘子師石公，洪崖先生師金母，並受靈寶滅度五練之法，升天之傳。衍門子死於漁陽洛縣#8長丘山，高丘子死於中山聞喜縣高附山，洪崖先生死於武威姑臧縣浪山中，並受此文以鎮其墓。衍門子冊年墓崩而形化，後入蒙山大洞黃金之庭，受書為仙卿。高丘子七十二年墓崩#9，為人所發，捬棺而形飛，今為中岳真人。洪崖先生百廿年墓開，尸形飛騰，受書為青城真人。此之諸賢，並受滅度之法，升天之傳，鎮靈之道，而得崇虛陵清，策空高霞，遊晏紫微，受號真人也。此之近事，非復悠遠之傳。元始#10天王今披元始之寶藏，以告太極上仙，遇之者將前生万劫，錄名上清，應得仙道者也。諸天男女可不承女青之旨，秘而寶之焉。
　　太上靈寶洞玄滅度五鍊生尸妙經卷下#11
　　#1 教煌P.2865號抄本，卷首殘缺，卷尾完好，存經文二七四行。其前一三四行與《道藏》本《五鍊生尸經》相當（有缺文）。第一三五行以下不見於《道藏》本，據考為《五鍊生尸經》佚文，今據此抄本校補為經文下卷。又敦煌S.298抄本，卷首殘，卷尾完好，文字與P.2865號抄本第一五四行以下相當。今用作參校本。
　　#2 此係P.2865抄本第一三五行小標題。
　　#3 鄉里：S.298作「郡里」。
　　#4 「青」字據S.298補。
　　#5 「應」字據S.298補。
　　#6 S . 298 於「玉陛下」三字後，多「某屬某郡縣鄉里秦」八字。
　　#7 黃素：S.298作「黃繒」。
　　#8 洛縣：S.298作「路縣」。
　　#9 「崩」字據S.298補。
　　#10 元始：原作文始，據S.298改。
　　#11 原本缺尾題，據S.298補。「卷下」二字係整理者添加。