許真君受鍊形神上清畢道法要節文
　　經名：許真君受鍊形神上清畢道法要節文。宋何守澄撰。四篇同卷。底本出處：《正統道藏》洞玄部方法類。
　　許真君受鍊形神上清畢道法要節文
　　太上曰：靈寶本章，迴骸起死，治病伏魔，馘毒伐惡，皆有大帥、擲火之神常來護衛。大神即人之心，擲火之神即人之魂。心與魂分，鍊為上真。上真已成，出入腦門為泥丸。內包至真，合成元始玉文。全印神章，自然大道，是謂無量玄玄。
　　第一法養神鍊形護魂歸一之章
　　中理五炁，混合百神，和合自然調神之章。
　　九和十合，變化上清。千和萬合，自然成真。
　　氣合元靈神處生之章。
　　中有度人不死之神，長生大君。
　　鍊神德就出入自在神章。
　　泥丸絳宮。
　　第二法玉清佩符受命神章
　　執符把籙，齊到帝前。
　　玉清受神助氣神章。
　　赤書玉字八威龍文。
　　玉清形神得備神章。
　　青帝護魂，白帝侍魄。
　　玉清合神自然神章。
　　元始符命，時刻昇遷。
　　第三法捍邪操惡之炁
　　魔無干犯，鬼無妖精。仙道難固，鬼道易邪。
　　攝正自然群魔禀伏之炁。
　　三官北酆，明檢鬼營。金鐵前戮，巨天後刑。
　　伐惡除邪之氣。
　　千千截首萬萬剪形。魔無干犯，鬼無妖精。
　　治病養生之氣。
　　無英公子，白元尊神。太一司命，桃康合延。
　　還元治病之氣。
　　風疼風裹去，氣痛隨氣滅。
　　許真君受鍊形神上清畢道法要節文竟