洞玄靈寶自然齋儀
　　經名：洞玄靈寶自然齋儀。一卷。底本出處：《正統道藏》洞玄部威儀類。
　　洞玄靈寶自然齋儀
　　各禮師，存念如法
　　次嗚法鼓二十四通
　　次發爐
　　無上三天玄元始三氣太上老君召出，臣等身中三五功曹，左右官使者、左右捧香驛龍騎吏，侍香金童、傳言玉女，五帝直符、直日香官，各三十六人出。關啟此間土地里域，真官正神。臣今正爾燒香行道，奉為弟子某陳乞所願。願得十方正真生氣，降流臣等身中。令臣所啟速達，徑御太上無極大道至真玉皇上帝御前。
　　各稱名位
　　具法職某嶽先生臣某等同誠上啟，
　　虛無自然元始天尊、無極大道太上道君、太上老君、高上玉皇、十方已得道大聖眾，至真諸君丈人，三十二天帝、玉虛上帝，玉帝太帝，東華南極西靈北真，玄都玉京金闕七寶玄臺紫微上宮靈寶至真明皇道君，玄中大法師，三界官屬，一切尊靈。臣等宿命因綠，生逢大化。玄真啟拔，得入法門。三師盟受，三寶神經，供養尊禮，以求所願，荷恩隆重，喜懼交並。然受法之日，約當罄竭。愚短自效毛髮，宣通法音，讚揚妙化，普令一切，咸入法門。救生度死，令眾安樂。凡有投告，理合申騰。今有詞文，謹當宣奏。
　　次讀詞
　　具如詞言，情唯丹嫌。仰憑至道，由慮將來。臣等忝荷洪慈，職唯拯救。伏聞，虛皇布法，為萬品之津梁；大帝垂文，作千真之軌躅。門開接引，教許依投。有感即通，無求不應。精誠內著，芝英為之表祥；靈澤下流，星辰為之列耀。運玆初捻上香，歸身歸神歸命，十方無極大道太上三尊。願以是功德，歸流大道。弟子某家九玄七祖、前亡後化、一切宗親，並願俱出九幽，齊登十極。落北陰之玄籍，上南極之丹文。福慶遐臻，禎祥遠集。仇讎罷對，慶及子孫。今故燒香，自歸依師尊大聖眾至真之德。得道之後，昇入無形。和與道合同。
　　夫玉京非遠，斂念即通。真宰無方，隨心必應。運玆二捻上香，歸身歸神歸命，十方無極大道太上三尊。願以是功德，歸流皇帝。執象化人，秉圖御運。人懷凱悌，物遂生成。次及臣等，受道三師，經生父母，巖棲志士，同學之人，九姻門族，天下人民，蜎飛蠢動，一切眾生。各遂安寧，悉離災橫。今故燒香，自歸依師尊大聖眾至真之德。得道之後，昇入無形。和與道合同。夫大道無私，隨機必應。至精有信，待感而通。運玆三捻上香；歸身歸神歸命，十方無極大道太上三尊。願以是功德，歸流齋主。大道弟子某并門族親姻，伏願厄患消寧，身心朗徹。洞金房之奧旨，超酆部之幽徒。福善自彰，神明匡衛。生齡更遠，比枯木而再榮；盡命方延，類寒燈而重焰。男女貞順，畜產繁昌。今故燒香，自歸依師尊大聖眾至真之德。得道之後，昇入無形。和與道合同。
　　次禮十方懺
　　次四聖方懺
　　臣法眾等至心歸命，十方無極太上靈寶天尊，十鄉神仙諸靈官。但弟子某生自囂塵，長多罪累。淪神喪氣，有偽無真。恩愛所拘，聲名所誘。唯深愆犯，莫保安危。又慮積生已來，至于今日。陰罪陽過，犯觸十方。或不順陰陽，罔知避忌。殺生害命，恣意極情。或知而故為。或謬誤不覺。或身心自構。或被逼從人，罪咎貫盈。神明譴責，宿夜憂懼。不敢寧居，仰憑高尊，希蒙覆育。臣等洗心首過，靜念祈恩。為修靈寶妙齋，拔贖幽明之咎。當願見存人口，良賤尊卑，厄難雲消，算壽天永。見存姻屬，內外宗親。神爽清夷，盡沾玄慶。子孫昌熾，長會善缘。福起十方，禍沉九夜。稽首歸依，正三寶。
　　次左迥向，西平立，思九色圓像，命魔
　　密咒
　　次步虛，旋繞
　　次三啟
　　次三禮
　　次重稱名位
　　具法職某嶽先生臣某等同誠重上啟，太上無極大道至真靈寶三十六部尊經，太上三尊，十方眾聖，玄中大法師，三界官屬，一切神靈。臣等餘福所流，運遇大法。玄真啟拔，忝佩靈文。而胎染結陋，未能抗絕。負越科禁，丹誠莫申。自宜灰心，甘真冥罰。但以千真有格，許立微功。輒勵管窺，奉宣慈化。期以拔贖，用濟群生。今謹有大道弟子某辭情丹嫌，實可哀矜。生在塵途，情唯昬蔽。因緣所習，超度無門。唯保倚上玄，特希洪澤。臣等謹相携率，沐浴身心，焚香轉經，以期悔謝。伏惟太上眾尊、監齋大法師、侍真群靈、三界官屬。垂神鑒映，照覽所陳。特開大宥之恩，俯遂塵微之懇。伏乞赦弟子，九玄七祖，下及己身。積世已來，至于今日。恣情極欲，廣構罪田。或不了義方，不明妙趣。喪神耗氣，恥朴好華。口實心違，外真內偽。陰罪陽過，無量無邊。或謬誤不知。或知而故犯。違盟破戒，怠墮幽冥。諸如此條，不可憶識。乞今燒香行道，賜蒙蕩滌。伏愿太上高聖大神，至真群靈。垂大慈之澤，致感應之靈。迴救度之福，降罔極之恩。召飛天神人，齎東華青宮九龍符命，歷下十方，檢校曹局。凡有弟子某家存亡罪咎，咸願消除。受鍊南宮，削名北府。福流玄葉，吉享見存。使老少咸和，子孫賢貴。殃災雲散，善瑞日生。僕隸安康，豢養滋茂。臣等謹為齋主，所首所謝，咸乞如言；所啟所陳，事蒙原解。上明天尊弘慈之澤，下副臣等歸命之誠。謹啟以聞。
　　次十二願
　　次復爐
　　香官使者，左右龍虎君，侍香諸靈官。當令齋堂之內，自然生金液丹碧芝英。百靈眾真，交會在此，香火爐前。令弟子修齋已後，舉家受福，內外蒙恩。十方仙童、玉女侍衛，香煙傳臣向來關啟，徑御太上無極大道玉皇上帝御前
　　次出堂
　　洞玄靈寶自然齋儀竟