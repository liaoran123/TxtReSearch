玄覽人鳥山經圖
　　經名：玄覽人鳥山經圖。又名《靈寶五符人鳥經》。原不題撰人。陶弘景《真語》卷二十稱為南朝陸修靜敷述。一卷。底本出處：《正統道藏》洞玄部靈圖類。參見《雲笈七籤》卷八十。
　　玄覽人鳥山經圖
　　太上曰：無數諸天，各有人鳥之山，有人之象，有鳥之形，峰巖峻極，不可勝言。玄臺寶殿，尊神所居，林澗鳥獸，木石香花，芝草眾藥，不死之津，長生之液，又難具陳，陳之無益於學。學者自應精尋，得一知萬，了然究知。教須題示，故略標文，妙氣結字，聖匠寫之，以傳上學，不泄中人。妙氣之字，即是山容，其表異相，其跡殊姿，皆是妙氣化而成焉。玄達之思，閉目見之，周覽既畢，行之有徵。妙氣既降，肉身能飛，久鍊得妙，肉去妙充。其翔似鳥，山遊三界之外，其神真人，入宴三清之中。總號人鳥。學者由山，緣山至道，永保長存，自非至精，勿妄叩也。
　　太上曰：人鳥山之形質，是天地人之生根，元氣之所因，妙化之所用。聖真求其域，仙靈仰其神，敬而事之，存而念之，受而醮之，繕而帶之，精而行之，和而密之，久無怠懈，三氣調均，生身生子，為道種人，在世行化，入山研方，出處自在，魔不敢當。於是朝致五嶽，使役八溟，從三天之君，佩日月之精，知之不死，習之永生，諦之合智，究之同神。其山之上，元始天王所居，其山之下，眾聖真仙所處。其山之氣生五色之水，名反魂，流液成脂，名曰震檀之香。西王母初學道，詣元始天王，三千年道成德就，應還崑崙之山。臨去辭元始天王，共刻銘人鳥山上虛空之中，製作文字。字方一丈，懸在空中，以接後學，于今存焉。九老仙都君、九氣丈人，圖畫山形，佩之於肘。天帝寫空中之書，以附人鳥之體，百年一出，以傳真人。道士有此山形，及書文備者，便得仙度，遊宴崑崙。能讀此書萬徧，修行不負文言，天帝君即遣使，雲車羽蓋，來迎之也。不須服御丹液，無勞導引屈伸，精之不休，自獲升天矣。
　　太上曰：凡能清齋三月，別於靜室修行，仙人當降，自以此文字語人，受之密遵，速成真聖。道士佩之，役使萬神。正月有甲子，二月有壬申，三月有戊子，一年之中，唯取一日，祭醮山形於金鏡之上，相傳口訣之事，慎勿妄泄書文。若年中無此三日，或有而邂逅，趣得甲子，一年三醮也。醮時皆齋，清嚴禁斷。明月之夜，露出中庭，不須壇纂，不可他知。密自灑掃浄席，向南兆敷別席，向北施禮。先以明鏡九寸面者，置座中央，紫文複傘，以罩座上，紫錦巾囊覆籍山圖，正安鏡中。清酒三碗，置圖之前，香脯棗果，圓施鏡外。酌酒半椀嗽口，捻香即位。閉目叩齒三通，存思依常，鳴鼓發鑪，亦如常法。又三捻香，臨目見太上大道、十方天尊、元始真王、人鳥山元氣生神、太帝君，雲駕羅列，布滿空中，同來向座，良久分明。仍密稱名位，臣妾姓名，奉請太上大道、十方天尊、元始真王、人鳥山元氣生神、太帝君、一切諸靈官，今日吉時良辰#1，敢薦芬芳，表獻至誠，仰希垂降。臣妾某等稽首禮拜，仍禮三拜，伏地閉目，存神降座，良久乃起。又三拈酒，長跪稱位臣妾姓名，上啟太上大道、十方天尊、元始真王、人鳥山元氣生神、太帝君，一切神明：臣妾叨恩得見，今日奉對尊神，喜懼交集，惟願大慈，已生當成，使臣妾學道得道，求仙得仙，神通自在，永保長存。小醜賤臣妾，不敢多陳，不勝踴躍屏營。謹稽首禮拜。三拜，拜畢，三拈酒，拈畢，又啟如此。三拈三啟。畢，三捻香，起倚送神，稱位臣妾姓名，上啟太上大道、十方天尊、元始真王、人鳥山元氣生神、太帝君，一切靈官，緣恩上請，紆迴雲儀，神駕已整，還升三清。臣妾戀慕，俯仰屏營，惟願大慈，流布洪恩。臣妾得道，謁見王宮，後宜有請，仰希重降。臣妾某等稽首禮拜。三拜畢，起，復爐。復爐畢，秉一椀酒，瀉浸四周。畢，依次斂之也。同志者還房進胙，不得妄與非法之人。夫妻接侍，皆同此法。不同不得交會。此禁至重，明各慎之。
　　清齋千日，丹書山形於薄紙上，方三寸至五寸，玉池之泉，向王吞服。一服長生不死，二服神仙飛行，三服升登尊位，與道合同。清齋起圖，佩之二年，晨夕誦文，吉日修事，慎終如始。一千日限足，遊行山澤，威制五嶽，三河四海，八溟九地，一切神靈，奉迎拜謁，功德流布。五年七年，不過九年，超登三清矣。
　　太上人鳥山真形圖
　　太上玉晨大道君曰：人鳥山名甚多，或名須彌山，或名玄圃山，或名大地金根山，或名本無妙玄山，或名元氣寶洞山，或名神玄七變七轉觀天山。一山七名，總號玄覽。滌除疵漏，集會廣澄，其高無極，勢與道同。示應有崖，竦入玄空，流衍基布三百六十億萬里。面有二百四十萬門，內外皆自然七寶宮殿，神仙所遊，聖真息處。元始天王治在山上，上面又有天帝宮，太帝室，上清真人更相盻接，不可勝數。山中自然有金液還丹，七名靈香，其香不焚，常生妙氣，逆風遠聞，七千里外。神仙之香，得者不死。椿林寶木，金玉之樹，光明耀日，精徹虛空，動搖發響，自成八音。金翅鳳凰，鵬鳥朱雀，神龍麒麟，獅子銅頭鐵額，辟邪鑿齒。大神禽獸，遊其寶林之中；巨餛鱗族，漾其玉池之下。靈物奇瑞，不可具稱。粗標言之，以舉大槃耳。山內自然之字，一十有一，其訣口中，寄文附出，弓龍行神，出除凶殃，辟非祥山，外空虛之。字向左百二十四，向右百二十，合二百四十四字。誦之在心，訣在師口。
　　玄覽人鳥山經圖竟
　　#1「辰」字原缺，據前後文義補。