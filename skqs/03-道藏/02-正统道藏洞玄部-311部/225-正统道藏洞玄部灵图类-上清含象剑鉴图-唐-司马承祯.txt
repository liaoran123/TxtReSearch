上清含象鑑劍圖
　　經名：上清含象鑑劍圖。唐代上清宗師司馬承禎撰。一卷。底本出處：《正統道藏》洞玄部靈圖類。
　　上清含象鑑劍圖
　　天台白雲司馬承禎述
　　夫四規之法，獨資於神術，千年之奇，唯求於烏影，含光寫貌，雖睹其儀，尚象通靈，罕存其制。而鑑之為妙也，貞質內凝，湛然惟寂，清暉外瑩，覽焉遂通。應而不藏，至人之心愈顯，照而徵影，精變之形斯復。所謂有貞明之道也，有神靈之正也。捧玩之寶，莫先玆器，既可以自見，亦可以鑒物。此鑑所以外圓內方，取象天地也。中列爻卦，備著陰陽也。太陽之精，離為日也；太陰之精，坎為月也；星緯五行，通七曜也；雷電在卯，震為雷也；天淵在酉，兌為澤也；雲分八卦，節運四時也，此表天之文矣。其方周流為水，以瀉四瞑，內置連山，以旌五嶽，山澤通氣，品物存焉，此立地之文也。詞銘四句，理應三才，類而長之，可以意得，此寄言以明人之文也。故曰含象鑑，蓋總其義焉。勒書于匣，詳觀制器之象矣。
　　金龜綠地
　　景震劍序
　　夫陽之精者，著名於景，陰之氣者，發揮於震，故以景震為名，式備精氣之義。是知貞質相契，氣象攸通，運用之機，威靈有應。撝神代形之義，已覩於真規，收鬼摧邪之理，未聞於奇制，此所以劍面合陰陽，刻象法天地，乾以魁罡為杪，坤以雷電位鋒。而天罡所加，何物不伏，雷電所怒，何物不摧。佩之於身，則有內外之衛，施之於物，則隨人鬼之用矣。
　　唐明皇御批并詩
　　勅得所進明照寶劍等，含兩曜之暉，禀八卦之象，足使光延仁壽，影滅豐城，佩服多情，慙式四韻。
　　寶照含天地，神劍合陰陽。日月麗光景，星斗裁文章。寫鑑表容質，佩服為身防。從玆一賞翫，永德保齡長。
　　進司馬天師鑄含象鑑表
　　臣聞川嶽逢時，猶能顯瑞，草木應運，尚或呈祥。况臣生遇昌朝，長居比屋，苟有奇物，合進明庭。臣先收得唐司馬天師為明皇所鑄含象鑑一面，家傳累世，掌祕多年。其鑑外圓法天，內方則地，配坎離於日月，布雲氣於山川，右則定位於天淵，左則表威於雷電，八卦咸列，四瞑克周，包其道於乾坤，震其功於邪魅。故名含象，以應至尊，其圖見祕於玄科，其事顯存於道藏。竊念臣樵漁賤族，樗櫟頑材，濫親鄒魯之風，叨遇陶唐之化，其鑑故難藏隱，式合彰明，謹隨狀上進，晚黷天聰。臣无任兢惶隕越激切屏營之至，伏候勑旨。
　　景德二年十月　日臣吴及　狀奏
　　鑄劍鏡法并藥
　　凡鑄劍鏡，須得百鍊真鐵可鑄。凡鍊鐵既精，无硃砂銀勾鐵，不名精劍。所以太古劍神鏡，自軒轅黃帝受神胥公法，後傳左丘子、鏡鎁干將、吴越奇霄公，皆會神鑑靈劍法。後人不得硃砂銀勾添精鐵，難以鑄成，今先火鍊硃砂成銀，次鍊鐵勾添相雜，取年月日時，劍鏡如前法所圖樣，又別作尺寸展樣，或大小各有法度也。
　　鍊砂成銀法
　　上色山澤銀半斤，丹砂半斤，鉛末半斤，汞半斤。
　　右件杵令勻納瓷合中，麵裹一重三指厚，坐沙甑中蒸七日，冷取出成上色銀，復以垍合成固濟入灰池中，養火十四日，日足五斤火鍛，取出鹽蓋韝之，立成至寶。
　　上清含象鑑劍圖竟