玉籙生神資度轉經儀
　　經名：玉籙生神資度轉經儀。一卷。底本出處：《正統道藏》洞玄部威儀類。
　　玉籙生神資度轉經儀
　　早朝
　　師堂序立
　　法事
　　跪啟
　　具位臣姓某上啟玄中教主、玉虛明皇道君，三天教主、正一天師真君，靈寶教主，經籍度師真君，監齋大法師真君，太極左宮仙公真君，九天都仙太史真君，人天教主，華蓋浮丘真君，清微靈寶道德正一歷代師尊。恭望師慈，俯回洞鑒。臣今欽奉綸音，崇修玉籙，薦揚大齋。以今領眾陞壇轉詠，洞玄靈寶九天生神玉章，第一過至第三過，祈恩昇薦某靈進登清靜，旁資孤爽，均證生方。未敢自專，先伸啟告。伏願一卷必立，師密授啟蒙之訓；眾真監度，我猶如侍坐之時。干冒師嚴，臣等下情不勝惶懼之至。領眾陞壇，恭行典式。
　　唱道，引至壇前序立
　　降神王
　　法事
　　具位某上啟十方無極飛天神王、長生大聖無量度人君，飛天使者，飛天吏兵，侍衛經寶一切聖眾。伏聞，元始說經，功昭垂於浩劫；虛皇演教，澤廣被於含靈。某恪意遵行，志心持誦。周九過生神之典，度一切沈滯之魂。頒行符命之文，普超靈識；蠲潔蘋蘩之薦，用表忱誠。法眾如儀，修齋奉請。
　　修齋奉請
　　東方無極飛天神王降臨壇所，
　　南方，西方，北方，東北，東南，西南，西北，上方，下方。
　　雲輿
　　向來啟請，伏想羽節徘徊，霓旌縹緲。千乘萬騎，勃勃浮空而來；九鳳八鸞，嗈嗈自天而下。某等無任虔恭，凈茶上獻。具有誠疏，謹用披宣。
　　宣疏
　　焚化
　　疏文披露，聖聽昭回。願周九轉之功，共證一乘之妙。神魂升度，永超清靜之鄉；苦爽沾恩，盡睹光明之境。某等不勝虔禱之至。謹言。
　　陞壇
　　上香
　　信禮
　　默禮師，存念如法
　　請宣神咒
　　七靈隱神，三元混形。變陰化陽，外清內明。洞徹太和，九宮攝英。飛丹鬱秀，鍊度八門。脫胎却死，七魄散分。百神混合，兆為帝賓。
　　鳴法鼓二十四通
　　無上三天玄元始三炁太上道君，召出臣等身中三五功曹、左右官使者、侍香金童、傳言散花玉女、五帝真符直日香官，各三十六人出，關啟所言。臣今入意願得太上十方正真生炁下降，流注臣等身中。令臣所啟二速達徑御無上至真三寶昊天玉#1皇上帝、東極救苦天尊九天生神上帝道前。
　　請稱法位
　　具位臣姓某與禮官等，謹同誠上啟太上無極大道虛無自然元始天尊，玉宸道君、靈寶天尊、太上老君、道德天尊，統天元聖天尊，尋聲救苦天尊，朱陵度命天尊、東華木公上相青童道君，西靈金真萬炁祖母元君，十方靈寶救苦天尊，十方已得道至真諸君丈人，九天生神上帝，三十二天上帝，三皇五老上帝，五福十神真君，東華南極西靈北真玄都玉京金闕七寶玄臺紫微上官靈寶至真明皇道君，上相上宰、上保上傅、四司五帝、十方無極至真，三十六部尊經神仙，上清日月、五星四曜、南辰北斗、萬象高真，十方無極無量品至真大神，飛天神玉，長生大聖無量度人君，天真皇人妙行真人，三元三官大帝，九天採訪使者，玄中大法師，三天大法師、靈寶三師真君，廣天列宿星君，清微歷代宗師，九天天曹諸司上聖，北極四聖真君，南昌上下宮朱陵火府黃籙院主宰三元真君，度人不死諸位真君，興生獨隸可韓功都聚魂五府真宰，三界大勳魔王侍經五帝，玉童玉女，九天符使，九天侍衛，一切靈仙，五嶽五天聖帝、儲副佐理真君，北陰酆都大帝，九壘帝君，五炁天君，十宮真君，三元宮府百二十曹、考官掾吏，十方九幽諸獄主者，水府榑桑大帝，暘谷神君，九江水帝，十二谿真雷霆雨部神祇伕籙、官君將吏，巨天力士執罰神兵、五帝直符、六宮掾吏、牛頭獄卒、馬面大神、玄都茭龍驛吏、齎簡童子、護戒威神、三界直符、四直功曹、城隍里社正神、侍香靈官、直符宣通召命，三界應感，一切威靈。臣聞，靈寶本章，總百魔隱韻之玄奧；洞玄妙典，敷九天生神之威儀。神功與天地齊，功大惠實，死生蒙惠，是為勝範，普度無窮。以今欽奉綸音，崇修玉籙大齋幾晝夜。今則登壇轉誦，洞玄靈寶九天生神玉章，昇薦某靈、證果逍遙，旁資苦爽，均遂生方。以今法事嚴陳，琅函將啟。敬伸謄奏，仰冀鑒觀。伏願三境高明，九天上聖。同垂玄貺，普賜洪恩。俯降道場，證盟修奉。十方法界，六合寰區。五道眾生，九幽諸獄。以玆功德，徧用莊嚴。當願經寶宏宣，幽關罷對。凈魄蒙恩而上超道岸，苦魂受鍊而永離泉鄉。冤對蠲除，罪根落滅。徑圓成於道果，即度品於朱宮。稽首飯依，無極大道。
　　侍經白文
　　三皈依
　　宿命贊
　　侍經開經
　　敷座贊
　　靜念如法
　　寂寂至無宗
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至子宮，上香
　　師白文
　　伏聞，位鎮坎宮，校錄鬼神之府；威靈子位，總司罪福之權。應五氣以分輝，憫羣生之淪沒。以今欽奉綸音，崇修玉籙，昇薦某靈，超登清靜，旁資苦爽，均證生方。今者誦詠寶章，已周一過。祈玄恩而誕布，度苦爽以超昇。伏願俯納虔祈，特垂拯濟。俾三塗開泰，五苦停酸。幽夜開光，咸登彼岸。具有疏文，謹當宣告
　　宣疏
　　謹請鬱單無量天唐符使，速出班次，祗受公文。
　　宣關
　　焚化
　　侍經開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至坤宮，上香
　　師白文
　　伏聞，位當參位，端居仁靜之鄉；德運坤中，流布梵陽之炁。度人利物，起死回生。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章，已周二過。敬頒宣於恩命，祈拔度於神魂。伏願俯降大慈，特從凡懇。俾幽冥之開泰，使道果以圓成。具有疏文，謹當宣告
　　宣疏
　　謹請上上禪善無量壽天劉符使，速出斑次，祗受公文。
　　宣關
　　焚化
　　侍經開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至震宮，上香
　　師白文
　　伏聞，尊居卯位，有情俱沐於玄恩；德合震宮，幽顯咸資於大化。隨方應號，無量度人。以今欽奉綸音，崇修玉籙，昇薦某靈，超登清靜，旁資苦爽，均證生方。今者誦詠寶章，已周三過。敬頒宣於恩命，祈拔度於神魂。伏願上徹蒼昱，俯憐丹悃，證盟開度，濟拔幽冥。具有疏文，謹當宣告。
　　宣疏
　　謹請梵監須延天黃符使，速出班次，祗受公文。
　　宣關
　　焚化
　　三聞經
　　還神燒香
　　仙靈仙官、金童玉女、五帝五嶽、神仙真人，三炁正神，左右龍虎君、天仙地仙，五靈香官，當令召致十方正炁，自然生金液丹碧芝英。百靈眾真，交會在此，香火鑪前。令臣等學道得道，求仙得仙。十方仙童玉女，接侍香煙，傳臣向來所啟之誠，速達徑御無上至真三寶昊天玉皇上帝、東極救苦天尊九天生神上帝道前。
　　下壇
　　謝師
　　具位臣姓某上啟玄中教主玉虛明皇道君，三天教主正一天師真君，靈寶教主經籍度師真君，監齋大法師真君，太極左宮仙公真君，九州都仙太史真君，人天教主華蓋浮丘真君，清微道德正一歷代師尊。恭望師慈，俯昭謝悃。臣適來陞壇，轉詠九天生神玉章，祈恩昇薦某靈，進登清靜，下及法界孤幽，超出沈冥，遷昇仙界。仰荷主維，已周三過，徑伸謁謝，尚冀成終。伏願何福不臻，悉入生門之度；說經未竟，少稽仙仗之留。臨午行科，別伸啟告。臣等下情無任虔謝之至。謹言。
　　向來
　　念善
　　午朝
　　師堂序立
　　法事
　　跪啟
　　伏以太陽洞明，景煥三炁之蓊冥；綵仗下凡，筵想諸天之齊到。門下具位臣姓某上啟玄中教主、玉虛明皇道君，三天教主、正一天師真君，靈寶教主、經籍度師真君，監齋大法師真君，太極左宮仙公真君，九州都仙太史真君，人天教主、華蓋浮丘真君，清微靈寶道德正一歷代師尊。恭望師慈，俯回洞鑒。臣今欽奉綸音，崇修玉籙，薦揚大齋。以今領眾陞壇，轉詠洞玄靈寶九天生神玉章第四過至第六過，祈恩昇薦某靈，上登福境，下及法界。孤爽出離幽冥，遷昇凈域。未敢自專，再伸啟告。伏願七寶經臺，常睹紫虛之鬱秀；三清洞闕，遙瞻梵炁之彌羅。臣等干冒師嚴，下情不勝惶懼之至。領眾陞壇，恭行典式。
　　唱道
　　陞壇
　　上香
　　信禮
　　默禮師，存念如法
　　請宣神咒
　　元始開圖，太玄肇靈。虛極無象，一氣流形。化生二景，五緯凝精。混合自然，怛除結嬰。總真布景，煥赫九清。炎池廓奕，七紀齊井。祈師盧浩，丹天耀精。朱光鍊度，赤靄散明。三華鬱秀，暉映帝宸。
　　鳴法鼓二十四通
　　無上三天玄元始三炁太上道君，召出臣等身中三五功曹、左右官使者、侍香金童、傳言散花玉女、五帝直符直日香官，各三十六人出，關啟所言。臣今入意願得太上十方正真生炁下降，流注臣等身中，令臣所啟，速達徑御無上至真三寶昊天玉皇上帝、東極救苦天尊九天生神上帝道前。
　　請稱法位
　　具位臣姓某與禮官等，謹同誠上啟太上無極大道虛無自然元始天尊，玉宸道君、靈寶天尊，太上老君、道德天尊，統天元聖天尊，尋聲救苦天尊，朱陵度命天尊，東華木公上相青童道君，西靈金真萬炁祖母元君，十方靈寶救苦天尊，十方已得道至真諸君丈人，九天生神上帝，三十二天上帝，三皇五老上帝，五福十神真君，東華南極西靈北真玄都玉京金闕七寶玄臺紫微上宮靈寶至真明皇道君，上相上宰、上保上傅、四司五帝、十方無極至真，三十六部尊經神仙，上清日月、五星四曜、南辰北斗、萬象高真，十方無極無量品至真大神，飛天神王，長生大聖無量度人君，天真皇人妙行真人，三元三官大帝，九天採訪使者，玄中大法師，三天大法師，靈寶三師真君，周天列宿星真，清微歷代師君，九天天曹諸司上聖，北極四聖真君，南昌上下宮朱陵火府黃籙院主宰三元真君，度人不死諸位真君，興生獨隸可韓功都聚魂五府真宰，三界大勳魔王，侍經五帝，玉童玉女，九天符使，九天侍衛一切靈仙，五嶽五天聖帝、儲副佐理真君，北陰酆都大帝，九壘帝君，五炁天君，十宮真君，三元宮府百二十曹、考官掾吏，十方九幽諸獄主者，水府搏桑大帝，暘谷神君，九江水帝，十二谿真雷霆雨部神祇法籙、官君將吏，巨天力士執罰神兵、五帝直符、六宮掾吏、牛頭獄卒、馬面大神、玄都茭龍驛吏，齎簡童子、護戒威神、三界直符、四直功曹、城隍里社正神、侍香靈官、直符宣通召命，三界應感，一切威靈。臣聞，三寶金書，凝虛玄之妙炁；九霄玉笈，祕空洞之靈音。內名混合於百神，生根裁成於萬品。導運御世，唱恭奉而九炁結形；乘晨希陽，洞玄靈而七元返景。洪惟元始。凝妙虛無。憫履九之告終，矜函三之應會。神景啟奧，隱韻通玄。上開天地之光，下料死生之化。希夷至極，微妙難超。仰功德之魏巍，罄諶恂之切切。以今欽奉綸音，崇修玉籙大齋幾晝夜。今則登壇，轉詠洞玄靈寶九天生神玉章，昇薦某靈，證果逍遙，旁資苦爽，均遂生方。伏願慈光耀景，玄極流輝。出禁書於玉臺，容其嘯詠；開寶章於金格，許以謠歌。琅琅而逸響九遐，鬱鬱而朗聞三界。即俾某靈性超死戶，氣返本根。乘大有之瓊音，登妙無之寶界。臣等稽首皈依，無極大道。
　　侍經白文
　　三皈依
　　宿命贊
　　侍經開經
　　敷座贊
　　靜念如法
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至巽宮，上香
　　師白文
　　伏聞，位鎮巽宮，上應神霄之境；澤林地戶，下通溟漠之鄉。無量度人，隨方設教。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章已周四過。敬頒宣於恩命，祈拔度於死魂。伏願俯憫哀悰，大施玄造。庶彰正化，以副虔祈。具有疏文，謹當宣告。
　　宣疏
　　謹請寂然兜術天彭符使，速出班次，祗受公文。
　　宣關
　　焚化
　　侍經
　　開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至中央，上香
　　師白文
　　伏聞，道如天覆，獨總御於死生；德若穹高，較重輕之罪福。曲憐亡爽，願拯幽關。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章已周五過。奉真符而頒告，祈惠澤以宣行。伏願迴駕鑒臨，隨方應度。庶使拘囚之眾，咸登自在之天。具有疏文，謹當宣告。
　　宣疏
　　謹請波羅尼密不驕樂天范符使，速出班次，祇受公文。
　　宣關
　　焚化
　　侍經開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至乾宮，上香
　　師白文
　　伏聞，威佐天行，居福德大千之界；德恢乾運，度幽冥億劫之魂。化應諸天，功施無量。以今欽奉綸音，崇修玉籙，昇薦某靈，超登清靜，旁資苦爽，均證生方。今者誦詠寶章已周六過。賴玄恩而頒告，祈聖澤以弘施。伏願大道垂慈，神光徧燭。盡開明於長夜，俾超度於仙鄉。具有疏文，謹當宣告。
　　宣疏
　　謹請洞元化應聲天張符使，速出班次，祗受公文。
　　宣關
　　焚化
　　三聞經
　　還神燒香
　　仙靈仙官、金童玉女、五帝五嶽神仙真人、三炁正神、左右龍虎君、天仙地仙、五靈香官，當令召致十方正炁，自然生金液丹碧芝英。百靈眾真，交會在此，香火鑪前。令臣等學道得道，求仙得仙。十方仙童玉女，接侍香煙，傳臣向來所啟之誠，速達徑御無上至真三寶昊天玉皇上帝、東極救苦天尊九天生神上帝道前。
　　下壇
　　謝師
　　伏以不參以三朝，禮幸成於晉接；所告者二玄，科實出於師資。門下具位臣姓某上啟玄中教主、玉虛明皇道君，三天教主、正一天師真君，靈寶教主、經籍度師真君，監齋大法師真君，太極左宮仙公真君，九州都仙太史真君，人天教主、華蓋浮丘真君，清微道德正一歷代師尊。恭望師慈，俯昭謝悃。臣適來陞壇，轉詠九天生神玉章，祈恩昇薦某靈，進登清靜，下及法界孤幽，超出沈冥，遷昇仙界。仰沐匡維，幸周六過。庸殫昭謝，尤賴成終。伏願無文不明，普冀眾真之監度；說經將畢，願言我道之興隆。俟在落景，行科別瀝，愚衷申告。臣等下情無在虔謝之至。謹言。
　　向來
　　念善
　　晚朝
　　師堂序立
　　法事
　　跪啟
　　伏以諸天日停，輪遙聽空歌之唳鶴；五色雲參，駕恭迎羽蓋之鳴鸞。三續師尊，載遵典式。門下具位臣姓某上啟玄中教主、玉虛明皇道君，三天教主、正一天師真君，靈寶教主、經籍度師真君，監齋大法師真君，太極左宮仙公真君，九州都仙太史真君，人天教主、華蓋浮丘真君，清微靈寶道德正一歷代師尊。恭望師慈，俯回洞鑒。臣今欽奉綸音，崇修玉籙，薦揚大齋。以今眾陞壇，轉詠洞玄靈寶九天生神玉章第七過至第九過，祈恩昇薦某靈，進登清靜，下及法界孤爽，同證良因，登真度命。未敢自專，重伸啟告。伏希師造，終始綱維。恭願授下士不傳之祕，發微闡幽；開神魂受度之門，傾光迴駕。恭俟景命，宣演靈章。臣干冒師嚴，下情不勝惶懼之至。領眾陛壇，恭行典式。
　　唱道
　　陞壇
　　上香
　　信禮
　　默禮師，存念如法
　　請宣神咒
　　無上至真，大聖高尊。布化運炁，三十二天。八會九光，自然成文。安鎮天地，保制劫年。元始符命，普告三元。下敕九地，上關諸天。中告海嶽，名山大川。今日上告，萬神咸聞。修齋行道，拔度幽魂。三官九署，落滅惡根。永度三途，五苦之源。世世受福，記名丹篇。神生天堂，鍊化自然。生死開度，億劫長年。九天符命，風火驛傳。
　　鳴法鼓二十四通
　　無上三天玄元始三炁太上道君，召出臣等身中三五功曹、左右官使者、侍香金童、傳言散花玉女、五帝直符直日香官，各三十六人出。出者嚴裝，關啟所言。臣今入意願得太上十方正真生炁下降，流注臣等身中，令臣所啟，速達徑御無上至真三寶昊天玉皇上帝、東極救苦天尊九天生神上帝道前。
　　請稱法位
　　具位臣姓某與禮官等，謹同誠上啟太上無極大道虛無自然元始天尊，玉宸道君、靈寶天尊，太上老君、道德天尊，統天元聖天尊，尋聲救苦天尊，朱陵度命天尊，東華木公上相青童道君，西靈金真萬炁祖母元君，十方靈寶救苦天尊，十方已得道大聖眾至真諸君丈人，九天生神上帝，三十二天上帝，三皇五老上帝，五福十神真君，東華南極西靈北真玄都玉京金闕七寶玄臺紫微上宮靈寶至真明皇道君，上相上宰、上保上傅、四司五帝，、十方無極至真，三十六部尊經神仙，上清日月九曜，南辰北斗、萬象高真，十方無極無量品至真大神，飛天神王長生大聖無量度人君，天真皇人妙行真人，三元三官大帝，九天採訪使者，玄中大法師，三天大法師，靈寶三師真君，周天列宿星真，清微歷代師真，九天天曹諸司上聖，北極四聖真君，南昌上下宮朱陵火府黃籙院主宰三元真君，度人不死諸位真君，興生獨隸可韓功都聚魂五府真宰，三界大勳魔王，侍經五帝，玉童玉女，九天符使，九天侍衛，一切靈仙，五嶽五天聖帝、儲副佐理真君，北陰酆都大帝，九壘帝君，五炁天君，十宮真君，三元宮府百二十曹、考官掾吏，十方九幽諸獄主者，水府扶桑大帝，暘谷神君，九江水帝，十二谿真雷霆雨部神祇法籙、官君將吏，巨天力士執罰神兵、五帝直符、六宮掾吏、牛頭獄卒，馬面大神、玄都茭龍驛吏、齎簡童子、護戒威神、三界直符、四直功曹、城隍里社正神、侍香靈官、直符宣通召命，三界應感，一切威靈。臣聞，龍漢開圖，玉宇恢張於五太；鶴鳴御運，金書羅絡於三靈。始青演妙而寶韻十回，空碧凝真而琅音九徧。啟神功於經緯，彰紫炁於玄黃。鳳篆昭回，瓊闕儼飛天之衛；龍章煥耀，紫宮敷典禁之藏。為苦海之慈航，實昏衢之惠燭。凡伸丹禱，必賴玄恩。以今欽奉綸音，崇修玉籙大齋幾晝夜，今則陞壇，轉詠洞玄靈寶九天生神玉章，昇薦某靈，上生福境，下及孤幽，均證生方。伏願周回十方，提携萬類。昇靈魂於寶界，濯幽爽於寒泉。俾仗真乘，頓消妄業。臣等稽首皈依，無極大道。
　　侍經白文
　　三皈依
　　宿命贊
　　侍經開經
　　敷座贊
　　靜念如法
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至兌宮，上香
　　師白文
　　伏聞，位正福堂，能弘敷於慈化；惠施兌澤，每普度於神魂。幽顯沾恩，存亡獲慶。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章已周七過。沛玄恩而頒告，下冥府以施行。伏願普降慈光，鑒觀情意。俾即諧於惠澤，咸永賴於慈悲。具有疏文，謹當宣告。
　　宣疏
　　謹請靈化梵輔天徐符使，速出斑次，祇受公文。
　　宣關
　　焚化
　　侍經開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至艮戶，上香
　　師白文
　　伏聞鎮居艮位，上尊靈寶之宮；德攝鬼門，流布彌羅之炁。施回生之大德，垂起死之神功。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章已周八過。敬頒宣於恩命，祈拔度於神魂。伏願特賜神光，俾諧度命。超甦滯爽，遷擢亡魂。免沈墜於九幽，俾超凌於三界。具有疏文，謹當宣告。
　　宣疏
　　謹請高虛清明天虞符使，速出班次，祗受公文。
　　宣關
　　焚化
　　侍經開經
　　敷座贊
　　請轉法輪
　　師題經
　　眾諷經畢
　　侍經回向
　　解座吟
　　步虛，旋行至離宮，上香
　　師白文
　　伏聞德輝離照，死生屬統御之權；化闡南調，罪福校重輕之柄。普濟沈淪之苦，咸蒙解脫之恩。以今欽奉綸音，崇修玉籙，昇薦某靈，進登清靜，旁資苦爽，均證生方。今者誦詠寶章已周九過。廣玄恩以宣告，下冥府而奉行。伏願體上帝之好生，施大慈而救苦。拔神靈於九夜，度幽爽於重關。具有疏文，謹當宣告。
　　宣疏
　　謹請無想無結無愛天潘符使，速出班次，祗受公文。
　　宣關
　　焚化
　　侍經嘆經
　　三聞經
　　師收經贊
　　收經得道，隨念往生。無盡玄功，無邊惠澤。伏願解分宿對，緣會當來。不墮三途，悉蠲八難。稽首皈依，無上道寶。
　　收經得道，隨念往生。無量洪恩，無邊聖力。伏願潛停輪轉，永斷牽纏。惡趣騰輝，神魂受鍊。稽首皈依，無上經寶。
　　收經得道，隨念往生。無極良緣，無窮妙力。伏願四司無滯，九署潛通。魂度朱陵，神遊紫府。稽首皈依，無上師寶。
　　還神燒香
　　仙靈仙官、金童玉女、五帝五嶽神仙真人，三炁正神，左右龍虎君，天仙地仙、五靈香官，當令召致十方正炁，自然生金液丹碧芝英。百靈眾真，交會在此，香火鑪前。令臣學道得道，求仙得仙。十方仙童玉女，接侍香煙，傳臣向來所啟之誠，速達徑御無上至真三寶昊天玉皇上帝、東極救苦天尊九天生神上帝道前。
　　謝神王
　　重稱法位
　　具位臣姓某上啟十方無極飛天神王使者，飛天吏兵聖眾。恭望祥光，俯回洞鑒。切以九過生神，亶賴唱恭之惠；三乘演妙，克承開宥之功。昨為欽奉綸音，崇修玉籙大齋，昇薦某靈，上登福境，旁資苦爽，均證生方。向來領眾陞壇，轉詠洞玄靈寶九天生神玉章，已周九過。匪由聖造，曷遂圓隆。庸罄微衷，重殫誠悃。疏文叩誦，恭對披宣。
　　宣疏
　　宣關
　　疏文宣讀，諒達淵聰。伏願監真度生，尚匃尋聲而救苦；傾光迴駕，滿祈應世以度人。無任瞻依，不勝眷戀。某等再拜恭虔，一心奉送。
　　修齋
　　雲輿
　　送出焚燎
　　謝師
　　具位臣姓某上啟玄中教主、玉虛明皇道君，三天教主、正一天師真君，靈寶教主、經籍度師真君，監齋大法師真君，太極左宮仙公真君，九州都仙太史真君，人天教主、華蓋浮丘真君，清微靈寶道德正一歷代師尊。恭望師慈，俯回洞鑒。臣向來陞壇，轉詠洞玄靈寶九天生神玉章，昇薦某靈，進登福境，旁資苦爽，均證生方。仰荷主維，功成九過，懼形神之未定，願念慮之有差。所冀寬原，庶成善果。伏願帝臨無貳，天誘其衷。開度受生，魂咸離幽陰之境；應會感靈，數俾全交泰之功。干冒師嚴，臣等下情，不勝惶懼虔謝之至。謹言。
　　修齋
　　雲輿
　　玉籙生神資度轉經儀竟
　　#1『玉』原作『王』，誤，據上下文義改。