上清紫精君皇初紫靈道君洞房上經
　　經名：上清紫精君皇初紫靈道君洞房上經。簡稱《洞房上經》。撰人不詳，約出於南北期，與《金書玉字上經》同時。係慕集《太素上清致帝君五神氣法》、《太微帝君二十四神迥元經》、《南極元君玉經寶訣》、《太上七元九辰經》、《太上迥元隱道除罪籍經》等早期上清經訣而成。一卷。底本出處：《正統道藏》洞玄部玉訣類。
　　上清紫精君皇初紫靈道君洞房上經
　　太素上清致帝君五神氣法
　　偃息華辰之下，寢宴九精之內，拘魂魄於北上，鍊五神於真氣，逍遙八素，列名玄圖，太上大君吟曰：
　　上紫門，望八晨，弘丹宮，具明神，游九氣，舞天仙，巾青天，詠大曆，帶豁落，誦靈策，招飈龍，躡雙白，弘紫童，回二赤，藏太素，隱華璧。
　　此紫精致五神之道經也。大曆，謂七聖紀。靈策，謂玉皇經。
　　常以鸚嗚時，存東方青氣從日中來，使滿入頭泥丸中。泥丸中有兩青烟，又從目中出，鬱鬱然，又變成二童子，上下衣青，如嬰兒始行狀也。左目童子名飛靈，右目童子名晨嬰，並在我之左右，極使髣髴，良久，叩齒九通，咽液九過，微祝曰：
　　東方五靈，日氣煥青，旦入泥丸，鍊腦寶形，左變右化，得道之名，使我上朝，太素紫清。
　　畢，極念二童名，則百害不干。恒能修之十八年，升天也。存兩童子，令從目中出，使青氣忽化而生成也。存在左右，令二童各吐青氣，以灌繞我一身，洞入內外。
　　日中時，臨目握固，存思日中有兩赤氣，來入手拳中，良久，忽變成赤童子，手各一人，並赤衣，如嬰兒始行之狀也。並在我之左右也，侍兆起居。其左手童子，是日中司命，名接生。其右手童子，是日中桃君，名方盈。俱吐赤氣，以灌入我口中，上衝泥丸，下及一身，內外洞徹如火光，存思良久，微祝曰：
　　太陽正真，赤靈運煙，玉靈化生，與我相親，接生方盈，日之上神，理魂護形，延命億千，舉體合景，升為高仙。
　　畢。恆能行事，存神名者，坐在立亡。
　　哺時平坐，臨目存月中有兩白氣，徑來入兩足底踱心中，良久，足底各化生兩白龍，在我之左右也。左龍名曰飈精，右龍名曰欻亭，二龍並吐白烟，入我鼻兩孔中，徑達肺。存肺中有一童子，上下白衣，從鼻右孔中出，在我右而立，名素明童子，狀如嬰兒始行狀也。良久，存思分別，極令髣髴，乃叩齒七通，咽液七過，微祝曰：
　　玉皇飈欻，二龍降晨，入我兩足，化生一身，素明童子，左回右旋，和攝六氣，養育五神，負我上奔，太素寶仙。
　　恒能行事，不疾而速。左目童子飛靈，右目童子晨嬰，左手童子接生，右手童子方盈，肺部童子素明，此五神名也。恒御持飈欻二龍，吐氣灌我。行之勿殆，一十八年，太素遣玉保公下迎，乘景駕晨，徑造紫清。當存素明在我右立，口吐白烟，鬱我面上，極思寂注、勿雜念也。存思皆當臨目，畢乃開之。常存五神二龍在我左右，灌氣勿休。八節日勿雜處也，衣巾不假人，車馬不衆用，所以專靜抱感，注思求妙，故能迥紫軿以扇空，駕飈欻以上升也。
　　夫仙者心學，心誠則成仙。道者內求，內密則道來矣。夫真者修寂，洞靜則合真。神者須感，積感則靈通也。常能守此，則去仙日近矣。若夫心競神務，體和不專，動靜喪精，耳目廣明者，徒積稔索道，道愈遼也。
　　〔太微帝君二十四神回元經〕#1 
　　太微帝君，太一造形，紫元內神，二十四真，混氣變生，玉仙上精，散解胞結，釋滯開元。
　　〔二十四結節，須〕#2二十四神所命，乃得脫除也。兆能修存名字者，則治鎮一身，保守元精。欲解結節之法，當先呪之，乃得開關耳。此靈並是結氣之玄宗，成體之真神，運導雲霧，帶生真烟，各能致玉筆龍騎，千萬列行，必同與一體，白日登晨。此太上真人二十四神存玄守元，帝君上清乘飈欻之道。
　　常當安身靜心，正氣夷形，閉目內視，忘體念神，燒香盥鍊，存神守真，髣髴三入，藹藹暉玄。行之十八年，太上命太微帝君、太一五神，化生混靈道君，檄二十四真人，千乘萬騎，騁風躡雲，呼吸流升，白日造天。
　　存神之道，勿交非類，深室避事，棲精躡空，心存目想，微妙守沖，靜魂安形，則萬害不傷，百鬼避竄，千妖不行，消灾散禍，慶不可勝。先叩齒二十四通，乃存思：
　　腦神名覺無子，字道都，形長一寸一分，色正白。
　　髮神名玄文華，字道衡，形長二寸一分，色玄。
　　皮膚神名通衆仲，字道連，形長一寸五分，色黃。
　　目神名靈監生，字道童，形長三寸，衣五色。
　　項髓神名靈謨蓋，字道周，形長五寸，色白。
　　膂神名益歷輔，字道柱，形長三寸半，白玉素衣。
　　鼻神名仲龍玉，字道微，形長二寸五分，青白黃色衣。
　　舌神名始梁峙，字道岐，形長七寸，正赤。
　　右一身上部八景神童名字，先存之，並如嬰兒之形，髣髴在身，各安其所。訖，乃叩齒八通，咽液八過，而微祝曰：
　　上景八神，帝君玄母，五神各陳，一合入身，舉形遁化，流變適真，千乘萬騎，俱升帝晨，白元无英，道養太賓，八靈翼體，玉華銜烟，恍惚千周，徑造日門。
　　初存思之始，先三呼神名字，祝訖，又三呼神名字，令聲纔出口，三部同爾。平旦、日中、夜半三時，恒存二十四神，以次念祝呼，如上法。
　　《高上寶神明科經》說曰：叩齒之法，左左相叩，名曰叩天鐘。右右相叩，名曰捶天磬。中央上下對相叩，名曰嗚天鼓。若卒遇凶惡不詳，當叩天鐘三十過。若經山，辟邪威神大祝，當捶天磬。若存思念道，致真招靈，當嗚天鼓。叩齒雖一，其實有左右上下也。故凶惡而畏天鐘之響，山神而憚天磬之洞，招神而肅天鼓之震矣。宮商有節，希微內感，不可以一求也，不可偶然而合也。千章萬事，皆當如此，叩齒之道演矣，鐘鼓之音別矣。是以道數不可乖錯，術法不可雜亂，乖錯則有暗昧之敗，雜亂則有讟毀之禍，非冥冥之無貫也，行冥貫之無序耳。道之不成，事之不驗，良由求真之途，不由迹轍而來往乎。叩天鐘二十過，謂無他祝，須行此以除不祥耳。若有所按行，隨本文叩齒之多少，不必須叩三十過也。
　　喉神名百流放，字道通，形長八寸，九色衣。
　　肺神名素靈生，字道平，形長八寸一分，純白。
　　心神名煥陽昌，字道明，形長九寸，色赤。
　　肝神名開君童，字道青，形長六寸，色青。
　　膽神名龍德拘，字道放。形長三寸六分，色青黃綠。
　　左腎神名春元直，字道卿，形長三寸七分，色玄，數變白赤五色無常。
　　右腎神名象他無，字道玉，形長三寸五分，色白或黑。
　　脾神名寶元全，字道騫，形長七寸三分，色正黃。
　　右一身中部八景神童名字，次存之，並嬰兒之形，髣髴在身，各安其所。訖，叩齒八通，咽液八過，而微祝曰：
　　中景八神，四變九飛，鍊魂正身，明景同暉，得與八神，合輦齊威，千乘萬騎，上登太微。
　　胃神名同來育，字道展，形長七寸，色黃。
　　窮腸中神名兆滕康，字道還，形長一寸四分，黃赤色。
　　大小腸中神名蓬送留，字道廚，形長二寸一分，色赤黃。
　　胴中神名受厚勃，字道虛，形長九寸一分，九色衣。
　　胸膈神名廣瑛宅，字道沖，形長五寸，色白。
　　兩脇神名辟假馬，字道成，形長四寸一分，色赤白。
　　左陰左陽神名扶流起，字道圭，形長二寸二分，色青黃白。在男存為左陽，在女存為左陰。
　　右陰右陽神名苞表明，字道生，形長二寸三分，色青黃白。在男存為右陽，在女存為右陰。
　　右一身下部八景神童名字，後存之，並嬰兒之形，髣髴在身，各安其所。訖，乃叩齒八通，咽液八過，而微祝曰：
　　下景八神，散形化靈，紫煙鬱生，含元守精，太一元父，帝君挺生，七爽映籍，司命記生，魂魄以安，五爽育明，千乘萬騎，與我同并，先造太素，次揖上清。
　　道一內神名逐無馬，字道極生，形長二寸二分，紫色，男存曰道一內神，女存曰真元中靈。
　　右一身極根之幽神，守中之上靈也。次又存之，如嬰兒之狀，安坐其所。訖，乃叩齒三十過，咽液二十四通，而微祝曰：
　　玄上內真，養形侍晨，總紐攝綱，九度八旋，斗星內玄，宮館九陳，帝君合昌，九道七咽，出液納精，和灌衆神，五藏生華，反老童顏，千乘萬騎，與我升天，上朝太階，高揖玉晨。
　　右一身寶名內字，化生之精神也。不知此名，則仙道不成矣。若解結之日，不先祝此者，則結節不解也。結節不解，必三魂失適，上元內喪，五老失明，帝君乖踈也。男存為童子之神，女存為女子之神，俱同一名字也。
　　存二十四神，常以夜半，去枕平卧，握固放體，氣調而微，存思其身神，安念帝君，令髣髴居位，閉目內視之。如有不具，便當燒香平坐閉目，握固兩膝上，精存衆神，祝行如法。其平旦、日中時存神，自平坐而行之，勿令有見之者矣。皆內視臨閉而存也。
　　月一日夜半，存神訖，又存兩目中有白氣，如鷄子大，在面目前，須臾變成兩明鏡，徑九尺，以前後照我一體上二十四神，使洞鑒分明。良久，乃心祝曰：
　　大明寶鏡，分形散化，鑒朗元神，制卻萬魔，飛行上清，披雲巾羅，役使千靈，封山召河。
　　畢。五日一行之，所謂覆校內精，檢斂五神者也。常能行之，灾害不生，而位登高仙。
　　拂童之道，使徹見帝君五神及二十四神之法：常以甲子之旬，庚午之日，日中之時，取清水一斗，以一銖真丹投水中攪之，左行三七過，祝曰：
　　玄流朱精，生光入明，身神衆列，並來見形，徹視萬里，中達九靈，帝君映童，使我上精。
　　祝畢，東向以洗目二七過。恒行之者，徹視萬神。祝當微言，以水向月建洗目，常東向。
　　太上真人招五辰於洞房籍飛仙於六合隱存祕道南極元君受傳玉經寶訣
　　夜半清靜，坐卧任意，安體靜心，寬氣調神，臨目內視，存西方太白星，在面兩眉上，名為玉璫紫闕。眉上一寸直入一寸，為玉璫紫闕。陽日存星在左眉上，陰日存星在右眉上。次又存北方辰星，在天中帝鄉玄宮。帝鄉玄宮從鼻直上，至髮際五分，直入一寸。次又存東方木星，在洞關朱臺。洞關朱臺在目後一寸，直入一寸。陽日存星在左目後，陰日存星在右目後。次又存南方熒惑星，在玉門華房。玉門華房在兩目眥內際五分，直入五分。陽日存在左目眥際，陰日存在右目眥際。次又存中央鎮星，在金匱黃室長谷。金匱黃室長谷，在人中中央直入二分，星如綴懸於上。存思都訖，髣髴令星處其位，當覺使五星出光芒，放五色煙，貫我一身，洞徹內外，體中如有薰薰星精來入也。乃叩齒二十五通，咽液二十五過訖，乃微祝曰：
　　高元紫闕，內見帝君，太一混合，紫房之門，門內煥明，是為三元，三元結精，中有五神，寶曜敷暉，放光衝門，精化積生，變為老人，首巾素容，綠帔絳裙，右帶流鈴，左佩虎文，手把天綱，散鋒飛辰，足躡華蓋，吐芒練身，三景保守，令我得真，養魂制魄，乘飈飛仙。
　　畢，又咽液三過，叩齒三通。常能行此十五年者，於是南極老人丹陵上真，迎以綠雲之舉；西極老人素靈子期，迎以黃飈之車；北極老人玄上仙皇，迎以玄景之龍；東極老人扶陽公子，迎以青軿之輦；中元老人中央上玄子，迎以曲晨之蓋。五老一合，俱升紫虛。行之勿令不常也，存之勿令不精也。忌履穢，禁雜處，常薰香，數沐浴。違之者凋敗，順之者飛仙也。存星畢，而欲有所願，在意於祝後，續言之也。
　　存五星共室止處，直入項下三寸，仍辟方一寸，星如彈丸，昭一洞面體。月旦、月望、七日、九日、十三日、十七日、二十日、二十五日，鷄嗚時，存日月之象在魂房六合之府。六合之府在兩目外之上角小仰高空之中，按之叩齒，聞乎下有四會，動在其下者是也，直入一寸方九分，名曰魂房六合之府。日左月右，存使光明洞形，令髣髴在位，閉目極念，無得遣脫。畢，叩齒六通，咽液九過，而微祝曰：
　　大明靈晨，九度鬱青，招霞藏暉，灌鍊五形，宮駕六合，七神調平，使我飛仙，登行上清。
　　畢。行之十五年，玉皇遣三素玉童來迎。當養能嗚鷄，使其司旦，而有常節者也。若隱章而作，必失日月之交暉也。南極夫人受此衛於太上高真，名曰雙景翼形隱道。
　　太上七元九辰經洞房八解門玉字
　　斗星第一太星，精名玄樞，神曰陽明。第二元星，精名北台，神曰陰精。第三真星，精名九極，神曰真人。第四紐星，精名旋根，神曰玄冥。第五綱星，精名天平，神曰丹元。第六紀星，精名命機，神曰北極。第七關星，精名玄陽，神曰天關。第八帝星，精號高上玉皇君，神曰八景靈元君。第九尊星，精號太微玉帝君，神曰太素七晨元君。此斗君名號，是曰九辰。
　　斗有魂魄之星，迴旋在斗外，裹纏於斗，斗在魂魄之內也。其綱在外，不似斗者，蓋魂魄遊變，不緣形也。子步斗魂，存心呼七魂之名，曰飛仙，躡一黑星，輒呼一魂名。不知此名，術不行，道不成也。其星在陽明陰精之間，是斗魂魄之魁首星也，名曰天樞魂神。次又上角行第二星，名曰天旋魂神。次向陽明順行第三星，名曰天機魄精。次對真人第四星，名曰天權魄精。次對丹元第五星，名曰玉衡魄靈。次對天關第六星，名曰闓陽魄靈。次上行下對北極第七星，名曰搖光大明。此七星魂魄之名號，曰七元之靈明。七星魂在黑星上，皆心存此名曰飛仙也。
　　太上迴元隱道用除罪籍內篇
　　太上玉真隱元內觀，用六丁之日，是生氣時，天元敷陳，胞結重固，七魄上言，三魂記過，遺愆七祖，積罰三陰，故有消除之法，以解脫愆罪。施此道者，乃曰求仙之夫者矣。
　　常以甲子之旬，丁卯之日，夜半之時，於寢床平坐；北向接手，叩齒七通畢，乃仰存七星，使煥明於北方。良久，微祝曰：第一太星玄樞陽明天樞魂神上玄君。七呼之，乃又祝曰：願得除某七世以來，下逮某身陽罪陽過，皆令消除，所向如願，萬事合心，飛步七元，與天相傾，名刊斗晨，延紀億千。畢，乃存陽明星從斗而來，飛入我口，徑在心中，存星光，令內外洞徹，極思念之。此謂解晨結羅內映上道。
　　當存覺七星，缺一餘六，故懸乎天也。缺者存來，忽入我口中，是故餘六位在天耳。事事皆效此法。
　　甲戌之旬，丁丑之日，夜半之時，於寢床平坐，北向接手，先叩齒七過畢，乃仰存七星，使煥明於北方，良久，微祝曰：第二元星北台陰精天旋魂神上玉君。七呼之，乃又祝曰：願得除某七世以來，下逮某身陰罪陰過，皆令消除，六氣盈滿，四神用虛，飛行七元，名刊玉書，上登紫清，乘玄駕無，出入利貞，與天同符。畢，乃存陰精星從斗而來，飛入我口，徑在肺中，使鑒洞內外，五藏分明。存星來入口，當令自覺光芒四散滿口，如口中小熱，即星精來入之驗也。
　　諸思七元存九晨之道，所寢床席不與他同止，衣服亦然。男女同席而息者，乃列罪北玄之籍。犯汙穢者，殃注於三祖之考。師及同氣不為犯也。
　　甲申之旬，丁亥之日，夜半之時，於寢床平坐，北向接手，叩齒七過畢，乃仰存七星，使煥明於北方。良久，陰祝曰：第三真星九極上真上元真人天機魄精上素君。七呼之，乃祝日：願得除某七祖以來，下逮某身死罪死過，積惡私匿，犯天地水三官者，皆令消滅，目明徹視，鑒洞幽無，飛行七元，名書上清，役使萬神，上登玉庭，駕景乘空，與天相傾。畢，乃存真人星從斗而來，下飛入我口，徑在肝中，使光照五臟，內外洞明。畢，北向再拜，拜畢，咽液九過，亦可心拜真星。
　　甲午之旬，丁酉之日，夜半之時，於寢室床平坐，北向接手，叩齒七過，乃仰存七星，使煥明於北方。良久，微祝曰：第四紐星璇璣玄冥天權魄精上虛君。七呼之，又祝曰：願得除某七世以來，下逮某身無恩無德，不仁不孝，陰惡之罪，數千萬計，皆令消滅，服食納精，以日進益，飛登七元，錄刊太玄，上列玉皇，乘欻九天，役神御靈，日月同新。畢，乃存玄冥星從斗而來，下飛入我口，徑在脾中，使光明洞徹，映著五臟。畢，咽液二七過。
　　甲辰之旬，丁未之日，夜半之時，於寢室床，北向接手，叩齒七通畢，乃仰存七星，使煥明於北方。良久，微祝曰：第五綱星天平丹元玉衡魄靈上君上玄九皇君。七呼之，又祝曰：願得除某七世以來，下逮某身內外穢罪，表裹沉過數千萬億，記在幽關者，皆令消除，當令體充氣盈，黃庭鎮中，上列太素，乘景紫宮，右侍玉女，左侍玉童，日月同暉，位為真王。畢，乃存丹元星從斗而來，下飛入我口，徑在胃中，使光洞朗照，五臟分別。畢，咽液二九過。
　　甲寅之旬，丁巳之日，夜半之時，於寢室床，北向接手，先叩齒七過，乃仰存七星，使煥明於北方。良久，微祝曰：第六紀星命機北極闓陽魄靈上真丹皇虛無君。七呼之，又祝曰：願得除某七世以來，下逮某身所犯所行賊惡罪過，姦逆亂妄，列紀帝宮者，皆令消滅，百痾康愈，體氣利貞，名書仙臺，刻金上清，役使萬神，飛行九明。畢，存北極星從斗而來，下徑入我口，在腎中，使光明洞徹，五臟分別。畢，咽液二七。陽日存在左腎，陰日存在右腎，一日為陽，二日為陰。此道尤禁交接。交接，太上考及三世祖、父母，身死為下鬼。
　　月晦之夕，明日月朔也，未鷄嗚之前，當於寢室床上，東向接手平坐，叩齒七過，乃仰存北方七星，使煥明於我之左面也。良久，微祝曰：第七關星玄陽天關搖光大明太上玉皇道君。七呼之，又祝曰：願得除某七世以來暗昧匿罪，犯罹五刑，身中之神數千萬億，記在北帝鬼官者，皆令消滅，當令某神精八達，坐在立亡，耳聽絕音，目生紫光，刊玉太素，洞鑒鬼形，名書帝軒，命均二明，飛行七元，寢宴紫庭。畢，存天關星飛從斗而來下，徑入我口中，從口中入至目瞳中，通映兩眼，使內外自照，存見五臟，使分明。陽日存星入左目，陰日存入右目瞳。行事存思，皆當閉臨兩目。
　　六甲日，夜半生氣之時，於寢室床，卧坐首向隨意也，握固而閉氣定神，良久，叩齒九過畢，存北斗九星，使煥明於頂上也。令九星光芒，二星在斗柄前，光芒相映於是，乃微祝曰：第八帝星高上玉皇神八景元君、第九尊星太微玉帝君神太素七晨元君。九過呼之，乃祝曰：願得除某九世祖父母以來，下逮某身諸丘山水源大小罪過，名上死籍者，陰匿賊惡，伏姦藏欺，事有億萬，列在鬼帝酆山上者，死罪條例之愆，記于北上九元太極真人黑簿者，乞九元太上帝尊玉玄君，皆令事事消除，飛行七道，上登玉清，洞遊太無，乘景晨生，北宴八素，與日相傾，總朝真妃，攝御萬靈。畢，又存第八帝星、第九尊星，飛從斗而來下，徑入我泥丸宮紫房中，使洞照泥丸，及明接一身五臟，使內外通生紫光雲氣，極令鬱鬱，髣髴念之。畢，咽液三九過。
　　若六甲日與六丁日，存思相妨共者，以次重修之，每事效此，唯令全備於真法也。於是太上迴元謝罪之道畢矣。
　　太上藏五通之道，封于五嶽之玉笥，隱迴元之道於九晨之宮。既修五通，當行迴元，五通開於始，迴元關於終。故修五通者，先齋三日，乃行事於其日。故修七元迴道者，不食血腥物，於前後日不齋也。所以不齋者，五通已齋於前。五通者，太上之吉會日，迴元者，太上之更新日也。不知五通，不得解罪除過，不知迴元隱道，不得刻簡上真。常以其日思存吉事，首謝身中罪過，所謂解脫形名者也。不以示九宮中仙矣。諸修洞房紫房中事，及存思九元七元者，眠初起，卧初時，及食畢，先微祝曰：
　　五星五通，六合紫房，迴元隱道，豁落七晨，生魂者玄父，父變一成神，生魄者玄母，母化二生身，攝吾筋骨者公子，為吾精氣者白元，長生久視，飛仙十天。畢，勿令耳聞祝音。此太上隱祝以除邪氣，致精神，使人終身不厭昧也。
　　上清紫精君皇初紫靈道君洞房上經竟
　　#1小標題係據《太微帝君二十四神回元經》補。
　　#2此六字據《上清紫微帝君南極元君玉經寶訣》補。