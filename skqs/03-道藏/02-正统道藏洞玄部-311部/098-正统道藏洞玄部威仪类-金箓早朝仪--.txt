金籙早午晚朝儀
　　經名：金籙早午晚期儀。三卷。底本出處：《正統道藏》洞玄部威儀類。
　　金籙早朝儀
　　各禮師，存念如法
　　金真綠霞，煥映三天。飛雲丹霄，諸夭控軿。晨暉啟旦，陰翳俱捐。九微震空，五星回旋。萬仙感應，自然妙玄。杳冥散體，分形百千。玄珠光耀，瑞降壇乾。迎祥集慶，灌鍊金泉。魔王敬奉，合景三田。
　　嗚法鼓二十四通
　　無上三天玄元始三炁太上老君，召出臣身三五功曹、左右官使者，左右捧香金童、傳言散花玉女、五帝直符直日香官各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，朝謁帝真。欽奉其諸誠意，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊玉皇上帝，紫微上宮天皇上帝，紫微中宮北極大帝，后土皇地祇，玄都玉京七寶層臺紫微上宮靈寶至真諸君丈人，金闕諸天彌羅聖眾，上相上宰、上保上傅、少保少傅、四師五帝、十二仙卿，三十六部尊經，玄中大法師，三天大法師，日月星宮斗府、周天宿度、河漢星真，皇帝本命星君，皇太子本命星君，內廷五祀之神真官主者，三界真靈。恭望洪慈，俯垂昭鑒。臣聞，九乾敷祐，昭不言善應之私；三景垂慈，示有感必通之理。爰彰丕範，式著明科。臣等早以微塵，依棲真域。豈期庸謬，遭遇皇恩。服羽簪星，屢受師壇之訓；飲丹分券，參傳洞室之經。誓當福國立功，禦災捍患。深慮學疏道淺，奉教戒而或違；日照月臨，沐聖恩之降重。未效涓埃之報，以酬覆載之仁。伏積憂兢，敢忘寅奉。敬奉請祈之愫，必期通感之功。齋意精純，已行宣告。冀誠通於萬聖，諒聲徹於十方。省覽所陳，允俞大願。希夷之象，超三界以稱尊；杳冥之精，妙萬物而常寂。故能開闢高厚，生育陰陽。自古以固存後天而安鎮。齋心有感，真應無方。以今清旦行道，請法眾等，運玆初捻上香，願此香煙騰空，徑上供養，至真無上道寶大羅元始天尊，金闕至尊玉皇上帝，無上大羅至尊眾聖。臣等皈身皈神皈命，首體投地，仰依太上三尊、十方眾聖，願以是香功德，上祝皇帝陛下。伏願永固南山之壽，保天長存；常居北極之尊，與道同久。三靈眷佑，卜年卜世以無窮；四海乂寧，同軌同文而共化。野無遺逸，廟堂得周召之賢；民復孝慈，寰宇樂羲軒之治。干戈偃戢，稼穡豐登。政化所行，天人欣悅。今故燒香，自皈依師尊大聖眾。至真之德，得道之後，保天長存，和與道合真。
　　大明生東，小心事上。燦光華而駕景，極幽顯以乘晨。以今早朝，陞壇行道。請法眾等運玆二捻上香，願此香煙騰空，徑上供養至真無上經寶玉宸靈寶天尊，紫微天皇上帝，禹餘天宮真仙聖眾。臣等皈身皈神皈命太上三尊十方聖眾。願以是香功德，敬祝皇太子殿下。伏願聰明天縱，仁壽日躋。春毓青宮，四海謳歌而朝覲；風清紫禁，三辰照耀以居安。羽翼多賢，宗藩益順。今故燒香，自皈依師尊大聖眾。至真之德，得道之後，保天長存，和與道合真。
　　清明在旦，對越于天。晨暉煥燭於朝班，陽景光開於月殿。以今清旦，陞壇行道。請法眾等運玆三捻上香。願此香煙騰空，徑上供養至真無上師寶五靈玄老天尊，紫微北極大帝，后土皇地祇，太赤天宮無邊聖眾。臣等皈身皈神皈命，首體投地，仰依太上三尊十方眾聖。願以是香功德，歸流七廟先靈、宗祧列聖。伏願乘九清之法駕，進位虛皇；登大有之妙庭，怡神真境。慶延萬世，協佑本枝。今故燒香，自皈依師尊大聖眾。至真之德，得道之後，升入無形，和與道合真。
　　禮方
　　懺悔
　　三啟
　　三禮
　　再稱法位
　　具位臣姓某與臨壇官眾等，謹重誠上啟三境至尊十方眾聖，玉京金闕天帝天真，日月星斗羣真，十方師尊聖眾，三界官屬，醮筵設像一切威靈。臣聞，輔萬仙而鬱秀，妙合淵微；作一善以降祥，應同影響。道化之昭垂赫赫，神靈之降鑒洋洋。有感斯通，無求不應。臣等俯揆夙心之素，仰酬道力之扶。若木大明，散朝班之旭日；松花克享，飄醮席之香風。拳拳祀上之誠，翼翼由中之敬。班聯帝陛，妙演仙科。三業六塵，未滌多生之咎；九華十極，徒瞻列聖之光。惟肆赦於愆尤，庶旁流於惠澤。上願皇圖永固，聖壽綿長。萬方歌有道之朝，四海樂無為之治。兵戈寢息，年穀豐登。次冀雨洗災塵，春融睿體，善根益著，仙道增修。普願七廟皇靈，宗祧列聖。臣等三師五友，七祖九玄，了悟宿因，開明本性。泛景太霞之上，登真寶黍之中。以致動植飛潛，洪纖高下。均沐乾坤之發育，咸資造化以生成。弁斗簪星，喜遂山林之修習；耕田鑿井，欣聞衢壤之歌謠。宗社晏安，玄風益振。則上明天尊大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君、侍香諸靈官，當令臣向來清旦陞壇行道之所，自然生金液丹碧芝英。百靈眾真，交會在此，香火鑪前。當願十方仙童，玉女接侍，蘭煙傳臣向來所奏之詞，速達徑上至真無極大道三清上聖昊天至尊金闕玉皇上帝御前。
　　出堂頌，向來
　　金籙早朝儀竟