齋戒籙
　　經名：齋戒籙。一卷。底本出處：《正統道藏》洞玄部戒律類。
　　齋戒籙
　　夫入靖修真，要資齋戒，檢口慎過，其道漸階。《南華真經》云：顏回問道於孔子，孔子曰：汝齋戒，吾將語汝。顏回曰：回居貧，唯不飲酒、不茹葷久矣。孔子曰：是祭祀之齋，非心齋也。汝一志，無以耳聽而以心聽，無以心聽而以氣聽，疏淪汝心志，澡雪汝精神，捨擊汝智慮，我將語汝。夫道冥然難言哉，將為汝試言其約略爾。《混元皇帝聖紀》云：按諸經，齋法略有三種，一者設供齋，以積德解愆。二者節食齋，可以和神保壽，斯謂祭祀之齋，中士所行也。三者心齋，謂疏淪其心，除嗜慾也；澡雪精神，去穢累也；掊擊其智，絕思慮也。夫無思無慮則專道，無嗜無慾則樂道，無穢無累則合道。既心無二想，故曰一志焉，蓋上士所行也。夫齋者，齊也，齊整三業，乃為齋矣。若空守節食，既心識未齊，又唯存一志，則口無貪味，謂玆二法，表裹相資。《大戒經》云：夷心靜默，專想不二，過中不味，內外清虛是也。子雖薄閑節食，未解調心，故示齋法，令其受道，而末學之徒，孰能虛心一志哉。夫鄙乎祭祀之教，自謂得心齋之理，蓋嗊怠慢之失矣。雖口談空寂，無解其目，是自矜也。
　　洞玄靈寶六齋十直
　　道教五戒：一者不得殺生，二者不得嗜酒，三者不得口是心非，四者不得偷盜，五者不得淫色。十善：一念孝順父母，二念忠事君師，三念慈心萬物，四念忍性容非，五念諫諍鐲惡，六念損己救窮，七念放生養物、種諸果林，八念道邊舍井、種樹立橋，九念為人興利除害、教化未悟，十念讀三寶經律、恒奉香花供養之具。凡人常行此五戒、十善，恒有天人善神衛之，永滅災殃，長臻福祐，唯在堅志。
　　年六齋
　　正月，三月，五月，七月，九月，十一月。
　　月十齋
　　一日北斗下，八日北斗司殺君下，十四日太一使者下，十五日天帝及三官俱下，十八日天一下，二十三日太一八神使者下，二十四日北辰下，二十八日下太一下，二十九日中太一下，三十日上太一下。
　　自下、中、上三太一下日，皆天、地、水三官，一切尊神俱下，周行天下，伺人善惡。
　　甲子日太一簡閱神祇，庚申日伏尸言人罪過，本命日計人功行，八節日有八神記人善惡，三元日天、地、水官校人之罪福。
　　六種齋
　　第一，《道門大論》云，上清齋有三法：一者絕羣獨宴，靜氣遺形；二者清壇肅侶，依太真儀格；三者心齋，謂疏淪其心，澡雪精神。
　　第二，靈寶齋有六法：一者金籙齋，保鎮國土；二者黃籙齋，救世祖宗；三者明真齋，懺悔九幽；四者三。元齋，首謝違犯科戒；五者八節齋，懺洗宿新之過；六者自然齋，為百姓祈福。
　　第三，洞神齋，精簡為上，絕塵期一靈。
　　第四，太一齋，以恭肅為首。
　　第五，指教齋，以清素為貴。
　　第六，塗炭齋，以勤苦為功。
　　已上諸齋，自古及今，登壇告盟，啟誓玄聖，或三日、七日、九日、十五日，皆晝夜六時行道，轉經禮懺，儀格甚重。除上清絕羣獨宴、靜氣遺形、心齋之外，自餘皆是為國王、民人、學真道士，拔度先祖、己躬謝過、禳災致福之齋，此時移代同異，不無詳略於靈寶齋中，為半景之齋，既無宿請，亦無言功，唯只一時或兩時懺悔，亦不三時上香，步虛、禮經並闕。或小小齋中，三禮歎願，隨時去取，逐便制儀，既非大集，心達而已。
　　二種齋
　　《本相經》曰：齋有二種，一則拯道，二則濟度。拯道者，謂發心學道，從初至終，念念持齋，心心不退。復有二門：一謂志心，二謂滅心。志心者，始終運意，行坐動形，寂若死灰，同於枯木，滅諸想念，唯一而已；滅心者，隨念隨忘，神行不係，歸心於寂，直至道場。濟度者，謂迴心至道，翹想玄真，願福降無窮，災消未兆。又云：虔心者，唯罄一心，丹誠十極，燒香禮拜，唯求於道。捨財者，市諸香油，八珍百味，營饌供具，屈請道士，及以凡器，歸心啟告，委命至真，內泯六塵，外齊萬境，冥心靜慮，歸神於道，克成道果，永契無為，救濟存亡，拔度災苦，隨其分力，福降不差，功德輕重，各在時矣。 
　　十二齋
　　《玄門大論》：一者金籙齋，上消天災，保鎮帝王，《簡文》亦云：兼為師友；二者玉籙齋，宗云：正為人民，今此本未行於世；三者黃籙齋，拯拔地獄罪根，開度九幽七祖；四者上清齋，求仙念真，鍊形隱景；五者明真齋，學士自拔億曾萬祖長夜之魂；六者指教齋，諸福謝罪，禳災救疾；七者塗炭齋，拔罪謝殃，請福度命；八者三元齋，學士己身悔罪；九者八節齋，學士謝過求仙；十者三皇子午齋，輔助帝王，保安國界；十一者靖齋，如千日、百日、三日、七日，修真之用；十二者自然齋，救度一切存亡，自然之中，修行時節。
　　八節齋
　　凡八節之日，是上天八會大慶之日也。其日，諸天大聖尊神，上會靈寶玄都、玉京上宮，朝慶天真，奉戒持齋，遊行誦經，此日修齋持戒、宗奉天文者，皆為五帝所舉，書名玉曆。
　　心齋
　　《南華真經》曰：顏淵問道於孔子，孔子曰：汝齋戒，吾將告汝。顏淵曰：回貧，唯不飲酒、不茹葷久矣。孔子曰：是祭祀之齋，非心齋也。汝一志，無以耳聽而以心聽，無以心聽而以氣聽。疏淪汝心，除嗜慾也；澡雪汝精神，去穢累也；掊擊其智，絕思慮也。夫無思無慮則專道，無嗜無慾則樂道，無穢無累則合道。既心無二想，故曰一志。 
　　齋直
　　《三天內解經》曰：夫為學道，莫先乎齋，外則不染塵垢，內則五藏清虛，降真致神，與道合居。能修長齋者，則道合真，不犯禁戒也。故天師遺教：為學不修齋直，冥如夜行，不持火燭，此齋直應是學道之首。夫欲啟靈告冥、建立齋直者，宜先散齋，不使宿穢，皇腥消除，肌體清潔，無有沾汙，然後可得入齋。不爾，徒加洗沐，見穢在肌膚之內，湯水亦不能除。《三元齋品》曰：建齋之日，當輸金真玉光九天之信，置於五帝，以招神致靈。
　　《三元齋品》曰：學法未備，即俯仰之格多不合儀。《金鎖流珠經》曰：古來呼齋曰社會，今改為齋會。
　　《太上太真科經》曰：消遣世務，三業為修。齋，存三守一，齋為本基。齋者，齊也，潔也，諍也。不必六時行道，三時講誦，晝夜存念，懺悔請福，干噪玄虛，更失萬一。能得一者，心攝三業；能攝身者，端拱不擾；能攝口者，默識密明；能攝心者，神與道合。如斯為主，成聖真仙。未合此者，攝身朝禮，離殺、盜、淫；攝口誦經，免妄言、綺語，兩舌、罵詈；攝心存神，脫貪、恚、癡。十惡既去，十善自來，去來至極，與道合真。
　　釋齋有九食法
　　《玄門大論》云：齋法大略有九，一者麤食，二者蔬食，三者節食，四者服精，五者服牙，六者服光，七者服氣，八者服元氣，九者胎食。麤食者，麻麥也；蔬食者，菜茹也；節食者，中食也；服精者，符水及丹英也；服牙者，五方雲牙也；服光者，日月、七元、三光也；服氣者，六覺之氣、太和四方之妙氣也；服元氣者，一切所禀三元之氣，太和之精，在乎太虛也；胎食者，我自所得元精之和，為胞胎之元，即清虛降四體之氣，不復關外也。麤食，止諸嗜；蔬食，棄諸肥瞃；節食，除煩濁；服精，其身神體成英帶；服牙，變為牙；服光，化為光；服六氣，化為六氣，遊乎十方；服元氣，化為元氣，與天地合為體；服胎氣，久為嬰童，與道混合為一也。此之變化，運運改易，不復待捨身而更受身往來死生也。今意方法，未必止是食事，其或是方藥，或按摩等事可尋也。
　　說雜齋法
　　《三元品戒經》云：正月七日，天、地、水三官檢校之日，可修齋。《聖紀》云：正月七日，名舉遷賞會齋；七月七日，名慶生中會齋；十月五日，名建生大會齋。三官考覈功過，依日齋戒，呈章賞會，可祈景福。
　　《明真科》云：正月、三月、五月、七月、九月、十一月，一歲六齋月。能修齋，上三天帝，令太一使者，除人十苦。《八道祕言》云：正月、三月、四月、六月、七月、八月、九月、十月、十一月，此九真齋月；一日、十五日、二十九日，此月中三齋日。正月一日，名天臘；五月五日，名地臘；七月七日，名道德臘；十月一日，名民歲臘；十二月節日，名侯王臘。此五臘日，並宜修齋，并祭祀先祖。《明真科》云：月一日、初八日、十四日、十五日、十八日、二十三日、二十四日、二十八日、二十九日、三十日，已上為十直齋日。庚申、甲子、八節，太一八神下，司察人過咎。修齋，太一歡悅。庚申日，人身中伏尸，上天言人罪過；本命日，受法人身神吏兵，上天計人功過。《三洞奉道科》云：正日一為獻壽齋，七日為延神齋，二月八日，為芳春齋，四月八日為啟夏齋，五月五日為續命齋，六月六日為清暑齋，七月七日為迎秋齋，八月一日為逐邪齋，九月九日為延算齋，十月一日為成福齋，十一月十五日為啟福齋，十二月臘日為百福齋，二十八日為迎新齋。立春為建善齋，春分為延福齋；立夏為長善齋，夏至為朱明齋；立秋為遐齡齋，秋分為謝罪齋；立冬為遵善齋，冬至為廣慶齋。如此等齋，各具本經儀格。故學道不修齋戒，徒勞山林矣。夫齋者，正以清虛恬靜，謙卑恭敬，戰戰兢兢，如履冰谷，若對嚴君，丹誠謙若，必祈靈應，檢勑內外，無使喧雜。行齋之人，特忌斬衰孝子、新產婦人、月信未斷，及痎瘧、瘡疥、病疾等，並不得昇齋堂庭壇，驅使如願。苦求預齋、乞解過咎者，任投辭為其陳懺悔謝，不得雜登堂宇。應行法事等，仍遷令別坐，兼忌六畜。蓋此等人穢觸真靈，賢聖不降，乃修齋無功也。
　　凡修，齋主虔誠，齋官整肅，至如香燈不備，亦曰疏遺，啟聖祈真，莫先於此。香，貴在沉水栴檀。依上清，香，珠丸合和，不得用甲麝。招真致靈，務存精志，如寒棲學真道士，修齋單貧不可致者，亦宜以少為信，無令頓闕；若純以乳頭，非道家所用也。
　　初登齋靖看焚香，氣向東、南、西、北、直上者，五帝依向而至。《登真隱訣》云：香者，天真用玆以通感，地祇緣斯以達信。非論齋潔，祈念存思，必燒香左右，侍香金童，必為招真達意。《登真隱訣》云：真人攝日暉以通照，役月精以朗幽，故然九光之微燈，晃八方之盡夜。
　　《四極明科》云：立春、春分，然九燈於庭；立夏、夏至，然八燈；立秋、秋分，然六燈；立冬、冬至，然五燈；本命日，十二燈。自此陳乞，謝過祈恩。用燈於庭法，與修諸齋，自有燈數於庭。訖，依記四時向王，唯本命向太歲，叩齒二十四通，咒曰：高上太真、萬聖帝皇、五帝玉司、總仙監真，今日吉辰八節，開陳陽罪陰考，絕滅九陰，於今永始，拔釋七玄，免脫火鄉，永離刀山，三塗五苦，不累我身，得同天地，長保帝晨，五願八會，靡不如言。咒畢，解巾叩頭百二十過，當令額向地而已；勿令痛。竟，復巾仰天，心念我身，今日上享天恩，賜反形骸，受生飛仙。畢，仰咽二十四氣止，如此三年，宿億並除，身與真同。案諸經齋法，略有三種：一者設供齋，可以積德解愆。二者節食齋，可以和神保壽，斯謂祭祀之齋，中士所行也。三者心齋，謂疏瀹其心，除嗜慾也；澡雪精神，去穢累也；掊擊其智，絕思慮也。夫無思無慮則專道，無嗜無慾則樂道，無穢無累則合道，既心無二想，故曰一志焉，蓋上士所行也，詳矣。齋者，齊也，要以齊整三業，乃為齋矣。若空守節食，既心識未齊，又唯在一志，則口無貪味之謂也，二法表裹相資。故《大戒經》云：夷心靜嘿，專想不二，過中不味，內外清虛是也。子雖薄閑節食，未解調心，故云玆齋法，令其受道，而末學之徒，孰能虛心一志哉。夫鄙乎祭祀之教，自謂得心齋之理，蓋怠慢之失矣。雖口談寂，無解其目，是自矜焉。《易》云：聖人以此齋戒。
　　齋科
　　道士王纂，金壇人也。居馬跡山，常以陰功救物，仁逮蠢動。值晉之末，中原亂罹，饑饉既臻，疫癘仍作，時有毒瘴，損斃者多，閭里凋荒，死亡枕藉。纂於靜室，飛章告玄，三夕之中，繼之以泣。至三夜，有光如晝，照其家庭，即有祥風景雲，紛郁空際。俄而，異香天樂，下集庭中，介金執銳之士三十餘人，羅列如有所候。頃之，珠幢寶蓋，霓旆羽節，紅旌錦旂，各二人相對前。行節最後，又有四青童執花捧香，侍女捧按。地鋪錦席，前立巨屏，左右龍虎，將軍侍從，官將兵士，二千許人，立兩面，若有備衛焉。復有金甲大將軍二十六人，神王十人，次龍虎二君之外，班列肅如也。須臾，笙簫駭空，自西北而至，五色奇花，灼爍豔逸。一人佩劍持版而前，告纂曰：太上道君至矣。於是百寶大座自空而下，太上道君侍二真人、二天帝，在座之左右。道君坐五色蓮花，二真、二帝立侍焉。纂拜首迎謁，跪伏於地。道君曰：子慜念生民，形於章醮，刳心瀝血，感動幽明，地司列名。蓋化育萬物而五行為之用，五行互有相勝，各有興衰，代謝推遷，間不容息，是以生之不停，氣氣相續，億劫已來，未暫輟也。得其生者，合於純陽，升天而為仙；得其死者，瀹于至陰，在地而為鬼。鬼物之中，自有優劣、強弱、剛柔、善惡，與人世無異。玉皇天尊慮鬼神之肆，橫害於人也，常命五帝、三官，檢制部御之律令、刑章，罔不明備。而季世之民，澆偽者眾，淳源既散，祆詐萌生，不忠於君，不孝於家，廢三綱五常之教，自投死地，由是六天故氣、魔鬼之徒，與歷代已來敗軍死將，聚結為黨，伐害生民，駕雨乘風，因衰伺隙，為種種病，中傷甚多。亦有不終天年、罹其夭枉者，尋於杜陽宮，出神咒經，授真人唐平，使其流布，以救於物，民間有之。世人見王翦、白起名，謂為虛誕。此蓋從來將領，生為兵統，死為鬼帥，有功者遷為陰官，殘害者猶居魔屬，乘五行敗氣，為療為瘥。然以陽威憚之，神咒服之，自當彌戢矣。今以神化、神咒二經，復授於子，按而行之，以拯護萬民兆庶也。即命侍童，披九光之韞，以神化經及三五大齋訣授之於纂曰：勉而勤之，陰功克克，真階可冀也。言訖，千乘萬騎，西北而舉，升遷上清矣。纂案經品齋科，行於江表，疫毒銷彌，生靈乂康，自晉及玆，普蒙其福者，不可勝紀焉。
　　持齋
　　《無上祕要》云：昔有道士，持齋誦經。有一凡人，為賃作治廚齋堂。道士見其用意，至日中持齋，因喚與同食。食竟，為其說法，語此賃人：今隨吾持齋，功德甚大，可至明日中時復食，勿壞爾齋，徒勞無益，能如此者，將可得兔見世窮厄。此人稽首，受戒而去。暮還家，其婦一日待婿，具以道士戒言喻婦。婦甚不解，遂致嗔怒。賃人不能免其婦意，遂壞其齋，與婦共食。其後命過，天使其人主蜀山千歲樹精，恒給其中食，其樹茂盛。暑夏之月，有精進賢者三人經過，依樹而息。賢者歎曰：此樹雖凉，日已向中，何由得食？此人於樹人曰：當為賢者供設中食，無所為憂。須臾食至，賢者共食。食竟言曰：我覓道，道在何所，此自然非道也。因問樹曰：不審大神，可得暫降形見，與其相面否？此人於樹，空中答曰：我非能使人得道者也，具記姓字處所，昔常為道士，勸使持齋，為婦人所壞，功德不全，致令使我守此樹精，不能得出。天以我昔經齋中食，今每至中，給我齋食，口不暇食，又無緣得遷，欲屈賢者，為至我舍，道我如此，能為我建三日齋戒，我身便得昇天。賢者感此人意，為尋其家，具以其言，語家人如此。家人即為建齋，請諸道士，燒香誦經，三日謝過。此人即得飛行，昇入雲中，於景霄之上，受書為散仙人。故齋之功德甚重，不可不修。此人半日持齋，死經一日，即時出身，不拘一年而得為仙。故天計功過，明之不虧也。夫為學者，可勤持齋戒，以期冥感。能修之者，必獲昇騰之舉。
　　陰陽雜齋日
　　三會曰：
　　正月七日舉遷賞會齋、七月七日慶生中會齋、十月五日建生大會齋。三會日，三官考覈功過。宜受符籙，齋戒呈章，以祈景福。
　　五臘曰：
　　正月一日名天臘齋、五月五日名地臘齋、七月七日名道德臘齋、十月一日名民歲臘齋、十二月節日名侯王臘齋。
　　五臘日，常當祠獻先亡，名為孝子，得福無量。餘日皆是淫祀。通前三元日，為八解日，皆可設淨供求福焉。
　　《明真科》云：甲子日、夜半時，甲戌日、黃昏時，已上天皇真官下日。
　　甲申日、哺時，甲午日、日中時，已上地皇真官下日。
　　甲辰日、食時，甲寅日、平日一時，已上人皇真官下日。
　　右其日修齋，五嶽四瀆神君各依方位，糾察善惡，無不上聞。
　　又丁卯日、日出時，丁丑時、雞鳴時，已上天皇真官下日。
　　又丁酉日、日入時，丁亥日、人定時，已上地皇真官下日。
　　又丁未日、日昳時，丁巳日、禺中時，已上人皇真官下日。
　　其日修齋，五嶽真人各遣五神營衛，記名仙籙。
　　齋戒籙竟