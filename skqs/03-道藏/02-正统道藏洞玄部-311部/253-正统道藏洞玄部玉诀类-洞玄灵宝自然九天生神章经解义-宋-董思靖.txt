洞玄靈寶自然九天生神章經解義
　　經名：洞玄靈寶自然九天生神章經解義。南宋泉州道士董思靖撰。四卷。底本出處：《正統道藏》洞玄部玉訣類。
　　洞玄靈寶自然九天生神章經序說
　　懸義
　　原夫三洞一乘教典，大科分三，一序分，二正宗分，三流通分。今此經乃三洞自然之炁結成靈文，非由人所演說，故經題不冠以太上，經首不冠以道言，不立序分，不言時處。而所謂洞玄靈寶者，乃述經者以其所載之道，當隸於本部也。從經首至太清太極官，即述三寶之本跡也。自此三號雖年號異，本同一也，至離其本真耳，言三炁為天地萬化之原，而人則與之同根合德也。內分五章。一章自此三號至開光贊本宣化。二章自炁清高澄至並受生成，分辯儀象，立奠三才。三章自天地萬化至天地之極也，乃攝跡崇本。四章自人之受生至終不生也，言人貫三才，重生緣會。五章自夫人至本真耳，乃讚重勸修。次自九天生神章至所聞也，讚章本起，功德無量。內分四章。一章自九天至自然之章，贊章自然，體全用具。二章自天寶至生人，言誦章功德，玄應隨量。三章自學士至選人，言羣品皈依，應量自利。四章自三寶至所聞也，乃歸本反寂。次自夫學上道運登晨，乃讚重教修功用差等。內分六章。一章自夫學上道至坐致自然，讚勸齊舉。二章自三寶至同仙，言祕重尊奉。三章自三元至考身，乃勉宿善，戒輕傳。四章自脩行至寶章，捨事入道，澄心契元。．五章自誦之一過至一時生神，言如法行道，功德等漸。六章自九過為一遍至登晨，乃序效階差，終致極果。以上乃正宗分也。此經既以自然為宗，故首不立序分，至此乃立出經之序分也。自元始天尊至賜所未聞為一段，中分九章。一章自元始天尊至嘯朗九天，權立時處，顯示容儀。二章自是時至披心，乃神王應機, 將陳己問。三章自於是至侍晨，乃整儀啟問，自述己職。四章自方當乘機應會至善惡當分，乃乘時興愍，宣任濟善。五章自赤明以來至以充儲官，明三代選人以充仙任。六章自如此之例至毫分無遺，明隨因證果，詮次差等。七章自又九幽之府至開大有之民，明遷拔宿善充太平民。八章自當此之時至亦臣之憂矣，明應會料別，慮失平等。九章自大期既切，至賜所未聞，乃開心自任、哀求法要。次自於是天尊至慎勿輕傳，明出經緣儀。中分二章。一章自於是天尊至妙亦難超，明天尊應機，讚道將授。二章自子既司帝位至慎勿輕傳，乃天尊讚許，勉勤戒祕。以上乃序分也。自登命至復位，乃流通法要，具述儀度。中分二章。一章自登命至神王乃出命傳經，眾真具儀。二章云法事既畢，諸天復位，乃授經既竟，斂儀反寂。乃流通分也。次自天尊重告至可不慎之焉。乃申贊祕重，然後出章也。
　　五劫開化說釋九天義
　　《元洞玉曆章》云：混元溟涬，大梵彌羅，諸天未分，九陽冥合，三因九轉，六變七徊，元始肇形，五劫初化，乃命梵元祖晨道君筆錄天元，運乘五劫。故元洞者，以名祖炁。玉曆者，以紀天元，劫運五周，復歸其一。自一炁分化，三因成九，若龍若蜓，盤曲九道，總九陽祖炁之元，太上以三九運梵，三五乘元，合四十二炁，三乘九為二十七，三乘五為十五，共成四十二。以開始青天元祖炁，明東方始青之元，應九陽木王之初，故東方得九炁以分天境，劫號龍漢。次九因重復，陽炁開明，赤文流光，敷落五度，玄圖丹書，太上以三乘五，三轉朱英，合二十四炁，三乘五為十五，三乘三為九，共成二＋四。以開南丹天元祖炁，明南方丹光之元，應三陽火王之初，故南方得三炁以分天境，劫號赤明。次復九因重積，中黃化元，天緯周躔，梵元乘五，太上以五五三徊，混陽十二，合五十二炁，五乘五為二十五，五乘三為十五，兼十二數，共成五十二之數也。以開中黃天元祖炁，明中靈黃華之元，應五陽土王之初，故中央得一十二炁以分天境，劫號上皇。次九元復因，素景肇陽，七明煥梵，五緯乘天，太上以七五三乘，合三十六炁，三乘七為二十一，三乘五為十五，共成三十六。以開素靈天元祖炁，明西素皓景之元，應七陽金王之初，故西方得七炁以分天境，劫號延康。次復九因周竟，混化歸本，一炁肇明，太上以二五乘十三，積元陽合三十炁，謂以二五相乘為十，三積其十，共成三十。以開北玄天元祖炁，明玄冥上景之元，應一陽水王之初，故北方得五炁以分天境，劫號開皇是也。《龜山玄錄》云：天尊結元洞之炁，為玉曆之書，以龍漢為初劫，赤明為中劫，延康為終劫。《靈章經》云：龍漢承延康界，開號赤明也。太上居混沌之初，御先天之炁，為萬化祖，積陽成天。陽數奇，天數二十有五，一三五七九是也。一本居北，一六無位，寄於中央，以為布化之始。中位向南者也，故布炁之序始於南。而次三居之南，不可以無對，故北為南對，而次五居之。先天布炁皆逆數也。炁有屈伸，故位有逆順，而逆所以為順也。故由北而西，次七居之，由西而束，次九居之。東方得九數者，終於此則始於此，此九所以為萬物元，而為後天入用之本也。數窮於九，變於三十六。三五七九為二十四，列於四方，中央無位之一，虛中而運十二炁，以成三十六之數。先天布炁，則一自中始。後天運炁，則五居中位。一始一終，故兩其一而為二，一伸一屈，故兩其五而為十，合成十二也。數變於三十六，二十四既列於外，得徑一圍三之二，則中央所存之數十二矣。三十六者，即九之變，故分五劫，天境皆以九言也。觀之五子歸庚之法，庚子居一而具十二支之全炁，亦一義也。五子元乃西方甲子金七數而遇庚，北方丙子水五數而遇庚，南方戊子火三數而遇庚，東方壬子木九數而遇庚，中央庚子土即一不動，乃為四子所歸，故統十二辰之炁也。所以必遇庚者，乃炁數之變也。然則五方所合之數，何與。曰：其數亦從中起，虛其中以統四方之數，故三五七九在四方，為二十四炁之宗，而無位之一六，分之四方，各得其七，而為二十八宿之元。一六本召北，以其一乃天之元，六乃地之元，而五乃中之數，故無定位。而四方各具，所以一與五互見於中北，而合其數為六也。一為生數之始，六為成數之始，故太始居之，以為生成之本也。合二十四與二十八，即中央所合之五十二也。先天之數逆布，故先南而後北，先西而後東，亦如三五七九之序也。後天之炁順行，故木而火而土而金而水，五劫所以運也。太上藏其一於中，以為資始之本，一藏則六用矣。是以總四方之六，而布於直面之南，為二十四。復加其六而布於北，為三十。次西之三十六，東之四十二，皆加六焉。六既用矣，又藏其用，則四十二而三十六，三十六而三十，三十而二十四，二十四即四方之三五七九也。分而合，合而分，乃造化之至妙。而所謂應者在其方，則應其數矣。此太上藏天一而分天境，復用其六以為萬化生成之本乎。
　　洞玄靈寶自然九天生神章經解義卷之一
　　清源天慶觀道士圭山董思靖著
　　釋經題
　　此經乃三洞飛玄自然之炁結成靈文，超於視聽之先，出乎名言之表，眾真欽奉，萬聖尊崇。本祕於玄都紫陽玉臺，因飛天神王憫下世陽九百六之灾，親禮天尊，懇請宣布，於是高真得而降授，塵世得而流傳也。所謂洞玄靈寶者，蓋三洞中一部之名。自然九天生神章者，即部中一品之目。三洞則洞真、洞玄、洞神是也。洞以虛通無外為義，玄以玄妙不測為義，此道本體，包貫三才，混融萬有而不可致詰也。靈寶者，表神化之無方，為眾聖之所貴。其在人也，通達無礙之謂洞，應感無滯之謂玄，神慧而化之謂靈，炁凝而妙之謂寶。自然九天生神者，自然明其體也，九天示其跡也，生神顯其用也。其體混成，本乎無待，故曰自然。九者，陽數始於一而究於九也。天者，是理所寓之跡也。生神者，由天而命乎人，以生神也。夫神無方體，必得九天之炁，然後有所寓而妙用無窮焉。章者，其文燦然而成章也。經者，載道之名，萬古常行之典也。
　　天寶君者，則太洞之尊神，天寶丈人則天寶君之祖炁也。
　　此言教跡之本。洞真教主即天寶為跡，祖炁為本。祖炁即混洞太無元高上玉皇之炁也。天寶君乃萬道之祖，故為大洞之尊神也。天者，以玄為義，取其自然，故以天名。寶者，至貴之稱。君者，至尊之號，謂為羣生之所尊貴也。不曰洞真尊神，而曰大洞者，乃三洞未分，總為大洞。如二儀未判，謂之混沌也。尊神言其主也，蓋高而無至，仰之日尊。炁母混成，不測為神，此合理炁而言也。又稱丈人者，是炁之主宰而最尊最先者也。
　　丈人是混洞太無元高上玉皇之炁，九萬九千九百九十億萬炁。後至龍漢元年化生天寶君，出書時號高上大有玉清宮。
　　混洞太無元者，混以不分為義，洞以虛通為義，太以極大為義，無以真空為義。此明大道之本體，渾淪洞徹，先天地生而實無形體之可即，故曰混洞太無也。然專曰混洞而不曰太無，則混洞幾淪於一物，而不足為天地萬物之宗本。專言太無而不言混洞，則太無反淪於空寂，而不足為陰陽萬化之樞紐。通謂之元，則統之有宗，而乃所以為發生之本也。高上玉皇之炁者，三寶本地，俱出言名之表，故通稱為上，然尋跡取本，玉清最高，故加稱高上也。皇者，光大之名。王者，含潤之德。明此妙本，雖復靈絕空無而有光大含潤之德，是炁之祖，至尊至貴而理之所寓也。九萬九千九百九十億萬炁者，乃混沌之先，未有歲數可紀，故但以炁言，數積至此，然後龍漢劫開。九乃陽數。經云：積陽成天是也。龍漢元年化生天寶君者。龍漢乃始劫之名，屬東方天境。元年是初時之號，亦非如今世之年數也。所謂化生者，乃有而無形，無而有精，非由形生故稱為化。如《洞神經》云：妙像無形，應感有體，真精妙炁，化成姿容是也。後二說同。此乃無象之象，非狀之狀，惟道為身，不屬空有矣。出書時者，即龍漢劫初之時，出洞真十二部之書也。且當是之時，人物未兆，何由出書，殊不知是書之文，是炁之所結也。纔有是炁，便具是書，而炁之所以然者，皆書之理也。高上大有玉清官乃天寶君之治所也。
　　靈寶君者，則洞玄之尊神，靈寶丈人則靈寶君之祖炁也。
　　此靈寶君為洞玄教主，諸義見前。
　　丈人是赤混太無元玄上玉虛之炁，九萬九千九百九十九萬炁。
　　赤者，南方之色。此言色相之明煥也，亦是將顯赤書之象。然雖有色四而未分，故曰赤混。既言赤混，則可名於有。又言太無，則可名於無。今合而言之，蓋表真空妙有，混然無間，乃所以為萬化之元也。《度人經》云：混洞赤文，無無上真。亦此意也。上玉義見前。虛者，體本空洞，全具上玉之德。理雖存焉，然非實有形器，常自虛通之謂也。
　　後至龍漢開圖，化生靈寶君。經一劫至赤明元年，出書度人，時號上清玄都玉京七寶紫微宮。
　　前日龍漢元年化生天寶君，此日龍漢開圖化生靈寶君者，蓋元年乃初劫也，謂之開圖乃化元顯發，文彩已露而靈寶君生於是時也。赤明乃第二劫名，屬南方天境。經一劫者，龍漢劫也。是靈寶君生於龍漢之中，而出書於赤明之初也。加度人二字者，蓋靈寶君實為傳教度人之祖。玄都玉京七寶紫微官乃靈寶君所治之官，亦藏經之所也。
　　神寶君者，則洞神之尊神，神寶丈人則神寶君之祖炁也。丈人是冥寂玄通元上玉虛之炁，九萬九千九百九十萬炁黑。後至赤明元年化生神寶君，經二劫至上皇元年出書，時號三皇洞神太清太極宮。
　　神者，變化不測，超然無累之義。寶君之說同前。洞神教主，則神寶其跡也，冥寂玄通元上玉虛之炁，其本也。冥言窃漢，寂謂恬夷，玄乃不滯，通即無壅。此明妙本雖冥漠四絕，湛寂恬夷，而常通不壅，迥然無滯也。餘義同前。通稱元者，以其均為萬善之宗長，萬化之本始也。然此三者，前之兩元同稱太無，後之兩炁同稱玉虛，是中之元本乎上，而下之炁本乎中，故中之元與炁特兼二者，豈非所以逗一眿之流通而無間歟。至赤明元年化生神寶君，經二劫至上皇元年出書，時號三皇洞神太清太極宮。蓋經龍漢、赤明為二劫。而上皇乃中央劫名，當洞神教主下化，三皇洞神太清太極官，即其所都之號也。詳觀三元所積之炁，其數各有差等。自上元至中元，所减之數巳迥不同等，而下之愈不逮前，可見運度漸促，猶人之一身少而壯，壯而老也歟。
　　此三號雖年殊號異，本同一也。分為玄元始三炁，而治三寶，皆三炁之尊神，號生三炁，三號合生九炁。
　　自無而有，有亦強名。從一而三，三不離一。雖三元之號異，本一致以同歸。謂之年殊，則龍漢、赤明、上皇之分；謂之號異，則玉清、上清、太清之別。然實本於元始之祖炁，而總於洞真之上道。故云本同一也。當其迎之不見其首，隨之不見其後，獨非體之至妙者乎。及乎號之以年，名之以炁，豈非跡之可名者乎。然跡未嘗離體，而體亦未嘗異述也。分為玄元始三炁而治。或依《七籤混沌篇》 云：一炁分為玄元始三炁，而理三寶，遂以治三寶為句未穩。上云此三號，而下云本同一也，是攝三而一。又云分為三炁者，乃即一而三也。《三天正法經》云：始炁青，青炁精澄曰清微天。元炁白，白炁精澄日禹餘天。玄炁黃，黃炁精澄曰大赤天。三炁俱生空洞之中，自一分三，以統三天之治，然後導運御世也。三寶者，即天寶、靈寶、神寶也。是為炁中之主宰，故曰尊神。三炁即玄元始也。號生三炁，乃每號又各生三炁，故三號合生九炁。《正法經》云：三天既立，始炁生混，混炁蒼，蒼炁精澄，生鬱單無量天。混炁生洞，洞炁赤，生無量壽天。洞炁生皓，皓炁蒼，生梵監須延天。元炁生昊，或作昱。昊炁綠，生兜術天。昊炁生景，景炁黃，生不驕樂天。景炁生遁，遁炁白，生化應聲天。玄炁生融，融炁，生梵輔天。融炁生炎，炎炁碧，生清明天。炎炁生演，演炁黑，生無想天。九炁並生於上三炁之中，與上炁相去各九億萬劫也。其在人身，則三炁三寶，乃元神、元炁、元精也。居人三丹田，而分鎮九宮也。
　　九炁出乎太空之先，隱乎空洞之中。無光無象，無形無名，無色無緒，無音無聲。
　　《消魔真經守一品》云：一曰始無，是為玉清。二曰元洞，是為上清。三曰玄空，是為太清。則是出乎太空之先，乃原於始無未見炁者，所謂元神是也。隱乎空洞之中，乃合元洞、玄空而言，所謂元炁、元精是也。當是時也，視之而不見，聽之而不聞。所以無光無象，無形無名，無色無緒，無音無聲。蓋即其始而觀之，則沖漠無朕，初無聲臭之可求。然而陰陽動靜之理，莫不悉具於其中。此其所以為導運御世之本也。
　　導運御世，開闢玄通，三色混沌，乍存乍亡，運推數極，三炁開光。上章贊本宣
　　化。○炁清高澄，積陽成天。炁結凝滓，積滯成地。
　　導者，啟迪也。御者，宰制也。若有使之然者，此乃樞紐玄運，紀綱造化，而二儀以之開闢，三炁以之變通者也。三色則青、白、黃也。三炁則始、元、玄也。當其三色冥一，混混沌沌，將分未分，乍存乍亡，或離或合，倏有倏無，亭毒既久，運愈推移，數亦隨之，數既滿足，炁乃開光。炁之輕清者屬陽，故浮於上而高澄，積而為天。炁之重濁者屬陰，故滯於下而凝滓，積而為地。自三炁開光，乃至成天成地，皆其序也。
　　九炁列正，日月星宿，陰陽五行，人民品物，並受生成。上章分辨儀象，立奠三才。
　　此言九炁為萬物之根，即經中所稱者是也。《正法經》云：三三化生，以至九元是也。列則整然而有序也。正則貞固而不邪也。蓋混然之中，燦然倫理，不相假借，不相侵奪，此統之有宗，而會之有元故也。日者，太陽之精。月者，太陰之精。星者，按《星經序》云：星者，體生於地，精發於天。宿者，列星也。陰陽者，元炁之動靜屈伸，而陰陽分焉。五行者，質具於地，而炁行於天。以質而言，其生之序，則水、火、木、金、土也。以炁而言，其行之序，則木、火、土、金、水也。乃至人民之眾，品頻之繁，亦莫非由九炁列正，而後生成也。
　　天地萬化，自非三元所育，九炁所導，莫能生也。三炁為天地之尊，九炁為萬物之根，故三合成德，天地之極也。上章言攝跡崇本。
　　育者，慈養之謂也。導者，推運之謂也。神鬼神帝，生天生地，非三元所育不能也。品物流形，各正性命，非九炁所導不能也。此其所以紀綱造化，流行古今，而為天地之尊，萬物之根也。三合成德，天地之極也者，乃三而九，九而三，復歸于一也。《正法經》所謂從九反一，乃入道真是也。蓋即其造化發育之本而推之，則知三元之實德，渾然一體，冲漠無眹，卓然立極於天地之先，而為天地萬化之準則。故其所以賦與萬物，各各無欠無餘，所謂降衷是也。
　　人之受生於胞胎之中，三元育養，九炁結形，故九月神布、炁滿能聲。聲尚神戶具．九天稱慶。太乙執符，帝君品命。主錄勒籍，司命定算。五帝監生，聖母衛房。天神地祇，三界備守。九天司馬在庭，東向讀九天生神寶章九過。男則萬神唱恭，女則萬神唱奉。男則司命敬諾，女則司命敬順。於是而生。九天司馬不下命章，萬神不唱恭諾，終不生也。上章言人貫三才，重生緣會。
　　三炁為天地之尊，九炁為萬物之根。惟人生於胞胎之中，兼天地萬物之稟受，所以最靈而獨貴，為天地之心也。三元育養，即生育天地，而為天地之主宰者，人得之以為性，乃秉彝之善也。九炁結形，即運行兩間，賦與萬物，而為萬物宗本者，人得其正以為體，乃結形之資也。九月數足，九天之炁盡降，神者寓於是炁，而混融無間，故炁滿而神亦周布於一身矣。聲又其神炁之激發者也。尚，取也，具，全也。謂能聲取其神具也。九天稱慶者，蓋天以生物為心，故九天之帝因其炁之無夭閼，而得遂成人，則贊而喜之也。太一執符者，《太丹隱書》云：太一、公子、白元、司命、桃康五神，上入紫房，各奉青玉案，上有五符，次呈帝君。此言太一執符者，乃五神則太一為首也。故《大洞玉經》云：太一神夫子，左執兆符籍。蓋太一乃反胎始形之神也，名日務猶收，人之初生，執符而混合萬神也。既生則守人玉枕之下泥丸後戶。帝君品命，主錄勒籍者，帝君逢或作絳字凌梵，一名七靈，一名神丈人，品定命分之高下。人既生矣，則守兩眉中閒紫戶之外宮。主錄，即司錄君也。勒籍，謂勒其命籍也。司命定算者，即中央司命丈人，若名理明，初定其算也。形生之後，則守人絳宮心房之中血孔之戶。五帝監生者，即五方之帝也。青帝彫梁際，赤帝長來覺，白帝彭或作彰字安幸，黑帝保成昌，黃帝林虛夫，或作含光露。同監人之生也。聖母衛房者，即九天聖母司其生成，故衛其房室也。天神地祇，三界備守。在天曰神，以其陰陽不測故也。在地曰祇，以其隤然示人故也。三界，即上中下、天地水三界之神。齊備衛守，謂莫不敬護也。九天司馬，即總仙大司馬長生法師，栢成欻生也。庭者，中央之位。東乃生炁之方。九過者，章數足也。男則唱恭而敬諾，尊而稱慶之意。女則唱奉而敬順，悅而順承之意。此尊卑貴賤所以分也。命章，即九章也。所謂不下命章，則終不生者，蓋逆順吉凶，生死一機而已，故反是則不能生矣。○以上神名出《三天君列紀》。
　　夫人得還生於人道，濯形太陽，驚天駭地，貴亦難勝。天真地神，三界齊臨，亦不輕也。當生之時，亦不為陋也。
　　所謂還生者，蓋天理混然，人所固有，得之則生，失之則死。故生於人道，則天理復還矣。濯形太陽者，離至陰而沐至陽也。蜀註云：纔得人身，必詣南丹火鍊池中，滌以黃華之水，然後投胎就舍，方得成人。不曰黃華而曰太陽者。黃華者，陽之精，在日之上館，一名洞陽宮。中有流火之池，池中有黃華真水，其間天人常以此水灌濯形容也。併存于此。○夫人之神與三寶合德，炁與九天同根，頭足象天地，七竅應三光，三才相通，其機一也。宜乎驚天駭地，貴亦難勝，三界齊臨，亦不輕也，當生之時，亦不為陋也。然則為人，可不自貴乎哉。
　　所以能愛其形，保其神，貴其炁，固其根，終不死壞而得神仙，骨肉同飛，上登三清，是與三炁合德，九炁齊并也。但人得生，而自不能尊其炁，貴其形，寶其命，愛其神，自取死壞，離其本真耳。上章乃贊重勸修。
　　且夫人之形，象天而法地，應三才而具五行，血氣之所營，聰明之所託，其可不愛之乎。然形非徒形，必有使形者存焉。是以又當保其神也。《南華經》云：純粹而不雜，靜一而不變，淡而無為，動而以天行，此養神之道。貴其炁者，嗇之而不敢妄用也。固其根者，守之而不離其本也。故云守中抱一，與天相畢。此終不死壞之義也。夫如是則始於愛形而終於踐形，始於保神而終於窮神，然後乘雲炁而遊太清，是與三炁合德，九炁齊并也。其或反是，則幾何不壞滅而離其本真哉。蓋自取之耳。○自三號至此，分為五章。
　　九天生神章，乃三洞飛玄之炁，三合成音，結成靈文，混合百神，隱韻內名，生炁結形，自然之章。上章乃贊自然體全用具。
　　此申言生神章之文，乃合三洞飛玄之炁，結而成音，故曰三合成音，結成靈文，其中混合百神，隱韻內名，而有生炁結形之功用也。隱韻乃諸天之隱韻也，內名乃萬神之內名也。
　　天寶誦之，以開天地之光。靈寶誦之，以開九幽長夜之魂。神寶誦之，以制萬靈。太一誦之，以具身神。帝君誦之，以結形。九天誦之，以生人。上章乃言誦章功德，玄應隨量。學士誦之，以昇天。
　　天寶君應化於龍漢之初，當是時也，上無復色，下無復淵，溟涬大梵，寥廓無光。天寶以自然之章，開而闢之，則上下列位，天地開光也。靈寶君應化於龍漢開圖，乃為度人之祖，故以開九幽長夜之魂也。神寶君應化於赤明元年，實為萬神之主，故云以制萬靈，制謂總御之也。太一即務猷收，乃眾神之尊，故誦之則具足身中之神也。帝君即逢凌梵也。結形乃結炁成形也。九天即九天之帝也。以上蓋言誦章之功，利他之行也。夫誦與聞對，誦則施其惠，聞則受其惠。而學士居六對之間，乃自利者也，及其成功，則利他矣。雖隨其所用，而功各不同，然實一道也。
　　鬼靈聞之，以昇遷。凡夫聞之，以長存。幽魂聞之，以開度。枯朽聞之，以發烟。嬰孩聞之，以能言。死骸聞之，以還人。上章乃言羣品皈依，應量自利。
　　發烟猶煖氣上蒸，將以生物。烟乃融和之氣也。《大洞經》云：七玄更起況景生烟是也。
　　三寶神奧，萬品生根。故非鬼神所知，凡夫所聞也。上章乃言歸本返寂。
　　神者，妙萬化而不測。奧者，隱至理而難知。其所以為萬品之生根者，至玄至妙，非鬼神所知，凡夫所聞。根猶草木之根，人所不見，而實為長茂之本也。然上文既言鬼靈聞之以昇遷，凡夫聞之以長存，而此又云非鬼神凡夫所知聞，何哉。蓋上言九章玄功，乃道用之至著者也，而此論三寶神奧，乃道體之至微者也。○自九天生神章至此，分為四章。
　　夫學上道，希慕神仙，及得尸解，滅度轉輸，終歸仙道，形與神同，不相遠離，俱入道真。
　　《八素真經》云：太上道三，上真道七，中真道六，下真道八。而九章乃大洞之門戶，洞經在上真道中之第五品，故曰上道也。尸解者，則五解之類也。滅度轉輪者，如《度人經》所謂末學道淺，仙品未充，運應滅度。又云轉輪不滅，便得神仙是也。所謂學與希慕，皆求而未至者之事，故或得尸解，滅度轉輪，然苟有是志而學之不已，終亦必歸於仙道，故得形與神同，不相遠離，而皆入於道真矣。凡為學之功，必至於道真，然後為極地。然欲至道真，則又非此文不可也。
　　而無此文，則胞胎結滯，死炁固根，真景不守，生炁無律，九戶閡塞，體不生神，徒受一形，若寄炁而行。學得此法，可坐致自然。上章言贊勸齊舉。
　　夫人生胞胎之中，皆稟九天之炁，凝而成人。既生而胞中有十二結節，盤固五內。五內滯閥，結不可解，節不可滅。故人之病由於節滯，人之命絕，由於結固也。《青靈陽安元君道經》云：五藏百結，生於萬疾，玄一林虛，開關解結，結絕病散，神精盈溢，仙道日臻，死道日絕。求於大洞，每章皆有此意。蓋胎根不斷，則難逭輪迴，結節不解，則無由生炁。此乃生神之要訣，修真之先務也。徒受一形，若寄炁而行者，謂雖有此身，不知生神之道，何異行尸。苟知此文而坐進此道，則混合百神，化為帝一，入無出有，舞輪空玄，坐致自然，信不誣矣。
　　三寶尊重，九天至真，祕之大有，九重金格紫陽玉臺。自非天地一開，其文不出。元始禁書，非鬼神所聞。竊之者風刀萬劫，魂死無生。依科遵奉，形神同仙。上章乃言祕重尊奉。
　　生神經乃三寶尊重之文，九天至真之訓，祕於大有之宮。《五老玉檢》云：大有者，九天之紫宮，九重緘鐍之深也。格則几案之類，臺則安經之所，自非龍漢開圖，神王冒禁懇請，則此文豈得而見之。宜乎竊之者獲罪，遵奉者神仙。按《大洞雌一經》載太上科令云：傳受天書而殃鍾其祖先者，是重其宣言之罪，防其泄漏之盟耳。又按《黑錄上篇》載水火官外，又有風刀左右二官。左風考官，主治受經符寶訣，無盟修行，貪財自鬻，將損天科之罪。右刀考官，治伏誓告盟，背違師友，評論善惡，攻伐根本，莫大之罪也。由是觀之，則竊之者當戒，而遵奉者勉焉。
　　三元宮中宿有金名，紫字刻書，來生應為三清神仙之人，當得此文。有其緣會，當齎金寶，奉師效心，依科盟受，閉心奉行，慎勿輕泄，風刀考身。上章乃勉
　　宿善戒輕傳。
　　三元官，即三清官也。《五老玉檢》
　　云：昔隱禁此書，世無知焉。惟太玄有金閣玉名瓊札紫簡，三元有併晨隱錄，丹臺有黃字之文，將是當來必真人者，乃得受之耳。既有受經之因緣時會，又當齎金寶，奉師效心，依科盟受。既受之後，所謂閉心奉行者，乃默默而行也。風刀義見前。
　　修行之法，千日長齋，不關人事，諸塵漏盡，夷心默念，清香執戒，入室東向，扣齒九通，調聲正炁，誦詠寶章。上章言捨事入道，澄心契元。
　　按《虛皇四十九章經》云：齋戒者，道之根本，法之津梁。子欲學道，清齋奉戒，念念正真，邪妄自泯。夫清齋者，心齋也。《南華真經》云：若一志，無聽之以耳，而聽之以心，無聽之以心，而聽之以炁，聽止於耳，心止於符。炁也者，虛而待物也。唯道集虛，虛者心齋也。故嚴君平云：虛心以原道德，靜炁以期神明。而陸脩靜齋集亦云：夫人體非聖真，而處身五濁，三尸強盛，內生攻賊，九竅四關，各有所趣，施為之間，動入死地。故設科教儀範之文，以齊其外，著注念凝神之法，以正其心。復以胎元鍊炁之方，制其食味，祈真朝謝之品，滌其過尤，然後趨於學。不學之徒，臻乎冥寂，栖於損之又損之府，契乎無為，則邪譎之關鍵不開，鎮靜之純和可致。蓋人業習深重，難遽合道，使之因齋以屏緣，息心而契道，故須千日長齋，不關人事，則心專而其功久且熟矣。乃得諸根塵漏，自然淨盡。大抵人之一心，儻非妙悟，則不能當體澄寂，故云心無天遊，則六鑿相攘。是以一真之元，未免隨諸根而散漏。今既諸塵消盡，則心自夷而念自默矣。夷心者，坦然平夷。默念者，寂然無念也。然後清香執戒。清香取薰，和炁蓊冥，通真達聖。清以表其心之清，香以表其德之馨也。戒者，檢身律己，止過防非之謂也。執者，寶而持之之謂也。夫既能夷心默念，則一真澄湛，萬法悉空，乃深造乎不持不犯之妙，又何以執戒為哉。雖然唯聖，罔念作狂，苟不如是，則澄治之功疏矣。故必靜存之體先立，然後動察之用，自然昭著也。入室東向者，取其炁也。叩齒九通者，集眾神也。九者，陽數也。《高上寶書神明經》云：叩齒之法，左為天鐘，右為天磬，中為天鼓。若去卻不祥，則鳴天鐘，制伏邪惡，當鳴天磬。若存思集神，念道至真，當鳴天鼓。要閉口緩頰，使聲虛而響應深也。《登真隱訣》云：齒者，膽神之外扞，胃神之威力，坎神之英華也。豈非以外扞而去不祥，以威力而制邪惡，以英華而感至真乎。然後調聲正炁，誦詠寶章。夫聲既調，則知其炁已正，蓋發見於外者如此。故曰心和則炁和，炁和則形和，形和則聲和，聲和則天地之和應矣。《隱註訣》曰：誦經至五百言，則叩齒三通，以舌舐上下唇，咽液三過，令人炁不極而聲清也。經中此一節，蓋指人入道之要法，學者宜盡心焉。豈直口誦而已哉。
　　誦之一過，聲聞九天。誦之二過，天地設恭。誦之三過，三界禮房。誦之四過，天王降仙。誦之五過，五帝朝真。誦之六過，魔王束身。誦之七過，星宿停關。誦之八過，幽夜光明。誦之九過，諸天下臨。一切神靈，莫不衛軒。
　　能依前文修行之法，故誦章之應如此。且以兩儀言之，一為陽儀，為天，故一過聲聞九天。二為陰儀，為地，故二過天地設恭也。後文云二過響地，此本專言地。以前一過方聲聞九天，至此則天神地祇並設恭矣，故兼言之。如《度人經》所謂天地設禮是也。三過表三才之既立，故合三界神靈，莫不敬禮其房也。四過天王降仙。四過以應四象，則東方蒼天、南方丹天、西方素天、北方玄天，四大天王各會集，神仙來降其所。五過五帝朝真。五過，應五行，故五方之帝各總真以來朝，猶護魂侍魄之意。六過魔王束身。六乃太陰之數，蓋六天魔王乃六天故炁也。其力量與天齊同，元始布化，其魔並生，干試學者，初歷小魔，後歷大魔，試之已過，方乃保舉，上登仙品。今於六過，乃六陰數極之時，魔威盛大，而我以六過之功足以伏之，且使之斂束身首，不敢妄干，其功勝矣。七過星宿停關。蓋七過應七星，象人之七竅，今云停關，亦如《度人經》所謂一時停輪之義。八過幽夜光明，蓋八乃少陰數也，幽夜陰所也，今乃乘陽炁而光明矣。九過諸天下臨，一切神靈莫不衛軒。九過功德既備，則其所感有不期然而然者，蓋諸天莫非九天之炁所化而生，一切神靈亦不能外是炁而有，所以莫不翕然而來衛也。
　　一過徹天，胞原宣通。
　　三才一理，本自貫通，是以一過應一元，故云徹天，胞原由之而宣通。且天一生水，在人為精。《內觀經》云：一月為胞，精血凝也。乃由元一黃演之炁，而為之生端，其炁升降不失其度，則生理昌矣。
　　二過響地，胎結解根。
　　二過應二儀，故前文兼言天地設恭也。聲發響應，陽唱陰和，天一地二，其序然也。二過響地，則胎結因之而解根，蓋胎根係於地故也。夫地二生火，在人為神，形兆則神有所寓。《內觀經》云：二月為胎，形兆胚也。然胎既兆，則有故根為之結矣。必得洞冥紫戶之炁以滋之，而為之斬根斷死戶，熙頤養嬰童，則胎根之結解矣。
　　三過神禮，魂門練仙。練與鍊同，古字通用，後同。
　　三過應三才，蓋天三生木，在人為魂。《內觀經》云：三月陽神為三魂，動以生也。必得長靈明仙之炁，以總統三雲，則魂門練仙矣。
　　四過天王降仙，魄戶閉關。
　　四過應四象，上應四天。蓋地四生金，在人為魄。《內觀經》云：四月陰神為七魄，靜鎮形也。必得碭尸冥演由之炁以滋之，則神公攝遊炁而練素華矣。所謂閉關，乃閉其死炁之關，以杜外邪，存生炁也。
　　五過五帝朝真，藏腑清凍。
　　五過應五行，五帝則五方五炁之主宰者也。蓋天五生土，人生五月，五藏乃分。脾土之數始足，見於內為藏，於外為肉。《內觀經》云：五月五行分五藏，以安神也。故必五藏全具，然後五帝朝真也。此皆五仙中靈之炁，以練元藏腑，則紫戶生仙矣。腑者，五藏之配也。為受盛之府也，如小腸為心府，大腸為肺府，膽為肝府，胃為脾府，膀胱為腎府，三焦為命門府是也。
　　六過魔王伏諾，胃管生津。
　　六過應六律。功用至此，可以制六陰之魔，故六天魔王，皆伏而敬於心，諾而順於辭也。夫六者，水之成數，故以津言。《內觀經》云：六月六律定六府，用滋靈也。是必得高真沖融之炁以滋之，則斬伐胞樹，滯心遊超上京矣。且府之右有六，而獨言胃何也。蓋胃屬土，為五行之主，可以總括五行。以四時言之，每季土旺一十八日，以五行言之，則非土不成故也。若以藏府之配於十干言之，如甲乙為木，肝膽當之，丙丁為火，心與小腸當之，戊己屬土，脾胃當之，庚辛為金，肺與大腸當之，壬癸為水，腎與膀胱當之。則胃之位適當其六矣。水得土則止，故胃為承津之所也。
　　七過星宿朗明，孔竅開聰。
　　七過應七星，在人為七竅。七者火之成數，火能照物，故應星宿之光。《內觀經》云：七月七星開七竅，通光明也。是得高仙洞笈之炁以滋之而開也。章云七誦重關開是也。
　　八過幽夜顯光，三部八景，整具形神。
　　八過應八卦，在人為八景。八者木之成數。木性慈仁，位應東方，出震之地，主陽明之生炁，萬類由之而發生，乃幽夜光明之象，故人之受生，自一炁為祖，而分三元於三部三田之中。一元各具八景，共為二十四真。故上部八景，泥九為君；中部八景，神主絳官；下部八景，其神關元。《內觀經》云：八月八景神具，降真靈也。良由真靈化凝之炁有以滋之，故形神整具而高遊，無終敗矣。按《七籤》 解結法及《迴元經》云：上部八景：腦神覺元子，字道都。髮神玄文華，字道衡。皮膚神通眾仲，字道連。目神虛監生，字道童。頂髓神靈模蓋，字道周。膂神益歷輔，字道柱。鼻神沖龍玉，字道微。舌神始梁峙，字道岐。中部八景：喉神百流放，字道通。肺神素靈生，字道平。心神煥陽昌，字道明。肝神開君童，字道青。膽神龍德拘，字道放。左腎神春元真，字道卿。右腎神象地無，字道生。脾神寶元全，字道騫。下部八景：胃神同朱育，朱一作來。字道展窮。腸中神兆滕康，字道還大。小腸神蓬送留，字道廚。胴中神受享勃，字道靈。胸膈神廣瑛宅，字道仲。兩滕神辟假馬，字道成。左陰右陽中神扶流起，字道圭。右陰左陽中神苞表明，字道生。
　　九過諸天下臨，三關五藏，六腑九宮，金樓玉室，十二重門，紫戶玉閤，三萬六千關節，根源本始，一時生神。上章言如法行道功德等漸。
　　九過應九天，故諸天下臨以合人之九宮。九者，金之成數，物成則堅定屬金，四序亦以秋為成物之時也。《內觀經》云：九月宮室羅布，以定精也。惟其德用既備，故名其天曰無想無結無愛天，而號其炁曰自然玄照之炁也。三關者，上玉京關，中夾脊雙關，下尾閒關是也。五藏者，心、肝、脾、肺、腎也。六腑者，大腸為尚書府，小腸為元陽府，膽為蘭臺府，膀胱為太和府，胃為太素府，三焦為無極府也。九宮者，兩眉間入三分為雙田宮，卻入一寸為明堂宮，三寸為丹田宮，亦名泥丸宮，四寸為流珠宮，五寸為帝一宮，明堂上一寸為天庭宮，洞房上一寸為極真宮，丹田上一寸為玄丹宮，流珠上一寸為太皇宮。而五藏亦有九宮也。金樓則重樓也。玉室者，腦之別名也。十二重門者，《黃庭經》云：重中樓闕十二環。註云：喉嚨十二重也。紫戶者，《素靈中篇》云：兩眉之上，其裹有紫戶。玉閤者，《黃庭》謂之玉堂，亦名玉閤也。所謂三萬六千關節，根元本始，一時生神者，蓋形體則漸成，惟神無方，體炁足則神具，非由次第而有，故云一時生神也。《九丹精中記》云：天神一萬八千，身神一萬八千，共三萬六千神，神炁具足，於是而生。以上九過之應，不惟顯生人之理，學士聖胎其道一也。
　　九過為一遍。一遍周竟，三界舉名，五帝友別，稱為真人。十遍通炁，制御萬靈，魔王保舉，列上諸天。百遍通神，坐致自然，太一度符，元君受生。千遍通靈，坐在立亡，仙童玉女，役使束西。萬遍道備，馳騁龍駕，白日登晨。上章乃序效階差，終致極果。
　　一章為一過，九過而生神備足，乃一炁通變，自然而然也。一遍周竟，三界舉名，五帝友別，稱為真人。如《三洞珠囊》云：天真昤降，見授大經，上仙之道，誦而學之，遂成真人。友者，與五帝為儔侶也。別者，序其階差也。十遍則是十倍其功，乃可制御萬靈。百遍通神，坐制自然。太一度符，元君受生。其功又優，故能坐致自然。如六甲致行廚之類，太一度以五符，元君受其生籍也。千遍通靈，坐在立亡。仙童玉女役使束西者，如太上四極真人曰：六炁順運於十方，六甲周行於幽冥。隱化無方，上補天真。飛虛駕景，玉女執巾。萬神奉衛，真人造房是也。夫總行上真之道，則給玉童玉女各三千人，前導鳳歌，後從玄鈞也。萬遍道備，馳騁龍駕，白日登晨者，《雌一玉檢》云：於是五老翼軒，八風扇羽，神電前驅，玉華扶轂，乘雲駕龍，白日昇天。故《黃庭經》亦云：羽服一整八風驅，控駕三素乘晨霞是也。或者以寶章應感之功，經中其言甚著，而誦者如牛毛，得者如麟角，遂以迂遠目之，甚至訕笑而慢侮之，是可憫也。《道德經》云：杳兮冥兮，其中有精，其精甚真，其中有信，信不足，有不信。夫所謂精者，濳天而天，濳地而地，在人而人，在物而物，天地人物，聖真鬼神，同此精也。況夫人之一身，法天象地，備具萬物，獨貴而最靈，故其感通而甚易。昔之忠臣孝子，動天地，感鬼神，載之史冊者，不可勝紀。彼特一時精誠之至，其應猶爾。而况千日長齋，不關人事，諸塵漏盡，夷心默念，純乎其天者歟。嗚呼，吾於安而行之者，不可得而見矣，利而行之者，萬未一二，勉強而行之者，千無二三。矧夫疑信半之，念慮雜之，好惡賊之，嗜欲汨之，人事累之。其在我者何如也，而可以咎聖經之不驗乎。古之人以修誦而得神仙，如魏紫虛、李順興、司馬子微之類多矣。今學經之士，縱未絕緣離世，苟能金石其志，背塵合真，至心受誦，久久不已，必階仙品無疑也。然苟信不足，則有不信矣。勉之哉，勉之哉。○自夫學上道至此，分六章。
　　洞玄靈寶自然九天生神章經解義卷之一竟
　　洞玄靈寶自然九天生神章經解義卷之二
　　清源天慶觀道士圭山董思靖著
　　元始天尊時靜處閑居，偃息雲宮黃房之內，七寶幃中。熙夷養素，空碧練真，耽咀洞慧，俯研生神，理微太混，嘯朗九天。上章言權立時處，顯示容儀。
　　此經直從天地萬化原頭說起，所以不立序分。蓋元始即自然之本體，而此章即自然之炁結自然之章，成自然之音，非由演說故也。然無序分，則此經又何自而傳，故至此方序出教之因，以示後學。夫上聖濟物之心，雖無時而不然，然亦必待感而後應，所以靜處偃息，自適怡然。神王啟請，則應而不藏。自時靜處至七寶幛中，乃權立時處，存其體也。自是而下，則因體以顯用也。熙者，和也。夷者，平也。養素，則抱純素之道也。空者，如太虛也。碧者，玄之義也。則是遊心於虛，合炁於玄，以練其真也。耽咀洞慧，則嚌味道真也。俯研生神，則研詠生神之章也。理微太混者，謂其理無形聲之可即，故日微也。然於至無之中，萬善畢具，混然一致，故曰太混也。嘯朗九天者，流響於九天之上，宣暢其和心以達于天地而及乎萬物也。
　　是時飛天大聖無極神王，玉輔上宰、四協侍晨，清齋建節，侍在側焉。憑瓊顏而妙感，仰靈眸而開衿，竊神章而踴躍，餐天音而蒙生，敢乘機而悟會，冒靈盻而披心。上章言神王應機，將陳己問。
　　飛天大聖無極神王者，如《度人經》中所載十方飛天神王是也。謂之飛天，言其述之無滯也。謂之大聖，備眾德而不居也。無極則極其尊之稱也，神王則是以主宰而言也。玉輔上宰者，金闕有四天帝，謂之輔臣也。制斷宣揚，謂之宰。四協侍晨，一作宸。如世之前凝後丞，左輔右弼者。協，謂和也。此皆元始至尊近臣之號也。當其虛心以將啟問，故日清齋也。建節乃神王所持，以召眾神之節也。自憑瓊顏而妙感，至冒靈盻而披心，乃神王於侍側，感天尊俯研嘯朗之餘，心生踴躍，所以乘其感發之機，而悟其因緣慶會，冒靈眸之顧盻，而披其宿心，此正神王潔己以進之時也。
　　於是飛天大聖無極神王，前進作禮，稽首而言，上白天尊：賤臣幸會，得仰侍靈軒。不以短狹，叨擢冥津，重悟凝玄，位登神王。總御生死，領括天仙，賞監七覺，遠覽遐方，雍觀上宰，對司侍晨。上章言整儀啟問，自述己職。
　　此一節皆神王致詞於至尊之前也。且云不以才德之短狹見棄，而蒙洗濯於玄津之中，頓悟凝寂重玄之道，獲登神王之位，總御生死之錄，領括天仙之職。至於賞監七覺，則是舉察學仙者之行也。七覺者，按《太上八素真經》云：識神生知是其一也，知而能見是其二也，見而能從是其三也，從而能習是其四也，習而能堅是其五也，堅而能成是其六也，成而不居是其七也。七覺七階，由乎一覺，覺有深淺，次第為七，此其義也。遠覽遐方，謂其智明周於萬物。雍觀上宰，對司侍晨，是指上文玉輔上宰、四協侍宸而言也。雍者，和也。所謂雍觀者，猶二人相視，莫逆於心之意，則是志同而顏悅也。對司則是職同而位並也。蓋當時輔弼同德，各有憂憫劫運，弘道善救之心，而神王以此自任啟請也。賞監，一本作掌監。
　　方當乘機應會，履九太陽，洞理陰符，撫掌兆民。大運將期，數終甲申，洪流蕩穢，凶灾彌天。三官鼓筆，料別種人，考算功過，善惡當分。上章言乘時興愍，宣任濟善。
　　神王既在近臣之位，有可啟請之機，又值將終之會，當乘此機應此會，以弘道度人為己任也。履者，遇也。九者，陽之極也。太陽者，《正法經》云：天運九千九百周為陽蝕，地轉九千三百度為陰勃。陽極則氣窮於太陰，陰勃則炁極於太陽。故陰否則蝕，陽激則勃，謂之大劫。大劫交則天地翻覆，河海涌决，人淪山沒，金玉化消，六合冥一，白尸漂於無涯，孤爽悲於洪波。又云：五帝料簡於善惡，當此之時，萬惡絕種，鬼魔滅跡，八荒四極，萬不遺一。自非高上三天所不能禳，自無青籙白簡所不能脫也。履九太陽，則是遇此太陽之炁，窮於太陰，乃陽蝕之時也。洞理陰符者，洞則通也，符則陰籍，謂通理陰數之籍，而撫掌於兆民也。大運將期，數終甲申者，乃劫會之交，將及其時。按《正法經》云：承唐之後，數四十六丁亥，前後中間、甲申之年，乃小劫之會也。又按《三洞上清境無量經》云：陽九之數一千八百年，遇甲為大陽九。百六之數一千六百年，遇申為大百六。陽九不遇甲，百六不遇申，不為灾矣。則甲申乃灾劫之會也。蓋陽極則生陰，故為大水。所謂洪流蕩穢，凶灾彌天。三官鼓筆，料別種人，考算功過，善惡當分者，如《正法經》之言是也。
　　自赤明以來，至上皇元年，依元陽玉匱，受度者　應平聲，當也。下同。　二十四萬人。
　　按《七籤》劫運篇云：九天丈人於開皇時算定天元，校推劫運，白簡青籙，得道人名，記皇民譜錄。數極唐堯，是為小劫一交，其中損益有二十四萬人，應為得道者是也。元陽乃紫微之官，玉匱即藏受度者名籍之櫝也。
　　開皇以後，數至甲申，諸天選序，仙曹空廢，官僚不充，遊散　上聲，猶員外之職也。　職司，皆應選人。
　　按五劫次序以配五行，則開皇屬水。云開皇以後，數至甲申，此則抵洪流蕩穢之期也。
　　依元陽玉曆，當於三代，更料有心積善建功，為三界所舉，五帝所保，名在上天者，取十萬人，以充其任。又當別舉一十二萬人，以充儲官。　上章明三代選人，以充仙任。
　　玉曆者，紀劫運仙曹之書也。《龜山元錄》云：天尊結元洞之炁，為玉曆之書。《天篆度人經· 元洞玉曆章》云：元始天尊命天真皇人，以玉曆紀元洞混化之初，劫運流復之本，諸天分境，結元洞正陽之炁為玉曆，以紀天真天民劫運功積升退之道，明九聖九品之階是也。三代者，即赤明以來，上皇元年，開皇以後是也。儲者，副貳之官也。
　　如此之例，或以宿名玄圖，
　　《三元玉檢經》云：明玄圖於上館，理五符於胎尊，方可名載玄圖。玄圖者，即玄都之圖錄也。宿名者，謂刻名於未生之前也。
　　或以骨像合仙，
　　如正一天師眉綠睛，隆準方頤，目有三角，伏犀貫腦，玉枕峰起，垂手過膝。又如魏華存之五藏紫絡，鳳骨龍姿等是也。
　　或以滅度，因緣轉輪；
　　謂仙品未充，運應滅度，蛻形而去，計日而得更生者也。因者，所作之因。緣者，所會之緣。謂以因緣轉輪而證果，如《上清飛行九晨玉經》云：北極星，天之太常，主昇進，下領學者之身，凡功勤得道，轉輪階級，悉總之焉。
　　或以篤好三寶，善功徹天；
　　三寶有三。本經天寶、靈寶、神寶，分為玄元始三炁，降於人為三田，曰精、曰炁、曰神，此內三寶也。教有道寶、經寶、師寶。三寶，太上三尊也。經寶，三洞四輔真經也。師寶，十方得道眾聖及經籍度三師。此外三寶也，皆學道之士所當篤好。又《內祕真藏經》云：責性寂滅，塵累無染，戒行不虧，是名法寶。嗔性不起，不憤外塵，定無生轉，是名師寶。癡性無取，無惱無患，慧通無礙，是名道寶。此三寶非內非外，非聲非色，謂之篤好則寶之深而體之至也。夫如是，則一真澄湛，善莫大焉。
　　或供養師寶，為三官所稱；
　　《太霄琅書》曰：真仙登聖，非師不成。且人生而蒙，長而無師則愚，是道德實由師傳而後得。可不盡四事供養之儀，而肘行膝步，趨下風以服勤乎。學者果盡其道，則必為天地水三官所稱賞也。
　　或修齋奉戒，功德積感；
　　齊一其心曰齋。止過閑非曰戒。修則進修而不已。奉則稟承而不違。功者，勤行而見諸事業。德者，體道而自得於己。積之愈深，則可感神明，通天地矣。《抱朴子》曰：陰不積，則不足以感動神明也。
　　或施散財寶，建立道堂；
　　此謂立觀度人者。按《業報因緣經》曰：散施之法，一則內賊不起，二則外賊不生。內外安靜，眾禍消除。所以法有布施，破彼慳心，聖力冥通，隨力受報。然此猶涉於布施之相，若夫不住相之施，則不見能施之我，不見所施之物，不見所施之人，此其福德，亦不可以限量論矣。
　　或救卹窮乏，濟度天人；
　　所謂天人者，同稟於天而為人者也。《抱朴子》云：立功為上，除過次之。以救人危使免禍，護人疾病，令不枉死，為上功。是以上士處世大慈，平等兼濟為德。積此殊因，即登善果。
　　或為三師建功充足，天官有名。
　　三師者，度師、籍師、經師也。謂為世三師，宣揚道妙，立功不已，至于充足，則天官為書名矣。
　　考算簿錄，三官相應，皆逆註種名，上下有別，毫分無遺。　上章明隨因證果，詮次善等。
　　蜀註云：三元有三官，分為九官，總二十七府，百二十曹。左陽生官，右陰死官。左府青簿，書有功者。右府黑簿，書有罪者。若有罪中涉福，福中涉罪，不專於一曹也。所以竅實其事，有三年之考者，有九年之考者，有二十四年之考者，其功曹與三府相應不差，方行奏列，逆註種民之名。蓋無色界之上，有四種民天，乃洪灾不到之所，天地再開，則為民種，故日種民。逆註者，謂時未至而先註也。如《八素經》云：得其道者，皆青宮逆註於未生之前是也。逆字，如《易大傳》 知來者逆之逆。
　　又九幽之府，被東華青宮九龍符命，使拔九幽玉匱男女死魂，宿名有善，功德滿足，應受開度者，取三十二萬人，以充甲申驅除之後，開大有之民。　上章明遷拔宿善，充太平民。
　　按九幽之府，即地官所治，乃拘治罪魂之所。今探擇及此，可見至仁之無外也。東華青宮，乃扶桑洞陽宮太乙救苦天尊之所治也。蓋緣甲申之劫，當行驅除，所以青宮預下九龍符命，闢九府之獄，揀擇其於玉匱中夙名有善功德之魂，恐其例歸驅除也。非惟拔之使免驅除，又將使之更生，為再開之劫，後聖太平之民也。《紫文上經》云：涉乎三灾而不傷。又曰：必觀更生於太平是矣。
　　當此之時，生死交會，善惡分判，得過者真為樂哉。
　　當此劫會之期，生死善惡之類，從而分別，得度此劫者，豈不樂哉。《正法經》 云：有得其文，與三炁齊具，經百六而無拘，履洪波而弗沉，將無羽而振翮，倚空霄而翱翔，奉迎聖君於上清宮，更受鍊於金門之精，皆此意也。
　　然三官相切，文墨紛紜，龍門受會，鳥母督仙，萬聖顯駕，晝夜無閑，功過平等，使生死無偏。此之昏鬧，亦臣之憂矣。　上章明應會料別，慮失平等。
　　三官者，天、地、水三官也。相切者，謂互相督切也。文墨紛紜者，言其參校互考生死善惡之籍，雜然其多也。龍門者，按《水經》，其地在河東皮氐音支縣，乃天下河源所會之地。是以甲申洪灾將至，故先於此會諸水神，定以劫期，然後激為洪流。當是時也，萬惡絕種，鬼魔滅逵，八荒四極，萬不遺一。惟有善人種民，合免洪灾者，即鳥母督促，飛仙之馭，迎上崑崙之墟。鳥母，乃水之侯神也。《五老禳大劫經》云：九河受對，洪灾激川，水母徘徊，鳥馬成莘。萬聖顯駕者，《正法經》云：聖君顯駕於明霞之館，五老料簡於善惡之籙，則是檢察探訪，日夜不停。有功則舉之，有過則黜之，務在平等，恐諸司考校之誤，乃至生死之或偏也。此之昏鬧，亦臣之憂矣者，雖在下而考校者有人，在上而監察者又有人，然猶恐善善者未彰，惡惡者未當，或有虧於公道。此實神王之所憂，蓋慎之至也。
　　大期既切，觸事闕替，恒　胡登切，常也。　恐一旦受罹公門。
　　謂大劫之期既已迫切，而是事及仙曹之屬，皆未免欠闕廢替，恐一旦受不及之譴於公門也。
　　伏聞天尊，造大慈之化，垂憐蒼生，開九天之奧，以濟兆民。明科有禁戒，非賤臣所可參聞。然大數有期，甲申垂終，運度促急，大法宜行。使有心者得於考算之中，聞於法音，開示於視聽，勸化於未悟者也。緣玆上陳，懼觸天顏，願見哀愍，賜所未聞。　上章乃開心自任，哀求法要。
　　造，設也。謂天尊設大慈之化，意在垂憐蒼生，當開出九天之祕奧，以濟兆民。神王欲請寶章，故先以此啟請天尊也。明科有禁戒，即經所謂四萬劫一行，及輕泄之戒是也。謂如禁戒，則非賤臣所可參聞。然灾劫之期既切，天尊慈憐眾生，必不忍問大法，即生神章也。謂當出神章，以行於世矣。有心，即有志於道而未聞大法者也。考算者，三官考算善惡也。謂神章既出，則庶使有志於道者，在於考算善惡未分之際，得聞法音，開示於視聽，勸化於未悟，皆可以度洪灾而為種民矣。既以開示其視聽，又使勸化其未悟，神王憂世之心，何如哉。古二仙之求人，甚於人之求仙，信矣。願見哀愍，乃神王願天尊哀愍其憂勤，而賜以前所未聞之法也。詳觀始末，蓋神王總御生死，領括天仙，賞監七覺，遠覽遐方。又曰：方當乘機應會，履九太陽，洞理陰符，撫掌兆民。則是舉仙曹度種民之職，皆屬於神王矣。然世之善人少而惡人多，故仙曹之職不充，種民之數未及，皆神王之憂也。所以再拜直前，冒禁啟請，豈非思溺由己，而獨以斯道自任也歟。○自元始天尊時靜處至此，分九章。
　　於是天尊撫几高抗，凝神遐想，仰誦洞章，嘯詠琳琅。良久，忽然歎日：上範虛漠，理微大幽，道達重玄，炁冠神霄，至極難一禹，妙亦難超。　上章明天尊應機，讚道將授。
　　撫几高抗，凝神遐想者。乃天尊欲答而未答之容也。仰誦洞章者，仰首而誦空洞之玉章也。嘯詠琳琅者，和心宣暢而發之於聲，如美玉之韻，和而清徹也。如是玩味良久，復欺道法高妙，非可遽以一言而盡是。又欲使聽者了達聲塵，不逐語言教相也。上範虛漠者。範，法也。謂此章乃上法，而其本體則沖虛寂漠，大至於不可圍，如《度人經》所謂巍巍大範，德難可勝是也。理微太幽者，謂其理之微妙幽隱，精至於無倫也。道達重玄者，謂此道了達重玄，而不滯於有無也。炁冠神霄者，九霄以神霄為首，而玉章之炁，又為神霄之冠也。此蓋明本逵俱勝，理炁混融，體全用備，語默俱玄，實無形器聲臭之可即。此其理之至中至正，至妙至玄，不可以復加矣。故贊之日：至極難言，妙亦難超也。
　　子既司帝位，受任神王，飛天翼於瓊闕，四宰輔於明輪，遐盻極覽，領綜無窮，雍和萬化，撫料蒼生。
　　自此一節及下文，皆元始獎諭，申明其職，併以告戒神王之語。帝位者，即金闕有四天帝，謂之輔臣是也。謂子雖任神王之職，而位則帝也。飛天翼於瓊闕者，言神王飛空御景，以翼贊於瓊闕也。《大洞玉經》註云：瓊闕乃太微之所館，天帝之玉宇也。四宰輔於明輪者，乃玉輔上宰、四協侍宸，同佐輔於明輪，蓋是時俱在啟請之列也。明輪者，按《大洞玉經》註：皇上四老真人，常乘明玉之輪。則明輪即玉車也。遐盻極覽，領綜無窮者，乃總御生死，領括天仙，必遠覽遐方，使無遺佚也。又當調理萬化，使之雍和得所，又撫料蒼生，而簡其善惡，使之分毫無失。此皆神王之任也。明輪，又按《七籤》三界寶籙云：崑崙山上按九炁，以為璇璣之輪也。
　　今大運啟期，三五告辰，百六應機，陽九激揚，洪泉鼓波，萬灾厲天。四宮選舉，以充種民，三代昏亂，善惡宜分。子當勞心兆庶，疲於三官，興廢之際，事須開能，今以相委，其勉之焉。
　　三五者，《三元品戒經》云：三元校戒地下五嶽，與一切神靈，同詣三元宮中，齋諸天地及兆民生死緣對宿根簿錄，上詣諸天。此亦告以劫會之辰也。又《正法經》云：大劫終則九天數盡，六天運窮則炁激於三五。三五相乘，其數十五，此合九六數也。九老陽，六老陰。故下云陽九百六也。告辰，乃告極之時也。只按本文，則三元五嶽之說亦通，互按他經，則九六之說為是。蜀註云：若以大衍之數考之，則十九年為一章，四章為一節，二十節為一紀，三紀為一元，每元四千五百六十年，數盡三元，是為一劫也。又梵元祖晨道君筆錄：天元運乘五劫，元洞以明祖炁，玉曆以紀天元，劫會五周，復歸其一。則所謂五劫者，配五行也。龍漢屬木，赤明屬火，上皇屬土，延康屬金，開皇屬水。今云大運啟期，三五告辰者，乃大劫已啟定期，而三元五行之數，皆告極於此時也。《鳳臺曲素上經》 云：大劫有終運，運交二象傾，龍門斷天河，三五反相征是也。百六應機，陽九激揚，洪泉鼓波，萬灾厲天者。按《靈寶天地運度經》云：夫天厄謂之陽九，地厄謂之百六。《正法經》云：陰否則蝕，陽激則勃。陰陽蝕勃，則天地改易。則是百六應陰之極，陽九乃陽之窮。應機激揚，則洪泉鼓波，而萬灾震天矣。四宮選舉，以充種民者，四宮如方諸青華之類。蜀註云：男則有童初、有蕭閒焉，女則有易遷、有含真焉。是為四宮。《真語》亦載此名。此皆選仙之司，故宜選舉其人，以充種民天之名數也。然三代錄籍所載，善惡混淆，尚昏暗而未明，錯亂而未整。當此之時，善惡之籍皆宜分判明白，庶可毫分無失矣。所以再三叮嚀，戒於神王，謂此所關甚重，子當勤心兆民，其疲勞又當過於三官，蓋任愈重而心愈勞也。興廢之際，事須開能者，謂當劫壞劫興之時，其事所係者大。又須開盡其能而為之，蓋少有纖毫自逸之心，則於事不能盡其力，皆為自欺也。今以相委，汝其勉之。此至尊勸勵之辭也。
　　寶書妙重，九天靈音，施於上聖，非鬼神所聞。明真有格，四萬劫一行。今冒禁相付，子祕之矣，慎勿輕傳。　上章乃天尊讚許，勉勤戒祕。
　　《三寶大有金書》，其理至妙，其禁至重，乃飛玄之炁三會成音，九天之上靈風鼓奏，自然音聲，故曰靈音。本施於上聖，非鬼神所可聞也。又明真之格，尚未當行，故曰冒禁相付。宜其祝之以祕重，而勿輕傳矣。謂勿輕傳者，非祕而不傳，使叉傳之於善人也。自於是天尊撫几至此，分二章，乃序分也。
　　登命九天司馬，侍仙玉郎，開紫陽玉笈，雲錦之囊，出《九天生神玉章》。四輔列位，五老監真，太一命辰，玉帝唱盟。一依俯仰明真具典，南向長跪，以付飛天無極神王。 上章乃言出命傳經，眾真具儀。 法事既畢，諸天復位。上章言授經既畢，歛儀反寂。
　　登命九天司馬，乃栢成欻欽生也。及侍仙玉郎，乃典經之官，紫陽乃藏經之所也。玉笈者，以玉為笈筍也。雲錦，乃盛經之囊也。四輔列位者，即四協侍宸，定高下而列其位也。五老監真者，即玉清昊極元老、虛皇靈光始老、玄華寶天真老、露眇太靈祖老、婆鬱洪京仙老，總監眾真之數也。而中黃太一上帝，乃命以受經之時辰也。《九真明科中品》云：不·得不告盟而披寶文，所以高上玉帝則唱其受經之盟也。夫傳經之威儀品式，具載於明真之典，今皆一依其格也。蜀註云：三元官中俯仰之格，總二千四百條是也。南向者，乃授經者南向，而弟子北面也。長跪者，敬而授之也。傳經法事既畢，則諸天復其位矣。○自登命九天司馬至此，分二章，乃流通分也。
　　天尊重告飛天神王：此九天之章，乃三洞飛玄之炁三會成音，結成真文，混合百神，隱韻內名。故太一試觀，攝生十方，領會洞虛，啟誓丹青。
　　此乃天尊復以前義告於神王，言此經尊祕者如此。故常令太一上帝試觀於人間，試之過，方啟誓而傳焉。試字或作戒觀。但《金玄羽章經》亦云：皆五老授圖，太一試觀。又《玉清隱書》云：帝君領括眾天，試觀十方。則試字為是矣。攝生十方領會洞虛者，總攝生炁於十方，而使有心者俱得神領意會於洞虛之道，乃可授經也。洞，乃通達也。虛，乃廓徹也。言道體之靈通虛徹，為眾妙之會歸也。太一乃萬神之宗，而又主試觀之職，其道然也。夫如是，則心空境空，理寂事寂，能虛能寂，萬理俱會，傳受之妙，執過於斯。所以古者傳經，必叉先對齋，謂師已齋，弟子亦齋，故日對齋，良由此也。苟或不然，則是緣心聽法，其法亦緣，無由悟入。是必如此，然後啟誓丹青。啟誓者，告盟也。丹青者，如諸科所載，飲丹水以代歃血，斷青絲以代割髮是也。
　　自無億劫因緣，宿名帝圖，不得參見。得盻篇目，九祖同仙。當採擇其人應
　　為仙者，七百年中清齋千日，齋金繒誓心，依盟以傳。慎之則享祚，漏之則禍
　　臻。享祚則福延九祖，德重山海。招禍則考流億劫，痛於毒湯，風刀相刑，可不慎之焉也。
　　謂此玉章得之者鈴度世，故非有億劫功德因緣，名在圖錄者，不得參見。得見之者，則九祖同仙矣。如《洞玄大有妙經》青童君日：凡有金骨玉髓，名參青宮，得有此文，祕而施行，與真同功。贖罪拔難，宿結咸解，九玄之祖，於是而欣，己身昇騰，上宴玉京也。當採擇其人應為仙者，七百年中清齋千日，齋金繒誓心，依盟以傳。此又戒神王當擇如是之人，依如是之科，而後流傳此經也。夫流通大教，乃上聖之本心，而所以重其禁戒者，直為輕泄漏慢者設耳。前真不云乎，遇人不傳祕天道，非人而傳泄天寶。蓋非祕此道也，實難乎其人。故《太霄琅書》云：遇賢便傳，不拘定數是也。然則所謂億劫因緣者，何如耶。蓋經中所謂篤好三寶之類也。有此善行則名入圖錄，乃兆受經之階也。所謂七百年中者，應傳經之限期也。亦必清齋千日，又當齋金帛以為信而後傳。如《太上素靈大有玉篇》 云：七百年內有其人，亦聽三傳是也。其科云齋上金三兩，紫紋百尺，青繒二十七尺，絲五兩，沉香一斤，丹一兩，詣師造齋，上誓九元北帝太靈萬真領仙玉司，以為盟信，誓約寶祕，奉行靈文，不得輕泄，宣露神真，愆盟負科，殃及九祖，皆此意也。○自三寶至諸天復位，作六段，分二十八章。○天尊重告至此一章，申贊祕重，後出章也。
　　洞玄靈寶自然九天生神章經解義卷之二竟
　　洞玄靈寶自然九天生神章經解義卷之三
　　清源天慶觀道士圭山董思靖著
　　鬱單無量天生神棠第一
　　此九章乃自然之文。一演開闢天地，化生人物之元。二顯修真行道之事。三述料別善惡，劫運再造之因。然實總論生神生身，成真證聖之要。《大藏疏》云：鬱單乃大梵之音也。此天中人證果立位，功德無量，故以名天也。《太極金書祕字》 云：此天精魂開陽之炁，主人泥丸宮上真內神。
　　帝真胞命元元一黃演之炁
　　帝者，以其主宰而言。真者，以其純粹無雜也。《大洞三天君列紀》云：帝真名始明精，字元陽昌。九炁分化，皆從帝真之命，是以九章皆以帝真為宗，在人身乃命門下黃庭。元王總主炁命，為人生身中之本也。胞者，太虛有神，總御元炁，凝而為胞，生於真土。古人云：兆生一月為胞，乾道成男，則陰包於陽，坤道成女，則陽包於陰。此胞之義也。命者，天命流行，付與萬物者也。元者，萬物之所以資始資生之本也。元一黃演者，炁之名，諸本多脫元字。蜀本、浙東本皆有元字，今從之。夫元者，天理之方行。一者，妙炁之初分。黃者，純靜中和之義。
　　演者，流行宣通之意。蓋此天帝真，主宰是炁，而為人胞命之元也。人之命門，乃在黃庭之際，故其炁黃演，其神桃康。人生之初，皆稟此炁，九天司馬又誦此章，而感天通胞也。學士誦而行之，則命元不衰，神生靈矣。自此以下，三天皆始炁而生。
　　混合空洞炁，飛爽浮幽寥。延康無期劫，眇眇離本條。苦魂沉九夜，乘晨希
　　陽翹。
　　《消魔守一品》云：一曰始無也，二曰元洞也，三曰玄空也。蓋三元之祖炁，為萬品之生根，今混合而凝於命門，則飛遊之魂爽自浮，而升於幽冥寂寥之中矣。延康者，壞劫之名，杳默無期限之可數，爽魂既淪於其中，則眇茫幽遠，離其本生之條矣。冥冥之中即九夜也，然沉之既久則復陽，遷善之心油然而生，所以欲乘其晨光，而翹心希慕於陽景矣。
　　大有通玄戶，鬱單降晨霄。黃雲凝靈府，陰陽炁象交。胞元結長命，惡根應　平聲，當也。　化消。
　　大有乃玉清宮名，此雖高超物表，然實為生物之元也。玄戶乃始生胞元之通路，蓋此天之炁，自大有而下通玄戶也。於是鬱單之炁，自神霄日月域也而降命于胞元也。黃雲即黃炁也。《陽精經》云：採黃炁於鬱單是也。結胞之所，乃神靈之會府。蓋天炁既降，地炁即騰，陰陽妙合，炁象交和，鬱為黃雲，凝於靈府也。原夫乾坤交媾於亥位，一陽妊娠於壬子，胞元始結，腎命先具，兆形生神，善意滋長，炁命綿綿而長存，則宿業惡根落滅而化消矣。若修真之法，則《大洞經》 云：胞囊玉清，胎結開明，七祖返胎，我命長生是也。而大有乃泥丸之宮，晨霄乃六合之景，兩目間也。幽寥即玄冥之下，延康則戌亥之時。乘晨希陽，即一陽方萌之候也。
　　桃康合精延，二帝秀玉飄。灌溉胞命門，精練神不彫。
　　桃康者，桃君孩道康，乃命門之神，一名胞根，字合精延。《太丹隱書》云：桃康攝稟炁之命。故兆始之時，則造化胞元，成人之後，則守人臍下。二帝者，帝真與桃君也。秀玉飄者，謂純和而秀潔也。《洞經》云：森瓊林之柯於命門，亦此意也。故玉飄，《大藏疏》作玉標，是也。命門乃胞根所繫之地，惟生生之理發源於此，故二帝時時運生黑以灌溉其根，精練其神，使胞元不至於彫枯也。修真之士言之，則《黃庭經》云：溉養靈根不復枯，閉塞命門保玉都是也。
　　九天命靈章，生神神自超。元君遏死路，司馬誦洞謠。一唱萬真和，九遍諸天朝。稽首恭劫年，慶此榮舊苗。
　　此生意益滋，於是九天即下靈章以生神，則其神自然超越也。元君者，疏云：即三素元君也。蓋胞元既成，則元君為之遏絕其死炁之路。司馬，即總仙大司馬。洞謠，即靈章也。蓋天道貴生，故司馬一唱於此，而萬真皆和於彼，此感應之妙也。至於九遍，則諸天皆下臨而朝會，稽首恭讚其劫年已過，再遇太平之運，而慶此舊苗之復榮也。惟性根人所固有，以其歷劫而不壞，故得返生，則云榮舊苗也。或者疑此章方第一，而遽有九遍諸天朝之句。後第二章胎元方具，便日九遍成人功，乃至他章皆有此類，以為意義有躐等者。殊不知元炁方聚，生意既萌，則四肢百體盡在其中，譬如草木，其萌葉之初，枝葉已具，但以次開張爾。故一天之炁，則必有九轉之功，一章之中，各具始生終成之義，誦章之數亦須逐章各周九遍，修真之士不可不識也。
　　上上禪善無量壽天生神章第二
　　疏云：上上者，上之又上也。禪善者，大梵音也。地上曰定善也。《祕字》云：此天魂精陽明之炁，主人明堂中真內神。
　　帝真胎命元洞冥紫戶之炁
　　帝真命元，義見前。人生二月，為胎形兆胚也。洞者，通也。謂此炁能通冥昧，而實原於紫戶也。紫戶在天九宮之內，在人兩眉間高一寸，卻入三分，右為紫戶。謂居上元而實為胎根之主也。
　　無量結紫戶，炁尊天中王。開度飛玄爽，凝化輪空洞。故根離昔愛，緣本思舊宗。幽夜淪遐劫，對盡大運通。
　　蓋言無量天結紫戶之炁，為人胎命之元，而此炁之神至尊，為天中王也。人既生矣，此炁息於命門，綿綿長存，如國有君，實為一身之主也。且夫往來屈伸，原於一炁，故開度飛玄之爽以更生，則凝妙化之精，運空洞之炁，而復造胎元也。然愛乃輪迴之根本，先當淨盡。是以故根落滅，昔愛脫離，推緣其本，而思復其固有之宗矣。所謂幽夜淪遐劫，對盡大運通。蓋自昔淪於幽夜遐遠劫中，今方得愛累已消，報對淨盡，復還生道，而遇此大運之亨通也。遐劫即延康劫也。延康，以劫言之則壞劫也，以日言之則夜也，以人言之則死也。
　　帝真始明精，號曰字元陽。嬰兒伯史原，結胎守黃房。斬根斷死戶，熙頤養嬰童。
　　《三天君列紀》云：命門下一黃庭元王，始明精，字元陽昌，一名嬰兄胎，一名伯史原。又云：車軸下戶是死炁之門，黃庭元王嚴固守之，使百血結凝，神炁不散，拔出地戶，超度八難也。《太一玉錄》云：太一胞胎之精，變化之主，故能結胎成形於黃房之中，黃房即兆形之所也。伯史原或作史伯華者，誤也。蓋史伯華乃上一赤子玄凝天，治在泥九，今云結胎守黃房，則非其所矣。且黃房者，乃陰陽之樞機，生死之關鍵，生殺之機，問不容髮。以其位言之，自是而下則泉曲府也，升乎上則為陽明生之道也，趨乎下則為幽陰死之道也。《度人經》云：北都泉曲府，中有萬鬼韋，但欲遏人算，斷絕人命門是也。若非生神之道，有以斬伐其邪根，斷塞其死戶，則烏能使神炁熙頤而養嬰童哉。
　　禪善導靈炁，玄哺飛天芳。華景秀玉質，精練自成容。務玄育上生，羅列備明堂。
　　此禪善天帝，又推導以靈妙之炁，玄哺以飛天之芳。玄哺，蓋默養之也，如大洞雌一哺養百神之類。飛天芳，乃太和之炁，道之英華也。靈炁既導，玄哺益滋，則神光生而玉質漸秀，精練久而容貌自成，此皆胎中之變化自然也。《列紀》云：胎中一元白炁君，名務玄子，字育上生。從泥丸中入，下布五藏之上，故能混合眾神而羅列，備具於明堂之間也。或云此章胎命方具，體未完備，明堂安在。殊不知一元之炁纔兆，百骸之理已具，奚待次第而後有焉。况此多述修真生神解結之旨，又豈必專言初生之時事哉。
　　太虛感靈會，命我生神章。一唱動九玄，二誦天地通。混合自相和，九遍成人功。大聖慶元吉，散花禮太空。諸天並歡悅，一切稽首恭。
　　太虛有神，應感莫測，務玄既與眾神備列於明堂，則太虛中萬靈自來會集，乃命以生神章也。玄者，天之色也。一唱動九玄，即誦之一過，聲聞九天也。二誦天地通，即誦之二過，天地設恭也。蓋天地相通，陰陽混合，交通成和，則萬物生焉，三才具焉。至於九遍，然後成人之功用備矣。當是時也，天命流行，付與萬物，初受以生，渾然天理，惟善與吉而已。所以諸天大聖莫不稱慶其元吉，而且散花設禮於太空之中，蓋敬重生道故也。夫萬象憑虛生，感化各以類，惟人能致虛之極，則神自靈妙，所謂虛室生白，神明自來，學者當自得之。
　　梵監須延天生神章第三
　　疏云：梵者，高舉之名。監者，照見之義。須延者，大梵之音也。又明義云：示以高舉，須修延年。《祕字》云：此天魂精始陽之炁，主上丹田下真內神。
　　帝真魂命元長靈明仙之炁
　　帝真命元，義見前。三月為魂，故以魂言。長靈明仙，乃炁之名。疏云：此炁延長而神靈也，仙為陽明，故日明仙也。
　　須延總三雲，玄元始炁分。落落大梵布，華京翠玉尊。
　　三雲即三炁也，青黃白三炁，謂之三素雲。夫玄元始之炁分為九天，自鬱單等三天乃始炁所生，兜術等三天乃元炁所生，梵輔等三天乃玄炁所生也。須延天乃上三天之終，始炁既足元炁，元炁皆從此分而下，故曰須延總三雲，玄元始炁分也。落落者，乃廣大之貌。三炁既分，則諸天各有景域，而萬範列布於太虛之中也。玉京山，一名華京也。翠玉者，生炁光華之色也。言此山最為諸天之尊，乃總炁上元之所，其在人則泥丸宮也。
　　明梵飛玄景，開度長夜魂。遊爽赴期歸，炁炁返故根。
　　且夫人之受生，必本於梵炁。明梵者，謂梵炁之光明也。此炁原於飛玄之景，而下開度長夜之魂也。飛玄者，即三洞飛玄之炁是也。此則萬神萬炁之所宗，故能使遊蕩魂爽，剋期赴於生所，如返故都，故日歸也。從此炁炁歸根，生意滋矣。所謂返故根者，猶榮舊苗之意。
　　太帝號陽堂，字曰八靈君。九關綠迴道，胎炁生上元。凌梵度命籍，太一輔精延。泥丸敷帝席，三部八景分。魂生攝遊炁，九轉自成仙。
　　太帝精魂，名陽堂玉，字八靈。九關魂，名綠迴道，字絕冥。綠或作錄。言此諸神，皆總胎炁於上元宮也。帝君名逢凌梵，字履昌靈，守人紫戶內宮，司人年命。故大洞帝君呪日：帝君度符籍，正炁召萬神是也。太一尊神名務猷收，桃君字合精延。蓋桃君乃攝始炁之命，而太一為一炁之先，所以至此則相轉而生魂也。泥九九宮，皆帝君出入宴息之所，故帝席既敷布於其間，則三部八景之神，自然各分其宮位矣。且夫神炁，母子也，故魂之攝炁，猶母召子，翕然從之。及功至於九轉，則仙道成矣。
　　琅琅九天音，玉章生萬神。三遍列正位，炁參八辰門。玄關遏死戶，靈鎮津液源。應會感靈數，明道潜迴輪。慶此嬰兒蛻，稽首讚洞文。
　　此誦詠九天玉章之音，琅然和而清也。蓋是道之妙用，不外乎一炁之化育，而未嘗倚乎一炁者也。生神玉章妙炁所結，神能攝炁，炁能留神，今誦此章則炁聚而神有所寓，故曰生萬神也。玄經云：三生萬物，是以三遍，則萬神列位矣。八辰者，疏曰：按《妙真經》云：辰戌丑未子午卯酉，謂之八辰，配合八卦，以應人天罪福之門。《度人經》云：上開八門，飛天法輪，而近取於身，則首宮是也。謂之參者，乃炁交合於八門也。玄關者，上丹田也。《真誥》云：守閉玄關，內存九真，三炁運液，灌溉丹田，皆此意也。蓋玄關既守，則死戶遏塞。靈者，即其中所主之神也。神既安鎮於此關，則玄泉自通，故為津液之源也。當此之時，內與冥會相應，靈數相感，大道乃明輪迴之機，於是潜息靈數，謂得當生之數也。修真之士，欲成聖胎，漸斷輪迴，尤當以明道為先。按《靈寶度人永斷輪迴妙經》 云：欲免生死，不入流浪，先當無心，若無妄心，即無三業。眾生迷妄，指識為心，分別有無，計度生死。心本妄名，以妄取名。心即虛幻，覺了能知，本是道元，何關心事。認心著境，即住生死，若無妄心，不住生死，即永斷輪迴。乃至諸大天仙，高真帝王，以無妄心，證位聖真，自然得道。如是則聖胎就而仙道成矣。故慶此嬰兒之蛻，讚此洞章之功也。
　　寂然兜術天生神章第四
　　疏云：寂然者，無聲也。兜術者，大梵之音也。又兜乃容受，術乃通途也。以其體之寂然靜一而量，則無所不容，理則可以通行。謂能體此道，則居此天也。《祕字》云：此天魂精太場之炁，主人洞陽官上真內神。
　　帝真魄命元暘尸冥演由之炁
　　人生四月為魄，故以魄言。碭尸冥演由，乃炁之名也。疏云：碭與蕩同，謂此炁能蕩尸魄之冥昧也。演，敷布也。由，洞通也。謂能敷布潜通於魄戶也。大抵天號炁名，亦難拘其實義。自此以下三天，皆自元炁而生。
　　寂然無色宗，兜術抗大羅。靈化四景分，萬條翠朱霞。
　　此寂然兜術天，乃獨在大羅三天之下，無色界四天之上，為無色之宗，而直與大羅相抗接也。其元炁既生此天之後，又分靈散景，以生無色界四天，故日靈化四景分也。其天之境，七寶騫林，萬條蓊翠，森然列於朱霞之中，此皆言天中之景象也。
　　遊魄不顧反，一逝洞羣魔。神公攝遊炁，飄飄練素華。
　　此言魄乃陰屬，喜人之死。《黃庭經》云：魂欲上天魄入泉是也。所以大洞有制魄之法焉。疏云：遊魄所以沉淪，不知顧反者，由失其道，故一逝同於羣魔而不反。於是神公乃總攝其遊散之炁，則魄神受制而練其素華矣。神公，則《玉清大道經》生魂育魄呪云：中有玉真號曰神公是也。魄藏於肺，屬金，其色白而又主炁，故欲練其炁，使生華也。
　　榮秀樁劫期，乘運應靈圖。空洞生神章，瓊音逸九霞。一唱萬真會，騫爽合成家。
　　夫萬物滋榮，一炁而已，今既攝練其炁則本固末茂，其榮秀可等靈樁之劫期也。《真誥》紫微夫人歌云：宴盻廣寒官，萬椿愈童嬰。惟如是，則乘此運會而名應玄圖，乃至脫胎神化，莫不由玆而致。然儻非生神玉章，則曷能有此效哉。故曰空洞生神章，瓊音逸九霞也。謂逸響於九霄之上。九霞者，疏云：九天之朝炁也。此蓋聲和而天地斯應，故一唱之餘，萬真會集，皆自然而然者也。所以能使遊騫之爽，歸而與魂相合，安然不離其所也。家者，謂所居之地也。
　　九轉景靈備，鬱鬱耀玉葩。兜術開大有，一慶享祚多。上聖迴帝駕，嬰兒欻以歌。不勝良晨會，一切稽首和。
　　且玉章乃九炁之祖，若人受生，九炁圓備，方可成人。修真之士，九轉功就，乃得神仙。是以此纔四章，而已有九轉之語，蓋謂一炁既兆，必足其數，然後為成功也。景靈備者，疏云：景靈乃八景眾靈，皆全備也。鬱鬱者，茂盛貌。耀者，光明也。謂經九轉由肺炁乃足，鬱然粲發於玉葩矣。玉葩者，乃肺之英華也。兜術天帝，乃肺魄之主，於是上開大有之光以降于人，蓋大有之宮在玉京之北，應人泥丸也。一慶享祚多者，謂一獲生成之慶，則享福於無量矣。夫天地之大德曰生，所以諸天上聖莫不傾光迴駕而下臨嬰兄，乃欻然而歌，則聲全而神具矣。故九天稱慶，不勝喜讚其良辰之會而一切神靈亦莫不致恭而讚知矣。
　　波羅尼密不驕樂天生神章第五
　　疏云：波羅尼密，乃大梵之音也。於此音則是度彼也。不驕樂者，言此天之人能度於彼，不驕而樂也。夫道充於己而善可及人，則可樂矣。然放肆驕矜之心，亦易以生，此天理人欲，間不容髮。今能不驕而樂者，蓋有德以將之也。人有是德，則度五濁而入此天矣。《祕字》云：此天魂精上陽之炁，主絳宮中真內神。
　　帝真藏府命元五仙中靈之炁
　　五月五藏乃具，應真土之數，合正中之位，總括陰陽，包羅四象，故五仙中靈之炁，乃藏府之命元也。
　　翻翻五帝駕，飄飄玄上門。遊步黃華野，迴靈驕樂端。採集飛空景，舊爽多不存。
　　翻翻飄飄，皆飛揚之貌也。言五方五帝之車駕，皆飄飄然自玄上之門而下，遊步於黃華之鄉也。疏云：玄上門者，乃玄都之門也。黃華之精往於東井，則東井之分謂之黃華野，若以人身準之，乃脾部也。故《黃庭經》云：靈臺鬱靄望黃野，三寸異室有上下是也。蓋神遊於此，則可以迴眾靈於驕樂天之上，且又探集於飛空之中，以求其昔者不能自存之魂爽，使皆斂聚而復元也。下文太微無英，皆所以召之也。
　　太微迴黃旗，無英命靈膳。攝召長夜府，開度受生魂。公子輔黃寧，總錄具形神。
　　太微小童千景精，字會元子。故《玉清王呪》曰：太微小童常在帝前，其名景精，其姓干。合形太一，被服朱丹，五符命籍，捧持玉案。是太微為五符之主，故迴黃旗所以召諸神也。黃者，土之色。土居中央，籠罩四方，故曰迴黃也。無英公子玄元叔，字合符子。《上皇玉虛道君經》云：太一務命根，公子召合符。符即五符也。蓋主之者太微，召而合之者無英，旛以召命之旗，以號令之也。用此以攝召長夜之府，開度合生之魂。公子，即無英也。精血三真，名元生君，字黃靈玄。惟公子用肝之神，主血，故輔佐精血三真，總攝收錄其魂爽，使之備具形神也。且夫中理五炁，混合百神，孰過於中靈之炁哉。
　　玉章洞幽虛，五轉天地分。炁練元藏府，紫戶自生仙。數周眾真會，啟陽應感繁。玉女灌五香，聖母慶萬年。三界並歡樂，稽首禮天尊。
　　夫生神玉章之理，洞貫幽虛，故至於五轉，則天地之數分矣。蓋未分之前，混然一無至五轉，則天一，地二，天三，地四，天五，五行之生數足矣。人之受生，亦必至此，然後五藏具，而參天兩地之數分矣。今既能練其炁於元藏府，則紫戶之仙自生矣。數周眾真會者，謂數周於九轉則造化全備，必致眾真之齊會也。啟陽應感繁者，陽乃生之屬，明之類也。啟陽者，即初生之時，開明之始也。當是之時，感應天神地衹之臨，不勝其多也。故玉女則以五香而灌濯，聖母則慶萬年之幸會，即衛房聖母是也。至於三界並歡樂，稽首禮天尊者，是歸生成之德於至尊也。
　　洞元化應聲天生神章第六
　　疏云：洞者，通也。謂三元相通也。化應聲者，謂此天之魔變化飛空，應人所欲，為種種色，作種種音，以試學者，若試之不惑，即保舉出三界矣。明義云：勸修真戒，令不惑亂，故顯此天應宣五德。《祕字》云：此天魂精元陽之炁，主中丹田下真內神。
　　帝真靈府命元高真沖融之炁
　　疏云：眾真集會之所，故曰靈府也。高真者，以理而言，沖融者，以炁而言。謂其理超乎色象之表，純乎真而無妄，而其炁則沖融，乃萬物資之以生，而後其靈有所寓，故為靈府命元也。
　　應聲無色界，霄映冠十方。迴化輸無影，冥期趣道場。靈駕不待轡，朗然生神章。
　　蜀註云：九天在三清之下，三界之上，則化應聲天，又在無色界天之上。今云應聲無色界者，言此天無色相，亦無界分，非三界之無色界也。而霄映之光洞朗諸天，迥冠於十方也。影，即景也。輪，即運轉也。上云無色界，此又云無影，則絕無髣髴可覩者矣。· 謂此天雖獨冠十方之上，而其帝真天人，斡旋大化於無景之中，常應冥會之期，以趣於道場也。道場者，即眾真共會之所，謂分靈降炁而合諸天以生神也。趣字，如《易繫辭》變通者趣時之義。靈駕不待轡，朗然生神章者，其天人尚無色影可覩，豈復待轡而後駕哉。然雖無色可覩，而是天之神章，自朗然成音可聞也。
　　空洞諒無崖，玄爽亦為彊。練胎返本初，長乘飛玄梁。蘄畜喪天真，散　上聲　思候履常。斬伐胞樹滯，心遊超上京。
　　空洞者即炁也，既非即有，亦非即無，故云諒無崖也。疏云：無崖，際也，謂此空洞之炁雖無崖際之可窮，而飛玄之爽，亦因之以為彊，彊為生意之盛也。於是練其胎元以復其本初，常乘飛玄之炁以為津梁，而度死戶也。乘字，世本多作乖，惟浙東本作乘，今從之。蘄，求也。畜，養也。侯，伺也。履，蹈也。生神之道，直以自然為宗，若有心於蘄畜，則是反喪失其天真，惟散思不慮，而伺其自蹈於天理之常，則斯能去其胞樹之滯，而心遊自超於上京矣。心遊，正如《南華經》 云：心有天遊之意。上京，乃玉京之上，謂與三元合德也。
　　願會既玄玄，悟我理兼忘。介福九天端，交禮地辰良。混化歸元一，高結元始王。稽首儔靈運，長謝囂塵張。
　　願會，謂夙願契會也。既者，盡也。玄玄者，玄之又玄也。謂於此時得契宿願，盡重玄I 之理也。叉盡達玄玄之理，乃為真悟，既悟則我理兼忘，謂忘其能悟之我，兼忘所悟之理也。既契此道，則天地合德而交敬，故日介福九天端，交禮地辰良也。夫如是則混妙化而歸元一，上與元始王為一體矣。稽首儔靈運者，疏云：儔，匹也。靈運者，神靈冥期之運也。既儔靈運，則與天為一，所以逍遙於三界之外，夫豈塵囂之所能累哉。
　　靈化梵輔天生神章第七
　　疏云：此天人神靈變化，輔梵炁以成化也。《祕字》云：此天精魂正陽之炁，主元谷宮上真內神。
　　帝真元府命元高仙洞笈之炁
　　元即元神也，元神所舍之宮，虛而有容，故曰洞笈也。神與炁會，修之可為上仙，故曰高仙洞笈之炁也。自此下三天，皆自玄炁而生。
　　玄會統無崖，混炁歸梵輔。務猷運靈化，濳推無寒暑。乘數搆貞條，振袂拂輕羽。
　　此天乃玄炁所生，故玄界冥會，而所統者渺無崖際，妙混此炁，歸於梵輔天也。此言歸本以崇體，然後運化以顯用。而其炁中有神，為之主宰者，乃太一尊神，號務猷收，在人身則守人泥九後戶，為生成之本，斡運此靈化天之炁，以成妙造，莫非太一之功也。故使靈化之炁濳推，而自無寒暑之變。所謂寒暑者，《南華經》云：其熱焦火，其寒凝冰。有一於此，則中和之生意乖矣。聖胎凡胎，其義一也。惟推運而不失其和，則乘數而搆合貞固之條矣。貞條者，猶本條之類，蓋炁聚而神凝，根深而蒂固，則必有高舉之效，故日振袂拂輕羽也。
　　瓊房有妙韻，汎登高神所。圓輪無停映，真仙參列序。上上霄衢邈，洞元深萬巨。秀葉翳翠霞，停蔭清泠渚。
　　瓊房在九天之上，如《真誥》載太虛元君云：上寢瓊房，流行玉清是也。妙韻乃自然之音也。謂瓊房乃高神遊宴之所，汎登者如水之汎溢，真積力久，自然而至，非一毫人力之所能加也。圓輪者，天中自然日月也。光彩相映，不曾停息，而真仙森然列序於其中也。仰觀其上，則有高虛清明天之霄衢寥邈，俯瞰其下，則有洞元化應聲天之深遠巨萬，於中景象，則有秀葉翳空，如翠霞之色，以停蔭於清泠之渚。《八素陽歌》有云：我超騰羽蓋，徘徊清泠渚。此皆言瓊房之景象，而寓其仰觀俯察之妙也。若修真之士，以人身言之，則金房玉室，無聲之中，獨聞和焉。《黃庭經》云：內挾日月列宿陳，七曜九元冠生門。《度人經》云：金真朗郁，流響雲營，玉音攝炁，靈風聚烟，紫虛鬱秀，輔翼萬仙，千和萬合，自然成真是也。故《洞神經》 以肝為清泠之府也。
　　遨翫恰五神，繁想嘯明侶。五難緣理去，沖心自怡處。
　　疏云：遨翫者，遊宴之意也。怡者，悅樂也。五神，則五炁中之主宰者也。繁想者，累之多也。嘯明侶者，疏云：嘯命明德之儔侶也。故此繁想既消，則五難亦緣此理而去矣。所謂以理通諸礙是也。五難者，一除色累難，二絕愛累難，三斷貪累難，四息華競難，五無身累難，惟此難去者既去，然後可以飛度五戶，名入太玄矣。故《真誥》云：內累既消，魂魄亦柔，守之不倦，積之勿休，五難既遣，封伯作侯是也。故學道非難，息心為難。心法雙融，脫然無染，則沖和之心，怡怡然以道自處矣。此章乃七過之功，孔竅開聰，蓋人生而靜，天之性也，感物而動，性之欲也。所感之門，在乎七竅，七竅之主，在乎一心，恐繁想之或邪，則向之開聰者，或為之所蔽，故必至於沖心自怡處，然後可成七轉之功也。
　　爽魂隨本根，亹亹　音尾，釋文勉勉之意。　空中佇。七誦重關開，豁滯非神武。運通由中發，高唱稽首舉。
　　爽魂者，乃魂精魄靈之蕩散者也。隨本根者，則是返本還元，歸根復命而不離也。夫如是，則混合為一，虛徹靈通，卓然而不倚，故能亹亹然獨立於空中也。七誦重關開者，是七過而孔竅開聰也。豁滯非神武者，生神玉章，自然之功用，豁除凝滯，乃非神之神，不武而武，一一天真，一一明妙，纖毫人力之私無與焉。蓋有不期然而然者也。故運會之通，非由外得，是以歌詠而稽首高舉矣。
　　高虛清明天生神章第八
　　明義云：此天示以虛玄高遠，清明洞耀，瑩鑒形軀，降炁三元，生人三宮，內為五藏，九府華蓋，上應金華宮，號高虛清明天也。此天中人，業行高遠，見地虛明，上生重霄，超出三界，上進仙品，升解脫門。《祕字》云：此天精魂通陽之炁，主陰極官中真內神。
　　帝真華府命元真靈化凝之炁
　　疏云：前章孔竅開聰，此明華府，總三部八景神也。真者，以其理之真實無妄也。靈者，以其炁之靈妙不滯也。蓋理炁混融，妙化凝合，所以周流古今，長靈長存，雖其用之變化莫測，而其體則無為凝寂也。
　　清明重霄上，合期慶雲際。玉章散沖心，孤景要靈會。
　　言此天在乎重霄之上。合期慶雲際者，謂契合玄期，而共會於慶雲之際也。孤景者，理蝸景淨，孤峭而不與物為對也。惟前章既言冲心自怡處，是又恐滯於一所而不能化，故此乃以玉章而散適其沖心，則能所兼忘，脫然獨化，而神靈自然會悟，蓋當體即道矣。
　　煥落景霞布，神衿靡不邁。玉條流逸響，從容虛妙語。
　　此一節皆紀真中之景象，得妙悟之旨，則觸境見心，物物如理，蓋其樂非在外也。煥落景霞布者，天人讚其華景敷布之異也。疏云：煥者，明也。落者，落落然也。景霞者，瑞霞也。神衿者，心也。靡不邁者，無不歷也。蓋言此心洞觀無窮也。玉條流逸響者，疏云：騫木之條，靈風鼓奏，其音流逸，有如從容虛妙之論也。
　　靈音振空洞，九玄離幽裔。感爽無凝滯，去留如解帶。明識生神章，高遊無終敗
　　靈音振空洞之妙，則九玄之魂莫不脫離於幽夜矣。蓋功用至此，則九祖升度。感爽無凝滯者，自利而利他也。爽字，世本多作賞字，蓋以音相似而誤也。蜀本、浙東本皆作爽，今從之。《萬光懺》云：真靈靜定，即得彼魂感化，有如影響，此言靜定中感應之妙也。蓋彼飛爽感悟此道，無復凝滯，則其去來自由，如解衣帶，言其易也。明識生神章，高遊無終敗者，謂了悟生神之道，則知自己元神，與道為一，故高遊物表，而終無敗壞之期也。夫如是，則陽九百六之灾，豈能及乎。
　　玄景耀雲衢，跡超神方外。應感無方圓，聊以運四大。研心稽首誦，眾聖共稱快。
　　玄景者，謂玄華之景色，騰耀於雲衢，則是徹上徹下，莫不洞明也。跡超神方外者，則超乎天地四方之外也。蓋論此天本跡至高，迥超物表，然神無方體，何所不在，豈定跡之所能拘哉。故應物不測，而妙本常寂，感圓應圓而不滯於圓，感方應方而不局於方，故云應感無方圓也。四大者，疏云：地水火風也。謂四大和合，以成此身，而生神之道，則妙乎萬物，雖復運化四大，而非四大之所能留礙，然亦不可離此四大，以馳心空妙，而外此別求，故云聊以運四大也。研心稽首誦，眾聖共稱快者，謂精研此理於心，而敬誦之，於是八過之功用已至，則上而諸聖，下而己躬，莫不同乎一道，所以皆樂而慶仙道之成，故曰眾聖共稱快也。
　　無想無結無愛天生神章第九
　　疏云：此天無復五欲之想，已斷胞胎之結，永無存形之愛，故舉其勝德以為名也。《祕字》云：此天精魂萌陽之炁，主丹田宮下真內神。夫處位乎上而生神於下，乃反復道也。
　　帝真神府命元自然玄照之炁
　　諸本皆作嶽府命元，惟所南鄭先生論議，則作神府，其義尤長，實為當也，今宜從之。此言陽明充實，光照無極，乃自然之成功也。故云自然玄照之炁也。
　　無結固無情，玄玄虛中澄。輪化無方序，數來亦叵乘。
　　人生胞胎之中，因血炁而有結，此結不解，生道不昌，兼以人神本靜而情擾之。情者，性之動也。動失其正，外着於物，乃成結滯。《南華經》云：物有以結之是也。所以隨業輪轉，感果無停，故修道之士，必練情以合性，情忘結解，乃可證妙三元，直造玄玄之域，則中虛而澄寂無為也。輪者，運轉也。謂玄寂無為，運化自然，無方可揆，無序可倫，則豈能乘之以數哉。叵者，不可也。乘者，謂以算數相乘也。《南華經》云：樞始得其環中，以應無窮，亦此意也。
　　誰云無色平，峨峨多丘陵。冥心縱一往，高期清神徵。良遇非年歲，劫數安可稱。
　　自粗觀精，即無色為無物矣，以道觀道，則至無之中，妙有存焉。無色者，即無色界天也。無色界天之上方，是種民天也。種民天之上，乃大羅道境也。此章言功成德備，神登上境之事，若日誰云無色之上，坦然而無有乎，實峨峨多丘陵也。鬱羅蕭臺、玉山上京、三華離便、大有妙庭，皆在玉清之境，乃三清上帝宴居之所也。其在人身，則眼之上為無色界，而泥丸乃玉京山也。故冥心合道者，騰任一往，超三界而入玉京，乃所謂冥心縱一往，高期可以清神而任徵召也。獲此良遇，永證無為，是與三元合德，九炁齊并，不終不始，無死無生，既非年歲之可紀，又何劫數之足稱哉。徵字，一本作澂，即澄澈之義。
　　浮爽緣故條，返胎自有恒。靈感洞太虛，飛步霄上冰。津趣　七苟切，速也。　鼓萬流，濳凝真神登。無愛固無憂，高觀稽首昇。
　　蜀註云：經自初章胞元結長命，至于二章斬根斷死戶，三章魂生攝遊炁，四章神公攝遊炁，五章炁熙練元藏府，六章斬伐胞樹滯，至此五藏六府既具，則七章已後，方無作用之語。愚謂此章論胞胎，則神全炁足之時也，論修真，則道全德備之時也。故其言皆踐形肖德者之事，若前章或有及已成之意者，乃見因知果，此章尚及浮爽之語者，乃見果知因也。故每章亦皆互有此意。今云浮爽緣故條，蓋使輕浮之爽，循本歸根，盡復其固有之常也。夫如是則炁與九天而齊一，神感太虛而洞徹，故能飛步於霄上之境矣。故曰：靈感洞太虛，飛步霄上冰也。冰者，結凝而成，有體而無質，有堅定潔白之象也。津趣鼓萬流，濳凝真神登者，津乃天津河漢也。萬流者，言分派不一也。謂天津疾流，飛鼓萬派，非滯形者之所能至，鈴潛凝真神，然後能登。故紫微夫人云：玄波振滄濤，洪津鼓萬流，駕景盻玉虛，思與佳人遊。亦此意也。或云霄上冰乃腦也，炁蒸于上乃成津，以流潤于下，而神則復升于上境也。蜀註云：學此道者，必自無愛無憂為本。南極夫人云：從愛生憂，從憂生畏，無愛則無憂，無憂則無畏也。蓋得此道者，高超象外，三界獨步，否則沒溺生死，沉滯愛河，又奚足語生神之道哉。今曰高觀稽首昇者，乃一切無染，故能凌高絕觀，稽首而上昇矣。○按生神寶章，即元始天王命九天司馬、侍仙玉郎開紫陽玉茨雲錦之囊所出九天之章也。於本經中讚之，有曰元始禁書，曰洞章，曰真文，曰寶章者，皆指此章無疑矣。何乃於本章之中，又有讚章之語，如司馬誦洞謠，玉章生萬神，瓊音逸九霞，玉章洞幽虛，朗然生神章，玉章散沖心，明識生神章。如斯之類，未知又果指何者為神章、瓊音、洞謠哉。無乃示人以章外之旨，使因此以求，其在我自然之章，默識而自得之歟。則所謂天地之尊、萬物之根者，信非文字之所能載。章乎章乎，口誦云乎哉。
　　洞玄靈寶自然九天生神章經解義卷之三竟
　　洞玄靈寶自然九天生神章經解義卷之四
　　清源天慶觀道士圭山董思靖著
　　太極真人頌二首
　　疏云：太極真人，即元甫也。歌德曰頌。此讚出三界之功，頌彼行人之德，以授仙公。或云此指徐來勒也。《真誥》云：霍山中有學道者王元甫，受太極真人青越飯法。《七籤上清經迷》云：西梁子乃受□飯方者，及王總真與安度明、又鎬京杜沖，並太極真人。則古仙任此職者非一。今疏中獨云元甫，又不著姓氏，未詳其的，姑闕之。
　　大道雖無心，可以有情求。
　　疏云：至寂無言，感應有說，因情可以至無情，因心可以會無心，此蓋謂道乃萬化之本原，至於生育天地，運行日月，亦其自爾，初何心哉。人若求之，但至於無私心，則即心是道矣。今所謂可以有情求者，乃學者立求道之志也。夫學之之道，必先致知，然後學以求至聖人之域，故曰有情求也。
　　佇駕空洞中，迴盻翳滄流。淨明三界外，蕭蕭玉京遊。自無玄挺運，誰能悟冥趣。音陬　落落天漢澄，俯仰即虛柔。七玄散幽夜，返胎順沉浮。冥期苟濳凝，陽九無虞憂。
　　空洞即三炁，乃三清之境也。謂佇駕於此，回視下方，皆雲翳滄流，蓋言甲申之劫，三灾到處，皆洪波也。惟有三毒俱消，心境凈明者，乃迥脫三界之外、蕭蕭然為玉京之遊矣。然此苟非如大洞雄一真法，所謂自無玄名帝圖，挺命合仙，及運值太平者，不得參聞此道。故曰：自無玄挺運，誰能悟冥趣也。冥趣者，即道也。落落天漢澄，俯仰即虛柔者。謂既悟此理，即心融境淨，故所寓之處，皆如此。落落者，廣大之貌。天漢澄者，天上之景。夫了一心而成道，專一炁以致柔，即此虛柔者為體，則一俯一仰之間，無非道也。其或七玄之魂散於幽夜者，亦皆乘此妙果，返本還元，混成聖胎，隨順劫運之沉浮，無有染著也。既得契此冥數之期，苟能濳神凝素，則雖陽九等灾，亦不足以致憂樂於胸中矣。
　　觀此去來會，時復為淹留。外身而身存，真仙會良儔。
　　疏云：前明內德．此明外化，慈悲之教。蓋已得證道者，苟不能推慈運悲，則是為貴樂所攝，增長我見，反成昧道矣。德至於此，自無是患，勸戒學者不得不然，謂茍遇此去來生死劫運之會，又當降應人天之中，為之淹留教化，成熟一切，令得道真。所謂以大智故，不往生死，以大悲故，不往長寂是也。外身者，忘己也。謂忘己濟物，乃外身也。然而在我者己，以與人己愈有，則靜一而不變，乃長存也。又況本無我乎。此其所以與道為一，而會真仙之良友矣。
　　亹亹玄中趣，理也。　湛湛音沈，深而清也。清漢波。代謝若旋環，椿木不改柯。
　　疏云：前章讚學人出三界之功，此章讚真人應化之勤也。謂勉勉然於玄中之趣，而俯視三界，但見清漢之波湛湛然也，乃靜觀萬化之代謝，有若旋環之無端，惟有妙本湛然，歷灾劫而不變，亦如隆冬之後，羣卉盡彫，而椿木之柯，則青未嘗改。此蓋以物喻理，其言如此。
　　靜心念至真，隨運順離羅。感應理常通，神識逮自徂。淡遊初無際，繁想洞九霞。飛根散玄葉，理反非有他。
　　疏云：此段又讚前真感應之德也。至真者，乃指飛天神王也，言靜心懷念，當時神王賞監七覺，領括天仙，懷慈羣品，勞心兆庶，隨劫運之交會，校錄籍紛紜，乃能各順條目之離散，羅布者一一區分，整然具舉，則其用心可謂勤矣。此倘非悟明本體，得其要領，而應機無滯者，則不能也。故繼曰：感應理常通也。蓋廓然而大公，物來而順應，及其去則無所復留，雖事物不齊，感者之機無窮，而應之理常通，實未嘗少吝，所謂寂感無邊方是也。神識逮自徂者，謂感之機雖不窮，而應之神妙詣理，各自造其極至也。疏云：適者，詣理也。逮者，至也。自徂者，乃自往也，蓋神者妙萬物而不測者也。故神之格思，不可度思，乃不行而至，不疾而速也。此謂感應之神，適詣於理，應於事物，則物各付物，事各付事，蓋不待推而後能隨事，各各自然，適詣其極至也。又疏云：感應之跡，乃聖人之教，隨分而應，謂物品不同，根機亦異，故出三洞諸法，令其當分得悟也。理常通者，言聖人常行善救，無時而不然。《玄經》曰：常善救物，故無棄物。無論已感未感，眾生各有道分，故聖人善理常以通物，有感必應，應又生感，故言感應理常通也。以其全神而應物，各至其物之極，而物不能汨之也。故此理常通，而其神適逮自徂矣。淡遊初無際者，此謂淡然漠然，遊於物之初，而與太虛同量，了無邊際也。《南華經》所謂無何有之鄉、廣漠之野是也。繁想洞九霞者，蓋謂上聖圓明之量，浩無邊際，雖羣生想念之繁多，而感應不窮，然亦莫非於此無際量中起滅，在上聖知見洞徹視之，炳若九霞之騰布也。飛根散玄葉者，夫人生而靜，天之性也，感物而動，性之欲也。則是靜為動之根，既以靜為根，則動為枝葉矣。根本靜，而散於動，則謂之飛根矣。葉本動，而動實原於靜，蓋亦未嘗離乎是性。故云玄葉矣。玄乃性之妙也。理反非有他者，謂既悟此理，則當體寂然，反乎真理，豈復更有他哉。蓋即念全真是也。夫如是，則動而無動，靜而無靜，非不動不靜，而動靜非二本矣。
　　常能誦玉章，玄音徹霄遐。甲申洪灾至，控翮王母家。永享無終紀，豈知年劫多。
　　疏云：此結末勸獎學人也。常之為言，蓋無時而不然也。人能以常為法，誦玉章之文，行玉章之道，則功行顯著，自可以上徹九霄之遐遠也。苟值甲申之期，洪流之灾既至，則控御飛翩，而上升西王母之家矣。然此洪水之灾，蓋由眾生之所感果。謹按《靈寶蠲化水火灾癘經》云：天地有劫數窮極，水火之灾癘，惟上聖高尊、諸天帝王以安平之，則劫數無終，水火無激蝕之變。又云：人身有水火灾癘，惟大定無為，降火升水，以和平之，非至真上學所不能知。由是觀之，則人能六根清淨，大定無為，自可以平水火之癘，濟陰陽之愆。是以古之上仙，體萬物之真，得妙化之原，始則乘天地之正，而與造物者遊，終則掌劫會之期，而為造化之主。登神沖漠，領袖太無，任世運之更遷，而真常之湛寂，尚何炁數之能拘哉。按《西王母傳》云：九靈太妙龜山金母，一號太靈九光龜臺金母，乃西華之至妙，洞陰之極尊。在昔道炁凝寂，湛體無為，將欲啟迪玄功，生化萬物。故以東華至真之炁，化生木公，西華至真之炁，化生金母。體柔順之本，為陰極之元，位配西方，母養羣品，所居官闕，有金城千重，玉樓十二，瓊華之闕，光碧之堂，九層玄臺，紫碧丹房，左帶瑤池，右環翠水，下有弱水九重，洪波萬丈，非颷車羽輪，則不可到。軒砌之下，植以白環之樹，丹剛之林，空青萬條，瑤榦千尋。無風而神籟自韻琅然，皆九奏八會之音。應《上清寶經三洞玉書》凡有授度，咸關預焉。而神洲乃在所治之東南也。其應在人身，則梵炁之宮，土之正府，乃九宮之根也。永享無終紀，豈知年劫多者。疏云：十二年為一紀，今永享無終之紀，又豈知歷年劫之多哉。故古歌云：道既無終，我體無終，從劫至劫，壽何時窮。此蓋與道同體，而不可以限量論矣。
　　洞玄靈寶自然九天生神章經解義卷之四竟
　　後序
　　余解是經畢，有難者曰：天命流行，於穆不已，二炁五行，賦與萬物，生生不窮，原於一炁，而主宰是炁者，一理而已。故自天界付謂之命，人物稟受謂之性，應感莫測謂之神。神一而已，在心為思，在眼為視，在耳為聽，在口為言，乃至手之持執，足之運奔，千變萬化，莫非一神之所為，惟用得其正則吉，失其正則凶爾。烏有分守名字，若是之殊異哉。
　　余曰：子之說誠亦有理，惜夫知其一，未知其二也。夫道之全體，渾然一致，而精粗本末，表裹之分截然，於其中毫釐絲忽，有不可得而紊者。今徒知所謂渾然者之大，而樂言之，而不知夫所謂截然者，未始相離也。子蓋觀諸天地之道乎。總而言之，曰天地而已，然其中則日月星辰之行其紀，雨風露雷之施其化，江湖山嶽之流峙，飛走動植之生成，此豈非渾然之中，粲然截然者乎。如是之類，將其神明各有所司乎，抑亦曰神一而已乎。析而分之，不可備舉，且以日之行度論之，而言則一年一周天。然而三百六十五度四分度之一，在翼不可為軫，在角不可為亢，又豈非絲忽之不可紊者乎。人身亦一天地也。今夫四支百體之區分，五藏六府之賅存，至於三萬六千關節，亦莫不各有所主。故眼之官則視，而聾者不以視代聽，乃至口之於言，心之於思，無不皆然。此眾神名字之所以立，而統之則有宗，會之則有元也。是烏可以分裂而病之耶。
　　難者又曰：《老子》云：天得一以清，地得一以寧，人得一以靈，萬物得一以生。《莊子》云：天地與我並生，萬物與我為一。又云：將磅礡萬物以為一，及所謂其一，與天為徒。言道之至，莫如老莊，皆主乎一，則是天地萬物之殊，惟一以貫之耳。今是經反以不一為貴，何邪。
　　余曰：子知是經之旨乎。其稱名也雜，其統之也一。經所謂元，即老莊之所謂一也。謂之元，謂之一，言其體也。生神之法，稱名之雜，言其用也。論其體，所以舉其同，論其用，所以顯其異。老子曰：道生一，一生二，二生三，三生萬物。此本末具舉之言也。是經之論，始乎一元，而終乎天地萬化，並受生成，則一之中而萬者具矣。生神之道，以空洞真一為體，以變化不一為用，唯一故能靜，靜而後能變，變而後能化，聖功生焉，神明出焉，則一與不一，非二物也。吾聞之先聖曰：斂萬炁為一炁，散一炁為萬炁，合萬神為一神，分一神為萬神。又曰：聚則為形，散則為炁。此其闔闢斂散之道，蓋與陰陽同功，天地同德。故曰：宇
　　宙在乎手，萬化生乎身。推而行之，可以成人，可以成物，可以贊化育，可以叅天地。非天下之聖神，孰能與於此哉。若夫知其本無，而不知其至有，知其真一，而不知其變化者，是一偏之說，安可與此同日語耶。
　　難者又曰：教中有云：情存聖量，猶落法塵。今是經教人以修習聖胎之法，無乃墮於是乎。
　　余曰：情存聖量，為未忘心法者言也，修習聖胎，為初學之士設也。若乃道全德備者，何可以此議之。吾聞之先聖曰：聖人斂萬有於一息，無有一物可役吾之明徹；散一息於萬有，無有一物可間吾之云為。譬之天地間，日月之升沉，風霆之鼓舞，雲霧之起滅，萬有之變化，往來出沒，自然而然，惡識所以然，惡識所以不然。若是者，孰為聖量乎，孰為法塵乎。
　　難者又曰：嘗聞釋氏之說，以一切有相皆為幻妄，故其教曰無生，又曰寂滅為樂。而道家之教，乃曰長生久視，及升虛尸解，故彼目之曰弄精魂，守尸鬼者。某於此不能無惑，願為我决之。
　　余曰：不然。道一而已，豈有彼此之分哉。且如達磨之躡葦渡江，普化之搖鈴空際，或金棺自舉，或碣石藏身，其亦弄精魂，守尸鬼者乎。夫道有情有信，無為無形，自本自根，未有天地，自古以固存，神鬼神帝，生天生地，在六極之下而不為深，長於上古而不為老。無始無終，無前無後，得之者與道同久。且萬物非道無以生，非德無以成。生生之理，無時不然。而生生者不生，化化者不化，夫何容心焉。余聞之先聖曰：人在道中，猶魚在水中。人去道則亡，魚失水則死，良由修之者有勤怠，故得之者有淺深。淺者惟及於心，深者兼被於形。及於心者，但得慧覺而已。既得慧覺，悅而多辯，靈炁泄喪，形亦隨之。被於形者，形神俱妙，與道合真。顯則神同於形，隱則形同於神，在有而有，在無而無，不可以形跡窺，不可以死生論，而何弄精魂，守尸鬼之云。故曰：以我之精合天地萬物之精，以我之神合天地萬物之神，以我之魂合天地萬物之魂，以我之魄合天地萬物之魄。則天地萬物，皆吾精吾神、吾魂吾魄。何者死，何者生。夫如是，則乘天地之正，御六炁之變，遊乎三清，而與道同體矣。故曰：至人無己。難者之疑，於是而釋。余因寄呈三山蔣靖庵，既從而訂之，且令附于經後。
　　淳祐壬子歲清源天慶觀董思靖謹識