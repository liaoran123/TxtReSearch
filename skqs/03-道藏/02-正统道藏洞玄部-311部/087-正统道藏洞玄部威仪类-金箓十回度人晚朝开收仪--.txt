金籙十迴度人早午晚朝開收儀
　　經名：金籙十迥度人早午晚三朝開收儀。一卷。底本出處：《正統道藏》洞玄部威儀類。
　　金籙十迴度人晚朝開收儀
　　宣齋意後
　　三歸依
　　宿命讚
　　宿命有信然，弱喪謂之無。皆欲跟前見，過目即言悠。大賢明道教，慘戚憫頑夫。依依念子苦，勤勤令我憂。
　　宣第九過開經文
　　臣恭以洞玄赤書，空青紫字。九霞煥彩，皆芒金角玉之文；八龍成章，亦刻玉鑄金之字。祕於上清之境，寒靈之殿；盛以立空之案，霜羅之巾。日月得之以運行，終古不息；帝王得之而保鎮，萬世太平。猗歟盛哉，蔑以加矣。臣今欽奉綸音，崇修金籙，延禧大齋幾晝夜。臣今引領官眾，升壇第九迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力、主盟經功。伏願玄真啟迪，上聖提携。神光照燭於慧源、道炁流通於靈府。令臣等研精覃思，豈略通大義之可為；索隱鈎深，必洞明至言而後己。功沾水陸，善及邦家。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以九為陽極，宜感召於天真；兌乃金成，故發泄於地藏。天不愛道，而圖書出世；地不愛寶，而金玉露形。昔老君降蜀都，亦感地涌玉局；虛皇遊西國，自然地薦黃金。蓋神功不約而同，其靈應何常之有。臣適來引領官眾，升壇轉誦《太上洞玄靈寶無量度人上品妙經》第九徧，徑用回向上方無極太上靈寶天尊、上方保命護身天尊、天垣帝座星君、紫微垣列位星君、中天北斗七元星君、三台華蓋中宮一切星眾、上方無極無量品至真大神、飛天神王長生大聖無量度人君、本命太歲祿馬尊神、紫堂神煞官屬，齋壇應感一切真靈。乞以經功願力，安鎮紫微中天黃道之次，保命延生，迎祥集慶。伏願奉刻玉鑄金之簡，顯連珠合璧之祥。齊七政在玉衡，靡差躔次；轉一炁開壽域，俱入鈞陶。福佑邦家，恩沾海宇。稽首歸依，旋行讚詠。
　　太極頌
　　大道雖無心，可以有情求。伫駕空洞中，迴盻翳滄流。淨明三界外，蕭蕭玉京遊。自無玄挺運，誰能悟冥趣。落落天漢澄，俯仰即虛柔。七玄散幽夜，返胎順沈浮。冥期苟潛凝，陽九無娛憂。睹此去來會，誰復為淹留。外身而身存，真仙會良儔。
　　高功於上方恭文
　　宣表關焚化
　　宣十迴開經文
　　臣恭以上品度人，蓋諸天之所共寶；明真有格，必四萬劫以方傳。於是真經降世，寰宇嚮風。迨徐葛相傳，則靈寶之科大備；林王繼出，則神霄之教復明。然後服氣養生之方，保國寧家之術，層見疊出。井井乎，其有條兼容併包；恢恢乎，其不漏其道。可謂大矣雖聖，又何加焉。臣今欽奉綸音，崇修金籙，延禧大齋幾晝夜。臣今引領官眾，升壇第十迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願於皇大道，有赫高真。成周迴十過之功，盡終始一經之義。八方六合，悉皆涵泳於仁風；寸地尺天，莫不沾濡於法雨。同壇清眾，妙振靈音。稽首虛皇，修行經法。
　　敷座吟
　　諷經畢
　　解座吟
　　回向
　　高功存思如初
　　臣恭以誦上品之真，必十過而成數；修聖胎之法，須十月以成功。鼎器法乎乾坤，火候取於復姤。故得玄珠有象，玉音成形。存乎我則復命歸根，純陽被體；施於人則延生保命，在世長年。蓋經功丹道，理則同歸。在學士至人，修之自見。臣適來引領官眾，升壇轉誦《太上洞玄靈寶無量度人上品妙經》第十迴，徑用回向下方無極太上靈寶天尊、下方興大福力天尊、中央土德祖炁中皇上真道君、鎮星真君、中斗大魁星君、下方無極無量品至真大神、飛天神王長生大聖無量度人君、本命太歲祿馬尊神、紫堂神煞官眾，齋壇應感一切真靈。乞以經功願力，安鎮下方十二分野所屬之地。伏願中斗總靈，鎮星四據。列居錯峙，正分度於周天；翕受敷施，兆禎祥於寰宇。凡在懷生之物，同瞻有赫之光。伏願妙化旁周，嘉祥駢集。十方悉陶於聖化，萬國咸歸於至仁。蠢動含臺，俱沾恩澤。稽首歸依，旋行讚詠。
　　太極頌
　　亹亹玄中趣，湛湛清漢波。代謝若循環，椿木不改柯。靜心念至真，隨運順離羅。感應理常通，神識逮自徂。淡游初無際，繁想洞九霞。飛根散玄葉，理返非有他。常能誦玉章，玄音徹霄霞。甲申洪災至，控翮王母家。永享無終紀，豈知年劫多。
　　高功於下方恭文
　　宣表關焚化
　　宣普嘆經文
　　詳夫道本無言，非言無以傳道；經非待誦，因誦而後知經。昔混沌之未形，於篇章而何有。恭惟大羅元始玉晨道君，凝梵炁於虛無，鍊真文於浩劫。乃於始青浮黎之國，說此洞玄靈寶之經。懸一黍於天中，引眾真於珠內。敷弘至妙，開化含生。混洞赤文，首述化生諸天之妙；元洞玉曆，復明保制劫運之功。敷落五篇，周迴十過。復出大梵隱語、靈書中篇，光照十方，字長一丈。皆上帝內名之隱韻，難可尋詳；迨皇人受命於天尊，為之訓解。上以安天而鎮地，下以阜物而康民。祕在上宮，不傳下世。自漢武帝得之於西王母，斯道以傳；及徐真人授之於葛仙翁，其書亦廣。惟此無量上品，獨為諸卷統宗。今之日臣等，欽奉綸音，崇修大教，按金籙大齋之式，舉度人轉經之儀。當願諸天下觀，眾真保舉。五帝之玉童玉女，營衛神文；八威之金虎金龍，護持寶笈。五色鬱勃以陳瑞，四氣朗清以效祥。調順天經，三辰五星之軌道；鎮安國土，九州四海之升平。帝祚洪延，民生富庶。知音誦者，無不辟，無不度，無不禳。自天祐之，得其名，得其祿，得其壽。然後五服六親之眷屬，俱保康寧；九州四海之臣鄰，咸臻亨泰。根荄甲拆，各安生化之天；鱗甲羽毛，咸適逍遙之樂。願與三界有緣之眾，同歸一乘最上之機。法眾虔誠，收經如法。
　　高功收經讚
　　三聞經
　　納官
　　復鑪
　　下壇謝神王
　　謝師
　　回向
　　金籙十迴度人晚朝開收儀竟