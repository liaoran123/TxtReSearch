金籙玄靈轉經早午晚行道儀
　　經名：金籙玄靈轉經早午晚行道儀。三卷。底本出處：《正統道藏》洞玄部威儀類。
　　玄靈轉經午朝行道儀
　　法事如式
　　各禮師，存念如法
　　請宣神咒
　　太上玄一，九皇吐精。三五七變，洞觀幽冥。日月垂光，下徹神庭。俠照六合，太一皇寧。帝君金闕，金書不傾。五老奉符，天地同成。使我不惑，以致真靈。却遏萬邪，禍害咸平。上朝天皇，還老返嬰。大帝有制，百神敬聽。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今午景，升壇行道，朝謁帝真。欽奉其諸丹悃，具載緘謄。願得太上至真道炁靈寶瑞光下降，流入臣等身中。令臣所啟之誠，速達徑御至真無極大道三清上聖、紫微北極大帝、北斗九皇星君御前。
　　請稱法位
　　具位臣姓某與臨壇官眾等，謹同誠上啟太上無極大道斗極祖師元始天尊，斗極玄師靈寶天尊，斗極宗師道德天尊，昊天玉皇上帝，紫微天皇大帝、北極紫微大帝、斗中高上玉皇尊星君、太微玉帝、北極玄卿大帝君，北斗天英貪狼大星君、北斗天任巨門元星君、北斗天樞祿存真星君、北斗天心文曲紐星君、北斗天禽廉貞綱星君、北斗天輔武曲紀星君、北斗天衝破軍關星君、北斗洞明左輔星君、北斗隱光右弼星君、九皇夫人、九陰內妃、天罡萬真節度奎光帝君、斗中三台華蓋星君，當生本命星君，南極老人壽德星君、上清福德星君、上清祿德星君，帝座照臨星宰、二十八宿星君，六十甲子星君、道德玄曹官君聖眾、玄中大法師真君、三天大法師真君，中天九省諸相丈人、左右綉衣使者、四直玉文功曹、通事舍人，斗中千乘萬騎，一切真靈。恭望洪慈，洞回昭鑒。臣聞十政儲精，一元肇象。虛無妙炁，生神寶於赤明；圓滿化身，說真經於永壽。為眾生而設教，仰大聖以通靈。惟陰陽妙斡於權衡，而禍福悉由於主宰。臣等右壇綴武，左藉登名。期翊贊於真風，庸開明於慧日。踴躍修奉，誓願流行。以今欽奉綸音，崇修金籙。臣等恪遵妙訓，夙奉明科。酌水獻花，建瑤壇而請命；延生注福，扣玉闕以馳神。諒封菲之不遺，監葵藿之有造。以今午朝，陞壇行道，請法眾等，運玆初捻上香。願此香煙騰空，徑上供養無上至真道寶大羅元始天尊、紫微上宮天皇大帝、玉斗二帝、九皇星君、清微天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願道契兩儀，德涵四象。常清常靜，八荒宣玉燭之和；同軌同文，六合慶金穰之瑞。今故燒香，自皈依師尊大聖眾，至真之德，得道之後，保天長存，和與道合真。
　　以今午朝，陛壇行道，請法眾等，運玆二捻上香。願此香煙騰空，徑上供養至真無上經寶玉宸道君、靈寶天尊、紫微中宮北極大帝、當生本命元辰星君、帝座照臨星宰、禹餘天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇太子殿下。伏願膏沐太和、涵濡景運。龍墀日永，來浩浩之福源；鶴禁春融，集穰穰之喜氣，今故燒香，自皈依師尊大聖眾，至真之德，得道之後，保天長存，和與道合真。
　　以今午朝，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老、道德天尊、南極老人壽德星君、上清福德星君、上清祿德星君、大赤天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，歸流九州四海、萬姓三農。伏願神風披冒，愛日薰陶。老安少懷，田野被無為之化，耕食鑿飲，里閭歌有道之長。今故燒香，自皈依師尊大聖眾，至真之德，得道之後，永保長存，和與道合真。
　　三皈依
　　志心皈依，十方經寶，當願眾生，心開悟解，受持讀誦。
　　志心皈依，十方道寶，當願眾生，起心回向，一切信禮。
　　志心皈依，十方師寶，當願眾生，普上法橋，無有障礙。
　　宿命贊
　　臣等謹按經云，三元八節，本命元辰，北斗下日，嚴置壇場，轉經齋醮，依儀行道，其福無邊。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖，第四遊擊府天心文曲玉晨君。乞為削落西北乾位、六白陬訾、降婁分野一切之戹。仰希矜軫，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣向來，祇率清眾，陞壇行道，上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身，人各運誠，旋行讚詠。
　　步虛，引至西北方，上香，旋行復位
　　七元覆護天尊
　　臣等謹按經云，可以酌水獻花，冥心望北極，稽首禮拜，念本命真君名號。亦不虛過本命限期，皆得延生注福，擊係人身，災戹蠲除，獲福無量。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖，第五斗君府天禽廉貞玉晨君。乞為削落申宮五黃分野一切之戹。仰希矜軫，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祇率清眾，陞壇行道，上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身，人各運誠，旋行讚詠。
　　步虛，引至申宮，上香，旋行復位
　　大慈延壽天尊
　　臣等謹按經云，於是真君名號，不可得聞。凡有見聞，能持誦者，皆道心深重，宿有善緣。其功德力，莫可稱量。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第六太常府天、輔武曲玉晨君。乞為削落東南巽位、四碧壽星、鶉首分野、一切之戹。仰希矜軫，俯賜允俞。臣等不勝激切之至，修行經法。
　　敷座贅
　　題經
　　誦經畢
　　解座贅
　　臣等向來，祇率清眾，陞壇行道。上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身。人各運誠，旋行讚詠。
　　步虛，引至東南方，上香，旋行復位
　　三聞經
　　聞經已後，當願天長地久，海晏河清。
　　聞經已後，當願聖壽萬安，皇圖鞏固。
　　聞經已後，當願金技蕃衍，寶曆綿洪。
　　發願
　　存神燒香
　　香官使者、左右龍虎君、侍香諸靈官，當令臣向來午朝轉經行道之所，自然生金液丹碧芝英。百靈眾真，交會在此，香火鑪前。當願丹誠感格，鴻貺潛敷，聖壽萬安，皇圖永固。十方仙童，玉女接侍，蘭煙傳臣向來所奏之誠，速達徑御至真無極大道三清上聖紫微北極大帝北斗九皇星君御前。
　　出堂頌
　　玄靈轉經午朝行道儀竟