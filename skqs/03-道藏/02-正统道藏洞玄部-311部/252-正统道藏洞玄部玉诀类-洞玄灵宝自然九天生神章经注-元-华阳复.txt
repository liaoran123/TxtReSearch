洞玄靈寶自然九天生神章經註
　　經名：洞玄靈寶自然九天生神章經註。元人華陽復撰。三卷。底本出處：《正統道藏》洞玄部玉訣類。
　　九天生神玉章經註序
　　生神玉章，上帝所以宣示好生之德也。故凡寶鍊混合登晨之道，靡不畢備。然旨趣超邁，非世常辭，苟無傳注，不易明也。嘗聞衡嶽道士薛幽棲、太清供奉李少微、西華法師成玄英所傳，皆通玄究微，惜未之見。後之注者雖多，惟王隱賢、蕭真祐、浮山真率三家，發明頗詳盡。然其所見乎有異同，觀者不能會其一，而反致疑者有之。若甲申運度，事難考覈，而乃深求隱僻，驚世駭俗，以此傳。神者氣之靈，乘陰陽，擅變化，周流上下四方，而無間者也。天行四時，生百物，神人大浸稽天而不溺，土山焦而不熱，乘雲御風，物莫能傷，皆此神也。凡人神聚則生，散則死。九章以生神為名，其義遠矣。舊注亡慮數十家，高者入於渺茫，
　　下者泥於流俗，每以為歎。客有自昊來者，示余以華陽復所注。觀其大意，會粹諸說之長，混而為一，引《靈寶》、《黃庭》，發揮丹道，簡而易見。若浮雲淨盡，皎月當空，令人瞭然。噫，是注也，學道之指南也。言辭云乎哉，必有上士，勤而行之，如吾老子所言者矣。至順壬申重午後五日，體玄妙應太和真人，武當太清微妙化宮開山張守清序。
　　洞玄靈寶自然九天生神章經注卷上
　　華陽復註
　　洞，虛也。玄，幽遠也。惟虛能函眾妙，惟幽遠其義深長。靈寶者，外言聖化妙重，內言神降為靈，炁聚為寶。經中三寶，獨稱靈寶者，紀出書度人之時也。自然者，其始三炁，應時出見，凝結太空，鳳篆龍章，有形無迹，自然成文，非聖人有心造設也。九天，鬱單無量至無結無愛天，共九也。生神，乃發育變化之方。經者，載道之書，修真之逕路也。
　　三寶大有金書
　　三寶，天寶、靈寶、神寶也。大有，天寶宮名。《度人經》云：大有妙庭，言天宮豐盛，無以加也。此書嘗秘藏於是宮。金至貴且不壞，故以為右。其文叔九章源流。
　　天寶君者，則大洞之尊神。天寶丈人，則天寶君之祖炁也。丈人是混洞太無元高上王虛之炁，九萬九千九百九十億萬炁。後至龍漢元年，化生天寶君。出書時號高上大有玉清宮。
　　天寶君，玉清元始天尊也，本玄一之炁凝結。至高曰天，上有主宰謂之帝。道居帝之先，故為元始。在人身，為太乙帝君，即元神也。大洞者，教法之權輿。丈人，尊嚴之稱，貴而無位，化生天寶君，名始立矣。混洞太無元者，鴻濛未剖之時玉虛天形也。九數應乎乾陽。《開化圖》云：一曰龍漢，二曰延康，三曰赤明，四曰上皇，五曰開皇，皆天上過去年劫名。龍言靈，漢言天也。出書，即《度人經》五文開廓，普殖神靈也。玉清宮，天寶君玄座之所。祖炁即道，道即天寶君。推其所以，妙本自成，上無復祖，以虛無為主，自然為本，長而不宰，無形無名，聖人將立教，不可不尊其原，故強名以為道之宗。
　　靈寶君者，則洞玄之尊神。靈寶丈人，則靈寶君之祖炁也。丈人是赤混太無元玄上紫虛之炁，九萬九千九百九十九萬炁黑。後至龍漢開圖，化生靈寶君，經一劫至赤明元年。出書度人時，號上清玄都玉京七寶紫微宮。紫虛，從趙氏本。
　　靈寶君，上清天尊也。自一生二，為元一之炁。靈者，妙不可測。洞玄經法與靈寶，皆自大洞中出。按《藏經· 眾篇序義》云：洞玄是本，靈寶是迹。夫大洞之炁，本生於空，流為洞真，次為洞玄，又次為洞神。前章不曰洞真而曰大洞者，言其本也。赤混太無元者，太無中光象巳萌，將發見也。自龍漢開圖，微示其迹，至赤明出書，人文始宣朗矣。赤明紫虛，洞陽文彩貌。度人者，傳流經教，皆拯拔生死之道。紫微官，靈寶君演教藏經之所。其炁較之玉虛，虧九億萬數，則知道降劫遷，散為萬有，不復如太古混然矣。竊惟聖人出書之意，慮後世澆薄，從事於末，詐偽機巧，夭喪天年，流轉苦海，欲令還淳返本，貴炁固根，以進仙道。故出神章，諄諄然以警悟之，德莫大焉。
　　神寶君者，則洞神之尊神，神寶丈人，則神寶君之祖炁也。丈人是冥寂玄通元無上清虛之炁，九萬九千九百九十萬炁。後至赤明元年，化生神寶君，經二劫至上皇元年。出書時號三皇洞神太清太極宮清虛，從趙氏本。
　　神寶君，太清天尊也。由二生三，為始一之炁。神者，陰陽變化不測之名。洞神教法，乃太清演太平無為之道。其尊經十二部，外如紫虛籙、消灾禳灾、清靜天童諸經，皆係之也。冥寂玄通元者，無思無為，寂然不動，感而遂通。舊本欠元字。王隱賢補入，以合三元。清虛謂輕清為天，其炁較赤混又虧九萬，愈降愈薄。太極宮，即太清仙境。凡諸仙得道科教上章，皆於此朝謁，宮中官僚真人仙卿，濟濟有序。大洞法中有三元官，天尊嘗命唐、葛、周三將軍，鎮肅官門，其神上合三炁，下主人身三部，在天輔贊北斗樞機，及主治符篆、靈文、盟券等書。若人修大洞功滿，此三神導己飛昇，上朝帝宮，即混合之道也。宋致和間，仁宗不豫，夢行荊棘中，周章失路，見神人被金甲，謂帝曰：天以陛下有仁心，錫一紀之壽。帝曰：吾何路可歸。神人曰：以臣之車相送。帝登車，問神何人。對曰：臣葛將軍也。帝寤即安，令檢《道藏》，果有葛將軍主天門事，因加其位，立廟京師。惜是時無人上奏此神，應自身神炁，以加保養之功。
　　些三號雖年殊號異，本同一也。分為玄元始三炁而治。三寶皆三炁之尊神，號生三炁，三號合生九炁。九炁出乎太空之先，隱乎空洞之中，無光無象，無形無名，無色無緒，無音無聲。
　　三號即三清之官。年即五劫開化之年。名雖不同，其實一理也。自玄一之炁化生天寶，後分元一、始一之炁，而為靈寶、神寶。三炁既足而生九炁，九炁散為萬炁，以植生物之根。且九炁未出之時，沈光晦迹，混而為一，不可政:詰也。
　　導運御世，開闢玄通，三色混沌，乍存乍亡，運推數極，三炁開光，炁清高澄，積陽成天，炁結凝滓，積滯成地。九炁列正，日月星宿，陰腸五行，人民品物，
　　並受生成。
　　自一分三為神寶君，運冥寂玄通元之炁，以導陰陽，成化功，總御世人生死。三色者，玄炁青、元炁黃、始炁白。其始三炁未分，乍有乍無，機椷已兆，將乘運數出矣。既分之後，天地由之而定位，人民品物因之以發生，於此見天地人同出於道也。
　　天地萬化，自非三元所育，九炁所導，莫能生也。三炁為天地之尊，九炁為萬物之根，故三合成德，天地之極也。
　　三元三炁為天地祖，故日尊。化生九炁，運陰陽，育萬品，故日根。三合者，三炁凝合，變化無窮，生成之德遂焉。極之義，與太極相合，是陰陽五行根樞會總處。
　　人之受生於胞胎之中，三元育養，九炁結形，故九月神布，炁滿能聲。聲尚神具，九天稱慶。太一執符，帝君品命，主錄勒籍，司命定筭，五帝監生，聖母衛房，天神地祇，三界備守。九天司馬在庭，東向讀九天生神寶章九過。男則萬神唱恭，女則萬神唱奉。男則司命敬諾，女則司命敬順。於是而生。九天司馬不下命章，萬神不唱恭諾，終不生也。
　　人為萬物之靈，稟天地中和之炁，其未生前，在杳冥昏默中，及因感化，入母胎以成人。自三元布炁為三田，以主一身。九天之炁，次第結聚魂魄，五藏百骸，而具體焉。逮至九月二百七十日，三九數足，然後與母分形，斯時聲形神炁皆完，九天生神之功於是始備，安得不稱慶乎。太一，按《玄鏡》云：是長生大主，上清大洞之太一，執符以合百神也。帝君，乃萬靈帝君，品命定其高下。司命，即中央丈人，名理明初，字玄度卿。定筭，預定壽夭。五帝，五行之主，降五行真炁於身。聖母，九天聖母，至陰之主，喜於成物，故呵禁不祥。九天司馬，嘗典守玉章，東向誦經感生炁也。萬神唱恭奉，如詩弄璋瓦，以別男女。若司馬不下命章，則天命不賦予。萬神不唱恭諾，則天理不流行。惡得而生哉。人之有生，豈曰易得，可不勉進善道，以保天之賦與我者乎。浮山真率，謂人生為善，陽神相慶曰：今日欣慶，吾與斯人合乎天矣。若為惡，則神相弔曰：吾與斯人失前察賦，叉同墜幽陰矣。東坡與陳履常《戒殺詩》云：不見王武子，未死神已泣。正同此意。命章者，天之所賦為命，即《書》所謂惟皇上帝，降衷于下民。《中庸》天命之謂性。天雖不言，而寄造化之功於玉章，故曰命章。
　　夫人得還生於人道，濯形太陽，驚天駭地，貴亦難勝。天真地神，三界齊臨，亦不輕也。當生之時，亦不為陋也。所以能愛其形，保其神，貴其炁，固其根，終不死壞，而得神仙。骨肉同飛，上登三清，是與三炁合德，九炁齊并也。但人得生，而自不能尊其炁，貴其形，寶其命，愛其神，自取死壞，離其本真耳。
　　人有死生，性無死生。出生死之外者，其聞道乎，其見性乎。常人結習未除，為業所牽，留滯幽陰，或相報對，業報既盡，善性不滅，還生人道者，必當濯形太陽，然後投胎。蓋日之上館，一名洞陽宮，流火之池，中有黃華真水，彼間神人亦以此水灌濯其身，長生簡誥文，黃華蕩形，即此之謂。自得為人，經許多節次，驚天駭地，豈為輕陋，若能鍊養元神，返本還淳，與三炁九炁脗合，皆有骨肉同飛，上登三清之理。而不自勉，致於死壞，哀哉。昔歐陽文忠公，平生不事黃老之學，晚年守亳社，忽有悟。一日，問道於石唐隱者。隱者答曰：公屋舍已壞，難復語此，但能明了前境，猶庶幾焉。公文章事業冠當世，豈無受道之資，但失之不蚤耳。雖然造道之功在於悟性，須當培養命基為本，若不能尊炁貴形，保命愛神，坐致衰老，汞枯鉛耗，命基既削，真性亦昏，而於此時修鍊，所謂渴而鑿井，不亦晚乎。
　　九天生神章，乃三洞飛玄之炁三合成音，結成靈文，混合百神，隱韻內名，生炁結形，自然之章。
　　飛玄者，元始之炁飛翔太空，合三洞而成文，音諧金石，萃天地生生之意。中有百神內名，誦之，神聞呼名，則聚而通靈。《玉樞經》云：身中九靈，何不召之，召之則吉。身中三精，何不呼之，呼之則慶。
　　天寶誦之，以開天地之光。靈寶誦之，以開九幽長夜之魂。神寶誦之，以制萬靈。太一誦之，以具身神。帝君誦之，以結形。九天誦之，以生人。學士誦之，以昇天。
　　三寶君誦玉章者，宣道妙也。太一者，太一元君也。帝君者，太一帝君也。玉章雖一，誦之者不同，各隨道德力量，開化感召有淺深等殊也。
　　鬼靈聞之，以昇遷。凡夫聞之，以長存。幽魂聞之，以開度。枯朽聞之，以發煙。嬰孩聞之，以能言。死骸聞之，以還人。
　　鬼靈，鬼官也。《飛仙寶劍經》載：蕭邈有才望，為善爽之鬼，四百年方得為地下主。今聞經不待限期，有昇遷之望矣。凡夫者，六欲俱全，因經而清靜，則在世可以長存。幽魂乃地獄幽囚之鬼，聞經有開度之幸，張麗華乞神章薦拔是也。枯朽者，腐木死草。發煙，元炁復生。回仙在嶽陽城南，以丹度老樹是也。嬰孩能言，孔竅開聰，死骸還人。徐甲既為枯骨，老君以太玄生符起之，即此理也。
　　三寶神奧，萬品生根。故非鬼神所知，凡夫所聞也。
　　玉章乃三賓君之所貴重，其功用為品彙生成根本，原其奧理，雖鬼神有靈，亦莫得而聞，況凡夫乎。
　　夫學上道，希慕神仙，及得尸解，滅度轉輪，終歸仙道，形與神同，不相遠離，俱入道真。而無此文，則胞胎結滯，死炁固根，真景不守，生炁無津，九戶閡塞，體不生神，徒受一形，若寄炁而行。學得此法，可坐致自然。
　　上真之道七，太上之道三，中真之道六，下真之道八。此章與《大洞經三十九章》 義同，學仙之人力量蹇淺，未出三界，止得尸解。雖未免滅度轉輪，然是人終歸於仙道。蓋能愛形保神，則近於道也。《真誥》載人死如生，足不青，皮不皺，目光如生，皆尸解也。無此文者謂不得玉章大洞要法，不能斬伐胞胎結滯，則恐死炁固其命根，真景不能長守。真景者，神光也。此言雖得尸解，亦徒受一形，若寄炁於身，枯木蹔春，津液不滋，不能久存也。得此法者，謂混合百神之訣也。大抵人之一身，皆三炁所生，既受此熙，與元始為一，皆可混合凡炁之所在，神即隨之。初以三炁生三神，分化三部八景二十四神。若能混合變化，三五真人以成正一，可以呼陽召陰，出入無方。陽炁化為龍鸞，陰炁化為玉女，駕颷輪於八極之表，坐致自然，豈欺我哉。
　　三寶尊重，九天至真，秘之大有，九重金格紫陽玉臺。自非天地一開，其文不出。元始禁書，非鬼神所聞。竊之者風刀萬劫，魂死無生。依科尊奉，形神同仙。
　　按《七變傷天經》載：上清寶經三百卷，玉訣七千篇，符籙七千章，及自然之章，秘在九天之上大有之宮，此其一也。九重金格紫陽玉臺，皆藏經之所。九重猶言什襲也。格乃書架之類。《道寶經》有玉格、金格之說，秘固既嚴，鬼神何敢竊視。迨乎天地開朗，玄風流行，真文寶符，以時下降，尊奉之久，必得悟解，宜其形神同仙也。
　　三元宮中，宿有金名，紫字刻書，來生應為三清神仙之人，當得此文。有其緣會，當資金寶，奉師效心，依科盟受，閉心奉行，慎勿輕泄，風刀考身。
　　三元考校，不獨死魂，凡得道與未得道者，皆在焉。惟金名紫字，以旌別學仙之人。藏經中載三元考校地獄之品，謂之墨簶，即黑簿也。與金名紫字者，霄壤之異也。昔李玨，江陽小民，功行久在仙籍，雖未昇舉，而姓名仙官已用金書于華陽洞天矣。不特仙家有此，如梁元帝為湘東王時，嘗錄忠臣義士及文章之美者，以三等筆書之，忠孝者用金管，德行者用銀管，文章美者用斑竹管，亦有分別也。此言夙有仙緣之士，名紀仙籍者，方得受持玉章，齋金寶奉師效心，不輕傳也。閉心奉行者，息心屏慮，靜定以行經教也。泄慢之者，自貽譴殃。
　　修行之法，千日長齋，不關人事，諸塵漏盡。夷心默念，清香執戒，入室東向，叩齒九通，調聲正炁，誦詠寶章。
　　齋者，一志虛心也。修行之法，期三年有成也。未齋之時，此心與物交鬥，風馳火熾，無時蹔息。既齋則齊其思慮，以至湛然常寂，與太虛為一也。道書載八漏，目淚肝漏，鼻涕肺漏，口唾腎漏，外汗心漏，夜盜汗小腸漏，寢而涎腦漏，夢與鬼交神漏，淫慾身漏，已上諸漏，心君定則止矣。夷者，平也。默念，存想至真也。昔葛仙翁長齋於天台山，曾未一年，感通上聖曲盻幽房，此長齋之應也。入室東向，迎合生炁。叩齒，左為天鍾，伐鬼靈也，右為天磬，集百神也，中為天皷，朝真聖也。叩齒焚香，調聲正炁，皆誦經之要法。
　　誦之一過，聲聞九天。誦之二過，天地設恭。誦之三過，三界禮房。誦之四過，天王降仙。誦之五過，五帝朝真。誦之六過，魔王束身。誦之七過，星宿停關。誦之八過，幽夜光明。誦之九過，諸天下臨，一切神靈，莫不衛軒。
　　此章合天人一貫之妙，天與人無二理。吾之心即天地之心，吾之炁即天地之炁。既秉一誠，此感則彼應。一過者，披誦過一章也，聲聞九天。昔宋景公一言，熒惑退舍。湯以六事自責，大雨數千里。其感應若是，況誦詠祖炁之音乎。蓋祖炁之化，大而天地普而三界星宿五行，外而魔王，下而幽爽，一切神靈，莫不由此分流布化，隨其所在，因有善惡高下之殊宜乎。二過，天神地衹聞之而設恭敬。三過，三界神明下禮誦經之房。四過，天王降仙。道家天神有法王、天王之號，感召下降，如葛仙翁精思齋法，致徐真人下降傳經是也。五過，五帝五炁之主，見真經所在而禮敬焉。六過，陰數魔王乃六天大魔，同元始布化。齋醮有命魔之法，以驅逐之，令聞經束身，不敢干犯。七過，星宿停關，即《度人經》璇璣停輪，神光大定也。八過，幽夜顯光，以陽破陰也。九過，諸天下臨，神靈衛軒。如李順與誦《大洞經》三年，一夕忽有飛仙千數，集於空中，神光照室，遂得道。功德所感，尸居而龍見，淵默而雷聲，不期然而然也。
　　一過徹天，胞原宣通。
　　前言外應，此言內功，以明還丹大洞之方。一過胞原宣通者，天一生水也。人之受生，始自胞原，凝胚黃演之炁，流布升降，不失其度，則生意漸滋。若胞原不通，必有天閼之患。修真之士，內丹初下功夫，念想炁息皆定，精神始聚，命門下關，自此開通。
　　二過響地，胎結解根。
　　地二生火，二月成胎。尚恐死炁故根，為之結固，必假真炁薰蒸解散，方遂長養。《上清洞玄經》有太一帝君解三關十二結符，朱書青竹膜中，祝以解之。
　　三過神禮，魂門鍊仙。
　　天三生木，在人為魂。三月陰陽始分，魂具質成。魂門在左，屬陽。丹功三轉，陽炁乃足。其法凝神入息以養之，由是神智自生，青帝護魂，木公書簡。
　　四過天王降仙，魄戶閉關。
　　地四生金，在人為魄。四月生魄，魄戶在右，屬陰。鍊丹四轉，以陽養陰，令魄與魂相載。其法鼻為天竅，通肺。肺主魄，湛然不動，絕去來之息，謂之閉關。自然華池水滿，下沃心絡，心火下降，腎水上昇，丁壬配合，以同內丹。若不閉關，則魂散蕩，隨夢出入，魂不能制，任其用事，終入鬼羣矣。
　　五過五帝朝真，臟腑清凍。
　　天五生土，人生五月，五行炁足，生五臟六府。五臟：心、肝、脾、肺、腎。六府：小腸、膽、胃、大腸、膀胱、三焦。清凉者，安靜而不煩擾也。修真之士，絕慾則腎不漏精，靜默則心不失神，定息則肺能安魄，簡視則肝能育魂，凝思則脾能安意。黃中通理，保合太和，精神魂魄，意聚而為一，是謂攢簇五行，其炁上朝泥丸，是謂朝真。然後青帝護魂，白帝侍魄，赤帝養炁，黑帝通血，黃帝中主，萬神無越。
　　六過魔王伏諾，胃管生津。
　　魔王以內言六慾是也。諾，順也。制以玉章，故順伏焉。胃與脾為表裹，貯水穀以養五臟。《難經》謂五臟之炁，皆會于胃。且津之潤燥繫於思。一為六欲所誘，思不得其正，則見食為涎，逢哀為淚，媿生汗，怒涌血，往而不返。內失滋養，精炁與神從而散泄，但餘枯骸，是為死之徒。若六魔伏諾，思得其正，有主于內，則津生胃脘，灌溉四肢，流潤丹鼎，精炁與神因之凝合，生之徒也。
　　七過星宿朗明，孔竅開聰。
　　天有七曜，人有七竅，至七月俱開，以司視聽，食息出納。或謂聰明本出心，七應火數。上智之人，心有七孔，故聰明。愚者鮮開，或少，故昏濁。丹功七轉，重關豁滯，上下明徹。《心印經》云：七竅相通，竅竅光明，聖日聖月，照耀金庭。
　　八過幽夜顯光，三部八景，整具形神。
　　烟蘿子云：八月神具。三部，上中下三部也。《中盟籙》載：上部八景，髮神、腦神、眼神、鼻神、耳神、口神、舌神、齒神。中部八景，肺神、心神、肝神、脾神、左腎神、右腎神、膽神、喉神也。下有八景，胃神、大腸神、小腸神、胴神、胸膈神、兩脇神、左陰左陽神、右陰右陽神也。合為二十四，以應二十四炁。上部之神以腦神為宗，平旦存之。中部神以心神為主，日中存之。下部之神以腎神為主，夜半存之。八過功夫將滿，自然身有光明，照徹幽顯。三部八景之神，悉皆整具而無怠情。《度人經》云：八景冥合，炁入玄玄。
　　九過諸天下臨，三關五臟，六腑九官，金樓玉室，十二重門，紫戶玉閤，三萬六千關節，根原本始，一時生神。
　　《黃庭》以口為天關，手為人關，足為地關。又腦下為上關，夾春為中關，內腎相對為下關。臟腑見前注。《九宮洞真經》云：兩眉間入三分為雙丹宮，卻入一寸為明堂宮，三寸為丹田宮，亦名泥丸宮，四寸名流珠宮，五寸為帝宮，明堂上一寸名天庭宮，洞房上一寸名極真宮，丹田上一寸為玄丹宮，流珠上一寸為太皇宮。金樓即喉嚨，一名重樓，中有十二亭長，持玉戟以守之，主通上下炁。《黃庭經》曰：重中樓閤十二環，自高自下皆真人。玉室，腦宮之別名。《黃庭》為之瓊室。紫戶，《素靈中篇》云：兩眉之上其裹有紫戶洞房，外有萬靈帝君，名逢凌梵，守之。玉閤者，玉堂也，即下元丹田。陽神一萬八千，陰神一萬八千，合為三萬六千。此言人在胎中，形炁變化，至九月滿足，身中萬神一時同生。修真九轉，聖胎具足，萬炁齊仙，亦復如是。
　　九過為一徧。一徧周竟，三界舉名，五帝友別，稱為真人。十徧通炁，制御萬靈，魔王保舉，列上諸天。百徧通神，坐致自然，太一度符，元君受生。千徧通靈，坐在立亡，仙童玉女，役使東西。萬徧道備，馳騁龍駕，白日登晨。
　　三界舉名，天人交贊其德。五帝者，五方五炁之主。友別者，錄其善功，視之如友，別於常人也。鍊身成炁，謂之真人。十徧通炁者，道炁周流，鬼神攝伏也。魔王保舉，初學道則魔王試之，試而不退，則保舉之，登名天籍，方成道也。通神者，變化無方，坐致自然，不假思為，如能致六甲行廚之類是也。太一度符。太一乃百神之主，符喻身中靈炁。《度人經》云：執籙把籍，保命生根。元君，女仙之號，人身炁之母也。《道德經》云：我獨異於人，而貴求食于母。千遍通靈，功夫純熟，妙用難測，坐在立亡。仙童玉女，役使東西者，守三一之法也。《上清明堂玄丹真經》云：若道士行太上召三一守形之法，得與真人相見，通靈徹視，坐在立亡，役使六丁，上帝給童女各十二人，以侍左右。至於萬遍，此心與經混然為一，可以乘雲駕龍，遊宴太清。登晨者，昇舉乘旦炁之清，存太一混合，多用此時。《黃庭經》曰：羽服一整八風驅，控駕三素登晨霞。
　　洞玄靈寶自然九天生神章經注卷上竟
　　洞玄靈寶自然九天生神章經注卷中
　　華陽復注
　　元始天尊，時靜處閒居，偃息雲宮黃房之內，七寶幃中，熙夷養素，空碧鍊真，耽咀洞惠，俯研生神，理微太混，嘯朗九天。
　　天尊閑居偃息，養素鍊真，靜中自適，熙夷太和也。空碧，始青天炁也。雲官黃房，七寶幃，天宮粧嚴也。咀研，玩味也。洞惠生神，道書旨義也。理微大混，至理幽微，不露端倪也。嘯朗者，舒嘯軒豁靈襟也。
　　是時飛天大聖無極神王、玉輔上宰、四協侍晨，清齋建節，侍在側焉。憑瓊顏而妙感，仰靈眸而開襟，竊神章而踊躍，餐天音而蒙生，敢乘機而悟會，冒靈盻而披心。
　　神王、上宰、侍晨，皆近臣。四協與四輔同，前疑後丞，左輔右弼也。清齋者，虛心以待問。建節者，神王手持，奉命用以徵召萬神。瓊顏，玉潔也。靈眸靈盻，言無所不照。神王此時仰瞻天顏，聞天音而慕神章，豁然有悟，因乘機冒干靈盻，披陳夙心，有所請焉。
　　於是飛天大聖無極神王，前進作禮，稽首而言，上白天尊：賤臣幸會，得仰侍靈軒，不以短狹，叨濯冥津，重悟凝玄，位登神王，總御生死，領括天仙，賞監七覺，遠覽遐方，雍觀上宰，對曰侍晨。
　　神王欲請玉章，先致詞於天尊，自言不量短狹之才，叨濯心垢於冥海之津。重悟凝玄者，深造玄玄也。總御生死以下，皆神王之職分也。賞監七覺，承帝命錫寵於學道之人也。蕭真祐謂七覺者，《靈寶定觀經》云：學道之人有七候，一者心得定，易覺諸塵漏。二者宿疾普消，身心輕爽。三者填補夭損，還年復命。四者長生久視，名日仙人。五者鍊形為炁，名曰真人。六者鍊炁成神，名曰神人。七曰鍊神合道，名曰至人。雍和也，言職當雍和，仰觀以事上宰，若侍晨與之對司也。
　　方當乘機應會，履九太陽，洞履陰符，撫掌兆民。大運將期，數終甲申，洪流蕩穢，凶灾彌天，三官皷筆，料別種人，考筭功過，善惡當分。
　　機者，事之先。會，遇也。履，行也。九乃亢陽洞通也。符，籍也。言陽極陰生，通履陰籍。三官，天、地、水也。皷動筆端，分別人之平生善惡，以降休咎。種人，蕭真祐云：四梵天謂之四種民天，在二十八天之上，三灾之所不及也。神王愍當時有洪水之厄，故乘機請經，宣揚道力，以拯救之。
　　自赤明以來，至上皇元年，依元陽玉匱，受度者應二十四萬人。
　　赤明，靈寶度人之時。上皇，神寶出書之時。元陽乃紫微之官。九幽玉匱有明真科條，紀人功過。受度者，皆為善之人。
　　開皇以後，數至甲申，諸天選序，仙曹空廢，官僚不充，遊散職司，皆應選人。
　　開皇、天上劫名，在上皇之後。定錄君曰：昨東華集諸司命，土地靈神，典司之徒，檢課簡錄，見天下之人為善者少，五十分中無一，况為神仙者乎。仙曹空廢，無稱職者，又遊散諸司，亦皆怠情。考校有過者，上仙降為下仙，下仙黜為地下主者，俾其改悔勤修，仍復舊職。昔上元夫人位至元君，不勤帝局，虧替正事，降適過禮，朝宴失節，輕泄天寶，降授下真，削真皇之籙，退紫虛之任。以此見仙曹陞黜，豪髮無差。
　　依元陽玉曆，當於三代，更料有心積善建功，為三界所舉，五帝所保，名在上天者，取十萬人以充其任，又當別舉一十二萬人，以充儲官。
　　前云玉匱，校死魂也。此言玉曆，紀仙曹之職也。三代，祖宗積善也，擇其奕世有功者，充仙官之任，儲者副貳之職。
　　如此之例，或以宿名玄圖，
　　此選仙官之例，取名在上天者，如司馬子微名在丹臺絳闕之類。
　　或骨像合仙，
　　人稟天地之清炁，生而不俗，鶴頸龜腮，碧瞳雙踝，飄飄然抱凌雲之姿，所謂道林法器者，足膺此選。
　　或以滅度，因緣轉輪，
　　修行道未成而終，日滅度，亦得遷轉為仙官。昔鄭仁安生於禪黎，三日能言，便知宿命。年十二，面有玉光，棄家遊山林，後滅度於北戎之阿，獲證果，號丹靈老君是也。
　　或篤好三寶，善功徹天，
　　三寶，道經師也。教法存焉。學者誦其言以明其道，又能轉化未悟，皆篤好也。又《秘真藏經》曰：貪性寂滅，塵累無染，戒行不虧，名曰法寶。嗔性不起，不憤外塵，定無生轉，是名師寶。癡性無取，無惱無患，惠通無碍，是名道寶。食嗔癡三毒消滅，則三寶自見，善功徹天矣。
　　或供養師寶，為三官所稱，
　　師者，所以傳道立教授經也。自古仙聖無師不度。至於常人，學業亦因師以傳授，可不敬信而供養乎。服勤盡誠，确導教戒，宜為三官稱舉。
　　或修齋奉戒，功德積感，
　　齋者，齊其思慮，薄味全真。戒者，如靈寶九戒、正一十戒之類。奉持久久不怠，以積功德。李昌齡曰：日用之謂功，日新之謂德。天仙一千三百善，日行一善，只在四年。地仙三百善，行之只在一年。但人多中道而廢，不聞穿石禮樹之說乎。紫虛元君曰：昔傅先生自少好道，入焦山石室中，積七年。忽遇太極真人授以木鑽，使之穿一磐石。戒曰：石透，吾當度汝。石厚五尺，傅穿之不怠，積四十七年，石忽透，真人果來度之。南嶽夫人曰：昔有人勵志於道，然不知求道之方。唯日夕禮一枯樹，如是二十八年，樹忽生花，有汁如蜜，其人取花及汁吞服，遂得長生。噫，木石無情，尚能感通，况修齋奉戒，積功德以格高靈者乎。
　　或施散財寶，建立道堂，
　　凡殖貨財，貴能施賑，否則為大盜積耳，徒貽達者之笑。建立道堂，乃興剙琳宇，安奉尊像，演說經教，使人生善心。《妙法本相經》云：太玄紫虛真人，悟前生造招賢集仙道館，寫經萬巷，常以齋食衣服，供養不輟，得為真人。事載琅函，誠不虛也。
　　或救卹窮乏，載度天人，
　　惻隱之心，人皆有之，何忍見窮乏而不救乎，宜隨力量而卹之。昔周息化好布施，雖窮困辛苦不倦。智觀真人化為丐者，以驗其事，周果樂施，即日度為西華真人。宋聖曆間，梓州大饑，佑聖真君化為一叟，賣蒸鳬蕬，所活者眾。建隆末，河北路饑，真君又化為商，運粟麥十五萬斛入城，商忽不見，官取賑濟，傍及鄰郡。真君位登高真，猶如此者，一念好生之仁，如天不息也。又如黃兼濟雜粟，不增元價，紫俯真君敬禮，令坐太守張乖崖之上。王士良耀米，令耀者自量，一言而降甘雨，功行昭然。吉人為善，可不勉哉。載度者，若地之載物，舟之度人也。
　　或為三師，建功充足，天官有名。
　　三師，經籍度三師也。立科範以濟度死生，學者遵其遺法，揚道化以立功行，若積累充足，天官書名矣。
　　考筭簿錄，三官相應，皆逆注種名，上下有別，毫分無遺。
　　三官分九宮，總十十七府，百二十曹。左陽生宮，右陰死宮。左府青簿書功，右府黑簿書過。其有罪中涉福，福中涉罪，不專於一曹也。或三年，或九年，或二十四年，皆考筭之期。若三官文籍相同，方注種名之數，逆注者善未足，亦注入。
　　又九幽之府，被東華青宮九龍符命，使拔九幽玉匱男女死魂、宿名有善，功德滿足，應受開度者，取三十二萬人，以充甲申驅除之後，開大有之民。
　　九幽之府，九地九陰，治死魂處。東華青宮，按《黃炁陽精經》云：扶桑，洞陽也。主領生籍，以九龍符命下九幽府，選擇男女死魂，嘗有善功者，以受開度。大有者，蕃盛也。
　　當此之時，生死交會，善惡分判，得過者真為樂哉。
　　分判，別白善惡也。為惡不免於殃，作善召祥而無害，豈不樂哉。
　　然三官相切，文墨紛紜，龍門受會，鳥母督仙。萬聖顯駕，盡夜無閒。功過平等，使生死無偏。此之昏鬧，亦臣之憂矣。大期既切，觸事闕替，恒恐一旦受罹公門。
　　切，磨也。文墨紛紜，簿書繁冗。龍門，在河東水會之處。浮山真率，謂鳥母水神也，嘗於過去劫，奉坤母之召，於龍門制會河源，仍以大鳳車，於水中載學仙之人，昇于崑崙，所謂督仙也。萬聖千真，察人善惡，使生死皆當於公道，神王不勝事煩，恐有遣闕，未免於憂。
　　伏聞天尊造大慈之化，垂憐蒼生，開九天之奧，以濟兆民。明科有禁戒，非賤臣所可參聞。然大數有期，甲申垂終，運度促急，大法宜行。
　　玉清修行四法，以慈為先，老氏三寶，以慈為首。聖人擴而充之，無一物不被其澤。明真科戒，傳經限期有定，令神王請非其時者，急於度人也。
　　使有心者得於考筭之中，聞於法音，開示於視聽，勸化於未悟者也。緣玆上陳，懼觸天顏，願見哀憫，賜所未聞。
　　請經，欲使有心學道而未悟者，得霑玄化，進修善行，免獲戾於三官也。
　　於是天尊俯几高抗，凝神遐想，仰誦洞章，嘯詠琳琅。良久，忽然歎曰：上範虛漠，理微太幽，道達重玄，炁冠神霄，至極難言，妙亦難超。
　　俯几，有接下之容。高抗，仰之彌高也。凝神遐想，有所思也。仰誦洞章，嘯詠琳琅，清響振激也。上範虛漠，理微太幽，道達重玄，炁冠神霄者。經之妙範至理，虛曠幽遠，其道則通貫眾妙，其炁則肇自神霄。神霄者，九霄之一也。領率諸天。此言玉章有不可名言之妙，諸經未有出其右者也。
　　子既司帝位，受任神王，飛天翼於瓊闕，四宰輔於明輪，遐盼極覽，領綜無窮，雍和萬化，撫料蒼生。
　　神王司位則為帝，受任則為王。《三十九章注訣》謂：瓊闕太微之館，實天帝玉字也。又云：人間日月為明輪，皆須神王翼贊而宰輔也。此外雍和萬物生化，遐昤極覽四方，領綜事務，非止一端。
　　今大運啟期，三五告辰，百六應機，陽九激揚，洪泉鼓波，萬灾厲天，四宮選舉，以充種民，三代昏亂，善惡宜分。子當勞心兆庶，疲於三官，興廢之際，事須開能，今以相委，其勉之焉。
　　此天尊昔勉神王，救民於洪水之中。
　　寶書妙重，九天靈音，施於上聖，非鬼神所聞。明真有格，四萬劫一傳。今冒禁相付，子祕之矣，慎勿輕傳。
　　傳授靈章，丁寧告戒，如是之切，可不謹與。
　　登命九天司馬、侍仙玉郎，開紫陽玉笈，雲錦之囊，出九天生神玉章。四輔列位，五老監真，太一命辰，玉帝唱盟，一依俯仰明真具典，南向長跪，以付飛天無極神王。法事既畢，諸天復位。
　　登命，不移時也。侍仙玉郎，典經之官。紫陽，藏經之所。玉笈雲錦，貯經之囊。四輔與四協同。五老，玉清昊極元老、虛皇靈光始老、玄華寶天真老、露眇太極祖老、娑鬱洪京仙老。太一，中黃太一。命辰，擇良辰也。玉帝，高上玉帝也。監真唱盟，俯仰長跪，皆明真傳經之式。
　　天尊重告飛天神王，此九天之章，乃三洞飛玄之炁，三會成音，結成真文，混合百神，隱韻內名。故大一戒觀，攝生十方，領會洞虛，啟誓丹青。
　　混合隱韻，見前注。王隱賢謂戒字當作試。言嘗令太一之神試觀學道人，若心不退，方許啟誓丹青。《傳授立成訣》云：昔受神經，人有試吾者，無故以杖槌吾手血出，吾猶傾心信向之。經法有試投之約，未受之前，無故舉火燒其衣，衣盡而猶不言，方為不退轉。《金玄羽書經》載：傳授之法，皆五老啟途，太一試觀十方。則試字誤作戒，審矣。六洞之中，以洞虛屬西，然元始天尊令太一攝生十方，主攝生炁，又兼死籍，故云領會洞虛也。丹青者，歃血為丹，齋繒為青，用以效信立盟。
　　自無億劫因緣，宿名帝圖，不得參見，得盻篇目，九祖同仙。當採擇其人應為仙者，七百年中，清齋千日，齎金繒誓心，依盟以傳。慎之則享祚，漏之則禍臻。享祚則福延九祖，德重山海。招禍則考流億劫，痛於毒湯，風刀相刑，可不慎之焉。
　　億劫因緣，積累非一世也。如許真君上升時，上帝詔云：卿自多劫之前積修至道，勤苦備悉，經緯逾深，萬法千門，罔不斯歷。今當昇舉，即命左大力天丁與流金火鈴照辟中黃，無或散慢，仍封遠祖許由為玉虛僕射，曾祖先祖父爵，皆有等差，然則宿名仙籍，旌陽有焉。得盻篇目，九祖皆仙，況誦詠是經者乎。今下士聞道則笑之，惟其不信，故不得聞，非道棄絕於彼，乃彼自絕於道耳，無他焉。宿惡深重，障隔善心故也。《五帝內真經》云：得道之人自無仙骨，刻名玉書，來生不得盻其篇目，有得其文則為五嶽宗師。《大洞經》云：几修道者，先解冥結，故云九祖同仙。七百年，出經之時也。清齋千日，傳經之期也。今繒寶帛，受經質信也。玉章祕於上天，傳之不易，受持者當嚴尊奉，以明蘊奧，庶不負神王請經之初意也。
　　洞玄靈寶自然九天生神章經注卷中竟
　　洞玄靈寶自然九天生神章經注卷下
　　華陽復注
　　鬱單無量天生神章第一
　　天炁蒼色
　　《三元真經》曰：人之炁魂得之於天，體魄得之於地。無形無象，自空中來，從無至有，住胎中十月，其實九月。每一月得一天之炁以生神，九月炁滿神具，出胎成人。《西山記》曰：善養生者，由無而有，不善養生者，以有還無。人當炁血方剛，以所得神炁付之情欲，血炁既衰，以所有魂魄復歸天地，身為枯木矣。惟修真之士，知精神魂魄，皆天蹔假於我，故寶愛凝鍊，久假不歸，皆為我有矣。
　　《金書祕字》云：此天乃天魂精開陽之炁。
　　帝真胞命元元一黃演之炁
　　帝諱。
　　《雲笈七籤》云：龍漢元年，化生紫霄黃演君，位居紫霄太皇大梵天官。天中之帝，以真炁為胞命元之始。王隱賢曰：九章各有帝真命元四字，乃黃庭元王在命門之下，主生育之炁，以宰制謂之帝，以太一不耦謂之真，九天列正，皆從帝真之命，命一定而不易也。元者，炁始生之名。《易》曰：大哉乾元，萬物資始。至哉坤元，萬物資生。當其元炁自下而萌，初胞狀如垂囊附於脾，脾屬土，物所由生。中黃太一為人已命，其炁流演不窮，故云元一黃演。
　　混合空洞炁，飛爽浮幽寥。延康無期劫，眇眇離本條。苦魂沉九夜，乘晨希陽翹。
　　道君曰：元炁本於眇莽幽冥之外，生乎空洞之問，合而散，散而合也。人未受生，魂爽浮游於幽寥之地，渺然無依，自天上往昔延康劫到今，不知凡幾度生死出沒，如花果之離本條，飄落散漫不入于土。九夜者，九地也。鬼屬陰，常居黑暗，從其類也。沉淪既久，皆欲翹首迎望太陽晨光，以希開度。
　　大有通玄戶，鬱單降神霄。黃雲凝靈府，陰陽炁象交。胞元結長命，惡根應化消。
　　此修真下手工夫也。大有玉清宮，名人身泥丸是也。一陽初動，吸大有宮之炁，直下制伏陽精，以通玄戶，即臍後密戶也。又得鬱單無量天，條天晨金霄帝一雌雄之神於身中，天晨為雌，金霄為雄。《陽精經》云：回陽精於浮黎，采黃炁於鬱單。雌一雄一，即心液腎炁為嬰兒妮女也。火上水下，何以能交，若能存守中黃，端凝靈府，即心也。內想不出，外想不入，則水火陰陽自然交合。陰陽既交，五行顛倒，靈芽自生，胞元結就，為先天至精生生化化之基，賦命一新，向來惡根宿愆皆湔滌，不復為累。浮山真率載閔仲先生之師曰：寂然不動，土之性也。是為真土，蓋根塵已絕，萬慮俱泯，一真純全，冥然寂然，此鴻濛混沌時也。雲宮，黃房處也。冲和之粹氤氳有象，故曰黃雲。至此則日月合璧，神炁混融，玄珠將成象，太一漸歸真。
　　桃康合精延，二帝秀玉飄。灌溉胞命門，精鍊神不彫。
　　桃康，命門之神，字合精延，為大洞之尊神，守人臍。二帝，靈帝、尊帝也。《隱書》云：靈帝無太一，則玄虛不回炁無，尊帝無太一，則三一不居。二帝之力，並行不相悖也。秀玉飄，潔白貌。一身生生之理，從此發源。十二時中，太一之神運靈津灌溉命門，以固胞元，所謂精鍊神不彫。《黃庭經》云：溉養靈根不復枯，閉塞命門保玉都。
　　九天命靈章，生神神自超。元君遏死戶，司馬誦洞謠。一唱萬真和，九遍諸天朝。稽首恭劫年，慶此榮舊苗。
　　九天帝君降靈章之功，召集真熙以生神。神生可以超几入聖。人身生門三十九，死戶三十九，既得生則恐死戶復開，命元君炁毋遏閉，不令故炁侵也。《黃庭經》曰：須得至真乃顧盻，至忌死炁諸穢賤是也。長生司馬，歌洞章以贊生成之功，司馬一唱，萬真交和，悅而相應也。九遍功滿，諸天之炁皆來朝合喜，歷劫至今，遇此機會，向者已離本條，今復茁苗如舊，豈不欣慶耶。默希子云：學道全真在此生，迷人待死更求生，有生不可無生理，縱得生知何處生。詳味此詩，可為生神鼓吹也。
　　上上禪善無量壽天生神章第二
　　天炁赤色
　　《金書祕字》云：此天魂精陽明之炁。
　　帝真胎命元洞冥紫戶之炁
　　帝諱。
　　《雲笈七籤》云：龍漢元年化生太霄洞冥君，此天之帝以真炁為胎命元之始。
　　西嶽寶真人云：凡人二月為胎，一身本根，從玆肇生，故曰胎命元。真人結胎，神居紫戶，根系命門，綿綿若存，無少間斷，謂之胎息。《南華經》云：真人之息以踵，靜而炁深也。眾人之息以喉，躁而炁淺也。淺則胎元易散，真炁易耗，命門在北，謂之洞冥。以其炁上升於紫戶，故曰紫戶之炁。 紫戶在兩眉間高一寸，卻入骨三分。
　　無量結紫戶，炁尊天中王。開度飛玄爽，凝化輪空洞。故根離昔愛，緣本思舊宗。幽夜淪遐劫，對盡大運通。
　　無量壽天降注靈炁，結於紫戶，在九天中為炁尊帝也。飛玄爽者，謂死魂初為人時，亦稟三洞飛玄之炁也。天帝凝佇碧落，轉輪化端於空洞中，以開度之，頓令脫故根昔愛之障，獲依緣大道為本，明悟舊日性宗。且昔者因貪愛受苦，沉淪幽夜，動經遐劫，今報對已盡，當大運啟期，可以更生矣。
　　帝真始明精，號曰字元陽。嬰兒史伯華，結胎守黃房。斬根斷死戶，熙頤養嬰童。
　　人受先天之炁而生，有生之後，一點元靈復歸兩腎中間，即帝真也。始名精，字元陽，乃命門下一黃庭元王之名，主此帝真。嬰兒史伯華，乃泥丸天帝君上赤子，名玄凝天，共秉真炁，結胎黃房之中。黃房，中宮也。胎炁既成，有神守之。惡根死戶，謂在心結習惡機欲根，即須斷絕，稍有干犯，則鉛飛汞走。常令中和，頤養聖胎成嬰童也。
　　禪善導靈炁，玄哺飛天芳。華景秀玉質，精鍊自成容。務玄育尚生，羅列備明堂。
　　天帝導引靈炁，前既結胎，此當養胎也。始自紫戶下三關，復由泥丸降華池，含漱芳香，故曰玄哺。灌溉周流，嬰兒真炁充足，自然體質如玉精，鍊之久，容貌自成也。《黃庭經》云：口為玉池太和宮，嗽嚥靈液灾不干，體生光華炁香蘭，却滅百邪玉鍊顏，審能修之登廣寒。王隱賢謂：華景，采服日月光華，以養胎解結，自然容質玉潤。胎中有二神，一
　　曰白炁君，名務玄子，字育尚生。一曰玄歸子，字盛昌。其神與胎命同生，偕諸神羅列明堂中。蕭氏云：人身三田，皆有明堂洞房之室。
　　太虛感靈會，命我生神章。一唱動九玄，二誦天地通。混合自相和，九遍成人功。大聖慶元吉一散花禮太空。諸天並歡悅，一切稽首恭。
　　帝命玉章生神太虛中，感百靈交會，正《易》所謂乾道變化，各正性命也。動九玄者，一過聲聞九天也。天地通者，二過天地設恭也。陰陽和合，九遍數足，人物皆被生成之功。元者，善之長，吉則無不利。諸天悅者、天道貴生也。
　　梵監須延天生神章第三
　　天炁青色
　　《金書祕字》云：此天魂精始陽之炁帝真魂命元長靈明仙之炁
　　帝諱。
　　《雲笈七籤》云：龍漢元年化生青霄明仙君，以真炁為魂，命元之始。
　　西嶽竇真人云：受胎三月，三炁周，三魂降而神靈長。趙玉蟾謂：魂是陽炁，陽炁明，故曰明仙。長靈，即《黃庭經》云：黃炁鬱勃清且長。
　　須延總三靈，玄元始炁分。落落大梵布，華景翠王尊。
　　須延天帝總攝三魂長靈明仙之炁，實自玄元始分，化落落廣漢之象。大梵者，諸天之炁布滿十方。魂藏於肝，屬木，應春，其色青，故曰華景翠玉尊。
　　明梵飛玄景，開度長夜魂。遊爽赴期歸，炁炁返故根。
　　人之受生，叉本於梵炁，中有受生之神，名日明梵。救苦總呪有六炁咸遵，明梵演招，蓋指此也。玄景，龍名。言明梵之神，乘龍飛空，開度死魂於長夜陰境。游爽，謂魂爽游蕩，今得受生，若久遊赴歸期也。炁炁返故根者，昔年一身已散之炁，皆還元也。
　　太帝號陽堂，字曰八靈君。九開回錄道，胎炁生上元。陵梵度命籍，太一輔精延。泥丸敷帝席，三部八景分。魂生攝遊炁，九轉自成仙。
　　太帝精魂，名陽堂玉，字八靈。九開天帝魂，名回錄道，字絕冥川。《太素玉錄》 云：三月為魂，其炁本自胎而生。又太和皇成老子，主胎元之炁，出入於紫微，正在崑崙太一所居之處，即泥丸上宮也，故云胎炁生上元。陵梵乃萬靈帝君，又名神丈人，字履昌靈，守人兩眉間紫戶內宮，司人年命壽夭。精延，乃命門桃康君字，守臍中闕，主握一點元陽之炁，亦合會于泥九上宮。太一尊神務猶收，在玉枕下泥丸後戶，輔而翼之，與之混合，還敷正其席，於是三部八景之神亦各分布整具。嚴肅修真之士，養陽聚魂則八景合光，洞照泥丸，收攝萬靈，晨登天老之室，聚精會神，伐滅胞根，上昇仙都。《大洞經》云：太帝上元炁，日中司命童。煥然成光明，披霞乘帝墉。列坐震靈席，混合五日同。八景照泥丸，朗然洞房中。
　　琅琅九天音，玉章生萬神。三遍列正位，炁參八辰門。玄關遏死戶，靈鎮津液源。應會感靈數，明道濳迴輪。慶此嬰兒蛻，稽首讚洞文。
　　九天玉章，音韻琅然，下生萬神，三轉一身，神炁各正，厥位八辰門。《遷神經注》云：人頂骨有八片，上應天之八門。《紫虛道君洞房上經》云：上紫門，望八辰，引丹宮，具明神是也。天之八門，東名青華元陽門，南洞陽太光，西通陰金闕，北陰生廣靈，東北靈通禁上，東南始陽生炁，西南玄黃高晨，西北九化梵行門也。或謂身中八景之炁，上參此八辰之門。玄關，謂下丹田。《真訣》云：守閉玄關，內引九真，三炁運液，灌溉丹田。臍下三寸，即生門也。生門若關，死戶自關，如此則靈炁鎮靜，津液源源而生，以滋百骸。學仙之人善緣風契，外能宣明道化，內能濳回一身陰陽之機，專炁致柔，功成九轉，身外有身，嬰兄蛻矣。
　　寂然兜術天生神章第四
　　天炁綠色
　　《金書祕字》云：此天魂精太陽之炁。
　　帝真魄命元碭尸冥演由之炁
　　帝諱。
　　《雲笈七籤》云：龍漢元年化生碧霄演由君，故此天中之帝，以真炁為魄，命元之始。魄為物，魂為神，魂炁主昇，魄體主降，魂輕清，魄重濁，故云碭尸。碭者，如石之固也。冥演由者，自由好逐之義，以魄屬陰，好遊蕩，故日冥演由。
　　寂然無色宗，兜術抗大羅。靈化四景分，萬條翠朱霞。
　　上章言玄元始炁分，即三炁分化，此言四景，乃三炁之下梵炁所化之天也。抗，蔽也。居大羅之下，若藩蔽然。翠朱霞，梵炁流布之景。
　　遊魄不顧返，一逝洞群魔。神公攝遊炁，飄飄鍊素華。榮秀椿劫期，乘運應靈圖。
　　魄者，陰靈之聚，好遊蕩，欲人死逝，去逐於六洞陰魔，以為得朋。仙經有制魄之方，閉炁七息，叩齒七通，心存鼻端白炁，須臾漸大，貫一身。然後嚥液七口，急呼魄名尸狗、伏矢、雀陰、蜚毒、天賊、除穢、臭肺。呼畢，靜定則魄自寧。神公王氏謂：玉清上相曾受命制伏北酆，掌討罰之師，故號神公。伏其威武，攝回遊魄。又肝神無英公子，名玄元叔，字神公子，主魂。修鍊之士必使魂常附魄，如日光之載月質，魄常檢魂，如月質之受日光。則魂不馳，魄不去，遂能登仙。若魄不受魂，魂不載魄，則魂遊魄降而人死矣。今遊魄既回，鍊之結成素華而延壽，可同大椿之年。乘運應靈圖者，美學仙有宿緣也。
　　空洞生神章，瓊音逸九霞。一唱萬真會，騫爽合成家。九轉景靈備，鬱鬱耀玉葩。兜術開大有，一慶享祚多。上聖回帝駕，嬰兒欻以歌。不勝良辰會，一切稽首和。
　　空洞生神章，瓊音逸九霞者。玉章之音，合三洞飛玄之炁而成九場之精也。一唱詠間，天地萬神交會，况我身陰陽魂魄精爽，安得不合成一家乎。王氏云：魄以魂為家，魂魄既合，理無騫違。九轉景靈備者，功滿神炁備具。景靈，身中虛明神靈之炁也。玉葩，光彩貌。於此見兜術天帝度人之功大有矣。一慶享祚多者，長生久視無灾害也。上聖回駕，度人功成。嬰兒歌者，法身已見，宜乎萬神悅而同應也。
　　波羅尼密不轎樂天生神章第五
　　天炁黃色
　　《金書祕字》云：此天魂精上陽之炁。
　　帝真藏府命元五仙中靈之炁
　　帝諱。
　　《雲笈七籤》云：龍漢元年化生絳霄五仙君，此天中之帝，以真炁藏府命元。天以陰陽木火土金水五行之炁，成人之形，內列肝、心、脾、肺、腎，以藏魂、神、意、魄、精。在天為五星，為五帝，在人為五常，於用為視、言、思、貌、聽。修真之士，使五炁居中，以結命元，故曰五仙中靈。
　　翻翻五帝駕，飄飄玄上門。遊步黃華野，回靈驕樂端。採集飛空景，舊爽多不存。
　　翻翻飄飄，皆飛揚貌。五帝者，不驕樂天帝也，嘗命駕出遊。玄上門者，玄都門也。黃華，即太虛沖和之際。回靈者，徘徊靈駕於天端，下觀世界，歌采集飛散之魂，使之還生，奈歲月幽遠，舊爽消磨，所存無幾矣。前達云：一失人身，萬劫無良，可痛哉。
　　太微回黃旗，無英命靈旛。攝召長夜府，開度受生魂。
　　前言舊爽多不存，慮消散於剛風，或沉溺於諸趣，於是命太微中小童，名景精，常在帝前回轉中黃之旗，以集遊爽。又命無英公子主肝魂之神，執命靈幡以召魂炁，使之受鍊，更生太微。按《度人經青玄注》云：南極長生大君，即朱陵大帝，治太微垣，司火鍊事。幽魂久居沉滯，當入火鍊，以破陰濁，以復陽光。俾心源一淨，業垢皆空，因虛化神，復還人道。
　　公子輔黃寧，總錄具形神。玉章洞幽靈，五轉天地分。炁鍊元藏府，紫戶自生仙。
　　公子無英，魂神。黃寧乃精血三真，名元生君。魂與精血相輔，總錄為一，則形神整具。洞幽者，微顯闡幽也。修真之士，使梵炁回旋，帝真在定，金光朗徹，流雲徘徊，自然虎嘯風生，龍吟雲聚，大寶成矣。或曰：天一生水，以定性也。地二生火，以定心也。天三生木，以定形也。地四生金，以定炁也。天五生土，以定中官。是謂攢簇五行。《度人經》十轉回靈圖謂：乾九坎一成十，坤六離四成十，巽二兌八成十，艮三震七成十，為十轉回靈，盡周天之極數，萬炁還元之道。乃知天三木與地二火，同居而成一五，地四金與天一水，同居而成二五，戊己自以五數居中和，合四象而生嬰兒，是謂三五歸一。又按《河圖》，天一，地二，天三，地四，天五，乃水火木金土在天之生數也。一得五成六，蓋水見土則止。二得五成七，火以土而養。三得五成八，木因土而植。四得五成九，金籍土而生。五轉天地分者，四象本自然，雖屬乎天，皆有名無形，得土和合，始成有象，屬乎地也。自此五轉之後，五炁五精五神凝結，昇於紫戶，丹功成矣。
　　數周眾真會，啟陽應感繁。玉女灌五香，聖母慶萬生。三界並歡悅，稽首禮天尊。
　　數周，九轉也。修真火侯內丹成，須用功九轉，如人懷妊九月也。啟陽應感繁，謂陽神既成，身中造化感通，吉兆甚多，人能勤苦修為到這境界，自見效驗。灌五香者，黃華玉女引五方真炁，灌沃其身也。又云：丹熟生香，透骨覆頂。聖母即乾元聖母，前降生時，曾衛房保形，今見道成，豈不欣慶。天神地祇，向曾備守至此，亦為之悅。然則生成大德，當歸諸天，故日稽首禮天尊。
　　洞玄化應聲天生神章第六
　　天炁白色
　　《金書秘字》云：此天魂精元陽之炁。
　　帝真靈府命元高真沖融之炁。
　　帝諱□□o#1
　　《雲笈七籤》云：龍漢元年，化生景霄沖融君，此天中之帝，以真炁為靈府命元之始。西嶽竇真人《修真指南》曰：人生六月，六津定六府，用滋靈也。修真之士魂魄五臟皆已鍊成，陽神上感應聲天之炁，以滋其靈。靈即炁也。冲融者，神炁和悅。至此，陰濁已盡，陽明洞煥，煖然如春。
　　應聲無色界，霄暎冠十方。回化輪無影，冥期趣道場。靈駕不待轡，朗然生神章。
　　應聲無色界者，明為無色界天也。霄暎冠十方，謂光明暎諸天，為十方之冠，回化輪無影，與造化相友，而不見形迹。冥期趣道場，暗合於大道之域。《度人經青玄注》云：無色界天人，塵染俱淨，洞入自然，身形微妙，或大或小，無復色象，人不能見，故云無色界，頌云：漸入無為至道宗，一塵不染意圓通，回眸下視三千界，萬法都來一箇空。玉章上五章言命宗，下四章言性宗，使人保命以長存，明性以超脫也。靈駕者，《南華經》謂：御六炁之辯以遊無窮，又何待轡乎。至此地位，始知生神章之妙，朗然不誣矣。丹訣云：修鍊至五轉，真陽全魂化為神。六轉真陰全魄化為炁。魂魄內全，日中遊行無影，與日純陽為一。自玆鬼神不可見，陰陽不可測矣。
　　空洞諒無崖，玄爽亦為強。鍊胎反本初，長乘飛玄梁。蘄畜喪天真，散思候履常。斬伐胞樹滯，心遊超上京。
　　空洞太虛，豈有崖際。玄爽亦為強者，言鬼魂始為人時，與聖賢無異，安得為弱，因歷劫生死，所受天真為情欲凋喪，遂不強矣。《玄梁慶真羽章》云：翻翮振九霄，悲嗚吹玄梁。知為天中禽，名乖不同也。謂鍊胎返本之功，正欲收斂安靜，不可同玄梁輕飛也。蘄，願也。《南華經》云：澤雉十步一啄，百步一飲，不蘄畜乎樊中。譬雉在外飲食雖艱，終不願畜養籠中，不得自由。如人受羈絆，鬱結以喪天真，但欲散逸情思，履踐常道，然後斬伐胞胎，樹滯死炁，了無罣礙，可以心遊玉京矣。
　　願會既玄玄，悟我理兼忘。介福九天端，交禮地辰良。
　　願會者，悟玄玄之道，方契素願也。既解悟，則是非人我皆忘之矣。至此福不期而介，辰不擇而良，何迪非吉。
　　混化歸元一，高結元始王。稽首儔靈運，長謝囂塵張。
　　混合造化三元之炁，復歸于一上應元始，下主一身。所謂天尊雖遠妙，近緣泥丸君是也。學仙道成之日，又應良辰。謝，絕也。囂，喧也。張，飛揚也。言自此永絕喧囂，塵埃飛揚之境。
　　靈化梵輔天生神章第七
　　天炁紫色
　　《金書祕字》云：此天魂精正陽之炁。
　　帝真元府命元高仙洞笈之炁。
　　帝諱霧雲。
　　《雲笈七籤》云：龍漢元年化生玉霄洞笈君，此天中之帝，以真炁為元府，命元之始。
　　西嶽竇真人云：人生七月，七精開，七竅通光明。外耳、目、口、鼻，內心孔，皆明朗，自然知覺。修真當此七轉，已造七覺之地，冥慧洞清，根塵斷絕，有無皆空，萬法除滅。凡先劫後劫，三界十方，他我根源，過去未來，七通八達，上下貫徹，萬理具焉。故曰：高仙洞笈。
　　玄會統無崖，混炁歸梵輔。務猶運靈化，濳推無寒暑。乘數搆貞條，振袂拂輕羽。瓊房有妙韻，汎登高神所。
　　玄會者，萬道之宗。統攝三界，妙用安可限量。混炁者，混合飛玄之炁，歸於梵輔之天，以復太初也。務猶，乃太一尊神，號務猶收，守人泥丸後戶，在天濳運造化，寒暑無間。乘數搆貞條者，乘此七過之數，陽光凝合，百骸貞固，如樹之條枝也。振袂拂輕羽，將欲飛騰。於是忽聞泥丸瓊房九宮之中，自成宮商，喜炁衝躍，火龍玄鶴交舞身中，萬神盡登高上神宮，與天帝君上一赤子合而為一，此之謂瓊房有妙韻，汎登高神所。
　　圓輪無停暎，真仙森列序。上上霄衢邈，洞元深萬巨。秀葉翳翠霞，停蔭清泠渚。
　　按《靈寶畢法》，此超脫法也。神光洞照，透出軀殼，上昇太虛，與真仙同列。至於雲衢遐邈，旁觀洞空，洞虛太玄，無邊之際，下有巨萬之深，而我獨露堂堂，在清靜性海之中，浮秀葉翠霞之羽蓋，下嘆清泠之渚，湛然常寂矣。《八素陽歌》 云：我超騰羽蓋，徘徊清泠渚。
　　遨翫怡五神，繁想嘯明侶。五難緣理去，冲心自怡處。
　　論超脫在一躍之頃，慮五炁之神出而未熟，則時出時入，遨翫而習熟之，或動雜想，則嘯詠以散之，則百神皆和。明侶，身中神也。五難，諸說未定，恐五帝之魔尚相試難，可以理遣，俾性天清潔，無一毫人欲之私，方合至道。蓋修鍊至超脫為極功，一時變化，最防魔試，故丁寧焉。
　　爽魂隨本根，亹亹空中佇。七誦重關開，豁滯非神武。運通由中發，高唱稽首舉。
　　性者，命之靈也。心者，炁之主也。心既無累，性天朗明，自己爽魂，佇於太空，亹亹無怠，而不離於本根。本根者，元炁也。七過關竅，豁開法身，獨見煩惱，死生不能為累，非玉章有神武之功，安能如是敏速耶。運通由中發者，有諸內，必形諸外也。高唱稽首舉者，朗吟而昇舉也。
　　高虛清明天生神章第八
　　天炁碧色
　　《金書祕字》云：此天魂精通陽之炁。
　　帝真華府命元真靈化凝之炁
　　帝諱霐霽
　　《雲笈七籤》云：龍漢元年化生琅霄化凝君，此天中之帝，以真炁為華府命元之始。
　　西嶽竇真人云：人生八月，八景神具，降真靈也。真靈既降，五臟亦生華。大洞有十華觀門紫戶。天一精通太元丹華，地二炁通凝玄青華，天三神通萬生素華，地四梵通十方黃華，天五始通太清瓊華，地六始通冥陰金華，天七始通太玄綠華，地八元通上清碧華，天九元通玉虛瑤華，地十玄通玉清，混洞太無，十華接空，此真靈化凝之炁也。
　　清明重霄上，合期慶雲際。玉章散冲心，孤景要靈會。
　　清明天帝在重霄之上，必無色界以上之天也。與諸天期於慶雲之際，誦玉章以發翛，散冲逸之心。慶雲非烟非雲，太和妙炁也。司馬真人曰：孤景華府之字，乃要靈府之君，嘗會于此。
　　煥落景霞布，神衿靡不邁。玉條流逸響，從容虛妙話。
　　此皆紀天上景物之辭。景霞者，霞彩明煥錯落也。衿與襟同，言胸次無不超邁，玉條逸響，其天風動騫林之聲乎。《大洞》辭有玄歌散沖襟，玉條流逸響。正謂此妙話會真仙，共談玄理也。
　　靈音振空洞，九玄離幽裔。感爽無凝滯，去留如解帶。明識生神章，高遊無終敗。
　　學仙既度自己，當推神章之功，上報九玄，下資幽爽，皆令聞經頓悟，出入自在，不復為宿障凝滯，去留生死，如解衣帶。然前輩有語云：來如著棍，去如脫袴。言無可戀也。果能明識玉章奧妙，成超脫之功，則真性長存，歷劫不壞。
　　玄景耀雲衢，跡超神方外。應感無方圓，聊以運四大。研心稽首誦，眾聖共
　　稱快。
　　玄景，龍名。真人乘龍上天，光耀雲衢，蹤跡超乎神方之外，以其變化法身，故能隨機應感。運四大者，運行於無色界四天也。共稱快者，翎聖真君有言曰：今日明日，可惜可惜，大限到來，有何功力。使不得口頭言，用不得紙上黑，十方諸聖點頭時，此是學人真箇得。
　　無想無結無愛天生神章第九
　　天炁黑色
　　《金書祕字》云：此天魂精萌陽之炁。
　　帝真嶽府命元，自然玄照之炁。
　　帝諱靈霽。
　　《雲笈七籤》云：龍漢元年化生神霄玄照君，此天中之帝，以真炁為嶽府命元之始。浮山真率曰：無色界上種民天也。人之本性，湛然虛明，譬如太虛，不容一物，妄想諸愛，如空中花，生死輪迴，如結空果。人能返本還元，一念不生，萬緣頓息，乃生此天，始為不壞。修真之士，始於克念，至於無念，諸陰消盡，真性圓明，决超三界，此即不壞真空，無上法身也。
　　左侍真人曰：嶽府，人之腦骨也。始生形既具，則必有靈以主之。有靈故有元，有元故有華，有華而後生。嶽乃諸神出入之門，必待全具，方合腦骨以固之。今小兒有門，是其處也。為其炁回滋本根，諸神所居，謂之靈。蓋以其靈能返照于下，故日照。
　　無結固無情，玄玄虛中澄。輪化無方序，數來亦叵乘。
　　至人澹泊，心無結固，性無情動，清靜而有定，不隨運化次序輪轉，亦不乘陰陽變遷也。
　　誰云無色平，峨峨多丘陵。冥心縱一往，高期清神徵。良遇非年歲，劫數安可稱。
　　無色，即無色界，上清之境也。誰謂此地平坦，亦有炁化，高丘大陵，如玉山上京峨峨，然可以登覽。學仙者若欲冥心縱遊，期須三清徵召，方得至彼，實千載之良遇也。
　　浮爽緣故條，反胎自有恒。靈感動太虛，飛步霄上冰。津趣鼓萬流，濳凝真神登。無愛故無憂，高觀稽首昇。
　　浮爽返胎，即《大洞經》億曾萬祖，歷劫種親，遊爽散滯，俱得更生。蓋子孫祖考，同此一炁，我身既度，祖宗亦得返胎成仙，自然之常理，又何疑焉。况身中之靈，本太微三一之神，洞合太虛，可以飛騰於霄漢高寒之上矣。津趣鼓萬流者，問津自天河也。紫微夫人云：玄波振滄濤，洪津鼓萬流，駕景盻六虛，思與佳人遊是也。雖曰進登天仙，亦須濳神凝真，愛緣淨盡，始遂逍遙。乃知愛者，憂之本也。無愛則無憂矣。嘗謂人之性天，本來清靜，澹然如水，不受一塵干汙，則歷劫長存。一為愛染，則癡雲蔽天，業風蕩水，不復清靜矣。其始因愛生貪，因貪生煩惱，妄想叢雜，擾擾勞勞，諸苦所萃，流轉生死，出沒於欲海波濤之間，曾無了期，業識滋焉，地獄生焉。且七情六慾，皆能害性，何獨於愛。殊不知愛乃業緣之萌蘗，情欲之梯媒，以其甘柔有毒，使人惑而不知，漸漬日深，盤結愈固。自非智慧勇猛、有定力，了悟真常之士，孰能斬絕。九章之功，自修鍊結胎，至于上昇，能事畢矣。而猶以愛為言者，恐人翫習為常，而不知為永劫憂息之本，分毫洗滌不盡，不能超脫。故聖人於末章抽關啟鑰，其義遠矣。若夫高觀天衢，稽首上昇，切有俟於來者焉。
　　太極真人頌
　　太極神澄大帝。
　　大道雖無心，可以有情求。
　　《道德經》謂：吾不知其名，字之曰道，強名之曰大。然則道本無名，又安得有心哉。惟求道者，不可不用情。
　　佇駕空洞中，回盻翳滄流。淨明三界外，蕭蕭玉京遊。
　　真人佇靈駕於空中，回觀滄海，渺若塵翳。如坡仙謂渺滄海之一粟。三界者，欲界、色界、無色界也。身心出三界之外，淨明無礙，可以遊宴玉京。
　　自無玄挺運，誰能悟冥趣。落落天漢澄，俯仰即虛柔。
　　自非天生挺特，應運之才，孰能悟此幽默之旨，俯仰天地間，至樂存焉。虛者，天之形。柔者，地之性。
　　七玄散幽夜，返胎順沉浮。
　　七玄，七魄也。返生胎息，順陰陽而沉浮也。
　　冥期苟濳凝，陽九無娛憂。
　　生死之期，陽九之灾，冥默有定，苟能濳光凝神，不足為懼。《南華經》謂：安時處順，哀樂不能入也。
　　覩此去來會，時復為淹留。外身而身存，真仙會良儔。
　　真人觀人生死去來之速，謂未死之間，得以淹留，當勉於修省，能無容心於內外，則全其真矣。《道德經》云：外其身而身存。斯人也，其真仙之良儔乎。
　　亹亹玄中趣，湛湛清漢波。代謝若循環，椿木不改柯。
　　玄玄之趣，如清漢之水不絕也。代謝生死，苦於輪回無定，惟得道者特立，如大椿，不隨眾木開落，星霜屢閱，而柯葉不改。《南華經》曰：死生亦大矣，而不得與之變。
　　靜心念至真，隨運順離羅。感應理常通，神適逮自徂。
　　靜心念至真，志於道也。羅，綱也。隨陰陽之炁運行，離諸疑網，有感必應。徂，往也。言無所往而不通。
　　淡遊初無際，繁想動九遐。飛根散玄葉，理返非有他。
　　遊心於淡，合炁於漢，此樂何極。繁想若動，一念飄蕩九遐，喻如樹之根業飛散，培養之則深根固蒂。人之想念繁雜，靜定之則神還炁聚，皆自致也，非由外也。
　　能誦玉章，玄音徹霄霞。甲申洪灾至，控翮王母家。
　　常誦味道之腴，脗合造化，飛神瑤池之上，又何息乎洪灾。《南華經》云：大浸稽天而不溺。
　　永享無終紀，豈知年劫多。
　　以道為身，不生不滅，太虛中長存也。
　　洞玄靈寶自然九天生神章經注卷下竟
　　#!原本字迹不明。可參閱《上清眾經諸真聖祕》