太上洞淵三昧神呪齋清旦行道儀
　　經名：太上洞淵三昧神呪齋清旦行道儀。唐杜光庭編。二儀同卷。底本出處：《正統道藏》洞玄部威儀類。
　　太上洞淵三昧神呪齋清旦行道儀
　　廣成先生杜光庭刪定
　　於玄師前立班定，唱道：
　　道場衆等人，各運心歸命三寶。
　　次華夏讚引
　　次入戶呪
　　次上五方香東方為始。
　　次上御案香
　　次各禮師存念如法禮師思青雲青
　　帝，如黃線儀。
　　次衛靈呪
　　次嗚法皷二十四通
　　次發爐呪
　　太上玄元五靈老君，當召功曹使者，左右龍虎君，捧香使者，三氣正神，急上關啟三天太上玄元道君。臣今正爾燒香，奉為齋官某乙，脩太上洞淵三昧神呪大齋，拯護人天，消禳灾沴。願得太上十方正真生氣，降流臣等身中。所啟速達，徑御太上玄老至真無極大道太一玉皇帝御前。
　　人各三禮。
　　次各稱法位
　　上清玄都大洞三景弟子無上三洞法師，奉行三昧神呪大齋法事，某嶽某帝先生，小兆真人。臣某等，同誠上啟：虛無自然元始天尊，無極大道太上大道君，無上玄老太上玄元老君，已得道大聖衆，至真諸君丈人，通玄洞淵三昧神呪三十六部尊經玄中大法師，上元太一空洞三天太真，萬聖道主，二十四高尊，十方真人，天仙地仙真仙飛仙，五嶽神仙，諸天至極三寶威神，隨機應感三界真靈。臣等夙荷玄休，叨佩大法。尊經寶訣，得以稟脩。而盟告之辰，約當宣化。輔贊邦國，濟護天人。普及幽明，咸令開度。況奉詞旨，敢不上聞。
　　次讀詞
　　按如詞言義，惟丹切虔脩齋，直請福希恩。臣等忝職玄司，所宜遵副是用。肅嚴香燭，敷列壇場。依太一天尊，玄老具典，奉修洞淵三昧神呪大齋。夙夜翹勤，轉經行道。請五方上帝及天官吏兵，三洞威神，龍虎騎乘。驅除妖逆，掃蕩氛邪。布氣行神，降伏魔祟。消灾致福，助道宣威。天地真靈，應時感降。以今清旦行道，初捻上香，歸身歸神歸命大道。臣等首體投地，歸命太上三尊。以是功德，歸流社稷，尊靈宗桃先聖。昇真紫闕，騰景清都。乘鳳輦以徊翔，福龍圖於延永。地廣於堯對禹跡，祚隆於周曆漢年。二象和寧，三光昭朗。得道之後，昇入無形，和與道合真。
　　以今二捻上香，歸、身歸神歸命大道。臣等首體投地，歸命太上尊經。以是功德，上祝皇帝，二儀並固，三景齊明。仁格堯湯，化超羲嗥。后妃嬪主，太子諸王，德贊紫宸，功扶皇極。文武卿佐，中外職僚，敷恩澤以無私，致雍熙而成化。干戈永戢，水旱不興。疫毒無侵，休祥允萃。八絃九野，克臻清靜之風。自幽及明，共睹昇平之運。得道之後，昇入無形，和與道合真。
　　以今三捻上香，歸身歸神歸命大道。臣等首體投地，歸命太大三師。以是功德，歸流弟子某家，九玄七祖，一切幽靈。釋罪地司，生神天府。寃仇和解，罪疊消平。某家眷屬，六親同臻，福祐前生。今世往債宿瑕，俱乘懺謝之緣，盡息灾凶之咎。真靈祐護，道德匡扶。厄運清消，邪魔摧蕩。天兵神將，介福垂祥。得道之後，昇入無形，和與道合真。
　　次禮方
　　次懺方
　　次於鬼門上存神命魔密呪
　　次步虛旋行三周
　　次三禮
　　至心稽首，太上無極大道。
　　至心稽首，三十六部尊經。
　　至心稽首，玄中大法師。
　　次重稱法位
　　具法職，奉行三昧神呪大齋法事，某嶽先生。臣某等，謹重上啟：太上無極大道無上玄老太上玄元老君，洞神洞淵洞玄洞真，三昧神呪經寶威神，天仙地仙真仙飛仙，五嶽神仙，十方真人，已得道大聖衆，至真諸君丈人，三界官屬，一切尊靈。臣等叨承福會，獲履法門。參佩寶經，洞淵大法。職當宣弘妙旨，濟度人天。佐國立功，奉揚正化。某官某乙，請修無上神呪大齋。敷列壇場，精豐信幣。轉經行道，燒香然燈。懺謝罪尤，解消灾咎。關告三界，延降萬神。請千二百官天兵將吏，誅除妖惡，摧伏冤魔。瀝懇冥心，以期通感。伏惟十方高聖，太上三尊，慈澤滂流，威光下燭。勑天司地府，五帝三官，太山酆都，嶽漬官屬，赦除某官某乙前生今世，億劫以來積疊深瑕，無邊無量。前惡未懺，後罪又加。結在天地之曹，陰陽之府，嶽漬之內，水火之司。或訟逮所延，考罰所注。致招灾咎，祈謝無由。或穢慢三光，輕凌四大。明干禁忌，幽觸神祇。結固纏綿，不可憶識。因今懺謝，并乞蕩除。賜冤債和平，愆尤除滌。原銷觸犯，超度灾凶。罪對幽淵，咸蒙赦宥。從容天界，鍊化福庭。垂祐延祥，永隆嘉祚。若有灾疾，即次用下句。若無事即已。今以國土，居宅之內。疫毒流行。赤子嗷嗷，坐罹凶橫。仰祈玄祐，愍濟生靈。臣按三天法師正一科品，誅邪制鬼，收束魔靈。謹為某官某乙，謁請無上高倉君五人，兵士十萬人，主為收除三丘五墓之鬼。謁請天曹運氣君五人，兵士十萬人，主收除某家百二十禁忌刑殺嫉拓之鬼。謁請都曹正氣素車白馬君五人，兵士十萬人，主收除某家衆邪妖精禍害之鬼。謁請考召君五人，兵士十萬人，收除某家下官故氣土精月食之鬼。謁請運氣解患守宅君五人，官將百二十人，兵士十萬人，主收除某家新宅故宅五毒百病逆氣之鬼。謁請天上咎逆君五人，官將百二十人，兵士十萬人，主收除某家耗害精邪招引外魔盜賊之鬼。謁請廣司君五人，官將百二十人，兵士十萬人，收除某家十二月位破殺虛耗之鬼。謁請北城詔命化喻謀議君五人，官將百二十人，兵士十萬人，收除某家北將破王之鬼。謁請天心刺史從事一千二百人，兵士十萬人，主收除某家時行五毒溫疫氣病剖剔之鬼。謁請平天君五人，官將百二十人，兵士十萬人，收除某家刑禱呪詛房廟考氣之鬼。謁請無上太和君五人，官將百二十人，兵士十萬人，收除某家魍魎野道五部兵獵遊□之鬼。謁請收神上明君五人，官將百二十人，兵士十萬人，收除某家耗亂人神恐動魂魄夢寐不安之鬼。一十二部天官吏兵，一合具官，應時臨降。周币庭宇，羅列八方。上震雷霆，旁布行陣。於宮宅內外搜捕奸邪，剪穢誅凶，焚蕩妖沴。六天故氣，衆老之精。千鬼萬神，五方疫毒。魍魎光怪，中外強□。宿考流殃，及土公害氣。星燭復連，咎注非尸。新死故亡，雌雄逆殺。刑禱之氣，妬鬼神。收滅誅鋤，永令斷絕。陰陽主宰，一切正神。安鎮方隅，辟斥邪妄。若有犯干禁忌，驚擾龍神，祈謝修禳，迴凶就吉。七十二位，刑德衆神，助道安人，祛灾致福。罪咎蠲釋，疾厄無侵。或云痊平。九世七玄，生天證道。克臻禎貺，常保安寧。言功之辰，加爵進賞。若私家，即自嘉祚。後續此。上願乾坤昭
　　泰，日月貞明。五緯順常，萬方康樂。帝圖隆固，聖壽遐長。社稷尊靈，宗桃先聖。惟昌寶曆，孚祐寰區。臣仕忠貞，黍稷豐稔。兵戈自戢，符瑞彰聞。萬國朝宗，窮荒入貢。某家道氣流布，善力資薰。嘉祚日新，親緣同福。三徒六趣，蠢動飛沉。聖澤所覃，普天全濟。上明天尊大慈之施，下副臣衆等懺謝之誠。謹啟。
　　次十二願
　　次復爐呪
　　次學仙
　　次出戶呪
　　次玄師前上香
　　次回向讚
　　次彈罰散如常儀
　　太上洞淵三昧神呪齋清旦行道儀竟