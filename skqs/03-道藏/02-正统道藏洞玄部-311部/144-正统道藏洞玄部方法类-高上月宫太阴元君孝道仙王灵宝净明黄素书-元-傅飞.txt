高上月宮太陰元君孝道仙王靈寶淨明黃素
　　書紫微右典者少微都錄靈寶淨明院司察右演教使傅飛卿解
　　經名：高上月宮太陰元君孝道仙王靈寶淨明黃素書。簡稱《淨明黃素書》。撰人不詳，係宋元間淨明派道經之一。元人傳飛注解。十卷。底本出處：《正統道藏》洞玄部方法類。 
　　高上月宮太陰元君孝道仙王靈寶淨明黃素書序例
　　序曰：太極無上始青之天，去日月之宮五千里，其有神機之道，分闢昭彰，未易區別。
　　天道復乎？此杳冥昏默，不可得而名也。帝出震，是謂始青之天。天造草昧，未周五行之數，不可得而見也。故曰：去日月之宮五千里。至陽之精為日，至陰之精為月，一陰一陽之謂道。其明晦有時，其遲速有度。神機之運，有陰陽不測者司之。故曰：分闢昭彰，末易區別。
　　上帝憫生靈之夭折，故召日月二宮天尊，為說靈寶大法、黃素法、淨明法、度人法各一也。
　　天地綑縊，萬物化醇。男女構精，萬物化生。莫非陰陽之沖炁也。唯內傷於七精，外賊於六炁，於是陰陽之沴，致生靈有夭折之苦。故上帝召日月二官天尊，謂非陰陽至精之炁，不足以回生起死，興仆植僵，使之終年，而終壽域焉。然靈寶大法者，道之宗也。黃素法者，命之府也。淨明法者，性之本也。度人法者，入道之門也。道降而出其序，如此。
　　說法之時，衆真群聚。道君宗王上帝，登洞神之室，坐玉局之座，敬授此書。
　　或於妄幻，以偽喪真。還其本元，則真常存，故衆真群聚。然有真君存焉，道君宗王上帝是也。洞如水之洞，無所不達。神如火之傳，無所不應。登洞神之室，坐則道法之變化為无方。坐玉局之座，則換陽精之純而有體。敬授此書，則奉而行之，其可忽乎。
　　其文皆廣一丈，而此書，有黃素交光，垂芒照耀，映於月宮。遂以此付之，故號月宮太陰元君孝道仙王靈寶淨明黃素天尊。而淨明靈寶法，以付日宮太陽上帝孝道明王靈寶淨明天尊。
　　《易》曰：物相雜，故曰文。陰陽剛柔之炁交錯而成文，則天地數周。故其文，皆廣長一丈，黃土之色，脾實主之。素，金水之色，腎則主之。受命之初，脾、腎為元炁、沖炁之本。而胞胎孕育，寄於母身。故黃素文交光，則映於月宮。至於禀性受成，宴以父體故。淨明寶法，則以日宮太陽焉。
　　二書微妙，深不可曉。可以報君父，可以成大藥，可以伏灾魅。見之者消屯，聞之者已疾，佩之者長生。
　　《冷明黃素書》，其理微，其道要，其義深而難知。蓋內者，外之符也。一身者，天地之總欽。其天君順其神，心推之於外，則忠孝可以報君父。探取鉛汞，抽添水火，驗之於外，烹鍊可以成。藥以火者，炁之反也。而此導其常魅者，氣之邪也。而此復其正屯者，氣之鬱也。故見通炁則消疾者，炁之淫也，故聞中炁則已。至於能守統炁而不失，則雖與天地相為長久，可也。故曰：佩之者，長生。
　　曉其義者得仙。括陰陽造化之宜，明星辰交合之道。南北之斗四旋，東西之分統制。炁候交感，早晏分離。自非已得 淨明寶法者，未易能知也。
　　陰陽造化，以炁而感會也。南北之斗回旋，以無而運行也。東西之分統制，以炁而入也。衍而伸之，亘古今而不窮。總而會之，易歲月於時刻。非窮理盡性，孰能與於此哉。故曰：無候交感，早晏分離。自非已得 淨明寶法，末易能知也
　　黃帝素書人道品
　　凡學《黃素書》者，以五炁朝元，三陽聚項，或可飛昇入聖，或可脫質升仙。少年向慕千日，可以大成。中年修持千日，亦可俯就。晚年加進千日，尚可以立功。諸弟子得法之後，以日月寸陰之借為性命，久長之計，莫先於此也。
　　人之初生，元氣在臍。而五行之氣，散於五臟。統以三宫，則丹田、絳宫、泥丸是也。世之人，汩於嗜慾，收拾失宜，是以五炁散蕩，而元炁淪亡。升降乖離，而三宮阻絕。馴致耗散，則天折隨之矣。學《黃素書》，務使五臟之炁，則朝於元，而金丹成就。三宮之陽，皆聚於頂，而髓海充盈。或飛舉升真，神用無方，而入於聖焉。或脫殼尸解，超離塵網，而升於仙焉。少年炁血堅完，安而行之，可以大成。中年熙血减耗，利而行之，亦故可以俯就。晚年血炁既衰，強而行之，故尚可以立功。必待千日之久者，蓋數始於一，立於兩，成於三。積之三年，則歷時而得數備，所以能成功也。學者悟日月之跳，丸知寸陰之過隙者，宜玫力於斯焉。
　　凡學《黃素書》者，要在忠孝。忠孝之人，持心直諒，秉炁溫恭，是非不能搖，淫邪不可入，十善具備，五逆咸消，一心之中，外物不汩，自然成就，畢竟有成。則黃素之士，以忠孝為本也。況忠孝之人，內之事親，外之事君，既無愧悚，可達幽明。姓名已記，丹臺功行，皆存紫籍。兼之學道，可謂良金遇鍛美玉，向鐫鮮有不為令器者也。
　　忠孝之名，因君親而立也，皆責於持心、直諒、秉熙、溫恭。然事公，以直諒為主。事親，以溫恭為主。直諒，則生明，故是非不能搖。溫恭，則生饉，故淫邪不可入。由忠孝而推之，於臨財，則為康。形之於言，動，則為慎。居之以寬裕，終之以容忍。禮以節之，信以誠之。則十善具備矣。君臣有義，勿逆其經。父子有親，勿逆其分。夫婦有別，勿逆其和睦之情。長幼有序，勿逆其先後之禮。朋友有信，勿逆其交際之心。則五逆咸消矣。一心湛然，如水澄 淨，外物塵垢，何由汩之？則學道，其有不成乎。《度人經》曰：諸天記人功過，毫分无失。十善具備，五逆咸消矣。則惡簿无姓，善簿有名。丹臺紫籍之所存記，復何疑也。《禮》曰：玉不琢，不成器。人不學，不知道。《傳》曰：若金在鎔，唯冶者之所鑄。內行修明，而加之以學道，豈不猶良金美玉。銀之，以致利用，鐫之，以文其美質。干將、瑚璉，豈謂難成矣哉。
　　今弟子有在公入仕者，有在仕為民者，有父母具慶者，有二親喪亡者，有獨養偏親者，即當回思往昔，曲意追尋。在仕路者，必須省其所以為仕。在民力者，必須知其所以為民。有父母者，知不報之恩而報。有偏親者，念死者而憂。唯二親喪亡，情不可堪。回想昔時之有忤，當知今日之涕淚，報之不
　　可，旼之不可。唯能知向道者有成，超脫塵錄，名位出凡。以此教人，人无不從。推之天下，无不可也。
　　忠者欽之極，孝者順之極，體欽順而不失。故在仕路者，風夜匪懈，以事其上。寬慈惠和，以撫其下。則知所以為仕矣。用天之道，分地之利，謹身節用，以念君親。則知所以為民矣。身體髮膚，受之父母，欲報之德，昊天罔極。孝子所以愛日者，思不報之恩而報故也。無父何怙？無母何恃？出則御卹，入則靡至，既喜而懼繼之者，念死者而憂故也。《孝經》曰：立身行道，揚名於後世，以顯父母，孝之終也。永感之後，恩既不可報，死既不可旼。若能向道有成，超脫塵録，而離乎數，名位出几，而列於仙，則孝道之終，孰大於是。
　　凡學《黃素》者，要在廉慎。廉慎之人，無所貪慾，有所持守。既無貪慾，乃有持守。有持守，即无汙辱。无忿躁，斯无煩惱。无煩惱，斯可修持。既修持，則自然寬裕容忍。以逸，以靜，以虛，以安，以長久，以不變，然後有成也。
　　康者，見得而思義，故无貪欲。慎者，言行不妄發，故有持守。貪慾者，誘於外也。持守者，立於內也。與接為搆，日以心鬪，未有能執神而固也。故曰：既無責慾，乃有持守。惡醉而強酒者，不逃乎況湎。亞心濕而居下者，未免乎沾濡。故有持守，即無汙辱。三呼不聞，則必以惡聲隨之。刻核太至，則必有不肖之心應之。故无汙辱，斯无忿躁。利害相摩，生火甚多，衆人焚和。故无忿躁，斯无煩惱。恬愴無為者，道德之本也。
　　凡學《黃素書》者，務在調其心性。心性之用，象於鑑水，如彼應接，無嫌妍醜，不得方圓。可住即住，可行即行，自然而已，則深得其妙也。凡學《黃素書》者，既知立行，必學守持。守持之術，當思一身何所從來？復何所從去？於來去之中，識其所以，自然通神，則仙道成矣。
　　凡學《黃素書》者，既知來去，必在勉力。勉力非難，而所保之不變為難。何謂保其不變之為難？衣食逼迫，貪心即隨之，一也；尊長約束，世事旋集，二也；妻兒牽連，復憂過計，三也；名利牽絆，不肯自己，四也；疾病相煎，功未圓就，五也；不慎擇師，旋服未服，六也；議論差別，又即生疑，不能專一，七也；志意懈怠，始勤終忘，八也；日月差互，不能成功，九也。如此，皆令人中變。凡遇此景，便須勉力向前，不求目前之事，則可以成矣。
　　凡學《黃素書》者，既得不變之道，而所以成就之者，亦有法。何謂成就，知天地，知四時，知日月，知五行，辯水火，交龍虎，明丹砂藥物，曉鉛汞，會抽添、轉河車。然後，鍊形之術，朝元之方，魔難之試，證驗之悟，無不周矣。
　　凡學《黃素書》者，知成就者天地，而未知天地之妙。何謂天地之妙？父母始生是也。天黑下降，如父之精。感地炁上騰，如母血之化。感化之中，以有此身。天地既長且久，則以運動、以靜處有法，知靜處運動，則知天地矣。
　　凡學《黃素書》者，知四時，而未知四時之機。何謂四時之機？人壽百歲，自幼至壯，乃幼弱之時。自壯至下壽六十，乃老耄至歲，乃衰敗之時。則一人之身，乃天地之時也。故一身之時為難得，而日中之時又可惜。知其機，則少年用功，知一身之時也。寸陰不放，知日中之時也。身中有年，年中用月，月中用日，日中用時，然後合於大道也。
　　凡學《黃素書》者，既知日月，必曉日月之數。《清靜經》曰：大道無形，生育天地。大道無名，運行日月。默記二儀，陰陽交合，助行晝夜之功。故混沌初分，玄黃辨位。天地之形，如合盂。六合之中，如一卵。日月之宮，隨數上下，如人之魄魄。故學者，以魂制魄，不可不知日月生沒焉。
　　凡學《 黃素書》 者，既知五行。而不知五行之宜。相生相尅，以為父子，以為夫婦，以為君臣、以為男女。而人之五臟六腑，各以類推，而人之身，五行具焉。
　　凡學《黃素書》者，於五行之中，知水火矣。而水火何以辨之，蓋人之心、腎，相去八寸四分，乃水火定位之比也。氣液太源相合，乃水火交合之比也。心生液，自肺液降於心。液乃婦，有家也。腎生氣，自腎氣行於心。氣乃男，有室也。或自上而下，或自下而上，二炁相合，故曰真火、真水也。
　　凡學《黃素書》者，於水火之中，識龍虎之交。何謂也？龍者，心也。虎者，腎也。腎炁易耗散，而真虎難得。心液難積聚，而真龍易失。要在知交合之時。採取之法，有自火中出，有自水中生，而顛倒之術在也。
　　凡學《 黃素書》 者，既交合於龍虎，而丹藥未易明也。蓋丹有內外，內丹者，其藥材出於心腎，是人皆有，而必期於聖胎，就而真炁生。炁中有炁，如龍之珠，如牛之黃，本於黃芽生。內丹既成，則呵呼之間，可貯外藥，則鉛汞之合砂銀之精是也。
　　凡學《黃素書》者，既交龍虎，辨藥材，而於鉛汞必有說焉。砂中有汞，比於陽龍。鉛中之銀，比於陰虎。鉛乃銀之母，汞乃砂之子，鉛汞相合，緞鍊自成。置之鼎器，配之藥餌，溫養無虧，則金丹可就矣。
　　凡學《黃素書》者，既知鉛汞，必有抽添之法。抽，則寫之。添，則補之。補寫之說，乃造化之本也。是以天地，陰陽升降，而變六炁；日月往復，而變九六。如不達天地之機，則真鉛一時飛散矣，當切記之。
　　凡學《黃素書》者，既審抽添之訣，必知河車之運。何謂河車？有大河車，有小河車，有紫河車。蓋河車，北方之正炁，運轉不已，而包含陰陽始之，匹配奇耦次也。內則聚精神，然後採自然之藥，進真炁之火，添汞抽鉛，則小河車之事一也。及夫一撞三關，直超內院，起收後前補鍊上下，而黃庭大藥漸成者，大河車之事也。大小既運，功既圓就，形炁不虧，道既配合，則所謂紫河車。足此三車，皆取意於運用而矣。如此，則鍊形，即元內觀之術，皆在我也。
　　凡學《 黃素書》 者，既聞規戒，務在守持。年光易如流，丸炁形消，如焚火流丸。既落焚火，必滅。各宜早下工夫，則便六親和合，一人升陸，九族蒙恩。凡自炁脈之原，必得亨通之路。仙書在邇，各宜勉之。
　　高上月宮太陰元君孝道仙王靈寶淨明黃素書卷之一
　　紫微右典者少微都錄靈寶淨明院司察右演教使傅飛卿解
　　心腎相配，而夫婦成，以其有常也。津液相交，而鉛汞生，以無窮也。其交結有終始、早晏、奇耦、盈虛，原之以至理，考之以至數，而一身之中，無不備焉。
　　是以陰陽相遘分上下，而升降有時。心腎感通運精炁，而流通有數。時數之定，出乎自然，故載於真經。同而不異，推以達其機，窮以通其妙，不出乎一身之中。故腎屬水，於時為冬，其數一。心屬火，於時為夏，其數二。肝屬木，於時為春，其數三。肺屬金，於時為秋，其數四。脾屬土其數五。而每季旺於四，藏盛有時數也。腎，北方子之位也。子時，陽生之初，一陽數也，故腎屬水。心，南方午之位也。午時，陰生之初，二陰數也，故心屬火。
　　由自推測，則五藏配乎天地之陰陽也。人受天地之正炁以生，一若調，則壽與天地等矣。始生之初，木受形於水，故太一者，水之尊號。先天，元炁之母。後天，五藏之元。以其胎胞而驗之，於草木之未就，發而視之，皆水也。故人之生，就水以成形。及其成形，莫不備精神之炁。故次而生心，次而生脾，次而生肝，次而生肺。爰以水有所主，火有所藏，木有所生，金有所煞，莫不因土，而脾於是在中。水素也，脾黃也，黃素之道此矣。
　　形真肺 
　　形真肝 
　　形真腎 
　　形真心 
　　五藏各有神，神各有形，形各有炁。炁者，神之本也。形者，炁之體。而脾之形，寓於四者之中，此人所以未達其理也。欲理五藏，先在知其神，知其神者長生。使之亦有道，想之亦有法。今著于後：
　　自斗建亥，至丑之中，天度至此。腎炁之浴乃行於右目。以意想符，則神可見，衣黑衣，冠玄冠，執劍，可使守丹爐而具水。其法以手自左足心袒循而上，閉炁一口取之。
　　自斗建丑，至卯之中，天度至此。肝炁乃行於耳。以意想符，則杯可見，衣青衣，冠青冠，執斧。可使守丹爐而具炭。其法，以兩手按耳，閉炁三口，取之。
　　自斗建卯？至巳之中，天度至此。腎炁之王，乃行於左目。以意想符，其神可見，衣紫衣，冠朱冠，執銳。可使守丹爐而益火。其法，以兩手捉按，次攀右足，閉炁二口，取之。
　　自斗建巳，至未之中，天度至此。心炁乃行於中宮。以意想符，其神可見，衣赤衣，冠朱冠，執銳。可使守丹爐而具火。其法張口，取炁二口吞之。
　　自斗建未，至酉之中，太陰濕土之位。故脾炁乃行於丹田。以意想符，其神可見，衣黃衣，冠黃冠，執如意。可使守統四神。其法，按腹，取炁五口，吞之。則以水、火、木、金，皆資乎土也，取炁五口，土之數也。
　　自斗建酉，至亥之中，天度至此。肺炁乃行於鼻。以意想符，其神可見，衣白衣，冠素冠，執刀。可使鼓鞴。其法，以兩手按鼻梁，左右取炁，各二口，吞之。
　　一體之盈虛消息，皆合於天地，應於物類。觀乎春夏秋冬，生長收藏，則四時、五藏之炁脈，皆可知矣。
　　春氣溫和，萬物發生，未有枝葉，則其炁脈舒長。夏氣暑熱，萬物長盛，垂枝布葉，則其黑脈盛大。秋氣清凉，萬物收斂，葉皆凋落，則其黑脈輕浮。冬氣寒凝，萬物伏藏，各歸其根，則其炁脈沉重。邪炁盛，則實，故為病在外。精炁奪，則虛，故為病在內。是以善養生者，呼以捐其邪，吸以固其精，精氣之運，不出乎四時之要。今有實訣在乎後。
　　以兩手上交左右，弩力各三徧。以兩手下交左右，努力各七徧。以兩手屈耀，左右手各七徧。以兩手叉腰，左右努力七徧。以兩手抱頸，以兩肩左右努力，各七徧。右件法，無時行之，則氣和。氣和，則神和。黃素之道何也？黃者，土也。素者，水也。以土和水，甄陶而冶，大器可成。人之初生，本有脾、腎榮衛之，道路由之。今有寶圖，置之於後，可熟識之。
　　左右太衝，氣榮血衛，皆以二陰之炁，交生於左右腎。先纏脾交之而入肝，入肝而之心，心而之肺。由肺下降，入於二大母指。由二大母指，回達於鼻。鼻引清炁，入於二目。目回真炁，達於兩耳。耳，水之門也。兩耳回聽，入於大海。大海，口也，脾之吐納在焉。
　　凡天地之正炁，本乎陰陽。陰陽之正體，分為五行。五行之妙用，散為萬物。一人之身，同乎天地。故黃素
　　之道，得乎氣之交變。何謂交變？吐納是也。吐納之法，有當納而吐，當吐而納，補瀉之義也。如腎克於心，宜吐。而納者，鬱其火炁也。火鬱而生煙，煙焚而焰起，是也。
　　太上曰：在地成形，在天為炁。形炁之妙，謂之標本。黃素之本在脾、腎，標在口、耳。
　　高上月官太陰元君孝道仙王靈寶淨明黃素書卷之一竟
　　高上月宮太陰元君孝道仙王靈寶淨明黃素書卷之二
　　人之一身有神，神有炁，炁有門，門有關鍵。啟閉有時，知時而啟，則不泥而着。知時而閉，則能達而行。故順之，使上達。如彼炎火，宿之而明，如彼積水，失之而流。關通天，天通穴，穴通溝，溝通連，連通樓。樓膻，使耳欲聰，使目欲明，使炁欲通，使液欲行，是謂明明。
　　太上曰：炁生湧泉關，泝流朝天宮。天宮有至門，關鎖不可開。有欲啟其鍵，可以朝丹階。莫認天宮是汝家，汝家本住凌煙霞。風飄飄兮，衣錦衣，左右導從如雲飛。出天門，入天門，天門孰是真仙路，黃素真經有覺悟。嗚天鼓，奏天歌，天鼓、天歌有至和。歌鼓筵中得真酒，真酒如泉流玉波。如此，皆深其義而見其機也。神機之運，補中。補中之法，咽炁。咽炁之法，吞津。吞津之理，漱鍊。如酥之白，如蜜之甘，如乳之香。凡咽炁者，可以止飢。而食三一之法，存三元，而歸於一。會上无腦中，中元脾，下元丹田，理其中，而養其下，推之使上。
　　耳目之用，貴其聰明。善聽者不聰，善視者不明。聽於无聲，視於无形，无聲无形，莫甚於鬼神而能察者。神光所鑑，神谷所受。鑑之，不能逃其形；受之，不能默其言者，是也。
　　黃素之說，妙而難。總中炁以養之，故以土貯水，不能次。以水養精，精全神旺，達於耳目，耳目之用在矣。
　　怡神聚精，洗耳拭目。蒸雲雲出岫，雲出山夾中。靈關開闔，百山在焉。地氣相感，衆木生焉。淨故明，明故能燭。坐而不倚，思而不邪。神聚而怡，精全無虧。山出雲，雲无心而有所之。或作膏雨，雨罷而歸。面欲常澤，髮欲常理，手足欲常摩洗。无久坐，无久起，无久寢睡。
　　常學《黃素書》說，使心自知之。學吞《黃素》 文，使炁全而滿。
　　學佩《黃素》文，可以朝於天。黃素在人身，人不自知見。不知《黃素》義，未可通於神仙，入於幽方矣。
　　黃素真人
　　凡欲學仙，必知真文。真文者，天地梵炁也。元始得之，以先天地；道君得之，以行道法；老君得之，以度人。世人之身，不得《黃素》真文不生。皆天寶、靈寶、神寶之祖炁也。祖炁結而成字，合而成人。司命下，而披黃素。黃素具，而後生。則黃素本內也，非外也。失之者，不可以生。不知者，亦不可以修行。
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 　 　 　 
　　　 　 
　　右真文八十一字者，脾、腎中炁也；天地五行，土、水中炁也；得之故能生。如學道之士，能逐日燒香，觀之真文，則知脾、腎吐納之炁形也。自一至八十一，吐之，則見其出；咽之，則見其入。各長三寸，闊三寸也。
　　黃素合炁
　　右合炁，共二丈四尺三寸，皆五色光。如閉炁止息，即存此炁。存丹田，入于脾，彌羅不散。而視之，雖備五色，而莫不出於黃素也。
　　高上月官太陰元君孝道仙王靈寶淨明黃素書卷之二竟
　　高上月宮太陰元君孝道仙王靈寶淨明黃素書卷之三
　　黃生素，素生青，青生赤，赤生黃。素與黑同用，故素者又屬肺，此一定之主氣也。及夫二炁交而成夫婦，則黃炁合中，素炁成女，而赤炁成男，男女之別，在是也。且一人之身，先有腎，腎獨陰也，所以有易，心以赤配，非黃不足也。其想見一黃婆，引一赤衣男子，與素衣女子合，女因媒嫁，所以謂之黃素。赤炁有求，非素先媒，終不能合，黃炁交合之義也。今以一身上下五藏之炁，通而為一，而黃素畢。
　　黃素交炁
　　右，黃素始相媒也，故脾炁、腎黑而赤炁生其中矣。
　　赤遇素合之炁
　　右，黃赤之合，即心腎因脾，內相結也。於此，通乎肝肺，而青白之炁理矣，是謂中理五炁。炁之混合，達乎五天。五天之宮，元炁之祖。元炁之祖，萬神之宗。萬神之宗，仙都之宮。合至妙而生真矣。
　　五炁中理之文
　　五炁中理，然後變化。化生六腑，六腑之元，生於真文。
　　六腑之元炁祖
　　五陽、六陰，陰陽之總炁。一人之身，而五臟六府之真炁行于頂門。頂中起祥雲，則陰陽之慶會也。
　　陰陽慶會元炁之祖
　　陰陽之慶，交而下際，生而成雲。上下相合，起于兩足，則兩足發乎陰陽，左右交變，彌羅於一身。
　　右，一身之中常存，其上下相接，則神與炁合熟，自然可以飛聲。天耳聞，明天目，耳目既淨，明燭玄微，則天地交泰，可入玄玄，達于虛空，朝于真聖，列名朝元。
　　朝元括要之炁
　　高上月宮太陰元君孝道仙王靈寶淨明黃素書卷之三竟
　　高上月宮太陰元君孝道仙王靈寶浄明黃素書卷之四
　　黃素之運，莫先耳目。耳目之證，發於黃中，本於素炁，即脾腎之正體。脾腎既正，而觀聽審焉。素者養於下，黃者運於上，上下交際，真丹孕焉。
　　黃素篇第一
　　落落二明開後彰，青山石下長隱藏。中有玉童號瑤光，左縛右煞相披揚。
　　但須識取生扶桑，與夫清海生勾芒。二炁交姤代復照，黃素之書可得要。
　　黃素篇第二
　　日本無形月與規，月本無明日照之。兩炁相合不可捨，自有道路相交輝。
　　休言亭亭照中景，且說洞視知幾微。山藏美玉石生輝，精神旺處皆無迷。
　　黃素篇第三
　　一月周天何太速，一歲周天何太遲。速遲認取黃素書，黃白道中見甚微。
　　自然可以知迎隨，不犯綱纏得良時。噓吸自想心存思，此法未可速致之。
　　黃素篇第四
　　欲識黃素道中機，黃素書中藏細微。子午相合得其時，自有真炁如煙飛。
　　十二樓前路最危，崑崙山頂與天齊。借問行行路已知，黃素之中有深機。
　　黃素篇第五
　　漏下百刻坐巍巍，腹內聊將黃素披。中有日光紅赫輝，月影相對如夫妻。
　　面南背北事可知，日月之炁兩无虧。或上或下中分之，運動莫令數相違。
　　黃素篇第六
　　欲知寶鼎藏何物，黃素真經具魂魄。中有寶符靈若神，可以佩往崑崙北。
　　崑崙之北有仙梯，飛上玉晨人不知。飛上任教人不知，愚人知了漏天機。
　　黃素篇第七
　　日月中有烏兔兒，取向金鼎慢烹之。早晚下火元停遲，時將法水一澆之。
　　香熟美味充吾飢，此事不可愚人知。烏是雄兮兔是雌，度數之中作夫妻。
　　黃素篇第八
　　愚人只說見鬼神，不是奸人是婦人。不知此輩是精神，精神運動心相迎。
　　自然交感同君臣，雖有惡魅難隱形。暗合黃素洞視訣，此是金丹日月明。
　　黃素篇第九
　　欲知童子心性明，一念中間見鬼神。童子真精與精神，兩者旺相能欲靈。
　　欲學兒童須養精，莫將容易散而傾。黃素之訣可返真，不學而能飛玉晨。
　　黃素篇第十
　　丹中有丹鉛有鉛，丹鉛本是日月根。日月兩輪相對行，時時交偶向中田。
　　熟念真經識自然，一噓一吸生靈煙。同學高人何以仙，要在識於日月踱。
　　黃素篇第十一
　　兩目按時日月明，日月生光無停雲。閉炁鼻嚥耳中嗚，兩耳然後能通聞。
　　靜不亂而動可聽，無非盡與天地言。孰能元綱交會鋒，自然魂魄不西東。
　　黃素篇第十二
　　好將心去腎中推，心腎相關有密機。開明耳目人不知，能使鬼神判陰司。
　　忠孝八事更無虧，此事必可立致之。玄中真趣太上眉，此事存神高兩眉。
　　黃素十二符
　　右十二符，行持前說，乃拔宅之階級，而超騰之要術，黃素之樞紐也。
　　高上月官太陰元君孝道仙王靈寶淨明黃素書卷之四竟
　　高上月宮太陰元君孝道仙王靈寶淨明黃素書卷之五
　　《黃素》曰：落落二明開後彰，青山石下長隱藏者，兩目不妄視也。中有玉童號瑤光者，目中瞳人也。左縛右煞相披揚者，運其睛也，左右各七也。清海扶桑者，兩腎氣運而上行也。二炁交代相照者，子千時移易也。
　　日本无形月與規者，左目升於右腎也。月本无明日照之者，右目升於左腎也。自有道路相交輝者，言二炁升降，禁制呼吸之絡脉也，休言者，須言之也。亭亭照中景，想也。且說洞視者，想之成也。
　　遲速，炁之行也。陽升於午，而降於子。陰升於子，而降於午。陽舒陰疾，子午之數以定之。黃白道，即左右之路。陰陽之炁，行於中而不迎，隨之，則噓吸不應也。黃白道者，子午運之，其白道短，黃道長，行之有先後。自然炁，於喉中飛入頂中，即崑崙山頂也。
　　漏下百刻坐巍巍者，子午是百漏之刻，中分足也，一陽於此生於子也。腹內聊將黃素披者，取腎炁自脾中出，行黃道朝於心，兩炁打合也。日中有月，月中有日，陰陽交道也。面南背北，行持之理。兩相交接，无所疑惑。中分者，午時也。運動，言其出納多少之數也。
　　欲知寶鼎藏何物，《黃素之書》具魂魄者，陰陽之本也。中有寶符者，左右目之真形，腎之正炁。可以佩往崑崙者，腎炁上交於脾，脾腎之鼎也。交合朝心，而升於左右目，入自頂門。崑崙之北有天梯，舌也。舌拄上腭，而津液通也。
　　日月之中有烏兔者，陽三陰四也，陽奇陰耦也。取向金鼎慢烹之者，炁之數，嚥漱入脾中丹田之宮。早晚下火，以水澆之者，津炁也。度數之中，可見其法。不知此輩足精神，則少思寡慾也。精神運動心相迎者，心想，故目見耳聞也。自然交感如君臣，如臣朝君，君必應之。以人朝神，神復如是。雖有惡魅難隱形者，其人精神旺，邪不干正。邪為正炁所攝，故住，暗合黃素洞視訣。此是金丹日月明者，其人內丹將就也。暗合未嘗有法，平生不失其性，非師授也。
　　童子者，不泄也。不泄，故精旺也。不思者，不思，故神聚也。精神成者，養之也。養之之法者，胎息炁也。胎息者，出納也，以左手捧頭，右手捧足也。莫將容易散而傾者，亦不淫也。人有上、中、下田也，散傾者，中田不固，而引水斷之也。
　　丹中有丹，鉛中有鉛者，心腎之液也。以一取腎，以二取心，心腎奇耦，相交合也。兩耳本是兩腎之門也。兩目是一心之門也。以水合火，水中有丹也。水中有丹，則鼻息出納之炁。鼻金也，肺屬金，故鼻之出納，以此名金丹也。
　　孰能元綱交會鋒者，北斗之正真炁。自然魂魄不西東者，守南北之正位，以運日月也。
　　好將心去腎中推者，心腎之炁相通也。心腎者，精全神旺，兩相媾也。心腎交姤不錯，則日月自然明也。開明耳目，則心腎之炁通也。忠者，不妄也。孝者，不喪也。如推而行之，則事君，事父也。守而用之，則心君，腎父是也。
　　右此十一篇之正論，當思其義，自然心志明朗，意解神釋，仙道成矣。
　　行持適神論梵正文
　　中黃生正色，定位本无偏。四炁各會合，保我升玄玄。
　　素輝保丹室，關藏无妄發。靈靈真影存，道此長生訣。
　　心元中君王，能放赫靈光。下交黃素合，得遇正中央。
　　青白二炁本，和平安黃素。願今行寶法，以入升仙路。
　　右此四篇靈章，即五藏真神之正處。行黃素者，當先以此文雕鏤，或寫於睡處，則自然見五神之炁，聲歌如是。
　　高上月宮太陰元君孝道仙王靈寶淨明黃素書卷之五竟
　　高上月宮太陰元君孝道仙王靈寶淨明黃素書卷之六
　　學黃素者，調適節宣之理，要在和平。不使淫邪情慾，思想必正，動止不欺。蓋其魂未嘗不清，魄未嘗不濁，清濁相揉，則魂魄交戰。魂不受正，魄不受制。淫慾妄念，耗其內。飲食好色，傷其外。精神血氣在體，而微哭泣，此人不可不知也。
　　或曰仙道難，而未必真有。地獄之說，亦空言。且逐生前，寧論既往。此真愚夫也。君不見，一草木之無知，一蟲豸之至微，桂得葱而成水，鼠得巴豆能肥，未有不滋養而能變。今人修鍊服食，以成於仙，固其理也。又有董君，以四句呪偈：使姜不辛，而鹽不鹹。亦以呪而感於物也。又有澤生者，能噓炁以止水，使水逆流；噓火，使火不然。而炁黑亦能禁物也。今人朝念真經，暮行呪炁，服食有方，而冀於長生，烏有不可。今有節食之法，具之於後。
　　早起梳頭法
　　凡梳頭，必須面東，以存青炁。先用左手握髮，右手執梳，存想如在青雲之中有玄絲。念呪：
　　太華散靈，髮成青雲。我今梳髮，以保長生。
　　右梳頭，不可離睡處，一處便梳之。東方生炁所在，木主敷榮。人之有毛髮，如草木之有枝葉，故其法面東，而存青雲。
　　着衣法
　　着衣須向建方。呪曰：
　　天賜金縷衣，金衣合時宜。溫煖有節制，服之有病離。
　　右着衣法，存如五色雲覆身。月建乃杓星所指之方。初起著衣，必隨月建之所在。存五色雲，蓋取五行之炁周褊四體。
　　召身形法
　　凡睡起梳頭着衣了，且靜坐一時間，思身中萬神歸集，乃出外就盥漱。呪曰：
　　三魂七魄歸正宮，六五藏府神居中。
　　各相守衛不克惱，一切妖魅不得從。
　　右召神訖，出戶盥漱。人之睡寐，則精神魂魄飛揚四散，故覺召而歸之。
　　盥漱洗面法
　　四時取井花水洗面，存日月交光之氣，五色滿中，乃洗面。呪曰：
　　瓊漿變容質，卻老成少年。吉祥常駢集，使我勝童顏。
　　陰陽五行，萬物得之者生，失之者死。故存思日月交光之炁。五色滿中者，謂其不可須臾離故也。
　　次服藥法
　　凡服藥，各隨本方。然有先食而後藥者，亦有先入靜祈神者，皆從其常，在簡易不煩，无使炁血勞弊。服藥呪曰：
　　蓬萊仙藥定長生，日月醫王佐我行。
　　服之可以千百年，一切邪炁皆脫退，脫退之時如塵煙。
　　物皆有情，可以養人。然精聚，則神隨之，故存日月醫王。精神相符，則正炁旺，邪炁消，故如煙塵之脫退矣。
　　次入靖
　　凡入靖，或念經，服炁，禮神，各依其常。而人之魂神，交於陰炁，或至驚懼，故先以呪安之。乃呪曰：
　　五藏香官直日君，同吾此去去朝真。
　　道我精神識至明，願無畏懼相飛驚。
　　誦經，服炁，禮神，皆以己之神，朝彼之神，以陽交陰，故當先安其神，而後朝禮。
　　飲食法
　　凡飲食五味，當有調理，不使失時，自然安樂。若夫修養斷穀，亦當斷穀，未得大藥金丹，未可輕為也。飲食須在未申時前，過此，雖多無益也。呪曰：
　　天廚神聖，遺我蘇陀。天廚神聖，遺我蘇陀。
　　飲食後調炁法
　　飲食了，即連汗以手揩面，面自光澤。然後以手摩腹，循廊緩行，五七里乃止。呪曰：
　　天中正真集吾身，百邪不得近相侵。
　　吾行行處鬼神驚，卻除妖魅無灾述。
　　登廁法
　　登廁，即有穢炁，恐傷神炁，必以手振衣。念呪畢，又念呪曰：
　　我以五藏，五穀養精。泄其腐餘，恐傷于神。其知事畢。
　　右登廁，不得於日月星宿之下，及面東北。臭腐與神祇相反，故當念呪，去穢而存神。
　　臥法
　　凡欲外，須東首或南，存二斗交合覆身。呪曰：
　　天罡神五覆吾身，夢魂之中魄神寧。
　　東與南，陽炁所在。學道者，鍊陰歸陽，故臥當若孔子之東首，廣成子之南首。又存南北二斗，以取陰陽之正真，而藏其身焉。
　　高上月宮太陰元君孝道仙王靈寶淨明黃素書卷之六竟
　　高上月宮太陰元君孝道仙王靈寶淨明黃素書卷之七
　　脾為中主，主五藏之正炁。肺為將軍，主五炁之呼吸。一息不至則病，一炁不生則死。故肺上覆，脾下承，是為黃素之本經。每於子午之時，想一小兒，持黃旛在脾中、肺中。有白炁，如風吹旛。閉息靜思，則百念息矣。
　　五藏皆養精炁，五藏之正，心為君宰，而此言脾肺。心之與腎，夫婦也。脾之與肺，則子母也。自子母相養，而後有父子故，於是生肝，肝生心。心，君也，則此即君臣之道，先後存焉。天高地下，三陰三陽行於中，一人之身，陰陽之炁通焉。和則安，不和則為病。故寒熱兩勝者，瘧瘧偏陽，而陰侵之。為癘癘偏陽，而陰承之。為瘟，食炁不行，則為疽。血炁不行，則。為熊之狀，皆所以賊害性命。知疾病之能害，不知修養而能長生。見其千里之外，不察於目睫。今夫蓋一目，則不可以視。捏一耳，則不可以聽。閉息，則內氣不出。噴嚏，則外氣不入。審其如是，則安知其不可以存思呼召，而致和平也。知存思呼召，而後知淨明之正體。何謂正體？一切皆非正也。目之於色，耳之於聲，鼻之於香，口之於味，衣服、錢帛之欲，淫污、奸濫之惑，亦以想起而想之。正則其所得者亦易，是仙道易於目色、耳聲、鼻香、口味之事也。得此道，則是吾淨明之道易於此等，得者勝矣。何謂得者勝？人莫不欲壽，而此可使長生；莫不欲神聖，而此可致神仙。即此，則長生之與神仙之道，不離於想以正真也。
　　夫道，无思无為也。无思也，而未嘗不思。思之者，正性也。无為也，而未嘗不為。為之者，正理也。如必曰無思也，是犬豕而已。必曰無為也，是木石而已。認犬豕木石以為道，曰：我无思也，我无為也。非也。今有人於此，塊然遺形，處於巨室，火自上起，亦必走也；水自下溢，亦必走也。如其不走，則是正念是非正念。如能正念，必曰：水火將至，害我身命，固當走也。如謂道以无思无為，而兼又於存想呼召為矛盾，自非也。則心有所感，神有所凝，氣有所交，誠有所達。何謂感？感聲而應。何謂凝？凝一而靜。何謂交？靜故能交。何謂達？交故能達。凡默朝上奏通章法，用此，則魂魄不蕩，奏對不失也。如於此時，令童子在側，擊磬或步虛，隨聲飛身，及其還也，亦尋聲歸，最上法也。此訣法多不同，而於訣法之外，不可不知也。
　　今人修真識神，皆止於鍊陰神，如元綱飛步是也。而元綱之中，又有陽神之法。直於形軀，存而步之利，有鍊陰十年之後，未易也。如日月潔輪膏本之法，乃陽法也，想貴熟不熟，則着他物。人之修真，能升騰者少，而蛻骨者多。方蛻骨之時，要有熟識，熟識綱步、宮殿朝謁、陛對之法。昧此，則羅剎百鬼，於中界偽設穽陷。唯識其目方者是；目圓者，即惡鬼也。吾心知，則鬼神亦怖死矣。
　　聞見鬼神，要在審察。清靈之鬼，偽作真仙，指迷為正，說是為非，最誤後學。唯想識正直，則可以辯。鬢髮青紺，面紅眼方，真神人高真也。一有缺之，未為是也。當此時，有正念，則邪魔退伏矣。
　　高上月宮太陰元君孝道仙王靈寶淨明黃素書卷之七竟
　　高上月宮太陰元君孝道仙王靈寶淨明黃素書卷之八
　　黃素內經上
　　神宮巍巍崑崙上，崑崙山下雙連灣。清濁之炁分玄黃，玄黃之炁定圓方。
　　二炁交感生陰陽，陰陽魂魄照中堂。採之有術在心王，想之既熟為膏粱。
　　不必五穀藏府安，食之既久可安康。龍車鳳輩入圓光，一一圖訣宮中安。
　　陽帝陰童稽首尊，七七之炁精神通。復上車輪還本宮，自然道備飛虛空。
　　黃素內經中
　　夫婦之妙有元功，一吸一噓生炁濃。合口細咽如雲風，甘如酥乳羅心胸。
　　自然飽滿精神雄，兼以大藥相扶養。養就炁血兩臉紅，不食五穀吞雲風。
　　五穀本是養炁血，七日不食人道窮。先生絕之必有道，以之頓漸相磨瓏。
　　松栢胡麻炁味融，山木餘糧能守中。必日食炁炁虛空，大丹可以成元功。
　　黃素內經下
　　人道大丹非可致，欲成大丹以功智。五藏不在无滓穢，要在神完精炁秘。
　　精全神旺保百世，自然心與神明契。一切學者會以意，非在絕食而吞炁。
　　絕食吞炁早成仙，成仙慎欲有大緣。不然自是能長命，長命之藥堪延年。
　　山木細滌以水煎，蜂密百鍊以為丸。如得之要助炁全，絕食可以形超然。
　　黃素外經上
　　園桂導達五味師，可理五炁生英資。禦除穢沫除蛟璃，卻老延年最為奇。
　　出水入火甚稀奇，細嚼嚥津兼入馳。五雲相合更相宜，飲啄自絕且不飢。
　　長得飽滿無傾危，更能栢葉傳使之。全勝取津向華池，添得元精歸四肢。
　　黃素外經中
　　心神妄念曷止之，道書靈藥固相宜。細嚼胡麻細嚥之，可以薰潤除三尸。
　　心不生妄尸不歸，自然魂魄無東西。久則念絕渾忘之，或以茯菟消作糜。
　　或以麥芙咀其脂，可使神永嚥華池。不令貪涎生禍基，服餌之衛須尋披。
　　大丹之力須扶持。
　　黃素外經下
　　不學斷穀不飛昇，斷穀之中炁最靈。且無粳稻邪魔腥，自有正味歸中庭。
　　十年之中天廚靈，早暮絡繹送饈珍。況復省欲可固精，不慕三厭與五辛。
　　太上之藥著前經，更有祭法須葷腥。用以辟除九等神，九等之神如蟲形。
　　以葷和藥消其形，茯苓胡麻二物精。和作淡麵向清晨，每以一劑向一旬。
　　一劑九等皆消冰。
　　黃素曰：斷穀不能長生，而可以通神得仙。得仙須欲有功，有功須欲有年，是以餌藥期長生，斷穀冀升仙。功能在雙積，行藝須兩全。忠孝藏心知，服鍊以全行。修持無懈怠，一躍歸青天。升法實有法，不在身飛騰。飛騰捧丹詔，方名為大仙。如只善升舉，此名空行仙。乘嬌與乘假，此察吾之功。
　　黃素曰：正真之道，本由心想。諸色邪見，亦自心生。只如絕食，累年不飢。七日不食，得疾便死。人可以累年不飢，亦可以七日致死。生死雖異，其法本同。不飢不想，出自正真。神符呪水，亦由念慮。精神配合，自然充盈。致死之思，出乎邪見。五味馨香，貪涎流溢。精神蕩散，使之飢渴。
　　蓋人之動止，有妄有真，不可不慎。譬之以手作拳，手發勞想，自然有汁。以汗本自手出，則未握時，本無有汗。以汗非手，則汗從何來？則汗出於心，邪出乎手，心手相應，自然汗出。又馨香之味，見之則嚥。汙穢之飲，聞之則吐。嚥吐本自馨香、穢汙生，則馨香、穢汙，二者未嘗，自以為不相入，以為自吐嚥中生。則馨香不吐，汙穢不嚥，則馨香、汙穢，亦出於心想。既知想之出心，必戒心之妄想，所謂想者，如是。
　　高上月宮太陰元君孝道仙王靈寶淨明黃素書卷之八竟
　　高上月宮太陰元君孝道仙王靈寶淨明黃素書卷之九
　　黃素曰：天宮在身，即非身也；地獄在身，即非身也。天宮在外，即不在外；地獄在外，即不在外。既不在身，復不在外，即在何處？萬緣生想，想實由心，因心所起，即境在外。只如密室，本无他物。室外之花，室中不見。細想前花，花境在目。則天宮、地獄，妄想而入明矣。
　　黃素曰：男女之慾，生於陰陽。陰陽之中，遂生牝牡。美夫醜婦，次不相好；婦美夫醜亦復如是。美醜之異，牝牡一也。或以相好，或不相好，則牝牡之欲，猶美醜也。美醜之見，不緣牝牡。昔有盲人，交于醜婦，美如美婦。則美醜之見，猶牝牡也。則所謂牝牡非關。美好心生於慾，慾生於淫，淫液交通，本乎妄想。制於妄想，朱有不真，是為淨明。
　　黃素曰：液生心，心生液，心液之想，所自起也。涕淚之液，骨肉之親。其親之死，未見先悲。其疏之死，掩鼻而過。涕淚本一，而親疏在心故。心想生液，液變涕淚。
　　黃素曰：能定能應。定者，一也。應者，想也。一於所想，是為正真。心中之炁，本乎无形。頂中之骨，有形故堅。想身之炁，破此堅骨。骨實黑虛，骨緣炁達。炁本无形，想而能通。如以想妄，骨何能開。以手捏頂，頂固已開。以手捉炁，炁未嘗有。想之所觸，遂有骨之開合。炁之攻擊，則一身之堅，一炁之全，曷為而不可以。道引生炁，炁生津液，津液生精神，而致長生久視也。
　　黃素曰：天堂在頂，實不在頂。頂中有宮，名曰天堂。重樓在肺，本不在肺。玄都在腎，本不在腎。黃庭在脾，本不在脾。赤懸在心，本不在心。青都在肝，本不在肝。既本不在，果在何處？五思之中，實出想。藏天在天，天中有天。潛地在地，地中有地。天地正形，復何形體？則天地正形，亦想所生。想之所生，本自完實。則心之正念，果有天地。
　　黃素曰：一切群品從未生，天北有種種恩愛、貪慾，故有天堂、地獄。卵生，胎生，濕生，化生，皆因淫起。當知纏縛，愛為根原。猶有諸妄，助發安愛，是故生死纏縛。欲因愛生，命因欲着。由於慾想，起諸逆順境。背愛心，而生憎恚。造種種惡，是有地獄。知欲厭生，捨樂去惡，想之以善，是以淨明。正印於清明界，便得成道。諸法子由本貪欲，發揮妄見，即生煩惱，由彼煩惱，故墮死生，而現天地之獄。是故有酆都羅剎噉食身體，皆緣妄合，積彼釁業。但能悟入淨明，正印入極之緣，先當發願，成於八極，得於淨明，是為正真，入大道路。
　　黃素曰：精忠是今明義。以殺身至孝，是淨明仁。以成名廉潔，是淨明；以不貪利名，法忍是淨明；以不妄怒嗔，克慎是淨明；以行而恭謹，克寬是淨明；以大而廓明，克裕是淨明；樂於分故，克容是淨明。藏於疾故，則淨明之中，其想正矣。想之以正，未有不仙。故甲胃者，有不可犯之色；哭泣者，有不可聞之聲；祭祀而見鬼神者，亦由是也。
　　黃素曰：以想為妄，孰為无想？无想為正，孰是有想？如以有妄，子安知。无則是无，非有。如以无妄，子安知。有則是有，知无无。无既无，則是淨明之法。鑒有鏡，水即彼鏡，水可見淨明。
　　黃素曰：鑑水在前，本只照我，非我正形，是以有安鑑。水既設有吾真形眉目耳鼻，何以知真？汝不見形，安知是汝？如以手捏面，鑑中之影、水中之影，亦手捏面。他人不捏，不見有手。則手本在我，不在他人。手在於我，即知此面本實我面，由手面知八極。在我非八極，在他如在於他，即非淨明。
　　黃素曰：淨明之祖，出於正性。性中有用，本在真想。想中有妄，故失其淨明。譬如鑒水，塵垢汙漫，不能照物，以物汩性，想之不真，亦失其爭明也。
　　高上月宮太陰元君孝道仙王靈寶淨明黃素書卷之九竟
　　高上月宮太陰元君孝道仙王靈寶淨明黃素書卷之十
　　黃素曰：父母，天地氣也。君上，日月也。未有先天地、日月，而可以行於世者也。故孝道之本，散而為忠孝。忠孝之節，成於大道，超於仙域，故其宜也。人之一身，如有天地。天地父母，如有元氣。日月君主，如有心腎耳目。未聞无此而可長生也，要在堅持忠孝。生為八極，八極既備，如有楝梁，孰得而傾之也。
　　黃素曰：信，氣也。夫人一氣流通，如天四時，呼吸息數，乖則為病。寒暑陰雨而變，則為灾。人之无信，灾病生焉。則八極之外，又有信也。陽氣萌於黃鐘之官，信生於其中。
　　黃素曰：黃素之景，有內有外。內景清明，外景瑩徹，如琉璃珠，亦能照耀。又如冰之瑩潔，即冰消釋。
　　黃素曰：知摩明者，如投名字於琉璃瓶中，內外可見。
　　黃素曰：學道欲廣博，廣博欲精詳。既能精詳，必知條理。知其條理，務在要約。既得其要，道甚易知。
　　黃素曰：天下同歸一，致百慮。道本致一，無他致。跋如彼東西南北之道，會于中央。江河沼址，皆歸於海。
　　黃素曰：正性為性，非性為習。一者淫習。二者貪習。三者慢習。四者嗔習。五者詐習。六者誑習。七者怨習。八者見習。九者枉習。十者訟習。十習交磨，則淨明之道。所想不正，即失其真。失其所真，正性汩沒，則淨明之理隨失，生諸妄見也。
　　黃素曰：道本虛空，會於實。何謂虛？以無所依據者為虛。有所依據者為實。天之實在高。地之實在廣。鬼神之實在靈。黃素之實在淨明，即淨明之為實。則名真實外，此者皆虛幻也。何謂虛幻？女以智數為實。淨明之道，非智數可以依據也。以言語為實。淨明之道，非言語可以依據也。一以巧偽為實。淨明之道，非巧偽可以為依據也。所以依據，以所行於正真者為實。
　　黃素曰：何謂守？守於一。一者不變，唯不變，故其變無窮；一變而七，七變為九，九復變也。
　　黃素曰：道本不遠，在眉睫。道在內，在胸臆。
　　黃素曰：道貴要，要在簡，簡在詳，詳在條理。故黃素者，淨明之綱紀也。如舉其衣領而求其衿襯順可知也。
　　黃素曰：靈書三篇，其法有統。上帝之統要，有一言而可以當靈書之三篇者焉。持之不已，則功用等焉。可以息慮而攝召，凝神而養真者，要而詳也。呪曰：唵囌囉那囌嚕囌嚕莎縛訶。至學之士，如以輪珠，名曰戒珠，終始而謂，則百神護而五氣寧，內絕邪想，外迎正真，是名總玄。
　　黃素曰：淨明之衛，有戒曰：輸珠輪珠，無故不釋手。守其正念，而歸於正想。未視寶印，先見輸珠。輪珠無窮，是淨明法，故可以當吾鑑水。鑑水為坐，而輸珠行止隨之。
　　黃素曰：以鑑照形，形中有神。以神合水，水中有真。以久而用之，可以見靈神，而辟妖精。
　　黃素曰：元綱飛神，必識天之道路也。陽神識路，所以朝元而不誤。
　　黃素曰：元剛罡路，交罡之炁。其堅如剛，久而蹈之，身飛虛空。但以正想，踴其雙肩，則神變自爾也。
　　黃素曰：天地動真，日月動明，四時動序，陰陽動和。天發殺機，地發殺機，日月迭照四時，不武陰陽之氣迭為塵。
　　黃素曰：吉凶者，所以懲善，否也。悔吝者，所以明動，止也。禍膩者，所以報君子，小人也。
　　黃素曰：靈響者，心所生也。心至，則神明應之。心不至，未有能達其靈響也。
　　黃素曰：日月在空，其精有以得而咀嚼。陰陽无形，其炁有以得而呼吸。鬼神至幽，則情狀有以得而呼召。此心至，而神明應者也。
　　黃素曰：道有始終，而始窮不可窮。唯其不可窮，故始始而終終。
　　高上月宮太陰元君孝道仙王靈寶淨明黃素書卷之十竟