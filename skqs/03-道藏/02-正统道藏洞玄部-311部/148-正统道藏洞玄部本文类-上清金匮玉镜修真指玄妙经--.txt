上清金匱玉鏡修真指玄妙經
　　經名：上清金匱玉鏡修真指玄妙經。撰人不詳，約出於隋唐。言禮拜天尊度亡消灾之法。一卷。底本出處：《正統道藏》洞玄部本文類。
　　上清金匱玉鏡修真指玄妙經
　　太上道君於上清玉虛洞紫霄林中，與諸天仙衆三界真官俱在會坐，說此修真指玄真經，告仙衆曰：下方衆生，不知正道，作諸罪障，沉沒无邊，造罪者不知洗滌，修養者全乖正道，是致惡道盈塗，生門絕跡。吾今為汝宣說要言，直剖玄元之旨，付傳清信之流，修身保命，安國寧家，行滿功成，身超三界，昇拔根祖，慶延子孫，祕典靈章，宜加諦聽。
　　道君曰：天地綑縊，萬物化醇。承其宿業，因緣運會。父母和合，人受其生。胎完炁足，虛中降神。太一居腦，以鎮泥丸。司命處心，以納生源。左居无英，右結白元。三真九宮，布列俱全。肝魂肺魄，脾志腎精。心主藏神，丹元守靈。法天象地，負陰抱陽。分錯五行，以應四時。眼為日月，髮為星辰。眉號華蓋，頭即崑崙。各有宮闕，安置精神。萬物之中，最貴而靈。命生於道，性禀於一。物生之時，神乎清靜。洎乎朴散，逐妄耗真。不净臭穢，濁亂形神。靜觀物我，何疏何親。守道全生，為善保真。愚役於物，徒自苦辛。吾敷正教，惟勗賢英。勤尋旨趣，日煉時烹。能除罪垢，可以延齡。上超三界，下拔幽冥。誦持禮念，無退前程。功成行就，必證長生。
　　道言：心為形主，神所居焉。炁液血精，心安自治。其政悶悶，其民淳淳，其政察察，其民缺缺。養心之道，慎于多事，傲不可長，欲不可從，志不可滿，樂不可極，罪莫大於可欲，禍莫大於不知足。若能安分止貪，虛心遣欲，則真源湛然，靈光自瑩，无思无為，漸合真道矣。
　　道言：炁以形載，形以炁充，形完則炁留，炁和則形保。天地以清濁為質，非炁不足以運陰陽，日月以明暗分形，非炁不足以交魂魄。衆植彫殘，獨松 柏之常茂者，炁堅也魚，旱動滅寂，惟龜鶴之不悴者，炁住也。形為留炁之舍，炁是保形之符，欲留形住世，必先養炁，至大至剛，充塞乎天地之間，炁聚炁靈，遨遊乎風塵之外。故知炁在人中，人在炁中，天地萬物莫不由炁以生者也。善養炁者，內以養身，外以却惡，百姓日用而不知焉。知之修煉，默而成之，可救饑寒，可辟邪癘，惡蟲毒物，炁能禁之，萬法千衛，惟炁是祖。養炁之道，要在慎言節食，懲忿窒欲，塞其兌，閉其門，綿綿若存，用之不勤。養形之道，要在挫銳和光，治於未亂，安而不勞，勞而不乏其力，靜而不撓，撓而不亂其炁。外有所補，內有所益，養形保炁，於斯備矣。
　　道言：形炁具立，當保精神，造化之機，在於是矣。然精全則神王，精耗則神衰，以精集神而神保，以神使形而形安。腎為精府，太用則竭，專而嗇之可也，心為神舍，太用則勞，靜而養之可也，惟靜與專，然可內守。故曰：至道之真，杳杳冥冥，至道之極，昏昏默默，無視無聽，抱神以靜，形將自正，必靜必清，無勞汝形，無搖汝精，少私寡慾，乃可長生。
　　道言：法本無法，理歸自然，心因境亂，法本心生，立法之意，救補已失而防於未萌。若人犯破三奇，即先補治，補之完備，然可進功，不完而進，徒勞無益。補治之法，混元具說其玄，程功之方，靈寶畢言其妙，前功見驗，可進次功，功滿成真，高卑隨行，有功無行，魔障難成，有行持功，仙真自舉，善功圓滿，以降吉祥。性旁修行，明分等級。欲求天仙者，當立一千三百善，欲求地仙者，當立三百善。是道則進，非道則退，不履邪徑，不欺闇室，積行累功，慈心於物，忠孝友睦，正己化人，矜孤恤寡，敬老懷幼，昆蟲草木，亦不可傷。如此所謂善人，人皆敬之，天道祐之，福祿隨之，衆邪遠之，所作必成，神仙可冀矣。
　　道言：夫欲修道，先須停除，停者一物不生，除者萬緣俱息，然後收神炁海，藏息丹田，成性存真，兀然泰定，如此久之則自已。
　　元始天尊晏寂於空玄之座，三萬六千神識，咸朝於寶珠之中。夫如是則二景合炁，交神於十華之鼎，男女傾心，媾精於五炁之爐，以至移精彭音變氣，噏張於玄牝之門，專炁抱神，烹鍊於雄雌之器，自然髮白返黑，齒落重生，還童復嬰，長生久視，全命保生，以合於道，當與天地齊其堅固，同長久矣。
　　道言：夫學道之士，立德立功，鍊氣坐忘，修真服御，宣經演教，佐國度人，種種皆修，是其行業，功行雖備，果業雖圓，亦須先度九玄七祖、父母亡靈，遷拔生天，鬼錄盡除，身方得道。况復世界流俗之人，造惡積愆，殃及根祖。吾今悲愍，宣說要言，薦拔冥魂，須憑功德。可於三清像側裝衣亡人形像，如法書九真妙印，令彼亡人卷而載之，即禮此經懺，一日三部。如不能懺，每日志心持念尋聲救苦天尊三千遍。凡百遍訖，禮九拜，即云願度某人魂神早離幽陰，超昇天界。罪輕者三日得度，罪重者九日遷昇。孝順男女，切宜一及懇，至心禮聖。
　　志心敬禮　虛无自然元始天尊
　　志心敬禮　太上大道玉晨道君
　　志心敬禮　太上玄元聖祖老君
　　志心敬禮　傾心合道靈寶天尊
　　志心敬禮　净念修真靈寶天尊
　　志心敬禮　懺除惡跡靈寶天尊
　　志心敬禮　得離罪障靈寶天尊
　　志心敬禮　拔苦消障靈寶天尊
　　志心敬禮　拯濟幽冥靈寶天尊
　　志心敬禮　消滅苦輪靈寶天尊
　　志心敬禮　拯拔九幽靈寶天尊
　　志心敬禮　超昇五道靈寶天尊
　　志心敬禮　大慈大悲救苦真人
　　志心敬禮　大慈大悲大惠真人
　　志心敬禮　大慈大悲拔罪真人
　　志心敬禮　大慈大悲普救真人
　　禮竟，恢誠恭伸懺悔：弟子臣某甲，自念謬處人寰，叨逢正化，感天地覆載之恩，荷日月照臨之德，復思父母根宗生成養育，念彼劬勞之大，誠當薦拔之酬。今對聖真傾心懇禱，伏願億曾萬祖亡過諸靈，生前積劫之愆盡蒙原赦，見沒淪漂之苦，咸乞逍遙，頓釋冤沉，逐慧光而昇度，遽登玄岸，承符命以朝真，永離輪迴，同生長樂，天氣歸身，常蒙道蔭。臣無任哀誠懇禱之至。
　　道言：清信男女，薦亡祝生，請福禳灾，切宜嚴謹，香湯齋沐，專意傾心，禮誦真經，稱揚聖號，精誠兼備，必獲感通，濟度存亡，殃消福至。若不恭不謹，性惑心疑，腥羶葷色，不可開經，沓口磨唇，污于聖典，徒勞無益，又返招殃。所謂修福不如避罪也。若能書印此經，散施學人，流傳禮誦，亡魂超度，地獄寧閑，福善所資，度延後世。其有珍玩服飾，平昔資財廣施寒棲，濟恤貧乏，此之功德亦類於前，黑籍落名，地司除簡，神昇爭土，隨願往生，利祐子孫，斷絕殃疰，巍巍福善，難可稱量。是故應當勤心諦受，宣行禮念，普度無窮，依教奉持，復當敬禮一切天尊。
　　志心敬禮　虛无自然元始天尊
　　志心敬禮　太上大道玉晨道君
　　志心敬禮　太上玄元聖祖老君
　　志心敬禮　常善救物天尊
　　志心敬禮　无量度人天尊
　　志心敬禮　拯迷拨滞天尊
　　志心敬禮　玄化利生天尊
　　志心敬禮　金闕濟度天尊
　　志心敬禮　無礙自在天尊
　　志心敬禮　愍生利物天尊
　　志心敬禮　巨功弘濟天尊
　　志心敬禮　雨寶濟乏天尊
　　志心敬禮　超度无極天尊
　　志心敬禮　愛物救世天尊
　　志心敬禮　功德元量天尊
　　志心敬禮　迴尸起骨天尊
　　志心敬禮　煉質登真天尊
　　志心敬禮　玄元闡教天尊
　　志心敬禮　道德度人天尊
　　志心敬禮　消灾延壽天尊
　　志心敬禮　宥福續命真人
　　志心敬禮　真靜圓功真人
　　志心敬禮　修真成道真人
　　禮竟，恢誠恭伸檮謝：弟子臣某甲伏聞行成之內，孝敬為先，教法之中，修齋是本，欲報慈親之德，須思檮祝之方，將酬罔極之恩，是列嚴持之供。大凡人世，俱逼名利為端，既懷取捨之謀，寧免貪癡之咎，致使命辭一世，魂寄九幽，敢憑上善之因，庶拔漂沉之苦，是則心存哀懇，志薦先亡。宣金匱之靈章，仰祈真聖，禮高虛之御號，俯答根宗。伏願承斯道力，廣濟沉淪，滅无量之罪尤，均開長夜，賜大天之鴻宥，普及群生，億曾萬祖，俱獲遂於飛昇，積債叠冤，並乞蒙於超適，然冀居家長幼，眷屬親姻，常沾吉慶之祈，求荷虛无之蔭。臣元任瞻天望聖，激切屏營之至。
　　道言：玄經周畢，可以傳教世間，廣垂濟度。爾時會衆聞此法緣，洞達无為，齊昇道果，酆幽諸獄，无量罪魂，俱獲善功，應時解脫，諸天仙衆，歡喜敬奉，作禮而退。
　　上清金匱玉鏡修真指玄妙經竟