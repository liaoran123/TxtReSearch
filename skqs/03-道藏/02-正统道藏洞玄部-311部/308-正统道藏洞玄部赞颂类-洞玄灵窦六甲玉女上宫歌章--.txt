洞玄靈寶六甲玉女上宮歌章
　　經名：洞玄靈寶六甲玉女上宮歌章。撰人不詳。載靈寶齊儀歌章六首。一卷。底本出處：《正統道藏》洞玄部贊頌類。
　　洞玄靈寶六甲玉女上宮歌章
　　甲子太玄宮左靈飛玉女歌章曰：
　　太玄洞清虛，玉氣映高靈。員華翳九象，綠梵曜飛青。
　　益落雲迴際，流香燔丹瓊。碧鳳策朱轡，匡駕宴雲營。
　　任我無色內，懽我天地生。迴輪三素朗，乃拯不窮齡。
　　歷運順化會，氣與四常并。空洞中有真，誰測太玄名。
　　虛映有懷子，迴真降爾形。取契同默念，棄累慎外營。
　　積感入太虛，太虛降綠軿。遊宴常陽宮，飛步登玉清。
　　徘徊九崖際，進禮玉皇庭。左噏朱月華，右引豁落星。
　　三景齊大暉，豈覺天地傾。
　　甲戌黃素宮左靈飛玉女歌章曰：
　　黃素洞幽虛，神光煥太空。蜚廉太元一，勢契十真雙。
　　靈運自冥紀，玄記故有明。玉虛曜瓊室，金暉發丹容。
　　朱鳳策神轡，徘徊上清宮。玄映無色內，解衿宴常陽。
　　五帝啟靈途，妙訣歸黃房。神暢感寂庭，默思徹九重。
　　靈歌理冥運，百和結成章。高賾通妙趣，以啟不窮方。
　　有得無上道，項負圓寶光。玄玄歸妙門，入一萬真通。
　　體我自然道，乘虛不待龍。三元降飛軿，流雲迴紫黃。
　　騰景空霄上，宴轡朝玉皇。
　　甲申太素宮左靈飛玉女歌章曰：
　　太素澄清漢，浩靈分九旒。道生太元一，化為天地珠。
　　虛映高上報，顧下忽云無。五嶽自可舍，未若九天衢。
　　時宴常陽宮，策雲御鳳驅。飛輪翳空洞，紫烟玄相扶。
　　逍遙重虛上，迴目眄八周。億椿在俄頃，豈覺萬劫遊。
　　階樂隨運遷，保真無終休。聊各有志道，靜寂思相求。
　　積微感自然，剋得御丹符。身入無患津，體懽心自娛。
　　乘空迅飛雲，仰結高仙儔。
　　甲午絳宮右靈飛玉女歌章曰：
　　絳宮玄上道，洞陽煥太真。丹靈映瓊室，交風迴紫烟。
　　八氣翳重虛，流香拂飛塵。龍鳳矯雲翮，神騁有無間。
　　遊朗眄十方，乘虛樂九玄。靈運本非我，道由高上人。
　　冥化自有數，我真法自然。妙曲發空洞，宮商結成仙。
　　靈飛演道源，以悟後學身。虛映至清寂，默思自入神。
　　我降自有由，且令停華年。道滿運飛與，騰身昇九天。
　　甲辰拜精宮右靈飛玉女歌章曰：
　　拜精隱重虛，靈素降清陽。右部齊真景，錦帔飛羅裳。
　　頹雲映華衿，朱釆透玉容。策鳳御玄轡，冥真常陽宮。
　　遊徊慶雲上，流眄六合房。曲降修我者，啟靈悟童蒙。
　　運得應自然，道成非我功。精思虛映真，剋得朝玉皇。
　　甲寅青腰宮右靈飛玉女歌章曰：
　　青腰生道根，陽始號惠精。總鑒玄上氣，右部統三靈。
　　離合八景運，遊化無滯停。微微極洞元，翳翳九虛清。
　　中有妙靈女，上錦下飛青。乘虛策朱鳳，迅駕奔五星。
　　迴風流香華，紫霄翼飛瓊。携契上仙客，解衿九鳳城。
　　妙曲空中唱，玉音互自鳴。宮商玄相和，玄化無際生。
　　有能究此章，一誦懽萬齡。西宮結元錄，東華記仙名。
　　率我常陽友，曲真降爾形。積修感玄會，三元降綠軿。
　　騰景飛霞上，進禮太帝庭。
　　洞玄靈寶六甲玉女上宮歌章竟