玉籙濟幽判斛儀
　　經名：玉籙濟幽判斛儀。一卷。底本出處：《正統道藏》洞玄部威儀類。
　　玉籙濟幽判斛儀
　　法事
　　具位臣某等，謹同誠上啟三清三境天尊，十極十華上聖，東極宮中慈悲太乙救苦天尊、青玄上帝，諸天天尊，諸天天帝，大羅法界無上真仙，三界萬靈一切真宰。恭望天慈，洞回昭鑒。通意
　　伏以一炁盈虛，萬形出沒。死復生而生復死，人為鬼而鬼為人。輪轉無窮，報償不息。悲莫悲於六道，苦猶苦於四生。蓋積善者，徑陟善階；積惡者，終歸惡道。賴我道祖，太上慈尊。廣立齋科，普敷濟拔。大啟超昇之會，特垂拯救之文。當陰慘陽舒之際，乃神交鬼聚之時。魂氣動而悲風生，靈響發而陰務靄。洪音一舉，黑壤遙聞。仰惟紫極玄尊、青華教父。指明星為慧炬，廣運照臨；凝梵炁作法橋，大垂拯濟。追魂使者，告召十方。所屬地祇，招延催促。當願天仙道、神祇道、人倫道、地獄道，餓鬼道、畜生道，孳生物命。魚鱉昆蟲，不瞬息間，遍高深而普告，由斯須頃周遐。邇以咸知，自然意感；誠服翕爾，影隨響答。呼群率眾，聲相應，氣相求；出死入生，眇能視，跛能履。無遮無礙，源源而來；或後或先，徐徐而至。使者運招徠之力，魂兮承攝召之功。所有凈酆都、開業道、離寒庭神咒，謹當吟詠。
　　夫學道修真之士，以慈悲一切而為心；積功累行之流，以利濟萬彙而為本。每演經科而救度，常行運念以修崇。用假法恩，必希聖感。謹當齋戒之辰，爰命精修之侶。建資崇之妙會，設供養之香饈。伏為所薦幽魂，未霑殊勝。尚縈罪障，難出苦輪。念其受身，為玆設食。仰惟九州社令、五嶽靈官，俯賜證明，曲垂慈愍。恭願遙瞻仙府，上啟虛皇上帝，大軫天恩，曲垂憫念。當啟乾坤之內，廣邀今古以來。是仗威光，特伸關請。
　　召孤
　　接引
　　蕩形
　　灑凈
　　三皈
　　切以幽途餓鬼，長夜沉魂。遍滿虛空，遊行境土。但吁嗟於邪道，常憔悴於歉容。復有積劫伏屍，累年滯爽。既昏明於旦暮，常穢濁於形骸。未超解脫之門，尚絆湮沉之類。或襁褓相離父母，或老耄永別子孫，或居民在此膏肓，或征客至玆淪喪，或負罪有遭王法，或無常遽奄天年，或縈纏疫癘而傾亡，或凌犯雷霆而震怒，或損害相謀性命，或刎縊自喪平生，或山林虎狼傷殘，或江海魚龍吞噬，或男敵女娠而至死，或蛇傷飲毒而隕亡，或銜冤久處於冥途，或枉死未離於鬼趣。雖思奠酹，莫遇餚羞。心腹煙生，喉嚨火發。永抱饑窮之苦，不逢飽飫之充。空悲兔走烏飛，暗歷時遷歲改。睽離井邑，想骨肉以難尋；隔越煙波，嘆胸襟而莫及。皆屬里域所攝，更無墳塚堪依。明月茫茫，愁雲漠漠。一切孤魂，無極滯魄。未遂沖昇之路，猶縈煩惱之心。念六趣之輪迴，悲四生之飛走。永日而身遭籠摯，終朝而膽懾網羅。或戢翎斂翅於林巢，或含齒披毛於土窟，或帶角跨蹄於草澤，或張鱗披甲於波潭。顧鼎鑊則焉免其烹，臨鋒鋩則豈逃斯慘。悉是餘殃致此，蓋由積惡使然。當有一百二十冥曹、八萬四千地府，三官獄訟。五嶽冤牢。北都長夜之庭，東嶽幽扃之府。上尸、中尸、下尸，三塗之界；死道、惡道、邪道，五苦之門。次有鐵屋鐵山地獄、鐵牛鐵馬地獄、兩石壓身地獄、八極八寒地獄、斷絕分離地獄、燋然脫落地獄，如是諸大地獄等，當來世世，劫劫生生。出死無門，求生無路，刀山險峻，劍樹森羅。食火吞煙，不捨焦熬於曉夕；飛戈飄戟，那堪痛楚於肌膚。未離摙石之塗，深苦負山之役。蕩蕩愛河之上，黑浪迷身；沉沉苦海之中，銀波溢目。空感茫茫於豐蔀，可悲寂寂於泉臺。盡從過去狂心，以致此來報體。特啟熏修之會，爰伸供養之儀。伏願至道垂慈，高真開度。俾令狸犴，旁及河源。咸獲感通，仰承拯拔。仗琅函之聖號，宣瓊藏之睿名。未曾聞天尊者，今皆得聞；未遇天尊聖號者，今皆得遇。功力能超於鬼道，薦修可陟於仙階。各發皈依，眾當諦聽。
　　大慈至廣天尊，
　　聖力無邊天尊，
　　能消惡趣天尊，
　　得契玄功天尊，
　　死魂受煉天尊，
　　仙道潛通天尊，
　　罪消北府天尊，
　　名上南宮天尊，
　　昭彰妙道天尊，
　　飛昇太空天尊，
　　恭惟聖力昭彰，洪慈軫度。遂使愛河苦海，化作蓮池，能令劍樹刀山，翻成花圃。冰池凜冽，俄自消洋。沸鑊烹煎，遽皆撲滅。賴玄元之殊造，繄道德之良緣。於是燈燭將然，燦爛而照開地府；沉檀乍爇，氤氳而騰布十方。欲出重泉，須憑大造。饋其飲食，獻以錢財。伏覬四司六宮，善簿惡籍；三元九府，陰宰陽官。俯念有情，廣施濟物。上祈睿澤，下布靈慈。變一味為百品之珍，化一財為千車之寶。普及無窮之世界，散霑無極之鬼魂。仰希齊降形儀，當歆祭享。遂使虛腸頓實，能令餒腹皆充。各運身心，速伸回向。夙緣曩劫，承資薦於真風；是夜今時，味馨香於甘露。密灑慈悲之雨，洗滌瑕疵；廣吹解脫之風，掃除罪累。普生歡悅，受福人天。克遂感通，仍歸遷適。變食靈章，謹當吟詠。
　　焚符
　　變食
　　咒食
　　加持
　　稱號
　　道言，戒者止也，所以止人非心，歸於正定。故戒生定。儒者亦謂，知止而後有定。但三洞眾經，四輔祕典，演說戒法，種種不同。惟無上洞玄靈寶九真妙戒者，諸戒之首。天人共仰，幽顯同遵。無上之上，洞玄中玄，萬神之靈，一炁之寶。妙貫三才，戒制六情。數定於陽，故分為九。修而不偽，故名為真。天人仰之，以為城郭。幽顯資之，以為梯航。今日亡魂受之，可以為之法蘂。然受戒之法，靜默為先。持戒之法，勤奉為上。法眾同誠，當傳九戒。
　　舉智慧頌
　　第一戒者敬讓，孝養父母，是名初真戒。受持之後，當獲端正長壽果，持心勿怠。
　　第二戒者克勤，忠於君主，是名念真戒。受持之後，當獲聰明智慧果，持心勿怠。
　　第三戒者不殺；慈救眾生，是名持真戒。受持之後，當獲富貴豪勝果，持心勿怠。
　　第四戒者不淫，正身處物．是名守真戒。受持之後，當獲吉慶安樂果，持心勿怠。
　　第五戒者不盜，推義損己，是名保真戒。受持之後，當獲清凈善性果，持心勿怠。
　　第六戒者不嗔，兇怒凌人，是名修真戒。受持之後，當獲祿位清顯果，持心勿怠。
　　第七戒者不驕，傲忽至真，是名得真戒。受持之後，當獲具足十相果，持心勿怠。
　　第八戒者不詐，諂賊害善，是名成真戒。受持之後，當獲大道正法果，持心勿怠。
　　第九戒者不二，奉戒專一，是名登真戒。受持之後，當獲證大法王果，持心勿怠。
　　舉奉戒頌
　　妙戒靈文，黃籙白簡。既備宣於奧旨，當敬受於靈文。夫心焉難制，制以九戒，則可歸心於太虛；形也未超，超以二符，自可煉形於上境。汝等孤魂，直須生生勿忘於戒言，劫劫常持於符券。澄神物外，塵緣永斷於多生；受質陽間，善果自臻於有永。恩留家國，慶及無窮。所有長生寶籙，功德疏文，謹當宣告。
　　祭煉
　　切以啟祈將竟，供養已周。延駐慮煩，冥陽有隔。今則暗云瀝瀝之銀河欲轉，丁丁之銅漏將殘。陰云黯黯之天扃牛斗，沉沉之霧鎖蟾宮。雨云寂寂工之商羊鼓舞，冥冥之石燕交飛。雪百浙淅之暗粧玉樹，紛紛之靜墜瑤階。各整雲軿，齊登霄漢。天道即還天道，神明各復神司。人居三界之中，鬼治九幽之府。窮魂餓鬼，地獄幽牢，普願昇遷，俱承利益。變天廚之品鍊，化塵世之錢財。悉為祈恩，無非致福。領此香齋之會，納玆俵獻之儀。適皆次第而來，今已盤旋而去。既得託形仙府，必當高步祥雲。逕朝靈應之宮，遽詣逍遙之境。上窮雲翼，下極淵鱗。獲奉善因，仍聞妙樂。溥承資薦，共遂超升。然冀飲食之餘，供養之外。曠野飛禽之類，悉可充腸；深原走獸之徒，盡皆飽腹。儻值抨弦擊矢，永脫侵傷。若逢設網持戈，更難損害。早拋惡趣，速證善緣。略伸及物之功，稍罄信心之重。叩頭星漢，拜手天階。法眾齋官，謹伸奉送。
　　玉音仙樂響珊珊，鶴舞鸞飛度九關。
　　執籙把符超法界，參朝金闕覲天顏。
　　舉極樂頌送
　　向來
　　焚燎
　　玉籙濟幽判斛儀竟