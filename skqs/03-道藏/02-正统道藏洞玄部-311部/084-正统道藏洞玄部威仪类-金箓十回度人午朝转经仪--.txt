金籙十迴度人三朝轉經儀
　　經名：金籙十迥度人三朝轉經儀。一卷。底本出處：《正統道藏》洞玄部威儀類。
　　金籙十迴度人午朝轉經儀
　　師堂序立
　　法事
　　高功跪啟
　　具位臣，某重伸上啟靈寶玄中大法師真君，靈寶經師君、籍師君、度師君，正一天師君、女師嗣師系師君，靈寶監齋大法師真君，赤明開圖、黍珠授受一派宗師。恭望師慈，俯回洞鑒。臣聞，元始開圖，真文設教。可以和天安地，可以保國寧家。普度無窮，是名上品。再登師闕，啟請經科。臣今入意引領官眾，升壇轉誦《太上洞玄靈寶無量度人上品妙經》第五徧至第八徧，敬為祝延萬壽，保天長存。仰祈師造，特賜主盟。庶使響徹三天，聲聞九地。恩波浩蕩，惠澤隆深。普及含生，均沾利益。專俟恩命，宣演經科。臣等干冒師嚴，下情不勝虔禱之至。領眾升壇，恭行典式。
　　唱道引至壇前序立
　　次第升壇，上香
　　信禮
　　各禮師，存念如法
　　太上玄一，九皇吐精。三五七變，洞觀幽冥。日月垂光，下徹神庭。俠照六合，太一皇寧。帝君金闕，金書不傾。五老奉符，天地同成。使我不死，以致真靈。却遏萬邪，禍害咸平。上朝天皇，還老返嬰。大帝有制，百神敬聽。
　　鳴法鼓二十四通
　　無上玄元太上道君，召出臣等身中三五功曹、左右官使者，侍香金童、傳言玉女、五帝直符直日香官，各三十二人出。關啟所言，臣今為某，入意願得太上降賜十方正真生炁，流注臣等身中，令臣所啟，速達徑御無上三十二天元始上帝至尊御前。
　　請稱法位
　　具位臣，某等，謹同誠上啟太上無極大道虛無自然元始天尊、妙無上帝，玄皇高聖太上玉晨大道君靈寶天尊、妙有上帝，混沌萬變玄元老君道德天尊、至真上帝，昊天玉皇上帝，元陽慈父大道君，靈寶玉母大道君，南極天皇上帝、北極紫微大帝、朱陵度命天尊、后土皇地祇、十方無極太上靈寶天尊、已得道大聖眾、至真諸君丈人，三十二天帝君、東華南極西靈北真玄都玉京金闕七寶瓊臺紫微上宮靈寶至真明皇道君，上相上宰，上保上傅、玄中太皇上帝高真，三十六部尊經，玄中大法師，五帝三官、四司九府、日月五星、南辰北斗、二十八宿、璇璣玉衡、列象星真，十方無極至真大神，飛天神王長生無量度人君，天真皇人妙行真人，靈寶三師、監齋大法師、侍經五帝、玉童玉女、典經玉郎、三洞侍經，靈寶官屬、三界五帝、大勳魔王，三界官屬，應感真靈。恭望洪慈，俯回洞鑒。臣聞，寶珠五丈，乃天尊神智之優為；聖境十方，梵炁彌羅之所化。欲恩光之旁燭，託經法之弘宣。臣，某仙品未充，豈任大乘之責；宿緣有幸，側聞上品之書。願以午朝，重開秘藏。欽聖靈之在上，披情意以先聞。微顯闡幽，而徧計則五六七八之數；被風濡化，願功加於乾坤艮巽之方。稽首皈依，無極大道。
　　至心歸依，十方經寶，當願眾生，心開悟解，受持讀誦。
　　至心歸依，十方道寶，當願眾生，起心回向，一切信禮。
　　至心歸依，十方師寶，當願眾生，普上法橋，無有障礙。
　　宿命讚
　　侍經宣第五迴開經科
　　敷座吟
　　靜念如法
　　開經玄蘊咒
　　請轉法輪
　　師題經
　　誦經畢
　　解座吟
　　侍經回向
　　智惠頌
　　師同齋官，旋至東北方，上香再拜
　　臣恭以經演五迴，蓋法乎天數；誠存一念，諒鑒於人心。恭惟東北方無極太上靈寶天尊，東北方無極飛天神王長生大聖無量度人君。上鎮太霄，尊居艮地。自臨至泰，成發生萬物之功；旋斗歷箕，有回度五常之妙。伏願書功上奏，儲祉下臨。順正星躔，俾諸福之畢至；鎮安國祚，庶萬方以來朝。具有表文，謹當宣告。
　　宣表關
　　焚化
　　侍經宣第六迴開經科
　　節次同前
　　旋至東南方，上香，再拜
　　臣恭以玉軸卷舒，數符陰六；金真嘯詠，響徹三天。恭惟東南方無極太上靈寶天尊，東南方無極飛天神王長生大聖無量度人君，處四碧宮，居重巽位。在昔浮黎之國，親受玄微；至今神霄之天，專司濟度。伏願轉經文之六徧，奏功賞於諸天。天罡太一之大聖，扶持百祥皆集；鶉尾壽星之吉曜，臨照何福不臻。具有表文，謹當宣告。
　　宣表關
　　焚化
　　侍經宣，第七迴開經科
　　節次同前
　　旋至西南方，上香再拜
　　臣恭以七轉召萬神，既成經法；三天煥九景，如對靈光。恭惟西南方無極太上靈寶天尊，西南方無極飛天神王長生大聖無量度人君，坤位居尊，人門布化。遐盻極覽，每接引於學徒；窮思畢精，妙發揮於經旨。伏願奏善於虛皇之御，書功於始素之天。人道長生，自遏除於鬼錄；天光下燭，常渙發於身田。具有表文，謹當宣告。
　　宣表關
　　焚化
　　侍經宣，第八迴開經科
　　節次同前
　　旋至西北方，上香再拜
　　臣恭以梵炁周迴，經終八徧；魔王保舉，功奏諸天。恭惟西北方無極太上靈寶天尊，西北方無極飛天神王長生大聖無量度人君，法道自然，體乾不息。雍和萬化，蓋將以立教存心，撫掌兆民，一是以度人為本。伏願書名金籙，列字王清。存道炁，養真精，神將來舍；開天門，閉地戶，邪不能干。具有表文，謹當宣告。
　　宣表關
　　焚化
　　三聞經
　　發願
　　復鑪如故
　　仙靈仙官、金童玉女、五帝五嶽神仙真人、三炁正神、左右龍虎君、天仙地仙、五靈香官，當令召致十方正炁，自然生金液丹碧芝英。百靈眾真，交會在此，香火鑪前。當願十方仙童玉女，接侍香煙，傳臣向來所啟之言。速達徑御無上三十二天元始上帝至尊几前。
　　直壇引下壇詣幕謝師
　　師上香再拜
　　具位臣，某虔誠上啟靈寶玄中大法師真君，靈寶經師君、籍師君、度師君，正一天師君，女師嗣師系師君，靈寶監齋大法師真君，赤明開圖、黍珠授受一派宗師。恭望師慈，俯觀謝悃。臣向來引領官眾，升壇轉誦《太上洞玄靈寶無量度人上品妙經》第五徧至第八徧，幸以周圓，徑為祝延萬壽，保天長存。仰荷師恩，冥扶默相。謹伸謁謝，尚冀成終。俟琅函卷軸之時，至玉輅回鸞之日。還功報德，鏤骨銘心。上弘靈寶之科，以廣慈悲之化。臣等干冒師嚴，下情無任，不勝戰慄之至。
　　向來
　　念善
　　金籙十迴度人午朝轉經儀竟