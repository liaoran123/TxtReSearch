金籙十迴度人三朝轉經儀
　　經名：金籙十迥度人三朝轉經儀。一卷。底本出處：《正統道藏》洞玄部威儀類。
　　金籙十迴度人早朝轉經儀
　　師堂序立
　　法事
　　高功跪啟
　　具位臣，某重伸上啟靈寶玄中大法師真君、靈寶經師君、籍師君、度師君、正一天師君、女師嗣師系師君、靈寶監齋大法師真君。赤明開圖，黍珠授受，一派宗師。恭望師慈，俯回洞鑒。臣聞，元始說經，一徧而終。十徧眾真，監度東方，而至下方，無所不辟，無所不禳。日可以生，日可以化。將宣經法，先叩師嚴。臣今入意以今引領官眾，升壇轉誦《太上洞玄靈寶無量度人上品妙經》第一迴至第四迴。敬為祝延萬壽，保天長存。金賴師慈，主盟壇席。庶俾精誠上徹，玄貺孔昭。一切有情，同沾利益。專俟恩命，宣演經科。臣干冒師嚴，下情不勝虔禱之至。領眾升壇，恭行典式。
　　唱道引至壇前序立。
　　法事
　　降神王
　　具位某上啟十方無極飛天神王長生大聖無量度人君、十方飛天使者、十天玉女、十天一切靈仙官眾。咸望聖慈，洞回昭鑒。恭以開函演奧，將修八緯以誦經；監真度生，先叩十方而主教。願回靈駕，俯降道場。有開必先，全賴提撕之力；無文不度，庶成誦詠之功。法眾虔誠，修齋奉請
　　修齋
　　雲輿
　　散花
　　具位某上啟十方無極飛天神王長
　　生大聖無量度人君、十方飛天使者、十天玉女、十方一切靈仙官眾。伏聞元始出書，當赤明之初劫；神王受命，會碧落之空歌。同登寶黍之中，親受玉音之旨。承宣符命，監度經功。由是曲暢旁通，秘蘊之精微發見；遐盻極覽，學人之功過難欺。大勳既著於古初，美利宜開於來者。以今欽奉綸音，崇修金籙大齋。端為祝延萬壽，保天長存。伏願來朱鳳玄龍於霄漢，迴丹輿綠輦於道場。金玉爾音，永賴綱維於十轉；絲綸其出，願言張布於萬靈。上弘蕩蕩之皇風，下副區區之丹禱。具有啟疏，謹用敷宣。
　　宣疏
　　疏文宣讀，諒賜鑒觀。伏願周迴十方，密契生成之造；過度三界，允符保舉之功。領眾升壇，修行經法。
　　華夏引，眾升壇，上香
　　信禮
　　各禮師，存念如法
　　九天上景，化生華暉。晃漾太空，曜真紫微。上致中皇，百神降迴。散根離苦，八難豁開。七祖同升，福慶巍巍。使我神仙，八景齊飛。
　　鳴法鼓二十四通
　　無上玄元太上道君，召出臣等身中三五功曹、左右官使者，侍香金童、傳言玉女、五帝直符直日香官，各三十二人出。關啟所言，臣今為入意願得太上降賜十方正真生炁，流注臣等身中，令臣所啟，速達徑御無上三十二天元始上帝至尊御前。
　　請稱法位
　　具位臣，某謹同誠上啟太上無極大道虛無自然元始天尊、妙無上帝，玄皇高聖太上玉晨大道君靈寶天尊、妙有上帝，混沌萬變玄元老君道德天尊、至真上帝，昊天玉皇上帝，元陽慈父大道君，靈寶玉母大道君，南極天皇上帝，北極紫微大帝，朱陵度命天尊，后土皇地祇，十方無極太上靈寶天尊，已得道大聖眾、至真諸君丈人，三十二天帝君、東華南極西靈北真玄都玉京金闕七寶瓊臺紫微上宮靈寶至真明皇道君，上相上宰、上保上傅、玄中太皇上帝高真，三十六部尊經，玄中大法師，五帝三官、四司九府，日月五星、南辰北斗、二十八宿、璇璣玉衡、列象星真，十方無極至真大神，飛天神王長生無量度人君、天真皇人妙行真人，靈寶三師，監齋大法師，侍經五帝，玉童玉女、典經玉郎、三洞侍經，靈寶官屬、三界五帝、大勳魔王，三界官屬，應感真靈。恭望洪慈，俯回洞鑒。臣聞，杳冥悅忽，道不可以言傳；潔凈精微，經蓋因於義顯。探其妙，則希夷微而莫測；施之用，則周徧咸而可通。臣，某猥以肉人，竊觀天寶。當清旦一時之行道，宣玄經四徧以為功。天地鬼神，諒必鑒精虔之意；東西南北，庶皆聞微妙之音。稽首歸依，無極大道。
　　至心歸依，十方經寶，當願眾生，心開悟解，受持讀誦。
　　至心歸依，十方道寶，當願眾生，起心回向，一切信禮。
　　至心歸依，十方師寶，當願眾生，普上法橋，無有障礙。
　　宿命讚
　　侍經開經科，另具
　　敷座吟
　　靜念如法
　　叩齒三十二通，思五色雲炁，覆滿一室。青龍白虎，朱雀玄武，獅子白鶴，鳳凰備守，左右前後。金童玉女，五帝神仙兵馬，各九億萬騎，營衛齋堂；然後誦經
　　開經玄蘊咒
　　雲篆太虛，浩劫之初。乍遐乍邇，或沈或浮。五方徘徊，一丈之餘。天真皇人，按筆乃書。以演洞章，次書靈符。元始下降，真文誕敷。昭昭其有，冥冥其無。沈痾能自痊，塵勞溺可扶。幽冥將有賴，由是升仙都。
　　請轉法輪
　　師題經
　　道言，昔於始青天中，云云飛昇上清。
　　目想三十二天，各色雲氣，交沓之中。有宮闕樓觀，天帝冠冤，衣服分明。即存神自太皇黃會而始，每天叩齒一通，心拜一過，共三十二過訖。即閉目靜思，三丹田出三色雲炁，如絲，漸漸離身。雲炁濃厚，先交絡一身，次纏繞所座及几案，無不周徧。然後蓊鬱徧及壇外，圍布一方，良久冥合天地。次思，青龍自肝出，立左；白虎自肺出，立右；朱雀自心出；立前；玄武自腎出，立後；獅子自脾下丹田出，十二頭立左右；白鶴自泥丸，九隻圍列四向。又存眉間六合；有日月出自兩目，各離面九尺化為九色圓象，洞徹內外，如此分明。念密咒，勿令耳聞。咒畢，引東方青炁八道入肝，南方赤炁八道入心，西方白炁八道入肺，北方黑炁八道入腎，須加誠行之。次誦本章第二迴至第九迴，不復誦道君大序，止從本章起。第十迴如第一迴，誦序，存思。
　　誦經畢
　　解座吟
　　侍經回向，另具
　　智惠頌
　　師同齋官旋至東方，捻香再拜
　　臣恭以八陛旋行，經筵初啟；九重入奏，帝座親臨。恭惟東方無極太上靈寶天尊，東方無極飛天神王長生大聖無量度人君，乘震司春，體元育物。騫林樹下，屢傳金口之微言；黍米珠中，親受玉京之密印。伏願俯回靈鑒，洞察齋忱。上帝錄功，託會朝之聞奏；東華主筭，借化筆之品題。具有表文，謹當宣告。
　　宣表關
　　焚化
　　侍經宣第二回開經科
　　敷座吟
　　請轉法論
　　師題經
　　眾誦畢
　　解座吟
　　侍經回向
　　智惠頌，旋至南方
　　臣恭以啟玉匱篇章，既演經功，而再至對玉階，只天諒回天，聽之有三，恭惟南方無極太上靈寶天尊，南方無極飛天神王長生大聖無量度人君，得一以清，嚮明而治。垂世立教，委能盡弘道之心；監真度生，諒不負修齋之請。伏願鑑觀誠意，紀錄經功。皇極尊安，惟一人之有慶；帝圖廣大，垂萬世以無疆。具有表文，謹當宣告。
　　宣表關
　　焚化
　　侍經宣第三迴開經科
　　節次二迴同
　　旋至西方，上香，再拜
　　臣恭以三後斯言，粗諳道體；一誠不息，諒格天心。恭惟西方無極太上靈寶天尊，西方無極飛天神王長生大聖無量度人君，功在有秋，位居麗澤。昔浮黎經會，如細雨密霧而來；今靈寶齋壇，諒飛雲浮空而至。伏願奏功於玄都之境，紀善於素靈之宮。聖德日新，與乾坤而並久；皇圖天廣，等嵩華以齊尊。具有表文，謹當宣告。
　　宣表關
　　焚化
　　侍經宣第四回開經科
　　節次如二迴同
　　旋至北方，上香，再拜
　　臣恭以玉字龍文，四徧既周於妙義；瓊輸羽蓋，一時同會於靈壇。恭惟北方無極太上靈寶天尊，北方無極飛天神王長生大聖無量度人君，其仁如天，曰勞乎坎。受黍珠之心印，道貫三乘；廣靈寶之宗風，恩沾羣有。伏願注名金簡，紀善玉書。列宿煥紫微，茂介壽康之福；六龍降黃道，廣覃化育之恩。具有表文，謹當宣告。
　　宣表關
　　焚化
　　三聞經
　　發願
　　復鑪如故
　　仙靈仙官、金童玉女、五帝五嶽神仙真人、三炁正神、左右龍虎君、天仙地仙，五靈香官，當今召致十方正炁，自然生金液丹碧芝英。百靈眾真，交會在此，香火鑪前。當願十方仙童玉女，侍衛香煙，傳臣向來所啟之言，速達徑御無上三十二天元始上帝至尊几前。
　　存四靈，各還五藏十方天真，騰雲而去。次以三色雲氣，咽下三丹田，叩齒三通，咽液三過。
　　直壇引下壇，詣幕謝師
　　師上香再拜
　　具位臣某虔誠上啟靈寶玄中大法師真君，靈寶經師君、籍師君、度師君，正一天師君，女師嗣師系師君，靈寶監齋大法師真君，赤明開圖、黍珠授受一派宗師。恭望師慈，俯觀謝悃。臣向來，引領官眾，升壇轉誦《太上洞玄靈寶無量度人上品妙經》第一徧至第四徧，幸以周圓，徑為祝延萬壽，保天長存。仰荷師恩，冥扶默相。謹伸謁謝，尚冀成終。俟琅函卷軸之時，至玉轄回鸞之日，還功報德，鏤骨銘心。上弘靈寶之科，以廣慈悲之化。臣等干冒師嚴，下情無任，不勝戰慄之至。
　　向來
　　念善
　　金籙十迴度人早朝轉經儀竟