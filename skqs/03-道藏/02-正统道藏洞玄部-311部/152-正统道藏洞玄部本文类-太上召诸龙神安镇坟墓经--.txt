太上召諸神龍安鎮墳墓經
　　經名：太上召諸神龍安鎮墳墓經。撰人不詳。五經同卷。底本出處：《正統道藏》洞玄部本文類。
　　太上召諸神龍安鎮墳墓經
　　太上道君於開光太初之先，與諸天神仙聖衆，同詣長桑林下暘谷之墟，同心作禮，上白元始天尊：臣切見，凡人父母眷屬亡歿之後，葬在山岡，建墳立塚，以安萬年，冀保宜孫利子，待其富貴光門。今乃居家撼軻，竟歲凶衰，錢穀耗散，非橫連綿，畜養不孳，田蠶不旺。臣等仰賴宿因，今身獲慶，伏遇無上至尊。釋我愚懷，乞垂哀憫，儻蒙宣示。斯乃朽骨重肥，仰受玄恩，難醻生育。
　　元始天尊乃告太上道君曰：卿今所說凶殃之理，深可哀憫。欲蘇沉迷，咸居福岸。卿當復坐，諦聽訣言。
　　天尊曰：世人今身貧困之者，是先世不信道法，不種善因。今世葬埋，不得亡人利益年月。營葬之所，亦有四時驚犯天星地宿，致見如斯。今得卿之所奏，吾甚欣然。自今以後，世人若有墳墓不安，灾衰競至者，可尋高上道士，如靈寶典式，廣建道場，懺悔罪愆。呼召龍王，來安墳墓。則灾患冰消，福祥雲集。
　　太上道君及諸衆聖，俱起作禮，各願受持。於是，天尊宣召諸大龍王，各施救護。東方青帝龍王，南方赤帝龍王，西方白帝龍王，北方黑帝龍王，中央黃帝龍王，修吉神龍王，深林神龍王，多善神龍王，花流神龍王，甘思神龍王，善然神龍王，波流神龍王，思慶神龍王，驪龍神龍王，來龍神龍王，應龍神龍王，諫龍神龍王，三十八山神龍王，二十四向神龍王，天星八卦神龍王。
　　天尊曰：諸大龍王，各有萬衆。有灾之日，燒香普召，其龍來降，隨意所願，而重宣言曰：
　　歲德除青怪，熒惑化炎灾。太白招七寶，辰門揖秀回。中尊鎮五墓，諸惡悉皆摧。神龍奠八表，萬福蓊然來。
　　道言：天尊所告，真經龍王名號。若有善男子善女人，葬埋墳墓，有犯天星地禁。一切龍神，皆當延至正一道士，轉誦此經，拜諸神龍，來安墳墓。自然門戶光輝，子孫繁衍。此經神驗，不可稱量。若生不信，毀謗真文，禍延億世。是時，大衆聞說此經，皆稱不可思議。作禮面退，稽首奉行。
　　太上召諸神龍安鎮墳墓經竟