金籙早午晚朝儀
　　經名：金籙早午晚期儀。三卷。底本出處：《正統道藏》洞玄部威儀類。
　　金籙晚朝儀
　　各禮師，存念如法
　　神光朗躍，瑞氣帀旋。箕斗澄輝，芝宇晏然。玉眸金真，寶壇純乾。變夜作晝，回子午前。太華流珠，丹鳳飛圓。息魔滅姦，高步雲煙。天真普集，齊到帝軒。
　　嗚法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香金童、傳言散花玉女、五帝直符直日香官各三十六人出。出者，嚴裝顯服，冠帶垂纓。關啟玄壇土地，方域神真。臣今晚朝，陞壇行道，朝謁帝真。欽奉其諸誠意，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊全闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊金闕玉皇上帝，紫微上宮天皇上帝，紫微中宮北極大帝，后土皇地祇，玄都玉京七寶層臺紫微上宮靈寶至真諸君丈人，金闕諸天彌羅聖眾，上相上宰、上保上傅、少保少傅、四師五帝、十二仙卿，三十六部尊經，玄中大法師，三天大法師，日月星宮斗府、周天宿度、河漢星真，皇帝本命星君，皇太子本命星君，內廷五祀之神真官主者，三界真靈。恭望洪慈，俯垂昭鑒。臣聞，動生陽，靜生陰，道妙密存於太極；禮言恭，德言盛，典儀備載‘於玄科。運行不息之機，丕顯好生之德。龍文鳳篆，粲星日以輝煌；飆車羽輪，儼雲霄而降陟。肅朝儀而肆覲，奉醮悃以敷言。恩光儼格於宸斿，香氣濃飄於夕殿。鑒臨有赫，顧享無遺。以今欽奉綸音，崇修金籙，集福延禧。拳拳夙志之顯，耿耿初心之素。百靈眾真之交會，十方三界以齊臨。齋以事天，睹威顏之孔邇；暮焉夕月，喜光耀以騰輝。絳霞丹霧以飛揚，景星卿雲之燁煜。蹌蹌濟濟，穆穆皇皇。鑒醮享之精誠，介駢蕃之景福。以今晚朝，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊，金闕至尊玉皇上帝，無上大羅至真眾聖。臣等皈身皈神皈命，首體投地，仰依太上三尊十方眾聖。願以是香功德，上祝皇帝陛下。伏願乾坤合德，日月齊明。端居北極之尊，永固南山之壽。干戈偃戢，海宇和平。普天咸遂於豐穰，率土並躋於仁壽。車書混一，社稷奠安。今故燒香，自皈依師尊大聖眾。至真之德，得道之後，保天長存，和與道合真。
　　香霧浮空，暮雲凝碧。耿耿朝趨之志，拳拳夕惕之心。祝聖壽以尊安，冀宗枝之茂衍。以今晚朝，陞壇行道，請法眾等，運玆二捻上香。願此香煙騰空，徑上供養至真無上經寶玉宸靈寶天尊，紫微天皇大帝，禹餘天宮真仙聖眾。臣等皈身皈神皈命，首體投地，仰依太上三尊十方眾聖。願以是香功德，敬祝皇太子殿下。伏願福隆主器，光映前星。監國撫軍，克副守從之望；繼乾立極，允綏遐邇之心。鶴禁春融，龍樓日永。慶協宗藩之重，朝多羽翼之賢。玉葉安嘉，金湯永固。今故燒香，自皈依師尊大聖眾。至真之德，得道之後，保天長存，和與道合真。
　　天維顯思，日入而息。散香風於紫殿，懸慧月於清都。以今晚朝，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老天尊，紫微北極大帝，后土皇地祇，大赤天宮無邊聖眾。臣等皈身皈神皈命，首體投地，仰依太上三尊十方眾聖。願以是香功德，歸流七廟先靈、宗祧列聖。伏願乘三境之龍輿，冲虛梵景；駕九天之鳳輦，俱入黍珠。福佑邦家，慶綿景祚。今故燒香，自皈依師尊大聖眾。至真之德，得道之後，升入無形，和與道合真。
　　禮方
　　懺悔
　　三啟
　　三禮
　　重稱法位
　　具位臣姓某與臨壇官眾等，謹重誠上啟三境至尊十方上聖，玉京金闕天帝天真，日月星斗羣真，十方師尊聖眾，三界官屬，醮筵設像一切威靈。臣聞，道之尊，德之貴，希微妙合於無言；大而化，聖而神，應響潛通於有翼。天九重而密勿，日三接以虔祈。洞洞乎中，洋洋在上。臣等欽奉綸音而昭事，恪遵玄範以朝修。醮松花蘊藻以齋明，馳心太漠；瞻絳節瓊輪之縹緲，駐目層霄。臣等敬仰清都，翹勤紫極。顧六塵之障染，倍切冰兢；味三洞之淵微，久依雲覆。匃汲提之有造，庶懇禱以無遺。上願聖筭齊天，皇明似日。玉帛遠來於海島，甲兵永洗於邊陲。懿範六宮，尊母儀而敬仰；仁聲四海，繼聖體以光榮。弼謨益著於忠良，藩屏咸膺於福祿。恭願一人有慶，萬壽尊安。陰陽調而風雨時，五穀熟而民人育。衢謠壤擊，再還淳古之風；川泳雲飛，咸樂生成之性。邦家集慶，道化光揚。則上明天尊大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君，侍香諸靈官，當令臣向來晚朝陞壇行道之所，自然生金液丹碧芝英。百靈眾真，交會在此，香火鑪前。當願十方仙童，玉女接侍，蘭煙傳臣向來所奏之詞，速達徑上至真無極大道三清上聖昊天至尊金闕玉皇上帝御前。
　　出堂頌
　　向來
　　金籙晚朝儀竟