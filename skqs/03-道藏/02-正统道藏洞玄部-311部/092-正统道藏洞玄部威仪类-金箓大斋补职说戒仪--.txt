金籙大齋補職說戒儀
　　經名：金籙大齋補職說戒儀。一卷。底本出處：《正統道藏》洞玄部威儀類。
　　金籙大齋補職說戒儀
　　侍職立師寶前，啟白
　　建齋行道，威儀肅列於三元；分任設官，俯仰聿符於四極。諸天臨軒而校錄，眾真侍座以監臨。職守攸司，步趨宜謹。况玉律備監攝之令，而金科垂銓舉之文。宜罄厥誠，登瑤壇而恭事；各典所署，敷瓊笈以宣揚。選授毋輕，鑒觀有翼。
　　先補一人為高功。其職也，道德內充，威儀外備，天人歸向，鬼神具瞻，躡景飛晨，承顏宣德，惠周三界，禮越眾官。今請某充。直壇以職簡授之，跪受簡，三拜。
　　次補一人為都講。其職也，洞輔該通，法度明練，贊唱儀矩，領袖班聯，玄壇步趨，升座講說，昭符國命，默契天心。今以某充。直壇以職簡授之，跪受簡，三拜。
　　次補一人為監齋。其職也，總握憲章，典領科禁，糾正壇職，振肅朝綱，周密察非，從容授簡，有嚴有翼，毋濫毋隳。今以某充。直壇以職簡授之，跪受簡，三拜。
　　次補一人為侍經。其職也，嚴潔几裍，整齊卷軸，開函啟奏，收櫝敷陳，調和眾音，表儀庶職，觀聽允睦，幽顯交歡。今以某充。直壇以職簡授之，跪受簡，三拜。
　　次補一人為侍香。其職也。精飾鼎彝，嚴潔案席，巡行爇炷，始終芬芳，玄鑒昭彰，丹誠露達，毋或中絕，有越初忱。今以某充。直壇以職簡授之，跪受簡，三拜。
　　次補一人為侍燈。其職也，整辦缸篝，精嚴燈燭，高下照徹，內外輝華，際夜續明，乘晨收燄，光明道境，輝耀齋壇。今以某充。直壇以職簡授之，跪受簡，三拜。
　　如上所補，皆道參洞輔，學貫樞機。通曉齋科，非白簡初真之輩；練明經法，匪黃冠後學之流。惟黜陟之既明，宜賢否之勿溷。以德相尚，豈云遷就於人情；惟道為尊，庶獲敬承於朝命。各敦素守，共暢玄綱。有三官五帝之檢身，有九府四司之臨汝。天威惕若，壇禁森如。毋自冒於科條，庶克逃於憲律。一如靈寶玄壇律令。
　　智慧頌
　　智慧生戒根，真道戒為主。三寶由是興，高仙所崇授。泛此不死舟，倏欻濟大有。當此說戒時，諸天皆稽首。
　　轉壇，高功西面壇，眾東面各伏地眾官等各各首體投地，默禮十方，各一拜，從北為始，禮足，周迴十方，虔誠受戒
　　高功說戒
　　眾官長跪
　　元始天尊，昔以開皇元年七月一日午時，於西那玉國鬱剎之山，浮羅之嶽，長桑林中，授太上道君靈寶智慧上品大戒法文。是時，道君北向，五體投地，迴心十方，向東而伏。天尊是時告道君曰，今當普宣法音，開悟一切，解災却禍，請福祈安。夫修齋行道，皆當一心奉遵十戒，專精默念，洞思自然，勿得雜想，撓亂形神。能如是者，便當靜聽。
　　下靜
　　第一戒者，心不惡妬，毋生陰賊，檢口悛過，想念如法。
　　第二戒者，守仁不殺，愍濟羣生，慈愛廣救，潤及一切。
　　第三戒者，守正讓義，不婬不盜，常行善念，損己濟物。
　　第四戒者，不欲不色，心毋放蕩，正潔守慎，行無點污。
　　第五戒者，口無惡言，言無華綺，內外中直，不犯口過。
　　第六戒者，斷酒節行，調和性氣，神不損傷，毋犯眾惡。
　　第七戒者，不得嫉人勝己，爭競功名，每事遜讓，退身度人。
　　第八戒者，不得評論經教，訾毀聖文，躬心承教，常如對神。
　　第九戒者，不得口舌相非，評詳四輩，讒惡妬忌，傷損神氣。
　　第十戒者，舉動施為，平等一心，人和神穆，行常使然。
　　已上十戒，能持否？眾和能持。
　　天尊言，修奉十戒，每合天心，常行大慈，願為一切，普度戹難。慊慊尊教，不得中怠，寧守善而立，不違道而生。於是不退，可得諸天所獲，萬神所敬。長齋奉戒，自得度世。天尊言，道尊法妙，人身亦貴。故道開法門，遺戒經文，以度人身。人身既度，上與道同，宜為精行。持齋奉戒，夷心靜默，志念分明，一意歸向。專想不二，滌蕩六腑。過中不味，內外清虛。每合自然，是其齋日。拈香啟願，應心上徹，四天司邏，十部威神，即下履行，觀聽法音，監映爾心。如戒行道，皆列功諸天，禍福立彰。道不負人，勤行諦受，勿使魔言。天尊曰，建齋行道，四天帝王，皆駕雲輿綠軿、八景玉輿、侍從真人、玉童玉女，手把華旛，前導鳳歌，後從鈞天白鶴獅子，嘯歌嗈嗈，燒香散花，浮空而來。瞻禮行道，觀聽法音。天王下降，萬靈朝焉。如是則上副宸衷，周隆齋福，豈可不盡其法也。當先授十戒，後方行道。庠序雅步，靜心閑意。坐起臥息。不離儀格。天真歡悅，列言上清，可謂得道方寸之間矣。
　　奉戒頌
　　道為無心宗，一切作福田。立功無定準，本願各由人。虛己應眾生，注心莫不均。大聖崇正教，亦由雨降天。高陵靡不周，常卑故成淵。海為百川王，是能舍龍鱗。萬劫保智用，豈但在厥年。奉戒不暫虧，世世善結緣。精思念大乘，會當休道真。
　　歸位
　　眾官平坐，宣禁式儀
　　齋法清虛，威禁至重。同齋學士，務契威儀。太極法師，具存禁戒。今當宣演，開子未聞。監齋紏率眾官，面受罰簡。有違科禁，必罰無停。
　　夫修齋之日，須令內外寂靜，毋使香油缺乏，法用有虧。道士登壇，各齎巾褐版履，不得臨時交換，彼我有缺。勿得牽引非己之服。道士登齋起坐，皆當白監齋，禮法師，一拜禮香，三拜而去。還亦如之。
　　若到齋堂履屨不整，罰禮二十拜。
　　若坐起不庠序，罰禮五拜。
　　若不正坐，罰禮五拜。
　　若臨行法事，與外人交言，罰禮二十拜。
　　若翻覆香火，罰禮十拜。
　　若講及世務，罰禮十拜。
　　若言語戲笑，罰禮十拜。
　　若綺言低睡，罰禮五拜。
　　若翻覆燈油，罰禮四十拜。
　　若巾褐不整，罰禮十拜。
　　若都講讚唱失儀，罰禮二十拜。
　　若執糾見過，不彈私隱，罰禮六十拜。
　　若侍經不整飭高座，觸物有缺，罰禮十拜。
　　若侍香香煙中絕，罰禮四十拜。
　　若侍燈燈火中滅，罰禮二十拜。
　　若執事不相檢飭，音聲高厲，罰禮五十拜。
　　若聽經倚據不執簡，罰禮十拜。
　　若不注念清虛，心想怠倦，為眾所覺，罰禮三十拜。
　　若出入齋堂，不關白監齋，罰禮二十拜。
　　若垂髮馳步，罰禮二十拜。
　　若讀經素淆，請問敗句，罰禮三十拜。
　　若唱善聲不齊，罰禮二十拜。
　　若升壇不洗手漱口，罰禮二十拜。
　　若坐起揖遜失儀，罰禮五拜。
　　若旋行不依次序及逆行，罰禮十拜。
　　若起行來及還坐不禮經，罰禮三拜。
　　若徑去者，罰禮二十拜。
　　若臨燒香突行，罰禮十拜。
　　若供辦觸事有缺，罰禮二十拜。
　　若受關不啟上，罰禮三十拜。
　　若齋次因起居逃遁不返，為眾所糾，罰禮一百拜。
　　若犯威儀，彈罰不服者，啟告三寶，退出齋次。
　　若下座法師，眾官法事，有虧從一至三，依科彈糾。從三以上，退出齋次。執糾不彈，與犯同罪。
　　若上座法師，於事有虧，從一至三，依科彈糾，從三以上，斷功百日，不得又在法座。
　　凡此禁戒，皆玄都上宮，明科舊格。其惰慢，其愆違，建齋之時，四天帝王天真上聖，親降齋所，瞻禮行道，察其行藏，觀其誠志。若有過失，即敕四司五帝，詔下三官，隨事糾舉，加其菑考。天尊大聖，愍念世愚，不欲加其譴責，故開糾罰之門。使其知過而能改，罪亦消焉。受罰之者，責己甘心，恭敬聽命，勿得飾非喧競，干冒真靈。如此則弘整紀綱，解消殃咎。落罪名於既往，延福祉於將來。得不翼翼小心，虔虔夕惕。若親奉大聖，躬朝至尊，則真靈感通，福祥臻集。登壇之士，勉而戒之。
　　金籙大齋補職說戒儀竟