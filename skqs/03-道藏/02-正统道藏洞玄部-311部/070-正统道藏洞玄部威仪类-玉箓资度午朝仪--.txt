玉籙資度早午晚朝儀
　　經名：玉籙資度早午晚朝儀。一卷。底本出處：《正統道藏》洞玄部威儀類。
　　玉籙資度午朝儀
　　法事如式
　　各禮師，存念如法
　　請宣神咒
　　丹靈朱火，炎霞激風。赤輪剛運，天光八衝。迸威包羅，交變萬方。流金豁落，羣魔滅蹤。辟奸破妖，明耀元功。金符召制，躡雲策龍。謠歌慶會，散花太空。神化宜運，四極安隆。伏御帝前，罔有不恭。
　　鳴法鼓二十四通
　　無上三天玄元始三炁太上道君，太上老君，召出臣身中三五功曹、左右官使者，左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今午朝，陞壇行道，謹奏為入意其諸忱悃，已錄告聞。願得太上十方至真道炁靈寶慧光下降，流入臣等身中，令臣所啟之誠，速達徑御太上無極大道三清上聖、昊天金闕玉皇上帝、東極慈尊青玄上帝御前。
　　請稱法位
　　具位臣姓某與臨壇官眾等，謹同誠上啟虛無自然無極大道元始天尊，太上道君，太上老君，高上玉皇上帝，紫微北極大帝，紫微天皇大帝，后土皇地祇，東極青華大帝，南極長生大帝，無上玉帝，玉虛上帝，東華南極西靈北真玄都玉京金闕七寶瓊臺紫微上宮靈寶至真明皇道君，十方已得道大聖眾、至真諸君丈人，大慈大悲救苦真人，救度真人、大惠真人、注生真人、普救真人，香林會中法解真人，三十六部尊經，玄中大法師，三天大法師，靈寶經籍度三師真君，正一嗣系女三師真君，三界官屬，一切真靈。臣聞，萬真環拱，凝聖日於妙嚴；三極皈依，扇仁風於長樂。慧光映虹霓之象，威芒射劍戟之容。名耀垂慈，開地禁而招地魄；號尊救苦，將天炁以制天魂。一切之結習冰消，十方之威神風動。巍巍玄運，赫赫巖瞻。臣等身佩瑤圖，心縈瓊檢。煙霞獨嘯，合凝二炁以鶯遷；日月同流，乃混萬塵而蚊負。切切惜分之志，依依進依寸之心。蹈過履非，幸逭丹青之威令；承符宣德，誓彰金石之真忱。君命所臨，理宜關奏。欽奉綸音，崇修玉籙。資薦某靈，進位天階，升真仙品。按如詞旨，備切精誠。爰皈命於青華，冀登名於紫籍。瑤臺雲斂，羅玉籙之真階；琅闕天開，拱虛皇之寶御。禁路簇龍華之仗，霄衢傳鳳蹕之音，碧務彌羅，奏鈞天於芝陛；翠霞縹緲，飛寶篆於蘭篝。鴛行穆穆以朝班，蟻悃勤勤而奏對。願敷陽綍，為闢陰塵。俾萬類以霑恩，使十華而均慶。以今午朝，陞壇行道，請法眾等，運玆初捻上香。願此香煙，騰空徑上，供養無上至真道寶。臣等皈身皈神皈命，首體投地，仰依太上三尊、十方眾聖。願以是香功德，端薦某靈，伏願玉京侍聖，瑤闕凝真。炁入玄玄，蔭麟符而延周曆；神超渺渺，茂鳳紀以衍堯宗。今故燒香，自皈依師尊大聖眾，至真之德，得道之後，保天長存，和與道合真。
　　以今午朝，陞壇行道，請法眾等，運茲二捻上香。願此香煙，騰空徑上，供養無上至真經寶。臣等皈身皈神皈命，首體投地，仰依太上三尊、十方眾聖。願以是香功德，資薦某靈。上請上清黃籙院三佐真君，請授籙符，依科證道。伏願青華定籙，永遊宴於福鄉；朱稜登真，常逍遙於道境。今故燒香，自皈依師尊大聖眾，至真之德，得道之後，升入無形，和與道合真。
　　以今午朝，陞壇行道，請法眾等，運玆三捻上香。願此香煙，騰空徑上，供養無上至真師寶。臣等皈身皈神皈命，首體投地，仰依太上三尊、十方眾聖。願以是香功德，上請度人不死之神，南極長生之君，度世司馬大神，好生韓君丈人，南上司命司錄，延壽益筭度戹尊神，南上九華真人，十方飛天神王，同遵符命，升送某靈，上登天位。恭願降日月之真精，會陰陽之梵炁。精神魂魄，意聚五炁以朝元；玄牝天地，根結一珠而成象。證真天府，遊宴玉京。澤被人天，恩覃家國。今故燒香，自皈依師尊大聖眾，至真之德，得道之後，永保長存，和與道合真。
　　唱方
　　懺方
　　命魔
　　三啟
　　三禮
　　重稱法位
　　具位臣姓某與臨壇官眾等，謹重誠上啟三清三境天尊，十極十華上聖，三界官屬，玄壇應感，一切真靈。臣聞碧落流精，洞煥綠羅之界；青霄御炁，輝煌蒼藹之墟。示法身而數若沙塵，衍聖古而明符日月。凡伸皈命，必沐留神。以今欽奉綸音，崇修玉籙，祗薦某靈。玉簡升神，諒齋功之罔極；金符度命，信妙果之無窮。恭願某靈祖炁澄清，性天瑩徹。高步華林之境，妙登碧落之庭。上願三景高明，五靈協順。風雲藏斂，草木輝華。魚躍鳶飛，遂生成於禹邊；鳳儀獸舞，陶化育於虞廷。三農遊夏屋以歡娛，四鄙登春臺而樂意。顯幽遂慶，宗社隆安。則上明天尊大慈之化，下副臣等皈命之誠。謹啟以聞。
　　發願
　　存神燒香
　　香官使者、左右龍虎君、侍香諸靈官，當令臣向來午朝陞壇行道之所，自然生金液丹碧之英。百靈眾真，交會在此，香火鑪前。當願誠意感通，某靈升度。克證神仙之果，普資家國之恩。十方仙童玉女，接侍蘭煙，傳臣向來所啟之誠，速達徑御至真無極大道三清上聖、昊天金闕玉皇上帝、東極慈尊青玄上帝道前。
　　出堂頌
　　玉籙資度午朝儀竟