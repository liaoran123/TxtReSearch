諸師聖誕沖舉酌獻儀
　　經名：諸師聖誕沖舉酌獻儀。一卷。底本出處：《正統道藏》洞玄部威儀類。
　　諸師聖誕沖舉酌獻儀
　　玉帝聖誕酌獻儀正月初九日
　　虹流藹瑞，瞻香案於昊天；鵠立馳誠，薦芳罇於福地。恭炷道德真香，虔誠奏啟供養，太上開天執符御曆含真體道昊天玉皇大天尊、玄穹高上帝，光嚴妙樂國王聖父天尊、寶月光皇太后聖母元君、金闕彌羅聖眾、玉京侍衛高真，悉仗真香，普同供養。再炷真香，奏啟供養虛無自然三清三境天尊、北極紫微大帝、南極天皇上帝、承天效法后土皇地祇、三界萬靈十方真宰，是日朝賀一切真靈，恭望洪慈，俯垂洞鑑。
　　宣意
　　伏以大道無形，妙萬物而資始；至真罔象，制群品以御圖。妙用難窺，靈機莫測。庸假無文之敬，式殫慶聖之恭。恭惟昊天玉皇大天尊、玄穹高上帝，天地同明，日月合德。浮黎真境，記傳受道之初；紫微上宮，顯示度人之旨。出寶書於天篆，發金紐於霞文。乃大梵之天章，實諸天之隱韻。煥爾不言之教，超乎無眹之機。八角垂芒，孰窺浩劫；二儀應運，莫測真源。允希監宥之私，少副依歸之志。諸天慶會，三境非遙。玉樹仙花，睇玉虛之咫尺；琅輿碧輦，演瓊韻以雍容。謹運虔恭，禮伸初獻。
　　伏以鬱羅蕭臺，現有為之梵相；溟津大梵，具無極之神通。斯玄祖之靈樞，實穹皇之要旨。昏衢慧燭，溟渤舟航，上則安國康民，下而扶危度厄。拯提趣類，絕智愚高下之分；敷暢真玄，破無有色空之礙。顧惟菲薄，莫匪甄陶。伏念某等飡聽法音，普沾聖澤。聞演說而歎希有，益開悟而感弘慈。洊逢降世之佳辰，用謹朝元於平旦。如無邊明鏡，在供養尊禮以奚為；若大音洪鍾，雖寂寞扣求而必應。不遺再瀆，尚賜居歆，再拜上香，禮伸二獻。
　　伏以妙有真境，普示現國王之身；彌羅上宮，即根本帝尊之位。具一氣胚胎之萃，全三光浩渺之真。妙德難思，神通莫議。隱隱玉京之上，巍巍金闕之高。五千祕言，融三才之大道；八千餘度，接六趣之眾生。自然而然，非識可識；定而能應，去來自在。以無拘合而可分，變化圓通而莫測。演清淨解脫之旨，濟沈迷憂苦之途。周遊於三境之中，溥現於十方之上。伏願不違童瀆，惟簡帝心。鑑齋戒沐浴之虔；開覆燾載持之造。昭一臨有赫，喜慶難言，傾倒虔恭，禮終三獻。
　　宣疏
　　回向
　　伏願天聽惟明，帝心有鑒。長而不宰，與天地以為宗；仰之彌高，超形名而獨立。恩全民物，澤被邦家。
　　祖天師誕辰正月十五日
　　天上蘅薇，記千載生仙之旦；人間蕉荔，表一時慶聖之心。恭炷真香，供養祖師三天扶教輔元體道大法天師、正一沖玄神化靜應顯佑真君、六合無窮高明大帝降魔護道天尊，聖祖漢師相留文成侯、正一聖父桐□真人、正一聖母元君，嗣師太清演教妙道真君，系師太清昭化廣德真君，正一女師元君、左右侍宸王趙二真人、正一文姬仙女、文光仙女、玉蘭仙女、芳芝仙女，奉車都尉樓亭侯、義陽太守閬中侯、南郡太守侍御史，正一歷代天師真人元君仙姑仙祖仙宗飛騰仙眷，本觀香火高真，雷霆法部官將真官、土地江東之神，三界朝賀、一切真靈。悉運真香，普同供養。
　　宣意
　　伏以啟運鶴鳴，丕闡無窮之靈化；分榮魚鬣，誕膺太上之休光。由漢室以著稱，繼留侯而濟美。山林瞻仰、海宇歸崇。恭惟祖師正一真君，正一之宗，玄元之主。代天濟世，以寶籙而傳後人；度地修真，養金丹而成大道。印劍之纂承悠遠，功行之表著恢弘。綠輦丹轝，感金闕至真之降；龍章鳳篆，探紫陽內典之藏。奉聖朝褒錫之尊，見師造覆持之廣。神風遐著，. 紫霧彌羅。龍戲麟盤，仰翩翩而下逮；鸞鳴鳳唱，斯秩秩以居飲。輒運
　　虔恭，禮伸初獻。
　　伏以天為星辰，地為河嶽，關百世之盛衰；衣之冠冕，水之本源，寄後人之瞻仰。三天具慶，四海歡騰，自惟至道儲精，寔乃先天毓秀。流芳根本，茂枝葉以光榮；沃潤山林，如草木之衣被。伏念某等仰依師廕，寓處琳庭。每依倣以有懷，惟奉持而弗替。尚監勤拳之至，俯垂享格之私，休有烈光，洞融妙義。天顏有喜，春浮芝臉以增輝；雲氣祥光，日近薇垣而藹瑞。際會風雲於天上，近瞻日月於人間。再運丹衷，禮伸二獻。
　　伏以六鼇駕山，雙鳳扶輦，洽惟慶誕之良時；五老啟途，群仙翼轅，用致贊揚於今日。轉鈞有造，覆錦惟懷。巍乎泰省之崇，翊此清門之化，無往不在，與時偕行。魚鬣端披，喜共睹天人之相；此髯正視，若再瞻日月之光。方蘅薇之香氣，又新念葵藿之丹誠。難泯三薰，益謹百拜。惟恭奉疏牘以敷言，潔壽解而稱頌。恩庥知自，個款奚殫。伏願鑑行潦之微芹，沃餘波於奕葉。明明在上，永垂耀於真風；赫赫厥靈，尚依光於化日。德輝無盡，仙道彌昌。傾倒虔恭，禮終三獻。
　　宣疏
　　回向
　　伏願執道之樞，與天同運。教宗蒙潤，魚衣承雨露之恩；帝所垂光，鳧舄履星辰之上。琳庭清肅，道眾安和。
　　道祖降誕獻文二月十五日
　　大道無名，式際降生之旦；至神有赫，庸殫慶贊之誠。恭炷道德真香，虔誠奏啟供養，太清仙境太上老君道德天尊、混元上德皇帝。恭望道慈，洞回昭鑑，再運真香，虔誠奏啟。供養玉清元始天尊、上清靈寶天尊、金闕諸天上帝、大羅妙有高真、法主玄天上帝、祖師正一真君、三界十方千真萬聖、雷霆法部官將、江東土地之神，是日朝賀一切真靈。悉運真香，普同供養。
　　宣意
　　伏以生無始而隨無終，玄通冥寂；可常名而非常道，清淨自然。稟妙氣於玉虛，現粹容於神室。恭惟太上老君混元皇帝，主玄元教，居太赤天，立民物而運乾坤，宰陰陽而行日月，甄陶品類，拯濟顯幽。方青陽時序之中，乃紫府真元之節。九清慶洽，三極祥開。流瑞藹於玄樞，煥靈光於壽域。爰伸賀悃，敬奉慶儀。白鹿引車，若光臨於漢室；青牛擁駕，猶下逮於周朝。謹運丹哀，禮伸初獻。
　　伏以九龍擁瑞，紀毓聖之昌辰；八鸞同鳴，洊迎真於穀旦。闡揚大化，演繹靈音。儼日淵月角之尊，仰天步星行之道。綱維萬化，宰制三才。伏念某等職守琳庭，率循科範，奉清光而對越，瞻紫氣以彌高。戒蓬島之羽流，潔林居之藻薦。祇修玄典，仰冀鑑觀。自本自根，等乾坤而同久；非空非色，超象數以獨尊。再運丹衷，禮伸二獻。
　　伏以金簡玉書，闡神真於三洞；父言聖訓，垂道德於千齡。誕揚清淨之風，茂啟希夷之化。開雲弁霞裾之緒，發赤書玉字之玄。教被中華，恩周下土。關令方探於望氣，天人有待於傳經。搏不得，聽不聞，雖大道獨超乎語嘿；存者神，過者化，惟盛德則可以形容。何以贊揚，第勤薰沐，伏願先天傳道，浩劫指迷，長為下土之津梁，悉化群黎於方域。馴至空同之問，自無姑射之疵。道統儲祥，琳庭協慶。傾倒虔恭，禮終三獻。
　　□經
　　宣疏
　　回向
　　月惟春仲，風光已及於花辰；壽與天齊，道德斯臨於仙旦。諸天同慶，三界均歡。伏願玉几高明，丹扃通徹。國家寧一，遵道德之常經；天地後先，超形名而獨立。各諧清淨，共底雍熙。伏願道尊德貴，林泉永樂於昇平；日富月昌，雨露均沾於化育。
　　高真降誕三月三日
　　三月三日，正蘭亭修楔之辰；一德一心，慶金闕化身之聖。恭炷真香，虔誠供養，萬法教主玉虛師相玄天上帝、金闕化身蕩魔天尊，聖父淨樂天君明真大帝、聖母善勝天后瓊真上仙，聖師豐乾大帝、祖天師泰玄上相正一真君、虛危二宿星君、應化武曲星君、文昌梓潼帝君、武當山得道五伯靈官、北極佑聖府天乙真慶官元和遷校府官君將吏、觀庭香火高真、雷霆法部官將真官、土地江東之神，是日朝賀三界真靈，玄虛過往紏察真司。悉仗真香，普同供養。
　　宣意
　　伏以夢日儲祥，慶玄天而應化；披雲望幸，伏厚地以陳情。諸天齊臨，萬神唱奉。恭惟教主玄天上帝，得天之道，執帝之符。淨樂孕靈，鍾五嶽三光之間炁；虛危應宿，合九霄八景之元和。宜尊居北極之高，益光贊東吳之盛。屢沐聖朝之華衮，誕臻人世之葵傾。細酌流霞，順下風而獻奠；庸修澗藻，祈上聖以光臨。謹運丹衷，禮伸初獻。
　　伏以玉虛師相，仰北極之崇高；金闕真尊，寄後人之瞻睹。靈光奕奕，聖德巍巍，然有願以皆從，故無幽而不燭。魁罡激指，掃妖魔於六洞之中；人鬼分離，著功行於七日之內。顯幽俱泰，今古攸遵。伏念某等叨沐甄陶，惟深慶贊。行藏用舍，莫非聖訓之依；覆燾匡扶，所異靈休之及。洊逢此日，再啟玄風。輒陳潢潦之儀，以答鴻厖之貺。不違童瀆，尚鑒時忱。瑤珮瓊裾，下雲霄之浩蕩；金錢寶馬，略塵世之恭虔。再運虔誠，禮伸二獻。
　　伏以瀆則不告，敢忘慶賀之私；感而遂通，仰藉好生之德。神洋洋乎如在，皇刻刻兮揚靈。第切瞻依，肅嚴獻奠。伏望迂臨下土，惠鑒微忱。蘋藻將誠，三侑殷勤之禮；山林多幸，一瞻只尺之光。庸罄一忱，禮終三獻。
　　□經
　　宣疏
　　回向
　　春日融融，開遍上林之桃李；天顏穆穆，敬修南澗之蘋蘩。萬倍歡榮，一誠慶賀。伏願高真洞鑒，列聖垂慈。格一念之精誠，錫九疇之洪範。冠裳興盛，琳宇昌安。
　　高真祖師沖舉獻文九月九日
　　乘雲謁帝，當九日之再臨；酌水朝真，仰三天之孔邇。恭炷真香，虔誠供養祖天師、三天扶教輔元體道大法天師、正一沖玄神化靜應顯佑真君，六合無窮高明大帝、降魔護道天尊餘聖位，同前，再炷真香，供養萬法教主玉虛師相玄天上帝、金闕化身蕩魔天尊，聖父淨樂天君明真大帝、聖母善勝天后瓊真上仙，武當山得道靈官聖眾、觀庭香火高真、雷霆法部官將真官、土地江東之神、是日朝贊一切真靈，悉仗真香，普同供養。
　　宣意
　　伏以玉珮秋風，記重陽之昇舉；金莖曉露，對佳節以獻酬。諸天下臨，萬神唱奉。恭惟祖天師正一真君，執天之樞，與天同運。瑤峰玉局，親傳九鼎之書；絳節霓旌，光被三天之詔。由漢室龍興之世，至蜀都鶴去之時。益衍宗風，光于今日。載惟法主玄天上帝，得天之道，執帝之符。淨樂孕靈，鍾五嶽三光之間氣；奎婁應宿，合九霄八景之元和。宜尊居北極之高，益光贊東吳之盛。俱沐聖朝之華衮，誕臻人境之葵傾。細把茱萸，順下風而獻奠；庸修蘋藻，祈上聖以光臨。謹運丹衷，禮伸初獻。
　　伏以紫芝眉宇，仰師省之崇高；玄武旌旗，寄後人之瞻睹。靈光奕奕，天視昭昭，蓋與時以偕行，乃無幽而不察。鹿堂鹽井，著功行於豐碑；鍼澗榔梅，重懷恩於下土。無窮傾慕，敢後朝修。伏念某叨沐甄陶，惟深慶贊。行藏用舍，莫非聖訓之依；覆燾匡扶，所冀靈庥之被。荐逢此日，再啟玄風，輒陳潢潦之儀，以答鴻厖之貺。不違童瀆，尚鑒時忱。瑤珮瓊裾，下雲霄之浩蕩；寒泉秋菊，略塵世之恭虔。再運丹衷，禮伸二獻
　　伏以鸞書鳳誥，承三天眷命之隆；羽葆霓旌，際九日昇真之會。神洋洋虖在上，皇剡剡兮揚靈。乘白雲至帝鄉，功成別館；受素書傳真訣，威制群魔。綿數千百年正一之傳，恢二十八治宗風之盛。化巢之功勳，若被鎮天之威武。非虛莫既贊，宣肅嚴獻奠。伏望迂臨下土，惠鑒微忱。茱菊流芳，三侑殷勤之禮；山林多幸，一瞻只尺之光。庸罄一忱，禮終三獻。
　　宣疏
　　回向
　　鸞鶴浮空，降威容於只尺；冠裳列序，致禮敬於再三。八表秋清，諸天雲會。伏願歆格微誠，顯䙌大教，傳經玉局，永光道德之宗；主法玄天，茂衍厖鴻之慶。琳庭清肅，道眾和安。神靈孚佑，教弘道德之光；儀相崇嚴，運啟雍熙之治。冠裳興盛，琳宇昌安。
　　諸師聖誕沖舉酌獻儀竟