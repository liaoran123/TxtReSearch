洞玄部讚頌類 
　　衆仙讚頌靈章
　　經名：衆仙讚頌靈章。撰人不詳，約出於唐宋間。內載頌章多見於《真誥》及《雲笈七籤》。一卷。底本出處：《正統道藏》洞玄部讚頌類#1。
　　眾仙讚頌靈章
　　青華救苦讚
　　早朝
　　天尊發願大悲心，救苦萬方化善因。五嶽四司皆禀命，酆都北府盡停刑。
　　真符告下咸蒙赦，童子傳宣救罪人。元始化身真妙相，度人无量道方成。
　　午朝
　　天尊誓願度衆生，說法裝嚴坐寶林。獅子九頭分瑞相，慧光一照廓幽陰。
　　刀山劍樹皆摧折，火翳風雷悉罷停。无量大悲來救度，酆都地獄悉瞻聞。
　　晚朝
　　天尊慧力拯含靈，救苦尋聲破鐵城。弘濟元邊隨願度，光明普照達幽肩。
　　慧風扇處炎煙滅，法雨沾時發朽榮。无量慈悲咸救度，亡魂俱得面慈尊。
　　太真夫人贈馬明生辭
　　暫捨墉城內，命駕岱山阿。仰瞻太清闕，雲樓鬱嵯峨。
　　虛中有真人，來往何紛葩。鍊形保自然，俯仰挹太和。
　　朝朝九天王，夕館還西華。流精可飛騰，吐納養青牙。
　　至藥非金石，風生自然歌。上下凌景霄，羽衣何婆娑。
　　五嶽非妾室，玄都是我家。下看榮競子，篤似蛙與蟆。
　　眄顧塵濁中，憂患自相羅。苟未悟妙旨，安事於琢磨。
　　禍凑由道泄，密慎福臻多。
　　昔生崑陵宮，共講天年延。金液雖可遐，未若太和仙。
　　仰登冥仙臺，虛想詠靈人。忽遇扶桑王，九老仙都真。
　　駕縿紫虬輦，靈顏一何鮮。啟我尋長徐，邀我自然津。
　　告以鴻飛術，授以玉胎篇。瓊膏凝玄氣，素女為我陳。
　　俯挹琳鳳腴，仰上飄三天。雲綱立爾步，五嶽可暫旋。
　　玄都安足遠，蓬萊在腳間。傳受相親愛，結友為天人。
　　替即游刑對，禍必无愚賢。祕則享无傾，泄則軀命顛。
　　雲林右英夫人□
　　楊真人許長史辭
　　駕欻遨八虛，迴宴東華房。阿母延軒觀，朗嘯躡靈風。
　　我為有待來，故乃越滄浪。騰躍雲景轅，浮觀霞上空。
　　霄軿縱橫舞，紫蓋託靈方。朱烟纏旍旄，羽帔扇香風。
　　雷號猛獸玃，電吟奮玄龍。鈞籟昆庭響，金筑唱神鍾。
　　採芝滄浪阿，掇華八淳峰。朱顏日以新，劫往方嬰童。
　　養形靜東岑，七神自相通。風塵有憂哀，隕我白鬢公。
　　長冥遺遐歎，恨不早逸蹤。停駕望舒移，迴輪返滄浪。
　　末睹若人遊，偶想安得康。良因候青春，以叙中懷忘。
　　控景浮紫煙，八景觀汾流。羽童捧瓊漿，玉華餞琳腴。
　　相期白水涯，揚我萎蕤珠。
　　滄房煥東霞，紫造浮絳晨。雙德秉道宗，作鎮真伯藩。
　　八臺可盼目，北看乃飛无。清净雲中視，眇眇躡景遷。
　　吐納洞嶺秀，藏暉隱東山。久安人事上，日也无虛閑。
　　豈若易翕質，反此孩中顏。
　　晨闕太霞構，玉室起霄清。頌略三奇觀，浮景翔絕冥。
　　丹華空中有，金映育挺精。八風鼓錦披，碧樹曜四靈。
　　華蓋廕蘭暉，紫轡策綠軿。結信通神交，觸類率天誠。
　　何事外象感，須睹瑤玉瓊。
　　三景秀鬱玄，霄映朗八方。丹雲浮高宸，逍遙任靈風。
　　鼓翼乘素飆，竦眄瓊臺中。綠蓋入協晨，青軿擲空同。
　　右揖東林帝，上朝太虛皇。玉賓剖鳳腦，嗷酣飛藥漿。
　　雲鈞回曲寢，千音何琅琅。錦旍召猛獸，華旛正低昂。
　　香母折腰唱，紫煙排棟粱。總轡高清闕，解駕佳人房。
　　昔運挺未兆，靈化順氣翔。心眇玄涯感，年隨積椿崇。
　　形垢甘臭味，動靜失滄浪。我友實不爾，榮辱昨已忘。
　　絳景浮玄晨，紫軒乘煙征。仰超綠闕內，俯眄朱火城。
　　東霞啟廣暉，神光煥七靈。翳映汎三燭，流任自齊冥。
　　風纏空洞宇，香音觸節生。手携織女儛，併衿匏瓜庭。
　　左徊青羽旗，華蓋隨雲傾。宴寢九度表，是非不我營。
　　挹真棲太寂，金姿日愈嬰。豈似愆穢中，慘慘无聊生。
　　四旌曜明空，朱軒飛靈丘。玉蓋應七景，鼓翼霄上浮。
　　九音朗紫空，玉璈洞太无。宴詠三晨宮，唱嘯呼我疇。
　　不覺椿已來，豈知二景流。佳人雖兼忘，而未放百憂。
　　長林真可靜，巖中自多娛。
　　北登玄真闕，携手結高羅。香烟散八景，玄風鼓絳波。
　　仰超琅園津，俯眄霄陵阿。玉簫雲上奏，鳳嗚動九遐。
　　乘氣浮太空，曷為躡山阿。金節命羽靈，徵兵折萬魔。
　　齊挹二晨暉，千春方嬰牙。喪真投競室，不解可奈何。
　　仰眄太霞宮，金閣曜紫清。華房映太素，四軒皆朱瓊。
　　擲輪空洞津，總轡儛綠軿。玉華飛雲蓋，西妃運錦旍。
　　翻然塵濁涯，鯈欻佳人庭。宿感應真降，所招已在冥。
　　乘風奏霄晨，共酣丹林甖。公侯徒眇眇，安知真人靈。
　　清晨挹絳霞，總氣霄上遊。徊軿躡曲波，遂睹世人憂。
　　辭旨蔚然起，不散三秀螞。何若巡玄鄉，撫璈為爾娛。
　　君心安有際，我願有中无。
　　轡景登霄晨，遊宴滄浪官。綵雲繞丹霞，靈藹散入空。
　　上真吟瓊室，高仙歌琳房。九鳳唱朱籟，虛節錯羽鍾。
　　交棲金庭內，結我冥中朋。俱挹玉醴津，倏忽已嬰童。
　　云何當路蹲，愆痾隨日崇。
　　晨遊太素宮，控軿觀玉河。夕宴鬱絕宇，朝採圓景華。
　　彈璈北寒臺，七靈暉紫霞。濟濟高仙舉，紛紛塵中羅。
　　盤桓囂藹內，愆累不當多。
　　駕氣騁雲軿，晨登大渟丘。絳津連岑振，清波鼓浚流。
　　步空觀九緯，八綱皆已遊。暫宴三金秀，來觀建志儔。
　　勤懈不相掩，是以積百憂。
　　凌波越滄浪，忽然造金山。四顧終日遊，罕我雲中人。
　　紫闕構虛上，玄館衝絕飆。琳琅敷靈囿，華生結瓊瑤。
　　騁軿滄浪津，八風激雲韶。披羽扇北翳，握節嗚金簫。
　　鳳籟和千鍾，西童歌晨朝。心豁虛无外，神襟何朗寥。
　　迴舞太空嶺，六氣運重幽。我途豈能尋，使爾終不彫。
　　玄波振滄濤，洪津鼓萬流。駕景眄六虛，思與佳人遊。
　　妙唱不我對，清音誰可投。雲中騁瓊輪，何為塵中趨。
　　松□生玄嶺，鬱為寒林桀。繁葩盛嚴冰，未肯懼白雪。
　　亂世幽重岫，巡生道常潔。飛此逸轡輪，投彼遐人轍。
　　公侯可去來，何為不能絕。
　　清爭願東山，廕景棲靈穴。愔愔閑庭虛，翳蒼青林密。
　　圓曜映南軒，朱風扇幽室。拱被閑房內，相期啟妙術。
　　寥朗遠想玄，蕭條神心逸。
　　縱心空洞津，煉轡策朱軿。佳人來何遲，首德何時成。
　　寓言必可用，不用是无情。焉得駕欻跡，尋此空中靈。
　　微音良有旨，當用慎勿輕。事應神機會，保爾見太平。
　　轡景落滄浪，騰躍青海津。絳煙亂太陽，羽蓋傾九天。
　　雲輿浮空同，倏忽滄浪間。來尋真中友，相携侍帝晨。
　　玉子協明德，齊首招玉賢。下眄八河宮，上寢希林巔。
　　漱此紫瓊腴，方知穢途辛。佳人將安在，勤之乃得親。
　　絳闕排廣霄，披丹登景房。紫旗振雲霞，羽晨儛八風。
　　停蓋擢碧谿，採秀月支峰。咀嚼三靈華，吐吸九神芒，
　　椿數无絕紀，協日積童蒙。携袂明真館，仰期无上皇。
　　北鈞唱羽人，玉玄粲賢衆。音終。云何波浪宇，得失為我鍾。
　　引領囂庭內，開心擬穢衝。習適榮辱域，罕躡希林宮。
　　一靜安足苦，試去視滄浪。
　　世珍芬馥交，道宗玄霄會。振衣尋真疇，迴軒風塵際。
　　良德映玄暉，穎拔集華蔚。密言多償福，沖靜尚真貴。
　　恒當二象順，携手同襟帶。何為人事間，日焉生患害。
　　有心許斧子，言當釆五芝。芝草不必得，汝亦不能來。
　　汝來當可得，芝草與汝食。
　　太極真人智慧經讚
　　學仙絕華念，念念相因積。去來亂我神，神躁靡不歷。
　　滅念停虛閑，蕭蕭入空寂。請經若飢渴，持志如金石。
　　保子飛玄路，五靈度符籍。
　　濟我六度行，故能解三羅。清齋禮太素，吐納養雲牙。
　　逍遙金闕內，玉京為余家。自然生七寶，人人坐蓮華。
　　仰嚼玄都，俯含空洞苽。容顏曜十日，奚計年劫多。
　　法鼓會天仙，嗚鍾徵大魔。
　　靈風扇香花，璨爛開繁襟。太真撫雲傲，衆仙彈靈琴。
　　雅歌三天上，散慧玉華林。七祖昇福堂，由此步玄音。
　　前世德未足，斯經邈難尋。信道情不盡，圖飛乃反沉。
　　太上无為道，弘之在兆心。
　　學道由丹信，奉師如至親。揖景偶清虛，孜孜隨日新。
　　衆人未得度，終不度我身。大願有重報，玄德畢信然。
　　陰惡罪至深，對來若轉輪。
　　學道甚亦苦，晨夕建福田。種德由植樹，根深果亦繁。
　　子能躭玄尚，飄爾昇清天。修是无為道，當與善結緣。
　　太上弘至道，經書智慧篇。拔苦由大才，超俗以得真。
　　靈姿世所奇，燁若淵中蓮。
　　人行各有本，皆由宿世功。立德務及時，發願莫不從，
　　善惡俱待對，倚伏理難窮。賢士奉法言，道德在兼忘。
　　解是大智慧，上為太極公。寶蓋連玉輿，命駕御九龍。
　　金華擎洞經，捧香悉仙童。嘯歌徹玄都，嗚玉叩瓊鍾。
　　吳子來寫真讚
　　不才吳子，知命任真，志尚玄素，心樂清貧，涉歷群山，鯈然一身，
　　學未明道，形惟保神，山水為家，形影為鄰，布裘草帶，鹿冠紗巾，
　　餌松飲泉，經蜀過秦，大道杳冥，吾師何人，矚念下土，思彼上賓，
　　礦然无已，罔象惟親。
　　終日草堂閑，清風常往還。耳无塵事擾，心有翫雲閑。
　　對酒惟思月，餐松不厭山。時時吟內景，自合駐童顏。
　　此生此物當生涯，白石青松便是家。
　　對月卧雲如野鹿，時時買酒醉煙霞。
　　寂爾孤遊，鯈然獨立，飲木蘭之墜露，衣烏猷之落毛。
　　不求利於人間，絕賣名於天下，此山居之道士也。
　　題罷振衣理策而去，莫知所在焉。
　　仙人貽白永年辭
　　清秋无所事，乘霧出遙天。憑仗樵人語，相期白永年。
　　李公佐仙僕詩
　　我有衣中珠，不嫌衣上塵。我有長生理，不厭有生身。
　　江南神仙窟，吾當混其真。不嫌市井誼，來救世間人。
　　蘇子跡己往，顓蒙事可親。莫言東海變，天地有長春。
　　據浩然泛虛舟辭遺樂渾之辭
　　行時雲作伴，坐即酒為侶。腹以无化充，衣將雲霞補。
　　紂虐與堯仁，可惜皆朽腐。
　　檝棹无所假，超然信萍查。朝浮旭日輝，夕蔭清月華。
　　營營功業人，朽骨成泥沙。
　　得飲據公酒，復登據公舟。便得神體清，超遙曠无憂。
　　靈響辭
　　此響非谷響，心知是靈仙。不曾離耳裹，高下如秋蟬。
　　入夜聲則勵，在晝聲則微。神靈斥衆惡，與我作風威。
　　妙響无住時，晝夜常輪迴。那是偶然事，上界特使來。
　　何以辨靈應，事須得梯媒。自從靈響降，如有真人來。
　　存念長在心，展轉无停音。可憐清爽夜，靜聽秋蟬吟。
　　衆仙步虛辭，飄飄上雲路，黯黯入長霄。星宮日去遠，
　　光陰劫數遙。仰德金顏隱，傾想佇神飆。願得映霞翰，
　　焚香稽首朝。
　　玄風轉飛蓋，紫氣汎仙車。浮空不待駕，合忽昇虛无。
　　徘徊哀下界，顧眄愍群諸。三元真化畢，鯈然入太虛。
　　萬氣浮空上，千光合太微。霄間望華蓋，虛重眄霞衣。
　　真儀入雲路，圓曜逐風飛。願得三元會，金容乘運歸。
　　吉光騰紫氣，霄路逸丹天。旛颺香風轉，蓋動超浮煙。
　　道中還復道，玄中已復玄。真光不識際，大道竟无形。
　　法輪常自轉，希音不可聽。空閑待三寶，虛中聞洞經。
　　七變遊魂反，萬氣駐頹齡。
　　香風飄羽蓋，遊氣轉飆車，泠泠上雲路，窈窈入長虛。
　　顧愍埃塵子，應運演靈書。妙果諧今日，冥契自然符。
　　青童大君常吟
　　欲植滅度根，當拔生死栽。沉吟墮九泉，但坐惜形骸。
　　南嶽夫人作與許長史
　　靈谷秀瀾縈，藏身棲巖京。披褐均衮龍，帶素齊玉嗚。
　　形盤幽遼裹，擲神太霞庭。霄上有陛賢，空中有真聲。
　　仰我曲晨飛，案此綠軒軿。下觀八度內，倪歎風塵縈。
　　解脫遺波浪，登此眇眇身。憂竟三津竭，奔馳割爾齡。
　　南嶽夫人作
　　玄感妙象外，和聲自相招。雲書鬱紫晨，蘭風扇綠軺。
　　上真宴瓊臺，邈為地仙標。所期貴遠邁，故能秀穎翹。
　　翫彼八素翰，道成初六遼。人事胡可豫，使爾形氣消。
　　衆仙讚頌靈章竟
　　#1本篇詩文可參見《雲笈七籤》卷九八、九九。