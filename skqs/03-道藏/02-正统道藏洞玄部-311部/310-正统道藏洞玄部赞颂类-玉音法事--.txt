洞玄部讚頌類
　　玉音法事
　　經名：玉音法事。三卷。底本出處：《正統道藏》洞玄部讚頌類。 
　　玉音法事卷上
　　步虛第一七十字
　　步虛第三
　　步虛第五五十字
　　金闕步虛五十字
　　空洞
　　醮筵中，不分舉合字，徑從元字舉起。
　　奉戒
　　三啟第－
　　三啟第二
　　三啟第三
　　啟堂頌
　　敷齋頌亦名出堂頌
　　大學仙
　　小學仙
　　焚詞
　　山簡水簡、土簡同
　　水簡四十字
　　白鶴
　　玉音法事卷上竟
　　玉音法事卷中
　　玉清樂引
　　玉清樂
　　上清樂引
　　上清樂
　　太清樂引
　　太清樂
　　散花引散字下小注殷字，係鳥閑功
　　五言散花
　　七言散花
　　起敬讚
　　三歸依
　　志心皈依十方經寶，當願眾生　亡靈心開悟解，受持轉誦。
　　志心皈依十方師寶，當願眾生　亡靈普上法橋，無有障礙。
　　敷坐讚 
　　开經
　　宿命讚
　　三聞經
　　聞經已後，唯願眾生　亡靈萬罪普消，善芽增長。
　　聞經已後，唯願眾生　亡靈永斷執迷，常歸正道。
　　解坐讚
　　為諸來生，作善因緣，如蒙開悟，仰荷玄恩。
　　每遇齋畢道
　　唱道讚
　　按《藏經·醮儀卷》所載，每遇唱道時，知磬舉。至末句，道眾默念天尊三聲，或五，或七，或九聲，如陽醮念長生保命天尊、福生無量天尊，陰醮念太一救苦天尊。
　　華夏讚又曰四聲華夏
　　按《玉篇》華字注華夏，三千五百里為華夏，言其迢遠之意。今華夏，用思真堂舉起，徐徐吟詠，過廊廳，登殿壇而畢，似取其迢遠之意也。
　　轉聲華夏讚
　　請五師再舉
　　雲輿頌
　　送五師再舉
　　修齋已畢，仰荷玄恩，志心稽首，奉送玄師、天師、經籍度師。
　　雲輿頌
　　雲輿不住，鶴駕難留，後有修齋，還當奉請。
　　請符使
　　三界直符，四直功曹，上奏靈官，神將吏兵，土地正神。
　　步虛詞
　　三塗頌
　　斗經末句
　　禮十方
　　禮十－曜
　　舉信禮聲範
　　十三號同
　　關燈舉斗位
　　三捻上香
　　易名三上香
　　志心初  二  三捻上香，香至混元  洞　天　淵泉宮，遍混元三境　洞天仙府　淵泉水府成華　寶　雲蓋供養。
　　混元三境尊
　　洞天仙府君
　　淵泉水府君
　　玉音法事卷中竟
　　啟經文
　　道眾平坐　舉起敬讚　次三皈依
　　次敷坐讚　誦念如法　表白啟經
　　雲篆太虛，浩劫之初，乍遐乍邇，或沉或浮，五方徘徊，一丈之餘。天真皇人，按筆乃書，以演洞章，次書靈符。元始下降，真文誕敷，昭昭其有，冥冥其無。沉痾能自痊，塵勞溺可扶，幽明將存歿，由是昇仙都。發如是上願者，以今陞入經座，謹奉為某增延壽算，康泰身躬。凡歷時中，吉祥如意。伏願東華注算，南極延生。福與海以同深，壽比山而永固。為此因緣念福生無量天尊、延奉益算天尊、長生保命天尊，無量不可思議功德。
　　開經法事
　　看誦寶經經畢
　　次舉促吟步虛
　　表白嘆經
　　詳夫三洞寶經乃萬天聖範。結飛玄之妙炁，成大梵之龍章。義貫浮生，文垂永劫。故天地得之而分判，日月因之以運行，鬼神敬之則變通，人能奉之乃開泰。是以詠之者，形陟絳霄；聞之者，身騰碧落。莫不人天仰賴，生化依憑。為群品之津梁，作眾真之戶牖。不可得而言之者，其為大乘經蘊乎。向來奉為今辰齋主某，諷誦太上真經。其經也，莫不開函演奧，響徹三天，執卷吟哦，聲聞九地。當願侍香金童，結香字於天中；典經玉郎，進經文於簡上。即使愆消昔劫，福降今辰。存亡希開泰之恩，動植感生成之德。乘玆善利，遍悉莊嚴。三塗罷楚毒之勞，九夜絕辛酸之苦。泊手悠悠，庶品蠢蠢，含生俱登六度之舟，並上三清之岸。法眾虔誠，聞經讚詠。
　　次舉聞經就手收經次解坐讚
　　次舉向來
　　向來誦經功德，上祈真聖，保佑平安，同賴善功，證無上道一切信禮。
　　次回向
　　天回雲漢，結真炁以成文；地發琅函，顯靈章而出世。功參造化，利益人天。
　　向來諷誦太上真經，稱念天尊聖號，聲讚法事功德，無限勝因。奉為某入意，伏願云云
　　黃籙啟經文
　　道眾平坐 舉起敬讚 次三皈依
　　次敷坐讚 誦念如法 表白啟經
　　劫仞寶臺，香雲素蓋。妙哉元始，洞觀無礙。諸天大聖，一時同會。靈寶開圖，酆都罷對。金籙白簡，九真妙戒，是謂津梁，超度三界。以今陞入經座，轉誦仙經。當發如是願，今辰奉為黃籙齋主某資薦亡過某神魂，超昇仙界。伏願朱陵度命，金闕化身。逍遙快樂以無為，隨願往生而自在。請法眾等異口同音，為此因緣念太一救苦天尊、九幽拔罪天尊、法橋大度天尊、超凌三界天尊、逍遙快樂天尊，不可思議功德。
　　開經法事
　　虛皇號轉誦寶經俟經畢
　　舉促吟步虛表白嘆經
　　靈寶嘆經
　　伏以元始祖劫，化生諸天，演碧落之空歌，映紫虛之鬱秀。開明三景，用普植於神靈；敷落五篇，以保制於劫運。或坐獅子之上，或入寶珠之中，萬聖臨軒，眾真侍座。是諸天之隱韻，非世上之常辭。自然靈章，故謂玄奧一徧而同時，稱善十過而枯骨更生。其福難勝，度人無量。以今亡過某運應滅度，身經太陰，諒其仙品之未充，孰謂神魂之暫滅。有五苦八難之報對，無千和萬合之成真。當憑行香而誦經，尚冀迴骸而起死。伏冀元始符命，魔王歌章，上聞諸天，普告三界。致飛度於五戶，使混合於百神。落滅惡根，疾除罪簿。濟度垂死，絕而得生，時刻昇遷，魂神澄正。俓執符而把籙，得保命以生根。十轉回靈，證死魂而受鍊，皆得度世應仙，化以成人。旁資億劫種親，下及幽魂苦爽，皆上昇於仙品，兔長役於鬼官。永度三塗五苦八難，超凌三界，逍遙上清。次願今辰齋官某與家眷等，遇值經法，得為貴人，身有光明，魔無干犯。萬神朝禮，名書上清。法眾虔誠，聞經讚詠。
　　諷《度人經》回向
　　元始靈書，諸天隱韻。齊聲諷誦，一言消萬劫之愆；異口同音，十過度九幽之苦。向來諷誦《無量度人上品妙經》，稱念天尊聖號，聲讚法事功德。無限勝因，奉為黃籙齋主某入意。
　　伏願六根清凈，獲登黎土，以聞經一性圓明，同入寶珠而證果。
　　諷并看《度人經》回向
　　靈書中篇，可救三塗之苦；本章上品，能遷九夜之魂。向來諷誦《無量度人上品妙經》，稱念天尊聖號，稱讚法事功德。無限勝因，奉為齋主某入意。
　　伏願上昇朱宮，憑百魔之隱韻；貴生仙道，同七祖以超遷。
　　伏願承元始之真符，死魂受鍊；聽大梵之隱語，仙化成人。
　　伏願眾真鑒度，列聖垂慈，死魂受鍊以更生，異骨成親而超度。
　　伏願已度者，度承鍊受而仙化成人；未生者，生獲更生而超離惡趣。
　　舉懺二十方天尊號
　　東方靈寶天尊，東方無極太上靈寶天尊。
　　南方靈寶天尊，南方無極太上靈寶天尊。
　　西方靈寶天尊，西方無極太上靈寶天尊。
　　北方靈寶天尊，北方無極太上靈寶天尊。
　　東北方靈寶天尊，東北方無極太上靈寶天尊。
　　東南方靈寶天尊，束南方無極太上靈寶天尊。
　　西南方靈寶天尊，西南方無極太上靈寶天尊。
　　西北方靈寶天尊，西北方無極太上靈寶天尊。
　　上方靈寶天尊，上方無極太上靈寶天尊。
　　下方靈寶天尊，下方無極太上靈寶天尊。
　　五星天尊號懺五星
　　真光普照天尊，日宮至真大聖日中皇君。
　　慧光朗照天尊，月宮至真大聖月中皇君。
　　流光輝照天尊，南辰北斗璇璣眾曜一切真宰。
　　洞淵三昧天尊，水府扶桑丹林大帝。
　　十方經寶天尊，至真無上三十六部尊經。
　　五嶽天尊號懺五嶽
　　東華上相天尊，東嶽泰山青帝真君。
　　南宮冶鍊天尊，南嶽衡山赤帝真君。
　　西靈寶德天尊，西嶽華山白帝真君。
　　北元總校天尊，北嶽恆山黑帝真君。
　　中黃帝二天尊，中嶽嵩山黃帝真君。
　　日夜禮方次序
　　日舉唱禮，始於東方，次如下式：
　　東方，南方，西方，北方，東北，
　　東南，西南，西北，上方，下方。
　　夜舉唱禮，始於北方，次如下式：
　　北方，東北，東方，東南，南方，
　　西南，西方，西北，上方，下方。
　　清醮都唱
　　臣眾等志心歸命東青、西素、南丹、北冥，四維上下，十方無極大道，太上靈寶天尊，梵炁天君，十鄉神仙諸靈官。禮足，虔誠懺悔。
　　黃籙都唱
　　臣眾等志心歸命東青、西素、南丹、北冥，四維上下，十方無極大道，太上靈寶天尊，洞陰朔單鬱絕之境、虛無北界太陰黑帝，五炁靈君，酆都大帝，地府十王真君，冥關主宰一切神仙諸靈官。禮足，虔誠懺悔。
　　舉唱十方
　　東方，無極太上靈寶天尊九炁天君，東鄉神仙諸靈官。　　　九禮
　　南方，無極太上靈寶天尊三炁天君，南鄉神仙諸靈官。　　三禮
　　西方，無極太上靈寶天尊七炁天君，西鄉神仙諸靈官。　　七禮
　　北方，無極太上靈寶天尊五炁天君，北鄉神仙諸靈官。　　五禮
　　東北方，無極太上靈寶天尊梵炁天君，東北鄉神仙諸靈官。二禮
　　東南方，無極太上靈寶天尊梵炁天君，束南鄉神仙諸靈官。二禮
　　西南方，無極太上靈寶天尊梵炁天君，西南鄉神仙諸靈官。二禮
　　西北方，無極太上靈寶天尊梵炁天君，西北鄉神仙諸靈官。三禮
　　上方，無極太上靈寶天尊、三十二天帝君、玄都玉京紫微金闕三清三境一十二炁天君，上鄉神仙諸靈官。　 十二禮
　　下方，無極太上靈寶天尊、九壘土皇、四司五帝、十二仙卿、九宮真人、神仙玉女無極世界，下鄉神仙諸靈官。         十二禮
　　五星都唱
　　臣眾等志心歸命日宮月府，璇璣眾曜，躔度星真，水府扶桑大帝，暘谷神王，水府真宰、至真經寶、一切神仙諸靈官。禮足，虔誠懺悔。
　　舉唱五星
　　日宮至真大聖，日中星君明皇真人，太光童子、丹霞玉女、日宮神仙諸靈官。三禮
　　月宮至真大聖，月中皇君素華夫人，圓光童子、散輝玉女、月宮神仙諸靈官。七禮
　　南辰北極璇璣眾曜，三台七星、二十八宿、周天三百六十五躔度星中大神、星宮神仙諸靈官。九禮
　　水府扶桑大帝，暘谷神王，三河四海九江水帝、十二河源水府神仙諸靈官。十二禮
　　至真無上三十六部尊經，諸天寶藏十方正法侍衛經典一切靈司諸靈官。三禮
　　五嶽都唱
　　臣眾等志心歸命五嶽五山，五帝真君飛仙真人、名山洞府得道神仙諸靈官。禮足，虔誠懺悔。
　　舉唱五嶽
　　東嶽泰山青帝真君飛仙真人，名山洞府得道神仙諸靈官。　九禮
　　南嶽衡山赤帝真君飛仙真人，名山洞府得道神仙諸靈官。　三禮
　　西嶽華山白帝真君飛仙真人，名山洞府得道神仙諸靈官。　七禮
　　北嶽常山黑帝真君飛仙真人，名山洞府得道神仙諸靈官。　五禮
　　中嶽嵩山黃帝真君飛仙真人，名山洞府得道神仙諸靈官。　十二禮
　　禮十方
　　志心歸命禮東方，和無極太上靈寶天尊。
　　志心歸命禮南方，無極太上靈寶天尊。
　　志心歸命禮西方，無極太上靈寶天尊。
　　志心歸命禮北方，無極太上靈寶天尊。
　　志心歸命禮東北方，無極太上靈寶天尊。
　　志心歸命禮束南方，無極太上靈寶天尊。
　　志心歸命禮西南方，無極太上靈寶天尊。
　　志心歸命禮西北方，無極太上靈寶天尊。
　　志心歸命禮上方，無極太上靈寶天尊。
　　志心歸命禮下方，無極太上靈寶天尊。
　　次知磬舉　禮足　各長跪歸命懺悔
　　臣法眾等志心歸身，歸神歸命，十方無極大道太上靈寶天尊。臣聞，混元設教，常清凈以為宗；穹極享誠，匪齋盟而不格。將感通於上聖，先蕩滌於纖瑕。遵奉典彝，許容懺悔。以今某時焚香朝真，禮聖懺悔。今辰醮主某自身與合家長幼等，自從前世乃至今生，或身心口三業六根，多諸誤犯，無邊無量，並乞消除，咸蒙赦宥。伏願十方上聖，同垂照鑒之功；三洞神仙，共賜長生之壽。禍沉九地，福起十方。臣等志心稽首，禮謝無上正真三寶。
　　禮十一曜
　　志心歸依信禮，和 日宮太陽帝君。
　　志心歸依信禮，　月宮太陰皇君。
　　志心歸依信禮，　東方木德星君。
　　志心歸依信禮，　南方火德星君。
　　志心歸依信禮，　西方金德星君。
　　志心歸依信禮，　北方水德星君。
　　志心歸依信禮，　中央土德星君。
　　志心歸依信禮，　交初羅星君。
　　志心歸依信禮，　交終計都星君。
　　志心歸依信禮，　天一紫炁星君。
　　志心歸依信禮，　太一月孛星君。
　　次知磬舉禮足各虔誠歸命懺悔
　　臣法眾等志心歸身，歸神歸命，縱霄上聖十一曜星皇君。掌握道樞，挾隆化主。運彼陰陽之變，斡玆化育之權。有感必通，無幽不燭。以今某時焚香朝真，禮聖懺悔。今辰醮主某自身與合家長幼等，自從前世，乃至今生，恐積過尤，所縈殃咎，或身心口三業六根，多諸誤犯，無量無邊，並乞消除，咸蒙赦宥。伏願日帝敷恩，月皇介祉，木德金輝而錫祐，熒芒水耀以流祥，土德庇衛以無虞，羅計除災而有慶。天一紫炁，增益壽齡。月孛星君，不臨身位。禍沉九地，福起十方。臣等志心稽首，禮謝無上正真三寶。
　　禮十三號
　　信禮無上大羅天，和　　　　　玉清聖境元始天尊。
　　信禮無上大羅天，　上清真境太上玉晨大道君。
　　信禮無上大羅天，　　太清仙境太上混元教主。
　　信禮高上九炁天中，　　　東方太上靈寶天尊。
　　信禮高上三炁天中，　　　南方太上靈寶天尊。
　　信禮高上七炁天中，　　　西方太上靈寶天尊。
　　信禮高上五炁天中，　　　北方太上靈寶天尊。
　　信禮高上焚炁天中，　　東北方太上靈寶天尊。
　　信禮高上焚炁天中，　　東南方太上靈寶天尊。
　　信禮高上焚炁天中，　　西南方太上靈寶天尊。
　　信禮高上焚炁天中，　　西北方太上靈寶天尊。
　　信禮高上一炁天中，　　　上方太上靈寶天尊。
　　信禮九壘重陰，　　　　　下方太上靈寶天尊。
　　次知磬舉　禮足　各虔誠歸命懺悔
　　臣法眾等志心歸身，歸神歸命；三清三境，金容玉相之尊，十極十華，蘂闕琳宮之聖。臣聞，運啟開皇，儀生太極。先天先地，化育於人倫；無相無形，強名曰大道。恭望大慈，洞垂臣澤，普降鴻恩。以今中夜，焚香朝真，禮聖懺悔。今辰醮主某自身與合家長幼等，自從前世，乃至今生，恐積過尤，所縈殃咎，或身心口三業六根，多諸誤犯，無量無邊，並乞消除，咸蒙赦宥。伏願三清上聖，錫蕃衍之祺祥；十極高真，介龐禧之景貺。禍沉九地，福起十方。臣等志心稽首，禮謝無上正真三寶。
　　四結願
　　願大道興行，經法流衍，志心稽首正真三寶。
　　願天下太平，陰陽順序，志心稽首正真三寶。
　　願當今皇帝，聖壽無疆，明齊二景，志心稽首正真三寶。
　　願今辰齋主，六根清今，五福咸臻，志心稽首正真三寶。
　　資薦亡者生天　見存獲慶
　　願一切含生，免離諸苦，同會無為，志心稽首十方得道聖眾。
　　願講筵清眾，心開悟解，道力資扶，志心稽首十方得道聖眾。
　　辭三寶
　　時流已過，夜炁澄清。香遍虛無，洪鍾息響。道還金闕，經歸玉函。稽首拜辭，無上道寶。
　　香隨風散，升上太清。名掛金牌，題書玉簡。金童上侍，玉女進聞。稽首拜辭，無上經寶。
　　道場圓滿，法事告周。一切有情，同登道岸。稽首拜辭，無上師寶。
　　願汝諸眾生，諸惡莫作，信受奉行。常居中土，不墮邊方。方道蒙恩，酆都罷對。志心稽首，禮謝十方得道聖眾。
　　法師回精思闇道
　　歸依正道，回拜真師，用悉莊嚴，福流齋主。和願得長生。如幽醮則云：福資亡者，願得超昇。
　　志心聲調
　　人各恭敬：
　　志心稽首太上無極大道每遇齋筵道
　　志心稽首禮太上無極大道每遇醮筵三朝道
　　志心稽首正真三寶，焚香表嘆宣疏咒食功德
　　志心歸依十方道寶，當願眾生　亡靈起心回向一切信禮
　　志心歸依信禮日宮太陽帝君禮十一曜舉
　　志心歸依信禮關燈舉
　　志心初捻上香三捻上香舉
　　志心歸命禮東方無極太上靈寶天尊禮方舉
　　志心歸命禮五老禮舉
　　志心稽首奉請五方童子舉
　　志心信禮東方九炁天君十念儀舉
　　志心朝禮禮懺舉
　　志心奉為齋主召亡舉
　　宋道君聖製道詞
　　玉清樂十首
　　地居天上接空居，萬象森羅遍八區。
　　功用不知誰主宰，絳霞丹霧閟清都。
　　碧落空歌黍米珠，十方勃勃入無餘。
　　聞經喜慶難言說，九色龍騰八景輿。
　　羽童呼吸辟非煙，煙氣徘徊緑室前。
　　造化不從身外得，自根自本即三天。
　　帝景相將會玉洲，明真層觀紫雲浮。
　　製開三八黃金鎖，無極虛皇在上頭。
　　白玉飛符下紫庭，華旛三舉召群靈。
　　攀條咀嚼空青蘂，五體金光射日星。
　　連昌臺下海揚波，得道高仙始得過。
　　下格小仙追莫及，邕邕遙聽八鸞和。
　　五色雲營靉靉屯，三三洞戶敞瓊門。
　　何方道士通朱表，玉女飛函達至尊。
　　上景三元妙色精，絳宮久已列仙名。
　　更從太混存雌一，縹緲雲車駕羽明。
　　真陽館裹炁徘徊，昇降三宮密往來。
　　生死不干浮世事，相將五老上金臺。
　　三華太素自然生，空裹芙蓉灼灼明。
　　絳室金房虛寶座，太微童子下相迎。
　　上清樂十首
　　紫清天上育華林，絳實朱柯緑葉深。
　　咀嚼繁英身不老，下觀烏兔換光陰。
　　元君八炁號青靈，錦帔緋裙住玉城。
　　把握帝符司道籙，祓除塵累濟群生。
　　高上皇人宴紫霄，擷芳常引八騫條。
　　肌膚表裹琉璃徹，映照三塗萬苦消。
　　九日宮中四老真，廣霞山上宴仙賓。
　　鳴鍾鼓瑟行靈醑，碧落融融別有春。
　　浮絕山連白玉京，金華樓共日華明。
　　五真結就圓珠炁，骨似骨瓊貌似嬰。
　　秀華峰下五靈都，元景神君握化樞。
　　真火有功能造化，銷鎔五毒出陰途。
　　赫赫瞳瞳日九輪，六淵宮殿紫元君。
　　霞冠錦帔端居暇，披拂祥煙著赤文。
　　佳炁青蔥覆紫空，青精羽駕命元童。
　　逆風浩蕩三千里，七返香煙處處通。
　　流汨池中大寶蓮，開華十丈映池泉。
　　嗅香飲水無飢渴，綽約金華葉上仙。
　　萬仞霞山峙玉虛，四司冠劍護靈都。
　　眾真稽首持天樂，腰佩仙皇逸籙符。
　　太清樂十首
　　太一元君掌列仙，彤輝絳綵射芝田。
　　功圓會遇刊名籍，可但洪崖笑拍肩。
　　五節清香半夜焚，天人玉女盡遙聞。
　　味同炁合遙相應，絳節霓旌下五雲。
　　太極元君翠翮車，萬魔奔走聽神符。
　　九龍縱步齊釀首，時見空中吐火珠。
　　蘂珠宮裹七言成，十二真君一一名。
　　雲擁蒼虬歸火府，風隨素虎出滄瀛。
　　金闕明光後聖君，流精煥彩結丹雲。
　　不因太上相傳授，安得人間有玉文。
　　元景巖巒聳太空，超超仙室在霞中。
　　九雲變化俄離合，羽駕飄諷不可窮。
　　東井中涵皓月精，群龍奮擴運金罌。
　　仙人灌沐知何代，唯見玻瓈透骨明。
　　渺渺三津遠帝川，川連紅霧霧連天。
　　玉靈仙母時遊息，侍衛森羅日月軿。
　　九靈玉館接崑崙，山隔流綱不可親。
　　囑付紫蘭令說與，紅塵何苦弊精神。
　　左右靈妃運甲庚，琳宮八景鍊華精。
　　常陽宴罷歸何處，擲火流金事克成。
　　白鶴詞十首
　　胎化靈禽唳九天，雪毛丹頂兩相鮮。
　　世人莫認歸華表，來瑞昇平億萬年。
　　瑤臺風靜夜初分，仰啄驚鳴露炁新。
　　太液徘徊歸未得，曾於往劫作麒麟。
　　靈鶴翩翩下太清，玉樓金殿曉風輕。
　　昂昂不與鸚為侶，時作沖天物外聲。
　　三山碧海路非遙，來瑞清都下紫霄。
　　霜雪羽毛冰玉性，瑤池深處啄靈苗。
　　金火純精見羽儀，長隨王母宴瑤池。
　　玉壇夜醮神仙降，飛過緱山人不知。
　　五雲宮殿步虛長，斗轉璇霄夜未央。
　　白鶴飛來通吉信，清音齊逐返風香。
　　一聲嘹唳九皐禽，換骨輕清歲月深。
　　遼海等閑人不識，大羅天上有知音。
　　白毛鮮潔映霜華，丹頂分明奪絳砂。
　　千六百年神氣就，飛鳴長伴玉仙家。
　　蓬萊會散列仙歸，羽駕飄然白鶴飛。
　　明代為祥人慣見，何須樂府詠金衣。
　　玉宇沉沉瑞霧開，香風未斷鶴徘徊。
　　奇姿迥與青田別，定是仙人次第來。
　　散花詞十首
　　絳節徘徊引，天花散漫飛。高真無染著，片片不沾衣。
　　八陛旋瑤級，千花颺錦英。綠渟並紫柰，煥麗不知名。
　　淺淺黃金萼，勻勻白玉英。天風隨羽駕，吹滿九重城。
　　綽約縈空際，繽紛落坐隅。韶華長不老，何處覓仙都。
　　净侣吟仙曲，人人讚善哉。萬花興供養，飛舞自天來。
　　寶葉開琪圃，珍柯在紫微。不教蝴蝶採，長共彩鸞飛。
　　聖境三千歲，仙花始一開。如何金籙會，併奉列仙來。
　　几席延飈馭，香燈建寶壇。丹心無可獻，碎錦灑雲端。
　　碧綠相差次，紅黃迭淺深。化工應自失，雕琢本無心。
　　洞案鑪煙起，無為道德香。同根無異炁，噴鼻更芬芳。
　　步虛詞十首
　　太極分高厚，輕清上屬天。人能修至道，身乃作真仙。行溢三千數，時丁四萬年。丹臺開寶笈，金口為流傳。
　　大梵三天主，虛皇五老尊。尚難窺徼妙，豈復入名言。寶座臨金殿，霞冠照玉軒。萬真朝帝所，飛烏躡天根。
　　濛濛如細霧，冉冉曳銖衣。妙逐祥煙上，輕隨彩鳳飛。幾陪瑤室宴，忽指洞天歸。佇立扶桑岸，高奔日帝暉。
　　旋步雲綱上，天風颯爾吹。飄裾凌斗柄，秉拂揖參旗。獅子啣丹綬，麒麟導翠輜。飛行周八極，幾見發春枝。
　　綠鬢巍丹幘，青霞絡羽衣。晨趨陽德館，夜造月華扉。搏弄周天火，韜潛起陸機。玉房留不住，卻向九霄飛。
　　昔在延恩殿，中宵降九皇，六真分左右，黃霧遶軒廊。廣內尊神御，仙兵護道場。孝孫今繼志，咫尺對靈光。
　　寶籙修真範，丹誠奏上蒼。冰淵臨兆庶，宵旰致平康。萬物消疵癘，三晨效吉祥。步虛聲已徹，更詠洞玄章。
　　宛宛神洲地，巍巍眾妙壇。鶴袍來羽客，鳧舄下仙官。玉（ ）斟元醴，琅函啟大丹。至誠何以祝，四海永澄瀾。
　　水噀魔宮懾，燈開夜府明。九天風靜默，四極氣澄清。嘯詠朱陵曲，翱翔白玉京。至誠何以祝，國祚永安榮。
　　華夏吟哦遠，人聲自抑揚。沖虛歸道德，曲折合宮商。殿閣沉檀散，樓臺月露涼。至誠何以祝，多稼永豐禳。
　　宣和續降
　　長吟玉音金闕步虛
　　始青黎元蓋，金香結朱煙。飛晨總翹轡，稽首玉帝前。帝心浩以舒，錫吾太靈篇。是謂不滅道，萬天秉吾權。吾行空洞中，下仙昧其淵。
　　步虛詞二首
　　後一首，因講《 御注道德經》，仙鶴翔集而作。
　　一炁化之元，邈在兩儀先。寶垺馳金馬，真香噴玉蓮。飛空按龍轡，梵響導芝軿。綿永長春劫，翱翔無色天。初真難曉諭，以此戒中仙。
　　高真明道德，垂世五千言。解釋慚涼薄，殫誠測妙元。霓旌嚴教典，羽唱徹雲軿。瑞鶴儀空際，祥風拂暑煩。穹窿玆響應，寶祚億斯年。
　　玉京步虛詞十首
　　稽首禮太上，燒香歸虛無。流明隨我迴，法輪亦三周。玄元四大興，靈慶及王侯。七祖生天堂，煌煌耀景敷。嘯歌冠太漠，天樂適我娛。齊馨無上德，下仙不與儔。妙想朗玄覺，詵詵乘虛遊。吟至靈慶及王侯方隱侯字。
　　旋行躡雲綱，乘虛步玄紀。吟詠帝一尊，百關自調理。俯命八海童，仰携高仙子。諸天散香華，蕭然靈風起。宿願定命根，故致標高擬。歡樂太上前，萬劫猶未始。嵯峨玄都山，十方宗皇一。岧岧天寶臺，光明曜流日。煒燁玉林華，蒨璨耀朱實。常念餐元精，鍊液固形質。金光散紫微，窈窕大乘逸。上一首韻腳皆真聲，無隱字。故朝奏時，通作一首，全句吟詠。
　　俯仰存太上，華景秀丹田。左顧提鬱儀，右盼携結璘。六度冠梵行，道德隨日新。宿命積福應，聞經若至親。天挺超世才，樂誦希微篇。沖虛太和炁，吐納流霞精。胎息靜百關，寥寥究三便。泥丸洞明景，遂成金華仙。魔王敬受事，故能朝諸天。皆從齋戒起，累功結宿綠。飛行凌太虛，提携高上人。
　　控轡適十方，旋憩玄景阿。仰觀劫仞臺，俯盼紫雲羅。逍遙太上京，相與坐蓮華。積學為真人，恬然榮衛和。永享無期壽，萬樁奚足多。
　　大道師玄寂，昇仙有無英。公子度靈符，太一捧洞章。舍利耀金姿，龍駕倏來迎。天尊盼雲輿，飄飄乘虛翔。香花若飛雪，氛靄茂玄梁。
　　頭腦禮金闕，携首遨玉京。騫樹圓景園，煥爛七寶林。天獸三百名，獅子巨萬尋。飛龍躑躅吟，神鳳應節嗚。靈風扇奇華，清香散人襟。自無高仙才，焉能耽此心。嚴我九龍駕，乘虛以逍遙。八天如指掌，六合何足遼。眾真誦洞玄，太上唱清謠。香華隨風散，玉音成紫霄。五苦一時迸，八難順經寥。妙哉靈寶囿，興此大法橋。天真帝一宮，藹藹冠耀靈。流煥法輪綱，旋空入無形。虛皇撫雲璈，眾真誦洞經。高仙凛手讚，彌劫保利貞。
　　至真無所待，時或轡飛龍。長齋會玄都，嗚玉叩瓊鍾。十華諸仙集，紫煙結成宮。寶蓋羅太上，真人把芙蓉。散花陳我願，握節徵魔王。法鼓會群仙，靈唱靡不同。無可無不可，思與希微通。
　　右《 玉京步虛十首》。按《 太上玉京山步虛經》云：太極左仙翁葛玄於天台山傳授弟子鄭思遠，思遠復傳仙翁從孫葛洪，號抱朴子者是也。鄭君說仙翁去世時告思遠曰：所受《上清大洞道經》，付吾家門子弟，世世錄傳。至人勿閉天道，信知琅函秘典貴在流通，兼經首所載諸大聖天尊、帝王高仙真人，各各持齋奉法，宗太上虛皇號，燒香散花，旋達七寶玄臺三周帀。誦披空洞大歌章，太上稱善，則歌詠步虛，其功德深妙不可得而殫說也。
　　謹按藏經中齋法云：三日九朝，在每一朝之內各歌詠十首，令其周足。每朝至旋遶之時，壇眾未行，先舉稽首禮太上，吟詠至末句，同唱善聲，各一拜。次舉旋行躡雲罡，詠和。次壇眾，丁罡步徐行。至末句同唱善聲，各一拜。次後每一首畢，同唱善聲，皆各一拜。
　　又謂，如尋常一日三朝，可在三朝之內共周足其十首。第一帀舉稽首禮太上，吟詠至末句，同唱善聲，各一拜。第二帀舉旋行躡雲綱，連過嵯峨玄都山通作一首，吟詠至末句，同唱善聲，各一拜。綠此二首，悉皆仄聲，所以共作一次吟詠也。第三帀舉俯仰存太上，吟詠至末句，同唱善聲，各一拜，正合早朝也。餘有六首，分在午朝、晚朝之內，每一帀吟詠一首。如此則三朝之內十首亦周足矣。乃合朝奏玉京山全詠之式也。
　　如吟詠步虛，若闕一首，恐在登壇朝奏祈禱之時，誠心不專，難以鑒格上聖高真。
　　大凡醮筵，登壇行道，惟在旋遶朝奏玉京山之時，存想金闕瓊宮、晬容聖質爾。然後可以祈恩請福，祓死度生。今觀仙翁所傳，乃是鄭君聲說。蓋欲流傳後人，使之依式而行。既覽經典所載，豈容緘藏，敬刻諸梓，與眾共之。切在精虔，勿生疑慮，庶幾得獲聖佑，同沾福利。
　　空洞靈章
　　曜明高映，宗飄通玄。元始開圓，敷落五篇。赤書寶籙，黃雲四纏。八威備衛，靈獸侍真。華光飾發，反香拂塵。綺合長阜，旋過十天。高唱空洞，癥步入玄。枯魂昇陽，灰骸還人。神王度命，乘虛駕烟。禮誦洞章，與劫齊年。
　　右曜明、宗職，天帝君道經空洞靈章也。三十二天各有一篇，或四言，或五言。見洞元部靈寶空洞靈章。
　　奉戒頌
　　道為無心宗。一切作福田。立功無定王，本願各由人。虛己應眾生，空心莫不均。大聖崇至教，亦由雨降天。高陵靡不周，常卑故成淵。海為百川王，是能舍龍麟。萬劫保智用。豈但在厥年。奉戒不暫虧，世世善結緣。精思念大乘。會當體道真。
　　三啟三首
　　樂法以為妻，愛經如珠玉。持戒制六情，念道遣所欲。澹泊正氣停，蕭然神靜默。天魔並敬護，世世受大福。
　　鬱鬱家國盛，濟濟經道興。天人同其願，縹緲入大乘。因心立福田，靡靡法輪昇。七祖生天堂，我身白日騰。
　　大這洞玄虛，有念無不契。鍊質入仙真，遂成金剛體。超度三界難，地獄五苦解。悉歸太上經，靜念稽首禮。
　　啟堂頌
　　學道當勁苦，斂信運丹誠。燒香歸太上。真炁雜煙馨。惟希開大有。七祖離幽冥。
　　敷齋頌
　　道以齋為先，勤行登金闕。故設大法橋，溥度諸人物。宿世恩德報。道心超然發。身飛昇玄都，七祖咸解脫。
　　大學仙頌
　　學仙絕華念，念念相因積。去來亂我神，神躁靡不歷。減念停虛閑，蕭蕭入空寂。請經若飢渴，持志如金石。保子飛玄路，五靈度符籍。
　　小學仙頌
　　學仙行為急，奉戒制情心。虛夷正炁居，仙聖自相寻。若不信法言，胡為棲山林。
　　焚詞頌
　　人天多障累，大道實矜憐。救度垂科教，咸令懺罪缘。愆辜遍地府，釁結已聞天。發露祈真祐，冥心感聖賢。虔恭禮三寶，願得壽長年。焚詞歸上界，奏名玉帝前。
　　山簡
　　祈真登紫嶽，告命詣靈山。玉女搖梵響，金童奏香煙。書名通九地，列字上三天。永享無期壽，克成高上仙。
　　水簡
　　天尊留戒律，太上演真經。奉法須勤志，功德貴精神。虔心啟三寶，焚香告百靈。書名投水府，功勳達上清。
　　天尊留大法，廣救度幽冥。齋福行當息，龍簡告泉庭。七祖咸解脫，萬福自來並。書名投水府，功勳達上清。
　　土簡
　　齋功已成就，符命告靈壇。玉璧書誠悃，金龍信驛傳。虔心仰中府，歸命拱黃圓。生死皆快樂，會當禮天顏。
　　赤明開元圖，和陽通上靈。玉阜秀瓊宮，萬遍道自居。自無黃籙簡，苦根焉得除。旋行誦洞章，五雲自相扶。
　　整控啟玄極，乘運入中天。披空獻心寶，妙學其身田。日宮散和炁，寥庭騰願煙。土簡難思議，降福惠無邊。
　　元始流科訓，高真演洞神。丹書華晃耀，玉字勒精神。虔心啟九天，修齋達萬靈。書名投土府，身飛朝玉清。
　　智惠頌
　　智惠起本初，朗朗超十方。結空峙玄霄，諸天挹流芳。其妙難思議，虛感真實通。有有竟不有，無無無不無。
　　智惠常觀身，學道之所先。緲緲任玄肆，自然錄我神。天尊常擁護，魔王為保言。晃晃金剛體，超超太上前。
　　智惠生戒根，真道戒為主。三寶由是興，高仙所崇授。泛此不死舟，倏欻濟大有。當此說戒時，諸天皆稽首。
　　沐浴東井頌
　　天河灌東井，石景水母精。圓光拂靈曜，玄映瑩高明。元始披重夜，天人逐月生。沐浴蘭池上，龍負長绠瓶。金童灑香水，玉女流五星。冠帶耀玉精，鍊度五仙形。體香萬神降，秉景登高明。
　　清水度魂咒
　　巍巍道德尊，功行已周齊。降身來接引，師寶自相携。慈悲惠法水，以用洗迷愚。永度三清岸，常辭五濁泥。
　　天真六通頌
　　天真六通神，人造善綠者。為彼諸眾生，說諸不慚愧。天尊祕密語，此時聞演說。信受各歸依，稽首無上尊。
　　返生頌鍊度用
　　代謝若旋環，椿木不改柯。靜心念至真，隨運順離羅。常能誦玉章，玄音徹霄霞。永享無終紀，豈知年劫多。
　　金木頌
　　扶桑啟靈運，金木吐青芽。妙用流金母，和合自然葩。神炁凝元宮，靈物耀絳霞。自得生人道，名籍繼仙家。
　　朱陵黃華太一三偈
　　南上朱陵府，丹天流火庭。玉眸鍊形質，即返生。大聖玉眸鍊質天尊。
　　東井黃華沼，石景水母精。黃華蕩形魂，即更生。大聖黃華蕩形天尊。
　　東極長樂界，青華號福庭。尋聲救苦魂，即往生。大聖太乙救苦天尊。
　　七言古散花
　　南斗斕珊北斗移，眾星情璨月華輝。元始傳言齊授籙，道君開教盡歸依。
　　小有洞中千秋草，玉京山上萬年桃。九龍闕上集真聖，八仙臺畔步虛謠。
　　三真玉女持花節，一雙童子捧金鑪。月帔珠穿九彩綬，雲衣香透六銖裾。
　　五言散花
　　逸轡登紫清，元乘邁奔電。閬風三天，俯視猶可見。玉闥摽敞朗，瓊林鬱葱蒨。自非挺金骨，焉得諧夙願。真明何森森，合景恣遊宴。良會忘淹留，千齡纔一盻。三宮發明景，朗照同鬱儀。紛然馳飈欻，上釆空清蕤。令我洞金色，後天耀瓊姿。心協太虛靜，寥寥竟何思。玄中有至樂，淡泊終無為。但與正真友，飄颻散遨嬉。禀化凝正炁，鍊形為真仙。志心符元宗，返本叶自然。帝一集終宮，流光出丹玄。元英與桃君，朗詠長生篇。百關羅紫烟，飈車涉寥廓。靡靡八景迂，不覺雲路遠，斯須遊方天。
　　扶桑誕初景，羽蓋凌晨霞。倏欻造西域，嬉遊金母家。碧津湛洪源，灼爍敷荷花。煌煌青琳宮，燦燦列玉華。真炁溢絳府，自然思無邪。俯矜區中士，天濁良可嗟。瓊臺劫為仞，孤映大羅表。常有三素雲，凝光自飛達。羽童汎明霞，升降何縹緲。鸞鳳吹雅音，棲翔絳林標。玉虛無晝夜，靈景何皎皎。一緒太上京，方知眾天小。灼灼青華林，靈風振瓊柯。三光無冬春，一炁青且和。迴首邇結璘，傾眸親曜羅。豁落制六天，流鈴威百魔。綿綿慶不極，誰謂椿齡多。
　　高情無侈靡，遇物生華光。至樂無簫歌，金玉音琅琅。或登明真臺，宴此羽景堂。杳靄結玉雲，霏微散靈香。天人誠遐曠，歡泰不可量。
　　爰從太微上，肆覲虛皇尊。騰我八景輿，威遲入天門。既登玉晨庭，肅肅仰紫軒。敢問龍漢末，如何闢乾坤。怡然輟雲傲，告我布夷言。幸聞至精理，方見造化源。二炁播萬有，化機無停輪。而我操其端，乃能出陶鈞。寥寥大漠上，所遇皆清真。澄瑩含元和，炁同自相親。絳樹結丹實，紫霞流碧津。以玆保童嬰，永用超形神。
　　宋真宗製玉清昭應宮散花詞十首
　　散花何處最花多，天上高天有大羅。花在此中生本異，况將瑞露慶雲和。
　　崑丘絕頂有龜臺，臺上奇花四序開。不是群仙朝玉帝，何由得到世間來。
　　天上天花旦夕開，不同人世待春來。天花每有天人折，將獻層城日幾回。
　　瑤臺光夜露華滋，月帔朝真在此時。時有仙花空裹降，吹來玉宇奉金姿。
　　五色華花降洞天，仰觀空裹勢翩翩。莫言仙鏡常時有，動是人寰億萬年。
　　仙花折得自仙宮，散在珍臺曉景中。玉闕有春春不老，璿圖受福福無窮。
　　羽客驂鸞在半天，下瞻真館意乾乾。蓬萊折得花無數，散在殊庭黼座前。
　　上林花卉先春發，幽谷鶯聲尚未知。不遣常人攀折得，盡將福地奉真期。
　　洞中三十六天春，仙境由來異世人。採得名花何處去，將來宮殿奉高真。
　　仙官真倡往還頻，互看蓬萊閬苑春。每採芳花朝上帝，願均福地及生民。
　　太極太虛真人歌三塗五苦頌八首
　　三才及萬物，倚伏各有齡。終始待劫數，福盡天地傾。往返於五道，苦哉更死生。展轉三途中，去來與禍并。
　　大賢慎玆戒，忍性念割情。愚夫不信法，罪痛常自嬰。吾念世無已，今故重告明。若欲度斯禍，歸命太上經。
　　罪福不由它，諒自發爾身。大賢故閉口，欲絕諸惡綠。滅念歸兼志，倚伏待長泯。弘道以安世，終當見其真。
　　媱嫉為禍首，滅身之至患。含養知此輩，恐必致夭殘。知惡而不革，豈是道所安。懷毒日齋直，令我發長歎。
　　宿命有信然，弱喪謂之無。皆欲眼前見。過目則言悠。大賢明道教，慘慽憫頑夫。依依念子苦，勤勤令我憂。
　　人命以銷盡，亦猶膏中火。四大暫相遇，五物權時假。盛年當勤學，趨求存吾我。福盡身神散，冥冥地獄下。上聖畏是故，尋道度斯禍。
　　學仙行為急，奉戒制情心。虛夷正氣居，仙聖自相尋。若不信法言，胡不棲山林。大賢樂經戒，受之為身寶。就學恒苦晚，治身恨不早。比當披幽赜，倏忽年已老。執卷歎爾極，將更死痛惱。吾故及弱齡，棄世以學道。出《 智惠本願大戒經》 
　　宮觀祝聖儀堂獻供文
　　獻粥
　　晨朝香粥，滌去凡塵。當令受者，念道思真。
　　向來晨粥功德，無限勝因，恭為祝延皇帝聖壽無疆，龍圖鞏固。為上因綠念
　　大聖和元始天尊，太上和大道君，　　太上和老君，無量和不可思議功德。
　　登齋舉唱三寶　人各恭敬
　　志心稽首太上無極大道，
　　志心稽首三十六部尊經，
　　志心稽首玄中大法師。
　　平坐如法
　　獻供文
　　香廚妙供，上獻天尊，中獻真聖，下及一切先生，普同供養。
　　齋畢　　念福生無量天尊
　　和福生無量天尊福生無量天尊
　　福生無量天尊福生無量天尊
　　施出生咒
　　勤修大道法，精心感太冥。真降魔魅散，眾妖皆滅形。七祖生天堂，兆臣飛上清。福既無不遍，此食施眾生。
　　舉解坐讚次念
　　向來修齋功德，無限勝因，恭為祝延皇帝聖壽無疆，龍圖鞏固，為上因綠念云云
　　施主設齋　舉唱三寶同前
　　獻供文
　　一切福田，施食為先。見存快樂，已往生天。當來净土，衣食自然。是故供養，普獻諸天。香廚妙供，上獻天尊，中獻真聖，下及一切群生，普同供養。福流齋主，如水歸海。
　　齋畢　　舉天尊號同前
　　施出生咒　　解坐說
　　不可思議功德海，浩浩無邊太上尊。肸響尋聲赴道場，鑒此修齋無量善。
　　向來設齋功德，無限勝因，回福祝延，今辰齋主某身躬康秦，綠位增崇，凡歷時中，吉祥如意。伏願齋功紀籍，道果資身。齊龜鶴之脩齡，介厖鴻之景福。為上因緣，念度人無量天尊，不可思議功德。
　　送聖頌
　　回軿五雲輿，騰駕九霄歌。倏忽沖天遠，醮壇香炁多。玄恩覃宇宙，福祿遍山河。緬想神仙路，逍遙上大羅。
　　披戴頌
　　雲履
　　飛鳧步雲舄。登躡九玄壇。舉意遊三界，乘風五漢間。願今一履跡。騰踏谒金顏。
　　星冠
　　煥爛七星冠，飄颻降自天。受之有科簡，宿命應神仙。願今一頂戴。永保大椿年。
　　道裙
　　六幅華裙異，天人副羽衣。飛裙凌寶殿，緩帶步金墀。願今一擊佩，縹緲赴瑤池。
　　雲袖
　　蒨璨素雲袖，上下統裙裳。織自扶桑繭，猶聞月殿香。願今一被體，遊宴玉瓊房。
　　羽服
　　上界神仙服。天賓自然裳。輕盈六銖妙，佩服應三光。願今一披奉，逍遙不死鄉。
　　拜壇
　　三級依瑤砌，八卦列方隅。隔穢敷裙帔，除塵護法裾。願今一陞躡，朝修上帝居。
　　朝簡
　　西臺無疵玉，磨琢侍三皇。正體除邪慮，持心啟上蒼。願今一秉執，瑤階禮虛皇。
　　玉音法事卷下竟