黃籙齋十洲三島拔度儀
　　經名：黃籙齋十洲三鳥技度儀。一卷。底本出處：《正統道藏》洞玄部威儀類。
　　黃籙齋十洲三島拔度儀
　　舉步虛
　　次舉三天尊
　　啟白
　　焚香上啟，供養三清上聖、十極高真，東極官中慈悲太一救苦天尊，十方救苦天尊，九幽拔罪天尊、朱陵度命天尊，黃籙職司、無邊仙聖，十洲三島、一切威靈。仗此真香，普同供養。伏望聖慈，洞回昭鑒。伏以二氣運行，猶分消長；五常稟賦，豈免浮沉。乃知生滅之因，是特往來之數。倘欲延年住世，除非脫迹升仙。所以塵外十洲，盡是長生之境；海中三島，無非不老之鄉。金醴玉漿，盈壺不竭。霞裾雲袂，逐念而生。碧藕冰桃，三冬結實；奇花異果，四季敷榮。風光駘蕩以如春，日月周流而不夜。絳霄霽色，時開長樂之宮；紫霧晨暉，遙敞虛皇之殿。或駕黃龍之輦，或乘丹鳳之輿。鶴唳一聲，度仙山而頃刻；鵬搏九萬，絕溟海以須臾。皆憑虛而御空，能遺世而絕俗。起居自適，營慮不關。錦繡谷寒，朝映鬱儀之色；丹砂霧爭，夜澄結璘之輝。玉女傳言，金童捧詔。時赴瑤池之宴，同趍金闕之班。樂奏鈞天，聲撼廣寒之丹桂；盃凝甘露，香和王母之蟠桃。皆由身棄榮華，志甘澹泊。怡神養性，得吸新吐故之方；鍊質修真，悟入聖超凡之理。與塵寰而絕迹，故仙籍以著名。遊憩三山，徘徊十極。餐霞服炁，保仙壽以無期；煉藥燒丹，度世人之有道。儻有歸依之志，為蒙拯拔之恩。以今奉為亡過某，茂闡冲科，大持仙範。演十洲之勝境，唱三島之玄風。憑仗殊因，薦玆冥福。伏願羣仙降鑒，列聖垂光。接引神儀，超登樂境。法眾虔誠，稱揚功德。
　　舉大聖飛昇太空天尊
　　十洲佳景是仙鄉，三島瓊樓住渺茫。
　　西望龜臺通玉國，東連鯨海暎扶桑。
　　壺天飛遠人難到，塵世雖悲道易忘。
　　願度神儀超此境，叅陪王母禮虛皇。
　　第一瀛洲之境，高居溟海，遙對會稽。瓊室真宮，乃二仙之窟宅；神之靈草，為萬物之嘉祥。鍊昆吾之鐵，則切玉如飛；飲玉醴之漿，則長生不老。青丘隱邊，翠水藏仙。奉薦靈儀，飛昇此境。伏願高登雲路，達自性之逍遙；回謝塵寰，了浮生之幻夢。法眾皈依，讚揚功德。
　　瀛洲宮闕接諸天，象外春光不記年。
　　五色碧鷄啼曉日，千金丹鳳吸朱煙。
　　青丘翠水山川異，玉醴昆吾鐵石堅。
　　願度亡靈超彼處，親聞經法悟真詮。
　　第二玄洲之境，居巽宮之地，處北海之中。遙對天門，是為地戶。風山蔚秀，根萬籟以雷嗚；芝草芬芳，散瓊葩而路重。為泰玄之都府，乃仙伯之真司。地產黃金，石包白玉，壽齡無限，衣食自然。奉薦神儀，超登此境。伏願飛仙接引，瞬息而福地洞天；神觀清明，換易而仙風道骨。法眾皈依，讚揚妙範。
　　玄都雄鎮宅仙都，榮館華房列聖居。
　　玉女奏章乘鶴駕，金童傳敕跨鯨魚。
　　瓊田產玉珍無價，靈棗敷榮錦不如。
　　願薦靈儀超此境，好辭塵世學清虛。
　　第三長洲之境，中藏洞府，下壓南溟。甘液流泉，是謂長生之藥；青丘異號，真為極樂之鄉。五千里之風景非凡，三萬歲之壽齡最久。紫瓊樓閣，悉女真學道之鄉；黃素符書，皆高聖煉形之訣。上有真都之嶺，旁臨廣利之宮。奉薦靈儀，超昇此境。伏願丹霞洞裹，常披寶藏之經；赤水山頭，遙禮玉清之駕。法眾皈依，讚揚妙範。
　　長洲風景四時春，鳳駕龍樓鎖翠雲。
　　兩岸桃花人不到，一田芝草鶴成羣。
　　瓊樓人散天風冷，玉局潮歸海日曛。
　　願度靈儀超此境，紫虛宮闕禮元君。
　　第四流洲之境，三千里界，九十萬程。西海澄清，不見滄波之險；東風披拂，時聞紫木之香。仙仗往來，何須舟筏。靈簫斷續，自有宮商。明月階前，盡看青鸞之舞；飛霞山上，時乘白鶴而來。奉薦靈儀，超升此境。伏願一丸靈藥，從勾漏以携來；兩腋清風，隨玉川而歸去。法眾皈依，讚揚妙範。
　　流洲山上號飛霞，仙客騷人百萬家。
　　瑞草靈芝千歲藥，碧蓮仙柰四時花。
　　雲煙帳裹空留舄，牛斗河邊不用槎。
　　願薦神儀超彼處，種桃歸去飯胡麻。
　　第五元洲之境，滄溟以北，仙圃居中。有玉館之崇高，為紫虛之宴處。玄澗之甘泉如蜜，飲之者住世長年；靈峰之異草無名，佩之者脫胎換骨。洞門不鎖，仙客多閑。讀罷黃庭，但見雲生柱礎；驚回青夢，不知海變桑田。天闕之鐘鼓相聞，人世之舟車不到。光陰難老，壽筭無窮，奉薦神儀，超昇此境。伏願百骸蟬蛻，悵塵世之空花；三洞龍章，達真仙之祕範。法眾皈依，讚揚妙範。
　　元洲福境宅仙真，絳彩彤輝徹杳冥。
　　玄澗醴泉流碧砌，紫虛玉館鎖蒼扃。
　　十年瑞鶴歸華表，五色玄龍吸火鈴。
　　願度靈魂超此境，羽衣親惹御爐馨。
　　第六生洲之境，地浮東海，山接蓬萊。仙家參錯於翠微，勝境回環於碧障。鸞飛鳳翕，往來天上之真仙；虎嘯龍吟，呵護山中之靈跡。花敷太妙，木並騫林。洞戶長扃，時聽瓊鐘之韻；天臺高峙，每聞玉鐸之聲。清風發而籟振雲璈，皓月升而海涵半璧。四時殊勝，千歲優游。奉薦亡靈，超昇此境。伏願朝步虛皇之閣，焚眾妙香；暮登法樂之堂，禮三寶相。法眾皈依，讚揚功德。
　　生洲主者太清翁，掌握玄機斡化工。
　　啄飲盡從天上降，榮華不與世間同。
　　三花自得朝元趣，百藥何勞愈病功。
　　願度神儀超此境，旋綱躡紀步虛空。
　　第七祖洲之境，地方萬里，雲鎖千家。芝號養神，毓瓊田之瑞氣；藥名不死，活塵世之枯骸。無病不痊，有緣斯遇。試之神草，果符鬼谷之年；求以靈童，莫迓君房之駕。靈苗數尺，彷彿仙瓜。神水一霐，涵濡異種。名品冠十山之最，英華擅四海之奇。奉薦神儀，超昇此境。伏願蹁躚羽服，一息飛過仙山；宛轉洞章，萬遍克成仙道。法眾皈依，讚揚功德。
　　祖洲風景異人間，綠水青山匝四環。
　　拔宅飛來滄海闊，採芝歸去白雲閑。
　　飢食黃碧調金鼎，渴飲瓊根徹玉關。
　　願度靈儀超彼處，五雲樓閣任躋攀。
　　第八炎洲之境，氣分南極，地鎮離宮。真火炎炎，亘天萬丈。洪濤洶洶，騰勢千尋。鍊陰魄以飛昇，乘陽光而得度。布名火浣，滌塵埃於烈焰之中；獸號風生，復毛羽於積薪之下。大丹流火，官闕森嚴。上聖高真，威光烜赫。皆神仙之所住，與中國以相通。奉薦神儀，超昇此境。伏願玉眸煉質，受度命之真符；金液還丹，得返魂之仙術。法眾皈依，讚揚功德。　
　　炎洲獨與世間通，千里航深入漢宮。
　　蒸焰亘天飛鳥畏，洪波帀岸巨鱉雄。
　　南昌上境通流火，東井華池接太空。
　　願度神儀超此處，枯骸重得返嬰童。
　　第九鳳麟洲之境，中有丹林之府，上接青華之宮。下隔溟波，遙通天界。麒麟所產，鸞鳳交飛。出返魂滌穢之香，鍊金泥續弦之寶。仙人守鼎，藥味成丹。弱水環洲，禽毛不載。到此者，神仙上聖；治之者，天府高真。奉薦神儀，超登此境。伏願朝拜鬱儀之景，體洞金光；高奔結璘之宮，面瞻玉相。法眾皈依，讚揚妙範。
　　仙山高峙鳳麟洲，水弱輕毛不可浮。
　　香度返魂千百里，膠煎麟角幾千秋。
　　雲開慈閣丹如染，日上騫林翠欲流。
　　願度神儀超此境，方壺圓嶠恣遨遊。
　　第十聚窟洲之境，山為仙窟，宮號洞玄。靈根留卻死之苗，玉釜鍊金精之液。聞之者，枯骸立起；飲之者，凡骨昇仙。俗尚真淳，民風樸素。壺中日月，境無春夏秋冬；洞裹乾坤，自有君臣父子。不貪不慾，無去無來。奉薦神儀，超昇此境。伏願彈指而仙山萬里，不假長蘆；舉頭而天闕九重，何妨飛舄。法眾皈依，稱揚功德。
　　洲登聚窟躡雲梯，幢節森森引步躋。
　　湖口金沙林屋洞，桃花流水武陵溪。
　　仙翁禮斗留丹篆，玉女朝天鎖翠微。
　　願度神儀超此處，十洲佳景好留題。
　　第一崑崙之島，四圍弱水，一號崑陵。遙望東南，接石圃仙遊之地；遠瞻西北，為洞天北戶之鄉。井通大活之泉，路入城南之谷。真仙所聚，列聖來遊。積石山連，即西母龜臺之所；偃盆勢險，啟穆王仙路之疑。花尊玄圃之名，巔有閬風之號。天墉城峻，積萬鎰之黃金；梵炁樓高，暎九高之碧玉。十二流晶之闕，晝夜常關；八千長壽之桃，春秋不謝。上接璇璣之府，下臨戍亥之區。流布五行，均調六炁。可謂福堂之境，真為長樂之鄉。奉薦神儀，超昇此境。伏願琳琅風靜，身如一葉之輕；錦誘煙開，足躡五雲之瑞。法眾皈依，稱揚功德。
　　崑崙積石接東南，玄圃天墉聳翠嵐。
　　地隔咸陽人不到，宮連王母水相涵。
　　北臨大活通丹井，西望金城闞碧潭。
　　願度神儀超此境，閬風臺上聽玄談。
　　第二方丈之島，峰如積翠，上徹層霄。花似流丹，旁連疊嶂。聚金玉瑠璃之殿，光奪星辰；為蛟鯨龍蜃之宮，穴深滄海。乃三天司命之所治，為九源丈人之真居。主領天下水族之神，校勘人間學仙之籍。金漿玉髓，飲之則萬劫忘飢；瑞草靈芝，佩之則一塵不染。石泉流潤，千載不枯。桑椹敷榮，萬年長秀，當仙子昇天之際，詣高真傳籙之壇。符授玄元，名通太上。班資榮峻，地位清高。奉薦神儀，超昇此境。伏願眾仙保舉，登金門而上玉堂；一念遙通，挾泰山而超北海。法眾皈依，稱揚功德。
　　海中方丈會神仙，地勢巍峨別是天。
　　金鳳自多巢蘂闕，玉膏誰引灌芝田。
　　樓臺光瑩三清路，花木香浮五色煙。
　　願度神儀超此處，不須回首慕塵緣。
　　第三蓬丘之島，周回五千餘里，上通三十二天。北距鍾山，中連巨海。北阿門外，為九天帝君之宮；溟渤波中，聳三島雲萊之地。飛仙來往，瑞靄迷漫。環珮珊珊，整朝天之班列；笙簫隱隱，奏釣樂之歌音。散花來八海之童，持蓋肅五雲之御。穹鱉贔屭，負石為山；仙鳳徘徊，銜花作供。步虛聲徹，彩雲四斂於瑤峰；梵磬音低，絳節齊歸於紫府。山中一歲，人世百年。茹朮餐菁，不假休糧之術；棲神斷欲，何須執手之交。無寒暑之煎熬，辭利名之縈繫。逍遙自在，快樂無窮。奉薦神儀，超昇此境。伏願覺花開處，十洲之風景長春；昨夢醒來，三島之煙霞未散。法眾虔誠，稱揚功德。
　　蓬萊分命鎮洪濤，大帝仙卿列聖曹。
　　五色雪霜浮玉籟，九清星月射金鰲。
　　瑤臺影蘸天心冷，玉闕光浮海面高。
　　願度神儀超此處，親陪王母賞蟠桃。
　　伏以福地洞天，不離塵寰之內；神仙達聖，亦居凡俗之中。修之者感應自然，昧之者情緣相繫。惟高真之憫惻，示仙界之清虛。使人返背勞生，歸依大道。幸逢勝會，披度靈儀。便當瞻禮至真，更不執迷塵世。今則仰憑善力，接引真斿。永脫凡籠，遙超仙界。法眾歸依，稱揚功德。
　　堪嗟人世隙中駒，利鎖名韁祇自拘。
　　不悟因緣皆寄遇，每將勞苦作歡娛。
　　榮華富貴今何用，恩愛親姻了似無。
　　從此便登仙路去，十洲三島是真都。
　　黃籙齋十洲三島拔度儀竟