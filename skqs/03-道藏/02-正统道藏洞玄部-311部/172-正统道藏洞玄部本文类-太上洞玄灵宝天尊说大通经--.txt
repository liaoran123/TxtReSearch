太上洞玄靈寶天尊說大通經
　　經名：太上洞玄靈寶天尊說大通經。撰人不詳，疑係唐宋道流所作。一卷。底本出處：《正統道藏》洞玄部本文類。
　　太上洞玄靈寶天尊說大通經
　　真空章
　　先天而生，生而無形；後天而存，存而無體。
　　然而無體，未嘗存也。故曰不可思議。
　　玄理章
　　靜為之性，心在其中矣；動為之心；性在其中矣。
　　心生性滅，心滅性現，如空無相，湛然圓滿。
　　玄妙章
　　大道無象，故內攝於有；
　　真性無為，故外不生其心。如如自然，廣無邊際。
　　對境忘境，不沉六賊之魔；居塵出塵，不落萬緣之化。
　　致靜不動，致和不遷。慧照十方，虛變無為。
　　偈曰：
　　有法悟無法，無修解有修。包含萬象體，不罣一絲頭。
　　太上洞玄靈寶天尊說大通經竟