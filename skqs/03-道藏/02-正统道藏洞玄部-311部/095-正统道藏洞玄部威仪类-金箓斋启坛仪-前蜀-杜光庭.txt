金籙齋啟壇儀
　　經名：金籙齋啟壇儀。一卷。唐末五代杜光庭集。底本出處：《正統道藏》洞玄部威儀類。
　　金籙齋啟壇儀
　　廣成先生杜光庭集
　　序事
　　太上有三元簡文，普弘慈救，幽明蒙澤，生死荷恩。上元金籙，為國主帝王，鎮安社稷，保祐生靈，上消天災，下禳地禍，制御劫運，寧肅山川，摧伏妖魔，蕩除凶穢。或五星失度，四氣變常，二象不寧，兩曜孛蝕，天傾地震，川竭山崩，水旱為災，螟蝗害稼，疫毒流布，兵革四興，猛鷙侵凌，水火漂灼，冬雷夏雪，彗孛呈妖，皆當於名山洞府，古跡神鄉，精備信儀，按遵科典，修金錄寶齋。拜天謝過，責躬引咎，思道祈靈，可以禳却氛邪，解銷災變。唯在精苦殫罄，竭節輸誠，可致通感爾。經云，靈寶大乘，普度天人，福逮一切，存歿獲恩。皇文大字，通神降靈。三洞寶經，自然天文，並是度身升玄之法。修之者，馳騁龍駕，白日登晨；奉之者，身脫八難，免諸苦厄，七祖生天；見之者，精心信向，世生善緣。若修齋行道，明依具格，立感上玄科禁。
　　法式列之如左
　　金籙壇
　　外壇廣四丈五尺，高二尺。中壇廣三丈三尺，高二尺。內壇廣二丈四尺，高二尺。方壇共高六尺，法坤之數也。
　　都壇開十門用長纂十二枚，短纂八枚。中壇長纂十八枚，短纂八枚。八卦纂八枚別於壇外，四角，四正位安之。合用長纂三十八枚，各長一丈，出土九尺。短纂三十枚，各長七尺，出土六尺。三壇用纂六十八枚纂各圍八寸，長者染漆黑白各五處，短者黑白各三處。作纂法用墨二挺，先墨後漆，用漆十斤，用芒一百五十把。打為縛纂。令細麤紙百幅纏竹下，墨及漆竹用為纂。無竹之鄉可用木作之，大七寸。圍長者，朱漆五處，墨漆五處。短者，朱漆三處，墨漆三處。纂頭刻為蓮花獅子龍鶴神獸之形，五色裝飾也。縛纂用絳繩七十五丈四尺七寸七分於壇上，兩重竹纂，勿闌門。用榜二十二枚各廣三寸二分，長七寸四分。用二寸釘一百四十二枚釘榜銅鐵竹釘，隨時所作。用三寸釘二十二枚釘榜著門檐及封纂。
　　亥為天門墨書青榜。巳為地戶赤書黃榜。寅為日門青書朱榜。申為月門白書黑榜。
　　右四門，施於外壇。
　　東方青華元陽門朱書青榜。南方洞陽太光門黃書赤榜。西方通陰金闕門墨書白榜。北方陰生廣靈門青書黑榜。東北通靈禁上門白書黃榜。東南始陽生元門白書黃榜。西南元黃高晨門白書黃榜。西北九仙梵行門白書黃榜。上方大羅飛梵門青書黑榜，亥地。下方九靈皇真門黃書赤榜，巳地。
　　右十門，施於內壇。
　　震官洞青之炁青書黃榜，卯地。離宮洞陽之炁朱書白榜，午地。兌官少陰之炁白書青榜，酉地。坎宮洞陰之炁黑書赤榜，子地。巽宮梵行之炁黃書黑榜，東南角。坤宮梵陽之炁黃書黑榜，西南角。乾宮梵通之炁黃書黑榜，西北角。艮宮梵元之炁黃書黑榜，東北角。
　　右八卦榜，施於都壇之分，合二十二榜。
　　又用朱二兩，赤土三升染芒。綠青一兩半，胡粉十兩，黃丹一兩，墨三丸，漆五合，筆五管，外壇四尺薦席十六具。凈褥氈自制。中壇五尺薦席十二具。凈氈褥自制，又須長筵狹席，繞都壇外一周。又於壇內中央，安一高座，請經。又用一案，次高座，南請香火。又用案五枚，著四面四門及中央。又經堂內，須三案，香火三具。又用青紙五幅，朱書五方真文，置五方案上。真文本出玉訣上卷。又用金龍五枚，鎮五方真文上。又用香五鑪，並五奩，置案頭。又壇上合用案七張，鑪奩七具。又用漆合五枚，盛五方紋繒，著五方香案下。又用一案，置齋主本命紋繒，在三寶座前左邊。
　　然燈法
　　春則然九燈，亦可九十燈，亦可九百燈。夏則然三燈，亦可三十燈，亦可三百燈。秋則然七燈，亦可七十燈，亦可七百燈。冬則然五燈，亦可五十燈，亦可五百燈。曰平之月，則然十二燈，亦可百二十燈，亦可千二百燈。
　　右件，燈一依經法，但先師相承，指方別九燈，四九三十六燈，在壇外羅列。今宜依經，貴賤時節量之也。
　　又須安一長燈，長一丈九尺，出土。上然九燈，安內壇裹。近三寶座西北，上以照九幽長夜之府。
　　又於中庭安一百五十六燈，又須蠟燭，夜別七條。
　　凡禳災度厄，用五色紋繒。天子疋數，諸王公丈數，庶人縵繒尺數。東方青紋九，南方絳紋三，西方白紋七，北方皂紋五，中央黃紋十二。公侯本命一年加一丈，隨命色。又須本命之日天子紫紋之繒，年別一疋。諸侯亦紫紋之繒，年別一丈。庶人縵繒，年別一尺。錢二萬四千亦一萬二千，亦二千四百。米一十二斛亦二石四斗。油一百二十斤亦一十二斤。又須金龍五枚枚重一兩，天子用上金，諸王公用次金，庶人用下金。事訖，投於山水。
　　夫行道人，若依太真儀天子須二十八人，諸王公十六人，庶人十四人。所以然者，為道心者稀，難堪福田若有精進之士至多，亦宜貴賤量之。假令十四人，三日行道，用和香四升，香炭丸三百枚，生綵五色花三升用合子盛之，誦詠訖，分散之。手巾四枚懸齋堂前。又須香湯，人別一斛，浴巾二枚懸室前。廁令凈密，不得敞露。齋竟，須黃素五尺書表。
　　夫行道日數，經云，春九日，秋七日，夏三日，冬五日。四季之日，十二日。又云，多少目適人所為，至於三日三夜，苦請丹心，亦感於諸夫，深自可量，節而行事。齋竟，投龍及施散法物，依經文。
　　右件，法用所須。若有所闕，考屬諸經，有明科不可輕闕。
　　齋日限滿，依別法言。頁竟，燒真文。三日外，拜表謝恩竟，方落榜毀壇纂，都畢。
　　宿啟儀
　　安施即訖，尊卑相次。預皆沐浴薰香，新潔法服，簡履壇座。一一如法。列玄師之前，條疏職品，各司所任。都講鳴磬告眾，中外肅然。齋主投詞，或大臣為國，或帝王降命，皆有代拜。臣寮埲函投詞，師受詞關告，一如常儀。
　　次三皈依頌
　　次華夏讚
　　次請三師讚
　　次旋行至地戶禁壇
　　次入戶咒
　　次升中壇天門
　　次上五方香晝東，夜北
　　次上御案香
　　次上香密咒
　　次上本位香
　　次各禮師存念如法存思如靈寶儀
　　次嗚法鼓二十四通
　　次發鑪
　　各稱法位
　　具法位，奉行金籙大齋法事。臣，某等今故燒香，奉為社稷，尊靈宗祧，先聖皇帝，皇后皇太子，諸王公主，中外臣寮，天下人民，蝖飛蠢動，歸身歸神歸命，大道十方無極太上靈寶天尊。普願天清地靜，日月貞明，萬國咸和，羣生昭泰，九幽寧息，長夜開光，身得道真，超凌三界，逍遙無上金闕七寶紫微官，永與道合。所啟玄感，上御至真，無極道前。
　　次禮十方從北為始
　　次長跪懺悔
　　臣眾等至心歸身，歸神歸命十方無極太上靈寶天尊。以今啟齋禮懺，懺悔宗廟尊靈。今皇帝皇后，皇太子，諸王公主，文武職寮，自從曠劫以來，至于今日，身心口業，無量無邊。因今初夜升壇，告齋朝懺，罪無巨細，咸乞蕩除。上願宗廟安寧，帝圖遐遠。聖躬萬壽，四海和平。率土普天，俱登壽域。幽明受福，蠢動霑榮。三業清夷，六情恬晏。同升福岸，俱契道真。至心稽首，正真三寶。
　　次三啟頌
　　次三禮
　　次旋行讀五方真文從東方始，訖於中方，還本位。上香，重稱法位，號其真文。如降誕節，即用第一節。如為星宿災變，用第二節。如為鬼神疾疫，用第三節。如為水災淫雨，用第四節。一如玉訣中告齋之時止，讀真文，未用都咒。都咒散壇用爾，眾官隨聲咒。
　　東方真文
　　東方九炁，始皇青天。碧霞鬱壘，中有老人。總校圖錄，攝氣舉仙。
　　南方真文
　　南方丹天，赤帝玉堂。中有大神，號曰赤皇。上炎流煙，三炁勃光。神仙受命，應運太陽。
　　西方真文
　　西方素天，白帝七門。金靈皓映，太華流氛。白石峨峨，七炁氤氳。上有始生，皇老大神。總領肺氣，主校九天。檢定圖錄，制召上仙。
　　北方真文
　　北方玄天，五炁徘徊。中有黑帝，雙皇太微。總領符命，仙鍊八威。青裙羽，龍文鳳衣。上帝所舉，制到玉階。
　　中央真文
　　中央總靈，皇上天元。始生五老，中黃高尊。攝炁監真，總領羣生。典錄玄圖，宿簡玉文。催運輔氣，普告萬神。
　　重稱法位
　　高功具法位，奉行金籙大齋法事。某嶽先生某帝真人臣，某等謹重上啟，太上無極大道太上大道君，太上老君，無上玄老十方靈寶天尊，已得道大聖眾、至真諸君丈人，三十六部尊經，玄中大法師天師君，上相上宰、四司五帝、三界官屬，一切真靈。臣等伏聞，大道開光，三乘御運，上聖垂化。三籙懸科，佐世安人，濟時行教。保寧邦國，匡祐帝王。凡有辭誠，理宜關奏。瓦奉詞旨，敢不上聞。
　　次讀詞
　　皇帝宿荷神休，誕膺景運，繼天立極，纂聖御時，期暢玄風，以康黎獻。尚慮生靈未泰，德教未孚。或賞罰乖宜，刑法失度。或陰陽舛繆，氣序愆調。唯罄丹誠，上祈玄感。竊惟乾坤主宰造化，職司三界真靈。諸天曹屬，舉善徹惡，定罪紀功，幽顯無遺，洪纖攸擊，列言奏簡，上御玄都。天尊垂鑒祐之慈，眾聖降昭彰之澤。影隨響答，有感必通。是用虔設壇場，精修齋直，凝神滌慮，改操革情。依上元金籙簡文明真科品，於某處某宮觀，奉為皇帝，依威儀舊典，置立皇壇，四界八極，法天象地。披九光寶蘊，敷顯真文，招真降靈，以祈所願。謹齎金龍玉璧，紋綵命繒，油燭香花，事事如法。燒香行道，披心露形，然燈續明，照燭幽夜。臣等謹依齋法，宿以啟聞。恩惟太上三尊，十方眾聖，無上經寶，玄中大法師，靈寶至真，三界官屬，垂神鑒映，省覽所陳。乞敕勒監察曹屬、侍經威神、土地真官，一合同心，併力營衛，掃蕩內外，清凈壇場，降伏妖魔，馘滅精祟。使臣等心安神定，思念立感，啟奏上達，齋功成就，無有窒礙。臣等雖佩至真，叅修大法，處身五濁，染跡六塵，三關未調，六情放蕩。仰賴禁戒，以檢身心，輒依齋科，說戒威儀。使同齋之人，咸遵法訓。須明旦晨曉，依法行道，續更啟聞，謹啟。
　　次智慧頌三首旋行至東方，各一拜。
　　次唱人各首體投地，心禮十方方各一拜，從北為始。
　　次云禮足，眾官平跪，說戒威儀
　　次說戒
　　次十二願
　　次復鑪
　　金籙齋啟壇儀竟