羅天大醮設醮儀
　　經名：羅天大醮設醮儀。一卷。底本出處：《正統道藏》洞玄部威儀類。
　　羅天大醮設醮儀
　　各禮師存念如法
　　宣衛靈咒
　　東方
　　九炁青天，明星大神。煥照東鄉，洞映九門。轉燭陽光，掃穢除氛。開明童子，號曰玄卿。備衛我軒，上對帝君。收魔束妖，討捕兇羣。奉承正道，赤書玉文。九天符命，攝龍驛傳。普天安鎮，我得飛仙。
　　南方
　　三炁丹天，煥景流光。熒星轉燭，洞照太陽。上有赤精，合契虛皇。開明童子，號曰華房。總御火兵，備守玉堂。斬邪束妖，剪截魔王。北帝所承，風火衝當。流鈴交煥，翊衛壇場。正炁流行，敢有巴狂。我享上功，坐運魁罡。億劫長存，保天無疆。
　　西方
　　七炁素天，太白流精。光耀金門，洞朗太冥。中有素皇，號曰帝靈。保神安鎮，衛我身形。斷絕邪源，玉道正明。宮殿整肅，三景齊并。道合自然，飛昇紫庭。靈寶符命，普惠萬生。元皇正炁，來合我身。功加一切，天地咸寧。
　　北方
　　北方玄天，元始徘徊。辰星轉燭，洞煥太微。黑靈尊神，號曰層威。玄冠飛天，仙裾羽衣。備守五門，檢精捕非。敢有干試，豁落斬摧。玉符所告，神真八威。邪門閉塞，正道流輝。三光映照，我身無衰。策空駕浮，舉形仙飛。
　　中央
　　黃炁中央，調理乾坤。陶鎔陰陽，總統玄真。鎮星吐輝，流耀九星。開明童子，號曰天璘。陽炁燄上，朱煥炎精。洞照內外，運我身形。百邪摧落，攝役鬼靈。中山神咒，普天使聞。五靈安鎮，身飛上清。
　　鳴法鼓二十四通
　　無上三天玄元始三炁太上老君，召出臣身中三五功曹左右官使者、左右捧香金童、傳言散花玉女、五帝直符直日香官使者各三十六人出。出者，嚴裝顯服，冠帶垂纓。關啟玄壇土地、方域神真。臣今設醮謝恩，謹奏為入意，其諸誠意，具載緘謄。願得太上至真道炁，靈寶瑞光，下降流入臣等身中，令臣所啟之誠，速達徑御至真無極大道、三清上聖、昊天至尊金闕玉皇上帝御前。
　　請稱法位
　　具位臣某與臨壇官眾等，謹同誠上啟：虛無自然元始天尊、無極大道太上道君、太上老君、高上玉皇、十方已得道大聖眾，至真諸君丈人、三十二天帝君、玉虛上帝、玉帝大帝、東華南極、西靈北真、玄都玉京金闕七寶瓊臺紫微上宮靈寶至真明皇道君、三十六部尊經、玄中大法師、上相上宰、上保上傅、太平下教二十四真人、西城總真王君、太乙真人、東嶽上卿司命茅君定錄保命二真人、名山洞府得道神仙、三界官屬一切真靈。
　　臣聞：道不遠人，彰非色非空之象；天能覆物，仰不清不濁之機。苟一念之精通，則十方之咸集。今時齋官某夙嚴素念，少罄丹衷。久潔星壇，已肅六齋之禮；再迎雲躅，虔伸一醮之儀。嗟黍稷之非馨，念蘋蘩之可祀。香交朝霧，氣凝戛戛之龍車；磬遞曉風，聲雜寥寥之仙樂。敬之如在，感而遂通。伏願駕羽飛雲，十絕之旛幢隱映；出日入月，八珍之旌諦悠揚。三界侍軒，萬神就座。臣等誠惶誠恐，冒犯威嚴，謹當奏降。
　　請班
　　降聖
　　安座
　　進荼
　　鸞輿鶴駕，敢延琳宇之居；鳳餅龍團，敬效玉盃之獻。望天顏之咫尺，鑑人意之翹懃。上下交通，內外環應。臣與齋官誠惶誠恐，稽首頓首，再拜謹陳茶獻。
　　法事
　　臣聞：天本不言，雖曰禍淫而福善；道無不覆，然常惡殺以好生。雷霆寓震動之威，雨露有沾濡之化。網恢恢而不漏，德蕩蕩以難名。吉凶非數之適然，禍福皆人之所召。苟知遷善而遠罪，自可轉禍而為祥。切念齋官某居兩儀博愛之中為萬物最靈之數，被綸命牧民之際目玆浩劫可憐外境之瘟災、兵戈、旱蝗、水災身若泰和或者蕭墻之釁起爰友乎分官列職，一鄉善士昭告于十極高真。乃陳伏地之詞，爰設羅天之醮，心存精白，儀備齋莊。蘭燭相輝，寶炬散六花之瑞；沉檀交馥，金爐薰五色之祥。春滿醮筵，雲開黃道，將伸獻禮，敢襲常程。懼蘋藻之為羞，未能齋潔；採參苓之仙藥，以代演汙。物不足而誠有餘，心既精而文可略。一忱冒瀆，百拜震驚，清酒在樽，謹陳初獻。
　　法事
　　臣聞：可道非道，可名非名，莫究
　　玄玄之理；以神謂神，以聖謂聖，欽惟濯濯之靈。念此身如水上之漚，嗟光景若風中之燭。孽不可逭，懼漢罔之可疏；善或可禳，見韓書之具載。鑑清八表，醮設羅天，冰潔五官，誠存一念。已徹潢汙之供，重伸採藻之忱。謝罪謝恩，愧獺豺之何似；成終成始，憐犬馬之惟勤。視無見而聽無聞，仰洋洋之在上；親有德而饗有道，鑑懇懇之由衷。消禳黑籍之愆，乞注清都之祿。介將來之景福，消巳見未至之災危。臣等虔誠酒陳亞獻。
　　法事
　　臣聞：若存若亡，無聲無臭。上天之載，蕩蕩巍巍。至道之精，恍恍惚惚。輒殫悃素，仰叩圓青。顧有漏之幻軀，獲罪而無所祈禱；仰無名之妙道，大德而有以包容。是穀旦之謹嚴，肅蘭場而致潔。黃冠被羽，盡八日以七宵；紫府飛雲，建九節而十絕。决真文而歛席，陳芳醮以散壇。倏瞻奎壁之光，望鑑草茅之懇。罪山摧滅，增壽嶽之彌高；福海澄清，流祿河之不竭。臣與齋官稽首再拜，設醮謝恩，酒陳終獻。
　　法事
　　具位臣某與臨壇官眾等謹同誠上啟：三境至尊、十方上聖、玉京金闕天帝天真、十方師尊聖眾、三界官屬、一切威靈。臣等多生幸會，宿命因緣。早沾楓陛之恩，簪星披羽；嗣拜芝壇之法，破券分環。既傳九等之規，難盡一心之懇。今承請命，輒效焚修。畫角收聲，玉珮響玎璫之韻；芳樽瀉翠，金盃飛皎潔之光。百拜三行、已盡欽崇之志；千愆萬罪，庸披首謝之文。齋官心詞。謹當宣奏。
　　宣詞
　　宣疏
　　宣進狀
　　具位臣某再拜上啟：三清上聖、十極高真，醮筵真宰，一切威靈，恭望天慈，俯昭謝悃。臣聞：大羅渺渺，瑤墀景麗於長春；雲層峨峨，貝闕輝凝於不夜。門敞黃金之殿，梯橫白玉之樓。霞爛圓光，映雍雍之御表；星分班次，拱奕奕之微垣。矧至尊履位而見則猶難，况以臣召君而訓云不可。恃上帝勿嫌其卑賤，致下民僭屈於尊嚴。既畢朝儀，盍迎歸駕。伏想虛無元始，車回於大有妙庭；靈寶道君，輦向於上清真境。飛龍舞鶴，迎老君之還玉京；嘯鳳飛鸞，擁昊天之歸金闕。天皇回勾陳之位，紫微還北極之垣。后土地祇，勑地神而還御；長生大帝，同救苦以回轅。三皇五老以還宮，四梵九霄而回馭。然後餞諸天之復位，望羣仙而翼轅。拜送在會神仙歸天界者，伏想：鞭鳴雲路，戶敞天庭。濟濟仙班，肅若揖冕流而入；巍巍法駕，森然擁旌節之回。羽衣翩而鶴唳頻聞，音樂奏而鸞聲漸遠。尚願兩儀交泰，二氣循常，景星出有道之邦，甘露液嘉禾之地。拜送在會神仙歸地府者，伏想：門開嶽府，鎖掣泉扃。整整鸞輿，翕爾向宮庭而入；翩翩鶴駕，依然從喦洞之居。珠簾捲而綵女歡迎，寶駕回而瓊仙笑揖。尚願佳祥啟運，聖澤漏泉，嶽神生盛世之賢，帝詔恤冥關之類。拜送在會神仙歸水府者，伏想：龍回滄海，馬過洞庭。肅肅神遊，儼若自帝宮而入；森森法服，欣朝御座而回。軒車息而月印千江，琴劍收而煙籠三島。尚願恩波及物，惠渥沾民，四溟止鯨霈之濤，三級助魚跳之浪。然後，拜送在會神仙歸陽間者，伏想：雲浮珍駕，星列珠幢。在在山川，久矣俟尊神而入；堂堂祠宇，肅然迎仙聖之回。靈旗捲而鐵馬嘶風，天仗隨而金貂帶月。尚願尊膺廟食，福界邦民，慈雲遍化雨之施，和氣歛瘟風之散。次及靈歸家廟神鎮龕堂坊隅之內，各有司存欻鯈之間，寂無遺響。臣等夕淹飈馭出斯語，以何顏遙望天階，恨此身之不羽，後啟奏迎之禮，尚希降格之慈。臣等下情無任俯伏攀戀之至，一心奉送。
　　羅天大醮設醮儀竟