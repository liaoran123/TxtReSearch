太上洞玄靈寶天尊說養蠶營種經
　　經名：太上洞玄靈寶天專說養蠶營種經。撰人及時代不詳。一卷。底本出處：《正統道藏》洞玄部本文類。
　　太上洞玄靈寶天尊說養蠶營種經
　　爾時，天尊同太上老君正冠而坐，說一切凡夫，養蠶營種五穀，此乃是眾生之命。蠶子是紫微宮出，十方玉女所愛養之。五穀蠶子，是眾生之本，人間種養，最為重事。
　　老君乃白天尊曰：善哉天尊，切見世間凡夫之人，蹔寄閻浮而生，唯憑衣食以活身命，營田是上上業，養蠶是仙聖所教，修造功德，莫不由於此始，聖凡體服，乃以田蠶以繼身命。慈孝父母，造立尊像，田蠶五穀善豐。若人以道，長者及王侯安然，四方夷狄，普從正道，以此經力，人民歡樂，風雨以時。唯願五穀豐登，萬民以道，唯念田蠶，以為富貴。
　　天尊曰：凡夫在世，惡心嫉妬，窺謀貧賤，偷竊三寶，及常住物者，一日一夜，萬死萬生，碎身酬還，仍遭橫禍，子孫疾病，恒逢惡害，鬼兵誅汝惡人，千身萬身，酬償不了，負貸師道。一針一縷，償人萬兩金不足，三年不還，令人疾病，即報陽春三月，令魔王放毒，殺害此人。若不造功德，若不布施，令人貧窮，子孫頗頰，永不與人齊等。毀道謗經，說師短長，及不敬父母，仍生白癩之疾，不可治之。若年年造功德，布施師道，田蠶萬倍之報。若偷竊人物，苦苦作種，纔得償人宿債。若欲蠶絲五穀豐者，當念誦此經，獲福無量，惡賊反生慈心，念道憶師。天尊在虛空中，以智慧眼，自能照見世間作惡之人，天必誅之，一心敬道，即得田蠶立報，不用功力，十方天尊，送與汝等善知識耳。天人擁護，日見貴富，所求皆稱心力，人鬼無侵，蠶獲萬倍，志念所願者，鬼妖滅爽，天神自然擁護。汝養蠶之人，稽首燒香，安蠶子四方及穀田中，即讀十方天神名字曰：
　　謹請東方青帝護蠶君十萬人，隨心降入某宅中；又請南方赤帝護蠶君十萬人，隨心降入某宅中；又請西方白帝護蠶君十萬人，隨心降入某宅中；又請北方黑帝護蠶君十萬人，隨心降入某宅中；又請中央黃帝護蠶君十萬人，隨心降入某宅中；又請五方五帝神君、護蠶將士各十萬人，隨心降下，擁護神蠶。
　　天尊曰：汝等在世凡夫，吾今差下五方護蠶神君，拯拔苦厄眾生。況汝在世，少信聖教，為此貧窮困躓，唱衣無衣，須食無食，恒常乏少，若欲得蠶絲五穀倉盈匱溢者，可每年在道場前燒香，作珍羞雜饌，供獻神仙，就三寶乞蠶，請師到家，百味供養，轉讀此經，百鬼祆邪，自不入宅，善神自下，與汝蠶絲五穀，天人送與汝家，令得千千萬倍，汝念道憶師之恩。
　　天尊東向勅魔祝曰：
　　告汝虛耗鬼，并及魍魎神。道上飛尸鬼，五土三將軍。汝但共作善，護保諸天人。田蠶獲萬倍，住宅坐金銀。斷絕惡口舌，勝越五家鄰。魔兵並入土，啟願即從心。穀帛五方入，日日見懽忻。念誦護法經，天為送七珍。魔邪欲來者，破頭作七分。
　　天尊曰：汝欲得田蠶者，每結誠心，上啟天神，天仙即隨心下來，為作福力，不令虛功耳。汝可將蠶示師，師與蠶子祝願，蕃息即蒙道恩。但一切千魔萬魅虛耗之鬼，見師入宅，皆悉破散，去宅千里，汝從養蠶子，時與作功德，其蠶萬不失也。可即燒香與四方，口誦此經文，立獲萬倍之報。汝莫輕師慢經，盜師父三寶物，立見卒死之報。稱師名號，短壽命之報。食佗肉，多病之報。手殺生命，負命之報。惡口兩舌，喑啞之報。好打奴婢破脊，驢身之報。齋日惡罵，顛狂之報。夜偷人物，積鼠之報。獨食不喚人，猪狗之報。手把經不潔净身，惡瘡之報。蠶作禾穫，不報道恩，貧凍饑困之報。禮拜頭不著地，懸蟲之報。釣魚穴口，缺脣之報，許師施物不送，每收空無之報。負信違天，白癩之報。閉執不通，盲目之報。欺罔師恩，終身負病之報，許設齋不修，饑凍裸露之報。讀經不洗手漱口，口氣常臭之報。罵辱父母，地獄因緣代代子孫不孝之報。
　　天尊告曰：一切凡夫，皆身造罪，身自受報，不得寬饒。今身欲得長生壽考者，慎勿惡心相向，令人貧窮下賤，蠶作少收，尋日病痛，子孫不成，都由罪苦今報，又不善行，不施不惠，恒生窺圖，何由長年，卒夭之報。天尊一日一夜在於空中，以道眼照見造善造惡之人，分銖不失。若善男子，若善女人，欲求長命，田蠶遂意，每以香花供養三寶，三師道主，天官下來，為報汝恩，請福之人，消除毒害，所祈所禱，獲得重恩，諸雜暴耗神鬼，不能前進，聞經歡喜，自悉消散。天人天神，以善善報，以惡惡對。汝等在世，欲求福者，可燒名香，表心陳啟，請諸善神，依汝所願，一心奉請，護寬神王，隨心降下某宅中。
　　東方無極飛天神王長生大聖，皆來擁護。南方無極飛天神王長生大聖，皆來擁護。西方無極飛天神王長生大聖，皆來擁護。北方無極飛天神王長生大聖，皆來擁護。東北方無極飛天神王長生大聖，皆來擁護。東南方無極飛天神王長生大聖，皆來擁護。西南方無極飛天神王長生大聖，皆來擁護。西北方無極飛天神王長生大聖，皆來擁護。上方無極飛天神王長生大聖，皆來擁護。下方無極飛天神王長生大聖皆來擁護。十方天王，皆乘飛雲丹霄綠輿瓊輪下降，為汝造善
　　之家日日送福，報汝修福，即令獲重報，但造功立德，終無浪失。
　　天尊告曰：第一念道，第二念經，第三念師，每時啟道祈恩，福從天來，令汝善信之家無病無難，無灾無苦，所求之願，皆得遂心，求男女得男女之報，求官位得官位之報，求金銀得金銀之報，求田蠶得田蠶之報，求安穩得安穩之報，求延命得延命之報，求衣食得衣食之報，求長生得長生之報。若欲遠行，四道開通，念誦是經，即獲聖慈，百餘旬內，無諸枉橫，皆得福祐。若所求不果，即讀善住東來神、西來神、南來神、北來神、中來神，為汝除去惡害，天行毒氣立自消滅，官橫不生，千殃即斷，天下地上，諸雜百鬼，悉馳他方，忌鬼妬神，咸各鼠墊，大力神王，降下擁護，讀誦之人，福報即果，厄難不加，令汝坐卧安吉，無諸橫難。天尊所說，言無不善也。
　　天尊告曰：汝等天人，此經勝妙，神通無量，若家中供養，延壽延筭，所求稱心，邪魔自滅，不敢害人，若遭重疾，天童天女自來救治，令疾瘧愈，無諸損傷，諸惡不害，十方天尊常來護汝。誦讀之人，家安戶吉，命長壽永，無有惡害，行來出入，諸善神王，恒隨汝後，令卻千灾，萬惡不干，習誦之者，福報如山，聽受之人，萬世康強，手持此經，百魔畏敬，如法恒持，心願必從。
　　天尊曰：汝等凡夫，不論貴賤，悉皆禮敬念誦此經，自然安樂，八部天魔聞經滅跡，善神守護，門神戶尉辟斷千殃，所養神蠶蕃息溢宅，金銀錢財五穀豐盈，男女成行，傔僕異形，趫勇孳息，百鬼奔走，天人保護，蠶絲長益，惡害不生，願願從心，聖功神力，難可測量。
　　天尊告曰：汝等世間無藉之鬼，不忌大道明威之制，變形易像，或作妖怪，或作家親社竈，或作形像，或作百鳥聲，或作夜夢，或為凡人妄求血食，耗亂田蠶，令不長息，每年為害，如不去者，即請消害破鬼君九千萬人，縛鬼君九千萬人，食鬼君九千萬人，斬鬼君九千萬人，高麾鐵面兵士七千萬人，手持殺鬼之具，兵刃外向，食鬼窮騎吞鬼君九十萬人，捉鬼君殺鬼君各四十萬人，收□君破□君各十二萬人，攝除宅中故氣宿骨君三十八萬人，斷鬼君九十萬人，一合降下，主為某家消除此土之鬼，立令散滅。如有一鬼留停，不以理去者，即請十方護蠶君百千萬人，依方來下斬殺。及妄前之鬼，五土之精，如有木精欲來，金神斬之；火精欲來，水神滅之；金精欲來，火神消之；水精欲來，土神斷之；土精欲來，木神剋之。此之五鬼，主人某家先奉天尊旨教，以令天師收攝金木水火土五神之精，悉使進散，萬事吉祥，虛耗之鬼，百雜之魔，千妖萬魅，女姑土長，悉令四
　　散。中鬼入土千丈萬尺，保護神王衛護主人，蠶作千倍，出入吉祥，護宅力士消害去禍，年時蠶成，歲中作熟，願願從心，起念福至。讀誦之人，延年加筭，宅生黃金，地踊寶藏，惡害毒蠆，遠袪千里。天仙聖神，龍眾梵眾，皆來聽經，十方靈童，降下瞻仰，護宅神王，皆悉擁護。此經徹妙，不可思議，大眾聞經，各各頂禮，圍繞天尊，稱善作禮，歸命奉行。
　　太上洞玄靈寶天尊說養蠶營種經竟