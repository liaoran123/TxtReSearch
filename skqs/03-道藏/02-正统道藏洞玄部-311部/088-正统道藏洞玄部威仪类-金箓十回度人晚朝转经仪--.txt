金籙十迴度人晚朝轉經儀
　　師堂序立
　　法事
　　高功跪啟
　　具位臣，某重伸上啟靈寶玄中大法師真君，靈寶經師君、籍師君、度師君，正一天師君，女師嗣師系師君，靈寶監齋大法師真君，赤明開圖、黍珠授受一振宗師。恭望師慈，俯回洞鑒。臣聞，靈寶本章，總百魔之隱韻；上品妙首，敷十轉之玄功。玆再演於經科，庸仰干於師造。臣今入意以今引領官眾，升壇轉誦《太上洞玄靈寶無量度人上品妙經》第九迴至第十迴，敬為祝延萬壽，保天長存。全賴師慈，主盟壇席。庶使響徹三天，聲聞九地。一切有情，同沾利益。專俟恩命，宣演經科。臣等干冒師嚴，下情不勝虔禱之至。領眾升壇，恭行典式。
　　唱道，引至壇前序立
　　次第升壇，上香
　　信禮
　　各禮師存念如法
　　玉音攝炁，靈風聚煙。紫虛鬱秀，輔翼萬仙。千和萬合，自然成真。
　　鳴法鼓二十四通
　　無上玄元太上道君，召出臣等身中三五功曹、左右官使者、侍香金童、傳言玉女、五帝直符直日香官，各三十二人出。關啟所言，臣今為某，入意願得太上降賜十方正真生炁，流注臣等身中，令臣所啟，速達徑御無上三十二天元始上帝至尊御前。
　　請稱法位
　　具位臣，某大謝，謹同誠上啟太上無極大道虛無自然元始天尊、妙無上帝，玄皇高聖太上玉晨大道君靈寶天尊、妙有上帝，混沌萬變玄元老君道德天尊、至真上帝，昊天玉皇上帝，元陽慈父大道君，靈寶玉母大道君，南極天皇上帝、北極紫微大帝、朱陵度命天尊、后土皇地祇、十方無極太上靈寶天尊、已得道大聖眾、至真諸君丈人，三十二天帝君、東華南極西靈北真玄都玉京金闕七寶瓊臺紫微上宮靈寶至真明皇道君，上相上宰、上保上傅、玄中太皇上帝高真，三十六部尊經，玄中大法師，五帝三官、四司九府、日月五星、南辰北斗、二十八宿、璇璣玉衡、列象星真，十方無極至真大神，飛天神王長生無量度人君，天真皇人妙行真人，靈寶三師、監齋大法師、侍經五帝、玉童玉女、典經玉郎、三洞侍經，靈寶官屬、三界五帝、大勳魔王，三界官屬，應感真靈。恭望洪慈，俯回洞鑒。臣聞，空梵成文，雖隱顯龍康之劫；法輪啟祕，有彌綸宇宙之功。顧玆口誦以心惟，諒哉聲發而響應。臣，某倥侗何取，僕遫無庸。幸因緣運之遭逢，遂竊篇章而紬繹。屬當夜奏，再畢經功。分陰分陽，考數已窮於奇耦；徹上徹下，疏恩諒博於高卑。稽首歸依，無極大道。
　　至心歸依，十方經寶，當願眾生，心開悟解，受持讀誦。
　　至心歸依，十方道寶，當願眾生，起心回向，一切信禮。
　　至心歸依，十方師寶，當願眾生，普上法橋，無有障礙。
　　宿命讚
　　侍經宣，第九迴開經科
　　敷座吟
　　靜念如法
　　開經玄蘊咒
　　請轉法輪
　　師題經
　　誦經畢
　　解座吟
　　侍經回向
　　智惠頌
　　師同齋官旋至上方，上香再拜
　　臣恭以空洞靈章，美成九轉；雲營流響，透徹十方。恭惟上方無極太上靈寶天尊，上方無極飛天神王長生大聖無量度人君。位鎮圓羅，功施洪覆。寶珠勃勃，親聞金口之說經；雲層峨峨，常與玉京之聽政。伏願臨下有赫，申命用休。陰陽寒暑得其平，物無疵癘；日月星辰麗乎正，國有禎祥。具有表文，謹當宣告。
　　宣表關
　　焚化
　　侍經宣，第十迴開經科
　　敷座讚
　　請轉法輪
　　師舉經
　　存思如初
　　道言，昔於始青天中云云大量玄玄也。
　　解座吟
　　侍經回向
　　智惠頌
　　旋至下方，上香再拜
　　臣恭以行香誦經，始終十徧。祈恩請命，表裹一誠。恭惟下方無極太上靈寶天尊，下方無極飛天神王長生大聖無量度人君。命式九圍，光被四表。惟總御大小，必承宣道化以旁周；而普度天人，非推廣經功而莫可。伏願錫之終惠，介以純禧。大書特書不一書，明標功籍；有色無色非有色，均囿化鈞。具有表文，謹當宣告
　　宣表關
　　焚化
　　侍經宣，普嘆經文
　　三聞經
　　師收經讚
　　收經得道，普福天人。無上玄元，無邊睿澤。當願帝王保鎮，國祚安寧。永樂太平，長享清靜。和稽首歸依，無極大道。
　　師叩齒三十六通，心拜十方而退。東向，心禮三拜，瞑目密咒曰：臣，某謹誦《元始度人上品妙經》十徧既周。乞發龍軿，天神下降，役使六甲，七祖飛升，我騰上清。咒畢，叩齒三通，咽液三過。北向，心禮三拜，瞑目咒曰：上皇天真，使我升靈。清齋澡鍊，誦詠靈書。七玄披散，上朝太虛。延年長存，刻名錄書。咒畢，叩齒九通，咽液十過。
　　納官如法
　　臣誦經已竟，向來所出臣身中三五功曹、左右官使者、侍香金童、傳言玉女、五帝直符直日香官，各三十二人。請還入臣等身中，復於宮室。母令差互。後召又到，一如故事。
　　師精思還宮畢，叩齒三通，咽液三過。
　　發願
　　復鑪如故
　　仙靈仙官、金童玉女、五帝五嶽神仙真人、三炁正神、左右龍虎君、天仙地仙、五靈香官，當令召致十方正炁，自然生金液丹碧芝英。百靈眾真，交會在此，香火鑪前。當願十方仙童玉女，侍衛香煙，傳臣向來所啟之言，速達徑御無上三十二天元始上帝至尊御前。
　　下壇前，謝神王
　　具位臣，某謹重誠上啟十方無極飛天神王長生大聖無量度人君，十方飛天使者，十天玉女，十方一切神仙官屬。咸望洪慈，洞回昭鑒。向來欽奉綸音，崇修金籙大齋，轉誦《太上洞玄靈寶無量度人上品妙經》十徧，仰勤鑒證，幸已周圓。謹竭丹誠，徑伸謁謝。伏念某等骨相非仙，血屍尚穢。宣行雲篆，豈能應之手，得之心；諷誦天書，不過出乎口、入乎耳。存思迷謬，音響□呶。未能致冥慧洞清之天，而先招輕泄漏慢之過。仰祈春育，曲賜海涵。叩謝疏文，謹當宣讀。
　　宣疏
　　疏文宣竟，諒賜鑒觀。伏願聖心寬綽，宇宙含洪。不加斧鉞之誅，曲賜帡懞之造。使經教昭布乎寰宇，而道恩光被于邦家。法眾虔誠，謹當奉送。
　　直壇引下壇，詣幕謝師
　　師上香再拜
　　具位臣，某重伸上啟靈寶玄中大法師真君，靈寶經師君、籍師君、度師君，正一天師君，女師嗣師系師君，靈寶監齋大法師真君，赤明開圖、黍珠授受一派宗師。恭望師慈，俯觀謝悃。伏以屢控師垣，宏宣寶笈。已蒙開悟，幸遂周圓。恭詣師階，特攄謝悃。臣向來引領官眾，升壇轉詠《太上洞玄靈寶無量度人上品妙經》第九迴至第十迴，已遂周圓。仰荷師恩，克成善念。徑殫愚悃，謁謝玄堂。重念某體未洞真，故莫窮於玄奧；學不至道，愧未造於清虛。伏望大造垂恩，玄師錫慶。俯憐末學，不賜譴訶。庶俾家國沾恩，存亡獲福。善功圓滿，品彙生成。干冒師嚴，臣等下情不勝攀戀之至。瞻仰天階，傾心拜送。
　　修齋
　　雲輿
　　向來
　　念善
　　金籙十迴度人晚朝轉經儀