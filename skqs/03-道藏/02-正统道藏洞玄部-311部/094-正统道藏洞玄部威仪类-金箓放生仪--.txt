一卷。底本出處：《正統道藏》洞玄部威儀類。
　　金籙齋放生儀
　　淨穢
　　法事
　　九清之上，高澤於至真；六合之中，用資於洪貺。恭灶道德真香，遙空啟奏，供養三境高真，十華上聖，諸天日月星斗宿度羣真，三元三官大帝，北極四聖真君，靈寶五師真君，祖天師正一真君，九天天曹諸司聖眾，五嶽五山之神，地府幽陰聖眾，水府扶桑大帝，三界十方真宰。恭望居有勿有，中鑒無勿無內。傾光回駕，監真度生。臣伏以一元判天地人物之形，道涵萬化；庶類布動植飛潛之象，品列三才。稟賦之質雖分，陰陽之情固具。貪生惡死，同趨利避害之心；渴飲飢餐，均求飽謀安之念。皆根源於元始祖氣，實肇分於太極真精。奈流俗之乖仁，徇世緣而非義。陸張水捕，合罝羅以掩羣；射宿驚棲，設網罟而併命。憫彼微物，罹此何辜。以今欽奉綸音，崇建寶齋。宣揚玉範，慶成釐事。克荷玄恩，再秉宸衷，用贖生命。縱之林野，俾自在以逍遙；放之源泉，獲安閑而游泳。咸遂有生之樂，用弘無上之恩。仰望三寶慈尊，九清上聖俯從丹悃，洞鑒淵衷。體聖君隆天厚地之仁，增延睿筭；遂萬物戾天躍淵之性，永固皇圖。普使寰區，同躋仁壽。稽首皈依，無極大道。
　　飛潛高下各流形，總是先天祖氣成。宿劫業因誰結習，今生異類且經行。遭逢網罟冤仇債，放贖林泉惠澤深。作善降祥隆萬壽，福覃寰宇樂升平。和不可思議功德。伏以轉煩惱，作菩提，仁恩廣大；以神奇，化臭腐，厚德充同。雖胎卵濕化之業報有殊，而生老病死之機緘則一。幸脫離於黑網，來會合於清壇。既向無生，而獲有生。已拜聖主好生之德，當由有念以至無念，共超大道希夷之關。悟多生趨向之非，識正性指歸之樂。隨緣展轉，超覺地以安閑；任運逍遙，證福鄉而游宴。永脫鱗介羽毛之苦，獲生安樂清靜之邦。恩不虛捐，當效珠環之報；德宜漸積，須堅金石之忱。稽首皈依，無極大道。
　　四生流浪久沈淪，業力膠纏本性昏。幸際恩光歸彼岸，宜回覺照脫迷津。惡都落滅冤愆罪，善地皈依惠愛仁。厚德無垠知感戴，密垂福慶萬齡春。和不可思議功德
　　放生
　　伏以集康寧妙德之福，由積世之精修；憫蠢動含靈之情，本宿生之業對。六塵輪轉，萬劫循環。有地獄，有天堂，品類均明於趨向；無眾生，無壽者，飛潛同受於陶鎔。以今道氣旁周，靈光下燭。上帝普昭天漏泉之惠，羣生膺回骸起死之仁。翩翩雲飛，山深林密；洋洋川泳，海晏河清。藉聖主仁德天齊，好生志切。植今辰之福果，綿億載之洪基。陶九有之春臺，開八荒之壽域。清眾虔誠，諷誦如法。
　　靈書中篇
　　向來
　　回向
　　向來放生功德，無限良因。仗三寶以證明，冀眾真之鑒映。伏願仁及草木，化洽蟲魚。盡宇宙高下之中，仁風披拂；極天地圓方之外，惠日舒明。悉令萬類之沾恩，不使一夫之失所。上報生成之德，旁敷化育之仁。凡厥有情，悉歸正道。為如上因緣，念玄都萬壽天尊、太平護國天尊、好生度命天尊、福生無量天尊，不可思議功德。
　　金籙齋放生儀竟