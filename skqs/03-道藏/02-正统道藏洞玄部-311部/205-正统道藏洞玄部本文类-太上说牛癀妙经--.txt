太上說牛癀妙經
　　經名：太上說牛癀妙經。撰人及時代不詳。一卷。底本出處：《正統道藏》洞玄部本文類。
　　太上說牛癀妙經
　　爾時，太上道君與諸仙在七寶林中，大會說法。座中有一真人，名曰普善，端簡上白天尊曰：為見浮生計謀活業，養育六畜牛馬駒犢，頻遭疫癘，不甘水草。痛哉痛哉。惟願大慈廣垂濟度。
　　天尊曰：凡世之人不悟禁忌，不看牛癀馬廄方位，故犯神殺，致見時氣，竟生瘟疫相逼。若欲止禳，須投玄奧。但以吉日灑掃家庭，鋪舒寶座，然燈焚香，轉誦靈文，禳謝神殺，能消灾禍，滌除時瘟，永不為害。真人普善仰謝玄恩，而作頌曰：
　　天尊恩如海，普救世間人。若要除毒害，莫越大乘經。庶類歸心者，國泰物興榮。其或保牛馬，非但犢猪羊。虔誠歸大道，聖道必昭彰。殷勤朝元始，福壽保延長。欄圈皆安帖，血畜自成行。唯憑真經力，須賴聖威光。龍神常擁護，蹄角永繁昌。
　　真人說是頌畢，及諸仙眾，各各作禮而退。
　　太上說牛癀妙經竟