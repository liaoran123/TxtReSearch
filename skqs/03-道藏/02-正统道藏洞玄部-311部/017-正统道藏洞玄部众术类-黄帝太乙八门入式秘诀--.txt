黃帝太一八門入式秘訣
　　經名：黃帝太一八門入式秘訣。撰人不詳。一卷。底本出處：《正統道藏》洞玄部衆術類。
　　黃帝太一八門入式秘訣
　　入天門呪
　　天門開泰，六甲扶持，金鎖玉鑰，速□莫違。掃蕩邪穢，惡鬼怯之。急急如律令。
　　出地戶呪
　　四道開泰，無令屯塞。玉女度我，勿令某甲，今日大吉，禍消福洽，自然步驛。我去地戶，更無憂窒。急急如律令。
　　六儀擊刑
　　百事成式，六儀擊刑。吾欲前去，天蓬降靈。白帝前引，赤帝衛身。敢有當我，身粉骨塵。急急如律令。
　　三奇入墓
　　天有三奇，惟憂某神，加臨直事，害乙丙丁。吾奉天兵，守符安寧。急急如開天雲羅上帝律令。
　　返尅損明
　　日月無精，運我滅明。五辰不遇，太白精明。吾加此聖，六利九征。急急如律令。
　　太白入火
　　九天之上，太白陰精。運式同轉，來臨火星。利於戰鬥，宜於郊垌。惟奉天威。示未來刑。急急如律令。
　　火入金鄉
　　熒惑火精，來入吾金。太白堅破，逢火安寧。彼欲害我，上帝降靈。急急如律令。
　　乙龍文卿
　　白虎除道路，青龍導引吾。所作慎勿悮，福德速來助。
　　天帝威神，教滅鬼賊。六乙相扶，天道贊德。吾今所行，攻無不尅。急急如律令。
　　丙唐仲卿
　　天罡大聖揚威武，常有青龍與白呼。行誅天賊及天虜，敢有不從仗天斧。
　　吾身得天，前後遮羅。青龍白虎，左右祛魔。朱雀導從，使吾無他。天威護我，六丙煩痾。急急如律令。
　　丁季文卿
　　六丁玉女名神母，呼而吸之來我護。清泠之水多神草，折之自障勿驚駭。
　　咄天帝弟子，都統天兵，賞善罰惡，出幽入冥。來護我者，玉女六丁。
　　有害我者，自滅其形。急急如律令。日奇印。月奇印。星奇印。
　　右用雷霹楓木、棗木彫之、用真砂嘗拭，在內佩帶。
　　叩神曾孫某，今欲往某處，為某事，事在窘促，禍在頃刻，不容少駐。謹集九天玄女、風后，六甲將軍，六丁玉女，十二月將，萬神聲集，畫地成局，徑往某處，動輟如意，百怪消亡。
　　從當日地支入局呪子日子上起
　　天門天門，急來開之，我欲為某事，要往殿廷。速為抽取金關為我速收金鑰救我形身，輔我勿停。
　　出地戶呪
　　四道開泰，無令屯塞。玉女度我，勿令某甲，今日大吉，禍消福洽，自然步驛。我去地戶，更無憂窒。急急如律令。
　　入天門呪：
　　天門泰開，六甲扶持。金鎖玉鑰，速□莫違。掃蕩邪穢，惡鬼松之。急急如律令。
　　乘玉女呪：
　　天門天門，今日吉良。玉女玉女，侍衛我傍。去行四出，不逢禍殃。君子見我，喜樂無央。所求如意，萬事吉昌。急急如太上帝君律令。
　　子日例餘倣此
　　太上上清八景回車畢道飛靈秘法曰：大暑之正行土旺，能潛形隱跡人不見，變化作別形。六戊隨符印，閉局用戊辰。呪法，天神助太清秘其名，一人能作，萬天地皆歸從。
　　大暑六戊隱形符
　　左真人曰：此六戊法者，布局行事，等視天門地戶，蓬星太陽太陰，步罡躡斗，依十干之日時，入先祝心下所謀之事，行筭之從長。認天門地戶之方，明玉女守門之處。然後，左手提刀，於鬼門取土作城壁，次取六戊之符，四直六戊之方，以土副之，按六戊印其間代之，起潛於中央之地，至神明無見也，何況衆人乎。
　　六戊神符
　　右此符六道，按六戊，以黃絹，或黃紙，以雌黃書支干戊支，斗朱書篆。先於戊辰祭之，以至戊午遍祭之，通靈也。常用就書黃紙，酒祭之。若有古城，以州廳看方位，六戊方所。月厭州廳內空地上方取土一斗二升，以財紙酒奠六神。或開竅埋符，以土掩之，燒錢在上。如其地厭穢不淨，空分土燒，符紙於其上，甲子旬戊辰上起。餘倣此。無印，上書日下符，墨書神名。
　　右件六戊印，於六戊日，依日支于向旺地，閉無朱書，方圖二寸八分。．六甲日，伐檀木刻之，呪曰：
　　今日之用，伐木刻印，天印奉劫，攝煞盡諸惡邪。天地日月能河天下像，藏跡隱我形。如天都玉井律令。
　　凡六戊安營以刀畫，從本旬戊上起左行，劃一周匝四圍地界了，於中央立禹步，而呪曰：
　　太山之陽，恆山之陰，盜賊不起，虎狼不侵。天帝奉我，使我潛形，城郭堅固，如同金關。千凶萬惡，莫敢來干。急急如律令。
　　念呪了，地上向直旬戊方，取土一斗，均六堆，布六戊之方，念呪，逐堆以刀劃下符，入土封穴，一斗二升土，均勿語。如欲試之，取母牛一頭，於中犢放門外，終不敢入。
　　謹請東方功曹、太衝、天罡大神，青帝、甲乙大將，謹請南方太一、勝光、小吉、赤帝、丙丁火神，謹請西方傳送、從魁、河魁、白帝、庚辛大神，謹請北方登明、神后、大吉、黑帝、壬癸大神，降於局所侍衛我身。
　　請四方神訖便從今日日辰上一籌，行籌法，子戌、卯丑、寅巳、申亥、午辰、未酉，行六籌法訖。先成天門，後成地戶，四仲地戶不成，取下籌第一支安辰克上，自然成局。右喝行籌訖，次履北斗，攝伏衆惡。
　　本經衍曰：天一之北神，若人逢惡存心存信罡步念此儀，則百惡莫敢害。
　　禹步訖，入局心，劍虛空，書大隱小隱符呪。
　　若記不得，刊二符，黃紙朱印，望空燒。休門坎水地遁。開門乾金天遁。
　　生門艮土雷遁。傷門震木官遁。
　　杜門巽木伏遁。景門離火正遁。
　　死門坤土景遁。驚門兌金險遁。
　　本經曰：玉女返閉局室中六尺庭六步野六十步並以為數訖，便以左手執六籌，長一尺二寸，右手執刀，吸旺氣，叩齒十二通，禱祝心下為某事。然後，卻回來背旺神，四旺神春卯、夏午、秋酉、冬子啟請維某年某月某日某時，謹白天父地母，六甲六旬，十二時辰，青龍蓬星，明堂太陰，天門地戶，玉女華蓋，藏吾之身，隱吾之形，行不擇日，出不擇時。今欲遊行為某事，欲仗大神。謹按天文，請玉女，畫地數局，出天門，入地戶，閉金關，乘玉女。請玉女、青龍、白虎、朱雀、玄武、勾陳、勝蛇六合呪曰：六甲、六神、十二時辰，乘我而行到某處所之處，左右防護，隨行而止，隨作隨起，辟除盜賊，鬼魅消亡。君子見我，喜樂倍常；小人見我，戰戰惶惶；男女見我，供列酒漿，謀我者死，當我者亡。今日禹步，上應天罡，玉女侍傍，下辟不祥，萬精厭伏，所向無殃。所治者安，所攻者勝，所擊者破，所求者得，所願者成。急急如律令。
　　常王大神、二千石、長吏見我者，愛如赤子，萬姓見我者，尊如父母。今日謹召玉女大神，隨我者進引，邀我者還官，復去寶旗。出召神啟請訖，以禹步法。
　　三步九跡，丁字九步，一步七尺，三七二十一尺。
　　右以手執六算子，執劍自艮土，畫地順行，周訖，卻插劍在艮土為鬼神，衆惡自伏。入局訖，次履北斗，召請九星步罡，口逐一念：
　　斗要妙兮，十二辰乘靈光兮。威武陳炁髣兮，如浮雲七變動兮，上應天知變化兮，有吉凶入斗宿兮。過天關合六律兮，治甲兵履天英兮。度天任清泠淵兮，可陸沉受天柱兮。擁天心從此度兮，躡天禽倚天輔兮。望天衝入天內兮，出天蓬斗道通兮。天柔險萬惡珍兮，百鬼廢添福祿兮。留後世入杳冥兮，千萬歲。急急如律令。　　
　　甲丙戊庚壬陽日先立天英
　　天內，左足八，天柱，左足三，天心，兩足旋左足踐四。天英，左足起一，天禽，左足五。天蓬，右足天蓬出。天輔，左足左蹺六。天沖，左足七。天任，左足二。
　　乙丁己辛癸陰日先立天蓬
　　天內，右足二。天柱，左足七。天心，右足六。天英，左足九。天禽，左足五。天蓬左足一。天輔，左足四。天衝，左足三，天任，右足八。
　　呪曰：
　　六律九章，天圓地方，四時五行，日月為光。禹步治道，蚩尤辟兵。青龍挾轂，白虎扶衰。熒惑前引，辟除不祥，北斗誅惡，滅去凶殃。五神侍衛，周遊四方，左杜右稷，為吾鈴縛。千口萬舌，惡人惡鬼，虎狼盜賊，緘閉伏穢。急急如律令。
　　呪訖，左旋入地戶，出天門，從玉女方而出。
　　呪曰：
　　玉女玉女，護我保我。玉女玉女，衛我侍我，無令百鬼中傷，行到某處，人鬼莫能識我。窈窈冥冥，莫視其形。人見我者，以為非人，以為束薪。人不聞其聲，鬼不見其精。善我者福，惡我者殃。百邪鬼賊，當我者死，值我者亡。千人以上，萬人之中，見我者喜悅。獨開我門，而塞地戶。急急如律令。
　　便閉戶暝目， 以刀反手畫，作左旋三匝而出，切莫返顧一直而去。
　　玉女返閉用。
　　子日
　　丑日
　　寅日
　　卯日
　　辰日
　　巳日
　　午日
　　未日
　　申日
　　酉日
　　戊日
　　亥日
　　黃帝太一八門入式祕訣竟