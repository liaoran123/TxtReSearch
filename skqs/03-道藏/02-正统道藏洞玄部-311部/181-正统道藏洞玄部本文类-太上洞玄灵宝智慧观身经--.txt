太上靈寶智慧觀身經
　　經名：太上靈寶智慧觀身經。撰人不詳，似出於南北朝隋唐之際。一卷。底本出處：《正統道藏》洞玄部本文類。參校本：《金石萃編》卷九十六。
　　太上靈寶智慧觀身經
　　靜觀真人於思微中，觀身實相，深達智慧，了見四大、六種根識、及五聚蔭、五印世法皆悉空寂，入無相門。所謂外想、內想，若生想，若滅想，了了照盡，無浄穢法，無生滅法；如是盡處，亦無所盡，究皆是空，空竟升玄。何以故？內想者名境觀空，是空亦空，空空亦空，空無分別空故。是無分別空，亦復皆空，空無二致，故言其盡。若善男女，照法空性，無起滅心，無憍慢心，無恐怖心，無憎愛心，能於世間免種種苦。所謂生死別苦、鬼神害苦、官私口舌苦、水火刀兵饑寒苦，皆悉免離。如是盡利益，非於一人、二人，必於無量無邊、無量數人；非一天、二天，無量無邊、無量數天，其功德力，不可思議。是故此說，名為解脫，名利益義，名無量義，名第一義。如是諸義，若書若寫，若讀若誦，若解說，是為入智慧門，遊智慧室，坐智慧牀，餐智慧食，得智慧真相之體。即於爾時說智慧頌曰：
　　智慧起本無，朗朗照十方。結空峙玄霄，諸天挹流芳。
　　其妙難思議，虛感真實通。有有有非有，無無無不無。
　　智慧常觀身，學道之所先。渺渺入玄津，自然録我神。
　　天尊常擁護，魔王衛寶言。晃晃金剛軀，超超太上仙。
　　智慧生戒根，真道戒為主，三寶由是興，高仙所崇受。
　　汎此不死舟，倏忽濟大有。當此說戒時，諸天來稽首。
　　太上靈寶智慧觀身經竟