太極真人敷靈寶齋戒威儀諸經要訣
　　經名：太極真人敷靈寶齊戒威儀諸經要訣。撰人不詳，約出於東晉。係古《靈寶經》之一。一卷。底本出處：《正統道藏》洞玄部威儀類。
　　太極真人敷靈寶齋戒威儀諸經要訣
　　太極真人曰：夫學真仙白日飛升之道，皆以齋戒為立德之本矣。靈寶經有大法，正月、三月、五月、七月、九月、十一月，是歲六齋月。一日、八日、十四日、十五日、十八日、二十三日、二十四日、二十八日、二十九日、三十日，名為月十齋。長齋久思，以期凌虛之道也。故靈寶無上齋，皇老天尊大聖，常奉修不倦，而況道士仙人，可不翹慕之乎。由來仙道之上，要請奉太上，教敷齋戒威儀節度口訣。此經幽妙，子靜心諦聽焉。
　　太極真人曰：入齋堂，東向。向香鑪祝曰：
　　太上靈寶老君，當召真官功曹使者、左右龍虎直符捧香使者，關啟無上
　　三天玄元大道，臣等正爾入靜，燒香朝真，願得太上十方正氣，來入臣等身中，所啟時聞，逕御真一玉皇几前。
　　次長跪，鳴天鼓二十四通。
　　謹出臣等身中五體真官功曹吏、出臣等身中無上三天執法開化陰陽功曹、度道消灾散禍解厄君吏，各十二人。出臣身治職君吏、治中建節監功大將軍、前部效功後部效殺驛庭令、驛庭丞、四部監功謁者。臣等身中仙靈、直使、正一功曹、治病功曹、左右官使者、陰陽神决吏、科車赤符吏、剛風騎置吏、驛馬上章吏、飛龍騎吏等，各二人出。出者嚴裝顯服，冠帶垂纓，整其威儀。直使功曹戴通天之冠，衣皂紈單衣。正一功曹冠朱陽之幘，絳章單衣。使者冠九德之冠，五色壽命單衣，腰帶虎符，齊執玉板。直使功曹住立四方，正一功曹住立中央，治病功曹營衛臣等身。左官使者建節在前，右官使者持幢在後，陽神决吏立左，陰神决吏立右，上部功曹遠望上天，中部功曹遠瞻八方，促氣功曹催促十方都官使者，匝繞臣等身。郎吏、虎賁、察姦鉤騎都官僕射、天騶甲卒、天丁力士、收氣食氣吏、收神食神吏、收鬼食鬼吏、收邪食邪吏、收精食精吏、收毒食毒吏、誅符破廟吏、科車赤符吏、剛風騎置吏、驛馬上章吏，飛龍騎吏，屯住臣等前後左右。功曹使者嚴裝事竟，羅列鹵簿，關啟靈寶官屬，領仙監齋諸君將吏。天師所布下二十四治，三十六靖廬、七十二福地、三百六十五名山崑崙等，上宮三萬六千神、日月星宿、璇璣玉衡、天地五帝、三界官屬君將吏等，及道上二玄三元四始四面方位風氣注氣、甲子諸官君吏、考召君、東九夷胡老君、南八蠻越老君、西六戎氏老君、北五狄羌老君、中央三秦傖老君、五嶽四瀆丘沼君、諸廟神祇所在山川溪谷山林孟長十二溪女，根源本始土地之主社稷將吏，一時嚴裝，與臣等身中功曹使者、飛龍騎吏，上啟太上無極大道、太上大道君、太上老君、太上丈人、無上玄老，十方無極大道、道德眾聖天尊、至真大帝、天帝、天師君、靈寶監齋大法師、諸官君。臣等生長魔俗，沉淪季葉，翫樂榮華，宿命因緣，忽見啟拔，得奉大道。不以下愚好樂至真昇仙之道，而宿罪深積，結縛不解。今相率共修靈寶無上齋，請燒香轉經，以求所願，功曹使者、飛龍騎吏，分別關奏，以時上達。關啟事竟，各還臣等身中，復於宮室。須召又到，一如故事。因鳴天鼓三通畢。
　　仙公曰：此謂初建齋啟事儀。其日夕六時燒香，唯向香鑪祝耳，便禮拜。
　　妙向香鑪祝曰：
　　香官使者、左右龍虎君、捧香使者，當令靖室齋堂之所，自然生金液丹碧芝英，百靈交會，在此香火鑪前，使臣等得道，遂獲神仙，舉家蒙福，天下受恩。十方仙童玉女，侍衛香煙，傳奏臣等所言，徑御太上金闕玉皇几前。
　　次一時持齋者長跪，齋主自稱：某治祭酒某先生，臣某甲等今燒香。因捻香燒之，祝願。皆三燒香，三祝願。
　　第一燒香願曰：
　　臣等燒香，歸身歸神歸命大道。臣等首體投地，歸命太上三尊。願以是功德，歸流七世父母，乞兔離十苦八難，上登天堂，衣食自然，常居無為。今故燒香，自歸依師尊大聖眾至真之德。得道之後，昇入無形，與道合真。
　　夫三尊者，道尊、經尊、真人尊也。三一之尊，通乎人身。
　　第二燒香祝願曰：
　　臣等燒香，歸身歸神歸命大道。臣等首體投地，歸命太上三尊，願以是功德，歸流帝王國主君臣。臣等受道法師，父母同學，諸道士賢者，願免離十苦八難，各保福祚，終入無為。今故燒香，自歸依師尊大聖眾至真之德。得道之後，昇入無形，與道合真。
　　第三燒香祝願曰：
　　臣等燒香，歸身歸神歸命大道。臣等首體投地，歸命太上三尊，願以是功德，歸流臣等身，令得仙度，昇入無為，與四大合德。天下民人，蝖飛蠕動，一切眾生，免離十苦八難，五毒水火，賊疫鬼害眾厄，各保福祿，安居無為。今故燒香，自歸依師尊大聖眾至真之德。得道之後，昇入無形，與道合真。
　　此一時燒香，以次人人上香，選高德一人為齋主，名曰法師。祝願不須人人祝願也。
　　燒香祝願畢，於是白燒香已訖，齋人一時向東拜，自陳言：
　　臣等今歸命東方無極太上靈寶天尊，賜所願隨心，求欲剋得。
　　次向南方，次向西方，次向北方，次向東方，次向東南，次向西南，次向西北，次向上方，次向下方。是謂十方願念，如先法，各方三拜，亦可一拜。畢。
　　正西向再拜言：
　　臣等今歸命西方已得道大聖眾至真諸君丈人，賜所願者合。
　　次北向，次東向，次南向。面向經，三過祝願如初。畢。此皆回向香鑪，取其方面之正也。是為靈寶齋禮十方，太上大法妙賾矣。皆當安徐雅步，審整庠序，男女不得參雜，令威儀合於天典，則為鬼神之所具瞻，飛仙之所嗟歎，三界之所軌範也。仙人修此齋，亦無已時，況凡賢者乎。拜既竟，齋人以次左行，旋繞香鑪三匝畢，是時亦當口詠步虛躡無披空洞章。所以旋繞香者，上法玄根無上玉洞之天，大羅天上太上大道君所治七寶自然之臺，無上諸真人持齋誦詠，旋繞太上七寶之臺，今法之焉。
　　又三洞弟子諸修齋法，皆當燒香歌誦，以上象真人大聖眾，繞太上道君臺時也。故求無上正真大道者，亦可繞高座上清靈寶經。所以繞香鑪者，直今世學者多浮淺，不能受至經。故示齋法，以委心香煙耳。行道心至，所願尋香煙，已御太上。太上道眼恒洞觀諸天下人善惡，亦無毫遺也，可不戰戰慎之哉。
　　仙公曰：常想見太上真人在高座上，轉經而說法也。
　　轉經法
　　安小牀，向東轉經傳，案靈寶法，牀高五尺，廣長亦五尺。又法：牀高四尺五寸，廣長五尺。靜舍促可就容雅屋，此謂齋日權時行道耳。若欲長齋，久思求仙道，當別立齋堂，必令靜潔肅整，羅列經案香鑪，施安高座於其中也。次向高座禮經，都三拜。言：
　　臣等今歸命太上無極大道至真，無上三十六部尊經寶符，太上三尊。今燒香轉經，希仰太上濟度之恩，乞七世父母，以及帝王民人，一切眾生，臣等身及家門大小，願得赦除前世今世生死重罪惡過。或弒君父，或不孝二親，或背師欺友，或廢真就偽，或為劫賊、攻伐家國，或伐他國，或殺害眾生，以為快樂，或淫犯他妻，門族交通，或離母子，奪人所愛，或殺賢人道士，或為君無道，或為臣不忠，誷上威下，酷虐百姓，己取榮名，或六親相殘，或敗靖舍靈壇，或竊經書，或燒敗經書，或汙穢聖文，或評論道德以為虛誕，或笑人作善，自言我是，或嫉賢妬能，不欲勝己，或不崇有道，不敬老人，不念六疾，或呵風罵雨，及天地日月星辰、帝王國主、師父道士，輕慢四大，或罵鬼神，呼謂無知，或口是心非，自欺形影。諸如此等，莫大之罪，不可憶識，積世結固，纏綿不解，冤對不已。乞今燒香行道，以自度脫，於是改悔，伏從禁戒，不敢又犯。亦任意所首謝，皆一時頭腦頓地，心中欣欣。如是聖人必得解脫諸苦八難，咸就無為道場矣。
　　太極真人曰：靈寶齋法，然十燈火，以法十方。十是數之至，故人十月而生也。夾門然燈。七世父母然七燈於堂前，靖舍常然一燈，夾門然二燈，及符著門戶者，鬼神擊人，豈當不從門戶入耶。天常下六部使者，周行天下，伺人善惡，鬼神見符燈，皆曰善人之門，不可枉濫也。以此致分別，生死受福故也。日月星宿，病人行年本命，各然一燈。齋時，日夕各三時燒香悔過，唯一心聽受經法妙賾之義。故轉經說法，象古真人教化時也。聖人傳授經教，教化於後世，使未聞者聞，未知者知。欲以此法橋，普度一切人也。行道之時，故不可得亂語，論及世務，唯當請問法師經義禁戒，師當為解說真要。人能使內外夷然，敬受經一句，司命加十筭。若內外躁競，毀經一句，司命奪十筭。故真人不言，言必有中。言皆令作法，言人能弘道，非道弘人，此之謂也。
　　仙公曰：以大齋法合得洞真，所以七祖致去地獄，昇天堂也。
　　齋人若妄言綺語，論及私鄙，罰香一斤，油五升，朱三兩。送齋主宣示百姓，然後供公家用也。夫齋直求道之本，莫不由斯成矣。此功德巍巍，無能比者。上可昇仙得道，中可安居寧國，延年益壽，保於福祿，得無為之道；下除宿罪，赦見世過，救危難，消灾治病，解脫死人憂苦，度一切物，亦莫有不宜矣。行道千日，心盡於玄，必能降真人，見聖得道也。
　　晝夜六時禮拜，三時中講，三時思身中神。
　　太極真人曰：賢人有灾疾，道士當為立靈寶齋，轉經燒香，悔罪請命，日數隨意。主人當盡心，內外信向，奉師香油、朱紙少許，以效精誠之至，示之不聊也。若是浮華之人，不得妄施此大法。大法微遠，非淺薄者所為也。自志無大雅好幽識妙賾，莫能宗矣。
　　太極真人曰：靈寶齋時也，太上真人、十方大聖、諸天帝王、飛仙仙人，如千億萬眾，不可稱數，千乘萬騎，寶蓋煒燁，飛華雪灑，香煙雲散，十絕靈旛，隨風飄諷，嘯歌邕邕，飛鳳和鳴，萬龍齊駕，洋洋浮空而來，看聽行道也。天人懽悅，鬼神稱善，魔王叉手作禮，欣暢大法，三界大千眾聖，同所嗟歎，所在神靈侍衛門戶，皆令護人，無敢行惡逆者也。讀經章句，咸當一心稱善哉善哉。魔王當有宣令言曰：此無為賢人道士，功德巍巍，大聖所敬，我等各各當營護之，削其太山三官死名也。致白日昇天，七祖受慶，反胎生天堂，兆身永保歷劫之利貞也。
　　太極真人曰：夫王侯皆受前世宿福，致富貴，才智精明，功德滿足，乃當復好道，此皆宿罪已盡。宿罪已盡者，其人必自篤好齋戒，學大經大法，則去仙近矣。若學持戒而不怠，剋得上仙也。道士樂齋者，悉是宿罪盡。宿罪未盡，終亦不好之矣。此去仙聖猶遠。學仙道欲長生久視，享無期之年劫，安宗廟，興門族，度七世父母苦厄，昇天堂，後世出賢明子孫，當受靈寶真文。行是齋，自得此大福。大福度人為先，所以先人後己，倚伏兼忘，忘其所忘，志與玄同。上士聞道，勤而行之，中士若存若亡，下士大笑道矣。
　　太極真人曰：夫感天地，致羣神，通仙道，洞至真，解積世罪，滅凶咎，卻冤家，修盛德，治疾病，濟一切物，莫近乎齋靜轉經者也。古聞其言，今希見其人矣。
　　太極真人曰：賢者欲修無為之大法，是經可轉，及諸真人經傳亦善也。唯道德五千文，至尊無上正真之大經也。大無不包，細無不入，道德之大宗矣。歷觀夫已得道真人，莫不學五千文者也。尹喜、松羨之徒是也。所謂大乘之經矣。又大洞真經三十九章，不得人間誦之。所以爾者，是真道幽昇之經也。諸天帝王下迎，散香花，六天大魔王官屬侍衛稱慶，皆來稽首受事，山海神靈莫不從己役使者也。詠之一句，諸天為設禮，况鬼神乎。故不可人間妄施行矣。靈寶經是道家之至經，大乘之玄宗，有俯仰之品。十方已得道真人，恒為之作禮，燒香散華，眾道之本真矣。道士奉仰靈寶，朝拜齋戒，案法修之，皆使得道，豈有不然耶。此經若不能令至向獲長生，昇仙度世，故墮於塵壤者，天地無有仙人也。要在外想冥絕，內注玄真，然後景漢可凌也，長生可保矣。五千文感會眾妙，大歸等耳，勝得世間行也。諸齋法皆上宗於靈寶本齋矣。
　　仙公曰：此大齋上仙之道，所以七祖解脫羅綱，飛昇太玄宮，身當先得五芝如芙蓉者也。五芝亦自生矣。
　　太極真人曰：五千文，仙人傳授之科，素與靈寶同限。高才至士好諷誦，求自然飛仙之道者，具法信紋繒五千尺#2，與靈寶一時，於名山峰受之。師南向立，弟子北向之三拜，分金環各半，佩身受經畢。弟子方各一拜，從北始，周十方。讀經亦先拜十方，如此法。太玄都舊典也，子今自明識之，子孫按法傳之於後世賢人。太上口訣，宜當祕之。子應常思虛無真人、高上大法王、大千乘賢、世號老子者也。老子，玄中大法師矣。其以道眼觀諸天人善惡，子弘此道，恐必飛仙。得妙之日，當知是經之不虛也。煥乎洞寂之文，大道之旨，盡於此矣。
　　仙公曰：世有高德人，欲諷誦期昇仙者，當與靈寶同時受之。法信效奉經之盟也。故曰：不出戶牖，以知天道，此之謂也。世將希有其人矣。若欲談虛無，持高於時者，不須依此法受之也。真人直以教學仙耳。道士學之求仙，不師受者，即道不行。
　　太極真人曰：真人體道虛無，無所畏忌也。俗間有汙穢者，直聖人為世人魂神憂故耳。人經汙穢，不以香湯沐浴，多病害人，欲示民知清濁故也。夫鬼神之道，倍多汙穢也，汙便不行矣。但金尚不可穢耗，何况至道乎。大法真道，無所汙穢明矣。
　　太極真人曰：世人經汙，不問大小，應即解。解畢使燒香行道，本無日限也。
　　太極真人曰：飯賢福食，各有人數。外來之客，先亦同食。正一真人三天法師臨昇天，以百姓貧弊，為復滅損，作福或十人饌。忽過十人他賓集，無以供之，既不盡周，一人不遍，猶是不普。故制法悉事畢，餘廚施一切人及眾生輩，為主人祈福矣。後世不知之，故以相示也。酒不可都斷使之有數，隨人多少，不必令盡限也。故世教言：唯酒無量不及亂，斯之謂矣。酒多濁亂正氣，三真亡宮，故不可過量，考官司之，宜慎之。
　　太極真人曰：有人不學道者，聞道士論至經幽賾，妙義弘遠之旨，心不信用，而誣毀聖文，謂之虛誕，經教妄作耳，不足學也。己既不信，便嫉諸人經學，及導養之道，皆言不然。此人宿命前世時，不與仙聖作緣，賢人結因，今生無大智慧，故不得預賢聖之蘊韻矣。不信至道經教，而好學巫術雜書不真之事。其會同之日，唯酒肉為先，口是心非，詭黠相攻，淫慾縱橫，放心所為，嗜物無厭。或復為師，初無教善之懷，．強弱相凌，恒欲肆其虐意，意中貪妬譖害，淫盜詐偽，凶悖亂逆，此人身常有十惡。何以知其人有如是之行，不遭罹罪網，見世安穩者。有人從來不履非法，動遵經教，而更嬰憂苦者。夫人死身爛壞，魂神不朽，隨生時之行善惡，皆有對。是以世人為惡顛倒，弒犯君父，酷逆無比，而不即被考者，由受先世宿福，福盡罪至。生或為陽官所治，死入地獄，覆諸茶毒，楚痛難言也。若善人今不效者，是其宿世惡罪未盡，盡便福至。或見世當貴，或死得生王侯之家，或生天上，或作鬼神。惡惡相緣，善善相因，是曰命根。學道者亦宜知此也。夫學道而至死不獲者，功德未備，宿無重緣，因緣微薄故也。後世無不藉此功，以得仙度也。若復學道數年，便望昇仙，未剋之間，忽然中怠。或墮情慾，還隨流俗，身沒名滅，輪轉死道，更諸苦惱。或失人身，忽去人道，未有還期也。有挺世聰明，而不教化於人，後生頑癡也。奴婢亦無種，皆由前生時欺取人物，今以力償之。六畜以肉飴之。世人不信道經，狐疑正教，當受斯酷，豈不悲哉。道士若履善遇惡，能忍撼軻，守玆法戒者，保不失今之功矣。窮而不越道，道士也，死生王侯家。子於此得道，得道自當見宿命之根，由前世大布施，學道不倦，所以得仙矣。
　　左仙公曰：子其勉焉，歷代未有不學而得仙者也。學仙要在方寸盡，方寸不盡，是以學而不獲矣。聖人不誤人也。
　　太極真人曰：夫祭酒當奉行老君百八十大戒，此可言祭酒也。故曰不受大戒，不得當百姓及弟子禮拜也。受此戒者，心念奉行，今為祭酒之人矣。祭酒當斷念，捨眾惡，推行戒法，當如是也。黃老道妙，檢種人之法，非不真者，所參萬中有一多矣。
　　太極真人曰：學士若能棄世累，有遠遊山水之志，宗極法輪，稱先生。常坐高座讀經，教化愚賢，開度一切學人也。假令本命寅卯，屬東方二辰，稱東嶽先生。四方效此。辰戌、丑未生，稱中嶽先生。若復清真至德，能通玄妙義者，隨行弟子同學，為稱某先生。某人鉤深致遠，才學玄洞，志在大乘，當稱玄稱先生，或遊玄先生，或遠遊先生，或宣道先生，或暢玄先生。略言其比，不可逆載。須世有其人，學者稱焉，大都法如是耳。言名上清，清齋七日。先生位重，不可妄稱，鬼神不承奉，以天考考人。夫先生者，道士也。於此學仙道成曰真人，體道大法，謂之真人矣。
　　太極真人曰：觀世為道，希有欲齋戒轉經，尋明師受讀，請問義理，信用奉行之者。多是浮華淺薄之人，聲色在心，志無大雅，好學小乘法。或有一人，欲齋戒學道，復無明師共相勸進。其志在仙道，圖濟一切人民，人民更非笑之。皆曰：彼不要之事，我未見人多學其法者，經書多虛妄語也。故不如我輩，並能消灾散禍也。夫聾者不聞韶武，瞽者不覩白黑，豈言已病哉。遂令大道不行，正法不興，真經寢頓，精邪日滋，各稱三宮女郎，妖亂並作，百姓將捨真追偽矣。悉由師不勤學，以勸弟子學正經、學正法。正真居其心，則魔魅遠矣。不知上經大義，無以持檢其心，邪魔鬼氣入心中動作，其意無所不至。猶抱石濟長津，豈不然哉。
　　太極真人曰：莊周者，太上南華仙人也。其前世學道時，願言：我得道成仙，才智洞達，當出世化生人中，敷演道德經五千文，宣暢道意。惠子是其弟子，爾時亦言：先生若得道，能出處自在，弟子願侍從，唱讚微言，通達玄旨，洞觀道源，以解世羅也。檢俗人華競之心，導之以自然法門，故玄之又玄，眾妙之門也。後並得所願，著書皆通道意。世人于今不知是仙真上人，以莊子所造多寓言。大鵬、大樁、冥靈，皆實錄語也，非虛發矣。夫大處則生此大物，今閬苑、崑崙、蓬萊、北海中，悉有是神物。小處則生小物。若欲皆眼見為有，不見為無，天下之所無多矣。道家經譬喻法中，說劫數久遠，有石乃如崑崙山芥子，四十里中，天人羅衣，百年一度，拂盡此石，取此芥子一枚，譬如一劫之終。若是之久，誰當信斯者矣。
　　太極真人曰：靈寶經者，眾經之宗，難以言宣。五千文微妙，眾經大歸義一也。洞真三十九篇，三十九真人說之者，蓋無生之文矣。此真人傳出之耳。其人道德真氣，混化自然成真人，老子之儔矣。經歷無窮之劫，非學道之人也。世人非宿恩至功德滿足，得洞真經者，莫能知此義。所道者皆是無上三天自然宮室，萬物山川。其山川萬物，名有世上同者，非世之山川萬物也，皆自然物，可聞難辯。洞真玉清經略解其義，不能覼縷，豈可思議也。奉之致大福，身得長生，宗廟安寧，誦之成真人之王，其道無上。昔之得上仙至真之道，皆是奉靈寶經者也。
　　三天稱仙，梵天稱道。天地有終始，故有大小劫，諸經亦隨之滅盡也。後代聖人更出法，唯道德五千文、大洞真經、靈寶不滅不盡，傳告無窮矣。故曰無生之篇，眾經之王也。故代代教化應成仙道者，世世莫知其源。巍巍至尊，非鬼神所見，唯六天大魔王來奉承經師爾，上三天司直仙官監察之矣。亦非下仙之所聞也，真人乃能學之耳。世人不知道是仙人，又言仙非道，皆是其宿對未盡故也。對盡自得玄解大智慧，朗然知之，知之得道矣。五千文至難知，有知之人皆知之。故曰當解無上大慧也。
　　太極真人曰：建靈寶齋法，舉高德玄解經義者為法師。次才智精明，能通妙理，聞見法度為都講。次監齋，彈罰非法。次侍經，次侍香，次侍燈，次第坐處。先受此經為上，後受為下。家一人受經，餘人有好齋者，聽齋。若時有黃赤太一祭酒，好見齋法者，聽齋，觀大法化，但不得同牀而坐。縱復至德，人間名望於世，悉當在後行，以其治籙為次第也。燒香同爾。所以爾者，其人宿有微緣，故今得預之矣。
　　太極真人曰：齋時皆心注玄真，永無外想。想念在經師，先思三一在宮室，安居分明，具三魂七魄，太一鎮泥丸中，如迴風帝一法。然後與兆俱齋聽經，口受心存，則三尸亡走，邪氣滅去，內外受真，如此近仙矣。傍吐納導引和液，行上諸妙道，天真恐必降子也。上士得道於室內矣。雖處巖穴，而外想一毫不絕，亦徒勞損力爾。學道唯心盡，心盡，仙人當下觀試之也。子善詳察之焉。
　　太極真人曰：道士遠絕人跡，靜棲名山，修是長齋，獨處幽谷，則不復選法師，唯心與口談矣。人間修是齋，道士服食五穀，斷無所餌則已，若服藥物，正中服之也。過中聽飲，清飲而絕食，平旦飲粥，日中菜食。齋限竟，解齋，如設大廚狀，唯宜潔淨爾。菓隨時珍，當先行香祝願也，願齋主昇仙度世。
　　太極真人曰：修齋之道，常行十善念：
　　第一為道念四大，令得七世父母免脫憂苦，上昇天堂，衣食自然。
　　第二念帝王國主道化興隆，庠序濟濟，皇教恢弘，威儀翼翼，普天所瞻，民稱太平，六夷賓伏，妖惡日滅，賢聖日生。
　　第三念法師功德大建，教化明達，俱獲飛仙。
　　第四念同志學人，早得仙道，更相開度。
　　第五念親屬和睦，好尚仁義，貴道賤財，行為物範。
　　第六念損身布施道士及飢寒者，天下民人，各得其所。
　　第七念蠕動蚑行，一切眾生，咸蒙成就。
　　第八念首謝前世今世生死罪對，立功補過。
　　第九念家門隆盛，宗廟有人，世生賢才。
　　第十念尊受師經，無敢中怠，平等一心，廣度一切，我身昇仙，白日登天，拜見太上，永成真人，服五色靈液，與道合同。
　　鄭先生曰：登山受經時，亦不須拜章，口啟之爾。
　　頌曰：
　　道以齋為先，勤行登金闕。故設大法橋，普度諸人物。宿世恩德報，道心超然發。身飛升玄都，七祖咸解脫。
　　受竟，必頌此文。
　　南嶽先生鄭君曰：吾先師仙公，常祕此書，非至真不傳也，萬金不足珍矣。仙人相授於口，今故書之。仙公言：書一通封還名山，一通傳弟子，一通付家門子孫，世世錄傳，知道者也。與靈寶本經俱授之，道家要妙也。
　　抱朴子曰：洪意謂大齋日數多者，或是貴人，或是道士，體素贏弱不堪，日夕六時禮拜。愚欲晝三時燒香禮拜，夜可闕也。為當講法義而已，能六時燒香者，自當全法爾。恐人未得道，氣力極弱，但欲一日一夜齋此，可六時行道也。學者其善詳用焉。
　　建齋極，可食乾棗、鹿脯腊，是生鮮之物，一不得享也。
　　若非山學道士，居家修經者，豈能長齋久思哉。要當應齋，少可十日、九日、七日、三日、一日行道矣。斯功德弘普，學道之上法，七祖離苦毒，上昇福堂，此可謂至孝之道也。孝悌之至，通於神明，遠延七玄，何但祖考乎。故上仙祕之也。
　　太極真人敷靈寶齋戒威儀諸經要訣竟
　　#1 五千尺：疑當作「五十尺」