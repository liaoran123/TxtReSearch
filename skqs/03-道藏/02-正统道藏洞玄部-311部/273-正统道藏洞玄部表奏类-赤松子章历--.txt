赤松子章曆
　　經名：赤松子章曆。撰人不詳，據考應為唐代道士編集。係早期天師道上章儀範。六卷。底本出處：《正統道藏》洞玄部表奏類。
　　赤松子章曆卷之一
　　謹按《太真科》及《赤松子曆》，漢代人鬼交雜，精邪遍行，太上垂慈，下降鶴嗚山，授張天師正一盟威符籙一百二十階，及千二百官儀，三百大章，法文祕要，救治人物。天師遂遷二十四治，敷行正一章符，領戶化民，廣行陰德。爾後年代綿遠，寶章缺失，今之所存，十得一二。又按：赤松子問天老平長：己丑上章，何不報？平長答云：見扶章齎到天門，門閉。復問：一日一夜何時開，何時閉？平長具答，悉如科文。且世人求貢章奏，或為家國，或為己身，或為眷屬，或為先亡，種種不同，具如分別。又云：人生年命，悉有星宿管係。若為惡事，記名黑簿，令人精神恍惚，夢寐不安，既多迍邅，更减年算。若清心信向之士，崇尚道法，求乞章符，奏即罪滅福生，增添祿壽，先靈遷達，願念從心。凡曰奏章，先須備信，神明鑒燭，冀質誠心。若都無信，即神明不納，責子有慳鄙不捨之心。又云：章無的信，富饒者增之，貧窮者减之。或有官高富足之家，心希功德，而恡惜財物，便效貧窮之人，出信如此，亦無益於有為。科云：有寒棲貧乏之人，求請章醮，師為代出法信。舊章雖各具所用，大抵有三：天子、王公、庶人。且尊卑不同，品目各異，不可般混而無分別。科云：章信之物，施散貧窮，宜行陰德，不可師全用之。十分為計，師可費入者三分而已。天科嚴峻，犯者獲罪於三官，殃延九祖，永為下鬼，可不慎之！今並次比，具有條貫，冀行之者，知次第焉。
　　章信
　　天旱章
　　米一石二斗，油一斗二升，命素一疋，凈席一領，筆二管，墨二笏，五方綵隨方色，紙二百四十張，銀鐶一雙，重一兩二銖，香二兩。
　　請雨得水過止雨章
　　米一石二斗，油一斗二升，命素一疋，凈席一領，筆二管，墨二笏，五方綵隨方色，紙一百二十張，香一兩，錢一千二百文。
　　卻蟲蝗鼠災食苗章
　　（闕信儀）
　　收鼠災章
　　（闕信儀）
　　收除虎災章
　　（闕信儀）
　　解咒詛章
　　（闕信儀）
　　消怪章
　　芒繩一百二十尺，刀一口，五方綵隨方色，錢一千一百文，米一石二斗，筆一管，命素一疋，墨一笏。
　　禳災卻禍延年拔命卻殺都章
　　命素一疋，錢一千二百文，油一斗二升，米一石二斗，紙二百四十張，筆二管，墨二笏，香二兩，果子。
　　本命謝過口啟章
　　（闕信儀）
　　飛度九厄天羅章
　　青絲一百二十尺，算子一百二十枚，米一石二斗，命素一疋，錢一千二百文，香二兩，紙一百二十張，油一斗二升，筆一管，墨一笏。
　　卻三災章
　　（闕信儀）
　　青絲拔命章
　　命素四十尺，米一石二斗，錢一千二百文，紙一百一十張，筆墨各一，算子百二十枚，錫人五身，香一兩，油一斗二升。
　　疾病醫治章
　　（闕信儀）
　　疾病困重收減災邪拔命保護章
　　（闕信儀）
　　扶哀度厄保護章
　　命素一疋，米一石二斗，錢一千二百文，油一斗二升，香一兩，紙一百二十張，筆一管，墨一笏。
　　謝土章
　　（闕信儀）
　　卻虛耗鬼章
　　（闕信儀）
　　言功安宅章
　　（闕信儀）
　　斷瘟毒疫章
　　（闕信儀）
　　斷魁（鬼＋且）泉章
　　（闕信儀）
　　解天羅地網章
　　命素一疋，錢一千二百文，白米一石二斗，油一斗二升，香一兩，紙一百二十張，朱繩一百二十尺，釧子一，素絲一兩，筆一管，墨一笏。
　　驛馬章
　　亦云開度章。金人一身，五方綵各一疋，紫案巾、牙笏一，冠一，衣一領，幘一，筆、墨、算子、紙、青絲、席一，書刀一，水履一，紫傘蓋一，錢一千二百文，米一石二斗，命素一疋，油、香。
　　謝五墓章
　　黃繒一疋，白米一石二斗，油一斗二升，錢一千二百文，筆一管，紙一百二十張，墨一笏，香一兩，果子。
　　解五墓章
　　錫人五形，米一石二斗，錢一千二百文，命素一疋，墨一笏，油一斗二升，紙一百二十張，筆一管，算子一百二十枚。
　　謝先亡章
　　（闕信儀）
　　保胎章
　　（闕信儀）
　　催生章
　　（闕信儀）
　　小兒上光度化章
　　米一石二斗，錢三百六十文，命素一疋，紙一百二十張。
　　保嬰童章
　　（闕信儀）
　　斷亡人復連章
　　（闕信儀）
　　疾病謝先亡章
　　（闕信儀）
　　疾病破棺章
　　（闕文）
　　白素四十尺，金人一形，刀一口，斧一張，鑿一，大槌一，鋸一，炭三十斤，木衝一雙，鍬一，紙一百二十張，錢一千二百文，筆墨一副，油一斗二升。
　　收除火災章
　　五方綵五疋，素絹一疋，銀鐶一雙，錢一千二百文，墨一笏，米一石二斗，油一斗二升，紙一百二十張，筆一管，席一領，絳巾一丈二尺。
　　甲子丐過章
　　（闕文信儀）
　　上清言功章
　　（闕信儀）
　　三五雜籙言功章
　　（闕信儀）
　　絕泰山死籍言功章
　　（闕信儀）
　　遷達先亡言功章
　　（闕信儀）
　　百姓言功章
　　（闕信儀）
　　收怪章
　　扶衰章
　　斷傷章
　　斷官章
　　大斷骨血注代命章
　　斷土章
　　拔厄章
　　救難章
　　斷墓章
　　斷子注章
　　解一身羅網章
　　拔墓章
　　拔天河章
　　拔三十六獄章
　　初化除罪章
　　求子章
　　夫妻積病療治章
　　產後疾病首罪乞愈章
　　夫妻興氣相應首過章
　　暴病請官一時相付章
　　家道轗軻絕子請宅乞祐章
　　宅中光怪歸命乞丐白章
　　疾病牒所犯移徙諸忌請官救章
　　疾病歸化心口有違改更乞恩章
　　請官收捕妄作一法章
　　夫妻離別斷注消怪章
　　違犯科要首謝乞原章
　　（已上二十七章皆闕文）
　　右同用白素四十尺，白米一石，油一斗，香一斤，紙一百張，筆一雙，墨一笏，書刀一口，席二領，布巾五尺。
　　憂厄困辱謝過解咎章
　　金鐶一雙，書刀一口，紙一百幅，筆二管，墨一笏，米五斗，席二領，香五兩。
　　始覺有疾首罪乞恩章
　　錢百一十，米三斗，紙百幅，筆二管，墨一笏，香一兩，席一領，書刀一口。
　　疾病累日謝醫救治章
　　紙百幅，筆二管，墨一笏，書刀一口，米三斗，香一兩，席一領，錢一百二十文。
　　斷瘟疫章
　　紙百幅，香三兩，筆一管，墨一笏，書刀一口，席二領，油一斗，錢七十文，繒一丈二尺，隨家口多少各別。
　　請雨章
　　油三斗六升，筆二管，墨一笏，紙百幅，朱砂一兩，香三兩，席二領，米五斗，錢三百六十五文。
　　疾厄斷除鬼訟拔危保安章
　　紙三百張，油三斗，青絹四十尺，筆一管，墨一笏，香五兩，米五斗，席二領，書刀一口。
　　解九五元辰厄會章
　　白米石二，席四領，油一斗二升，絳繒一疋，無者用紙百張，筆二管，墨二笏，書刀一口，算子百二十，金鐶一雙，香二斤，絳繩三種，每種九條，百二十尺。厄重者，五色絲各三兩。
　　請晴章
　　蠟五斤，筆二管，墨二笏，紙百幅，朱砂五兩，書刀一口，席二領，米五斗。
　　解八卦元辰大厄章
　　白素四十尺，米一石二斗，油一斗二升，書刀一口，素絲五兩，金鐶一雙，重二分。錢一千二百，亦可六百，或三百八十四文。算子百二十，紙百幅，香一十三兩，筆二管，墨一笏，席二領，書刀一口。
　　退盜章
　　五色左繩隨方丈數，青紋九十尺，大刀一口，紙一百張，筆墨一副，香三兩，席一領，書刀一口，米五斗。
　　入居改易不利大小謝宅章
　　紙百二十張，筆一管，墨一笏，書刀一口，五方綵各隨方數，蠟五斤，席二領，米五斗，錢百二十文，香三兩。
　　新居恐懼鎮宅章
　　黃繒十尺，錢百二十文，米五斗，席二領，紙百幅，筆一管，墨一笏，香三兩，書刀一口。
　　虛耗光怪斷絕殃注章
　　紙百張，筆一管，墨一笏，書刀一口，席一領，油一斗，黃布一十四尺，白米石二，香二兩。
　　解釋三曾五祖塚訟章
　　木五十斤，燒，及作散，法在後。十五斤、二十五斤亦得。黃布五丈，米一石五斗，紙一百張，墨一笏，筆一管，香一兩，席一領。
　　官私咎謫死病相連斷五墓殃注章
　　紙百張，筆一管，墨一笏，書刀一口，席一領，油一斗，黃布二十四尺，米一石二斗，朱砂一兩，香一兩。
　　數夢亡人混涉消墓注章
　　黃布五丈，白素四十尺，油三斗六升，紙一百張，筆一管，墨一笏，書刀一口，香三兩，朱砂二兩。
　　宅中怪異小驅除章
　　紙五十張，筆一管，墨一笏，米三斗，席一領，香一兩，錢七十二文。
　　喪葬後大驅除章
　　紙一百張，筆二管，墨一笏，書刀一口，香一兩，席一領，米三斗，錢百二十文，朱砂一兩，繒十尺。
　　病死不絕銀人代形章
　　銀箔人，隨家口多少，一人一形。銀無，用錫人，或錢九十九，奏章後，投水中。紙百張，筆一管，墨一笏，書刀一口，米五斗，香二兩，繒一丈一尺。
　　疾病多怪收捕故氣章
　　桃符六十枚，板長尺二寸，廣一寸二分，厚三分。赤小豆九斗，左繩百一十尺，大刀一口，紙百張，筆一管，墨一笏，席一領，香二兩，書刀一口。
　　疾厄沈滯解二十四獄章
　　青紋二十四尺，香三兩，紙一百張，筆一管，墨一笏，米五斗，刀一口，席一領。
　　拔五獄救疾章
　　素絲三兩，金鐶一雙，香十兩，紙百張，筆一管，墨一笏，席一領，米五斗，書刀一口。
　　解五斗閉擊災絕拔命章
　　白素四十尺，素絲三兩，金鐶一雙，墨二笏，筆二管，紙二百張，香五兩，米五斗，書刀一口。
　　夢見亡人閉擊大遷達章
　　素絲四十尺，紙一百張，筆一管，墨一貧，書刀一口，油一斗，席二領，香三兩，錢百一十文，米五斗。
　　夢見亡人愁恨小遷達章
　　紙百張，筆一管，墨一笏，書刀一口，油一斗，香二兩，席一領，米三斗，錢百二十文。
　　服滿後遷達請恩章
　　紋繒四十尺，紙百張，筆一管，墨一笏，米五斗，書刀一口，油一斗，香七兩，席二領，錢一百二十文。
　　解咒詛章
　　錢三百二十六文，命綵隨年數，紙一百張，筆墨各一副，米五斗，席二領，香五兩，書刀一口。
　　解五方咒詛章
　　錢三百六十文，命絲隨年數，紙一百張，筆一管，墨一笏，米三斗，席二領，香五兩，書刀一口，五色絲隨方數。
　　乞子章
　　油一斗四升，米二石四斗，紙一百張，筆一管，墨一笏，朱砂二兩，書刀一口，席一領，命素一疋，錢一千二百文，香五兩。
　　銷口舌誹謗章
　　蠟三斤，炭五十斤，錢百二十文，米三斗，席一領，香五兩，紙五十張，筆墨一副，書刀一口。
　　解厄延命章
　　米九斗，油七斗，錢一百二十文，紙一百張，筆一管，墨一笏，書刀一口，香一兩，席二領。
　　積病忽劇急請命章
　　白素四十尺，米一石，油五斗，香二兩，紙一百張，筆一管，墨一貧，書刀一口，席二領。
　　延算拔命章
　　紙一百張，筆一管，墨一笏，香五兩，朱砂二兩，書刀一口，席二領，金鐶一雙，青絲三兩，絹一疋，米一石二斗，算子百二十枚。
　　錄魂魄章
　　錢一百一十文，席一領，朱砂一兩，香二兩，書刀一口，紙一百張，筆一管，墨一訪，米三斗。
　　度厄保護章
　　和香五斤，席一領，紙一百張，筆一　管，墨一質，書刀一口，米三斗。
　　八方大保護章
　　紙一百張，墨一算，筆一管，書刀一口，絹一疋，米一石二斗，油三斗，銀鍛一雙，青絲三兩，和香一斤，席二領。
　　五方生養保護章
　　米一石二斗，白素四十尺，香五兩，席二領，紙一百張，筆一管，墨一笏，書刀一口。
　　滯疾進退解羅網章
　　白素四十尺，米一石，金鐶二雙，紙一百張，筆一管，墨一笏，書刀一口，朱砂五兩，香五兩，席一領。
　　扶衰度厄解羅網章
　　已上三十九章皆闕文
　　金鐶二雙，青絲二十四兩，白素四十尺，米一石，香五兩，紙一百張，筆二管，墨一笏，書刀一口，席二領。
　　為天地神祇言功章
　　三五言功章
　　除太山死籍章
　　為先亡言功章
　　三月一時言功章
　　三會言功章
　　酆都章
　　米一石二斗，炭五十斤，油一斗二升，著身衣三事，命素一疋，香二兩，錢一千二百文，紙一百二十張，筆一管，墨一笏。
　　生死解掩洗蕩宅舍章
　　（闕信儀）
　　大醮宅章
　　五方綵各一疋，命素一疋，油一斗二升，紙二百四十張，錢一千二百文，米一石二斗，筆一管，墨一笏，香二兩。
　　開通道路章
　　衣服三事，錢三百六十文，絹巾一丈五尺，衣綿三事，紙一百二十張。
　　拔河章
　　（闕信儀）
　　保蠶章
　　油二斗四升，白素一疋，米一石二斗，紙五貼，筆墨各五事，雞卯一雙。
　　接算章
　　青絲一百二十尺，算子百二十枚，錢一千二百文，米一石二斗，油一斗二升，香五兩，命素一疋，金環一雙，紙百二十張，墨兩笏，筆兩管。
　　大塚訟章二通
　　沐浴章
　　解謫章
　　久病大厄金紫代形章
　　錢二百四十文，紫紋四十尺，金人一形，重一兩二銖。墨一笏，紙二百張，書刀一口，香十兩，席二領，米一石二斗，筆一管，油一斗，朱砂五兩。
　　收魔夢章
　　為亡人首悔贖罪解謫章
　　實亡人衣物解罪謫遷達章
　　滅度三塗五苦鍊尸受度適意更生章
　　出喪下葬章
　　新亡遷達開通道路收除土殃斷絕復連章
　　新亡灑宅逐注卻殺章
　　受官拜章
　　臨官蒞民章
　　受官消滅妨害章
　　遷臨大官章
　　保護戎征章
　　論三等章
　　千二百官儀，三百大章，章中雖各具質信，然教跡來久，行之者多有增减，所以尊卑雷同，高下不等，今抄出三等，約為準的。
　　繒綵，天子用紫紋疋數，王公用本命色丈數，庶人用縵繒尺數。
　　鎮錢，天子用金錢，王公用銀錢，庶人用銅錢。
　　祿米，天子三石六斗，王公二石四斗，庶人一石二斗。
　　鎮油，天子一石二斗，王公六斗四升，庶人二斗二升。
　　用香，天子全斤，王公半斤，庶人三兩、五兩。
　　紙、筆、墨、朱砂，此物給主者書章起草，換易陋誤，應是諸章，悉須置辦，不可暫闕，其餘並依本例色目，不得謬濫。違，减年算。
　　章辭
　　凡欲奏章，先具辭疏，列鄉貫、里號、官位、姓名，年幾，并家口、見存眷屬、男女、大小等，令依道科，齎某法信於某處，詣某法師，請求章奏，伏乞慈悲，特為關啟，辭中或說事意，須質而不文，拙而不工，樸而不華，真而不偽，直而不肆，辯而不煩，弱而不穢，清而不濁，簡要輸誠，則感天地，動鬼神，御上天曹，報應立至，如違，奪算一紀。
　　天門開時
　　子日卯巳未酉亥丑開，
　　子為日神，傷師命時不可用。
　　丑日辰午申戌子寅開，
　　丑為日神，傷牛犢時不可用。
　　寅日卯巳未酉亥丑開，
　　寅為日神，傷六畜時不可用。
　　卯日辰午申戌子寅開，
　　卯為日神，傷師時不可用。
　　辰日卯巳未酉亥丑開，
　　辰為日神，傷父母時不可用。
　　巳日辰午申戌子寅開，
　　巳為日神，傷婦女時不可用。
　　午日卯巳未酉亥丑開，
　　午為日神，傷師時不可用。
　　未日辰午申戌子寅開，
　　未為日神，傷病者時不可用。
　　申日卯巳未酉亥丑開，
　　申為日神，傷遠人時不可用。
　　酉日辰午申戌子寅開，
　　酉為日神，傷飛烏時不可用。
　　戌日卯巳未酉亥丑開，
　　戌為日神，傷遠行時不可用。
　　亥日辰午申戌子寅開。
　　亥為日神，傷行人時不可用。
　　天門閉時
　　辰午申戌子寅閉，子日
　　卯巳未酉亥丑閉，丑日
　　辰午申戌子寅閉，寅日
　　卯巳未酉亥丑閉，卯日
　　辰午申戌子寅閉，辰日
　　卯巳未酉亥丑閉，巳日
　　辰午申戌子寅閉，午日
　　卯巳未酉亥丑閉，未日
　　辰午申戌子寅閉，申日
　　卯巳未酉亥丑閉，酉日
　　辰午申戌子寅閉，戌日
　　卯巳未酉亥丑閉，亥日
　　五音呈章利用
　　建日可呈章九通，
　　利上開化大道、收摘凶殃鬼賊，不上誅符廟，傷一門及師。忌申時，斗擊下。他倣此。
　　除日可呈章十二通，
　　利上治病、分解塚墓殃考連達子孫，不上保護錢財。忌酉時。
　　滿日可呈章六通，
　　利上安穩塚墓及保護錢財，不上解宅中虛耗，傷六畜時不可用。忌戌時。
　　平日可呈章十七通，
　　利上分解百功禁忌、收除眾邪，不上保護錢財、六畜，傷師及奴，不可用。忌亥時。
　　定日可呈章十七通，
　　利上五方保護、安宅、解上公虛耗，不上收除故炁，傷長者。忌子時。
　　執日可呈章五通，
　　利上收百鬼賊，解中捕者，不上治病，傷病者。忌丑時。
　　破日可呈章七通，
　　利上誅房廟、收滅殃怪、伏尸惡死，不上解塚墓絕世，不吉。忌寅時。
　　危日可呈章十二通，
　　利上度星、解亡人復連、先世牽速子孫，不上安宅，傷六畜。忌卯時。
　　成日可呈章十八通，
　　利上錄署、保護大小、治病，不上遠行，行人不還。忌辰時。
　　收日可呈章百二十通，
　　利上首謝度厄、保護六畜、安宅，不上解官，有獄死。忌巳時。
　　開日可呈章百二十通，
　　利上收除故炁房廟、千師萬巫、六畜眾精、室中魍魎維神之死，不解亡人復連，六畜死。忌午時。
　　閉日可呈章五通。
　　利上解土工禁忌、破射年命，不上保護大小傷材。忌未時。
　　五音利用
　　宮音屬土，長生申，七月。沐浴酉，八月。冠帶戌，九月小墓。臨官亥，十月。帝王子，十一月。衰丑，十二月。病寅，正月。死卯，二月白虎。墓辰，三月大墓。絕巳，四月。囚死午，五月。廢休未，六月。破殺寅卯，本音亥子，刑殺亥子，季殺丑未。
　　商音屬金，長生巳，四月。沐浴午，五月白虎。冠帶未，六月小墓。臨官申，七月。帝王酉，八月。衰戌，九月。病亥，十月。死子，十一月。墓丑，十二月大暮。絕寅，正月。囚死卯，二月。廢休辰，三月。本音申酉，破殺寅卯，刑殺巳午，季殺辰戌。
　　角音屬木，長生亥，十月。沐浴子，十一月。冠帶丑，十二月小墓。臨官寅，正月。帝王卯，二月。衰辰，三月。病巳，四月。死午，五月。墓未，六月大墓。絕申，七月。囚死酉，八月白虎。廢休戌，九月。本音寅卯，刑殺申酉，季殺丑未。
　　徵音屬火，長生寅，正月。沐浴卯，二月。冠帶辰，三月小墓。臨官巳，四月。帝王午，五月。衰未，六月。病申，七月。死酉，八月。墓戌，九月大墓。絕亥，十月。囚死子，十一月。廢休丑，十二月。本音巳午，破殺子亥，刑殺申酉，季殺丑未。
　　羽音屬水，長生申，七月。沐浴酉，八月。冠帶戌，九月小墓。臨官亥，十月。帝王子，十一月。衰丑，十二月。病寅，正月。死卯，二月。墓辰，三月大墓。絕巳，四月。囚死午，五月白虎。廢休未，六月。本音亥子，破殺巳午，季殺丑未。
　　六甲旬天門開時
　　甲子旬辰時天門開，
　　甲戌旬寅時天門開，
　　甲申旬子時天門開，
　　甲午旬戌時天門開，
　　甲辰旬申時天門開，
　　甲寅旬午時天門開。
　　上章吉日
　　甲午吉利，甲戌大吉，甲申吉，乙未、乙亥、丙午、丁丑、丁巳、戊子、己亥、己卯、己酉、己未、庚午、庚子、庚辰、庚戌、庚申、辛巳、辛卯、壬午、壬子、壬辰、癸卯、癸未、癸丑，並吉。
　　正月十一日、二月三日、十八日、三月七日、九日、四月十五日、五月二日、五日、六月三日、十三日、七月一日、十七日、八月二日、八日、十八日、九月九日、十月五日、十一月四日、十六日、十二月二十一日。
　　五德日
　　甲辰、丙辰、甲午。
　　已上三日可謝罪，求乞善願。吉。
　　天願日
　　己丑，
　　此日求乞善願，易遂心。
　　甲辰、乙巳。
　　此日名天生日，宣設醮，大吉。
　　修齋吉日
　　每月三、九、十一、十七、十八、二十四、二十七日。
　　已上齋日大吉。此日令人歡樂，功德成就，齊主長生，主人受福，師得仙道。
　　三元、八節、甲子、庚申、三會、五臘、十直、本命、行年、四始。
　　已上等日修齊大吉。
　　醮章吉日
　　己酉、壬申、庚辰、壬子、辛未、甲寅、戊子、癸丑、己丑、丙申、壬辰、甲午、乙亥、丁酉、庚子，、丙午、丙辰、庚申、甲子、乙丑、庚午、癸酉、甲戌、乙亥、己卯、辛巳、甲申、乙酉、丁亥、甲午、乙未、甲辰、丁未、庚戌、戊申、戊午、己未、辛酉、癸亥、丁卯、壬午、己丑、辛卯、丁巳。
　　上件醮祭大吉。
　　七星醮日
　　建、滿、平、定、成、收、閉。
　　已上醮星神下降，主人歡喜，得福進財。
　　六甲章符日
　　甲子，上章凶，設醮書符吉。厭百鬼不去。
　　乙丑，章、符凶，醮吉。厭百鬼去不遠。
　　丙寅，章、醮凶，符損三人。厭百鬼去百里。
　　丁卯，章、醮吉，符鎮宅凶。百鬼不去。
　　戊辰，章、醮、符凶。鬼煞三人。
　　己巳，章、符吉，醮凶。鬼南去百里。
　　庚午，章、醮、符吉。鬼速去。
　　辛未，章吉，醮、符凶。鬼不去。
　　壬申，章、符凶，醮吉。鬼損二人鬼西去七百里
　　癸酉，章、符凶，醮吉。鬼殺人不去。
　　甲戌，章、醮吉，符五人凶。鬼去千里。
　　乙亥，章、醮吉，符二人凶。鬼東去一百里。
　　丙子，章、醮、符吉。鬼南去七百里。
　　丁丑，章吉，醮凶，符妻凶。鬼東去九百里。
　　戊寅，章、醮凶，符吉。鬼東去百里。
　　己卯，章凶，醮吉，符中子凶。鬼南去百里。
　　庚辰，章吉，醮凶，符奴婢凶。鬼不去。
　　辛巳，章、醮吉，符凶。鬼南去千里。
　　壬午，章、醮吉，符失火。鬼南去萬里。
　　癸未，章吉，醮凶，符得財。鬼南去萬里。
　　甲申，章、醮吉，符宅得財。鬼西去萬里。
　　乙酉，章、醮吉，生貴子，符凶。鬼西去萬里。
　　丙戌，章、醮吉，符益財。鬼去千里。
　　丁亥，章、醮吉，符中子吉。鬼不去。
　　戊子，章、醮、符吉。鬼東去萬里。
　　己丑，章、醮、符吉。鬼東去萬里。
　　庚寅，章、醮吉，符凶。鬼不去殺家長。
　　辛卯，章吉，醮、符凶。損中子鬼不去。
　　壬辰，章吉，醮、符凶。鬼不去。
　　癸巳，章、醮吉，符傷母。鬼不去。
　　甲午，章、醮吉，符王凶。鬼去不遠。
　　乙未，章吉，醮凶，符失火。鬼東去萬里。
　　丙申，章、醮吉，符凶。鬼去他方。
　　丁酉，章凶，醮吉，符小子凶。鬼南去＋里。
　　戊戌，八靖忌醮，符不帶，二人凶。鬼不去。
　　己亥，章、符吉，醮殺婦。鬼不去殺六畜凶。
　　庚子，章、醮吉，符失火。鬼不去。
　　辛丑，章吉，醮凶，符女子凶。鬼不去。
　　壬寅，章符吉，醮凶。鬼不去。
　　癸卯，章、符吉，醮凶。鬼不遠去。
　　甲辰，章凶，醮、符吉。鬼不去。
　　乙巳，章、醮吉，符家長凶。鬼妨家母。
　　丙午，章、醮凶，符婦凶。鬼去千里。
　　丁未、章、醮吉，符子凶。鬼南去萬里。
　　戊申，章吉，醮凶，符得財。鬼去不五人凶。
　　己酉，章、醮吉，符長子凶。鬼。
　　庚戌，章、醮吉，符凶。鬼不去。
　　辛亥，章凶、醮吉，符必鬬。鬼去不遠。
　　壬子，章、醮、符吉。鬼不去。
　　癸丑，章、醮、符吉。鬼去不遠。
　　甲寅，章、醮吉，符二人凶。鬼不去。
　　乙卯，章、醮吉，符得財。鬼不去。
　　丙辰，章、醮吉，符得財。鬼南去萬里。
　　丁巳，章、醮吉，符凶。鬼南去萬里。
　　戊午，章、醮、符吉。鬼去不遠。
　　己未，章凶，醮吉，符二千石。鬼不去。
　　庚申，章、醮吉，符凶，殺三人。鬼不去。
　　辛酉，章、醮吉，符凶。鬼去千里。
　　壬戌，章吉，醮凶，符。鬼去七百里。
　　癸亥，章、醮吉，符凶。鬼不去。
　　右六甲章符，厭百鬼等，日宜細看之。
　　赤松子章曆卷之一竟
　　 
　　　
　　 
　　洞玄部表奏類 
　　赤松子章曆
　　經名：赤松子章曆。撰人不詳，據考應為唐代道士編集。係早期天師道上章儀範。六卷。底本出處：《正統道藏》洞玄部表奏類。
　　赤松子章曆卷之二
　　受道倍日
　　正月、二月。
　　子日五十倍，丑日四十倍，寅日殺，子卯日殺妻，辰日大凶，巳日自如，午日七十倍，未日殺身，申日殺父，酉日殺子，戌日七十倍，亥日五十倍。
　　三月、四月。闕注。
　　五月、六月。
　　子日殺子，丑日大凶，寅卯日凶，辰日五十倍，巳日殺子，午日自刑，未日殺婦，申日殺父，酉日五十倍，戌日二十倍，亥日不吉。
　　七月、八月。
　　子日五十倍，丑日大吉，寅日大凶，卯日殺母，辰日大凶，巳日四十倍，午日殺子，未日五十倍，申日三十倍，酉日殺母，戌日二十倍，亥日五十倍。
　　九月、十月。
　　子日自如，丑日五十倍，寅日凶，卯日二十倍，辰日七十倍，巳日大凶，午日殺子，未日二十倍，申日三十倍，酉日殺母，戌日殺子，亥日殺婦。
　　十一、十二月。
　　子日殺子，丑日殺子，寅日二十倍，卯日五十倍，辰日五十倍，巳日殺父，午日殺婦，未日七十倍，申日三十倍，酉日三十倍，戌日大凶，亥日殺婦。
　　書符式
　　凡欲書符，先向王方叩齒，勑劍水，存七星，咒，噴了，啟曰：
　　元命真人唐葛周三將軍，今有男女某甲疾病，告訴向臣，求乞救護，臣謹依道法，以道真符與某甲吞帶，當願勑下真官直符使者，百千萬重道氣，隨禁降入符中，行神布氣，搜索邪精，誅戮鬼賊，救濟天人。次存思案前五色真氣，真氣上，左右有直符童子，朱衣青裙，案前有一行符將軍，朱衣玄冠，佩劍持鉞斧，左右各有一直符，黃冠，黃裙，緋褐，執劍，我面前有左日右月，去面九寸，日月光芒覆朱盞，頭上七星，星在頭，魒在朱盞上。畢，口三云：合明天帝日。了，存朱筆為螣蛇，便閉氣書符。
　　凡書符之法，先以青墨郭外四周，乃以丹書符文於內，若無青墨，丹亦可用。
　　若書治邪病符，當用虎骨真朱合研，研畢，乃染筆書符，咒日：
　　謹勑臣身中五體真官，魂為天父，魄為地母，頭為雷公，髮為黑雲，頂為明星，腦門為朱雀，眉為麒麟，眼為日月，鼻為虎賁，上脣為風伯，下脣為雨師，舌為九州都督，喉為九層樓臺，左頰為東王公，右頰為西王母，耳為仙童遠聽，項為天柱，肩為金剛，肘為力士，左臂為璇璣卻狄大將軍，右臂為玉衡破狄大將軍，掌為火車，指為甲卒，肝為青帝，肺為白帝，心為赤帝，腎為黑帝，脾為黃帝，腸為黃龍，膽為太一，膀胱為河伯，血為水官，筋為天網，骨為地網，毛為天羅，足為白馬，前步三官，各領七千萬眾，乘駕大車，並從臣身中出，助臣書符行炁，破殺兇魔，魍魎魑魅，惡鬼邪炁，急急如太上口勑律令。
　　甲子旬治病使者，領黑功曹，子時太上還治。
　　甲戌旬治病使者，治病功曹，戌時太上還治。
　　甲申旬治病使者，治病功曹，申時太上還治。
　　甲午旬治病使者，正一功曹，日中太上還治。
　　甲辰旬治病使者，中部功曹，食時太上還治。
　　甲寅旬治病使者，直使功曹，平明太上還治。
　　右凡書符，取此時乞願，符禁迅速。
　　書章法
　　書章，筆、硯勿雜用。研墨，左轉四十九重，磨亦然。以聞，去再拜下一寸。臣姓，去以聞隔三行。太清，去臣姓三行。太歲，去太清三行。若書章已成，而有小事，經年不可上。若未下細字，經月可上。細字，上度三寸五分，中度四寸五分，下度五寸，不得過此。今人多言一寸五分，非也。章至太歲，紙盡，不可上。若有主行，即可。若兩行，可全紙續之。錯誤脫字，小章不過三字，大章以意量之。書章，上讓八分，下通蟻走。書章，以巾敷案上，不得令著牀，勿以衣著章上，及落地。書章，入靜，不得常人亂鬧，論及他事，臭穢之言。書章，不得以筆點水中及口，當閉口，不得有所食，及氣衝。書章，凈洗手，向北書。身經殗穢，不得書章。書不得敗字不成，紙不得破裂，不得飲酒、食肉，薰穢，當整理衣冠，不得裸露。書章，當須匍匐恭敬，不得蹲踞。書章畢，先校讀一遍，然後奏之。臣字不得上行頭，不得懸生露死。鬼字不得居行首。不得抽破人姓名，不得令人竊讀，觸動太清。日月不得預下，當在臨時。若急事上章，當用朱筆題署。若上逐鬼章，當朱書所上正一弟子姓名。若治邪病章，用青紙。三官君吏，貴在青色。若疰氣鬼病作擊鬼章，朱書青紙。章奏了，於治中燒，和真朱二分擣，和蜜為丸，平旦入靖，再拜服之，垂死皆活。莫令人知。若因病入靖書章，即四面燒香火。
　　三元日
　　正月十五日上元
　　七月十五日中元
　　十月十五日下元．
　　右件，天地水三官檢校之日，可修齋祈福。
　　三會日
　　正月五日上會
　　七月七日中會
　　十月五日下會
　　右此日宜上章言功，不避疾風暴雨，日月昏晦，天地禁閉。其日，天帝一切大聖俱下，同會治堂，分形布影，萬里之外，響應齊同。此日上章，受度法籙，男女行德施功，消災散禍，悉不禁制。
　　又女青鬼律一寫．天會丙午，地會壬午，人會壬子，日會庚午，月會庚申，星辰會辛酉，五行會甲辰，四時會甲戌，天節甲午，地節甲申，人節甲子。
　　右已上日，可立功德，乞福大吉。
　　子時相破
　　子時破午，午時破子，凡啟醮，宜用子午二時。若值相破，及斗擊在子，須避子。在午須避午。若急疾亦得或避，得為佳。
　　奏章向背
　　日中奏章向東，夜奏向北。又云：白日受度向東，破契子午、請命星宿、急疾章，皆向北，存大帝。自非星宿大章，登壇大事，并收捕驅除急章，不煩露上。治病向鬼門，消災厄向地戶，求長生向天門，求富貴財利向地戶，消口舌咒詛向人門，厭虎向寅地，厭蛇向巳地。
　　又曰：作福延年、消災厭病，宜東向。解墓陰責，開心聰明，過度災厄，宜西向。疾病垂死，章符治救，宜北向。治身養命，求乞富貴，宜南向。上章謝罪，宜北向。正月、五月、七月、九月治病，不向東。四月、八月、十二月治病，不向南。七月、三月、十月治病，勿向西。二月、六月、十月治病，勿向北。
　　右已上向背，章符治病，不得越錯。如違，依科奪算。
　　逐月詣宮
　　正月、十二月上詣太上虛無丈人宮，二月上詣太上玄老仙都宮，三月、四月上詣太上三天太清宮，五月上詣太上重道宮，六月、七月上詣太上九黑文昌官，八月上詣太上天帝宮，九月、十月上詣太上大道宮，十一月上詣太上侍中左右監神諸將軍宮，閏月隨月宮上詣太上金單太歲宮。或隨前月。
　　逐日詣曹
　　一日建王曹，治赤虛宮。二日太素曹，治太微宮。三日太微曹，治北平官。四日都正曹，治太清宮。五日正一曹，治東明宮。六日玄一曹，治上明宮。七日太素曹，治高靈宮。八日靈集曹，治紫微宮。九日丹靈曹，治待春宮。十日太清曹，治武靈官。十一日三水曹，治素女宮。十二日月錄曹，治巨野官。十三日清叔曹，治西明宮。十四日玄正曹，治上絳宮。十五日中都曹，治曲平宮。十六日司非曹，治北府宮。十七日司姦曹，治南真官。十八日統攝曹，治東明宮。十九日統錄曹，治西靈宮。二十日監考曹，治司命官。二十一日監司曹，治陽明宮。· 二十二日典考曹，治太陽宮。二十三日司宮曹，治少陽宮。二十四日玄元曹，治太陰宮。二十五日太玄曹，治少陰官。二十六日都司曹，治北辰宮。二十七日都候曹，治太白宮。二十八日直使曹，治林明官。二十九日司直曹，治陽明宮。三十日集都曹，治啟明宮。
　　一云典者曹。
　　月忌
　　正月庚申，又二日。二月辛酉，又九日。三月甲戌，又十日。四月癸亥，又十一日。五月壬子，又十一日。六月癸丑，又十一日。七月甲寅，又＋二日。八月乙卯，又＋三日。九月甲辰，又十三日。十月丁巳，又八日。十一月丙午，又十五日。十二月癸未。又＋三日。、又戊辰、庚辰、壬辰、乙巳、辛巳、癸巳、己巳、丁巳。
　　已上不可章醮。
　　弦望式
　　上弦八日、九日，下弦二十二日、二十三日，大月八日、二十二日，小月九日、二十三日，不可用。
　　天羅地網
　　戌、亥為天羅，辰、巳為地網。子、午為中官，寅、申為算盡，丑、未為五墓。
　　右章醮推人年命，切須看之。
　　血忌
　　正丑，二未，三寅，四申，五卯，六酉，七辰，八戌，九巳，十亥，十一午，十二子。
　　右十二月血忌日，不可用。
　　九空
　　正辰，二丑，三戌，四未，五卯，六子，七酉，八午，九寅，十亥，十一申，十二巳。
　　右十二月九空日，不可用。
　　天狼籍日
　　正子，二辰，三午，四酉，五子，六卯，七午，八未，九子，十卯，十一午，十二酉。
　　右十二月狼籍日，不可用。
　　道父母
　　丙寅丁卯道父忌，
　　丙申丁酉道母忌，
　　戊辰戊戌南帝忌，
　　壬辰壬戌北帝忌。
　　右已上日，不可燒香啟奏。
　　天官朝禮天門
　　正月二日,二月九日，三月十日，四月十一日，五月十一日，六月十一日，七月二日，八月十三日，九月十三＇日，十月八日，十一月十五日，十二月十三日，閏月十一日。
　　右件日，不可拜章。
　　推斗擊時
　　建日忌申時，除日忌酉時，滿日忌戌時，平日忌亥時，定日忌子時，執日忌丑時，破日忌寅時，成日忌辰時，收日忌巳時，開日忌午時，閉日忌未時，危日忌卯時。
　　右已上日斗擊下時，不可上章治病。
　　每月效妨
　　正庚申，二辛酉，三庚戌，四癸亥，五壬子，六癸丑，七甲寅，八乙卯，九甲辰，十丁已，十一戊午，十二丁未。
　　右十二月此日，不可上章，害師。
　　四時凶日
　　春三月酉，夏三月午，秋三月亥，冬三月子。
　　右四時日，不可上章，害師。
　　上章香煙
　　凡上章，先看香煙。南轉向東，病者難差。直起逕衝，大吉。煙遼身師，與章生俱有罪過。煙上中滅，病者死。煙細從四邊起，生人有二心，不精誠。
　　十二時辰
　　正月、四月、七月、十月，雞嗚、食時、未、戌、神在門。平旦、禹中、申、亥、神在外。日入、午、酉、子。神在內。二月、五月、八月、十一月，卯、午、酉、子、神在門。雞嗚、辰、未、戌、神在外。寅、巳、申、亥。神在內。三月、六月、九月、十二月，寅、巳、申、亥、神在門。卯、午、酉、子、神在外。辰、未、戌、丑。神在內。
　　右十二月十二時辰，所在不可犯。
　　陰殺所在
　　正月在寅，癸亥。二月在巳，辛酉。三月在午，庚戌。四月在未，癸亥。五月在寅，壬子。六月在卯，癸丑。七月在辰，甲寅。八月在亥，九月在巳，乙卯。十月在丑，丁巳。十一月在酉，丙午。十二月在酉。丁未。
　　右十二月此日，陰殺，可避之。
　　天醫所在
　　正丑，二庚，三壬，四庚，五壬，六丙，七壬，八酉，九丙，十申，十一丙，十二辛。
　　右十二月天醫所在，若欲收擊治病，常從天醫上來，大吉。
　　天綱忌用
　　正月巳時後，天綱加鬼門。二月未時後，天綱加鬼門。三月午時後，天綱加鬼門。四月巳時後，天綱加鬼門。五月辰時後，天綱加鬼門。六月卯時後，天綱加鬼門。七月寅時後，天綱加鬼門。八月丑時後，天綱加鬼門。九月子時後，天綱加鬼門。十月亥時後，天綱加鬼門。十一月戌時後，天綱加鬼門。十二月酉時後，天綱加鬼門。
　　右天綱頭所在。
　　正月在未，二月在申，三月在酉，四月在戌，五月在亥，六月在子，七月在丑，八月在寅，九月在卯，十月在辰，十一月在巳，十二月在午。
　　右已上天綱，切須避之。
　　殺師忌日
　　正月巳，四日、十六日、二十一日。二月寅，五日、十九日、二十一日、二十八日。三月酉，六日、十二日、二十七日。四月申，一日、八日、十三日、十五日。五月辰，六日、十四日、二十三日。六月戌，七日、十一日、二十二日、二十九日。七月未，七日、十五日、二十三日。八月丑，二日、十一日、十四日、二十六日。九月午，六日、七日、八日、九日、二十五日。十月寅，二日、七日、二十四日、二十九日。十一月卯，二日、九日、十二日、十三日、二十五日。十二月酉，四日、七日、二十日、二十八日。
　　右天殺日，上章避之。
　　宅神將軍遊
　　正、二、三，三月遊北方。四、五、六，三月遊東方。七、八、九，三月遊南方。十、十一、十二。三月遊西方。
　　右將軍遊方，不可犯之。
　　宅神遊去來
　　壬戌去甲子來。丁卯去辛未來。戊寅去壬午來。丙戌去庚寅來。丙申去辛丑來。戊申去辛亥來。甲寅去己未來。
　　右宅神遊去來，若醮宅，神在有福。
　　河伯土公遊
　　甲子北遊七日，庚午還。甲戌束遊十日，甲申還。甲午南遊七日，庚子還。甲辰西遊十日。甲寅還。
　　右謝土遇神在，即有福。
　　將軍太歲遊
　　甲子束遊五日己巳日還。丙子南遊五日辛巳日還。庚子西遊五日乙巳日還。壬子北遊五日丁巳日還。戌子中官遊五日癸巳日還。
　　右將軍太歲去來，切須避之。
　　凡宅神，十二月二十五日上天，正月五日下。三月未上天，四月二十七下。五月未上天，六月二十七下。餘時並在宅。又云：宅有二十四神，甲乙丙丁庚辛壬癸。
　　右已上章醮請乞，遇神在，請福無不應矣。
　　天狗下日
　　正亥，二子，三丑，四寅，五卯，六辰，七巳，八午，九未，十申，十一酉，十二戌。
　　右天狗下日，不可用之。
　　太歲天狗下食
　　歲在子，狗在寅，下食卯時。巳未酉吉。歲在丑，狗在卯，下食辰時。午申子吉。歲在寅，狗在辰，下食巳時。未酉亥卯丑吉。歲在卯，狗在巳，下食午時。辰卯戌子寅吉。歲在辰，狗在午，下食未時。巳酉亥丑卯吉。歲在巳，狗在未，下食申時。辰午子戌寅吉。歲在午，狗在申，下食酉時。卯未亥丑吉。歲在未，狗在酉，下食戌時。辰午申戌寅吉。歲在申，狗在戌，下食亥時。卯巳未酉亥吉。歲在酉，狗在亥，下食子時。辰午申戌吉。歲在戌，狗在子，下食丑時。卯巳未酉亥吉。歲在亥，狗在丑，下食寅時。午申戌子吉。
　　右太歲天狗下食，章醮宜須避之。
　　十二月天狗
　　正在亥食巳，二在子食午，三在丑食未，四在寅食申，五在卯食酉，六在辰食戌，七在巳食亥，八在午食子，九在未食丑，十在申食寅，十一在酉食卯，十二在戌食辰。
　　右每月天狗下食時，不可醮祭，鬼殺人，上章即通，但取其方上土，泥鼠穴及蠶室四壁，大吉利。
　　十二屬凶時
　　子生人不用午時　丑生人不用未時
　　寅生人不用申時　卯生人不用酉時
　　辰生人不用戌時　巳生人不用亥時
　　午生人不用子時　未生人不用丑時
　　申生人不用寅時　酉生人不用卯時
　　戌生人不用辰時　亥生人不用巳時
　　右已上神相衝，章醮不用。
　　帝酷殺日
　　正丑辰戌，二寅辰巳，三丑卯午，四辰未，五丑巳未，六卯巳未，七丑卯未，八寅酉戌，九子丑卯戌，十巳午，十一子丑辰已申戌亥，十二子丑辰戌。
　　右已上十二月殺日，不可用。
　　六甲存思
　　甲子仇明主入水存之。甲寅成隆主入病存之。甲辰林車主入官存之。甲午監兵主入閑戰爭。甲申益章主入草存之。甲戌張先主入火存之。
　　右六日存神思之
　　六合日
　　寅與亥合，卯與戌合，辰與酉合，巳與申合，午與未合，子與丑合。
　　天地閉塞日
　　壬為六塞日，癸為六閉日。又云：甲癸不通章醮。
　　右章醮避忌此日不用。
　　天父日
　　三日、九日、十五日、二十七日。
　　右此四日不上章。
　　天母日
　　四日、十日、十六日、一十八日。
　　右此四日不上章。
　　四季日
　　春寅午戌，夏巳酉丑，秋申子辰，冬亥卯未。
　　右此日不上章及書符。
　　五臘日
　　王長謂趙昇真人曰：子知五臘日乎？趙昇真人曰：吾於鶴嗚洞侍右，聞先師與鬱華真人論之，五臘日者，五行旬盡，新舊交接，恩赦求真，降注生氣，添神請算之良日也。此日五帝朝會玄都，統御人間地府、五嶽四瀆、三萬六千陰陽，校定生人，延益之良日也。學道修真求生之士，此日可齋戒沐浴，朝真行道。今故明傳妙旨，可宜勤行之。正月一日天臘，
　　五帝校定生人神氣，時限長短，益添年命。求禱子孕，祭祀先亡，昇達玄祖。其日不可壅滯溝澗，用力色欲。可吟詠歌讚，導引神氣。
　　五月五日地臘，
　　五帝校定生人官爵，血肉衰盛，外滋萬類，內延年壽，記錄長生名字。此日可謝罪，求請移易官爵，祭祀玄祖。其日不可伐損樹木、血食，可服氣，消息四大。
　　七月七日道德臘，
　　五帝校定生人骨體枯盛，學業文籍，名官降益。其日可謝罪、請福、服氣、沐浴、祭祀先亡。其日不可伐樹碎石，食啖酸鹹，乘騎臨險。可導引攝理，展舒筋骨。
　　十月一日民歲臘，
　　五帝校定生人祿料、官爵、算盡、疾病輕重。其日可謝罪、請添算壽、祭祀先亡、沐浴玄祖。慎勿多食、姪昏醉睡。可行道禮拜、旋逵庭壇。
　　十二月王侯臘。
　　五帝校定生人處所、受祿分野、降注三萬六千神氣。其日可謝罪、求延年益壽、安定百神、移易名位、迴改貧乏、沐浴、祭杞先亡、大醮天官，令人所求從願，求道必獲。此日不得聚會飲樂。可清凈經行山林有壇庭之處，行道有念，三魂七魄，不得經營俗事，逢臘日即是。
　　誠惶誠恐
　　科云：應是諸章，悉合著誠惶誠恐之語。如違，奪算。
　　稽首再拜
　　科云：小小疾病，事事從輕。上章只合言臣某稽首再拜，上言。章後亦如此。如違，奪算。
　　頓首死罪稽首再拜
　　科云：疾病困重，事情迫切，上章云：臣某頓首死罪，稽首再拜，上言。章後亦如此。若違，奪算。
　　請官
　　太真科曰：諸疾病，先上首狀章。不愈，即上解考章。不愈，上解先亡罪謫章。不愈，上遷達章。若沈沈，上卻殺收注鬼章。若頓困，上解禍惡大章。不差，上解五墓謫章。不差，上扶衰度厄大章。不愈，上還魂復魄章。不愈，上安墓解五土耗害章。不愈，上安宅鎮神驅除收鬼章。不愈，上分解中外大考章。若危急，上子午請命并卻三官死解章。若進退，上仰謝三十二天章。大危篤，上續命文脆、又拔命、又獨解復連又五燈、又二十八宿、又分解先亡大注八十一章。若無此災疾，不得妄求此章。犯者二刑論。二刑者，掃路、修橋。五刑論者，謫輸天師治覆屋茅三千束。六刑論，責輸屋瓦二千合。一刑掃路二十日。二刑掃路二十日。若言一紀，是一年。若言算，云十日，或為一日一算。
　　若大事言功，可三四百字。垂死言功，可五百字。小小，可止一二百字耳。多則正氣囂散，吏兵敗事。
　　若有急上章，當上請天昌君，黃衣兵士十萬人。亦可入靖東向，口請令，收家中百二十殃怪，中外強□、十二刑殺鬼。
　　若面目有患，當上章及入靖請天明君五人，官將百二十人，在南官下，治面上諸疾。
　　若逆上氣，吐下青黃赤白五瘟五毒六□六鬼，當請北星大機君，官將百二十人，在六官下，為治之。
　　若右腹心脹滿、小腸拘急、帶下，十二病之鬼，當請封離君，官將百二十人，令治之。
　　若腹內飲食不消結堅，淋澀不愈者，請赤素君，官將百二十人治之。
　　若氣逆絞急，腹中堅硬，不下飲食，請五衡君，官將百二十人，在大丘官下為治之。
　　若吐逆，當請五衡君，官將百二十人，在太平宮治之？
　　若小腹脹滿，請九河北海君，官將百二十人，在河元宮治之。並井竈鬼為病者，請王法君五人，官將百二十人，在五姓宮制滅治之。
　　若癱疽，請九集君，官將百二十人，在西玉宮治之。
　　若疲瘦骨消，肉盡垂困者，請陽祑君，官將百二十人，左右百二十人治之。
　　若益壽命，請南上君，官將百二十人，在倉果官，令延年不死。
　　若久病著牀困苦者，請須夷君，官將百二十人治之。
　　若家中強鬼，令厭絕精祟者，請石仙君一人，官將百二十人，令制之。
　　若欲斥逐故炁，斷絕鬼疰，卻死來生，卻禍來福，請益天將軍十萬人，令捕治之。
　　若欲收捕眾老之精，侵犯家中者，當請上元士君一人，官將百二十人，令收執之。
　　若犯行年本命、太歲土、五墓、辰建破，當請制地君五人，官將百二十人下其宮制滅之。
　　若家中有考訟鬼不正之炁，致不安穩，請胡君，官將百二十人，令解散斷絕之。
　　若家中多死喪，注身中刑害，請運炁解厄君，兵七十萬人治之。
　　若家中有五墓之鬼作祟，傷鬼往來者，請無上高倉君，兵七十萬人，使收治之。
　　若家中火復注者，請無上天君，兵十萬人斷絕之。
　　若欲破房廟坐席檮鬼邪物者，請平天君，官將百二十人，在北朔官治之。若欲學神仙，而轗軻疾病注連沈滯，請虛素天精君，赤衣兵士十萬人，在天柱官，以制鬼滅禍，卻赤天之氣。
　　若家有惡鬼不肯散故為者，請赤天食炁君，官將百二十人治之。
　　若家中凜坎不安，夢寐亂錯，魂魄不守，請收神上羽君，官將百二十人主治之。
　　右請官治病，以應二十四神，身中之官也。官將及史兵人數，悉道家三炁應事所感作也，非天地生人也。此精誠發，因物致感，所以炁作而成史兵也。其餘官號，在千二百官儀。此二十四正號，以應體中二十四神。有急當隨事稱之，皆驗也。亦可入靖燒香，口啟四方，請求救也。
　　封章法
　　凡章讀了，置奏案，以書刀朱筆鎮上。次操復畢，如法緊卷，以香度過，仍以全紙封之。題云：謹謹詣虛無自然金闕玉陛下。下具所受法位：泰玄都正一平炁，係天師陽平治，左平炁門下，版署三品大都功，兼左廉察祭酒，赤天三五步綱元命真人臣某謹封。
　　次入函，以青絲三道纏，然後以蠟填印池，用九老仙都之印印之。
　　次以青紙外封。先以朱點，上下不得顛倒。然後封兩頭，題作全字。朱書，各以印印之。
　　外封題云：奉為大道弟子，具官銜姓名，為某事請拜某章若干通，謹詣三天門下，請進。三天門下，字須平寫。請進，字於三天門下側注。次題法位，如前某甲謹封。謹封處，以印印之。
　　殗穢
　　科曰：家有死亡，無論大小，婦人生產，大喪，殗一百日。生產，女子傷身，殗一百日。入產婦房，殗三日。小兒及奴婢死，殗一月。六畜死，殗一日。在外即無殗。朞喪四十日。大功緦麻，月內殗，出月即解。往喪家哭泣，其日殗。久喪無殗。喪家祭食，產婦三日，及滿月之食，並不可喫。
　　右已上諸殗，不可修齋、設醮、上章，如在別處遇者，但以符水解之。
　　存思
　　科曰：操復畢，便於案前伏地，便存赤紅炁從己心中出，上昇天。俄頃如經歷百里，赤紅炁路蕩蕩，兩邊無瑕翳，惟多寶樹，忽見一黃道，即日月黃道也。直過黃道五六里，遙見紫雲隱隱。直到紫雲，見天門。門度一丈八尺，諸侍衛悉住。唯與周將軍及直使功曹傳章。玉童擎章表至闕門之下，西謁，見正一三天法師姓張名道陵。載拜訖，具陳章表事由。天師九拜，即往鳳凰閣門之下入。須臾，有一仙童朱衣玄冠出，就傳章。玉童手中接章表入，少頃，復出，引入見太上。太上著九色雲霞之被，戴九德之冠，當殿而坐，左右二玄真人侍衛。又見太一著朱衣玄冠，呈太上章表，太上一覽，太一承太上意，署太清玉陛下，作依字。了，又見一仙童，收章表於右陛，分付今日日直曹官使。心載拜，辭太上出門。又載拜，辭天師。同奏章真官抃躍而迴至奏章之所。便起稱以聞。
　　要安吉凶
　　要安日章醮，諸天來降，生人受福，大吉。
　　玉堂日章醮，諸天歡樂，福慶延永，大吉。
　　金堂日章醮，諸天降靈，延年益算，大吉。
　　龍虎日章醮，諸天不降，少福。
　　罪至日章醮，諸天煩惱，有理不申，大凶。
　　敬心日章醮，諸天歡悅，神靈鑒納，獲福。
　　普護日章醮，諸天降福，福慶甚多。
　　福生日章醮，諸天並集，欣悅大吉。
　　受死日章醮，諸天書罪，主人受殃，大凶。
　　聖心日章醮，諸天校福，延益之日，大吉。
　　益後日章醮，諸天喜樂，開度萬民，大吉。
　　續世日章醮，諸天開泰，求乞得福。
　　右要安等日，以十二月傍通，逐月看十二辰，即定知吉凶日。
　　正二三四五六七八九十十－十二
　　要安，寅申卯酉辰戌巳亥午子未丑
　　玉堂，卯酉辰戌巳亥午子未丑申寅
　　金堂，辰戌巳亥午子未丑申寅卯酉
　　龍虎，巳亥午子未丑申寅酉卯戌辰
　　罪至，午子未丑申寅酉卯戌辰亥巳
　　敬心，未丑申寅酉卯戌辰亥巳子午
　　普護，申寅酉卯戌辰亥巳子午丑未
　　福生，酉卯戌辰亥巳子午丑未寅申
　　受死，戌辰亥己子午丑未寅申卯酉
　　聖心，亥巳子午丑未寅申卯酉辰戌
　　益後，子午丑未寅申卯酉辰戌巳亥
　　續世，丑未寅申卯酉辰戌巳亥午子
　　藏章故本
　　《太真科》曰：為人奏章竟，諸小章復鑪畢，即卷付函。齎出，別舉諸大章，一時取之。舉錄如法。若應燒者，復鑪前燒之。若在他處將章歸，題署封緘，不得泄露蟲鼠，及貨易取利，違太上勑命。蓋章中有真官位號、鬼神姓名、靈祇祕訣，不可污辱。章皆有正本，傳為校定分明，切不可用故本。事狀不同，請宮殊異，俗人家不得輒留章本。違犯，五刑論。
　　斷章
　　《太真科》云：上言，謹按文書，臣某治依法修行，宣揚道氣，請召真官，救護萬姓，所奏章表，應燒不燒者，緘封箱閣，卷束積多，法不得散，恐蟲鼠所犯，漏濕爛敗，有所遺落，從來謹遵，不敢違旨，即日依科，隨斯斷奠。自某年月日合有如干通，於某凈壇凈處，火化煙通，升靈降炁，布吉除凶。謹請直使正一功曹、治中虎賁威儀銓下伍百各二人，校尉十二人，功曹主簿幹佐小吏、金光童子各五人，中部章督郵從事使者各二人，同時監臨，對共料省，焚除塵故，釆納光新，原赦臣某愚短不及之愆。乞前所印寫，永登天府，後所奏聞，悉免寒池。諸官證明，獎助有功，依都章言功，不負效信。恩惟太上分別求哀。
　　斷章通數不同，蓋時有豐儉，法有行藏，藏時少，行時多，計滿百通為斷。如前文，每年至十月為斷。
　　奏章案
　　案長二尺四寸，闊一尺二寸，高八寸，仍須曲腳，以相木楠梓為佳。今人多用高案直腳者，此並非法，違科奪算。
　　天老問三皇
　　天老問三皇曰：何以用戊戌作符？三皇對曰：戌者，天門也。戊者，土中官君像也。天帝常以戊戌日從天門來遊，觀見此日作符，歡悅，賞賜所願。戊者，土也，必得官爵，封侯食土邑矣。用午時佩之。午為太陽之精，純金之光也。金紫高位之像。
　　避忌
　　科曰：上章醮，弟子不得殺生。違，减算二紀。
　　上章，家中大小、雞犬，不得喧雜。違，罰算一紀。
　　大風大雨、連綿風雨，不得上章。違，罰病一年。
　　身有六疾，不得與人上章。違，奪算三紀。
　　上章，不得食酒肉五辛。違，奪算一紀。
　　禁戒
　　禁曰：上章宮曹請官不得越錯。
　　犯穢不得入治。
　　見掩不得入江河山林藪澤。
　　六畜生產未滿七日，不得入治。
　　小兒未滿百日，不得入治。
　　六畜生子未滿月，不得入治。
　　章醮信物，不得假借於人。
　　不得於治中燒諸臭穢、毛羽皮角。
　　入治皆須恭肅禮拜，不得傲誕。
　　入治不得指斥形容，妄說非法，言語戲笑。
　　治中不得裸露形體。
　　信當須散於道民。詣治請章，救度疾厄，當須束帶履版，恭敬叩頭，自陳本末。不得傲誕狠戾，高聲自貴。犯，三刑論。
　　令曰：父有疾厄，兒受天師大治在身，父當冠帶巾褐，叩頭搏頰，子方入治奏章。
　　令曰：父子求請不如法，父子犯三刑論。兄弟如上。
　　令曰：婦受治職，夫有急厄，當須束帶履版，叩頭如法，婦乃入靖奏章。
　　令曰：夫請不依法，坐二刑論。婦宣令不明，坐三刑論。
　　令曰：親伯叔疾厄，子姪治籙在身，求奏章如父子法。
　　令曰：舅姑姨疾厄，請子孫上章，如伯叔子姪法。
　　令曰：凶逆之人，手行誅戮，謀君殺父，此罪大逆，非財貨之功所能補贖，當履刀山，劍樹，經镬湯，被燒煮，萬載不原，難以拔贖。
　　禁律曰：人身中常有司過之神，隨時上下，日以善惡。過滿百二十為一刻，刻者令人多害少利。百八十過為一耗，耗者令人六畜不繁息。十過為一徧，徧者令人疾病。五百四十過為一兇，兇者令人損胎傷子。七百二十過為一吹，吹者令人死。七百二十九過為一殃，殃者令人瘖瘂盲聾。千八十過為一禍，禍者令人暴夭死亡。千二百過為一殘，殘者令人出逆子。千二百六十過為一咎，咎者令人絕嗣。千四百過為一基，基者令人殃流五世。千六百二十過為一謫，謫者令人斷世無後嗣。千八百過為一患，患者令人家出顛疾狂癡。二千六十過為一暴，暴者家出兵刀逆死。二千三百三十過為一虛，虛者家出父子兄弟相攻伐。二千五百二十過為一曾，曾者家犯肌膚惡疾。二千七百過為一害，害者家出聾。二千八百過為一災，災者家出骨肉婬亂悖逆。三千六十過為一異，異者家出告盲陰殘。三千一百三十過為一變，變者家出獄死族誅。三千一百五十過為一怪，怪者家出都市乞丐人，骸骨棄捐。三千六百過為一滿，滿者應死也。
　　律曰：人生或年二十、三十，刻滿兇夭。或五十、六十，而刻滿兇夭；或小來無過，而今夭者，此受先世餘過。或妄行惡逆，竟壽而不遇禍患者，受其祖餘慶也。故積德之後有餘福，積惡之後有餘禍。故人能悔過，過滅福生。當思愆自責，改而勿犯。行之一旬，其人身中司過為之除一刻。行之百日，除二刻。行之一歲，除三刻。行之三年，其福自應。如不思不悔，其過日深。小過止其身，大過下流子孫。積善如梁上塵，積惡如突中煙。可不明慎之哉。
　　受籙吉辰
　　甲子、丙寅、丁卯、辛未、壬申、癸酉、乙亥、丙辰、辛丑、丁未、庚戌、戊午、庚辰。
　　已上是義日。
　　甲午、丁丑、丙戌、庚子、壬寅、丁未、戊申、己酉、辛亥、癸卯、丙辰、乙巳、丙戌、丙辰。
　　已上是寶日。
　　己丑、戊戌、丙午、壬子、甲寅、乙卯、己未、庚申、辛酉、癸亥、戊辰、丁巳、丙辰、乙未。
　　已上是專日。
　　右義寶專等日，傳受經籙吉日，亦具受道曆。
　　相刑自刑日
　　子刑卯，卯刑子，巳刑申，申刑寅，寅刑巳，未刑丑，丑刑戌，戌刑未，辰午酉，亥自刑。
　　右四辰自刑，章醮切須看之。
　　赤松子章曆卷之二竟
　　赤松子章曆
　　經名：赤松子章曆。撰人不詳，據考應為唐代道士編集。係早期天師道上章儀範。六卷。底本出處：《正統道藏》洞玄部表奏類。
　　赤松子章曆卷之三
　　天旱章
　　具法位，
　　上言：謹按文書，某以下愚，遭逢道會，得睹聖世，因綠幸遇，染在大法。伏蒙
　　太上廣覆，師君矜愍，功無絲髮，夙夜憂惶，如履冰谷，無以上答天地之恩。臣受法之日，約當虔奉師門，布散道德，助國扶命，拯拔一切，救物為先。自頃已來，天地運否，陰陽相刑，四時失度，國境亢旱，禾稼不登，慮以祆災競起，純陽在上，凝陰在下，二氣不交，玄澤不降，旱風烈日，萬姓熬然，稼穡焦枯，涸魚懼日。良由帝王受天禪祚，君臨萬邦，三才台輔，伯牧股肱，宰長首吏等，不能俯仰理物，治功不逮。臣某等受道重任，宣化無方，不能理正允中，調和氣序，致使五行失度，天災所衝。伏尋科法，道氣廣覆，洽潤生靈。臣某伏聞，乾知泰始，坤作成物，天地交泰而品物咸亨。春生夏長，秋收冬藏，陰陽和順，草木滋榮，五穀成熟。太陰主雨，立春之日，男以農種，女以桑麻，冀以秋冬得資賦稅，承天受地，品類以生。立春二月始種五穀，雨水和均，五穀以益，和氣蓄結。某時炎旱若干日，甘雨不降，陽氣興盛，天無行雲之癮，地無津液之潤，臣竊不自揆，謹依天師科法，觸冒湯火，謹以上聞，誠惶誠恐，頓首死罪。伏願
　　太上無極大道三師君，夫人好生惡死，特垂大道之化，願上官典者為分別五行，驅處律呂，羅列八卦，標明節月，使陽不侵境，陰不退度，五來鎮一，水自潤下，五來升二，火自炎上，五來乘三，木自曲直，五來除四，金結從革，五來自偶，法滋稼穡，須五而成，而無不生，然後使鶉火收焰，玄枵吐津，箕宿傾舌，畢宿動根，五嶽觕石，四漬騰泉。伏乞
　　天恩哀愍，謹請靈臺宮中漢明君各一人，官將百二十人，主攝天雷等。元名宮中小玄明君一人，官將百二十人，主攝河伯呂公子、三十六水帝、十二溪女、九江水帝、河平侯掾吏、中部水神，興雲下雨。河天宮中九海北玄君一人，官將百二十人，主下水氣，出風雷。太山宮中泗州九谷君，官將百二十人，主起水氣。又請泗州九海君水帝，又請浮雲使者等，官將百一十人，一合來下，與某州縣邑下地主明大社神，名山大澤、源谷山川之靈，古今卿士大夫，有功於民，以配廟食者，及諸村鄉亭里域真官，注氣營傳，符廟司舍，一切諸神君降下，同心盡力，輔助天道，以行神靈，興雲降雨，洪澤沛濡，旱苗蒙膏潤之榮，萬民有來蘇之命。功成事立，言功舉遷，風伯雨師，亦同升三天，預酬勞苦。願天曹告下，速使旱魃之鬼應章消滅。特從
　　太上三師，乞丐應驗，不負效信。恩惟太上分別，哀臣愚劣。謹因二官直使正一功曹左右官使者、陰陽神訣吏、科車赤符吏、剛風騎置驛馬上章吏，官各二人出操。臣某謹為某等天氣旱燥，恐百穀失收，拜上，請天官以時降下，潤澤流注。寶章一通，上詣
　　三天曹，伏須告報。臣某誠惶誠恐，稽首載拜，以聞。
　　請雨得水過止雨章
　　具法位，
　　上言：謹按文書，某遭值運會，得承師道，助國扶命。頃以寒暑不節，祆孽滋生，初陽以來，亢旱無雨，人失農務，禾稼萎枯。臣謹為百姓寒心，請乞披雲降雨。洪澤四注，陰氣遍降，遂爾不息。霖雨浩衍，百川滂溢，萬姓廢業，田苗蕩沒。朝野憂難，請臣謹依舊儀，貢章上聞，願乞遷達。臣前所諮告雨泉官並還天曹，中官錄署，進受功賞。重請天公正氣君一人，官將百二十人，河上玉女千二百人，各一合下。上請天曹止雨移風，風伯雨師，依四時八節，無令越錯，收雲斂翳，三光麗景，當為止雨。諸官言功報賞，以為效信。恩惟
　　太上分別，求哀。操臣謹為請雨蒙荷上恩，今乞停止，拜章一通，上詣
　　某曹。伏須告報，臣誠惶誠恐，稽首載拜，以聞。
　　卻蟲蝗鼠災食苗章
　　具法位，
　　上言：謹按文書，某日載幸遇，得奉清化，某以多招災咎，比年田種，每不如意。今年於某處，野穗種植，災蝗所食，
　　不可禁止，向臣求乞禳辟。謹為伏地拜章上聞，願請北門官中天田君一人，官將百二十人，主為某家辟除災蝗蟲鼠傷犯苗稼者，一切蟲鼠為害，皆令消滅。重請地盡宮中天野君，官將百二十人，下利田作，令獐鹿百烏蟲鼠不得傷害。重請三氣陽元君，官將百二十人，治黃雲官中，主收烏獸傷暴穀稼之精，不得為害。
　　虛皇大道劫所在土地山林孟長、十二溪女、社稷色君，令某田收倍獲，無復災損。如願之日，不負效信。恩惟
　　太上分別。云云。謹為某日拜奏，上請
　　天官，今春田作，蝗蟲鼠災，委恃道氣，令得防護。寶章一通，上奏
　　三天曹，伏須告報。臣等誠惶誠恐，稽首載拜，以聞。
　　收鼠災章
　　具法位，
　　上言：謹按文書，臣某并弟子，素以草苗子孫，田作為業，千載有幸，得奉
　　大道，賜佩重籙，顯加治職，天官吏兵，以自營衛。罪積山海，功無絲髮，上答天地，不敢自寧。某處田作，橫被鼠災傷損，非可禁止。臣不勝所見，謹為伏地拜章一通上聞，特從
　　無上大道、諸君丈人、三師君、夫人、上官典者，垂恩省察，謹上請三五陽元君，官將百二十人，治黃雲宮中；重請南山白虎將軍吏兵，一合來下，收捕境內草鼠，令還曠野，有穀之地，不得停住。界內某鄉里土地山林孟長、十二溪女、社稷邑君，同為收絕鼠耗，以時靜滅，使五穀豐登，百姓蘇悅，以荷大道生育之恩。不負效信，恩惟
　　太上分別。云云
　　收除虎災章
　　具法位，
　　上言：謹按文書，某素以胎生，下官子
　　孫，千載幸會，遭逢
　　大化，被受厚恩，夙承師道，賜某天師符籙，以自營衛。寵光重杳，實為過泰。屬以時遇凶災，虎狼入境，餐食生人，傷害六畜，日月滋深，無由禁止。唯恐某家男女年命衰厄，羅網縈纏，觸犯眾禁，太歲將軍，行年、本命，十二禁忌，斐（非＋尸）尸故氣，飲食之鬼，山精海靈，百二十精魅，及太古已來，顛倒將軍，道上將軍，各稱官號，與五方神傷，當路神傷，並乞不為患害。某上請北玄君一人，官將百二十人，治黑治官。重請北平護都君，官將百二十人，治赤治官。一合來下，與禁斷所居里域，真官注氣，監察考召山川社稷土地之主，同心共意，禳卻虎狼之害。重請伏行宮中百精君一人，官將百二十人，一合來下，主收眾老百氣之精，與人作祆害者。重請制地君一人，官將百二十人，天中督御、河伯水帝、十二書事，主收捕五方虎狼傷殺萬物、百二十傷注腥血之鬼，斷絕中外死亡傷注之氣。重請九夷八蠻六戎五狄三秦君，各隨方位，春夏秋冬，與某家宅三將軍二十四吏兵士三十萬人，勤加營護，一切眾生，並令掃蕩，願州縣某家男女大小、牛馬六畜，行來出入，不逢虎狼眾災之難，毒害不過此境，並蒙全祐。將軍吏兵效力之官，言功報勞，不負效信，恩惟
　　太上分別。云云。謹為某驅逐凶獸，拜
　　章一通，上詣
　　某曹。云云。
　　解咒詛章
　　具法位，
　　上言：謹按文書，某即日口辭自列，千載幸會，得奉
　　大道，但以愚鄙，信向多違，招延考氣。比者居止轗軻，夢想紛紜，怪異妄生，祆祥屢起，四支沈重，顏色痿悴，精神浮散，不附身形。占筮推求，云有惡人，更相厭檮，牽引天地，指鬼呼神，咒詛百端。或題刻姓名，或畫作形影，或以刀刺心，或割髮截指，將告神社。恐有百盟之鬼，所見拘執。莫知何功，可以解釋，防保身命。唯用丹心，特實儀信，上憑
　　大道，告訴向臣，求乞章奏，飜解咒詛。謹為伏地拜章，上聞
　　天曹，伏願
　　太上老君、太上丈人、三師君、夫人、門下典者，垂神省理檢勑。若是春三月寅卯辰咒詛厭檮某身，上請東方九夷甲乙君為某翻而解之。若是夏三月巳午未咒詛厭禱某身者，上請南方八蠻丙丁君飜而解之。若是秋三月申酉戌咒詛厭檮某身者，上請西方六戎庚辛君飜而解之。若是冬三月亥子丑咒詛厭檮某身者，上請北方五狄壬癸君飜而解之。若是四季之月咒詛厭禱某身者，願中央三秦戊己君消而解之。或二十八宿咒詛厭禱者，願隨方星宿君飜而解之。或被惡人畫作形像及刀刺心，或道上神社、壇場牢獄、樹木神靈、井竈之中，或與河伯水官、俗中邪師私有鬼神之處，伏以
　　太上清高，三天遐邈，正氣悠遠，邪氣縱橫，枉害良民，遭者非一，某橫罹無辜，探恐一旦奄沒鬼官，乞丐
　　太上大道、太上老君、太上丈人、天師、女師、三師君夫人、門下典者、五氣真君，留神省念，或犯五盟七咒之罪，伏請太元兵士百萬眾，又請飜倒君兵士十萬人，一合下，為某放遣三魂七魄，不得留執，還魂制魄，平和神氣，分解身中千邪萬鬼，永不干亂，一切邪神咒詛，悉乞消蕩。所請天官，依臣言功遷舉，請住宅至以為效信。恩惟
　　太上分別。云云。
　　消怪章
　　具法位，
　　上言：謹按文書，某即日口辭自列，素以胎生，下官子孫，千載有幸，得奉大道，從來蒙恩，誠實罔極。但某比者宅舍不安，邪神擾動，所向不吉，凶災數見。以今某日，忽見某色之怪，開書列字，憂慮非一。求乞消蕩百怪章一通，伏乞上達
　　三天曹。謹為弟子某家推尋怪兆，理合申謄，依法資芒繩一百二十尺，刀一口，及五方鎮信、錢米、命素等物，為拜上五方大消怪章一通，願
　　太上無極大道、三師眾聖，曲垂恩眄。竊以東方青怪自稱歲星，妄作祆怪，老木之精，動作青物，多所中傷。乞東方青帝消滅怪殃。南方赤怪，自稱熒惑，動作赤物，欲來所害。願南方赤帝消滅怪殃。西方白怪，自稱太白，動作白物，專為凶逆，妄為怪異。乞西方白帝消滅怪殃。北方黑怪，自稱辰星，發泉源龜之精，動作黑物，轉易姓名。乞北方黑帝消滅怪形。中央黃怪，自稱鎮星，動作黃物，託號家親，招集不祥，互作怪異。乞中央黃帝除滅怪殃。謹按天師千二百官章，表錄上請天昌君，黃衣兵士十萬人；督御君，兵士百萬人；又請無上元士君五人，各官將百二十人，下為某家收捕百二十殃怪。一時掃蕩，消而滅之，眾老之精，前後愆咎，乞垂原赦。所請天官，依三會言功，不負效信。恩惟
　　太上分別。云云。為某去某月日見怪，今求乞天官五方大消怪章一通。上詣
　　某曹云云。
　　禳災卻禍延年拔命卻殺都章
　　具法位，上言：
　　謹按文書，某即日口辭自列，云素以胎生，下官子孫，千載有幸，得奉大道，從來蒙恩。但某入今歲之中，推算年命，災厄多端，無福自輔，唯憑一心，求乞章奏，以救拔身，得遂安居。伏乞三景真官切為分解年中天羅地網、遊城赤鼠、三丘五墓、刑殺吟辰，俱欲為禍，願迴保扶身命，延益年算，消災度厄。謹為拜《保護章》一通，上聞天曹宮官，屬布散道氣，流潤弟子某身中，上請太和真一好生君五人，運氣君五人，解刑度厄君五人，延命益算君五人，請命保生君五人，太皇萬福丈人，宮中天昌君，黃衣兵士十萬人。又請收刑卻殺君、斬刑絕殺君、執刑收殺君各五人，官將百二十人，保佑弟子某身中百怪刑厄，從一厄至于九厄之中，皆令度脫，卻死來生，消災散禍，迴凶作吉。次及劫殺、災殺、天殺、地殺、年殺、月殺、日殺、時殺、陰殺、陽殺、吟辰三殺、五刑、六畜，欲為殃祟，上請萬福君、運氣君、解厄君、南上司命君、太白明星君、拘魂制魄君、財庫君、祿庫君、定命玉曆君各五人，官將百二十人，為弟子某落除死簿，注上生名。今依玄科，資法信命素絹一匹，錢一千二百文，油一斗二升，米一石二斗，紙筆香果等，獻上十方靈官，願為弟子辟斥邪魔，養護身命，天官聖母等，普願特為利便。又重請東方九夷君，九九八十一官君，寅卯辰甲乙君，為弟子某解除東方青災青厄、青瘟青毒、青痙青殺。又請南方八蠻君，八八六十四官君，巳午未丙丁君，為弟子某解除南方赤災赤厄、赤瘟赤毒、赤痙赤殺。又請西方六戎君，六六三十六官君，申酉戌庚辛君，為弟子某解除西方白災白厄、白瘟白毒、白痙白殺。又請北方五狄君，五五二十五官君，亥子丑壬癸君，為弟子某解除北方黑災黑厄、黑瘟黑毒、黑疰黑殺。又請中央三秦戊己君，千二百官君，為弟子某解除中央黃災黃厄、黃瘟黃毒、黃痙黃殺，并為辟斥五方黃病之鬼，時行瘴癘水火之災，皆令消滅。及社里邑君，同心併力，加備守護弟子某家，福祿日新，公私清吉，不負效信。恩惟
　　太上分別云云。為某謹拜上卻災拔命扶一哀度厄章一通，上詣
　　某曹云云。
　　本命謝過口啟章
　　具法位，
　　上言：云云。某素以胎生，下官子孫，千載運會，得奉
　　正一，致屬道門，遇蒙師老，所見榮飾，賜署符籙，以自檢慎，進參中乘，荷佩契重，蒙任治職，奉道經寶。過泰之恩，實為罔極。但臣某愚鈍，神氣不平，三魂不守，七魄不寧。誠惶誠恐，稽首載拜
　　皇上玉帝。臣等七世已來，所行陰罪陽過，積惡殺生之罪，名奏三官。乞今以去，令臣某萬過消滅，削除罪名，邪氣殄散，九福常寧。七祖父母，下及玄孫，魂魄升遷，反胎還嬰。令臣某神仙久視，長生太無，北揖玉清。誠惶誠恐，稽首載拜
　　太素三元君。臣等七祖已來，下及臣身，所行陰罪陽過，殺生之罪，簡過帝前。
　　從今已往，乞除罪名，削死上生，萬過除滅，七祖父母，反胎玉庭，上昇日月，遊行七星。臣某稽首載拜
　　上清三素君。臣等有知已來，所行千罪萬過，上及七祖陰惡之罪，各錄三官者，乞從今已去，願令萬罪消滅，邪偽不生，陰罪散滅，七祖反靈，身登帝堂，迴陌玉庭。臣誠惶誠恐，稽首載拜
　　四老道中君。臣等七世已來，上及七祖父母，所行陰逆，積惡之罪，名書三陰者，乞從今己往，令臣千罪蕩散，萬考傾除，魂魄分明，七祖反胎，萬靈侍衛，五老定符，壽同二儀，名形玉書。臣誠惶誠恐，稽首載拜
　　三司君。願從今已後，令罪結散蕩，考氣消滅，百惡不生，邪氣匿絕，七祖昇仙，三魂和練，七魄纏綿，眾靈扶侍，得為上真。臣等誠惶誠恐，稽首載拜。中有七篇，語相似，不寫，本上如此。臣小子，千載運會，得在道末，忝受治職。但臣頑愚，生長流俗，釁積山海，無以自知。貪生好欲，夙興夜寐，不自定息。伏乞
　　太上開化之恩，澤施無外，接爾愚民，消罪之法，不以人微道劣，敢冒清嚴，拜章陳謝，五情震惶，肝心破裂。特從道君，乞三赦之恩，愍臣丹懇，並乞道氣日新，所得通利，舉事如心，門戶興隆，大小受恩，以為效信。恩惟
　　太上大道君分別。云云。謹因眾官云云。
　　操臣謹拜上
　　三天大道，仰謝身年，七世已來，及生世三師，父母存亡，陰罪陽過，乞丐長生，、水保長存。口啟章一通，上詣
　　太上三天曹，載拜以聞。
　　飛度九厄天羅章
　　具法位，
　　上言：云云。謁在某宮，絕命在某宮，本命在某忌。某年某月，恐有天羅所纏，地網所繞，只知惶怖，不自分別。唯專一心，上憑
　　大道天師科儀，謹為慄家拜奏飛度九厄天羅章，謹辦青絲一百二十尺，算子一百二十枚，命米一石二斗，命素絹一匹，錢一千二百文，香油紙筆等，為求乞救解過度災厄章一通，謹請東方春三月寅卯辰甲乙九夷君，九九八十一官君，謹請南方夏三月巳午未丙丁八蠻君，八八六十四官君，謹請西方秋三月申酉戌庚辛六戎君，六六三十六官君，謹請北方冬三月亥子丑壬癸五狄君，五五二十五官君，各降臨醮座，同心併力，為某家等消除災厄。又請延命大將軍，兵士千二百人，一合來下，為弟子男女等，延續年命，扶度衰厄，永保元吉，竟歲無他，以為效信。恩惟
　　太上分別。云云。為某分解厄難飛度九厄天羅章一通，上詣
　　某曹一召石。
　　卻三災章
　　具法位，
　　上言：云云。去某月日，抱疾所苦。云云。因師披檢。云云。年命不利，尋九宮飛符元辰算曆之中，有對算盡，兼公私、口舌、水火、虎狼、蟲蛇，一切眾厄在身，或今年劫殺，或明年災殺，或為年殺、月殺、日殺、時殺，及吟辰之殺，束方青殺、南方赤殺、西方白殺、北方黑殺、中央黃殺，又恐天羅地網所見纏綿，恐被一旦中傷，不蒙脫兔，大小惶怖，無所情計。云云。慮以年中一厄二厄三厄四厄五厄六厄七厄八厄九厄，虎狼刀兵之厄，賊役之厄，三刑三殺之厄，上請度厄君、鎮命君、壽命君、益命君、續命君、脫厄延命君、大福德君，各官將百二十人，上請皇天上帝、日月華蓋、北斗君、三天錄都司算君、度厄司馬，并直使功曹，下治某腹中百病，正一功曹，下治某心中百病，治病功曹，下治某脾中百病，役氣功曹，下治某胃中百病，中部功曹，下治某肝中百病，陽神决吏，下治某左腋下百病，陰神决吏，下治某右腋下百病，狼吏虎賁，下治某腸中百病，察姦君吏，下治某肺中百病，鉤騎君吏，下治某小腹中百病，三官僕射，下治某背脊中百病，天縐甲卒君吏，下治某二十指中百病，天丁力士，下治某頭腦問百病。並各令除愈。甲子將軍王文卿領兵士三萬六千人，直息某左右，防衛至酉。甲戌將軍展子江領兵士三萬六千人，直息某左右，防衛至未。甲申將軍扈文長，領兵士二萬六千人，直息某左右，防衛至巳。甲午將軍衛上卿，領兵士三萬六千人，直息某左右，防衛至卯。甲辰將軍孟非卿，領兵士三萬六千人，直息某左右，防衛至丑。甲寅將軍明文章，領兵士三萬六千人，直息某左右，防衛至亥。六甲將軍，六部兵將，各部領兵馬三萬六千人，尅時傳相契合，隨逐某身東西南北，行來進止，真神衛護，從直息防衛，解散某身災厄，辟斥溫氣，悉令珍滅，年命延長，家口康寧，眷屬休泰，皆荷
　　大道洪恩之德。所請天官，勞屈君吏，三會吉慶日，都章言功，加官、益祿、遷賞，不負效信。恩惟
　　太上云云。某疾病厄難保命醫治卻殺章一通，上詣
　　某曹云云。
　　青絲拔余章
　　具法位，
　　上言：某素以胎生，下官子孫，千載有幸云云。頃者已來，身中轗軻，今歲行年云云。今謹寶法信，白素四十尺，以進命度厄。命米一石二斗，以倍糧益算，以添倉儲斛斗。錢一千二百文，以證質丹誠，定三百六十神氣，日生一日，安其宮室。筆、墨、紙、算子，注上生名。錫人五身，請為某上詣五方，代形易名。香油燈燭，繼續光明。用錢米質信，以表丹誠，拔贖生命。上請太上宮中拔命君十二人，續命君十二人，鼎倉王女五人，司命君五人，五緯宮中玉女千二百人，明堂君一人，南昌君一人，朱陽君一人，黃老君一人，天魂地魄君各一人，起生玉女千二百人，玉曆素女千二百人，天官地官水府官等各百二十人，并諸官考召君吏，同心併力，為弟子某度脫年命，住處平善，安定無他。所請天官，依三會言功，吉日舉遷，不負效信。恩惟
　　太上云云。
　　疾病醫治章
　　具法位，
　　上言：云云。頃日已來染疾，恐沒溺生路，詣臣求乞章奏
　　三天曹，願為拔贖。比旬日已來，寒暑不節，勝理失所，或當風外玲，致招此疾，或五刑三災謫罰。但以愚塞，不知將何省理。上請五方生氣，以濟醫治。特願
　　太上無極大道、太上老君、諸君丈人、天師君、三師君、夫人、慈父聖母，留恩省念，賜以道氣覆應某身。謹謁天曹，上手天醫、太醫君吏十二人，下為某身，隨病所在，即為救療。上請治病功曹十五人，為某上請天曹，削除某前世今生所犯罪源。五臟之中，四肢百脈，皆蒙愈差。次請東方青生氣，南方赤生氣，西方白生氣，北方黑生氣，中央黃生氣，並下某身中。又上請解考君、度命君、益算君、防民君、誅殃禍君、遊羅大將軍、地境大將軍，各收邪精、故氣、疫毒之鬼，令病者痊復云云。所請天官，依三會言功遷賞，不負效信。恩惟
　　太上分別云云。
　　疾病困重收滅災邪拔命保護章
　　具法位，
　　上言：云云。緣身疾病困重，告急於臣，求乞章奏。為某所犯罪結尤重，依憑
　　大道，如蒙哀祐，乞賜進算，令疾病即日痊可。、謹請陰陽治病功曹、五官醫吏，詣鳳凰太官日戶之中，請取太清五色神藥，灌注口中，流布百脈，腹內胸膈之中，痼疾皆能消愈。木官持藥，火官主灸，金官持針，水官主湯，土官和劑，各隨所使。九竅相承，五臟通暢，六腑和調。上請和考君、太和君、太陽君、延壽君、保命君、度厄君、五帝丈人、都氣君，又請高麾大將軍、返甲逆鱗兵士三十萬眾，下為某身五臟六腑、四肢關節、十二宮室，百二十關機，伏乞併力掃除惡鬼。或係綴某身者，請告天地水三官、五嶽四瀆、山林孟長、二十四禁忌，並與臣身中所佩剛風赤天騎吏，同共收捕惡鬼。又願萬福君、天倉君、東方青氣君、南方赤氣君、西方白氣君、北方黑氣君、中央黃氣君，各領兵士，下為某身中驅遣邪氣。乞蒙平復，延續性命，保守無他。得如所願，三會吉日，言功舉遷，不負效信。恩惟
　　太上分別云云。為某身染重疾，困頓在牀，拜上拔命保護章一通，上詣
　　某曹一召萬。
　　扶衰度厄保護章
　　具法位，
　　上言：云云。但某某身忝承下官之胤，因六氣以成形，蓋萬劫之良綠。沐三光之照曜，處非常之世，得預人流。以今年災厄深重，日月長遠，貞吉難保，伏聞
　　大道含澤，拯拔黎民，使枯骨重榮，迴骸起死。某沐此大恩，甚為無量。或恐厄在東方天獄之中者，請東方青帝甲乙九夷君，從官九九八十一官君，乘青龍，飛行萬里，持節執符，主為某解東方青災、青厄、青瘟、青凶、青毒。春三月災禍之氣，悉為蕩除。若厄在南方天獄之中者，請南方赤帝丙丁八蠻君，從官八八六十四官君，乘赤龍，飛行萬里，持節執符，主為某解除南方赤災、赤厄、赤瘟、赤凶、赤毒。夏三月災禍之氣，悉令蕩除。若厄在西方天獄之中者，請西方白帝庚辛六戎君，從官六六三十六官君，乘白龍，飛行萬里，持節執符，主為某解除西方白災、白厄、白瘟、白凶、白毒。秋三月災禍之氣，悉令蕩除。若厄在北方大獄之中者，請北方黑帝壬癸五狄君，從官五五二十五官君，乘黑龍，飛行萬里，持節執符，主為某解除北方黑災、黑厄、黑瘟、黑凶、黑毒。冬三月災禍之氣，悉令蕩除。若厄在中央天獄之中者，上請中央黃帝戊己三秦君，從官三三為九、九千二百官君，乘黃龍，飛行萬里，持節執符，主為某解除中央黃災、黃厄、黃瘟、黃凶、黃毒，解除某身中從一厄至于九厄八難，並乞消除。又請
　　皇天上帝、日月五星、五帝王相、華蓋北斗君、三天卻錄司命君，一合下為某解除三災九厄，并解今年瘟黃瘴氣，悉皆遠離身心。即日奉資儀信白素絹一匹，命米一石二斗，鎮錢一千二百文，油一十二升，香燈紙筆等，以為效信，表質丹誠。上請
　　太上三天解死籍，上生名，削除萬病之厄，家口平安，道力扶助，職祿求遷。蒙恩之日，所請天官吏兵，依臣三會吉日言功，不負效信。恩惟
　　太上云云。拜上
　　天官扶衰度厄章一通，上詣
　　某曹云云。
　　謝土章
　　具地位，
　　上言：云云。比者已來，居宅不利，招延災考。某處宅中，土精地靈，更相追責。不知修何功德，防保家口。唯用一心，仰憑
　　大道。向臣求乞章奏，上詣
　　三天曹。願上官主者，以時平省。謹為上請謝土君五人，制地君五人，解土君五人，安土君五人，定宅君五人，各官將百二十人，一合下為某家披謝五方五土眾神。但某自從立此宅已來新舊掘鑿、移籬換柱、造立屋舍、起土興工、平高就低、改動門戶、六甲禁忌、瓦石萬靈、沈屍伏藏、銅鐵白土、黑土黃土、土皇土王、土相土府將軍、土公、土下君侯二千石、陰土陽土、四時五行、中央太皇、宅前宅後、宅左宅右、五土神王、中庭令長、夾門大夫、門丞戶尉、井寵精靈、青龍白虎、朱雀玄武、騰蛇伏龍、太歲、太陰、太陽、司命、十二時辰將吏、天剛太一、勝先小吉、傳送從魁、河魁、登明神后、大吉功曹、太衝、拘刑破殺土中真靈，四孟、四仲、四季，子午卯酉，天門地戶。東方土神所犯，解謝震宮。南方土神所犯，解謝離宮。西方土神所犯，解謝兌宮。北方土神所犯，解謝坎官，中央土神所犯，解謝乾坤艮巽等宮，並蒙放赦。某守宅大神，晏子、大戴，蓋屋三重，遠舍三雨，東西南北，邪精故氣，及諸禍害，一時消蕩。乞某家大小永保元吉云云。恩惟
　　太上分別。求哀云云。起造宅舍以來，觸犯宅神土公禁忌，更相追責。拜上
　　天官搜謝解釋考氣乞恩口章一通，上詣
　　三天曹云云。
　　卻虛耗鬼章
　　具法位，
　　上古：云云。但某口舌橫生，奴婢逃叛，皆緣虛耗，鬼魅相仍。謹請
　　五福天官、地祇十二官將、百二十人，尋究此章奏上，為某家收補宅內五虛六耗之鬼，各歸本方。或青虛青耗之鬼，遣歸東方青帝收而禁之，勿令遊走。或赤虛赤耗之鬼，遣歸南方赤帝收而禁之，勿令遊走。或白虛白耗之鬼，遣歸西方白帝收而禁之，勿令遊走。或黑虛黑耗之鬼，遣歸北方黑帝收而禁之，勿令遊走。或黃虛黃耗之鬼，遣歸中央黃帝收而禁之，勿令遊走，干擾人家。所請天官兵吏，及某家守宅三將軍等三十萬人，同心併力，為某馳遣宅中，虛耗退散，願某家資產業集聚，迴凶作吉，田蠶萬倍，牛犢盈欄，金銀增積，口舌潛消，災厄不生，所願皆成，人口平康，財食增長云云。
　　言功安宅章
　　具法位，
　　上言：某若干人，住宅不安，慮觸冥司，招延考氣。以今年運，五毒流行，中傷天民，不擇良善。蓋某以胎生無知，下官子孫，千載幸會，得奉大道，常懷恐懼，無地自安。頃者家口大小，處在其中，不自保持，憂慮尤切。為比年或有修補掘鑿，移籬換柱，事非一條，觸犯天禁地忌、太陽太歲將軍、神頭神足，行年本命、大虛小耗、災殺劫殺、勾陳白虎、十二時神、土靈土殺，一切虛耗，上下土官，慮有觸犯，致某家舍宇宅神不安，井鼇龍神之主不為利便。願與某安穩，宅舍遷達，各得安居。謹按天師千二百官章，上請卿邑大夫神君官將百二十人下，為某家分解前後所犯禁忌，並乞消除。伏請制地君五人，官將一百二十人，為解太歲太陰太陽大將軍、大小虛耗、蠶室畜官、上下禁忌之鬼，一切並乞消滅。謹請東方青帝九夷君，南方赤帝八蠻君，西方白帝六戎君，北方黑帝五狄君，中央黃帝三秦君，四季五土，更相分氣，及四方官將，並為某家宅中收除禁忌，千精萬邪，下官故氣，歲月日時，災殺破害之鬼，一切消滅。五帝安宅，諸禍不生，利祐一歲之中，四時安穩，八節無災，二十四氣相應，乾上廣覆，坤下普載，永享貞吉。震生青龍，治宅左。離生赤龍，治宅前。兌生白龍，治宅右。坎生黑龍，治宅後。坤生黃龍，鎮宅中央。五龍治宅，辟除不祥，消滅凶惡，掃蕩千殃。神龍安鎮，四鄰和睦。改逆從順，除前愆，成後善。道氣流行，宅舍清吉。仕宦高遷，所求如意。從心之日，不負效信。恩惟
　　太上分別。求哀。云云。為某家恐居宅不安，龍神不利，禁忌撓動，謹拜上，上請
　　天官將吏，乞為收除鬼氣，安慰冥司，迎請五龍安宅保護人口乞恩寶章一通，上詣
　　某曹云云。
　　斷瘟毒疫章
　　具法位，上言：云云。
　　即日自列，千載有幸，得奉大道，被蒙恩覆，以自營衛。但某百行多違，招延考氣，大小疾病，日轉有增。詣臣求乞章奏，令瘟氣斷絕。臣以暗昧，不明鬼氣，按天師千二百官章，有下官故氣，邪淫鬼賊，周天帀地，妄生災禍，尅害良民。伏聞
　　太上高尊，三天清遠，宇宙廣大，日月光明，無所不照，行邪之鬼，並皆誅滅。若是東方生青瘟青毒青痙，鬼名高遠。
　　在南方生赤瘟赤毒赤症，鬼名士言。在西方生白瘟白毒白症，鬼名白幸。在北方生黑瘟黑毒黑疰，鬼名大黃奴，父子七人，男女兄弟各行惡毒疫氣。正月至十二月，各有瘟鬼，隨其放逸，天下病害。又甲子乙丑寅卯辰巳午未申酉戌亥十二月辰，瘟鬼皆有名字。從十二時上來，五方五色，黃奴老蟲。致今末世，愚民逢禍，致死不可稱計。臣受法之日，約當助國扶命，醫治百姓，按如科文，誅滅邪偽，掃除逆鬼，皆令滅絕。臣備受治職，謹當伏地拜章，上聞
　　太上無極大道諸君丈人，鴻恩覆護某家，悉與掃蕩羣精，滅絕惡鬼根本。上官使者，時蒙斷省。願東方主斗成主絕青瘟，南方主斗平主絕赤瘟，西方主斗遷主絕白瘟，北方主斗長主絕黑瘟，中央主五父君主絕黃瘟。東西南北，四維上下，十二時神，並令營衛惡鬼，無令放入。又東方青帝、南方赤帝、西方白帝、北方黑帝，四方一時，同臨祐助。上請高天萬丈百鬼中王萬二千人，兵士各八十萬眾，與臣身中吏兵，及守宅三將軍、二十四吏、兵士三十萬人，併刀同心，蓋屋三重，繞宅二市，兵刃向外，一時掃蕩，凶逆邪精，並令消滅。所請天官，言功報勞，不負效信。恩惟
　　太上分別云云。為某家拜請天官乞恩，防斷疾病，并鄰里疾病。請五方天官收捕五瘟疫癘鬼賊章一通，上詣
　　三天曹云云。
　　赤松子章曆卷之三竟
　　赤松子章曆卷之四
　　斷魁泉章
　　具法位，
　　上言：云云。某即日叩頭自列，口乞恩辭，素以胎生，千載慶幸，得奉
　　大道，忝切蒙恩。頃者已來，居處轗軻，疾病相連。卜筮云是山泉三河為禍，并此間土地山林覓食之鬼侵害某身，憂怖屏營，不知修何功德，唯用一心，上憑
　　大道，以救性命。告訴向臣，求乞章奏，收除里域東西南北山泉四壟河中諸雜鬼神橫行禍祟之者，一切乞令收斷。臣職叨典治、謹為伏地拜章一通，乞
　　太上老君、太上丈人垂恩料省，原赦某身，恐是山丘壟泉三河五河乳母等鬼作此妨害，上請麾幢大將軍、陂湖大將軍各五人，返甲逆鱗大將軍五人，兵士一萬人，重請覓音大將軍官將各百二十人，搖天動地九氣君吏兵士一千二百人，請左靈君、右靈君、高天大將軍、盟威君、八卦君，各宮將百二十人，上請束方九夷君、九九八十一官君、寅卯辰甲乙君、南方八蠻君、八八六十四官君、巳午未丙丁君、西方六戎君、六六三十六官君、申酉戌庚辛君、北方五狄君、五五二十五官君、亥子丑壬癸君、中央三秦戊己君千二百人，上請誅符破廟君萬六千人、太陰太陽太醫君、治病功曹官將兵士各百二十人，同心併力，下為某收捕鬼賊，付與天丁力士、天一北獄，依法治罪，不令脫漏。上章之後，悉令斷絕，蒙恩之日，以為效信。恩惟
　　太上云云。為某收斷河泉惡鬼章一通，上詣
　　某曹，伏須告報。
　　解天羅地網章
　　具法位，
　　上言：云云。某身及妻子，並有厄難，恐為天羅地網以見纏結，告訴向臣，求乞章一通。臣以學淺，不明氣候，無精算術，皆憑六甲五行更相剝復，以知曆數。凡以戌亥絕陽之鄉為天羅，辰巳絕陰之地為地網。年命會此則受其殃。男以本命臨太歲功曹，加生月為天羅傳送，加胎月為地網。女以本命臨行年為天羅河魁，加胎月為地網。復以行年臨本命功曹，加胎月為天羅傳送，加生月為地網。又天綱臨太一，下為天羅。胎在登明，下為地綱。五刑六害七傷九厄之月，及以衰年衰月，魁綱雜殺，千凶萬患，妨損非一。恐某家大小年命有犯五方羅網，九宮八卦，更相尅伐，仍是九天玄極之氣下遊世間，縱橫九百九里。羅者如炎火，網者如黑雲，悉帶九星精氣，赤精煥爛，若人年命當之，立見凶損。某今資法信，素絹一匹，錢一千二百文，白米一石二斗，油一斗二升，紙一百二十張，朱繩一百二十尺，釧子一雙，素絲一兩，筆墨香燈等，伏惟
　　天官恩盼，太上無極大道、天師門下典者、五氣君，垂神省念，上請東方寅卯辰甲乙青氣君，解除東方青厄青毒；南方巳午未丙丁赤氣君，解除南方赤厄赤毒；西方申酉戌庚辛白氣君，解除西方白厄白毒；北方亥子丑壬癸黑氣君，解除北方黑厄黑毒；中央戊己黃氣君，解除中央黃厄黃毒。五方之氣，十二時候，皆不敢為害。臣聞上三五為天，中三五為人，下三五為地。天有五行，地有五氣，人有五常。天不失五行則日月精明，地不失五氣則萬物滋生，人不失五常則能生長，禮樂獲全。某家恐五氣不合，臟腑不調，五行更相尅剥，伏願上官典者，為某上解玄象五星之考氣，下解地上三十六禁忌，中解某等身中千罪萬過。謹請北斗七星貪狼巨門斷絕死源，祿存廉貞替易死形，文曲武曲削除死錄。謹請解厄君、太皇萬福君、運氣君、玉曆君，各官將百二十人，下為某收捕眾災，分解諸厄，從一厄至于九厄，所居里域，真官注氣，監察考召，太祖父母，家親丈人，一切遷舉，進入中宮，署與功賞，使分曹署職，隨功加秩，天曹科典，令存亡受恩，幽明相祐，要以某身年命延長，災厄度脫，以為效信。恩惟
　　太上分別。
　　驛馬章亦云開度章
　　具法位，
　　上言：某以胎生，下官子孫，千載有幸，得奉大道，從來蒙恩。某今當驛馬發年，是求福之歲，若不章奏扶迎，恐有妨害，年命傷尅，官祿不遷。但以憂慮，無功可修，專用一心，上章奏表，禳卻驛馬之厄，扶迎官祿，不為災害。今賫法信，金人一軀，五色綵等前件物，將立心信，求拔除驛馬之厄，遷舉財祿，過免時災，永保元吉，得入生圖，扶迎驛馬，以保壽命。闔家大小，並乞無他。臣以愚昧，不明氣候，聞太易有補過謝罪之功，遁甲有向建避凶之道。元元一心，上憑
　　太上大道、諸君丈人、天師君、三師夫人門下，或三命已窮，一期載續。謹請皇天上帝、王相華蓋、北斗君、三天司命加祿君、扶命君，扶持驛馬，得成官祿。以金人一軀，上詣北斗，拔命除死厄。五色綵各一匹，以詣五方五帝，迎益官祿。紫案巾、牙質、衣績、木履等，以證祿位。紫傘蓋一張，以蓋本命。席一領，以鋪正座。油一斗二升，以徹照虛玄。青絲、算子，延續祿壽。米一石二斗，以益倉糧。紙、墨、筆，以書立生籍。錢一千二百文，以證質丹心。香一斤，祈北斗落死籍，南斗上生名，延壽無窮。重請功曹生氣君吏，上詣
　　太玄都生宮，請調星度算，替名易形。上請度命君、呼魂君，北詣玄陰御女君、延續姓名君，各五人，官將百二十人，為某扶迎驛馬，官祿超榮，災厄殄滅，光明心腑，乾坤震巽坎離艮兌八卦、二十八宿、三丘五墓，所典節氣，善功付度，周而復始。上請祐命將軍、萬福丈人、解患君、運氣君、解厄扶衰君，各十五人，官將百二十人，下為某同心併力，保守身命，祿位高遷，延年益算，穀帛盈倉，錢財集聚，永保元吉。所請天官，預有功勞，依臣三會吉日言功，不負效信。恩惟
　　太上分別，哀臣愚劣。謹因二官直使、正一功曹、左右官使者、陰陽神央吏、科車赤符吏、剛風騎置驛馬上章吏，官各二人出，操臣某謹為某求乞和合驛馬除災厄迎財祿乞恩章一通，上詣
　　某曹。伏須告報。臣某誠惶誠恐，稽首．載拜以聞。
　　謝五墓章
　　具法位，
　　上言：謹按文書，今據鄉貫某云，今月某日，染疾，進退不差，恐不存生。某家三曾五祖、七世父母已來，生時積罪，招延殃釁，或塚墓之中，有訴訟之害，慎怨天地，致使亡人不安，擾動生人。或岡勢斷絕，松柏為人所伐，斫掘塼邊，行往道路侵逼墓所，深恐一旦沒溺泉壤云。除已備奏
　　諸天帝尊，申三界真司牒，合屬去處外，今賫法信，黃繒一匹，白米一石二斗，油一斗二升，錢一千二百文，紙筆香果等，仰憑
　　大道，求乞章奏，解謝先亡，安穩塚墓，從生及死，千罪萬過，並乞消除。輒承口辭，為伏地拜章一通，上聞
　　天曹，願垂省察，原赦先世及新亡，并久遠及新舊墳墓所犯咒詛寃氣者，悉為斷絕，即求差愈，先亡安穩，塚墓清寧。上請謝墓君五人，又請都星君、青蓋官都候君、太清宮主，及地甲君，各官將百二十人，下為某消除疾病，解謝先亡。或墓在龍頭，或葬在龍尾，或葬在龍左，或葬在龍右，或葬在龍足，舉動縮伸，盤旋禁忌之處，致令亡人魂魄震動，恐怖不安，返害生人。致使生人轗軻，疾病附注。並乞消除五音丘丞墓伯，塚中二千石，諸塚考氣，皆使滅絕。安穩亡人，無有殃禍，一切原赦。願存亡無責無罰，一切和解。見在家口興隆，嗣胤不絕。不負效信。恩惟
　　太上分別，求哀臣愚。謹因二官直使、正一功曹、左右官使者、陰陽神决吏、科車赤符吏、剛風騎置吏、驛馬上章吏、飛龍騎吏，官各二人出。又因某日辰從官云云二人，直神從官符吏隨日辰易，舉此為例。操臣謹為齋主某家大小疾病，上拜請天官六龍謝墓遷達亡人和解考氣乞恩寶章一通，上詣
　　太上某曹治某宮。曹治隨日月換，舉此為例。
　　伏須
　　告報。臣某誠惶誠恐，稽首頓首，載拜以聞。
　　空三行
　　臣某　　屬　　某官焚修
　　空三行
　　太清玄元無上三天無極大道太上老君太上丈人天帝君天帝丈人九老仙都君九黑丈人百千萬重道炁千二百官君太清金闕七寶玉陛下
　　空三行
　　年號歲次某甲某月某朔某甲子某時章於某處齋壇拜上
　　空三行
　　可漏用全紙一幅為之。
　　太清玄元無上三天無極大道太清金闕七寶玉陛
　　下　具章奏法位臣姓某　上奏　謹封
　　內方函
　　謹　　　謹　　　上　　　詣
　　具章奏法位姓某謹重封
　　太上虛無丈人言某曹治某官
　　外方函
　　謹　謹　上　詣
　　具章奏法位姓某謹重封
　　三天門下請進
　　解五墓章
　　具法位，
　　上言：臣謹按
　　玄科，今據鄉貫某，叩頭自列，素以胎生，下官子孫，但某身中，今歲行年到某辰上，入墓之年，或為五墓所纏，及三殺之下。夫人入墓之年，恐被墓神注連，鬼氣纏繞。比者腳手沉重，飲食不加，罔知拔贖五墓災厄，扶護身命。唯以一心，上憑
　　大道，仰希鑒照，特垂救護。今賫法信，錫人五軀，命米一石二斗，命錢一千二百文，命素一匹，油一斗二升，紙、筆，算子百二十枚，向臣求乞章奏，斷絕亡人殃禍。令以錫人代形，分解災厄，延年保命。謹以拜章一通上聞。願天曹上官典者，垂恩照省，原赦某身，年七世已來所犯千罪萬過，並賜除蕩，五墓五方之厄來臨者，以錫人五形代之，令弟子無有錯悮之厄。上請還命君、壽命君、延命君、拔命君、續命君、扶命君、益命君各五人，官將百二十人下，同為某上詣南宮中司命、司錄，轉贖弟子性命，三藏一期，三百一時，解除身中災厄。當為排天門，卻死籍，移名青錄長生之簿，永為後世種民。上章之後，某身中年命延長，五墓殃注，並令斷絕，五墓災刑，返為恩福，以為效信。
　　恩惟
　　太上眾真分別，求一辰臣愚。謹因同前章，只換直神云。謹為某上請
　　天官解除五墓殃注災厄錫人代形乞恩紙章一通，上詣
　　太上某宮曹治。同前章式。
　　謝先亡章
　　具法位，
　　上言：臣謹按
　　玄科，今據鄉貫某，比者中外夢想紛紜，精神惚恍，或鬼賊屯集，口舌橫生，錢財耗散，怪祟屢見，田產不收，蓋由觸犯先亡翁婆先祖、左社右稷、井鼇土公、凶神惡鬼。闔家惶怖，仰憑大道，告訴向臣，求乞章奏，都謝城隍社廟神祇，諸部將軍，大小虛耗，十二禁忌，一切先亡，並蒙解釋，具如所列。臣以愚昧，不明氣候，謹為伏地拜章，上聞
　　天曹，伏願上官典者，以時平省，垂恩鑒照。謹為上請解過君、解刑君、解厄君各五人，官將百二十人，為某都謝先亡，卻除災厄，保護人口平和。從今年章御之後，千罪萬過，悉蒙原赦。願某家口大小，危中得度，敗中得成，難中獲免，死中得生。所請天官君兵士等，有功勞者，依都言功舉遷，不負效信。恩惟
　　太上眾真分別，求哀臣愚劣。謹因。同前章，只換直神云。
　　謹為某拜請
　　天官都解謝先亡乞恩報章一通，上詣太上某宮曹治。同前章式。
　　保胎章
　　具法位，
　　上言：臣謹按
　　玄科，今據鄉貫某，即日口辭自列，素以胎生，下官子孫，千載有幸，得奉
　　大道，被受元恩。某與妻無功可記，有罪斯多，深恐一旦受此冤苦，無所任持，向臣求乞保胎，收卻河邪乳母，產婦懷胎後傷亡容闇鬼賊。謹為拜章一
　　通，上聞
　　天曹。伏願
　　無上大道、太上大道君、太上老君、上官典者，以時平省。謹為上請安胎君二人，護胎君二人，扶衰度厄君二人，萬福解厄君二人，官將百二十人，下為某妻防保身命，胎妊易生。又請保胎聖母君二人，官將百二十人，為某妻守護三元丹田之中，辟斥邪精、魍魎鬼賊，守養赤子，當令某妻身得安全，免遭艱阻，保護胎妊，安穩六甲，足滿十月，子母相見，並蒙安貼。乞天門大聖，擁護某娘身體和釋，無生煩惱。當為諸君聖母言功報勞，以為效信。恩惟
　　太上眾真分別，求哀臣愚劣。謹因。同前章，只換直神云。
　　謹為某妻保胎章一通，上詣
　　太上某宮曹治。
　　催生章
　　具法位，
　　上言：臣謹按
　　玄科，今據某即日口辭自列，素以胎生愚昧，荷蒙天地重光之覆，某妻妊娠月數已滿，恐臨生不安，倍增惶怖，唯用一心，上憑
　　大道，告臣求乞章奏，上聞
　　天曹，不勝欣荷。臣謹為伏地拜章一通，願上官主者，以時平省。謹為請天門子戶君二人，速生君、乳母君、導生君、生母君、天醫助生君、催生君各二人，催生黃帝，伏在中庭，欲見子母形體。上請監臨坐草六百生父，守護某妻身，生產滑利，捨逆從順，辟斥眾忌，歲殺、月殺、時殺，白虎、咸池，千邪萬精，一切消滅，母子安全，如願從心，解脫無他。謹為諸君聖母祐助眾神言功報勞，以為效信。恩惟
　　太上眾真分別，求哀臣愚劣。謹因。如前章，只換直神云。
　　謹為某拜
　　天官催生口啟章一通，上詣
　　太上某宮曹治。
　　小兒上光度化章
　　具法位，
　　上言：云。某即日居某村坊，叩頭自列，
　　宿綠有幸，得奉
　　大道，欣慶無涯。但某凡愚，信奉多違，招延考氣。頃者已來，有男某，夢想紛紜，恐以不為祥瑞，四支虛弱，慮染沈痾，莫知何功，可以防保。今責法信，
　　投誠委質，上憑
　　大道，告訴向臣，求乞壽命延長，上光度化，增算益年，扶衰度厄。臣謹為拜章一通，上詣
　　三天曹。伏願
　　太上高尊無上元君，慈父聖母，上官典者，特乞平安。上請天地五光君，日月星宿五光君，東方請日光，西方請月光，南方請火光，北方請水光，中央請土光，上請壽命長生，付著某身形。上請壽命君五人，火炬君五人，三魂七魄君五人，各官將百二十人，下為流布天仙妙藥，太和之氣，入某身中，還顏復色，精光悅豫。上詣
　　天官，與落死籍，蕩滌故氣，注上生名，六腑調和，五藏安穩，光益壽命，一切精祟，並令消滅。夢想真正，飲食甘美，長保安全，以為效信。恩惟
　　太上眾真分別，求哀臣愚劣。謹因二官直使、正一功曹、左右官使者、陰陽神决吏、科車赤符吏、剛風騎置驛馬上章吏、飛龍騎吏，官各二人出，操臣某謹為某拜請
　　天官上光度化口章一通，上詣
　　太上某宮曹治。
　　保嬰童章
　　具法位，
　　上言：謹按文書，某夙生慶幸，得奉
　　大道，從來荷恩，實為無量。但某信敬多違，男女若干歲，今在童兒，未有所識，即日憂惶，恐為故氣邪精、斐（非＋尸）尸暗穢、乳母化神、天地河伯、鉤星血沒之鬼，承闇構禍，侵斥某身，求臣保祐，伏地拜章，上聞
　　天曹。特從
　　太上老君、諸君丈人、天師君、門下主者、五氣君，垂恩省理。上請陽仙護魂君、陰仙護魄君、天養生君，按摩某身，削除脾肺腎中、大小腸膽上下、幽都氣海，道氣宣布，百脈通利，病厄消蕩，顏華光澤，與日月同輝。上請太皇萬福君、解患君、東王父、西王母君，各五人，官將百二十人，三天九宮、甲子甲午官君，一切鬼毒，並不侵損。仰荷鴻恩，以為效信。恩惟
　　太上分別云云。為某拜請
　　天官為保嬰童章一通，上詣
　　太上某曹云云。
　　斷亡人復連章
　　具法位，
　　上言：臣謹按仙科，今據某云，即日叩頭列狀，素以胎
　　生，下官子孫，千載幸遇，得奉
　　大道，誠實欣慰。某信向違科，致有災厄。某今月某日，染疾困重，夢想紛紜，所向非善。尋求算術，云亡某為禍，更相復連，致令此病連綿不止。恐死亡不絕，注復不斷，闔家惶怖，恐不生全。即日詞情懇切，向臣求乞生理。輒為拜章一通，上聞
　　天曹。伏乞
　　太上老君、太上丈人、天師君、門下主者，賜為分別。上請本命君十萬人，為某解除亡人復連之氣，願令斷絕。生人魂神屬生始，一元一始，相去萬萬九十餘里。生人上屬皇天，死人下屬黃泉。生死異路，不得擾亂某身。又恐亡某生犯莫大之罪，死有不赦之愆，繫閉在於諸獄，時在河伯之獄，時在女青之獄，時在城隍社廟之中。不知亡人某魂魄在何處，並乞遷達，令得安穩，上昇天堂，衣食自然，逍遙無為，墳墓安穩，注訟消沉，某身中疾病，即蒙除愈，復連斷絕，元元如願，以為效信。恩惟
　　太上眾真分別。求哀。臣為某上請
　　天官斷絕亡人復連章一通，上詣
　　太上某曹治。
　　疾病謝先亡章
　　具法位，
　　上言：謹按
　　玄科，今據某云，但某以信向多違，招延災祟，頃者已來，怪異屢表，疾病更互，合家憂惶。尋究算術，云是家先并客死之鬼，嗔責生人，恐是前後年節，祠祀飲食不精，所設微薄，為後世禍祟所伐。乞丐
　　太上大道君，遷達迴轉，去離憂苦之處。謹為上請保護君、護命君各五人，官將百二十人，為某身典治鬼等，所有疾病厄難，原赦除愈，以為效信。恩惟
　　太上眾真分別。求哀。臣為某上請
　　天官疾病謝先亡章一通，上詣
　　太上某宮曹治。
　　收除火殃章
　　具法位，
　　上言：謹按
　　玄科，今據某州縣鄉貫某，即日口辭自列，素以胎生，下官子孫，千載有幸，得奉
　　大道，從來蒙恩，誠實欣慰。某以凡昧，修奉違科，屢招災考。比者已來，聞見不真，忽以某時見火殃落在某處所，光影耀地，恐是死殃。火殃散漫村坊，侵害百姓，男女遭罹，非一吁嗟，道俗不可稱計，憂惶恐怖，何以禳卻？仰憑一心，上告
　　大道。謹依師法，伏地拜章一通，上詣三天曹，令火殃即時消滅。上請中宮諸官君，及錄上將軍、二十四吏，兵士三十萬人，天地水三官，算考召君吏，道上二玄三元四始甲子諸官君，四面方位，社邑里君，四野五野七野九野都平君等，所居某里中真官注氣。上請北方太陰君，官將百二十人，治太陰宮。又請風伯雨師消滅某處火殃，速去千里。又請誅殃君，官將百二十人，所部
　　宋無忌，主收火殃之鬼，令不繙燒良民所居住宅、屋舍、倉囤。上官典者，勑東方心尾二宿，藏火精，攝巽神，勑風伯，藏伏氣，非節不行。又請九海北玄君，官將百二十人，動畢星宿，昇陰氣，興散雨雲，制伏火殃，令不得起。某等村坊某家，悉令災火不發，竟歲無他，宅舍安定，人口平吉，以為效信。恩惟
　　太上眾真分別。求哀。臣為某拜請
　　天官收除火殃口章一通，上詣
　　太上某宮曹治。
　　上清言功章
　　具法位，
　　上言：謹按文書牒，得某州某縣弟子某，年若干，某月日生，伏自惟省，素以胎蒭微蔑，宿緣幸會，得奉
　　大道，歸命正真，荷四時所養，皇老好生，太上惡殺，賜臣氣命，逮及今日，仰受太陽之恩，謬蒙師道之澤，賜署治籙，進叨《老君道德五千文》尊經，洞神洞玄洞淵洞真等法，奉受之日，要當供養寶文，修功立德，行合神仙，長生度世，永壽無極。縱不得仙度，託命太陰，受煉更生，化為真人，免脫三塗。道重人輕，實非尸肉所行參佩，廣開法門，舟航一切，濟度天人，存靈念真，餐御吐納，注心玄極，修行生道。非法不精，非法不真，但臣積世無狀，七世已來，莫大之罪，結固未已，至有誠心，未能潛隱。特以伏地奏聞，為臣所佩三洞經法等，五帝、真靈、玉女、直符、直事、領仙侍郎、監察大夫、日月星宿、五嶽四瀆、十方真官、法上將軍、吏兵千乘萬騎，悉同言功報勞，上詣
　　玄都，進品上仙，加爵帝秩，隨科署真，無令遺失。臣某家七祖父母，去離苦惱，上登天堂，衣食自然，天下太平。臣某學道未備，俯仰之格，道法難精，前後施為，不合儀式，為四司所紏，五帝所執，千愆萬過，乞蒙原赦。臣某身中五體真官，受秩事竟，各還臣身中，保氣全真，安穩如故。恩惟
　　太上眾真分別。求哀。臣謹為拜上
　　天官言功報勞章一通，上詣
　　太上某宮曹治。
　　三五雜鎳當悶功章
　　具法位，
　　上言：謹按文書，某州某縣弟子某，年若干歲，某月生，伏自惟省，千歲幸會，得奉
　　大道，被受元恩。臣某仙靈二十四治籙，籙上將軍吏兵，奉受之日，誓依師教，優使吏兵，醫治百姓，修身之外，救物為先，三會吉日，舉遷言功。臣自受任已來，諸所施行，皆如所願。謹依科法，以今月某日三會吉辰，拜奏言功章一通，為臣所佩受三五上靈官一將軍籙、三五上靈官十將軍籙、百五十將軍籙、赤天中部赤籙、赤天三部三將軍籙、百鬼召籙、混沌赤條、九州社令籙、星剛二十八宿籙、河圖籙、解六害神符籙、九鳳破穢籙、都章畢印籙、華蓋籙、九天兵符籙、九官捍厄八卦護身籙、考召籙、斬千鬼萬神籙、大斬邪籙、四部禁氣籙、斬河邪籙、功曹籙、保命長生籙等，二十四階法籙，六壬、太一、雷公三十六部神式籙，八史君六甲支干靈符，十二月將，時直二十四治職將軍籙、孝道仙王一十八階征山神將籙、中宮敢健剛武強伐商天萬丈百鬼中王都官從事高功司馬中騎大將軍、八極排天延壽六星斗君、中黃司政君、元黃九仙司直君、魁頭主刺君、剛頭司殺君、消災散禍扶命解厄君、天騶甲卒、天丁力士等，保守臣身如故，令臣所向，金石為開，水火為滅，所厭者伏，所治者愈，所解者開，所擊者破，所消者散，眾惡邪賊，欲見中傷臣身者，一切滅絕，令臣某得蒙過度三災九厄凶世惡年，萬姓歸仰，賭見太平，奉迎聖君，永為種民。過泰之恩，以為效信。恩惟
　　太上云云。今因三會大慶，奉為身中所佩三五將軍內外雜籙君吏拜上言章一通，上詣
　　太上三天曹云云。載拜以
　　聞。
　　絕泰山死籍言功章
　　具法位，
　　上言：謹按文書，某州縣鄉里觀上清大洞三景弟子某嶽先生臣某等年若干，某月生，素以胎生，千載有幸，得奉
　　大道。師老垂矜，賜署治籙，不以凡愚，參佩經寶，真祕重杳，荷恩過泰，欣慰罔極。但臣某雖叨妙法，不閑科禁，功無絲髮，愆犯罪積，累年轗軻，生途不稱，居住不安，命屬
　　皇天上帝十二司命君。謹按天師舊儀，三會吉日，斷除泰山死籍，削除右契罪名死目，改定生籙，注上生名左籙長生宮中。上請倉生君一人，請為三官將吏兵士一切言功，受賞如常，原赦臣某等所犯謬誤之愆，先亡眷屬同兔苦楚，受大福德，衣食自然，殃痙斷絕，道氣降附，存亡清泰，以為效信。恩惟
　　泰山云云。為依法三會吉辰，拜上上請天官斷除泰山死籍改定生錄乞恩紙筆章一通，上詣
　　太上某宮曹治。
　　遷達先亡言功章
　　具法位，
　　上言：謹按文書，某州縣觀上清三洞三景弟子某嶽先生臣，某年月生，素以胎生，千載有幸，得奉
　　大道，兼蒙師真賜佩天官治籙，叨忝經寶，以存供養。臣以好道樂生，奉宣文書，助國扶命，勸化萬民百姓，一切蒙恩
　　太上大道、諸君丈人重恩成就。伏聞
　　大道三會吉日，太上老君下流八極，澤潤無垠。臣等先亡三曾五祖、七世父母、前亡後死、五服種親，或恐執擊地獄之中，未能下解者，乞丐
　　太上大道君、上官典者，願臣今奏章告下天地水三官、泰山二十四獄、中黃天九平獄、中都大獄、水官土府、九江水帝、河伯呂公子、將從掾吏，徒謫役作罪目，五盟七詛，不忠不孝，陰惡咎匿，從天至地，一切原赦，令臣學業成就，智慧增廣，宿愆赦賞，存亡安泰，以為效信。恩惟
　　太上分別云云。今月日三會吉慶自拜上遷達三曾五祖七世父母乞恩紙章一通，上詣
　　太上三天曹云云。載拜以
　　聞。
　　百姓言悶功章
　　具法位，
　　上言：云云。但臣依天師舊式，以三會都治舍所，領戶化民，依天師文書，輟死言生，并天師昔所布下二玄三元四始甲子諸官君將吏兵、二十四治官將吏兵等，言功舉遷。令依科禁，不敢不聚會。謹於所在某處鄉甲觀中，條列所領戶化民百姓男女，求恩乞願，並佩正一盟威等籙，二十四階，七十五童子，并及散民等，願請無上玄老太上三尊將軍吏兵守宅，三將軍兵士三十萬人，保護某家口男女，使三災九厄，並乞隨章蕩散，并臣身中內外種親，及所佩法籙等，前亡後化，男女之鬼，並乞遷達，免離諸苦，上昇天堂，斷絕復連，宿疾除差，日就安穩，蒙恩如願，以為效信。恩惟
　　太上分別云云。依常品拜上，今年某月日三會吉慶，言功云云。載拜以
　　聞。
　　赤松子章曆卷之四竟
　　赤松子章曆卷之五
　　為天地神祇言功章
　　具法位，
　　上言：謹按文書，某州縣鄉思觀道士某等，素以胎生，叨賜
　　天官治籙，內外重杳，過泰之恩。臣以下愚，六情奔蕩，不自覺知，歲月滋深，積罪無數，難可安全。仰賴身中所受神仙寶籙，所見營護，受恩隆重，伏地拜章一通上聞。特從
　　太上無極大道、諸君丈人、天師君夫人造化之恩，赦臣等宿世今生千罪萬過，及臣前後為百姓男女消災救疾，告急章奏，建立齋直，施行功德，口啟願諸所求乞，上請
　　天官役使吏兵及天地水三官、前後水陸行諸道逕州縣鄉亭里域諸官君正炁，助道興化者，從正月十月已來，天官吏兵有功勞者，悉乞為言功，遷加爵秩，從一等至百等，從百等至千等，如
　　天曹科品，錄署便曹穩職，無令失意有恨者。天官、地官、水官受功事訖，各還本位。并從正月至十二月，所請君將吏兵，今為言功。月一日至三十日，所請君將吏兵，今為言功。日子時至亥時，所請君將吏兵，今為言功。盡為舉遷，依
　　天曹科品，皆無令患恨。符契吏兵，及時伏臣等身中保守如故。伏願
　　太上無極大道、諸君丈人、天師君夫人，降下正一生炁，覆蓋臣某身，生氣真全，宿疾除愈，四體輕強，三尸墮落，九蟲沈零，學道棲神，心開意悟，曉知未來，長生久視，神仙度世，得見太平。願臣生綠家口大小等身，並乞災厄過度，年命延永，五瘟疫毒，不敢侵斥。至來年某月某日安穩如願，當為眾官拜奏言功，不負效信。恩惟
　　太上分別，求哀臣愚劣。謹因二官直使、正一功曹、左右官使者、陰陽神决吏、科車赤符吏、剛風騎置驛馬上章吏，官各二人出，操臣某因三會吉慶，為天地神祇及臣等身中吏兵，為前後百姓同詣救治疾厄，求乞恩福。臣等拜上都言功口章一通，上詣
　　三天曹，伏須告報。臣某誠惶誠恐，稽首頓首，再拜以
　　聞。
　　空三行
　　臣某　屬　某宮焚修
　　空三行
　　太清玄元無上三天無極大道太上老君太上丈人天帝君天帝丈人九老仙都君九炁丈人百千萬重道炁千二百官君太清金闕七寶玉陛下
　　空三行
　　年號歲次某甲某月某朔某甲子某時章於某處齋壇拜上
　　空三行
　　可漏用全紙一幅為之
　　太清玄元無上三天無極大道太清金闕七寶玉陛
　　下　　具章奏法位臣某姓某　　上奏　　謹封
　　內方函
　　謹　　　謹　　　上　　　詣
　　具章奏法位姓某謹重封
　　太上虛無丈人宮某曹治某宮
　　方函
　　謹　謹　上　詣
　　具章奏法位姓某謹重封
　　三天門下請進
　　三五言功章
　　具法位，
　　上言：謹按文書，臣等芻草之類，生於濁俗，仰藉宿慶，遭逢大化，歸依
　　大道，過蒙天地覆載，丹靈所育，皇乾所養，星辰所衛，日月所照，四時所長，皇老好生，賜臣氣命，逮及今日，仰稟太陽，得廁人道。某不以愚昧，貪樂道法，歸命至真，賜授法戒、內外符籙、三五治職及三洞金書玉章，佩受已來，積年經載，香燈供養。但道重人輕，非凡穢所可叨佩，宿夜憂惶，不以寧處。臣等受法之日，要當自竭愚短，朝禮讀誦，宣揚道德，濟度一切，及以自身修靜念真，日月之精，注心玄虛，修行之炁，陰陽九轉，三五成丹，飛騰虛空，白日昇天。非法不精，非道不真，恐臣等前世今身所犯莫大之罪，乞身中功曹吏兵眾官，營衛臣等，及生綠家口壽命。上請祐衛將軍一人，官將百二十人，為臣賫良方妙藥、甘靈芝英、金液玉漿，充哺養赤子，保國安神，皆令無他。願臣等學道昇仙，長生度世，出入行往，眾官吏兵乞垂衛護，不負效信。恩惟
　　太上分別云云。今年月三會，都言功舉遷，口啟章一通，上詣
　　三天曹云云。
　　除泰山死籍章
　　具法位，
　　上言：謹按文書，臣某年若干，屬州縣鄉里住。臣素以胎生，宿綠幸會，得屬上帝十二司命君。伏按科法，三會吉日，落泰山死籍，削去有契。上請倉生君、八極五炁監年命，令臣等及生綠大小，壽三萬六千歲，記名玉曆，彌綸天地。即自荷恩，三月一時，為天官君吏言功舉遷，名加爵秩，以報勞苦，不負效信。唯臣及生綠家口內外男女上下尊卑等身，年命延長，永為種民。臣千罪萬過，乞丐原赦。恩惟
　　太上分別云云。飛龍騎吏、左右龍虎君，各十八人出，操臣以今歲月日拜上絕除泰山死籍口啟章一通，上詣
　　太上某宮曹治。
　　為先亡言功章
　　具法位，
　　上言：謹按文書，臣某年若干，屬州縣鄉里某處住。臣素以胎生，血誕之餘，千載運會，得遇太上開化之際，盟威正教，驅除穢逆。但臣某禀炁暗鈍，六情閉塞，百行多違，未有微功，上答
　　大造。蓋聞道法，三會吉日，
　　太上老君恩流八極，澤潤無外，生死蒙恩。是以人清鬼平，生死蒙泰。臣今章奏告下天地水三官土府、九江水帝河伯、將從掾吏，特乞一切之恩，原赦臣等七祖父母，前亡後化，一切宿罪重過，特垂放遣，賜與沐浴，上升玄都長生官中，神登紫闕，衣食自然。臣等闔觀得受餘慶，福祚無窮，注上生名玉曆青篇之中，存亡咸泰，永為種民，光顯王道清真之信。恩惟
　　太上分別云云。陰陽神訣吏、左右龍虎君，各十八人出，操臣等吉日謹拜遷達先亡解除基考謫罰口章一通，上詣
　　太上某宮曹治。
　　三月－時言功章
　　具法位，
　　上言：謹按
　　玄科，今據某素以胎生，凡質穢濁，得逢太上道炁開化，恩流八極，施布道法，養育羣生。臣以有幸，得歸法門，天師矜愍，賜臣治職。臣以肌腥賤質，耳目閉塞，無輔助之效，夙夜憂惶，不自寧安。謹按文書，天師節度，一年三會吉慶，十月五日，都言功。謹條臣所領籙上辭旨，散民育物，男女良賤，命籍、戶口，年紀、顯達、人名，右列如牒。臣從今年七月七日已來，承上
　　三天無極大道、諸君丈人、天師法教，訓喻百姓，醫治百姓，助國扶命，即使肉人等，改惡為善，捨逆為順，去故就新，廢偽成真。臣身中吏兵功曹使者、陰陽神决吏，關啟千二百官君，上請天官將吏兵、熒惑太白中陣兵、魁魁(鬼+勺)炁吏、上清玄君、五炁經君、朱雀君、日月天醫、和醫、太始剛武敢健吏、百蟲君、神男神女、玄男玄女、玉男玉女、素男素女、仙男仙女、詭吏化君，醫治疾病，公私口舌，行來道路，移徙嫁娶，葬埋作會，求乞保護。臣及民所居鄉里，監察考召君吏、道上二玄三元四始諸官君、四野五野七野平都君，田蠶六畜，倍加衛護。天師所布下二十四治、三十六靖廬、九州八極治化君將吏兵士，五方驅除君將吏，東九夷、南八蠻、西六戎、北五狄、中央三秦，黃書契令十二月命君等，男官女官，二十四官，男職女職，二十四職，及男女戶口所受籙上吏兵，請守宅三將軍、二十四吏，兵士三十萬人等，三曾五祖，五將五神，保護肉人等家，皆得端正。勞君苦吏，願一切悉為言功舉遷。臣以聞塞，不明鬼炁，謹請漢南昌都集君、還功君，將吏一百二十人，主分別諸將吏，有功勞者，分別皆當遷達，考召調正鬼炁，十等上至百等，從千等上至萬等，遷入中宮，隨功多少，各還本所。功曹顯達，受功者，與便曹穩職，無令失意。或有恚恨者，至來年正月五日，依法舉遷。臣及所願道民，口數端正，以為效信。千罪萬過，乞垂原赦。恩惟
　　太上云云。操臣為依常品拜上十月五日三會大慶言功口啟章一通云云。
　　三會言功章
　　某州某縣道士某，年若干，某月生，稽首，謹上啟
　　太上老君、天師、嗣師、系師、三師君夫人、門下典者，但某千生慶幸，值遇玄風，忝竊道門，身披冠褐，蒙師尊而開度，賜法籙以匡身，忝正一之初階，遷上清之極境。伏以人麤法細，違犯巨多，晨夕乖於焚修，晦朔闕於朝禮，三元三會，或失焚修，八節庚申，皆違醮閱。身或穢觸，衝突靈官。口是心非，違科越禁。或思存散亂，妄想俱生；或喜怒無時，酒食失度。如上之罪，無量無邊，日往月來，無由洗滌。今因某歲三會吉辰，拜奏大法言功章一通，三五雜籙言功章一通，資次，伏願
　　太上三尊、天師眾聖，開大宥之澤，敷罔極之恩，賜洗前愆，蠲除往過。然乞臣所佩正一洞淵等籙，至于上清、上仙、上靈、二官吏兵、仙童玉女、文武官屬，悉為言功報勞，益秩遷階，咸受功賞。受功事竟，各歸臣身中，安慰官府，守護臣身。乞災厄蕩消，衰危殄滅，口舌不起，怨仇叶和。章醮符水，願有效徵。門徒興盛，住持清泰。出入休安，得允所祈。仰荷
　　玄造，請給謹狀。
　　酆都章
　　具法位，
　　上言：謹按文書，某州縣某，即日稽首，謹叩頭乞恩，拜章拔贖亡人。伏聞
　　太上有濟度亡人之法，謹投
　　大道，未知亡人新逝已來，魂魄託生何道。恐在世之日，身處凡夫，餐啖眾生，烹炮物命，無非是罪。今請奏酆都拔罪章一通，謹賫法信，以為證質。臣某奏章，伏願
　　太上無極大道、天師君、慈父聖母、上官主者，特垂大慈之澤，原赦亡人前身已來，三業六情，或積行所犯莫大之罪，或犯一百八十條科，輪迴萬劫，冥冥長夜。未測亡人魂魄作何驅役，隸屬何官？或恐在上中下二十四獄、三河九江，風刀之罪，幽繫三塗。請為解釋。臣今為申奏章表，乞賜亡人某魂昇三天，魄離闇府，永除苦惱，逍遙福庭，衣食自然，天堂受樂。次乞某家口大小，永保康寧，所願從心，常保元吉，以為效信。恩惟
　　太上云云。
　　生死解殗洗蕩宅舍章
　　具法位，上言：謹按文書，某州某縣將領家口大小若干人，即日稽首，歸命
　　太上。今綠住宅生產死亡，恐有殗穢。宅中十二時辰，行年本命，害氣相侵。今詣臣求乞章奏，洗浣宅庭，殗穢消蕩，內外光明，神龍備衛，防保人口。唯專一心，上憑
　　大道，乞求章文，解除殗穢，洗蕩宅舍，安穩無虞，具如所陳。臣以凡愚，不明氣候，輒承辭旨，伏地拜章一通，上聞天曹。謹為上請東方青帝解殗君、南方赤帝解殗君、西方白帝解殗君、北方黑帝解殗君、中央黃帝解殗君，官將百二十人下，為洗浣肉人，解除腌穢。玉女使者，官將百二十人，各賫真精之水，五和之香，蕩灑某家井鼇等，大殗入海，小殗入江，千殗萬穢，應時消滅。上請仙花玉女一千二百人，與束方青龍主水使者、南方赤龍主水使者、西方白龍主水使者、北方黑龍主水使者、中央黃龍主水使者，各賫真精之水，洗浣弟子某家住宅神靈，內外清凈，并請勑河伯呂公子、營校尉督，一切水官將吏，更相傳送，除解某家內外神真，皆令清凈，利祐人口。大小若干人，乞無災瘴，宅舍安寧，向去前途，五瘟不染，行年四出，常保無虞，以為效信。恩惟
　　太上云云。
　　大醮宅章
　　具法位，
　　上言，謹按文書，某州某縣某，即日乞恩，同心稽首，口辭自列，信向無功，招延不善，即日起造宅宇已來，未曾醮謝，恐動土興工，驚動宅上諸神，并及家口行年本命蠶室，奏書博士不敢自專，今謹請鎮宅十二禁忌紙章一通，防保宅上人口平安，具如所列。唯專一心，上憑
　　大道，向臣求乞章奏，願為降赴，證明法教，奉用鎮信，以表五方靈官。上請天官為某住宅之中四面內外十二時辰二十四禁忌太歲大將軍，青龍白虎朱雀玄武，宅中伏龍、日出日入，人口行年、本命，一切神靈，從立宅已來未曾章醮，今選吉辰良日，謹於中庭安鎮法座，鋪陳質信，以表宅上十二時辰，分解禁忌。謹為伏地拜章一通，上聞
　　天曹。伏願上官典者，特垂省理，如蒙恩煦，謹為上請緣吏君五人、治宅官五人、制地君五人，官將百二十人，將軍十萬人，一合來下，將軍二十四吏兵三十萬人，及宅中備位神明，及所部里域真官，共部押宅中四面八方內外十二時辰二十四禁忌土公太歲大將軍、太陰夫人、青龍白虎朱雀玄武、伏龍勾絞、歲月大小、二耗三公、九卿將軍、發盜本命、子丑寅卯辰巳午未申酉戌亥，宅中內外，一切眾神，即日即時，應章上達，收斂十二時辰，鎮於本位，收捕宅上束西南北，並請安穩，無令觸犯。堅屋事訖，言功報勞，以為某家清凈一切眾神，鎮宅之內，官室之裹，錢財集聚，羅綺盈堂，一依符教，收卻四面災禍，永不侵擾，元元一心，以為效信。恩惟
　　太上云云。
　　開通道路章
　　具法位，
　　上言：謹按文書，某州縣某，闔門長幼，同心稽首，叩頭乞恩辭。但某塚宅衰凶，神鬼侵逼，禍下自招，上延亡人，年若干歲，某月日時染疾，困重無藥能療，因此亡逝。謹依俗禮，棺殮在堂，終始永畢。未測亡人新逝已來，魂魄不知託生何道。恐在世之日，殺害眾生，傷損物命，繫閉三途，未蒙解脫。罔知作何功德，拔贖幽關。伏聞
　　太上大道有解拔之科，濟度亡魂之法，謹賫法信，獻五方靈官，薦拔亡人魂魄，闇通道路，無有窒礙。以今元元一心，請求謄奏。但以凡流不明氣候，垂恩請省。謹為上請素車白馬大將軍一人、太玄君一人，各官將百二十人。又請直符告下天地水三官、女青韶書、土下二千石、丘丞墓伯、十二塚侯、泰山二十四獄、皇天九平獄、天一北獄、東嶽泰山、南嶽衡山、西嶽華山、北獄恆山、中嶽嵩高山地獄，北都寒他地獄，牢檻諸獄，九江水帝，河伯河侯，將佐掾吏，一切放遣亡人。伏願生前罪累，並乞消除，殁後愆尤，隨章蕩除。沐浴清序，逍遙福堂。遷爽凈宮，參經洞府。然乞弟子闔門長幼，家口平安，以為效信。恩惟
　　太上云云。
　　拔河章
　　具法位，
　　上言：謹按文書，某州縣鄉里，某年若干，某月日生，即日口辭自列，胎素肉人，枯骨子孫，千載有幸，得奉
　　大道，從來蒙恩，欣扑罔極。但由肉人信向多違，招延不利，多有厄難，夢想不真，所見不善。推尋算術，云有河神之厄，恐有衰疾，慮致傾危。今憑
　　大道，告訴向臣，求乞章奏，開度衰年厄月，免離三河之厄。臣輒憑口辭，為伏地拜章一通，伏願三河四海、九江水帝、諸神君等，解釋某衰年厄月，水府之中，但名係之處，願為開度，無令擊閉諸獄。又請東方青帝河伯水官、南方赤帝河伯水官、西方白帝河伯水官、北方黑帝河伯水官、中央黃帝河伯水官，各百二十人來下，主為某解拔三河之厄。伏願
　　天地水三官，女青詔書，拔度刑厄，永保無他，以為效信。恩惟太上云云。
　　保蠶章
　　具法位，
　　上言：謹按文書，某即日乞恩，口辭自列，今為累年養蠶不收，恐有犯觕，以今月吉日良時，於宅內上請東方青帝實室、南方赤帝蠶室、西方白帝蠶室、北方黑帝蠶室、中央黃帝蠶室、蠶家先祖、蠶家公姥、蠶家子孫、天上蠶室、地下蠶室、三十六蠶室，照察某日夜悲愁，罔知救護，唯以一心，上憑
　　大道。謹責心信，向臣求乞章奏，上請五方代公代姥、代家先祖、代家父母、代家子孫、左右四方力士，上請神君，下鎮養蠶之姑、養蠶新婦，黑蠶如龍，白蠶如虎，行聲如風，食聲如雨，雷聲震動，不為禁忌，但是殗穢，並令消滅。謹責法信，並在案前，奉請五方養蠶之女。又請五方養蠶之姑。又請蠶父北陽之君、蠶母北君之女，為某宅內今年蛾蠶如願，播植長滋，斥流瘟疫，蟲鼠虛耗，一切消滅。伏願收繭萬石，得絲千斤。知道為真，知章為神，謹為某伏地拜章一通，上聞
　　三天曹。伏願
　　大道君吏、上官典者，特垂省察。如蒙哀祐，唯專一心，以為效信。恩惟
　　太上云云。
　　接算章
　　具法位，
　　上言：謹按文書，某即日口辭自列，素以胎生，千載慶善，得奉
　　大道，從來蒙恩，誠深罔極。但以凡夫不知縱璣斗建，土宿臨刑，恐年命厄會不輕，元辰衝破，天羅地網，算盡將來，九醜備縈，日夜憂惶，貞吉難保，泉壤是虞。唯專一心，歸憑· 
　　大道。謹備法信之具，表獻五方靈官，即日告臣，求乞章奏，上詣
　　天曹，拔贖身命。臣雖不明氣候，輒承所請，謹為伏地拜章一通，上聞
　　天曹。伏願
　　太上老君、諸君丈人、三師夫人、門下典者、一切監司、陰陽諸曹二吏，施大慈之澤，布罔極之恩，願為上請壽算君五人、保命君五人、消災君五人、散禍君五人、扶衰度厄君五人、解羅脫網君五人，官將各百二十人，一合來下，為某拔贖二十四獄、天曹地府、古廟靈壇、社稷將吏、司命曹局，尋檢某身有諸罪目，死名在黑簿之中者，乞為改易，有厄脫除，有病為愈，已枯更榮，已死更生，衰中得度，厄中得過，月厄年災，並為散釋。某年命不長，壽算短促，伏願大道弘慈，立更生之道。臣等謄其脆信，上詣三天曹，請拔贖某身命，延年益壽，削死上生。今呈章奏之後，家口大小，災厄過度，永保康平，宅舍清凈，塚宅潛寧，九祖已來，逍遙自在，元元一心，以為效信。恩惟
　　太上分別云云。拜上禳星益算延年章一通，上詣
　　太上某宮曹治。
　　大塚訟章
　　具法位，
　　上言：今有某州縣鄉里某甲，投辭列款，稱門祚災衰，家累疾病，所作不利，所居不安，求乞章奏，解除塚訟。今據其事狀，粗可根尋，必恐其七祖九玄、周親近屬，生存之日，過犯既多，亡歿已來，被諸考謫，子孫未與拔贖，冥漠得以怨嗟，或葬在水源之訟，或殯當神廟之訟，或墳塋穿穴之訟，或棺槨損傷之訟，或舊塚相重之訟，或新塚相犯之訟，年月浸遠，胤嗣不知，或水溺火燒之訟，或蟲傷藥毒之訟，或刀兵牢獄之訟，或瘟疫癱疽之訟，或伯叔兄弟，或姑姪姊妹，遞相連染，以作禍殃。有一於斯，罔不誅責，鄧宮案罪，因所甘心，而玄律垂恩，亦容追過。臣輒依千二百官儀，并正一真人三天法師所授南嶽紫虛元君治病滅惡之法，謹上請天昌君，黃衣兵十萬人，收某家中百二十殃怪，中外強（歹＋羊），十二刑殺之鬼，皆令消滅。又請無上高倉君，兵一萬人，為某家收治五墓之鬼，傷亡往來，住著子孫，作殃怪禍害疾病某身，致令死傷不絕者，皆令消滅。又請運氣解厄君，兵士一萬人，為某解除家中逆注，某身中刑厄，十二刑殺，百二十殃考，皆令銷散注滯，使制鬼滅禍，遏卻六天之氣。又請益天大將軍，大兵士一萬人，萬福君五人，官將百二十人，石安君，官將百二十人，朔平君，官將百二十人，治玄始宮，並為某辟斥故氣，收捕天下飲食橫行鬼賊，作諸精祟，妨害某及家中大小者，皆令收絕，應時剪撲，即使摧滅，卻死來生，滅禍致福。又請石仙君一人，官將百二十人，為某家卻滅強（歹＋羊）之鬼，厭絕精祟，不得為害。又請四相君五人，官將百二十人，為某銷散家中有考訟鬼祟諸不正之氣，侵擾宅舍，致不安穩者，皆即收剪，解釋訟考，分別清濁。又請赤天食氣君，官將百二十人，為某馳斥親屬遠近，及有異姓之訟，逮諸凶惡怨訴，共相侵擾，不肯散退，所為祟害者，悉皆制絕銷滅。又請收神上明君，官將百二十人，為某身解除惡夢錯亂，魂魄不守，精神離越者，令得安善，使夙注銷歇。又請太玄君，官將百二十人，治無渠宮，主某家有凶注之氣，令人精神爽越，疾病顛倒，驚邪恍惚，不自知覺者，使銷滅賊害，永無殃患。又請制地君五人，官將百二十人，下治其冥泉宮，為某身并家中大小，分解行年本命太歲土王墓辰建破，諸所觸犯，為高下卑幼之鬼為業害者，皆令消滅。又請無上天生君，兵士一萬人，無上方相君，兵士一萬人，並為某收家門先後死亡，有相注逮者，令消滅之。又請厄鄉候君，官將百二十人，治太清官；章釋君，官將百二十人，治太清宮。又請祐護將軍吏兵，賫太玄真符，攝下女青詔書，地下二千石、泰山二十四獄，為某收捕分解塚墓殃逮之鬼，告下地中官長、丘丞墓伯、蒼林君、武夷君、左右塚侯、地中司激墓卿、右秩蒿里父老、諸地域所典，並令斷絕考害復注之氣，一切消滅。若某家祖曾已來，先亡後死，男女大小，凡葬埋所在，有犯十二月建破王耗八將六對傷絕禁忌，音向不正，哺次不得，左前右後，伏尸故傷，妨害男女位座，諸為刑禍，致不安穩，子孫疾病者，悉為解釋和合，隨源補復，反凶為吉，轉禍為福，生死幽明，不相關涉。請都星君，官將百二十人，治華蓋宮；誅殃君，官將百二十人，治倉明宮；太白中陣明君，官將百二十人，並為某家七祖已來，先亡後化男女大小，解星官復連，收十二時刑禍遲留逆殺，皆使除滅死亡，斷絕復注。若下官故氣，假託形影，導從鬼兵，驅逼先亡，傷注之鬼，去來家門，迫脅生人，拘錄魂魄，致為疾病者，一依鬼律收治，皆令消滅。又請無上天玄君，兵士一萬二千人，為某收治遠近貴賤尊卑男女，凡諸有謀口舌誹謗咒詛之氣，皆令伏匿，不得為害。又請赤砂君，官將百二十人，治南昌宮，為某家收五蠱六魅，百二十凶災，及虛耗之鬼，常為某所居宅舍致費損不利者，皆令消滅。凡上請二十四君官將吏兵，即日一合來下，各隨本職，為某解散考謫，消除殃祟，和釋諸所，斷絕注氣，先亡後死，及種族親戚，有橫暴枉濫、流亡客葬、無後之鬼，預是前八十一訟之事件，百萬種種之考注，並各寢息，不得動作，一皆消蕩。若猶有欲興造怨望，覘伺間隙，因垂衰便，搆扇禍害者，盡皆收檢剪撲，速令滅絕，不得與某有相關涉。存亡異境，禍福各對，當令某身并家口，從今以去，神氣流布，天靈輔衛，五藏調理，六腑宣通，真精內充，百病消歇，行業成就，功德日新，吉祥咸降，祆邪散滅，公私昌熾，存亡荷賴。所請天官君將吏兵、文武職司，並立勤績，驅除鬼害，收剪有功，請即為言功遷賞，加秩進爵，差次高下，如天曹常科，無使恚恨。某所賫交脆，紫紋四十尺，命米一石二斗，錢一千二百文，著體摩衣一副，狀紙一百二十張，墨兩鋌，筆兩管，朱一兩，書刀一口，凈席一領，凈巾一條，即以酬官君將吏勤勞之效。恩惟太上云云。臣謹為某身居疾病，解先亡後死者考氣注逮，拜上大塚訟章一通，上詣云云。
　　又大塚訟章
　　起自茅山七真。許長史云：欲上昇，為上三世被冤家殃訟，有西靈夫人告令求道官拜奏塚訟章以解洗冤債。其章具有儀注，若明日拜章，今夜具備浴室五所，如人之沐浴，具備如力，及先製小衣服三對，兼具銀錢，獻上先亡，以充洗洗。明日奏啟訖，即燒章。隨章燒衣服及錢財，亦須嚴潔，具備之。又云：夫人家事破落，名宦不泰，死厄疾病，痛苦連年，生業不興，子孫凌替，皆云上世考訟，亡靈不安，殃及生人子孫，致之如然。能三年內頻拜奏此章，當有大益。章詞臨時看意改移，當從簡正，不可煩瀆。
　　具法位，
　　上言：謹有某官某乙，年若干歲，某月日生，貫某州縣鄉里，某為戶頭，即日叩頭，稽首自列詞狀，素以胎誕，千生慶幸，得奉
　　大道，荷恩資育，得見今日。伏以某身或有違杵，或有所求，或謀官宦，或疾厄，謝過，祈恩，任於此入語。莫不因其修習乖違，所行逆理，建功補過，積善不及，上累先亡之禍，下責生人之咎，致令某乙怪夢非吉，所向多違，修念有闕，厄患臻集，慮不全生，莫悟考咎。實懼上世已來，先亡後死，墓謫不解，塚訟相逮，告訴臣，求乞解釋。臣某伏按：人生稟陰陽之正氣，受形氣於父母，血胤連屬，逮乎七世，傍貫伯叔，至于兄弟，莫不善惡同源，榮枯相繼。陽官賞罰，亦止此條；幽府所施，豈宜廣引。服屬既疏，為患自息。且各有承嗣，不相濫混，臣以亡人魂爽，動以物接，記籍所明，為例甚眾。但肉眼障滯，不能照睹，巫覡所見，亦未窮察，當是形聲既分，故音影莫會，至於光像，猶若于生。然情念異同，不必遵舊，所以多致尤恨，亟為禍責。今若不濟彼苦津，離此怨路，則終成深害，咎祟方臻。是以經教懇切，每念遷拔為本；訓誘款曲，必使解脫為先。而當年在世，莫不罪多福少。罪事既多，則久嬰苦切；福業既少，故理無所有。是乃纏綿累業，殃注不已。今慮某家先亡後死眷屬名狀，冥府自然，未皆放縱。或有拘執責罰，便生訟引。且七世久遠，後胤莫測。其中善惡不可詳省。今者既無的知其事，謹備顯眾目，具以陳言。恐某家七祖已來，過去既往，今於三官九府之中，或有溺死之訟，燒死之訟，傷死之訟，絞死之訟，囚死之訟，填迮死之訟，墮墜死之訟，碗蹴死之訟，打撲死之松，毒藥死之訟，毒蟲死之訟，產乳死之訟，飢餓死之訟，寒凍死之訟，熱渴死之訟，魔怍死之訟，瘟疫死之訟，中惡死之訟，霍亂死之訟，癱疽死之訟，腫注死之訟，癥（疒＋休）死之訟，千疹百病，以致於死，皆各興訟。又有老死之訟，少死之訟，孤死之訟，獨死之訟，鰥死之訟，寡死之訟，客死之訟，寄死之訟，裸死之訟，暴露死之訟，無棺槨死之訟，有棺無槨之訟，棺槨穿敗之訟，尸體不埋之訟，骸骨不全之訟，烏獸殘啄之訟，火燒骨之訟，水漬骨之訟，車馬踐轢之訟，掘鑿汙泥之訟，已葬之訟，未葬之訟，葬非本墓之訟，葬犯禁忌之訟，葬不安穩之訟，葬高下東西南北之訟，祖曾、父母、妻妾、娣姒、中外兒孫、兄弟姊妹、伯叔姑姪，更互相訟，育子不養之訟，有兒不舉、沒為奴婢之訟，同姓之訟，異姓之訟，無宅之訟，無後之訟，憤慨之訟，責怒之訟，悲傷之訟，奄忽之訟。又生時與人有寵愛之訟，有條怨之訟，有爭訴之訟，有殺活之訟，有枉濫之訟，及死後受詁對之訟，有慚負之訟，有違約之訟，有咒詛之訟，受考罰之訟，受徒繫之訟，受謫役之訟，受二十四獄罪報之訟，受惡因綠牽引之訟。次求恩赦之訟，求還家之訟，求人代之訟，求迴這之訟。如此等訟訴之事，各有條領，若溺死之訟，訴其沉淪水府，衣形沾濕。燒死之訟，訴其髮膚焦灼，皮肉剝爛。傷死之訟，訴其身形殘毀，流連瘡血。絞死之訟，訴其繩約緊急，氣息壅閉。獄死之訟，訴其鑠械拳攣，不得解脫。囚死之訟，訴其團圄幽嚴，道理不暢。徒配繫死之訟，訴其赭鉗在身，謫役苦劇。填迮之訟，訴其肢體屈壓，不得伸展。兵死之訟，訴其身首異處。墮墜死之訟，訴其筋骨摧碎。碗蹴死之訟，訴其體脈結瘀。打撲死之訟，訴其頭破臂折。毒藥死之訟，訴其腸胃潰斷。虎狼死之訟，訴其肌骨瞰食。毒蟲死之訟，訴其皮肉腫爛。產乳死之訟，訴其腹裂腥躁。餓死之訟，訴其胃府空竭。寒凍死之訟，訴其戰煉冰噤。熱渴死之訟，訴其吸嚇喘乏。魔怍死之訟，訴其精魂怖悸，鬼所制伏。溫疫之訟，訴其寒熱顛倒。經絞酖毒。中惡死之訟，訴其卒暴痛，急不得申開。霍亂死之訟，訴其飲食過度，氣脈翻錯。癱疽之訟，訴其皮膚膿血，藏腑傷潰。腫注、癥（疒＋休）、中風、上氣、千疹萬病之訟，各訴其沈滯困劇。老死之訟，訴其筋骨疲頓。少死之訟，訴其年志未成。孤死之訟，訴其幼無父母。獨死之訟，訴其老無兒息。鰥死之訟，訴無妻妾。寡死之訟，訴無夫對。客死之訟，訴其非舊鄉。寄死之訟，訴其非本宅。裸死之訟，訴其無衣裊。露死之訟，訴其無覆蓋。無棺之訟，訴體親土壤。無槨之訟，訴朽腐開顯。棺槨穿敗之訟，訴漏不蔽尸。體不埋之訟，訴其求瘞掩。骸骨不全之訟，訴求聚合。烏獸殘啄之訟，訴失肌膚。燒骨之訟，訴求補復。漬骨之訟，訴求高燥。車馬踐轢之訟，訴求移改。鑿掘穢污之訟，訴求遷濯。已葬之訟，訴求修理。未葬之訟，訴求墳塚。葬非本墓之訟，訴非土域。犯禁忌之訟，訴干觸神位。不安穩之訟，訴地氣衝激。高下四方之訟，各訴其處，更須轉動。六親九族之訟，各訴其生人違背恩紀。育子不養之訟，訴天性忍害，不得生成。同姓之訟，訴無情禮。異姓之訟，訴相輕濫。無宅之訟，訴非所歸。無後之訟，訴絕祭杞。憤慨之訟，訴志氣不逞。責怒之訟，訴人侵割。悲傷之訟，訴多厄枉。奄忽之訟，訴不獲辭。又生時所與人仇讎事，各有訟訴，並是怨結，莫申追想，引逮其亡後，所興諸訟，皆由不能自忍，求對生人。大略雖合八十一訟，其中枝葉分散，變成百千萬種。又有生為愆罪，死受責罰，湯煮火灼，風刀電解，負石鑿山，漕江壅海，如此之目，復百千萬條，悉皆訟引子孫，更相攝對。又有陰伏匿怨，內疽隱恨，發念出言，起訟幽顯。或值時世不理，患難迫身，不勝哀憂，心悲口毒，劇言怨語，呼天喚地，辱晉光景，穢罵神祇，事徹曉冥，皆成訟考。又立行醜逆，搆業無良，犯諸科律禁誠，悉入考目。百年、五十年、三十年、二十年、十年、一年、一月、一日、一時，積考相加，眾考集併，命沒已後，餘考不息，纏綿累積，世世不窮。不知某家七世已來，先亡後死，於此諸條，並何犯坐？或復捨命之日，不自甘分，怨天咎地，呼引鬼神，亦致遺殃相連，終不解釋。或有臨民理務，枉刻無辜，殺人取財，囚人受貨，因公行私，狠戾暴虐。或妻妾閨闈，照察不明，信用偏邪，寵縱讒賊，持上逼下，怨酷叢生。祝檮鬼巫，厭迮年命，使取魂魄，殺以償咎，因是相訟，亦無窮極。又恐某家七世已來，復有陰罪陰過，陽罪陽過，死罪死過，表裹沈疊，內外怨穢，無德無恩，不仁不孝，欺妄狡詐，違常悖理，塞源拔本，指是作非，天地所弗容，人倫所共棄，沒命三官，皆嬰對罰罪，相及世結，固督切考課，終無止息。魂爽艱急，日就難忍，不堪荼毒，辭訴鬼官，求引生人，代其劇苦。幽司雖明，亦有曲佞。或能聽理鬼言，移檄召對，致某家累年疾厄，頻歲災衰，光怪夢寤，錢財耗减，無可禳厭。告乞玄師臣某，復覽誥傳，唯應分解塚訟墓注為急，直旨研明，竊思承奉，願遵幽密，護物為功，驅馳謹按，未敢懈怠，但聖匠遼遠，軌跡遷訛，迷非悶恨，靡知定本，輒極心究校，詳盡愚誠，參順經科，備伸虔奉，依法謹賫布素一百二十尺，五方繒紋、白素各八十尺，掃篇五枚，糞筐五枚，朱砂一兩二分，席一領，狀紙二百張，筆墨各二副，書刀一口，錢五千文，油一斤，香三兩，米二石四斗，并先宿備沐浴洗浣之具。臣謹為伏地拜章一通，特願上官典者，垂神省覽，為某家分解先亡後死塚訟訴注之氣，令復注絕滅，逮害潛消，人鬼異路，生死乖隔。謹請天官君，將吏兵各司所主，共為某家厭制墓氣，解散殃咎，降某家塚痙之所。又於酆都、泰山、河海、丘陵諸謫役之處，三官三府各隨源檢糺，必使洗釋，輒按千二百官章儀，并正一真人所授南嶽魏夫人治病制鬼之法，為某家上請太玄君五人，官將各百二十人，又請左右都候官將百二十人，治太明宮；又請祐護將軍吏兵，太玄真符，攝解塚墓殃注逮之鬼并陰害，加符告下某家，各用本音姓，角姓塚訟交通所屬勾芒之神，徵姓塚訟交通所屬祝融之神，商姓塚訟交通所屬薄收之神，羽姓塚訟交通所屬玄冥之神，官姓塚訟交通所屬勾陳之神也。及丘丞墓伯、地下二千石、蒼林君、武夷君、左右塚侯、地中司激墓卿右秩、蒿里父老，諸是地域所典主者，並嚴加斷絕某家塚訟之氣、復注之鬼。若某家自上係高曾祖父母已來，諸塚墓所在，有犯十二月建破王耗、八將六對、傷絕禁忌、音向不正、哺次不得、左前右後、伏尸某姓男女位坐，並為刑禍，虛耗不息，妨害子孫者，兼為解釋，和合補復，使生死咸安。即請大玄君，官將百二十人，治無渠官。又請九地君，官將百二十人，治茂理宮。一合下，主為某家分解葬埋所犯十二月建破王耗，及十二丘墓塚訟之鬼，一切須滅。又請都星君五人，官將百二十人，治倉明官。又請太白中陣明星君，官將百二十人等，一合下，並解某家七世已下，前昇後化亡人、星宿官將復連，收十二刑禍，遲留逆殺，除落死名，止殺滅殃。又請赤天食氣君，官將百二十人，主驅斥親疏遠近及有異姓訟，逮諸凶惡之鬼。又請無上高倉君，兵士十萬人，主收五墓之鬼，傷死往來病祟生人者。又請四胡君，官將百二十人，主消考訟之鬼、不正之氣，致不安穩者。又請收神上明君，官將百二十人，主收轁轉（車＋禀）不寧、惡夢錯亂、魂魄不守者。又請天昌君、黃衣兵士十萬人，主收某家中百二十殃怪、中外強（歹＋羊）、十二月刑殺鬼。又請蓋天大將軍十萬人，主為某家辟斥故氣，斷絕注鬼，卻死來生，卻禍來福。又請太白君百萬人，都官從事，考對殺君，各有種數千萬人，一合下，營護某身并某家，卻死籍，上生名，斷祖世中外亡人死注。清濁之氣，破殺尸殃之鬼，不得伺候牽引，更相注逮。若下官故氣，假託形影，道從鬼兵，脅迫亡人，還逮家門者，一依女青詔書律令，收治絕滅。所請十五君，官將吏兵等，願一合來下，各隨本職，為某解除亡人考謫，療治眾苦，痛惱之疾，盡得平安。克使訟訴不生，殃注絕息。某家諸先亡後死中種族異姓、親戚周旋、朋友、奴婢、僕妾，橫暴枉濫，流亡客葬，無後之鬼，預是前八十一訟之事，及百千萬種殃考注逮等，各皆潛寧休息，不得復動作為害。若猶欲怨望，覘伺間隙，搆扇禍害者，各盡收執，速令永滅，不使更興。章御之後，賜某家前亡後死祖世亡人，罪蒙原赦，魂昇三天，塚墓安寧，考訟沉靜，福被當今，慶流後代，子孫隆茂，宦學光顯，計圖勝展，公私利昌，疾病除差，怪消夢正，存亡獲福，以為效信。所請天官，依都章言功，不負丹誓。恩唯
　　太上分別。求哀臣愚。謹因二官直使、正一功曹、左右官使者、陰陽神次吏、科車赤符吏、剛風騎置驛馬上章吏，官各二人出，操臣謹為某官某乙身處官徒，官職沉滯，名位不遷，或云累代門戶衰微，子孫凌替，或云官私屯厄，口舌橫生，任隨本意言之，在臨時改張。
　　拜請
　　天官分解亡人塚墓考訟殃祟安死利生制滅禍害乞恩章一通，上詣
　　太上某宮曹治。伏須告報，臣某誠惶誠恐，稽首再拜以聞。
　　赤松子章曆卷之五竟
　　赤松子章曆卷之六
　　沐浴章
　　具法位，
　　上言：謹按文書右牒，即日稽首，仰慮亡人在生之日，多諸罪累，沒命之後，囚閉三官，困苦之中，未蒙解脫。今謹憑
　　大道之力，拯濟幽魂宿業愆尤，以今蕩滌。謹賫亡人在生衣物，及鎮信錢米香油方綵筆墨等，謹於凈庭立作浴堂，沐浴之具，皆令清凈，免離幽塗。臣今謹為伏地拜章，上請沐浴君吏，沐浴夫人，洗浣玉女千二百人，鑒臨亡人，沐浴身形，洗垢除穢，去離桎桔，得睹光明，逍遙快樂，衣食自然，無諸乏少，安穩塚墓，祐利生人，以為效信。恩惟太上眾真分別，求哀。臣某謹為拜上天官沐浴朱章一通，上詣
　　太上某宮曹治。云云。
　　解謫章
　　具法位，
　　上言：謹按文書右牒，即日稽首，仰恐亡人在生之日所向多違，招延不利，凶被亡人，遂爾終亡。如此苦切，人天罕測。罪積玄司，釁彰天府，亡者平生之日，三業六根，多諸罪結，上觸天禁，下犯地忌，中恨人鬼，有諒罪深，不測魂路，遂即一心，歸命
　　大道，告訴向臣，求乞章文，具如所列。臣謹為伏地拜章，上請素車白馬將軍，兵士十萬人，又請太玄君一人，官將百二十人，一合來下，主為亡人魂爽，永離三塗，名書六天，願為度脫重罪。請太玄真符，告下天地水官府，女青詔書，地下二千石、丘丞墓伯、十二塚神，泰山二十四獄，東嶽泰山地獄，中都大獄，天一北獄，皇天九平獄，南嶽衡山地獄，西嶽華山地獄，北嶽恆山地獄，中嶽嵩高山地獄，北都寒池牢檻之獄，九江水帝河伯將佐緣吏，一切放遣亡人，永離幽塗，昇遷福堂，衣食自然，不得注訟生人。恩惟
　　太上分別，求一及。
　　久病大厄金紫代形章
　　具法位，
　　上言：謹按文書具銜，某年若干歲，某月日生，行年到某，今於某州縣鄉里觀院謹奏金紫代形章一通，某爰自幼小，以至于今，無德無功，叨榮重祿，歲月積久，罪咎彌深。又職在養人，政專撫俗，或綠情喜怒，傍公徇私，或率意刑罰，恨犯真聖，失在毫末，釁重山嶽，常懼冥賫，唯無覺悟。某自某月已來，災疾云云，伏惟
　　大道潛貸，有感必通，某微誠上陳，伏希降鑒。謹依儀式，賫金人一形，紫紋若干尺，隨年命，米一石二斗，鎮錢一千二百文，油一斗二升，紙一百二十幅，筆兩管，墨兩蜓，青絲一百二十尺，算子一百二十條，凈巾一條，用為法信，上投
　　大道，求乞章奏，削落死籍，注上生名。臣謹按師法，參詳天圖，某受生九天，冠帶五常，九宮籬落，八卦交纏，三光朗照，七元輔身，乾坤覆載，五氣翼形，陰陽育養，開導光明，法象天地，名參中元，司命勒籍，太一檢年，玄符記錄，在南昌上宮、紫蘭之內，玉冊七寶之函，承天順地，稟氣玄天，定算冥中，初無夭傷，今世運否，三元交喪，真氣上昇，六天鼓行，千精萬邪，枉害生民，致有理不揚，抱枉不彰，三尸枉魂，飛爽彌天，怨鬼號訴，稱恨三官，天高地邈，幽冥不理，注連生人，致有先亡祖考，中外傷精，搆合為凶。臣按天師九道考經元辰包鉤命訣之法，人命受生，有吉有凶，脩短之期，各有歲月日時，生值吉德，則長享五福，犯刑遇害，終於六極。謹尋某本命某某，命人以某，為鬼行年某災厄深重，云云。伏聞
　　大道普慈，好生惡殺，無災不救，無厄不解，既生當活，已成當蓋，哀念一家，愍其厄疾。臣忝任治職，奉宣慈化，不勝所見，謹冒清嚴，披露丹懇，伏地拜金紫代形章一通上聞，伏惟
　　太上無極大道、太上老君、諸君丈人、天師女師、三師眾尊，乞垂大恩，特賜原赦，解某宿對之愆，千罪萬過，道氣廣覆，迴育養之恩，救濟一切，賜續壽命，身入福德之中，以上官典者垂神省理，分解年命，生月胎日，宿新災厄，凶禍之氣，隨事和解，為某上請三十二天帝君、長生司馬，代形度命，南昌元君、監生使者、各三十二人，乘飛龍羽車，三十二天帝，兵馬各九億萬人，一合來下，賫某金人紫紋，上詣三十二天，曆星檢宿，宮曹之中，貿名易形，更請真神玄元生氣下入某身中，更注上生籍，延命無窮。謹請延年益壽君各五人，官將一百二十人，一合來下，賫某代形金人紫紋信物，上詣太清玄元生氣宮，伏請下條星度算君、貿名易形君、脫死上生君，又請臣身中功曹使者、太陰考召君吏，賫某代形金人紫紋，上詣北斗太陰御女下一重冥宮，太陰典死籍庫璧櫃之中，貿某身名，易某身形，上名生籍玉曆之中，延命無極。又請□□君五人，官將百二十人，太皇萬福解患君五人，官將百二十人，三天解厄君、解害君各五人，一合來下，主為某上解生年日月胞胎所犯日月五星二十八宿醜星惡宿，下解地祇禁忌五災六害七咎八難九厄十苦十二刑殺，願北斗七星削除某死名，貪狼巨門斷絕死源，祿存廉貞貿易死形，文曲武曲除籍死錄，天綱破軍殺氣不加。願三台君解某行年六害過度疾病死喪之厄，歲月日時之厄，天地之厄，牢獄之厄，兵賊之厄，四時五行金木水火土之厄，千凶萬厄，盡乞度脫。請煩東極青華九玄上官青帝、監生度命君、貿名易形君、神仙度世君各一人，兵士各九百萬眾，乘青雲羽車，飛行萬里，一合來下，賫某代形金人紫紋，上詣長生宮中，為某貿名易形，更上生籍玉曆之中，青帝冠帶，延命無窮。重煩南極南昌宮中赤帝、監生度命君、貿名易形君、元氣受生君、神仙度世君各一人，兵士各九百萬眾，乘赤雲羽車，飛行萬里，一合來下，賫某代形金人紫紋，上詣南極長生宮中，為某貿名易形，更上生籍玉曆之中，赤帝冠帶，延命無窮。重煩西極白素宮中白帝、監生度命君、貿名易形君、元氣受生君、神仙度世君各一人，兵士各九百萬眾，乘素雲羽車，飛行萬里，一合來下，責某代形金人紫紋，上詣素雲宮中，為某貿名易形，更上生籍玉曆之中，白帝冠帶，延命無窮。重煩北極玄斗太陰宮中黑帝、監生度命君、貿名易形君、元氣受生君、神仙度世君各一人，兵士各九百萬眾，乘玄雲羽車飛行萬里，一合來下，責某代形金人紫紋，上詣太陰御女下一重冥宮中、太陰典死籍庫璧櫃之中，為某貿名易形，更上生籍玉曆之中，黑帝冠帶，延命無窮。重煩中央高皇三十二天玄都紫微宮中黃帝、監生度命君、貿名易形君、元氣受生君、神仙度世君各一人，兵士各九百萬眾，乘黃雲羽車，飛行萬里，一合來下，賫某代形金人紫紋，上詣三十二天始生元氣宮中，為某貿名易形，更上生籍玉曆之中，黃帝冠帶，延命無窮。謹請某本命某并從官某人，千乘萬騎，為某保守祿命，拘制三魂，滅除九氣，易形生神，安鎮宮府，長生無窮。又請某行年某并從官某人，千乘萬騎，為某保延祿年，拘制魂魄，削死上生，安神定氣，永鎮生宮之中。願真君父母為某上消天上四方星宿之災，下散地上八方之禍，各保某祿命，上詣三天曹，解某身中真官考召，解脫羅網，削死上生，移名玉曆生錄之中，轉禍為福，轉凶作吉，以德消刑，以福消禍，四時五行，金木水火土，雖復相殺，還復相生，戊己中和，神仙道成，願左右玄元始氣生活某。若犯天地水三官殃考，應還鬼伍者，願三台君解除。億基萬考，千咎百禍，十凶九厄，三災八難之中，特為解救，增益算壽，更著生錄。願明曹典者，尋拔十方之內，某所犯宿連罪命衰厄所在，悉為隨事和釋於三河四海、九江八極、天地水三官、百二十曹府、六律九章、泰山二十四獄、玄河北獄之中，拔贖某三魂七魄，女十四魄。還附身形。又請三天拔命君、度厄君、度命君、濟厄君各十二人，消災散禍君十三人，倉穀吏、樹木嗇夫、二十八宿、三百六十五度、周天八極君十二人，左右執法君十二人，官將百二十人、河畔六府、河伯水府、解厄緣吏三百六十人，又請中宮閑能兵士百萬人，一合來下入某身中，消
　　除行年本命十二禁忌，衝破拘元檢敗，大會小會、五刑九厄、五凶六害、九醜衰厄安定五藏，調和六府，百病除差。又請周鼎君一人，治大夫宮中，為某和解曆紀，周旋八極，除死籍，上生名，超百二十生氣，延年不老。又請南上君一人，官將百二十人，治列庫宮。周玉君一人，官將百二十人，治地理宮中，衣綵朱袍，丹陽之幘，通天之冠。又請周鼎玉女千二百人，衣綵衣，一合來下，為某致含生之氣，延年度厄，召還魂魄，附某身中，記生名，除死籍，乞生活。章上所請千二百官君將吏兵，并勑下某身所住所居里中，監察真官四野九野都平君，道上二玄三元四始甲子諸官君，十二水帝河平侯，所在神祇社稷，咸承臣今章御之後，乞某災厄過度，年命延長，四大休吉，道力扶持，元元安穩，以為效信。恩惟
　　太上分別，一辰原臣愚。謹因二官直使、正一功曹、左右官使者、陰陽神决吏、科車赤符吏、剛風騎置驛馬上章吏、飛龍騎吏等各二人出，操臣謹為大道弟子某奏金紫代形解厄延命大章一通，上詣太上某曹治。
　　收魘夢章
　　具法位，
　　上言：謹按文書，某列訴千生有幸，得在道門，以自保持，被蒙恩覆，闔門端正，每自喜樂。但以肉人奉法初淺，愆咎累臻，某自近已來，寢臥不安，眠則魘魅，又夢寤參錯，多見先亡後化往來，輒便驚魘，大小惶怖。依憑
　　大道請治，告臣求乞章奏，以自救護。謹為拜章上聞，願乞
　　大道哀愍肉人，解除殃害。若有故氣太歲太陰大將軍，此時司命十二月建，前後八神，拘刑破殺，宅中伏龍，七獄掾吏、遲留逆殺、四面蜚功、懸尸六害、十二下媚，及客鬼寄住之氣，盡令消散。謹請萬神君五人，官將百二十人，主為某卻死來生，卻禍來福，辟斥故氣，精祟注鬼。重請天昌君，黃衣兵士十萬人，主收某家中外強□、十二刑注、夢寤之鬼。重請太陽君一人，官將百二十人，治佐蘭官，主治眠臥不安，驚怖之鬼，皆令銷卻。若有塚墓十二塚訟強□，復連一切，盡以三氣除之，解絕復連，不得為後生人作精祟。重請天中敢健吏兵君，官將百二十人，主收捕某家先亡遲留逆殺考害之鬼，付女青北獄治罪。某身中所苦，悉令除差，臥得安貼，不復驚魘。恩惟
　　太上分別，求一辰。
　　為亡人首悔贖罪解謫章
　　具法位，
　　上言：謹按文書，某乙素以下官子孫，運會有年，遭逢大化，操信制屬，以自保治，蒙恩覆蓋，大小慶慰。而以頑愚，修奉多違，以招考罰。頃來轗軻，凡百無善，某身疾病，從來云云。伏自考思，精祟所由。恐亡人某生時犯罪，不忠不孝，不仁不慈，娌情嫉妬，罵譽咒詛，牽天引地，叫喚神靈。或貪財盜竊，枉剋非理，改動所作，凡百無善，致收大考，擊身后土。恐亡殁之後，被受重謫，魂魄考對，結在三官，徒刑作役，楚毒備至，不堪困苦，逮累生人，致令某家基考復注，殃禍不絕，生死困辱，不自解免。元元之情，憑恃道氣。某今備條某生時罪狀，首列詣治，并責某物，以立心信，拔贖某生時所犯百萬之罪。臣以頑間，不明鬼氣，謹承某辭，伏地拜章上聞。唯願
　　太上大道、天師門下典者，特垂愷悌之恩，察臣所奏，乞依
　　太上首悔之制，為某家亡人某隨事和釋，解散考謫重遣。功曹使者，責某信儀，遙詣
　　三天曹，按某生時所犯，隨原料剔，削除刑名，絕滅事目。謹請太玄真符攝下女青詔書，地下二千石，丘丞墓伯，十二塚神，泰山二十四獄，中都大獄，天一北獄，皇天九平獄，天地水三官，河侯河伯，將佐緣吏等，一切放某等魂魄，使還附尸骨，免離囚徒困苦之中，得上屬天曹和樂之地，斷絕殃注，滅除死籍。若某生時有犯五盟七詛，更相拘牽，結逮不解者，某乞丐一切解罷釋散。某家從今以去，令生死安穩，門戶隆利，疾病除差，以為效信。恩惟
　　太上分別。求哀。
　　賣亡人衣物解罪謫遷達章
　　具法位，
　　上言：謹按文書，某列素以胎生肉人，下官子孫，千載有幸，得奉
　　大道，兼蒙恩育，賜某大小百官重籙，參佩內外，光顯非分，實荷罔極。但某等肉人，生長季俗，不能承科，奉戒多違，招延考罰。亡過某前得疾病，不蒙原赦，以某年月日謝命三官。從此已來，疾氣云云。恐某先身宿綠，及在世之時，所行罪惡，新故乘釁，及存亡考負，魂魄擊對，在三官困苦之中，不堪憂惱，注逮生人。某大小痛死憂生，無復情計，不知立何功德，以相拔贖，謹責某生時服飾某種衣物，以贖某死魂，重謫斷絕，復連歸命。告臣求乞章奏，上如所列。臣以
　　大道慈化，憐生愍死，歸向之民，存亡戴賴，最以幽摯之魂，有昇遷之慶，法輪開度，化生人道。某丹心惻盡，敢綠慈恩，仰希照潤。謹冒清正，拜章上聞，唯蒙
　　太上無極至真申臣所奏，原赦某先身今世，特垂料省。謹為上請素車白馬將軍，兵士十萬人，又請太玄君一人，官將百二十人，主知某魂神閉擊所在，若長淪三徒，名書六天，願盡為度脫。重請仙官大歷君，官將百二十人，治西水宮；重請太玄真符，告下天地水三官，女青韶書，地下二千石，丘丞墓伯，十二塚神，泰山二十四獄，中都大獄，天一北獄，皇天九平獄，東嶽泰山地獄，南嶽衡山地獄，西嶽華山地獄，北嶽但山地獄，中嶽嵩山地獄，北都寒池牢檻諸獄，九江水帝，河侯河伯，將佐掾吏等，一切放某魂魄，削去罪目，解除刑名，放囚出徒，沐浴冠帶，遷昇福堂，反胎化生，還於善門，絕死注於六官，上生名於丹籍，賜某等大小所苦，並蒙除愈，口數無他，向願從心，以為效信。生死千罪萬過，唯乞原赦。恩惟
　　太上分別。求哀。
　　滅度三塗五苦鍊尸受度適意更生章
　　具法位，
　　上言：謹按文書，臣以凡愚，先身功微，雖生人道，履於穢世，塵濁所染，自分淪胥，絕望天路，皇極哀矜，未見刑辟，闖關僥倖，得參三景真經。雖志自克勵，而為尸蟲所纏，累在嗜欲，觸事違戒，加值今陽九運促，驅除已及，功沒罪見，未能自拔，常懼一旦奄忽無期，雖念自新，而結縛未解，善綠未至。敢以刑餘之命，於三掠之門，冒陳瞽誠，干杵天真，追念悚息。臣某等誠惶誠恐，頓首死罪死罪。臣竊見經旨明戒，有可憑恩。經言：自非先身有善，累劫之功，名書瓊簡，不得妄見寶經。預以見者，皆應昇度。或功德未足，生死未充，未得白日飛騰。或託尸解，暫經太陰，魂神受對，寄形地官，因綠期訖，得還故宅，一時俱昇。如靈旨所誠，則奉法者，猶有可冀。是以愚臣敢申所見。即日有某郡縣鄉里某，年如干歲，本命某甲，某帝領籍，某月生，受命某天。某在世之時，闚ǹ （門＋俞）好慕，詣道士某，登壇結盟，奉受三景洞經，供養禮拜，時修齋直，但某身履下世，穢濁所牽，功德未滿，滅根未絕，如靈旨所期，某雖形滅，應在尸解。恐某因綠未定，先功未充，以某月日時以疾去世，託滅太陰，形寄土官。今停柩殯宮，須待良辰，遷還蒿里。功德未足，未便早遷，恐為土府所見驅逼，不相容安，魂飛魄揚，尸形匪寧，搖動考對，注連復生。臣宿世因綠，與某忝結天親，俱處末俗，私心憂念，雖靈契有定，臣猶不自安。嘉荷任之日，以開度為先。今仰憑
　　無極天尊、元始大化、明真之旨、正一之科，謹為攝齋，拜章上聞。願
　　大慈哀矜，原除某前身及在世時所犯罪釁，諸有三塗之根，五苦之結，在三官九府考屬執罰之曹，神兵力士鎚杖之下，刑係刀山劍樹，九幽長夜地獄之中者，乞申臣今章，告下三官，賜以某生時建善之功，拔度魂神，還復故形。若某神離魄蕩，尸肉朽腐，願五帝尊神還其肌膚，養復魂神，三光飲哺，注以洪泉，通其榮衛，潤以血氣，應轉者轉，應度者度，應生者生。願某所屬某嶽某山真靈正神，為符下九土地官，各依部界，供給有無，一如明真科旨。當使形安神守，魄不蕩散，頓消罪源，精神還復故宅。乞臣章御之後，某復受生鍊尸，還復故形，上補真仙。伏願
　　太上門下典者，申臣翹翹之心。所奏蒙御，開度幽冥，上願
　　天慈造化，無量大恩，下使臣愚念不辜。恩惟
　　太上分別。求哀云云。為某拜上滅度形神、拔出三官九府三塗之根、五苦之結、開九幽地獄、還復魂神、鍊尸受度、適意更生章一通，上詣
　　太上某宮曹治。伏須告報。
　　出喪下葬章
　　具法位，
　　上言：謹按文書，某列奉法無狀，招延凶考，亡人某以某年月日役命三官，安喪宅內某地，未得葬之。當以今月某日某時，權移某屍柩，從某地出，安埋某處。某奉屬清真，委誠道氣，不復從師卜問，懼為太歲將軍、十二月建、鉤刑破殺、下官故氣、千禁萬忌所見傷害，求臣上聞，以自防護。臣按某為道民，事與俗殊，送終葬死，無所忌諱，一心之民，在可哀愍。謹請太素太始君五人，官將百二十人，又請葬埋吏十二人，一合下符，攝下女青詔書，地下二千石，丘丞墓伯，十二塚侯，及所經由里域路次禁忌之官，不得侵犯某家，當令某潛寧后土，精爽安穩附就，魁綱眾忌，一切消滅。要以某家死生無他，以為效信。事訖言功。恩惟太上分別 。求哀。
　　新亡遷達開通道路收除土殃斷絕復連章
　　具法位，
　　上言：謹按文書，某列素以胎生肉人，下官子孫，千載有幸，得奉
　　大道，被蒙恩覆，得全首領人口，某等誠用欣慰。兼蒙師道所見哀憐，賜署某大小天官籙治。荷恩隆重，實在罔極。肉人生長末俗，不能勤修，建立功德，上報恩澤，百行多違，罪過山積，招延考罰，家門衰頓，喪禍不絕。亡過某前得疾病，不蒙原赦，以某年月日命謝三官，從此已來，宅舍不安，鬼氣不絕，光怪夢寤，疾病云云。喪衰之餘，懼怖屏營，恐某等死時日惡，殃注不已，詣臣告訴，求乞章奏，上如所列。臣按受陰陽造化而生，雖承九天之業，假備四大而成，生時相給，終畢相還，陰陽相配，雌雄相隨，陽唱陰和，男行女從，三萬六千神，眼為生宗，受明日月，卯酉二門，在人為神，去人為鬼，人之將死，故眼睛光墮，左雄右雌，名曰土殃。從一至三，雄白雌黃，二七十四，毛羽飛翔。翅腳帶毒，動則輝光。口銜金殺，向人
　　皆亡。束西緣緯，南北乘經，值遇太歲，太陰將軍、王耗之神，住不敢行。途路既塞，恐成災殃。有犯重喪，奮羽吐毒，注害生人，死注不絕，綠此而興。又恐某屬三塗，尸役地官，搖動驅逼，還逮生人。臣以師道正一嚴明，生死異世，不得相干。某生死氣逮，注復相延，
　　如不解救，則存沒莫分。人命至重，枉檻難容。臣謹為拜章一通，伏願師道必垂哀矜。願請仙官討氣君一人，官將百二十人，主為死人某開通太歲、太陰大將軍，此時司命王耗，千禁萬忌，約勑四時之官，開通道理，不得拘留某精爽注復生人。又請北辰司馬都官從事君一人，官將百二十人，誅殃君五人，官將百二十人，收捕某死時雌雄殃殺魁綱之鬼，復注之氣，疾速去離。某家各還本屬，四時之官，不得拘留，原某前身及今生在世時千罪萬過，千愆萬咎，悉皆赦除。某盟結既解，遷達魂神，去離三塗五苦，還昇福堂，衣食自然，利祐後人，不得更相戀慕，復連殃注，於今斷絕，地官衛尸，神還更生。並賜某家從今已去，大小某等疾病陰私除差，門戶安穩，生死受恩。恩惟，
　　太上分別。求一及。
　　新亡灑宅逐注卻殺章
　　具法位，
　　上言：謹按文書，某素以胎生肉人，下官子孫，運會有幸，得染清化，常蒙恩覆，誠自歡慰。但肉人闔門頑愚，施行多違，招致考罰，頃年以來，家居轗軻，喪死相係。某抱病疾，以某月日死亡，恐某死亡之日，注復生人，有土殃惡氣，喪車□□雄雌之鬼，盤停宅內，傷賊不已。肉人惶悸，無復心膽，告訴向臣，求乞請除宅中注殺，安神定氣，上如所列。臣按人死之日，魂魄流散，化成八殺，雌雄咎注，喪車□□，或出或上，還重殺害，纏綿宅內，伺候衰缺，復欲中傷，注害生人。謹為伏地拜章一通上聞，特從大道迴神降福，流清蕩濁。謹請天中敢健吏兵千二百人，又請逐注鬼禽奇君、水坦吏各一，合來下某家宅舍之中，收捕尸注鬼，雌雄客殺，喪車□□，一切絕滅。又請卻殺將軍十二人，一合下到某家宅中，收卻百二十殃殺之鬼，并劫某家所居里中真官注氣，并守宅三將軍，二十四吏，兵士三十萬人，各堅兵刃外向，繞宅三重。又請神水使者與請官併力掃灑宅中神水，雲行萬里，清嚴宅內，蕩除尸穢，眾官備衛，神明鎮守，并遷某臨亡之時報殺將軍，功成事訖，各還天曹，列受功賞。并請安宅、穩宅、鎮宅、清正吏一合下，安鎮宅舍，保護人口，使復注絕滅。肉人千罪萬過，生死所犯，一乞原赦。恩惟
　　太上分別。求哀。
　　受官拜章
　　具法位，
　　上言：謹按文書，某素以下官之餘，胎生下愚，遭遇開泰，得在民次，猥蒙天地重光之覆，得預階倫。昔處在某朝，職滿被銓，遷報某位，王命已行，不敢稽闕。當以某日拜受板印，仰憑大化清淳之氣，奉發之日，不問時王，歸情師道，告臣求哀。謹為伏地拜章上聞，為某上請朱雀君一人，官將百二十人，治洛平宮，主萬民和合，賓客人眾，飲食皆令笑喜，無有怨惡。重請位官受爵君，官將各百二十人。重請四方夷蠻戎狄君，官將各百二十人，一合下，營衛某。受拜板印之後，辟斥眾災禁害之氣，使某職顯易遷，居官清利，安穩無他，以為效信。所請君吏，謁言上官，中宮錄署，無令志恨。恩惟
　　太上分別。求一辰。
　　臨官蒞民章
　　具法位，
　　上言：某以下愚，誤蒙大恩，為時所銓，顯叔某縣。王命既加，當親民物。便以時世偽濁，人鬼互權，肉人功薄，無以禳災。今月某日，啟邁即路，尅用某月日到境入界，仰恃道氣，不敢卜日問時。入境之日，為土地精靈、符師社廟、飲食故氣、太歲將軍、道上禁訶、五行王相、魁綱諸忌所見中傷，告臣自列，求乞防保。謹為拜章，願上官典者，告下某里中土地真官、郵書驛騎、亭傳里邑，皆為開通營衛某身。重請昌落君一人，官將百二十人。重請祐護將軍、萬福丈人、官將，辟斥眾災。解除禁害君一人，官將各百二十人，與四方夷蠻戎狄君吏各一合來下，同共營衛某身，太歲將軍，四時王耗，千禁萬忌，使某到境入界，安穩無他，居官清利，口數康靖，在職遷顯，歲終如願，時君將吏，言功報勞。恩惟
　　太上分別。求一辰。
　　受官消滅妨害章
　　具法位，
　　上言：謹按文書，某遭遇時會，得在清化，身佩仙官，出入蒙恩，誠用光慰。某從某世已來，官爵相承，蒙國重恩。今忝某職，以某日恭受王命，溥倚大道，不卜不問，不擇日，不揀時，持心而行。自受職已來，夢寤參錯，疾病更互，怪異妄生，不知何由。推按歲曆，天地六甲，受板日，某子值五離本命，某子行年甲午破子，以十一月受板。復是衰月，太歲某，刑殺在某，墓殺在某，某為刑殺，更相衝尅。時日所臨，下值六合，仍會六害。伏聞
　　大道無禁無忌，精誠不至不能，禳災卻害，馳來告臣，求乞文書，謹以上聞，願以道氣下流。謹為上請天閣君，官將百二十人，治安陽宮，主開除九天禁忌。某受命者，消滅之。請天王玉女千二百人，衣青衣，主收天下萬民，拜官受位，印金銀，通神明，卻災除害，身壽百歲，若某拜受之日，為五離時，有妖惡眾害，悉為消滅，乞上官典者差下所請。某中如干政君若府，云府中二＋四政。若郡，云郡中二十四政。若州，云州中十八政。縣，云縣中七政君。一合併力為某禳卻眾惡，消滅禁忌，在官無他，論議合德，吏民歡心，時蒙遷位，歲竟安穩。如願之日，所請天官，言功報勞，不負效信。恩惟太上分別。求哀。
　　遷臨大官章
　　具法位，
　　上言：謹按文書，某素以胎生肉人，枯骨子孫，昔以樂化制，屬
　　大道以自保治，蒙恩端厚，常自喜慰。某冑胤之門，世以仕官為業，累為某官，綜治王事，名續顯著，今還某職，非某肉人所能披致，仰感大道覆載之祐。某官處在機要，或在塞外云云。職攝百國大政，君臣多是強勢，吏民權下，悉皆習滑，又多獄繫，枉直難明，懼文失中，遭罹譴負，歸誠
　　大道廣納之施，訴告向臣，求乞文書，以自保護。臣忝荷重任，不勝肉人告訴之至，謹冒清嚴，拜章上聞，願垂矜祐。謹請束九夷、南八蠻、西六戎、北五狄君各十二人，將吏兵士及時下，圍繞某所住宅，俠從左右。重請萬福君五人，官將百二十人，主辟斥故氣精祟，咒詛媚固，使卻死來生，卻禍來福。重請大星君五人，官將百二十人，治石仙宮，主制百姓口舌，讒謗不行，收正其位，令百姓吏民相見笑喜。重請祐護將軍、萬福丈人，官將百二十人，主營衛某身。重請青蒼君，官將百二十人，治巨門宮，厭官怨條刑禍之氣，止之不到。願上請天官時君，將吏一，合同時來下某州郡縣鄉里舍，各隨所主，擁護某身，
　　辟斥邪精瘟毒疫癘之氣，謀議媚固，皆令消滅，使某心開意，悟五神聰，了所言者，當所作者，允如千百口，皆為伏諾，蘊積唯新，闔門平安，歲終舉善，公私隆利，以為效信。當為時君將吏言功舉遷，以報勞苦，肉人大小千罪萬過，並乞原赦。恩惟
　　太上眾真分別。
　　保護戎征章
　　具法位，
　　上言：謹按文書，某列素以胎生肉人，下官子孫，運會有幸，遭逢大化，被受恩覆，誠用欣慰。但以頑愚，罪過山積，常招禍祟。云云。道里長遠，行經江山，歷涉淮泗，方向凶敵，白刃之中，鋒毒既交，酷加文武。又軍法嚴峻，動有梟戮，妨惡持權，脅人為暴。肉人功薄，無以禳災。恐某當此厄難，不能度脫，元元之情，憑恃道氣，詣治告臣，求乞祐護。謹為伏地拜章一通，上請東方九夷君、南方八蠻君、西方六戎君、北方五狄君各十二人。重請千里君、萬里將軍、祐護將軍，共營衛某身，隨逐覆蓋所在之處，常令安穩。辟斥眾災、疫癘鬼賊，使某白刃不加，度脫厄難，官中清利，無他譴負，以為效信。當為時君將吏言功報勞。恩惟太上眾真分別。求一及。
　　赤松子章曆卷之六竟