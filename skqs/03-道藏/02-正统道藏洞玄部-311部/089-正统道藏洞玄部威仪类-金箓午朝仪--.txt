金籙早午晚朝儀
　　經名：金籙早午晚期儀。三卷。底本出處：《正統道藏》洞玄部威儀類。
　　金籙午朝儀
　　各禮師，存念如法
　　謠歌空洞，帝君存壇。五帝校錄，受符三官。備衛五門，束魔滅姦。流鈴擲火，陰穢焚殘。身佩金書，鍊液芝顏。玄靈素合，心動三關。騎獅跨鶴，控龍乘鸞。萬星守舍，千魔不干。道氣長存，萬仙息安。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香金童、傳言散花玉女、五帝直符直日香官各三十六人出。出者，嚴裝顯服，冠帶垂纓。關啟玄壇土地，方域神真。臣今午朝，陞壇行道，朝謁帝真。欽奉其諸誠意，具載緘謄，願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然至真無極大道玉清聖境大羅元始天尊，太上道君，太上老君，昊天至尊玉皇上帝，紫微上宮天皇上帝，紫微中宮北極大帝，后土皇地祇，玄都玉京七寶層臺紫微上宮靈寶至真諸君丈人，金闕諸天彌羅聖眾，上相上宰、上保上傅、少保少傅、四師五帝、十二仙卿，三十六部尊經，玄中大法師，三天大法師，日月星宮斗府、周天宿度、河漢星真，皇帝本命星君，皇太子本命星君，內廷五祀之神真官主者，三界真靈。恭望洪慈，俯垂昭鑒。臣聞，洞陽赤氣，光芒瑩發於靈圖；飛雲丹霄，垂蔭高瞻於羽蓋。玄奧深窺於蘊妙，至真儼睹於光臨。希陽景以融春，彤墀霧暖；遵朝儀而接晝，紫極風清。感通造化之機，流演仙真之教。瑞彩交飛於日表，琅音響徹於雲層。拳拳演教之誠，耿耿對揚之志。顧瞻如在，降鑒非遙。臣今欽奉綸音，崇修金籙。祈請洪恩，上祝聖壽萬安，皇圖永固。班催鴛序，迢迢晝漏之聞；香暖螭頭，穆穆春風之轉。顧聖真之鑒享，極幽顯以交孚。以今亭午，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊，金闕至尊玉皇上帝，無上大羅至尊眾聖。臣等皈身皈神皈命，首體投地，仰依太上三尊，十方眾聖。願以是香功德，上祝皇帝陛下。伏願鴻基鞏固，景祚隆昌。聖筭齊浩劫之年，帝道越羲皇之化。六宮安靜
　　百辟忠良。率土普天，咸歸有道。梯山航海，入貢無窮。今故燒香，自皈依師尊大聖眾。至真之德，得道之後，保天長存，和與道合真。
　　晝刻傳呼，天顏有喜。揆宿心而寅事，因朝謁以申祈。以今亭午，陞壇行道，請法眾等，運茲二捻上香。願此香煙騰空，徑上供養至真無上經寶玉宸靈寶天尊，紫微天皇大帝，禹餘天宮真仙聖眾。臣等皈身皈神皈命，首體投地，仰依太上三尊，十方眾聖。願以是香功德，敬祝皇太子殿下。伏願青華定錄，金簡增年。九天之真宰垂休，三景之靈光委照。起居平靜，壽祉彌隆。
　　今故燒香，自皈依師尊大聖眾。至真之德，得道之後，保天長存。和與道合真。
　　萬聖同明，一光普及。惠日俯開於黑鬱，慈光仰睹於青華。以今亭午，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老天尊，紫微北極大帝，后土皇地祇，太赤天宮無邊聖眾。臣等皈身皈神皈命，首體投地，仰依太上三尊，十方眾聖。願以是香功德，歸流七廟先靈，宗祧列聖。伏願驂駕鸞輿，高陟虛無之境；光瞻獅座，上賓清靜之天。垂裕邦家，茂延國祚。今故燒香，自皈依師尊大聖眾。至真之德，得道之後，升入無形，和與道合真。
　　禮方
　　懺悔
　　命魔
　　三啟
　　三禮
　　重稱法位
　　具位臣姓某與臨壇官眾等，謹同誠上啟三境至尊、十方上聖，玉京金闕天帝天真，日月星斗羣真，十方師尊聖眾，三界官屬，醮筵設像一切威靈。臣聞，虛無妙道，運一氣而育三才；自然至真，散一神而生萬象。自龍漢之祖劫，演法垂文；暨赤明之開光，立功濟物。調珠躔於璇極，明玉燭於青霄。諸天備職於仙僚，水陸分司於考校。明禋有祀，錫福無垠。救護含生，覆燾群品。臣等參承經籙，宣道宸衷。凡伸寅奉之誠，必遂感通之應。欽奉綸音，尊安社稷。陳詞列款，恭薦惟馨。虔奉明靈，仰祈昭格。伏冀儼回鶴馭，暫駐鸞輿。錫浩浩之鴻休，保巍巍之景祚。然願星辰順照，命宇光輝。祿壽增崇，起居平靜。則上明天尊大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君、侍香諸靈官，當令臣向來午朝陞壇行道之所，自然生金液丹碧芝英。百靈眾真，交會在此，香火鑪前。當願十方仙童，玉女接侍，蘭煙傳臣向來所奏之詞，速達徑上至真無極大道三清上聖昊天至尊金闕玉皇上帝御前。
　　出堂頌，向來
　　金籙午朝儀竟