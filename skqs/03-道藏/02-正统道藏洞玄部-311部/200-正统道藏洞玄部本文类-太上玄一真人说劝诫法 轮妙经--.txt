太上洞玄靈寶真一勸誡法輪妙經
　　經名：太上洞玄靈寶真一勸誡法輪妙經。撰人不詳，約出於東晉。係古《靈寶經》之一。原本一卷。《正統道藏》分作四種經書，即《太上洞玄靈寶真一勸誡法輪妙經》（洞玄部本文類）; 《太上玄一真人說勸誠法輪妙經》（洞玄部本文類）；《太上玄一真人說三途五苦勸誡經》（洞玄部戒律類）；《太上玄一真人說妙通轉神入定經》（洞玄部本文類）。今合併為一。參校本：敦煌S.1005+S.1906、CH.77X6V、P.4618、P.2426、P.2842V號抄本。
　　太上玄一真人說勸誡法輪妙經#1
　　道言：夫輪轉福慶不滅，生而好學，宗奉師寶，與道結緣，世世不絕，皆由先身積行所致。如此法輪，上士勤尚，廣開法門，先人後身，救度國王，損口拯乏，裸形衣寒，仁及鳥獸，惠逮有生，恭師奉法，恒如對神，長齋苦思，精研洞玄，吐納炁液，心灰意勤，割棄色累，萬想都泯，情和炁柔，人神並歡，如此之行，一滅一生，志不退轉，尅成上仙，三師備足，身登太極，位加仙卿。中士篤好，志慕在玄，開度一切，度厄解患，施功布德，建立福田，君親忠孝，柔智懷仁，願樂三寶，晨夕修研，虛心有道，口味靈篇，燒香散華，洞入道門，餐不念飽，衣不慊寒，苦不為倦，樂不為懽，勞不怠懈，困而殊勤，眾行並備，三滅三生，意志審固，尅得飛行，上遊太清，補九宮真人。下士修身，斷情忍色，服御養神，遠棄榮麗，棲憩幽林，愛山樂水，耽翫靜真，淡泊守固，絕穀休糧，長齋念道，過中不味，端坐則與師寶相對，出入則與鳥獸為草，孤旅巖穴，獨景空山，思不慕歸，悲不悼形，契闊林澗，切栢擬餐，面有餓容，心如懷丹，艱苦備嬰，恒有和顏，見試不恐，心靜神安。如此之行，上感虛皇，九滅九生，志願不退，執固殊堅，尅能變化，乘空飛行，遊宴五嶽，逍遙太無，從此而進，位至高仙。凡學得道如此，自然十方上真眾仙，已得正道四方無極世界塵沙而來真人，從無數劫，皆受《太上靈寶洞玄真一勸誠法輪妙經》，輪轉因緣，皆籍先世之功，以得今日之道，莫不由其前行積善所致。此法玄奧，非愚情淺智所可明了，唯得道之人體真入妙，乃悟生死不滅，功過相籍，如經之行，已得成至真矣。
　　道言：夫受滅度，因緣不絕，得生人道，聲色端偉，相好具足，才智明達，解了玄義。或生貴門王侯之家，或為人尊、四海所崇，男為國主，女為妃后，世生貴子，代代不休。或生於富室，財寶充足，凡百施為，無所饑乏。如此之德，皆由其前身行業，積善願念所致。或處在窮厄不泰之地，艱辛憂惱，愁苦難忍，乃發願慈心，思念作善，竭力建功，施種福田，割己救物，損身度人，忍饑守廉，不敢怨天，心不念殺，口無惡言，敬愛道士，唯善而行，功滿德備，一滅一生，其福無量，得如今之報。若能又於今生抗志易韻，棄祿學道，宗師受經，長齋念真，不妬不害，緘口慎言，愛師重寶，存詠不忘，當籍先世之基，二滅二生，便得神仙。三官九府記人功過，毫末必載，萬無差失，其願既定，志亦難奪，故倚伏難窮，所謂法輪之門。
　　道言：諸道士及百姓子、男女人，或生而好道，奉師受經，於家修奉，施安高座，朝夕朝禮，齋直燒香，無有懈怠。愛好三寶，恒如饑渴，廢家翫樂，不務生業，不淫不害，不淫不殺，守情忍色，所營在法。如此之行，皆由其前身供養道士，勸助師宗，奉香然燈，建立福田，損身施惠，救厄卹貧，功滿德普，一滅一生，得如今之業。從此不退，便坐致神仙，縱道業未備，運應更輪，尅得尸解，會成真人也。
　　道言：吾歷觀諸天，從無數劫來，見諸道士、百姓子、男女人，已得無上正真之道高仙真人，自然十方諸聖，皆受前生勤苦求道，不可稱計。投身棄命，無有限量，廣建功德，發大乘之心，長齋苦行，市諸香油，然十燈、百燈、千燈，無量之數，光映十方，照耀諸天，晻冥普消。金寶珍貨，以散道路，供給窮乏，損身割己，奉師效心，無悋惜心。念前生不得，如今當盡心開度眾生，預是鳥獸，莫不歸仁，於是惠澤流溢，功感諸天，身得金剛七十二相，項負圓明，洞映太空，位登高仙。此福巍巍，難可稱述。如此之比，有無鞅之數，皆積行所得，非唯一生學而成也。來生為學，入吾法門，當瞻之先世，以期神仙，功滿德普，尅入自然至真之場也。今說法輪偈頌三篇。
　　無上八門開度法輪偈頌曰
　　吾開八門，中有玉城。七寶瓊林，無根而生。金條穿互，蔭映上清。開度法輪，通真達靈。上無不照，下無不明。見有道士，晨夕誦經。長齋幽阜，不倦晝冥。切柏中餐，素水兼濡。躬師受法，時刻不傾。單景巖穴，獨宿孤征。與鹿為羣，倚林棲形。窮獸對蹲，飛鳥哀嗚。風雲妻切，萬枯沉零。凝冰填澗，素雪翳庭。寒癘切肌，執志殊精。契闊林岫，艱苦備嬰。勞不敢倦，極不敢寧。展轉求道，遂感皇情。丹書綠字，列圖玄名。神仙羽服，錦裙飛青。鬱然而降，煥熔火鈴。流霞丹輿，三素飛軿。入我八門，乃知死生。皆由積行，苦哉有情。
　　此一偈出太上玄臺高上老子，歷觀八極，謂之八門，而誦此篇也。
　　轉輪滅度行業偈頌曰
　　法輪開滅度，死生從願迴。積基有明報，禍福更相催。世眼求前生，達士希後歸。前生功未滿，故致福報遲。籍先勸來行，功備形自飛。前世十方仙，歷劫乃入微。吾觀至學士，乃不領人懷。勤行奉師寶，師祐福巍巍。輕師失吾寶，先功永無施。勸誠成爾真，三師度玄扉。若能體道真，法輪洞自開。莫見此寂寂，幽冥中甚微。
　　此一篇出虛皇無上道君，開無無中而觀來生，歷頌此篇，以勸誠入無也。
　　轉輪命根未盡偈頌曰
　　轉輪空洞魂，滅度更死生。罪福各有對，吉凶無偏嬰。得道行所致，緣爾先身精。行惡招斯酷，流曳五苦庭。天地雖悠悠，玄鑒理甚明。吾歷觀汝輩，從師受吾經。得經叛汝師，＠嫉爭功名。轗軻不自咎，緣吐怨聲。致使六部司，執筆糾爾刑。命滅負刀山，苦惱身是嬰。往反三塗中，豈覺形與名。化為六畜羣，望反其冥冥。法輪有常運，去留無稽停。哀此禍福元，受報不賈生。念汝不知命，發頌傷我情。
　　此一篇出虛無正真皇上丈人，歷觀來生行業行罪，有負逆之對，勸誠入真，行大慈之心。頌此篇，令知宿命之根也。
　　太上玄一真人曰：吾昔受無極太上大道君無上八門開度法輪勸誠經頌，修行道成，位加真人。此文與元始同生，包含天地，億劫長存。廣度一切，為諸津梁，輪轉勸誠，以教導三乘，廣覆無外，開死度生，其福無量，諸天所宗#2，學者所憑也。其文妙重，皆授宿有玄名帝圖，錄字三清，應為仙公之人，自非其質，不得妄宣。見其篇句，皆由宿福積行所鍾。能盡心供養，依法修行，宿根自滅，與善結緣，世享福慶，家門興隆，身受開度，永得入無為之場，尅成真人也。輕傳漏慢，考滅爾身。
　　#1 案此下為《法輪經》 第一篇，即太上玄一第一真人鬱羅翹所說《開度法輪勸戒要訣》。原本將此篇單列為一篇。今據敦煌抄本，應在第二篇之前。
　　#2 宗：敦煌本作「崇」。