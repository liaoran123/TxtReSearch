玉籙三日九朝儀
　　經名：玉籙三日九朝儀。三卷。底本出處：《正統道藏》洞玄部威儀類。
　　玉籙大齋第一日早朝儀
　　各禮師，存念如法
　　金真綠霞，煥暎三天。飛雲丹霄，諸天控軿。晨暉啟旦，陰翳俱捐。九微震空，五星回旋。萬天感應，自然妙玄。杳冥散體，分形百千。玄珠光耀，瑞炁壇乾。幽明蒙惠，灌鍊金泉。魔王恐懼，合景三田。
　　發爐
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，朝謁帝真。敬奉入意其諸誠意，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑詣至真無極大道三清上聖、昊天至尊金闕玉皇上帝御前。
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅、太平下教二十四真人，西城總真王君，太乙真人，東嶽上卿，司命茅君，定錄保命二真人，名山洞府得道神仙，三界官屬，一切真靈。
　　臣聞，一炁潛凝，混合空玄之始；三華鬱秀，胚胎溟涬之初。妙極難言，其中有象。上無復祖，惟道為身。蘊二象以儲神，攝九霄而惣化。肇高上玉皇之炁，大梵彌羅；自太無混洞之元，赤文開廓。敷弘至妙，離合自然。臣等夙遇真風，幸逢昌運。乘良晨而悟會，竊侍神章；冒靈盻以披心，獲叅上範。凡有所啟，敢不以聞。齋意青詞，謹當宣奏。
　　具如詞言，不違懇款。恩惟太上，分別哀祈。
　　臣聞，至尊湛寂，運陰陽不測之機；妙境空浮，結日月飛奔之室。丹靈鼓舞，白鶴翩翻。臣等昧爽朝元，夙興請命。赤童耀景，引賜谷之流晨；青老散輝，接木宮之生炁。三色蓊冥於室內，百靈交會於爐前。恭假香傳，奉修齋直。以今第一日清旦行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，聖壽無疆。伏願一德格天，萬年永命。膺圖握契，睿齡齊箕翼之光，錫嘏迎祥，景福等岡陵之固，丕衍後天之算，遠超浩劫之年。九有八荒，咸歸仁壽。千秋億載，長撫隆平。今故燒香，自歸依道尊大聖眾，至真之德，得道之後，保天長存。
　　臣聞，紫素生輝，大聖慶騫林之會；祥光含象，玉皇暎蘭室之華。披朗重陰，混融萬類。以今第一日清旦行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。以是捻香功德，上資宗祧神御，社稷真遊。伏願鍊質丹臺，怡神紫極。逍遙自在，盻宗廟以儲精；證聖成真，昇帝鄉而入妙。福覃家國，澤及寰區。今故燒香，自皈依經尊大聖眾，至真之德，得道之後，昇入無形。
　　臣聞，玄父玄母，化三田子午之宮；真景真晶，受九炁東西之運。瓊津流潤，丹室常存。以今第一日清旦行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神儀。伏願道契無為，心遊太素。紫微真境，參上聖於九囗；碧落瓊宮，陪高仙於三境。餐臺音於空囗，囗囗炁於玄元。垂裕後昆，本友百世。傳休中禁，子孫億年。今故燒香，自皈依師尊大聖眾，至真之德，得道之後，昇入無形。和與道合真。
　　禮方
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞碧落受經，一遍諸天而稱善；素車開導，歷關三界以咸聽。臣等猥以凡資，叨裨玄化。所宜棲神道域，咀空碧以鍊真，絕跡塵寰，想丹華而輕舉。告盟之始，立功為先。故演法以度人，誓贊天而敷教。况承上命，恭為典行。敬為某靈崩逝以來，追念劬勞，昊天罔極。思慕真容，特伸報薦。特命羽流之眾，敬修玉籙之齋。開度神儀，上登天府。伏願神超碧落，質煉丹庭。遊神清淨之鄉，悟道虛無之境。名高玉簡，位列瓊宮。次冀帝道遐昌，王儲衍固。聖德有同於堯舜，輔臣允賴於皋夔。睿算延洪，邊陲寧謐。普天率土，均承浩蕩之恩；十地九幽，咸遂生成之樂。則上明天尊大慈之澤，下副臣等皈命之誠。謹啟以聞。
　　十二願
　　一願三尊降鑑，二願五老傾光，
　　三願神光洞煥，四願九炁垂祥，
　　五願五行應運，六願靈篆飛翔，
　　七願坎離結運，八願九夜舒芒，
　　九願玄壇靈應，十願名列上蒼，
　　十一願神儀受度，
　　十二願國祚延長。
　　復爐
　　存神燒香
　　香官使者、左右龍虎君、侍香諸靈官，當令臣向來早朝陞壇行道之所，自然生金液丹碧芝英。百靈眾真，交會在此，香火爐前。當願十方仙童玉女，接侍蘭煙，傳臣向來所奏之誠，速達徑上至真無極大道三清上聖、昊天至尊金闕玉皇上帝御前。
　　玉籙大齋第一日早朝儀竟
　　玉籙大齋第一日午朝儀
　　各禮師，存念如法
　　謠歌空洞，帝君守壇。五帝校錄，受符三官。備衛四門，束魔去奸。流鈴擲火，陰穢焚殘。身佩金書，鍊液芝顏。玄靈素合，心動三關。騎獅跨鶴，控龍乘鸞。萬星守舍，千魔不干。道炁長存，萬仙悉安。
　　發爐如前
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傳、太平下教二十四真人，西城總真王君，太乙真人，東嶽上卿、司命茅君、定錄保命二真人，名山洞府得道神仙，三界官屬，一切真靈。臣聞，二景含虛，隱華靈於未兆；九霄總梵，合妙炁於自然。象帝之先，寂寥獨立。太初而上，恍惚無名。混三色以玄通，凝一神而生化。分無上玉虛之炁，鬱結洞章；肇太無赤混之元，周回梵行。無文不度，至極難超。臣等憑籍福因，叅聞玄妙。披九光之祕蘊，窺盻靈章；宣三洞之明科，遵行教典。凡有所啟，敢不上聞。齋意青詞，謹當宣奏。
　　具如詞言，不違懇款。恩惟大道，分別請祈。
　　臣聞，虛無空碧，玄丘顯雲篆之文；太漠流輝，梵行露天真之旨。扶搖一炁，騰育九清。臣等視晷精修，過中不昧。迴風芳耀，衝峰闕以揚輝；奔日赤精，當丹天而正照。羽蓋流精於黃道，玉華散景於玄壇。恭假香傳，奉修齋直。以今第一日中分行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，嗣曆無疆。伏願統接千齡，道侔二帝。鴻圖天固，永垂億萬世之基；龜鼎日隆，遠邁八百年之卜。握真符而御極，膺曆數以在躬。運撫靈長，功光祖述。休祥畢至，瑞慶大來。今故燒香，自皈依道尊大聖眾，至真之德，得道之後，保天長存。
　　臣聞，紫精朗郁，三廬生空寂之神；瓊室流輝，十合轉金橋之聖。妙機倒影，大混飛玄。以今第一日中分行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資國母皇后神儀。伏願鍊質東華，陶魂南極。飛昇金闕，徑陪高上之班；遊宴玉京，位正元真之陛。流祥帝祚，延裕皇圖。金枝玉葉以彌芳，紫鳳青鸞而薦瑞。九州清泰，四海晏安。今故燒香，自皈依經尊大聖眾，至真之德，得道之後，升入無形。
　　臣聞，鑿開混沌，分圓清方濁之殊；位定高卑，有人世天關之別。紫虛鬱秀，玉精流光。以今第一日臨午行道，請法眾等，運玆三捻上香。願此香煙騰空，徑上供養混元大聖自然道德天尊。願以是捻香功德，上資宗祧先聖所薦神儀。伏願天地開光，太虛感會。熙夷養素，宴息處於黃房；空碧練真，徑躋登於紫極。垂祥宗廟，延福儲宮。今故燒香，自皈依師尊大聖眾，至真之德，得道之後，昇入無形。
　　懺悔
　　旋繞
　　命魔
　　步虛
　　禮經
　　三啟
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞，洞玄出經，天地設恭而稽首；神霄告籙，幽冥開道以通關。臣等夙預真儔，叨承道蔭。所宜守黃庭而偃息，內養神形；餐素液以耽研，外除嗜欲。恭承上命，恪為典行。伏望道意昭融，宸衷鑑念。頒玉清之寶籙，金液鍊形；授金闕之瓊篇，丹臺校錄。上祝坤宮，殿下神儀。執握龍章，御登鳳輦。徑入清虛之境，飛昇太漠之鄉。位列真仙，名刊紫冊。宴瑤池而泛景，居蘂闕以怡神。證道無為，超登有在。上明天尊大慈之化，下副臣等請命之誠。謹啟以聞。
　　十二願
　　一願天恩普降，二願符命遐宣，
　　三願玄壇警肅，四願萬聖臨軒，
　　五願千真朝仰，六願萬炁齊仙，
　　七願回尸起死，八願度品南宮，
　　九願天清氣朗，十願河海晏然，
　　十一願輪轉得道，
　　十二願飛昇上清。
　　復爐同前
　　出堂
　　謝師
　　回幕
　　玉籙大齋第一日午朝儀竟
　　玉籙大齋第一日晚朝儀
　　各禮師，存念如法
　　神光朗耀，瑞炁匝旋。箕斗映輝，芝宇晏然。玉眸含真，寶壇純乾。變夜作晝，回子午前。太華流珠，丹鳳飛玄。息魔滅奸，高步祥煙。天真普集，齊到帝前。
　　發爐同前
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君、太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅、太平下教二十四真人，西城總真王君，太乙真人，東嶽上卿司命，茅君定錄保命二真人，名山洞府得道神仙，三界官屬，一切真靈。臣聞，三色藏輝，立天根於混沌；一神隱妙，眇億劫於鴻濛。道達重玄，理微太漠。無形無緒，若存若亡。涵萬象以凝精，泛九陽而開劫。散冥寂玄通之炁，上冠丹霄；啟芒虛鬱秀之音，肇開玉曆。自然所化，無文不明。臣等宿契仙儲，叨承靈會。竊神章而踴躍，遐想思真；蒙大梵以生成，精修演教。凡有所啟，敢不以聞。齋意青詞，謹當宣奏。
　　宣詞
　　具如訶言，不違懇款。恩惟大道，分別請祈。
　　臣聞，道開五劫，浮光明於空洞之中；法出三乘，顯濟度於幽冥之內。常清常靜，曰聖曰神。臣等肅奉清齋，初臨靜夜。神風靜默，河源灌東井之華；璇漢昭回，石景吐玄陰之魄。接群仙而垂蔭，聚九炁以含煙。恭假香傳，奉修齋直。以今晚景行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，介福無疆。伏願道合三微，躬膺百祿。穰穰簡簡，受帝祉以無疆；穆穆皇皇，荷天休而滋至。以篤億萬年之祐，永膺九五福之名。四海攸同，八方奠服。今故燒香，自皈依道尊大聖眾，至真之德，得道之後，保天長存。
　　臣聞杳然無象，神歸妙有之庭，倏爾忘形，道在至虛之境。既推默念，允格丹衷。以今落景行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資所薦神儀。伏願鍊質虛無，凝神太素。丹臺校籙，高標積善之文；紫府言功，進陟上仙之品。茂延洪福，裕護邦家。垂祐儲宮，保寧寰海。冀百官而精白，俾六服以蕃昌。永輔皇圖，益綏寵祿。今故燒香，自皈依經尊大聖眾，至真之德，得道之後，升入無形。
　　臣聞積功曠劫，由廣度於人天；進品仙階，在普濟於幽顯。用弘真教，以闡玄功。以今落景行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資宗祧先聖，社稷尊靈。伏願進品玉京，飛形翠景。還元復本，自九轉以成仙；合妙登真，叅八辰而會道，餐天音於靈府，敷帝席於泥丸。太乙輔精，帝君品命。然願佩持寶籙，飛升金闕之中；偃息瓊車，徑上瑤臺之上。福流國祚，惠及寰區。今故燒香，自飯依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞，三界禮房，奉齋盟於三過；九陽結篆，通冥漠於九幽。臣等宿植慶根，蚤為玄裔。所宜諸塵漏盡，從容千日之長齋；萬徧修行，披冒九天之靈盻。既奉飲丹之誓，敢忘列券之盟。濟物度人，積功累行。今奉來旨，追念神靈。伏望上帝垂慈，高真洞鑑。恩頒南極，俾金液以鍊形；命布東華，冀玉真而校錄。遷神閬苑，偃息華房，逍遙清凈之鄉，遊宴虛無之境。則上明天尊大慈之化，下副臣等皈命之誠。謹啟以聞。
　　一願慈輝普映，二願慧日光垂，
　　三願天恩普度，四願悟道無為，
　　五願青華錫命，六願遊宴丹臺，
　　七願神昇紫極，八願鳳馭徘徊，
　　九願福延國祚，十願登上蓬萊，
　　十一願萬真降鑑，
　　十二願陞進瑤階。
　　復爐同前
　　謝師
　　回幕
　　玉籙大齋第一日晚期儀竟
　　玉籙大齋第二日早朝儀
　　各禮師，存念如法
　　五星靈暎，煥景丹庭。包羅無外，合炁群靈。潛形杳默，周遊五經。揚威耀日，役使甲丁。却災除禍，滌穢消氛。萬魔恐怖，龍虎飛奔。紫雲交覆，萬炁齊并。
　　鳴法鼓二十四通
　　無上三天玄元始三炁太上老君，召出臣身中三五功曹，左右官使者，左右捧香金童，傳言散花玉女，五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，朝謁帝真。謹奏為入意其諸誠意，具載緘謄。願得太上至真道炁靈寶瑞光下降，流入臣等身中；令臣所啟之誠，速違徑御至真無極大道三清上聖、昊天至尊金闕玉皇上帝御前。
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝太帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅，太平下教二十四真人，西城惣真王君，太乙真人，東嶽上卿司命，茅君定錄保命二真人。名山洞府，得道神仙。三界官屬，一切真靈。臣聞，四象吁員，隱太虛於元洞；九陽煥散，泛妙炁於梵華。碧靄森羅，玄精杳邈。通明三景，滋育萬生。肇龍漢之開圖，發始青之變化。天寶出書而傳世，秀結神章；玉清應號以度人，光浮靈篆。真機敷露，正道流行。臣等謬合玄圖，獲叅上範。憑瓊顏而妙感，回侍晨軒；想珠口以凝神，奉宣法事。凡有所啟，敢不以聞。齋意青詞，謹當宣奏。
　　宣詞
　　具如詞言，不違懇款。恩惟太上，分別哀祈。
　　臣聞，無形無影，神風靜默而洞煥太空；若存若亡，四炁朗清而緬平一等。群妖束首，萬聖臨軒。臣等辨色精思，凌晨對越。清風發旦，瞻靈曜之方昇；黃道啟明，正群陰之盡伏。寶炁空浮於玄座，祥煙高靄於大羅。恭假香傳，奉修齋直，以今第二日清旦行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，景命無疆。伏願曆過萬年，德光四表。赤烏流屋，紹開火運之隆；神馬出河，允恪天書之瑞。誕協靈而握梵，永膺籙以受圖。帝祚昌隆，皇天眷佑。嘉祥交應，景貺咸臻。今故燒香，自皈依道尊大聖眾，至真之德，得道之後，祈天長存。
　　臣聞，至道垂科，鳳篆降清微之境；元皇敷教，龍章浮碧落之空。普濟幽明，同霑福佑。以今第二日清旦行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資所薦神靈。伏願宴景玉京，進階寶典。面虛皇而受道，陞瑤陛以登真。永處逍遙，長居極樂。注銀河之仙泒，擷瓊圃之天芳。潤浹九圍，香傳萬葉。今故燒香，自皈依經尊大聖眾，至真之德，得道之後，昇入無形。
　　臣聞，常應常靜，靈光洞燭而萬行皆施；圓寂圓通，惠醴遍沾而九泉均濟。道慈廣大，至德涵容。以今第二日清旦行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神靈。伏願高抗大羅，冥通無色。飄飄素質，練真於流火之庭；鬱鬱玉葩，秀實於琅霄之館。應靈圖而乘運，合空洞以生神。上聖回光，神公攝景。超證真常，齊年天地。今故燒香，自皈依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞，十遍周回，召至真於碧落；九幽開泰，度神識以昇仙。臣等叨濯玄津，竊乘良會。所宜離形黜智，悟我理之兼忘；守靜致虛，鍊形神而高舉。蚤奉中盟而佩籙，誓弘大法以度人。粗積微功，少裨玄化。況承詞剡，恭為典行。伏慮臣等戒疏德薄，學淺才微。冒犯條章，惟希寬宥。伏願分別哀祈，洞垂省覽。頒布青宮之符命，開度所薦之神儀，徑入太清，登真成道。則上明天尊大慈之化，下副臣等皈命之誠。謹啟以聞。
　　一願靈光下燭，二願道月揚輝，
　　三願恩宣九地，四願誠達九天，
　　五願真靈俱會，六願道炁周圍，
　　七願天堂開敞，八願地獄隳摧，
　　九願玄功普被，十願駕景空飛，
　　十一願普天懷德，
　　十二願道合無為。
　　復爐
　　存神燒香
　　香官使者、左右龍虎君、侍香諸靈官，當令臣向來早朝陛壇行道之所，自然生金液丹碧芝英。百靈眾真，交會在此，香火爐前。當願十方仙童玉女，接侍蘭煙，傳臣向來所奏之誠，速達徑上至真無極大道三清上聖、昊天至尊金闕玉皇上帝御前。
　　玉籙大齋第二日早期儀竟
　　玉籙大齋第二日午朝儀
　　各禮師，存念如法
　　黃中策炁，斬妖滅蹤。制遏邪源；斷截魔宗。太上符命，召制神公。萬神斯格，却禍除凶。五炁三輪，洞達真風，紫戶合瓊，六度無終。左命青腰，右攝芝童。逍遙飄景，總御九空。玄壇應機，乘炁虛沖。萬真普降，濟度無窮。
　　發爐同早朝
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅，大平下教二十四真人，西城惣真王君，太乙真人，東嶽上卿司命，茅君定錄保命二真人，名山洞府得道神仙，三界官屬，一切真靈。臣聞五度凝精，已兆丹光之祖；三陽隱妙，難窮浩劫之先。虛廓無形，幽寥罔象。結梵靈之元炁，開神運於赤明。敷落五篇，彌羅萬範。靈寶出金書之奧，鳳曆流通；洞玄垂玉字之芒，龍文安鎮。度人無量，保天長存。臣等忝紹仙宗，叨承正一。泛朱英而襲慶，誦詠瓊音；傳符籙於名山，遵修寶範。凡有所啟，敢不上聞。齋意青詞，謹當宣奏。
　　宣詞
　　具如詞言，不違懇款。恩惟大道，分別哀祈。
　　臣聞太極金書，飛二景玄真之寶；紫霞玉彩，流九霄神境之光。龍躍虎蹲，鳳翔鸞舞。臣等晝接真靈，午臨壇墠。陽晶麗正，測圭景以方中；華曜舒光，瞻丹輪而未昃。引法界虛無之聖，聚靈風鬱勃之煙。恭假香傳，奉修齋直。以今中分行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，聖壽無疆。伏願永御九重，備膺五福。垂衣致治，長臨南面之朝；居正體元，端拱北辰之所。履至尊而久視，保榮祚以無疆。帝命日新，神基天峻。克綏四海，丕演萬年。今故燒香，自皈依道尊大聖眾，至真之德，得道之後，祈天長存。
　　臣聞，金闕玉房，儲寶笈琅函之祕；瑤臺朱圃，顯雲章霞篆之祥。光煥九天，芒垂八角。以今中分行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資國祚宗枝。伏願四塞向風，諸藩慕義。梯山航海，皆為入貢之臣；交趾雕題，盡效來朝之職。極乾坤之覆載，窮日月之照臨。冠帶百蠻，車書一軌。咸臻安靜，各遂生成。今故燒香，自皈依經尊大聖眾，至真之德，得道之後，昇入無形。
　　臣聞，元始開圖，妙剖判陰陽之本；元綱流演，明生成造化之源。難終難窮，莫名莫測。以今中分行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神靈。伏願鍊炁無英，回靈驕樂。黃華蕩質，俾臟腑之清凉；紫戶生仙，總形神而整具。參帝真而結命，慶玉女以灌香。探入飛空，起離舊爽。攝召長夜，開度受生。今故燒香自皈依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞五帝朝真，罄精修於五體；十天降命，咸普度於十回。臣等宿應玄圖，忝承真誥。所宜步太霞而泛景，嘯朗九霄；御白日以登晨，飛形三景。自受丹書之啟誓，獲傳黃素之成章。不負初心，仰弘大教，欽承詞旨，謹為典行。伏慮孤魂滯魄，自從宿世，以及今身，舉意故為，動情悮犯，未能持身，不益損己為先。嗜利無厭，弗守固窮之志；臨財苟取，不萌見得之思。或閉吝於己資，或侵攘於他物。自求豐殖，罔恤困窮。既乖推義之心，實負保真之戒。恐成愆對，未卜升沉。又慮恣迷貪累以苦形，展轉塵勞而忘本。禍招億劫，罪積萬端。或沉淪於泉曲河源，未出離於寒庭陰境。祈哀大道，請命至真。冀超黑壤之拘囚，是仗玄都之開宥。伏願恩覃十極，澤被萬方。赤龍飛負於寶章，丹鳳驛傳於青籙。命魔三界，宣敕九門。金簡玉符，普開明於長夜；朱書紫策，下超度於重陰。又乞三天師恩，玄中教主。召靈官於三洞，勑掾吏於九泉。及召四始三元，二十八治，符章曹局，監察官君，五嶽神司，九州社令，捧持符赦，告下冥曹。攝召亡魂，齊到帝所。宣九過，慶東向以受生，普度十回，升南宮而鍊質。徹天響地，御炁生神。普令有識之含靈，咸得往生而隨願。則上明天尊大慈之化，下副臣等皈命之誠。謹啟以聞。
　　一願恩覃宇宙，二願澤被幽明，
　　三願青華度命，四願玉簡開扃，
　　五願神真降盻，六願壇陛通靈，
　　七願亡魂返妙，八願滯魄超升，
　　九願四司稟敕，十願五帝監生，
　　十一願靈光下燭，
　　十二願功果咸成。
　　復爐同早朝
　　玉籙大齋第二日午朝儀竟
　　玉籙大齋第二日晚朝儀
　　各禮師，存念如法
　　金真空降，神虎檢營。玉帝披霞，諸天命靈。九晨回駕，萬魔束形。九微迅煙，神威攝精。流金擲火，百惡消并。神耀輝夜，洞杳長春。聖道蕩蕩，十方肅清。保制劫運，元亨利貞。
　　發爐同早朝
　　請稱法位
　　具位，與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅，太#1平下教二十四真人，西城總真王君，太乙真人，東嶽上卿司命，茅君定錄保命二真人，名山洞府得道神仙，三界官屬，一切真靈。臣聞，六合隱形，潛混中靈之祖炁；五陽周緯，開明梵寶之天元。光耀杳冥，芒飛煒燁。遐該九極，總統三辰。啟劫運於上皇，應靈圖於太極。分洞神之仙境，感化生文；出神寶之禁書，浮空結篆。推符曆數，載度天民。臣等濫綴真階，叨遊祕範。汎黃華之妙景，凝盻篇章；披紫笈之重玄，遵依科品。凡有所啟，敢不上聞。齋意青詞，謹當宣奏。
　　宣詞
　　具如詞言，不違懇款。恩惟大道，分別哀祈。
　　臣聞玉虛玄闕，育三光魂魄之精；金境紫清，浮九炁陰陽之粹。通神入寂，招真致靈。臣等恭款良宵，精修妙範。藏雲屏翳，泛四景以朗清；旋斗歷箕，接三光而煥爛。寶蓋命群真之駕，玉爐騰九色之煙。恭假香傳，奉修齋直。以今落景行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，聖壽無疆。伏願倫序五行，氣調六律。曰暘曰雨，齊七政之璇璣；不暑不冰，和四時之玉燭。順陰陽而合德，侔日月以並明。世路丕平，年登上熟。與天同久，申命用休。今故燒香，自皈依道尊大聖眾，至真之德，得道之後，祈天長存。
　　臣聞，栽成天地，出保家寧國之文；化育陰陽，立度死濟生之式。諸天校錄，萬聖臨軒。以今落景行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，歸流三塗九夜，六道四生；並願落滅惡根，出離苦趣。結胎返炁，俱昇碧落之鄉；易質蛻形，盡陟朱陵之界。俾死魂而受鍊，獲仙化以成人。報對停休，冤仇和釋。超凌三界，逍遙九清。今故燒香，自皈依經尊大聖眾，至真之德，得道之後，昇入無形。
　　臣聞，大道闡於不言，故示慈悲之典；真元出於有象，乃垂濟度之方。今古攸遵，人天仰賴。以今落景行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神靈。伏願長謝囂塵，永辭色界。結胎斬滯，含元炁之沖融；混化生神，畜天真於玄爽。返本初而精練，悟我理之兼忘。汎景洞空，散思霄映。逍遙靈駕，遊宴上京。今故燒香，自皈依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖玉京金闕天帝天真，十方師尊聖眾，三界官屬，一切威靈。臣聞，六過制魔，受伏諾送迎之命；三元品戒，示蕩形沐浴之科。臣等叨濯玄津，獲儔靈運。所宜服中黃而內養，灌溉丹田；凝太素以高觀，咀飧玉液。蚤佩昇真之籙，啟傳破穢之文。普度幽沉，誓弘清靜。况承詞剡，恭為典行。今奉某伏為孤魂滯魄，自從宿生今世，舉意誤為。動情故犯，未能推誠慈順，篤志溫良。不思三戒之時，或專鬥氣；不顧一朝之忿，或致忘身。恣凶怒以凌人，恃強梁而兼弱。心懷嗔性，口肆惡聲。惟積過以稔非，罔修真而奉戒。恐因報對，未卜升沉。仰祈超濟，恭仗修崇。非滌故以洗新，曷升虛而入妙。仰垂惠澤，密注恩波。勑九鳳之將軍，命五靈之童子，招魂將吏，解穢官君，浣濯夫人，黃華玉女，請取太玄神水，鍊尸素漿，甘露金液，雲腴玉醴。合和真炁，使流注於香湯；沐浴塵勞，悉蕩除於陰翳。魂神澄正，性識圓明。灌澡五芽，整齊八景。冠帶簪紱，佩服羽儀。飛步九靈，出離五濁。滅三塗而滌罪，宣六腑以生津。斷絕地根，蕩除尸穢。永蠲熱惱，普獲清凉。易舊更新，洗瑕磨垢。登質於高明之境，怡神於玄爽之都。永謝塵寰，俱躋道岸。則上明天尊大慈之化，下副臣等皈命之誠。謹啟以聞。
　　十念
　　一念一真布景，二念二象回傾，
　　三念三尊鑑映，四念四炁調平，
　　五念五文煥爛，六念六惠齊明，
　　七念七辰合瑞，八念八卦利貞，
　　九念九光旋匝，十念魂魄飛升。
　　復爐同早朝
　　玉籙大齋第二日晚朝儀竟
　　#1『太』原作『大』，誤，據上下文義改。
　　玉籙大齋第三日早朝儀
　　各禮師，存念如法
　　天書赦罪，下頒太微。元化生成，靈煙九回。八景六周，聖運所持，左賓赤方，右啟帝扉。東華南府，灌煉辟非。回輪日耀，轉盻月輝。今日大慶，萬道同歸。玄壇正炁，保天無衰。普告三界，驛龍風馳。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者，左右捧香金童、傳言散花王女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，朝謁帝真。謹奏為入意其諸誠意，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖、昊天至尊金闕玉皇上帝御前。
　　請稱法位
　　具位與臨壇官眾等，謹同誠上啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅，太平下教二十四真人，西城惣真王君，太乙真人，東嶽上卿司命，茅君定錄保命二真人，名山洞府得道神仙，三界官屬，一切真靈。臣聞七素徘徊，兆七陽而分化；五元因合，煥五緯以乘天。儲粹幽微，浮空高爽。總攝梵英之炁，肇萌皓景之光。積號延康，開明億劫。紀素靈之玉曆，凝結成書，闡黃老之寶章，芒虛符篆。八威安鎮，萬寶生成。臣等叨位玄門，列名紫格。叅金闕自然之道，靜念至真；受錦囊大有之文，恭依具與。凡有奏啟，敢不以聞。齋意青詞，謹當宣奏。
　　宣詞
　　具如詞旨，不違款懇。恩惟大道，分別哀祈。臣聞湛寂元尊，御清微而不宰；撫綏九有，履玄運以無私。弘敷妙道之因，太極幽途之苦。臣等待旦存神、詰朝行道。紫霞耀日，蒼龍初上於扶桑；赤景流空，羲馭已行於東陸。返飆飆輪於真境，靄雲蓋於太虛。恭假香傳，奉修齋直。以今第三日清旦行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，景命無疆。伏願翕受百祥，順齊七政。嘉禾朱草，屢臻地寶之和；甘露景星，並見天休之應。龍馬徠從於西極，鳳凰翔集於紫庭。諸福備膺，四靈畢集。珎符沓至，葉炁旁流。今故燒香，自皈依道尊大聖眾，至真之德，得道之後，祈天長存。
　　臣聞，玉笈垂文，作人天之軌範；金真演教，為生死津梁。困乎妙有之功，大矣難名之化。以今第三日清旦行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資某靈。伏願九玄七祖，億劫種親。並願泛景太霞，飛神空洞。登真悟道，陪九老以遨遊；凝玄鍊真，叅十華而嘯咏。斷鬼官之逮役，度上南宮；臻隨劫以長存，生身受度。福流裔嗣，慶及宗親。今故燒香，自皈依經尊大聖眾，至真之德，得道之後，昇入無形。
　　臣聞，聖德涵容，著延生之玉曆；道慈博愛，啟落死之玄文。斡運陰陽，主張造化。以今第三日清旦行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神靈。伏願序列真仙，炁歸梵輔。怡神遐想，翳秀葉之翠霞；振袂高登，聽瓊房之妙韻。停蔭清冷之渚，乘輪深邈之衢。帶豁重開，運叅靈化。爽魄隨本，玄會無涯。今故燒香，自皈依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞七過開關，星宿朗明而停景；九陽結炁，形神鍊度以登晨。臣等早慕精修，獲叅奧旨。所宜結胎嬰而養素，坐致自然；混生炁以歸身，躬行內鍊。未臻神化，須有功勤。期引接於群生，誓流行於大教。况承詞旨，恭為典行。今奉某靈，自從宿世，以及今身。舉意故為，動情誤犯。未能堅持純實，恪守溫良。曾無反已之誠，靡奉成真之戒，尤恐還生人道，久汩塵勞。不能保命以愛神，至于死壞而不顧。沉聲滯色，離其本真。致生炁之無津，固死根而結滯。仰祈鍊度，普獲飛昇。伏願垂憫蒼生，廣施玄澤。敕九光之童子，請五老之靈君。鋪飴以五色之晶，灌注以九陽之炁。涎容流火，沐浴黃華。又請百鍊金剛，千和玉液。元皇散妙，太白流光。宣通胞源，解開結節。混合神質，灌鍊身心。俾臟腑以清凉，使魂神而安鎮。迴骸起死，返陰成陽。重敕天醫之功曹，散布太清之神藥。即使魂儀受鍊，仙化更生。乘九炁以結形，蒙三元而育質。三關五臟，六府九宮。本始生神，根源復命。合靈捐息，懷胎皆得以生成；朽骨枯骸，易質咸承於超度。則上明天尊大慈之化，下副臣等皈命之誠。謹啟以聞。
　　一願天澄炁朗，二願日照月臨，
　　三願景星出現，四願法雨霖淫，
　　五願冤愆罷對，六願苦楚停吟，
　　七願龍章飛舞，八願鳳篆流金，
　　九願真靈集降，十願福被幽陰，
　　十一願靈魂普度，
　　十二願平步超升。
　　復爐
　　存神燒香
　　香官使者、左右龍虎君、侍香諸靈官，當令臣向來早朝陞壇行道之所，自然生金液丹碧芝英。百靈眾真，交會在此，香火爐前。當願十方仙童玉女，接侍蘭煙，傳臣向來所奏之誠，速達徑上至真無極大道三清上聖、昊天至尊金闕玉皇上帝御前。
　　玉籙大齋第三日早朝儀竟
　　各禮師，存念如法
　　元始虛皇，集炁居中。三境洞杳，肇生穹窿。七轉九靈，混合回風。變化萬神，天地開通。吉日行事，萬魔敬從。晨輝朗照，默運元功。執節建麾，散花太空。十方普度，劫運無終。
　　發爐同早朝
　　請稱法位
　　具位與臨壇官眾等，謹同誠上
　　啟虛無自然元始天尊，無極大道太上道君，太上老君，高上玉皇，十方已得道大聖眾至真諸君丈人，三十二天帝君，玉虛上帝，玉帝大帝，東華南極西靈北真玄都玉京金闕七寶瓊臺紫微上宮靈寶至真明皇道君，三十六部尊經，玄中大法師，上相上宰、上保上傅，太平下教二十四真人，西城惣真王君，太乙真人，東嶽上卿司命，茅君定錄保命二真人，名山洞府得道神仙，三界官屬，一切真靈。臣聞八景潛輝，合太冥於無色；一陽積氣，結梵混於初元。肇萌上景之光，乃應開皇之號。玄精發耀，成象流形。五劫既周，九霄八化，元始肇封於紫典；敷炳天文，皇人紀律於玉章。總持劫運，群魔欽順，萬國安寧。臣等忝與真儔，夙承妙蔭。負九色之圓象，嚥液存思；詠三合之靈章，依科遵奉。凡有所啟，敢不以聞。齋意青詞，謹當宣奏。
　　宣詞
　　具如詞言，不違懇款，恩惟大道，分別哀祈。
　　臣聞，獨露本真，救萬劫含靈而咸度；廣宣妙化，濟九幽苦趣以無邊。隱顯同休，人天仰賴。臣等恭按齋儀，不遑暇食。陽晶轉燭，方臨停午之初；晝景騰輝，共仰中天之照。綠輦傾光而回駕，紫煙結篆以浮空。恭假香傳，奉修齋直。以今第三日中分行道，請法眾等，運玆初捻上香。願此香煙騰空，徑上供養虛無至真自然大道元始天尊。願以是捻香功德，上祝當今皇帝，景命無疆。伏願化洽八埏，教行六服。金穰葉應，三登書大有之年；王道正明，千載享太平之運。日表重光之象，星昭循度之祥。海晏河清，雲行雨施。萬方有慶，四海無虞。今故燒香，自皈依道尊大聖眾，至真之德，得道之後，祈天長存。臣聞鬱羅蕭臺，乃三清之化境；洞玄教典，由五劫之出書。固真長存，保天無極。以今第三日中分行道，請法眾等，運玆二捻上香。願此香煙騰空，徑上供養玉晨至聖自然靈寶大道天尊。願以是捻香功德，上資國祚宗枝。伏願碧簡題名，丹臺紀籍。發靈光於壽域，益注遐齡；固劫石於福基，永綏寵祿。合太和而久視，保真炁以長扶。嗣續繁昌，姻親和睦。今故燒香，自皈依經尊大聖眾，至真之德，得道之後，昇入無形。
　　臣聞，始青肇運，三真俱現而道德圓通；靈寶度生，萬炁長存而魂神澄正。功惟微妙，形應斯須。以今第三日中分行道，請法眾等，運玆三捻上香。願此香煙騰空，徑上供養混元大聖自然化主道德天尊。願以是捻香功德，上資所薦神靈。伏願偃息清明，從容虛妙。雲衢曜景，超四大於神方；空洞流音，離九玄於幽裔。心散重霄之上，炁凝華府之中。煥落開襟，去留解帶。飛遊自在，應感無方。今故燒香，自皈依師尊大聖眾，至真之德，得道之後，昇入無形。
　　懺悔
　　三啟
　　三禮
　　重稱法位
　　具位與臨壇官眾等，謹同誠上啟三清至尊，十方上聖，玉京金闕天帝天真，十方師尊聖眾，三界官屬，一切威靈。臣聞，幽夜開光，八過精思而研誦；死魂受鍊，九玄昇化以更生。臣等獲際真詮，早傳祕籙。所宜沐玄波於仙井，滌慮澄心；庇道蔭於靈柯，歸根復命。雖尚關於人事，敢輕負於道心。伏受師盟，擔敷教化。况承詞剡，恭為典行。今念及孤魂滯魄，自從宿世，乃至今身。舉意動情，故為誤犯。未能溫恭思道，謙牧修身。或奉正真，每興懷於傲忽；或居高位，常肆志於滿盈。或慢侮以凌人，或矜誇而恃己。執迷凶德，恣縱驕心。大乖推遜之風，有愧得真之戒。恐從傾逝，未卜升沉。又慮億劫輪迴，夙生流蕩。魂靈飄浪，未返故根。性識昏迷，尚拘邪黨。念沉淪於苦趣，未脫離於重陰。仰祈開宥之恩，早遂更生之願。伏願造大慈之至化，濟長夜之幽魂。惡根應消，浮爽緣故。隨所受度，咸得升仙。乞召五老之靈君，仍命九天之上帝。及啟三光九老，太上丈人、一千二百官君、百千萬重道炁、朱陵火府南昌上宮好生韓君、度世司馬元陽玉匱受度使者、延壽益筭度厄尊神、校錄真人、監生聖母、無英公子、白元尊神。桃康合延太乙司命，上祈神儀，九玄七祖，恭諾和順。侍衛送迎，反炁受形，勒籍定筭。布祥煙而塞死戶，流慶雲以開生門。經集靈根，圓成善果。則上明天尊大慈之化，下副臣等皈命之誠。謹啟以聞。
　　一願龍篇高映，二願鳳檢呈祥，
　　三願諸天校錄，四願仙樂鏗鏘，
　　五願三官注善，六願九夜披光，
　　七願和冤閉債，八願解結除殃，
　　九願制魔保舉，十願魂度仙鄉，
　　十一願恩光普被，
　　十二願功德難量。
　　復爐同早朝
　　玉籙大齋第三日午朝儀竟