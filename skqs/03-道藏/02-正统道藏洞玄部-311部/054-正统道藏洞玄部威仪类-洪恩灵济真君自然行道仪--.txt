洪恩靈濟真君自然行道儀
　　經名：洪恩靈濟真君自然行道儀。撰人不詳。一卷。底本出處《正統道藏》洞玄部威儀類。
　　洪恩靈濟真君自然行道儀
　　法事如式
　　各禮師存念如法
　　金真緑霞，煥映三天。飛雲丹霄，諸天控軿。晨暉啟旦，陰翳俱捐。九微震空，五星迴旋。萬仙應感，自然妙玄。杳冥散體，分形百千。玄珠光耀，瑞降壇乾。顯幽蒙惠，合景三田。和：與道合真。
　　嗚法鼓二十四通
　　太上玄元五靈老君，召出臣等身中三五功曹，左右香宮使者，侍香金童，傳言玉女，直日香官，功曹使者，三炁正神，速上關啟查邊魏趙刁五大元帥，岳許二元帥，天丁力士，左右神官。臣今陞壇法事，欽奉聖旨，崇修齋醮，祈謝洪恩，其諸丹悃，已録告聞，願得正真生炁，下降流入臣等身中，令臣所啟之言，速建九天金闕洪恩真君、九天玉闕洪恩真君聖前。
　　請稱法位
　　具位臣某，與臨壇官衆等，謹同誠上啟：
　　九天金闕洪恩真君，
　　九天玉闕洪恩真君，
　　聖父忠武翌亮真君，
　　聖母仁壽淑善仙妃，
　　聖妃涇國夫人順助仁惠貞應仙妃，
　　衛國夫人善助慈懿恭靜仙妃，
　　聖兄、聖嫂、聖舅、聖婿、聖子、聖女、聖姪、聖孫，列位夫人，合殿聖眷，查邊魏趙刁五大元帥，岳許二元帥，太歲之神，城隍主者，本宮土地，法籙神員，醮筵列聖，應感威靈，恭望聖慈，俯垂洞鑒。
　　臣聞劫初混沌，包道妙以無形，氣清高澄，謂天根而立極。自一元之坱儿，致萬範以開張，日月著明，亘古今而赫赫；神祇昭布，儼上下以洋洋。流謙損滿以無差，福善禍淫而不謬。按瓊文之粲麗，開寶笈以披宣。目擊而存，引朝儀而肆覲；心無有二，乘旦氣以澄明。珮響清風，振琅音於八表；煙騰香霧，結瑞氣於層霄。丹輿輦之繽紛，金節羽衣之婀娜。百神受職，三界臨軒，以今朝修，陞壇行道，請法衆等運玆，初捻上香，和：香至靈濟宮，遍九天金闕成華蓋，供養顯靈博濟洪恩真君。願此香煙，供養九天金闕洪恩真君，靈濟宮真仙聖衆。臣等歸身歸命，仰依真君衆聖，以是捻香功德，洪惟九天金闕洪恩真君、九天玉闕洪恩真君，德合乾坤，功參造化。神通妙用，施靈應於八絃；正直聰明，翊皇圖於億載。文章炳煥，雨露霑濡。今故燒香，自皈依真君大聖衆至真之德，得道之後，保天長存，和：與道合真。
　　大明生東，小心事上，燦光華而駕景，拯幽顯以乘晨，以今朝修，陞壇行道，請法衆等，運玆二捻上香，和：香至靈濟宮，遍九天玉闕成寶蓋，供養昭靈慱濟洪恩真君。願此香煙，供養九天玉關洪恩真君、靈濟宮真仙聖眾。臣等歸身歸命，仰依真君眾聖，以是捻香功德，上祝皇帝陛下，恭願壽永萬年，明齊二景，同文同軌，車書遠被於八絃；乃聖乃神，禮樂永隆於千古。四鄙之干戈寑息，萬方之耕稼豐盈，福佑青宮，介千秋之睿筭；祚隆皇極，綿萬載之丕基。臣鄰襄贊於雍熙，藩屏咸膺於嘉慶，三時不害，四海永清。今故燒香，自皈依真君大聖眾至真之德，得道之後，保天長存，和：與道合真。清明在旦，對越于天，晨暉煥發於朝班，陽景光開於夜壑，以今朝修，陞壇行道，運玆三捻上香，和：香至靈濟宮，遍九天宮闕成雲蓋，供養靈濟宮真仙聖眾，願此香煙，供養九天金闕洪恩真君、九天玉闕洪恩真君、靈濟官內真仙聖眾。臣等皈身皈命，仰依真君眾聖。願以是捻香功德，歸流儲宮藩屏、宰輔臣僚，天下人民、寰中庶類。伏願昭回象諱，灾星立退於宮垣。瑞應璣衡，吉曜加臨於命位。咸仰熙熙之化，常瞻穆穆之容。人民慈愛以齊同，家國太平而有象。教科流演，道化光揚。今故燒香，自皈依真君大聖眾至真之德，得道之後，永保長生，和：與道合真。
　　唱方
　　懺方
　　三啟頌
　　三禮
　　重稱法位
　　具位臣某，與臨壇官眾等，謹重誠上啟聖位。臣聞輔萬仙而鬱秀，妙合淵微；作一善以降祥，應同影響。道化之昭垂赫赫，神靈之降鑒洋洋，有感斯通，無求不應。欽奉聖旨，崇修金籙，昭謝神功。某等俯揆夙心之素，仰酬道力之扶。若木大明，散朝班之旭日；松花克享，飄醮席之香風。拳拳祀上之誠，翼翼由中之敬，班聯帝陛，妙演仙科。三業六塵，未滌多生之咎；九華十極，徒瞻列聖之光。惟肆赦於愆尤，庶旁流於惠澤。上願皇圖鞏固，聖壽綿長。萬方歌泰運之隆，四海樂無為之治。兵戈寑息，年穀豐登，以致動植飛潛，洪纖高下，均沐乾坤之發育，咸資造化以生成。弁斗簪星，喜遂林泉之修習。耕田鑿井，欣聞衢壤之歌謠。教法興行，經籙流演，則上明真君大慈之化，下副臣等皈命之誠。謹啟以聞。
　　發願
　　復鑪
　　香官使者、左右神君、侍香諸靈官，當令向來早朝之所，自然生金液丹碧芝英，百靈眾真，交會在此香火罏前。當願精誠上達，家國安寧，十方仙童玉女，接侍香煙，傳臣向來所啟之言，速達徑詣九天金闕洪恩真君、九天玉闕洪恩真君聖前。
　　洪恩靈濟真君自然行道儀竟