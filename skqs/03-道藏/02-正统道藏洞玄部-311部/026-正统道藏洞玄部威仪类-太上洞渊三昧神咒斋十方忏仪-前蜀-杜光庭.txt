太上洞淵三昧神呪齋十方懺儀
　　經名：太上洞淵三昧神呪齋十方懺儀。唐杜光庭編。二儀同卷。底本出處《正統遺藏》洞玄部威儀類。
　　太上洞淵三昧神呪齋十方懺儀
　　廣成先生杜光庭刪定
　　東方
　　臣等謹為齋主某甲等，修建洞淵三昧神呪大齋。行道禮懺，救禳灾疾，卻禍祈恩。伏願太上垂慈，諸天愍育。勅下十方主者，大梵天王，殺鬼吏兵，祛灾力士，齊臨法席，俱到道場。為齋主收逐魔精，驅斥鬼祟。勾盈子等徒侶，所行衆灾，速賜剪除。匡持齋主，百病除愈，千殃蕩消。增續年齡，超騰祿位。九玄昇度，七祖逍遙。合宅安貞，良賤康泰。得如所願，仰荷玄恩。
　　呪曰：
　　東方蒼老君，號曰勾芒靈。梵汝遊太空，蒼蒼拂玉京。大乘總三天，衆真統魔兵。八音徧十地，九龍雲輿迎。建齋立大功，長夜自光明。正道法鼓振，百邪悉摧傾。魔王來稽首，敢試滅其形。善神擁門戶，力士交萬靈。道氣廣流布，家親咸安寧。疫毒皆消盡，萬民悉長生。相與弘至道，俱遊紫鳳城。
　　　 南方
　　臣等謹為齋主某甲等．，修建洞淵三昧神呪大齋。行道禮懺，救治灾疾，請福祈恩。特願大聖弘慈，衆真垂祐。遣天丁力士，赤殺天兵，收逐魔瘟，滅卻焦氏九子等衆所行灾疾。一切凶殃，並願攝毒收精，各還方位。當使齋主等，疾患痊愈，魂魄清安。算壽增延，祿位超進。先亡往逝，免脫幽途。合宅安康，良賤貞吉。得如所願，仰荷玄恩。
　　呪曰：
　　南方炎帝君，八表號閒浮。飛軒駕雲輿，十直三天遊。玉女乘霄唱，金光縊丹丘。今日轉法輪，梵響振九嵎。天魔勅魔兵，風舉自然休。晃晃三光暉．百邪段九幽。敢有干試者，力士斬其頭。諸天帝王子，殺鬼氣不流。故有強梁者，灌湯煮其軀。千千悉斬首，萬萬不得留。興齋攝魔精，魍魎次次收。大道威嚴重，神風拂邪妖。鬼疫既消盡，萬民無灾憂。
　　西方
　　臣等謹為齋主某甲等，修建洞淵三昧神呪大齋。行道禮懺，救疾消厄，滅禍除凶。伏惟五帝神尊，少陰衆聖，垂慈巨澤，哀鑒懇析。願遣九天大兵，赤殺力士，收除信陵，赤烏魍魎，生死之神，塚墓之鬼，烏奴留子等徒。並乞截斷凶殃，辟除瘟瘴。降下靈液，灌注三田。四大輕強，更增年算。祿位遷永，速赴台衡。先亡祖曾，俱超靜域。得如所願，仰荷玄恩。
　　呪曰： 
　　西方薄收神，號曰為勾尼。三光玄太虛，朗朗超四維。八音三十二，百邪氣自摧。今日建福田，神呪破鬼儕。然燈光遠照，長夜朗然開。風止雨亦休，斬妖束奸非。敢有干逆鬼，縛送地獄畿。金刀縱橫截，鐵杖歷亂槌。行道除百惡，燒香滅千灾。道士心精專，積善起死骸。萬邪畏真正，伏慝無敢違。奉師尊大道，道氣自來歸。愚人不能學，智者常依依。不惜財貨身，貴教乘空飛。
　　北方
　　臣等謹為齋主某甲等，修建洞淵三昧神呪大齋。轉經行道，救治灾疾，請福祛魔。伏願五氣神君，北方真聖。勅下勒宋文昌等衆，風雨將軍，四天大王，齊心併力，收除青真大魔弗旦連子，門戶井竈之鬼，丞伯阿倫丁寧子都等為祟之神。一切消除，清蕩內外。使齋主等，疾患痊復，四大輕強。安定精神，增延福壽。先亡滯魄，各獲清昇。合宅咸康，吉無不利。得如所願，
　　仰荷玄恩。
　　呪曰：
　　北方鬱單境，帝神曰玄冥。落落四運開，昭昭五氣明。豁豁邪穢除，蕩蕩天地清。太上威嚴切，凶鬼死不生。敢有違逆者，收之付天丁。千千皆截首，萬萬悉斬形。閻羅剪邪妖，北斗滅魔精。神風掃不祥，萬惡不敢停。上聖惠澤流，萬物普咸榮。 
　　中央
　　臣等謹為齋主某甲等，修建洞淵三昧神呪大齋。行道禮懺，救治灾疾，驅斥魔瘟。願勁十方天下，三十六天力士，覆護齋主，滅祟消凶，收除客死雲中李子敖凶殃之鬼。六畜人形，五木百媚，蠻夷戎老羌虜，山上水中火內射公萬種等鬼，一切消滅。當願齋主，千罪萬咎，悉乞赦除，厄患潛消，衰危過兔。千齡保祚，祿位遷升。七祖九玄，咸登妙果。得如所願，仰荷玄恩。
　　呪曰：
　　中央戊己神，黃帝統萬機。三秦總八方，勾陳耀天暉。天輝光照灼，豁然幽夜開。至道恩慈普，萬兆悉歸依。今日建大齋，萬惡不敢希。風停不動條，福德高巍巍。鬼疫敢不忌，億億斬無遺。百姓遭疾苦，若請神呪齋。病者即蒙差，鬼氣自崩摧。諸天攝魔靈，衆真斬邪非。太上金口勑，不從死怨誰。若能伏道教，止惡勿行非。
　　東北方
　　臣等謹為齋主某甲等，修建洞淵三昧呪嘆大齋。轉經行道，救禳灾疾，請福祈恩。願遣五方靈童，收斬五精，七吹賈元黃奴兄弟所行萬病。一切灾殃，願攝鬼兵，驅除祟害冀得疾患痊愈，體健身康。更續年齡，遷騰祿位。闈門受慶，良賤蒙安。七祖清昇，九玄解脫。得如所願，仰荷玄恩。
　　呪曰：
　　東北艮之子，其神御陰節。奉承太上教，善惡令分別。邪訛不干真，犯者宜誅殺。上聖護生民，侵者加大罰。洞淵理清肅，三昧法嚴切。神呪滅邪魔，邪魔並消滅。除凶凶即止，斬鬼鬼即絕。神兵闔天下，靈風掃地發。百福千方起，千灾九陰沒。公私無障惱，存亡蒙濟拔。
　　東南方
　　臣等謹為齋主某甲等，修建洞淵三昧神呪大齋。行道禮懺，願遣赤卒小吏，太上真騎，收除百龍王翦等，所行灾疾。驅遣下兵，俱蒙斷截。使齋主清蕩六府，流潤百關。疾患鐲除，衰厄殄滅。保安祿位，增續年齡。拔度幽魂，匡持見在。得如所願，仰荷玄恩。．
　　呪曰：
　　東南巽之神，地戶張網羅。網羅布天下，百鬼不得過。五嶽為安靜，四海不騰彼？萬邪不敢動，禁勑一切魔。魔鬼敢逆近，斬之付陸羅。頭破數千片，身形悉滅磨。護救生民苦，灾厄自免過。三官伏威令，依如女青科。
　　西南方
　　臣等謹為齋主某甲等，修建洞淵三昧神呪大齋。解禳灾疾，行道禮懺。願遣九天主者，三元力士，主收天下祟害妖拜，山林水火風土大鬼，憂連文慶子等徒，乞斥去千里，遠出他方。原赦齋主，過往之愆。鐲除見在諸疾，使魂清氣爽，厄運蕩消。四大康和，六府通潤。鬼氣蕩滌，魔精殄除。福壽增饒，祿位遐永心得如所願，仰荷玄恩。
　　呪曰：
　　西南坤之母，神制收邪精。禁止天地鬼，瘟毒不得行。若有不從者，金刀斬汝形。今日建大齋，拔死而理生。三光一流照，九幽並開明。 明朗褊十方，百鬼無藏形。故為病不止，收之付七星。神風掃凶邪，邪惡自然平。老君明旨教，急急如律令。
　　西北方
　　臣等謹為齋主某甲等，修建洞淵三昧神呪大齋。行道禮懺，思神念真，祈恩請福。願遣健兵力士，驅除王鳳白起所領灾凶。應時珍滅，不得容恕。當使齋主，神安魄定。靈藥灌心，疾患日痊算壽增續。祿位惟永，早列台階。七祖九玄，俱登妙樂。得如所願，仰荷玄恩。
　　呪曰：
　　西北乾之父，其神通天光。聖帝愍民人，百鬼之剋傷。故結於天羅，布褊於十方。捕瘟收疫鬼，無一得隱藏。次次斬殺鬼，付之沸擭湯。一切令滅盡，無復得逃亡。今日立功德，福流珍禍殃。病者得痊差，未則保休康。居宅悉清穩，鬼氣盡消亡。天神咸擁護，闔門、水吉昌。
　　上方
　　臣等謹為齋主某甲等，修建洞淵三昧神呪大齋。愈病消灾，功德行道。願遣黃英力士，正一使者，除遣女盆子赤首大魔，請自攝邪精，應時鐲滅。使齋主凶殃雨散，厄障雲消。六府恬和，百關調暢。算壽增益，祿位長安。七祖遷昇，九玄蒙慶。得如所願，仰荷玄恩。
　　呪曰：
　　上方諸天帝，出入大羅門。廕育地上民，劫運使長年。下邪敢不亡，縱毒殺萬民。狼藉死病苦，怨聲徹上天。天上下大兵，擲火收百瘟。三五斷邪徑，七星塞鬼門。掩縛付天獄，萬民得完全。
　　下方
　　臣等謹為齋主某甲等，修建洞淵三昧神呪大齋。行道禮懺，歸命衆尊。願遣大明監邪，迴煞使者，各持鐵騎，收捕邪精。當使齋主，疾病輕除，神安魄定。灾運蕩滅，壽算增延。寵祿長承，台階速踐。得如所願，仰荷玄恩。
　　呪曰：
　　下方地祇靈，紀綱都九域。清澄於四海，安鎮於五嶽。制攝邪魔鬼，不得行百毒。上聖護生民，故下盟威勅。若有違逆者，收之付天嶽。鐵鈎鈎鬼眼，金刀截手足。神呪殺百邪，百邪滅種族。萬民感道恩，無復哀悲哭。免度凶忌年，會見世安樂。
　　太上洞淵三昧神呪齋十方懺儀竟