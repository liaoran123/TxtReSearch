黃籙九幽醮無礙夜齋次第儀
　　經名：黃籙九幽醮無得夜齋次第儀。一卷。底本出處：《正統道藏》洞玄部威儀類。
　　黃籙九幽醮無礙夜齋次第儀
　　先於建道場日申時，詣玄中大法師前，拜啟玄章，焚之。次至酉時，於三天大法師前，齋主上香，法師請關牒。官中三道，士庶一道次法師度牒與齋主。次齋主傳與道流一人捧之。道眾舉華夏，迎往大門外，設香案，仍以香茶酒果供養三分，令齋主上香，再拜。次法師啟白
　　伏以拔幽魂，振滯魄，莫大於黃籙妙齋；締善果，植殊因，無逾乎紫清祕檢。惟克修於珍供，必仰奉於瓊科。既華墠之建儀，在明神而受職。以謂九方同宇，雖並統於潛祇；萬域異區，寔交分於靈局。奠紘維之靈壤，垂里域之丕偁。載脩沖妙之規，寔有關聞之式。今者謹有齋主，奉為亡過，某人，或七，或周年，或忌日命道士若干人，恭就奉靈之室，聿修度品之齋。薜席載嚴，蘭場式啟。騰誠三界，仗四直以敷揚；拯罪九幽，覬五道而開度。城隍土地、里社正神，共證齋功，同資妙果。是用先伸關牒，告達明靈。伏望真聰，俯垂明鑒。
　　表白宣關牒
　　法師再啟白
　　向來齋修之意，具述牒文。宣白已周，各希聽用。共職瑤壇之事，俾超泉府之魂。在靈造之克勤，則齋功而允就。唯神聰直，俯受斯言，無任虔祝之至。
　　焚錢馬關牒單狀
　　焚詞頌，回向，念善退
　　次別排辦香花卓子一隻，召魂巾一條，請齋主上香
　　次法師執召魂巾，召請亡靈，啟白巾長一丈二尺，以熟絹
　　伏以淵宗諸粹，包千有以摛慈；靈宰播庸，同九冥而垂照。茂著薦崇之典，丕昭濟度之功。苟克奉於冲規，諒寧忘於妙蔭。今者奉為齋主某人，伏為亡過某人，奄辭昭世，倏傃幽塗。弟□深哀慕之誠，眷戚盡訴號之懇。爰遵祕式，克闡靈場。駢珍供於家庭，備真儀於館宇。瓊科祗肅，仰霄極之垂私；玉梵虛徐，迓丘寒之降顧。庶荷締緣之力，即承度品之恩。伏冀猋欻丕臨，神靈昭格。代魄荐除於黑簿，楚魂來入於循門。離九署之風刀，消其積釁；從三清之雲，被此殊緣。弭百罪於真靈，儲千祥於後裔。永彰欽奉，無爽鑒觀。謹言。
　　次威儀法事，引亡靈入宅，靈座奉安。沿路令道流一人，持净水鉢盂，以柳枝灑凈散穢，念諸天內音大梵隱語，至座訖　
　　知磬起啟堂頌
　　法師啟白
　　伏聞，天地長久，尚聞傾覆之期；日月高明，由有虧盈之度。况乎人生三界，性稟五常。豈能免此輪迴，離其生死。夫有生必有死，無始必無終。故莊周有夢蝶之悲，魯聖興逝川之嘆。聖賢不免，凡俗難逃。今齋主伏為亡過某人，奄辭昭世，倏傃幽塗。薦資用罄於虔誠，法會特陳於此夕。今則威儀濟濟，法侶詵詵。奉為亡靈，皈依三寶。
　　舉人各恭信
　　宣三寶及皈依
　　宣告亡靈，第一皈依，無上道寶。十方上聖、太上三尊，億劫度人，先天立教。慈悲廣濟，普及羣生。玉相金容，常當信禮。
　　志心皈依，十方道寶。當願亡靈，起心回向，一切信禮。
　　宣告亡靈，第二皈依，無上經寶。十方世界、寶藏靈文、玉字金書、龍章鳳篆、三十六部、萬八千篇，指引凡迷，超昇道岸。行行滅罪，句句消災。此世他生，常當信禮。
　　志心皈依，十方經寶。當願亡靈，心開悟解，受持轉誦。
　　宣告亡靈，第三皈依，無上師寶。玄中大聖、上古三師、正一真人、三天教主，十方世界，得道神仙。傳法奉經，開度羣品。是真父母，是大醫王。此世他生，常當信禮。
　　志心皈依，十方師寶。當願亡靈，普上法橋，無有障礙。
　　又啟白
　　伏以玉虛垂妙，廣昭濟拔之功；琅檢著文，誕示薦昇之式。爰仰遵於祕範，庸祗奉於逝靈。于今玉梵荐揚，瓊綱式舉。天章雲篆，已布於良緣；欻駕飈輪，即彰於殊應。期鑒觀於紫宙，即超度於朱陵。已聞三寶之名，載舉十華之號。
　　志心信禮，東方九炁天君。和神仙諸靈官。稽首東方主，玉寶皇上尊。手執青華節，接引此亡靈。和往生神仙界。
　　志心信禮，南方三炁天君。和神仙諸靈官。稽首南方主，玄真萬福尊。手執丹霞節，接引此亡靈。和往生神仙界。
　　志心信禮，西方七炁天君。和神仙諸靈官。稽首西方主，太妙至極尊。手執素靈節，接引此亡靈。和往生神仙界。
　　志心信禮，北方五炁天君。和神仙諸靈官。稽首北方主，玄上玉晨尊。手執玄靈節，接引此亡靈。和往生神仙界。
　　志心信禮，東北方梵炁天君。和神仙諸靈官。稽首東北主，度仙上聖尊。手執綠霞節，接引此亡靈。和往生神仙界。
　　志心信禮，東南方梵炁天君。和神仙諸靈官。稽首東南主，好生度命尊。手執絳霞節，接引此亡靈。和往生神仙界。
　　志心信禮，西南方梵炁天君。和神仙諸靈官。稽首西南主，太靈虛皇尊。手執洞靈節，接引此亡靈。和往生神仙界。
　　志心信禮，西北方梵炁天君。和神仙諸靈官。稽首西北主，無量太華尊。手執紫毛節，接引此亡靈。和往生神仙界。
　　志心信禮，上方大羅天君。和神仙諸靈官。稽首上方主，玉虛明皇尊。手執命魔節，接引此亡靈。和往生神仙界。
　　志心信禮，下方九壘皇君。和神仙諸靈官。稽首下方主，真皇洞神尊。手執召靈節，接引此亡靈。和往生神仙界。
　　次唱禮十方空界，一切天尊。奉為亡靈，虔心懺悔
　　次懺悔
　　志心懺悔，奉為亡靈。懺悔身業罪，身業無邊罪。種種益難量，舉止去來間，滯染諸塵垢，華飾貪逸樂，傲誕世間人。今對大慈尊，一心陳懺悔。願此身業罪，消除永不生。清净契神仙，永離三邊界。
　　志心懺悔，奉為亡靈。懺悔心業罪，心業無邊罪。種種益難量，嗔憙并愛憎。一切從心起，嗜慾兼妄想，嫉妬世間人。今對大慈尊，一心陳懺悔。願此心業罪，消除永不生。智識迥開通，洞達希夷旨。
　　志心懺悔，奉為亡靈，懺悔口業罪，口業無優罪。種種益難量，兩舌及浮言，毀謗於經教，啖食有情物，窘辱世間人。今對大慈尊，一心陳懺悔。願此口業罪，消除永不生。絕彼是非言，常演真經教。
　　志心稽首，禮謝無上正真三寶。
　　次吟大道洞玄虛
　　次三塗五苦頌
　　次悲吟啟白
　　向來稱揚，十念功德，無限勝因。惟願亡靈，往生天界，花臺花蓋，雲際來迎，寶節寶幢，空中接引。騫林樹下，常聽真經；寶月池邊，遙聞雅梵。生前萬罪，自此消除；歿後三塗，因今解釋。乘龍駕鶴，逍遙十極之天；悟道登真，自在三清之上。福流見生，再果當來。莫似今在，早相離別。洪惟列聖，允鑒精誠。有識含生，俱登正道。
　　次與亡靈回向，念善退
　　次靜夜於玄師前，唱讚行道。法事引下階於九幽燈前立。次關九幽地獄燈
　　次勑水
　　次昇壇
　　次面西，請三師
　　次宣建壇說戒儀
　　第二日清旦，唱讚行道，宣科出官，一依常儀。
　　臨午如故，靜夜行道，宣科至三啟三禮畢，令道流一人，就請三十六位上章靈官，上香，茶酒果供養。次法師就位出官，拜酆都拔亡章。次讀章。次遣官操伏。次依儀大謝。次迎章於階下，焚之。次焚章頌，迴向，念善退
　　罷散，日初更。散壇，一依常儀。
　　次送三師
　　次詣玄師前，請白如故
　　二更初，詣亡靈前，請浴
　　次法師啟白請亡靈赴浴堂
　　伏以黃泉冥漠，凝濁而滯染魂神；黑壤幽陰，積穢而沉埋靈爽。昏昏長夜，難遂超昇。是以太上慈憐，元皇悲愍。垂洗滌塵勞之法，宣沐浴鍊度之科。即使業網斷除，罪源蠲釋。今則嚴陳寶室，潔備蘭湯。設五香澡盥之儀，按三籙拯拔之格。
　　奉請亡過某人，赴浴室洗浣，蕩濁流清。事畢嚴裝，歸位聽法。
　　次法事引亡靈往浴室，沿路令道流一人灑凈，念諸天內音大梵隱語，前行凈路至浴。次法事止
　　次令道流一人，就浴盆，以木杓從西南起，左攪三十二轉，念沐浴蕩穢咒
　　天澄炁清，五色高明。日月吐暉，濯鍊身形。神津內盥，香湯鍊精。光景洞耀，煥暎上清。炁不受塵，五府納靈。罪滅三塗，禍消九冥。惡根斷絕，福慶自生。今日大願，一切告明。身受開度，昇入帝庭。
　　次又念沐浴鍊真咒
　　太上高真，九靈之精。使魂飛仙，上登紫庭。沐浴華池，身神澄清。精通太虛，萬炁自生。
　　次法師念沐浴丹陽鍊度亡魂大咒
　　龍漢蕩蕩，無形無名。眇眇億劫，皇道開清。神燈明耀，九魂吐精。玉虛澄暉，太霞高明。元始開化，諸天齊靈。三元導養，二象攝生。已度者度，未成者成。己死即化，已枯即榮。蠢飛蜎息，一切靈冥。懷胎含孕，咸得受生。亡者命過，魂歸三清。魄受鍊度，南宮變形。今日大吉，皆得光明。五帝鑒暎，普告萬靈。天地神祇，及諸河源。五嶽四瀆，及諸名山。洞玄洞虛，洞空洞仙。無極大聖，至真尊神。無窮無極，普監度生。地根斷絕，玄都記名。眾神並暎，一切咸聽。
　　次道眾吟沐浴東井頌如三啟吟，出二十四生圖經
　　天河灌東井，石景水母精。圓光拂靈曜，玄暉瑩高明。元始披重夜，天人逐月生。沐浴蘭池上，龍負長綆瓶。金童灑香花，玉女流五星。冠帶濯玉津，鍊度五仙形。體香萬神降，乘景登高清。
　　次道眾吟散法事畢
　　次捲起裹面簾幕
　　次俟浴畢，法師念冠帶咒
　　五濁已清，八景已明。今日受鍊，罪滅福生。長與五帝，齊景上靈。
　　次捲起外面簾
　　次道眾吟法水度魂頌
　　今者澡蠲既畢，嚴潔已成。霓衣楚楚以飄香，雲趾徐徐而離室。請對三尊之御，宣盟九籥之科。傳戒受符，超凡入聖。庶克成於妙果，期速證於殊緣。靈魄如存，俯從迎導。
　　次法事迎引亡靈，沿路令道士一名，灑凈水，念諸天梵言隱語，至三清側面，向東北角，設香花卓子，拜褥，以手爐小案子一面，於香花卓子前，令亡靈於褥位立聽法
　　次法師啟白
　　仰啟三清上聖、十極靈仙；府垂鑒佑之私，深諒精虔之懇。今者以亡過某人已周香沐，載整靈儀。既當太上御計前，祗受皈依真戒。所宜肅端躬已，欽奉教科。勿形墮慢之容，恐墜資薦之果。爾時元始天尊，昔在香林園內，大福堂中，為諸天仙眾、三界主宰、一切靈祇，說生死因緣，功過宿命。是時，即有教苦真人上白天尊言：臣睹幽陰地獄之內，羅酆北府之中，一切亡魂，沉淪受苦。或攀劍樹，或踐刀山。碓搗磑磨，鑊湯爐炭，肢體零壞，膏血交流，萬死千生，不捨晝夜。其間獨有一人，形容無畏，巡履無傷，往來獄中，苦不能害，祥光瑞炁，覆護其身，不審此人，有何善果。天尊言：善哉，善哉。緣此人在生之日，心奉大道，志慕善缘。曾受九真妙戒、救苦真符，佩負靈，持心弗怠。所以死魂快樂，自在逍遙。雖經地獄之中，不受輪迥之苦。削名黑簿，長睹光明。即得昇上南宮，克證仙果。今則三清御座，眾聖臨軒。奉為亡靈，依科傳戒。伏冀受持之後，崇奉修行。當得永離陰冥，便昇快樂。罷幽牢之罪對，證清凈之福緣。更冀垂休，潛扶宗族。謹依科法，備列威儀。奉為亡靈，傳授經戒。恭惟净魄，諦受聖言。
　　次知磬唱，人各恭信
　　次皈依三寶
　　宣告亡靈，第一皈依，得拔罪濟苦功德，不可思議，今依天尊威儀，次第傳授。伏冀神魂儼若，諦受諦聽。
　　次與亡靈說九真戒
　　第一，受初真戒者，不殺不盜，行平等心。當來託生獲聰明智惠，持心勿犯。
　　第二，受念真戒者，不淫不慾，無著邪見。當来聪明智惠，持心勿犯。
　　第三，受持真戒者，不嫉不妬，不取非橫財物。當來託生獲富貴豪盛，持心勿犯。
　　第四，受守真戒者，常行善念，無有欺誑。當來託生獲吉慶安樂，持心勿犯。
　　第五，受保真戒者，不飲酒食肉，殺害眾生。當來託生獲清净安閑，持心勿犯。
　　第六，受修真戒者，願念眾生，解悟大道。當來託生獲法身善性，持心勿犯。
　　第七，受成真戒者，祟奉道法，修福持齋。當來託生獲具足十相，持心勿犯。
　　第八，受得真戒者，退身度人，不犯眾惡。當來託生獲遇大道教法，持心勿犯。
　　第九，受登真戒者，尊奉師訓，無有懈倦。當來託生獲大法王，持心勿犯。
　　向來所宣，九真妙戒。並是太上，金口演說。受持既畢，檢束神魂。蓋以戒法精嚴，威禁至重。仗此九真之力，永辭五苦之殃。徑上南宮，登超紫府。當得金童接引，玉女奉迎，快樂逍遙。無上道寶、十方上聖、太上三尊，億劫度人，先天立教。慈悲廣救，普及羣生。玉相金容，常當信禮。
　　志心皈依，十方道寶。當願亡靈，起心迴向，一切信禮。
　　宣告亡靈，第二皈依，無上經寶。十方世界寶藏靈文、玉字金書、龍章鳳篆、三十六部，萬八千篇，指引凡迷。超昇道岸。行行滅罪，句句消災。此世他生，常當信禮。
　　志心皈依，十方經寶。當願亡靈，心開悟解，受持轉誦。
　　宣告亡靈，第三皈依，無上師寶。玄中大聖、靈寶三師、正一真人、三天教主、十方世界得道神仙。傳法授經，開度羣品。是真父母，是大醫王。此世他生，常當信禮。
　　志心皈依，十方師寶。當願亡靈，普上法橋，無有障礙。
　　次法師再啟白：
　　向來，所宣三皈依者，是上皇元年，天尊現九色光相，遍照諸天諸地大會中，並見罪福，種種不同。乃知道用人宣，人從道立。汝等便可修行，持心在念。吾當為汝，說九真妙戒、金籙白簡、救苦真符。汝等欽奉受持，勿生懈慢。即無為自在。況乃天尊設教，拯濟沉淪。觀羅酆陰暗之中，徧九地幽牢之內。見諸罪苦，報對輪迴。萬死千生，無有休息。是故天尊慈惠，哀愍眾生。乃召九光童子、救苦真人，給付九真妙戒、金籙靈符，拔度罪魂，離苦解脫。各遂超生道岸，身入光明。今則依按瓊科，傳符授戒。亡靈既已叅受神識，便遂往生。消歿後之怨憎，解生前之冤結。伏願侍經玉女、護戒靈童、飛天神王、巨天力士，遍下無極世界、九幽地獄之中，二十四曹、三十六府，當與亡靈，削名黑簿，滅罪陰關。開長夜之幽扃，指無為之道路。九霄宮內，常為遊宴之方；八極天中，永作逍遙之界。尚慮功德未備，法制有虧。更為亡靈，告盟眾聖。出九幽壇牒，證此齋功。金籙真符，庶明券驗。冀靈儀而保執為身；據以生方。地司無留滯之尤，天界有優遊之趣。分明領受，咸使聞知。
　　次法師捧真符白簡，祝日簡，散壇時已對三寶讀了，更不宣
　　當願亡靈，受持金籙白簡，永辭幽夜，徑上南宮。無縈迷執之尤，克證逍遙之果。祝畢，給付與亡靈案子上。
　　次令道流一人，讀九幽壇牒。
　　宣讀
　　次法師祝牒
　　當願亡靈，受持黃籙齋法、九幽壇牒。周圓齋事，執牒為憑。陰司更不拘留，地府永消罪錄。魂神超度，靈識分明。今對道前，一如宣示。祝畢，給付與亡靈案子上。
　　次啟白入十真禮
　　伏以高晨元聖，既彰度品之慈；大暮沉靈，實假崇因之力。顧明科而式奉，仰幽魄以是資。已陳大洞之儀，荐格重霄之眷。南宮受度，將遂於嬉神；北府校諐，即期於削籍。殊喜昭集，妙蔭溥臨。已聞三寶之名，載舉十真之號。
　　次舉十真禮
　　志心皈命禮，東方華林境界、惠靜裝嚴、無極之國、靜境真人。願普救亡魂，眾和永出三塗苦。已下並齊，和永出三塗苦
　　志心皈命禮，南方梵天境界、端化裝嚴、無極之國、真老真人。願普救亡魂，永出三塗苦。
　　志心皈命禮，西方金光境界、利益裝嚴、無極之國、法寶真人。願普救亡魂，永出三塗苦。
　　志心皈命禮，北方真定境界、救度裝嚴、無極之國、救苦真人。願普救亡魂，永出三塗苦。
　　志心皈命禮，東北方長樂境界、周帀裝嚴、無極之國、妙音真人。願普救亡魂，永出三塗苦。
　　志心皈命禮，東南方碧霞境界、妙寂裝嚴、無極之國、真定真人。願普救亡魂，永出三塗苦。
　　志心皈命禮，西南方耀真境界、善救裝嚴、無極之國、瓊光真人。願普救亡魂，永出三塗苦。
　　志心皈命禮，西北方妙道境界、真仙裝嚴、無極之國、濟苦真人。願普救亡魂，永出三塗苦。
　　志心皈命禮，上方元都境界、紫霄裝嚴、無極之國、妙行真人。願普救亡魂，永出三塗苦。
　　志心飯命禮，下方水運丹界、净土裝嚴、無極之國、太極真人。願普救亡魂，永出三塗苦。
　　次唱禮盡十方空界、一切真人，奉為亡靈，虔心懺悔
　　次長跪懺悔
　　志心懺悔，奉為亡靈懺悔怪貪嗔怒愚癡罪，邪淫偷盜殺生愆。謗經毀教不皈依，慢道背真違誓約。身心妄想無休日，耳眼生貪不住時。未來過去及今生，三世罪根難可測。此日發心稱懺悔，從前障惱願消除。言詞既向道前陳，眾聖定應空裹鑒。
　　志心重懺，耳跟鼻舌身心罪，六根六慾六情愆。管絃嘹喨少真音，紫綠暉華非正色。蘭麝競裝馨香處，車馬爭矜馳騁時。甘辛不節自傷生，喜怒無常惟奪筭。六根每引沉淪路，三寶常開拯拔門。眾今發露首前愆，總願罪根盡消滅。
　　志心稽首，禮謝無上正真三寶。
　　次吟三塗五苦頌
　　次舉三啟頌
　　向來功德，並已周圓。伏冀亡靈，俯迥昭鑒。然願躋神紫府，載魄朱陵。消遙十極之方，自在三清之境。福流見在，慶及宗親。一切含生，俱登道岸。
　　次法事引亡靈，卻歸靈座，奉安
　　次法師啟白
　　今者已對三寶，周圓勝利。即肅恭而諦受，宜寅畏以欽承。仍備肆筵，即期就序。享芬芳之佳薦，俟周滿之洪因。今奉為亡靈，念玉清聖境寶光流精法食咒曰：
　　回首仰圓羅，含光挹靈芳。拘魂制七魄，思齊定中方。行住理虛無，寢息宴瓊房。飢餐黃壁花，渴飲瓊根漿。神精命大魔，合體鍊真光。復照觀太無，長在空中遊。圓同泯波際，真化靡終期。杳妙無終始，行者當自知。寂寥忘理教，應運闡宏規。降道不自照，要當先所施。會歸元二處，隨心自合離。
　　次重啟白
　　今則真儀備舉，妙唱悉周。總集殊因，並資逝魄。伏冀靈魂不昧，幽趣無方，離五苦之寒庭，永辭長夜；聞三清之妙道，盡契無為。福祐門庭，慶流眷愛。一切含生之類，俱登仁壽之鄉。稽首皈依，無極大道。
　　次法事引下階，焚亡靈符簡
　　次吟焚符簡頌
　　太上法微妙，簡籙度人天。元始告符命，時克獲昇遷。傳授救沉溺，皆得自翛然。書名金簡籙，逍遙玉帝前。
　　次回向，與亡靈念善退
　　次往大門外，設香卓子，上香，
　　召無主孤魂滯魄。
　　伏以妙道先天，勛覃穹厚。聖君御宇，德被幽明。綿區推及物之恩，長夜降漏泉之澤。凡處沉冥之作，悉頒濟度之私。崇道薦亡，救及一切。其或英雄佐國，忠赤事君，逢危不顧於一身，致命乃酬於萬乘。歿於沙磧，死在戰場。骨未瘞藏，魂方沉滯。或即效官萬里，馳命四方。染疫癘以卒終，遇傷害而橫夭。關源為阻，閭里攸賒。春夏秋冬，絕於祭祀。或投名上國，商賈東西。跋履山川，泛涉江海。遇毒蟲而害命，遭狂浪以摧舟。或幼入空門，長依釋教。孤隱於林泉之裹，栖遲於巖谷之中。志慕修行，自甘寂寞。或為遊客，或掌化緣，荏苒傾亡，因循遷化。或情嫌凡俗，心樂仙鄉。全清閑養素之名，居碧嶂出塵之界。未遂長生之理，難逃短景之期。或有工妙丹青，藝高藥術。因玆遊歷，客死他鄉。或效力往還，傭身驅役。或有冤而暗害。或無告以自殘。魂魄飛揚，無依無倚。或作狂徒劫盜，逆黨叛臣。負國難以自甘，墮陰冥而敢恨。或有欺慢神理。或不孝父孃，受天譴以滅殂，犯罰責而致殞。或困貧而寒餓。或避法以逃藏。計窮而自盡山林，事急而身投河井。或被虎狼啗食。或以水火漂焚。是女是男，或少或老。雖莫知於名姓，冀相率以俱來。先沐浴以清神，受法筵之饗祭。今者謹有齋主某人，奉為亡過某人，或遇七七、周年、百日、三年遠忌資薦往生，命道士若干就奉靈位或云住宅開啟無上黃籙大齋，若干晝夜。設九幽清醮一座，拜金籙符簡，供養夜宴，冥齋救度，一切亡靈，咸登道果。伏望冥塗滯魄、遠路孤魂。應請而來，齊赴蘭揚之浴；入筵無礙，聽宣教戒之文。魂而有靈，伏惟尚饗。
　　次法事引孤魂往浴室，沿路令道士一人，以凈水灑穢，念諸天內音大梵隱語，至浴室。
　　次令道流一名，先於浴室盆內，以杓自西南起，左攪水三十二轉，念法水咒：
　　太上神水，五行之數。生能育物，洗新除故。渴飲養命，死苦難遇。若非大慈，何為救度。太上無上尊吟此一句。
　　次往女浴室，攪水念咒，同上
　　次下浴室簾，道眾吟散花法事，俟浴畢，法師啟白
　　再啟黃壤沉靈、冥臺逝眾。今者已周蘭浴，咸遂清虛。各捨惡心，共相和睦。宜序分而就列，俾躬肅以登筵。歆饗芳餚，無執迷見。悉期超度，盡出幽牢。世世生生，永同樂土。
　　次法事引孤魂，於無碼筵座
　　次法師與道眾巡遶茭郭，吟光明頌
　　太上大道君，位處無為鄉。寶光真童子，下理九幽房。悲嗟苦魂役，拔度痛哀傷。二十四門戶，咸令聞寶香。燈明照長夜，願消累劫殃。
　　次往地獄官位，破二十四地獄文在別卷，逐位破了，旋除旛子，揭位牌
　　次入菱郭南門，穿入起尋聲救苦天尊四聲，眾和
　　次吟未央愒三首逐首，先和四聲功德，尾和無上尊
　　九幽黑闇那堪往，到者雷同是罪人。冥冥難得見光明，太上慈尊來救度。大慈大悲尋聲救苦來。眾和無上尊。
　　餓鬼窮魂皆解脫，冤家債主總懼心。刀山劍樹悉摧鋒，爐炭鑊湯俱滅燄。大慈大悲尋聲救苦來。眾和無上尊。
　　構置冤憎生地獄，迴心懼喜是天堂。至尊威力不思議，願假慈光宣教戒。大慈大悲尋聲救苦來。眾和無上尊。
　　次法師出菱郭北門行，載舉四聲功德，獨吟九幽苦神頌行往宣教戒處
　　生落苦神界，轉輸五道停。九幽長夜閉，累劫無光明。刀山多劍樹，毒刃互崢嶸。不見羣烏集，但聞苦魂聲。迴風搖長夜，哀響流寒庭。上有履山魂，時刻無停寧。饑食曲泉炭，渴飲冶火精。流曳三塗中，豈識形與名。念汝不知命，苦哉傷人情。大慈大悲尋聲救苦來眾和無上尊。
　　次法師，向鬼門褥次就座
　　次起啟堂頌
　　次宣教戒儀開經，收經，說業報因緣，並在儀內宣儀畢。
　　次吟天尊往生頌三首頌在教戒儀末
　　次法事引往大門外，先燒亡靈
　　及孤魂錢綵等
　　次吟焚詞頌
　　次回向，念善退
　　次重上香火，設九幽醮
　　先詣玄師前，唱讚行道
　　次啟堂頌　
　　次宣設醮儀，如故
　　次吟送真靈頌
　　次焚表頌
　　次回向，念善退
　　九幽醮圖
　　牒式
　　國家牒用四道，單狀，錢馬四分。士庶牒用一道，單狀九分，每分錢二貼。
　　天師門下　牒上　城隍土地，諸神祇。
　　今謹有崑崙東南、宛利天境、奔賢世界、赤縣中央某府某縣某鄉里，居住大道弟子具銜某，伏為亡靈某遠忌或終七百日周祥大祥預於某處請道士若干人，開啟無上黃籙大齋某晝夜。罷散日，拜草龍白簡，先設幽塗滯爽、無主孤魂、冥陽無碍、夜筵一中，及設九幽醮一座某分位。所伸意者，總用資薦亡歿某人，超生爭域。取今月某日亥時，施排質信，燈燭香花，開啟道場，宣揚法事。莫不事因發迹，委任靈祇。輒具懇誠，故行關牒者。
　　牒具如前事，須牒上城隍土地、社令神祇、五道大將軍、河侯河伯、蒿里丈人、上下二千石官、丘丞墓伯、十二塚侯，冥關幽路，一切主者。伏請同遵大教，共證齋功。使亡靈承開度之恩，見在獲遐長之福。齋功成就，期進真階。科法昭明，豈虛效信。謹牒。
　　年　月　日　牒
　　具　　法　　位　　姓某押
　　牒
　　城隍　當境　社令　五道大將軍
　　黃籙九幽醮無礙夜齋次第儀竟