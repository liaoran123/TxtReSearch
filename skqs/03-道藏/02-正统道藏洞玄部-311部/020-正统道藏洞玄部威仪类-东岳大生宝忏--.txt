東嶽大生寶懺
　　經名：東嶽大生寶懺。一卷。底本出處：《正統道藏》洞玄部威儀類。 
　　東嶽大生寶懺
　　淨天地咒　淨壇
　　啟白
　　香騰端靄，溶溶徧滿於太虛；人秉精誠，翼翼敢違於咫尺。恭焚寶香，上啟供養，東嶽泰山青帝廣生帝君，東嶽天齊大生仁聖帝，九天司命上卿真君，上殿至聖威雄炳靈仁惠王，東嶽淑明皇后，護國西齊大王，蓬玄空洞洞天仙官，長白山儲副仙官，梁父山儲副仙官，聖嗣祐靈侯惠靈侯靜鑑大師宣靈侯，四嶽四天聖帝，左右上相張康二大聖，顯應千聖小王地府崔府君，蒿里丈人增福相公，昭惠靈顯王，護國顯應王，清源妙道真君，義勇武安王崇寧真君，護國嘉應公( )河靈派侯，六部尚書、善部尚書、惡部尚書，六曹卿監鎮殿二將軍，左右金吾衛將軍，三元吳客三侯真君，左右二闕神白騾大王，地祇主令溫元帥，地祇院九大元帥，追魂朱太尉，協真侯劉元帥，七十五司判官、二十四案主者，三十六洞天仙官、七十二福地仙官、靖廬福地治化仙官，岱嶽朝班聖眾，今年太歲一神君靈濟侯高都督，天下都大城隍主者，九州社令神祇，年月日時四直功曹，屬府州縣祀典廟貌神祇。悉仗真香，普同供養。香乃紫虛鬱秀，靈風聚煙，香雲密羅，徑御洞天。當願香官使者，為臣通奏，上聞帝前。令臣所啟，咸賜如言入意，具諸情悃，已露敷宣。伏望雲擁旌旗，離虎關而下邁；風清警蹕，聽鸞輅之和鳴。森羅百辟以驂隨，環列千官而扈從。齊臨塵陋，俯察精純。今則蘭場潔備，寶炷濃熏，對越聖真，宣揚懺法。稽首皈依，無極大道。
　　舉三皈依
　　志心皈依，十方道寶。當願眾生起心回向，一切信禮。
　　志心皈依，十方經寶。當願眾生心開悟解，受持轉誦。
　　志心皈依，十方師寶。當願眾生普上法橋，無有障礙。
　　啟白
　　臣聞：渾淪未判，渺一炁以無垠；高下既陳，奠三才而有象。地爰分於五嶽，權莫重於泰山。標雄齊魯之邦，作鎮角亢之分。虞朝歲狩，禮重燔柴。周世時巡，禮嚴用幣。是宗是仰，無比無倫。恭惟東嶽天齊大生仁聖帝。應乎造化，生於混沌之初；立自陰陽，鎮彼幅員之域。與天齊久，大德日生。仁以得仁，體乾元之發育；聖而益聖，居泰岱之喜嶢。五方端處於東方，三界獨尊於中界。奉行天令，宰御陰司。阿閣石閭，維神居之淵默；金篋玉策，知人壽之短長。設七十五司，以掌權衡；有三十六獄，以懲兇惡。永綏邦社，大庇民區。國家致祭於歲時，率土來朝於春月。聰明正直，有欲必從。炁焰威靈，無遠弗屆。凡伸祈禱，諒沐慈憐。是以潔蓬蓽之塵居，建香花之法會。拜手稽首，具瞻咫尺之威容；皈命投誠，期滌萬生之罪垢。洋乎如在，感而遂通。法眾虔誠，稱揚讚詠。
　　眾誦
　　仰啟天齊仁聖帝，五嶽最巨岱為宗。
　　分掌世界人間事，炁鍾神秀儼居東。
　　截彼泰山高且大，四千九百丈汝空。
　　山頂名為太平頂，捨身臺與介丘峰。
　　仁安殿宇琉璃瑩，冠冕巍然御正中。
　　上古帝王修封禪，升中告代勒成功。
　　七十二君名具列，始自軒轅得上封。
　　碑碣猶存秦篆刻，水池東列大夫松。
　　唐皇鏤刻沉香像，宋室建置會真宮。
　　國朝混一加尊禮，大生二字侈褒崇。
　　至仁至聖為民極，時雨時暘相歲豐。
　　傾倒虔恭皈命請，遙瞻雲闕禮慈容。
　　和不可思議功德。
　　舉三信禮
　　信禮，高上九炁天中東方靈寶天尊。
　　信禮，高上九炁天中青靈始老天尊。
　　信禮，高上九炁天中東華上相天尊。
　　臣聞：嶽居巽艮之間，主司考校；人處乾坤之內，動結愆尤。嚴簡冊以必書，雖毫分而無失。伏念求懺弟子某等，浮生寄世，托廕為人。身體髮膚，受之父母；耳目鼻口，全爾形神。是為萬物之靈，均稟五行之秀。經年累月，積日踰時。過咎若於丘山，善念微於塵露。罪根難滅，惡貫易盈。不知禳謝之門，莫曉首陳之路。靜思其故，何以自文。玆悔過以省愆，庸俯躬而請命。謹涓穀旦，傾向葵誠。爐焚芬馥之清香，燭秉輝煌之朱焰。扣鐘擊磬，聲相應於步虛；酌水獻花，禮不逾於誠實。祭效西鄰之禴，拜投東嶽之尊。用贖前非，期消宿業。敬憑懺悔，並乞宥原。法眾虔誠，皈依讚禮。
　　舉人各恭敬眾和各一拜
　　志心朝禮，統御東方尊臨泰嶽青靈儲粹。儼然石像之威嚴，玉冊進封；加以帝君之謚號，廣生褒美。亙古垂休，大悲大願，大聖大慈，東嶽泰山青帝廣生帝君。
　　志心朝禮，含德體仁，鎮玆東夏。岱宗稱長，統三宮空洞之天；福地推權，治鬼神考謫之府。祀爰崇於帝制，位乃主於玄枵，大悲大願，大聖大慈，東嶽天齊大生仁聖帝。
　　志心朝禮，自幼捨家，遍遊叅訪。受太一天尊之記，得道沖昇；降司命真君之名，同會糾察。居治霍山司命府，渙膺東嶽上卿封。大悲大願，大聖大慈，九天司命上卿賜福佑聖真君。
　　志心朝禮，炁孕嶽靈，裔流天派。坤元合德，備仁孝以兼全；帝夢傳宗，謂威雄之可愛。為儲宮之主器，受王爵之疏封。大悲大願，大聖大慈，上殿至聖威雄炳靈仁惠王。
　　志心朝禮，東嶽淑明皇后。
　　志心朝禮，護國西齊大王。
　　志心朝禮，蓬玄空洞洞天仙官。
　　志心朝禮，長白山儲副仙官。
　　志心朝禮，梁父山儲副仙官。
　　志心朝禮，聖嗣祐靈侯。
　　志心朝禮，聖嗣惠靈侯。
　　志心朝禮，聖嗣靜鑑大師。
　　志心朝禮，聖嗣宣靈侯。
　　志心朝禮，南嶽司天大化昭聖帝。
　　志心朝禮，西嶽金天大利順聖帝。
　　志心朝禮，北嶽安天大真玄聖帝。
　　志心朝禮，中嶽中天大寧崇聖帝。
　　眾誦咒
　　青玄真布，元品洞靈。扶桑總衛，始生元英。丹林散明，育質生英。混合玄景，消制魔羣。
　　志心朝禮，奄有大東，東嶽天齊大生仁聖帝。
　　志心朝禮，羣嶽之長，東嶽天齊大生仁聖帝。
　　志心朝禮，峻極于天，東嶽天齊大生仁聖帝。
　　志心朝禮，齊同慈愛，東嶽天齊大生仁聖帝。
　　志心朝禮，含弘光大，東嶽天齊大生仁聖帝。
　　志心朝禮，覆被羣生，東嶽天齊大生仁聖帝。
　　志心朝禮，一視同仁，東嶽天齊大生仁聖帝。
　　志心朝禮，惟睿作聖，東嶽天齊大生仁聖帝。
　　志心朝禮，尊號為帝，東嶽天齊大生仁聖帝。
　　禮足　各長跪　皈命懺悔
　　臣法眾等志心皈神，皈身皈命，東嶽泰山廣生帝君、天齊大生仁聖帝，九天司命真君，至聖炳靈王，岱嶽朝班真宰，一切威靈。臣聞：嶽爾真形，兀若尊安之勢；身為大幻，寧無踐履之乖。恭望聖慈，洞垂巨澤，普降洪恩。懺悔今辰信士某等，億劫以來，立身之後，戴天履地，負陰抱陽，螘聚而居，蠅營是務。周旋進退，無片善之可書；出入起居，聚百非而弗覺。或觸突於眾聖。或裸露於三光。背禮而行，非義而動。高車大馬，馳騁於名利之途；細葛輕裘，服玩過奢華之麗。行多隱僻，分外營求。徒受一形，罔知三省。積成罪咎，無量無邊。伏願眾聖流恩，羣真錫祉。以仁及物，解身業之縈纏；保命延年；俾罪山之摧弭。更祈洪應，均及含生。臣等志心稽首，禮謝無上至真道寶。
　　大聖道寶天尊
　　皈依無上道，大羅三境尊。懺悔諸善信，願消身業愆。四非皆克去，見善日能遷。檢身若不及，福祿自延年。
　　消除身業天尊
　　咒
　　盛德在木，上應歲星。五嶽之祖，天帝之孫。日在於東，為天之門。靄郁紛紛，喜炁絪緼。
　　志心朝禮，在東象日，東嶽天齊大生仁聖帝。
　　志心朝禮，四嶽所宗，東嶽天齊大生仁聖帝。
　　志心朝禮，溥博如天，東嶽天齊大生仁聖帝。
　　志心朝禮，九炁齊并，東嶽天齊大生仁聖帝。
　　志心朝禮，大而化之，東嶽天齊大生仁聖帝。
　　志心朝禮，好生惡殺，東嶽天齊大生仁聖帝。
　　志心朝禮，薰然慈仁，東嶽天齊大生仁聖帝。
　　志心朝禮，聰明聖智，東嶽天齊大生仁聖帝。
　　志心朝禮，合地曰帝，東嶽天齊大生仁聖帝。
　　禮足　各長跪　皈命懺悔
　　臣法眾等志心皈身，皈神皈命，東嶽泰山廣生帝君、天齊大生仁聖帝，九天司命真君，至聖炳靈王，岱嶽朝班真宰，一切威靈。臣聞：維嶽降靈，大闡慈悲之造；舉心運念，即為禍福之門。恭望聖慈，洞垂巨澤，普降恩休。懺悔某爰從往昔，以迄于今。六鑿相攘，七情不節，巧生計較，恣起貪婪。欲縱所之，肆荒婬而無度；德忘攸好，唯富貴之是求。放僻邪侈無弗為，忿懥恐懼不得正。護己之短，挫人所長。妬賢嫉能，自昧靈臺而罔覺；稜孤弱寡，素為闇室之可欺。以偽雜真，得新忘故。懵然方寸、未悟九思。結釁滋多，難名難述。伏願聖帝垂慈，真靈洞鑒。上孚仁意，赦諸心業之愆；下遂人情，熙若春臺之樂。更祈洪廕，均及含生。臣等志心稽首，禮謝無上正真經寶。
　　大聖經寶天尊
　　皈依無上經，三十六部尊。懺悔諸善信，願消心業愆。常清亦常靜，自然慾不生。內外俱貞白，永保道心寧。
　　消除心業天尊
　　眾誦咒
　　巖巖泰山，總制羣靈。受天明命，主宰人倫。其位則東，其德則仁。萬物資始，功濟生民。
　　志心朝禮，盛於東方，東嶽天齊大生仁聖帝。
　　志心朝禮，冠五嶽首，東嶽天齊大生仁聖帝。
　　志心朝禮，維天則靈，東嶽天齊大生仁聖帝。
　　志心朝禮，變化齊一，東嶽天齊大生仁聖帝。
　　志心朝禮，能成其大，東嶽天齊大生仁聖帝。
　　志心朝禮，與生俱生，東嶽天齊大生仁聖帝。
　　志心朝禮，顯仁藏用，東嶽天齊大生仁聖帝。
　　志心朝禮，乃聖乃仁，東嶽天齊大生仁聖帝。
　　志心朝禮，以德而帝，東嶽天齊大生仁聖帝。
　　禮足　各長跪　皈命懺悔
　　臣法眾等至心皈身，皈神皈命，東嶽泰山廣生帝君、天齊大生仁聖帝，九天司命真君，至聖炳靈王，岱嶽朝班真宰，一切威靈。臣聞：嶽鎮山川，妙無聲而無臭；口宣言語，多有是以有非。恭望聖慈洞垂巨澤，普降洪恩。懺悔某等粵自宿生，至于今日，華言綺語，利口惡聲，闊論高談，狂歌浪笑。沉酣麯蘖，從耽樂以無厭；食啗葷腥，謂肥甘之不足。或呵風而叱雨。或怨暑以咨寒。慢道諂神，輕儒毀釋。掉三寸舌，咨離間於六親；欺一片心，鬥是非於兩處。華言惑眾，誇富欺貧，每憑駟舌，莫謹三緘。稔積深愆，濯髮難數。伏願聖帝矜憐，真靈惻憫。德音宣布，冀口業之蠲除；寰宇清寧，獲教聲之漸被。更祈洪廕，均及含生。臣等志心稽首，禮謝無上正真師寶。
　　大聖師寶天尊
　　皈依無上師，人天得道尊。懺悔諸善信，願消口業愆。如瓶能謹守，一語訂千金。言滿無口過，皆足清靜音。
　　消除口業天尊
　　舉　步虛旋行　躡雲綱
　　散花
　　臣聞：為善為惡，固難昧於神明；降福降殃，乃各司於曹局。六合內外，萬物洪纖。凡有氣形，悉歸統隸。列錄過紀功之職，設掌生注死之官。總括幽明，典司民物。今求懺信士某等身居塵網，生係凡根。向平時，見義而不為；謂小惡，無傷而弗去。釀成眾罪，慮有百殃。爰仗至誠，仰祈丕應，導將來之福祉，謝己往之愆尤。稽首皈依，虔誠敬禮。
　　志心敬禮，左右二丞相。
　　志心敬禮，張康二大聖。
　　志心敬禮，顯應千聖小王。
　　志心敬禮，永嘉夫人。
　　志心敬禮，玉仙娘娘。
　　志心敬禮，謝恩娘娘。
　　志心敬禮，地府崔府君。
　　志心敬禮，蒿里相公。
　　志心敬禮，增福相公。
　　志心敬禮，昭惠靈顯王。
　　志心敬禮，護國嘉應公。
　　志心敬禮，清源妙道真君。
　　志心敬禮，義勇武安王崇寧真君。
　　志心敬禮，護國顯應王。
　　志心敬禮，( )河靈派侯。
　　志心敬禮，六部尚書。
　　志心敬禮，善部尚書。
　　志心敬禮，惡部尚書。
　　志心敬禮，六曹卿監。
　　志心敬禮，白騾大王。
　　志心敬禮，左右鎮殿二將軍金吾衛將軍。
　　志心敬禮，三元吳客三侯真君左右二闕神。
　　志心敬禮，翊靈昭武使溫元帥。
　　志心敬禮，順靈昭化使李元帥。
　　志心敬禮，協靈昭濟使鐵元帥。
　　志心敬禮，鎮靈昭贊使劉元帥。
　　志心敬禮，通靈昭佑使楊元帥。
　　志心敬禮，宣靈昭慶使張元帥。
　　志心敬禮，廣靈昭惠使康元帥。
　　志心敬禮，安靈昭應使岳元帥。
　　志心敬禮，顯靈昭利使孟元帥。
　　志心敬禮，永靈昭助使韋元帥。
　　志心敬禮，追魂朱太尉。
　　志心敬禮，協真侯劉元帥。
　　志心敬禮，天曹司地府司判官。
　　志心敬禮，注祿司長壽司判官。
　　志心敬禮，子孫司官員司判官。
　　志心敬禮，土地司財帛司判官。
　　志心敬禮，僧道司絲蠶司判官。
　　志心敬禮，總統司四生司判官。
　　志心敬禮，城隍司曹吏司判官。
　　志心敬禮，齋戒司風雨司判官。
　　志心敬禮，校量司勾願司判官。
　　志心敬禮，孤魂司地獄司判官。
　　志心敬禮，疾病司昧心司判官。
　　志心敬禮，功德司五穀司判官。
　　志心敬禮，放生司注福司判官。
　　志心敬禮，山林司孝順司判官。
　　志心敬禮，修廟司殺生司判官。
　　志心敬禮，六道司還魂司判官。
　　志心敬禮，忠直司驛客司判官。
　　志心敬禮，照正司毒藥司判官。
　　志心敬禮，水府司看經司判官。
　　志心敬禮，醫藥司燒香司判官。
　　志心敬禮，舉意司速報司判官。
　　志心敬禮，刑戮司陰謀司判官。
　　志心敬禮，追魂司發汗司判官。
　　志心敬禮，注死司惡報司判官。
　　志心敬禮，法水司枉死司判官。
　　志心敬禮，陳狀司索命司判官。
　　志心敬禮，推問司平等司判官。
　　志心敬禮，鰥寡司走獸司判官。
　　志心敬禮，門神司忤逆司判官。
　　志心敬禮，貧窮司貴賤司判官。
　　志心敬禮，掠剩司水怪司判官。
　　志心敬禮，山神司促壽司判官。
　　志心敬禮，姦邪司主禍司判官。
　　志心敬禮，失魂司飛禽司判官。
　　志心敬禮，精怪司墮胎司判官。
　　志心敬禮，冤枉司盜賊司判官。
　　志心敬禮，减壽司送病司判官。
　　志心敬禮，鬼魅司判官。
　　志心敬禮，二十四案主者。
　　志心敬禮，三十六洞天仙官。
　　志心敬禮，七十二福地仙官。
　　志心敬禮，靖廬福地治化仙官。
　　志心敬禮，火池四聖五道大神。
　　志心敬禮，岱嶽朝班官典聖眾。
　　志心敬禮，今年太歲尊神。
　　志心敬禮，歲分行瘟主火聖眾。
　　志心敬禮，福山東嶽行宮靈濟侯高都督。
　　志心敬禮，天下都大城隍主者。
　　志心敬禮，九州社令之神。
　　志心敬禮，年月日時四直功曹。
　　志心敬禮，本府城隍之神。
　　志心敬禮，屬縣縣隍王者。
　　志心敬禮，祀典廟貌神祇。
　　志心敬禮，當鄉界土穀之神。
　　志心敬禮，今日虛空過往鑒察威靈。
　　舉　消除業障天尊
　　步虛
　　臣聞：凡人有過，皆由一念之差；主善為師，可致百祥之降。倘非預防其患，必貽速戾于躬。開以自新，翻然退省。皈依三寶，冀三業之冰消；朝禮眾真，祈眾愆之電掃。六根清靜，萬罪蠲除。故為誤犯之非，自作教他之過。懺前隨釋，拜下咸源。重念臣等緬想靈光，俯傾丹禱。日嚴祗敬，續不懼於再三；天命靡常，福用敷於九五。更錫有孚之惠，可為無過之人。伏願大播仁風，扇業花而殍落；普沾聖澤，滋善果以生成。臣等無任激切，荷恩之至，謹啟以聞。
　　三啟
　　三禮
　　禮經
　　臣法眾等志心皈命，太上三尊、十方眾聖，禮經如法。
　　志心稽首禮，太上無極大道。
　　志心稽首禮，三十六部尊經。
　　志心稽首禮，玄中大法師。
　　十二願
　　一願一人有慶，二願二景齋明，
　　三願三農樂業，四願四序和平，
　　五願二五祠鞏固，六願六合澄清，
　　七願七星蹤照，八願八節安榮，
　　九願九泉開泰，十願十頻生成，
　　十一願福流善信，
　　十二願大道興行。
　　向來
　　向來朝修禮懺，並已周圓。回謝東嶽天齊大生仁聖帝，岱嶽一切威靈。伏望聖慈，曲垂洪覆。上願當今皇帝，與天齊壽，祚衍無疆，偃武修文，兵期永息。兆姓歌謠於有道，四方欣樂於太平。陰暢陽舒，時和歲稔。次願求懺信士某等黑簿除永劫之愆，青籍紀長生之字。在在克蒙於元吉，人人咸囿於安和。九祖齊仙，十方共慶。乃至含生品類，均沾成遂之仁；長夜幽魂，俱沐超淩之化。為上因緣，念東方靈寶天尊，青靈始老天尊，東華上相天尊，福生無量天尊。不可思議功德。
　　東嶽大生寶懺竟