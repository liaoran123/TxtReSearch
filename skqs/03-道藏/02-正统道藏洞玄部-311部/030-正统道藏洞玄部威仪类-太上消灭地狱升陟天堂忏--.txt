太上消滅地獄昇陟天堂懺
　　經名：太上消滅地獄昇陟天堂懺。一卷。底本出處：《正統道藏》洞玄部威儀類。
　　太上消滅地獄昇陟天堂懺
　　各整威儀　咸生虔敬
　　志心朝禮，運念誦持，祕密琅函，玄微瓊藏。當願天恩普度，地獄咸開，慧日照臨，慈光攝受。
　　志心朝禮，運念誦持，三寶靈文，九清聖範。當願大施利濟，遍及陰冥，度品南宮，化生北府。
　　志心朝禮，運念誦持，十洞真詮，萬天仙梵。當願靈慈拯拔，玄化敷弘，應處幽塗，悉沾殊勝。以今將修玉籍，特蕆金科，至聖啟途，眾真浮駕。遂使九幽交會，五苦咸聽，迴向奉行，讚詠如法。
　　爾時，元始天尊，在九清妙境三元寶宮，御劫刃臺中，集騫木林下，與太上道君、太上老君、諸天眾聖、三界尊神、九府三官、四司五帝、察命童子、妙行真人，一時同至，皆駕八景琅輿、五色瓊輦、麟馭羽騎，鳳葆龍旗，吟誦洞章，朝贊玉座。於是元始天尊軫大慈悲，放諸光明，輝映九幽地獄，開通一切冥司羅酆。眾曰：今日何緣，億劫所感。恆居黑暗，克賴照臨。元始天尊敕命北都大帝、五帝考官、六宮掾吏、牛頭鬼卒、虎眼神王、三界大魔、九幽羣魂，有諸六宮，校集九府死生、一十二之河源、二十四之狴犴、南水會宮之府、北海長夜之庭，遂得大軫天慈，廣開聖道，顯說九真之妙戒，當資五業之幽塗。志誠纔起於焚修，玄感必彰於顯應。仰賴玄元之化，成歸拯拔之門。稽首歸依，虔誠懺悔。
　　東方有諸罪人，處風雷之獄、霹靂之牢。劍樹刀山，飛戈飄戟，穿穴五藏，分解四肢。常處狴犴，不捨晝夜。謹當資薦，願遂往生。
　　志心歸命，清都闡教天尊。
　　志心歸命，紫府垂慈天尊。
　　志心歸命，乾坤開度天尊。
　　志心歸命，日月照臨天尊。
　　志心歸命，穹崇聖槃天尊。
　　志心歸命，廣大玄功天尊。
　　志心歸命，轉輪自在天尊。
　　志心歸命，受鍊更生天尊。
　　志心歸命，超凌上境天尊。
　　志心歸命，逍遙太虛天尊。
　　稽首歸依，虔誠懺悔。
　　南方有諸罪人，處烽輪之獄、欠山之牢。烈焱燎頭，猛燄燒面，骸骨灰粉，皮膚焦熬。常處狴犴，不捨晝夜。謹當資薦，願遂往生。
　　志心歸命，玄穹垂化天尊。
　　志心歸命，至聖覃恩天尊。
　　志心歸命，慈悲五苦天尊。
　　志心歸命，愍念三塗天尊。
　　志心歸命，沈冤罷對天尊。
　　志心歸命，滯魂超生天尊。
　　志心歸命，消滅惡趣天尊。
　　志心歸命，資益善緣天尊。
　　志心歸命，沖昇寶洞天尊。
　　志心歸命，飛陟朱陵天尊。
　　稽首歸依，虔誠懺悔。
　　西方有諸罪人，處金剛之獄、鐵圍之牢。金鎚塞心，鐵棒穿腹，骨肉爛壞，肢節分離。常處狴犴，不捨晝夜。謹當資薦，願遂往生。
　　志心歸命，咸承慧日天尊。
　　志心歸命，普度真風天尊。
　　志心歸命，玄慈拯濟天尊。
　　志心歸命，聖力開通天尊。
　　志心歸命，蠲除罪釁天尊。
　　志心歸命，懺拔湮沉天尊。
　　志心歸命，五道變跡天尊。
　　志心歸命，十轉迴靈天尊。
　　志心歸命，隨處應化天尊。
　　志心歸命，所在生仙天尊。
　　稽首歸依，虔誠懺悔。
　　北方有諸罪人，處溟泠之獄，沈沒之牢。寒丘冰池，雪戟霜刃，臭屍破壞，毒汁澆淋。常處狴犴，不捨晝夜。謹當資薦，願遂往生。
　　志心歸命，不盡道力天尊。
　　志心歸命，無極玄通天尊。
　　志心歸命，落除罪業天尊。
　　志心歸命，拔贖沈淪天尊。
　　志心歸命，刀山斷刃天尊。
　　志心歸命，劍樹摧鋒天尊。
　　志心歸命，飛度五戶天尊。
　　志心歸命，超轉八門天尊。
　　志心歸命，化生紫極天尊。
　　志心歸命，沖寂碧穹天尊。
　　稽首歸依，虔誠懺悔。
　　東北方有諸罪人，處鑊湯之獄，鑪炭之牢。煮潰四肢，烹離六府，筋骨臭穢，膿血消洋。常處狴犴，不捨晝夜。謹當資薦，願遂往生。
　　志心歸命，斷除障礙天尊。
　　志心歸命，消滅冤仇天尊。
　　志心歸命，煙牢息焰天尊。
　　志心歸命，火獄沈光天尊。
　　志心歸命，迴骸得度天尊。
　　志心歸命，鍊質受生天尊。
　　志心歸命，咸登福海天尊。
　　志心歸命，廣布法橋天尊。
　　志心歸命，神昇閬苑天尊。
　　志心歸命，魂陟梵天天尊。
　　稽首歸依，虔誠懺悔。
　　東南方有諸罪人，處銅柱之獄、鐵牀之牢。手抱足登，腹焦背爛，膿血潰滴，煙火燒焚。常處狴犴，不捨晝夜。謹當資薦，願遂往生。
　　志心歸命，上垂睿化天尊。
　　志心歸命，普度洪慈天尊。
　　志心歸命，太玄起死天尊。
　　志心歸命，寶籍生神天尊。
　　志心歸命，能蠲業道天尊。
　　志心歸命，得脫苦輪天尊。
　　志心歸命，飛昇慾海天尊。
　　志心歸命，離超愛河天尊。
　　志心歸命，逍遙真境天尊。
　　志心歸命，騰翥仙闕天尊。
　　稽首歸依，虔誠懺悔。
　　西南方有諸罪人，處屠割之獄、倒懸之牢。五藏皮膚，四肢筋脉，隨手刀刺，滿地血流。常處狴犴，不捨晝夜。謹當資薦，願遂往生。
　　志心歸命，天垂開度天尊。
　　志心歸命，身得上生天尊。
　　志心歸命，普施法雨天尊。
　　志心歸命，密布慈雲天尊。
　　志心歸命，潛超苦海天尊。
　　志心歸命，遽脫灰河天尊。
　　志心歸命，龍城化跡天尊。
　　志心歸命，鳳闕登仙天尊。
　　志心歸命，永離煩惱天尊。
　　志心歸命，感果逍遙天尊。
　　稽首歸依，虔誠懺悔。
　　西北方有諸罪人，處火車之獄、煙刃之牢。輪轉東西，支分四大，悉縈灰炭，遍受煎熬。常處狴犴，不捨晝夜。謹當資薦，願遂往生。
　　志心歸命，圓穹及物天尊。
　　志心歸命，上天度人天尊。
　　志心歸命，開度幽暗天尊。
　　志心歸命，蕩滌瑕疵天尊。
　　志心歸命，應念得力天尊。
　　志心歸命，隨念合真天尊。
　　志心歸命，消除罪跡天尊。
　　志心歸命，落滅惡根天尊。
　　志心歸命，悉生樂境天尊。
　　志心歸命，咸慶仙鄉天尊。
　　稽首歸依，虔誠懺悔。
　　中央有諸罪人，處普掠之獄，受拷之牢。劍樹斷筋，刀山流血，足落斧刃，身掛劍楞。常處狴犴，不捨晝夜。謹當資薦，願遂往生。
　　志心歸命，玄恩普及天尊。
　　志心歸命，法力無窮天尊。
　　志心歸命，神功拯物天尊。
　　志心歸命，仙化成人天尊。
　　志心歸命，宿命合道天尊。
　　志心歸命，死魂生身天尊。
　　志心歸命，盪除愆釁天尊。
　　志心歸命，懺滌縈纏天尊。
　　志心歸命，潛消業障天尊。
　　志心歸命，永離幽冥天尊。
　　稽首歸依，虔誠懺悔。
　　二千六百里之酆都，八萬四千重之鬼獄，茫茫苦海，翻雪浪之千尋；渺渺灰河，鼓煙波之萬狀。無樹不鑽於霜刃，有山皆列於風刀。永無追薦之緣，堪歎沈淪之道。遂則仰憑寶炷，特演真詮。宣聖號，則溥應十方；揭梵音，則遙騰三界。當願上垂陰德，下及幽魂。謹當精念道場，懺除地獄刀山劍樹，脫落地獄鑊湯鑪炭。燒煮地獄，鐵牀銅柱。焦然地獄，刀輪火車。霹靂地獄，拔舌耕犂。楚痛地獄，釘身鋸解。斷截地獄，鐵網肢節。分離地獄，火坑炮炙。猛烈地獄，刀兵爪距。搏撮地獄，虎狼鷹犬。殘害地獄，吞噉鐵丸。消爛地獄，暗冥肉山。斬剉地獄，洋銅飲鐵。爛潰地獄，鹹水寒冰。坼裂地獄，大鐵圍山門地獄，小鐵圍山門地獄，鐵馬鐵牛地獄，鐵驢鐵鳥地獄，鐵山鐵屋地獄，鐵車鐵衣地獄，飛刀掣電地獄，解身爪頭地獄，八寒八極地獄，兩舌兩石地獄，然手燒腳地獄，剝皮飲血地獄，糞尿地獄，鱠肉地獄，( )鏫地獄，崩埋地獄，阿波波地獄，阿婆婆地獄，阿吒吒地獄，阿羅羅地獄。如是焦熬猛焰，凜冽寒冰，不以懺揚，難蠲罪業。遂乃用依科教，俯伏道緣，啟今晨香火之功，為曩劫河源之苦，拯昏冥於九夜，拔楚痛於八門。念岱嶽之悲哀，闢酆都之壅滯，覬期睿力，獲沐靈慈。以今運心，謹當作禮。
　　志心歸命，蠲消宿業天尊。
　　志心歸命，超拔沈魂天尊。
　　志心歸命，斷滅三惡天尊。
　　志心歸命，出陟九幽天尊。
　　志心歸命，蓬萊化跡天尊。
　　志心歸命，崑閬飛身天尊。
　　志心歸命，沖昇鼇島天尊。
　　志心歸命，緣會麟洲天尊。
　　志心歸命，無所不度天尊。
　　志心歸命，有念皆通天尊。
　　志心歸命，大慈大悲救苦真人。
　　志心歸命，大慈大悲拔難真人。
　　志心歸命，大慈大悲滅罪真人。
　　志心歸命，大慈大悲度厄真人。
　　復懺諸大地獄，諸大鬼牢，七重鐵城，七重鐵網，有牛頭獄卒，六十二眼而八頭，一十八角而九尾，手中執其鐵戟，目中放其鐵丸，罪人從頂而穿，從足而出，痛連骨髓，苦切心肝，求生不生，求死不死。石磨而輪迴歷劫，鐵碓而上下無時，煙火交飛，鳥獸擊搏。悉是惡道所感，皆由宿業所招。不睹三光，不識三寶。於是元始天尊告曰：若能繕寫斯經，葆稱其旨，靜念而建壇立像，志心而行道散花，當遣金剛神王、天丁力士、三界五帝、一切眾靈，大布慈悲，廣臻福祉，迴骸起死，鍊質成真。慈光俯鑒於有情，玄造遍施於無礙。瓊鐘扣處，盡開利濟之門；玉磬鏘時，悉導宣揚之路。賴其九清妙範，託乎十洞真詮。冰庭而變作瑤地，火屋而化為寶地。鋒摧劍樹，刃斷刀山。當令長夜之沈淪，盡遂今朝之解脫。
　　收經
　　聞經得道，隨念往生。無盡玄功，無邊睿愛。復原解分宿對，緣會當來。所墮三塗，悉蠲八難。
　　聞經得道，隨念往生。無量洪因，無涯聖槩。復願潛停輪轉，永斷牽纏。惡趣騰輝，死魂受鍊。
　　聞經得道，隨念往生。無極良因，無窮妙力。復願四司無滯，九署潛通。魂度朱陵，神遊紫府。以今懺揚已蕆，禮念將周。各擁慈雲，同超淨域。遂得霓幢接步，羽駕來儀。飛陟太虛，逍遙極樂。
　　歎經
　　詳夫上品玄科，中天寶藏，列鳳篆龍章之跡，綴飛雲垂露之文。功乃變通，力能昇進。是故因經所以明道，因道所以立經。苟無敷誦之勤，焉解縈纏之道。受罪之含齒被髮，銜冤之插羽披毛，莫不水火風刀，輪迴生死，會翕張於陰府，當拷訊於玄司。是用薦資，將伸懺拔。伏惟侍香金媛、典經玉郎，上啟八門，下通五戶，演死魂生身之仙品，騰神公受命之靈音。能令歸向者，開泰仙都；諦聽者，超凌惡趣。息愛河之波浪，設苦海之舟航。廣布法橋，俱躋道岸。速奉霓旌羽節，常陪鶴馭鸞輿。徘徊於七寶經臺，娛樂於三清洞闕。九華韻闋，萬石聲和。既荷玄慈，成歸妙道。謹值朝修之際，得以香火之餘。伏為上代祖宗，未能遷適；近亡姻眷，尚在幽冥。乞使抹破罪書，掃除惡跡，遂果韓司拯度，獲承酆都開通，齊朝極樂之天，各會往生之府。竊念臣等所造麤心惡跡，致涉因依。凡貪爽口肆，情有傷物。命為生前之結釁，當命盡之報身。不修懺贖之門，難解縈仍之路。銜冤負債，悉覬逍遙。羽族毛羣，咸蒙通變。懺滌有感昭之力，身口無挂礙之虞。恭惟金闕慈尊、玉京上聖，廣開愍惻，特納虔祈。俾令返朴之時，無經八障；還淳之旦，不歷三塗。九景臺前，乘風御氣；五明宮內，會道合真。白簡上生，三十二天之赤書受命；黃籙削死，百二十曹之黑籍勾名。已往沾恩，見存獲慶。建一百紫虛之聖號，應萬重丹漢之宸聰。鈿軸啟時，更助修持之力；靈文誦處，當伸朝禮之心。寶香不斷於二時，慧炬常然於午夜。無盡妙善，無量勝因。大啟歸依，廣伸懺悔。
　　太上消滅地獄昇陟天堂懺竟