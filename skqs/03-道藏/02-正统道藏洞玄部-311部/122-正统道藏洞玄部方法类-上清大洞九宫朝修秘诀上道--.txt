上清大洞九宮朝修秘訣上道
　　經名：上清大洞九宮朝修秘訣上道。原題兩峰周德大嗣傳。經文係據早期上清經書改編而成，言存思人首九宮諸神秘訣。一卷。底本出處：《正統道藏》洞玄部方法類。
　　上清大洞九宮朝修秘訣上道
　　兩峰周德大嗣傳
　　雌一四宮
　　一寸為玉帝宮，玉清神母居之，在洞明兩夾間上一寸。
　　二寸為天庭宮，上清真女居之，在洞泥兩夾間上二寸。
　　三寸為極真宮，太微帝君居之，在泥流兩夾間上三寸。
　　四寸為太皇宮，太皇君后居之，在流玄兩夾間上四寸。
　　雄一五宮
　　一寸為明堂宮，長生大帝居之。二寸為洞房宮，中央黃老君居之。三寸為丹田宮，元始上帝居之。四寸為流珠宮，太上道君居之。五寸為玄丹宮，玉皇大帝居之。
　　明堂宮上道第一
　　自兩眉角入骨三寸，左曰絳臺青房，右曰黃闕紫戶。其絳臺以紅玉為臺，青玉為房，中有大神，衣青錦衣，執流金火鈴，名正心，字切方。黃闕以黃玉為臺，紫玉為房，中有大神，衣黃錦衣，執流金火鈴，名平靜，字法王。口吐青黃紫雲之氣，坐於其中，禁遏一切邪魅之氣。如耳內有金聲玉振之音，乃是外事來入宮，二神嗚金鐘玉磬，以告九宮。急摩兩手令熱，掩耳門，叩齒九通，閉息心呪曰：
　　赤子在宮，九宮在房，請聽靈命，以却不祥，太一流火，除厄去殃。
　　呪畢，覺面熱，是邪氣至，急存二神擲流金火鈴，自兩眉角出。良久，再兩手相摩令熱，掩耳，如覺頭面溫溫然，即邪氣去矣。如覺森森然，即是邪氣未去，再叩齒九過，心呪三褊，二神擲流金火鈴，徧於泥丸，其邪立出。然後略卧，少時立愈。
　　入眉一寸，名明堂宮，左有日象，徑九分，紫光九芒。右有月象，徑一寸，黃光十芒。中有明鏡神君，貌如嬰兒始生之形，衣綠錦衣，帶流金火鈴，口銜赤玉鏡，有赤光。乃長生大帝君分神也，號明堂真君，名四明，字照精。左有明童真君，如帝君象，乃韓君丈人分神也，名玄陽，字少清。右有明女真君，亦如帝君象，名玄陰，字少元。兆三呼名字，叩齒九通，心呪曰：
　　紫戶青房，中有大神，切法方王，次入明堂，玄明元清，四明照精，坐鎮明堂，口銜玉鏡，斷除不祥，流金火鈴，除凶去殃。
　　如夜行路，暗存三君以赤玉鏡照路如光，良久自明。以逢凶人惡鬼，經過邪廟及凶賊之地，存三君振赤玉鏡，如雷霆聲，兵賊惡鬼並皆震仆。如遇瘟疫邪氣，寒熱干身，即存三君振玉鏡四十九聲，變成大火，焚兆一身，良久汗出溫然，其病頓愈。凡行路缺食用乏，即存三君振赤玉鏡三十六聲，鏡中赤氣變成紅液，舌柱上腭，滿口含津，勿咽，片時溫溫，分作三咽，三次用之，飢渴頓除。
　　凡遇耳中聞敲梳揚波撾鼓之聲，是體中勞倦，將沉痾，急焚香，於靜室內仰卧，存三君振玉鏡二十四下，赤氣徧身，化為大火，鍊形通赤，一時良久，其疾頓除。凡遇無故忽見聚血，及聞血腥之氣，皆主兵橫惡凶之灾，急持齋入室，不接人事，求救於三元帝君，及明堂三君，一月，乃至變凶為吉。或遇惡夢，轉枕及被，左手撫心，叩齒二十四通，密祝曰：
　　大洞真玄，章鍊三魂，受心節度，速啟太上三元宮，向遇不祥之夢，是七魄遊尸來協邪源，急召桃康護命，上告帝君，五老九真，皆守體門，黃闕神師，紫戶將軍，把鉞搖鈴，消磨惡精，反凶成吉，生死無緣。
　　三祝之，良久，放四大，略寢，必有吉慶。行之三年，更無一切之夢，似夢見境，皆是未來吉凶。
　　洞房宮上道第二
　　兆入室焚香叩齒，端坐寧心息慮，存中有黃老帝君，口吐紫氣，自己以鼻引氣，咽之三十五過，治三界水火刀兵，人間千灾萬難，延續壽筭，回死作生，如大洞回風混合之道。存自己在黃老帝君之側，默誦九章，八十一章計九過，共為一褊，則三界舉名，五帝注位，列為真人，一身萬神俱備。然後吐納紫氣，灌溉一身。
　　泥丸宮上道第三
　　兆入室焚香叩齒，端坐寧心息慮，存中有天帝君，如嬰兒始生之形，衣紅錦衣，坐日中，誦三天諱，乃元始分身也。左有上元赤子帝君，如嬰兒始生形，著赤繡華衣，名凝肇天，字元先，手執神虎符。右有帝卿，亦如嬰兒始生形，著赤誘華衣，名肇精，字玄生，手執《大洞真經》，七星覆上，以柄前指，宮中有紫氣，衝天九萬里。
　　流珠宮上道第四
　　兆入室焚香叩齒，端坐寧心息慮，存流珠真神，乃太上道君分神也。亦能攝衆行事，又是草仙所居之宮也。
　　玄丹宮上道第五
　　兆入室焚香，祝啟紫微玄丹宮太一中皇帝君，諱厥規英，字白化元，金牀玉帳，紫誘錦裙，腰帶火鈴，斬邪滅姦，手把星精，項生圓光，正坐吐氣，滅跡妖煙，與神同宴，與氣元丹，和魂鍊魄，使保飛仙，臣今信禮，萬化生成。
　　次焚香，存北斗中有紫氣一道如繩，下降，從眉問入玄丹宮。次存斗口中有日象下降，從兆眉間直入宮中，須臾如紫霧，徧滿腦中，如火珠之狀。良久，忽見玄丹君從斗口下降，從眉間入宮，坐日中，衣紫繡瓊衣，腰紫繡華裙，頂紫玉晨冠，左手執斗柄，乃魒星也，右手執璇根，乃紫微垣斗口相對，排六星、橫列光明，第六星也。口吐紫氣氤氳，腰帶火鈴。次存自己，形如蓮實大，青衣冠服，秉簡於玄丹君前，九拜，心祝曰：規英化元。三呼之，叩齒九通。良久，玄丹君與兆乘絳氣，同入斗中金臺玉殿，琅玕寶帳金牀玉几。兆與玄丹君三拜，跪吞服紫氣八十一口。玄丹君同兆乘紫氣，回玄丹宮坐，兆因憩息於玄丹君前，定意良久，即有奇報，候片時，定息出室。常如此行之。
　　次遇立春、春分，乘紫氣入斗，至陽明星，各飲青氣九口。立夏、夏至，至丹元星，飲赤氣三口。立秋、秋分，至陰精星，各飲白氣七口。立冬、冬至，至玄冥星，各飲黑氣五口。四季至天關星，飲黃氣十二口。畢，太一與兆同歸自己玄丹宮，兆却自己心中。行之十八年，千騎萬乘，迎子白日昇晨。其功至妙，卻遏萬魔，不可具述。若行此道，不必更行三一之法也。
　　雌四宮真一內神寶名玉訣
　　凡學上真之道，不知雌真一之內名，萬不得仙也。學者受師口訣，然後奉行。
　　玉清神母，姓廉，名銜，字荒彥，長九寸九分，著玄黃素靈之綬，頭戴七稱珠玉之髻，冠無極進賢之冠，居無上之太極珠宮中，七寶之府五靈鄉玄元里，下治兆身玉帝宮。
　　上清真女，姓厥，名回，字弼類，長六寸六分，著青寶神光錦誘雲霞九色之綬，頭戴玉寶飛雲之髻，冠玄黃進賢之冠，居無上之上太上崑崙太幽宮，明堂府九光鄉大化里，下治兆身天庭宮。
　　太極帝妃，姓玄，名虛生，字伯無，長七寸七分，著玄羅流光五色鳳文之綬，頭戴七寶玄雲之髻，冠無極進賢之冠，居元景之上太清極玄宮中，玉房府三丹鄉丹元里，下治兆身極真宮。
　　太上君后，姓遷，名含孩，字合賢生，長三寸三分，著七寶飛精玄光雲錦霜羅九色文綬，頭戴九玄玉精頹雲之髻，冠玄黃無極三寶玉冠，居太清九玄之上洞浮極真宮中，丹精府雲光鄉玄玄里，下治兆身太皇宮。
　　夫行玄丹之道，守三一之訣，當存四宮雌真一之神，衣服形名諱鄉居所在。此寶經之上篇，以傳見成真人者，始學不得其要。素靈所祕，不行於世。凡受上真之法，三寶神經，雖通靈究微，不知雌真一之法，亦無所成矣。故太上標其重禁，格於輕泄，不載於紙墨。有者宜審實內心，然後受焉。每以正旦、月朔，及太歲、本生之日，沐浴清齋，入室束向，存思四宮雌真一之神，鄉居姓名服色長短，如上法。畢，叩齒三十六通，呪曰：
　　太真陰神，號曰女靈，變景九玄，乘真隱冥，日告天玄，告齋上清，心念目矚，洞鑒神形，還宮守宅，玉華芳盈，五色變化，流黃紫青，運致飛霞，上造帝庭。
　　呪畢，咽氣三十六過止。如此九年，面生玉華，金真映光，神見軀形，與兆共言，子既見神，心知自己，慎勿妄傳。
　　此四宮雌真一之神，是天生始生之陰官，受號帝妃，其元氣未立，五政未開，光景未通，無極無虛，無上無下，無外無內，無左無右，無前無後，太上之元精，玄始之妙真，虛極之先，結氣而凝，混化萬物，天地得存，皆由四真也。能有志心存思者，千齡不知，先天之中，萬神同壽也。
　　上清大洞九宮朝修秘訣上道竟