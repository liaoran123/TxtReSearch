洞玄靈寶玉籙簡文三元威儀自然真經
　　經名：洞玄靈寶玉籙簡文三元威儀自然真經。簡稱《玉錄簡文》。撰人不詳，約出於東晉南朝。古《靈寶經》中原有上元金錄簡文（已佚）、中元玉錄簡文、下元黃錄簡文各一篇，合稱《三元威儀自然真經》。本篇即該經《中元玉錄簡文》。一卷。底本出處：《正統道藏》洞玄部威儀類。
　　洞玄靈寶玉籙簡文三元威儀自然真經
　　天尊曰：靈寶中元宮中，舊有三部威儀二千四百條，自經龍漢之後，至赤明元年，上聖撰校，抄集要用，使下教真人應得道者，凡八十條，而今行焉。
　　中元玉籙簡文神仙品曰：奉師威儀，宜燒香。凡修仙道，當思經師所在之方，心拜三過，願師得仙道，我身昇度。
　　中元玉籙簡文神仙品曰：奉師威儀，思經師，禮拜畢，次思籍師所在之方，心拜三過，願師得飛仙，為我開度七祖父母，早昇天堂，我得道真，昇入無形。
　　中元玉籙簡文神仙品曰：奉師威儀，思籍師畢，次思度師所在之方，心拜三過，願念師得昇度，上登高仙，為我開度五苦八難，名入仙錄，永成真人。
　　中元玉籙簡文神仙品曰：奉師威儀，經師則經之始，故宜設禮三寶之宗。籍師則師之師，故宜設禮生死錄籍。所曰度師則受經之師，度我五道之難，故應設禮。為學不尊三師，則三寶不降，三界不敬，鬼魔害身。
　　中元玉籙簡文神仙品曰：奉經師威儀，問訊經師，上稱弟子某甲，惶恐言後，惶恐再拜。
　　中元玉籙簡文神仙品曰：奉籍師威儀，問訊籍師，上稱曰記弟子某甲稽首後，稽首再拜言。
　　中元玉籙簡文神仙品曰：奉度師威儀，問訊度師，上稱具記弟子某甲言後，再拜言。
　　中元玉籙簡文神仙品曰：師答弟子威儀。當稱名，上謝後言敬謝。
　　中元玉籙簡文神仙品曰：奉師威儀，與師言，皆當稱弟子某甲啟，不得但稱弟子。
　　中元玉籙簡文神仙品曰：奉師威儀，男官與師言，皆稱名不得稱姓弟子也。
　　中元玉籙簡文神仙品曰：奉師威儀，女官與師言，皆稱名言，不得但稱姓弟子也。
　　中元玉籙簡文神仙品曰：奉師威儀，有所請求，規問法事，當先禮經師、師，各一拜畢，再拜啟度師而自陳。
　　中元玉籙簡文神仙品曰：詣師威儀，當宿昔齋戒，嚴裝法服，端恭待旦，載馳載欣。
　　中元玉籙簡文神仙品曰：詣師威儀，當正己趨行，稽首俯仰，安徐容序，歡然對神。
　　中元玉籙簡文神仙品曰：詣師威儀，每當重掌累足，警行斂手，心存上真。
　　中元玉籙簡文神仙品曰：詣師威儀，每當一心恭脩禮敬，斂手信禮，注念分明。
　　中元玉籙簡文神仙品曰：詣師威儀，當專心正已，意志玄虛，恭肅禮拜，動止安徐。
　　中元玉籙簡文神仙品曰：詣師威儀，揖讓禮拜，崇向無為，懼樂玄虛，喜慶交至。
　　中元玉籙簡文神仙品曰：詣師威儀，當澡洗手足，衣服潔素，體有香熏，氣合神景。
　　中元玉籙簡文神仙品曰：詣師威儀，施禮問訊當，入齋堂，燒香願念，禮於三寶。
　　中元玉籙簡文神仙品曰：詣師威儀，當施法服，科次左右，端詳聽思，中外應承。
　　中元玉籙簡文神仙品曰：詣師威儀，當振喜交集，正顏直視，祇畏悚息，如履薄冰。
　　中元玉籙簡文神仙品曰：詣師威儀，當執手平坐，儼然無虧，為眾所觀。
　　中元玉籙簡文神仙品曰：詣師威儀，當修禮既畢，當思己身，受生所犯，念自舉勵。
　　中元玉籙簡文神仙品曰：詣師威儀，念罪既畢，靜思清虛，存念神氣，不相遠離。
　　中元玉籙簡文神仙品曰：詣師威儀，諸念既畢，當起掃灑內外，奉宣功勤，效於恭敬。
　　中元玉籙簡文神仙品曰：詣師威儀，有所稽顆，當起施禮，然後還坐，陳啟所心。
　　中元玉籙簡文神仙品曰：詣師威儀，當安徐聲氣，吐納柔和，勿得高剛，
　　傷作真氣。
　　中元玉籙簡文神仙品曰：詣師威儀，當擇言而道，言以法音，勿得輕忽，妄及私鄙。
　　中元玉籙簡文神仙品曰：詣師威儀，當勤行直道，勿得遊過，徬徨二心。
　　中元玉籙簡文神仙品曰：詣師威儀，當男女各道，勿得前卻，遲速相牽。
　　中元玉籙簡文神仙品曰：詣師威儀，男女整肅，勿得低頭耳語，淫視相當。
　　中元玉籙簡文神仙品曰：詣師威儀，有所啟索，隨事以聞，勿得避迴，私自竊取。
　　中元玉籙簡文神仙品曰：詣師威儀，當齎糧自隨，勿得煩損師門，求取無厭。
　　中元玉籙簡文神仙品曰：詣師威儀，當修整為意，勿得糞草，穢慢內外。
　　中元玉籙簡文神仙品曰：詣師威儀，當正己求真，勿得懷挾，背向不專。
　　中元玉籙簡文神仙品曰：詣師威儀，當清虛心口，以注正真，勿得飲酒，濁亂神氣。
　　中元玉籙簡文神仙品曰：詣師威儀，當恭慎正事，勿得稱道傳教，假因精祟，迷於愚短。
　　中元玉籙簡文神仙品曰：詣師威儀，當整顏慎言，勿得調笑，更相戲弄。
　　中元玉籙簡文神仙品曰：詣師威儀，當端恭承奉，勿得側坐，抵臥肘隱。
　　中元玉籙簡文神仙品曰：詣師威儀，當直造往反，勿得攀牽，徬徨遊颺。
　　中元玉籙簡文神仙品曰：詣師威儀，師有所問，當斂板伏地，稱名上對。
　　中元玉籙簡文神仙品曰：詣師威儀，當持戒自檢，守死不移，勿得雜念，榮務塵濁。
　　中元玉籙簡文神仙品曰：詣師威儀，當令同氣，形心齊平，勿廣招引，異類之人。
　　中元玉籙簡文神仙品曰：詣師威儀，宿正臥息，當著衣服，思真安定，勿得解脫，裸身露形。
　　中元玉籙簡文神仙品曰：詣師威儀，臥息起止，當涉履徐步，勿得狠戾，奔走驚駭。
　　中元玉籙簡文神仙品曰：詣師威儀，冠帶巾幘，每令整頓，勿得露頭，輕慢尊貴。
　　中元玉籙簡文神仙品曰：詣師威儀，當懼心欣喜，如對大聖，勿得瞋怒，忿恚四輩。
　　中元玉籙簡文神仙品曰：詣師威儀，當欣欣吉慶，勿得稱怨，悲泣自悼。
　　中元玉籙簡文神仙品曰：詣師威儀，當修禮節，揖讓進退，勿得強弱相承，無有尊敬。
　　中元玉籙簡文神仙品曰：詣師威儀，當念施忠孝，仁慈篤義，勿行嫉妬，懷抱不道。
　　中元玉籙簡文神仙品曰：詣師威儀，當藏惡宣善，每引四輩，勿得毀謗，抑遏頑短。
　　中元玉籙簡文神仙品曰：詣師威儀，當思開化，廣度天人，勿得閉匿，遏塞頑人。
　　中元玉籙簡文神仙品曰：詣師威儀，當開悟愚短，令入法門，勿得蔽道隱真，自取功名。
　　中元玉籙簡文神仙品曰：詣師威儀，當念普天，同見法門，勿得異念，存想邪逕。
　　中元玉籙簡文神仙品曰：詣師威儀，當念師家，普得飛行，身得侍從，上登大聖。
　　中元玉籙簡文神仙品曰：詣師威儀，當請問科戒，勿得闞闚，發泄經書。
　　中元玉籙簡文神仙品曰：詣師威儀，當注一事，勿得傲戲，弄師服翫，開看箱篋。
　　中元玉籙簡文神仙品曰：詣師威儀，當齎紙自隨，勿得輒取師家筆墨，以供己用。
　　中元玉籙簡文神仙品曰：詣師威儀，當請問經戒，尊承祕重，勿妄宣傳，要取名德。
　　中元玉籙簡文神仙品曰：詣師威儀，當與同學，共相教度，勿得＠妬鬲戾，爭竟稱己。
　　中元玉籌簡文神仙品曰：詣師威儀，見人謬誤，有所不達，當即開示，令知罪失，勿得哂笑，觀其成敗。
　　中元玉籙簡文神仙品曰：詣師威儀，師行不在，當禮拜齋堂，如見尊長，勿得逕去。
　　中元玉籙簡文神仙品曰：詣師威儀，當整肅內外，勿得書畫，齋堂壁柱。
　　中元玉籙簡文神仙品曰：詣師威儀，當素身躡履，勿得操持刀杖，論及武事。
　　中元玉籙簡文神仙品曰：詣師威儀，當謙下自居，恭儉遜讓，勿自造意，稱己嫉人。
　　中元玉籌簡文神仙品曰：奉師威儀，常當朝瞑禮問，動靜承奉，溫顏如敬君父。
　　中元玉籙簡文神仙品曰：奉師威儀，離師左右，常當朝瞑，遙心禮拜，目存心恭，如對尊長。
　　中元玉籙簡文神仙品曰：奉師威儀，師有吉慶，弟子皆當一心欣欣，歡喜交集，道成功就，福覆無極。
　　中元玉籙簡文神仙品曰：奉師威儀，師有哀憂，弟子皆當心抱憂戚，出入無巏。
　　中元玉籙簡文神仙品曰：奉師威儀，師有疾苦，弟子皆當侍近左右，親親氣息，有如父母。
　　中元玉籌簡文神仙品曰：奉師威儀，師有灾厄，弟子皆當率諸同學，建齋祈請，以立功德。
　　中元玉籌簡文神仙品曰：為師威儀，當願開化四方歸宗，法教廣遠，普天成就，德流自下，門徒興隆。
　　中元玉籙簡文神仙品曰：為師威儀，當願弟子受教聰明，學業智慧，意志日成。
　　中元玉籙簡文神仙品曰：為師威儀，弟子歸情，當加誠勵，願得成就，早出愛獄，上登大聖。
　　中元玉等簡文神仙品曰：為師威儀，弟子歸心，情丹意盡，師當齋思，內外相應，無所容隱。
　　中元玉籙簡文神仙品曰：為師威儀，弟子不及，當加訓厲，嚴整法教，有過兒子。
　　中元玉籙簡文神仙品曰：為師威儀，弟子有慶，師當欣願，道成德隆，福流無極。
　　中元玉籙簡文神仙品曰：為師威儀，弟子有憂，師當慰接，晨夕係心，有若一己。
　　中元玉籙簡文神仙品曰：為師威儀，弟子厄疾，師當建齋，晨夕祈請，以立功德，拔度灾患。
　　中元玉籙簡文神仙品曰：為師威儀，敷宣法化，當令弟子四輩平等，齊同心腹一無懷貳意。
　　天尊告太上大道君曰：洞玄靈寶中元宮中玉籙簡文神仙品目，舊有上元、　　中元、下元三部威儀，部有八百條，三部合二千四百條。皆金書玉字，仙都左公總錄於中元宮中。自經龍漢之後，淪於混沌，其文改易，多不全舊。至赤明元年，上聖撰校，抄集要用，部有八十條，三部合二百四十條，祕於三元宮中。以玉華之女、金晨玉童各二百四十人，燒香侍經，檢錄漏慢。依玄科四萬劫一傳。神真下教，運度促急，道須真人四百年下世教化，四十年中聽令三傳。年限未充，輕宣靈文，七祖囚於地獄，身負風刀，萬劫無原。
　　天尊言：自然威儀，諸天之俯仰，真人之儀軌，得盻之者，皆億劫因緣，先身宿有金簡玉名，神仙品中，應得仙度，故見其文，以成其真。修之者則馳騁龍駕，白日登晨，奉之者七祖即得去離地獄，上昇天堂，逍遙中元玉仙宮中，門戶清肅，萬灾不干，三界敬護，萬神朝門。其道尊貴，宜祕之焉。太上稽首作禮，奉承要言。
　　洞玄靈寶玉籙簡文三元威儀自然真經竟