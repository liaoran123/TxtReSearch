洞玄靈寶鐘磬威儀經
　　經名：洞玄靈寶鐘磬威儀經。一卷。底本出處：《正統道藏》洞玄部威儀類。
　　洞玄靈寶鐘磬威儀經
　　爾時，智德真人與五百真人等眾，同詣太上，稽首請問集眾威儀。
　　太上曰：眾有二種，一者聖眾，二者凡眾。若說法齋戒，禮拜下謝，救度生死，一切福會，應當來集，皆聽擊鍾。昔元始天尊於色界天中，教化說法。時至不齊，眾有前後，放十種相，光從眉間出，徹照諸天，五億世界、無量國土，普使聞知，示大神力，演真一妙道，合五和之精，成無量寶鐘。各隨方域，同發靈音，聲遍天地，響若琳琅，皆作洞章，晝夜震動，應十二時。一切眾生，聞悉歡喜，百惱皆除。時不信者信，未悟者悟，生．諸善慧，興正念心。自是之後，鐘聲制度，普遍十方。汝今所請，當欲開悟諸眾生智德，稽首弟子、後生末學，雖聞鐘磬，未解威儀，不審諸天所有，同於下界，亦有等差。
　　太上告曰：三清上境，三界十方，大小名目，亦有不同。今粗說之，汝其聽焉。
　　太上告曰：大羅天中，有九明華鐘、七曜神鐘、洞光浮鐘、飛精空鐘、大光雲鐘、開天光鐘、自然神鐘。玉清天中，有鳳生天鐘、華寶雲鐘、霄焰靈鐘、玉龍華鐘、空明寶鐘、九合光鐘、萬變瑤鐘。上清天中，有十華寶鐘、四華鳳鐘、電耀明鐘、龍耀明鐘、鸞翔華鐘。太清天中，有九精合成鐘、百寶空明鐘、結雲華鳳鐘、天飛龍鐘。九天中，有自鳴華鐘、九色光鐘、萬寶華鐘、大自然鐘。皆結自然真精、妙炁而成，光明洞徹，神化無方，千形萬象，應變難名。或大或小，隨運自鳴，音聲響亮，和雅應神。四梵天中，有度命神鐘、長生靈鐘、濟生神鐘、消魔神鐘、反魂神鐘、制魔神鐘、降魔神鐘、伏邪神鐘、揮靈寶鐘、集仙瓊鐘、歸真和鐘。三界天中，有保生之鐘、昌樂之鐘、自鳴之鐘、安國之鐘、應命之鐘、寶齡之鐘、延和之鐘、長壽之鐘、護神之鐘，皆以紫鳳翠龍之金，照夜明霄之寶，承九天之氣、九泉之火，合而成之。宛利天中，有蓮花之鐘、翔雲之鐘、宛鳳之鐘、交龍之鐘、遐齡之鐘、消災之鐘、度厄之鐘、護國之鐘、定生之鐘、保命之鐘、修期之鐘、辟兵之鐘、消魔之鐘，皆以金銀銅鐵、瓊瑤寶玉，鎔鑄雕刻而成，各有百千萬億，或六時、九時、十二時，悉有典鐘靈官、玉童玉女、金精猛獸、獅子辟邪、金剛神王，防守侍衛，晝夜考擊，開悟羣生。於是授智德威儀科誡，告下三界十方，令得見聞。於是，智德禮拜太上，伏受威儀。
　　太上曰：世間鐘，用金銀銅鐵作，兩角、三角、四角、六角、九角、無角，大小隨宜，懸治左方臺閣樓殿，依時整法服、祝誦讚唱擊之。皆初急之，緩疏打三下。若八下，為節急之。復初急之，緩疏擊二十四槌。急之復急之，緩徐擊十二槌畢。
　　太上曰：非時不得妄擊。若不整法服，清淨祝誦，失其節度，皆五帝考之，死墮寒冰之中，百劫當生無跟之報。慎之焉。
　　太上曰：若道士終亡，擊鐘三百六十槌，示人知終。
　　太上曰：磬，以金銀銅鐵玉作。若行道禮誦、讚唱齋誡，擊以節之，皆當作架懸之。智德因說祝頌十三章：
　　平旦
　　六梵應天關，萬帝朝雲宮。飛香靄朱日，流詠順清風。神真散瑤華，靈音泛太空。眾聖赴期來，遠近聽鳴鐘。
　　日出
　　紫微發天光，青華生琅音。萬景照雲宮，眾仙禮玉岑。流響動長空，餘聲振寶林。慶此天真樂，散我幽滯心。
　　辰時
　　披雲登天軒，環目矚九清。還想排雲逸，俯聞空洞聲。眾動非所觀，妙音良可聽。發彼瓊瑤響，解玆幽蔚情。
　　禺中
　　玉女秉靈機，金鐘振遐響。開覺萬天人，拔度九幽爽。苦魂披雲出，沉魄乘運上。神力叵思議，法音被無象。
　　正中
　　太虛包六氣，至道敷一元。梵聲綸地絡，法鼓出天端。境空心自靜，情攀志更諠。察此六時響，釋我百憂煩。
　　日映
　　圓童轉空輪，神女撫幽機。晝夜天關盡，循環星杜希。鳳鳴十二時，龍翔百六歸。擊以瓊華音，暢我天尊威。
　　哺時
　　四龍隨天運，五帝推日車。月女散寶香，雲宮下瑤華。十仙聆法鐘，俱集太上家。五苦長解脫，恒吟空洞歌。
　　日入
　　高抗萬天機，晝夜相循環。太上敷聖教，普告於世間。應境立真王，分職有司官。仙童擊玉鐘，眾聖朝天關。
　　黃昏
　　朱景控朝暉，紫輪乘夜月。二曜遞推遷，四序無停歇。玉童唱時至，寶鐘鏗然發。稽首無上尊，携駕登金闕。
　　人定
　　陽輪下幽室，陰景照雲房。珠臺鏗瑤音，碧殿藹瓊香。妙聲發空洞，微響含幽章。共美虛中曲，清音風外揚。
　　中夜
　　靈童啟星扉，聖母御雲龍。日月相代謝，晝夜更故新。天下萬合香，空降千品真。玉音羅太虛，金鑪生紫烟。
　　鷄鳴
　　五億諸天境，三千世界中。方方列仙域，處處有神鐘。梵音生法宇，妙韻起靈風。因緣常不絕，功德永無窮。
　　常鳴鐘磬偈
　　盥潔披天衣，端念陸雲臺。時至當鳴鐘，仙聖步虛來。瓊音微玄都，金香藹紫微。萬騎雲間逸，九華空外飛。鳳凰翩翻翔，獅子縱橫馳。
　　王女羅瑤饑，仙人坐誦經。稽首禮十方，虛想在三清。天尊住虛空，惚怳本無形。湛然自靈一應，常能感精誠。西妃撫瑤磬，齊和空洞聲。地獄無罪魂，天堂奏善名。一振琅鐘響，萬眾稽首聽。
　　太上曰：此頌偈，龍漢劫初，元始傳諸天。帝王誦之者，魂神清暢，眾真降房，鳴鐘祝之，與響齊聞，朗徹十方，萬聖歡樂，九幽赦魂，男女歌詠，國土安寧，永享福祚，世世無窮。
　　太上曰：眾集時，聽三下鐘，冠帶整香。長鐘竟，嚴淨威儀，復與梵音齊發庠雅。詣座旋繞竟，已叩磬節之，人天聖凡，皆以之集。當審慎焉，勿罹五帝之罰也。
　　太上曰：玄都有八瓊華鐘，置中天之臺，應六梵氣，周十二機，不擊自鳴，聲徹十方。眾真稽首，聽聲而會玄都，諸天取則矣。智德真人及同來五百眾，一時稱善，稽首而退。
　　洞玄靈寶鐘磬威儀經竟