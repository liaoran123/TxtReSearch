上清三真旨要玉訣
　　經名：上清三真旨要玉訣。撰人不詳，約出朴南北期。係慕集早期上清派修行經訣而成。劉師培以為此書即陶弘景《登真隱訣》之缺卷。原書卷數不詳，現存兩種文本。一、敦煌P2576V 號抄本；二、《正統道藏》洞玄部玉訣類。兩本均有殘缺。今合併為一#1。
　　上清三真旨要玉訣
　　（前缺文）
　　色元縫章衣，左手捧日精，右手執月光，填我上府泥丸宮中，三呼上寶真人，太虛資五炁流精，陶觀我身，使五味口五咽，上仰呪曰：
　　高上真皇，五帝太虛，保我泥丸，玄映五形，三光朗耀，日月洞明，飛雲流霞，陶注玉精，練容保魄，神魂自生，千變萬化，升於紫庭。畢，引炁五過止。
　　五方命呪畢，摩兩掌，拭兩目，如此五年，面發金容，五內華生，玉藏保炁，神仙道成，三宮咸暢，真靈見形，乘空駕虛，白日升天。惟在密脩，慎勿輕傳。
　　夫脩上法誦萬遍之道，希真致靈，以求神仙者，當以八節之日，授刺靈山本命之岳，列奏玉清，三年勿失，則名書青宮，札係玉皇，玉華侍衛，金晨奉迎。此玉精真决，帝君寶篇，有得此决，計日升仙，妄泄神文，考及九玄，身沒形殘，長閉河源，惟在密脩，道不虛言。
　　夏節之日，於本命岳，正中南向，叩齒卅二通，仰微呪曰：玄精陽明，元始帝靈，四景八炁，緯度天經，白元落死，元英注生，奏簡靈岳，錄聞玉清，高上帝尊，記甲真名，伏須告御，身謁紫庭，三官九府，靡不慎聽。畢，咽炁九過止，還北向長跪，讀簡呪如後訖，埋簡於絕巖之峰。
　　立秋之日正中，向西南叩齒卅二通，仰微呪曰：流炎四射，飛景啟明，八炁交煥，齊落天經，九始告晨，上應帝靈，奏簡靈岳，東華記名，長保玄室，晏景紫庭，三官九府，列我長生，與天同休，永保黃寧。畢，咽炁九過止，還北向長跪，讀簡呪同後法訖，埋簡。
　　秋分之日正中，西向叩齒卅二通，仰微呪曰：少陰造運，八道開張，三象順迴，緯度天梁，元始勒正，齊契四鄉，奏簡玄岳，上聞玉京，上帝高尊，記名无英，三官落死，九府順昌，自爾之後，三界司迎，乘虛駕烟，飛行太空。畢，咽炁九過止，還北向長跪，讀簡呪如後法訖，埋簡。
　　立冬之日正中，西北向叩齒卅二通，仰呪曰：玄陰御晨，四運迴天，八炁交度，三五周還，上帝告命，日吉啟辰，奏名清宮，上補帝臣，承天順命，拜謁玉晨，北酆落死，南宮度名。畢，咽炁九過止，還北向長跪，讀簡呪如後法訖，埋簡。
　　冬至之日正中，北向叩齒卅二通，仰呪曰：陰精激炁，羽晨乘冥，二景交落，運度天經，九帝齊運，換採真名，奏札上聞，記契玉庭，五岳三司，威定我生，與日同光，與天同寧。畢，咽炁九過止，長跪讀簡呪如法訖，埋簡。
　　立春之日正中，東北向叩齒三十二通，仰呪曰：陽精告始，玄炁射晨，二運交煥，三五反真，上帝有命，告我靈篇，投簡神岳，永保飛仙，三官九府，度我河源，名參帝籍，長為玉賓。呪畢，咽炁九過止，還北向長跪，讀簡呪同後法訖，埋簡。
　　春分之日正中，東向叩齒三十二通，仰呪曰：天精炁布，浩素流清，乘御晨，迴歷五星，黃錄映魂，東華保生，長享無極，億劫肇齡，奏簡玉闕，北帝落名，遊歷玄高，浮景紫清。畢，咽炁九過，還北向長跪，讀簡呪如法訖，埋簡。
　　立夏之日正中，東南叩齒三十二通，仰睨曰：八炁維絡，整位儛天，五迥七轉，變化忽然，三練九試，改容易年，濟景光纏，永保上仙。畢，咽炁九過止，還北長跪，讀簡呪如法訖，埋簡。
　　高上紫虛玉皇大洞三景弟子，東岳玄靜先生何玄明，年五十六歲，字子方國，以正月生，被三誠，應為臣謹開五岳靈山真神，三官九府十二河源訖，臣玄名上奏玉清。
　　右朱書銀刺上，北向讀刺畢，刺玄巖之下，勿令人得之。北向再拜，長跪讀簡畢，又叩齒九通，微呪曰：元始帝皇，高上玉真，金仙父母，玉華紫晨，萬氣總司，鑒真領仙，上校青宮，符靈神仙，名定錄札，列奏帝前，謹開九府，三官河源，度名青篇，永保長存。畢，埋簡。
　　此帝君素語妙決，傳有骨分應仙之人。每至節輒如上法，令三年得廿四過投刺靈岳，則真皇注名，帝給玉童玉女各十二人。輕泄寶决，罪滅子身，明慎玄科，秘而奉脩。
　　玉精決言：子能隱學清齊山岳，當以壬癸之日，刻青石黑書九天玉文，埋所住東方，臨埋時東向叩齒九通，呪曰：青辱青辱，太山靈岳，九炁鬱精，長靈幽黑，三田藍波，四腳六目，上真宮宅，四域普告，千靈萬精，靡不慎伏，玉帝有命，干者刑戮。畢，埋石深九尺。此帝君玉文填神上法，文如左：
　　此天帝君受九天丈人九天玉文，以黑書青石以埋所住岳東方，制萬魔，致神仙真人來見，玉女衛形，慎勿傳。
　　玉精決言：當以甲乙之日，刻赤石以青書九天玉文，埋所住岳南方，臨埋時〔南〕#2向叩齒九通，呪曰：赤丹陽精，南霍萬靈，鬱簫育飈，垂幽入冥。帝官有位，浮命黃寧，自天以下，敢不慎聽，有干者戮，有犯者刑。畢，埋石深九尺。此玉帝君玉文填神上法，〔文〕#3如左：
　　此帝君受九天丈人九天玉文，以青書赤石，以填所住岳南方，制萬魔，致神仙真人來見，玉女衛形。得玉精真次，白日升天，秘慎勿傳。
　　玉精决言：當以戊己之日，刻白石以黃書九天玉文，埋所住岳西方，臨埋時西向叩齒九通，呪曰：白浩結羅，素雲玄阿，西岳萬精，乘炁逸波，元始告命，制御三華，四域八炁，悉為我家，有干者斬，有犯者嗟。畢，埋石深九尺。此帝君玉文填神上法，文如左：
　　此帝君受九天丈人九天玉文，以黃書白石，填所住岳西方，制萬魔，致仙真人來見，玉女衛身，玉文自明，白日昇天，秘勿傳。
　　玉精央言：當以庚辛之日，刻黑石以白書九天玉文，埋所住岳北方，臨埋時北向叩齒九通，呪曰：北方恒山，辰星之精，玄茫黑點，協炁放靈，上帝有命，玉文填生，三道揚威，所制不輕，宜各慎令，復爾真形。畢，埋石深九尺。此帝君玉文填神上法，文如左：
　　此帝君受九天丈人九，天玉文，以白書黑石，填所住岳北方，以制萬魔，致神仙真人來見，玉女衛形，真决自明，白日昇天，秘勿傳。
　　玉精央言：當以丙丁之日，刻黃石以赤書九天玉文，埋所住岳中央，臨埋時向王叩齒九通，呪曰：黃炁玄嵩，捴御五方，上垂元令，制妖伏王，于華伯扶，與魔同凶，天一帝靈，受命九陽，元始玉文，填神中宮。畢，埋石深九尺。此帝君玉文填神上法，文如左：
　　此帝君受九天丈人九天玉文，以朱書黃石，填所住岳中央，制萬魔，致神仙真人來見，玉女衛身，真次自明，白日昇天，秘慎勿傳。
　　右玉精填岳上法，帝君受於九天丈人，口口之决。依上真玄科，七百年聽傳其骨應之人，自无玉名，不得妄宣、輕泄神文，考延七祖，殃滅子身，受者慎焉。秘文奉行。
　　傳真决素語之要，依明科，皆資金魚、玉龍、青文四十尺，金鈕九雙，本命之繒百尺，以誓九天之信。告盟穆清齋幽室，然後傳。違信，師及弟子同罪，鬼官傳受之身，各詳慎而行。
　　西王母寶神起居玉經
　　紫微夫人抄出
　　夜卧覺常更，又急閉兩目，叩齒九通，咽唾三過畢，反舌向喉中，乃搖動頭項七過，以手案鼻之邊，左右上下數十過，微呪之曰：
　　九天上帝，三元保嬰，太上運華，玉室發精，七門召神，九房受明，耳聰目徹，通真達靈，天中之岳，和氣調平，驕女雲儀，明童英明，玄聰朗朗，百軒零零，保和上元，徘徊金庭，五藏曜華，耳目常生，神臺講峙，柱梁不傾，七魄藻練，三魂黃寧，太一携手，與我共并，五老混合，无英輔營，萬凶消滅，萬願必成，日月守門，心徊景星，仙望所告，萬神敬聽。
　　卧覺輒案呪如此，勿忘之也。真道雖成，故常行焉。此《太上西王母寶神起居玉經》上法也。令人耳目聰明強識也。朗鼻中調平，不生洟穢，四鄉八徹，面有童顏，制魂錄魄，卻辟萬魔，此是真人起居之妙道也。所以名之為起居者，起居當行之故也。畢，又以兩手拭面目，令小熱以為常，每欲數之也。
　　阿母云：人之將老，面皮先從兩目下始。又人之體裹炁少者，先從兩鼻間始也。謂此二處皮裹之戶牖，炁力之關津，故起居常行此法，以辟皮而炁力常保康和也。
　　西王母寶生无死玉經
　　紫微夫人抄出
　　无死玉經曰：手披華庭側，遷延〔和〕#4天真，上入神間房，玉谷填天山，〔內〕#5源玄靈見，萬魔自拭身，長生永无死，玉籍反帝君，由兆和天真，按#6此幽山源。
　　天真在兩眉之間，眉內兩角也，天真在一分下耳，是引靈之上房矣。
　　內原在鼻下人中之上本側，在鼻下小入孔谷中也，是玄靈滅魔之門戶矣。
　　華庭在兩眉之下，對眉之中央，是徹〔視〕#7之津梁也。
　　旦將起，暮將卧，便急閉目，以舌反向喉中，咽唾三過，急以手案此三處各三九過，當陰案之，勿舉手也。以為常，令人長生无死，降靈徹視，塞滅萬鬼之道。手案既畢，而微呪曰：
　　太上虛皇，開散玉庭，金房煌朗，翠臺鬱青，我攝三道，滅鬼生靈，我既无死，亦能无生，常生〔自在〕#8，迴老反嬰，魂魄柔練，五神安寧，迴飈靈輸，北謁玉清，上升太无，與日合并，遂為真人，帝君合冥，三无所告，萬神敬聽。
　　有楚莊公時市長宋原甫者，有善心，恒自掃除一市中，久乃〔有〕#9一乞食人，入市經月，旦乞歌辭曰：天挺生金華，內源彰陰耶，玉谷參玄鄉，瓊无互扶羅，天真立日上，飛〔藥〕#10吐靈妙，清晨案天馬，徊駕神玄家，仙人來入室，又以拭百魔。臨去，又題市門如此。楚一市人无解者，而原甫意中忽悟，疑是仙人，但不解其歌旨耳。遂乃叩頭諮請，久久不已，乞人告之曰：吾實真人者也，此言是崑崙王母寶生無死之道，知者使人不死。遂授原甫要法施密央，積廿年，原甫白日升天，今在玄州，位為仙卿。楚市乞人，是南岳真人赤松子矣，分形布影，假適塵濁，遊#11眺囂穢，招延冥會也。
　　清靈真人裴君說神寶經
　　求要道，先令目清耳聰，為事主也。且耳目是尋真之梯級，綜靈之門戶，得失繫之而立，存亡須之而辦也。今鈔經相示，可施用也。
　　消魔上篇曰：耳欲得數案抑其左右，示令无數，所謂營#12治城郭，名書皇籍。鼻亦欲數得案其左右，唯令數耳，所謂灌溉中岳，名書帝錄。
　　此二條出方丈臺昭靈李夫人口次，九月十二日夜喻。
　　道日，恒以手案兩眉後小穴中三九過，又以手心及指摩目下權上，以手提耳，行三十過，摩唯令數无時節也。畢，輒以手逆乘額三九過，從眉中始，乃上行入髮際中，口傍咽唾多少无數也。如此常行，目日清明，一年可夜書。亦可於人中密為之，勿語其狀。
　　眉後小空中，為上无六合之府，主化生眼暉，和瑩精光，長珠徹童，保練目辰，是真人坐起之上道也。一名曰真人常居內經。真人喭曰：子欲夜書，常脩常居矣。真人所以能旁觀四達，使八遐照朗者，寔常居之數明也。
　　目下權上，是决明保室歸嬰至道，以手提耳行者，深明映之術也。於是理門血散，皮兆不生，目華玄照，和精神盈矣。夫人之將老，鮮不先始於耳目也。又老形兆，亦發始於目際之左右也#13。
　　夫修真之訣，每以旦夕凝神定息，良久以手乘額上，內存赤子，日月雙明，上元歡喜，三九始眉，數畢乃止。此謂手朝三元固腦堅髮之道也。頭四面以手乘之，順髮就結，唯令多也，於是頭血流散，風濕不凝。都畢，以手按目四眥二九，覺令〔見〕#14光分明，是檢眼神之道，久久為之，得見百靈。
　　《赤字經》#15曰：常能以手掩口鼻，臨目徹視久許時，手中生液，追以手摩面目，常行之，使人體香。
　　《太上天關玉經》曰：常以手按目近鼻之兩眥，閉氣為之，氣通輒止，吐而復始，常行之，眼能洞觀也。
　　右二條南獄魏夫人所出。
　　《丹字紫書三五順行經》曰：坐欲閉目內視，存見五臟腸胃，久行之，自得分明了了也。
　　《太素丹景經》曰：一面之上，常欲得兩手摩拭之使熱，高下隨形，皆使極匝，令人面有光澤，皺斑不生，行之五年，色如少女，所謂山川通氣，常盈不沒。
　　《丹景經》曰：先當摩切兩手令熱，然後以拭面目，畢乃順手摩髮，如理櫛之狀，兩臂〔亦〕#16更互以手摩之，使髮不白，脉不浮大#17。
　　《大洞真經精景按摩篇》曰：卧起當平氣正坐，先叉兩手，乃度掩項後，因仰面視上，與項爭，使#18項與兩手爭也，為之三四止，使人精和血通，風氣不入，能久行之，不死不病。
　　又屈動身體，申手四極，反張側掣，動播百關，為之各三。卧起，先以手巾若厚帛，拭口四面及耳後，使圓匝熱，溫溫然也，順髮摩頭#19，若理櫛之無在也，良久摩兩手以治面目，久行之，使人目明而邪氣不干，形體不垢膩，去穢也。都畢，而咽液三十過，以導內液。
　　右一條出《大洞精景經》中也。
　　西王母反胎按摩玉經#20
　　紫微夫人抄出
　　養生之道，以耳目為主，雜視則目闇，廣憂則耳閉，此二病從中來而結疾，非外客之假禍也。所謂聞道難也，非聞道之難，行道難也，非行道之難，而終道難矣。若夫耳目亂想，不遣艱難，雖復足躡仙閣，手攀龍轅，猶無益也。
　　反胎按摩#21，常以陽日。月一日為陽。每陽日之旦，陽日之夜，夜卧覺，旦將起，急閉目向本命之方，以兩手掌相摩切，令小熱，各左右拭按兩目就#22耳門，令兩掌相交，會於項中九過，又存兩目中各有紫赤黃三色雲氣，各下入兩耳中，良久，陰祝曰：
　　眼瞳三雲，明目真君，英明注精，開通帝神，太玄雲儀，玉靈敷篇，保利雙闕，啟徹九門，百節應響，迴液泥丸，身昇玉官，列為上真。祝畢，咽液三過，畢乃開目。以為常，陽日坐起，常可行此，不必旦暮也。行之三年，耳目聰明。
　　理髮常向本命，既櫛髮之始，而陰祝曰：
　　太帝散靈，五老反神，泥丸玄華，保精長存，左拘隱月，右引日根，六合清鍊，百神受恩。畢。常#23行之，使人頭腦不痛。
　　《太極綠華經》曰：理髮欲向王地，既櫛〔髮〕#24之始，而微祝曰：
　　泥丸玄華，保精長存，左為隱月，右為日根，六合清鍊，百神受恩。畢，咽液三遍。能〔常〕#25行之，使髮不落而日生。當數易櫛，櫛之取多而不使痛。亦可令侍者櫛取多也，於是血脈不滯，髮根常堅。
　　右二條安九華所告令施用。
　　坐卧常欲鼻孔向本命，飲食亦然，若不得向本命，常向東北及西北亦佳，此二處是天地魂魄之門津也。
　　又卧常自左右搖動身體，數十過畢，又兩手據後面，舉頭向天，左右搖動二十一過畢，平坐舉手指天，良久畢。又摩兩掌以拭目，傍至兩耳，又良久，陰祝曰：
　　前搏後指，天帝上客，左盻右顧，長生大度，仰頭喘食，太一相極，却目龍隱，司命同翰，飲食胎元，交闕崑崙，徊倒雙忌，真人同志。祝畢，蹔引氣閉之，存臍中赤氣大如珠，出外入鼻中，如此三過，按摩之道都畢，使人百關通利，長生不病。
　　《紫度炎光內視中方》曰：常欲目閉而卧，安身微氣，使如卧狀，令我並人不覺也，乃內視遠－聽四方，令我耳目注萬里之外，久行之，亦自見萬里之外事，精心為之，乃見百萬里卧事也。又耳亦常聞金玉之音，絲竹之聲，此妙法也。四方者，總其言耳，當先一方而內注視聽，初為之實無髣髴，久久神自入妙。
　　《大洞真經高上內章》遏邪大祝上法曰：每當經危險之路，鬼廟之間，意有疑難之處，心有微忌，勅所經履者，乃當反舌內向喉，咽液三過畢，以左手第二、第三指捻兩鼻孔下人中之本，鼻中鬲孔之內際也，三十六過，即手急按，勿舉指計數也，鼻中鬲之際名曰山源，一名鬼井，一名神池，一名邪根，一名魂臺也。捻畢，因叩齒七通，又進手心以掩鼻，於是臨目，乃祝曰：
　　朱烏凌天，神威內張，山源四鎮，鬼井逃亡，神池吐氣，邪根伏藏，魂臺四明，瓊房零琅，玉真巍峨，坐鎮明堂，手暉紫霞，頭建神光，執詠洞經，三十九章，中有辟邪龍虎，截獄斬崗，猛狩奔牛，銜刀吞鎗，揭山攫天，神雀毒龍，六頭吐火，啖鬼之王，電猜雷父，掣星流橫，梟磕駮灼，逆風橫行，天禽羅陣，皆在我傍，吐火萬丈，以除不祥，群精啟道，封落山鄉，千神百靈，併首叩顆，澤尉捧爐，為我燒香，所在所經，萬神奉迎。
　　畢，又叩齒三通，乃開目，除去左手。〔手〕#26按山源則鬼井門閉，手薄神池則邪根散分，手臨魂臺則玉真守關，於是感激靈根，天獸來衛，千精震伏，莫干我真。此自然之理，〔使〕#27忽爾而然也。
　　鼻下山源，是一身之疵津，真邪之通府，不真者所以生邪氣，為真者所以遏萬邪，在我運攝之耳，故吉凶兆焉。明堂中亦一身之神池，死生之形府，七魄元室，三魂靈宅，存其神可以眇乎內觀，廢其道所以致乎朽爛，故由我御，慎順其衛，生悔吝定也。
　　右四條，出《大洞真經》高上首章。
　　太虛真人曰：風病之所生，生於丘墳陰濕，三泉壅滯，是故地官以水氣相激，多作風痺，風痺之重者舉體不遂，輕者半身不遂，或失手足也。常夢在東北及西北經故居，或見靈牀處所，正欲與塚氣接耳。墓之東北為絕命，西北為九厄，此皆塚訟之凶地，若見亡者於其間，益驗也。若每遇此夢者，卧覺當正面向上，三琢齒而祝曰：
　　太元上玄，九都紫天，理魂護命，高素真人，我佩上法，受教太玄，長生久視，身飛體仙，塚墓永安，鬼訟塞關，魂魄和悅，惡氣不煙，妖魅魍魎，敢干我神，北帝呵制，收氣入淵，得錄上皇，謹奏玉晨。如此者再祝，又三叩齒，則不復夢塚墓及家死鬼也。此北帝祕祝，有心好事者，皆可行之。若經常得惡夢不祥者，皆可按行此法，於是鬼氣滅亡，邪魅散形也。
　　手臂不援者，沈於風毒氣在脈中，結附痺骨使然耳，自宜鍼灸則愈，又宜按北帝曲折之祝，若行之百過，疾亦消除也。先以一手徐徐按摩疾臂，良久畢，乃臨目內視，咽液三過，叩齒三通，心微祝曰：
　　太上四玄，五華六庭，三魂七魄，天關地精，神府營衛，天胎上明，四支百神，九節萬靈，受錄玉晨，刊書玉城，玉女侍身，玉童護命，永齊二景，飛仙上清，長與日月，年俱後傾，超騰昇仙，得整太平，流風結痾，注鬼五龍#28，魍魎塚氣，陰氣相迴，凌我四支，干我盛衰，太上天丁，龍虎耀威，斬鬼不祥，風邪即摧，考注匿訟，百毒隱非，使我復常，日月同暉，考注見犯，北辰收摧，如有干試，千明上威。畢。
　　《太上錄淳散華經》上按摩法，常以生氣時咽液二七過，畢按體所痛處，向王而祝曰：
　　左玄右玄，三神合真，左黃右黃，六華相當，風氣惡疾，伏匿四方，玉液流澤，上下宣通，內遣水火，辟除不祥，長生飛仙，身常休彊。畢又咽液二七遍，常如此則無疾，又當急按所痛處二十一過也。
　　右一條，十月二十二日滄浪雲林宮右英夫人所出。
　　《消魔上靈經》曰：若體中不寧，當反舌塞喉，漱津咽掖無數，須臾不寧之痾自即除也，當時亦當覺體中寬軟也。
　　右一條，出《消魔上靈經叔》中。
　　夢寐不真，魄協邪氣以撓其心，欲伺我神之間伏也。每遇惡夢，但北向啟太上大道君，具言其狀，不過四五，則自消絕也。
　　青童君口訣曰：夜遇惡夢非好覺，當即反枕而祝曰：
　　太靈玉女，侍真衛魂，六宮金童，來守生門，化惡反善，上書三元，使我長生，乘景駕雲。畢，咽液七過，叩齒七通，而更卧。如此四五，亦自都絕也。此祝亦反惡夢，而更為吉祥也。
　　右十一月十三日夜右英夫人所出。
　　夫玄象靈樞，達觀所適，冲心秀朗，虛浪神味，咀吸太和，體氣清寥，於是瓊振奏響，萬籟冥招矣。夫氣者神明之器匠，清濁之宗淵，處玄則天清，在人則身存。夫生死虧盈，蓋順乎攝御之間也。欲服六氣，常以向曉面#29丑寅之際，因以天時造始#30，必以方面此之時也。太霞部暉，丹陽誕光，靈景啟晨，朱精發明之始也。先存日如雞子在泥丸中，畢乃吐出一氣，存氣為黑色，名之尸氣也；次吐二氣，存氣白色，名之故氣也；次吐三氣，存氣為蒼色，為之死氣也。思以其氣吐，亦良久也。凡出三色，合吐六氣也。畢，又徐徐納引黃氣四過，畢輒咽液三過，為之三畢，乃存泥丸中日上從目中出，當口前，令相去面九寸，臨目髣髴如見之，復乘日#31納引，取赤氣七過，七過畢，復咽液三過止，乃起坐，動搖四體，俯仰屈申，令關脈調轉，都畢也。存咽液，須令青色。夜亦可存月在泥丸中，如存日法。若存月，當以月一日夜至十五日佳，從十六日至三十日是月氣衰損，天胎虧縮，不可以夜存月也。此法至妙，能行者神仙，所以吐納胎漱，呼吸明真，呼召五咽，體得自然，魂還絳宅，魄歸泥丸，所以長生也。豈同操幽谷之陰氣，求奔馬之靈神，步涉海以求濟，策毛車於火山。可不慎哉，可不慎哉。
　　右出《西王母叙訣》。
　　乙丑歲興寧三年七月四日夜，司命東卿君來降，侍從七人入戶。其一人執紫旎之節，其一人執華旛，一人執十絕靈嬸，一人帶錄#32章囊，三人捧白牙箱，箱中似書也，其一人握流金火鈴，侍人並朱衣。司命君形甚少於二弟，著青錦繡裙，紫毛帔巾，芙蓉冠，二弟並同來侍立，命坐乃坐耳，言語良久。七月六日夜，司命君又降，良久，喻書曰：若必範玄秉象，清靜罕時，遂拔群幽藻，戢翼高栖，感味上契，淵停嶽峙，蕭寥玉篇，翫寶神生，遺放俗戀，調彈清靈，澄景虛中，五道發明，色絕化浪，欲與淡并，空洞冥衢，無視無聽，爾乃遠齊妙真，重起玄覺，明德內圓，靈摽外足矣，終能策雲軿以赴霄，書司命之丹錄耳。若精散萬念，為生不固，氣隨塵波，心不真舍，適足勞身神於林岫，實有誤於未覺也。其道微而易尋，其道艱而難得乎。
　　月五日夜半，存日象在心中，日從口入也，使照一心之內，與日共光，相會畢，當覺心暖，霞暉映驗，良久乃祝曰：
　　太明育精，內鍊丹心，光暉合映，神真來尋。畢，咽液九過。到十五日、二十日、二十九日，復如上作，使人開明聰察，百關鮮徹，面有玉光，體有金澤，行之五年，太一遣寶車來迎，上登太霄。行之唯欲數，不必此數日作也。
　　右一條出《消魔經》中南獄赤君內法。
　　又曰：臨食上勿道死事，勿露食物，來衆邪氣。又數澡浴，每至甲子日當沐，不爾當以每月旦，使人通靈。浴不患數，患人不能耳，蕩鍊尸臰，而真氣來入。
　　右玄師魏夫人所勅，使施用。
　　《太上九變十化易新經》曰：若履殗穢及諸不爭處，當先澡浴盥沐，解形以除之，其法用竹葉十兩，桃皮削取白四兩，以清水一斛二斗，於釜中煮之，勿令沸出，適寒溫，以浴形，即萬穢消除也。既以除穢，又辟濕痺瘡癢之疾。且竹虛素而內白，桃即卻邪而斥穢，故用此二物以消形中之滓穢也。天人下遊既反，未曾不用此水以自蕩也。至於世間符水祝漱外舍之近術，皆莫比於此方也。若浴者益佳，但不用此水以沐耳，鍊尸之素漿，正宜以浴身耳，真奇祕也。
　　右玄龍羽宮紫微王夫人所勅令用之。
　　常以月十日、十七日、二十七日，夜人定時，視北斗口中有大星，便稱天師、祭酒臣某，稽首再拜，謹白通達，乞賜長生。常以黃昏按目眥，存神光，令晃昱赤黃則吉，勿忘也。形一神萬，不可得亂。欲卧，當卧念身神，欲起，當起念身神。此三法。
　　右出《道要》中。
　　雞嗚欲起，先屈左手噉鹽指，直右手瞰鹽指，以相摩，並祝曰：西王母女名益愈，賜我丹藥，受之於口，積精摩形。常以雞嗚，二七咽液，除目芒芒，致其精光，徹視萬里，備見四方。咽液二七過，以指摩目二七，令人目不瞑，所謂唾手陽明摩目者也。
　　右出九都中。
　　次啄齒，口為天門鼓，三十六啄，縱漱醴泉，三咽之，名曰嗚天鼓，存身萬神也。
　　右出衆書中。
　　旦起便東坐，以兩手相摩令熱，以手摩額，上至頭上，滿二九十八止，名曰泥丸也。
　　次兩手相摩令熱，以摩面，入髮中，三周而止，能盡摩身軀又佳，名曰乾浴也。
　　次兩手相摩，乘額訖，以手叉兩耳，極上下之二七止，令人終已不聾。
　　次縮鼻閉氣，以右手從頭上引左耳二七，復以左手從頭上引右耳二七止，令人長生。
　　次起著衣，當衣帶戊己。假令甲戌旬，向寅地；甲寅旬，向午地；甲申旬，向子地；甲午旬，向戌地；甲辰旬，向申地；甲子旬，向辰地。所謂衣帶戊己，長不寒也。
　　次起行，當先前左足，因言乾，次前右足，因言元，次前左足，便言亨，次前右足，便言利，次前左足，便言貞。如此畢矣，名曰行步乾元也。
　　詣請自說姓名，左直神，右直神，土司命，青夫人，絕某甲死籍，入門君，與夫人。可諾，亦竊言之，勿令聲高徹也。
　　溲便向六丁。假令甲子旬，向丁卯，溲向卯地；甲戌旬，向丑地；甲申旬，向亥地；甲午旬，向酉地；甲辰旬，向未地；甲寅旬，向巳地。所謂溲便六丁所向也。
　　右八條出《自然經》中。
　　欲飲食，先說姓名，建身為道，身為天府，道父道母，真人仙人，神人聖人，我合共飲食，神男玉女，侍在左側，持我仙錄，生生無極。
　　右出《道要》中。
　　服日月精法，月朔旦，日出高三丈許，遙望見便握固禹步，以口遙引取日精二七十四口，咽之。可將三人入瘟病家，他病終不能著所將從人，經常之，令人老壽。月生三日，月出於庚上，兩手握固西南行，向月禹步，以口遙飲月精二七十四咽之，終年無疾病。亦可入喪家，日月照瑕穢。
　　右此二條，食日飲月，萬氣皆消除也。
　　與道俱生，與神同堂，真人某甲，常誰言亡。右耳嗚說語。
　　與道同居，與神同室，真人某甲，壽命天地相畢。右前嗚說之。
　　與道同室，與神同功，真人某甲，壽命天地同合。右後嗚說之。
　　每欲夜行，呼天蓬，當我者前，兼辟虎狼。右夜行說之。
　　常以朝暮北向，先存五藏氣，想肝氣正青，心氣正赤，肺氣正白，腎氣正黑，脾氣正黃，思五藏氣定，叩齒三十六通，祝曰：
　　天蓬天蓬，九元殺童，五丁都司，高刁北公，七政八靈，太上浩兇，長顱巨獸，手把帝鐘，素梟三晨，嚴駕夔龍，威劍神王，斬邪滅蹤，紫氣乘天，丹霞赫衝，吞魔食鬼，橫身飲風，蒼舌綠齒，四目老翁，天丁力士，威南禦兇，天騶激戾，威北銜鋒，三十萬兵，衛我九重，辟尸千里，又却不祥，敢有小鬼，欲來見戕，攫天大斧，斬鬼五形，炎帝烈血，北帝然骨，四明破骸，天猷滅類，神刀一下，萬鬼自潰。
　　右祝鬼，四言一叩齒為節也。天下萬鬼，莫不威伏，有欲來害者，聞此祝即便消滅，北帝大魔，常畏此祝，常能用之，可橫行天下，神鬼伏從。不可妄言有此祝法，常祕而行之。師口訣曰：身未精潔，不可輕行呪法，子宜慎之。
　　常以雞嗚時握固，戴天柱，叩齒二七通，思十二父母繞頭，思二十四神人布在身，思二十四賢在地繞身，便以左腳踵塞大孔，更急握固，反舌向喉中，閉氣，思王氣在前，思天下神祇、山川五嶽精靈神官，下及一切萬民，皆來朝己，從天至地，莫不震伏者，畢乃通息。
　　右太一包天大禁法。
　　魄晝日在左目下，暮在鼻下人中，常以旦暮，以右手第二指陰按之三過，微祝曰：
　　七魄澡鍊，不動不傾，長與三魂，隱伏帝庭，保和三元，通真達靈，萬凶消滅，我得長生，遂為真人，上昇天庭。
　　右太一制七魄法，常行之，三魂保守，七魄長安，無復死時，常行之，勿使人見。
　　若登齋入室，當先驅除以辟鬼病，又防百試，乃寬內府而祝之，北向叩齒三十六通，乃微言於玉清瓊元君曰：
　　六天大魔王，受制幽寥無，巨獸赤甲，毒龍四喉，白鼠仰嗚，奮爪振豪，萬精幽匿，滅邪破妖，天丁一如，五嶽啟朝，風火征伐，九天扇飆，照矣。於是重挺閉視，澡練容精，調研三宮，存一六庭，帝君撰晏，卿輔並明，和適氣液，朝謁九靈，五神安疊，津源流盈，白元啟真，無英布生，洞景潜朗，四德以平，暉皓內寶，歌翫洞清，太素列圖，壽亦不傾。
　　本命之日，及有心震之地，閉關精思，叩齒三過，安氣呼吸，正身北向，心存而微言曰：
　　羅勒那朝，方奈關練，班目勃隊，憚漠巨蛇，赫察白鼠，丹梨大魔，真馥廣敷，虛靈峙霄，總覽吉凶，發洞暢幽，儛眄衆品，領括繁條，百方千塗，莫不豁寥，天地齊度，孰云能彫。
　　右二條出《洞真金玄八景玉籙》呪法，不可輕呪，慎之。
　　大寒者以鼻取氣，三咽不息，為咽取氣即止矣。
　　大熱者以鼻取氣，再咽令遲，亦先鼻內氣，後口呼出氣，熱即止。
　　右二條出《黃子行氣經》中。
　　爾時八萬五千金剛神為護法，故調伏幽明二衆之心，而說呪曰：
　　雷火明空，神光朗幽，毒龍四據，靈虎八周，頭巾七星，足踏斗牛，神刀列宿，金鈎耀精，元首威兵，騰步虛行，中絕妖邪，下滅遊精，抽肝出膽，翻腸絕脈，左斬右到，煎烹後馘，截妖氣原，收束衆怨，噉鬼使者，摧拉生吞，巫俗歌鼓，飲血食肉，形膻骨臭，魍魎翻覆，腥躁穢賤，心形諂讟，神杵碎首，金刀刎腹，藏凶匿害，忽來降伏，左秉金符，右持罪目，太一金鈴，虛皇玉節，知過不改，懸首自截，何妖不喪，何精不滅，六神不藏，七星裂血，上有天師，下有金剛，齊稱降氣，口吐靈芒，飲以丹池，飴以玄霜，五藏生華，長存不疆。
　　爾時大鬼王四目電身，同為護法，消滅不祥，守衛道場，察姦糾過，降伏惡人，及諸外道，無止信者，而說呪曰：
　　神風拂塵，傾拔邪根，六天喪精，五毒亡冤，金頭鐵齒，啖鬼亡魂，桃光列戶，雙景曜門，奔星殺氣，朗然無畏，百脈川流，七經調理，神安體平，長存不死。
　　右二呪出《太上玉清經》第七《道化四夷品》。
　　酆都宮頌曰：
　　紂絕標帝神，諒事遘重阿，炎如霄中煙，勃若曜景華，武城帶神鋒，恬照吞清河，閶闔臨丹井，雲門鬱嵯峨，七非通奇蓋，連宛亦敷魔，六天橫北道，此是鬼神家。此六天之宮名，誦之辟鬼邪也。
　　寂通寄興感，玄氣攝動音，高輪雖參差，萬仞故來尋，蕭蕭研道子，合神契靈衿，委順浪世化，心標窈窕林，同期理外遊，相與靜東岑。此申情，寄之來緣也。
　　命駕廣酆阿，逸跡超冥鄉，空中自有物，有中亦無常，悟言有無際，相與會濠梁，目擊玄解了，鬼神理自忘。此論人鬼之幽致也。
　　羅酆山在北方癸地，山高二千六百里，周迴三萬里，其山之下有洞天在，周迴一萬五千里，其上下並有鬼神宮室，山上有六宮，洞中有六宮，一宮輒周迴千里，是為六天鬼神之宮。山上為外宮，洞中為內宮，制度等耳。
　　一紂絕陰天宮，二泰殺諒事宗天宮，三明晨耐犯武城天宮，四恬照罪氣
　　天宮，五宗靈七非天宮，六敢司連宛屢
　　天宮。念此六天之宮，乃叩齒六下，乃
　　卧，辟諸鬼邪之氣。賢人聖人去世，先
　　經明晨第三天宮受事，禍福吉凶，諸命
　　罪害，由恬照第四天宮，北斗君治此
　　中。鬼官祝曰：
　　吾是太上弟子，下統六天，六天之
　　官，是吾所部，不但所部，乃太上之所
　　主，吾知六天宮名，是故長生，敢有犯
　　者，太上斬汝形。
　　右出《真誥闡幽微》第五卷中。
　　上清三真旨要玉訣竟
　　#1案敦煌P-2576V號唐寫本，首尾均殘缺，無標題。殘存經文399 行，前215行文字不見於《道藏》，後半部分則與《道藏》本《上清三真旨要玉訣》相同。今以敦煌本前半部分
　　與《道藏》本合校為一本，但仍有殘缺。又《道藏》所收
　　《洞真西王母寶神起居經》，其內容文字與本書基本相同，可作參校。
　　#2『南』字據上下文義補。
　　#3『文』字據上下文例補。
　　#4『和』字據《寶神經》補。
　　#5『內』字據《寶神經》補。
　　#6『按』字原作『紫』，據《寶神經》改。
　　#7『視』字據《寶神經》補。
　　#8『自在』二字據《寶神經》補。
　　#9『有』字據《寶神經》補。
　　#10『藥』字據《寶神經》補。
　　#11『遊』字原作『旋』，據《寶神經》改。
　　#12『營』字原作『瑩』，據《寶神經》改。
　　#13敦煌本第215行至此。以下改用《道藏》本為底本，用敦
　　煌本參校。只校補道藏本誤漏字。
　　#14『見』字據敦煌本補。
　　#15敦煌本『赤字經』作『原景赤字經』。
　　#16『亦』字據敦煌本補。
　　#17敦煌本『大』字作『水』。
　　#18道藏本『使』字下衍『力』字，據敦煌本刪。
　　#19道藏本『頭』 字誤作『項』，據敦煌本改。
　　#20道藏本『反胎』誤作『及中胎』，據敦煌本改。
　　#21道藏本『摩』字下衍『經』字，據敦煌本刪。
　　#22道藏本『就』字誤作『籠』，據敦煌本改。
　　#23#25『常』字據敦煌本補。
　　#24『髮』字據敦煌本補。
　　#26『手』字據敦煌本補。
　　#27『使』字據敦煌本補。
　　#28『五龍』原本作『五飛』，據《寶神經》改。
　　#29『面』字敦煌本作『向』
　　#30『造始』，敦煌本作一『告』字。
　　#31『日』字道藏本誤作『目』，據敦煌本改。
　　#32道藏本『錄』誤作『綠』，據敦煌本改。