羅天大醮早午晚三朝科
　　經名：羅天大醮早午晚三期科。一卷。底本出處：《正統道藏》洞玄部威儀類。
　　羅天大醮午朝科
　　各禮師存念如法
　　丹靈朱火，炎霞激風。赤輪剛運，天光八衝。迸威包羅，交變萬方。流金豁落，群魔滅蹤。辟奸破妖，明耀元功。金符召制，躡雲策龍。謠歌慶會，散花太空。神化冥運，四極安隆。伏御帝前，罔有不恭。
　　鳴法鼓二十四通
　　無上三天玄元始三炁太上老君，召出臣身中三五功曹左右官使者，左右捧香金童、傳言散花玉女、五帝直符直日香官各三十六人出。出者，嚴裝顯服，冠帶垂纓。關啟玄壇土地方域神真，臣今午朝升壇行道，朝謁帝真，謹奏為入意，其諸誠意，具載緘謄。願得太上至真道炁，靈寶瑞光，下降流入臣身中，令臣所啟之誠，速達徑御至真無極大道、三清上聖、昊天至尊金闕玉皇上帝御前。
　　請稱法位
　　具位　與臨壇官眾等，謹同誠上啟：虛無自然元始天尊、無極大道太上道君、太上老君、高上玉皇、十方已得道大聖眾，至真諸君丈人、三十二天帝君、玉虛上帝、玉帝大帝、東華南極、西靈北真、玄都玉京金闕七寶瓊臺紫微上宮靈寶至真明皇道君、三十六部尊經、玄中大法師、上相上宰、上保上傅、太平下教二十四真人、西城總真王君、太乙真人、東嶽上卿司命茅君定錄保命二真人、名山洞府得道神仙、三界官屬一切真靈。
　　臣聞：運值真風，職叅道要。智不該於聞見；心未達於荃蹄。徇利酤名，屢移情於世習；望洋向漠，徒延想於丹華。若非竭蹙，以通靈第，恐因循而悔忤，故於懇請，敢不遵依，爰有忱詞，謹當宣奏。
　　宣詞
　　按如詞懇，備見忱誠，諒達天慈，必回聽覽。
　　臣聞：數起於一，位成乎三。一為萬物之宗，三貫兩儀之序。兩儀合德，三景著明，正晝夜而有經，運四時而不武。大維四海，別分野之災祥；微止一身，合年庚而陶鑄。所以星辰斗宿，隨陽道以流躔；祿相命財，屬天官主筭。貴賤任分，皆是夤緣。窮通有時，無非注賜。今齋官某慶逢昌運，生遇明時。身命祿財，諒必由於臨照；氣形質具，幸允襲於沖和。知寵若驚，畏天奉戒，潔蘭場而薦祉，嚴科範以伸虔。仰奉宸猷肅陳，祀事時也。烏輪停馭，玉宇消氛。葵影正而不偏，圭法明而易見。取驗中高之勢，深得其宜；坐觀斜側之端，獨超所寓。方士法之而觀空入靜，聖人用之而治世為常。惟此正時，密符妙化。
　　以今臨午行道，請法眾等，運玆初捻上香。願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，上祝當今皇帝，伏願九廟儲庥，三辰效祉。體堯仁而光被四表，繼周道而賴及萬方。橐弓矢而戢干戈，修文偃武；省刑罰而薄稅歛，阜俗安時。再變淳風，重光邃古。今故燒香，自皈依道尊大聖眾至真之德。得道之後，保天長存。
　　以今臨午行道，請法眾等，運玆二捻上香。願此香煙騰空，徑上供養三界十方、諸天大聖、齋官三代祖先亡過魂識。伏願陰境開明，陽魂審定。洞觀無礙，見真諦之皆空；反本還元，湛神襟之似海。叅駕九苞之鳳，導迎十絕之幡。遊宴清都，超生樂國。今故燒香，自皈依經尊大聖眾至真之德。得道之後，昇入無形。
　　以今臨午行道，請法眾等，運玆三捻上香。願此香煙騰空，徑上供養靈山海嶽、得道神仙、合家人眷、本命元辰。伏願景命緝熙，晨風扇祉。壽考延洪於星舍，康榮厚衛於生經。藹藹高門，時臻吉事；振振後緒，益熾徽聲。和順肅雝，樂育文明之化國；騰釀振起，隆光禮義之名家。儲慶有餘，延禧可大。今故燒香，自皈依師尊大聖眾至真之德。得道之後，與道合真。
　　唱方
　　懺悔
　　命魔
　　三啟頌
　　三禮
　　重稱法位
　　具位　與臨壇官眾等，謹同誠上啟：三境至尊、十方上聖、玉京金闕天帝天真、十方師尊聖眾、三界官屬、一切威靈。
　　臣聞：空相無門，外形聲而致禱；道心有感，因視聽以發機。常無為而無不為，善救物而無棄物。臣等量惟至淺，德亦甚孤，進道階梯，渺然無際，修真事業，豈日有為。獨抱不移之愚，欲探無名之賾。故每推誠之盡節，必須後己以先人。思濟苦輪，宜宣妙範。令時齋官某夙膺重契，仰戴大明，保儉安淳。早服事天之嗇，潔精澄慮；不忘祗戒之勤，嚴奉科條。肅明裡祀，蘭缸啟夜，想像星垣，梵韻騰空，聲聞霄極。冀款五明之仙馭，少停三境之宸遊。昭格上元，啟陳無極。恭望皇穹上帝、圓極高真、法界仙靈、羅天上聖。芝軿暐曄，千官絡繹以周流；聖筭無疆，保固山河而作鎮。齋官某伏願百靈拱衛，五物防閑。捍厄扶衰，屏妖魔之故氣；延齡益筭，沐仙聖之餘光。福嚴運用以時新，禍掩行藏而日替。操守，克全於富盛；溫叅，允著於名聞。家以慶傳，人從行顯，見存長幼，咸享歡康，過去宗親，悉蒙開度。城隍里社，翊衛靈壇。符使功曹，肅清黃道。各效功勤之力，竚陞品秩之階。一切含生，俱沾法潤。上明天尊大慈之澤，下副臣等皈命之誠。謹啟以聞。
　　發願
　　一願靈光下燭，二願道月揚輝，三願恩宣九地，四願誠達天威，五願真靈俱會，六願道炁周圍，七願天堂開敞，八願地獄隳摧，九願玄功普被，十願駕景空飛，十一願普天懷德，十二願道化無為。
　　復爐
　　存神燒香
　　香官使者、左右龍虎君、侍香諸靈官，當令臣向來午朝陞壇行道之所，自然生金液，丹碧芝英，百靈眾真，交會在此，香火爐前。當願十方仙童玉女，接侍蘭筵，傳臣向來所奏之誠，速達徑上至真無極大道、三清上聖、昊天至尊金闕玉皇上帝御前。
　　羅天大醮午期科竟