洪恩靈濟真君集福晚朝儀
　　經名：洪恩靈濟真君集福晚朝儀。撰人不詳。一卷。底本出處：《正統道藏》洞玄部威儀類。
　　洪恩靈濟真君集福晚朝儀
　　法事如式
　　各禮師存念如法
　　請宣神呪
　　神光朗照，瑞氣匝旋。箕斗澄輝，芝宇晏然。玉眸金真，寶壇純乾。變夜作晝，回子午前。太華流彩，丹鳳飛玄。息魔滅奸，高步祥煙。天真普集，齊到帝前。
　　嗚法鼓二十四通
　　太上玄元五靈老君，召出臣身中三五功曹、左右官使者、侍香金童，傳言玉女，直日香官，功曹使者，三炁正神。速上關啟查邊魏趙刁五大元帥，岳許二元帥，天丁力士，左右神官。以今晚朝，陞壇闡事。臣等欽奉聖旨，其諸意旨，已録上聞。願得正真生炁，下降流入臣等身中，令今所啟之言，速達九天金闕洪恩真君、九天玉闕洪恩真君聖前。
　　請稱法位
　　具位臣某，與臨壇官衆等，謹同誠上啟：九天金闕明道達德大仙顯靈溥濟清微洞玄沖虛妙感慈惠護國庇民洪恩真君，
　　九天玉闕宣化扶教上仙昭靈博濟高明弘靜沖湛應仁惠輔國佑民洪恩真君，
　　聖父齊王忠武斕亮真君，
　　聖母仁壽淑善仙妃，
　　聖妃涇國夫人順助仁惠貞應仙妃，
　　衛國夫人善助慈懿恭靜仙妃，
　　聖兄唐玉、洪王、鄂王、廣陵王，聖舅護國公、奉國公，聖婿武安侯、寧國侯，聖子保大侯、彰信侯、保信侯、保寧侯、武寧公，聖姪昭德侯、安定侯、太寧侯，聖孫武昌侯、南昌侯，聖子聖孫聖姪列位公侯，唐王后明肅仙妃，洪王后仁慈仙妃，鄂王后順懿仙妃，廣陵王后善慶仙妃，聖女沖懿仙姬、明懿仙姬，聖婦善懿夫人、仁柔夫人、惠順夫人、昭懿夫人、順恭夫人、明哲夫人、恭懿夫人、靖懿夫人、昭穆夫人、慈孝夫人、聖婦列位夫人。上清大洞籙天機院雷霆省天文院地府諸司承行官將，驅邪捉祟，傳符勅法，消灾度厄，逐凶辟怪，監壇護法，觀察巡捕將軍，太歲尊神十二月將，本命元辰星官，風雷雨部仙衆，左右丞相太宰少宰，六部尚侍內府公卿，左右注生注壽上宰，左右司禄司福上宰，左右侍從通事舍人，百官庶司所屬曹僚列位公卿，左右福禄司所屬二十四司曹官典，左右引進仙官，內侍順成夫人，昭華夫人、容華夫人、修容夫人，修儀夫人，昭儀夫人，內典婦功夫人，絲枲夫人，莞庫夫人，帳籍夫人，度支夫人，女府女史列位才人，女祝女御列位貴人，內殿內侍內典列位聖眷夫人，燕喜堂內注生司天一注生神后、太乙監生神后，司禄司命上相夫人，守胎衛房夫人，保胎護命夫人，左右慈訓夫人，保傳夫人，左右掌籍夫人，掌印夫人，諸宮乳哺夫人、抱送夫人、撫育夫人、托生化婆神，永安留守查元帥，武安留守邊元帥，節度使左監門魏元帥，都統軍使右監門趙元帥，都監軍使先鋒刁元帥，五帥部下精兵猛將，左右岳、許二元帥，左右行宮侍御從官，司禄、司勳、司士、司書、列位曹僚，司農、司稼、典絲、掌葛列位曹僚，司市、掌貨、考工、飭材列位曹僚，廚官、優官、伶官，天捷、神捷、人捷，掌卜，掌籤，掌杯、掌鸞，傳夢童子，神局節級，直殿直符香官使者，靈濟宮土地合屬威靈。咸望洪慈，俯垂洞鑒。
　　臣聞動生陽，靜生陰，道妙密生於太極。禮言恭，德言盛，典儀備載於齋科。運行不息之機，丕顯好生之德。龍文鳳篆，集星日之輝煌。飈車羽輸，儼雲霄而陸降。肅朝儀而肆覲，奉醮悃以敷言，恩光儼格於宸斿，香炁濃飄於夕殿。鑒臨有赫，顧饗無遺。拳拳夙志之顒，耿耿初心之素。百靈衆真之交會，十方三界以齊臨。齋以事天，睹威顏之孔邇；暮焉日夕，喜光耀以騰輝。
　　絳霞丹霧之飛揚，景星慶雲之燦煜。蹌蹌濟濟，穆穆皇皇，鑒醮享之精誠，介駢蕃之景福。以今晚朝，陞壇行道，請法衆等，運玆初捻上香，和：香至靈濟宮，遍九天金闕成華蓋，供養顯靈溥濟洪恩真君。願此香煙，供養九天金闕洪恩真君、九天玉闕洪恩真君。臣等皈身皈神皈命靈濟宮真仙衆聖，願以是捻香功德，洪惟九天金闕洪恩真君、九天玉闕洪恩真君，明道達德，博濟昭靈。煥文彩於天機，光芒星斗；震聲威於雷部，斡運陰陽。華萼聯輝，塤箎迭奏，神功難紀，聖化無方。今故燒香，自皈依真君大聖衆至真之德，得道之後，保天長存，和：與道合真。
　　臣聞香霧俘空，暮雲凝碧。耿耿朝趨之志，拳拳夕惕之心，以今晚朝，陞壇行道，運玆二捻上香，和：香至靈濟宮，遍九天玉闕成寶蓋，供養昭靈博濟洪恩真君。願此香煙，供養九天金闕洪恩真君，九天玉闕洪恩真君、靈濟宮真仙聖衆。臣等皈身皈神皈命靈濟宮真仙衆聖，願以是捻香功德，上祝皇帝陛下，恭願道合乾坤，明同日月。萬載之瑤圖鞏固，九重之玉食尊安。雨順風調，民康物阜，百僚忠謹，庶位公廉。邊鄙塵清，戢干戈而偃武。閭閻德化，力耕稼以歸農。至治無為，太平有象。今故燒香，自皈依真君大聖衆至真之德，得道之後，保天長存，和：與道合真。
　　臣聞天維顯思，日入而息。散香風於合殿，懸慧月於中天。以今晚朝，陞壇行道，請法衆等，運玆三捻上香，和：香至靈濟宮，遍九天宮闕成雲蓋，供養靈濟宮真仙聖衆。願此香煙，供養九天金闕洪恩真君、九天玉闕洪恩真君、靈濟宮真仙聖衆。臣等皈身皈神皈命靈濟宮真仙衆聖，願以是捻香功德，歸流儲宮藩屏、宰輔臣僚，天下人民，寰中庶類。伏願一善春融，六塵雲散，無障緣之結習，增行願以薰修。二曜五行，煥祥光而朗照；六宮百辟，轉瑞氣以和融。玉體清調，金枝茂衍。今故燒香，自皈依真君、大聖衆至真之德，得道之後，永保長生，和：與道合真。
　　唱方
　　懺悔
　　三啟頌
　　三禮
　　重稱法位
　　具位某，與臨壇官衆等，謹重誠上啟：九天金闕洪恩真君，九天玉闕洪恩真君靈濟宮真仙聖衆，醮筵設像一切威靈。臣聞道之尊，德之貴，希微妙合於無言。大而化，聖而神，應響潛通於有翼。天九重而密勿，日三接以虔祈，洞洞乎中，洋洋在上。臣等欽奉綸音而昭事，恪遵玄範以朝修。醮松花蘊藻以齋明，馳心太漠。瞻絳節瓊輪之縹緲，注目層霄。臣等敬仰清都，翹勤靈濟。顧六塵之障染，倍切冰兢。味三洞之淵微，久依雲覆。丐汲提之有造，庶懇禱以無遺。上願聖壽齊天，皇明並日。玉帛遠來於海島，甲兵永洗於邊陲。福及儲宮，茂介康寧之祉，恩流藩屏，同臻清浄之榮。弼謨益著於忠良，民庶咸躋於仁壽。宮闈寧謐，道化光揚，則上明真君大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右神君、侍香諸靈官，當令臣向來晚朝之所，自然生金液丹碧芝英，百靈衆真，交會在此香火爐前。當願誠心昭徹，醮款圓成，十方仙童玉女，接侍蘭煙，傳臣向來所啟之言，速達徑詣九天金闕洪恩真君、九天玉闕洪恩真君聖前。
　　出堂頌
　　出戶
　　洪恩靈濟真君集福晚期儀竟