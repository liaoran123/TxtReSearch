洪恩靈濟真君集福午朝儀
　　經名：洪恩靈濟真君集福午朝儀。撰人不詳。一卷。底本出處：《正統道藏》洞玄部威儀類。
　　洪恩靈濟真君集福午朝儀
　　法事如式
　　各禮師存念如法
　　請宣神呪
　　丹華流映，賓芝生光。神精徹幽，散靈八方。真符攝炁，嘯命朱童。三光敷煥，注我絳宮。赤神安鎮，玉香溢充。洞映形外，表裹發光。身生水火，獨步飛行。和：與道合真。
　　嗚法鼓二十四通
　　太上玄元五靈老君，召出臣身中三五功曹，左右香官使者，侍香金童，傳言玉女，直日香官，功曹使者，三炁正神。速上關啟查邊魏趙刁五大元帥，岳許二元帥，天丁力士，左右神官。臣今陞壇法事，欽奉聖旨，崇修齋醮，集福邦家，其諸丹悃，已録告聞。願得正真生炁，下降流入臣等身中，令臣所啟之言，速達九天金闕洪恩真君、九天玉闕洪恩真君聖前。
　　請稱法位
　　具位臣某，與臨壇官眾等，謹同誠上啟：
　　九天金闕明道達德大仙顯靈溥濟清微洞玄沖虛妙感慈惠護國庇民洪恩真君，
　　九天玉闕宣化扶教上仙昭靈博濟高明弘靜沖湛妙應仁惠輔國佑民洪恩真君，
　　聖父齊王忠武翊亮真君，
　　聖母仁壽淑善仙妃，
　　聖妃涇國夫人順助仁惠真應仙妃、
　　衛國夫人善助慈懿恭靜仙妃，
　　聖兄唐王、洪王、鄂王、廣陵王，聖舅護國公：奉國公，聖婿武安侯、寧國侯，聖子保大侯，彰信侯、保信侯、保寧侯、武寧公，聖姪昭德侯、安定侯、太寧侯、聖孫武昌侯、南昌侯，聖子聖孫聖姪列位公侯，唐王后明肅仙妃，洪王后仁慈仙妃，鄂王后順懿仙妃，廣陵王后善慶仙妃，聖女沖懿仙姬、明懿仙姬，聖婦善懿夫人、仁柔夫人、惠順夫人、昭懿夫人、順恭夫人、明哲夫人、恭懿夫人、靖懿夫人、昭穆夫人、慈孝夫人、聖婦列位夫人。上清大洞籙天機院雷霆省天文院地府諸司承行官將，驅邪捉祟，傳符勅法、消灾度厄、逐凶辟怪、監壇護法、觀察巡捕將軍、太歲尊神十二月將，本命元辰星官，風雷雨部仙眾，左右丞相太宰少宰，六部尚侍內府公卿，左右注生注壽上宰，左右司禄司福上宰，左右侍從通事舍人，在官庶司所屬曹僚列位公卿，左右福禄司所屬二十四司曹官典，左右引進仙官，內侍順成夫人、昭華夫人、容華夫人、修容夫人、修儀夫人、昭儀夫人、內典婦功夫人、絲枲夫人、莞庫夫人、帳籍夫人、度支夫人，女府女史列位才人，女祝女御列位貴人，內殿內侍內典列位聖眷夫人，燕喜堂內注生司天乙注生神后、太乙監生神后，司禄司命上相夫人，守胎衛房夫人，保胎護命夫人，左右慈訓夫人，保傅夫人，左右掌籍夫人，掌印夫人，諸宮乳哺夫人，抱送夫人、撫育夫人、托生化婆神，永安留守查元帥，武安留守邊元帥，節度使左監門魏元帥，都統軍使右監門趙元帥，都監軍使先鋒刁元帥，五帥部下精兵猛將，左右岳、許二元帥，左右行宮侍御從官，司禄、司勳、司士、司書列位曹僚，司農、司稼、典絲、掌葛列位曹僚，司市、掌貨、考工飭材列位曹僚，廚官、優官、伶官，天捷、神捷、人捷，掌卜、掌籤、掌杯、掌鸞，傳夢童子，神局節級，直殿直符香官使者，靈濟宮土地合屬威靈。恭望聖慈，俯垂洞鑒。
　　臣聞洞陽赤炁，光芒瑩發於靈圖。飛雲丹霄，垂蔭仰瞻於羽蓋。玄奧深窺於蘊妙，至真儼睹於光臨。希陽景以融春，彤墀霧暖，遵朝儀而接晝，紫極風清。感通造化之機，流演仙真之教。瑞彩交飛於日表，琅音響徹於雲層。拳拳演教之誠，耿耿對揚之志，顧瞻如在，降鑒非遙。具有丹誠，已伸敷告，按如詞旨，備切精虔。惟感恩答貺以兼顒，致祝國延禧而並切。班催鷺序，迢迢晝漏之聞；香暖螭頭，穆穆光風之轉。顧聖真之鑒享，極幽顯以交孚。以今午朝，陞壇行道，請法衆等，運玆初捻上香，和：香至靈濟宮，徧九天金闕成華蓋，供養九天金闕洪恩真君。願此香煙，供養九天金闕洪恩真君、靈濟官真仙聖衆。臣等皈依洪恩靈濟宮真仙聖衆，願以是捻香功德，洪惟九天金闕洪恩真君，九天玉闕洪恩真君，五嶽儲靈九天品位。文牽錦繡，燦然星斗之垂芒；雨露恩光，妙矣樞機之斡運。翊扶皇極，澤潤群生。今故燒香，自皈依真君大聖衆至真之德，得道之後，保天長存，和：與道合真。
　　晝刻傳呼，天顏有喜，揆宿心而寅事，因朝謁以申祈。以今午朝，陞壇行道，請法衆等，運玆二捻上香，和：香至靈濟宮，遍九天玉闕成寶蓋，供養九天玉闕洪恩真君。願此香煙，供養九天玉闕洪恩真君、靈濟宮真仙聖衆。臣等皈依洪恩靈濟官真仙聖衆，願以是捻香功德，上祝皇帝陛下，恭願尊居大寶，永庇寰區。地久天長，躋萬年之聖壽；海涵春育，啟兆姓之歡心。邊陲無兵革之塵，田野遂耕桑之業，腎良光輔，海宇清寧，隆至治之嘉徵，綿太平之景運。今故燒香，自皈依真君大聖衆至真之德，得道之後，保天長存，和：與道合真。
　　萬聖同明，一光溥及，惠日弘開於丹景，慈光仰睹於靈宮。以今午朝，陞壇行道，請法衆等，運玆三捻上香，和：香至靈濟宮，徧九天宮闕成雲蓋，供養靈濟宮真仙聖衆。願此香煙，供養九天金闕洪恩真君、九天玉闕洪恩真君、靈濟宮真仙聖衆。臣等皈依洪恩靈濟宮真仙聖衆，願以是捻香功德，歸流儲宮藩屏、宰輔臣僚、天下人民、寰中庶類。伏願茂隆三善，協輔萬機。緝熙光明，德業日新於聖學。體信達順，修治上契於天心。百福駢蕃，千祥咸集。未兆之憂虞永息，方來之喜慶駢臻。克躋仁壽之祺，茂協和平之福。今故燒香，自皈依真君大聖衆至真之德，得道之後，永保長生，和：與道合真。
　　唱方
　　懺方
　　一二啟
　　三禮
　　重稱法位
　　具位臣某，與臨壇官衆等，謹重誠上啟聖位。臣聞大鈞播物，溥生意以周流。至誠感神，冀誠心之仰格。當羲御正中之際，肅鴛行事上之朝。象存九色之光，十方交映。響應八鸞之唱，萬範開張。臣等欽奉旨命以皈酬，奉醮科而敬事。蘋藻有嚴於禮意，顧享非遙；香花煥肅於壇儀，對揚惟謹。光瞻玉陛，班列瑤階。縱萬劫之無明，業緣未洗。昧三乘之諦義，道念徒勤。首希寬貸之仁，庶竭懇祈之至。上願皇圖廣大，寶祚尊安。萬年之宗社靈長，四海之車書永久。儲宮隆溫文之德，光輔萬機。宗藩同夾輔之勤，延祥百世。更冀五行順序，六氣迎和，人同齊愛之慈，物遂生成之性。教科光顯，道化興
　　行，一切含靈，同圓種智。則上明真君大慈之化，下副臣等皈命之誠。謹啟以聞。
　　十二願
　　存神燒香
　　香官使者、左右龍虎君、侍香諸靈官，當令臣向來午朝陞壇行道之所，自然生金液丹碧芝英，百靈衆真，交會在此香火爐前。當願精誠孚感，福祿來崇，神明永賜於匡扶，家國咸臻於清浄。十方仙童玉女，接侍蘭煙，傳臣向來所啟之詞，速達徑御九天金闕洪恩真君、九天玉闕洪恩真君聖前。
　　出堂頌
　　出戶
　　洪恩靈濟真君集福午期儀竟