玉籙資度解壇儀
　　經名：玉籙資度解壇儀。一卷。底本出處：《正統道藏》洞玄部威儀類。
　　玉籙資度解壇儀
　　法事如式
　　各禮師，存念如法
　　請宣神咒
　　五靈列位，煥鎮五方。始皇護魂，丹老衛形。皓靈侍魄，黑帝攝生。中央黃帝，統御萬真。元皇誥下，幽夜開光。罪消北府，名列南昌。金籙定籍，玉字除殃。朱陵鍊質，飛神太倉。三官九府，無極神鄉。普受開度，上生天堂。和與道合真。
　　鳴法鼓二十四通
　　無上三天玄元始三炁太上道君、太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今解壇言功，焚香禮懺，謹奏為入意其諸齋悃，已錄告聞。願得太上至真道炁靈寶慧光下降，流入臣等身中，令臣所啟之誠，速達徑御至真無極大道三清上聖昊天金闕玉皇上帝、東極慈尊青玄上帝道前。
　　請稱法位
　　具位臣姓某等今故燒香，皈身皈神皈命，太上十方救苦無上慈尊。臣聞三籙垂科，五篇著範。茂弘道旨，丕闡玄風。法天像地而肇建壇儀，呼陰召陽而鎮安雲篆。千真降駕，萬聖臨軒。齋盟上格於層霄，真馭下臨於法席。用資某靈，昇真天府，證品仙階。今則啟願告成，朝修事竟，解壇散席，首過言功，荐冀洪恩，尊安宗社。金龍起篆，慶圓滿於醮功；玉緯流光，降洪厖於景福。所啟玄感，上徹徑御至真無極道前。
　　知磬舉，起敬贊
　　十方號
　　禮足，各長跪，虔誠懺悔
　　臣法眾等志心皈身皈神皈命，十方救苦無上慈尊。恭望洪慈，洞垂巨澤，普降洪恩。以今解壇散席，焚香禮懺。臣聞，三天播澤，靈光舒化育之仁；九地承恩，祖炁運遷神之德。荷宸恩之鑒映，幸齋法之周圓。庸罄丹忱，仰干洪造。重念臣等精神混俗，容止生塵。玉律昭回，凜三元之校錄；金科錯落，嚴四極之條章。直冀隆寬，恪垂涵育。陶靈光於九軌，誓暢玄宗；流法雨於三途，願隆聖造。臣等志心稽首，禮謝無上至真三寶。
　　三啟
　　三禮
　　重稱法位
　　具位臣姓某與臨壇法眾等，謹同誠上啟青玄祖炁虛無自然元始天尊，太上道君，太上老君，昊天玉皇上帝，紫微天皇大帝，紫微北極大帝，后土皇地祇，東極青玄老君，運明保元上帝，太乙救苦天尊，九幽拔罪天尊，十方分身應化救苦天尊，大慈大悲救苦真人、大惠真人、注生真人、香林會中法解真人、十華真人、普救真人，三十六部尊經，玄中大法師，三天大法師、三界應感，醮筵降格，一切威靈。臣等野馬微生，醯雞陋質。荷九宸之錫慶，際三洞之開光。身綰金符，名聯玉籍。煙霞攝景，盍抗志於清虛；日月同流，乃棲身於埃。百非未滌，萬業猶羈。緬惟受道之丹忱，常勵濟時之素誓。庶俾化育，不負生成。既奉詞文，敢忘關奏。臣自今月某日為始，欽奉綸音，崇修玉籙資度大齋幾晝夜。謄詞達悃，降真召靈。揚十絕之華旛，然九巵之法炬。解消結滯，落滅冤愆。拯度容儀，超升陽境。葵忱露奏，荷三境以流輝；芝檢風馳，開九幽而御炁。銘心罔極，刻骨奚殫。以今釐事慶成，齋功告備。天人同慶，幽顯相歡。羽葆翩翻，將返瓊輿之仗；虎旌晻藹，行收禁路之班。盍依格以奏功，為關盟而遷賞。恩惟玄穹至聖，皇極元尊。俯覽懇祈，曲垂釆鑒。其有建齋之日，上請三洞官屬、九天真靈，監齋衛真，侍經護道，虛空監察，土地神祇，營衛齋功，具嚴勞績。即玄壇而相表，希洪造以酬恩。臣等存念不周，俯仰未備。有五帝四司之校錄，慮千愆萬過之充周。等冀隆慈，普蒙矜宥。臣誠惶誠恐，稽首頓首，謹啟以聞
　　宣言功表
　　熏表
　　焚燎
　　宣關
　　宣回將牒
　　遣官如法
　　謹遣臣等身中五體真官、官一小吏、十二書佐，重敕功曹使者、飛龍驛吏，嚴裝顯服，冠帶垂纓，磨硯點筆，簪劍理籙，為臣及時操持表文，上詣三天曹治，隨事奏對。若有謬誤文字，脫落言辭，倒錯不相次比者，請傳言書佐，習事小吏，操龍頭書刀，長毫利筆，隨誤正定。毋令上官典者有所遣郤，徑達三天無極大道太上御前，慎勿稽停。左吏歷關，右吏歷啟，以次分別，當令臣所請者下，所召者到，所濟者度，所宣者通，所遷者達，所願者應，所求者得。若有下官故炁，遏截臣表文不使上達者，收付所在近獄，依律治罪，以明天憲。臣退伏案前，伏待報應。
　　納官如法
　　臣通誠事竟，及建齋之始，所出身中功曹使者、一切真官、仙君吏兵，並還臣身中，從眾妙門而入，在左還左，在右還右。直日功曹，主領檢押，還復本位。毋令差互，須召又到，一如故事。
　　還功報德天尊
　　旋繞一匝
　　師立東，面西
　　眾立西，面東，皆跪
　　講舉，長跪，還戒如法
　　臣等學法未備，俯仰失格，進止犯科，不合儀式。恐為四司所糾，五帝所執，千愆萬過，乞垂赦宥。哀原未悟，不見罪罰。臣等建齋之初，奉請智慧上品十戒，登齋禁戒，以檢身心。法事既竟，謁還天宮。謹上啟以聞，伏希昭宥。臣等誠惶誠恐，稽首頓首，再拜謹言。
　　舉還戒頌，歸位一拜
　　宣三簡
　　投簡畢
　　知磬舉，五龍起鎮天尊
　　起鎮
　　發願
　　存神燒香
　　香官使者、左右龍虎君、侍香諸靈官，當令臣向來解壇散席芝所，自然生金液丹碧芝英。百靈眾真，交會在此，香火鑪前。當願善功普博，齋福周隆。十方仙童玉女，接侍蘭煙，傳臣向來所啟之誠，速達徑御至真無極大道三清上聖、昊天金闕玉皇上帝、東極慈尊青玄上帝道前。
　　解壇頌
　　下壇，辭三寶
　　時光迅速，日影漸移。香散玉華，道還金闕。皇圖地久，聖壽天長。和稽首拜辭，十方道寶。
　　金童進善，玉女奏功。名掛金牌，經藏寶輟。神靈升度，家國蒙恩。聖入虛無，功沾幽顯。和稽首拜辭，十方經寶。
　　瓊鐘息響，璧磬收聲。師返太清，名標紫府。三途罷對，五苦停輪。和稽首拜辭，十方師寶。
　　願諸眾生，諸惡莫作，眾善奉行。不墮劫緣，常居盛世。有情含識，同證無為。和稽首拜辭，十方眾聖。
　　玉籙資度解壇儀竟