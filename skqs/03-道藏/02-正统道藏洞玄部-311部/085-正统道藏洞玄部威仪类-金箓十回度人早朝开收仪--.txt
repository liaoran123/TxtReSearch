金籙十迴度人早午晚朝開收儀
　　經名：金籙十迥度人早午晚三朝開收儀。一卷。底本出處：《正統道藏》洞玄部威儀類。
　　金籙十迴度人早朝開收儀
　　宣齋意
　　至心歸依，十方經寶，當願眾生，心開悟解，受持讀誦。
　　至心歸依，十方道寶，當願眾生，起心回向，一切信禮。
　　至心歸依，十方師寶，當願眾生，普上法橋，無有障礙。
　　宿命讚
　　宿命有信然，弱喪謂之無。皆欲跟前見，過目即言悠。大賢明道教，慘戚憫頑夫。依依念子苦，勤勤令我憂。
　　第一迴開經文
　　臣恭以鴻濛立極，真文已蘊於太空；龍漢開圖，元始肇生於祖劫。神風既鼓，道炁初凝。結八會之龍章，成三元之鳳篆。天地萬化，因之而建立；陰陽四時，由是以運行。道方河洛之圖書，並行不悖；功比羲文之卦象，未足為多。
　　臣今欽奉綸音，崇修金籙，延禧大齋幾晝夜，臣今引領官眾升壇第一迴轉詠《太上洞玄靈寶無量度人上品妙經》，朝禮某誥，各一徧。仰依無上三寶慈尊十方諸天大聖，慈悲願力，主盟經功。伏願金口暢玄，琅函啟秘。發先天之蘊奧，出太古之篇章。俾率土之濱，普天之下，咸皆解悟，靡不蒙恩。稽首虛皇，修行經法。
　　敷座吟
　　諷經畢
　　解座吟
　　為諸來生，作善因緣。如蒙開悟，仰荷玄恩。
　　回向
　　臣恭以大明生於東，東者少陽之位；萬物出乎震，震乃雷門之方。是故陽激搏以有聲，雷奮發而破瞶。諸天稱善，躍然共讚於靈音；一國傾心，至此始聞於至道。所謂聾病開聰之義，蓋即經功取象之言。臣適來引領官眾，升壇轉詠《太上洞玄靈寶無量度人上品妙經》一徧，徑用回向東方無極太上靈寶天尊、東方玉清降福天尊、東方青元青天九炁天君、東斗注筭星君、青帝護魂君、日宮太丹鬱儀炎光太陽帝君、天垣帝座星君、東方木德始陽青皇上真道君、歲星真君、東方氐宿星君、房宿天駟星君、心宿天王星君、天市垣列宿星君、天蝎宮尊神、卯宮宋分列宿星君、東方無極無量品至真大神、飛天神王長生大聖無量度人君、東華司命真君、本命太歲祿馬尊神，齋壇應感一切真靈。乞以經功願力，安鎮東方甲乙大火之次。鎮安國祚，保固天根。伏願玉字垂芒，珠躔順緯。東華主筭，木公錫不老之年；木德致昌，東斗注長生之字。降禎祥之有兆，致福慶於無窮。稽首歸依，旋行讚詠。
　　智惠頌，旋至東方
　　太上玄虛宗，弘道尊其經。俯仰以得仙，歷劫無數齡。巍巍大真德，寂寂因無生。霄景結空構，乘虛自然生。日月為炳炳，安和樂未央。
　　高功於東方恭文
　　宣表關焚化
　　宣二迴開經文
　　臣恭以五篇玉字，生於太空之先；諸天內音，顯自赤明之劫。義蘊奧而莫見，文曲折以難詳。八角垂芒，由洞陽之冶鍊；九光浮瑞，自流火之騰輝。宜寶祕於上宮，不輕宣於下俗。臣欽奉綸音，忠本修金籙，延禧大齋幾晝夜，以今引領官眾，升壇第二迥轉詠《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願開明此道，啟沃臣心。庶幾雲笈之披宣，宛若天真之降授。金真流響，上通三素之天；玉章洞虛，廣演十華之妙。有聞梵語，皆證殊功。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以地二生火，火為至陽之精；明兩作離，離乃南方之卦。既重明以麗乎中正，俾萬方皆睹於光輝。自天尊說經教以來，皇極衍基圖之大。巍巍至道，蕩蕩難名。臣適來引領官眾，升壇轉誦《太上洞玄靈寶無量度人上品妙經》第二徧，徑用回向南方無極太上靈寶天尊、南方延壽益筭天尊、南方大丹天三炁天君、南斗上生君、赤帝養炁君、南方太微垣帝座星君、南方火德丹天赤皇上真道君、熒惑星君、柳星天廚星君、星宿天庫星君、張宿天秤星君、午宮周分列宿尊神、獅子宮尊神，南方無極無量品至真大神、飛天神王長生大聖無量度人君、南極司錄府真君、本命太歲祿馬尊神，齋壇應感一切真靈。乞以經功願力，安鎮南方丙丁鶉火之次。鎮安國祚，保固天根，請福致祥，延生保命。伏願赤文告命，黃道順躔。南斗上生，有壽考期頤之慶；東華注福，享和平安靜之榮。民興禮樂之風，國有文明之治。稽首歸依，旋行讚詠。
　　智惠頌
　　學仙絕華念，念念相因積。去來亂我神，神躁靡不歷。滅念停虛間，蕭蕭入空寂。請經若飢渴，持志如金石。保子飛玄路，五靈度符籍。
　　高功於南方恭文
　　宣表關焚化
　　宣三迴開經文
　　臣恭以靈圖未煥，真文深隱於延康；正道當行，道君降生於玉國。於是元始上帝俾以飛天妙書，任居上清紫微宮。命主洞玄靈寶，教若無量上品。特洞玄一卷之名，其奧義微辭則神霄眾經之祖。巍巍大梵，歷歷難詳。臣今引領官眾，升壇第三迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願金真受簡，玉女開函。悉校理於祕文，為恢弘於至道。細微塵大，沙界皆悟。靈音下地，緯上天經，同生妙化。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以天尊設教，宏開眾妙之門；元始懸珠，登引十方之聖。是謂無量上品，結成妙有本章。義貫重玄，功施不宰。于以安鎮國祚，于以保固天根。上德難名，真玄莫測。臣適來引領官眾，升壇轉誦《太上洞玄靈寶無量度人上品妙經》，徑用回向西方無極太上靈寶天尊、西方八卦護身天尊、西方太素天七炁天君、西斗記名君、白帝侍魄君、月宮黃華素曜元精太陰皇君、天垣帝座星君、金德太素少陰白皇上真道君、太白星君、胃宿天倉星君、昴宿天且星君、畢宿天耳星君、酉宮趙分列宿星君、金牛宮尊神、西方無極無量品至真大神。飛天神王長生大聖無量度人君、西靈司錄府真宰、本命太歲祿馬尊神，齋壇應感一切真靈。乞以經功願力，安鎮西方庚辛大梁之次，端為集福延禧，尊安社稷。伏願一人有慶，重譯來朝。玉字金書，紀善名於西斗；珠星璧月，呈瑞彩於中天。永樂太平，咸臻清靜。稽首歸依，旋行讚詠。
　　智惠頌
　　濟我六度行，故能解三羅。持齋禮太素，吐納養雲芽。逍遙金闕內，玉京為余家。自然生七寶，人人坐蓮花。仰嚼玄都奈，俯酣空洞瓜。容顏耀十日，奚計年劫多。法鼓會羣仙，鳴鍾徵大魔。
　　高功於西方恭文
　　宣表關焚化
　　宣四迴開經文
　　臣恭以五劫開化，一氣歸元。眾星拱北辰，上森羅於萬象；六天橫北道，下統御於羣魔。惟靈寶之本章，乃上清之要道。威制天政，則日月停景，璇璣不行；嚴攝北酆，則魔精喪膽，鬼妖滅爽。是以出書度世，保天長存。修之者，得道飛仙，乘雲而遊四海；奉之者，留形住世，垂統而永萬年。臣今欽奉綸音，崇修金籙，延禧大齋幾晝夜。臣今引領官眾，升壇第四迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願太真按筆，靈妃侍軒。煥玉字於太空，紬瓊文於祕笈。振玄門之鼓吹，隱韻琳琅；漲道海之波濤，玄恩曠蕩。飛潛動植，咸賴生成。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以說經四徧，玄玄之妙義宏深；稱慶諸天，渺渺之空歌流響。臣適來引領官眾，升壇轉誦《太上洞玄靈寶無量度人上品妙經》第四徧，徑用回向北方無極太上靈寶天尊、北方消災解戹天尊、北方太玄天五炁天君、北極紫微垣帝座星君、北斗落死星君、黑帝通血君、北方水德太冥陰元黑皇上真道君、辰門星君、女宿天女星君、虛宿天卿星君、危宿天錢星君、子宮齊分列宿星君、寶瓶尊神、北方無極無量品至真大神、飛天神王長生大聖無量度人君、北真司危府星君、本命太歲尊神、紫堂星煞，齋壇應感一切真靈。乞以經功願力，安鎮北方壬癸玄枵之次。伏願萬聖臨軒，諸天稱慶，增延睿筭，與天地以長存；廣大皇圖，等山河而永固。梯航入貢，玉帛來朝。稽首歸依，旋行讚詠。
　　智惠頌
　　靈風扇奇花，燦爛開繁衿。紫煙鬱重秀，眾仙彈玉琴。雅歌三天上，散惠玉華林。七祖升福堂，由此步玄音。前世德未足，斯書邈難尋。信道情不盡，圖飛乃反沈。太上無為道，弘之在兆心。
　　高功於北方恭文
　　宣表關焚化
　　三聞經
　　聞經已後，當願眾生，萬罪永消，善芽增長。
　　聞經已後，當願眾生，深入法門，歸依信受。
　　聞經已後，當願眾生，永斷執迷，常親正教。
　　發願
　　復鑪
　　下壇
　　謝師
　　回向
　　金籙十迴度人早朝開收儀竟