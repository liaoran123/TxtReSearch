洞玄靈寶五嶽古本真形圖并序
　　經名：洞玄靈寶五嶽古本真形圖。原題漢東方朔編。據考應出於漢末魏晉之際，葛洪《抱朴子遐覽篇》已引此書。一卷。底本出處：《正統道藏》洞玄部靈圖類。參見：《雲笈七籤》卷七九。
　　洞玄靈寶五嶽古本真形圖并序
　　東方朔
　　五嶽真形者，山水之象也。盤曲迴轉陵阜，形勢高下參差，長短卷舒，波流似於奮筆，鋒鋩暢乎嶺崿。雲林玄黃，有如書字之狀。是以天真道君，下觀規矩，擬縱趨向，因如字之韻，而隨形而名山焉。
　　子有東嶽形，令人神安命延，存身長久，入山履川，百芝自聚。
　　子有南嶽形，五殟不加，辟除火光。謀惡我者，返還自傷。
　　子有中嶽形，所向惟利，致財巨億，願願尅合，不勞身力。
　　子有西嶽形，消辟五兵，入刃不傷，山川名神，尊奉司迎。
　　子有北嶽形，入水卻灾，百毒滅伏，役使蛟龍，長享福祿。
　　子盡有五嶽形，橫天縱地，彌淪四方，見我歡悅，人神攸同。
　　昔黃帝徵師諸侯，與蚩尤戰於涿鹿之野，遂擒之。諸侯咸宗軒轅為天子，代神農氏，是為黃帝。天下有不順者，從而征之，破山通道，未嘗寧居。東至于海，登泰山及岱宗。西至崆峒，登雞頭。南至于江，登熊湘。北逐蟬粥金符釜山，而邑于涿鹿之阿。遷徙往來，無有常處。察四嶽並有佐命之山，而南嶽獨孤峙無輔，乃章祠三天太上道君，命霍山、潛山為儲君。奏可。帝乃自造山，躬寫形像，連五圖之後。拜青城為丈人，署廬山為使者，形皆以次相續，此適始於黃帝耳。
　　東嶽泰山君，領羣神五千九百人，主治死生，百鬼之主帥也。血食廟祀，宗伯者也。俗世所奉鬼祠邪精之神，而死者皆歸泰山，受罪考焉。諸得佩五嶽形，入經山林及詣泰山，君及諸山百川神，皆出境拜迎子也。泰山君服青袍，戴蒼碧七稱之冠，佩通陽太明之印，乘青龍，從羣官來迎子。
　　南嶽衡山君，領仙官七萬七百人。諸入南嶽，所部山川神皆出迎。南嶽君服朱光之袍，九丹日精之冠，佩夜光天真之印，乘赤龍，從群官來迎子。
　　中嶽嵩高君，領仙官玉女三萬人。入山，諸是中嶽所部名靈，皆來迎子。中嶽君服黃素之袍，戴黃玉太己之冠，佩神宗陽和之印，乘黃龍，從群官而來迎子也。中嶽是五土之主，子善敬之。太上常用三天真人有德望者以居之。
　　西嶽華山君，領仙人玉女四千一百人。道士入其所部之山，神並來迎。華山君身服白素之袍，太素九旒之冠，佩開天通真之印，乘白龍而來迎子。
　　北嶽恒山君，領仙人玉女七千人。其入所部之山川，神皆來迎。北嶽君服玄流之袍，太冥真靈之冠，佩長津悟真之印，乘黑龍而來迎於子也。
　　青城丈人，黃帝所命也，主地仙人，是五嶽之上司，以總羣官也。丈人領仙官萬人，道士入其山者，丈人服朱光之袍，戴蓋天之冠，佩三庭之印，乘科車，從眾靈而來迎於子也。
　　廬山使者，黃帝所命，秩比御史，主總仙官之位，蓋五嶽之監司。道士入其山者，使者服朱誹之裯，戴平華之冠，佩三天真形之印，而來迎於子也。
　　霍山南嶽儲君，黃帝所命，衡嶽之副主也。領羣靈三萬人，上調和氣，下拯黎民，關校眾仙，制命水神，是峻驗之府，而為諸靈之所順也。道士入其境，儲君服青錦之袍，戴啟明之冠，佩道君之玉策，而來迎子。或乘科車，或駕龍虎。
　　潛山儲君，黃帝所命，為衡嶽儲貳，時參政事，令職以輔佐者也。入其山，潛君服紫光繡衣，戴參靈之冠，佩朱官之印，乘赤#1此之車，而來迎子？諸佐命山君，並輔弼嶽君，預於位政。道士入其山，佐命服朱袍，戴仙華之冠，佩太上真形之章，而來迎子，所來無常。
　　東方朔言：古書五嶽真形首目者，乃是神農前世，太上八會羣方飛天之書法，殆鳥跡之先代也。自不得仙人譯注顯出，終不可知也。凡道士欲佩圖進取山象，及書古文卷畢，以此題外面，然後盛之，帶符。當得正月建寅，齋七日。齋中寫白訖，醮如傳受法。但易章中自說辭旨，隨人也。凡寫書，皆燒香於左右。
　　授圖祭文
　　某以胎生肉人，百官子孫，沈湎囂惡，流濁世務，運遇有幸，得奉大化，滌蕩穢俗，許以更始，修心慎違，希企靈真，夙夜馳競，不敢寧捨。昔以某年月日，歲在某處，受先師甲乙真形，按九都千明之科，許得傳授。謹按道法，當付良密。今有同志道士，某郡縣鄉里男生某甲，年若干歲，小心勤翼，必能宣啟靈化，敷正神氣。即以今年月，歃血誓書，授其真圖，委繒告盟，禁以不傳。天親同心，常相愛護，不得弃元崇末，要衒榮利。其五八大約，禍福所期，量己審人，任之處焉。謹清齋祭付一列，上達三天。
　　右鄭君所出。
　　某胎生肉人，枯骨子孫，生長濁世，染亂罪考，宿行積咎#2，禍高丘陵。天啟其衷，得聞聖化，心開改迹，好生樂道。仰慕靈感，斯求真應，庶蒙清蕩，以延性命，恒捨穢率善，願為種民，攅求遐年，當須天啟，登山履川，亦賴靈助，注心道門，不敢携貳，並仰貢方物，自輔信。以今即日，受五嶽真形，藏戢一己，與之終始，五八有期，永無中泄。傳授相#3親，愛護同氣，蠲齊榮辱，天科所祐，不敢慢惰，抵犯禁罔，遵受法訣，封之于心。謹清齋告祭，以為其始。唯即一列，上達三天，章奏太上，除某三尸，登書生錄，刻題玉札，緘之絳府。五方靈嶽，各道五神，千山百川，時差侍官，營守圖文，防護某身，使長生文存，壽延億千。
　　靈寶五嶽古本真形圖
　　五嶽山真形文
　　家有婦及兒樂道者，未中以大書傳授，且令帶以此文，盛以絳囊，著頭上。辟眾鬼百魅，凶邪不敢犯。子帶此首題猶爾，况其真形大文邪。〔葛〕洪謂：亦宜齋而佩之。
　　三天太上大道君
　　有命
　　天地山川丘陵
　　神護我子慎
　　害患令久安
　　長生
　　三天太上長生符，道士佩之頭上，入山林江海，橫行天下，眾神奉衛，莫
　　敢當此。子齋祭帶，寫如五嶽同。名太上道君動文。天書不可了知，東方朔顯出之。此乃鳥跡以前有法，非三皇之世書也。諸佩之者，與五嶽形共盛。唯仙人題山中名物之處，作漢字，一不得上之耳。
　　東春
　　東嶽泰山真形圖
　　右東嶽泰山形源，周回二千里，在瑯瑘界。
　　南夏
　　南嶽衡山真形圖
　　右南嶽衡山形源，周回二千里，在長沙界。
　　中央戊己土
　　中嶽嵩山真形圖
　　右中嶽嵩山形源，周回一千里，在黎陽界。
　　西秋
　　西嶽華山真形圖
　　右西嶽華山形源長在華陰界，周回四千里，南北長在華陰界。
　　北冬
　　北嶽常山真形圖
　　右北嶽常山形源，周回三千里，在常山界。
　　黃帝命霍山南儲君
　　霍山一名赤城
　　右霍山形源，周回一千里，界在會稽。
　　潛山南儲君
　　潛山
　　右潛山形源，在廬江北界，周回三千三百里。
　　青城丈人
　　青城山　一名天國山
　　右青城山形源，在蜀郡界，周回二千七百里。
　　廬山使者
　　廬山
　　右廬山形，在廬江南界，周回一千一百里。
　　黑者，山形，赤者，水源，白者，是室穴口也。畫小則丘陵微，畫大則隴岫壯。葛洪謂：高下隨形，長短取象，其源畫神草及石室之處，自是後來仙人輩，於其圖處，畫識之耳。
　　靈寶五嶽古本真形圖
　　洞元靈寶五嶽真形圖
　　五嶽山真形文
　　三天太上大道君
　　有命
　　天地山川丘陵
　　神護我子慎
　　害患令久安
　　長生
　　東春
　　東嶽泰山君所領羣神，五千九百九人，在兖州界，周回二千里。
　　南夏
　　南嶽衡山君所領仙官七千七百人，在長沙界，周回二千里。
　　中央戊己土
　　中嶽嵩山所領神童仙女三萬人，在洛陽界，周回一千里。
　　西秋
　　西嶽華山君所領仙人玉女七千人，在長安東界，周回四千里，南北長。
　　北冬
　　北嶽常山君所領仙童玉女二萬人，在常山界，周回三千里。
　　黃帝命霍山南儲君
　　霍山真形，在平陽界，周回一千七百里。
　　潛山南儲君
　　潛山真形，在廬江北界，周回三千三百里。
　　青城丈人
　　青城山真形，在蜀郡界，一名天國山，周回二千七百里。
　　廬山使者
　　廬山真形，在廬江南界，周回一千二百里。
　　黑者山形，赤者水源，黃點者，洞穴口也。畫小則丘陵微，畫大則隴岫壯。葛洪謂：高下隨形，長短取象。家有蓄圖者，善神守護，其家眾邪惡鬼，灾患疾病，皆自消滅也。若上士佩之，則萬神皆為朝禮矣。山驢泉脈，源流上下。昔王母授漢武帝本經萬餘言，在圖上。今分為五局，傳授禁限，其科嚴不可得傳也。
　　右前七道，三天太上道君長生符，上士佩之頭上，入山林江海，橫行天下，眾神奉衛焉。一名太上道君勑文天書。天文不可了知，東方朔顯出之。此為鳥跡已前繇文，非三皇之世書也。諸佩之者，與五嶽真形共盛之。後仙人題山中名芝物處，細字，不得佩之。
　　太歲年　月　日告行
　　保舉師
　　監度師
　　度師具位
　　洞玄靈寶五嶽古本真形圖竟
　　#1 「赤」字原缺，據《五嶽真形圖序論》補。
　　#2 咎：原誤作叫「然」，據《五嶽真形圖序論》改。
　　#3 「相」字原缺，據《五嶽真形圖序論》補。