黃籙十念儀
　　經名：黃籙十念儀。一卷。底本出處：《正統道藏》洞玄部威儀類。
　　黃籙十念儀
　　法事如式
　　伏以天覆地載，密運生化之樞機；日往月來，盡屬虧盈之光景。惟是春榮秋落，陽息陰消，難逃遷謝之期，孰免輪迴之數。况乎，人生三界，性稟五常，如石火之耀明，似電光之倏忽。倘非得道，曷守真常。今者亡過，性稟沖和，心懷上善。妄想椿松等壽，金石齊年。奈何三彭二堅以相催，四大百骸而莫駐。繇是相離慘切，眷戀悲傷。慨歿後之情深，痛生前之義重。是用嚴精法會，虔備珍羞，啟三境之高真，揚十華之寶號。伏願神魂不昧，儼若生存。頓釋塵緣，恭聽法語。
　　按人各恭敬
　　宣告亡靈，第一歸依無上道寶，十方大聖，太上三尊。億劫度人，先天立教。慈悲廣濟，溥及羣生。玉相金容，分形變化。影隨響答，善應無方。此世他生，常當信禮。
　　宣告亡靈，第二歸依無上經寶，十方上聖。寶藏靈文，玉字金書，龍章鳳篆，三十六部，萬八千篇，指引沉迷，超昇道岸。行行滅罪，句句消愆。此世他生，常當信禮。
　　宣告亡靈，第三歸依無上師寶，玄中大聖，上古三師，正一真人，三天教主，十方世界得道神仙。傳法授經，開悟羣品。是真父母，是大醫王。此世他生，常當信禮。
　　伏以道引登真之路，經傳化善之階。祕典琅函，仗簪裳而讚詠；靈音妙範，引魂魄以超昇。人間之光景難留，何煩顧戀；仙界之雲耕自在，任意躋攀。已聞三寶之名，再舉十華之號。
　　道場眾等十念如法
　　志心信禮，東方九炁天君神仙諸靈官。稽首東方主，玉寶皇上尊，願垂大慈力，超度此亡靈。和往生神仙界。
　　志心信禮，南方三炁天君神仙諸靈官。稽首南方主，玄真萬福尊，願垂大慈力，超度此亡靈。和往生神仙界。
　　志心信禮，西方九炁天君神仙諸靈官。稽首西方主，太妙至極尊，願垂大慈力，超度此亡靈。和往生神仙界。
　　志心信禮，北方五炁天君神仙諸靈官。稽首北方主，玄上玉晨尊，願垂大慈力，超度此亡靈。和往生神仙界。
　　志心信禮，東北方梵炁天君神仙諸靈官。稽首東北主，度仙上聖尊，願垂大慈力，超度此亡靈。和往生神仙界。
　　志心信禮，東南方梵炁天君神仙諸靈官。稽首東南主，好生度命尊，願垂大慈力，超度此亡靈。和往生神仙界。
　　志心信禮，西南方梵炁天君神仙諸靈官。稽首西南主，太靈虛皇尊，願垂大慈力，超度此亡靈。和往生神仙界。
　　志心信禮，西北方梵炁天君神仙諸靈官。稽首西北主，無量太華尊，願垂大慈力，超度此亡靈。往生神仙界。
　　志心信禮，上方一炁天君神仙諸靈官。稽首上方主，玉虛明皇尊，願垂大慈力，超度此亡靈。和往生神仙界。
　　志心信禮，下方九壘土皇君神仙諸靈官。稽首下方主，真皇洞神尊，願垂大慈力，超度此亡靈。和往生神仙界。
　　禮念十方空界一切天君，奉為亡靈虔誠懺悔
　　次懺悔
　　志心懺悔，奉為亡靈，懺悔亡過身業罪。身業無邊罪，種種亦難量。舉止去來間，滯染諸塵垢。華飾貪逸樂，傲誕世間人。今對大慈尊，一心陳懺悔。願此亡靈身業罪，消除永不生。清今契神仙，永離三途苦。眾和志心稽首，禮謝無上正真三寶。
　　志心懺悔，奉為亡靈，懺悔亡過口業罪，口業無邊罪，種種亦難量。兩舌及浮言，毀謗真經教。啗食有情物，窘辱世間人。今對大慈尊，一心陳懺悔。願此亡靈口業畢，銷除永不生。絕彼是非言，常演真經教。眾和志心稽首，禮謝無上正真三寶。
　　志心懺悔，奉為亡靈，懺梅亡過心業罪。心業無邊罪，種種亦難量。嗔喜及愛僧，一切從心起。嗜慾兼虛妄，嫉妬世間人。今對大慈尊，一心陳懺悔。願此亡靈心業罪，消除永不生。智識迥開明，洞達希夷旨。眾和志心稽首，禮謝無上正真三寶。
　　志心懺悔，奉為亡靈，懺悔亡過慳貪嗔怒愚癡罪，邪淫偷盜殺生愆。謗經毀教不歸依，怨道咎師違盟誓。身心妄想無休息，耳眼生貪不住時。過去未來及今生，三世罪根難可測。此日發心陳懺悔，從前障惱願消除。言詞既向道前陳，眾聖定應空裹鑒。眾和志心稽首，禮謝無上正真三寶。
　　志心懺悔，奉為亡過，懺悔亡靈耳眼鼻舌身心罪，六情六欲六根愆。管絃嘹喨少真音，紫緣繁華非正色。蘭麝競裝馨香處，車馬崢嶸馳騁詩，甘辛百節恣傷神，喜怒無常唯奪壽。六情每引沉淪路，三寶常開拯拔門。從今發露首前愆，總願罪根悉消滅。眾和志心稽首，禮謝無上正真三寶。
　　向來稱揚，十念功德。無限良因，用薦亡魂，超昇仙界。唯願雲車鶴駕，從空裹以來臨；寶節瑤幢，自丹霄而接引。騫林樹下，常聽真經。寶月池邊，時聞雅範。生前萬罪，隨懺念以消除；歿後千愆，仗令辰而解釋。一禮一懺，句句消愆。勿德巍巍，除殃滅罪。刀山成寶座，劍樹化騫林。獄卒竟修仙，牛頭成上道。擭湯消業火，泉曲罷寒冰。五道與三途，火車皆消散。
　　生前諸罪咎，釁結在酆都。六情多恣縱，萬惡逐緣生。心口意三業，耳眼鼻舌身。
　　更願神超碧落，飛步黃庭。謁玉帝於天宮，會列仙於雲路。躋攀瓊樹，嬉戲瑤池。閑登劫仞之臺，道契無為之侶。飛昇遂性，動植昭甦。一切有情，同登道岸。
　　黃籙十念儀竟