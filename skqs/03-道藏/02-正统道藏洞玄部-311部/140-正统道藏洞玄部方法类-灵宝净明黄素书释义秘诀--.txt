靈寶浄明黃素書釋義秘訣
　　經名：靈寶浄明黃素書釋義秘訣。撰人不詳。一卷。底本出處：《正統道藏》洞玄部方法類。
　　靈寶浄明黃素書釋義秘訣
　　弟子方文，饉稽首真師，敢問黃素書數事，伏望玉旨，真指根源，分明垂教。
　　書曰：五炁朝元，三陽聚頂。
　　方文伏睹鐘離真仙與呂真仙，作《傳道集》，說鍊大藥金丹事有曰：五炁朝元，三花聚頂。五炁不離五行，或曰五藏也。此日三陽，彼日三花。陽亦炁也，且人之生諸陽聚於首，五藏之炁自是朝於泥丸，故目能明，耳能聽，鼻能嗅，舌能味。而鍊金丹曰五炁朝元，三花聚頂。只恐別有造化。伏乞分明指示。
　　五炁，五藏之炁，合而朝於元宮。元官謂下元。守下元之既固，然後達於中元。達於中元，故朝於上元，名曰三陽。花者；三陽之異名也。此元陽之運動，凝結為五，運用為三，如此之時，丹已成矣。慶雲生於頂門，而頂之炁已開，如日月明，耳聽鼻嗅，則非正朝而聚也。
　　書曰：當思一身何所從來。
　　方文以謂，今世之人不知所以死。身之從來，乃從天地之一炁，兩半相合，父母之炁，造化之本始也。知從此來，當從此修，即合根究造化之本始。若從此孤陰而修，未合厥旨。伏乞密賜垂教。
　　人之初生，本乎一。一與言為二，又一二之說。一二相化，故有真水、真火，而精神具。既識真水、真火，斯能知所從來。
　　書曰：日月差互，不能成功。
　　方文詳觀《丹經》，全以日月垂象為，則此真法象也。能法象日月，則能奪天地陰陽造化。而差互不成功者，《周易·參同契》云：日月相撢，持陽雄旛。陰施陰，雌變黃色。又曰：纖芥不正，悔吝為賊陰。《真君丹經》云：探有日，取有時。又張真人詩云：毫髮差殊不作丹。所以差殊如何？何道得不差互？此是火候，願賜口訣。
　　日月之象，本乎精神。精神之生，存於一二。一二，火候之正數也。水火有抽添之用。然於年中選月，月中選日，日中選時，故無差互。此語載在火候。書曰：辨水火，交龍虎，明丹藥，曉鉛汞，會抽添，轉河車。
　　方文窮究丹經，丹經不離陰陽而生異名，凡數十種，如水火、龍虎、鉛汞、河車，皆一也。而此曰辨水火，交龍虎，明丹藥，曉鉛汞，轉河車，何也？識水火，即識龍虎。識龍虎，即識鉛汞矣。此便是丹藥之材也。如何曰辨，曰交，曰明，曰曉，曰轉？若抽添之數，又自是火候，若不識藥材，如何會抽添也？望指其要，使不相妨，以圖後學易曉。
　　水火、龍虎，同名也。水火言性，故曰辨。未有用也。龍虎言情，故曰交，已有用也。鉛汞言其形，則知其為藥之材，斯可曉。會抽添，即能轉河車。
　　書曰：以魂制魄，則知日月之生沒焉。
　　日月生沒，天之道，陰陽之至數也。魂魄者，人之神，可以知之。乃欲以魂制魄，然後可知何也？
　　此謂兩腎也。右為命門，屬陽，為魂。陰右，陽左，而乃在右，制魄之義也。右腎之炁，夜半升於左目。左腎之炁，日午生於右目。則知日月之生沒也。子午之時，日月生炁之至數。
　　書曰：心腎二炁相交，故曰真水、真火。
　　心腎為坎離，為水為火，人人有之。然丹經謂探有日，取有時，不在心、腎。張儀甫丹經乃云：妄指心腎為坎離。此曰真水、真火何也？
　　心、腎相交，斯可言真。不交不足以成真。蓋相交乃能有子。
　　書曰；龍，心也。虎，腎也。腎炁易耗，心液難積，要在知交合之時。採取之法，有自火中生水，水中生火，顛倒之術在也。
　　虎龍，即水火之異名也。又曰：龍，木也。虎，金也。既屬金、木，何故以心為龍，腎為虎？腎炁何以易耗？心液何以難積？交合之時，是下功時，龍虎交合，日月炁合也。心、腎炁自交合有時也。探取者，探取何物？從何物探？所探之物，可見不可見，？可名不可名？火中生水，水中生火，固為顛倒。而人身之中，如何得便火中生水，水中生火？一一望為詳示。
　　此語與前說，相互換也。火生於木，金生於水，即子從於父，得真性矣。然火水未濟，不交變，不能以有用，此火中生水，水中生火之至術也。火運用，可便生水，此口訣，不可紙筆道。
　　書曰：內丹者，藥材，出於心、腎，是人皆有。靈胎就真炁生，於如龍有珠、牛有黃，本於黃芽生，內丹成。
　　方文以《丹經》考之，并自《古修録》高真所著述，所謂藥材者，非在心腎之間。若在心腎之間，即是人皆可以結靈胎也。孤陰寡陽，不能成造化，龍以何道而有珠？牛以何修而有黃？黃芽者，不知是何物也，可得見否？何故謂之黃芽？黃芽，大丹頭也。得黃芽，即又要行火侯修持，然後內丹可成。以何道而得黃芽生？
　　藥材不在心腎，復歸何處？心腎之用，自有根本。龍不以耳聽，而以口聽，善於內視。牛能鼓嚥，而人不能。所以，心腎之藥，不能成真。
　　書曰：交龍虎，辨丹藥。砂中有汞，鉛中有銀。鉛汞相合，緞鍊自成。
　　交龍虎，辨丹藥，且丹藥未辨，如何得交龍虎？龍虎，便是丹藥也，辨得丹藥，然後可使龍虎交。砂中有汞，鉛中有銀。此便是丹藥，但非是凡汞。經云：凡汞、凡鉛，不勞弄。正為此也。煖鍊者，此乃火候。如何下火候，書中都不說，但云緞鍊，何以下火？願詳指示。
　　此謂火候，又魂制魄之說。知魂制魄，即見火候。火候可以用時易月，以刻易日，不在乎年探也。
　　書曰：鉛汞抽添之法，要達天地之機。
　　大凡抽添，已是得藥在爐。抽添者，火侯抽添也。達天地之機者，合日月之進退。經云：萬論千經講至真，不將火候著於文。要知口訣通玄處，須共神仙子細論。自古火侯不傳文字，願賜夢授口訣，或親蒙聖訓。方文雖已知，恐失真實。及至下功，卻有差互。可惜今日幸得遭遇，虔切叩請，以考正所學，不勝幸甚。方文呈覆。
　　截法中有火候，當以面授。
　　方文伏見真師，昔日豫章與衆仙唱和詩曰：刃鋒頭兩角，飛起金丹便落。更候八月中秋，專記勿令忘卻。又一刃鋒頭，兩角生金丹，只向上頭成。此皆言上品大丹。方文雖已得知，未知合與不合？真師昔日修行事，乞賜訓誨。方文伏見真師行三五飛步事，莫便是隱書？太微帝君鎮天英，守延期存元輔事否？方文見行之，乞賜批示。又伏睹真師得下義神方事，莫是老君金口要訣事、六丁玉女事否？欲望批示。方文呈覆。
　　此乃修丹之截法也。後人多恃其聰明，偽為謬說，以誤後學，終不能成功。不知一刀鋒頭者，水中有金也。兩角者，火中有木也。以木巽火，然後能水沸。八月中秋者，十五之數也。十五，河圖之數。八月者，金也。引脾之說，非直指八月十五日。三五飛步，不言三六、四五，而曰三五，真人星也。真人星者，虛一己，以為用存身為真人，守三三數之成。真人星，第三星也。能存真人，然後能變化，此非金口要訣、六丁玉女事。丁義。是一人，常言金丹之術，本不姓丁名義，隱其名以丁義。丁者，火也。義者，亦火也。此火中火，以真火合凡火，此正火候之法，亦不曾以授人，當別以相示。
　　方文伏睹真師興靈寶浄明教法。而靈寶妙道，在《度人經》中，教法甚多，方文嘗探賾一二，伏望真師大演度人經教，以為教法之祖，又行持符法，在於積行累功。伏睹九老帝君《迴屍起死之經》本出《度人真經》，亦是靈寶法門。伏乞真師頒示真本，以教在壇之士。方文呈覆。
　　《度人經》者，太上始授之於道君，道君授之於我。我未全其妙，故道君直指浄明之教，以為度人之喉襟。如彼元綱，亦其至妙，勤而行之，不在多閱。所謂一撞三關門，直出九衢路。汝知之乎？又曰九天，又曰三天，又曰三九，此其要妙，想所未知。何謂三九者，十二之數也。捨三以為九，則九鼎也。存三以為三，即三關也。此正三一之法。一生三，二生四，即金木之用。昔《迴屍起死之經》為度人法教之術，今則真本訛舛，無復可辨。好事者易之，故《炁鏡》之篇，誤人多矣。近作《丹井緣事》乃以時數未定，然此經更數日方可出，終以相授。
　　方文：赫赤金丹一日成，古仙此語實堪聽。若言九載三年者，總是拖延款日程。又云：都來片餉工夫，永保無窮逸樂。不知何道如此之速，又云：以汞投鉛，以鉛投汞，而造化成，亦片時間爾。又云：真鉛是汞中金。古仙詩云：世人不識水中金。又云：識者便是真仙子。是知一點真金便作仙。呂公詩云：捉得金精作命基。又云：須得真鉛鍊甲庚，火取南方赤鳳髓，水求北海黑龜精。於此見水火自是水火，水火乃在心腎也。真鉛自是真鉛，非在心腎之水火。鍊此真鉛，乃是大道。望真師慈悲不隱，的當密示。方文呈覆。
　　一日之間，取黃素之炁而吞之，乃八十一文也。何謂八十一文，九九黃素之總炁。欲知欲取清和濁，仍留濁去清工夫。別無事，一刻也能成。又汞投鉛，鉛投汞，則造化之法。心交腎，腎交心，兩炁相假合。不離於一二金，鉛中之子也，知其母，識其子矣。此左腎之炁升於肝，以達於肺，而入於頂，由頂而還中。所謂上下五分，總炁上玄。從此可知，真鉛之金，甲庚之義也。
　　方文受太上五雷神法，乃真師遇華岳，向玉洞靈安汪真君所傳，今惟有五印真文，其餘醮祭四維神法不全，並赤鵝等符文，未見應干訣目，恐未真的。更乞真師特賜頒示。方文呈覆。
　　終不及今之正一五雷法，徒費心力。前日監度真師五雷，乃其要也。
　　方文自癸酉年，年始二十，見一西川李道人，說汞事，拜探取之法。至庚子年，又見東京一陳道士，傳方文丹經鉛汞事。至癸卯年，又見河朔一王先生，及京師庶道人，拜鄉人王學士，參同丹竈鉛汞事及火侯。去年任官崇仁，遇王絳州先生高弟，傳火丹之法甚詳，已奏知太上，同結丹友，及講論火侯子細，緣火侯不立文字，止存口訣。今告真師，次其是非端的。令方文無疑，欲擇庚戌年下功，成就大藥，伏望真師輔佐教誨。方文今默問火侯事乞，報應詳示。方文呈覆。
　　未得門庭，空多差路。事非奇異，未欲盡言。只如採取之法，須問採何藥？可見不可見？可聞不可聞？或不見聞，或須見聞，只在一二。火候之法，周天火候。鍊形之訣，不足以成金丹。如欲成丹，須辨丹中之火候，下手亦有術。要知心上事，須向腎中推。腎中有真火，鉛鼎生金液。何謂鉛鼎生金液？木生火，金生水。水火，夫婦之用。金木，父子之用也。有父子，然後有家。何謂有家，脾中之丹也。然求夫婦，必能相尅。非相尅，不能相治。非相治，不能相生。欲知其術，只在一二。一二之說，更細思之。可且講此一端，其中未有曉者，無惜以喻。
　　方文禀問下項：
　　一、劍訣中如何是金木相尅日起乎？此後日日存想，不知在甚時？或無時候？或只遇金火日存想，夜間如何？
　　一、金水相生日起手鑄。惟復日日鑄，有無時侯，夜間如何？
　　一、如何養一年？
　　一、如何磨劍？
　　一、金水水相生日，如何是？
　　一、訣尾有心授之語。
　　相尅相生，謂之支干相生相尅之日。心授，乃隱訣。用之，從師所指，秘術也。
　　方文行丹景道精隱地八術，內玉皇道君正諱、隱名不同，及不識天篆。欲問下項：
　　一八宮玉皇正諱。
　　艮宮曰太器。震宮曰幽窕。或曰幽寥。巽宮曰無英。離宮曰伯史。坤宮曰運珠。兌宮日二儀。或曰二義。乾宮曰元輔。坎宮曰陰精。
　　一紫清帝君。
　　音明　 音霆 音靈
　　實名雖不同，然八宮，皆北斗玉皇君之隱諱，各隨其所在而用之，如金在石為礦，在鎔為之丹。
　　方文欲問，召使玉女有何捷法？六丁玉女名字，與符多不同，欲乞教誨。
　　玉女之法，皆出一宗，然誠者易感。今法之無訛謬者，莫先於《白猿經》。
　　靈寶浄明黃素書釋義秘訣竟