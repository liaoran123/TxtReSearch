上清太一金闕玉璽金真紀
　　經名：上清太一金闕玉璽金真紀。撰人不詳。三篇同卷。底本出處：《正統道藏》洞玄部神符類。
　　上清太一金闕玉璽金真紀
　　度命飛仙符
　　卻死來生與神合德度世符
　　夫俗人好道，晚學初淺，未識道源由，且未離人間。人間甚多罪咎，犯之非一，既有反善之辭，有改誓聞於高上之聽。慎不可復使，犯惡逆違生之罪也。重犯十過，天地弗赦，身死為驗，不可復改補者也。太靈畢道，甚有微妙，至禁殺六畜眾生之物，不能自改心易行，無所益也。譬水火之交耳，得其益者，白日升天，犯戒法，則身歿三泉。《靈寶管中經》曰：尤重於八節，趙伯玄所謂生死門戶者也。故《九素玉傳經》曰：秋判之日，尊卑盡會生死之日也。古人以秋分之日為秋判，所以爾者，秋分日乃會九天八地眾真人、神上皇至尊，三日三宿共定萬民之命，所聚者咸多而神尊並集也。諸八節日，會天地諸真官，先後及節。凡三日三宿，各還所司。道士末學，當依其日服仙生符、升天符并除過符。符文口付，不欲筆傳，祕之勿泄，可不慎之。
　　右八，節日服，符正中北向，吞之。
　　右太一除過符，八節之日與仙符共服。先服仙符，次服此符也。勑符三叩鍾，祝曰：
　　天赫赫，地青青；太一符，祕長生。神童侍，鍊身形；肌膚強，骨肉輕。壽無極，見太平；謁真君，升天庭。急急如律令。
　　《素靈玄洞經》曰：上皇大帝君玉尊陛下，乃上登清靈宅太虛之闕，丹城紫臺長綿玉樓君集于太微之觀。上開九天之門，請九天之真皇；中要太上三老君，北極諸真，及八海大神；下命五嶽名山諸得仙者。靈尊萬萬，並會于寥陽之殿，共集議天下萬民之罪福，記諸吉凶，學道勤懈疏，識犯過日月，修行善惡，刑罰之科、生死之狀，各隨其屬部境根源。條例副之司命，書于黃篇。罪福纖芥刻于丹誠之籍，伏匿之犯惡，陰德之細功者，無不一二縷別而知之者。其夙夜半，出中庭，北向，脫巾再拜，長跪，上啟太上北極天尊，求赦萬過，并服除過符也。任意自陳乞，服符畢，便願曰：太上皇帝削其死籍，移書三官，使著神仙之錄。某謁玉札，長生久視，通真達靈。畢又叩頭四下，再拜而還靖室。深自尅責，并存念三元中神。今上啟太上。如此者三，名上仙籍，罪咎除滅也。三元，泥丸、絳宮、丹田，三神也。存念三元三神。上啟天尊，乞求恩赦；助己自陳，令必上聞者也。秋分三啟，生籍乃定，死名乃除。又《洞達命青中經》曰：夫好道精思，常務在宿夜，存念天地，并愛育萬物。當令行不敢傷神，言不敢傷物，天地者亦盡我身也。師靖亦我身中，是故聖人包內知外。夫欲思改更，未必中庭并入靖也。觀之所由，察之所行，此之謂也。北辰亦我身形，但當獨處所住屋室，靜思按法燒香，所念乃吉。心中眾欲濁氣不除，徒宿靖廬，亦無所益。
　　昔有裴君止於空山之上，修行精思。一年之中，髣彿形像；二年之中，五帝乘日，形見在君左右；三年之中，終日而言笑樂；五年之中，五帝日君，遂與裴君，驂乘飛龍之車，東到日窟之天東，蒙長丘扶桑之宮，八極之城，登明真之臺，坐希林之殿，授揮神之章、九有之符，食青精日飴，飲雲碧玄腴，於是與五帝日君，日日而遊，此所謂奔日之道也。所以吸取日精，五帝從日而前不可不修此一法。《要道隱書中篇》曰：子欲為真，當存日君，駕龍驂鳳，乘天景雲，東遊希林，遂入帝門。精思乃得要道，不煩名上青，靈列位真官。
　　為真之法，宿宿視月，臨目、閉氣、九息，因又咽月光九過，當存月光，使入口中，即而吞之。畢仍存青帝夫人，從月光中來；在我之左次，存赤帝夫人；在我之右次，存白帝夫人；在我之背次，存黑帝夫人；在我之左手上次，存黃帝夫人；在我右手上，五帝夫人；都來乃又存流鈴雲車，駕十龍從月光中來到我之前，存五夫人共載為奔月也。子欲升天，存月大人，駕乘飛龍，乘我流鈴，西到六嶺，遂入帝堂，精思乃見上朝天皇。白日精思對日，思日中五帝君；夜則精思對月，思存月中五夫人。若能精誠，日月並俱。若始學，則五靈形見，授書賜芝，威制羣神，役使玉女、玉童，位此四真，故受太一素祕金券，正應向北面四拜，拜四真，東、西、南、北應位也。
　　受書真人，假神虎之符，以制嚴六天流注邪精，流金之鈴，以命召眾真，杖青毛之節，以周流九宮，皆以精思微妙，幽感天心，是以靈降扶身，上升帝庭耳。道士行者，若處密室，日月有陰不見時，但心中存而思之，不可待見日月也。以彼精思心盡，無所不通，先存五星在體上，有日月也。
　　右龍祕虎符，道士入山佩之，行來他方亦佩。非太一道士不得妄佩也。
　　原缺
　　右生靈一九有，符，七月七日服之。若佩之，不食六畜，食六畜不可服也。此九真道士裴處和，在幽，石山中，九靈君三更授之。欲得長生，日服甲符，久自升玄知道。
　　原缺
　　右延年除百病符，日吞一道。
　　原缺
　　右達現符，修身一日服也道。
　　原缺
　　右欲得長生，日服一符，久久自升玄知道，見形逆知方來。
　　原缺
　　上清太一金闕玉璽金真紀竟