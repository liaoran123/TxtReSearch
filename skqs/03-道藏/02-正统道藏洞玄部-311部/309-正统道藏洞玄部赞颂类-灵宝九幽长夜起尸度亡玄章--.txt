洞玄部讚頌類 
　　靈寶九幽長夜起尸度亡玄章
　　經名：靈寶九幽長夜起尸度亡玄章。撰人不詳。載靈寶齋儀歌章二十六首。一卷。底本出處：《正統道藏》洞玄部贊頌類。
　　靈寶九幽長夜起尸度亡玄章
　　茫茫三天上，玄光照空暉。仙人排雲出，玉女下靈扉。
　　梵響何悠悠，繽紛五色旂。極月觀三界，中元不平夷。
　　不聞人頌音，但有哭聲悲。奄去不得住，命速復怨誰。
　　先身不修福，福盡禍來追。三魂七魄馳，迢迢何所依。
　　奉經遵三寶，自值宿命歸。建齋大布施，五陰必生尸。
　　報應无近遠，至心有會期。以死早拔之，生天高巍巍。
　　弟子東向三拜，除去三萬劫生死之罪。
　　窈窈無上臺，遼遼雲中堂。仰眄大羅宮，但見仙人房。
　　閭浮多惡人，惡人必先亡。天誅不分別，善惡或同鄉。
　　皆由善不積，魂馳遊八荒。對來奄就死，此亦无豪強。
　　因緣各自去，父母不能當。念之死者苦，悲來五情傷。
　　上有七尺土，丘冢何茫茫。三十六世乖，七祖各分張。
　　願得出五道，隨聖遊十方。
　　弟子北向六拜，除去三十劫生死之罪。
　　中元多惡人，惡人必先亡。命過如轉燭，魂魄歸蒼茫。
　　因緣任宿行，苦樂那可常。愚人不作善，死後心摧傷。
　　哀哉生死別，號哭斷人腸。悠悠天地分，此苦誰能當。
　　大聖愍一切，敕語五道王。各持生死簿，來詣長夜堂。
　　召喚監殺君，太山牛頭防。并勒三塗掾，龍驛告十方。
　　死者已自苦，早今度南宮。衣食食天廚，世世值樂鄉。
　　弟子西向三拜，除去十二劫生死之罪。
　　落落三天上，峻極何巍巍。天下之大罪，莫過忠孝虧。
　　萬劫入長夜，永已不復尸。先世有此億，今身禍來追。
　　坐此年中壽，魂魄共相馳。父母妻子乖，精神復何依。
　　命絕如山崩，若水之東之。故念死者苦，切切令人悲。
　　悠悠松柏下，長歿何時歸。
　　弟子東南向三拜，除去十八劫生死之罪。
　　天堂樂無極，閻浮多五慾。先身為何殃，命斷何乃速。
　　魂魄馳何方，精神漂何獄。父母妻子乖，別離如壞屋。
　　悠悠三塗中，精神竟何屬。愚人無所覩，言之慘心目。
　　唯願生南宮，世世食天祿。
　　弟子北向三拜，除去千劫生死之罪。
　　宿命生何原，今身值清道。因緣明師化，得受玄妙寶。
　　如何罪根深，猝然不終老。奄忽折盛年，命去何乃早。
　　魂魄入長夜，精神遊五道。四大於此散，六趣經苦惱。
　　生生為悲嗥，宿昔傷懷抱。何不度亡人，錢財等非草。
　　建齋重布施，世世見師保。
　　弟子北向九拜，除去三十劫生死之罪。
　　人皆欲求道，求道心不精。忌妬憎三意，墜入狐疑城。
　　坐口致云云，九幽方始驚。死魂入惡道，何日望太清。
　　哀哉死者苦，丘林何冥冥。今日度亡人，惟願更來生。
　　弟子北向十二拜，除去四十九劫生死之罪。
　　先世不作福，今身恒苦衰。奈何死者痛，輪轉五道機。
　　如水之注海，一去何時歸。妻子於是別，父母知是誰。
　　冥冥長夜裏，丘冢何纍纍。生人日夜哭，願得更生尸。
　　哀哉死者苦，迅速令人悲。
　　弟子南向三拜，除去三十劫生死之罪。
　　生者何乃樂，死者何乃苦。冥冥長林下，上有奄忽土。
　　悠悠黃泉底，精神向何所。妻子父母別，終歸墮七祖。
　　呼吸逐風塵，魂魄何所主。死者亦不生，看天天无柱。
　　瓦雞將不鳴，木人亦不語。哀哉傷人情，悲哉切肝膂。
　　建齋度亡人，留情何所處。唯願得生尸，昇仙度七祖。
　　弟子南向十二拜，除去七十二劫生死之罪。
　　悠悠濁俗人，倒見安識真。不知有父母，不知有君臣。
　　不解去來事，不別有故新。守愚而夭命，魂魄乃沈淪。
　　五道分之往，幽幽長夜肩。但聞哭尸聲，不見歡樂人。
　　不值宿命師，一旦亡精神。今日度亡者，願見起尸魂。
　　結胎在今辰，飛行須臾間。常與太上參，散憂在北門。
　　佩契而背師，世世七祖昏。
　　弟子西北向十二拜，除去三十劫生死之罪。
　　先身好殺生，命短怨神明。狂人言背師，萬劫九幽兵。
　　兆身為惡獸，億載易善形。今身中夭死，五苦無不經。
　　魂魄歸天地，精神何處生。大聖念之痛，哀哉傷人情。
　　輕口道說人，襍聲傷生民。今日度亡者，願得復人形。
　　七祖還南宮，三天九龍迎。
　　弟子西向九拜，除去三十劫生死之罪。
　　迢迢九天臺，峨峨紫鳳城。哀哉三界苦，憂愁患難并。
　　悼問世愚人，何以不長生。不信大聖教，奄去四大零。
　　終日行惡業，不覺身命傾。鑊湯沿劍樹，求哀亦不矜。
　　今日為過度，唯教復人形。
　　弟子東向九拜，除三劫生死之罪。
　　宿運因表裹，巍巍大羅天。中有不死夫，端坐兆億年。
　　奉佩道說師，世世長夜間。五道三塗中，九幽相拘牽。
　　如此之罪人，水劫何得仙。今日短命死，皆由先身緣。
　　忌妬才智人，令汝命不延。對至大會期，殺鬼終不原。
　　先不積善行，急向亦不恩。建齋度亡人，布施開道門。
　　弟子西向三拜，亡者即得解脫。
　　天地由常存，三光洞然明。五行應四時，玄運不頹零。
　　亡者有何罪，一旦罹寒庭。不知有妻子，不識有父兄。
　　四大奄然去，身散而存名。魂魄為何恃，精神何所生。
　　今日過度之，願得復人形。
　　弟子西向九拜，除去萬劫生死之罪。
　　四諦貫梵行，六度超世蹤。三毒不能檢，何用佩三洞。
　　奉師吾我心，不得乘九龍。以此短命死，縱橫五道衝。
　　二心懷猶豫，那得度灾洪。今日度亡者，願得見仙公。
　　弟子西向九拜，除去三萬劫生死之罪。
　　人人皆求生，生愚亦無益。佩籙而妬師，世世與聖隔。
　　雖欲圖飛騰，不得上玉曆。以此短命死，死入九幽籍。
　　魂魄精神馳，長夜何時釋。生存為何計，錢財常貪惜。
　　一去終天地，安知木與石。今日過度之，殃咎願除釋。
　　弟子西向十二拜，除去三千劫生死之罪。
　　天人仍下化，愚者不知研。各各利世養，苟得貪目前。
　　相妬競功名，自說爭後先。輕師慢朋友，萬劫不得仙。
　　死以入九幽，世世長夜淵。魂魄馳五道，鑊湯沿刀山。
　　今日度亡者，亡者願生天。釋去一切罪，逍遙太上前。
　　弟子東向三拜，除去九十劫生死之罪。
　　四符行之本，六度咸玄光。受道心不愍，令人命不長。
　　中心有猶豫，那得不早亡。奉師如凡人，調詿致禍殃。
　　慳貪不供養，世世值凶荒。輕口說祕要，過世入鑊湯。
　　今日度亡者，願早生天堂。生女為夫人，生男為公王。
　　弟子南向三拜，除去十劫生死之罪。
　　亡者初死宮，生人為立功。月月常度之，自離五道衝。
　　六齋十直日，三七去灾洪。庚申并甲子，真人靡不從。
　　今日度亡者，願得乘九龍。生死值太上，世世見仙公。
　　弟子北向九拜，除去千劫生死之罪。
　　賢者積萬善，積善能得仙。人死不為度，魂魄何得遷。
　　先身不作善，徘徊地獄門。借問有何罪，坐口輕語言。
　　永劫入九幽，何日復登仙。悠悠三塗裹，六賊之所牽。
　　今日相為度，行道歸自然。三五七九法，建齋興福田。
　　弟子南向九拜，除去四十劫生死之罪。
　　人身如五穀，輪轉其當生。種之有厚薄，善惡各有形。
　　愚智天地隔，人亦有健儜。若鐵有柔剛，如水有濁清。
　　人有貪亂者，亦有賢良貞。唯有生者樂，不見死者榮。
　　幽幽長夜中，劫運何時停。上聖愍一切，哀哉傷人情。
　　弟子東向三拜，除去六劫生死之罪。
　　閻浮非福地，罪人相塗生。不知命短促，但共争功名。
　　私心妬賢善，自取目前榮。則求人供養，不知大命傾。
　　苟欲自進速，獲譴於神明。奄然入長幽，黃泉何冥冥。
　　可念世愚人，此身豈久停。行善得仙者，萬世不頹零。
　　弟子西向三拜，除去三劫生死之罪。
　　九幽多惡人，善者不來居。丘林龍不棲，井水無神魚。
　　先身无有福，不得食天廚。輕口道說師，死亡在斯須。
　　魂魄遊五道，精神歸虛无。悠悠九幽裏，萬劫歷三塗。
　　今日度亡人，願得隨龍鳧。
　　弟子北向七拜，除去萬劫生死之罪。
　　遼遼守棺槨，髣髴見紫庭。奉道求上仙，第一得師明。
　　身佩元極契，當有一切經。百伎多能者，亦能道術成。
　　奈何死者苦，一旦失功名。今日度亡者，令悉登鳳城。
　　弟子北向三拜，除去萬劫生死之罪。
　　仙人壽萬劫，愚者亦不知。佩契心不愍，自取亡身危。
　　口舌道說人，速死傷誰為。猛虎不可絆，神龍不待羈。
　　此乃俟賢聖，不與愚人騎。可念死者苦，精神五道馳。
　　今日欲度之，昇仙常无為。
　　弟子西向七拜，除去三萬劫生死之罪。
　　人生會當死，一切皆无常。賢聖猶尸解，轉身昇天堂。
　　罪重必夭命，善者為延長。富貴與貧賤，斯是福不強。
　　兇頑不信道，那得見仙王。大慈念一切，令人心摧傷。
　　過度已說竟，心各禮玉皇。
　　弟子西北向九拜，除去千劫生死之罪。
　　靈寶九幽長夜起尸度亡玄章竟