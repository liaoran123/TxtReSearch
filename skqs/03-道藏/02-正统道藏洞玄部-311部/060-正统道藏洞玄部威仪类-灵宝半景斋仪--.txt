靈寶半景齋儀
　　經名：靈寶半景齋儀。一卷。底本出處：《正統道藏》洞玄部威儀類。
　　靈寶半景齋儀
　　自旦至午，謂之半景
　　清旦，第一朝
　　先門啟白意
　　次昌道次華夏讚，引至地戶
　　次各禮師，存合如法
　　次衛靈神咒
　　次嗚法鼓，二十四通
　　次發爐
　　無上三天玄元始三炁太上老君，召出臣眾官等身中三五功曹、左右官使者、左右捧香驛龍騎吏、侍香金童、傳言玉女、五帝直符直日香官，各三十六人出，關啟此問土地里域、真官正神。臣今正爾燒香，奉為大道弟子某修設靈寶半景妙齋一中，祈恩懺罪，謝過消災，保護平安，希求福祐，願得太上十方正真生炁，降流臣及齋主弟子等身中，令臣所啟速達，逕御太上無極大道至真玉皇尊帝御前。
　　次各稱法位
　　具法位臣某等謹同誠上啟，虛無自然金闕天尊無極大道太上大道君、太上老君、高上玉皇，十方已得道大聖眾，至真靈寶天尊、三十二天帝君、玉虛上帝、玉帝大帝、東華南極西靈北真玄都玉京金闕七寶玄臺紫微上宮靈寶至真明皇道君、玄中大法師、北極帝君、天地水三官、九天司命真君、九天使者真君、三界官屬一切真靈。臣聞大道無名，強啟不言之教；天尊出世，特開正法之門。於是玉律宣行，金科闡化。既有祈求之路，爰昭應感之機。臣等學業因師，叨傳儀式。凡有信心歸向，須陳像設威容。欲導精誠，先呈詞疏。
　　次讀詞
　　具如詞奏，聖道以聞。伏惟太上三尊，垂光照鑒，齋主弟子。伏聞玄元設教，常善救人。太上真風，弘慈被物。度有心於福善，接回向於裝嚴。臣等受法之時，約令級引。存玉皇而俯仰，祈真聖以來臨。今故燒香，歸身歸神歸命，十方無極太上靈寶自然天尊，乞降道場，受斯供養。聽臣關奏，願賜恩光，使齋主弟子某福果周圓，功德成就。懺罪愆於已往，希善慶於將來。家眷平安，公私康泰。九玄七祖，承功德以逍遙；土地龍神，奉靈恩而祐助。今故燒香自歸依師尊大聖眾，至真之德。得道之後，昇入無形，與道合真。
　　次禮方
　　次懺悔
　　臣等伏聞，大道強名，天尊應號。御金闕玉京之上，見十方三界之中。照群生，垂日月之光；資品物，布四時之炁。凡有祈告，隨願感通。今時謹有齋主弟子某投詞丹賺，啟露玄師。請立道場，奉修齋法。祈真啟請，願降香筵。稽首天尊，歸命懺悔。伏恐弟子某自從曠劫，爰及今時。父母宗親，至于眷屬。三業造三千之罪，六根為六賊之愆。生世生身，有罪有咎。今日設齋懺悔，敬禮十方無極太上靈寶天尊。伏願罪滅福生，愆消過息。年歸善壽，命益延昌。九祖生天，一門慶泰。禍沉未兆，福起自新。稽首歸依，正真三寶。
　　次三啟頌
　　次三禮
　　次稱名位
　　具法位臣某等謹重上啟，太上無極大道太上道君、太上老君、高上玉皇、無上玄老、十方已得道大聖眾，至真靈寶天尊、三十六部尊經、玄中大法師、天地水三官、三界官屬一切威靈。臣等服佩師資，傳經受籙。先約立齋塵世，常轉法輪；後及剋意修真，存三守一。凡有人天請命，當須依按科儀。布露壇場，裝嚴象設，具其齋意，關奏上聞。齋主詞文，向已宣讀。兼持法信，披訴望恩。伏惟無上虛皇自然尊帝，眄靈輿於碧落，照虔告之丹心。齋功克遂於周圓，福果盡蒙於昭著。洪恩燭祐，使萬禍以消除；靈澤需臨，蕩千災而珍滅。伏願齋主身安命泰，福祿增榮。家眷女男，俱資景壽。九玄七祖、三代家先，受齋福以逍遙，各生天而自在。住宅龍神，土地城隍，廟貌靈祇，皆承啟謝之功，悉助善缘之德。則上明天尊弘慈之澤，下副臣等歸命之誠。謹啟。
　　次十念
　　次復爐
　　次小學仙讚
　　次回向讚畢，散如常儀
　　平旦，第二朝
　　自唱道至發鑪，並如前法只不宣衛靈神咒
　　無上三天玄元始三炁太上老君召出，臣眾等身中三五功曹、左右官使者、左右捧香驛龍騎吏、侍香金童、傳言玉女、五帝直符直日香官，各三十六人出。關啟此間土地里域，真官正神。臣今正爾燒香，奉為大道弟子某修設靈寶半景妙齋一中，祈恩懺罪，請福消災。願得太上十方正真生炁，降流臣及齋主弟子身中。令臣所啟，速達逕御太上無極大道玉皇尊帝御前。
　　次各稱名位　
　　具法位臣某等謹同誠上啟，虛無自然金闕天尊無極大道太上大道君、太上老君、高上玉皇、十方已得道大聖眾，至真靈寶天尊、三十二天帝君、玉虛上帝、玉帝太帝、東華南極西靈北真玄都玉京金闕七寶玄臺紫微上宮靈寶至真明皇道君、玄中大法師、北極帝君、天地水三官、九天司命真君、九天使者真君、三界宮屬一切威靈。臣聞，大羅空寂，中分九虛。大包億萬之天，獨止法王之極。轉法輸於天上，流真教於人間。師寶相承，玄風廣扇。立九真之玉律，修七聖之金科。祈求之疏，爰申齋法之門。遂啟臣等，早蒙師教，受籙傳經。先弘濟度之心，以副人天之請。既奉詞疏，合具奏聞。
　　次讀詞
　　具如詞奏，玄鑒以聞。伏惟太上三尊，聖慈昭覽。陌顧虔祈之懇，賜留不恃之恩。臣等以滌濾身心，恭行關告。降真聖於九天之上，禮天尊於十極之中。齋主某專備香花，嚴陳供養。時也金雞報曉，玉漏將終。展此席之威儀，按三時而行道。祈恩有所，請福周勤。既陳初上之香，先用祝堯之壽。運玆初捻上香，供養玉清聖境元始天尊。願以是功德，先用上資，當今皇帝陛下。伏願天長寶位，地久居尊。聖明齊日月之明，皇化並唐虞之化。北辰同德，南面永光。乘景運於千年，扇薰風於萬國。諸王太子，磐石彌堅。將相諸侯，匡安社稷。時豐俗阜，天下和平。災害不生，民安物泰。今故燒香，自歸依師尊大聖眾至真之德，得道之後，昇入無形，與道合真。
　　臣聞，香花二奏，騰搖曳於三清；福報見存，遠薰修於九祖。積善之家先德，有餘之慶追思。運玆二捻上香，供養上清真境虛皇靈寶天尊。願以是功德，奉為齋主，九祖七玄、三代家先。伏恐父母因緣，造諸罪業，未脫三塗五苦、沉淪萬劫之愆。伏願承此懺悔，俱蒙蕩雪。冠帶裝嚴之境，逍遙自在之天。福廕家門，子孫光顯。今故燒香，自歸依師尊大聖眾至真之德，得道之後，昇入無形，與道合真。
　　臣聞，名香三上，達金闕之齋心；煙散玉花，滿十方而供養。請福之期必應，求恩之果感通。運玆三捻上香，供養太清仙境玉皇太極天尊。願以是功德，奉用保持。齋主某伏願真靈降祐，消世上之三災；道炁護持，度人間之九厄。赦愆尤於已往，恕過犯於將來。壽算增延，年命長遠。福祿吋四時之慶，官榮光極品之稱。眷屬女男，盡蒙康泰。境土樂農桑之業，市鄽臻百貨之財。土地龍神，共資陰驚。今故燒香，自歸依師尊大聖眾至真之德，得道之後，昇入無形，與道合真。
　　次禮方
　　次懺悔
　　臣聞，玉皇端御，強為之容。弘慈而天地圓通，恕宥而神明方便。眾生造罪，懺悔能消。日久過愆，首陳皆雪。今時，齋主弟子某歸依大道，敬念清齋。稽首天尊，歸命懺悔，伏恐弟子六根造罪，三業為愆。世懼之災，生虞九厄。又恐前身過犯，見報愆尤。害命殺生，冤家債主。爰從多劫，父母種親，無量罪源，宣陳難盡。今日設齋，至心懺悔，敬禮十方無極太上靈寶天尊。乞赦千愆萬罪，過犯深冤。使赫日恩威，霜消雪釋。年增福善，日免凶災。家眷康寧，身躬慶泰。先亡玄祖，承善果以逍遙；土地龍神，保公私而清吉。禍沉九夜，福起十方。稽首歸依，正真三寶。
　　次三啟，至重稱名位，並如前法
　　具法位臣某等謹重上啟，太上無極大道至真玉皇上帝、太上老君、九天使者真君、三十六部尊經、玄中大法師，三界官屬一切威靈。臣聞，道德巍巍，難窮眾妙。龍漢蕩蕩，何能別真。蓋天尊垂旨浮黎之天，遂轉法輸之境。初傳天上，漸降人間。師資相傳，法教彌廣。臣以稟承明訓，裨讚真風。先弘接世之心，後志修行之道。凡有人天請命事，須開置壇場。存太上於法筵，具詞章而啟奏。陳其齋意，宣達上聞。齋主墨詞，向已披露。伏惟玉皇大道金闕天尊，眄視丹誠，聽宣詞疏。伏乞齋主某赦見生之罪障，消已往之愆尤。賜八景之玄恩，注九天之善福。祿延南斗，命益束華。家眷平安，各增壽算。免三災於歲月，除九厄於年庚。然願七祖靈儀，先亡神識。旁及追修之力，俱承解脫之功。各遂逍遙受生，常樂住宅。龍神禁忌，城隍社令，廟貌靈祇。同資啟謝之恩，皆作護持之力。則上明天尊弘慈之澤，下副臣等歸命之誠。謹啟。
　　次十二願散如常儀
　　巳時，第三朝
　　自唱道至發鑪，並如前法只不宣衛靈神咒
　　無上三天玄元始三炁太上老君，召出臣眾等身中三五功曹、左右官使者、左右捧香驛龍騎吏、侍香金童、傳言玉女、五帝直符直日香官，各三十六人出。關啟此間土地里域、真官正神。臣今正爾燒香，奉為大道弟子某修設靈寶半景妙齋一中，三時行道，祈恩懺罪，請福消災。願得太上十方正真生炁，降流臣等身中，令臣所啟速達，逕御太上無極至真玉皇尊帝御前。
　　次各稱名位
　　具法位臣某等謹同誠上啟，無上虛皇金闕天尊、太上真皇無極天尊、高上玉皇太極天尊、太上玉宸大道君、太上玄元老君、十方得道大聖眾、至真諸君丈人，三十三天帝、玉虛上帝、玉帝大帝、東華南極西靈北真玄都玉京金闕七寶玄臺紫微上宮靈寶至真明皇道君、玄中大法師、九天司命真君、九天使者真君、北極大帝、天地水三官，三界官屬名山洞府一切真靈。臣聞空洞之前，虛無何有。既結自然之炁，強名大道之稱。於是朴散分元，成天立地。融先發妙，唯神大明。立天子而置三公，有師資而弘教法。自此真經降世，科律宣行。茫茫欲海之中，得為舟檝；浩浩愛河之上，憑作橋梁。救群生於八苦之門，度厄禍於三災之運。廣留齋法，特濟人天。臣等忝職玄科，俾弘誓願。凡有信心所請，具有詞疏宣呈。
　　次讀詞
　　具如詞奏，情理備陳。眾聖已聞，虔祈嫌切。伏惟虛皇大道，無上慈尊。鑒照俗心，乞垂聽覽。臣聞，天尊寂然不動，見形於三界之中；玄德感而遂通，應念於群生所告。齋主弟子某特將齋法，啟黷真靈。薦香騰搖曳之花，供養設芳饈之饌。臣等恭行關奏，希達上聞。既蒙昭祐之恩，必降護持之力。謹以初捻上香，供養虛無大道金關天尊。願以是功德，奉為齋主先用，仰祝當今皇帝陛下。伏願聖躬萬歲，寶位億春。齊日月之大明，等乾坤之永壽。垂衣問道，窮象帝於希夷；端拱凝旒，協華封之獻祝。諸王太子，光玉樹於龍樓；文武重臣，耀功名於麟閣。薰風廣扇，淳化弘流。天下清平，民康俗阜。今故燒香，自歸依師尊大聖眾至真之德。得道之後，昇入無形，與道合真。
　　臣聞，道力無形，強名功德。死生重罪，回向能消。宜持二上之香，沖雪九玄之苦。謹以二捻上香，供養無極大道眾聖。願以是功德，奉為齋主家，先亡後化，七祖九玄、三代魂儀、一門宗屬。伏願赦三塗之苦懟，昇十極之福堂。步八景以逍逼，證六通而自在。面朝真帝，親視法王。福廕見存，永流餘慶。今故燒香，自歸依師尊大聖眾至真之德。得道之後，昇入無形，與道合真。臣聞，天尊妙相，因凡相而裝嚴；大道無形，假凡心而立教。欲降九天之福，宜騰三上之香。謹以三捻上香，供養玄元大道無上天尊。願以是功德將用，保持齋主。伏願玄恩賜祐，東華益算於命宮；靈澤降流，南斗延生於祿位。壽山增峻，福海彌深。居官寵極於人臣，榮慶顯光於九族。處私保安於動止，年庚康泰於四時。眷屬一門，尊卑男女。各比松筠之操，盡堅金石之顏。千災隨懺以雲消，萬禍因齋而雨散。住宅寧謐，財帛豐饒。蠶吐八絲，田登九穀。經求稱意，市井駢闐。然及六道冥靈，悉霑餘福。今故燒香，自歸依師尊大聖眾至真之德，得道之後，昇入無形，與道合真。
　　次禮方
　　次懺悔
　　臣聞，多事過生，罪莫大於可欲；道生安靜，福莫積於善緣。故三災因三業而行，九厄隨九竅而作。既有六根之患，拘成四大之身。茫茫生死之中，擾擾愛貪之內。賴神倦救世，教闡多門。齋法弘宣，濟其沉溺。齋主歸依大道，開置法筵。稽首天尊，至心懺悔。伏恐弟子某前生今世，行止施為，疊疊愆尤，海深山積。今日設齋啟謝，敬禮十方無極太上靈寶天尊。惟願赫厥靈之恩澤，蕩無妄之災虞。年資福壽，以增新命。吁善祥而延益。先亡七祖，各遂逍遙。見在尊卑，盡蒙康泰。禍猶冰釋，福若川臻。稽首歸依，正真三寶。
　　次三啟，至重稱法位，並如前法。
　　具法位臣某謹重上啟，闔座真靈一切主者。臣等夙生餘慶，浩劫信根。出煩惱之慾塵，入真師之法宇。人問天上，相次提擭。莫知出沒偽真，寧測去來凡聖。神仙妙典，經教科儀。先弘濟俗之心，後詣修行之路。每遇人天祈福，事須關奏法筵。存虛皇於寥廓之中，降太上於道場之內。今有齋主某持設詞疏，修此妙齋。已呈三奏之儀，庶滿十全之禮。備以香花燈燭，果饌獻誠。瞻尊像以傾心，竭塵情而供養。願以是功德，並用保持。齋主某伏願壽山增峻，福海添波。資祿算於樁松，保年命於龜鶴。居官則位崇極品，長作重臣；處私則身運亨通，神明助祐。宅多慶泰，人口平安。九玄七祖，先代尊魂。一切有情，咸歸至化。則上明天尊至真之德，下副臣等歸命之誠。謹啟以聞。
　　次十二願散如常儀
　　午朝罷，散白，讀三獻文自唱道至發爐，並如常儀
　　次各稱法位
　　具法位臣某等謹同誠上啟，太上無極大道太清玉陛下中黃九土十二仙官、五土神君、九宮八卦日月星宿天曹地府太歲將軍、土漂神將、四面方位，一切威靈。臣聞天元定紀，土德居尊。清浮濁凝，八方期判。圓
　　象復西迴之道，方輿飛東注之流。鬼神之理，既彰陰陽之功；益著五行，造化萬物咸生。穴處巢居，京觀宮殿。上棟下宇，方傳先聖神功；戶牖鑿開，始自上皇洪範。六十甲子，納音於五行變通；十二時辰，司禁於二宅方位。伏以水漿泛溢，住宅重興。動土興工，鼎新換舊。益虞觸犯，是用醮陳。伏惟許允干祈，再拜奉請。
　　次第一獻，上香、上茶、上酒臣謹上啟，天父太陽上帝、地母太陰尊神、北極紫微五靈太微帝君、北斗七元三台九曜二十八宿、天地水三官、九地真皇、四司五帝、宅後禁忌、十二時辰、三百六十禁、旬百二十殺、方位城隍，土府五行，一切至神。臣今謹為弟子，緣宅宇以闕修，遂命工而添換。既多損動，掘鑿高深。慮恐觸犯龍神，驚搖禁忌。具陳醮謝，布露香燈。祈福祐於上真，謝愆尤於下土。備將丹懇，錄在素函。弟子詞文，謹當宣奏。
　　次讀詞
　　具如詞狀，玄覽周知。臣聞，天覆地載，日月流暉。星辰運度於上天，人物稟承於下土。五行運化，陰陽變通。惟神惟靈，有禁有忌。今有某夙承祖業，繼嗣前風。節鎮藩宣，職臨府郡。准上有功之作，得無動土之勞。莫不下掘井泉，上崇臺榭。耀華堂宇，構造庭除。換舊添新，惟加壯麗。掘鑿恐傷於龍將，興工慮犯於神明。所以虔奉道門，請陳料法。嚴施醮禮，供設香燈。繒綵鎮方，命財質信。銀錢馳馬，逐位獻陳。酒脯飛觴，祭神如在。伏惟四司五帝、土府真官。斡鑾駕於九宮，降醮筵於十地。領納誠禮，賜福留恩。使眷屬無災害之虞，宅宇有周圓之慶。經營葉泰，出入咸安。五土城隍，歡喜成就。再拜。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　
　　次第二獻，上香、上茶、上酒
　　臣謹重上啟，真靈上帝、五土尊神。臣聞，造化之初，陰陽有物。變穴處巢居之代，歸京城宮殿之朝。莫不涎壇範金，斧斤斲木。上棟下宇，城壘堤防。蚩尤拒敵於軒轅，兵甲遂流於後代。天文垂象，五行通變於百神；地理分形，八卦統成於萬化。一十二辰之宮府，六十甲子之納音。博古自此，而禁方上郡，因玆而避忌。舉家動用，民庶行藏，先宜揀日揀時，利方而吉，況今國家詔命，使主新臨公署，興修茸之功，使宅動廣深之役，莫非掘鑿，煥赫重新。九宜難測於凶方，人物恐生於災患，舉家懷慮。戶主知修，依道門謝過之科。醮設五方土德。伏惟五方五帝，十二時辰，土府城隍，宅神禁忌。納闔宅之醮席，領齋主之虔祈。興祐家宅，克昌盛族。蛾蠶結秀，倉箱資盈。宅宇功成，裝修事遂。惟神懼喜，仰荷靈恩。再拜。
　　次第三獻，上香、上茶、上酒
　　臣謹重上啟，天父地母、五土尊神、闔座眾聖，及諸靈位。臣謹為弟子，醮設百神。衹謝五帝，盡賜威光。聽玆關陳，許從謝過。領納醮禮，鑒映蘋蘩。祐助闔家，溢，昌人口。門庭受福，戶牖歡心。願從今醮之後，五帝順行之化，四神和叙之恩。八卦興八節之康，九宮降九天之慶。太歲正常生之道、太陰滋祿綬於人。將軍專鎮化之權，月將致福祥之任。青龍白虎，振威武於宅門；朱雀北玄，耀文章於戶牖。玉堂金匱，天德明堂。長招富貴之人，永保門庭之祿。今則四向懸於寶鏡，五方立於星刀，照十二位之正神，辟二八方之凶鬼。五色繒綵，質命五龍。五般錢財，獻練五帝。奠斯醮禮，以謝百神。伏惟闔座尊神，特垂鑒祐。依方鎮守，永致吉祥。禍去福歸，災消善集。利康人物，興盛家門。在官者，祿受昇榮；在私者，所求皆得。福星進照，積釁蠲消。宅舍光明，戶庭肅睦。綵窗繡戶，四時之喜氣長盈；香閤華堂，八節之嘉聲益振。然後動鑿興工，四向無災。眷屬一門，以時康泰。瘟災不起，風火無虞。倉庫資對，無諸耗散。謝冥真於今夕，留福祚於此時。所獻錢財，饉具燒化。臣及弟子，再拜奉送。
　　靈寶半景齋儀竟