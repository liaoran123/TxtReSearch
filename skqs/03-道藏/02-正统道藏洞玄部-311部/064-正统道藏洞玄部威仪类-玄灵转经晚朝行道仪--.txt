金籙玄靈轉經早午晚行道儀
　　經名：金籙玄靈轉經早午晚行道儀。三卷。底本出處：《正統道藏》洞玄部威儀類。
　　玄靈轉經晚朝行道儀
　　法事如式
　　各禮師，存念如法
　　請宣神咒
　　北上太玄，五炁徘徊。寶華五重，流光煥輝。靈景鬱秀，洞映太微。仰注我身，內府鮮開。安鎮靈宅，萬神總歸。身生羽服，舉形仙飛。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今晚朝，陞壇行道，朝謁帝真。欽奉其諸丹悃，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖紫微北極大帝北斗九皇星君御前。
　　請稱法位
　　具位臣姓某與臨壇官眾等，謹同誠上啟太上無極大道斗極祖師元始天尊，斗極玄師靈寶天尊，斗極宗師道德天尊，昊天玉皇上帝，紫微天皇大帝，北極紫微大帝，斗中高上玉皇尊星君，太微玉帝，北極玄卿大帝君，北斗天英貪狼太星君、北斗天任巨門元星君、北斗天樞祿存真星君、北斗天心文曲紐星君、北斗天禽廉貞綱星君、北斗天輔武曲紀星君、北斗天衝破軍關星君、北斗洞明左輔星君、北斗隱光右弼星君、九皇夫人、九陰內妃、天罡大聖萬真節度奎光帝君、北斗中三台華蓋星君，當生本命星君，南極老人壽德星君，上清福德星君、上清祿德星君，帝座照臨星宰、二十八宿星君、六十甲子星君、道德玄曹官君聖眾、玄中大法師真君、三天大法師真君、中天九省諸相丈人、左右綉衣使者、擎羊陀羅使者、四直玉文功曹、通事舍人，斗中千乘萬騎一切真靈。恭望洪慈，俯垂洞鑒。臣聞，中極流輝，左垣煥彩。混元啟運，呈鶴嗚玉局之祥；正一承流，演龍漢瑤編之祕。由玆經訣，遍徹堪輿。修正道以入仙宗，度天民而示妙法。日星有耀，雨露無私。臣等幸際法橋，稟依聖造。既緝熙於帝化，盍宣暢於皇風。以今欽奉綸音，崇修金籙。臣等肅嚴琳宇，聿建瑤壇。種種香花，旌請命祈恩之悃；巍巍功德，企延生注福之私。庸扣首於大鈞，希留心於皇極。以今晚朝，陞壇行道，請法眾等，運玆初捻上香。願此香煙騰空，徑上供養無上至真道寶大羅元始天尊、紫微上宮天皇大帝、玉斗二帝、九皇星君、清微天宮真仙聖眾。臣等皈身皈神、皈命，首體投地，仰依太上三尊、十方眾聖。願以是香功德，上祝皇帝陛下。伏願八極拱辰，三靈輔德。龜圖九範，天開聖瑞於河清；虎拜萬年，帝闢神畿於地大。今故燒香，自皈依師尊大聖眾，至真之德，得道之後，保天長存，和與道合真。
　　以今晚朝，陞壇行道，請法眾等，運玆二捻上香。願此香煙騰空，徑上供養無上至真經寶玉宸道君，靈寶天尊、紫微中宮北極大帝、當生本命元辰星君、帝座照臨星宰、禹餘天宮真仙聖眾。臣等皈身皈神飯命，首體投地，仰依太上三尊、十方眾聖。願以是香功德，敬祝皇太子殿下。伏願福樹曰新，善芽春長。天錫純嘏，合正炁於七元；帝與九齡，沐靈光於十極。金鼎胤虛無之寶，玉田融玄妙之珠。湛露飛霄，潤月殿星垣而咸若；卿雲凝曉，覆金枝玉葉以常寧。今故燒香，自皈依師尊大聖眾，至真之德，得道之後，保天長存，和與道合真。
　　以今晚朝，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老、道德天尊、南極老人壽德星君、上清福德星君、上清祿德星君、大赤天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，歸流九州四海、動植含靈。伏願正道涵濡，玄恩披拂。梯航歸化，慕衣冠
　　禮樂之風；山澤同仁，脫鱗介羽毛之累。今故燒香，自皈依師尊大聖眾，至真之德，得道之後，永保長生，和與道合真。
　　三皈依
　　志心皈依，十方經寶，當願眾生，心開悟解，受持讀誦。
　　志心皈依，十方道寶，當願眾生，起心回向，一切信禮。
　　志心皈依，十方師寶，當願眾生，普上法橋，無有障礙。
　　宿命贊
　　臣等謹按經云，遇本命生辰，告身中元辰驛馬，削落三災九戹，保見今眷屬安寧，悔過虔恭，漸登妙果。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第七上帝府天衝破軍玉晨君。乞為削落東震三綠、大火分野一切之戹。仰希矜軫，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祗率清眾，陞壇行道，上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身，人各運誠，旋行讚詠。
　　步虛，引至東方，上香，旋行復位
　　七元覆護天尊
　　臣等謹按經云，本命限期，可以消災懺罪，請福延生。持此真經，隨力章醮，福德增崇。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第八玉帝府天內外輔玉晨君。乞為削落西南坤位、二黑鶉尾、實沈分野一切之戹。仰希矜軫，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祇率清眾，陞壇行道，上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身，人各運誠，旋行讚詠。
　　步虛，引至西南方，上香，旋行復位
　　大慈延壽天尊
　　臣等謹按經云，凡有男女，於本命生辰及諸齋日，清淨身心，焚香持此真文，自認北極本命星君，隨心禱祝，善無不應。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第九大帝府天蓬內弼玉晨君。乞為削落北坎一白、玄枵分野一切之戹。仰希矜軫，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祇率清眾，陞壇行道，上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身，人各運誠，旋行讚詠。
　　步虛，引至北方，上香，旋行復位
　　玄都萬壽天尊
　　仰惟中天大聖、斗極高真，願運洪慈，俯垂淵鑒。臣等向來，欽奉綸音，崇修金籙，祝壽延禧，轉誦《太上玄靈北斗本命延生真經》九過，上祝九皇玉晨道君，削落九宮分野一切災戹，並已周圓。伏願淵聽潛通，聖心洞鑒。星橋輝貫，玉衡密運於魁罡；雲漢昭回，天駟旁驂於輪輻。六甲六丁之侍衛，斗魂斗魄之禁壇。二十四戹靈官，擁森羅之鹵簿；百千萬重道炁，乘赫奕之旌旄。不違只尺之私，式副再三之禱。享九五箕疇之盛，等八千莊筭之長。自天祐之，吉無不利。稽首皈依，聞經讚詠。
　　三聞經
　　聞經已後，當願天長地久，海晏河清。
　　聞經已後，當願聖壽萬安，皇圖鞏固。
　　聞經已後，當願金枝蕃衍，寶曆綿洪。
　　發願
　　存神燒香
　　香官使者、左右龍虎君、侍香諸靈官，當令臣向來晚朝轉經行道之所，自然生金液丹碧芝英。百靈眾真，交會在此，香火鑪前。當願丹誠感格，鴻貺潛敷。聖壽萬安，皇圖永固。十方仙童，王女接侍，蘭煙傳臣向來所奏之誠，速達徑御至真無極大道三清上聖紫微北極大帝北斗九皇星君御前。
　　出堂頌
　　玄靈轉經晚朝行道儀竟