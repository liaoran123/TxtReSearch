金籙上壽三獻儀
　　經名：金籙上專三獻儀。一卷。底本出處：《正統道藏》洞玄部威儀類。
　　金籙上壽三獻儀
　　法事
　　聰明作元，后際虹渚之開祥；日月有容，光望龍墀而稱慶。
　　具職臣姓某謹同代禮官某等，誠歡誠抃，稽首頓首，再拜上奏中天星主北極紫微大帝、日月星斗列曜羣真，皇帝本命元辰星君，南極老人壽德星君，上清福德星君，上清禄德星君，帝座照臨星宰、周天宿度拱極高真。恭望洪慈，洞回淵鑒。臣聞，元始開圖，散真風於萬有；虛皇御運，流化雨於十華。林而宇內寓形，戢戢而寰中稟命。臣等欽惟皇帝陛下，尊居皇極，總萬國之權衡；撫育黎民，開八荒之壽域。和氣冲融於天闕，歡聲洋溢於坤輿。玆逢聖誕之辰，爰舉玄元之典。醮修金籙，境現瑤壇。稽首蒼穹，謹效華封，人之三祝，歸心至道，用祈聖天子之萬年。伏望上聖垂恩，元尊錫慶。玄龍駕景，陪瓊輸羽蓋之班；朱鳳翼轅，降綠輦丹輿之仗。不遺懇悃，允副諶恂。臣與禮官等，誠歡誠抃。稽首頓首，再拜上香，酒陳初獻。
　　法事
　　奏樂
　　臣聞，大德本乎生，上帝之統臨無外；五福一曰壽，下情之期望彌深。爰攄誠敬扣於天聰，而延壽用希於景貺。冀垂鑒應，克副虔祈。伏念臣等忝承正一之宗，罔悟函三之妙。爰清爰靜，愧修習之多違；曰希曰微，信言思之莫及。幸逢景運，喜近清光。恭逢樞繞之辰，肅闡玄元之典。上祝皇帝陛下，恭願一人有慶，萬國咸寧。福祿壽眾星，煥瑤光於帝座；夏商周三代，協熙皡於天朝。永樂大明，弘開壽域。臣與禮官等，誠歡誠抃，稽首頓首，再拜上香，酒陳亞獻。
　　法事
　　奏樂
　　臣聞，視聽自天，惟帝心之簡在；歡呼動地，祝聖壽之延洪。會陰陽感召之機，合天地和同之德。臣等拳拳奉命，翼翼存誠。玄科次第以敷陳，景祚萬安而致禱。伏願道無終始，德被邇遐。八節四時，和氣常臻於宸極；三元六甲，福星咸順於機衡。贊邦家有永之年，洽海宇雍熙之治。仁天廣大，聖日光明。百揆忠良，美政懋敷於中外；兆民鼓舞，頌聲普及於耄倪。慶衍金枝，瑞綿寶曆。臣等誠歡誠抃，稽首頓首，再拜上香，酒陳終獻。
　　奏樂
　　諷清靜經
　　上疏
　　焚燎
　　向來
　　回向
　　向來恭對，道前敷陳，丹悃備陳，薦獻法事，粗周具有，進獻凡儀。仰冀聖真，俯垂洞鑒。伏願丹極儲祥，紫宸益筭。巍巍大業，藉神明協陰翊之功；蕩蕩洪恩，俾民庶遂雍熙之樂。風調雨順，地久天長。再憑道力，志心稱念，玄都萬壽天尊。不可思議功德。
　　眾跪贊三呼
　　禮畢
　　金籙上壽三獻儀竟