靈寶淨明新修九老神印伏魔秘法
　　經名：靈寶淨明新修九老神印伏魔秘法。宋何守澄撰。一卷。底本出處：《正統道藏》洞玄部方法類。
　　靈寶淨明新修九老神印伏魔秘法
　　翼真壇副演教師何守澄撰
　　三洞真經，列聖所寶，秘於上宮，約以科禁，自非天地一開，其文不出。有遇之者，皆金名玉字，夙著仙譜之人也。粵惟上清伏魔印章受鍊形神秘法，乃九老帝君，龍漢劫初，親得元尊之旨，下教學仙之士，實為靈寶之樞要。歷古以來，成功證為列真者，未易詳述。昔高明大使許君，受法於道君諶姆大仙，吏隱東晉，攝邪誅怪，標江呪水，以極生民之灾病，積功累德，而後舉全家於霄漢者。逮諸弟子繼踵仙去，雖嗣法者代不乏人，然文字傳習之久，例多謬誤，無以取證。炎宋中興，歲在作噩，六真降神於渝水，出示靈寶淨明秘法，化民以忠孝廉慎之教，乃命洞神仙卿為訓導學者師。越二年，秋八月，高明大使覢欻臨于遊帷故地，即今之江西玉隆萬壽宮也。於是肇建仙壇，名曰翼真，以延善知識。凡經典疑難，悉聽扣問。時新學九老法弟子，因以其書請益焉。果蒙真慈，發明道要，說氣鏡、神印二篇，證諸闕誤。繼委門人，悉以符呎訣法釐正之。書成，以呈真鑒，賜可。又命何守澄序，具重修之意，以久其傳。守澄自愧肉質地行，聞見隘塞，有何補於宗教。然誤蒙真師收録，充靈壇下弟子，今已三年矣，謹直序其事於篇首。顧唯龍沙已合，五陵之內，應地仙者八百人。而師出於豫章，此言載於方冊。今黃童白叟，皆熟誦之，信不誣也。凡游於真師之門，得此法者，宜精進焉。時紹興辛亥歲重陽日，謹序。
　　靈寶淨明新修九老神印伏魔秘法
　　洞神抄注奉真旨編修洞神節録奉真旨同修太元判令奉真旨校勘
　　九老帝君神印總論
　　丹陽子曰：道本炁也。合炁以為體，散炁以為用。大道，炁之瞑漠也，生乎天地之先，散乎有無之表。字因炁而結，文因炁而成，形因炁而聚，聲因炁而合。道本炁也。上士以炁合道，故不暴其炁，炁止於一。一者真一，神合於心，心與神交，神由炁合。磁石吸鐵，翡翠碎金者，性也。性一合道，道果炁也。夫以真精，精者一也。一者道也。以真精故召正炁，以合道故成大仙。仙鍊精合炁，以炁合道，神景淨明，不役外物。陽燧向日，火隨而生。方諸感月，水旋而至。水大，自然之炁也。道合自然，得陰陽之正，適陰陽之中，純朴不散，精粹無雜，所以日有光明，月有輝耀。人禀乎靜則性達，得乎明則心通。性達心通，故交感於日月之宮。道本圓虛。圓者氣之體，虛者氣之用。得圓虛之道，故謂之浄明。浄明，則適正得中，合於有情。至道非情求也，而此言情，誠實生情，情起而道自生。以道者炁也，以心合炁，心動而情遂生，情本生於中也。上士學道，不執一物，不廢一物。謂道可以情求，則非也，有假以為用也。道不在呼吸採取也，呼吸採取，外也，而道在內也。道在內，故可因呼吸採取，而知亦在外。道彌滿太虛，貫該總屬，得道之意。而知所謂情，則神印者，可易曉也。上士以印為道，道託印以行之爾。印者，如燧珠之艾炷耳。
　　伏魔神印
　　別本此印
　　印釋
　　上清九老帝君，迴屍起死治病，伏魔紏察。
　　三界鬼神皈正法事章文
　　章文三十五字，於背正雕白字，真楷書之。
　　右印用金銀玉石，或雷震棗木，堅硬之木，皆可。印式，闊二寸四分，以應二十四炁；長二寸八分，以應二十八宿；厚一寸二分，以應一十二辰。以三元八節、甲子庚申，或丁甲納音水火之日，齋其工匠，面東造之。印成，請度師保奏，呈泰玄都省。自授度之夕，於露天置案設印，以香花今水祭其神印，達旦即收入。勿令雞犬歸人見之。如是三夜，祭訖，方可用行。
　　受持印章法
　　每日清日一燒香，掐日君訣，視印祝曰：
　　嗣法某，謹以信香，告于天印神靈侍衛官將曰：元始開圖，必自乎震。九炁帝君，獲此神印。赤書玉字，天地安鎮。隱音內名，鬼神符信。我佩印章，攝行天命。護身濟人，伏魔皈正。無往不通，有感皆應。
　　即望東取太陽炁，吹入印中，放訣。
　　用印訣
　　凡行救治，先焚香，據來人事意，啟白上清九老帝君，法中一切靈神，乞賜救護。次用印時，左手握訣，屈中指掐掌心中也。右手持印，存變為九老帝君身，御上清冠服，左右官將侍衛。方用印，即望東取太陽真炁，吹於所印文字上。若專給印救治，即就印上，再書印到速安四字。又押字訖，再取太陽真炁，吹印上，發訣，想神將隨印前去也。
　　發印訣
　　如驅邪伐祟，依常式印其來狀，令燒付本家司命土地行遣。如辟除妖怪，書事用印，貼本處安鎮。如肢體傷折者，貼印於疼痛處。時瘟瘧疾者，貼於前後心。瘡瘍癱疽者，燒灰，或塗或洗。鬼忤惡夢者，或佩或吞。目疾者，浄水浸印，洗之。各獲安愈也。
　　法印式
　　右印不拘木植，雕造訖，隨前印奏呈了。法師遇申，發奏狀行移，上下通用此印。使印時，掐天罡訣。
　　每日服鍊法
　　上元解穢黃庭真符
　　右符朱書。每日清晨，面東掐午念呪，以浄水吞服一道，解穢諍身，招集生炁。呪曰：
　　五帝大魔，總領鬼兵。金鐵前戮，魔王束形。猛馬四張，保命生根。急急如上清九老帝君律令勑。
　　每日服鍊法
　　上元延生守一真符
　　右符朱書。每日午時，面東搶子念呪，以浄水吞服一道，安神守一，保命延生。呪曰：
　　延壽益筭，度厄尊神，迥骸起死，無量度人。執籙把籍，齊到帝前。急急如上清九老帝君律令勑。
　　浄明氣鏡篇
　　丹陽子曰：炁者，虛而善應也，神之帥也，身之主也。天以炁，故穹窿而高，高故能下濟。地以炁，故磅磚而厚，厚故能上行。日月星辰以炁清而照臨，江海山岳以炁聚而融結。人以炁則頭圓，法天之炁也；足方，法地之炁也。眼髮象於日月星辰也，毛竅象於山岳河海也。一炁之運，陰陽奇偶，與天地流通。天地所以能長久者，以其運而流通。而人多夭折，何哉？以能用與不能用而已。是故炁以運動潛伏有道，謂之浄明。浄明故盈成，盈成則周徧，而達於命之情。此天地之妙理，陰陽之交變，升降之早晏，生物之謂也。而人之一身，可以上稽於天，下法於地，取天地之正而參於身，可以移精而變化，出沒於死生，故能神神而靈，謂之內營。內營則丹鼎成，黃芽生，慶雲興。斯可噓吸雲風而嚏唾雷霆，能役夏冬而使秋春，變暘為雨，以雨為霖，而天地之正炁，在我而不在人。死者可以生，生者可以死。人道正，邪炁干者，逢吾之炁而安。鬼道邪，而凌於人者，逢吾道之炁而攝善。學道者得之，而為炁鏡之訣曰：運行補養，必達其機。達其機者，必明其說。
　　每日服氣法
　　每日早晨，面束焚香，兩手掐日君訣，叩齒九通，存想九老帝君、太陽上帝在日輪中。日色紫赤，九芒霞光，暉映太空，如日初出之狀。即放訣收手，心拜祝曰：
　　嗣法某甲，焚香供養九老帝君、太陽上帝。以今清旦燒香，齋心滌意。朝禮日宮，吞納正炁。伏願太陽上帝，降賜光輝，爍玆冥滯，生育正真，蕩彼邪穢，百神既寧，萬魔自退，耳聰目明，心通性慧，與道合真，長生久視。
　　又扣齒三通，想見太陽紫赤之光照面，即鼻引而咽納之，如下文服四炁，共三十六口也。
　　初之炁呪曰：
　　中理五炁，混合百神。
　　凡服初炁，垂兩手，掐應病訣，念呪七徧，放左手訣，換掐喉訣。叉腰取炁一口，咽之。隨炁重掐訣，又念呪七徧，放右手訣，換掐喉訣。叉腰取炁一口，咽之。隨黑重掐訣，次舉兩手，喉訣相交對口，左手在上，右手在下。又念呪七徧，張口取炁一口，吹在訣上，即放訣。此是一徧。如此為之三徧，共服九口炁也。
　　二之炁呪曰：
　　元英公子，白元尊神，太一司命，桃康合延。
　　凡服第二炁，垂兩手，掐北辰訣念呪。取炁如服初炁法同，只更訣目。亦三徧為之，共服九口炁也。
　　三之炁呪曰：
　　束送妖魔精，斬誠六鬼鋒。諸天炁蕩蕩，我道日興隆。
　　凡服第三炁，垂兩手，掐紫庭訣念呪。取炁如服初炁法同，只更訣目。亦三徧為之，共服九口炁也。
　　四之炁呪曰：
　　魔無干犯，鬼無妖精。三官北酆，明檢鬼營。
　　凡服第四炁，垂兩手，掐日君訣念呪。取炁如服初炁法同，只更訣目。亦三徧為之，共服九口炁也。
　　訣目掌圓
　　靈寶浄明新修九老神印伏魔秘法竟