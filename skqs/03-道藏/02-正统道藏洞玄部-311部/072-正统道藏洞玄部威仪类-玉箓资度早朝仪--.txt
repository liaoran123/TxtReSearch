玉籙資度早午晚朝儀
　　經名：玉籙資度早午晚朝儀。一卷。底本出處：《正統道藏》洞玄部威儀類。
　　玉籙資度早朝儀
　　法事如式
　　各禮師，存念如法
　　請宣神咒
　　青陽虛映，躍日回靈。神虎辟邪，飛天流鈴。摧奸滅試，萬魔束形。九微回道，八威攝精。千真校錄，三元蕩清。左嘯中黃，右第六丁。七轉八合，周旋天經。聖化巍巍，大道興行。慶雲流布，合景黃庭。
　　鳴法鼓二十四通
　　無上三天玄元始三炁太上道君、太上老君，召出臣等身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今早朝，陞壇行道，謹奏為入意其諸忱悃，已錄告聞。願得太上十方至真道炁靈寶慧光下降，流入臣等身中，令臣所啟速達徑御太上無極大道三清上聖、昊天金闕玉皇上帝、東極慈尊青玄上帝道前。
　　請稱法位
　　具位臣姓某與臨壇官眾等，謹同誠上啟虛無自然至真無極大道元始天尊，太上道君，太上老君，高上玉皇上帝，紫微北極大帝，紫微天皇大帝，后土皇地祇，東極青華大帝，南極長生大帝，無上玉帝，玉虛上帝，東華南極西靈北真玄都玉京金闕七寶瓊臺紫微上宮靈寶至真明皇道君，十方已得道大聖眾、至真諸君丈人，大慈大悲救苦真人、救度真人、大惠真人、 注生真人、普救真人、香林會中法解真人，三十六部尊經，玄中大法師，三天大法師，靈寶經籍度三師真君，正一嗣系女三師真君，三界官屬，一切真靈。臣聞，赤明開圓，敷三元於祖炁；青玄御運，宏十極之真光。威神凝妙於紫金，慧力敷華於翠玉。香林駐景，琅音尊應念之慈；騫樹騰輝，瓊號表尋聲之惠。二府雲聯而宗德，九司星列以推仁。赫赫靈功，巍巍聖化。臣等福由宿慶，運際昌期。佩妙戒於身前，希夷師錫；擊鸞圖於肘後，微妙天開。莫高蹈於鵬搏，乃卑棲而駒逐。學真補過，退堅勵己之誠；宏道立功，進勉度人之力。恭承上命，敢不告聞。以今欽奉綸音，崇修玉籙，資薦某靈。虔潔己以輸誠，謹齋心而瀝悃。歸心東極，願開甘露之門；薦福某靈，早證紫虛之位。恩流宗社，澤被人天。以今早朝，陞壇行道，請法眾等，運慈初捻上香。願此香煙騰空，徑上供養無上至真道寶。臣等皈身皈神皈命，首體投地，仰依太上三尊十方眾聖。願以是香功德，端為某靈，增崇天福，登進仙階。恭願凝神空碧，高步始青。擁環珮以朝元，慶延聖祚；被藻旒而問道，祥衍神終。今故燒香，自皈依師尊大聖眾，至真之德，得道之後，保天長存，和與道合真。
　　以今早朝，陞壇行道，請法眾等，運玆二捻上香。願此香煙騰空，徑上供養無上至真經寶。臣等皈身皈神皈命，首體投地，仰依太上三尊、十方眾聖。願以是香功德，端為某靈，登真快樂，進陟逍遙。恭願天詔下頒，玄恩誕錫。翠華寶幄，昇雲衢而直上朱陵；玉輦丹輿，朝西靈而高居絳闕。推恩寶祚，垂裕金枝。今故燒香，自皈依師尊大聖眾，至真之德，得道之後，昇入無形，和與道合真。
　　以今早朝，陞壇行道，請法眾等，運玆三捻上香。願此香煙騰空，徑上供養無上至真師寶。臣等皈身皈神皈命，首體投地，仰依太上三尊、十方眾聖。願以是香功德，端為某靈，悟道登真，凝神入妙。恭願紫府成真，玄都錫命。金輿羽葆，沖清虛而歸大梵之天；鳳表鸞姿，步瑤華而陟閬苑之境。慈澤永流於百世，仁恩啟佑於萬年。今故燒香，自皈依師尊大聖眾，至真之德，得道之後，永保長存，和與道合真。
　　唱方
　　懺方
　　三啟
　　三禮
　　重稱法位
　　具位臣姓某與臨壇官眾等，謹同誠上啟三清上聖東極慈尊，三界真仙無鞅眾聖，醮筵設像一切真靈。恭望洪慈，洞垂昭鑒。臣聞，道尊太一，端神化於十方；教衍大千，流玄恩於鬱絕。凝虛無之玉相，承元始之金光。百寶流明，開晨輝於夜壑；九微回曜，啟朝景於寒庭。庶提風澤之幽寥，均步雲霄之渺莽。以今欽奉綸音，爰遵蘂笈，肅建芝壇。誕修玉籙之妙齋，庸薦真靈之冥福。聞經聽法，朝獅御以依光；度命登真，步龍墀而御景。慶延宗社，澤被顯幽。上願乾樞澄湛，坤軸清凝。日月輝華，山河寧謐。三烽息警、貔貅樂意於堯疆；五穀告成，鴻雁棲身於舜畝。夜壑遂仙飛之樂，寒庭無校錄之虞。動植飛潛，俱承惠澤。四生六道，悉被慈雲。則上明天尊大慈之化，下副臣等皈命之誠。謹啟以聞。
　　發願
　　存神燒香
　　香官使者、左右龍虎君、侍香諸靈官，當令臣向來早朝陞壇行道之所，自然生金液丹碧之英。百靈眾真，交會在此，香火鑪前。當願誠意感通，真靈升度，克證神仙之果，普資家國之恩。十方仙童玉女，接侍蘭煙，傳臣向來所啟之誠，速達徑御至真無極大道三清上聖、昊天金闕玉皇上帝、東極慈尊青玄上帝道前。
　　出堂頌
　　玉籙資度早朝儀竟