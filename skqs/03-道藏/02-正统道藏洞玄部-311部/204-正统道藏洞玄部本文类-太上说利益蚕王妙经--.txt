太上說利益蠶王妙經
　　經名：太上說利益蠶王妙經。撰人及時代不詳。一卷。底本出處：《正統道藏》 洞玄部本文類。
　　太上說利益蠶王妙經
　　爾時，靈寶天尊在浄明國土馬跡山中，與諸仙眾，及諸真人，百千萬眾，隨從到赤明宮中，大會說法。是時眾中有一真人，名日月淨，從座而起，端簡前進，上白天尊曰：今見世間人民，苦樂不均，衣無所得，將何救濟？
　　天尊憫其所請，乃遣玄名真人化身為蠢蛾，口吐其絲，與人收什，教其經絡機織，裁製為衣，復以神符鎮貼，以斷邪魔。
　　真人重告天尊曰：世人所養蠶蛾，為復有何報對？
　　天尊答曰：此身變化之後，經餘年歲，復歸本身，飛行自在，來往虛空。於是玄名真人告諸世人，其蠶蛾是我之身變化，憫見眾生饑寒困苦，故來救濟，汝可精心虔敬，不得輕慢，將我拋棄。若生輕慢，當復困苦，若加敬重，得獲大富貴，多養多得，少養廣收，精心信敬，咸皆歡喜。說是經畢，真仙等眾稽首天尊，奉辭而退。
　　太上說利益蠶王妙經竟