洪恩靈濟真君事實
　　經名：洪恩靈濟真君事實。朱棣等撰。一卷。底本出處：《正統道藏》洞玄部威儀類。
　　洪恩靈濟真君事實
　　御製靈濟宮碑
　　朕惟自古英賢，生為名臣，著芘民之功，沒為明神，贊天地之化。鼓動流盪，行乎兩間，以蔭福斯民，禦灾捍患。欨枯吹生，濯濯洋洋，如在其上，如在其左右者，非智慮所可得而測也。《詩》曰：神之格思，不可度思，矧可射思。其此之謂歟。惟九天金闕明道達德大仙顯靈溥濟真人江王，九天玉闕宣化扶教上仙昭靈博濟真人饒王，其功德充溢，蓋若是已。神南唐之冑，生有民社之勳，沒録仙班之籍，伯仲齊美，華萼聯芳。領職上天，懼靈下土，呼吸感應，電邁風行。下民是冒，父母其依，慈祥仁愛，物賴以寧。乃者，朕躬弗豫，用藥百計，罔底于效？神默運精靈，翊衛朕躬，頃刻弗違，隨叩隨應，屢顯明徵，施以靈符，天醫妙藥，使殆而復安，仆而復起，有回生之功，恩惠博矣盛矣。朕揆德凉薄，何由獲玆，永懷神德，曷其能忘，海深嶽峻，其焉有極。蓋有功必報，國之恒典，是用祝冊，加封神號。伯曰清微洞玄沖虛妙感慈惠護國庇民洪恩真君，仲曰高明弘靜沖湛妙應仁惠輔國祐民洪恩真君，舊號俱如故。大新廟宇，亢爽軒豁，稱神所棲。爰勅有司，虔潔香火，春秋祭祀，歲易時衣，給灑掃五戶，表朕悃福，答神鴻休。雖然神功之厚，而報賚之薄，神固無責於報否，在朕心有不能已矣。夫天地之德曰生，神體天地之道，弼亮化機，出幽入明，翕張欻忽，遨遊太清，監觀四方，濟利群生，功在霄壤。昭昭若此，固有不可得而名言者。乃彰神績，勒于貞石，樹之于廟，垂示無窮，並系以詩曰：
　　天產英靈為世傑，出入幽明猶一覕。生著勳勞保甌粵，沒為明神崇偉烈。芒芒海甸倚芘樾，雨暘寒燠調以制。冬無凌兢夏無暍，沙氣遠珍靡颶颲。下徐高黍歲禳桀，驅拂不祥走祆(薛十虫)。晨鍾暮鼓樂奢耋，卓彼鰲峰峻且巀。蜿蜓回抱天造設，春蘭薦芳秋鞠馝。寒泉白石漱清潔，神之遊兮羽葆翳。飛雲翩翩導幢節，欻來忽往靈僁僁。呼吸響應速以偈，濟利溥博無時(忄十局)四時報享繁獻醊，衛朕之功疇與埒。惟矢銘心與刻骨，書恩著德勒堅碣。垂示萬古昭日月。
　　永樂十五年五月初一日
　　二真成仙傳
　　徐知證系出偃王之後，五代時南唐人，與其弟知諤，並英邁絕倫，寬仁愛物，忠君孝親，崇信三寶，同心好善，精勤至道，修齋設醮，日常持誦玉皇真經並寶號。兄弟俱事吳，其後知證封江王，知諤封饒王，鎮金陵，戰守有備，撫輯流亡？控扼二十餘州，氓征就寬，軍給以饒，林蠻洞蜑，守條死要，稚耋嬉遊，連手歌謳，上無所怨，下無所讎，江南之民，舉賴以安。後奉命帥師攻閩，恐良善荼毒，乃發至願，每五更望北拜斗，早膳恒素食，祈珍兵革，所至勞來。百姓諸郡，望風以城降，父老簞食壺漿，擁道迎之。次峽江，有潰卒數百，阻山為亂，立命殲其渠魁，餘卒棄甲呼舞，不戰而收。民皆安堵，雖田園蔬稻，一無所犯，乃相謀曰：此吾復生之父母也。立祠於鼇峰以祀之。
　　未幾，兄弟相繼仙去，遂為斗中都水使者，出入天宮，積行累功，默佑下民。俾人皆盡忠行孝，崇信三寶。遇歲旱，民禱祠下，祠前潭水深不可測，俄有靈蛇出，蜿蜓于几案間，色如丹砂，蕾買起潭面，竟日不收，詰旦果雨，歲大熟。一日，演溪霖潦暴溢，田稼墊溺，衆方狼顧失色，忽見有役夫千群，競操畚鍤，疏其源，決其流，水竟不為民害，已而俱失所在，乃神兵也。滄峽灘石峻臉，舟船上下失勢，水工叫呼祈佑，感雲中有黃旗隱隱，即帖然無虞。凡民居有不戒于火者，有蝗蝝傷其稼者，叩之，則反風滅火蝗輒飛去。又為符藥以施人，凡嬰疾弗愈者服之，無不立效，祈子息者服之，即得嗣續蕃昌。由是民安物阜，田里晏然。閩人劉彝守桂州交阯，蠻賊寇邊，陷欽連等州。彝震懼，莫知所為，齋戒默禱，賊果潰去。其後韓世忠戰大儀鎮，吳玠戰和尚原，俱遣將士衛國，效八公山草木之靈，使敵遙見旗纛旌麾飛揚，山谷鐵騎百萬，行陣嚴肅，鉦鼓之聲震動原野，不待交兵，而已敗北。靈蹟顯異，不可備述。
　　一日，黃籙齋進，忽聞天樂嗚空，祥雲環遠，仙官導從，甚都乃感，天帝遣神人頒誥：封江王為九天金闕明道達德大仙顯靈溥濟真人，主管上清天文院，便宜行事，行文昌司禄上宰會書天機省事。妻涇國夫人許氏，順助仁惠仙姑，兼管太乙延生右真司事。饒王為九天玉闕宣化扶教上仙昭靈博濟真人，主管下元地府諸司，便宜行事，權南極注生上相會書雷霆玄省事。妻衛國夫人陶氏，善助慈懿仙姑，兼管元皇北陰注生司事。仍封父忠武真人，母仁壽仙妃。
　　比者，朕躬遘疾，默運化機，大闡靈貺，翊衛左右，頃刻不離，施以靈符，濟以天醫妙藥，隨言隨效，感應如響。使困敝之體，既危而即安。沉痼之疾，盡脫而復舊。斡旋之力，同於更生。感神之惠，銘刻不忘。是用祝冊，加封伯曰清微洞玄沖虛妙感慈惠護國庇民洪恩真君，涇國夫人加封貞應仙妃，仲曰高明弘靜沖湛妙應仁惠輔國佑民洪恩真君，衛國夫人加封恭靜仙妃，神父曰翊亮真君，神母曰淑善仙妃，舊號俱如故。大新閩地祠宇，又於京都建立行祠以安神棲。特動所司，嚴奉祀焉。
　　夫為人臣，而功施社稷澤被生民者，必生為英傑，死為明神，雖百世之下，福佑生靈，陰翊皇化。觀知證、知諤，以世冑之裔，事主季世，乃能靖難一方，保全其民，既攻閩中，按甲入境，首除亂兵，脫民鋒鏑之慘，措之衽席之安，是以人心感激，靡克報稱，乃立生祠以杞之。逮其仙去，禦大灾，捍大患，使民無凶荒疵癘之憂，遂休養生息之樂，功成行滿，上感天心，錫號真人，叙列仙品。比者，斡運化機，大闡靈貺，愈疾朕躬，是用加以徽號，新其祠宇，虔奉享祀，以答神休，斯皆累積陰功之所致，故昭昭不朽，與天地相為悠久，夫豈偶然而已哉。
　　詩曰
　　事親盡孝事君忠，華萼聯芳孰與同。
　　更復精勤修至道，並分茅土受王封。
　　又
　　當年駐節向金陵，萬里江南不識兵。
　　師入七閩人按堵，幾多福澤在生靈。
　　又
　　歲旱靈潭起墊龍，大施霖雨作年豐。
　　演溪水落民無患，滄峽舟船險更通。
　　又
　　蝗無傷稼火無過，田野均蒙惠澤多。
　　徧給靈符蕃子息，更能愈疾起沈痾。
　　又
　　桂郡揚靈卻寇蠻，現奇更效八公山。
　　神兵百萬填山谷，頓解重圍頃刻間。
　　又
　　靈符妙藥出天醫，翊衛微躬不蹔離。
　　起疾神功難報稱，再生感惠此心知。
　　又
　　隨聲應感不移時，斡運功參造化機。
　　馭氣乘風遊八極，天宮陸降闡靈威。
　　又
　　生為名將建高勳，行滿成仙福有因。
　　京國鼇峰長廟食，丹書錫號證天真。
　　又
　　威靈濯濯更洋洋，衛國安民績愈彰。
　　不獨聲名昭日月，永同地久與天長。
　　保奏真君文
　　金闕侍中行九靈飛步章奏節制雷霆臣王謹奏：臣切謂道在無極之始，冥冥杳杳，不識不知，非心思計慮之所能也。自天真皇人紫筆定書，然後學道者，得以探其源洩其流，撰成科典靈文耳。目斯世今有神焉，以修齋執戒為功，以度死濟生為誓，發為文辭，合於科典。凡曰長材秀民者，莫不交口誦之，其可稽於徹聞乎。切見九天金闕真人徐知證、九天玉闕真人徐知諤，聲名冠世，功德在民。內察其行，外觀其跡，委是骨像合仙、有心積善建功、篤好三寶之士，若非宿幸因緣窮神而知化者，孰能如此，所著九真妙戒化文，九嶽神燈科格，三界科保馬。科並出於太上玄言，究微摘實，自然成章，靈音嘯味，可以為浩劫津梁，所謂閉門造車者，不計其歲月矣。外有靈濟醮科、本願儀文、七政燈科，自非敢以為己功，從民請也。臣性識疏愚，為言輕賤，考事察能，詮補職任，躋進仙階。今欲望聖慈允俞所奏，再將臣徐知證等所撰科典翻行，三界合屬去處，各請遵禀，照驗施行。不惟顯靈濟濟度之功，亦足以張吾軍而慰民心之所望也。伏候，指揮。
　　洪恩靈濟真君事實竟