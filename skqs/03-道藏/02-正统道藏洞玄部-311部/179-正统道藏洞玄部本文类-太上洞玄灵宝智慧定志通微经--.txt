太上洞玄靈寶智慧定志通微經
　　經名；太上洞玄靈寶智慧定志通微經。又名《思微定志經》。撰人不祥，約出於東晉。係古《靈寶經》之一。底本出處：《正統道藏》洞玄部本文類。參校本：敦煌P.5563 號殘抄本。
　　太上洞玄靈寶智慧定志通微經
　　爾時，靈寶天尊靜處玄都元陽七寶紫微宮，恬神玄漠，寂然無為。時紫微宮中，中外光明，映照無量，百和寶香，不燒自熏，香光纏會，衝溢虛空，飄飄流流，散注無窮。飾光遐鬱，柔濡清凉，清凉奇雅，非可演銘。天鈞大樂，萬種互作。
　　天尊俄然，初不顧眄，思念萬兆化之始，胎稟是同，各因氤氳之氣，凝而成神。神本澄清，湛然無雜，既授納有形，形染六情。六情一染，動之弊穢，惑於所見，昧於所著，世務因緣，以次而發。招引罪垢，歷世彌積，輪迴於三界，飄浪而忘反，流轉於五道，長淪而弗悟。嬰抱痛毒，不能自知，馳神惶悸，唯罪是履。愍之在心，良無已矣。憶其稟受之始，理有可哀，即遣侍臣，召左玄真人、右玄真人。須臾，二真人立便躬到，稽首禮畢，依位而坐。侍座良久，言讌粗悉。
　　於是，天尊曰：所以相屈之意，正欲及之。吾向思念億兆源起如是。如是之理，猶可拯濟。卿等二賢已發大慈大悲，亦當同斯趣耶。二真人答曰：眾兆塗炭，常於所邑，並各已作，委曲教化，具說罪福，於理造極。猶有彊梁愚癡之人，永自不信，縱有微信，當時錄伏，不經旬朔，已復懈怠。蓋亦天尊高鑒所簡，當如之何。
　　天尊曰：其雖懈怠，當時一信，福已不輕。二賢已植此功，宜獎之焉。二真曰：不審復應何方，必令其悟。
　　天尊答曰：此輩冥昧，示以廣途，文多事碎，智所不堪。智所不堪，致生懈怠心。今欲旨以簡文要事，的以示之，當不同也。二真於是下座，稽首天尊：不審何事簡要，可以開悟。
　　天尊曰：卿並還坐，吾欲以思微定志旨訣告之。其要簡易，從易得悟，不亦快乎。二真曰：思微定志，為有經耶。
　　天尊曰：都無文字。二真曰：斯徒觸壁，無底大癡，如無文字，何從得悟。
　　天尊答曰：即時一切經書，本有文字耶。今日之言，不亦經乎。二真曰：唯乞願聞，輒當書述。
　　天尊曰：譬如有人，或千或萬，欲得珍寶，聞海中大有，便各各裝治，或舫或船，千艘百艘，泛於大海，或千里萬里，或近或遠。有洲嶼百千，島亦無數，或在水中，甚多珍寶，乃至無量七寶精光，光皆衝天色，色各異同。泛船伴如許多人，及風當發，無識光者，為爾且發，罔知何向。
　　天尊又曰：此諸船伴，可得寶乎。
　　二真曰：其無導師，盡無先知處，又不識寶光，為爾周章，此行甚難。方當處處悉到，到悉發掘，或於水中用力億倍，或可果耳。
　　天尊曰：學道之人，不得思微定志要訣，如此諸人，不識寶光，而欲求寶，可愍如何。
　　天尊又曰：如此眾中忽有一人，善識寶光，寶光衝天，萬里遙見，如看掌中。諸人雖多，悉不能見，善見光者，舉帆先去，眾船隨之，逕至寶所，悉皆大得七寶名珍，各各滿載，還至本處。眾伴議曰：賴有導師，今當報德，於是船船斂寶，價直億千，義以答恩，其寧快乎。二真曰：何利若斯。
　　天尊曰：學道之人，得此思微定志要訣，其正如是識寶光人。
　　天尊又曰：往古久遠，無數劫時，天王運盡，應更改人，天下綬信，有得之者，便為天子。時善相師，見一山上有此綬光。當是其夜，天雨大驟，火炬不立，光耀晻中，而人不見，師於眾中語村人曰：天下天子綬信，在此山中。村人聞之，皆名濳往，晻不能得。學無思微定志，如彼晻行人也。時相師聞人看綬不得，自往看之，往便即得，遂登天位。人若得此思微定志，志意便定，求道審諦，如彼相師善寶之焉。勿得輕洩，輕洩之者，彼我護罪，罪在難原。所以爾者，非但輕經，乃輕道也。受學之人，慎之慎之。二真聞說，欣踊無量，中表相應，唯無願聞。
　　天尊曰：故欲相告，豈得為隱，便曰要訣。當知三界之中，三世皆空，知三世空，雖有我身，皆應歸空。明歸空理，便能忘身。能忘身者，豈復愛身。身既不愛，便能一切都無所愛，唯道是愛。能愛道者，道亦愛之。得道愛者，始是反真。思微定志，理盡於斯。斯則反乎兩半成一，本之一，還歸真，道業日昇，吾等不亦無復憂勞耶。
　　天尊又曰：兩半成一，其義有五，卿等知乎。二真答曰：已知。不亦於彼清虛之炁，因氤氳之交，分半下降，就此四半，合為一耶。不亦或此假一而為惡者，致招自然之炁，淪於三塗乎。不亦為善，離此四半，還登太虛，復我清虛之氣，反我兩半，處於自然乎。
　　天尊曰：卿體之矣。今便以兩半輪轉圖局，相示於空中，下左真之前。
　　兩半圖局如下
　　一名思微定志真券。
　　法用金錢二萬四千，上金五兩，五綵紋巾各一段，素絲五兩，五方紋繒各一疋，明鏡一面，本命紋繒，歲計餘一，金鈕一雙。几如干種。授者得信，當分明計十二折傳，傳不理盡，便違科，罪增四倍。受者法信不充，而不意炁卑足，亦得罪，罪與違科傳同，寒棲道士不論。
　　上清弟子某甲，齎信如法，奉受要訣，當志心拔還半反上，不至枉魂，飲丹，盡一為信。二真曰：此實簡要，始蒙開明，乃有如此之妙旨，而早不悟。不勝天尊成濟之恩，銜荷而已，豈是今日卑辭可謝。
　　天尊曰：雖得此訣，當以十戒為本。授兩半訣畢，次度十戒。度十戒法，法師居南，弟子向師三禮畢，請曰：願見成就，授以十戒，當終身奉行，誓敢有違。於是長跪，心存見十方大聖在於上方，乃稽首諦受，法師燒香，便為說戒。
　　一者不殺，當念眾生。
　　二者不淫，犯人婦女。
　　三者不盜，取非義財。
　　四者不欺，善惡反論。
　　五者不醉，常思淨行。
　　六者宗親和睦，無有非親。
　　七者見人善事，心助歡喜。
　　八者見人有憂，助為作福。
　　九者彼來加我，志在不報。
　　十者一切未得道，我不有望。
　　是為十戒。受者並云：弟子某甲受，終身奉修。又禮師，都畢。
　　天尊曰：能受是十戒，修行如法，十方天官無不衛護，必致得道。子若逼世累，不盡心十者，九八七六，乃至於五，擇其能者。然五戒之福，福亦難稱。子其廣勸眾兆垢重聞，或不喜，猶不一二羅縷，委曲開悟，如復懈怠，日趣長苦，由其罪深，夫可如何。二真曰：如有善人，志欲勤修，斯事幸閑，復有何事，求道益速。
　　天尊曰：普教科儀，隱在三籙三元品戒。三籙乃眾經之端，已出于世，亦當相降也。二真曰：三籙為是金籙、玉籙、黃籙耶。
　　天尊曰：然然。此並為形外之教。思微定志之至理，務知三元妙覺无二，有道有地獄，祈請七玄苦，兼度未見者。當爾之時，上方空中有人誦曰：
　　此法實玄妙，免汝九祖役。是其人不授，令人與道隔。
　　非人而趣授，見世被考責。死墮三塗苦，萬劫悔無益。
　　所以空中作此頌者，恐愚人得經，便爾賤之。或以借寫，或舉本乞人。令有心之人施信無所，法橋路斷，是故爾耳。益宜慎之，益宜慎之。時二真人意中咸云：此要訣炳灼，聞即玄悟，前後冗冗，了不開發，為是何物。
　　於是天尊知二真意，報曰：二賢卿等知不，一切善惡，皆有因緣，應從吾受，是故爾耳。當相為說，便可靜聽。往昔一過去，恒沙之數，信不可計，无極久遠劫時，有賢信道民，姓樂名淨信，居業巨富，財不可計。甚信道德，靜處思惟，心與口誓，我富如此，此皆福來，銜荷天地，甚宜報恩。報恩之心，實有冥到，然未知何方。從外寢處，還問其妻，具說如此，道不須財，當云何。妻曰：道從心生，何處覓道。但當營始道士諸所乏无，道士得己齋戒，興顯道事，豈非報道。夫得妻言，然之為佳，心開覺悟。時彼山南有一道士，長齋居山，恒誦經句，去淨信家二百餘里。淨信久聞此人，亦常依依，即語妻曰：我當往彼，問其所乏，當隨之供足。須令盈餘，不使竭少，亦當且送薄餉。妻曰：能爾，真是佳理，閉眼之日，猶有所怙。如不如此，身死神斃，求哀無所。淨信即開料雜庫，出好名香、細布白氈、吉貝綿絹之類，臥具氈帳，乃及玩弄服飾之物，金銀銅器，皆精好者，及諸雜藥，事事種種，捨十丁奴，整作十擔，詣道士所。言語粗悉，及所發起，今齎薄餉，奉上道士，并以十奴長給灑掃。道士從今以去，有所乏，須可分遣奴還，隨命奉給，道民幸甚，勿得疑難。道士為受，淨信別去。還家語其妻，具說如此。妻聞道士已受，夫妻歡喜，喜不自勝。自今以，便以為常。如此少時，淨信夫妻，命日欲終，都有一兒，兒名法解，時年十七。侍父母疾，父母臨終，語其兒曰：我得此豐有，資財無量，皆從道來。誓欲報道罔極之恩。道不須財，唯當供養道士。吾比來入山，諸所營為，是汝所見。今家財產足汝施用，汝其勿廢。法解銜淚嗚咽，煩冤懊惱，悲哭喚天，一頓一伏，氣絕復蘇，手抱父母而啼。又曰：阿爺阿婆，發如此之福。臨命將終，善尚不退。天道雖遠，豈當不感。唯願即昇福堂，位至高尊。兒後壽終，必得相見，俱在道位耳。於是父母命絕。法解長叫氣絕，于時久久乃蘇。由其父母子，合門心行和吉。雖以道士為先，亦傍救親族鄉里，遠近皆蒙惠潤。當爾之日，見親非親，不避遠近，皆往奔赴，及家僮役，亦復甚多。見法解與父母長設，孝心徹靈，誓願如此，舉眾無不自相顧視，人人流涕，不能自止。吉人如斯，命盡如何。法解於後，敬向道心，亦是天然，加奉尊命，供養道士，拯救貧乏，給卹行旅，逮及眾生，數百倍先。外無毫入，用度唯廣，遂至於貧。餉卹道士，向欲不連，道士轉老，他無得處，每日燒香，憶此主人供養我輩，遂至於貧。唯願天道領其丹心，我今老悴，何以報之。道士常以月末一日，六時行道，恒自感憶法解在心，是故遣信，要呼法解語。信曰：汝頓首主人，尅此月末，依常一日六時行道，無復所須，可來見就，共作功德。福雖悠悠，亦不宜廢。法解得信，欣喜答曰：為法解稽首，道士承至日齋，輒當奉命。信去之後，計校家中諸食，諸倉諸庫，悉皆空罄，無可齎持。
　　憶父遺教，愈增悲感，訪賣屋宅。屋宅高廣，非中士可居，唯宜天王。天王復自有宮第，或又云此宅勢盡，或且云凶，了無買者。乃欲自賣，恐身屬他人，永不得復入山，見我道士。法解夫妻，與二男為居，大者胤祖，年十一，小者次胤，私名阿奴，始涉八歲。並姿容端正，絕世無倫，吐納誦詠，聲有玉響，行步舉止，德味有餘，年雖幼稚，並加勤修，答對遠近，禮敬親疏，書畫言辭，每在人表。其姨大富，都無男嗣，恒樂此兒，兄弟大小無在，唯願得一能與我者，雇錢百萬，貪兒佳，故不計錢多。法解忽悟，還問妻曰：憶昔曾聞卿姊，樂吾一兒，今欲爾耶。妻未知問意，即趣答曰：寧當俱死，何有以如此之子去眼前理，賣兒欲以自活，復增愁思。故是死耳，了無此理。夫曰：我賣兒，意不以供口，亦不供身。妻曰：欲以何施。夫曰：道士在山，供養轉闕。卿昔聞我奉先君遺教，為忘之耶。妻即拭淚，跪而答曰：今雖窮弊，實亦在心。若如是者，福德之事，蓋亦先君遺教，安可不爾。妻曰：法用頗廢，便當將兒往報姊也。母子臨發，兒跪父別，因啟父曰：便當違遠膝下，眷戀何極。願爺行止，時過見視。天性內發，相抱俱哭。阿奴阿爺，感徹天地，胤祖抱其弟頭，號哭良久，曰：福德之事，我亦當不久，非言可盡。父見其兄弟如此，心亦罔已，恐其妻悔，即語妻曰：即今且將往就其姨，質十萬錢作月日期，冀望宅售，必得兒還。若至期不贖，當長與姨也。所以爾者，不忍便別，以自寬耳。於是割情，母子即路。母至姊所，具說質兒意，姊得聞之，歡喜無量，乃與見錢整五十萬，遣車三乘載妹及錢，送還妹家。次胤跪母辭曰：父作如此功德，後必得道。未果之間，願婆爺行止，時過見視。次胤至欲慰其姨意，抑忍不啼，及母垂臨上車，違遠在近，母子恩情，非可彊割，雖不號叫，母子及姨三人，相與雨淚百行。於是次胤跪姨，啟曰：今為姨兒，何異所生。但凡人分離，猶尚罔罔，願姨見恕。今欲乞一萬錢以與父，別寄婆車去。姨愍此小兒情趣乃爾，愈加矜敬，即又料出見錢十萬，曰：以此與子，意可與者。恣意與之。次胤跪曰：賜錢太多，即啟母言，以六萬奉阿爺阿婆，此是奴心，以供養二尊，朝夕之資，蓋亦微微，願以自供，必不他用。以二萬奉兄，願勤加供養，時復見憶。餘有二萬，寄奉山中道士，願我父母兄弟，及我阿姨，常與福會。所以不道共會，又及姨福會者，心恐觸性姨意故也。母歸至家憶兒，兄弟甚相珍重，食息嬉戲，及其出入，未曾不同，得一異味，輒相分與，終不獨噉。一日分別，我今獨反，為福故也。胤祖在後，甚懷憂思，聞母大得錢還，知弟不歸，拭淚掩手，跪問母曰：婆與奴別，奴啼若如。母欲割其思，欺曰：不啼。姨常念汝兄弟，得之歡喜，抱不離膝，餵以眾果，笑與吾別，寄汝錢耳。胤祖知其必啼，婆誘祖耳。其眠好與祖俱，今獨在彼，怳怳未習，亦當思戀阿爺及憶阿祖，且新與婆別，那得不啼。因而歎曰：兄弟二人，忽爾生離，父母為道，故道當見念，必使彼此各彊健耳。言之噓唏，淚下覆面，併氣嗚咽，不能自止。法解於是市供齋具，並更大餉道士。道士驚問，那復得此。法解不敢上欺，具如事答。道士不言，相與共齋。齋竟，法解辭退至家，忽見諸雜倉庫、金庫銀庫、寶珠玉庫、錢庫絹庫、絲綿布庫、綾羅錦綺繒綵等庫，米倉盥食五穀諸倉，悉皆盈滿。問其妻日：官寄此耶。妻日：不也，忽見此耳。夫妻一怖一喜，或恐是夢想，或是天卹，不自寧安。法解復入山中，請問道士，具白如是。道士答曰：貧道昨夜下講，於外中得夢見有一人，持一真材如意，授以與卿，卿即受之。貧道思惟，謂是佳瑞，然不敢學，恐事未應。同齋之人，謂我嗊嗃，今果如此，此是天卹，人豈敢奪。且卿敬信彰於玄遠，足以招此，殆不須疑，但用無嫌。法解曰：猶欲白王，令知其可爾乎。道士曰：善。法解白王，王即答云：卿精進出世，天那不感，此是天卹，人豈敢奪。但用勿恐，於我無嫌。法解還家，語其妻兄，具說如是，王與道士異口同音，此真天卹，益加篤信。遂相承繼，福祚永隆，無復極已。
　　於是天尊問二真曰：卿等識此三世人耶。二真對曰：此事久遠，實所不識。
　　天尊曰：時樂淨信者，吾今身是。法解者，左玄真人是。法解妻者，右玄真人是。卿等頗憶往古鞠育之恩乎，致有今日，更相開悟，亦其由也。二真人聞教，方始開悟，雖憶此事，領然無昧，然亦悠悠，其為久遠。言語未畢，忽有八色雲軿，二人共乘，侍從仙童玉女，作鈞天大樂，從東南上來，不通逕前，前即稽首天尊，轉拜二真。二真方悟，是二息乎。今中候太夫人，將非天尊往古夫人乎，即先親也。展此座畢，當往拜覲。
　　天尊曰：然，子知之乎。二真日：能賣兒供法，亦為苦乎。
　　天尊曰：夫如此輩，有何限量。或賣身供法，或身投餓虎，或割肉飴禽，或殺身施蟲，或質致妻子，或以頭施人。諸如此例，終劫說之，亦不可盡，說亦無窮，所以者何。一切是輩，並是得道真人，共作視見，勸化愚蒙，身不復痛，了見人理。或是幻作，蓋亦無奇，所以指說胤祖、次胤兄弟，父祖三世六人者，其時並是凡人，而能如此，真為少比，是故說耳。二真曰：實如教旨，二真得經眾訣之要，各各慶悅，意自云曰：如此一切，微有緣者，必當樂受。於是啟天尊曰：如今還外傳說此經，不審科儀法信輕重，謹以上諮。
　　天尊曰：脫未體備，甚宜應問。所以爾者，大有旨要，玄科隱祕，故不一二載說之耳。子並諦聽善識，此禁最嚴，慎勿差違。
　　天尊於是告右玄真人曰：卿受此經，可擇其人傳，不須法信。又告左玄真人曰：卿受此經，當依冥典法信，所用金錢，紋繒等物，皆令如式。此法出自虛无浩素元君之凝思，五方元老常所寶修，受者別齎上金五分，素絲五兩，以脆五方元老之靈。本命紋繒，上壽百二十歲，計歲餘一，公王一疋，中人一丈，貧者一尺。此三種物，慎不可闕。闕而彊受，受者有罪，其中增降，以貧富量之。左玄真人心疑不平，因白天尊曰：右玄真人受此經文，不須信物，而反見使頓責如許，經法是一同，即有二異，其可解乎。
　　天尊曰：非為偏也、子未知乎。眾兆不同，心心各異，故開二塗，其歸一也。所以爾者，右玄弟子，桑門居士，居士普行乞求，破惡以為法橋，能有施者，福報萬倍。故今授經，不重責信。卿今弟子，縱使分衛，以乞求度人，人無與者，更益彼罪，信心無表，何由得度。今故制以法信。法信之報，報在無量，如經無盡，不妨右玄布施福也。
　　天尊又曰：右玄弟子施居士者，是能减割施財與人，福報萬倍，萬倍有盡。左玄弟子齎信受經，此為信道，則是施財於道，是故福報如經無盡。左玄真人雖奉教旨，心猶未體福報如經無盡之理，理復云何。
　　天尊知其心念，即語大賢：卿有疑耶，無所嫌也。所以云福報如經無盡也，何以故。譬卿得此經，寫治一通，傳與一人、十人、百人、千萬人、千億萬人不可計。人人寫一通、一通無限量通，彌布無外。卿本猶存法信之報，如此無盡。假令卿今以一金萬金，從師受經，後得福報如經無盡，隨復永無耗竭，恐弟子中脫有未悟，為近譬耳。夫經信之報，隨信多少，悉如良井，縱使天下大旱，百丈絕源，此井猶滿。井主足用，餘以施人。百千萬人，舉鄉郭人#1，恣意汲取，給拯無極，終於無竭。此是自然不盡之報。
　　天尊曰：既能信道，用信道故，故能信經，减損身口，以用受經，財報無盡，故謂無量，加得信道之福。信道之福，令人精神聰明，智慧如經無盡。譬然一燈，轉然百燈、千燈、萬燈，巨億萬燈，無量數燈，普照虛空。先所然一燈，光明無損，此是福報，智慧永無盡也。卿當普告受經之人，導以智慧，開悟一切，如此井燈不得獨足，便自為足。左玄真人心又疑曰：悉天下大旱，百丈無源，井那猶滿，欲問未敢。
　　天尊已知左玄之意，即又語曰：所以名為良井者也。是時虛空之中，眾仙大聖，聽說法者，巨億千萬，咸皆開解，同聲稱善。一稱善福，福進三階#2。左玄真人疑解廓然，知責經信，更是勝理，下座稽首曰：始蒙開悟。
　　是時共乘雲軿二人，乃是往古胤祖、次胤兄弟，聞說要言，即以仙童玉女千二百人，稽首奉上左玄真人，求受要訣。左玄真人即授二人思微定志要訣，二人信解，即入第三仙品。是時千二百仙童玉女，見二人受經得道，便各解身上寶珠瓔珞，奉上左玄真人，求受尊經。受之亦竟，讀得一徧，神開解悟，知三界皆空，福盡應終，便各悔過。千二百人即於其身，仍化入仙。
　　爾時空中有一天人，意疑天尊說此譬喻，云學道之人，不得思微定志要經，如入海採寶，無有導師。又云：如彼愚人，晻入空山，覓天子綬，設如是者，造化之初，未有此經，故天尊大聖，那得成道。
　　作是念已，天尊即知。便答天人曰：卿未預天人，豈能遠知造化之由。如天尊大聖，經法未出而得道者，皆是純朴，行應自然。自然之行，時與理。晻與理合，自然玄悟。玄悟之理，本無文字，撰集成經，以告後來，何所嫌耶。譬人墮地獄，豈須先作地獄法乎。天人稱善曰：聖尊之言，悟我愚蒙。於是悔謝，進仙一階。
　　時有十二年少，處世閑樂，日日相就，共作好食，酣飲嬉戲，或復論議為道之難易。天尊以道眼遙見此人，前生在世，得為人師，而祕恡悟經典，故弟子於道之心，亦復猶豫，因此微緣，緣猶可度。於是天尊即化作凡人，從會中過，過託乞食，因悉共語諸年少輩，復論如故。一人曰：我數隨家兄至安樂山中，見諸道士悉持十戒，肅肅甚佳。如此後死，魂神所在，亦當不虛。但十戒持，人難悉從耳。化人曰：持此甚易，違此難耳。諸人聞化人言，皆各僉然。問化人曰：云何先生持戒云易，不持反難。化人曰：立身如戒，不畏天子，亦不畏鬼神，何為不易。如違戒者，是人悉畏，復畏鬼神，云何不難。於是十二年少，並有道意，因各各自忖。其中一人，素性好酒，先曰：餘者乃可，唯酒難斷除，我本性所好，作不敢計，所以者何。我先服散，散發之日，非酒不解，是故敢耳。化人曰：散發所須，此乃是藥。將養四大，藥酒可通。但勿過量，至不如平耳。一人曰：餘事猶可，妄語甚難。所以為難，或身有密事，或是尊長應為隱諱，而人見問，不得不欺，欺便犯戒。是故為難。化人曰：事有隱顯，言有方便，此亦可通。但勿善惡反論，說人之短，言傷人耳。一人曰：餘者乃可，唯盜戒難。小小之間，已是犯目。化人曰：大事可難，小小之間，不益易慎乎。即為說愒曰：
　　何不受盜戒，不受盜亦難。孰云闇中昧，中有記盜官。取一年年倍，倍倍殊不寬。以手捧洋銅，燒口煮心肝。一朝言此苦，終年猶心酸。何不受此戒，保持必令完。我信彼亦信，在在無不安。安坐招靈人，永享長年歡。
　　一人曰：餘者悉易，淫最難斷。所以爾者，我曾履斯事，數隨兄中食。當中食時，謂云一日精進，無不過理，亦謂後死必當得此齋戒之福。至是夕夜，是我所愍，輒來狡膾，雖苦加抑迮，不覺已爾。每每如此，是故最難。化人曰：色者，令是想耳。想悉是空，何有色耶。但先自觀身，知身無奇，便知無色，何可不忍。且淫欲頗恣，如飲鹹水，飲多渴多，唯死而已，何有厭足。於是化人而說愒曰：
　　色欲劇於渴，小忍差可度。何為進鹹水，水鹹益渴固。子能善解渴，當飲天甘露。甘露香且薰，通體皆流布。天人尋香降，玄趣自然悟。熙熙永無為，長保九天祚。
　　其一人曰：餘悉可從，唯殺生戒難。我性好瞰雞，一食無肉，了自無· 味，數日便瘦。化人曰：賢者肥為人患，瘦益體輕，用肥何為。即說愒曰：
　　賢者戒其殺，亦莫懷殺想。眾生雖微微，亦悉樂生長。如何害彼命，而用以自養。自養今一詩，累汝自然爽。長淪三塗中，辛苦還復生。善惡各有緣，譬如呼有響。何不改此行，慈心以自獎。真人擁手遊，逍遙觀浮量。
　　說此偈已，化人見大威變極道之姿，侍從僚屬，鈞天大樂，非可目名，反于上方。諸人悉見，喜懼交集，并聞要說，意解開悟。悉俱共詣左玄真人，求得奉受經法，并諸十戒。真人亦以道眼，見此諸人先世因緣，致其難悟之由，枉屈天尊下降，多方開悟，故作建故。不以授之，以其有緣，不得都斷，唯語明日當相授也。明日明日，無復極已。諸年少輩自共語曰：我等命日難保，不可為復如前明日明日也。當各齋法信，并辭便當，更共苦請，相黠言曰：叩頭自搏，血出斛數，亦要莫止。左真慈心必授我等。辭曰：
　　男生某甲等，叩頭乞道自搏，今日之日，流映已差，恒恐微氣，奄同彼昧，昧而無曉，長夜難即，孤爽困苦，求免無所。伏聞天尊所演，思微定志，有十戒之法，文簡事要，無細不度。寅人專專，實仰希奉受，朝受夕沒，永無遺恨。若復遷延，日過一日，朝菌殘命，未知明日，吉凶何如。如此妙趣，萬代始出，會遇有今，今復差違，譬盲人捉雀，入手復去，雖復萬劫，豈可重遭。輒自罄竭，辦信如法，條牒如左，謹重稽顆，奉辭以聞，准乞成就。謹辭。
　　上金五分本五兩
　　素絲五兩
　　本命紋繒年餘一合如干
　　命米五斗
　　薪一束
　　右五種如法。
　　太上洞玄靈寶智慧定志通微經竟
　　#1 鄉郭人：敦煌本作「鄉邦人」。
　　#2 福進三階：原作「福足三皆」，據教煌本改。