黃籙五老悼亡儀
　　經名：黃籙五老悼亡儀。一卷。底本出處：《正統道藏》洞玄部威儀類。
　　黃籙五老悼亡儀
　　法事如式
　　伏以混元未判，包一氣以為先；太極既分，配三才而互立。由是三生萬物，五極居中。位設五方，數分五炁。天有五星而列照，地有五嶽以攸司。縱橫而布九宮之圖，生成而現兩儀之像。惟五老以定位，與一炁以同生。仰奉三清，垂慈萬劫。救度羣品，濟拔亡魂。敬者生天，聞者滅罪。今辰某資薦亡過某，早罹五濁之境，未明五蘊之空。耳聞五音，舌貪五味。眼觀五色，而不期惑亂；身耽五慾，而自取昏迷。豈知五行之數終，仍隨五苦之惡趣。今則舉揚睿號，宣演祕文。似影逐形，隨方懺悔。仰憑法眾，同心慈悲。奉為亡人，虔誠懺悔。
　　舉，按人各恭敬
　　呤偈
　　普獻無邊聖，香煙散十方。諸天無量聖，日月斗星辰。玄師經籙祖，天府眾高真。願垂大慈力，超度此亡魂。
　　普獻無邊聖，香煙透冥關。酆都岱嶽府，考較罪魂司。幽牢遍諸獄，地府眾威靈。願垂大慈力，超度此亡靈。
　　普獻無邊聖，香煙散扶桑。江河淮濟海，雷電雨龍神。十洲三島谷，水府眾真仙。願垂大慈力，超度此亡靈。
　　舉，志心皈命禮
　　東方青靈始老九炁天君
　　志心皈命東方主，安寶華林大慈尊。
　　青陽木德發生香，角亢氐房標本位。
　　青華宮內瞻慈相，色界諸天仰至尊。
　　寶光童子捧符來，耀景靈幡拔眾苦。
　　懺悔亡人跟根罪，風雷地獄盡消除。
　　鑊湯爐炭化成灰，神識不經斯苦地。
　　青天魔王為保舉，皇笳天上恣遨遊。
　　焚香仰啟大慈尊，引領亡人生樂國。
　　舉，志心皈命禮
　　南方丹靈真老三炁天君
　　志心歸命南方主，梵寶昌陽大慈尊。
　　未明火德耀丹罡，井鬼柳星標本位。
　　丹靈宮內瞻慈相，無色諸天仰至尊。
　　丹靈童子捧符來，華景靈幡拔眾若。
　　懺悔亡人舌根罪，銅柱地獄盡消除。
　　鎔銅吞火變醍醐，神識不經斯苦地。
　　赤天魔王為保舉，浮容天上任逍遙。
　　焚香仰啟大慈尊，引領亡魂生快樂。
　　舉，志心皈命禮
　　西方皓靈素老七炁天君
　　志心皈命西方主，七寶金門大慈尊。
　　皓靈白帝太陰君，胃昂觜參標本位。
　　素皇宮裹瞻慈相，四種旻天仰至尊。
　　定光童子捧符來，玉葉靈旛消眾苦。
　　懺悔亡人鼻根罪，金剛地獄盡消除。
　　鋒刀屠割不傷身，神識不經斯苦地。
　　日天魔王為保舉，常融天上恣遨遊。
　　焚香仰啟大慈尊，引領亡人生爭境。
　　舉，志心皈命禮
　　北方黑靈玄元五炁天君
　　志心歸命北方主，洞陰朔單大慈尊。
　　黑靈水帝五靈君，室壁虛危標本位。
　　五重宮裹瞻慈相，六欲諸天仰至尊。
　　開明童子捧符來，定水靈旛拔眾苦。
　　懺悔亡人耳根罪，溟冷地獄悉消除。
　　寒冰自覺暖煙生，神識不經斯苦地。
　　黑天魔王為保舉，元明天上恣躋攀。
　　災香仰啟大慈尊，願引亡人生仙界。
　　舉，志心皈命禮
　　中央黃靈皇老一炁天君
　　志心歸命中央主，黃靈皇老大慈尊。
　　黃中理炁表方維，土宿地居正位。
　　玉虛上帝慈光照，洞神天尊教苦來。
　　妙光童子奉命至，舞鶴靈旛拔罪苦。
　　懺悔亡人身業罪，普掠地獄盡消除。
　　力#1山劍樹化騫林，神識不經斯苦地。
　　黃天魔王為保舉，大羅天上恣遨遊。
　　焚香仰啟大慈尊，願度亡人生樂國。
　　舉，志心稽首禮
　　無上正真三寶天尊
　　志心懺悔
　　身口意三業罪，無量亦無邊。今對大慈尊，一心陳懺悔。
　　貪嗔癡愚罪，無量亦無邊。今對大慈尊，一心陳懺悔。
　　殺害邪淫罪，無量亦無邊。今對大慈尊，一心陳懺悔。
　　向來宣陳懺悔，萬罪消除。奉為亡靈，皈依三寶。
　　志心歸依
　　無上道，大羅元始尊，奉為此亡靈。眾和往生神仙界。
　　舉志心歸依
　　無上經，龍章鳳篆文，奉為此亡靈。眾和往生神仙界。
　　舉志心歸依
　　無上師，玄中大法師，奉為此亡靈。眾和往生神仙界。
　　舉志心歸依
　　三寶，已回，此妙良因。七祖及九玄，眾和同生極樂國。
　　舉志心歸依
　　三寶已回，此妙良因，五道與三塗，眾和同生極樂國。
　　舉向來
　　向來稱揚，五方五老，並已周圓。奉為亡靈，往生天界。伏願清魂不昧，凈魄昭然。落罪籍於黑编，注生名於丹簡。達初心於清靜，悟本性以逍遙。乘彼碧霞，涉諸妙域。脫死因於九地，證生理於三天。鶴駕雲車，入大羅之法會；寶旛絳節，登浪苑之仙階。亡者生天，見存獲福。上窮圓極，下及方隅。有識無情，同登道岸。
　　黃籙五老悼亡儀竟
　　#1『力』疑應作『刀』。