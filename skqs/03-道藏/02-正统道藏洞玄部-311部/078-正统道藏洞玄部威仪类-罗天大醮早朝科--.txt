羅天大醮早午晚三朝科
　　經名：羅天大醮早午晚三期科。一卷。底本出處：《正統道藏》洞玄部威儀類。
　　羅天大醮早朝科
　　各禮師存念如法
　　青陽虛映，曜日回靈。神虎辟邪，飛天流鈴。摧奸減試，萬魔束形。九微回道，八威攝精。千真校錄，三元蕩清。左嘯中黃，右策六丁。七轉八合，周旋天經。聖化巍巍，三道順行。慶雲流布，合景黃庭。
　　鳴法鼓二十四通
　　無上三天玄元始三炁太上老君，召出臣身中三五功曹左右官使者、左右捧香金童、傳言散花玉女、五帝直#1符直日香官各三十六人出。出者，嚴裝顯服，冠帶垂纓。關啟玄壇土地、方域神真，臣今早朝陞壇行道，朝謁帝真，謹奏為入意，其諸誠意，具載緘謄。願得太上至真道炁，靈寶瑞光，下降流入臣等身中，令臣所啟之誠，速達徑御至真無極大道、三清上聖、昊天至尊金闕玉皇上帝神前。
　　請稱法位
　　具位　與臨壇官眾等，謹同誠上啟：虛無自然元始天尊、無極大道太上道君、太上老君、高上玉皇、十方已得道大聖眾，至真諸君丈人、三十二天帝君、玉虛上帝、玉帝大帝、東華南極、西靈北真、玄都玉京金闕七寶瓊臺紫微上宮靈寶至真明皇道君、三十六部尊經、玄中大法師、上相上宰、上保上傅、太平下教二十四真人、西城總真王君、太乙真人、東嶽上卿司命茅君定錄保命二真人、名山洞府得道神仙、三界官屬一切真靈，恭望洪慈，洞回昭格。
　　伏念臣久處法門，未明玄奧，勉持戒律，幸保簪裳。思進道以怡神，庸修陽德；誓度人而救物，庶積陰功。凡有請祈，豈容抑塞，意有所出，情動于中。齋官心詞，謹當宣奏。
　　宣詞
　　具如詞言，灼見誠心，冒瀆玄慈，益深祗畏。
　　臣聞：三炁純精，五行麗質。清濁混成之始，先物肇形；圓方分判之初，含章發秀。氤氳交錯，非霧非煙；盤薄浮羅，或隱或現。靈風振激，抑揚流空洞之音；妙氣陶鎔，宛轉結飛玄之字。我太上留神於造化，命皇人按筆以摹傳。以五靈所蘊者，為五方之文；以八會所鍾者，為八天之篆。黃籙白簡，赤書玉篇，所以合景層霄，範圍太極，肇乎不有，開化人天，隱於無言，資成動植。雖九壇之妙範，儀矩不同；而三籙之玄科，名實一致。今齋官某福緣素厚，信著於情，命祿方剛，財周於用。委誠心而皈命，伸志願以祈恩。信幣具陳，靈場肅備。今也，空歌奏響，祥開碧落之天；洞戶飄香，瑞靄黎元之蓋。九節導飛空之駕，三華浮步景之壇。入靜朝元，真光洞徹，乘時觀妙，內景發輝。感格信誠，昭彰福善。
　　以今清旦行道，請法眾等運玆初捻上香。願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，上祝當今皇帝。伏願懋膺景命，遐保丕圖。不騫不崩，隆壽山而永峻；時萬時億，注福海以罙深。如日之升，九有之山河盡照；猶天之覆，四時之風雨無愆。民樂昇平，物無疵癘。今故燒香，自皈依道尊大聖眾至真之德。得道之後，保天長存。
　　以今清旦行道，請法眾等運玆二捻上香。願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德。伏為齋官祖禰姻親，先亡眷屬。伏願瞻啟明之星彩，出離泉扃；開碧落之空歌，回翔天際。罪落黑書之字，名標玉簡之科。脫邊苦緣，生神樂土。九陽道岸，披拂仙風；八景真階，瞻依玉相。今故燒香，自皈依經尊大聖眾至真之德。得道之後，昇入無形。
　　以今清旦行道，請法眾等運玆三捻上香。
　　願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，奉為齋官某一門眷屬。伏願輝華瑞日，照徹身宮，和煦晨風，開榮命宇。百關調暢，保四大以無虞；一炁委蛇，與五神而共理。德行流馨於蘭蕙，年齡比茂於椿松。百福駢臻，千愆永釋。今故燒香自皈依師尊大聖眾至真之德。得道之後，與道合真。
　　唱方
　　懺悔
　　命魔
　　三啟頌
　　三禮
　　重稱法位
　　具位　與臨壇官眾等，謹同誠上啟：三境至尊，十方上聖、玉京金闕天帝天真、十方師尊聖眾、三界官屬、一切威靈。
　　臣聞：感著於誠，要歸乎道；情敷於信，能格乎天。由其始之有經，則必終然見效。臣等慚非明俊，謬處玄虛，久服訓辭，殊無識度。約性天而昧於恍惚，憫世態而惑於紛華。無奈自迷，固難獨立。幸寅元緣之有素，得奉經科；雖黽勉之不辭，奚逃鬼責。伏念齋官某奉天祗戒，事帝推誠，思神念真，收視反聽。仰仙風而不遠，存道妙以惟勤。爰啟炁修，聿嚴齋醮，誦經行道。燒香散花，瞻寶座於瑤臺；祥煙絢彩，想圓明於法座。瑞日騰輝，將以感格上元，交通無間。首愆謝罪，保命延生，開濟苦輪，資崇善果。伏惟璇霄至聖，絳闕高真。羽衛森羅，徧周於下土；旌幢掩映，洞煥於太空。雅韻奏而上徹三天，闡靈音而該通八極。啟幽冥之苦趣，滋動植之生源。拯拔有情，提携未度。上願皇圖卜世，地久天長，臣子宣勤，雲行雨施。無一夫之失所，與萬物以為春。四海均庥，五兵不試。俾齋官某茂膺景貺，常沐真風。官資隨日以高遷，壽筭與天而齊久。家用葉時和而保羨，德星臨命宇以光輝。道炁陶鎔，神垣湛徹，百靈保衛，萬聖匡扶，眷屬允諧，親姻葉又。九玄七祖，憑妙利以飛昇；五苦三塗，沐良因而開泰。一誠所感，百惡自消，萬善雲臻，千祥輻集。上明天尊大慈之澤，下副臣等皈命之誠。謹啟以聞。
　　發願
　　一願靈光下燭，二願道月揚輝，三願恩宣九地，四願誠達九天，五願真靈俱會，六願道炁周圍，七願天堂開敞，八願地獄隳摧，九願玄功普被，十願駕景空飛，十一願普天懷德，十二願道化無為。
　　復爐
　　存神燒香
　　香官使者、左右龍虎君、侍香諸靈官，當令臣向來早朝陞壇行道之所，自然生金液，丹碧芝英，百靈眾真，交會在此，香火爐前。當願十方仙童玉女，接侍蘭筵，傳臣向來所奏之誠，速達徑上至真無極大道、三清上聖、昊天至尊金闕玉皇上帝御前。
　　羅天大醮早朝科竟
　　#1『直』原作『真』，據上下文義改。