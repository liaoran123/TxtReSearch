上大道三元品戒謝罪上法
　　經名：太上大道三元品戒謝罪上法。撰人不祥，約出于東晉。原係《三元品戒經》 中一篇，後分出單行。一卷。底本出處：《正統道藏》洞玄部玉訣類。
　　太上大道三元品戒謝罪上法
　　天尊言：凡修上法，常以正月十五日、七月十五日、十月十五日，平旦、正中、夜半三時，沐浴身形，五香自洗。臨沬浴時，向西南，以金杓迴香湯，東南左轉三十二過。閉眼思日光在左目上，月光在右目上，五星纓絡頭上，五色之雲，匝繞一身，青龍白虎，朱雀玄武，獅子白鶴，羅列左右，仙童執巾，玉女散華，飛仙乘騎，侍衛身形。便叩齒二十一通，呪曰：
　　天澄氣清，五色高明。日月吐暉，灌我身形。神津內盥，香揚鍊精。光景洞曜，煥映上清。氣不受塵，五府納靈。罪滅三塗，禍消九冥。惡根斷絕，福慶自生。今日大願，一切告盟。身受開度，升入帝庭。
　　畢，仰嚥三十二過止。便洗沐五神也。沐浴畢，冠帶衣服。又叩齒十二通，呪曰：
　　五濁已清，八景已明。今日受鍊，罪滅福生。長與五帝，齋真上靈。
　　便出而入室，依法行道也。入室東向燒香，叩齒三十二通，祝曰：
　　无上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香玉童、傳言玉女、五帝直符、直日香官，各三十二人出。出者嚴裝，開啟此間土地里域真官正神，臣今正爾燒香行道，陳乞所願，願得十方正真之氣，入臣等身中，令所啟速達，上聞无極天尊太上大道至真上帝几前。
　　无上洞玄靈寶弟子某嶽先生臣某，宿世緣會，得生道化，蒙三洞法師先生某所見啟拔，開度腐骸，參以經法，過泰之恩，實在罔極。而臣生長流俗，五神爭競，塵深罪穢，永不自覺，與罪同長，山海彌積，前生至今，不知緣來，凡以幾劫，逮及今日，罪結天地，在何簿目，為三官執舉，拘逮地役，雖自修勵，而无感徹，真靈不降，眾魔所伐，致思念不專，五神飛越。常恐一旦歸命幽壑，彌綸萬劫，終天无拔。謹以三元大慶吉日，清齋燒香，首謝前身及乎今日積行所犯、天所不原、地所不赦、神所不哀、鬼所不放億罪兆過，觸犯三元百八十條、三官九府百二十曹、陰陽水火、左右中宮考吏之罪。今故燒香，歸身歸神歸命无極天尊太上道君、三十二天上帝、十方大聖眾，至真諸君丈人、飛天神王、天仙飛仙神仙地仙、五嶽諸真人玉女、諸天日月星宿、璇璣玉衡，及地上十方无極諸靈官、三界五帝、三官九府百二十曹、三河四海九江八極眾神靈司諸官，乞賜大恩，一切原除宿身今生所犯之罪。以今燒香功德，拔度罪根，願削除地簡，絕滅右府黑簿罪錄，度上南宮左府長生青錄之中，神仙度世，永享无窮。得道之後，升入無形，與真合同。
　　第一東向九拜，長跪言：
　　臣某今歸命東方无極太上靈寶天尊、已得道大聖眾、至真尊神、太清玄元无上三天无極大道、天上玄老、太上老君、太上丈人、皇上老君、皇上丈人、青靈上真、諸天常君、諸天帝丈人、太帝君、太帝丈人、九老仙都君、九氣丈人等，百千萬重道氣、千二百官君，太清玉陛下東極老人青華大神、上相司馬青童君、金闕後聖帝君、真陽始青神人、靈寶九仙君等、青和玉女、主仙玉郎，東方无極世界一切神靈。乞願直垂大慈開宥之恩，原臣身前生以來、逮及今日受生所犯，上不敬諸天大聖尊神、東方无極世界一切神靈，日月星宿、四時五行、風雨雷電、雲霧時節，下不敬師父尊長、五嶽四讀三河四海九江八極諸真人、神仙玉女、東鄉諸靈官、三界地祇、三官九署一切神明，欺師罔道，穢賤天經，竊盜聖文，改易靈音，宣傳至法，貪利入身，私相化授，五帝无盟，謀圖叛逆，行不忠不慈不孝不愛不仁，上逆君父，下殺眾生，掠奪人物，淫犯他妻，骨肉相加，門族交通，嫉妬勝己，爭競功名，口是心非，攻擊賢人，飲酒食肉，濁注五神，罵詈呪詛，自作无端，入齋吉日喜怒无常，輕孤賤寡，棄薄老人，凌賤貧窮，逐寵豪強。諸如此罪，不可勝紀，積世結固，纏綿不解。以今燒香，歸命東方，乞願大慈直垂哀原，赦除臣身前生億劫以來，至今身所犯諸如上之罪，乞賜更始，於今自改，伏從禁戒，不敢又犯。乞削地簡三官罪錄、右宮黑簿，惡對重根，度名左府青錄之中。今日大慶，萬願開陳，謹自首謝，歸命天尊，乞神乞仙與真合同門戶，興泰善緣，來生世世罔極，長享自然。
　　畢，便解巾，叩頭自搏，各九十過止。謝東方畢，次起左行，向東南一拜，長跪言：
　　臣某今歸命東南无極太上靈寶天尊、已得道大聖眾、至真尊神、南上老君、丹靈老子、南極上元長生真人、度世司馬、司命、司錄、好生韓君、起死更生鍊骨還神大聖神王、萬福君、萬福丈人、太和玉女、東南无極世界一切神靈。乞恩謝如東方法。
　　畢，叩頭自搏，各一十二過止。謝東南畢，次起左行，向南方三拜，長跪言：
　　臣某今歸命南方无極太上靈寶天尊、已得道大聖眾、至真尊神、无極大道南上赤帝、丹靈老子、太和玉女、長生司馬、好生君、司命、司錄、南極度世君、飛天真人、開度受生神王、玉曆注生神仙度世君、萬福萬度萬生萬氣君、南方无極世界一切神靈。謝如上法。
　　畢，叩頭自搏各三十過止。謝南方畢，次起左行，向西南方一拜，長跪言：
　　臣某今歸命西南无極太上靈寶天尊、已得道大聖眾、至真尊神、天皇老人、南極元真君、洞陽大靈眾神、生氣飛真神王、神仙玉女、西南无極世界一切神靈。乞恩謝如上法。
　　畢，叩頭自搏，各一十二過止。謝西南畢，次起左行，向西方七拜，長跪言：
　　臣某今歸命西方无極太上靈寶天尊、已得道大聖眾、至真尊神、无極大道西華太妙至極上帝、金堂玉仙真母、金闕後聖上相帝君、玄古天師、萬聖道主、四極真人、神仙玉女、西方无極世界一切神靈。乞恩謝如上法。
　　畢，叩頭自搏，各七十過止。謝西方畢，次左行，向西北一拜，長跪言：
　　臣某今歸命上方无極太上靈寶天尊、已得道大聖眾、至真尊神、无極大道上下中央四面八方三十二天上帝、太上无為大道諸君丈人、最大至尊无上无巔无極无窮普照普察无量洞明最上正真，无鞅數眾道氣、元始无先寥廓无端混沌无形虛无自然太上无根冥寂玄通大智慧原、正一盟威太上无為大道、道中之道神明君、无上无初萬萬億億數无鞅數道德諸君丈人、太上道德君、道德丈人、无上萬生君、萬生丈人、无上萬氣君、萬氣丈人、无上萬元君、萬元丈人、无上萬福君、萬福丈人、瞑涬天神諸君丈人、新出老君、太清玄无上三天无極大道、无上丈人、太上三氣君、太上老君、太上丈人、太清君、太清丈人、太玄上一．君、太玄丈人、中黃正一君、中黃丈人、太元君、太元丈人、太始君、太始丈人、太初君、太初丈人、太素君、太素丈人、太虛君、太虛丈人、太一君、太一丈人、太儀君、太儀丈人、太平君、太平丈人、太淵君、太淵丈人、天帝君、天帝丈人、九老仙都君、九老丈人、玉曆君、玉曆丈人、九氣君、九氣丈人等，百千萬億億萬萬數无鞅數萬重道氣丈人、千二百官君、千二百官丈人、太清玉陛下、太上玉真君、玉真丈人、五仙君、五仙丈人、九靈君、九靈丈人、太清十二真君、十二真君丈人、二十四神君、二十四神君丈人、太清三十六真君、三十六真君丈人、五氣君、五氣丈人、陰陽生氣君、生氣丈人、上上太一君、太一丈人、皇天太上帝、皇天太上丈人、无極太上元君、太上元君丈人、太一君、太一丈人、神寶君、神寶丈人、真寶君、真寶丈人、天寶君、天寶丈人、靈寶君、靈寶丈人、元神君、元神丈人，元真君、元真丈人、元靈君、元靈丈人、皇老君、皇老丈人、南極君、南極丈人、黃神老君、黃神丈人、黃老君、黃老丈人、太和君、太和丈人、太上皇真道君、諸君丈人、上古天師君、天師丈人、三師君、三師丈人、萬道父母、萬德父母、天地父母、神仙所出，神仙所聚，東王公、西王母、日君、月夫人、五星君、五星皇妃、璇璣玉衡九星真君、眾仙真人、聖父聖母、神仙玉女、上方彌羅此天无極世界一切神靈。乞恩謝如上法。
　　畢，叩頭自搏，各三百二十過止。謝上方畢，次左行，向束北日官三拜，長跪言：
　　臣某今歸命日君夫人、日中皇華洞明太光童子、丹霞玉女、日中諸神仙，乞丐原臣受生所行罪負，上觸天光，生死殃對，並蒙赦除，身得光明，與日同景，長享无極，受福自然。
　　畢，叩頭自搏，各三十過止。謝日宮畢，次起左行，向西南月宮七拜，長跪言：
　　臣某今歸命月君夫人、石景水母、圓光童子、散輝玉女、月宮諸神仙，乞丐原臣受生所行罪負，上觸天光，生死殃對，並蒙原除，身得光明，與月同景，長享元極，受福自然。
　　畢，叩頭自搏，各七十過止。謝月宮畢，次左行，向北九拜，長跪言：
　　臣某今歸命諸天星宿、璇璣玉衡、七星北斗、九星三台、五星夫人、二十八宿、周天三百六十五度星中大神、星中真皇、夫人靈妃、神仙玉女，乞丐原臣受生所行罪負，上觸天光，生死殃對，並蒙原除，身得光明，與星宿同景，長享元極，受福自然。
　　畢，叩頭自搏，各三百六十過止。謝星宮畢，次左行，向東嶽再拜，長跪言：
　　臣某今歸命東嶽泰山青帝大神、飛仙真人神仙、諸靈官、名山大澤一切神靈，乞丐原臣受生以來所行罪負，上觸東嶽名山大神，元惡之罪，並蒙赦宥，削除罪簡，名上仙錄，得與大神交友自然。
　　畢，叩自搏，各二十過止。次向南方再拜，長跪言：
　　臣某今歸命南嶽衡山赤帝大神、飛仙真人、神仙諸靈官、名山大澤一切神靈。乞丐謝如東嶽法。
　　次向西南再拜，長跪言：
　　臣某今歸命中嶽嵩山黃帝大神、飛仙真人神仙、諸靈官、名山大澤一切神靈。乞丐謝如東嶽法。
　　次向西再拜，長跪言：
　　臣某今歸命西嶽華山白帝大神、飛仙真人神仙、諸靈官、名山大澤一切神靈。乞丐謝如束嶽法。
　　次向北再拜，長跪言：
　　臣某今歸命北嶽恒山黑帝大神，飛仙真人、神仙諸靈官、名山大澤一切神靈。乞丐謝如東嶽法。
　　謝五嶽畢，次左行，向北方十二拜，謝水官言：
　　臣某今歸命扶桑大帝暘谷神王、洞源洞淵清泠大神、三河四海九江水帝、十二淮濟河伯河侯、河中二千石、清河夫人、水府神仙、一切諸靈官，乞丐原臣前生以來，至于今日所行罪負，无數愆目，觸犯水官元惡之罪，乞見原赦，今日燒香首謝大神，歸命歸身，乞得生活，免諸罪根，削除水簡緣對，上名生錄神仙簿中，長享无極，與道合真。
　　畢，叩頭自搏，各二百八十過止。謝水官畢，次向北三拜，謝三寶神經，長跪言：
　　臣某今歸命太上无極大道至真无上三十六部尊經、三寶靈文、神仙圖籙符章、自然天書、金書玉字，侍經玉童玉女、三部威神，乞丐謝如東嶽法。
　　畢，叩自搏，各三百六十過止。
　　齋竟言功法，眾官一時東向長跪，叩齒二十四通，稱所受官如具，稽首再拜，上啟：
　　太上无極大道、太上大道君、太上老君、太上丈人、无上玄老、十方无極
　　大道、道德眾聖天尊、至真太帝、天帝、天師君、靈寶監齋大法師。臣等素自凡愚，不以穢賤，好道樂仙，謬受法任，得騰景九玄，志竭愚短，自效毛髮，共相携率。以今月如干日某時，於某郡縣鄉里中，建立齋直，燒香誦經，思神念真，如干日夜，某時行道，請謝修行。事竟，所啟上清三洞飛仙、天仙、地仙、五方天兵騎乘，及侍經侍香玉童玉女、靈寶官屬、監齋眾真、五嶽四瀆四方監察真官靈仙，謁還真宮，進品上仙，加爵帝秩，隨品署真，當如太真之儀。令臣等求道得道，求仙得仙。令臣等分形變化，七十四方，三元下降，降致綠軿，飛行上清，騰景九天，日月同暉，三寶齊輪。惟蒙至聖，監映丹情，臣等學法未備，俯仰之格齋法難精，不合儀式，進止犯科，為四司所糾，五帝所執，千愆萬罪，乞蒙赦貰。哀原未悟，不見罪罰。臣等身中五體真官，隨功上詣玄都，受秩事竟，還臣等身，與臣同升，飛行太空，謹上啟聞，伏須告報，臣等誠惶誠恐，稽首再拜。
　　謝畢，左行還西，向東三上香，呪曰：
　　香官使者、左右龍虎君、捧香驛龍騎吏，當令臣靜室齋堂，生自然金液，丹精百靈，芝英交會，在此香火前。令臣得道，遂獲神仙，舉家蒙福，上下受恩，十方玉童玉女，侍衛香煙，傳臣所啟，徑御无極太上大道前。
　　天尊言：其三元品誠謝罪上法，三元宮中隱存形神，精思罪根，修仙上道，學士一歲三過行之。行之當令心丹意盡，神形同苦，无有息倦，感徹諸天，三元削罪於黑簿，北帝落死而上生，三官保舉於學功，太玄記錄於上仙。夫求道者，非苦不徹，非丹不感，非勤不獲，非功不得，非志不克，非心不成也。當使形勞於始，神懽於終，終得无為，克入自然。罪滓之人，貪翫珍寶，見世之懽，一時之榮，豈知有終，終歸於苦，塗炭三宮，長淪萬劫，何時得還。故賢愚各尚，志業不同。愚者貴始，賢者重終。愚智相殊，豈可言哉。
　　天尊言：夫為學者，身經三元上吉之日，香湯自鍊，沐浴五神，則氣澄形正，神爽結真，體不受穢，氣不受塵，三關清虛，萬邪不干，三部八景，洞明身中。服御導引，五府生薰，內外充溢，悉得成仙。上士飛騰，駕景乘雲，中士隱化，坐在立亡，下士滅度，轉輪聖王，滅而不絕，終得神仙。其法高妙，微難可勝，今以相告，勤為用心。道君稽首，伏受要言。
　　天尊言：夫為積學未得道者，皆由己身負其宿對，三官所舉，九府所執，百二十曹左右考官文書考逮，惡根不滅，邪魔侵伐，致五神爭競，身犯不覺，罪穢日生，神真飛越，雖見眾法，而罪根不釋，徒為勞心，至死无獲。今三元大慶，開生吉日，諸天迴駕，眾聖同集，推校生死功過錄籍，道法普慈，愛民育物，見其罪者名入死目，終劫相牽，永无解脫，學而无益，甚可痛焉。今開紫陽玉笈，出三元品誠謝過上法，以度學者，成其功德，宣告天科各條。學士未得道者，功過多少，咸使有心，承受大法，落滅罪簿，上名仙錄。於今更始，普告諸天，无高无下，无深无遠，无大无小，无窮无極，无幽无隱，无音无響，冥寂玄通，大智慧原，三宮九府，百二十曹，一切神靈，莫不承奉。於是諸天大聖眾、无極尊神、太上道君，一時長立，舉手告眾，彈指稱善。是時天尊開大宥之恩，諸天男女始學者，莫不恭奉修行大法，皆即受度，身得神仙，白日登虛，上升帝宮。其有善心信向之人，敬而奉之，皆得開度，轉輪生死，不經地役，功成德滿，並得仙道，位齊飛天，遊乎十方也。
　　天尊言：夫以三元上吉之日，修行三元品誠謝罪之法，則三官九府右別錄籍，五帝保舉，列名諸天，眾真懽喜，萬神開宥，宿對披散，罪根普解，三會感徹，三宮九府百二十曹考逮，削落黑簡，斷絕宿根，勒名左契青錄之中，萬靈侍護，三界司迎，妖魔降伏，千灾不干，道真自生，克得神仙。
　　太上大道三元品戒謝罪上法竟