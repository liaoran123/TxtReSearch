上方大洞真元妙經品
　　經名：上方大洞真元妙經品。撰人不詳。二經同卷。底本出處：《正統道藏》洞玄部靈圖類。
　　唐明皇御製序
　　朕聞寥廓之際，真宰存焉？溟涬之初，聖人利見。其教善貸而不有，其道日用而惟新。則煥乎雲篆仙書，祕乎瑤篇玉簡。非握圖授錄之后，不能行其教。非棲真宅玄之士，不能窺其文。明真有科，太上留誠。為務度人，歸依大道。是者真元聖主，上方開化無極太上靈寶天尊，居一氣化均之天，九清自然之國，翠華闕庭，紫真宮掖，升千光雲殿，登七珍寶座。俯視蒼生，崇猷或略。於是，天尊宣揚教範，命真仙之眾，傳經化人。誦之者履天尊之域，行之者遊太上之鄉。故《洞玄靈寶太上天關經》云：上方玉虛明皇天尊，見輕清之形儀，衣蒼穹之冠履。運春夏秋冬之動植，主君臣父子之枯榮。統三界仙凡修短，禍福增減，是以圖立形儀，欲世民歸命，信禮而求長生，仍可敬之。伏聞稱讚上方天尊，懺文欽哉。至聖至真，五境出三羅之界。無顛無頂，八方朝七寶之宮。統黃上之天元，鎮中央之地極。威光奕奕，神德巍巍。精叩感通，至誠善應。如人禮念恭信，則見存獲福。香花供養，則巳往生天。普願歸依，同成道果。
　　上方大洞真元妙經品
　　爾時，明皇開化天尊，於宣教上國，以謂太素清虛真人，及毗相恆善度人之眾曰：昔在十極之天，五明之宮，吾聞諸先聖啟迪，大洞真元，虛無杳冥，自然恢弘，一素生神，九陽化氣。皇矣至道，明哉肇君，羅列三才，曲成萬類，真元本體，應運頤長。故道以人為物，人以道為用。是以化世聖人，法象乎高明，久習其靜，恆鍊其氣。務升降調泰，洎精味安和貴。雌一毓於妙有，雄一承於真無。寒暑溫凍，徇月令嗇。擬全歲久之宗，惟用日新之道。方當改過，先行孝悌，次也敬恭，增進玄功，事師教道，昭三成一。夫以性明庸炤而不有，道氣襲傳以長存，愻巽愻，順也。四叔之時物，俌府俌，輔也。百姓之自以，而僎僎遵同。其國士，敬其君親者，斯諸為上成也。以順其天命，安其分定，積其功行，修其身體者，斯為之中成也。以立相開教，傳經度人，還元知止，隱居市朝者，成之以終也。三者悉備，夫安得不至於真元。真元大化，其自所為。為志惟清，臨事惟裕，藏其可名，谷其純氣。宜敬之哉，蓋徐刃切，進也。如道德。道德二義之奧，復太初之源。善行五常之表，援極終之弊。內外隨時，竟昉胥行。惟玆者二，奚不念之，真元之教，弗至也歟。所以俟福而來，可得長生之道。若反是者，罔不咎焉。已而亡言，帝登于天。於是真人以告天人曰：凡進尊道，先解障難，如願解禳，可誦十號。咸謂上方經師君，天仙君，真元教主，自然法王，弘道上帝，開化至尊，上方徧慈救苦天尊，上方玉虛明皇天尊，上方無極太上靈寶天尊，上方無極太上道德天尊。斯尊謐者，著於化均。神仙受師之紀，善人行道之經。禮念欽崇，則見存獲慶。香花敬事，則已往陞遷。偶其功德力，能消災除病，救苦滅罪，保命降魔。斯道矣夫，將行者也。仙眾承教，熙熙如也。高上其訓，而作偈曰：
　　明哉上聖誥，皇矣沖和道。
　　度人兼利物，稱讚師玄奧。
　　偕聞其誨言，終焉也已。
　　洞真經邍原同品
　　神峰先生曰：爰自上世以來，《玄都道藏經》內，有敷妙達聖，經終逢天寶典，為仙家之奧。然文簡略，其可皇祕。迺三墳之樞，亦七部之蔽爾。此經亦如《古文龍虎上經》，隱在《金碧經》中。蓋三洞經者，迺洞真之部，洞玄之部，洞神之部。其四輔經目，名太玄之部，太平之部，太清之部，正一之部。通為七部之經也。其伏羲氏之書者《易》也，神農氏之書者《本草》也，黃帝氏之書者《內經》也，是為三墳之書矣。言大道也。其三墳七部體要，先聖傳之久矣。所謂《玄通道德經》，及乎左玄真人關尹子書，《通玄真經》文子，《洞靈真經》亢倉子，《沖虛至德真經》列子，《南華真經》莊子也。擬達艾生，日新其道者之所致也。於是理則備矣，其可為重玄也已矣。舍玆而通，如之何，豈其然乎。以知經義，亦全斯論。肇自祖傳，受天玄誥、莫敢不敬，以尊上命。昔寢夢同寐中神游。紫虛真人攸降請訓，導之以善化也。嘗聞先師之言，大道無為，生之長之，成之熟之，神化于自然。故聖人有作，種之植之，頤之收之。謹由于智力，偕隨物矣之宜，豫備時哉之用。撫養形神於沖默，庶幾真元於象罔。君哉至道，迺萬化之父母。浩然和氣，為一身之主宰。是以陰陽不測之謂神，德行圓滿之謂仙。觀其富貴壽考，厚味色聲者，人權之鮮矣。聞其虛靜恬淡，寂寞無為者，天樂之至也。達天地之好惡，哲人物之情態，為之神明之士矣。故淵寂徵湛之謂清，安泰息潔之謂靜。通生萬靈而無匱者，道之體也。保和三宮而亡事者，人之用也。時習廣驗者，先聖之妙也。度人巨理者，今師之經矣。
　　《上方大洞經》也者，其見天迪之化行，昭妙有之玄晶，真無之元氣焉。故生生相繼，新新奚既矣。
　　仙經神應品
　　青雲居士曰：夫人身生長氣壯，衰老化已，時哉命矣，易推自然。其有應之以善德則吉，或違善失德者則凶，德猷獲也。得獲真元之道，善者是也，是合天人之心。如人隨力修崇，可於每歲三月初三之日，迺真元仙節之辰，焚香禮誦真元經者百徧，準納受生冥錢一萬貫文。逮誦萬徧，能釋三世音生。冤枉，亦感上天明神仙兵之眾，永保介壽，得祉無難。如誦九千徧者，即得延生增祿，不致夭枉。如誦七千徧者，即得富貴聰明，不居貧賤。如誦五千徧者，值太平時豐，吉祥安樂。如誦三千徧者，即當歸依道寶經法師尊，可免屠割水火之難。如誦一千徧者，即得兔疾病弱，不致憂懼。如誦千徧，即得身體輕健，兔醜惡相。如誦千徧，即得赦罪消愆，解厄受福，不逢惡運，免諸災害。如誦千徧，即得保身盡年，神升上方，朝拜高真，逍遙快樂。夫然故書消災解危玉符佩之，聖道矜憐。其次歿身，不經地府，即祖鈞天，敬禮慈尊。慈尊施惠，其大矣哉。爰及生民，歸于仙界。不貴其徒，墮諸幽壤。人斯犯忌，猶為援拔。見教開導，警誠真元之化也。如人聽受，可於每歲聖王仙節，朱書玉符，佩之則地渙其六極，吞之則天既其五福，其符也者，可弗敬歟。是經為巨道，信之為而已矣。
　　後序
　　時師逍遙，與太清羽客詳議曰：夫《上方開化經》及乎《演範經》者，誘引初地修行之人。其次《真元經》者，化導中品明玄之士。又其次《大洞經》，迺出世之梯航，皇登真之徑路爾。右《大洞經三十九章》，道君玉註，微妙難識。故上方天尊祖述演說經傳于世，惟務度人矣。原經大義，先聖偕言人而內外之道也。其內靜也，運沖和之氣，先進道德仁義禮，則明，明則寡欲，寡欲則奚為而奚不為。其外動也，由柔遜之心，次去其恐怒喜思憂，則正，正則知止，知止則無可而無不可。然後四體生焉，三主全矣。於是可以遠害，可以保身，而考終命，其返真宅。誠哉善言，不可忘之。斯之為真元之道，無極者也。逍遙門下，下愚陬生，不敢著名，命工刊印，欲醞天地星辰聖君，父母師長重恩。所望高士，啟發懼心，弘揚勸善，同躋仙域。寂然承德，履元道也。
　　上方大洞真元妙經品竟