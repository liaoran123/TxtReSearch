太上洞玄靈寶誡業本行上品妙經
　　經名：太上洞玄靈寶誡業本行上品妙經。撰人不詳，約出於南北朝或隋唐。勸人修行無上金真誠業。一卷。底本出處：《正統道藏》洞玄部本文類。
　　太上洞玄靈寶誡業本行上品妙經
　　道言：昔我於洞明丹陵天中玉臺，受元一金真法輪誡業本行因緣上品，與我無上高上洞明大法王之號，常鎮玉清高上大囿都開飛天。法輪上本誡業之功，開度萬有生死之場，天人罪福諸源，運載三乘，登步上清，十轉真人，光明幽夜，弘廣十方，迴十惡之根，使從十善而行，咸得徑生無量大囿天堂，有能從者，克獲道真。
　　道言：我常隨運降下十方飛天元生大福堂洞明寶庭，開是法輪，十善法門，咸使十惡從法而遷，從是法輪轉昇上天，悉得妙通，廣明本行。宿業因緣，吾觀天地，希有其人，自非上德，何能奉焉。
　　道言：誡業至行，惟上德弘遠，金真本行，長存之源，善當正念，魔無敢言，斷諸惑亂，諸天朝真，彼諸生惡，爾勿從之，斯罪根深，會當入吾法輪，彼之起禍，莫與之爭，墮身三惡，望反甚艱，障道者無明，嫉人者自刑，謗人者始從畜生道中出也，樂淫色者，由之先業六畜根未斷矣，貪狠者自傷，貪味者吞毒，斯酷之本，善當遠之乎。
　　道言：元一天尊當說是誡業本行之時，天尊以手指點十方虛空之中，命召十方飛天帝王，至真皇人，飛天無極神王，妙行真人，高上玉皇，無極大聖尊神，三十六天上帝，諸天至真，九宮真人，五老上真，天真地仙，無極世界神仙玉女，無量大聖眾，三界靈官，三元正真執法官屬，無鞅之眾，一時同駕，乘空而來，上詣玉都天光四朗紫蓋迴天，威靈濟濟，流激十方，敷明諸天，燒香散華，飛玄步虛，三匝復位，稽首朝真，同登金真法輪諸場，仰觀法音，莫不歡悅，咸同稱善。
　　道言：無上金真誠業，普隆萬囿誠行之本，萬無其人，天理妙旨，上真行焉。但十方天人，空生禍府，造立萬端，通惡所釋，訣在乎心，開建道場，普轉法輪，光明六道，開度天人，孤魂苦爽，同登福天，終身歡樂，劫劫長存，自斯以往，皆由法輪，上品之恩。爾時諸天大聖無鞅之眾，同時稱善，左迴三匝，叉手作禮，伏受誡言。
　　天尊告諸天聖眾曰：吾開金真法輪，運化諸因，有諸難得，惟形是難。夫至德身，亦為一國之域，利用招禍，心之能造，故通制包藏之境，由善惡之門，惟有至人知覺，得道無為，若能從之，諦受勿忘。
　　天尊告諸天聖眾曰：元氣輕微，運導不淳，本業易造，動至亡身，五心所起，十惡生焉，長淪毒刃，莫能覺乎，自受痛哉。吾為十方天人轉度生死之源，十善備立，悟其來生一切因緣，伏承誡業，即得道真。
　　天尊告道君曰：吾開法輪上品，金真誡業，十善正本，萬行之門，爾若從之，咸當伏聽。於是道君稽手作禮，伏受誠文。
　　誠曰：一品正觀眾妙本，皆得神通業。二品正聽玄妙音，神通知十方。三品正知香光入，神通靈氣存。四品正音開妙門，神通利益無量果。五品正存法誡行，神通道真降。六品正念眾生苦，神通光明報。七品正想無二惑，神通正道界。八品正行大慈業，神通無上真。九品正定形影，不動眾行，神通妙覺。十品正具形神，剛明執正，神通玄妙。
　　天尊言：金真上品十正神通誡業，萬行之首，執正十方，無量通微之本。吾開法輪，故演其文，以度劫灾，生死諸滯，咸使從玆而轉，登乎長存，道真成就，終身不見十惡之門。
　　天尊言：金真本行十品，上善之功。一品斷五色貪利緣，正見不邪視。二品斷五音六塵之聲，內外無邪聽之聞。三品斷六觸之因，邪氣不入。四品斷虛談假論，邪言綺語不前。五品斷眾禍之害，眾邪不侵。六品斷想五陰，邪惡不干。七品斷行非造作，邪灾不生。八品斷諸惑亂，眾邪不犯於物。九品斷無端之行，邪疾自消。十品斷十惡之業，常當心取法輪，萬魔邪神自卻，無敢當矣。
　　天尊告道君曰：此是無上金真本行上品，澄真自鍊空寂，通稱上業，能如是者，金真可期矣。吾觀天人，萬無一，自非至人，莫能從焉。
　　天尊言：金真觀行十品，常能是者，萬善備立。一品見五色不貪者，淫風不行。二品聞五音不聽者；魔風自除。三品聞眾氣馨香不樂者，六府不傷，邪風自退。四品見五味不貪甘進者，眾塵不汙身。五品聞眾樂不觀者，即外塵惡風不驚。六品守一無諸假想者，終身不染，邪氣不生。七品舉動乘誡本行者，諸塵自消，形色光浄。八品見寶貨非橫不取者，萬善來臻，終身安存。九品和性無嫉無妬，見事不觸者，萬福降真，靈魔禮焉。十品安身閑想，慈念一切宿命者，十方護身，高上奏功，克獲上真。
　　天尊告道君曰：吾開金真上品法輪誡業本行之由，十方天人，若能如是
　　者，即與十聖齊功，得入長存法界，得道自然者也，終身光明，億劫同慶，福流萬代，常與法輪不絕矣。
　　天尊言：吾開法輪十聖之場，一品轉通，立能心知一方中輕重事，位次別覺聖；二品轉通，得知世界有無吉兇事，位次得覺聖；三品轉通，能達知罪福，一切宿命來往生處，果報由趣，位次正覺聖；四品轉通，能以心往見眾生心，逆照未然，禍福陰中事，位次通覺聖；五品轉通，普知十方無極世界一切緣運由趣休否事，位次大覺聖；六品轉通，通玄觀知悉達十方界域眾聖處所，只如指掌，分形散影，虛空無礙，位次妙覺聖；七品轉通，普知天地運趣機數，有無遠近，悉無障礙，位次洞覺聖；八品轉通，身居立忘，形如日中景，一切觀徹，位次觀覺聖；九品轉通，普能開明，放身中寶光，普照十方，一切普見，上下無不洞達，位次普明大覺聖；十品轉通，普觀普察，普明普照，無幽無冥，洞知天地，光顯十方默湛然長存，位次洞明大覺至真大聖者也。斯行之業，皆從法輪而轉，八十通大聖，其德高妙，自非法輪之功，莫能轉焉。十聖果緣，乃從無量恒沙劫來，施功布德，備滿天地，弘廣十方，致得轉位，入十聖之功，妙通上品。夫十方天人，能如是者，道真成焉。
　　天尊即勑无上高上洞明大法王曰：可誦无上金真法輪誡業本行妙通轉位玉章，无上高上洞明大法王即起，作禮朝真，左迴三匝。
　　誦法輪誡業玉章頌曰：
　　湛寂法誠功，觀行極大乘。金真眾妙好，正位諸天朝。法輪无上德，皆轉无上真。神通六度外，飛天多福人。開度大梵仙，十品悉成真。巍巍自然道，逍遙大光天。念得恒沙劫，歷觀一切緣。自无上品業，何由拔苦根。
　　法輪本行上品玉章頌曰：
　　通觀十本源，朗朗凝成真。斷去十惡場，品行入法輪。內外香光起，倏忽登金真。一昇雲明宮，威光煥諸天。皆從本行起。稽首朝天尊。
　　法輪觀行玉章頌曰：
　　仰觀金真行，絕景無諸塵。形姿七寶相，雲明照諸天。飄飄大乘境，飛天轉法輪。萬福同一慶，轉度十苦人。身登玉池上，沐浴鍊成仙。十方無孤魂，普開恒沙恩。妙通至真德，束首天寶前。
　　法輪轉通十聖洞明玉章頌曰：
　　无上開妙化，運功皆齊晨。法輪十位場，大羅諸法門。通稱大光品，十聖並高真。妙德轉十通，湛然十飛天。安和樂未央，普明昔往緣。命合長存壽，洞覺應自然。眇眇難為雙，六時朝天尊。
　　天尊告道君曰；是四篇玉章，此乃是无上金真誡業之首，法輪轉通妙覺本行之源。其文封在无上玉都流明宮中，金真元君保賞，金靈童子、八千四百真常誦其章，聲響十方，嘯朗諸天，羣真叉手稱善，至真朝焉，高上即開法輪上品，轉度十方諸得道大聖眾，以登无上金真者矣。夫是天人有知其章，受持修齋執誠，禮誦靈文者，靈音即上徹十方，九天稱慶，高上讚嘆，即開法輪之品，轉度其人，得登无上至真諸場。其道高妙，自非大光開運十方，莫能聞焉。
　　天尊言：吾開法輪十善諸場，一品慈孝順物，萬行同心；二品愛念一切眾生，皆如我身；三品信向經誡，罪福所由之源；四品能捨寶貨，布施天下無量諸人窮厄者；五品能廣建功德，營建道場，福因萬代；六品能守善而死，忍辱不殺不盜；七品能救濟一切厄急，無量眾生性命，捨放無窮，皆得存其本命；八品能供養三寶，晨夕禮誦，執戒持齋，恒無怠倦；九品常能開化天人，愛念國主，享祚長存，恒以財物潤益貧窮孤老、無量苦人，常無貪惜；十品行常使然，不進不退，一心行善。夫天人能如是者，即可謂十善之功，萬行同慶之本也。此皆是十方飛天無極至真皇人無上誡業本行之源，天人能從之者，即以十方飛天無極至真齊功矣。
　　无上飛天法輪轉十善妙通玉章頌曰：
　　流明大範品，開道無量功。轉度十善行，梵景飛天堂。逍遙七寶宮，仰觀法輪王。靈顏絕妙好，常降十道場。齊駕三寶乘，運載諸天人。倏忽雲光發，眾相並金容。皆從斯福起，受位高上真。遊憩天寶臺，慶此劫數迴。三匝朝道主，稽首禮天尊。
　　天尊告道君曰：是玉章一篇，乃是十方无上金光童子各十真，鎮於飛天法輪天寶宮中，保賞靈文，常隨法輪十善品轉法輪，誦其章，以度十方諸天持行無量善人，策駕三乘寶乘，嘯誦其音，羣真讚和，震響十方，諸天設禮，莫不恭心，開津三界，三真奉迎，香華伎樂，營衛善人，直登法輪諸場矣。
　　天尊告道君日：吾開法輪十善上品，咸使十方諸天人，皆去十惡諸場。其有如是行十惡者，爾莫從之行，其中唱言快樂者，爾宜避之言。其欲來害者，爾但當一心念誡業，存真而受之殺，其理自不能有害我身，此即轉成无上至真者乎，其人自當殺報也。其有賢聖出者，爾當尋之，一親神顏，萬劫常得其力矣。夫理甚微，故以上天十福堂以對下十惡場者也。
　　天尊言：法輪開度十惡諸場，一品不行慈孝之道，尊卑上下失禮，恒無和順之心相向；二品不行愛念眾生，常懷凶勃；三品不行信向心，快情所為，作諸惡業，反逆君王；四品不行愛善，不捨不施，心常破傷他物，自言得快，無諸慈悲；五品不行建功德心，惟建非禍事為樂；六品行不能忍辱，心常欺妄於他，萬端無信；七品不行救濟厄急心，常懷執著性，常願人墮惡道；八品不行恭敬經誡心，常謗毀天真，以入邪論，害生祭祀；九品不行利益心，常以財利割剔貧窮孤老，自貪潤己身；十品行常殺害無量眾生，淫欲無度，萬惡備立，進退疑惑，行常使然者，可謂十惡矣。斯行皆非天非地，止由於心。夫上德至人，唯以十善為功，常以己心為十方飛天福堂，逕往法輪為因緣，執持誠業，尋本行微，取果報上真之德，是以不經十苦，不入八難，不見煩惱，不履三塗也。夫下士諸人，唯以己心常為執殺之官，逕尋地獄循環諸報，背十善，向十惡，行十苦，自以身投八難，往取煩惱之根，形履三塗之門，日有沉淪，億劫長罹塗炭，去福遠矣。吾開法輪，普度諸人矣。
　　无上飛天法輪轉十惡入妙通上品玉章頌曰：
　　鬱秀玉清，太無自然，蔭影十方，開津法輪，拔度八難，轉諸福天，流景冠帶，解滯胞根，積尸受鍊，滅惡通真，玉皇命召，十善並原，諸天稱慶，五老侍晨，帝君執符，齊送道前，飛天大囿，無量度人，劫劫承化，運載三乘，法王品位，無上至真，三元除惡，九夜光明，束身天寶，形登長存，妙德高上，洞明金真。
　　天尊告道君日：是玉章鎮於飛天法輪右宮，十方玉童玉女各十真保賞靈文，常隨法輪上品轉十惡諸場，遷度天人生死苦魂，咸使劫劫運化，常與法輪有緣。天人有知其章，修齋行香禮誦者，法王降真，道成不久矣。
　　天尊告道君曰：吾開法輪以轉十惡諸場，上品之福，其功無量，靜心絕想，此為上德。聞樂不聞，浮華美色，此是十惡之根，形非長有，財不長存，道真无上，故開法輪。世界有欲尋真棄俗因緣，保固元氣，凝素自然，魔來忤者，慎口勿言，生惡起惑，終入法輪，障道者苦，後身如然。
　　天尊言：法輪開度十苦諸場，一品履刀山苦，二品上劍樹苦，三品入鑊湯苦，四品抱銅柱苦，五品卧鐵床苦，六品火車載入寒池苦，七品拘頭拔舌苦，八品吞火食炭苦，九品三官鎖械徒役、金槌鐵杖考掠苦，十品生身受鎖械，煩惱形殺苦。如是十方，有斯十苦，皆由先身集因所得。吾觀諸苦，塗炭難言，故開法輪，普度諸天，十方歡樂，原赦之焉，六道光明，法橋路通，一切同慶，道真降矣。
　　无上飛天法輪轉度十苦品玉章頌曰：
　　歷觀十方，無量罪根，流曳十苦，焦體爛壞，大小相牽，彌劫塗炭，毒刃傷身，沉沒九夜，望反甚難，方思十善，念是因緣，攖承痛切，風刀往還，吞陰食毒，魂神無閑，仰視无上，飛天法輪，開度上品，轉諸昇遷，榮身玉庭，妙通十天，無極世界，洞識諸緣，修行誠業，稽首道前。
　　天尊告道君曰：是玉章鎮於飛天法輪中宮，十方丹靈童子各十真保賞靈文，常隨法輪上品轉度十苦諸場，開度天人生死，咸得法緣，天人有誦其章，上聞九天，法王命真來度之焉。
　　天尊告道君曰：吾開法輪以轉八難諸場，上品之功，無量法門。夫人心凈，十善降焉，生貪業惡，物心不淳，彼有懷惡，爾當善之，三元執法，近在身中，陰私皆結，以上奏諸天，考官速至，坐徵疾傷。試行上本，善當從之，無聞倒見，故知無緣，正具形神，晨夕恭心，道真下降，度爾福天。
　　天尊言：法輪開度八難諸場，一品受身出邊夷難，二品受身為奴婢下使難，三品受身出為貧窮孤陋人難，四品受身六疾人難，五品受身愚癡，六根不具足難，六品受身鎖械，煩惱徒役難，七品受身出不孝不慈生亡難，八品受身出於無道國中難者也。夫是八難者，皆由先身集行所得，從十苦中出，方生八難中。但上德至人，常以十善以擬將來，往生十方無量福堂也。夫無明倒見者，恒以十惡為本，故生亡十善，一生一死，億劫苦惱，恒出八難受報。吾開法輪，以度斯人矣。
　　无上飛天法輪轉八難上品玉章頌曰：
　　仰觀八門，輪轉罪田，受諸苦惱，形魂不閑，先無誠業，終身八難，無量罪門，一生一死，十惡往還，於是冥冥，受諸沉淪，飛天大赦，普轉法轉，高上八觀，洞開玉城，七寶宮臺，乘運相迎，雲明煥照，十方大庭，金容絕妙，雙光自生，策龍駕鳳，遊憩玉京，寶林羅列，身中光明，三羅自解，八難齊并。
　　天尊告道君曰：是玉章鎮於飛－天法輪右玄臺上，十方靈光玉童玉女各· 十真保賞靈文，常隨法輪上品誦其章，轉度八難諸場，以暢天人生死之魂，咸得光明，普見法緣。夫天人有知其章，拔度存亡滯苦，齋而誦之者，諸天降· 下，即度兆生死命籍遷上長存之福堂矣。
　　天尊告道君曰：吾開法輪以轉三惡道之場，上品之福，無量羣生，悉令得轉度十方福堂，運化生天。斯惡深重，皆由先身害生萬物無量眾生之命，致生彼道，以報昔緣，一生一死，業對所因，今轉諸身、普入善根，自覺往生，一切因緣，生死蒙惠，莫不歡焉。
　　天尊言：法輪開度三惡道諸場，一品地獄幽閉塗炭，二品餓鬼自相食噉煩惱之苦，三品畜生同類怨對相擊之毒。夫如斯等，眾生若反化，即生三惡中，一品生蟲中，二品生烏中，三品生獸中者矣。先身行業，元逆之本，其罪負重，致招斯惡，彌劫聚集，應得是報。吾開上品無量法輪，普拔斯惡，以還福門。
　　无上飛天法輪三惡道上品玉章頌曰：
　　歷觀十方中，無極世界人。豪貴不畏罪，快意害眾生。興伐逆國主，不顧後身攖。罪滿九河內，形履刀山庭。舉手循劍樹，流血落如星。坐待鑊湯煮，鐵錐刺身形。迴身入餓鬼，只聞悲哭聲。仰頭看鐵網，足立流火庭。六畜相割剔，以報昔往生。但見十福天，乘景負圓月。逍遙三界外，方念三寶經。法王萬善行，普開無量功。轉度三惡道，受鍊十天仙。身生五色光，妙覺諸惡緣。一超三便去，閑居十飛天。
　　天尊告道君曰：是玉章鎮於飛天法輪上品玉城中，十方法輪玉童玉女各十真保賞靈文，常隨高上上品法輪誦其章，轉度三惡苦道諸場，以鍊滯尸苦骸，咸得光鮮，普登十天福堂。天人有知其章，命過之日，齋而誦之，魂爽即不過三惡，逕昇十方品入法輪者也。
　　天尊告道君曰：吾開法輪，以轉十邪不正道諸場，上品之行。夫眾生貪欲，萬端無厭，自以身命投於十惡，纏骸苦想，自役罪狀，釁滿天地，形名作道，非法妄生，淫佚邪氣，生無善教，死必有重考，億劫委身屠割，生死往還，長處盲道，終身邪言，疾病攖苦，終歸八門，吾開法門，普轉還入道真。
　　天尊言：法輪開度十邪惡道諸場，一品背正入鬼道，終身生邪魅，永嬰諸疾苦，受報無窮期。二品輕毀道法，將入邪徑，信順邪言，謗道欺師。三品不信道真，捨身入鬼魅。四品無明倒見，眾生常懷五濁，執結魔魅，自稱聖名，以亂正道。五品常生殺害，淫祀鬼魅，詐稱神真，貪味甘美，種種無端。六品因人休否，假稱正神，責望天人，受取無厭，噉食無度。七品魔魅眾生，遊行世界，或作邪謌鬼語，自稱道神，伺人衰厄，妄言占相。八品眾生觸法邪見，一心背真入偽，承事鬼神形像，師巫之徒。九品淫亂宗親，生邪苦想，行不正法。十品棄正法，往入魔徑邪道，共嗊嗃欺誘天人，自稱賢聖，放蕩非法，陰私逆順，為人咒誓，魘禱國王，指天畫地，殺害眾生，真偽無別，以稱天真。夫如斯者，自取十苦八難，集因為惡，煩惱中生，塗炭九幽，執罰無生。吾開飛天無量之恩，普拔生死一切罪因，同得免脫十邪惡道之根，普登十方，長存福天，身受威光，永超法輪。
　　无上飛天法輪轉十邪惡道上品玉章頌曰：
　　眇眇飛天堂，煥朗曜上清。景王降寶乘，策駕十道場。但見諸邪道，墮墜地獄中。洋銅以灌口，裸身劍樹峰。巨天飛刀割，鐵錐刺心肝。饑餐流火精，負石踐刀山。不見福樂處，唯聞塗炭聲。仰觀十正道，形光負圓明。安坐寶林內，妙相自然生。高上轉法輪，普度諸邪形。開津五道界，超步南陵庭。身詣玉池鍊，寶光身中生。飄飄太虛上，三匝禮真經。
　　天尊告道君曰：是玉章鎮於十方飛天雲明上宮，十方丹童玉女各十真保賞靈文，常隨法輪轉運誦其章，轉度十邪道諸場，以解天人積滯之苦，普入法門者也。天人有知其章者，思念存亡之苦，齋而誦之，苦魂即得超神十方矣。
　　天尊告道君曰：吾開法輪十正道諸場，上品本行之首，夫廣幽理顯，有是業力，但澄真甚難物色，不淳受學者精集，因至道玄象者希，合道應真，其理微簡，可謂自然，九萬劫一降，爾議思焉，吾開真寶，轉運法輪，劫灾不動，天地存焉。
　　天尊言：法輪開十正道諸場，一品遠惡離邪道，觀行無為，通建福因，執心明爭，不行陰賊。二品尋真求道，信向大經，持誡入法，通行陰德。三品不邪不偽，常行正法，一心守道。四品愛念眾生，常得安存，同入法輪。五品慈念萬物，恭敬國王，普天隆盛，三寶弘化。六品修學上道，捨身棄世，一無假想滯惑。七品起動乘誡，言無假說。八品開導天人，流暢法音，廣宣道教，增廣無量。九品萬範同正，普弘十方，慈善一切。十品法輪開張，普度天人，眾生同慶，皆入正道，執心剛明者也。夫是十正道上品，唯有上德至人，能行之矣。吾開十方無量法門，普濟無偏，一入正道，去邪日遠，道真无上，與法結緣者焉。
　　无上飛天法輪開十正道上品玉章頌曰：
　　紫虛勃煙，中有玄臺。流明瓊闕，七寶自然。煥朗十方，彌覆諸天。无上法輪，轉度十方。正道明開，元皇符命。飛天至真，浮空稱善。玉帝侍身，左右金童。歷觀諸緣，玄化大運，齊真道前。
　　天尊告道君曰：是玉章鎮於无上金真玄宮，十方金童玄女各十真保賞靈文，常隨大運轉十方正道法輪，誦其章，聲參十方，九天元皇叉手以稱慶，无上玉皇稽首作禮，即大光法門，以度諸天，無極世界，萬兆一切眾生，悉得身登十正道福堂，皆合道真矣。諸天大聖至真有知其章，齋而誦者，皆得開度眾生諸苦，亦可保劫不動，安固靈根者焉。
　　天尊告道君日：吾開法輪十轉諸場，上品無量至真之本業，自非法輪，莫能轉焉。存真守道，以期斯眾，自始一劫以來，得道者皆入法門，修學上德，位極至真，未見安豪守貴，而望生天者矣。吾觀十方眾生，執結甚多，財寶雖貴，終不能使人得道，聚積珍寶，必有餘殃，安貧樂道，其實寶真，道成之日，道主降兆矣。身披九光寶帔，七色飛羅之裙，頭戴通天寶冠，足著玉文獅子之履，項負雙炎天光，上蓋流明寶蓋，身登七寶之輦，駕乘金龍，超越无上道界，鬱鬱羽儀，威光芳飭，梵行太虛，左右天真，手把十絕靈旛，諸天各各奉獻自然妓樂，燒香散華，彌翳十方，眾真下降迎兆，玉清天寶受位、長存金真。當爾之時，實自樂焉。斯人皆是安貧守道，使得如然，世緒華盛，不足貪乎。身役十惡，財即散焉，巨億之財，終為毒門。吾開法輪，普告十方，飛天至真，開度十方，無量世界，一切眾生，咸得成就齋功十轉真人矣。
　　天尊言：法輪開十轉至真諸場，一品受持誡者，即為地仙；能修行法誡，轉位入第二品中，得為遊仙；倍向正心者，轉位入第三品中，得為仙人；奉行誡業者，轉位入第四品中，得為飛仙；常從經誡，不犯眾行者，轉位入第五品中，得為靈仙；絕口斷貪味，長齋謂經執誡者，轉位入第六品中，得為神仙；若能無色貪欲，平等行諸功德，捨心抱素者，轉位入第七品中，得為真仙；建心廣念十方，常行救厄，口無過行，濟物無偏者，轉位入第八品中，得為飛天真人；守一不動，持行萬善，敬念法誡，常如對神者，轉位入第九品中，得為太上真人；恒能餐霞飲炁，苦行修道，謂經行香，朝真開化十方，普濟無量眾生，惠潤天地，常無怠倦者，轉位入第十品中，得為无上上清真人者也。夫物自無心耳，但能行八誡者，
　　以得十方飛天齊功，況於持十誡業本行也。但末劫眾生，惟能破誡，豈有能修者乎。夫人五濁，麤行甚多，至人受持，以將擬終身之寶，麤人受取；以望世之高位，破滅十善之行，自以擬長還十惡之道，但夫人自負道，非道負人矣，未見有心者求而不得焉。
　　无上金真法輪十轉上品玉章頌曰：
　　大囿開化，上有寶城，玄虛而治，元一洞明，八方玉樹，七寶羅生，靈風應節，眾音和聲，中有法輪，號曰法王，高上所寶，玉皇高尊，金真妙德，降下飛天，歷觀十方，無量罪因，轉度上品，拔諸苦緣，身免十惡，得入法門，形脫鋒刃，爽得真仙，十轉無上，妙通自然，至真諸場，長存道真。
　　无上金真誡業歷觀十方妙通玉章頌曰：
　　遊觀諸天，中有三羅，鐵網八據，流火飛車，鋒刃楚撻，萬痛交行，頭首分裂，苦哉自傷，一生一死、輪轉惡場，泣涕流血，無復人形，塗炭彌劫，不識命根，命命相對，種種相牽，十善閑靜，蕭條十天，衣層無為，救諸無緣，金真開法，普放威光，流激天地，照明十方，演誠度人，業力大功，十苦解脫，沐浴金容，通覺本行，三羅豁通，高上轉位，身登寶宮，上朝道主，稽首三週。
　　无上金真誡業本行上品玉章頌曰：
　　雲明鬱秀，流煥十方，金晨映發，蔭藹玉堂，七寶凝結，八會澄靈，玄覆三象，自然霐清，天光朗徹，普照諸形，元始萬行，誡業為宗，把持法輪，弘化諸功，無量本行，萬範因緣，至真通稱，眾法靈根，乘虛躡空，與之通津，元皇上寶，故鎮法輪，三界開道，駕景紫烟，羽蓋垂覆，上謁天尊。
　　天尊告道君曰：是三偈玉章，鎮於无上大有玉都，无上金真童子萬二千真保賞靈文，常隨劫運轉十方諸天十轉真人上品法輪。方誦其章，靈音激響，十方無極世界諸天高真一時設禮，無上至真稱善，法王告召，普開法門，品度萬生，皆得道真。諸天大聖至真有知其章，齋而誦之者，十方天真降下，六時朝矣，萬結官散，不久道成焉。
　　天尊告道君曰：吾開無上金真法輪，誡業本行十二無量上品因緣，輪轉妙通至真諸場，斯經上業，無所不通，普為法輪，灌頂眾淵，十方輪轉，開度無量萬生罪惡，入諸福場。金真誡行，致得長存，其道高妙，普救無窮，飛天上寶，不傳諸仙，自然應運，其文洞煥，無所不通矣。天地運化，皆由法輪，其功无上，自非上德至人，莫能奉焉。上聖轉位，以成高真，悉從其文。萬惡迴善，解滯拔苦，除罪降福，皆由是經。廣濟十方，弘教諸天，其德大通，其道普真，運駕三乘，度諸無量。吾演是經，以付子之奉行，九劫一降，飛天玉庭，依品開度，不以為難矣。
　　天尊告道君曰：吾開無上飛天法輪上品諸場，以擬五濁之劫。一品十方無極世界灾兵殺伐濁；二品劫運短促，日月虧盈濁；三品陰陽逆順，星宿失度，萬物不生濁；四品五方鬼兵交會，殺害天人無量生亡濁；五品國政凶亂天人，兵甲煩惱濁者矣。子若見此五濁之世，善當依法輪之品，開度轉運，保固萬品，咸使天地、日月、星宿各復其位，安鎮萬國，皆得存焉。
　　天尊告道君曰：吾開无上飛天法輪上品諸場，以擬三灾之劫，轉度十方無極世界萬生，皆使得免脫劫難，故以三乘寶藏以度之矣。一品劫火流行，三界同然；二品洪水激溢，八極溟合，涌波滔天；三品暴風彌劫，震裂衝天，十方淪沒，萬無一遺。此是大運應期，名曰三灾；如是之時，子勤用心轉法輪，開三乘上品，以度天人之灾，咸使安存，得見太真。
　　天尊告道君曰；隱顯六塵，觸視玄根，魔氣形色，聽者空生，雲門晨昏，夕翳身心，不存物想，最苦招禍。神童知者不動，彼惡自傷，非法所行，偽黠相同，萬善一棄，終身莫及，害一對十，萬劫無生，手殺與想，同况於伐人命乎。金真上品誡業，善當從之矣，萬稱之由，本行為先也。
　　天尊告道君曰：夫轉法輪開度上品，當用金龍十枚，各重一兩，以鎮十方，紋繒各隨方，東方碧紋九尺，南方絳紋三尺，西方白紋七尺，北方皂紋五尺，四維紫紋各八尺，上方青紋丈二，下方黃紋丈四，十方香案香鑪各十枚。建壇法依三元塗炭，禮謝皆法三元拔罪品，三、重然燈，外壇方各十燈，中壇
　　方各八燈，上壇方各九燈，皆如法品。三寶鎮壇，三日三夜，法眾行香誦經，發露大謝，轉飛天法輪明科，以開度十方萬生罪根滯苦，十惡諸場，咸使遷進十方飛天無量福堂矣。
　　天尊告道君曰：夫天人修真上道，可自依法修建，是法開度十方幽廣生死苦魂，並及祖考諸罪，皆得轉度十福堂也。若見天地運度，亦當建是大功；若見日月虧盈，亦當修建是齋；星宿錯度，亦當修建是齋；諸天國土不寧，亦當修建是齋；天下鬼兵興亂，萬兆死亡，陰陽不調，亦當修建是齋；師徒厄急，命過之日，亦當修建是齋者也。夫是法輪上品齋業，無量大功，十方得道，莫不從之，以得至真諸場。上聖修行是功，轉位得為金真，諸天修建是齋，真仙自然開度萬生，普弘法門。生死因緣，皆由法輪，其法高妙，无上所寶，九劫一轉，天地洞明，無量生死，齊得福慶，光明十方，普得長存。夫天人上德至人有知其法，受持開化法門，修建是功者，道真克成矣。
　　天尊言：法輪上品，運載十方，无上至真妙道誡業，普會無窮，玄覺一切，無，量本行，萬範因緣，洞觀天地，普入法門。業惡行惡，沉形九夜者，吾轉法輪，咸使得仙，眾生反化，以生人天。法輪運道，九萬劫一傳，自非高上玉皇之儔，莫能降真。吾今相告，封著中宮，諦受奉行，須擬劫灾，依法上品，轉度諸天，十方無極世界，一切萬生，同得法緣，普見大光開運，覺觀道真。其功廣明，弘道三乘，眾法之母，至真之尊，普為十方之光景，是為天地萬道之宗。其福无上，湛然長存，大劫方降，普見道真，普度眾生，皆登十方，常住福天。爾受法王上位，勤當用心。於是道君即起，叉手作禮，奉受金真法輪誡業本行上品。事竟，元一天尊勑諸大聖眾策駕而去，諸天復位，億劫長存。
　　道言：吾受無上金真法輪誡業本行，長存上品，無量因緣，自從洞明劫始已來，開運度十方無極世界無量恒沙眾生生死苦魂，迴化十惡，拔諸罪根，解羅出滯，煩惱諸場，咸得同詣玉池鍊形，冠帶寶服光明，十住福堂。其功隨運而轉，自非玄覺，莫能降焉，其文舊典萬道勢訖，其道方行，晨暉八會，當是其時，雲明下降，以保劫灾，若有福德之國，先得道真者矣。
　　太上洞玄靈寶誡業本行上品妙經竟