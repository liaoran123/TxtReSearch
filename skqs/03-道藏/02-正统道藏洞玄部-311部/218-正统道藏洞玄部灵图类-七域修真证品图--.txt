七域修真證品圖
　　經名：七域修真證品圖。撰人不詳，約出於南北朝或隋唐。言上清道士修真位業。一卷。底本出處：《正統道藏》洞玄部靈圖類。
　　七域修真證品圖
　　黃帝燕居之暇，登啟明之臺，六聖侍焉。天老、力牧、大鴻、太山、稽隰、朋張，若語以无為之道，長生修真之要。黃帝曰：若謁紫府君於青丘，寗先生於青城，太和君於炎洲，天真皇人於峨媚，問五牙三一之旨，飛升長生之妙方，而行之未能盡解。且人之受生，形骸血肉塊然之有也；道之為用，虛无冲澹泊然之无也。以有質之礙，證无形之道，其可得乎。天老對曰：天地萬物順道之化，自无而生有，人倫飛走得道之用，自有而歸无，由反掌耳。苟能修之得道之要，自精而為神，自神而為氣，氣與道合，雖形骸骨肉之礙，山川河海之大，騰而舉之，變而化之，无所不可也，无所不能也。
　　天老謂黃帝曰：世人者道之子，禀氣而生，分形而治其生也。天與其神，地與其精，道與其氣，三者相得而人乃生。既得其身，當保其氣，愛其精，存其神，三者相得，乃可長生。世人不知身從道生，棄本逐末，自求於死，迷之甚矣。修道之法，從凡至聖，升降七域，一域所修凡萬四千法，七域之中，九萬八千修道之門戶，登真之徑路，皆在勤而能久，可致升天矣。
　　太上道君《道啞》曰：學道者有九患，皆人之大病。若審知患病，則仙可得矣。九患者，一患有其志而无其時，二患有其時而无其友，三患有其友而无其志，四患有其志而无其師，五患有其師而不學，六患能學之而不勤，七患能勤而不能守道，八患能守道而志不固，九患能固其志而不能久。故曰常人者千，而知道者一；知道者千，而修道者一；修道者千，而專精者一；專精者千，而勤久者一。修而勤久，道可冀矣。若少而好道，一志不移，水火不能懼其心，榮華不能惑其志，修真抱素，久則遇師，不患无也。如此則不須友而成，亦不須感而動也。此學仙之廣要言也。修道之士，思而勤之。修道證報，品儀條列如左：
　　仙道有八素真經太上隱書、
　　九真中經黃老祕言、
　　太清上經變化七十四方、
　　除六天之文三天正法、
　　黃氣陽精藏天隱月、
　　三元布經道真之圖、
　　黃素神方四十四訣、
　　黃書赤界長生之要、
　　赤丹金精石鏡水母、
　　青要紫書金根衆文、
　　玉精真訣三九素語、
　　石精金光藏景錄形、
　　丹景道精隱地八術、
　　白簡青錄得道之名、
　　紫虛炎光夜照神燭、
　　七變神法七轉之經、
　　大洞真經三十九章、
　　太丹隱書八禀十訣、
　　天關三圖七星移度、
　　九丹變化胎精中記、
　　九赤斑符封山遯海、
　　金液神丹太極隱芝、
　　九轉神丹服之化為白鶴、
　　天皇象符以合元氣、
　　白羽紫蓋以遊五嶽、
　　三皇之文以召天地神靈、
　　玉珮金璫以登太極、
　　神虎之符以威六天、
　　流金之鈴以攝鬼神、
　　素奏丹符以召六甲、
　　金真玉光以映天下、
　　八景之輿以遊行上清、
　　飛行之羽以超虛躡空、
　　紫繡毛帔丹書飛裙、
　　白羽黑翮以翔八方、
　　翠羽華衣金鈴青帶、
　　曲晨飛蓋御之體自飛、
　　三十七色之節以給仙人。
　　道君曰：仙道之妙，皆有方也。能盡此道，便為九宮真人，不但登仙而已。然道之多方，各備則可知矣。人生於世，不知道者，與草木无殊，與禽獸无異，謂之凡人。凡人之中，有了然覺悟，知有大道，起心修學，欲求度世者，謂之道人，亦謂之行人也。
　　第一初果洞宮仙人
　　十七綱天之宮。
　　學道之中，初修下品洞宮九轉仙行。一者可從，二者閉塞，三者度生，四者勸助，五者布施，六者大願，七者身慈，八者口慈，九者心慈。如上九行，修之不缺，仍具百八十戒，有千二百善功，兼修太清經位，為名山洞宮仙人，給玉童玉女一百二十人，其所居在地中十洞、三十六洞、五嶽名山洞府之中，自有日月分精，金樓玉堂仙官，莫不畢具焉。
　　第二次果名山之上虛宮地真人
　　隱玄虛宮、曜真虛宮、青華虛宮、華陽虛宮、幽墟虛宮、小有虛宮、極真虛宮、總真虛宮、九宣虛宮、大有虛宮，十大洞天。
　　山上虛宮仙人，初修九轉真行。一者善救，二者不恃，三者不爭，四者不欲，五者不有，六者不積，七者體一，八者自知，九者處上。已上有九行，修之不缺，仍具二百四十戒，有二千善功，兼修太清經位，為五嶽名山上虛宮地真人，給玉童玉女五百人，其宮闕在五嶽名山之上玄虛之中，凝雲結氣，化為宮闕，曹府所治，會然畢具。
　　第三次果為九宮真人
　　青元官、碧落宮、始丹宮、太玄宮、大福堂宮、少陰宮、太丹宮、中黃宮、始素宮、太素宮。
　　九宮仙人，初修前兩種九轉之行，或修仙行，或修真行，九轉不缺，行三百大戒，有三千善功，兼修靈寶之經者，位為九宮真人，在五嶽虛宮之上，太空之中，分有九位，位統一方。得九宮仙人者，執三色之節，諸仙侍從，給玉童玉女三千人。
　　第四次果證位為太清上仙
　　三元宮、太赤天太清境太清宮、丹臺紫閣。
　　太清上仙，初修前九轉之行，有四千善功，兼修中品真道不備者，位為太清上仙，其宮在太清境中，太上老君所治。得太清上仙者，賜五色之節，駕龍輿飛煙，羣仙導從，給玉童玉女一萬人。
　　第五太極真人果位
　　三華府靈宮、太極宮、藥珠宮，七映臺。
　　太極真人，修前九轉之行及三百戒，有六千善功，兼修上品真道不備者，位為太極真人。賜紫旄之節，衆神導從，給玉童玉女三萬人，其宮闕在太清之上，上清之下，老君所治。
　　第六果位為上清真人
　　青珠宮、清微天上清境明光宮、太華宮。
　　上清真人，修前九轉兼三百大戒，有八千善功，兼修三品真道者，位為上清真人。賜七色之節，乘飛雲丹輿，羣仙導從，鸞鳳驂軒，給玉童玉女六萬人，其所理在太極之上，上清之境，太上玉晨大道君之所治也。
　　第七極果為玉清聖人
　　東華官、真北宮、玉京金闕清微天紫微宮、玉清境七寶臺大有宮、西靈宮、南極宮。
　　玉清聖人，初修前九轉之行及三百衆戒，有一萬善功，兼修太上之道及三品真經者，位為玉清聖人，賜九色之節，乘三素之雲，萬靈導從，龍虎驂軒，駕紫雲飛軿，十二瓊輪，給玉童玉女九萬人，證種高尊，與衆聖齊位，非言象所及，與道混體，洞入自然，消則為氣，息則為人者也。
　　後序曰：天尊之好生甚矣，道君之垂教廣矣，老君之度人至矣。三聖輪化，拯擢昏迷，皆欲使全肉血之形，比金石之永，延朝菌之命，齊大椿之年，自凡而登仙，自仙而登真，自真而證聖，馳騁龍駕，遨游太虛，拔九祖於幽陰，享遐齡於億劫。而世人禀道之氣，從道而生，厭清虛恬澹之宗，逐勞役繁華之境，猶如牛馬引重趣泥，不能自出，轉增陷沒，豈不痛哉。所願上士勤行，自求多福也。
　　七域修真證品圖竟