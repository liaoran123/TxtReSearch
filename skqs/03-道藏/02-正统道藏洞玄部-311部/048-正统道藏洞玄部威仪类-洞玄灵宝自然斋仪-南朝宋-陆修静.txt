洞玄靈寶齋說光燭戒罰燈祝願儀
　　經名：洞玄靈寶齊說光燭戒罰燈祝願儀。南朝宋道士陸脩靜撰。言靈寶齋戒科儀要旨。一卷。底本出處：《正統道藏》洞玄部威儀類。
　　洞玄靈寶齋說光燭戒罰燈祝願儀
　　爝光齋外說
　　陸脩靜撰。齋集先於私房，燒香束帶說之。
　　爝光者，猶莊子所謂爝火也，為光之微者。原夫齋法至精，而行者常麤，實五濁垢障，深蒙難啟。如處曲穴，非太陽所照，延引幽闇者，宜以燈燭之明。今以爝光，斯之謂也。皆標齋經大旨，舉法體近要，意以約束麤猥，示導玄徹。又若匠之選木，斜曲甚者，未近繩墨，要先裁其外，然後加以成規。愧乎余之鄙拙，乃至此之繁蕪。或由木理叉，難為師工邪。此法造齋醮，先於私房說之，束帶香火如法。
　　夫齋，當拱默幽室，制伏性情，閉固神關，使外累不入。守持十戒，令俗想不起。建勇猛心，修十道行。堅植志意，不可移拔。注玄味真，念念皆浄，如此可謂之齋。
　　一香湯沐浴，以精神氣使五體清潔，九孔鮮明。衣服悉浄，內外芳馨。延降高真，視接虛靈故也。
　　二廢棄世務，斷俗因緣，屏隔內外，蕭然無為，形心閑靜，注念專精。
　　三中食絕味，挫割嗜慾，使盈虛得節，臟腑調和，神氣清夷，含養元泉。
　　四謹身正服，齋整嚴肅。捨離驕慢，無有怠替。禮拜叩搏，每事盡節。
　　五閉口息語，不得妄言。調聲正氣，誦詠經文。開悟人鬼，會感仙聖。
　　六滌除心意，不得邪想。調伏六根，盪滅三毒。存神思真，通洞幽微。
　　七燒香奏煙，鳴鼓召神。上聞三清，普宣十方。
　　八懺謝罪咎，請乞求願。心丹至誠，謙苦懇惻。
　　九發大慈悲，愍念一切灾厄惱難，咸願度脫。生死休泰，無復憂苦。
　　十進止俯仰，每盡閑雅，更相開導，言止於道，不得離法。覺有跌誤，便即踰失，稽顙懺悔。
　　所謂靈寶自然無上齋者。靈者，神也。微妙之功，出於思議之表，變化無窮，故謂之靈也。寶者，一也。是三才所得，而清寧貞也。既不可失，故謂之寶。若抱之不離，則萬福自臻，違之俄頃，則灾禍亂集。吉凶利害，得失所由，無有能使之然，亦無能使之不然，是以謂之自然。周濟五道，度脫一切，絕滅生死，超逸三界，故謂之無上。夫人體非聖真，而處身五濁，三尸強盛，內生攻賊，九竅四關，各有所趣，施為之向，動入死地，致傷天年，命不終天壽，犯惡為非，結罪幽司。故居世轗軻，人道不休，飢寒窮賤，疾病刑罰，灾害所纏，凶禍所集，命過之後，方履苦難。是故太上天尊，開玄都上宮紫微玉笈，出靈寶妙齋。以人三關躁擾，不能閑停，身為殺盜淫動，故役之以禮拜；口有惡言，綺妄兩舌，故課之以誦經；心有貪欲嗔恚之念，故使之以思神。用此三法，洗心淨行。心行精至，齋之義也。廣願善念，以弘福業。持戒之心，當如墜井把綆，不可乍失。務法之意，如壅崩堤，不可閒惰。習念之情，如種良田，無有厭足。一日一夜，奉戒尊法，孜孜不倦，則感通太玄，真靈降集，三尸竄滅，眾魔摧伏，如此之願，願無不獲，志無不尅也。
　　夫聖世難遭，經法難聞，良時難值，明師難遇。諸賢前生，並有大福，致慶會今身，得值三寶，聞見法音，好尚清虛，餐納靈味，皆已玄名帝圖，金書玉籙，為天堂之福賓，太上之仙客。今又擢身法座，服膺法軌，已有善始，何不克終。當共堅持心志，與懈怠競，稟承法訓，念為妙行，努力勵誠，勿計疲勞，一日精進，歷世受福。人命危險，四大難保，百年倏忽，何足為多。如使衰老奄至，眼暗耳聾，加以眾疾，痛惱相纏，眠坐呼吸舉動，須人氣力。如是當復能道業精進，預此法座以不。一失善緣，後會何期，沉溺窮道，悔恨何益。想思此言，各為身計，相與勉勵，共濟厄難。
　　夫人先身有重罪惡對，則為廕蓋所裹，六蔽不開，心意曲狹，氣性逆戾，迷著五欲，莫窺其外。甘肥聲色，取快目前。憎善嫉賢，甚若怨讎。如此之人，在所墮向，與惡為緣，終不與經教相遇，遇亦不信。見人敬順道法，乃謂妖妄，咸共誹笑。夫聾者不聞韶武，瞽者不覩白黑，豈言已病哉。縱有善識，強相牽挽，既非本性，迴生悔心，背真向偽，追逐精邪。夫歡樂暫過，憂苦延長。斯輩皆以三塗為歸道，地嶽為居家，永淪幽夜，不覩三光，抱銅柱，履刀山，循劍樹，入鑊湯，吞火食炭，終劫無脫。縱更受生，墮六畜形，身被屠割之酷，魂困三惡之中，往反流曳，可不哀哉。
　　法燭敘
　　陸脩靜撰。建齋暮始，就燒香宿啟，未思神前，東向說之。
　　法燭。法者，規矩之謂，總稱曰法。規圓矩方，萬物從之，得正者也。燭者，有光之物，佐月輔日，開昏朗闇，用其明，得有所見也。邪曲無法，則無以自正，用法無明，則莫見得失。欲正不可無法，用法不可無明。自定不可不齋，齋不可無此書。此書為之法燭，乘之以游道藏，故尅獲於真寶也。
　　夫萬物以人為貴，人以生為寶。生之所賴，唯神與氣。神氣之在人身，為四體之命。人不可須臾無氣，不可俯仰失神，失神則五臟潰壞，失氣則顛蹙而亡。氣之與神，常相隨而行。神之與氣，常相宗為強。神去則氣亡，氣絕則身喪。一切皆知畏死而樂生，不知生活之功在於神氣，而數凶其心，而犯其氣，屢淫其神，而凋其命，不愛其靜，存守其真，故致於枉殘也。人何可不惜精守氣，以要久延之視，和愛育物，為枝葉之福。聖人以百姓奔競五欲，不能自定，故立齋法。因事息事，禁戒以閑內寇，威儀以防外賊。禮誦役身口，乘動以反靜也。思神役心念，御有以歸虛也。能靜能虛，則勻道合，譬迴逸驥之足，以整歸真之駕。嚴遵云：虛心以原道德，靜氣以期神靈。此之謂也。而末世學者，貴華賤實，福在於靜而動以求之，命在於我而捨己就物。若斯之徒，雖欣修齋，不解齋法，或解齋法，不識齋體，或識齋體，不達齋義，或達齋義，不得齋意。紛紜錯亂，靡所不為，流宕失宗，永不自覺，譬背驚風而順迅流，不知泝徊反源，遂長淪於苦海，可不悲哉。余謹博採眾經，集為十章，以施齋時，名曰法燭。宿啟說一章，六時行道說六章，三時思神說三章。若法師必炳之以行齋法，眾官主人皆能虛心奉受者，則視聽明朗，庶覩大道之門也。
　　夫道者，至理之目。德者，順理而行。經者，由通之徑也。道猶道路也，德謂善德也，經猶徑度也，行猶行步也，法猶法式也。夫人學道，要當依法尋經，行善成德，以至於道。若不作功德，但守一不移，終不成道。譬如人坐於家中，而不行步，豈得見道里邪。夫道三合成德，自不滿三，諸事不成。三者，謂道、德、仁也。仁，一也。行功德，二也。德足成道，三也。三事合，乃得道也。若人但作功德而不曉道，亦不得道。若但曉道而無功德，亦不得道。若但有道德而無仁，則至理翳沒，歸於無有。譬如種穀，投種土中，而無水潤，何能生乎。有君有臣而無民，何宰牧乎。有天有地而無人物，何成養乎。故五千文曰：三生萬物。
　　授上品十戒選署禁罰
　　悉准按採用陸法師所撰立文。先宿啟畢，次授上品十戒，一時東向平立。
　　誦智慧頌曰：
　　智慧起本無，玄玄超十方。結空峙玄霄，諸天抱流芳。其妙難思議，靈感真實通。有有竟不有，無無無不容。
　　智慧恒觀身，學道之所先。眇眇入玄思，自然錄我神。天尊常擁護，魔王為保言。晃晃金剛軀，迢迢太上前。
　　智慧生戒根，真道戒為主。三寶由是興，高聖所崇受。汎此不死舟，倏
　　欻濟大有。當此說戒時，諸天．來稽首。
　　次誦畢，一時北向，首體投地，迴心禮十方、還向東而伏。
　　法師還東面向西，說戒威儀。
　　天尊告太上道君曰：今當普宣法音，開悟羣生。為諸男女解灾卻患，請福度命，拔諸苦根。使生者見道，身脫八難，死者歡樂，飲食天堂，早生人中，轉輪聖王。修齋求道，皆當一心請奉十戒，諦受勿忘。專情默念，洞思自然。勿得雜想，撓亂形神。能如是者，便當靜聽。
　　第一戒者，心不惡妬，無生陰賊。檢口慎過，想念在法。
　　第二戒者，守仁不殺，愍濟羣生。慈受廣救，潤及一切。
　　第三戒者，守貞讓義，不淫不盜。常行善念，損己濟物。
　　第四戒者，不色不欲，心無放蕩。貞潔守慎，行無點污。
　　第五戒者，口無惡言，言不華綺。內外中直，不犯口過。
　　第六戒者，斷酒節行，調和氣性。神不損傷，不犯眾惡。
　　第七戒者，不嫉人勝己，爭競功名。每事遜讓，退身度人。
　　第八戒者，不得評論經教，訾毀聖文，躬心承法，恒如對神。
　　第九戒者，不得鬥亂口舌，評詳四輩，天人咎恨，傷損神氣。
　　第十戒者，舉動施為，平等一心。人和神穆，行常使然。
　　天尊言：修奉清戒，每合天心。常行大慈，願為一切普度厄世。謙謙尊教，不得中怠。寧守善而死，不為惡而生。於是不退，可得拔度五道，不履三惡，諸天所護，萬神所敬，長齋奉戒，自得度世。
　　天尊言：道尊法妙，人身亦貴。故道開法，遺戒經文，以度人身。人身既度，上與道同。宜為精行，持齋奉戒，夷心靜默，志念分明，一意歸向，專想不貳，滌蕩六腑，過中不味，內外清虛，每合自然。是其齋日，捻香啟願，應心上徹，四天司邏十部威神，即下履行，觀聽法音，監映爾心。如戒行道，皆列功諸天，禍福立彰，道不負人，勤行諦受，勿使魔言。
　　天尊言：建齋行道，四天帝王皆駕飛雲綠軿八景玉輿，從真人玉女，手把花旛，前導鳳歌，後從天鈞，白鶴獅子，嘯歌邕邕，燒香散花，浮空而來。瞻履行道，觀聽法音，天王下降，萬靈朝焉。是豈可不盡其法耶。當先授十戒，然後行道，庠序雅步，靜心閑意，坐起卧息，不離儀格，天王懽悅，列名上清，可謂得道方寸之間。
　　經言：夫感天地，致羣神，通仙道，洞至真，解積世罪，滅凶咎，卻怨家，修盛德，治疾病，濟一切，莫過乎齋轉經者也。夫齋直是求道之本，莫不由斯成矣。此功德巍巍，無能比者。上可昇仙得道，中可安國寧家，延年益壽，保於福祿，得無為之道；下除宿愆，赦見世過，救厄緩難，消滅灾病，解脫死人憂苦，度一切物，莫有不宜矣。
　　經言：夫齋法之大者，莫先太上靈寶齋。靈寶之文，是天地之元根，神明之戶牖，眾經之祖宗，無量大法橋也。若誦經一句，則響徹九霄，諸天設禮，鬼神振肅也。幽深遠妙，難以宣言。夫非天下之至善，莫能致焉。非天下之至信，莫能請焉。非天下之至精，莫能奉焉。非天下之至才，莫能行焉。太上所重，眾真所尊，皆鑄金為字，刻書玉篇，封之於無上大羅天玄都玉京山紫微上宮七寶玄臺。此臺則是太上所治也。五老侍衛，萬帝朝真，玉女執巾，金童揚煙，焚百和合香，流熏紫庭，吐日精以卻穢，散月華以拂塵，神燈朗照，炳燭合明，金風八散，慶雲四陳。飛龍毒獸，備衛玉闕。十方至真，三千大千已得道大聖眾，及自然妙行真人，皆一日三時旋繞上宮，稽首行禮，飛虛浮空，散花燒香，手把十絕，嘯詠洞章，讚九天之靈奧，尊玄文之妙重也。今道士齋時，所以巡繞高座，吟詠步虛者，正是上法玄根眾聖真人，朝宴玉京時也。行道禮拜，皆當安徐雅步，審整庠序，俯仰齊同，不得參差。巡行步虛，皆執板當心。冬月不得拱心，夏月不得把扇，唯正身前向，臨目內視，存見太上在高座上，注念玄真，使心形同丹，合於天典，則為飛仙之所嗟歎，三界之所軌範，鬼神之所具瞻也。不得左顧右盻，更相前卸，及言語笑謔，有所呵喚，則觸忤威靈，四司糾過，五帝結刑，明科所禁，可不慎哉。
　　經言：齋時日夕各三時，燒香悔過，唯一心聽受經法妙賾之義。故轉經說法，像古真人教化時也。聖人傳授經教，教於世人，使未聞者聞，未知者知。欲以此法橋，普度一切人也。行道之時，故不可得亂語，論及世務，唯當請問法師經義禁戒，法師當為解說真要。能使內外夷然，敬受經一句，則司命延加十算，後皆聰明智慧。若內外躁競，毀忤經文一句，則司命奪十算，後隨癡愚盲道。故真人不言，言必有中，言皆合於法言。人能弘道，非道弘人，此之謂也。
　　說戒畢，法師依舊選署眾官。
　　眾官長跪受簡札。明日行道，各典所署。
　　法師
　　經云：當舉高德，玄解經義。斯人也，道德內充，威儀外備，俯仰動止，莫非法式，三界所範，鬼神所瞻，關啟祝願，通真召靈，釋疑解滯，導達羣賢。
　　都講
　　經云：才智精明，閑鍊法度。其任也，行道時節，上下食息，先自法師，次引眾官，禮拜揖讓，皆當讚唱。
　　監齋
　　其職也，司察眾過，彈糾愆失，秉執科憲，隨事舉白，必使允當，不得隱濫。
　　侍經
　　其職也，營侍尊經，整理巾蘊，高座几案，四座席地，拂拭齊整，不得怠懈。
　　侍香
　　其職也，當料理爐器，恒令火然灰淨。六時行道，三時講誦，皆預備辦，不得臨時有闕。
　　侍燈
　　其職也，景臨西方，備辦燈具，依法安置，光焰火然，恒使明朗。若遇風雨，火勢不立，諮白法師，宜停乃停，不得怠替，輒令闕廢。
　　選署畢，左迴上香，東向祝，復香。眾官引行出治，按次列坐，勿解帶。法師更為宣科說禁，告示威儀，眾官靜聽。
　　道士登齋，皆當各齎巾褐，手板履具，不得臨時交換彼我，於事有闕，勿得牽引非己之服。齋日燒香，上講都講，當率眾官，先下牀，西向倚。法師然後下座，引行尊卑，以次安行雅步，到於道戶。不得更相越錯，遲疾不均，皆依事糾罰。燒香竟，及下講，率眾官先出治戶，還悉西向倚。法師後至上牀，眾官一時禮一拜，然後就坐。
　　道士登齋起居，皆當關白監齋，禮法師一拜，次禮香三拜而去。還亦如之，有違罰如後條：
　　到齋堂展履不整，罰油二升。
　　坐起不庠序，罰硃半兩。
　　不正坐，罰香二斤。
　　翻覆香火，罰香半斤。
　　臨行事與外人言，罰香一斤。
　　侍經不整飾，高座觸物，罰香半斤。
　　語及世務，罰油二升。
　　語言戲笑，罰硃一兩。
　　倚語低睡，罰硃半兩。
　　翻覆燈油，罰油五升。
　　巾褐不整，罰香半斤。
　　內外不豫相檢飭，音聲高厲，罰油五升。
　　聽經倚據不執簡，罰油一升。
　　不注念清虛，心想意倦，為眾所覺，罰油二升。
　　起出齋堂，不相關白，罰油二升。
　　垂髮馳步，罰香一斤。
　　讀經忽亂，請問敗句，罰油五升。
　　唱聲不齊，罰油二升。
　　行香不洗手漱口，罰油二升。
　　坐起揖讓失儀，罰香半斤。
　　巡行不依次第，罰香半斤。
　　侍香香煙中絕，罰油四升。
　　都講不謹唱讚，罰香一斤。
　　起行來及還坐，不禮經三拜徑去，罰香一斤。
　　侍燈燈火中滅，罰香一斤。
　　臨燒香突行，罰油一升。
　　齋主供具不辦，觸物有闕，罰香一斤。
　　執糾見過，不彈私隱，罰油六升。
　　受關不啟上，罰油三升。
　　齋次而因起居，逃遁不返，為眾所糾，罰油一斗，香一斤。
　　妄言綺語，論及私鄙，罰香一斤，油五升，硃三兩。
　　金籙曰：登齋下座，於法事有虧。從一至三，監齋依事。彈罰從三以上，當斷功削除，宣示同學，不得容在法座。監齋容縱不糾，亦同生者之罰。
　　又上座法師，於事有虧，當錄愆失，送簡監齋，從一至三，斷功三百日，不得更在法座。
　　威儀曰：罰物送齋主，宣示百姓，然後供公家用。
　　凡此禁制，並出玄都上官明科舊典，戒於惰慢，檢肅愆違。天尊慈仁，曲愍行尸齋而獲罪，故開黜罰之科，聽以香油輸贖，可得灾蒙釋散，不欲令結罪冥中。兼使犯憲之子，知懷愧惻之心，改塗革弊，自新有階。又香油乃不為多，然卒難交辦。且道士一日齋會，多非舊眾。法座既畢，各各離散，不得輸送，更違經旨，增其咎考。夫逆惡之身，犯莫大之罪，猶使齋戒請贖，消散釁負。且齋之所修，尊乎禮拜，而況戒尚之士。但儀式之失，若以禮拜罰之，亦在可通，其拜數多少，當隨目輕重，執事之官，臨時詳判，敬白齋主。
　　夫齋法至精，威禁甚嚴。所以爾者，天真大神，十方眾聖，及三界羣靈，皆親降齋所，觀聽行道。魔王叉手作禮，所在神祇，皆來侍衛門戶。齋主當灑掃宅舍，必令淨潔。丁勅大小，使內外靜寂，標門斷客，不得使異人常俗之徒，往來干冒。
　　若善男善女，信樂道法，束帶清靜，聽來觀化，然當別席坐起，不得參雜。齋主大小，皆束帶躡履，不得散誕跟履。若宜處分，每和聲下氣，不得更相呼喚。音聲高厲，則觸作天真，犯干靈禁。客及齋主，若有哀慘，雖未相見，皆當夷常，不得慰弔，哀聲相對。若賓賤主貴，有瓦玉之殊，世情拘繫，多未通達。雖復憑向道法，不能恭敬道士。夫道尊德貴，天下莫二。雖道士卑微，其標心高大。齋主既希懷幽微，期誠恩祐，法應遜意，屈節指情，虛己則善德歸流，福喜交集。不得凝抗倨傲。輕忽道士，則幽津挹絕，玄澤不至。夫上天降雨而均注無偏，川流常盈而峰嶺無潤，為其形高嶮峭，無有容納之處。東海所以獨為百川王者，非能恃威任勢，強制苟抑，但由其體。夫極曠而處卑居下，含垢莫逆，致為眾流所凑，若有小兒未堪執齋，不得令觸近治堂，干預齋次。
　　夫齋者，正以清虛為體，恬靜為業，廉卑為本，恭敬為事。戰戰兢兢，如履冰谷，肅肅慄慄，如對嚴君。至經句輒起禮拜，當一心稱善，隨意願念，唯令丹苦，必有感應。太上道眼，恒洞觀諸天下之善惡，無有毫遺也。
　　洞玄靈寶齊說光燭戒罰燈祝願儀竟