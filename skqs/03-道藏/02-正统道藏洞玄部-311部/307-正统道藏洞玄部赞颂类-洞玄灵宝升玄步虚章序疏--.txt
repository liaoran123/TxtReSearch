洞玄靈寶昇玄步虛章序疏
　　經名：洞玄靈寶昇玄步虛章序疏。撰人不詳，約出於隋唐。一卷。底本出處：《正統道藏》洞玄部贊頌類。
　　洞玄靈寶昇玄步虛章序疏
　　昇玄是妙覺之通名，步虛是神造之員極。昇則證實不差，玄則冥同至德。步是通涉之名，虛是縱絕之稱。又云章者，煥輝敞露，讚法體之滂流，乃有玄音纔吐，而八表咸和，神韻再敷，則十華競集。旋玄都以擲靈，躡云綱而擔契。信是怡神滌志之法場，解形隳心之妙處也，故言昇玄步虛章。
　　又云太上說玄都玉京山經者。太上，聖人之假號，能說成法也。玉京，喻法體也。法本無言，亦無形相，今則假玄都名相說法，故有說玉京山及城臺等經，是洞玄第三部靈寶第八卷。所以次空洞者，空洞即是諸天通讚，法體周圓，識古今之一揆，括麤妙以同徒，故次。此文太上通結述成，號大淨法門之讚也。乃顯緣教之大體，朗妙覺之同徒。故以法法盡是玉京，物物咸書道德。又云玉京，即法體玄同也。都，號也。同號三千大千世界為一玉京山，為此境界太上住處。又為人心神住處，故說之為教名，體教誨於心神。心神覺悟時名覺悟，迷時名迷，智時名智。敬使相稱為人法，故說為經。經由津通義也。理因說解，說因理生。學者神悟，便以經為名。玉，淨也。京，大也。說玄都為大淨之理，故法體也。太上是人，玄都玉京是法，亦是境智。說境及境處，俱名為眾寶，說智及智處，俱名為靈寶。故云說玄都玉京山經。
　　就此卷為四等。第一舉玄都為道境，以建法體，依相以解教方，述結從理起用。第二示修行方法。第三列十頌以讚法體，結述從外入理之意。第四散擲廣誦，法法皆正，以示得失流通。
　　太上曰：夫玄都玉京山，即說辭也。冠八方者，山有四面四維四垂，故有八方也。是天地境界，住處有列世界。比地形有上中下三玄都，山名亦日三大環山。大環即冠，羅蓋八方，諸天周盡在內。初下小玄都，即八方比世界八天下，為一世界，一環山籠裹之，重疊上數至一千，即為一小千世界，即四方安之。又一籠籠之，即為一中世界，重上數至千，即為一中千世界，又四方安之。更一籠籠之，即為一大千世界。重上數至千，即一冠籠山。總望中下，名為三千大千世界是也。此即冠八方法羅天。以七寶為體，亦名寶聚，故日玉京。此以寄相，明解美之高妙，以目靈寶法體，周觀洞虛，故其山自然生七寶之樹。說山名，非樹說也，以樹為體，亦名道樹。唯一株枝葉羅覆，敷布皆周，故云法羅天也。即大道君治化行坐之處，法界處，道場處，安神處，說法處。非離真而立，處處即真也。遍世問無有一處是空閑，三毒四到，靈津法海，六情五陰。玉京山高仙之玄都，萬聖同會，亦大道君聖也。今萬物以為己體者，其唯聖人乎。故云法大聖。天尊帝王、高仙上真，各持齋奉法，宗太上於此也。齋者，洗心日齋。日，時也。亦以心淨覺照為日時也。並我淨則無所不淨也。夫號太上玄都，即其義也。燒自然旗旃檀，反生靈香，即神香也。境界，淨也。飛仙散華，一切法為華也。旋繞周歌空洞靈章也。諸天奏百千眾音亂會也。此蓋妙說，皆靈覺法體中事，但憑文自了。
　　山有十號，號法體。既有十名，一義耳。
　　一名蓋天首山。其山法性真空，羅於今古，為萬物之元首也，故曰天首。
　　二名彌玄上山。其山無邊可尋，無上無下可至，故日彌玄。
　　三名羅玄洞虛山。其山無所不在，所在皆無，故日羅玄。
　　四名高上真元山。其山為萬聖宗，故曰高上。
　　五名眾寶幽劫刃山。其山法法是寶，探淺並見，故曰眾寶。
　　六名無色大覺山。其山妙覺無相，故日無色。
　　七名周觀洞玄山。其山大明無際，故曰周觀。
　　八名景華太真山。其山一體，華光液液，故曰景華。
　　九名不思議山。其山真空，非思慮所到，故日不思議。
　　十名太玄都玉京太上山。其山人法不二，以淨為體，故日太玄。
　　山者，身也，亦太上身也。然知此名下旨，自與法同，名體俱合，故入仙錄也。
　　七寶華葉山樹境界，枝條莖葉，土石臺觀，皆是七寶，華葉皆是上清三洞道德等經，文字章解，俱三十六部經。兆能餐食，自成金華仙人。勸令咽味靈寶清觴，境隨心爽，大地猶成七寶玄經。山林草石，皆有智慧，能宣寶法，何處應非玉京。洞玄步虛詠，此題下即味七寶華葉法也。心通玄道，神詠步虛，遊履經法。學者神悟，曰經也，觀隨聲遊，故曰詠也。稽首禮者，稽首有三，如常解。今此中既是咽味吟咏之旨，宜從心葉解釋也。
　　太上洞玄步虛經詠
　　第一
　　稽首禮太上，燒香歸虛元。流明隨我迴，法輪亦三周。玄元四大興，靈慶及王侯。七祖生天堂，煌煌耀景敷。嘯歌觀太漠，天樂適我娛。齊馨無上德，下仙不與儔。妙相明玄覺，詵詵巡虛遊。
　　稽首禮太上。稽，開也。首，心也。禮，體也。開心體，令太上智慧火燒身相皆盡淨。燒香歸虛無者。燒，消滅也，消滅眾相，香凈自歸虛無也。虛無非歸於太上，太上自歸之，故云。流明隨我迴。我者，我即成太上，法輪亦三周，以此合太上，即轉三法輪周竟。玄元四大興。玄元遂也。我之四大隆盛，與玄道合常也。靈慶及王侯。靈智慶合，可以養親，可以適君，可以利物，故及王侯也。故七祖生天堂，煌煌景敷也。嘯歌觀太漠。歌詠靈智之音也。一音羅罩，觀於太漠之道，道合之歡，自然合天樂，天樂適我娛也。齊馨無上德。馨，受也。七祖及君人，同我受無上德也，非下仙之儔類故也。妙想合眾妙，無事故玄覺也。詵詵，濟濟，眾美巡虛而逍遙遊也。
　　第二
　　旋行躡雲綱，乘虛步玄紀。吟咏帝一尊，百關自調理。俯命八海童，仰携高仙子。諸天散香花，蕭然靈風起。宿願定命根，故致標高擬。懼樂太上前，萬劫猶未始。
　　旋行躡雲綱。旋虛而行。行，忘也。足躡法雲之綱紀，乘虛步玄紀也。吟咏，通性也。性通則帝一尊自合我身，百關全而歸之。百關，身骨百節也，調適自合至理也。俯命八海童。會萬物以為己體，故八方性海，一嬰童也。童，無心也。天人所仰賴，仰擔高仙子也。諸天散香花。天上地下，散真法華也。境隨心爽，玉書應境生也。蕭然靈風起。蕭然者，靈覺之風，蕭蕭然起也。宿願定命根。無量劫來，宿集之願，靈智無邊，誓願解悟，如此則命根久定，今當受之。故致標高擬。高擬，今得之也。今得太上在我心前，道果無邊，誓願得遂，故慘樂合常繼之。萬劫猶未始。解常也。
　　第三
　　嵯峨玄都山，十方宗皇一。岧岧天寶臺，光明焰流日。煒燁玉華林，蒨璨耀朱實。常念餐元精，鍊液固形質。金光散紫微，窈窕玄都逸。
　　嵯峨玄都山。說境淨法體嵯峨，玄道都會法山也。十方宗皇一。皇一，智淨之心尊也。悟則識攝包十方玄都，同宗歸皇一之尊也。岧岧天寶臺。會萬物為己身也。境智一照，光明焰流日也。日月之光翳然無用，日光度也。下釋云煒燁玉林華，蒨粲曜朱實，是也。常念養元精。却述習觀時也。元精，靈智也。日觀練爽易死炁，故根形質遂成金光法體，散煥我身，生紫微之宅，窈窕在玄都舍遊逸。後人改為大乘者，愚之極也。乘是運載之趣向也，玄都是至道室宅之極場也。以趣向信仰至之，如人行時，勞逸殊極也。
　　第四
　　俯仰存太上，華景秀丹田。左顧提鬱儀，右盼携結璘。六度冠梵行，道德隨日新。宿命積福慶，聞經若至親。天挺超世才，樂誦希微篇。沖虛太和氣，吐納流霞津。胎息靜百關，寥寥究三便。泥丸洞明景，遂成金華仙。魔王敬受事，故能朝諸天。皆從齋戒起，累功結宿綠。飛行浚太虛，提擭高上人。
　　俯仰存太上。此中諸章，各別立觀門，養味吟咏之習門。習門異者，頌云景悟歸宗一是也。章章自斷，不相涉也。今俯仰存太上者。存，心也。形行有俯仰，心行有存想，行心得神妙，妙想自攝，形從神也。存神順太上而動，太上從神而行，故俯仰之身等太上，太上從神而歸我，故華景秀丹田也。左顧下舉鬱儀結璘等，從覺智所携攝。六度所冠蓋，蓋為梵行，故道德隨日新而成也。宿命積福慶者。述能如上行者，即是宿習來久，今則尊重，行至不退。聞經如至親。積福應也。至親父母，如人久離父母，忽見之意也。經為法母，道為法父，遇之則忻適尊重而行有宿命。天挺超世才。故樂誦希微之二篇也。無聲日希，無形日微。若無宿習繫持業力，故不信經，聞知不聞。縱使行之，少時即退，無制持力也。沖虛太和炁。述正觀習也。沖，心也。心得沖虛太和之妙炁，吐納流照，霞津灌我身也。亦名胎息。如胎之定，如息無心，虛而安養，靜百關也。靜則寥寂其心，了了明照，究三界之便門也。泥丸，無為也，無為洞明於內，光景明照於外，真常盛明之道，故遂成金華仙也。自然使魔王尊敬而受事，故能朝會於諸天。皆從齋戒起。却述初因宿習積萬善於曠劫，蕩元始之遺塵，故得身等法界，飛行淩太虛也。攝＠會妙，提携高上人也。
　　第五
　　控轡適十方，旋憩玄景阿。仰觀劫仞臺，俯盼紫雲羅。逍遙太上京，相與坐蓮花。積學為真人，恬然榮衛和。永享無期壽，萬樁奚足多。
　　控轡適十方。控身轡心也，即以身從心而淨，心轡身而行，乘之而適十方周遍，故旋憩止息，坐玄道之景，阿房之中，仰觀身心坐劫仞之臺，俯視迴明，為紫雲之所。羅蓋紫雲，靈智極法，法雲之色也。坐之而逍遙，處太上玉京之場也。聖友俱會，相與坐蓮華也。積學為真人。却迷宿習來久，而今故得。恬然榮衛和。
　　榮衛之法，實智和恬，胃府內和明也。永得享受無窮無竟之壽，非萬樁何足比，故奚足多也。
　　第六
　　大道師玄寂，昇僊友無英。公子度靈符，太一捧洞章。舍利曜金姿，龍駕欻來迎。天尊盼雲輿，飄飄乘虛翔。香花若飛雪，氛靄茂玄梁。頭腦禮金闕，攜手遨玉京。
　　大道師玄寂。求大道者，宜用玄寂之境為師，師寂境於外，得元為於內，寂境即是無為，無為即是寂境，此得大道也，此即寂境為師也。故昇仙友無英。既與無英為友，靈符自轉在我也。無英公子，天真號也。太乙帝君以洞章奉我也。洞章，天中音也。舍利，骨也。洞章灌我骨相，骨相成金容之姿也。龍駕欻然，空中來迎，縱轡而遊，天尊携盻於我，雲輿飄飄，與我乘虛而同翔也。香華亘空界，如飛雪氛氛，晻藹茂美，玄道之高梁。頭腦禮在金闕內，天尊携提執手，遨遊坐玉京也。
　　第七
　　騫樹玄景園，煥爛七寶林。天獸三百名，獅子巨萬尋。飛龍躑躅嗚，神鳳應節吟。靈風扇奇花，清香散人衿。自無高仙才，焉能耽此心。
　　騫樹玄景園。景隨心淨，故景成七寶騫樹，今即說景之妙，亦是心妙，乃設心智而說景，故云玄景園。妙心照圓淨之景，寶成七寶騫樹，法界之園囿，故云煥爛七寶林。天獸三百名。自然法獸現於色像，為法王獅子自在，故有獅子之名。三百名及巨萬尋者，皆趣舉員數耳。至於名實無數，體大無窮也。下列飛龍神鳳，皆天獸別名也。靈鳳扇下，即說妙智也。靈智朗凈，威風奇勢，扇萬景而成光淨之法，香華散人衿於境界也。下文解出自無有高仙大聖之才智，焉能有耽玩如此之心也。
　　第八
　　嚴我九龍駕，乘虛以逍遙。八天如指掌，六合何足遼。眾仙誦洞經，太上唱清謠。香花隨風散，玉音成紫霄。五苦一時迸，八難順經寥。妙哉靈寶囿，興此大法橋。
　　嚴我九龍駕。嚴我者，以靈寶正智嚴裝洗飾我五根四心，即成六通三明，以坦眾＠之夷塗，故九龍駕也。故云乘虛以逍遙。八天如指掌，六合何足遼。乘順會萬物為一體，眾仙太上尊師良友不期自會，盡唱誦空洞謠歌而成教也。故云香花隨風散，玉音成紫霄。紫霄景界色悉成經，故五苦之在一時，隨經迸散，亦成經也。八難亦然。故云妙哉靈寶囿，興此大法橋。
　　第九
　　天真帝一宮，靄靄冠耀靈。流煥法輪綱，旋空入無形。虛皇撫雲璈，眾真誦洞經。高仙拱手讚，彌劫保利貞。
　　天真帝一官。官，身也。體自然之道，故為天真自處，真帝至一之宅。宅，帝一宅也。藹藹之體，周冠曜靈也。身之法體，流光煥爛，為法橋綱紀也。輪轉合虛無，大道旋空入無形也。虛皇眾真，欻然而至，為大師友，撫雲璈而歌，齊誦洞經而成於我也。高仙歛手讚慶成也。彌劫保利貞。合常也。
　　第十
　　至真無所待，時或轡飛龍。長齋會玄都，嗚玉扣瓊鐘。十華諸仙集，紫姻結成官。寶蓋羅太上，真人把芙蓉。散華陳我願，握節徵魔王。法鼓會群仙，靈唱靡不同。無可無不可，思與希微通。
　　至真無所待，時或轡飛龍。體洽於至真，故能無物而不乘，無形而不載，故無所待也。時或轡飛龍也。長齋洗心既淨，自然玄會於玄都。嗚玉扣瓊鐘者。有召其法鼓，自然嗚也。十華下即眾聖應而會集也。吐紫姻自成自然官觀也。寶益者，法冠。蓋以會太上自有無量真仙把芙蓉法華幢，蓋供養空生也，皆散法智之華，陳列成我宿願，宿願成智慧無邊誓願，解今陳其願得遂也。握節徵魔王。亦遂願斷事也。法鼓者，即法智之鼓，攝會群神。靈唱靡不同也。故有無可無不可，思與希微通。內明則外用，故內思自通，希微也。
　　洞玄靈寶昇玄步虛章序疏竟