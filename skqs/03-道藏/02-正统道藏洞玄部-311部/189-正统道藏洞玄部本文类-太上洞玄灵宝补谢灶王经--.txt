太上靈寶補謝竈王經
　　經名：太上靈寶補謝竈王經。撰人及時代不詳。一卷。底本出處：《正統道藏》洞玄部本文類。
　　太上靈寶補謝竈王經
　　道言：昔登崑崙之山，有一老母獨處其中，莫知其由。是時即有妙行真人，上白天尊曰：此之老母，未審復是何人，獨住此山，殊無畏懼。
　　天尊曰：惟此老母，是名種火之母，能上通天界，下統五行，達於神明，觀乎二炁，在天則為天帝，在人間乃為司命。又為北斗七元使者，主人壽命長短，富貴貧賤，掌人職祿。又為五帝竈君，管人住宅，十二時辰，普知人間之事，每月朔日記人造諸善惡，及其功德，錄其輕重，夜半奏上天曹，定其簿書，悉是此母也。凡人家竈皆有禁忌，若不忌之，此母能致禍殃，弗可免也。
　　妙行真人曰：凡人家竈，未審有何忌諱？敢問斯言，幸垂教示。臣見眾生，安知其趣，願將告諸濁世男女，普令忌之，得諧安穩。
　　天尊曰：子可諦受，凡人家竈，不可以雞毛犬骨頭髮，刀斧不淨柴薪，穢污等物，觸犯竈神，即致男女不安，經求無利，疾患瘡痍，癲狂瘴疫，眼目昏昧，夢想顛倒，田蠶不收，六畜虛耗，令客鬼無懼，亂入宅中，雞犬作怪，盜賊侵欺，口舌妄起，男女邪迷，官府禁錮，家業流亡，皆為觸犯所致。若有此難，急宜謝之，可請東方青帝竈君，南方赤帝竈君，西方白帝竈君，北方黑帝竈君，中央黃帝竈君，五方五帝竈君夫人，天廚靈竈，地廚神竈，天帝嬌男嬌女，囪中童子，童男童女，曾竈祖竈，竈公竈母，竈夫竈婦，竈子竈孫，家竈外竈，大竈小竈，長竈短竈，新竈舊竈，五方遊奕竈君，左右將軍，炊濤神女，前後直符，竈君小使，進火神母，遊火童子，竈家娘子，姊妹新婦，七十二竈侍從，神眾弟子，某夫妻眷屬大小，並是凡夫，不知禁忌，觸犯者多，不自省悟，或作東西，或修南北，將刀向竈，驚動尊神，酒後高聲，妄言綺語，以足進火，露體赤身，男女穢污，烹宰腥羶，歌吟廚內，叫喚竈前，致使三灾競起，百怪俱生，財物耗散，疾病連綿，田蠶不利，仕宦不遷，買賣無益，宅舍衰邅，惡人謀害，六畜不孳，夢想顛倒，所求不遂，即當虔誠，願陳懺謝。
　　天尊曰：能如是念，禍必驅之，吾當為汝末世眾生，召請此母，大降靈通，赦過宥罪，致福受慶，人口康泰，永歲無殃，青龍鬱鬱，白虎鏘鏘，朱雀爀爀，玄武堂堂，冤家伏匿，盜賊濳藏，火光入地，百怪消洋。
　　於是妙行真人聞天尊說此老母，是名天帝司命，能掌人間罪福之事，普示群生，而為頌曰：
　　天帝臨位，司命竈君。世人恭敬，福祿咸臻。去除灾難，疫癘濳奔。仰依誨示，普得安存。
　　天尊再告真人曰：末世男女，衝突竈君，有灾有患，皆須清淨，掃灑明燈，燒香請道士轉經，呼召竈君眷屬名字，奏獻錢財，或供飲食，為人所利，子之所受，深宜諦焉。妙行真人乃稽首聽命，信受奉行。
　　太上靈寶補謝竈王經竟