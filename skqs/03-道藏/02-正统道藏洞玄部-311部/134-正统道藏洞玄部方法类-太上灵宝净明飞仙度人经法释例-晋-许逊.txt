太上靈寶淨明飛仙度人經法釋例
　　高明大使神功妙濟真君許旌陽釋
　　自然玉字章
　　大梵之炁，本乎無形，而能生有形，無數而御有數，發自然之和，闡自然之妙，超於混沌之初，出於希夷之表，以闢乾坤之蘊，以生天地之儀，以斡陰陽之運，以開日月之光，輪轉四時之機，生尅五行之炁，育中和而孕聖，煥秀麗而成文。聖人以文運化，以聖立教，以是而出於玄關，明三便，皆以制形數而定期運。則所謂炁者，道之全體也。道之敷落，其精華顯照者，如是也。昔者龍圖龜書，承象效法，黃帝、伏義，得之以濟天下，蓋其緒餘土苴而已。原夫古之聖人，觀天文以察時變，觀山勢以察地理，觀草木烏獸之文以制宜。則所謂文者，本自然之文，非人為也。得自然之文，故能通造化，故能出形數，而了性命大道。倉頡以烏跡制字，致於鬼哭龍藏。昆於希夷自然，流落世人，以度群品者哉。誠能本玆道以辯其理，則天雖高，而可躋其域，地雖廣，可遊其方；日月雖運而不停，可乘其光；星斗雖轉而不常，可躡其罡。則所謂大梵者，誰能知其一二者哉。爰我道君，遭遇運數，元始敷教，道有攸歸。故靈寶大洞之文，於是出焉，而陶鑄群黎也。得斯文者，皆昔同傳聖意，與聽瑤音，一念失科，流浪輸轉，以生為人。誠能知身之貴，道之難，而明之，可謂靈炁迴元宮，真人歸舊隱者也。故《太上靈寶浄明飛仙度人經法》者，元始說之，道君述之。雖有其經，尚祕其法。日月二宮天子，因之以法述經意，因經明法理，自非救濟時事，運極數移，莫有昭示時也。吾今屬以洞神宰括，憫棄蒭蕘，眷細微之無知，皆大梵之赤子，是以冒昧明真，失口發隱，作《飛仙度人經法》，原舊意也。故因經叙法，尊師旨也。以經為呪，本師令也。因法述事，廣師志也。首曰叙微，言其道包含，所以彰微者此也。次日叔經，言其道經而有常也。終而釋之，謂之釋例，使後之高達者，因經觀釋，因釋明例。叙微一卷以象天，釋例二卷以象地，合三十二章，以象三十二天。叙經四卷，以象四時。將使學者、優游於其間，神閑精一，與天為徒，則無不本也。
　　自然真理章
　　字者，炁所結也。符者，字之精也。呪者，字之理也。含者，字之音也。以丹染紙，字之與符，托此而形容也。以口念呪，由此而感召鬼神，炁之靈也，炁之和也。以人召神，以神召炁，鍊炁成神，神與炁合也。存神布炁，神與炁合也。以我身本至和，感天地之英炁，則服字、服符之法起也。以天地之正理，悟之為一身，則存思變易，自此起也。非天下之至精，其孰能與於此。何則？道本混成，無形無數。道散為文，形散寓焉。方其無形無數，則湛然一炁。及其散殊開明，大梵乃有。清者為天，濁者為地。天一字也。地，二字也。中者為人，人三字也。由人而後於此，則天之一散，星辰交錯而光明。地之二散，草木山河之結殖。人之三散，烏獸蟲魚之生育。凡有炁，皆一也；有形者，皆二也；有名炁者，皆三也。則發造化之理，由是而推，則萬範陶冶，孰不生於大梵者哉。原人之有生，聖於此立，神於此行，道於此興。神因此聖而托道，因人而有明，則自然字出而為教。教設而道著，道成而教神矣。非天下之至神，其孰能與於此。明道者體祖教，而知身亦大梵之炁，凝而成寶者也。性心之明，亦大梵之純潔瑩徹，而光明者也。於是參而天地，則元始造化立，天地煥然在我。天地無言，和聲自生。人本無言，天籟自嗚。四時無心而行，則吾之元炁在我，本無所動也。本無所動，則天地有至珍至寶，無所發泄，隨炁而生精聚神者也。吾停匱而蘊藏之，豈不綽綽然有餘裕哉。於是以我之珍，合天地之珍，則鉛汞之名，此其名也；符字之狀，此其體狀也；炁津之出，此其味也；洞章之發，此其聲也。知聲名形味，而餌寶之說著。寶具而室富，室富而意遂，所以能真通也。非天下之至士，孰能與於此。得至精，造至神，守至一，而真理明矣。
　　自然成真章
　　天地者，炁也。人之身，亦炁也。天地有日月，人身有眼目；天地有江河山嶽，人身有氣脈骨肉；天地有五行，人身有五臟；又有五行之運而運四時，人亦以五臟而運四肢。得其理則生，不得其理則死。故順天地之正性，而合一身之正炁，惟正則無所妄。則存思呼召，朝元之體也。大率飛仙，度其本宗。既明大梵之炁，則大梵在我矣。吾能以炁召炁，故能以和致和。而存思誦經，則有三炁之彌室，師子、白鶴之滿前。青炁者心火，托木而盛發，白炁者腎水，托金而煥明，黃得其正理。故青出自頭，白出自足，黃出自臍。師子義獸，肺之餘也。白鶴仁禽，肝之餘也。蹲者盛其威，飛者揚其美，威美具而神明應矣。於發為精，誠無不感也。出為靈音，無不通也。何則？內備而外應。何謂內備？腎之紫炁，合水火而飛；肺之生炁，結玉虛而懸；懸故鬱勃而發，有稜層十二重玉樓之喻也。樓者，喉也。紫闕，口也。金軒瓊堂者，亦腎之本根也。八騫，八景也。所能動以致用，由元炁使之也。丹房，母脾之位也。脾腎立，肺之聲應。師之應而后，心之精，肝之液，皆合為用也。於是而日月可咀嚼，於此而心府開通，肺庭端正，紫炁右回，與斗連歷，而腎之元本立矣。出入金門，而脾通神矣。仙君降駕，而肝元正矣。此皆由一而至，至一而神，內通乎身，外感乎天地。如是而思存，則呼吸定息，可召風雲，可致神階，謁聖超昇，如暮夜歸室，則三十二天之炁色，可以悟通矣。何謂三十二天之炁？九炁是也。九黑者，五行之黑也。三十二天，應人頭骨，骨有三十二關節；應於頂，頂有三十二竅。則所謂三十二天者，乃吾身也。曰黃者，土也。白者，金也。赤者，火也。青者，木也。黑者，水也。黃與青合而成綠，黑與青合而成蒼，青與白合而成碧，黑與赤合而成紫。皆因腧穴交互，玄炁相通也。在人則如此矣。在天則東方主生，南方主長，西方主收，北方主藏。生長收藏之職，或同也。皇曾之天，東北之位，本青黑而蒼，而反黃者，黃鍾之宮，炁之始也，萬物非土不生。和陽之天，東方之位，本青本赤‘，而反白者，萬物入文明之位，白而受釆之時也。孔昇之天，西南之位，本於赤白相揉，而一於紫者，白輿黑同其體則白其用則黑白相聚而反碧者，水以白為用之而死；交會，其名日碧三十二天，三十二帝所司之職，或綜生而判死，或掌文而决獄。其職其位，融自然之炁，煥自然之色。人之五藏，宮室羅布，亦應乎天，故五臟不專用，五炁不專理，相生相伐，本末互使。根柔為水，水潤生木，木直生火，火炎生土，土質生金，金剛極反，子轉乎水。人能調奕運用，施為節宣，以補養呼吸之義。行之，以反惡為善之理。和順義，而合於理，則如五行，周而復始，宣通無己也。資陶五行，以治五炁。由為五炁，合於五善。五善既立，則為神仙，縱而不修，死敗為鬼。鬼者歸幽而受苦，仙者昇明而受樂。此皆以行立道，以功致仙，則吾之飛仙度人之法者，乃達人之所荃蹄而已矣。
　　太上靈寶浄明飛仙度人經法釋例竟