太上洞玄靈寶智慧禮讚
　　經名：太上洞玄靈寶智忽禮讚。撰人不詳。載智意禮贊八首，并附科儀。一卷。底本出處：《正統道藏》洞玄部讚頌類。
　　太上洞玄靈寶智慧禮讚
　　太上玄虛宗，弘道尊其經。俯仰以得仙，歷劫無數齡。
　　巍巍太真德，寂寂因無生。霄景結空構，乘虛自然征。
　　日月為炳灼，安和樂未央。
　　學仙絕華念，念念相因積。去來亂我神。神躁靡不歷。
　　滅念停虛閑，翛翛入空寂。請經若飢渴，持志猶金石。
　　保子飛玄路，五靈度符籍。
　　濟我六度行，故能解三羅。清齋禮太素，吐納養雲牙。
　　逍遙金闕內，玉京為余家。自然生七寶，人人坐蓮華。
　　仰嚼玄都禁，俯酣空洞瓜。容顏耀千日，奚計年劫多。
　　法鼓會天仙，鳴鍾徵大魔。
　　靈風扇香華，燦爛開繁衿。太真撫雲璈，眾仙彈靈琴。
　　雅歌三天上，散慧玉華林。七祖昇福堂，由此步玄音。
　　前世德未足，斯書邈難尋。信道情不盡，圖飛乃反沉。
　　太上无為道，弘之在兆心。
　　學道由丹信，奉師如至親。挹景偶清虛，孳孳隨日新。
　　眾人未得度，終不度我身。大願有重報，玄德必自然。
　　陰惡罪至深，對來若輪轉。
　　學道甚亦苦，晨夜建福田。種德猶植樹，積簣而成山。
　　子能耽玄尚，飄爾昇青天。修是无為道，當與善結緣。
　　太上至隱書，名曰智慧篇。拔苦由大才，超俗以得真。
　　靈姿世所奇，燁若淵中蓮。
　　人行各有本，皆由宿世功。立德務及時，發願莫不從。
　　善惡俱待對，倚伏理難窮。賢士奉法言，道德在兼忘。
　　解是大智慧，上為太極公。寶蓋連玉舉，命駕御九龍。
　　金華擎洞經，捧香悉仙童。嘯歌徹玄都，鳴玉叩瑤鐘。
　　竦身凌太清，超景逸紫宵，保元持法綱，遊玄極逍遙。
　　萬劫如昨夜，千椿如晨朝。巍峨廕雲華，手攀寶林條。
　　香煙自然生，玄階興扶搖。靈旛順風散，繁想應時消。
　　滅智弘大混，无為觀清謠。
　　土簡頌
　　煥爛啟幽期，障蔽日月光。玄陰不解夜，四眾並恭恭。
　　靈運自應圖，倏欻朗太空。靈書八會字，五音合成章。
　　至真開大宥，落落諸天明。妙哉龍漢道，八會結成形。
　　煥爛飛空內，流光三界庭。神圖啟靈會，玉書丹簡名。
　　祈真登紫嶽，告命詣靈山。玉女揚梵響，金童奏紫煙。
　　書名通九府，列字上三天。永享無期壽，刻成金華仙。
　　降真
　　九天命靈章，生神神自超。元君遏死路，司馬誦洞謠。
　　一唱萬真知，九遍諸天朝。稽首恭劫年，慶紫榮舊苗。
　　太虛感靈會，命我生神章。一唱動九玄，二誦天地通。
　　混合自相和，九遍成人功。大聖讚元吉，散花禮太空。
　　祈真真必應，請福福當弘。諸天並懽悅，一切稽首恭。
　　琅琅九天音，玉章生萬神。三遍列正位，炁參八辰門。
　　玄關遏死戶，靈鎮津液源。應會自感靈，數明道濳迴。
　　輪慶嬰兒蛻，稽首讚洞文。
　　謝神
　　今日祈景福，稽首上靈壇。群仙俱降下，眾聖悉來觀。
　　留恩既介祉，駐鶴且盤桓。齋主永長壽，合家得寧安。
　　朗耀天地間，徘徊眾神遊。星漢景雲散，門庭風雨稠。
　　今日仙聖降，垂恩應所求。甘露灑貧苦，窮鬼自然收。
　　爵祿應冥籍，富貴永千秋。
　　眾等无量人天眾，有幸得遇真法王。
　　慈悲降屆道場中，開顏含笑放威光。
　　徹照三千大千界，歸命丹誠禮十方。
　　一心歸命禮東方多喜國土玉寶皇上天尊，
　　一心歸命禮南方大福堂國土玄真萬福天尊，
　　一心歸命禮西方大浮黎國土太妙至極天尊，
　　一心歸命禮北方西那國土玄上玉晨天尊，
　　一心歸命禮東北方妙樂國土度仙上聖天尊，
　　一心歸命禮東南方難勝國土好生度命天尊，
　　一心歸命禮西南方宛黎國土太靈虛皇天尊，
　　一心歸命禮西北方鬱丹禪善國土無量太華天尊，
　　一心歸命禮上方均天國土玉虛明皇天尊，
　　一心歸命禮下方鬱察國土真皇洞神天尊，
　　一心歸命禮十方盡虛空界微塵數天尊，
　　一心歸命禮三洞神文靈符寶謀三十六部尊經，
　　一心歸命禮凝空雲篆八角垂芒甚深法藏，
　　一心歸命禮玉京天台香林寶殿，
　　一心歸命禮傳經演教檝拯群迷玄中大法師，
　　一心歸命禮十方已得道真人玄師仙眾。
　　臣今普為上界下方、人天六道、帝主人王、歷劫師宗、所生父母、十方施主、六道四生，皆沐道恩，歸令懺悔。　　
　　至心懺悔。臣等生逢明代，長遇休期，得入玄門。身霑末悟，師資賜授，稟佩靈文，緣累驅馳，觸途皆舛。三會五臘，少立善功，八節三元，多虧禮念，十直本命，未解修行，甲子庚申，朝真鎮闕。齋法九等，意不專行，功行三千，曾無敬奉，科禁至重，舉措成愆，戒行威嚴，綺言增過。心非意糺，犯百八十條，識智深違，亡三百大戒。自造三業，禍積如山，六慾四纏，愆深巨海，釁罹黑簿，罪結冥司，常恐考至形軀，彫零命府。伏願至真至聖，遠鑒丹誠，除死上生，更加年算，灾殃永滅，福慧臻身，厚祿遐齡。常居法廕，智通玄悟，永息迷昏，習道成真，持經無犯。
　　懺悔已，歸命禮三寶。
　　至心發願願我等，歷劫廣修三業善。常持妙法救含靈，不被塵網所包纏。生生超度三塗難，願得寸心如慧日。能除昏暗照虛空，於諸法中無我人。常起慈悲一乘行，願口常餐甘露偈。宣敷淨戒度人天，無談惡語綺言詞。不噉生生含血命，願足不履三惡道。願手不殺一眾生，願身如影輔天尊。坐起周行無捨遠，願與一切諸類等。俱辭餓鬼畜生身，願與三界天人同，一切勤求無上道。
　　發願已，歸命禮三寶。
　　眾等聽說：此時清淨偈，欲求歸真道，離俗處巖巒，三時焚寶香。堅心勤持戒，當須棄榮祿，名利勿牽聯。當即值真人，授子无上道。
　　上中下座，各記六念，念天念地，念道念經，念真念戒。
　　眾等聽說勤持戒：一莫殺生，二莫偷盜，三莫邪淫，四莫妄語，五莫躭酒食肉，六莫謗毀賢良。天尊遺教，戒勸分明，努力勤修，早求解脫，人身難得，中國難生，一失人身，萬劫不復。是故勸眾等，同歸屆道場，此世與來生，常逢真經戒。
　　誡勸已，歸命禮三寶。
　　太上洞玄靈寶智慧禮讚竟