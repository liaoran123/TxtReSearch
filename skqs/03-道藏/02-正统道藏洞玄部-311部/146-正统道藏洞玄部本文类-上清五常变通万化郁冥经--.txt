上清五常變通萬化鬱冥經
　　經名：上清五常變通萬化鬱冥經。撰人不詳。係纂集《飛步空常訣》、《龍飛尺素訣》、《白羽黑翩靈飛玉符》、《飛行羽經九真昇玄上記》四篇早期上清經訣而成。一卷。底本出處：《正統道藏》洞玄部本文類。
　　上清五常變通萬化鬱冥經
　　太上大道君曰：空常者，天地之魂魄，陰陽之威明。空者，九天之魂精；常者，九地之魄靈。其二炁則結成帝尊之大神，以威輔弼之煥明。空常則以輔弼為瞻視，役運天光，察觀萬方，總錄天宿，迴化五常，召運攝會，促機轉輸。天休地泰，則空常隱藏；天否地激，則空常煥明。吉凶報應，立告不祥，變化萬氣，改易陰陽，四時代謝，莫不由焉。故二星尊貴，隱伏華晨，皆空常之妙趣，難可屢瞻也。得見二星，延壽無窮，存修其道，飛昇華堂，上真祕言，此之謂也。
　　上相青童君敢請問：空常之道，靈音妙貴，豈可聞乎。
　　太上大道君曰：空常者，天地之至名，而謂之無名，混而為一，是為有名。但九天祕其靈音，不行於經文，既運輔弼為視聽，倚光景以通真，帝尊禀之以致治，學者御之以致仙，使有心者求之於無測，因復名之為有名。有名而不傳於莽莽之徒，莫能測焉，好尚者而不獲其真也，如此豈復為勸學之宗者哉。然九天有命，唯宿有玄圖玉字，方諸刻簡，來生合真之人，得參隱名。君當總掌羣方，試校萬仙，理定幽微，拯救兆民，不得冒禁相告，子當祕焉。
　　於是君便登雲景之上丹靈朱房，清齋三月，裂帛告靈，金羊銀鴈，禮天受真。道君告曰：九天有禁，依格萬劫一傳，令運度交周，氣反上清，道應行於今。一依玄科，七百年中有其人聽三傳，自無其挺，封還九天，或付名山九洞之室，輕泄漏慢，責及七祖，摙汲溟波以灌四瀆，擔負諸山以填河海，此禍福報應，無一差失也。子明審此言，慎而行焉。
　　凡欲步空常，飛綱以逃形變景，飛行玉清，當以一月七過行之，八節、六丁日，亦行其道。至其日，入室燒香左右，敷置圖席，南向叩齒二十四通，閉目思五星煥明五方，良久，來下入己身五藏之中。金星入肺宮，土星入脾宮，火星入心宮，木星入肝宮，水星入腎宮。五星光明，洞照五藏，覺體熏熱，便思五星皇夫人及二十五點空常晨君，姓諱衣服，各在其方。都畢，而微祝曰：
　　金木水火土，總統四元，玄精流映，光照五門，中有五皇夫人靈君，二十五點空常天尊，變化形影，千合萬分，降入五藏，結成玉仙，鍊我七魄，育我三魂，舉形上昇，飛入斗門，遨戲上都，五星齊羣，今日玄慶，請如所陳。
　　畢，引星光炁二十五咽止。便起登綱也。並足上太白星上，閉氣七息，向西而微祝曰：
　　西方七門，白氣飛光，上有皓帝，少陰明皇，諱金上精，衣服羽裳，艷精流映，煥明金宮，號曰五點，空常之宗，帶符建節，召陰攝陽，變化水火，七十四方，使我飛步，隱景入空，駕乘白輿，遨翔雲房，天地長年，永享無窮。
　　畢，仰咽七氣止。次行十二步，并足，上鎮星上，閉氣十二息，向西南仰天而微祝曰：
　　中皇四氣，總監八靈，玉臺紫房，神點化生，內有元皇，五帝隱名，號曰步常，安鎮黃庭，衣帶飛雲，首建華精，執籍持符，煥落火鈴，使我飛步，告我神名，下降脾府，鎮神安精，上天入雲，藏影逃形，變化萬物，遨遊玉清，得與皇君，俱保太明。
　　畢，引星光氣十二咽·止。次行三步，并足，上熒惑星之上，閉氣三息，南向而微祝曰：
　　三門洞曜，丹光流精，玄氣鬱勃，煥照南冥，上有赤皇，五帝明靈，諱遊光曜，衣錦文精，首建寶冠，腰佩玉鈴，出入朱宮，紫房絳城，
　　保錄我命，南宮記生，使我飛步，變氣藏形，日吉行道，普天肅清，心神結真五魂洞明，齊光三氣，合景火星。
　　畢，引星光氣三咽止。次行九步，并足，上歲星上，閉氣九息，東向而微祝曰：
　　東方九氣，青天玉門，中有青晨，玄上之君，流青鬱勃，是為天魂，諱太明煥，天地高尊，身衣鳳衣，斑文虎裙，化生五點，變景九端，頭建青精，橫天玉冠，金符羽節，流鈴紛紛，手執隱書，飛行羽文，總我命錄，保我肝門，外映內曜，肝府結仙，迎我高登，上朝帝晨。
　　畢，引星光氣九咽止。次行五步，并足，上辰星上，閉氣五息，北向而微祝曰：
　　五氣北玄，玄門洞靈，北晨流映，魁上玉清，中有太皇，五常尊名，諱陰元然，衣服玄清，首建玉冠，腰帶流鈴，金章玉節，翠珮煥明，徘徊華晨，傍觀八冥，迴津下降，入我腎庭，保錄五神，藏府鮮榮，內外充溢，變景化形，骨飛肉昇，上造玉清。
　　畢，仰引星光氣五咽止。步五星畢，從水星下，從金星上七步，又登空常紀也。第一并足，上第一九常上，祝曰：
　　地九常君，變景幽冥，為我隱步，以逃我形。
　　次上第二育常上，祝曰：
　　育常靈君，形無常服，為我變化，身為草木。
　　次上第三卯常上，祝曰：
　　卯常尊神，能沈能昇，為我化景，變成丘陵。
　　次上第四流常上，祝曰：
　　流常皇君，形無恒身，為我吐噏，興氣起煙。
　　次上第五行常上，祝曰：
　　行常大君，威伏萬鬼，變化我形，起煙成火。
　　步五常畢，還金星上，閉氣五息，而祝曰：
　　飛空太幽，化景五常，北入五氣，南制三陽，金符命靈，太帝扶將，六戊逃己，保度洞鄉，太白護肺，金鎮胃腸，內充外溢，形魂俱翔，千變萬化，適意所迎，得與玉皇，同遊上京。
　　畢，引氣七咽止。次從金星十二步，登土星，并足，上第一上常上，祝曰：
　　上常翔翔，變化億千，為我藏景，昇入九天。
　　次上第二天常上，祝曰：
　　天常流炎，起煙成壘，為我逃形，帶神入火。
　　次上第三名常上，祝曰：
　　名常北玄，以水為身，隱我河海，灌我成真。
　　次上第四三常上，祝曰：
　　三常變威，光制八庭，為我致仙，却灾攘兵。
　　次上第五辰常上，祝曰：
　　辰常萬化，體無常形，為我致仙，逃死入生。
　　步五常畢，還土星上，閉氣十二息，叩齒十二通，而祝曰：
　　元常五黃，中皇大神，變化七金，威伏三辰，逃身分形，上天入雲，總呼五靈，衛我脾門，使我藏府，早化成仙，飛玄入空，水火萬原，在意所欲，上昇無間，得與皇妃，結友齊羣。
　　畢，引氣十二咽止。次從土星三步，登火星，并足，上第一空常上，祝曰：
　　空常至靈，輔弼上真，入我絳宮，總攝萬仙。
　　次上第二河常上，祝曰：
　　河常逃伏，隱遁八冥，水火變化，使我仙成。
　　次上第三元常上，祝曰：
　　元常變化，草木蔽身，使我形影，同合道真。
　　次上第四古常上，祝曰：
　　古常天雙，出入無間，身生羽翮，飛昇上天。
　　次上第五巳常上，祝曰：
　　巳常南離，建九自覆，變化成形，立成嗚獸。
　　步五常畢，還火星上，閉氣三息，叩齒三通，而祝曰：
　　流炎丹靈，三門電庭，五常變通，萬化鬱冥，攝命土皇，威制北精，上元保錄，固我長生，今日步空，乘虛入星，熒惑輔心，我道洞明，千分萬合，所向立成，魂導魄鍊，羽服時生，得與五星，擭輿玉清。
　　畢，引氣三咽止，次從火星九步，取木星，併足，登九常上，祝曰：
　　九常青皇，天地魂根，使我變化，逃景隱山。
　　次上世常上，祝曰：
　　世常天靈，總度萬仙，使我步空，合景成神。
　　次上明常上，祝曰：
　　明常昭昭，光曜八眥，使我變形，逃水成地。
　　次上五常上，祝曰：
　　五常威化，制御五土，使我化形，立住成虎。
　　次上法常上，祝曰：
　　法常彰木，位總神仙，使我分景，化身為千。
　　步五常畢，還木星上，閉氣九息，叩齒九通，而祝曰：
　　少陽九門，徘徊青天，中有五常，變化億千，呼陰召陽，制御金神，東華命節，坐應自然，步空躡虛，策駕青姻，上降碧靈，下鎮肝門，道明九合，立致飛仙，得與青皇，同真木晨。
　　畢，引氣九咽止。次從木星五步，取水星，併足，登陰常上，祝曰：
　　陰常北玄，萬化之宗，使我住此，立成神龍。
　　次上黃常上，祝曰：
　　黃常靈陰，化為玉女，使我分形，立為百己。
　　次上定常上，祝曰：
　　定常總元，變化鬱勃，使我分形，以成萬物。
　　次上飛常上，祝曰：
　　飛常入空，上下百韻，化形六畜，使人不見。
　　次上六常上，祝曰：
　　六常綱紐，制鬼御神，迴轉天地，當之殺人。
　　步五常畢，還水星上，閉氣五息，叩齒五通，祝曰：
　　北玄五氣，五門開張，中星黑皇，號曰五常，變化幽冥，出陰入陽，召命三晨，制御土官，使我飛步，逃景太空，在所適向，分形百方，上造鈎陳，昇身玉京，體生奇毛，腎府納芳，今日行道，神仙之宗，得天上願，享祚無窮。
　　畢，引氣五咽止。如此步二十五點常都竟，便下，從門叩齒三十六通，向綱而歌三洞飛步章，九步登陽明星也。併足，上陽明星上，東向祝曰：
　　太上宮中，變隱遁元，內妃大神，太一上尊，總領命籍，為我致言，藏形逃己，上昇帝軒。
　　次上陰精星上，東北向祝曰：
　　中元宮中，保胎化形，內嬪太真，高上玄靈，斬胞解結，鍊胎固精，變化萬方，使我長生。
　　次上弼星上，向真人星祝曰：
　　真元官中，六遁七隱，上元玄母，育我胎產，遁化金室，變成蒼輦，使我飛空，長年無限。
　　次上玄冥星上，向北祝曰：
　　紐幽宮中，匿景藏光，中元內妃，神仙大宗，度我六戊，出我八方，逃跡飛步，上超帝房。
　　次上丹元星上，西向祝曰：
　　綱神宮中，變體易景，斗中大女，玄化無像，度我元斗，書名帝牓，飛空策虛，騰身浮影。
　　次上北極星上，東北向祝曰：
　　紀明宮中，隱跡散衆，斗中中女，靈化上宮，落我玄籍，度名諸方，分身成千，反容嬰童。
　　次上天關星上，向西北祝曰：
　　關會宮中，分景萬形，斗中少女，玄上大靈，隨斗運機，總輸萬生，使我飛空，變化太冥。
　　次上輔星上，向天門叩齒九通，祝曰：
　　帝席上宮，右皇夫人，上對帝君，齊景合真，號曰妙常，變化九天，運導日月，聚氣成姻，迴轉水火，萬怪潛身，是時元吉，玄慶敷陳，使我飛步，乘常入真，九晨流落，享福萬千，形齊天光，德同三便。
　　畢，仰咽氣二十四過止。次上弼星上，向地戶叩齒九通，祝曰：
　　上尊上宮，夫人右皇，帝尊同符，合靈華房，天魂地魄，號曰上空，變化九氣，萬真祖宗，迴金轉石，與天齊功， 化消山河 ，呼雲召龍，萬怪立滅，分景億通，飛步躡虛，流煥四衝，藏身魁席，覆衣天光，長靈天地，享慶洋洋，請如所願，受福永終。
　　畢，仰咽三十六過止。如此皆一過行之，不往反也。空常之道畢於此矣。
　　太上步空常之道，每至其日，清齋燒香，別室獨處，不交人事，密而行之。安心定意，存想神真，星點羅列，並使歷然，徐而步綱。五年之中，帝尊皇妃，無不下降，元皇五星，無不垂映，洞明形內，變化萬神也。行之七年，分形萬景，隱迹九空。十四年，飛行太虛，上昇斗晨。若羈逼世務，運會得經，未獲修步，但每至其日燒香執經，北向朝星，存念神真，乞丐神仙，如此便禳萬灾，辟卻凶患，神朗體清，還年反顏。如此十四年，延壽七百年。穢慢漏泄，殃滅一門，罰及七祖。罪福愆對，其效甚明。
　　從此入七步，登金星上，一祝。從金星十二步，登土星上，又一祝。從土星三步，登火星上，又一祝。從火星九步，登木星上，又一祝。從木星五步，登水星上，又一祝。如此五星畢，通一祝。又從金星起，如初往反十五過，但步不祝。其道畢。
　　步五星畢，又從外入七步，登地戶九常，以次行五常畢。還金星上一祝，十二步登上常，以次行五常畢。還土星上一祝，三步登空常，以次行五常畢。還火星上一祝，九步登九常，以次行五常畢。還木星上一祝，五步登陰常，以次行五常畢。還水星上一祝。
　　天樞星元斗宮中魁精玄上真皇夫人，姓明通，諱嬰育，真名 ，頭作飛雲華績之髻，衣紫黃青三色之帔。
　　天遊星玄魁宮中靈精上玄皇夫人，姓玄鏡，諱鬱勃光，
　　真名 ，頭作飛雲華績之髻，衣紫黃青三色之帔。
　　天遊星玄魁宮中靈精上玄皇夫人，姓玄鏡，諱鬱勃光，真名 ，頭作飛雲華積之髻，衣飛錦羅裙鳳文錦帔。
　　天璣星上精宮中靈妃元皇夫人，姓常明，諱化雲，真名 ，頭建晨嬰寶冠，衣飛雲明光錦裯。
　　天權星綱極宮中上靈神妃華皇夫人，姓開生，諱運明，真名 ，頭建七稱玉冠，衣緋羅鳳文之裯。
　　玉衡星靈開宮中北上金蓋中皇夫人，姓元方，諱神武，真名 ，頭建紫晨飛華之冠，衣九色之裯。
　　閱陽星北極宮中安上晨華元皇夫人，姓玉元，諱根華，真名 ，頭建玉晨進賢冠，衣飛青羽裯。
　　瑤光星運天宮中玉華靈皇夫人，姓度元，諱終會，真名 ，頭建飛華頹雲之髻，衣七色夜光雲錦之裙九色錦帔。
　　洞明星空真宮中帝大明常皇夫人，姓幽昇，諱元韻，真名 ，頭作飛雲華頹之髻，衣飛羅之裯。
　　隱元星常寶宮中空玄變靈上皇夫人，姓冥通，諱萬光，真名 ，頭建飛天七稱玉冠，衣青文錦裯。
　　右九星之魂精皇夫人之至名，變化之威神，知者不死，修之飛仙也。記而勉之。
　　輔星帝席宮紫氣玉樓帝尊九晨君，姓精常，諱無麤，字玄解子，真名 ，頭建飛精玉冠，衣九色鳳衣。
　　弼星上尊宮玉樓紫館帝尊元晨君，姓幽空，諱空無先，字隱元覺，真名 ，頭建飛天玉冠，衣天龍衣。
　　此二星，則天地魂魄之威神。輔星曰常，主天。弼星曰空，主地。皆迴天宿，轉五嶽，變化億萬，知者延年無極，修之立致藏隱。二十五點常則，以此二神之支，輔靈尊之八號也。
　　陽明星太上宮青城玉樓九晨君，姓上雲，諱法甖容，字董洞陽，真名 ，頭建九晨玉冠，衣青飛裳。
　　陰精星中元宮五色玉樓北上晨君，姓育嬰，諱玄上瓫，字昌陽文，真名 ，頭建玄精玉冠，衣玄羽飛裳。
　　真人星真元宮黃臺玉樓主仙華晨君，姓歸姘，諱妙音光，字通度元，真名 ，頭建飛晨寶冠，衣青羽飛裳。
　　玄冥星紐幽宮朱臺玉樓玄飛蓋晨君，姓冥樞，諱定宣覺，字法開度，真名 ，頭建七寶飛天冠，衣白錦飛裳。
　　北極星紀明宮玄臺玉樓北晨飛華君，姓明靈，諱長明化，字淵洞源，真名 ，頭建飛精華冠，衣紫錦飛裳。
　　天關星關會宮九層玉樓總靈九元北蓋晨君，姓玄樞，諱轉天光，字會天終，真名 ，頭建九元寶冠，衣九色錦裳。
　　右七星，皆九精帝晨九天之威神，治七星之宮館，迴轉天光，召促劫運，變化萬物，混合天地。知其內名，延壽七千年。修行十四年，白日登晨也。
　　太上宮中帝君變隱遁元內妃，姓延明，諱太一法坦，字幸正扶，真名 ，衣黃錦帔丹青飛裙，頹雲髻。
　　中元宮中帝君保胎化形內嬪，姓開關，諱太一三瓫，字羅朱嬰，真名 ，衣青錦帔綠羽飛裙，頹雲髻。
　　真元宮中帝君六道七隱上元母，姓瞑濛，諱太一靈夷，字沖雙兆，真名 ，衣青錦帔繡羽華裙，頹雲髻。
　　紐幽宮中帝君匿景藏光中元內妃，姓開耀，諱太一七烈，字橫單磐，真名 ，衣紫錦帔黃華羽裙，頹雲髻。
　　綱神宮中帝君變體易景斗中大女，姓玄路，諱太一鬱書，字疇丘蘭，
　　真名 ，衣朱錦帔紫青飛裙，頹雲髻。
　　紀明官中帝君隱跡散衆斗中中女，姓蜚廉，諱太一氣精，字抱定陵，真名 ，衣朱錦帔青繡飛裙，頹雲髻。
　　關會宮中帝君分景萬形斗中少女，姓翁重，諱太一郁墨，字天凡淑，真名 ，衣丹錦帔青華羽裙，穨雲髻。
　　帝席宮中帝君化日月水火斗中高皇左夫人，姓常明，諱太一石啟珠，字落茂華，真名 ，衣紫錦帔繡羽丹裙，穨雲髻。
　　上尊官中帝君化金石山河斗中高皇右夫人，姓空黃，諱太一愛條，字育玄，真名 ，衣綠錦帔翠羽華裙，穨雲髻。
　　右帝君九晨斗官中隱妃，九陰之大神，知之者則九妃下降，攜兆上昇斗宮之中，位為玉清真人。七年，能分景散形，變化萬物，混合幽冥，飛行太虛，上昇玉清。
　　東方歲星陽元宮中真皇帝君，姓碧空，諱澄瀾，字清凝，真名 ，頭建青精玉冠，衣青羽飛衣。
　　南方熒惑星洞陽宮中真皇君，姓煥空，諱華瓶，字玄羅，真名 ，頭建朱精玉冠，衣絳羽飛衣。
　　西方太白星素明宮中真皇君，姓浩空，諱寥凌，字振尋，真名 ，頭建金精玉冠，衣白羽飛衣。
　　北方辰星玄斗宮中真皇君，姓陰空，諱玄華，字龍娥，真名 ，頭建玄精玉冠，衣玄羽飛衣。
　　中央鎮星上樞宮中真皇君，姓常空，諱玄瑤，字飛賢，真名 ，頭建黃精玉冠，衣黃羽飛衣。
　　右五星官中五真皇君隱名，太上藏之紫房九靈上宮，不授始學之人。得者皆宿有玄圖刻簡，來生九萬劫之前，已逆注真名，應得其文也。尅為後聖之臣，玉清真人也。
　　東方陽元宮中，有真皇帝君皇夫人，姓開常，諱寶容，字飛雲，真名 ，衣青錦帔綠羽飛裙，穨雲髻。
　　南方洞陽宮中，有真皇帝君皇夫人，姓陽常，諱維停，字散融，真名 ，衣丹錦帔丹羽飛裙，頹雲髻。
　　西方素明宮中，有真皇帝君皇夫人，姓明常，諱飆英，字靈恩，真名 ，衣素錦帔紫羽飛裙，頹雲髻。
　　北方玄斗宮中，有真皇帝君皇夫人，姓淵常，諱肇晅，字精原，真名 ，衣玄錦帔翠羽飛裙，頹雲髻。
　　中央上樞宮中有真皇帝君皇夫人，姓康常，諱藏暝，字耽延，真名 ，衣黃錦岐黃華飛裙，頹雲髻。
　　右五星夫人內陰隱名，太上藏之玄斗紫蓋官中。此五夫人，皆迴天轉地，盈縮三光，變化山河，改易五行，移動萬物，隱藏幽冥。有知其道，皆不復經履地戶，魂過太山也。尅為玉清之真，依科萬劫一出。
　　修九晨五星之道，當以八節及本命之日，夜半入室，北向叩齒九通，閉眼思九星，光明煥照北方。又存五星，洞明五方，垂光洞映己身，覺身在赤光之內，內外冥然。良久，又思九星、五星帝君，及皇君夫人、九星內妃，姓諱字衣服，各在其星官，並使分明。須臾，衆神欽然合變為一小兒，如始生之狀，名曰無常童子，字曰變化神王，手執九星、五星，纓絡一身，帶日銜月。童子以日月星光，以映薰兆身，身在赤光之內，表裹洞徹，則為混合萬變之道。仍仰咽氣九過，而祝曰：
　　周天大神，號曰帝皇，迴轉九道，精煥八方，洞天流曜，發芒散光，隱淪絕冥，迴合紫房，改化萬形，結成靈童，流降內外，玉真四衝，左命火鈴，右激電光，雲霧鬱勃，華文騫揚，太一神化，錦帔華裳，銜日戴月，身佩天章，飛迴五晨，促轉斗綱，適心縱己，在意所通，上天入冥，變化百方，保養我身，天地齊功，身生羽服，飛昇帝宮。
　　畢，仰咽氣九過止。洞思九真五晨之道，隱淪八冥，事極於此矣。
　　金星五點，第一點姓地常，諱甖育，字通勃，真名逃九元。
　　第二點姓育常，諱煥通，字幽元，真名入五道。
　　第三點姓卯常，諱金上，字浩淳，真名代六形。
　　第四點姓流常，諱谷清，字逃邊，真名轉三關。
　　第五點姓行常，諱浩逃，字去斗，真名服氣精。
　　右西方太白星之五常，並建素梁寶冠，衣素錦飛衣，手執金符玉節，主七門變化。
　　土星第一點，姓上常，諱黃光，字元胤，真名逃皇元。
　　第二點姓天常，諱寥電，字卓度，真名入木精。
　　第三點姓名常，諱空脁，字霞玄，真名變水火。
　　第四點姓三常，諱滕旻，字靈變，真名金上生。
　　第五點姓辰常，諱內溢，字益微，真名黑來谷。
　　右中央鎮星五常之隱名，並建黃梁寶冠，衣黃錦飛衣，手執黃麾命魔之章，主十二門變化。
　　火星第一點，姓空常，諱常陽，字元無，真名靈通冥。
　　第二點姓河常，諱流精，字七轉，真名七神會。
　　第三點姓元常，諱南皓，字精極，真名入流光。
　　第四點姓古常，諱洞主，字微生，真名變三神。
　　第五點姓巳常，諱季行，字後化，真名逃形邊。
　　右南方熒惑星五常，並建朱粱寶冠，衣朱錦飛衣，手執赤神召靈之章，主三門變化。
　　木星第一點，姓九常，諱青芒，字上陽，真名隱真身。
　　第二點姓世常，諱蒼元，字長命，真名通九道。
　　第三點姓明常，諱碧淵，字洞生，真名化青光。
　　第四點姓五常，諱歸青，字玉陽，真名流電衡。
　　第五點姓法常，諱綠臺，字明曖，真名萬真會。
　　右東方歲星五常，並建青梁寶冠，衣青錦飛衣，手執青帝制魔之章，主九門變化。
　　水星第一點，姓陰常，諱玄通，字子元，真名北上元。
　　第二點姓黃常，諱曰空，字冬冥，真名動天衆。
　　第三點姓定常，諱隱陽，字勃光，真名輪大劫。
　　第四點姓飛常，諱上元，字藏光，真名定萬神。
　　第五點姓六常，諱終變，字分圖，真名入黑關。
　　右北方辰星五常，並建玄梁寶冠，衣玄錦飛衣，手執北官攝殺之麾，主五門變化。
　　修行空常變化之道，常以八節及本命之日，正中入室，南向叩齒十二通，閉目思空常二神，及二十五點常之隱名衣服，各在其方，分明羅列在星宮之中，光明流煥，玄映兆身。良久，忽化為鳳凰、玄龜二獸，從天中來下，鳳凰乘赤氣之光，下兆頭上；玄龜乘白氣之光，下兆兩腳下。鳳凰從兆泥丸中入，玄龜從兆命門下入，赤白二氣交絡兆一身，覺己形化成鳳凰，立玄龜之上，在赤白二氣之中。便叩齒二十五通，咽氣二十五過，而仰祝曰：
　　天精地靈，號曰空常，北入五氣，南制三陽，木生流火，七氣折傷，水灌九震，中元不行，土王養金，木氣伏藏，金符命靈，太帝扶迎，六戊逃己，隱影冥鄉，太一護肺，金鎮腎腸，上元輔心，鍊仙肝宮，內鮮外榮，玉真四充，變化萬景，混合二光，靈鳳玄龜，神獸來迎，洞虛入微，形魂同翔，千變萬化，適意所行，束西南北，莫不扶將，長保天地，享福無央，得與明皇，同遊上京。
　　畢，引氣二咽止。
　　此空常隱淪之道，玄微理妙，事極於此。所謂變化萬方，身生水火，迥合天地，適意所求者矣。子得之者，位加仙公，北辰書名，南宮記籍，五星下降，萬神侍衛，福德自然，無求傍力。修之九年，立致飛行，上步天宿，遊宴玉清。學無此法，便絕望於遐思，無損神於寢夕矣。上天禁書，輕泄漏慢，罪及九祖父母，己身卒亡，長閉鬼官。
　　龍飛九道尺素隱訣
　　太上大道君，以上皇元年二月一日甲子，於無量天告盟，傳度飛行羽經空常變化隱文，以付北極真公。時九天上帝高仙大聖，並臨盟場，五帝束帶，萬靈侍軒，日月吐暉，衆星列精，七元開關，黃道不行，天地停機，三界肅清，絳霞隨廕，紫雲四騫，時和日慶，八景敷陳。道君裂帛華晨之下，授訣金口之中，發言九天，遙唱命諱，上帝稱欣，天真稽首，魔王束形，保舉玄虛，位登玉清。命五老監試，四司輔真，左右侍仙，分盟告靈，依俯仰之格，北向祝曰：
　　寒非登場，上命九靈，運度推移，日月不停，是時告晨，赤心解形，銜刀南官，噏丹寒庭，金羊銀瘍，禮獻上清，裂素分經，告盟干天，請如四極，萬劫一傳，有泄我言，禍罰七玄，有愆我盟，考滅爾形，生死謝責，長閉幽冥。
　　畢，於是裂素度經，口授祕言。
　　天真下降，五帝衛靈，九晨給以金晨玉童九百人，九皇給以玉華玉女七百人，五皇又給五帝玉女各五百人。五老命駕，四司仗幡，紫雲飛耕十二瓊輸，前導鳳歌，後從天鈞，六師啟路，九龍翼轅，以迎於真公。上登玉清北辰上宮，遨宴七元，迴旋五宿，歷步天關，位登總仙，治於北極廣靈之宮。至開皇上年，以文付東華青童大君，依格萬劫一傳。
　　龍飛尺素之道，出於九天上帝，以載天地九晨五星空常之名。高上寶祕靈音，故為盟文，自非前生九萬劫逆注玄簡，錄字上清，應為真人者，不得盻其篇目，參其隱音也。得見此文，生死成仙，能修其道，則神光流映，帝皇下降，七年隱淪，變化百方，出入幽冥，浮景九空。十四年白日登晨，飛昇玉清。有宗大經，但朝禮神真，則致長生，延壽無窮，千禍不干，萬凶不當，兵灾珍息，觸向皆成，出入則致九皇垂應，項映圓光，五帝營衛，所向司迎，尅得奉侍聖君於上清宮。此道與元始俱生，九元虛皇以傳太上大道君，大道君以傳後聖金闕帝君，及太帝君、太微天帝君、北極真公，使付束華青童大君。依格萬劫一傳於後學得道之人。
　　傳度之法，受者依科實信，絳紋繒九十尺，五色紋繒各五十尺，詣有經之師，對齋百日，或七十日，或七日。於玄嶽立壇高寂之地，書文北向分盟度訣。以金羊五兩告五星，銀鴉九兩告九晨，二物禮天受經，奉師效心。子時露於壇場之上，以絳紋之巾盛羊著東，白紋之巾盛鴈著西，告誓九天，分盟各半，口度祕名。臨度之時，亦依上祝之法。可謂寶道貴真，誓不泄漏之盟。若無盟輕傳，師及弟子同考滅身，七祖充責，萬劫不原。上天之禁，宜各審詳。登盟之時，弟子執羊鴈，北向九拜，次五方各一拜，西起，竟南還西，伏東向，置羊鴉於師左右。師於中央，北向叩齒九道，稱：
　　某嶽真人臣某甲，敢以良時上吉，三合喜辰，謹登皇壇，披形赤心，清齋歃丹，列盟于天。願高上垂映，顧盼賤臣，北帝所舉某嶽先生某甲，先身垂福，慶深來生，輪轉流祚，九天不絕，宿名玄簡，運禀今日，得目披洞章，口詠帝一，貪羨神仙，仰希靈契，今輒於某天之中，授度羽章飛空之訣，上告萬帝至極元皇，高仙大聖，無量道君，願垂迴映，曲監盟靈，以玉清上宮真仙之氣，輔侍某身，上告五帝五嶽萬靈，河海大神，共監盟文，請如所奏，依格以傳。
　　尺素訣左半，當以白素二尺書此文，令一半在一尺上，兩半合中央符。受者以紫筆書諱，朱筆書文及符。師度諱，請玉童玉女侍衛受者身畢，於中央符裂分各半佩身。男受取左，女受取右，以丹錦為囊，盛文當心。每不可冒生死之掩，三犯天宿奔潰，五帝號泣，魂精蕩散，亡神失魄，不移年而喪身。九天上禁，慎之則天靈玄映，神真下降，身生水火，萬化自從也。
　　太上白羽黑翮靈飛玉符
　　元始九天父母、太真丈人，同宴景龍之輿，從桑林千真萬騎，飛仙巨此御輪，流電迅姻，縱體適運，口歌靈篇，逍遙玄丘之洞，解憩清波之隅，遊盤紫虛之綰，息駕無歲之端。是時天元煥明，五晨迴光，三素流雲紫姻，吐芳飛香，繞日馥散太無，華光交煥，三燭合明，凝真上契，咀嚼日根，餐玄注虛，披朗金章，洞嘯九微，靈暢瓊軒，妙思感於太寂，內念啟於自然。以上皇元年三月三日，元始啟旦，忽致玄靈垂駕白鸞之車，黑翮之鳳口銜素章，飛行羽經登空步虛真訣。玉精飛仙導烟，羣神衛靈，腌藹九霄之上，煥赫玉虛之庭，來降於太真玄丘，傳授寶經。是日太真丈人方退齋上清，時太帝君、紫微三素元君、天帝君、太微天帝君、高上玉皇之賓，咸同降坐，燌百和之香，置五色神官浮號，玉位列于紫宮。衆真禮經旋行三周，三素元君起立西向，發玄朗之音，誦慶真羽章，以讚神經。其辭曰：
　　藹沬太虛館，靈風散奇香。蕭蕭玄景上，微飈翼太陽。素鸞迅飛鳳，口銜神羽章。翻翮振九霄，悲嗚煥玄梁。妙訣乘空發，清治道未央。羣真並稱慶，稽首禮玉皇。
　　誦畢，太帝君又起立北向，誦曰：
　　玄鳳迅雲翮，白鸞欣躊躇。飛香和芳花，流星耀雲衢。巨虹控長轡，飛仙互相扶。萬真慶嘉吉，欣鳳虛中遊。元始本無跡，玄感自相求。振羽不待駕，飄飄乘姻浮。寶章綜玄綱，五體御靈符。稱慶禮福庭，旋香各三周。
　　誦畢，天帝君起立東向，又誦曰：
　　素羽斑玄翩，乘浮落運迴。流香溢十天，芳芝鬱太微。靈章啟幽機，羽經朗玄輝。至道本無賾，持真景白飛。
　　於是誦畢。太真丈人身建法服，冠極天無量三寶玉冠，衣無縫九色飛雲耀光羽章，左佩流鈴，右帶七元，正南向而伏。太微天帝君，起命羽仙侍郎擎執金案，承經北向長立，以授於太真。衆仙咸稱善，太真長立授經，面發金光，五體即生自然靈飛玉符，登攜衆真，共登白鸞之車，駕黑翮之鳳，以宴常陽東之豪林碧水之境，扶桑之墟九源之口，西遊玄羽素野之域濛汜之濱，南造朱陵極炎之精南夏之邑，北到朔陰洞玄之館寒水之鄉，中盤十絕黃氣陽精太玄玉京金臺玉室丹瓊之宮。遊朗十天，八域洞清，總領億真，無天不係，無幽不關，無氣不統，無仙不攝，普御羣神，自天以下，莫不範德於太真，仰宗於羽經也。於是帝君各浮玄官，經劫七千，傳於太上大道君焉。
　　上靈飛玉符玄仙羽精自然之章，佩之七年，乘空飛行，上登七元。修羽經飛步之道，無此符則不得乘虛昇玄也。受者青錦九十尺盟天。登修之日，書左手掌心，即能握碧霞而飛行。書青繒九寸，佩之左肘，六甲十二神，靈飛玉女十二人侍左。
　　下靈飛玉符元始羽精玄玉之章，佩之七年，乘空飛行，上登五星。行飛步昇玄之道，無此符則不得乘空而行也。受者素錦六十尺盟天。登修之日，書右手掌心，則能握素霞而飛行。書白繒九寸，佩之右肘，六甲十二神，靈飛玉女十二人侍右。
　　左靈飛玉符玄氣始生之精素羽之章，佩之九年，乘空飛行，上登五星。行飛步昇玄之道，無此符則不得躡雲玄昇也。受者丹錦八十尺盟天。登修之日，書左足蹠心，即能躡空飛行。書絳繒九寸，佩之左肘，六甲十二神，靈飛玉女十二人侍前。
　　右靈飛玉符元氣之精昇玄羽章，佩之九年，得乘飛雲，行步玉清。修飛步之道，無此符不得躡於七元而昇虛也。受者玄錦五十尺盟天。登修之日，書右足取心，即能步玄飛行。書皂繒九寸，佩之右肘，六甲十二神，靈飛玉女十二人侍後。
　　太靈飛玉符陽氣黃精飛行羽章，佩之九年，面生金光，坐在立亡，飛行太空。修飛步之道，無此符則不得仰登星魁，超昇九玄。受者黃錦十二尺盟天。登修之日，書符於心前，即能吐氣成雲，乘雲飛行。書黃繒九寸，佩之左肘，六甲十二神，靈飛玉女十二人侍身。
　　凡修行存思七星之道，入室皆先服五符，然後書也。書及服符，皆東向叩齒十二通，仰祝曰：
　　玄虛紫清，飛行羽經，上映雲宮，下攝千靈，控御六甲，運我身形，飛步天綱，上攀斗精，凝魂固魄，內鎮充盈，出空入玄，與氣常生。
　　畢，服符并書五心，然後行事。如此九年，尅得乘空御雲，飛行太清。左右靈飛玉符，出於自然之氣，傳授於太真，以登空步虛，乘魁躡綱，纏絡七元，上昇玉清之道，以備飛行羽經。得之者神仙，佩之者成真人，修之者致白鸞之車，黑翮之鳳，來迎子身，上登玉清宮，遊宴常陽。太上大道君以傳上元太素君、太微天帝君，施行道成，祕於太上靈都之宮。依科三千年一傳，不得輕泄宣露天真，違盟負誓，身沒鬼官，殃及九祖，充閉幽泉。
　　飛行羽經九真昇元上記
　　太上大道君，昔受飛行羽經九真昇玄上記，寶言紫文綠金之字，超虛躡空浮景之道，於玉清上宮虛皇高上道君。於是太上大道君以其要傳上清玉帝君，上清玉帝君以傳上元太素君，上元太素君又傳太微天帝君。太微天帝君施行真祕，以傳晨中黃景君，晨中黃景君又以傳皇初紫靈君，皇初紫靈君以傳中央黃老君，中央黃老君以傳九微太真玉保王金闕上相大司命高晨師青童大君梵湄，使以此文教授當得為真人者也。諸有太素絳錄及金闕刻名，皆當得見此文。自非其人，不得與相遇。欲出傳之者，必須精應感暢，乃付之耳。歃盟斷金，誓以不宣之信矣。
　　有此經者，太素三元君遣玉童二十四人，玉女二十四人，侍經之左右，糾刺泄慢之愆，衛護有經者身。此中真之道也，非仙次第之中也。蓋中和之中真也，配簡三元，名刊太素，行則紫毛之節，駕則八景雲輿，前導萬靈，後從千真，九鳳齊嗚，天鈞唱弦，神龍啟導，五帝縿軒，飛行太空，遨宴丹霄，位為上清真人玉卿之師。諸有太上飛行羽經昇玄九真者，聽三千年六傳，遇其人一日頓授之。若無可授者，三千年限盡，以朱書素寫六通，封之峨媚山金臺之室。過此不復傳出。不可授而傳者，泄真人之道也。受而不承科者，毀真人之誓也。授者經師，受者宗焉。違經慢範，宣露寶文者，七祖父母詣玄都，受風刀之考，身為下鬼，積幽夜之河也。
　　欲受飛行，散金為盟，欲知仙忌，文巾為質，既知羽書，天地同符，子聞玄文，超駕慶雲，此之謂也。出委羽洞臺刻石銘。
　　太素三元君有言日：仙人始知癮庇斗星之道，而未知真人藏斗星之法。夫九斗者，天樞之正蓋，玄軸之華寶，機紐八維，總旋九度，迴廕圓方，運攝和氣，理調陰陽，司適無外。夫斗星者，朗曜為之夜翳，璿璣為之動用，四象為之流墜，玄明煥爛，威光赫蔚矣。
　　太無帝君有言曰：仙人徒知咀嚼陰陽，吐納二氣，而不知斗星者，是陰陽之根府，二象之玄綱也。乃苦辛翫其波末，而不識營始而甚易，廕庇其枝條，而失乎根本矣。何不藏九斗，陶冶至象耶。行之十四年，太上迎以瓊輪，超虛躡空，上登上清，列為上真，反神嬰顏，衆神侍軒。
　　青童大君有言曰：仙人徒知璿璣大威，煥懼萬辰，覩九道之流赫，翫圓動以攝神，庇之以求大度，用之以求神仙，而猶不識迴九光以內照，藏明斗於泥丸，於是魂凝魄鍊，合德雲姻，解其道上昇上清，得其道身為上真。是以真人抱大象以匿霞，包斗精以藏身，我先師是故左駕綠雲，右轡絳晨，身昇太素，超虛躡空，存斗星紫色，其綱赤色，覺紫色之氣溫溫暖也。存星大小，在意行之。此青童君口訣。
　　昔梧成子、谷希子、廣成子、青真子，合存斗星之氣，並與身共入蓮實之中，忽見蓮內有千里金池，玉山萬頃，宮臺宇室，蓋亦連雲，朱木結實，紫華生園，碧輦玄黃，三素八輪，奇異之觀，不可名字。四子遨遊經時，旋宴極盻而反。當是之時，不覺蓮實之中央也。所謂以大投小，變化無蹤，此存星之極感，闊狹之標致也。乃可毫杪為八極，何蓮實之足妙哉。
　　以月一日、三日，及五日禺中、夜半，唯一時也，入堂正坐，北向接手，定氣臨目畢，乃存北斗九星來下，入頭泥丸中，以柄杓前指，魁偃向上也。良久，忽見斗魁中有一大神人，衣服名字如祝所言，極久，頭中當小熱，溫溫然也。此是上元九精真氣來入頭，故暖異，以告驗報感之休應也。方乃#1咽液五十過，叩齒九通畢，左手第三指捻兩眉中，於是微祝曰：
　　太上紫暉，九道之尊，華蓋七絡，迴曜萬晨，動御高靈，靜和景雲，陰陽流灌，一氣中分，遊濟無外，煥朗衆天，令月啟辰，來登泥丸，元精結感，化為大神，名曰奇紐，厥子靈綱，正坐斗中，遊我明堂，鳳羽紫被，虎錦丹裳，左帶玉佩，右腰金鐺，手把流鈴，頭巾晨光，吐氣溉精，泥丸以康，魂魄凝和，植華柱梁，使我飛仙，超虛躡空，上造上清，策虎命龍，北朝玉帝，瓊琳上宮，西謁太素，稽首三元。
　　祝畢，又咽液三十過，叩齒九通，又祝如前畢，起北向再拜，西向再拜畢，乃不復臨目，事訖。
　　諸寢靜之室牀上，行之亦可也，拜亦不下地也。夫真人作法，所貴於安其所安，崇妙簡微，不復曲折敗常，乖乎寢處也。要道不煩，迺絕倫矣。
　　後施三祝之法，皆依希擬象此行也。但祝不同，及存星有背向之異耳。要言在於密房曲室，勿令有見其存思時也。所以爾者，存思時玉童玉女將在側而監焉，不可吊喪臨尸，經穢殗，衣被巾履一切勿錯越，以假借於非類矣。何謂非類耶，不同志契者是也。非我同好，不與同席而坐，非我同盟，弗與同器而食。道俗有殊，有崇奉六天及事山川魔神者，弗居其室，弗饗其饑，勿著其衣，勿冠其巾，蓋避其尸穢之下氣，遏其邪風之往來也。此所謂真道之真道矣，精妙之精妙也。若能為其妙，乃得其真道，避其穢乃獲其新。若將混沌雜棲，臭香齊器，不標其神，不整其氣，滛真同居，貪廉共位，厠邪風而不蕩心，履塵壤而不思超邁者，以此尋真為無也。夜光不生於糞穽，下才不植於標領，此之謂也。精感髣髴，靈應機微，玉華告驗，神光表暉，自非爾師，勿妄與之言也。
　　斗中大神者，蓋九星之精，因感變而忽生矣。是施行時，當心存名字，至後祝曰止。後祝自後有神，又存如初。
　　若是泥丸中星神，恒存居其中。每事效此為象。
　　存斗星來下，令極思不覺，忽然已在我形中也。初存或未來時髣髴，但極思念之，如已在形中，亦足致感也。久久自漸入妙。
　　月七日、九日、十三日，禺中時，若夜半時，入室正坐，接手定氣臨目畢，乃存北斗九星來下入心中，以柄杓堅仰向喉，魁中向外也。良久，忽然見魁中有一大神，衣服名字如祝所言。極久，當覺心中溫溫暖，真氣來入也。乃咽液五十過，叩齒九通，舉右手第二指以捻心，於是乃微呪曰：
　　太上紫真，九氣中靈，包括萬度，璿璣煥明，飛霞流曜，暉燭玉清，玄蓋衆晨，陰陽判成，四和交降，七緯順生，肇月吉辰，來映心庭，飛光絡景，中元充盈，六府啟關，華液泯平，魂魄制鍊，得真之精，感至觸變，億兆立成，忽見大神，坐安心房，整氣潮津，百節流通，攀斗據魁，盻邈百方，其名璿度，厥字素康，絳羽華帔，龍帶虎裳，身生寶曜，項負圓光，首巾飛晨，英冠低昂，使我飛仙，超浮太空，上造紫闕，北朝玉皇，役使萬神，衆靈奉迎，心上生華，慶雲永昌，鳳嘯玲玲，鸞吹鏘鏘。
　　祝畢，咽液三十過，叩齒九通，又祝如前，祝畢，起南向再拜，事畢，乃開目○ 
　　月十五日、十九日、二十三日，禺中時，若夜半時，入室正坐，接手定氣臨目畢，乃存北斗九星來下，入臍下三寸下元宮中，以斗柄杓堅向心，魁中向外。極久，忽見魁中有一大神，衣服名字如祝所言，亦當覺臍中溫溫熱，真氣來至也。乃咽液六十過，叩齒九通，舉左手第三指以捻鼻下人中，於是乃微祝曰：
　　太上紫皇，煥朗中樞，九緯炳藹，光秀太霞，萬靈仰鎮，千晨植牙，七度用明，九烟芬葩，制陽表順，執陰以和，真暉啟陣，玄根總羅，肇月惟吉，觀映臍內，紫氣發霄，飛光縱墜，鍊我魂魄，華津榮蔚，忽見大神，上宮靈貴，名曰祝萌，厥字流鬱，正坐臍中，乘斗九氣，吐納靈液，平血理胃，黃鳳羽帔，龍衣虎帶，手啟日根，頭戴綠芙，腰生流火，煥電映無，使我飛仙，超虛躡浮，上造玉房，擔帶霄虛，役使萬神，天地同休。
　　祝畢，又咽液三十過，叩齒九通，又祝如前，祝畢，起向本命再拜，拜畢開目。行下元之道畢矣。舉手有所捻，是臨祝之時耳，祝畢接手如初。
　　以八節日夜半時，入室正坐，接手定氣，閉目內視，乃存一身冉冉起，上飛昇北斗魁中。良久為之，如覺我形已在斗中也。極念為之，當覺體中熱，是真氣合德也。又存九精三神名字服色，貌如嬰兒之始生也。三神與我對坐也，我心拜之焉，精想髣髴，遺形眇眇，將令恍惚也。乃咽津八十過，叩齒九通，舉左手拊心，乃微祝曰：
　　太上丹靈，玄光飈煥，九璋啟璿，暉氣澄散，紫晨幽燭，七曜蔚燦，二景奏明，陰陽以判，四度用昌，靈津迴灌，八節啟氣，上昇九元，據斗攀綱，奉見三神，問我稽留，何不昇仙，我即稽首，畏以帝前，爾乃赫壯，口銜日根，左破六天，右督酆山，流鈴上煥，萬魔碎分，遂知我魄，強我三魂，藏斗內曜，九精在心，紫霞洞映，飛光萬尋，和魂制魄，六胎調鍊，精感變躍，玉妃忽見，坐當我心，俯視仰盻，其名密華，厥字璘蒨，吐納二氣，和平百關，身服鍊帔，鳳光鸞裙，腰帶虎錄，龍章玉文，手執月華，頭巾紫冠，騰躍太霄，駕景蓋雲，書名太素，我得飛仙，超浮空洞，乘瓊太元，上造朱房，役使萬神，紀均二度，還反嬰顏，北帝激電，南帝火陣，蒼帝啟燭，赫赫電震，西流雙扑，嗚音唱鈞，四舉超躍，薦我玉真，遂乘八景，遨宴九烟。
　　祝畢，又咽液三十過，叩齒九通，復祝如前，祝畢，起向西北再拜畢，開目。行八節之真畢矣。
　　此道是超空之祕妙，九真之奇法。三段行真，月用九日，故謂之九真昇玄文。乃太真禁書內寶，為真之要訣也。若得其人，當傳之時，受者當清齋百日，或三十日，或十日，任意造其所適也。又當先告齋一日，以洗素心。授者對齋，如受者也。付與之日，皆當先敵血壘壇，剪髮立盟，為不宣不泄之信誓也。後聖以敵血犯生氣之傷，剪髮違膚毀之禮，謹以黃金三兩，代敵血之信，青紋之繒三十二尺，當代割髮之約。師受誓物，不得收為私利，藉以濫用，皆當施山柄高隱，單貧道士。若超騰步虛，或投之於山室，散之於靈巖。所以爾者，明天信貴重誓深測，道精賤寶欲也。不奉科約，生死七祖父母，受玄都風刀之考，身為下鬼。傳授年限，出授節度，如上法，當謹按之，盟物皆精上也。啟心秀整，坦誠嬋允，靡有不盡。授者則師宗也，受者則資也。聞道則仰範標模，求生則存近生地，不遵所奉，闕略違慢者，三世祖獲刑於火官，身生棄疾。
　　軒轅師荊山丈人，丈人但解鍊石之道，無他妙，豈賢於軒轅哉。軒轅曾問其鍊石之道，故遂師焉。荊山丈人，是姬幽子也，今在委羽山，能鍊石成水，煎水成玉，粉玉為散，以石水服之。能知其道，與天同存，然不能飛行空虛，手把晨霞也。鍊石雖妙，固小術耳。
　　右太上飛行羽經九真昇玄上記，其道畢矣。其下巷是太上九真中經，雖有上下序，然別法異用，不相干也。中央黃老君分以傳太虛真人，與八道祕言相次。九真中經在人間施行，亦有口訣，本文以祕不書。今請言：
　　第一真法，當以五月五日、十五日、二十五日、二十七日、二十九日，一月之中五過行之，皆以平旦。
　　第二真法，當以八月八日、十一日、十四日、十九日、二十三日、二十七日，一月之中六過行之，皆以辰時。
　　第三真法，當以六月六日、七日、十七日、十八日、二十五日、二十六日，一月之中六過行之，當以巳時。
　　第四真法，當以正月二日、八日、十四日、十八日、十九日、二十八日，一月之中六過行之，皆以午時。
　　第五真法，當以三月三日、八日、十三日、二十日、二十六日，一月之中五過行之，皆以未時。
　　第六真法，當以七月七日、十一日、十四日、十八日、二十三日、二十五日、二十八日，一月之中七過行之，皆以申時。
　　第七真法，當以十一月二日、六日、九日、十三日、十六日、十九日、二十三日、二十七日，一月之中八過行之，皆以酉時。
　　第八真法，當以二月二日、七日、九日、十五日、十八日、十九日、二十七日，一月之中七過行之，皆以戌或亥時。
　　第九真法，當以十二月三日、九日、十七日、十九日、二十六日、二十九日，一月之中六過行之，皆以子時。
　　右行九真中經口訣畢矣。此月此日，皆是合真迥順，生氣攝精之時，善可以存思，易致玄感。若高棲絕頂，潜摽雲巖，斷人事於內外，割粒食以清腸，接手正心，念乎含晨，皆當日日施行，自如本經。今之所書，蓋人間多事，不得日日清閑以行之也。行之十四年，亦足超浮虛無，能生能死，出水入火，上登上清，五藏生華，與天相傾。其昇玄羽經上卷也，行之三過，一月九日，蓋亦人間未及大靜之時。若長齋久靜，抱景獨往，仰秀空洞，心單事外者，皆宜此日行之，以次相續。一月九行，施於人中耳。
　　八節思斗中，又存思忽見斗中玉妃在我前坐，玉妃吐紫姻入我口中，良久，其衣服如八節所祝。此女子是九精之陰靈，玉清之上妃也。此青童君口訣。
　　上清五常變通萬化鬱冥經竟
　　#1『乃』字原本作『及』。