上清洞玄明燈上經
　　經名：上清洞玄明燈上經。撰人不詳，約出於南北朝或隋唐。言燃燈禮誦法。一卷。底本出處：《正統道藏》洞玄部本文類。
　　上清洞玄明燈上經
　　夫太微通妙，朗徹遐幽，續太陽之玄光，演明燈之寶章，始於自然，禀日月之華精，皦景微冥，散暉朗空，无天不普，无幽不照，无界不玄，自非玄挺符會，七世積功，斯文不可而窺也。兆遇之者，寶而勗焉。
　　夫受此經，齎明金青玉之誓，於絕崖而授之焉。若闕信盟，又无殊行，悠悠之徒，勿妄宣示。必欲受之者，皆先告齋，惟許虛靈瑞感，然後傳之爾。
　　太極高玄真人，登九霄瓊臺，稽首窗軒之下，請問紫宸丈人，開矇悟慧，肘步膝趨，時移晷刻，然後告之曰：所諮妙焉。今以煥七玄以决善惡，演禮誦之寶章，相告經旨。尋峻天科嚴烈，寔長靜霞，舉之梯級，常蓋以玄雲，衛以飛龍，天兵羽騎，晝夜无休。凡飾以瑠璃珠玉，光瑛煥赫，自非上真，不能眄此宮牆矣。夫研味虛玄，咀嚼飛根，披講寶章，莫如齋謝。齋謝莫若上清洞玄，燒香然燈禮誦也。然燈法，間相去一丈五尺，以十燈著竿上，口宣其旨焉。衆燈之玄綱，千燈羅列如威儀，多少意誠也。夫明燈上象星辰，次曜七祖，蹟妙難宣，修之三年，白日昇天。
　　禮燈之法，先向東，次向西，次向南，次向北，因仰天心存，而禮之中央，依真文之誦也。
　　同齋者唱讚，其後案嚴香火，於前雲趣，勿使煙絕。斯法廣被，拔脫幽夜之苦，赦生死之灾。虔向之子，仰信之夫，家橫染考，疾欲建齋，以自拔脫者，當獻以名香清油，斤兩斗斛隨意所奉，精修勵行。墮者當以主人所齎香油，充糾罰之費，以補闕愆。兆輩修道，日邇望速而應遲，便謂道遼虛誕，命也如何，兆既不能超邊絕巔，焉得七祖降福。退不能於家延同志齋講，常飛輪驟競，以酒聲自娛，上違玄教，中墮祖彌，宰三牲以篤孝，哀乎痛哉，令我心酸。至於福消禍淫，便咎神明方位，祈禱冥漠，可謂臨渴而鑿井，奚所復逮哉。死嬰苦痛，殃流後代，至於子孫餒病，皆坐今世不行功善，委化任念，恣懷肆毒所招矣。愚桀之夫，聞慈戒若融風之唳天，雉鵝之飛嗚，犬而笑，良可哀乎，施之不信也。
　　兆欲延年長存，消灾救疾，修盛德，要至真，釋七玄，宜知上清善賢施惡之報應大戒，兼之禮誦，然後灾禍可排，景漢可昇也。
　　禮燈之法，政都禮咒而己，特欲苦厲拔標，所不禁也。
　　太極真人曰：若禮燈王及行燈，其頌如左：
　　太哉七寶宮，自然生蓮華，煒燁開夜光，倏欻登太霞，
　　仰觀玄真闕，雲樓鬱嵯峨，流煥曜玄空，催兵徵萬魔，
　　拔苦羅難中，積劫方嬰牙，齋講度七祖，積福潤兆家。
　　太妙出神暉，无形寂无影，邊蕩无界外，豁然普濟往，
　　舉度七玄苦，寥寥覩長靜，拔度五難滯，應感乘雲上，
　　明燈徹十方，冥漆无不朗。赫赫玄真堂，煌煌映十方，
　　寥豁沈塞開，洞釋衆難身，七祖三塗解，无復憂惱患，
　　綠蓋映十方，飛舉披雲波，神燈藹九冥，燭朗攝山阿，
　　梵身六會宮，世世為仙家，虛煙咸宿緣，福降消萬魔，
　　苦魂應感散，冰離於流沙。積禍不知已，豈是一日愆，
　　七祖受此殃，長在河海間，上真念是苦，虛心九重門，
　　稽首禮玄燈，度名東華宮。
　　右禮王竟，便行燈頌十九首，如左：
　　千真朝瓊闕，朗徹洞虛空，仰存无為尊，飛霞戲雲間，
　　清靜无滯難，身生七寶光。我為海船師，故能釋三羅，
　　夜光通幽谷，苦身洗蕩開，虛煙散八極，朗照入太微，
　　禮誦无上教，福慶真巍巍。飄飄結落通，寂寂滿八丘，
　　三秦生雲影，虛无雙太元，洞觀極十方，逍遙散苦軀。
　　飛輪藹太空，无形亦无跡，縱洛任飛輪，蕭蕭超界外，
　　被褐詠夜光，諸天悉勝太。罪福不由他，量自由爾身，
　　積功若不早，晨夜建福田，歸命无為道，終當見正真。
　　煥爛明光暉，朗徹无隱探，赫耀絕冥外，福降積福遷，
　　庠序觀十方，普濟一切人。嚴我玄真轡，携手擎玉符，
　　明燈扣瓊鍾，應響已得无，一日見三達，釋我積世憂。
　　遷延七寶官，迴輪曲嶽阿，息駕綠蓋房，豈知年歲多，
　　漱吸金液精，萬劫方嬰冊，下看榮競中，不解可奈何。
　　玄暉映曲谷，豁朗徹淵泉，暢映流鬱交，纏繞盈酆山，
　　七祖反胎生，長安五色宮。蓊藹亭空曜，鬱勃入太清，
　　天狩左右使，迴輪歸南傾，怳惚九載外，暫超石啟靈，
　　七祖獲胎仙，南宮更受生。飛輪藹空洞，眄觀千百仞，
　　理悟齊一揮，聚煙吸然散，身輕體无為，四朗應景煥，
　　地獄三惡道，悉得脫籠絆。嘯歌九玄臺，崇嶺凝凄凄，
　　心理六覺暢，自棄塵濁緣，流霞耀金室，虛堂散玄暉，
　　積感致靈降，形單道亦分，倏欻眄萬劫，豈覺周億椿。
　　秀圃蔚神階，朱瓊緯琳流，風鼓空同玉，棲翳虛鳳嗚，
　　紫煙纏曲宇，丹暉繞綠軿。飛旗鬱玄蓋，羽節耀紫清，
　　澄景九霄際，遨遊戲鳳城，顧看榮競子，一樂同朝生。
　　騰轡控玄暉，晏景洞野外，流浪尋靈人，合形慶霄際，
　　手披朱玉戶，朗若神沖泰。金闕鬱嵯峨，清影无塵穢，
　　解旍玄閬臺，適我良願會，脫徙三塗難，保鍊固年邁。
　　智慧起本无，朗朗超十方，結空峙玄霄，諸天挹流芳，
　　其妙難思議，虛感真寔通，有有无不有，无无无不容。
　　智慧常觀身，學道之所先，眇眇入玄肆，自然錄我神，
　　天尊常擁護，魔王為保言，晃晃金剛軀，超超太上仙。
　　智慧生戒根，真道戒為主，三寶由是興，高聖所崇授，
　　汎此不死舟，倏欻濟大有，當此說戒時，諸仙來稽首。
　　太微天帝受戒時頌
　　夫見然燈，皆當誦此文，不但受戒時然燈也。叩齒微為之，勿令他聞聲，凡口齒悉耳。
　　太上散十方，華燈通精誠，諸天皆赫然，諸地悉朗明，
　　我身亦光徹，五藏生華榮，炎景照太无，遐想繁玉清。
　　丹精奇太无，玄陽空中響，含形滅苦根，幽妙至真想，
　　垂華不現寶，因緣不光象，我身亦如之，乘化託流景。
　　夜光表陽丹，迢迢照靈室，諸天普光顯，諸陰即已滅，
　　我神亦聰明，常玩智與慧，逍遙適道運，遷謝任天勢，
　　舉形躡空洞，夜燭煥流萃。
　　太微天帝曰：徒然燈而不知誦此，六天大魔府不過人死命，八方諸天亦不遣玉童玉女，飛天神人不降於子矣，十方三界不度兆名於東華南宮，不受子七祖父母化生之道。
　　施食衆生咒
　　勤修大道法，精誠感太冥，真降魔魅散，衆妖皆滅形，
　　七祖度南宮、兆身昇上清，既福无不普，法食施衆生。
　　上清洞玄明燈上經竟