金籙設醮儀
　　經名：金籙設醮儀。一卷。底本出處：《正統道藏》洞玄部威儀類。
　　金籙設醮儀
　　法事如式
　　各禮師，存念如法
　　請宣神咒
　　五星列照，煥明五方。水星却災，木德致昌。熒惑消禍，太白辟兵。鎮星四據，家國利亨。名刊玉簡，字錄帝房。乘飆散景，飛騰太空。出入冥無，遊宴十方。五雲浮蓋，招神攝風。役使萬靈，上衛仙翁。和與道合真。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏，侍香金童、傳言玉女、五帝直符直日香官，各三十六人出。出者，嚴裝。關啟玄壇土地，方域神真。臣今靜夜，設醮朝修。欽奉其諸丹悃，具載詞文。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟虛無自然無極大道玉清聖境元始天尊，上清真境靈寶天尊，太清仙境道德天尊，昊天至尊玉皇上帝，勾陳星宮天皇大帝，中天星主北極紫微大帝，承天效法后土皇地祇，東極青華大帝，南極長生大帝，虛無諸天天尊，虛無諸天上帝，神霄九宸上帝、九天生神上帝、五方五老上帝、五福十神太乙真君，北斗中高上玉皇尊帝，北極玄卿大帝，日宮太陽帝君，月府太陰皇君，五方五德星君，玄都四曜星君、南斗六司星君、北斗九皇星君、東西中三斗星君、五斗中神仙諸靈官、天罡大聖奎光帝君、三台華蓋星君、二十八宿星君、十二宮分星君、六十甲子星君，皇帝本命星君，皇太子本命星君，帝座照臨真宰，周天宿度星真，三元三官大帝，三元曹府真仙，北極四聖真君闕下真宰、清微靈寶歷代師真祖師，三天大聖師正一真君，正一三師真君、左右王趙二真人，三十代天師虛靖真君、正一歷代傳教師真，三洞四輔經籙中真仙聖眾，九天採訪使真君，天曹太皇萬福真君，九天天曹列班真宰，西山許昊十二位真君，太極仙翁真君，華蓋三仙真君，三茅司命真君，諸司院府主法高真，上界朝元真宰雷霆法部官君，法靖所隸官將吏兵，五嶽五天聖帝嶽府威靈，水府扶桑大帝水鄉仙眾，太歲城隍祀典三界應感真靈，內廷五祀之神，監醮香官使者，玄虛下降糾察真司。恭望洪慈，俯垂洞鑒。臣伏以範圍天地之道，由三炁以混凝；昭回雲漢之章，自五篇而敷落。至陽赫赫，大量玄玄。妙不可以言思，功實參於化宵。顧齋科之肇立，惟醮設以先垂；願精感以回天，協寅恭而卜日。昭事上帝，松花之會實臨；懷柔百神，蘊藻之誠可薦。感通靡間，鑒享無遺。以今臣等恭承旨命，以虔祈敬。款上玄之飆馭。香案之祥煙散彩，蠟臺之瑞影交輝。鳧舄鴛行，儼分班於左右；龍旂鸞輅，想駕景於空浮。著明懸兩曜之光，經緯仰眾星之拱。幽明洞啟，地神湧玉局之傍；浩渺泓澄，水帝出珠宮之表。金蚪策霧，遠辭三島之仙鄉；鐵馬嘶風，近侍九重之香案。眾真交會，萬象森羅。瞻穆穆之皇皇，敬雍雍而肅肅。俯臨法席，惠鑒精誠。臣與禮官法眾等，謹稽首再拜，遙望天階，祇迎聖駕。
　　降醮筵兩班列聖
　　三界眾真，醮筵列聖。向伸奉請，諒沐光臨。請肅整於仙班，共祇迎於帝馭。
　　降七御
　　鸞輿至止，鶴駕臨軒。與醮眾真，如儀朝禮。朝禮既周，各陞壇座。臣與禮官等，再拜上香，恭行初獻。
　　初獻法事
　　重稱法位
　　具位臣姓某與臨壇官眾等，謹重誠再拜上啟虛無自然三清三境天尊，金闕至尊三皇上帝，承天效法后土皇地衹，諸天諸地諸水諸山，三界十方，千真萬聖，醮筵感降一切威靈。恭望洪慈，俯垂洞鑒。臣伏以有願必從，應默同於影響；無德不報，敬實在於精誠。仰惟皇極之尊榮，恭按師真之教典，齋修金籙，儀敬展於朝修；誠格鸞輿，禮畢陳於醮謝。理無有二，事豈懸殊。惟求福之不回，皆至誠之所感。洋洋在上，洞洞乎中。設醮青詞，謹當宣奏。
　　宣詞
　　恭承詞旨，備極精誠。惟一念之懇祈，庶幾默感；在多儀之克享，敢薦明禋。皇皇上帝之臨，濯懼百靈之會。居歆獻奠，肆集禎祥。聰明睿知，足以有臨；號令文章，煥乎可述。無為而治，克臻清靜之風；有物皆春，永樂太平之世。皇圖廣大，聖筭綿長。臣與禮官等，再拜上香，恭行亞獻。
　　亞獻法事
　　臣謹重誠上啟虛無三清、上聖妙有十極高真，三界萬靈、十方眾聖，醮筵感降一切真靈。恭望洪慈，俯垂洞鑒。臣伏以臨汝而無有貳，上帝居歆；體物而不可遺，敬神如在。惟俯攄於丹悃，用仰答於洪恩。首陳之志拳拳，皈倚之誠翼翼。伏願神享于誠，天作之福。流恩家國，永揚不息之機；斂福宗藩，式副虔祈之請。有求皆應，無感不通。臣等致恭，禮伸終獻
　　終獻法事
　　宣狀疏
　　臣謹重誠上啟三清上帝，十極高真，玄穹帝座，星真厚地，洞天海嶽、醮筵感降，一切威靈。臣伏以晋接惟恭，幸仰瞻於天仗；節文成禮，敢久款於飆車。輝輝蠟炬之殘，裊裊鑪香之燼。金鍾韻息，玉漏聲催。乘清氣而御陰陽，目送龍輿之舉；戴皇天而履厚土，躬依鴻覆之仁。臣與禮官法眾等，無任攀戀感恩荷德之至。謹稽首再拜，奉辭聖駕。
　　送聖頌
　　存神燒香香官使者、左右龍虎君、侍香諸靈官，當令臣向來設醮之所，自然生金液丹碧芝英。百靈眾真，交會在此，香火洞案鑪前。當願十方仙童，玉女接侍，蘭煙傳臣向來所啟之誠，速達徑御至真無極大道三清上聖昊天至尊金闕玉皇上帝御前。
　　金籙設醮儀竟