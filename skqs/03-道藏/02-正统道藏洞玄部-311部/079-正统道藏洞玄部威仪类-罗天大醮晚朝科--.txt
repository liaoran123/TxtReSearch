羅天大醮早午晚三朝科
　　經名：羅天大醮早午晚三期科。一卷。底本出處：《正統道藏》洞玄部威儀類。
　　羅天大醮晚朝科
　　各禮師存念如法
　　五星高耀，瑞氣虛浮。元始集神，天地交周。玉符寶節，嘯命微幽。擲火揚威，奸兇無留。萬魔振伏，紛葩卻消。摧怪伐惡，道炁同流。神光照夜，陰翳俱收。萬神降格，扇景乘飈。群生咸遂，惠遍神州。
　　鳴法鼓二十四通
　　無上三天玄元始三炁太上老君，召出臣身中三五功曹左右官使者、左右捧香金童、傳言散花玉女、五帝直符直日香官使者各三十六人出。出者，嚴裝顯服，冠帶垂纓。關啟玄壇土地方域神真。臣今晚朝升壇行道，朝謁帝真，謹奏為入意，其諸誠意，具載緘謄。願得太上至真道炁，靈寶瑞光，下降流入臣等身中，令臣所啟之誠，速達徑御至真無極大道、三清上聖、昊天至尊金闕玉皇上帝御前
　　請稱法位
　　具位某與臨壇官眾等，謹同誠上啟：虛無自然元始天尊、無極大道太上道君、太上老君、高上玉皇、十方已得道大聖眾，至真諸君丈人、三十二天帝君、玉虛上帝、玉帝大帝、東華南極、西靈北真、玄都玉京金闕七寶瓊臺紫微上宮靈必寶至真明皇道君、三十六部尊經、玄中大法師、上相上宰、上保上傅、太平下教二十四真人、西城總真王君、太乙真人、東嶽上卿司命茅君定錄保命二真人、名山洞府得道神仙、三界官屬一切真靈，恭望洪慈，洞回照鑒。伏念臣謬因夙慶，早謝塵緣。得奉上玄，獲參玄律。故每省循而知幸，嘗思勉勵以宣勤。凡有告祈，不容抑塞。齋誠既切，詞意庸伸。仰冀玄慈，洞回真聽。
　　宣詞
　　具如詞言，灼見誠心，冒瀆玄慈，益深祗畏。
　　臣聞：洞戶呂二，敞瓊門於帝闕；天閽九九，閟玉宇於宸京。視不見，而聽不聞；瞻彌高，而察彌遠。超出名言之外，莫究微芒；不拘形器之間，難窺香藹。靜應下生於漢世，玄元屢降於蜀都。祕演真經，密傳妙旨。青宮伊紫府，邈矣開津，黃道彤墀，豁然通晝。罄齋莊而皈嚮，一誠意以交孚。感倏忽變化之神，若俯仰屈伸之速。於是金關啟鑰，玉女飛函，親謁帝尊，敬陳詞表。上以消於災變；下以度於生靈。普率咸遵，幽冥是賴。齋官某伏念身居寰壤，志在道階，奉戒持齋，命羽衣而宣經教；謝愆引咎，尊師寶而開設壇場。存思而升黑朝天，俯伏而飛神謁帝。時感紫光，籠月金華，浮瑞靄之，馨丹焰藏，星玉篆絢，祥雲之彩。萬籟消聲於洞壑，羣飛歛翼於山林。鐘磬齊敲，與空歌而流響；坎離默運，周內景以發輝。三界齊臨，五輪偕度。
　　以今靜夜行道，請法眾等，運玆初捻上香。
　　願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，上祝當今皇帝，伏願睿文星煥，神武龍驤，明燭四方。誕布帝王之德，坐觀羣動適當，天地之心。車同軌而書同文，三邊寧靜；韶盡善而武盡美，四海和平。風行草靡，而化無不成；魚躍鳶飛，而人皆自得。今故燒香自皈依道尊大聖眾至真之德。得道之後，保天長存。
　　以今靜夜行道，請法眾等，運玆二捻上香。
　　願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，歸流齋官某三代宗親，眷屬魂識。伏願愆消慾海，罪滅愛河。三報豁除，八垢不留於心地；六根灑落，五神皆得於性天。煉形於流火之庭，育德於童初之府。乘雲馭氣，遊宴仙都，出陰入陽，逍遙聖世。今故燒香，自皈依經尊大聖眾至真之德。得道之後，昇入無形。
　　以今靜夜行道，請法眾等，運玆三捻上香。
　　願此香煙騰空，徑上三清之境。臣等皈身，皈神皈命，首體投地。仰依太上三尊，以是捻香功德，伏為齋官某誠存一念，醮設羅天，謝過消災，祈恩請福。伏願金書紀善，玉簡刊名。帝與其齡，年彌高而德彌劭；神介之福，老者安而少者懷。爰居爰處，而神相其庥；或止或行，而天授之契。歡洽門庭之內，慶傳閭里之間。家用平康，習學宜修於爵祿；人懷信義，循行可襲於簪纓。萬事成亨，千災永殄。今故燒香，自皈依師尊大聖眾至真之德。得道之後，與道合真。
　　唱方
　　懺悔
　　命魔
　　三啟頌
　　三禮
　　重稱法位
　　具位某與臨壇官眾等，謹同誠上啟：三清至尊、十方上聖、玉京金闕天帝天真、十方師尊聖眾、三界官屬，一切威靈。
　　臣聞：一以無為，得天人之旨要；靜而觀復，見道德之純全。含洪光大而邈矣難名，微妙玄通而深不可識。離乎形器，與物無疵，要其始終，與道相保。臣等持心弗惠，立志非堅。窮恍惚而莫見其端；窺徼妙而或乖其度。雖欲抱黃而回紫，豈能通真以達靈。徒負職名，濫行科教。齋官某浴身沐髮，備禮陳儀。欲款天階，爰修道範。五方雲篆，用收魔而束妖；三級靈場，敬瞻天而望聖。鳳燭搖紅而絢彩，龍煙散景以流馨。高敞八門，弘宣九籥。伏惟瑤京帝闕、瓊苑仙都、至聖元尊、羣司列職，九色煥飛空之駕，五明浮步景之壇。神動天隨，揭生源之大柄；灰飛煙滅，掃罪籍之繁文。一慶所資，無所不度。上願皇圖丕衍，帝業恢弘。梯山航海而入貢無違，外狄邊夷而朝宗不逆。次冀齋官，天鈞錫祉，道運儲庥，祖考來寧。葉詩人之雅詠，神衹順相；利君子之謙光，綿綿丕緒。以隆昌奕奕，徽聲而振作。門全忠孝，代繼簪纓，永卻迍危。茂膺穰簡，先亡受度，近逝超生。或繫三塗，尚淪五苦。乘齋功而解脫，不溺報緣；準符命以化生，克膺福果。暨幽冥之未度，偕翊衛之有勞。允賴恩光，俱超品秩。則上明天尊大慈之澤，下副臣等皈命之誠。謹啟以聞。
　　發願
　　一願靈光下燭，二願道月揚輝，三願恩宣九地，四願誠達天威，五願真靈具會，六願道炁周圍，七願天堂開敞，八願地獄隳摧，九願玄功普被，十願駕景空飛，十一願普天懷德，十二願道化無為。
　　復爐
　　存神燒香
　　香官使者、左右龍虎君、侍香諸靈官，當令臣向來晚朝陞壇行道之所，自然生金液，丹碧芝英，百靈眾真，交會在此，香火爐前。當願十方仙童玉女，接侍蘭筵，傳臣向來所奏之誠，速達徑上至真無極大道、三清上聖、昊天至尊金闕玉皇上帝御前。
　　羅天大醮晚朝科竟