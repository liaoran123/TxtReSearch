金籙大齋宿啟儀
　　經名：金籙大齊宿啟儀。一卷。底本出處：《正統道藏》洞玄部威儀類。
　　金籙大齋宿啟儀
　　各禮師存念如法
　　東方
　　九炁青天，明星大神。煥照東鄉，洞映九門。轉燭陽光，掃穢除氛。開明童子，備衛我軒。收魔束妖，上對帝君。奉承正道，赤書玉文。九天符命，攝龍驛傳。普天安鎮，我得飛仙。
　　南方
　　南方丹天，三炁流光。熒星轉燭，洞照太陽。上有赤精，開明靈童。總御火兵，備守三宮。斬邪束妖，翦截魔兇。北帝所承，鋒火八衝。流鈴交煥，敢有不從。正道流行，我享上功。保天安鎮，億劫無終。
　　西方
　　七炁之天，太白流精。光耀金門，洞照太冥。中有赤皇，號曰帝靈。保神安鎮，衛我身形。斷絕邪源，王道正明。宮殿整肅，三景齊并。道合自然，飛升紫庭。靈寶玉字，溥惠萬生。功加一切，天地咸寧。
　　北方
　　北方玄天，五炁徘徊。辰星煥爛，光耀太微。黑靈尊神，飛仙羽衣。備守五門，檢精捕非。敢有干試，豁落斬摧。玉符所告，神真八威。邪門閉塞，正道明開。映照我身，三光洞輝。策空駕景，舉形仙飛。
　　中央
　　黃中理炁，總統玄真。鎮星吐輝，流煥九天。開明童子，一十二人。元炁陽精，炎上朱煙。洞照天下，及臣等身。百邪摧落，攝鬼萬千。中山神咒，溥天自然。五靈安鎮，身飛上仙。
　　嗚法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地，方域神真。臣今宿啟告齋，建壇闡事。謹為入意其諸丹悃，具載緘謄。願得太上至真道炁、靈寶瑞光下降，流入臣等身中。令臣所啟之誠，速達徑詣至真無極大道、三清上聖，昊天玉皇上帝御前。
　　請稱法位
　　具法位臣，某今故燒香，願以是香功德，上祝皇圖鞏固，聖壽綿長。薰陶仁厚之風，垂拱太平之治。溥為藩屏王侯、土地官長。臣等三師五友，異代學真，谷隱巖棲，門徒祭酒，以至三軍萬姓，天下人民，動植飛潛，無邊含識，歸身歸神歸命太上十方靈寶自然至真無極大道。特乞赦原三業六根，無邊釁咎，得親正教，同沐深恩。身得道真，歌詠太平。同躋仁壽，逍遙無為。永與道合，所啟玄感，應聲上御至真無極道前。
　　起敬讚
　　唱十方
　　禮足，各長跪，歸命懺悔
　　臣法眾等，至心歸身歸神歸命十方無極大道太上靈寶天尊。恭望洪慈，洞垂巨澤，溥降洪恩。臣聞混元祖炁，常清靜以為宗；金籙儀文，匪齋盟而莫格。將感通於上聖，先滌蕩於纖瑕。庶竭忱誠，以虔祀事。猶慮臣等智淪象罔，識染紛葩。精氣神混合之真，業山未破；身心口流吹之妄，定水俄波。動積過尤，無邊無量。仰祈矜憫，俯賜赦原，使臣等奏對無魔，存思合道。會萬真於帝所，綿億載於皇圖。教法興隆，振道風於遐邇；顯幽慶幸，依聖日之光華。玉葉安嘉，金湯永固。臣法眾等至心稽首，禮謝無上正真三寶。
　　三啟頌
　　三禮
　　重稱法位
　　具位臣，某與臨壇法眾等，謹同誠上啟虛無自然至真無極大道大羅元始天尊，太上道君，太上老君，昊天玉皇上帝，紫微上宮天皇大帝，紫微中天北極大帝，后土皇地祇，東華南極、西靈北真、玄都玉京金闕七寶層臺紫微上宮靈寶至真明皇道君，至真諸君丈人，十方已得道大聖眾，上相上宰、上保上傅，少保少傅、四司五帝、十二仙卿，三十六部尊經，玄中大法師，三天大法師，紫微垣帝座星君，太微垣少微垣帝座星君，皇帝本命星君，帝座照臨星宰，皇太子本命星君，宮垣照臨星曜，三界官屬一切威靈。臣等幸以宿緣，生逢道運。總圖校錄，誓流演於仙科；保國寧家，惟贊襄於道化。按瑤壇而宿建，遵瓊笈以虔析。鏘鏘珮玉之和，秩秩鼓鐘之序。帝臨無貳，天聽非遙。更冀申飭神真，降差官將，蕩除氛厭，翦截邪蹤，營衛齋壇，道迎景福。使臣等朝修默感，念慮合真。萬象呈輝，臨照密迥於皇極；三乘啟蘊，希微妙演於瓊科。神化洋洋，靈光赫赫，明晨行道，續更敷言。謹啟以聞。
　　十念
　　存神燒香
　　香官使者，左右龍虎君，侍香諸靈官。當令臣向來宿啟瑤壇之所，自然生金液丹碧芝英，百靈眾真交會在此。香火鱸前，上願天鑒宸衷，尊安皇極。玉振金聲之合序，瓊輪羽蓋之臨軒。福集邦畿，恩覃宇宙。十方仙童，玉女接侍。蘭煙傳臣向來所啟之誠，速達徑御，至真無極大道，三清上聖，昊天玉皇上帝御前。
　　出堂頌
　　金籙大齋宿啟儀竟