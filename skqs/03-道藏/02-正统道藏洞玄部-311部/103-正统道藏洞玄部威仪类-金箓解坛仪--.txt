金籙解壇儀
　　經名：金籙解壇儀。一卷。底本出處：《正統道藏》洞玄部威儀類。
　　金籙解壇儀
　　法事如式
　　各禮師，存念如法
　　請宣神咒
　　東方
　　東方九炁，始皇青天。碧霞鬱壘，中有老人。總校圖錄，攝炁舉仙。
　　南方
　　南方丹天，赤帝玉堂。中有大神，號曰赤皇。上炎流煙，三炁勃光。神仙受命，應會太陽。
　　西方
　　西方素天，白帝七門。金靈皓映，大華流氛。白石峨峨，七炁綑縕。上有始生，皇老大神。總領肺炁，主校九天。檢定圖錄，制召上仙。
　　北方
　　北方玄天，五炁徘徊。中有黑帝，雙皇太微。總領符命，仙鍊八威。青裙羽，龍文鳳衣。上帝所舉，制到玉階。
　　中央
　　中央總靈，黃上天元。始生五老，中黃高尊。攝炁監真，總領羣仙。典錄玄圖，宿簡玉文。催運上炁，普告萬神。
　　嗚法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官各三十六人出。出者，嚴裝顯服，冠帶垂纓。關啟玄壇土地，方域神真。臣今解壇散席，進愫言功。欽奉其諸丹悃，具載緘謄。願得太上至真道炁靈寶瑞光下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某等今故燒香，皈身皈神皈命，太上十方靈寶自然至真無極大道。臣聞，三籙垂科，五篇著範。茂弘道旨，丕闡玄風。法天像地而肇建壇儀，呼陰召陽而鎮安雲篆。千真降駕，萬聖臨軒。齋盟上格於層霄，真馭下臨於法席。祈天永命，集福延禧。今則啟願告成，朝修竣事，解壇散席，首過陳情，祇降嘉祥，尊安宗社。金龍起篆，慶圓滿於醮功；玉緯流光，降洪厖之景福。所啟玄感上徹，徑御至真無極大道御前。
　　禮方
　　懺悔
　　臣法眾等志心皈身皈神皈命，十方無極大道太上靈寶天尊。恭望洪慈，洞垂巨澤，普降洪恩，以今解席告齋，焚香禮聖。臣聞，經傳玉局，玄靈啟度戹之儀；教演金科，紫極許禱祈之請。臣等欽奉綸音，崇修金籙，茂集鴻禧，開建蘭場，敷楊玄範。慮陟降有乖於密勿，恐存神罔合於精修。玆當解席之期，庸致首愆之禱。恭望四司五帝，特寬宥過之恩；九府三官，誕布滌瑕之澤。功圓果備，地久天長，萬願克從，一誠昭徹。臣等志心稽首，禮謝無上正真三寶。
　　三啟
　　三禮
　　起真文
　　重稱法位
　　具位臣姓某重誠上啟太上無極大道元始天尊，太上道君，太上老君，無上玄老十方靈寶天尊，已得道大聖眾，至真諸君丈人，三十六部尊經，玄中大法師，三天大法師，上相上宰、上保上傅、四師五帝，星宮斗府、河漢羣真、三界官屬，一切威靈。臣等猥以宿緣，恭逢聖運。今則朝修禮畢，奏對儀周。集此良因，上祝皇圖天廣，聖德日新。睿筭齊箕翼之年，中壺固岡陵之壽。宗藩維屏，儲嗣延禧。宰輸明良、人民樂育。恭願宸情上達，景貺下臨。邦畿懋輯於休徵，宗社協符於元吉。臣等遵依科範，啟建清壇，齎信質心，法天像地。六朝行道，一念皈真。果滿功圓，諸天復位。臣等所佩官舞及臨壇效職一切威靈，宣通召命，營衛齋修，並有勳績。謹為言功，進呈素悃，依格遷賞，特乞慈容。所有表文，謹當宣奏。
　　宣表
　　回將牒
　　焚化
　　十二願
　　存神燒香
　　香官使者、左右龍虎君、侍香諸靈官，當令臣向來解壇散席之所，自然生金液丹碧芝英方百靈眾真，交會在此，香火鑪前。上願十方仙童，玉女接待，蘭煙傳臣向來所啟之誠，速達徑御至真無極大道三清上聖昊天至尊金闕玉皇上帝御前。
　　出堂頌
　　下壇，都門外立
　　辭三寶
　　朝修已畢，奏對云周。道冠虛無，恩潭海宇。皇圖地久，聖壽天齊。和稽首拜辭、十方道寶。 
　　金童進善，玉女奏功。名掛金牌，經藏寶韞。尊安皇極，慶集邦畿。和稽首拜辭，十方經寶。
　　□鍾息響，寶篆消煙。師返太清，福流家國。玄風廣布，道化興行。和稽首拜辭，十方師寶。 
　　願諸眾生，諸惡莫作，眾善奉行。不墮業緣，常居盛世。有情含識，同證無為。和稽首拜辭，十方眾聖。
　　向來
　　引班，詣靜默堂，謝師
　　金籙解壇儀竟