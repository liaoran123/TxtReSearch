上清明堂元真經訣
　　經名：上清明堂元真經訣。撰人不詳，約出朴南北朝。係纂集早期上清派修行經訣而成。有《太上明堂玄真經訣》、《服四極雲牙神仙上方》兩篇。文體與《真誥》、《登真隱訣》近似。一卷。底本出處：《正統道藏》洞玄部玉訣類。
　　上清明堂元真經訣
　　　白玉龜臺九靈太真元君西王母授說《明堂玄真經》曰：太上玄玄，二氣洞明，玄真內映，明堂外清，吞息二暉，長生神精，上補司命，監御萬靈，六華充溢，徹見黃寧。此四十字即玄真之本經也，其後皆王母總真更演說行事之法耳，猶如九真中經，唯以龍為主耳。凡四十字，太上刻於鳳臺南軒也，非總真弟子而不教，非司命之挺而不傳矣。玄挺錄名，應得生司命錄者，皆先受行此道，楊君為吴越神司，長史當封牧種邑，故并得受之，不必皆總真弟子，此當蓋會事獎誘之言耳。
　　　玄真法：玉女有太玄上玄之號而字玄真，故名為玄真，所謂內映者矣。又是真玄之上法，故東卿云此真玄之道，要而不煩也。存日月在口中，按此初服玉女津液，日月形來入於口中，芒霞來注，至後還明堂中，方使從口入而上昇也，若不存此玉女事，宜用後單行訣者，初便存日月大如鐶，在口中耳。白日存日，夜半存月，亦可存無晝夜以分別於日月也。亦可畫夜互兼存之，凡諸日月之道，例皆不爾，自不及分為昏明兩法也。此云白日存日，則通呼一晝，夜半存月，則通呼一夜，非謂正午子時矣，故後訣云畫存日夜存月也。今若日夜止一過存者，當用日月初出之時，通隨實書事後便存之，若欲數存者，日夜各三過為節，晝則向日，夜則向月，並平坐暝目接手為之，天陰止寢室，月不見時，亦向其所在。日色赤，月色黃，日有紫光九芒，月有白光十芒，使日月對口相去九尺，光芒向口，芒直如弦，以入於口也。初存日月在天上，猶如今所見之大光色，如法冉冉來下，其形漸小，去口九尺，正圓如丸，明耀洞徹，云紫光九芒，即九芒之紫光耳。芒芒皆有光色，各使如數，並從日月之邊周圍分布，直向我之前，假令向來存日，使日之東邊及上下南北之芒皆屈來，并與西芒總如東弦入我口中，勿使四處并列分散左右也。又存日月中有女子，頭建紫巾，朱錦帔裙，自稱太玄上玄丹霞玉女，諱纏旋，字密真，向存日及光芒都畢，乃又存見日中有一女子，恭坐接手，隱章長三尺許，形色玉麗，頭著紫華芙蓉巾，絳地錦帔，朱丹飛裙，綠素帶，正向我口，跪自稱曰：妾是太玄上玄丹霞玉女，諱纏旋，字密真，因開口吐出赤氣也。口吐赤氣，彌滿日月光芒之間，合與芒霞並盡入注我口。按後祝云出日入月，即是服月時祝，而云口吐絳氣，今服月時存玉女，亦應吐赤氣也，並各與光芒紛糺合會，俱入我口中，比此云芒霞者，猶是先通冠芒外之赤光，所以號丹霞玉女也，雖月芒亦有之也。我主咽之，存女亦隨吐，行之九十咽畢，存覺令日月之景親薄我面上。存女一吐，我輒一咽，三種之氣初令三十咽下命門宮，次三十咽下絳官，後三十咽上泥丸宮，合光流貫四體，洞徹五藏，於是日月之形漸漸而近，光每一咽輒行一寸，至今九十數畢，乃薄在口上，上至鼻端，下至頤下，光輝洞朗，殊覺炎熱，玉女之形亦隨日小也。令玉女之口歠我口上，使氣液來下入於口中。玉女常在日月中，令頭口正與我口相注，赤氣丹液流入脣齒，未可吞之，至祝竟乃更咽耳。我乃微祝曰：
　　　太霄紫真，明堂陰神，日月生精，玉女纏旋，先自虛誕，厥字密真，首巾紫華，芙蓉靈冠，身披錦帔，朱丹飛裙，出日入月，天光幽芬，口吐絳氣，灌我三元，面說天井，柔魄制魂，玄液流行，胎精長全，五藏生華，開童反顏，監御萬靈，司命飛仙。十一句內，服日時，恐應改韻，云出月入日也。
　　　畢，存玉女之口津液，令注我口中，猶是向者流注不絕，須祝訖更使隨吐隨咽耳。我又嗽液而隨咽之，又九十過止。此所吐津猶存赤色，一吐一咽，三宮次第，猶如前法，至乎數訖，玉女舉形，各隨日月入口，含之良久，乃上還明堂中，日時在右黃門之裹，凝思注念於是都畢也。靜心思感，行之務多，不復有限也。如此則日夜無事，便可為之，不必止三過也，但此明數既多，兼行餘業，思或相稽耳。若存日則不存月，若存月則不存日也，此為不得一時俱存日月也。要當均存之耳。此謂不得偏行一法，當使日月晝夜所存之數相均等耳，晝則一存日，夜則一存月，晝三存日，夜三存月。若不得服時，當存二景還明堂中，日左月右，令日月光輝與目瞳合照，四映二氣使相通注也。此為非存服之時，亦當俱思日月在明堂中，赤黃二景、紫白光芒與兩瞳相通，共照徹身面，光耀九宮，端坐之時常思如此，此一時日月俱合，不復分別晝夜各存之也，所以須非服時存此也，若乃服時，則日月不得同處矣。亦可常存日月在明堂中，不待常所服日月之二景，而兼用之也。此謂非如是向存玉女所居之日月，明堂中常自有分精者耳，坐卧常思，髣髴如見。行之五年，太玄玉女將下降於子，與之寢息，太玄玉女亦能分形，為數十玉女，任子之驅使也。此積感結精，化生象見，精之至也，感之妙應矣。此太玄之號是日月所居之境，玉女者亦日月夫人之女也，其感化之形，可共寢宴遊處耳，非為偶對之接也。前歠口注液之時，若頗有懷於中胸，則必無降陌之由矣，外內夷坦，乃當髻實，其後分軀散景，雖可役使，而真質故難得以附焉。太元真人初在常山學道，夢見太玄玉女把玉札而携之，令往西城，即是此女，後果得受行玄真，明誠感之，深已致先兆也。
　　　太上真官用日霞之道，挹二景之法，使人通靈致真，體生玉映，役命萬神，上昇帝房矣。太上真官，謂諸司命之例者也。昔鍾山真人教夏禹之道，是此玄真法耳，但鈔略而已，無纏旋之事也。按劍經序云，夏禹服靈寶行九真，又五符所載，鍾山真人教禹服日月五星之法，並與今說不同。此云無纏旋之事者，即應是後東卿所授者，初授二弟亦單法耳。此傳所載，於玄真之事其理已盡，唯有陰陽二景內真符在金書經中，未行於世也。昔司命受玄真於王母，及總真訣，教行之三年，色如女子，日有流光，面生玉澤，司命後以經存之法授二弟，竭誠精思，三年之中，神光乃見爾，乃更受纏旋之事，故得為定錄保命之位矣。
　　　東卿司命曰：先師王君，昔見授《太上明堂玄真上經》，清齋休糧，存日月在口中，晝存日，夜存月，令大如鐶，日赤色，有紫光九芒，月黃色，有白光十芒，存咽服光芒之液，常密行之無數。若不修存之時，令日月還住面明堂中，日居左，月居右，令二景與目瞳合氣相通也。此道以攝運生精，理和魂神，六丁奉侍，天兵衛護，此上真道也。太上玄真經，先盟而後行，行之後可聞玉珮金璫之道耳。季偉昔長齋三年，誠竭單思，乃能得之，於是神光映身，然後受書耳。此玄真之道；要而不煩，吾常寶祕，藏之囊肘，故以相示，可慎密者也。此即應是夏禹所受之法也，司命今先授此省易之訣於楊君者，欲令長史行之，于時長史靈池未澄，故且隱玉女之事，後方便示傳記耳，所謂次行玄真者。明堂玄真自有經，經亦少少耳，大都口訣，正如此而行之。偉昔亦不得經，但按此而行，始乃得經耳。
　　爾欲得，可就偉取，玉珮隱書非偉所見耳。經即傳上所載者是也，云爾欲得者，謂揚君可求省之耳，玉珮金璫，東卿所祕，既與玄真同類，俱行日月之道，但又恐楊君就二君請之，故及此育也。夜行及冥卧，心中恐者，存日月還入明堂中，須臾百邪自滅，常爾為佳。此即與不存服時所存同也，山居幽處，思有犯試，故宜常存以却之，此訣《真誥》別授，非傳上所載，既是玄真家事，故取以相從，今能行玉女之道者，則不復修此，是以不復注釋。
　　右茅傳訣。本四事，今止取一事。
　　　太極真人服四極雲牙神仙上方
　　　女弟子魏華存受清虛真人方，十二字本注。
　　　真人抱五方元晨之暉，食九霞之精，所以神光內曜，朱華外陳，體生玉映，形與氣明，行之十年，四極老人中央元君降下，於子一合，乘雲駕龍，白日登天。五方老人蓋謂五方自然之精神，非世學之所為也。十年之妙，何速如之，實虛談之奇道，吐納之秘法也。
　　　昔太極真人西梁子奉受太上口訣，千歲五傳，不得妄泄，四明科法，依隱書之制，齋五日乃授，立約委歠師金鐶五方，以效天人誓信不宣之券。五日之齋，五方之，蓋謂在世之人耳，王君昔在華陰，則一日頓奉明知，山林則是長齋，誓則是實心也。西梁真人既傳青精之方，仍復授此法，以其理日相資，虛實兼會矣。五雙為五方者，謂准五方之用耳，亦或真人呼雙為方，故復口訣顯之也，口訣五雙鐶也。又用青絲五兩；云是西梁真人法，此本注書口訣者是矣，夫人所宣王君辭也。此本朱注書者，是楊君所書，夫人口授也。
　　　東向叩齒九通，乃陰祝曰：
　　　東方青牙，紫雲流霞，三素徘徊，玄霜玉羅，服食晨暉，飲以朝華。三韻。祝畢，以舌舐接上脣之外，取津而咽液三十過。一舐接得津輒一咽，存液青色，使入肝中。行之十年，東極老人來至，授子青真，一合俱昇。青真，經名也。
　　　次南向，先叩齒九通，又陰祝曰：
　　　南方朱丹，霞曜太微，九道絳煙，散布景輝，服食靈晨，飲以丹池。三韻。祝畢，以舌舐接下脣之外，取津咽液三十過。存液赤色，使入心中，此兩方並舐膺外之液，故皆有接字也。行之十年，南極老人來全，授子丹景，一合上昇。丹景，經名也。
　　　次西向，先叩齒九通，又陰祝曰：
　　　西方明石，飛霞金液，服食太明，素靈之精，飲以玉漿，神華啟靈，使我登虛，上昇高清。四韻。神或恐是晨矣。祝畢，以舌舐上脣之內，取津咽液三十過。存液白色，入肺中。行之十年，西極老人來至，授子素靈威神，一合俱昇。素靈威神，六符名也。
　　　次北向，先叩齒九通又陰祝曰：
　　　北方玄滋，慶雲啟胎，綠霞敷晨，紫蓋蒼旗，服食月華，飲以瓊飴。三韻。祝畢，以舌舐下脣之內，取津咽液三十過。存液玄色，入兩腎中。行之十年，北極老人來至，授子玄錄寶明，一合上昇。玄鐮寶明，經名也。
　　　次向南坐仰面，先叩齒九通，又陰祝曰：
　　　戊己之元，黃素五雲，四霞紫觀，八景九晨，二明激暉，七曜靈尊，和精灌氣，服食中元，琳華龍胎，飲以醴泉。五韻。祝畢，以舌漱滿一口之中，玄膺內外，齒舌之間，表裹通匝，取津液隨咽之四十過。此亦是漱滿一徧輒一咽之，存液黃色，使入脾中。此四十字，真本作三十，後益丁書，筆邊猶似是真，此當是中央總四方也，猶鎮星門鋒之義耳。行之十年，中央元君上玄黃老君來降，授子黃氣陽精藏天隱月遁景錄章青要虎書，俱與四老一合上昇。此中兼有經符章三編之書也。
　　　此玉經上訣，致五老之道，絕穀去尸，面華色童，寒暑不避，灾害無傷，神仙精明，延年進紀，益壽一萬，萬限之期，當得九琳玉液，八瓊飛精，則合終二景，天地同符。此蓋專說雲牙之分耳。
　　　五陰祝皆當叩齒九通，可常修行，不必雞嗚平旦也，夜半平坐寂室，體清神閑，乃可按之。前叩齒唯冠東方，今重明方悉爾也，五嶽名筍，亦方方閉氣。守一之家，若聞此道，事速成也，虛淡內充，守元咽液，所謂真一者也，自求多福者矣，致神以六液五氣，氣已自備焉，故謂自求多福耳。修此道極勿食脯肉，若聞饑，當食麪物，以漸遣穀，不得一日頓棄也，所謂損之又損之，以至於無為矣。能行此斷穀，又賢乎青精矣，却粒之上道也。然至須靜淡無事，專修積年，以取益耳。若兼之以雜業，恐非氣力所堪，自不及食鎚相資，表裹交益矣，亦視人四體虛實彊贏，老少之殊，不得一槃更盡用也。夫人昔雖受此法，叙說褒美，而竟不用之，乃可是挺業高絕，要亦宜准傍遙蹤矣。此虛映之道，自然之法，所謂遠取天地之精，近取諸身，此之謂也。
　　　雲牙者，五老之精氣，太極之霞煙，故採暉景之鋒，以充於六液之和，洞徹冥感，萬神來降，幽映相求，不唱而應。是以龍吟萬淵，故景雲落霄，虎嘯靈丘，故衝風四振，陽燧招明而朱火鬱起，方諸罕陰而玄流湛溢，自然而然，不覺所測。况學者方棲心注玄，精研道根，穢累豁於中胸，真正存乎三宮，採五晨之散暉，服六醴之霞漿，祝九天之奇寶，吐玄妙之祕言，龍躍發暉，明光七煥，味三華於皓齒，取飽液於脣鋒，內鍊六府，開聰徹明，呼吸天元，魂魄鍊形，朝玄使無，以至於靈，悠悠十年，末乃五神來降，將何足多稱哉。猥以女弱，備經上業，微音絕響，不可廣告，聊叙其妙，以宣同志，苟修德之不逮者，庶不足以咎毀之矣。南嶽夫人叙也。
　　右王傳訣事。其注非修用之急者，悉略不備寫。
　　上清明堂元真經訣竟