上清胎精記解結行事訣
　　經名：上清胎精記解結行事訣。撰人不詳，約出於南北朝。係摘錄《胎精中記經》改編而成。一卷。底本出處：《正統道藏》洞玄部玉訣類。
　　上清胎精記解結行事訣
　　胞上部有四結，一結在泥丸中，二結在口中，三結在頰中，四結在月中，欲解上部四結，當以本命之日平旦，入室燒香，向西北九拜，朝九天元父，叩齒九通，三呼元父諱導迴。向東南三拜，三呼九天玄母諱沌還。向本命平坐，閉眼思元父身長九寸九分，著玄黃素靈之綬，頭戴七稱珠玉之幘，無極進賢之冠，居九天之上太極瓊宮，玉寶之府丹靈鄉洞元里，乘碧霞飛輿，從十二飛龍、二十四仙人，來下入我身中，治泥丸之境。次思玄母身長六寸六分，著青寶神光錦繡霜羅九色綬，頭戴紫元玄黃寶冠，居九氣無極之上瓊林七映丹房，玉寶洞元之府九光鄉上清里，乘紫雲飛精羽蓋，從十二鳳凰、三十六玉女，來下入我身，治面部洞房之內。思父母化為青黃二氣，宛轉相沓，竟於頭面之上。畢，叩齒九通，微呪曰：
　　某甲受九靈之化，結氣不純，節滯磐固，填塞靈門，謹以本命，上告高晨，元父玄母，下映我身，八景齊暉，九天同真，共解上部，四結胞根，迴靈填戶，九孔結仙，內胎鍊化，九丹凝神，變青為赤，二氣纏綿，壽同三光，永享億年。
　　畢，咽氣八十一過止。次思鬱單無量天王，姓混，諱(雨十杓) (雨十杓)羅，衣九色無縫自然斑文之裘，頭戴耀精日圓，治天無鞅玄臺紫戶之內，乘九麟瓊輪，侍玉仙二十四人。次思上上禪善無量壽天王，姓禊，諱(雨十墮)(雨十杓)(雨十勒)，衣九色志成雲文之裘，頭戴暉精日光，治天王國朱林七寶瓊臺，乘十二玄龜飛青羽蓋，從上宮太仙玉童三十二人。次思須延天王，姓滓，諱(雨十提)(雨十頭)羅，衣九色三法雲文之裘，頭戴天元寶明，治天玉京雲都宮，乘九色飛鴻三素飛雲，從素靈玉女二十四人。思三天真王，共下我身頭面之上，化為青紫黃三氣，混沌如雲之沓，從口目鼻孔之中而入，直匝一面，便仰祝曰：
　　三天大王，九玄靈仙，為我上解，頭之關結，化九丹自然，降精金門之上，交合三真之雲，降流我身，以成我神，蕩去死氣，滅絕胞根，靈景填固，棄諸凶患，結結得解，節節納真，玄光流布，洞觀皇淵，言名九天，返胎化仙，內充外盈，表裹成神。
　　畢，仰咽氣九過止。次思上部八景神童。閉眼存之：
　　腦神名覺無子，字道都。形長一寸二分，著白錦衣，頭戴三梁寶冠。
　　髮神名玄父華，字道衡。形長二寸一分，衣玄雲錦衣，頭戴無極進賢冠。
　　皮膚神名通眾仲，字道連。形長一寸五分，衣黃錦飛裙，頭戴三氣寶天冠。
　　目神靈監生，字道童。形長三寸，衣五色章衣，頭戴通天之冠。
　　項髓神名靈謨蓋，字道周。形長五寸，衣白
　　錦素裙，頭戴三梁寶冠。
　　膂神益歷輔，字道柱。形長三寸五分，衣白玉素衣，頭戴玄元寶冠。
　　鼻神仲龍玉，字道微。形長二寸五分，衣青黃素錦飛裙，頭戴遠遊之冠。
　　舌神始梁峙，字道岐。形長七寸，衣絳錦飛裙，頭戴進賢之冠。
　　存上部八景，各安在其位，并如嬰兒之形，一合森然，存如面覩。乃叩齒八通，微祝曰：
　　上景一部，八神含真，結氣九丹，化成我身，千乘萬騎，如雲散煙，降匝頭面，施靈布神，上解節結，中滅胞根，下除固滯，通理三關，八景翼體，與靈同年，帝君玄母，曲迴高晨，降我玉華，停我落，鮮，返容朱顏，面化金仙；變景逐電，徑造日門。
　　畢，仰咽八氣都止，便服化九丹陽靈之符。
　　右符朱書青紙上，三枚，向本命上叩齒九通，微呪曰：
　　上化九氣，變鍊百神，內理六宮，外降太仙，帝君部位，玄母陶津，解結散滯，斷滅胞根，體輕肉飛，應氣自然，與我同昇，上到帝前。畢，吞符，九咽止。
　　胞中部有四結，一結在五臟中，二結在太倉中，三結在大腸中，四結在小腸中。兆欲解中部四結，以本命之日日中時，入室燒香，向西北九拜，朝元父，叩齒九通，三呼元父諱。次向東南三拜，朝玄母，三呼玄母諱。還向行年上平坐，叩齒九通，閉眼思元父身長九寸九分，披玄黃素靈之綬，頭戴七稱珠玉之幘，無極進貴之冠，居九天之上太極瓊宮，玉寶之府丹靈鄉洞元里，乘碧霞飛輿，從十二飛龍、二十四仙人，從西北來下，入我身中五臟之內。次思玄母身長六寸六分，著青寶神光錦繡霜羅九色之綬，頭戴紫元玄黃寶冠，居九氣無極之上瓊林七映丹房，玉寶洞元之府九光鄉上清里，乘紫雲飛精羽蓋，從十二鳳凰、三十六玉女，從東南來下，入我五臟之中。思父母化為青氣黃氣，混沌如日之圓，映照五臟，光曜內外，仰呪曰：
　　父靈母精，二氣齊并，九丹凝化，結胎紫瓊，察景太微，命統九靈，帝君敷神，流真灌生，五臟結絡，六府洞清，胃管開聰，九竅朗明，宿節散滅，新胎更榮，變景鍊髓，冠帶九星，三暉翼部，飛入帝庭。
　　畢，咽四十五氣止。次思寂然天王，姓半，諱霞(雨十慶)，衣七色龍文通光之裘，頭戴陰精夜光冠，治天朱宮瓊臺之上，乘八景飛輪，從玉仙十二人。次思不驕樂天王，姓凝，諱(雨十湏)(雨十注)(雨十持)霧，衣九色飛霜雲文斑裘，頭戴青華歲星玄精，治天元映丹房九層玉臺，乘白鹿丹霞之輿，從上官玉仙二十六人。次思化應聲天王，姓輝，諱(雨十穌)(雨十越)衣九色流光耀雲錦裘，頭戴白光太白玉精，治天瓊林上宮珠映之房，乘飛鳳遊霄紫輪，從太真玉仙三十六人。思三天真王，共下我身五臟之內，化為赤白皂三色之氣，混沌如雲之煙，從心孔而入，直匝五內，便微呪曰：
　　九丹凝靈，三氣結纏，玄真充降，內外明鮮，大倉開通，腸胃結仙，斷滅節莖，散除宿根，三合成契，九化凝神，迴精玉胞，以成我身，九色玄黃，流精灌津，蕩洗積滯，內無滓塵，華條含秀，種植靈根，孔孔洞朗，節節泠然，骨化景飛，上昇紫天。
　　畢，仰咽九氣止。次思中部八景神童。閉眼存之：
　　喉神名百流放，字道通。形長八寸，衣九色章衣，頭戴平天紫晨之冠。
　　肺神素靈生，字道平。形長八寸一分，衣白錦飛雲之衣，頭戴九元寶冠。
　　心神煥陽昌，字道明。形長九寸，衣絳章單衣，頭戴玉晨寶天冠。
　　肝神開君童，字道青。形長七寸，衣飛青羽裙，戴三梁之冠。
　　膽神龍德拘，字道放。形長三寸六分，衣青黃綠三色之裙，頭戴無極進賢之冠。
　　左腎春元直，字道卿。形長三寸七分，衣五變變光之裙，頭戴遠遊之冠。
　　右腎象他元，字道玉。形長三寸五分，衣白錦單衣，頭戴三氣寶光之冠。
　　脾神寶元全，字道騫。形長七寸三分，衣黃錦飛裙，頭戴紫晨之冠。
　　存中部八景，並如嬰兒之狀，各安其所在，森然分明，悉如面觀。畢，叩齒八通，仰呎曰：
　　中部八景，上變九迴，化精玉胞，結氣紫微，鍊魂固魄，萬神總歸，帝君解結，九孔散開，玄母降靈，關節納暉，內充外盈，華光無衰，得與八景，合輦同飛，本命告始，如兆向迴，運我上昇，披觀靈扉。
　　畢，仰咽八氣止，便服胎精鍊神之符。
　　右符黃書白紙上，三枚。向行年上叩齒九通，微呪曰：
　　玄氣結精，陰化陽生，九轉變景，得乘流軿，下降兆身，通真鎮靈，解節節散，結縛豁清，九孔開張，萬神普寧，乘景飛昇，上入太清。
　　畢，服符，九咽止。
　　胞下部有四結，一結在膀胱中，二結在陰中，三結在後孔中，四結在兩足中。兆欲解下部四結，以本命之日夜半子時生氣始，入奉燒香，向西北九拜，朝元父、玄母，如旦中法，但向太歲上平坐，叩齒存思耳。存父母來下，入我膀胱之內，下至兩足中，思父母化為青黃二氣，混沌如日之圓，映照一身，光曜內外，仰呪曰：
　　陰陽交泰，二氣洞明，上化玄丹，下轉黃精，含胎變化，體無常形，帝君監映，九孔納靈，十二部結，散滅黃庭，八景纏絡，骨節紫瓊，三魂被鍊，七魄安寧，萬神寶鎮，內外齊并，三部八景，與我俱生，運我飛昇，上造玉清。
　　畢，咽氣二十四過止。次思梵寶天王，姓精，諱霧雲(雨十梓)，衣九色流雲飛晨之裘，頭戴流丹絳寶熒星玄精，治天南上七映之宮，乘流霞丹霄瓊輿羽蓋，從上宮玉仙十二人。次思梵迦摩夷天王，姓玄，諱(雨十凝)霐，衣九色鳳凰飛雲之裘，頭戴玄晨辰星流精，治九天玄鳳城紫瓊玉臺，乘白麟素雲飛輪，從太華仙童三十二人。次思波梨答惒天王，姓王，諱，衣九色無縫玄雲寶裘，頭戴無極流黃鎮星飛精，治天峻贈玉京大有妙宮九曲之房，乘五色雲輿，從太玄玉童十二人。思三天真王，共下降我身，治膀胱之中，下至兩足，化為紫綠碧三色之氣，混沌如雲霧之狀，從陰中入，流布膀胱、後門、兩足之中，內外映照，便微呪曰：
　　三天育胎，九氣結神，上化玄丹，下轉變化，二象交降，以成我身，六胃瓊秀，九府納真，十二結節，各各絕根，蕩除穢氣，五靈敷陳，玄丹吐精，鍊化光鮮，金仙翼靈，玉華結篇，記名青室，長保帝晨。
　　畢，仰咽氣九過止。次思下部八景神童。閉眼存之：
　　胃神名同來育，字道展。形長七寸，衣黃錦飛裙，平天紫晨之冠。
　　窮腸中神名兆騰康，字道還。形長二寸四分，衣絳章單衣，三梁之冠。
　　大小腸中神，名蓬送留，字道廚。形長二寸一分，衣黃絳飛裙，玉晨寶天冠。
　　大胴中神，名受厚□，字道虛。形長九寸一分，衣九色章衣，飛晨玉冠。
　　胸膈中神，名廣瑛，字道沖。形長五寸，衣白錦飛裙，無極進賢冠。
　　兩脇神，名辟假馬，字道成。形長四寸一分，衣赤白二色之裙，九玄寶冠。
　　左陰中神，名扶流起，字道圭。形長二寸三分，衣青黃白三色之裙，遠遊之冠。
　　右陰中神，名苞表明，字道生。形長二寸三分，衣青黃白三色之裙，三梁之冠。
　　存八景都畢，並如嬰兒之狀，各安其所在，千乘萬騎，匝布在我陰中，膀胱、後門、兩脇之中。仍叩齒八通，仰呪曰：
　　下部八景，散形變神，含元育炁，鍊胎紫煙，太一元父，玄母交纏，二精流灌，含養內真，帝君定籍，司命改年，節結已散，九孔已鮮，魂魄保固，總攝萬神，與我同升，俱造玉晨。
　　仰咽液八過止。又思道一內神，名遯無馬，字道極生。形長二寸二分，衣紫文明光錦裙，戴無極進賢之冠，在兆臍下丹田之中，總統三部二十四神。
　　存畢，叩齒三十二通，微呪曰：
　　玄上大神，總領無外，安鎮幽谷，流精紫蓋，眾真侍靈，三部交衛，帝君映席，玄母懽泰，九元同符，司命延邁，三晨齊暉，與真結帶。
　　畢，仰咽二十四炁，都止，便服三關十二結胎內符。
　　右符朱書竹膜上，三枚。存思都畢，向太歲服之。微呪曰：此服符章耳，非勑符呪。
　　上部四結，固人泥丸，浴人華容，天人生蘩，中部四結，合凶為群，盤固太倉，迅人遊魂，來妖通姦，景夢不專，下部四結，結人後門；遏人九孔，斷人命根，帝君告靈，九天玉文，消解結節，滅諸根源，元父玄母，育養三關，八景鎮備，真炁散分，上青下黃，外方內圓，表裹齊清，降至三元，得乘八景，飛霄流煙，騰空駕虛，上造金門。
　　畢，仰咽十二氣，咽液二十四過止。四月受須延天之氣，當以其月七日平旦、十七日正中、二十七日夜半，一月三日三時，香湯沐浴，入室燒香，西北九拜，朝元父，東南三拜，朝玄母，還向月建平坐，叩齒三十六通，閉眼存呼須延天王，姓滓，諱羅，衣九色三法雲文之裘，戴天元寶明，治天玉京靈都宮，乘九靈飛鴻三素雲，從素靈玉女二十四人，來下入兆身黃庭宮中，存見黃氣之雲鬱鬱，冠匝兆形，良久，仍口引雲氣九咽，微呪曰：
　　三魂已安，七魄已寧，天布五宿，身法七星，萬神侍翼，玄真吐靈，玉芝流注，洞灌五形，內充外溢，幽關朗清，還容鍊髓，返白為青，縱景變化，出幽入冥，乘虛飛空，上造月庭。
　　畢，咽氣九過止，勤之勤之。
　　右符青書竹膜上，向本命，三時服三枚，通腸練髓，化骨結神，三年飛舉，骨肉同仙也。呪符曰：
　　天絳地昇，二氣交降，陽九變化，結精中房，八景散靈，六府內昌，萬神齊清，長享太陽，終天極地，懼樂未央。
　　畢，服符竟，咽九氣止也。
　　上清胎精記解結行事訣竟