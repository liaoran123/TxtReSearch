太一救苦護身妙經
　　經名：太一救苦護身妙經。撰人不詳，約出於唐宋間。言念誦救苦天尊祈求護衛。一卷。底本出處：《正統道藏》洞玄部本文類。
　　太一救苦護身妙經
　　爾時，元始天尊在玄景之上清微天中九色玉堂，昇七寶座，放大光明，普集萬靈，與天教化。十方天尊、道君、老君、帝君、元君、丈人、聖人，萬萬仙眾，俱來詣座，聽宣妙法。於是梵王稱善，帝釋欣歌，仙樂自響，隨光而至。是時太上老君身離玉座，步躡蓮花，真人侍於左右，玉女扶於曳裾，至天尊前，奏曰：臣等蒙師開化，受福天堂，施功無極，恩不可量。臣觀三界之中、苦海之內，無量眾生，橫遭厄難，罪網牽纏，異類羣情，難逃生化。臣不可住於太清，欲仗威光，分身三界，救度羣情。惟望至尊，觀心慈慾。
　　於是元始天尊微起法身，告老君曰：善哉善哉。汝離玉座，驚怖萬天，救苦救生，不須汝言。可還座中，吾為宣說。
　　天尊曰：萬物吾生，萬靈吾化。遭苦遭厄，當須救之。不須汝威力化身救度。此東方長樂世界有大慈仁者，太一救苦天尊，化身如恒沙數，物隨聲應，或住天宮，或降人間，或居地獄，或攝羣邪，或為仙童玉女，或為帝君聖人，或為天尊真人，或為金剛神王，或為魔王力士，或為天師道士，或為皇人老君，或為天醫功曹，或為男子女子，或為文武官宰，或為都大元帥，或為教師禪師，或為風師雨師，神通無量，功行無窮，尋聲救苦，應物隨機，今告汝知。
　　老君重奏曰：此之威神，有無量變化，如何得至我師御前。
　　天尊告老君曰：汝可舉聲唱太一之名，使仙官齊詠，自然應化現身。
　　於是老君眾仙等，遵其教旨，齊聲稱詠太一救苦天尊之名。忽見帝君班中有童子一人，步步躡於蓮花，稽首至天尊前奏曰：臣乃太一，為我師開化說法。臣集相聚形，聽宣妙音，天中快樂一時，地下動經萬劫，三界之中，羣生受苦，高聲叫喚，苦哉苦哉。旋遶天尊，禮拜俯伏，乞下天關。於是眾仙見童子奏對泣淚滴衣，哽噎嘆言。天上快樂，地下受灾，輪迴報對，何時清閑。
　　天尊告太一曰：汝行願慈悲，眾生受苦。依汝行願，分身救之。童子喜笑，再拜而退。眾仙觀見童子化一天尊，足躡蓮花，圓光照耀，手執柳枝净水，九頭獅子左右從隨，乘空而去。又見天尊化一帝君，足躡蓮花，手執如意，圓光照耀，九頭獅子左右從隨，乘空而去。又見帝君化一真人，足躡蓮花，手放神光，上通九天，下通九地，九頭獅子左右從隨，乘空而去。又見真人化一女子，身著火錦襯衣，披髮跣足，躡於蓮花，手執金劍，圓光照耀，九頭獅子，口吐火焰，遶於身形，乘空而去。
　　老君奏天尊曰：此聖威德，變化救生，從何而有，甚劫修行，惟願應機，為眾宣說。
　　天尊曰：此聖在天呼為太一福神，在世呼為大慈仁者，在地獄呼為日耀帝君，在外道攝邪，呼為獅子明王，在水府呼為洞淵帝君。汝是吾之氣，吾是汝之根，汝知吾知，此是九陽之精，甚靈甚靈。汝可祕之，不可盡述。是時老君聞天尊言，閉目定神，彈指叩頭，呪曰：
　　元元之祖氣，妙化九陽精。威德布十方，恍恍現其真。三九揚風出，徘徊離始青。恭敬生瓊液，奉之免渴饑。萬靈當信禮，八苦不能隨。積行持科戒，提攜證玉京。
　　爾時，天尊重告老君及諸仙曰：若有眾生，時遭疾疫，病痛纏綿，可以焚香念誦聖號，看轉此經，疾患退散，克獲安寧。若有眾生求官覓職，姦佞妄生，但當念誦聖號，看轉此經，自然嫉妬不生，高遷祿秩。若有眾生泛涉江海，波浪所驚，魚龍欲傷，可以存思念誦聖號，便得達岸，無有害傷。若有眾生值雷霹靂，風雨驚怖，但當存思念誦聖號，神氣爽清，魂魄不動。若有眾生父母師資，六親不和，兄弟乖疏，但當存思念誦聖號，看轉此經，自感六親和睦，父慈子孝，兄友弟恭。若有帝王國主，朝生叛臣，兵火作亂，風雨不調，萬民塗炭，怨地尤天，但當持齋念，看轉此經，風雨便得順時，叛臣敗露，國泰民安。若有眾生為邪精鬼賊，妄來所傷，但當存思念誦聖號，妖魅自止，鬼賊滅亡。若有眾生山林往來，被蟲蛇禽獸奔奪所傷，但當存思念誦聖號，禽蟲自退，不敢來害。若有女人懷受胎孕，臨產艱難，但當存思念誦聖號，自感真氣佑護，無痛無傷，便生智慧之男，有相之女，六根具足，母子團圓。若有男子女子慕道求仙，在家出家，養性養命，但當存思念誦聖號，看轉此經，便得功行圓滿，白日昇天。若有眾生頻遭枷鎖牢獄之中，呻吟難訴，但當存思念誦聖號，便得解脫，出離囹圄。若有眾生為七祖九先、門人同學、夫妻男女身歿之後，流滯寒庭，未得託生，但當存思念誦聖號，自然出離陰境，便得生天。若有眾生為冤家牽引，復連相纏，但當存思念誦聖號，冤家解釋，後連斷除。
　　於是，天尊告老君曰：此聖最尊最貴，最聖最靈。每月三九日，多降人間。常於净室中，焚香禮拜，柳枝净水，時花藥苗，如法供養，自然壽滿一百二十，五福常臻，八難遠離。切忌竈下灰燼，石榴穢物，此為不潔，勿令觸之。
　　爾時，天尊說經畢竟，大會之中羣仙唱善。獅子能語，鳳凰能言，魚龍成人，枯朽還生，蠢動含情，福資皆徧。巍巍堂堂，皆得昇仙。於是道君、老君、無量眾真，同聲讚嘆：今聞妙音，大獲利益。奉辭而退。
　　太一救苦護身妙經竟