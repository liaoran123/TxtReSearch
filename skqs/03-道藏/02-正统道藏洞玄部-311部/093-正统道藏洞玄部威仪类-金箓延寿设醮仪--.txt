金籙延壽設醮儀
　　經名：金籙延壽設醮儀。一卷。底本出處：《正統道藏》洞玄部威儀類。
　　金籙延壽設醮儀
　　法事如式
　　各默禮師，存念如法
　　五星列照，煥明五方。水星却災，木徳致昌。熒惑消禍，太白辟兵。鎮星四據，家國利亨。名刊玉簡，字錄帝房。乘飆散景，飛騰太空。出入冥無，遊宴十方。五雲浮蓋，招神攝風。役使萬靈，上衛仙翁。
　　鳴法鼓二十四通
　　無上三天玄元始三炁太上老二君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官使者，各三十六人出。出者，嚴裝顯服，冠帶垂纓。關啟此間土地，里域神真。臣今設醮朝修，欽奉其諸丹悃，具載緘謄。願得太上十方正真生炁下降，流入臣等身中，令臣所啟之誠，速達徑御至真無極大道三清上聖昊天至尊金闕玉皇上帝御前。
　　請稱法位
　　具位臣姓某與臨壇官眾等，謹同誠上啟太上無極大道虛無自然元始天尊，虛皇玉晨大道君靈寶天尊，萬變混沌玄元老君道德天尊，昊天至尊玄穹高上帝，勾陳上宮天皇大帝，中天星主紫微北極大帝，神霄玉清長生大帝，東極青華大帝，后土皇地祇，九天生神上帝，三十二天帝君，五靈五老上帝，玄都萬壽天尊，太平護國天尊，福生無量天尊，大羅諸天天尊、諸后元君，上清十一大曜星君、南斗六司延壽星君、北斗九皇延生星君、夫人內妃仙眷，二十八宿星君，十二宮辰星君、上清福祿壽三星真君，皇帝本命星君、帝座照臨星宰，泰玄樞機三省上相真君、三元三官大帝、北極四聖真君、靈寶五師真君、九天金籙無量壽生神君，十方無極飛天神王、三界大勳魔王，三天門下三元真君，引進詞表靈官、諸司院府主法高真、雷霆三司天君、上界朝元列班真宰，五嶽五帝真君、五天聖帝洞天福地靖盧治化仙官，北陰玄天酆都大帝、水府扶桑大帝，本靖本派經籍度師、列位真人，馬趙關溫四大元帥，城隍社令、祀典明神、內廷五祀之神，三界醮筵真宰，虛空鑒察威靈。臣聞，道先天地，凝光明於混洞之中；化並陰陽，妙裁成於鴻濛之內。包羅有截，囊括無垠。曰希、曰夷、曰微，上極無上；惟玄、惟元、惟始，高拱彌高。仰窺則怳忽難名，俯視則杳冥莫測。凡居陶冶，孰越範圍。臣等樗散菲材，塵籠濁質。追隨幻境，徒冉冉於駒馳；撫閱流光，悵悠悠於兔逐。矢心補過，勵志立功。期精進以學真，庶操存而領教。臣欽奉綸音，肅嚴祀事。爰恪遵於玄範，庸肅闡於朝儀。葵藿傾誠，蘋蘩致敬。伏望元尊錫慶，上聖流光。朱鳳翼轅，降綠輦丹輿之仗；玄龍驂乘，陪瓊輪羽蓋之班。三界侍軒，萬真受事。式副再三之悃，不遺萬一之忱。臣等下情，不勝凝俟之至。
　　降兩班聖位
　　三界眾真，醮筵列聖。向伸拜請，諒沐光臨。請各整於仙班，共祗迎於帝御。
　　降聖
　　雲輿
　　鸞輿至止，鶴駕臨軒。與醮列真，如儀朝禮。朝禮既周，請陛醮席。禮官上香，酒陳初獻。
　　法事，
　　重稱法位
　　具位臣姓某重誠上啟三清上聖、十極高真，圓穹之帝后仙真，方域之曹僚主執，三界內外一切真靈。臣潤，三洞流光，玉局注延生之典；九清布化，琅函垂益壽之文。自萬變混沌以傳經，繇六合高明而啟教。恩流黃混，澤浹清微。恭逢聖誕之甫臨，敬致華封之頌祝臣等籲天激切，扣地勤拳。每懷九還御氣之方，欲致七返延真之術。仰依大道，用助洪禧。弘開金籙之玄文，普迓玉京之上聖。來飆斿於黃道，駐寶輦於瑤壇。喜溢天恩，壽增聖筭。具如詞悃，俯伏奏聞。
　　宣詞
　　詞文控露，玄鑒孔昭。黍稷非馨，謹寓染盛之潔；蘋蘩可薦，爰陳綿蕝之儀。伏願倉倉時歆，高高日監。尊彝間錯，伶華鳴九奏之音；籩豆靜嘉，符寶擁九光之仗。克誠切切，庸敬渠渠。冀垂陰翊之功，永協昇平之慶。臣等上香，酒陳亞獻。
　　進狀
　　臣聞，天雖高而聽卑，惟人心而無間；人欲壽而請禱，必天聽以潛孚。影響無違，鼓桴胥契。臣今欽奉綸音，建壇設醮，已荷慈觀。降福延年，諒從真禱。伏願皇圖永固，聖壽萬安。新慶宜增，睹椿松之茂悅；夙心昭著，對箕翼之輝明。壽等華嵩，福同河漢。至治協唐虞之世，雍和樂羲昊之風。次願臣等障惱消除，塵緣解脫。傳道授法，志有合於金蘭；守默存誠，操益堅於冰檗。凡有祈扣，悉藉帡幪。上願圓蓋高華，方輿澄晏，山靈薦瑞，川后呈祥。風調雨順，百谷豐登成於地利；星移斗轉，四時常施於天恩。同文同軌以同倫，曰富曰康而曰壽。鳶飛魚躍，均陶一炁之生生；獸舞鳳儀，普合萬形之化化。凡諸有識，悉證無為。臣等致恭，酒陳終獻。
　　法事
　　重稱法位
　　具位臣姓某重稱上啟三清上聖、十極高真、日月星斗、本命星君、天地神祇、陰陽主宰、三界內外應感真靈。臣聞，萬帝臨軒，媿蒭蕘之可擇；千官侍坐，諒葑菲之不遺。獻酬已罄於三周，奠享幸殫於一念。以今玉杓影轉，銀漢光斜。月澹八鸞，己翩翻而上運；風清九鳳，復搖曳以高征。煙駟傍馳，雲龍遐邁。臣等無從控挽，惟劇瞻馳，不勝依戀之至。臣與臨壇官眾等，謹稽首頓首，奉辭聖駕。
　　送聖頌
　　存神燒香
　　香官使者，左右龍虎君、侍香諸靈官，當令臣向來設醮朝修之所，自然生金液丹碧芝英。百靈眾真，交會在此，香火鑪前，當願皇圖永固，聖壽萬安。十方仙童、玉女接侍，蘭煙傳臣向來所啟之誠，速達徑御至真無極大道三清上聖昊天至尊金闕玉皇上帝御前。
　　回向
　　向來，
　　金籙延壽設醮儀竟