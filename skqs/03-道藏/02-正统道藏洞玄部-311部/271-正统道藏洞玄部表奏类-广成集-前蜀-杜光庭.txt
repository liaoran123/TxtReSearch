廣成集
　　經名：廣成集。十七卷。唐末五代杜光庭撰。底本出處：《正統道藏》洞玄部表奏類。
　　廣成集卷之一
　　上都太清宮內供奉應制文章大德賜紫杜光庭撰
　　代陶福太保修濜口化請額表
　　臣某言，伏以濜口化者，即二十四化之第十八也，節應配於小滿，列宿應於畢星。陳安世白日昇天臺蹤尚在，褒女仙乘車得道轍跡猶存。每歲春秋，準敕祈醮。頃自用軍之後，併已摧殘。古殿空壇，僅餘基地。仙儀像貌，盡翳榛蕪。往來絕瞻敬之門，仕庶無歸依之所。豈期福地，一日一蕭條。臣輒備興修，願資聖壽。伏惟陛下，軒帝靈源，緱山仙緒，繼天御極，用道臨民，萬方榮廣覆之慈，三教被惟新之澤。芝田奈苑，咸荷精嚴。古廟儒宮，亦蒙繕飾。瓦是長生之教，敢申崇葺之儀。旋以剪薙蒿菜，興營宇室。像設免嗟於暴露，簪冠克遂於焚修。邈彼靈蹤，還為勝槃。香燈有託，齋醮無虧。兼召道士楊玄敬、獨孤知元、何某等三人，就觀居住訖。但以荒凉既久，門額全無。敢祈雨露之恩，特飾神仙之境。其化伏乞聖慈，依濜口舊名，仍賜給聖壽額。許臣自製造懸挂。庶使琅書銀牓，長懸日月之輝；漢水仙山，永祝聖明之壽。臣某無任之至。
　　謝新殿修金籙道場表
　　臣某言，伏奉聖旨，與右街威儀何沖徽等二十一人，於新殿內修金籙道場七晝夜，今月十四日開，至二十日散，供奉官楊紹業依時設拜，言功表贊訖者。伏以天贊聖功，鼎新大內。瑤軒玉砌，超三島之鼇宮；青瑣丹扉，逾九清之鳳闕。葉皇居之壯麗，睹帝宅之深嚴。萬國仰贍，千靈森衛。纔畢瓊宮之製，先開金籙之壇。鋪舒而一一精新，祇敬而重重蠲潔。龍香上達，依稀而萬聖俱臨；蟾月低光，彷彿而千真入會。延洪睿筭，遐永皇圖。近臣拜手以投詞宰輔，齋心而瞻祝，殊禎允集，巨貺無涯。隆大寶於千春，總八絃於一統。臣等叨膺科教，獲備焚修。豐玉膳於天廚，躡雲庭於仙境。兢榮已極，頒錫荐臨。伏蒙宣賜襯錢、銀器、疋段等，澤深溟海，恩重嵩衡。顧慙鶴鷰之微，何報聖明之獎。臣無任之至。
　　謝恩除戶部侍郎兼加階爵表
　　臣某言，伏蒙恩勑，除授光祿大夫、尚書戶部侍郎、上柱國蔡國公、廣成先生者，睿慈春煦，宸翰雲敷。叨榮而但覺逾涯，荷渥而罔知所措。臣某中謝。臣聞聖明居上，是必授任才能。俊乂在官，乃貴陳力。就列皆以道包，經濟言達變通，上有致君之能，下盡為臣之節。處既得地，用務適時。苟虧利物之期，必致取容之誚。如臣幽懦，榮奉休明，循顧庸襟，敢臻殊寵。伏惟陛下，披圖創曆，握紀繼天。明逾兩曜之懸，德合二儀之普。蕩滌氛垢，蘇泰寰區。功宣而萬有同心，化被而八紘繞指。夢通巖壑，股肱符命說之求；景仰煙波，輔弼契非態之兆。元勳貞佐，捧日扶天。人傑時英，誕星降嶽。青宮翼贊，日月重光；朱邸忠貞，盤維增永。臣某江湖賤質，簪褐微才。為儒，既昧於成麟；學道，甘期於畫虎。矧復辭吳歲久，奉聖年深。杳無山水之恩，每感風雲之會。歸棲照育，三十餘秋，施重嵩衡，遇深溟渤。變枯荄為茂草，起敗骨為豐肌。徒曰奇功，難偕聖獎。是以臣俯盈丹懇，積感皇慈。曉動神魂，夜驚形影。效報未申於絲髮，憂惶空溢於肺肝。況復啟運之初，垂裳之始，錫峒山之美號，如北省之華資，無以身諭國之譚。上裨天聽，乏造膝沃心之議；仰副宸衷，揣身世而榮顯居。多於爵位而貪饕已極，豈可重塵清級，更履殊榮。紹碧落之嘉稱，集玄關而璅質。且如漢推曼倩，晉有雉川。未聞聯居清重之司，再踐非常之秩。揣量戰越，進退兢榮。仰對宸嚴，無階陳讓。唯虔呧礪，永答鴻恩。臣不任。
　　謝恩奉宣每遇朝賀不隨二教獨引對表
　　臣某言，伏蒙聖慈，以臣每有起居稱賀，皆與道眾僧人齊班，特降宣旨，令臣自今已後，獨入引對，不隨眾例者。禮加異等，事越常倫。褒稱，發自於聖心；榮盛，獨光於道域。隆恩顯示，負戴難勝。臣某誠榮誠懼，頓首頓首。伏惟陛下，誕睿承天，執符御曆。包乾坤而覆載，懸日月以照臨。炫金鏡之光華，無幽不察；調玉燭而亭育，有物皆春。由是露灑天根，澤流地表。肅武功而定氛祲，桀黠恢心；修文德而服要荒，奸凶革面。毳幕穹廬之俗，冰居穴處之鄉。重研來庭，占風入貢。理定而樂作，功成而禮行。舉三代之頹綱，興百王之墜典。有□有革，無黨無偏。至若群后朝元，垂衣當宇，儼三傑十臣之佐，冠非熊審像之賢。文物羽儀，輝今映古。其或雲衫羽服，仰丹階而效嵩呼；白足方袍，列彤庭而申華祝。此時微臣，常依旅進，得面雲階，每驚巖壑之微，獲在煙霄之上。今則迥隆睿獎，頓革前儀。念臣雖迹預簪冠，而身叨爵秩清級。纔移於北省華資，又接於南曹。特令敷奏之時，不雜緇黃之侶，俾其獨引，顯示優恩。昔者魏重謙之梁尊貞白，漢稱曼倩秦有子平，禮容靡睹於新規，朝挹皆循於常度。今者降九天之明命，垂萬世之宏規。退省幽孱，但切凌兢之感；顧暫纖弱，何勝雨露之恩。惟勵丹誠，永酬鴻澤。臣某無任之至。
　　謝獨引令宣付編入國史表
　　臣某言，伏蒙聖慈，特降宣旨，賜臣不隨一教，獨引對。以臣謝恩表，宣付史館者。迥自宸表光申異禮仍編信史永載優恩祗荷難任寵榮增極。臣某中謝，伏惟陛下，大明御曆，至聖宣功，廓覆載以軍恩，並曦舒而流照。賢良入輔，庭多命世之臣；夷夏歸仁，府積殊方之貢。有俗皆臻於富壽，無為欲蹈於華胥。由是蓬島芝宮，咸加炳煥。祗林奈苑，畢集精嚴。四靈挺質以呈休，六氣調時而表貺。玄儒鼎盛，緇褐同歡，臣猥以常倫，榮逢景運，道籍雨塵於美號，官榮再履於崇班。別顯殊恩，賜其獨對。緇黃斑裹，受宣而徑上雲天；鵷鷺庭中，顧影而疑生羽翼。今則寵編國史，昭示寰區，迥隆非次之恩，永載不刊之典。荒愚有素，難勝雨露之深；蕭芥至微，何報乾坤之德。唯虔修勵，上答聖明。臣不任。
　　賀黃雲表
　　臣某伏睹鴻臚卿趙溫珪奏，今月二十三日，皇帝駕幸得賢樓，看閱將士。皇太子自城南閱馬帳頭迴入城，至酉時，城上有黃雲兩片，狀如華蓋，遺巡變為紫色者。臣謹按堯之誕生，常有黃雲垂覆；舜之御宇，常有黃雲凝空。又漢宣帝幸甘泉宮，紫雲入殿；宋世祖踐祚紫雲，見於端門。黃帝有瑞雲，以雲紀官。今者德動天休，瑞呈雲物。華夷共仰，海嶽同勸。臣某，中賀伏惟陛下，體道握符，惟天縱聖，仁周動植，惠普寰瀛。柔遠俗，以文明；懾凶奴，以武略。蓋以中原未泰，品物未寧，將申戡靜之機，用拯生靈之弊。授律則南摧醜蜓，鑿門則北掃煙埃。鐵軸牙檣，水耀龍驤之旅；霜戈雪戟，陸陳年擊之師。振動山川，奔驅雷電，仁閒恢拓，以廓乾坤。爰命皇太子，訓整六軍，申明三令。蒙輪挾輈之士，壯氣凌空；拔山扛鼎之夫，雄心貫日。皆堅金石，咸勵忠貞，允合天心，果昭靈貺，輪囷對起，蕭索齊凝，成金柯玉葉之奇。高浮帝座變紫，蓋如葩之狀，低接皇城。初呈蔭鼎之姿，漸結臨關之色，有以見圓穹贊祐，皇德升聞。越唐堯虞舜之徵，超宋祖漢宣之感。自此率賓八極，文軌萬方，增聖壽於億千，固宏基於隆永。臣躬深睿獎，叠睹殊祥，敢謠詠以抒情誠，效謳謌而頌聖德，詩一首陳進。
　　賀雅川進白鵲表
　　伏睹嚴道縣多功團崇善里百姓李彥韜，於楠樹上，獲白鵲進獻者。五行表瑞，見金運之隆昌；百辟同瞻，賀玉京之賑貺。臣某，中賀臣聞王者正名立訓，體乎天意，勝殘去殺，慰此人心。則有異木珍禽，來儀朝闕，霜毛動色，紺趾標奇。斂羽呈姿，應見徒誇於漢魏；傳聲送喜，翱翔顯奉於皇明。伏惟陛下，瑞冠百王，功超三古，協序而風調禹律，燭昏而鏡滿軒臺。亭毒萬方，再樹乾坤之本；照臨下土，重懸日月之光。鄙炎漢之息肩，邁唐堯之鼓腹。人謌歲稔，物賴時康。況乃萬旅貔貅，千營鏡甲，擒凶剪弊，撫弱字孤。雷掀鉦鼓之行，雲黯旌旗之舉。發令而雄豪踴躍，申恩而疲瘵昭蘇。五星運度以垂休，八海承風而寢浪。遂至山河效祉，禽羽呈祥。遠離海上之巢，來對雲中之闕。觀其玉籠，乍啟雪姿。不驚望聖苑以徊翔，對天慈而鼓舞。往來瑤陛，棲泊珠簾。認素羽以難分，聽新聲而已熟。不是成橋之侶，殊非繞樹之群。既彰團雪之容，實煥來金之盛。佇見千戈載止，奸邪屏除。蕩疆場之煙烽，永歸北極；靜寰區之榛梗，自我西方。信超魏德之雄，更掩漢成之代。臣獲逢昌運，累睹殊祥，輒陳謌頌之詞，上晚聖明之鑒。臣謹課頌聖德紀瑞詩一首陳進，千瀆冕旒，無任之至。
　　賀天貞軍進嘉禾表
　　臣某伏睹天貞軍留後崔善進射洪縣百姓王友田上嘉禾合穗圖者。聖德遐通，祥符叠至。文武瞻睹，中外歡呼。臣某謹按瑞圖云：嘉禾者，美瑞也。稔歲精王者，德至於土，則二苗同秀。昔者唐叔得禾，異畝同穎。成王問周公曰：二禾一穗，意天下和同乎。王命唐叔作嘉禾篇，由是九土會同，八紘歸化，旅獒西貢，越雉南來，三十世之宏基，七百年之大業，輝前映古，逾夏掩商。今在聖明，復彰斯瑞。伏惟陛下紹軒皇之聖緒，承周帝之洪源。應曆數以配天，總華夷而類帝。惟恭惟儉，絕嗜音酣酒之娛；乃聖乃神，有明目達聰之美。弘武德而先懲不軌，電掃奸妖；播文風而旋撫戎羌，雲奔賝賮。憂勤黎獻，軫憫耕農。歲致豐穰，田無炎潦。德通于地，見共秀於二苗；應達乎天，果異畝而同穎。契聖祖，興周之瑞；表吾君，拓土之徵。昔則和天地為一同，今則包萬方為一統。況屬王師薄伐，誓農弔民。雄稜已懾於彼方，禎異先呈於近境。仁觀收剋，永蕩氛霾。開九天日月之光，顯符周卜；合四海生靈之望，同比唐禾。臣竊仰瑞圖，賡謌聖感。願預採詩之錄，思陪唐叔之篇。謹課頌聖德嘉禾合穗詩一首進。
　　請駕不巡幸軍前表
　　臣某伏睹宣旨，駕幸北路軍前者。臣聞展義巡功，禮經垂典，誅凶伐叛，有國通儀。蓋欲迥廣照於一方，輯五瑞於群后。剪其暴亂，慰彼蒸黎，況蠢爾邠岐，久迷大順，匪朝伊夕，即睹殄平，不足以親駕戎車，遠臨狡穴。顒顒眾懇，僉用驚疑。伏惟陛下，逾舜文明，超周神武。稟秋霜之令，敷春育之息。委以至公，推其大信，覆載之內，風偃化行，而隴渭之鄉，岍岐之俗。甘寒谷之氣，自棄陽和；息惡水之陰，顯孤臨照。恃蟻封而稱固，巢鷰幙以偷安。今則上將專征，雄師薄伐，遠憑宸筭，必剗根荄。竊惟漢曲褒川，方當寒沍。霜雪嶮棧，豈易躋登。死射鮒穿蝇，詎用千鈞之弩；孤城荒堞，寧銷萬乘之威。伏乞聖慈，俯徇群心，特寢成命，佇觀剋捷，永統華夷。干冒宸嚴、無任戰越、兢懼迫切屏營之至，謹詣閤門，奉表陳謝以聞。
　　第二上表
　　臣某伏睹宣旨，駕幸北路軍前皇大子宰臣百官等，上表陳請，未賜俞允者。省方風俗，雖經典之舊儀；慰撫師徒，乃君父之慈照。但以道途險阻，水陸嚴凝，遐邇群心，實實憂灼。伏惟皇帝陛下，體堯慈惠，逾舜欽明。欲令寰海之人，盡沐雍熙之化。憬玆汧隴，密邇封隅，久負歡盟，深辜恩信。識變通者，已束身效順；迷向背者，猶掩耳偷安。致一境之生靈，銜積年之怨抑。狥吠堯而有日，思慕舜以無由。所以授姜鉞以整師，築韓壇而誓眾。風馳號令，雨驟雄豪，上將等威震雷霆，心堅鐵石，指期剋日，必就削平。豈勞親駕翠輿，躬魔白羽。六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒。伏乞聖慈，俯聆億兆之情，特駐省方之命。上為宗社，下慰華夷。佇對捷書，更開土宇。臣叨深睿獎，倍慊明誠，塵浼宸嚴，不任待責，望恩迫切，禱祈之至。
　　謝恩賜興聖觀弘一大師張潛修造表
　　臣某伏奉恩勑，宣賜左街興聖觀弘一大師張潛令修葺住持者。寵自宸衷，榮臻道域。簪裳增抃，芝木騰輝。臣某中謝伏惟陛下，道均軒后，聖並放勛。凝懷於姑射之峰，寄夢於華胥之境。睠言大教，理契生津。柄神泯合於無為，屬念潛期於有德。化合清靜，善利邦家。觀宇蕭條，像設塵翳。爰敷綸渥，載俾葺崇。伏以前件觀，地接玉清，昔為道學，尋改真元之宇，復標紫極之宮。至德年中，易名興聖，前臨廣陌，東距錦江，宛是靈墟，實惟勝所。况門庭具設，像貌儼存。誠歷代之仙蹤，乃皇都之福地。今則重加繕飾，盡撒葷腥。拂塵埃於湫陋之中，還瞻玉相；蕩瓴甓於蒿榛之內，別築瑤壇。灑雨露而騫樹增榮，薦沈麝而眸容伊穆。張潛等精專剖劂，恪勵住持。夕磬晨鍾，祝遐長於聖壽；朝香暮燭，期隆永於皇圖。臣某獲列教門，躬榮睿澤，不任之至。
　　謝恩宣賜衙殿點鍾表
　　臣某蒙聖旨，宣賜衙殿前點鍾一口，於日院內，充齋醮扣擊者。恩垂霄漢，榮及簪裳，抃蹈無階，輝華增極。伏惟陛下二儀，覆燾三景。照臨澤浸無涯，惠敷有載。故得八溟息浪，長鯨將殄於昌時；五緯循常，巨彗欲銷於永夕。削平夷夏，倒戢干戈。而復俯軫皇情，留慈玄教。致感應於洞府，符應見於靈仙。固當齊聖壽於日月星辰，隆寶祚於乾坤海嶽。今者念臣院宇之內簨簴未全。每於齋醮之辰，尚闕舂容之響。既乏通真之器，莫諧集聖之儀。輟瑤階，泛日之音，來從天上；頒豐嶺，含霜之韻，降在人間。事超錫樂之榮，恩重點鍾之賜。永當炷焚芝朮，禱祝真靈，冀啟禎休。仰酬聖獎，所宣賜鍾臣謹以焚香祗受訖不任。
　　謝恩賜玉局化老君表
　　臣某言伏奉恩勑，宣賜舊玉局洞門石像老君，歸龍興觀御容院閣下西間奉安供養，其蓋石舍一區，移拆就觀起立，並賜錢設齋道眾，將幡花引歸觀表讚等者。皇澤霶臨，玄門增耀，康莊改觀，道俗同歡。臣某，中謝伏惟陛下，法道披元，垂衣運化。暢清靜無為之理，敷希夷不宰之功。已洽大寧，將臻一統。以玄元像貌，容邇宸居。雖香燈無曠於常儀，而供養合歸於法宇。爰申明命，豐備齋羞。焚蘭木以飄香，森幢幡而成列。鐃金鳴玉，纔離象闕之庭；雲邁風行，遽入龍興之閤。群心瞻仰，萬眾歡隨。雷諠讚悅之音，霧集聖明之福。臣與道眾等，獲栖大教，叠荷隆恩，永勵修持，上酬睿獎，不任之至。
　　賀收隴州表
　　臣某伏睹北面軍前隴州節度使桑簡以手下兵士及城池歸降收復隴州者。睿筭遐宣，元勛效節，纔申薄伐，己復雄城。臣某，中賀伏惟陛下，聖邁黃軒，威超周武。運神機於掌內，動有成功；料勍敵於殼中，舉無遺策。自岐郊負義，關外隳盟。深辜敦好之儀，遽絕睦鄰之分。擁豺狼之一旅，恃疆土於三洲。巢折葦以偷安，坐積薪而稱固。小不事大，春秋所誅。所以義士盱衡，謀臣扼腕，皆期殄掃，遂舉戈矛。六軍奮躍以爭先，八校暗鳴而致勇。蹴土伫摧於吳岳，飲馬將謁於渭流。桑簡以智合變通，心明向背，倒戈銜璧，效命投誠。獻千里之山河，不施寸刃；復一方之戶口，無損秋毫。便迴毫社之鋒，自收商受之眾。想回中之路，絕退且無歸；顧灞上之儼，深竄將奚適。料其無醜，即見梟擒。看通於八水三山，永統於九州四海。俱頒舜曆，盡入禹封。臣獲奉昌期，累觀大捷，無任之至。
　　壽春節進章真人像表天漢元年二月八
　　臣某伏以皇圖昭永，上帝開祥。北極瑤樞，煥虹光而誕睿；中天玉斗，飛紫電以凝華。萬國歡瞻，羣心增抃。伏惟陛下二儀炳靈，九清集瑞。至化塞乎天地，清明肅於鬼神。肇三十世之宏基，方隆周業；興四百年之景運，伫越漢圖。浸德澤於玄儒，鼓薰風於夷夏。今屬壽春大節，祝聖昌辰，賝贏雲馳，梯航波委，咸修芹禮，以繼山呼。臣與當院道士等，虔拂華壇，精依祕格，諷琅書寶，軸披霧韞。霜羅克嚴，蠲潔之誠，永廣乾坤之福。鑒聖真人，昔師道祖，躬受靈篇。傳真記於先天，緘瓊文於福地。豫明皇業，洞達玄樞。嵩公之識神堯，貞白之知梁武，以之校美，詎可同年。是敢藻繢縑繒，式資瞻仰，庶因焚炷，克嗣禎休，干冒宸嚴臣無任祝聖虔切屏營之至，其畫像功德數等，謹詣閤門，奉進以聞，伏聽勑旨。
　　黃萬祐鄧百經賜紫衣師號謝恩表
　　臣某伏觀恩勑，夔州道士黃萬祐賜紫衣仍師號，羅江縣道士鄧百經賜紫者。大聖御天，神功及物。庭有賢良之佐，野無遺逸之人。率土朝宗，允當聖日。臣某，中謝伏以黃萬祐等，林永得志，麋鹿為羣，深處巖蘿，罔窺名利。或丹華救物，有迴生駐景之能；朱篆誅邪，有蕩魅除凶之效。皆張道用，潛贊明時。遽搸鶴書，來朝鳳闕。萬祐既趨於錦水，百經至自於羅江。共仰堯天，俱榮舜澤。歷觀前史，莫得比倫。伏惟陛下，道邁唐堯，功高軒后。想汾水凝神之日，尚遠九重；比峒山請益之辰，猶勞載駕。今則蒲車允至，桂檝云來，徑捨煙蘿，躬朝旒扆，顯封嘉號，俱錫服章，美輝簡編，光揚簪褐，不任之至。
　　廣成集卷之一竟
　　廣成集卷之二
　　上都太清宮內供奉應制文章大德賜紫杜光庭撰
　　詔與黃萬祐相見謝表
　　臣某言伏奉宣旨，令臣就內樞密院，與弘道大師黃萬祐相見者。天慈軫念，俯及孱微。荷戴難勝，兢榮增極。臣某，中謝伏惟陛下，化弘有道，理尚至仁。憂勞普及於萬方，軫念無遺於一物。故得眠雲逸士，遙馳向闕之心；傲世高人，盡識朝天之禮。弘道大師，夙探至術，深隱巔巖，名姓可聞，儀形莫睹。今者爰隨徵詔，直詣闕庭，捨草帶荷裳，寵紫衣師號。事光史筆，榮耀道門。伏蒙聖慈，宣命微臣與之相見，獲奉睿明之獎，得瞻雲鶴之容。步武壺天，躋昇蓬島。祗膺異渥，榮耀萬生。顧惟鷦鷃之微，何報乾坤之德。臣某不任。
　　奏於龍興觀醮玉局劄子
　　右臣先蒙今年十月二十二日，宣賜舊玉局洞門官舍一所，並石像老君一座，移在當觀其舍。今於殿後講堂基上，起立功畢，便用安置石像老君，焚修供養。伏以名山大川，二十四化，春秋常祀，著在舊儀。其玉局化所修常醮，伏請起天漢元年二月八日，委本府縣祗，就龍興觀玉局石像老君前修設。冀免曠闕，以葉敬恭。又北邙化在隽州，積年已來，醮祝皆闕。汎居率土之內，宜申咸秩之文。前件己化，今亦欲就龍興觀一處，與玉局同用。延祝景貺，永福聖朝。謹舉如前，伏聽勑旨。
　　皇帝為太子生日設齋表
　　右臣伏奉聖旨，為皇太子生辰，宣賜莊宅庫錢陸拾貫文。省除於北帝院，差選道眾二十一人，於七月八日開置黃籙道場七晝夜，至十五日散齋者。伏以紫氣充庭，青宮誕睿。動歡聲於六合，凝喜氣於九重。凡在寰區，皆虔祝賀。伏惟陛下恩周中外，念軫臣寮。以皇太子素切修行，常思儉約。懼無名之破費，使眾力之煩勞。應諸司，欲有齋修，並令止約。頒賜內庫錢物，特開仙觀壇場，祈玉京金闕之真，廣宸殿離方之福。美高典冊，事邁古先。臣某獲奉絲綸，將申焚祝。睹惟新之寵澤，垂鴻大之宏規。不任抃蹈之至，謹錄狀陳賀，謹奏。
　　諸老君殿修黃籙齋表
　　臣某伏奉宣旨，於北帝院奉太上老君，修黃籙道場三日，設齋散壇，給內莊宅庫錢陸拾貫文，省除差選道眾二十一人，行道禮懺，須令精潔。伏惟陛下，功包五帝，德懋三皇。凝旒敷有道之風，端扆暢無為之化。宸心密感，萬靈響應以潛通；睿想遐周，四海雲隨而奉聖。故得乾坤交泰，日月貞華，歲阜年康，風恆雨若。神戈所指，長蛇與封豕皆誅；惠渥所覃，虐魃與潛螭自屏。由是仙山邃洞，休瑞繼聞；玉印銅符，楨祥間出。今則拯橫流之難，興時雨之師。將廓八溟，同歸一統。而猶翹心玄教，讓德皇穹，於中元齋潔之期，備三境香花之會，上答玄元聖力，持開黃籙寶壇。用臻巨福，洪休克固，瑤圖睿壽。臣獲隆聖獎，祗奏德音，唯勵精誠，以虔焚祝。不任荷載之至。
　　宣示解泰邊垂謝恩表
　　臣某伏奉聖旨，宣示東北面軍前所奏，得鳳翔出歸官徤王彥劉等分析賊中事宜，並有謠言，泰邊垂曲子待來年者。臣某言伏以天道玄微，潛司兆眹，神功幽晦，實主福祥。必憑謠詠之言，以告休禎之旨。昔吳時青童謠於廣陌，尋驗吳亡；陳時異烏下於高臺，果彰陳滅。五星飛落，為虞舜受國之期；一馬化龍，乃元帝興王之應。斯皆發＂於天意，感契人心。詳考嘉言，尤歸聖德。伏惟陛下，繼天誕睿，應運啟圖。徇億兆之樂推，撫臨海嶽；承昊穹之睠命，拯救生靈。國寶珍符，不求自至。夷賝塞賮，望日爭來。而猶北境負恩，孤城背義，坐積薪之上，即致焚燒巢，折葦之端，立期蠡粉。果見明神示讖，里巷傳謠。竊聞所告之詞，便生剋平之義。所言邊垂者，乃國家散關之外即是。國之時，雨之師，神道言，祥光陳。換后之詠，成功克敵，翹足可期，即當蕩定三秦，統臨萬國。瑤圖寶曆，地久天長。臣獲奉天慈，躬聆吉語，輒陳淺見，干浼宸嚴，不任之至。
　　謝宣賜天錫觀莊表
　　臣某伏蒙聖慈，宣賜漢州通記縣天錫觀唐友則莊壹所，永充常住者。伏惟陛下，繼天受命，應運垂裳。鴻圖豫定於上清，寶冊遽呈於厚地。鼎新觀宇，允答休禎。三殿之像貌崇嚴，終歲之香花精潔。今則特頒睿澤，廣錫莊田，輟彼膏腴，永為常住，皇慈迥降，玄教增榮。自玆日給齋羞，免有旁求之闕；晨香暮燭，益專焚祝之心。祈聖壽之延洪，保宏基之隆永。臣某叨榮聖獎，躬荷殊恩，不任之至。
　　謝恩令僧行真修丈人觀表
　　臣某伏睹惠進大師僧行真狀奏奉聖旨，修青城山丈人真君殿功畢者。伏惟陛下，恩撫萬方，仁深二教。祗園蓬島，咸均崇飾之慈；鹿苑鼇宮，俱被興修之賜。爰於仙宇，特命高僧，載申剖劂之功，克就莊嚴之勝。俄成邃殿，永鎮福庭。期五山十洞之靈，增彌劫齊天之壽。臣獲居玄教，躬荷皇慈，不任之至。
　　宣為皇子修生日道場散齋表
　　臣某伏以九天集貺，三景凝祥。動樞殿以飛光，降春宮而誕秀。華夷增抃，億兆同歡。皇帝廣捨緡錢，精崇齋福。必冀上清照鑒，隆萬壽於聖躬；至道貽休，介千祥於儲后。克昌大寶，永統九圍。臣某等獲勵焚修，榮頒儭錫，不任惶懼之至。
　　謝允上尊號表
　　臣某伏奉恩制俞允宰、臣等所上尊號者。丹懇上陳，皇明下矚。自天有命，率土同歡。中謝伏惟皇帝陛下，玄鳥誕商，赤符興漢。救焚拯溺，神資命世之才；日角月玄，天啟乘時之瑞。懋宏勳而崇睿德，功蓋前朝；總曆數而廓洪基，祗膺寶運。由是三靈改卜，萬國攸歸。鄙成湯周武之君，陳師用鉞；笑創魏開隋之主，侮寡凌孤。振衣而康濟九圍，凝旒而光臨太寶。承耀魄中黃之祚，執招拒西白之符。握金鏡而照寰瀛，人神交泰；撫璿璣而觀海島，億兆樂推。故得御端門，而嘉氣橫軒；登圓丘，而神兵扈仗。謁清廟而玄· 雲四卷，月瑩中宵；膺鴻名而白氣輕飛，煙籠廣砌。麟呈沼扯，龍躍江湍，草樹含文，雲霞絢綵，金符踴篆，玉璽流光。雖讓德於上玄，已盈編於太史。又若天涯地表，右塞南荒。列奇貨於明庭，貢神駒於天廄。寶香來於絕域，美玉薦於殊封。漢孝武之四隅，請頒正朔；唐高宗之諸國，願混車書。將復禹封，更開堯土。百揆時叙，六樂克和，信及豚魚，恩加動植。矜通已責，恤獄省刑。天無入牢之星，地絕成牛之氣。俘囚繫頸，咸蠲鈇鉞之威；孽黨臨誅，特有緡錢之錫。牲栓肥腯，粢盛潔豐。敢昭事於神明，致仁賢乎紱冕。達誠心於天地，罄恭恪於郊禋。感無不通，動時喜應。不炫奢靡，不御纖華。無愆湎之遊，無惉懘之惑。不尚馳騁，靡徇畋漁。靜必肅嚴，舉惟典禮。豐財和眾，禁暴安人。大閱以正武威，大蒐以示軍實。貔貅百萬，皆蒙輪拔。拒之豪騋牝千群，盡驥子龍；孫·之駿延獎忠孝，博採器能。片善無遺，微功必錄。專經雉子，激之以高科；靖節幽人，縻之以好爵。賞勤敦本，務穡勸農。歲多栖畝之糧，時豐廩實；野有如雲之稼，國富家肥。四隅無烽燧之勞，百里有謌謠之樂。星芒武將，功高而武列洸洸；嶽秀儒臣，業贍而儒風穆穆。雖仲謀之興江表，玄德之有坤維。較美籌功，曾何仿佛。今則關河克靜，柝無諠，鄰封之王帛交馳，近境之干戈載戢。人歡富壽，政洽雍熙，文武誠臣，願增徽懿，中外瀝懇，華裔同辭。果迴日月之光，俯降允俞之韶。戴圓履矩，率土普天。觀盛禮而有期，仰高穹而增抃臣與道眾等，不任踴躍、歡呼激切之至。
　　代人請歸姓表
　　臣聞磐石之宗，義非他族；維城之重，實自本枝。將垂久大之規，合定親疏之分。臣自乘文律，識昧武經，獲履戎行，早塵天渥。提戈擊劍，惟傾報主之心；北伐南征，每誓勤王之節。伏自皇帝陛下，駕驅豪傑，掃蕩寰瀛。念其纖芥之勞，假以殊常之澤，賜為骨肉，列在宗枋。但勵捐軀，冀酬睿造。今屬以，乾坤改卜，天地降休，土德潛移，金行啟運。徇華夷之推戴，副億兆之歸依。端居而神器自來，遙同舜禪；恭已而龍圖肇創，不假周征。緱山之寶祚天長，淮水之瑤源地久。巍峨帝緒，須承綿瓞之宗；浩蕩皇基，難雜蓬門之子。循襟省己，榮極增憂。輒披昧死之誠，甘真逆鱗之罪。期分貴賤，永叙仙凡。伏乞聖慈，許臣卻還本姓，干冒宸嚴，無任待罪，望恩涕泗，隕越之至。
　　賀太陽合虧不虧表
　　臣某伏睹司天奏今月一日丁未巳時四刻太陽合虧於軫宿十一度，至未時四刻復圓，今測驗不虧者。日華騰景，君德齊尊。超術曆而不虧，彰睿明之通感。中謝伏惟皇帝陛下，元陽誕聖，二曜均明。昇若木於震宮，曜貞輝於乾道。體冬曦而流愛，九有咸恩；比春煦以延慈，二無並照。故得大明增彩，推莢難窺。契覆載之殊休，越陰陽之常度。祥光彌盛，玄德動天。逾漢日之再中，邁堯輝之合璧。書之青史，實冠瑤圖。臣獲奉昌期，叨觀嘉貺。退顧桑榆之景，倍傾葵藿之心。不任歡躍之至。
　　謝恩宣示修丈人觀殿功畢表
　　臣某言伏睹長平山惠進禪師行真奏，伏惟宣旨重起立丈人觀真君大殿功畢者。聖造旁敷，仙祠重創。巨功克懋，靈跡增榮。伏惟陛下，德洽萬方，惠分二教。文風遐布，殊庭效柔服之誠；武烈光宣，異俗禀雪霜之令。蓬宮奈苑，咸遂興修。寰區瞻禮樂之容，夷夏識玄緇之訓。功俾太古，美冠前王。去冬，以丈人觀置立年深，堂廡凋壞。命高僧而制度，賜物力以興隆。於是運石他山，伐材幽谷，楩構入用，制劂程能。俄成大壯之功，克致齊天之固。虛簷瞰日，廣砌橫空，雲拂危梁，風生疏牖，垣塘不改，圖晝如新。截岡阜而豁庭除，闢溝源而護階磴。衝流莫及，迸石難侵。遙符睿聖之慈，顯此殊常之績。集奇功於不朽，增聖壽以無疆。臣叨列玄關，夙深皇澤。唯虔焚炷，上答休明。不任。
　　宣醮丈人觀新殿安土地迴龍恩表
　　臣某伏奉宣旨，以青城山丈人觀新殿功畢，修醮安謝者。伏以陛下，仁周海岳，澤溥儒玄。翹屬靈山，垂恩仙觀。殿宇之凋摧既久，教門之興葺無由。韶命真僧，頒宣國力。宏麗有疑於化出，巍峨遽比於神功。鎮彼福承，與天齊永。臣獲承睿獎，虔啟醮壇。嚴香燭以焚修，遍真靈而告謝。霞峰雲壑，如聆萬歲之音；玉曆金符，更廣千椿之壽。以今月二十三日設醮訖卻迴，謹詣閤門，奉表起居以聞。
　　賀獲神劍進詩表
　　臣某言伏睹今日趙匡業所進，合州江上得神劍一口，宣示中外者。伏以將啟昇平，祥符必降。欲清凶孽，神劍斯呈。助聖明斬斷之功，表天地匡扶之力。伏惟陛下，功超三五，威肅寰瀛，仁格幽明，道均天地。故得山川林谷，吐金焰於層崖；風雨雷霆，見霜鋒於萬里。一條秋水，初觀出地之姿；數尺練光，宛耀倚天之勢。仍彰變化，顯著神奇。昔嬴帝得之於水心，果吞六合；今陛下獲之於江上，即統萬方。刜鍾切玉者，詎可比倫；斬馬斷蛇者，那堪儔擬。臣榮逢昌運，獲睹殊祥。輒貢詠謌，願揚睿感。謹課頌聖德七言四韻詩一首陳進，干浼宸嚴無任之至。
　　賀誅劉知俊表
　　臣某伏睹勅旨，劉知俊以凶橫暴常已誅戮訖者。罪惡貫盈，人神共憤。允符聖斷，克正嚴誅。臣某誠抃誠快，頓首頓首。伏惟劉知俊性惟凶狡，器本凡庸。有貪狼苟且之心，無報德懷恩之志。傾思危迫，歸我大朝。顯敷雨露之慈，旋受節麾之寄。委之非次，待以不疑。更隆推轂之恩，特付專征之任。而咆哮自恣，殘忍為懷，屠害黎元，罔遵刑憲。隳大國撫柔之旨，辜聖朝吊伐之仁。既負鴻慈，難逃顯戮。伏惟陛下，恩弘天地，仁冠堯湯。體至道以好生，布春和而照物。夷蠻戎狄，皆知慈育之深；日月星辰，共鑒包荒之廣。而知俊獨違聖造，肆用淫刑，致遐激之未通，阻四方之向化。今則雷霆震令，斧鉞興誅。使普天率土之人，荷去惡除凶之德。克昌祚曆，永福生靈。臣某獲睹宸威，無任歡躍快抃之至。
　　賀鶴鳴化枯樹再生表
　　臣某伏睹，邛州團練使張敬周奏，大邑縣鶴鳴化玄一大師郭昭美申，當化有古栢樹內有七株枯多年，今再生枝葉鬱茂異常，州司差人覆驗有實者。仙山表貺，嘉樹呈祥，符睿德之感通，彰神功之茂育。臣某誠歡誠抃，頓首頓首。臣按瑞圖云：帝王德及草木，政致昇平，則松栢常生，木有禎異。伏惟陛下，膺圖啟運，握紀承天。修文化而服遐荒，耀武威而平九有。恩周草木，惠及蚳蝝。窮蕃解辮以歸仁，獷俗梯山而納賮。由是涵濡異類，感動殊倫，雪兔霜禽，栖翔接影，應龍神蔡，表見為常。今者玉洞雲峰，靈墟古化，當炎漢理平之際，乃天師修道之鄉，林麓森疏，煙霞熻赩。蒼崖蘚織，凌空之轍跡猶存；翠墠莎封，化鶴之壇基尚在。而巖前古柏，枯朽多年。霑雨露以重榮，吐黃芽而再茂。喬柯裊翠，密葉凝陰。彼王廙之豫章，難偕繁盛；雖瀨鄉之仙檜，莫繼禎祥。惟七柏之興榮，契卜年之遐永。祥編瑞諜，古昔無倫。臣獲奉昌期，頻聆嘉瑞。敢陳謠詠，願播寰瀛。謹課頌聖德七言四韻詩一首陳進，稱賀以聞。
　　賀西域胡僧朝見表
　　臣某伏以西域天竺僧到闕朝覲者。天慈遐被，異域懷歸。致萬里之蕃僧，朝千年之聖主。華夷率化，億兆同歡。臣中賀伏惟陛下，繼聖統夭，體元立極，惠周覆載，仁匝寰區。戎蠻夷狄之鄉，皆遵聲教；舜禹商周之德，莫繼欽明。由是賝寶川馳，梯航霧集，貢無虛月，史不絕書。今者天笠遠戎，葱山敻俗，在積雪流沙之外，比峰岑鹿島之間。遙望干霄之雲，遂起朝天之意。言須重譯，路想經年。崎嶇不憚於窮荒，匍匐願瞻於聖日。雖圖澄入夏，秪辭于闐之東；羅什依秦，亦自龜玆之北。校其迢遞，亦驗專勤。緬惟臣子之心，允自聖明之感。永編國史，克廣聖功。臣獲奉天光不任。
　　壽春節進元始天尊幀並功德疏表
　　臣某伏以九曲澄瀾，二儀交泰。星渚表流虹之應，斗樞開飛電之祥。瑞葉千年，歡周萬國。伏惟陛下，握符受命，端扆承天。弘至道而繼三皇；敷上德而超五帝。化覃海嶽，恩普華夷，辦髮氈裘，常修職貢。四荒八極，畢贄琛珍。平六府而天降殊祥；洞三泉而地呈嘉貺。莫不書彼玉篆。波躍金鱗，獸顯霜婆，禽飄雪翅，芝英菌蠢，膏露葳蕤。靈仙時見於煙巖，貞檜重榮於雲谷。瓊儲歲稔，寶貨川臻，無向隅不獲之夫，有比屋可封之俗。故得遐方慕聖，異域歸庭。鼓舞翹誠，歡呼率化。桑乾瀚海，僧法靜則稽首朝天；身毒罽賓，三滿多則傾心入貢。皆瞻北極，共祝南山。今屬日麗九芒，風和八景，壽春大節，誕聖昌辰。輒繪真容，願崇睿福。臣某與當院道眾，起今月一日，開置靈寶延壽道場七晝夜，香燈蠲潔，焚誦精虔。冀憑妙道之功，永祝無疆之壽。前件畫像及功德疏一通，謹輒陳進，干冒宸聰。無任。
　　謝恩賜陽平山呂延昌紫衣表
　　臣某伏奉勅恩，賜陽平山主呂延昌紫衣，仍補充內殿焚修大德者。恩垂霄漢，榮及巖林。草木增輝，煙霞動彩。凡栖簪褐，共感休明。臣某，中謝伏惟皇帝陛下，惟睿開圖，握符御宇。仁覃九土，咸臻禎昱之私；政布八荒，已洽雍熙之化。由是群方述職，重譯賓庭。屬祝聖之昌辰，標壽春之大節。布鴻私於二教，灑皇澤於萬區。呂延昌久處煙羅，深精藥餌。方專心於葺理，敢企望於寵榮。豈謂陛下，念切勳臣，獎深術學。以呂延昌醫方著效，致□ #1彥諲，危疾蠲除。迥降隆恩，顯頒命服。霓裳象簡，難勝天地之私；暮燭朝香，誓答聖明之照。臣某與道眾等不任。
　　廣成集卷之二竟
　　#1『□』，此處原空缺。
　　廣成集卷之三
　　上都太清宮內供奉應制文章大德賜紫杜光庭撰
　　宣進天竺僧二十韻詩表
　　臣某伏睹西天三滿多到闕朝對者。伏以北通玉塞，西渡金河，路出重關，程逾萬里。班定遠之經歷，才及烏孫；張博望之訪尋，祇過青海。或蛇州魅磧，人跡莫窮；或飛雪流沙，馬蹄難至。由是聲教或異，職貢少修。崑嶠白環，首標瑞典；鍾山火玉，顯謂祥珍。况身毒居葱嶺之陰，于闐隔雪峰之外。天竺遼敻，跋涉辛勤。慕中華億兆之尊，嚮大蜀聖明之主。專申朝覲，實美簡編。伏惟陛下，縱聖體乾，膺圖啟運。德逾羲頊，仁冠堯湯。修文德而御要荒，耀武功而安寰海。故得西夷率服，萬宇知歸。南通交趾之鄉，北聚穹廬之俗。獻賝奉贄，無曠歲時。竊惟聽政之餘，每降自天之澤。興弘玄釋，勸獎崇修。梵剎精嚴，道宮煥麗。一心齊致，二教俱榮。紫霞洞之仙客效祥，天竺國之胡僧入貢。咸歸睿感，共福皇圖。率土臣寮，同深抃蹈。臣某芝田末學，蓬岫孤蹤，獲奉天慈，俯宣明命。謹課頌聖德七言詩二十韻一首陳進，冒黷宸嚴，無任兢懼戰越之至。
　　賀封資王忠王表
　　臣某伏睹降制，封資王忠王者。絲綸顯降，典禮昭行。宗社貽休，寰區增抃。中賀伏惟皇帝陛下，仁推立愛，道慕篤新。增玉曆於延洪，固瑤枝於遠大。鳳書錫命，麟趾增華。浮喜氣於絳霄，集榮光於朱邸。臣歡逢聖運，仰睹威儀，不任。
　　賀新起天錫殿表
　　臣某伏睹恩勅，大內新殿成賜名天錫殿者。鼎新正寢，光錫嘉名。中外榮瞻，華夷增抃。臣，中賀伏惟皇帝陛下，承樞啟運，握斗垂衣。包九土以君臨，闢四門而敦睦。法天構宇，隆帝宅於上京；括地開基，壯皇居於億世。由是前羅象門，遐敞龍庭。總日月之貞華，高嚴秀闥；集星辰之瑞彩，廣啟文軒。巍峨壓參井之墟，岌嶪，應氐房之狀。莫不嶽靈飛碣，川后貢材，人以子來，功資神助。雖鎬宮魯殿，彼鏁細以難儔；漢闕周堂，固尋常而莫並。功云告畢，寶額爰新。顯神授於上玄，以符天錫；耀宏圖於八極，永播聖功。臨海嶽而閱賝珍，會諸侯而朝萬國。將陳大禮，以福群方。叶神明贊助之期，廣天地遐長之壽。臣某榮逢聖日，仰睹神功，不任。
　　賀聖體漸痊愈表
　　臣某言伏審，昨日已來，聖體頓就安愈臣某誠歡誠躍，頓首頓首。伏惟皇帝陛下，深仁御宇，至道垂裳，惠匝萬區，恩周品物。晝乾夕惕，焦勞而腠理愆和；旰食宵衣，憂軫而寒暄爽候。今則神明幽贊，川嶽效靈，清廟貽祥，玄穹降福。克安聖寢，彌增雨耀之輝；廣納洪休，益永萬年之壽。華夷抃悅，億兆歡呼。臣某日旬以來，眼疾未减，不獲趨馳玉闕，蹈舞天階，瞻望煙霄，不任。
　　賀疾愈表
　　臣某言伏審，聖體已就痊平，中外臣寮，咸增踴躍。臣某誠歡誠抃，頓首頓首。臣聞五緯經躔，尚有差其行度；四時運動，猶或爽於慘舒。雖寒暑之乖宜，蓋陰陽之常數。伏惟皇帝陛下，順時設教，以德臨人。萬機每擊於宸襟，六氣稍違於聖體。今則神靈叶贊，宗廟垂祥，廣集天休，頓安聖寢。足嗣唐堯之一統，永延周帝之遐齡。頒賞錫於醫功，恩流海內；帑鼓呼於品物，聲震層霄。臣昨自三月已來，偶縈疾苦，不獲隨倒舞蹈堯階，無任歡呼屏營之至。
　　謝手韶表
　　臣某言今日伏奉恩旨，以臣今月十一日，上表稱賀聖體痊復事，賜手詔獎飭者。降闕流恩，紫泥頒寵。仰承天造，俯慰几庸。臣某誠榮誠恐，頓首頓首。竊以臣叨將疏野，幸列班行。雖焚修每祝於龍圖，而旦夕合趨於鳳闕。泊嬰疾苦，稍曠朝天。昨日以皇帝陛下，庶政懷勞，萬機闕念。偶致違裕，尋就痊和。是以臣稽首歡呼，飛章稱賀。寶簪裳之素分，乃周列之常儀。豈謂皇慈，曲頒紫韶。臣謹已焚香跪受訖。無任瞻天荷聖，激切屏營之至。
　　謝宣賜道場錢表
　　臣某言今日伏奉聖旨，以臣自前月二十一日，就當院集在觀道眾老宿等，於三清壇上為皇帝陛下開置靈寶消災轉經禮念道場，伏蒙宣賜錢二十貫文省除者。伏以中朝錫寵，內庫頒財。仰奉天慈，倍銘凡懇。臣，中謝伏以叨為教主，深受國恩。凡日焚修，皆歸職分。豈期聖造，仍降寵私。仰天上之龍顏，已增感聖；捧禁中之鵝眼，更切祝堯。其所賜錢，臣已依數跪受，俵給道眾訖。臣與道眾等，無任感恩激切屏營之至。
　　賀嗣位表
　　臣某言伏審，今日皇嗣寶位，光御洪圖。率土歡呼，普天欣載。臣，中賀，臣聞成王嗣位，舉千載之徽猷；舜帝繼明，為百王之茂典。上膺天命，下契人情。伏惟皇帝陛下，道比成湯，仁同大禹。德宜符於五緯，運潛契於二儀。是以克紹宗桃，光昇寶位。鼎祚彰惟新之命，洪基顯隆永之期。即使車書混同，夷夏清泰。九土有歸山之馬，四溟無橫海之鯨。克振皇綱，永安大業。臣叨榮昌運，獲列簪裳，仰馳捧日之心，雖同龜抃；俯抱臥漳之恨，莫遂鳧趨。臣無任瞻天望聖，踴躍屏營之至。
　　賀德音表
　　臣某言，今日皇帝御殿宣降德音者。臣聞聖德法天，應候每行於亭育；神功體道，順時克布於生成。莫不澤被九黎，惠敷萬國。凡居覆載，咸動歡呼。臣某，中賀伏惟皇帝陛下，宅據寰中，日臨天下。克儉而茅茨不剪，栖神而金鏡高懸。是以鴈塞窮荒，雲奔玉帛，雞林絕域，霧集梯航，運在無為，俗欣有道。今則普宣德教，克順正陽。安地表之遺黎，高開壽域；御天錫之新殿，更扇薰風。慰征役於藩方，免通懸於郡縣。魅鄉遷客，俱從釋宥之恩；囹圄縲囚，盡舉寬明之典。式因三赦，將俟一同。臣伏恨瘵療所縈，不獲隨例蹈舞玉階，無任歡呼踴躍屏營之至。
　　又賀德音表
　　臣某言，今日皇帝御殿宣降德音者。雷雨作解，渥澤滂流，而九土以無遺，致群生之咸泰。華夷億兆，孰不歡呼。臣某，中賀伏惟皇帝陛下，嗣聖繼明，握圖御宇。蒸蒸大孝，同漢惠以承祧；翼翼小心，比周王之纂極。文懷遠俗，武戢遐荒。膺乾而化洽無垠，出震而仁周有截。今則凝旎御宇，正殿宣恩。安地表之黎元，高躋壽域；灑天中之德澤，更扇薰風。憫征戍之勤勞，釋賦租之逋滯。投荒遷旅，囹圄縲囚。俱從赦宥之私，盡舉寬明之典。騰歡聲於域外，浮喜氣於雲間。車軌書文，佇歸一統。瑤圖玉曆，克保千春。臣獲以衰遲，躬逢睿聖，方嬰疾疹，不獲蹈舞堯階，瞻戀天慈，無任歡呼踊躍屏營之至。
　　謝批答表
　　臣某言，伏奉恩勅，以臣今月二偶上賀登極表一道，賜批答獎飾者。寵降丹霄，榮臨玄教。綸垂五色，出仙禁以昭彰；日煥九芒，向芝田而照燭。驚榮失次，抃蹈無階。臣，中謝伏惟皇帝陛下，珠衡誕瑞，玉斗縱神。出震域以重光，為乾樞而纂聖。德超啟誦，弘孝德以垂衣；明繼勛華，宣太明而御宇。湛恩遐布，惠渥旁敷。歡呼振野以成雷，喜氣凝空而作蓋。華夷億兆，就日瞻雲。臣某限以衰遲，兼嬰疾恙。仰龍墀而潔懇，陪獸舞以無因。遂貢封章，遙陳誠悃。豈謂特隆睿獎，俯降天章。成行之瑞露葳蕤，聯愊之卿雲芬郁。捧對而嵩衡未重，感恩而溟渤非深。鷦鷃至微，乾坤難報。所賜批答，臣謹已焚香跪受訖，無任荷聖戴恩之至。
　　慰中祥大祥撢制表
　　臣某頓首頓首言，日月不居，大行皇帝，奄及某祥。伏惟皇帝陛下，攀號痛慕，聖情難居。上為宗祧，下徇億兆。俯全大禮，永福華夷。臣衰疾所縈，不獲隨例起居奉慰。無任殞越屏營之至。謹奉表陳慰以聞。
　　慰釋服表
　　臣某頓首頓首言，日月不居，大行皇帝，崩背如昨，奄經禮制。伏惟皇帝陛下，攀慕永遠，聖情難居。四海臣妾，服制終禮。瞻天靡及，履地無容。臣伏限衰疾所縈，不獲趨詣闕庭哀慟。臣無任感咽摧慕之至。謹奉表陳慰以聞。
　　慰冊廟號表
　　臣某言，今月某日，追冊大行皇帝尊謚及廟號者。伏惟大行皇帝，應天誕睿，乘運開圖。豐沛振衣，功超於漢祖；邠岐枝箠，仁邁於周文。考唐堯翊善之名，遵虞舜盛明之號。今則式崇尊謚，爰美聖功。億兆咸哀，寰區共感。伏惟陛下，悲纏罔極，孝理萬方。仰弓劍以難追，奉冊書而增感。溥天率土，衰殞同深。
　　慰啟攢表
　　臣某言，伏承大行皇帝，今月某日啟攢宮者。哀纏百辟，號慟六宮。伏惟陛下，攀慕哀號，聖情難處。對弓劍而增感，歎光景以冥懷。臣伏限衰疾所縈，不獲隨例哀慟。無任殞越屏營之至。
　　慰祔廟禮畢表
　　臣某頓首頓首言，伏承某皇帝祔廟禮畢者。禮重宗禋，序申昭穆。克遵嚴祀，水耀神功云云。伏惟陛下，順考禮經，欽明孝德。正春禘秋嘗之典，宗配天奉聖之儀。允集鴻休，永崇清廟。普天率土，哀慕同深。
　　慰封陵表
　　臣某頓首頓首言，伏睹大行皇、帝陵寢封為某陵者。臣竊惟大行皇帝，吞日叶祥，履星應夢。握乾元而啟曆，拓坤野以開基。鄙吳魏之三分，廣行恩化；欲華夷之一統，將混車書。陵寢正名，允符聖德。伏惟陛下，纂承事重，追美為先。光顯遺功，輝華盛禮。仰瞻懿躅，稍慰聖情。凡在臣寮，同深哀慕。
　　慰發引表
　　臣某言，伏惟大行皇帝靈駕，以今月某日發引者。二儀交感，兩曜無光。億兆銜哀，雲霞共慘。臣某誠摧誠咽，頓首頓首。伏惟陛下，孝思罔極，聖情難居。望仙駕以漸遙，聽薤歌而增咽。追攀不怠，號慕難勝。
　　賀登極後聽政表
　　臣某言伏審，今月九日皇帝御明德殿聽政者。文物羽儀，初陳於玉砌；行鵷振鷺，乍列於瑤墀。中外同歡，寰瀛共賀。臣某誠歡誠躍，頓首頓首。伏惟皇帝陛下，九天誕聖，七政縱神。執玉斗而御乾龍，將寧四海；握璿衡而司大象，爰牧萬方。敷啟后之文明，懋成王之道德。今則雲開碧落，齊膽北極之尊；霞散滄溟，共奉大明之照。恩覃有截，惠洽無退。臣跡滯芝田，榮逢寶運。悲越吟而自感，趨漢殿以無由。瞻望堯天，不任抃蹈歡呼激切屏營之至。
　　慰山陵畢表
　　臣某言，伏承大行皇帝山陵禮畢者。神宮長閉，仙寢永安。率土生靈，不任號慕云云。伏惟皇帝陛下追慕不怠，聖情難居。對馬鬣以增悲，攀龍髯而永而。遊衣尚在，仙駕已遙。追想英威，摧慕何及。臣某伏限衰疾，不獲奉慰闕庭。不任號殞摧咽之至。謹奉表以聞。
　　請不赴山陵表
　　臣某言，竊承山陵俯逼，皇帝陛下哀慕無窮，欲躬赴陵寢者。恭聞中旨，實駭人情。凡被照臨，莫不惶惑。臣某誠惶誠恐，頓首頓首。伏以帝王之孝也，法天順人，緣理制禮，俾生靈咸若而宗廟永安。未聞以弓劍之哀誠，履曾閔之獨行。遽勞警蹕，親奉告修。伏惟皇帝陛下，考百王之舊儀，徇歷世之成典。特迴聖鑒，俯契禮文。遵前古之通規，示後王之令範。彌彰孝理，以慰萬方。臣不任瀝懇虔望迫切之至。謹奉表陳乞以聞。
　　廣成集卷之三竟
　　廣成集卷之四
　　上都太清宮內供奉應制文章大德賜紫杜光庭撰
　　戶部張相公修遷拔明真齋詞
　　臣聞，太上開圖，元皇演教。三籙定金明之典，功被人天；九幽懸玉匱之科，惠周存歿。竊尋經旨，遵按玄文。仰祈遷拔之恩，輒備懺陳之懇。今月二十五日，是臣先妣唐楚國夫人、蜀追封宋國太夫人劉氏忌辰。今月三十日，是臣先考唐丞相太子太師、致仕蜀追贈太尉忌辰。謹賚油燭香化供養之具，於成都府玉局化北帝院，奉修靈寶明真道場，一晝一夜。道士一十四人，三時行道，三時轉經。對乾象以披心，馳香龍而上奏。伏惟高尊憫鑒，眾聖垂光，普告四司，關明三界。降九龍符命，開長夜寒庭，鍊沐形魂，遷拔神爽。出玄陰之府，入洞陽之宮。罪咎蠲消，冤讎解釋。落名地簡，列籍道階。輪轉福鄉，克登仙品。九玄幽識，咸遂超昇。誓勤修奉之心，上答真靈之澤。
　　張氏國太夫人就宅修黃籙齋詞
　　伏以妙道玄功，濟時佐國。真經祕旨，拯物救人。肇宏規於億劫之前，弘大化於萬天之內。宗之者，儲祥納祐；修之者，駕景登晨。披究古今，昭彰典誥。張氏克承禎貺，運偶聖明。被沐天光，輝華帝澤。循懷顧分，常抱兢憂。省已修躬，每為炯戒。實恐往世之積瑕未懺，此生之累釁將深。幽陰有註訟之書，冥漠有考延之籍。又張氏今年，天符臨於木墓之位，暗曜住於飛化之年。火星照於身宮，仍當剋之性分。大運逢王金之上，火力稍微；小運值生金之鄉，木氣已薄。緬思厄會，倍用憂虞。竊帷大道無方，施恩普洽。式申虔祝，必介休祥。是用蠲潔丹心，修崇黃籙。像瑤壇而肅列，按瓊韞以敷陳。質信諸天，燭蘭缸於午夜；告明三界，飄檀蕙於九時。露懇馳誠，希恩悔過。伏惟高尊太上，萬聖千真，憫鑒叩祈，昭宣渥澤。勅天司地府，命陰職陽寮。黑簿落名，青宮著籙，和平債訟，消解冤讎。北都除執對騙之篇，年齡增遠；南極定延長之紀，祿祚尤宜。五行祛災滯之文，九曜息照臨之咎。常歡舜日，永癊堯天。眷屬樂康，子孫忠孝。九玄七祖，往逝先亡。或拘滯昏衢，未超福路，願承道力，便遂往生。利祐見存，允蒙貞吉。其有三徒六趣，夜府寒鄉，亦因懺滌之緣，盡獲逍遙之果。陰陽將吏、宅宇龍神，長悅豫以安寧，俾凶衰而殄息。上願皇圖遐廣，聖壽延洪。卜年克大於姬周，享祚更隆於炎漢。寰瀛一統，書軌混同。共傾捧日之心，咸沐自天之祐。
　　奉化宗祐侍中黃籙齋詞
　　伏聞，道本無為，降元精而生二象；象而後數，羅五緯而備群形。維地麗天，無違於律曆；陽舒陰慘，咸繫於裁成。由是善惡循環，吉凶倚伏。乾剛坤載，不能排九六之期；蟾魄烏輪，不能革盈虧之勢。況乎二儀禀質，三命定生。未超變化之機，固有推遷之理。是宜兢懷省己，審過知非。常加策勵之心，冀動真靈之鑒。臣夙承玄廕，早沐洪休，運偶睿明，身叨寵任。推忠陳力，未申匡濟之勞；翊聖扶天，累荷超逾之渥。將壇相印，委遇益隆。蒼珮行師，徽榮彌厚。戒滿盈而徒切，報君父以何階。尚恐動靜行減，有乖於素分；屬心舉念，有忤於神明。或在公有失於賞刑，統眾有愆於裁斷。或往世之尤違未解，或積生之冤債未祛。有一於斯，皆宜懺滌。又今年，二運俱逢於墓位，飛天仍值於火星。雖居華蓋祿德之方，恐有刑剋照臨之數。以玆兢懼，倍切懇誠。徐氏年運之中，亦有災滯。大小二運，金火氣微，飛宮遇於計都，天符臨於生月，恐為災滯，志在懺祈，是敢恭備信儀，虔申齋潔。按玄都品格，修黃籙道場。嚴香花於二日六時，召真聖於諸天諸地。凝神注念，瀝懇披心。伏惟萬聖迴光，眾真流鑒，憫其丹款，錫以休祥。赦已往之罪瑕，息將來之厄滯。明星暗曜，無臨照之凶；三命五行，除衝妨之會。冤仇和釋，憤訟消平。嗣胤繁昌，壽祿延益。九玄蒙福，幽夜開光。眷屬康寧，龍神安豫。上願聖躬萬壽，大業永昌。布聲教於九圍，咸歡舜澤；混車書於八極，共樂堯仁。百穀豐盈，六氣均暢。誓傾忠孝，上酬英睿之慈；克勵精誠，仰副真靈之祐。
　　上官子榮黃籙齋詞
　　伏以大道玄功，至真妙感。隨方流貺，應念垂慈。佐國濟人，恩周於動植；祛災降福，惠及於幽明。凡所啟祈，必蒙昭鑒。某氏以今年大小行運之內，恐三命衰微；陰陽宿曜之中，恐五星臨照。致成災厄，無所告祈。竊聞黃籙妙齋，功德廣大，無災不解，無厄不禳。輒罄丹誠，冀蒙玄祐。謹依科法，開置壇場。三日香燈，九時懺謝。至真冥應，有感必通。伏願三境諸天，高真眾聖。降無涯之澤，垂廣覆之恩。為某氏解除積世罪瑕，多生冤債。隨懺消平，應時除蕩。眷屬安貞，公私和泰。誓傾忠孝，永奉聖期。
　　飛龍唐裔僕射受正－籙詞
　　伏聞，冥寂之初，混元之首。道生一氣，分彼兩儀。陰陽有昇降之殊，清濁有仙凡之異。是則紫清金闕，高居太妙之庭；黃軸風關，下鎮窮泉之域。隨機染惑，因生進退之疑；委跡沉浮，遂有飄零之痛。既非先覺，必在指迷。玄元皇帝，當東漢之季年，啟南宮之寶笈，首傳真籙，大拯群生。修之則駕景沖虛，行之則濟人佐國。或蕩平氛叶，或懲革凶妖。正日月之天元，風雲時候；靜災邪於地紀，生植無愆。歷代所尊，垂休靡極。臣夙承道廕，獲奉皇慈。功輕而渥澤愈隆，力薄而君親未報。常思禀窺祕籙，宗受靈文。勤旦夕之香燈，勵精虔而禱祝。所冀家國，同納福祥。今則嚴備信儀，恭開壇墠，通宵懺滌，稽首歸依。蘭燈夜燭於九冥，檀炷晨飛於三境。恭馳懇欵，冀達尊靈。伏惟太上三尊玄元大帝，十方眾聖，三洞威神，鑒丹懇之誠，賜感通之應。靈官真氣，咸賜授傳。使內保身安，外桔災沙。名臻道籍，罪滅陰曹。九玄離積夜之鄉，永棲長樂；舉族享無涯之善，常奉休明。算壽遐延，公私清泰。上願龍圖攸久，鳳曆延洪。增聖壽於無疆，乾坤共永；布皇恩於有截，海岳咸安。同為至道之風，共暢無為之化。
　　皇太子青城山修齋詞
　　臣聞，靈寶陳規，齋戒感希夷之兆；真文設教，行藏通修鍊之功。莫不啟之於心，弘之於道。上可以虔祈穹吳，昭達玄微；次可以宣布情誠，柢延福祐。永言清信，敢薦虔恭。伏以皇帝，劃地開基，法天垂覆。定禍亂而爰承土德，闡真明而克應金行。翼翼小心，弘朽索薄冰之懼；乾乾夕惕，有櫛風沐雨之勞。備歷歲時，益勤祇敬。是致年豐歲稔，國富兵強。定蜀漢之疆圻，扼黔巫之襟帶。允文允武，咸序彝倫。至公至平，式崇治本。四方慕義，萬里歸仁。梯航無隔於高深，書軌盡同於風教。蓋九霄之靈蔭，信大道之冥扶。是使帝圖聿昌，宸算永言。戴仰彌切，兢持近者。以星象留行，稍淹時景。分野觀矚，實資禱祈。是用潔志清心，忘機滌慮。召十洲之法侶，約三洞之玄科。敬設清齋，仍修大醮。伏願上真降鑒，眾聖宣慈。迴機軸於玄關，啟輝光於丹道。凡言災珍，並獲消除。但有吉祥，皆承應感。增聖壽於千秋之外，播皇猷於萬宇之中。壽山罙峻於五山，福海更深於八海。與乾坤而齊固，共日月而合明。叶華戎推奉之情，遂臣子依憑之懇。盡繁至教，俯契微衷，冒瀆真仙。無任兢惶戒懼，激切屏營之至。謹遣得一大師賜紫張茂卿等一十四人，虔修法事，願鑒丹誠。
　　普康諸公主為皇帝修金籙齋詞
　　伏聞，道混虛無，泮玄黃為九玄之始；象凝恍惚，標化育為獨化之源。於是覆載以乾坤，照臨以日月。三才共道，剛柔之用。迭興品彙，攸生善惡之端，遂列然後，降之以君父，佐之以股肱。法高皇不宰之慈，體大帝無言之煦。弘安疆域，大庇黎甿。伏惟皇帝陛下，出震臨人，承乾御曆。禀樞機之精耀，含嶽瀆之靈源。明契三辰，運符四序。當天人之允屬，表讖瑞之咸臻。因念陵夷，遂康烝庶，鎮寧郡國，割裂江山。辛勤侔大禹之功，化洽媲成周之德。豈忘宵旰，莫憚焦勞。是用和平，永期清泰。某等今以時當端月，節遇正陽。屬二氣之將交，處午位之炎景。思弘百福，用薦千齡。啟金籙之靈壇，造玉京之勝地。伏願皇帝，明齊月桂，壽比天榆。握金鏡以御寰瀛，致衢樽而歡億兆。垂旒問道，睹元凱之忠貞；負宸調元，獲夔龍而翊贊。四三皇而永固，一六合以無虞。仰奉虛皇，俯垂玄造。冀納虔祈之志，獲申懇禱之誠。
　　皇太子為皇帝修金籙齋詞
　　伏以浩邈無涯，育乾坤者至道；彌綸莫極，運造化者玄功。凝一氣，以生三才；周六虛，而吹萬有。所以春皇秋帝、雲紀火官，承妙用以御寰瀛，體無為而統天地。曷常不含，和韞粹端。拱穆清執，大象以臨，人乘飛龍。而布化雖流金爍石，湯德彌光。懷山襄陵，堯風益扇。皇帝應圖負扆，握鏡開基。慕玄元慈儉之宗，仰黃帝華胥之躅。日慎一日，雖休勿休。故得聲教旁敷，京坻積稔，俗臻暇豫，民樂雍熙。交歡自洽於鄰封，貺贐爭來於絕域。倍增寅畏，祗荷穹旻。昨以垂象飛芒，天文烱戒。躔次雖殊於分野，禱祈勵切於焚修。恭啟皇壇，敢希鴻福。仰玉清之玄化，稽首知歸；開金籙之道場，齋心發願。所貴者，達誠碧落，薦壽皇躬。與日與月之同明，共地共天之咸久。青詞奏御，俾金慧以韜光；丹表通真，致珠囊之叶度。災纏永息，禎瑞常臻。鳳曆克調，狼煙不警。政隆三五，祚越億千。位忝儲宮，實欽仙境。輒傾素懇，仰望玄慈。
　　中元眾修金籙齋詞
　　伏聞，至道希夷，真精玄寂。弘化於混元之表，凝光於太極之先。散淳一之根，潜分步驟；鼓生三之氣，以制寰瀛。所以乘龍襲氣之君，畫卦垂衣之后，順敷道要，創厥皇基。恢妙用而福寰中，布神功而利天下。昭彰帝紀，炳蔚人文。允屬睿朝，誕應天睠。皇帝儀乾受命，應運開圖。繼軒黃帝頊之靈源，茂直父文王之至德。纂承土運，光啟金衡。端旒表以穆清，慕唐虞而真正。思洽大同之理，以康九土之民。稼穡連豐，華戎咸泰。皇儲輝重明之美，遐方贊有道之風。中外恬夷，生靈輯陸。况屬三元令序，大宥昌辰。宜虔齋潔之誠，共祝君親之壽。拂瑤壇而展禮，按金籙以陳儀。龍綵質心，香花備信。焰九光之蓮炬，下照冥津；飄三素之檀煙，上聞真域。必冀三天降祐，萬聖延慈，宗社隆昌，寶圖安鎮。齊乾坤於聖壽，等日月於睿明。文德武功，綏寧八極。天枝寶胤，輝映萬齡。儲皇享椿桂之年，常扶大業；妃后潔蘋繫之德，共翼宸居。朱邸清朝，彌臻景貺。外藩內輔，益履殊榮。常樂雍熙，皆登富壽。其有宿殃積釁、往債前冤、年辰命運之災，算紀飛旗之厄，乘玆懺謝，並乞消平。即冀宗廟尊靈，生神三境，臣等九玄七祖，受福諸天，貽祚流祥，傳休無極。上願天文昭著，象緯澄清。回直符太一之旗，息玉彗金芒之耀。蕩憂患於井參之野，延福祥於梁益之墟。九穀無虞，五兵斯戢。螟蝗水旱，無肆沴於農功；疫癘凶荒，靡非災於閭里。幽關舒泰，品類滋榮，海岳歸仁，寰區禀化。至有立功將士、往逝都頭、勣著勤王，忠推致命，每因齋薦，皆為懺祈。必離冥漠之鄉，更遂逍遙之適。或幽陰尚滯，渙澤未霑。或嗣續已無，奠羞多闕。九宮符命，即為遷神。三籙洪恩，俱令濟苦。勿為疵癘，速詣福廷。動植飛沉，盡登真道。
　　皇帝修符瑞報恩齋詞
　　蓋聞歷代帝王，受天符命，咸宗至道，以御鴻圖。莫不用慈寶以臨人，仗玄功而濟物。克致雍熙之運，仍頒祥瑞之文。顧以薄躬，猥臨大寶。寰區尚擾，思偃武而未臻；法令頒行，念措刑而莫得。內惟兢業，莫敢遑寧。今年七月，漢州十邡縣百姓郭迴芝，於仙居觀，採藥耕地，掘得銅牌，長七寸，廣四寸，上有六十字。老子通天記云：丁卯年甲戌乙亥，人王生，享二百年。天子王從建，王元膺，王萬感，王嶽，王則，王道宜。五字篆文後云：北邙化張弘道，天寶留此明聖代。欽承玄貺，虔佩靈符。識大道之垂休，知卜年之惟永。爰傾丹懇，用答殊休。按九等之科儀，修靈寶之法事。所願丹心，徑達聖鑒。俯臨社稷永昌，休徵必應，四時合序，萬物以嘉。俾令率土之賓，盡保無疆之福。稽首謹詞。
　　黃齊助中元黃籙齋詞二首助然燈詞
　　伏聞，三元大宥，乃諸天降福之辰；九夜長幽，是厚地重陰之境。將消積暗，爰假神燈。上納三光，下照群爽。經科所重，濟護攸先。今屬序屆中元壇，開黃籙三時朝懺，萬罪蠲消。輒備香油，同申供養。伏冀鸞輝鳳熖，凝光地府之中；星布蓮敷，散景泉扃之內。盡超苦趣，永出冥津。九祖生天，六親介福。災祛未兆，善洽無疆。奉上安家，並希元吉。
　　黃齊為二亡男助黃籙齋詞
　　臣聞包容萬象，至道為亭育之尊；弘濟群生，天尊演虛無之道。莫不恩覃纖芥，澤普存亡。明真開玉匱之書，長夜釋重陰之苦。丹誠上感，玄貺必臻。臣過咎夙彰，神明垂譴。纔逾一月，繼喪二男。憔悴中年，寂寥孤影。痛蒸嘗之時，絕念冥漠。以何依懼彼營魂，尚為拘滯。伏思遷拔，唯仗焚修。捨其服用之資，助此香燈之會。凉飊韻磬，應聞泉曲之中；秋月凝壇，想照夜臺之下。願乘齋福，俱出幽關。鍊魄朱宮，生神絳府。各遂逍遙之路，盡登清凈之鄉。永奉正真，長居道域。人間天上，終際會於善緣；萬劫千生，更團圓於眷屬。昭昭願力，真聖鑒知。不任涕咽虔祈之至。
　　趙郜助上元黃籙齋詞三首
　　至道流慈，元皇垂貺。三宮四赦，爰孚作解之恩；品物昭榮，共樂如春之澤。皇壇巨祐，幽顯無遺。臣以庸愚，叨逢聖運，早承寵祿，常戒滿盈。猶恐年歷之間，星辰之內，因纏厄會，尤切兢憂。輒因黃籙道場，虔申悔謝，仰希上聖，俯鑒沖襟，密賜福祥，潛祛災咎，壽年增益，家眷康宜，存歿幽明，同臻景祐。
　　中元
　　律移朱夏，節應素秋。鼓夷則於西郊，斂火雲於南極。裁非戒惡，允屬
　　玆辰。猥以塵凡，叨親道化。身叅丹籙，名隸玄臺。而過尤易結，世網難祛。動靜行藏，未混融於大道；年辰宿曜，猶纏集於眾災。輒因黃籙寶壇，助營香供。冀蒙聖力，俯鑒愚衷。開罪書而解赦愆尤，豁塵累而蕩蠲厄難。九玄受賜，舉族霑榮。永承祐護之恩，誓竭歸依之願。
　　下元
　　臣以宿因，獲承積祐。早叅職務，族忝官榮。而所主重難，常深憂懼。尚慮行年災滯，星曜加臨。遂履困蒙，莫知祈告。今屬玄冥屆節，水帝司辰。星杓方指於孟冬，朔氣正雄於北陸。年光遷貿，修奉彌專。敢因九奏之壇，虔瞻上聖；盡瀝萬重之懇，願降殊慈。賜臣罪咎消平，災凶殄息。前冤宿債，乘功德以和寧；往世今生，荷懺祈而濟拔。九玄享福，舉族霑榮。克承憫祐之功，永勵歸依之懇。
　　馮涓大夫助上元齋詞
　　伏以大道垂文，澤周存歿；天尊演化，恩及幽明。廣敷九等之科，以拯重冥之苦。敢持哀懇，仰叩玄關。今月二十六日，亡妣隴西郡君贈隴西郡太夫人李氏忌齋，詣玉局靈壇，因上元勝會，伺修香供，用禱福祥。伏願亡妣，鍊景朱陵，棲神玄圃。悟恬澹希夷之道，契長生永劫之真。玄會無為，克臻妙果。
　　中元
　　伏聞，黃籙明科，紫陽具典，玄元勝力，丹簡宣恩，拯拔幽沉，照臨冥夜。古今宗禀，生死銜恩，有感必通，所祈克應。今月二十六日，是臣亡妣贈隴西郡太夫人忌辰，輒因玉局壇場，中元齋薦，同申修奉，冀達真靈。伏願亡妣，乘此福緣，高昇道境，遊神碧落，蛻影丹臺。永登快樂之鄉，克證希夷之道。
　　下元
　　伏以黑帝御時，玄冥肇序。下元勝會，大宥昌辰。所宜虔祝，上真勵精，下土用祈，禎貺以福存亡。今以玉局靈墟，瑤壇展禮，輒持法信，用助齋誠。敢希眾聖鑒臨，萬真昭祐。九玄開度，超離冥漠之鄉；五族叶和，長荷安貞之福。災凶殄息，罪咎消平。永誓丹襟，仰承洪澤。
　　周庠員外助上元齋詞
　　伏聞，齋敷九等，節啟三元。是萬方禱福之辰，是眾聖宣恩之日。今屬玄元真化玉局靈壇，陳黃籙之儀，按玄都之品，九時奏御，三日焚修，精助香燈，同申懺滌。伏冀高尊錫祐，大道流慈，採納精誠，降頒鴻福。九祖遂超昇之願，六親霑覆護之仁。消厄滯於將來，解冤讎於既往。罪咎原釋，疾苦痊平。壽祿增延，凶災除蕩。克叶發生之德，敢忘大道之恩。
　　下元
　　伏以玄帝司辰，水官統序。乃請福延恩之節，是凝心滌慮之期。況玉局仙蹤，瑤壇盛禮。九時焚祝，必介於休禎；三日齋莊，敢同於懺謝。所冀災纏殄息，冤債消平。罪咎咸蠲，存亡共泰。永虔修奉，以答玄慈。
　　盧蔚大夫助上元齋詞
　　伏以大道周行，三元立訓，陟明考校，毫末無遺。臣早慕玄虛，夙宗清凈。每展恪勤之懇，以祈昭祐之慈。今以玉局靈壇，上元福會，輒責香燭，同助焚修。所祈消解災凶，滌除罪咎，蠲平疾厄，延益年齡。善功克被於存亡，禎貺旁周於眷屬。永勤丹慊，仰副玄慈。
　　上元
　　伏以考校良辰，先春令序。當上元陟明之節，乃群生舒泰之期。式罄齋誠，以申虔祝。今屬錦都靈化，玉局瑤壇，啟黃籙之真儀，展玄科之盛禮。輒持香信，同助良因。伏惟眾聖垂慈，萬真昭鑒。憫其修奉，錫以禎祥。惠普存亡，遐祛罪咎。解災纏於未兆，增祿壽於惟新。永勵丹心，上副玄貺。
　　中元
　　伏以四始周行，三元定籙。陟明顯晦，考校無遺。臣素奉道科，早師玄寂。每逢良會，必勵修崇。今以玉局朝元霜壇蕆事，輒賚香燭，潔助齋功。所祈大宥之恩，允降自天之澤。疾恙痊愈，祿筭增延。仰薦先靈，旁沾眷屬。永承丕祐，欽贊元勛。不任歸命丹切之至。
　　下元
　　伏以水德配時，玄冬叶候。當二氣謹藏之節，是諸天校會之期。所宜勵志重玄，凝心至道。滌瑕悔過，請福希恩。況玉局皇壇，錦城福會，敢營香幣，同助齋修。三日肅虔，九時朝懺。冀蒙昭祐，廣賜休祥。賜臣玄祖超昇，陰冥開泰，存亡濟度，災咎銷平。釋冤債於夜庭，落罪尤於地簡。疾厄痊復，筭紀遐長。誓傾嚴奉之誠，常副真靈之祐。
　　廣成集卷之四竟
　　廣成集卷之五
　　上都太清宮內供奉應制文章大德賜紫杜光庭撰
　　上元玉局化眾修黃籙齋詞
　　伏聞，道出虛無之表，職在生成；德超仁義之先，功包慈育。化綿億劫，教普群方。由是三皇以道御乾坤，五帝以德承天地。人臻福壽，俗致雍熙。雖金木運遷，步驟時革。理家康國，惟道為先。行之則四海晏清，代還淳樸；違之則中原版蕩，物變澆漓。我國家師太古之風，紹玄元之訓。懷道抱德，祖舜述堯。故能縱神武以滌埃氛，中興鳳曆；光聖文而安社稷，克固鴻圖。臣等夙荷道慈，獲逢昭運。微功未著，寵澤已深。思虔齋潔之誠，仰報君親之德。今屬天官統序，木帝司方。當上元校戒之期，是下土精修之節。共賚法信，同詣靈壇。備玉籩金豆之儀，陳十極四華之禮。蓮釭散熖，續陽景以燭幽關；蘭炷飄煙，御星躔而達卑懇，必冀眾真迂駕，萬聖迴軒，俯鑒群心，洪流巨福。上扶宸極，安帝業以天長；仰奉廟謀，鎮坤維而地久。邊烽不警，氣序式和，穀稼滋豐，生靈舒泰。寰瀛輯睦，車軌混同。妖沴不興，禎祥荐委。臣等存亡介福，七祖生天；族屬沾榮，三災弭息。或前生今世，罪網未祛。或往債宿冤，過尤未解。或刑章有失。或宰割不明。或故殺誤傷，因成報對。或運心履行，有犯神明。或土木奢華，服用繁侈。三官紀過，五帝司非。憑此懺祈，皆希洗蕩。賜臣等壽齡延永，祿祚遐長，災厄蠲消，冤讎和釋。其有同心事主，戮力勤王。風露先驚，古今俄隔。緬惟夜府，願享福緣。爰伸濟拔之因，俱遂超昇之路。其次蒸嘗曠絕，冥漠無依。亦俾往生，勿為淪滯。龍神正祩，五廟靈司。乘黃籙之殊恩，沐玄都之景貺。肅清風景，安鎮方隅。疫毒無侵，干戈不作。蛸翹異品，動植殊形。六趣四生，三途五苦。九龍符命，三寶威光。普沐神功，並登真道。
　　白可球明真齋讚老君詞
　　伏聞，道本至無，化分妙有。功包覆燾，恩普幽明。家國禀之以安寧，存亡得之以開濟。神威靈澤，妙用無窮。臣以玉局洞天神仙奧府，將申瞻敬，式表宸儀。遂為玄祖幽扃，塑造真像。眸容端穆，侍衛駢羅。疑珠宮下降之初，若玉座浮空之際。巨功既就，妙相益嚴。日角月玄，煥矣群生之主；緑眉皓髮，巍乎萬聖之尊。永福一方，以鎮靈化。是用虔修表讚，載展誠祈。披玉匱之科，備明真之典。轉經行道，然燈炷香，瀝懇上玄，冥心下土。伏冀傾光三境，迴駕九清。憫鑒塵微，降流禎貺。潛扶寶祚，密祐聖朝。契自然清凈之風，臻太古無為之理。次願坤維肅穆，川境晏安，符瑞有聞，災凶不作。臣九玄幽爽，七祖魂神。出長夜之庭，昇洞陽之館。毀絕地籙，超翥天衢。洎乎有識含生，三徒六趣，俱霑景福，各遂生成。臣積罪銷平，宿瑕除蕩。災纏霧廓，道化風行。得罔象之玄珠，入希夷之祕籙。誓精修奉，以答玄恩。
　　溫江縣招賢觀眾齋詞
　　伏聞，妙道融真，高出混元之表；天尊立教，光敷浩劫之先。歷代化人，隨機濟物。大惟邦國，普及幽明。俱賴神頁，咸承景貺。臣等叨逢聖運，夙禀真詮。欽玄元道德之宗，睹烈祖神仙之躅。尚拘世網，未脫樊籠。分地用天，恭守玄儒之訓；節財約己，敢忘覆載之私。今屬至，聖垂衣，元勛撫俗，五兵罷警，百穀荐登。野洽謳謌，人歸富壽。當九井降生之月，是三台誕瑞之期。將報洪恩，莫先黃籙。是敢博求眾力，同備信儀，嚴飾仙蹤，遵依秘格。披心十極，歸命諸天。然燈炷香，馳誠達懇。伏冀三尊駐景，下察丹襟。萬聖迴軒，傍流玄澤。上扶社稷，配天地以安禎；仰贊聖躬，同日月而輝煥。台星福曜，常鎮坤維。將略廟謀，永宣井邑。一方昭泰，四境又安，疫毒無侵，戈鋌不作。臣等九玄七祖，超度泉扃；五族六親，允蒙禎祐。銷平罪咎，和釋災凶。農蠶克保於豐穠，幽苦咸期於扶濟。龍神鎮守，風雨均調。道化周行，靈威廣被。茫茫九土，擾擾四生。承黃壇普懺之緣，因太上九龍之命。俱昇道果，普陟仙階。飄浮花祭之魂，霜露霑零之魄。勿為疵癘，各遂往生。道力所覃，永叶元吉。
　　尾浦劉殷費順黃籙齋詞
　　伏以清凈之宗，託重玄而設教；生成之本，資妙甩以宣功。家國禀之而允昌，古今運之而不竭。粵惟道化，首出帝先。今屬睿聖御天，元台分閫，敷弘道德，字育蒸黎。法伊堯嬀舜之仁，邁后稷皋陶之德。萬方有泰，四境無虞。共感殊恩，何階上答。是用率勉寮屬，考按經科，嚴飾壇場，備申齋潔。精香燈而達懇，奉信幣以表誠。注念九清，馳心三境。伏冀玄光下燭，至聖冥通，俯鑒群情，滂流巨澤。上扶帝業，光讚聖朝。比三辰以並明，媲兩儀而等固。鯤池鳳穴之野，聲教遐傳；桑津蒙谷之鄉，車書混一。保寧藩部，匡佑元戎。天祿永增，壽涯彌廣。臣九冥玄祖，超苦趁於幽關；五族周親，享善緣於道域。封隅之內，三農有積於倉箱；政化之中，群瑞日編於簡冊。干戈靜息，疵癘無侵。其有滯骨飄魂，久悲風露，傷墳敗廟，常苦凋荒。乘此勝因，咸臻妙樂。龍神安鎮，士庶昭甦。蠢動有生，同昇福界。
　　飛龍使唐裔為皇太子降誕修齋詞
　　臣聞，惟道為大，運玄功而生育乾坤；惟帝為尊，握洪樞而主張造化。廣司萬國，遐統群生。承景命於三清，定宏基於九土。由是瑤圖積瑞，銀漢騰華，載誕元良，恢弘大業。今屬祥虹泛綵，寶電飛光。當重離啟耀之期，是率土虔誠之節。敢披雲笈，恭詣仙壇。備靈寶之道場，儼長生之勝會。鯨鍾鳳磬，飄逸響於九天；鶴焰龍煙，達精誠於三境。伏冀皇圖隆永，均雨露以無窮；聖壽高崇，與八溟而比大。六宮內職，協讚宸居，萬彙群方，昭宣睿德。皇太子龍文鳳質，嶽固松貞，超漢盈周，賢扶一統，大同均化，旁及黔黎。共宗有道之期，並洽無為之運。臣某不任禱祝虔祈歸命之至。
　　興州王承休特進為母修黃籙齋詞
　　臣聞，上聖垂科，天真設教。神功救物，無遺動植之中；惠力宣恩，普及昇沉之內。粵自玄古，逮于玆辰。荷澤蒙慈，莫知紀極。由是酆山北部，潜祛邪沴之塵；斗極南昌，廣布生成之煦。必資虔潔，方獲感通。臣猥以凡微，叨榮道廕，遭逢睿獎，踐歷官裳。入侍天階，高陟九霄之上；出持符竹，寵臨千里之中。或齊肅師徒，須行刑憲，輯寧封部，須舉威章。慮乖折衷之宜，自掇過尤之目。以玆兢灼，常真肺懷。今則臣母竇氏，本命甲子某月日生，災運所纏，遂嬰疾苦。雖勤服餌，未獲痊平。恐是往債宿冤，尚為注訟，前生今世，旋結罪名。或星曜所臨。或年辰所歷。凶災凌撓，命祿衰微。曉夕憂惶，罔知救護。況臣主持王事，迢遞道途，不得躬奉庭闈，親調藥膳。心馳萬壑，目斷千山。惟憑大道之慈，冀集感通之效。是用歸依靈觀，稽首華壇，修黃籙道場，告玄真上聖。願迴聖鑒，俯介福祥。賜臣母氏，易短促之齡，益遐長之祚。蠲消厄會，蕩滌災衰，使六氣均調，百關康愈，咎瑕除解，冤債和平。克瞻日月之華，別降生成之福。三途幽夜，六趣殊倫，同享勝因，共臻善貺。九玄開度，五族安寧。微臣常奉二親，得勵旨甘之願；榮朝聖主，永勤忠赤之誠。惟誓丹襟，上副玄祐。不任瀝懇望恩虔祈之至，謹詞。
　　胡常侍修黃籙齋詞
　　臣聞，妙本希微，至真虛寂。運神功而化育，陶品物以生成。應感無私，周流靡倦。所以九玄三古，咸宣燾載之慈；天上人間，共沐涵濡之澤。金科玉律，雲篆瑤章，先萬法以垂文，具九流而拯世。大哉至教，無得而稱。臣夙荷道恩，欣逢景運，優遊玄造，沐浴皇風。逸豫順於天和，俯仰榮於大化。早叅祕籙，常勵明誠。燧燭焚香，每肅虔於曉夕；瓊儀寶韞，敢有怠於敬恭。族屬周親，常臻廕護。是用精修黃籙，上奉玄休。案十華三境之儀，備羽磬霜鍾之橙。歸心萬聖，稽首諸天。伏惟俯鑒丹襟，曲垂玄造。憫玆誠欵，錫以休祥。賜臣九祖七玄，生天證道；六親五族，受福霑榮。存亡均康濟之仁；動靜獲安貞之賜。災凶殄息，冤債和平，罪咎蠲銷；祿筭延益，普天含識，率土懷生。俱承道德之緣，永樂雍熙之化，不任歸命虔祈之至，謹詞。
　　李玄儆為亡女修齋詞
　　臣粵自塵微，早依真教。叨深玄渥，夙荷靈休。迫以俗機，縈纏世網。久拘職宦，罔遂初心。思羽褐以未期，欲奮飛而徒切。依棲修敬，敢怠私誠，而過咎所鍾，女子殞逝，光陰遺往，傷痛難勝。但女于初笄之年，歸于儀氏。夫歿之后，誓志道門。已造製法衣，繕寫經籙，永期頂冠佩服，虔奉修持。值臣以王事征行，未果前願。俄嬰疾恙，奄此淪亡。抱幽懇而莫申，念冥關而增恨。伏惟三尊慈憫，眾聖哀憐。曲迴鑒祐之恩，特降遷昇之澤。俾其魂魄，得契歸依。積生之冤債銷平，在世之罪瑕蠲釋。拔度幽泉之苦二獲居善爽之中。道力玄功，常加祐護。其亡女所修寫法籙道衣等，謹於道場前，焚燒上奏。伏惟至聖，鑒照愚衷，勅其魂神，開度領受。臣不任瀝懇虔祈哀痛迫切之至，謹詞。
　　天冊巡官何文濟為東院生日齋詞
　　臣聞，天地分靈，君臣定位，必資輔贊，用物昇平。猶風虎以相須，若雲龍而感契。由是吹塵入夢，諭鼎膺求。審像生賢，態氏卜臯夔之旦；堯曆元凱，虞朝齊軒后之風。莫不輝灼帝圖，光昭史筆。以康億兆，以福寰區。今屬歲紀壬辰，日秉庚午，朔居天候，月合水衡。凝南斗之禎休，集東陵之瑞彩。景風入律，星火開祥，誕昴降嵩，允當令序。叨備青襟之列，輒祈玄聖之恩，虔詣華壇，願崇鴻福。蘭釭夜燭，檀穗朝飛。仰陳三奏之儀，必達九天之鑒。伏冀青函紫筆，延生題東極之書；絳簡朱編，得道署南昌之籍。壽同山峻，祿並海深。樂境增澄，萊衣顯德。鴈序繼三台之美，鯉庭超七葉之雄。陶冶九圍，匡扶元聖，政歸一統，俗洽大同。普覃夷夏之方，永鎮雍熙之化。臣，某受恩隆異，省己虛孱，惟叩靈真，曾明感激。不任瀝懇虔心歸命之至，謹詞。
　　宣勝軍使王讜為亡男昭胤明真齋詞
　　伏聞，大化無方，神功廣被。洞幽明而赴感，普生死以垂恩。拯度無遺，古今蒙澤。臣頃者專征北陸，統領師徒。橫黑弰以臨戎，誓傾臣節；奮琱戈而效命，志洗國儲。山川有登涉之遙，糧饋有輓輸之重。惟期辦集，正切憂兢。又一軍之人，苦於( )疫，死傷枕藉，相望道途。兼小男昭胤，疾恙所嬰，性命懸迫。發丹誠而啟願，冀玄聖之鑒臨。尋遂迴戈，兔貽曠闕，再朝丹陛，祇奉皇慈，恭荷道恩，敢申昭謝是用。按洞玄品格，披靈寶典儀。考九幽長夜之科，遵玉匱明真之式。精修齋直，上答靈慈。伏冀三界照臨，諸天憫護。賜九玄七祖，超苦趣於幽關；眷屬親緣，享福祥於昭代。臣積生釁咎，往世冤讎，及主務已來，公私負犯。或賞刑不當。或裁斷失宜。俗有怨嗟，過書陰隲。致使動貽障塞，莫值亨通。晝夜循懷，常增憂惕。因今齋謝，並乞懺除。亡男昭胤，未及壯年。飄魂異境，憫其淪謝，悲痛尤深。或有邪沴侵傷。或是幽靈拘制。虔祈道力，俾遂生神。度南丹流火之庭，昇上境洞陽之府。參玄證品，悟道登真。罪咎蠲除，冤債和釋。臣等災纏超解，厄運清消，祿秩壽涯，更期延益。惟勤誠節，永酬聖主之恩；克勵焚修，仰副真靈之祐。
　　王承郾為亡考修明真齋詞
　　伏聞，至道開圖，三尊垂教。惠覃幽顯，澤浹死生。遊觀八門，播弘慈而濟苦；憫傷幽夜，迴法炬以流光。南宮闢鍊化之庭，丹簡啟超昇之籍。上智童子，願開罪福之由；飛天神人，請示懺陳之品。敷明真奧典，拔度幽關；披玉匱靈科，解銷考對。玄清昏翳，灑潤焦勞。拯拔窮魂，咸為善爽。終天載劫，俱沐玄慈。臣先考運偶道風，常叅寶籙。身逢聖日，累踐官榮。處世網之中，寧無過悮；履塵寰之內，必有愆違。况職主庖羞，須行宰戮；旋司戎伍，每舉刑章。出領郡符，入居近密。或抑強撫弱。或三令五申，既爽重輕，即為釁咎。又自鄉關隔越，兵火亂離，故里墳塋，或有侵毀，塚訟延注，逮及子孫。兼割貨所居，移易門巷，土木修造，有觸明神。以此憂惶，皆祈懺謝。是敢遵靈寶科格，修明真道場，精潔香燈，豐嚴信幣，披心露懇，悔過希恩。伏惟太上三尊，十方眾聖，神光下燭，惠渥滂流。赦先考累世已來，深殃積罪，削名地簡，濯質天衢。故傷誤殺之愆，往債前冤之目，後嗣考延之咎，先人怨責之瑕，並賜原除，內外清凈。即乞鍊神丹霍，列籍青華。不經於岱嶽酆山，克證於福堂天路。上願九玄開度，七祖超昇，墳墓安寧，幽冥潛靜，三途六趣，共洽勝功，內族外親，俱臻景祐。刳心抆血，拜手祈天。不任號殞激切涕咽之至，謹詞。
　　皇太子宴諸將祈晴感應靈寶齋詞
　　蓋聞至道應機，有同響答。明神赴感，無異影隨。緬惟幽贊之私，每荷垂休之力。六月二十二日，皇太子之會諸將，已上卜吉辰。方當暑雨之時，遂有晴明之禱。果蒙靈貺，吁此誠祈。不移頃刻之間，驟止滂沱之勢。群山曉碧，天高而屏翳收雲；六合風清，日迫而羲和弄轡。譙筵克備，中外同歡。今則旋整車徒，爰申弔伐。千軍雷動，山川絕泥潦之虞；萬馬星馳，戈甲曜晶熒之色。伫平凶梗，大拯黎元，思答真官，式陳齋薦。蓮燈夜簇，蘭穗朝飛。儀禮精嚴，香花紛郁。必達清都之聖，更崇紫府之勳。仰叩玄功，以昌鴻業。不任虔祝之至，謹詞。
　　皇帝為老君修黃籙齋詞
　　蓋聞混漠之先，希夷之表，厥惟至聖，光宅九清。敷澹然沖寂之宗，行不宰無為之教。上自三古，旁逮萬區。欽若真風，贊孚成化。粵自經綸之始，洎膺推戴以來。常慊明誠，每申瞻奉而光靈累洽，禎貺繼臻。仙居賜受命之符，顯隆基業；宣室發祝祈之念，必至感通。由是風雨常均，氛邪不起，四封無警，百穀常登。祈荷恩休，寔思昭謝。爰因令序，特啟齋壇，三日精嚴，六時蠲潔。冀憑關奏，上答玄功。今則方命師徒，將平凶醜。猶資道力，俾珍梟巢。借豐隆列缺之威，掃鑿齒貪狼之族。更垂熹祐，永泰寰瀛。不任祝望之至，謹詞。
　　蜀州孟駙馬就衙設銷災遷拔黃籙道場詞
　　臣聞，至道深微，玄功廣大。包萬天而布化，周品彙以流恩。故能下拯冥關，廣寧邦國，鎮安土地，和喻神明。皆遵宰制之歡，盡悅慈悲之力。古今共禀，幽顯無遺。臣夙奉玄休，早承皇澤。未展涓埃之效，驟叨符竹之榮。汎累掌重難，兼司刑憲，詳評獄訟。慮乖仁恕之規，主領兵師；實寡訓齊之要，動貽過咎。常切兢憂。自臨莅郡城，每懷兢慎。遽鍾殃罰，敢望生全，禮制所拘，殞絕無所。偷延視息，又降渥恩。泣血籲天，煢煢何訴。竊聞玄元設教，紫陽有遷拔之儀；正一垂科，黃籙懺祈之路。是敢肅嚴公署，崇設齋壇，拜表九清，騰詞三界。伏冀三尊眾聖，弘憫濟之慈；夜府泉扃，遂超昇之路。賜鄖國夫人某氏魂神安泰，福善資薰。積過深瑕，皆從蕩滌。不拘地府，徑上天堂。七祖九玄，前亡往逝，俱昇道力，齊會福庭。又宅宇之中，累經修改，恐因觸動，未獲安寧。願憑齋謝之緣，旁解犯違之過。龍神復位，土地安和，居止利宜，凶災銷殄。城隍社廟，里域真官，密享神功，永居福地。上願帝圖隆固，聖壽延洪。太子諸王，擁宏休而奉國；后妃嬪主，承景貺以匡朝。中外寮臣，六軍萬姓，同歡昌運，克遂安貞。歲有豐登，俗無疵癘。率土之內，一統萬方。並臻仁壽之鄉，成奉昇平之化。不　任歸命披心虔誠懇願之至。
　　卭州刺史張太博敬周為鶴鳴化枯柏再生修金籙齋
　　伏聞，至道玄通，神功廣運。裁成天地，敷讚帝王。羲軒融燧之君，堯舜禹湯之主，莫不師資沖漠，啟迪雍熙。致祚曆之厲洪，庬聲明之振赫。或乘飈滄海。或證品紫庭。光燭九遐，壽均三景。伏惟大蜀皇帝，乘樞御運，握斗故元。執大象而撫華夷，駕六龍而綏億兆。德逾堯禹，聖越羲融。穹廬窮髮之君，奉賝向化；靡漢渥涯之虜，重譯來賓。澤浸山川，仁覃草木。靈禽棲於內苑，嘉獸宅於上林。三秀呈祥，十朋表異，而猶勞謙恭己，讓德於天符；將溢簡編，益深於撝挹。今則神仙幽贊，靈化垂休。渥澤潤洽於朽根，枝榦再榮於枯栢。風來翠壁，重飄遠近之香；月過華壇，復睹扶疏之影。其為嘉瑞，實冠古先。有以見天枝帝葉之繁昌，聖壽寶圖之永遠。雖禾生清廟，蓂叶彤庭。徒美前聞，難偕聖感。臣榮逢昌運，叨領郡符屬邑之中。睹玆上瑞，藻繪朝陳於龍闕，絲綸夕降於鳳牋。旋錫御詞，嚴申醮祝。褒稱顯煥，榮耀優隆。量恩而溟海未深，荷聖而乾坤難報。敢因皇帝本命之日，修金籙道場，翹罄丹襟，仰祈玄貺。伏冀諸天降鑒，萬聖昭臨。流巨福於社稷尊靈，增景祐於宗祧先聖。二儀並固，萬國同文。皇帝壽等岷峨，明齊日月，普頒正朔，一統寰瀛。皇后受福紫宸，增齡丹籙；皇太子永扶皇極，養德青宮。公主嬪妃，榮匡聖日。諸王百辟，欽贊皇基。九土又康，五兵韜戢。煙塵殄息，稼穡豐登。動植飛沉，三途六趣，俱承惠渥，咸詣福庭。臣誓傾忠孝之規，上答聖明之澤。
　　廣成集卷之五竟
　　廣成集卷之六
　　上都太清宮內供奉應制文章大德賜紫杜光庭撰
　　眾修北帝衙醮詞
　　伏以五氣玄天、北宮太帝，司明善惡，統御死生。壽祿吉凶，咸資校錄。臣竊恐天文宿曜，有臨照之災；本命行年，有刑妨之咎。仰祈真聖，特具修禳。虔罄丹誠，同伸醮禮。伏乞解除災厄，延益年齡。落死籍於北酆，上生名於南極。公私和泰，眷屬安寧。即仰荷帝君慈祐之恩。
　　三會醮籙詞
　　臣獲奉正真，參受玄籙。內期修鍊，以保身心。外冀威靈，以禳災沴。依科佩受，早遂寶持。但慮世務所拘，塵機所役。齋戒之日，朝謁有虧。修行之辰，香燈或闕。善功未立，過咎易彰。真氣靈官，未垂應祐。玄司天府，譴責不專。三命五行，災衰未蕩。旦夕憂懼，冰炭在懷。今以上會之辰，天官考校之日，功過善惡，巨細無遺。是敢瀝懇披心，虔誠悔過，精修醮禮，拜奏章文。伏惟眾聖垂慈，赦其愆咎。降流靈應，銷解災凶。三部吏兵，常加祐護。動息康泰，永享利貞。即仰荷法籙真官濟護之恩。
　　軍容安宅醮詞
　　伏以二象既陳，三靈配位。陰陽陶鑄，天地權輿。巢居穴處之君，澆漓未作；上棟下宇之制，締構云興。由是取則五行，定規六紀。順之，則福延善著；違之，則禍起災生。考其主張，實惟五帝。臣所居之處，經始有年，土木之用繼新，畚鍤之功累作。竊恐上干五帝，旁犯眾神。又今歲興修，當行年之位。近則馮氏，忽嬰疾苦，懼因犯觸所成。輒按玄科，虔伸醮謝。備三天之舊格，請五帝之靈符。乞降正神，俯流真氣，永錫安鎮，俾獲又寧。凶邪不侵，內外康泰，疾厄蠲蕩，眷屬咸和。青宮增祿祚之文，黑簡息災蒙之數。克勤修奉，以答神功。不任。
　　王虔常侍北斗醮詞
　　臣以凡微，獲逢道化。常承覆祐，實荷真慈。自頃以龍紀元年，奉使支郡，方傳上命，遽蹈禍機。危懼之中，真靈俯祐。獲全形命，盡脫憂疑。而兩地未通，三年隔絕。臣男延龜，懇伸禱祝，累告神明，天鑒誠深，親承應兆。仰惟至聖，介此殊恩。思罄丹心，克伸報謝。今則上元大節，啟福良期。輒備醮筵，上酬明貺。伏冀省臨薄禮，釆納菲誠。答往願於當年，期降恩於此日。永當修奉，以荷神麻。不任。
　　馬尚書南斗醮詞
　　伏聞清濁分形，高卑定位。南北御死生之籍，陰陽有舒慘之殊。由是南斗尊神，六宮眾聖，紀功舉善，克揚不死之文；主籙定年，唯啟長生之本。欲使物皆歸道，人盡登真。副天尊廣濟之慈，遵大道好生之理。而塵波易溺，意馬爭馳。罪網牢籠，莫有奮飛之路；情關固閉，曾無開拓之門。臣跡處人寰，心拘俗役。機權在握，須行懲勸之文；刑賞是司，難徇沖和之用。慮其過咎，累積陰曹。更屬災凶，便為厄會。雖繼伸祈懺，上扣於天曹；而未吐明誠，仰陳於南極。今則考祥吉日，崇設醮筵，輒按真科，盡披丹懇。元元下土，虔露於瑤階；昭昭上真，必降於瓊席。敢期哀宥，俯念凡微。釋罪除災，落北宮之陰簡；錫年增祿，上南斗之陽篇。六宮永紀其姓名，五緯潛資其福祐。乞使九玄七祖，介福朱陵；五族六姻，延祥紫府。誓勤精奉，以答鴻慈。不任。
　　李綰常侍九曜醮詞
　　伏聞二氣降和，乃形品物；三光布象，以育群生。惟玆最靈，仰承明祐。至於行藏善惡，動息吉凶，咸繫上天，以司下土。臣幸承前福，叨沐道風。事主立身，得罄忠誠之節；循懷省己，常持兢慎之心。祿秩所霑，神明是貺。每增憂灼，實慮玷危。而眼疾所嬰，累年為苦。針藥雖至，服餌益勤。未獲痊瘳，倍增驚懼。恐陰陽年運，遇此重災；宿曜循行，成其困厄。曾申禱醮，冀獲安寧。今又身宮之中，暗虛所歷，當玆久疾。值此災期，啟向無門，彷徨失據。伏聞真科有格，醮酌垂文。輒竭丹誠，上希神鑒。精修醮禮，延降尊靈。伏惟九曜威神，分光照納。解其宿咎，和釋冤尤。銷彼災纏，蠲除疾厄。使紫童守衛，眼宮無痛惱之侵；青帝護持，肝臟有安平之候。凶衰永息，祿算惟新。敢忘修勵之誠，以答照臨之賜。不任。
　　馬尚書北帝醮詞
　　臣獲以凡微，早聞道化。栖心澹泊，注念正真。每展祈誠，必蒙昭祐。昨以公田既闢，壠麥初齊。遲遲之春日載陽，冪冪之油雲未布。眷玆農畝，正切憂惶。輒扣玄關，果垂鴻澤。爐香散處，便呈潤石之容；禁水噀時，已變如膏之雨。遂使西成有望，東作無愆。可俟京坻，以豐川蜀。上聖之延祥既厚，下臣之報德何階。虔拂翠壇，式陳單菲。蘋繫蘊藻，誠非仰薦之儀；繒燭香花，敢備上酬之禮。伏惟釆納，永錫嘉祥。謝過祈恩，不敢繁啟。不任。
　　又馬尚書南斗醮詞
　　伏聞大聖無私，隨機赴感。至真下濟，應念降靈。變通不間於塵凡，救度豈遺於微眇。臣自惟幽陋，竊慕玄虛。洗心依冥漠之都，潛希懺罪；稽首仰鴻蒙之境，冀滌前非。上祈拯拔於七玄，次乞和寧於四境。纔披素款，遽降鴻慈。爰俾神交，授其嘉夢。魂清氣爽，全殊化蝶之時；捫腹安懷，有類得鮫之夕。固可表豐歲之兆，知災息之微。緬惟神功，申玆景貺。兢榮先次，感激難勝。思答靈恩，重修醮禮。鴛燈吐焰，參差玉斗之光；龍霧飄香，散漫瑤池之色。全祛萬慮，共運一心。伏惟丹府上真，六宮高聖，俯迴鶴轡，暫降霓旂。采納寸誠，哀憐末俗。拂長生之金札，開大宥之洪休。賜其延永之年，增以自新之祿。主務則三農告稔，訓戎則七德申威。罪咎蠲銷，公私昭暢，存亡介福，眷屬延生。北元除錄過之書，九府錫增年之籍。況復五緯循行，或逢臨照三元，繫命時有屯亨。遇災生福盡之期，當减祿奪年之數。常情罔測，揣分懷憂。非仗道慈，無由自濟。伏聞太上啟修禳之典，天師著祈醮之科。謝罪必銷，祈恩克降，今以本命之日，輒披正一之文。虔拜靈章，式陳微醮。三宮五緯，咸罄誠祈；六府七元，普申懺謝。伏冀眾尊昭祐，大聖鑒臨。赦已往之過尤，錫將來之福慶。三災淨息，九厄蠲消。壽紀潛延，祿祚興益。七玄九祖，超度幽扃；五族六親，均承道廕。公私永泰，存沒康寧。即仰荷大聖罔極之恩，不任。
　　唐洞卿本命醮詞
　　臣宿運所鍾，遭值道化。佩奉真籙，獲以禀修。而功業未彰，愆尤易積。陰陽爽候，疾疹所嬰。憂迫既深，扣祈是切。果蒙昭祐，旋獲痊平。又於中元之辰，欲陳黃籙之會。仰告真聖，願遂丹心。今則壇席克終，功德成就。關盟有應，風雨無侵。冥感聖慈，效酬難盡。敢因本命，虔備科儀。設微醮以展誠，拜靈章而請福。伏冀高尊鑒領，眾聖照臨。前願已圓，殊祥下及。使臣罪銷厄滅，業著功充。奉親既保其安寧，薦遠必霑其遷拔。永堅誠礪，以答真靈。不任。
　　告修青城山丈人觀醮詞
　　伏以青城仙山丈人靈觀，開九室而數洞，觀群嶽以稱尊。自軒后錫封，漢皇望秩，玄宗構宇，先帝增崇，仙室益嚴，清壇彌肅。近則良宰興葺，靈宮鼎新，而正寢之西，猶虛隙地；邃牖之北，或睹餘基。玄元之像設未陳，帝子之遺蹤宛在。輒欲興修祖殿，經始齋房。永資焚謁之儀，克壯清虛之境。將施畚鍤，慮犯龍神。敢備醮筵，虔伸昭告。伏惟允玆丹懇，降以玄休，使功用必成，上下無撓。工徒安泰，福善攸新。不任。
　　嚴常侍丈人山九曜醮詞
　　伏聞天地分靈，三官定死生之格；陰陽懸象，九曜垂照燭之功。南宮開延壽之符，北府顯繩違之簡。星躔嶽瀆，考校無私。凡在人寰，咸由統御。臣自惟微薄，獲奉玄慈。而履行之間，恐乖陰騭；運心之際，未合神明。因遇災凶，復兼愆咎。遽成厄會，莫遂懺祈。今年中宮則天符所臨；身位乃土星對照。大運猶居於劫殺，飛旗又寄於行年。三命五行，恐逢刑剋；列星九曜，更慮照臨。所以轗軻未寧，災危頻作。非憑至聖，無路扣祈。是敢虔罄丹誠，克申大醮。伏惟眾聖，俯降福祥。銷災咎於將來，釋過尤於既往。六曹司命，增福算於丹天；七紀尊神，介休祥於玄極。公私清泰，眷屬安康。即永荷眾聖祐護之恩，不任。
　　青城令莫庭乂為副使修本命周天醮詞
　　伏聞道化宣行，玄功覆載。陰陽不測，亭育無私。由是五帝三皇，御六儀而統物；天官水府，司八會以持綱。南宮明錄善之科，北極總繩非之品。吉凶罪福，咸繫靈曹。竊惟全蜀奧區，華陽會府，隄封八國，柔服諸蕃。玉帳既崇，金臺實峻。外清殊俗，威懷則文武兼資；內握雄兵，申令則賞刑俱用。臣切以張某，久持重柄，獨運赤心，上禀聖謀，仰遵廟略。或指蹤貔武，清蕩邊陲。或恢復城池，削平疆土。或誅鋤姦猾，摧挫兇豪。或督課賦輿，經營軍食。以玆多事，詎可禁刑，深虞斬决之間，重輕有失，因成譴咎，曾未懺祈。又恐三命五行，或逢衰厄；明星暗曜，或值照臨。神道至幽，常情靡達。非聞至聖，難滌深瑕。是敢依詣靈山，修崇大醮。遍天地陰陽之府，周星辰日月之宮。瀝懇披心，祈恩悔過。伏願靈光迥鑒，除已往之愆違；惠澤下臨，息將來之災否。允垂嘉祐，永介福祥。延壽紀於丹篇，落罪名於黑籍。以康川境，永保群生。不任。
　　莫庭乂為川主修周天醮詞
　　伏聞元聖開光，高尊俯化。澤周品彙，慈覆萬天。懸罪福之明科，標死生之大法。上惟邦國，下及人臣。同歸統御之門，咸宗沮勸之訓。古今不紊，纖芥無遺。臣伏念佐聖立功，非賢不濟。扶危拯難，非德靡先。節度使王某義貫神明，忠衛社稷，耀武略而先朝返正，鼓仁化而今聖理平。用是茂勛，錫玆巨鎮。其間或剋收宮禁，誅蕩妖兇。秦甸行師，褒川振旅。廓清庸蜀，底定天彭。外靜邊方，下戢姦暴。蓋不得已，未能去兵，至乃宣天子之威，用將軍之鉞。無非仗順，必在為時，尚慮故殺誤傷，因成釁普。天曹地簡，或紀愆違。又恐宿曜所臨，行年有厄，曆運衰否，分野災凶。須備懺陳，以期昭洗。臣叨居寮屬，輒按經圖，仰罄丹誠，恭申大醮。潔禮頌於仙嶽，奉搸糈於靈壇。上扣虛無，極諸天而禱祝；旁周海宇，俯九地以虔祈。冀達精思，曲流真祐。願北宮赦罪，南極延生。五行之否塞清銷，三命之災衰弭絕。壽將川廣，祿與山崇。穀稼豐禳，蒸黎輯悅。常扶聖日，永福群生。上願國祚遐長，聖朝寧泰，戈鋋自息，文軌大同。三光順度於上玄，萬類繁昌於下土。幽明異趣，水陸殊階。咸沐真慈，共臻鴻澤。不任。
　　莫庭乂周天醮詞
　　伏以天地萬神，陰陽具職。敷舒道化，拯育群生。北極西官，秉刑章而定罪；南躔東府，播含養以宣功。粵自帝王洎諸臣庶，咸歸宰執，以判吉凶。臣夙荷福因，叨塵官籍。蹈艱危之路，當戈甲之秋。一從戎旃，再居名邑，而疆陲遐邈，征稅繁豐。寬柔則徵督無功，剛峻則疲羸有怨。類驅鷄而豈易，顧馴雉以殊難。況未洽和平，猶資刑賞。雖絕私自勵，惟理是從。尚慮重輕，或乖中道。深憂故誤，遂結瑕疵。又恐辰耀所臨，行年所歷，因其厄滯，以構災衰。境麗仙山，雲藏真觀；洞包雷雨，地集龍神。仰靈都於罔象之中，願披丹懇；瞻玉相於煙霞之表，必降玄慈。是用按靈寶舊科，設周天大醮。普九圍之宮府，遍十極之威神。拜手歸依，傾心祈懺。洪纖罪目，今昔愆違，未兆之災，將來之咎，並期蠲赦。曲賜消禳，眾厄清夷，宿冤和釋，更增微祿。俾遂遐年，九祖超升，三塗開泰。臣一家骨肉，兩地親緣，早獲團圓，俱賜貞吉。頃因修造，慮有侵傷。冀獲安寧，共貽祥祉。當境靈廟，川澤職司，俯祐生靈，旁祛氛沴。邑無水早，俗富倉箱。其有冥漠無依，漂零魂爽，霑玆福利，亦契逍遙。不任。
　　莫庭乂青城山本命醮詞
　　伏聞三光表瑞，九曜凝輝。配金木以司方，四時攸叙；定陰陽而立象，萬彙生成。主宰幽明，統臨罪福。臣自惟凡陋，獲奉真靈。懼履行之間，易成衍咎；修持之道，未契神明。況職務所司，重輕咸繫，恐乖彝法，更積過尤。唯夙夜在公，敢忘虔恪，而吉凶難測，倍切兢憂。兼以宿曜所臨，輒罄懺祈之懇。爰因本命，恭備醮筵，備香火以貢誠，列星燈而展禮。所冀希夷至聖，俯鑒丹心；九曜上尊，曲流玄貺。釋罪尤於既往，解厄運於將來。冤債銷平，凶衰除蕩，更增壽福，永介祉祥。眷屬乂安，公私和泰。不任。
　　丈人觀畫功德畢告真醮詞
　　伏以青城仙山，丈人靈觀，久無營葺，近再修崇。既畢巨功，爰徵繪事。輒於廣殿，圖肖真儀。鶴貌雲容，疑謁潛虛之府；瓊姿淑態，似來澄碧之宮。莞爾可贍，肅然如在，必冀降靈威於水德，流福澤於人寰。克展醮祈，仰希鑒祐。無任。
　　畫五嶽諸神醮詞
　　伏為丈人觀久為荒毀，近畢修營。土木之役既興，粉繪之功是設。爰於閟殿，圖貌靈儀。翠雲丹錦之袍，玄璧黃琮之器，星景日精之品，五華七稱之殊，二驂六馬之車，雲翼霞軿之輦。儲副二職，佐命八山。嶽君水帝之儀，溪女河侯之列。山林孟長，沼沚靈司，帝王咸秩之曹，典策所封之位。或傍司海裔，東距方諸。或別領洞天，西鄰崑嶠。莫不振揚雷電，嘯嘩蛟鯨。按察幽明，掌錄川澤。贊太上正真之理，宣帝王亭育之恩。飲彼六氣，成乎大化。比秋冬春夏，遵時令以無虧；風雨雪霜，均歲功而不爽。俱奉軒轅之命，皆持宰執之權。與嶽瀆眾靈，供上司之職。則希夷真君，居丈尊之重，當臨御之嚴。頒序朝宗，所宜森列。今則揮毫匠手，彩布循垣，燦若星陳，矗如雲擁。由是宏裾褒袖，玉劍珠謊。火佩含星，瑤珪歛月。或瓊顏蒨袖，若辭姑射之峰；異狀奇姿，似照潯陽之浦。丹青式備，絢煥如生。固當契彼神明，蘿玆福祉。上扶邦國，傍祐黎元。調十雨五風，以登稼穡；普九州六合，以致雍熙。洪圖齊日月乾坤，玄化匝蚳蝝動植。虔修醮酌，恭罄祝祈。佇降威靈，允孚禎貺。謹詞。
　　廣成集卷之六竟
　　廣成集卷之七
　　上都大清宮內供奉應制文章大德賜紫杜光庭撰
　　莫庭乂本命醮詞
　　伏以三官領籍，五帝定生。南天司祿算之文，北斗統紅繩之目。至于嶽瀆真府、本命宮曹，主張而罪福無差，考校而死生攸繫。臣竊慮謬膺撫字，有曠輯和。刑章或爽於重輕，教化未臻於德義。因成罪咎，錄在靈司。未申祈謝之儀，恐致災凶之兆。又慮天文宿曜，或值照臨；本命行年，或逢否塞。兼天符五鬼，在坤艮之位，居本命之辰。況正月對衝，尤懼衰厄。敢因元命之日，虔詣靈山，修設醮筵，披露誠款。伏惟天曹釋過，地簡祛災。凶咎潛銷，福善昭集。克延算祿，永錫利貞。然乞邑境安寧，生靈康泰。穀稼豐植，水旱無侵。人無疾癘之傷，俗洽和平之美。不任。
　　莫庭乂本命醮詞
　　伏聞大道生成，元和鼓簡。流形品物，布化群靈。申上玄宰制之功，垂下土吉凶之戒。是則懲惡勸善，信為格言。害盈福謙，固惟常訓。臣夙聞玄旨，敢不冥心揣分，兢懷省躬。思道而叨居祿秩，未脫囂氛。秉朝憲則筆定典刑，督邦賦則庭施檟檚。功或興於土木，膳未罷於炮燔。故誤之罪，莫知重輕之文。或爽以玆憂懼，恐結尤違。況臣今年，天符臨本命之辰#1，太白居愁滯之位。竊恐志隨災易，留連於聲欲之間；情逐禍移，沈湎於杯觴之內。因思警慎，仍切懺陳。敢於命命之辰，虔罄焚修之禮。濯心靈洞，歸款名山。仰斗極星躔，冀銷往咎；贍鳳軒龍蓋，願降新恩。使罪戾蠲平，冤尤和釋，災凶寧息，祿算遐長。骨肉則兩地樂康，生靈則一邑豐泰。兵鋒永偃，疾癘無侵，水旱勿興，農桑滋阜，龍神安鎮，遠近昭穌，誓策丹心，上副玄造。不任。
　　晉公南斗醮詞
　　伏以朱陵閥境，南昌上宮，御正陽長育之方，行大道生成之化。凡所祈啟，必賜降臨。臣以愚蒙，叨逢聖日，參榮禁密，荷寵雲天。常慮庸虛，難勝恩遇。恐行年厄運，宿曜災凶，有加臨刖剋之期，有滯塞邅迪之數。惟增惕懼，罔敢自安。輒罄丹誠，虔修醮禮。特希憫護，俯降威光。銷已往之過尤，解未萌之災咎。續南極丹書之簡，更益年齡；除北都黑錄之文，重新祿祚。克垂濟度，永荷靈恩。無任。
　　晉公后土醮詞
　　伏以惟地惟天，厚載廣覆。生成庶品，孕育群靈。坤德母儀，光被萬有。粵自君臣父子，洎于動植飛潛。厥有誠祈，盍申昭告。臣封境之內，戈甲屢興。害及丘墳，戮兼嬰耄。遠近塗炭，人鬼不寧。痛彼一方，毒深骨髓。念玆萬姓，誠切禱祈。瀝血披心，仰希鑒祐。伏冀曲哀虔祝，俯借威靈。命山川嶽漬之神，助平災沴；勅雷電風雲之吏，共靜郊原。大開倚劍之門，不隔朝天之路。昭穌疲俗，洗滌深冤。豈伊項籍之祠，能祛蜀難；無使蔣山 之廟，獨助晉師。奉斝陳詞，言興涕霣。不任。
　　晉公北帝醮詞
　　伏以五緯在天，三元運氣。上宗斗極，下統人倫。陰陽有休否之期，躔次有照臨之數。伏慮元命之內，宮宿之中，因遇衝妨，遂成厄滯。敢憑吉日，虔備醮筵，上叩尊靈，特希鑒祐。使三命九宮之厄，盡獲銷禳；明星暗曜之災，並蒙寧息。一川康泰，萬姓輯和。解甲偃兵，年豐俗阜。永虔素懇，以答玄慈。不任。
　　晉公太白狼星醮詞
　　伏聞垂象上玄，各有主宰。或統兵軍之會，或司氛祲之源，仰矚光華，繫其休戚。臣封疆之內，戈甲逾年。野廢農蠶，人罹塗炭。念玆冤抑，痛迫肺肝。是敢稽首炷香，馳心禱福。冀因感激，俾獲照臨。伏希運金方肅殺之威，垂大義裁非之力。助玆武旅，清彼郊畿。拯一川墊溺之憂，活萬姓倒懸之命。弓弢戢偃，雨順風調。百穀有年，五兵永息。不任。
　　晉公北斗太帝醮詞
　　伏以斗御中天，旁周八極。招搖所指，邪正聿分。今以節及正元，時當考校。群物，被惟新之澤；萬方，承煦嫗之功。念此封隅，尚纏兵甲，生靈塗炭，壠畝榛蕪。當發生播植之功，曠黎庶耕桑之業。以玆憂痛，倍切扣祈。伏惟北極宮中，七元籍內，輟眾庶凋傷之目，改一方淪喪之災。克睹和平，永銷鋒鏑。臣或身逢厄塞，罪擊星辰。甘寘明科，以謝群品。不任。
　　馬玄通火醮詞
　　伏聞乾坤覆載，陰陽有俏息之殊；日月照臨，寒暑有推遷之候。吉凶在運，否泰相沿。雖曆數使然，有堯水湯災之變；而修禳有道，見返風退舍之文。惟此郊原，方當厄會。蒸黎未泰，戈甲繼興。徵彼星圖，寔逢火曜。是用歸心大道，虔扣上玄。開太一之壇，行三五之法。躡紅飆而請福，步玄斗以祈天。所希列火騰威，應星芒於上境；陽光散焰，蕩陰穢於下方。仰福聖躬，大庇川蜀。人登福壽，野息戈鋋。同沐神功，永銷憂患。不任。
　　晉公北帝醮詞
　　臣聞斗極居尊，統臨八表。指揮萬象，總御眾靈。杓建所加，災凶自息。今以封疆之內，兵革尚興。人未息肩，時方震懼。既勞備禦，必廢耕桑。念彼榛蕪，益深憂歎。敢憑醮酌，重罄祈誠。伏惟太宰揚威，七元振令。使雷車電騎，掃蕩四方，畢雨箕風，穌舒品物。克清境域，大庇生靈。如臣躔次有災，陰陽構厄，乞當天譴，用息人殃。元元丹誠，仰俟昭鑒。不任。
　　川主太師北帝醮詞
　　伏聞垂象表靈，位尊北極。統臨萬有，照燭羣生。八十一變之威容，三十六兵之神武。肅清造化，臨察幽明。殄惡誅邪，安人護國。今以朱陽屆候，赤帝司方。南風資長育之恩，四叙叶清和之節。蠶功將就，農務方繁，而疫癘兼行，鉦鞞未止，民多殍仆，野困通逃。既投足無場，豈息肩有所。叨居鹽護，實切憂傷。更因衙醮之辰，再布誠祈之懇。伏冀神兵助役，蕩氛翳於郊畿；雲騎騰威，掃疾癘於閭里。生靈有泰，遠近無虞。昏霧永銷，見三蜀山川之色；浮雲自滅，開九天日月之光。厄運蠲平，災危靜息。常傾丹素，以副玄休。不任。
　　晉公北帝醮詞
　　伏以六氣周流，天道為生成之本；七星杓準，斗君為統制之元。罪福吉凶，咸歸校錄。臣以近畿未泰，戈甲猶興。四野靡安，疾疫斯構。念玆疲瘵，痛逼肺肝。敢因衙醮之辰，更達扣祈之志。伏冀曲迴聖力，俯借神威。垂景貺於四人，息災危於三蜀。休兵偃革，時泰民安。厄運銷平，福祥臻會。不任。
　　謝恩北斗醮詞
　　臣以凡愚，叨依簪褐。修持多闕，過咎易盈，譴責所臨，疾瘵斯構。羸形幾喪，微喘偶全。三洞法師杜弘廣，情切本枝，念深危疾。式披丹懇，冥扣玄真。果蒙降以殊休，續其餘算。仰荷真靈之祐，再窺日月之光。螻皚力微，乾坤恩重。用伸醮酌，仰報生成。伏惟聖慈，俯賜歆鑒。不任。
　　五星醮詞
　　伏以三光垂耀，五緯流輝。盈縮有常，古今無素。循環列次，主宰羣生。影響靡虧，吉凶攸繫。臣叨膺命秩，獲履土疆。惠未洽於飛沉，境方纏於災沴。兵鋒淩暴，士庶流移。千里瘡痍，一方殘毒。念玆憂痛，實切肺肝。竊惟上聖好生，至真育物。敢憑慈煦，再專罄醮祈。伏希太白揚威，助武功於原陸；歲星舒彩，播仁澤於郊圻。五辰順軌以呈祥，萬類承風而納祐。野無悲怨，俗洽和平。誓竭丹襟，仰酬玄貺。不任。
　　本命醮北斗詞
　　伏聞，斗正中天，杓臨八極。魁綱所指，福祚必臻。臣行運之中，土居身位。遊年之內，災向離方。今屬斗在南天，日躔命宿。仰申告醮，冀獲感通。願垂宰制之威，以靜晦蒙之數。克垂玄祐，敢負明恩。不任。
　　本命醮南斗詞
　　伏聞，南上六宮，文昌眾聖。壽涯所繫，生籙是司。動植幽微，咸資主統。祈生請福，蓋露明誠。臣叨荷寵恩，謬司藩部。功無塵芥，過積丘山。而行運之中，方當否塞，宿曜之內，併有照臨。敢因章奏之壇，重有禱祈之望。伏冀朱宮上聖，丹闕高尊。垂迴凶度厄之慈，開輟死上生之路。使一境之兵銷革偃，四時之雨順風調。拯癘魄於窮泉，拔遊魂於長夜。降元和之澤，濟冥漠之鄉。浮雲不蔽於青天，忠懇獲申於白日。元元之志，仰伫鴻休。不任。
　　本命醮三尊詞
　　伏聞，大道昭明，獨著好生之化；天真慈惠，偏弘濟物之仁。亭育必均，撫臨無失。臣自惟凡陋，叨荷寵榮。未著勛勞，存深渥澤。而維鵜起誚，聚鷸為災。蓋薄德而招，亦迍蒙所萃。三命之內，或有刑衝；九曜之中，仍聞臨照。敢因元命，虔扣上玄。伏希迴此凶衰，錫其禎貺。赦過尤於既往，解厄會於將來。得傾忠赤之心，上答乾坤之澤。誓當砥礪，以奉玄慈。不任。
　　周天醮二十八宿詞
　　伏聞，玄象在天，萬有咸照。動植荷無私之德，幽明承不宰之功臣早被寵光，謬司藩翰。誠慙薄德，繼履深災。羣邑凋夷，生靈淪斃。於玆傷痛，須勵誠祈。伏惟允降玄休，克寧疲瘵，使兵旗永卷，無聞冤訴之音；稼穡惟豐，自洽和平之化。至於山川之內，地分災期；躔次之中，天文厄運。並希銷解，俾獲乂康。誓竭丹誠，仰副鴻澤。不任。
　　禮記博士蘇紹元九曜醮詞
　　臣以凡微，叨逢聖日。荷三境照臨之賜，承二儀亭毒之恩。常慮跡處昏衢，身枸俗網。修持有闕，罪咎易增。雖佩奉祕文，尊參寶籙，香燈怠惰，葷濁侵淩。道氣不降於百關，靈官暗遷於六府。由是虛邪內集，疾恙旁縈，夙夜兢憂，懼不全濟。又慮五行三命，運遇凶衰。兼以土曜木星，仍臨宮宿。顧惟凡眇，素寡善功，當此災期，倍深惶惕。是敢河圖舊典，披啟醮壇；依靈寶尊文，請求天象。伏冀玄慈俯矚，靈貺遐霑。洗滌過尤，解銷災咎。明星隱曜，共介禎祥。八卦九宮，並扶刑厄。疾患痊復，邪癘蠲除。增祿秩於惟新，續年齡於延永。行年神將，法籙吏兵，輟罪舉功，成賜昭祐。永當修勵，以答玄恩。不任。
　　川主天羅地網醮詞
　　伏聞，一氣肇胎，三靈資始。乾奇坤偶，定彼陰陽。金革土浮，明其次舍。九興於坎戌亥，謂之天羅；六起於離辰巳，謂之地網。乃二體升淪之所，是兩儀代謝之鄉。陽伏而不能剛，陰絕而不能繼。行年所歷，寔日災期。况天地中和，圓方化育，流形挺質，命世降奇。皆歸鼓鑄之權，難逭興衰之數。顧臣凡昧，敢避晦蒙。丙辰當厄會首臨，丁巳乃災期將解。惟玆二歲，實抱百憂。上祝玄穹，敢希銷解。伏惟聖鑒，俯念誠祈，顯降威靈，大祛災釁。使乾綱坤紀，息氛沴於一方；地網天羅，解凶期於小運。行歌擊壤，歸聖朝朴素之風；束甲弢弓，副玄祖希微之教。永勤香火，以答玄慈，不任。
　　川主醮九曜詞
　　臣叨荷國恩，謬分戎閫。西南粵壤，髳蜀雄都。三舍當參井之躔，八國控羌蠻之域。區封既廣，統制所難。常慮非才，有負殊寄。夙夜憂懼，不敢遑安。近歲以來，凶災未息，疾癘時起，干戈日尋。今按考黃圖，驗求玄曆，分野之內，太白將臨。況運兵籌，方迍武旅。仰裁非之義，仗肅殺之威。伫靜四郊，以康萬姓。伏冀天光俯鑒，聖力潜資。濡渥澤於九重，救懸危於千里。章弓解甲，鑿井耕田，里閭無瘥疫之家，遠近有歡呼之俗。長庚所指，幽滯俱通。即永荷昭祐之恩不任。
　　楊鼎校書本命醮詞
　　伏以斗御中天，杓移列次。乾帝車而獨運，浮華蓋以高臨。吉凶得以司明，罪福由其考校。雖塵凡杳隔，仰星晷以無階；而天聽甚卑，有心誠而必鑒。丹襟所叩，玄應攸彰。臣頃以災蒙，偶逢艱梗。道途阻塞，骨肉支離。因與幼男，兩地睽隔。蒼惶相失，音信莫通。唯晝祝長天，夜瞻斗極。冀其通感，再獲團圓。炷香而血淚共垂，拜手而心魂俱往。果蒙昭祐，遽遂歸還。常懷再造之恩，未答自天之澤。兢憂度日，芒刺在躬。今值玉局仙居，錦都靈化。下藏洞府，上屬星躔。肸蠁可期，真靈朔會。輒投勝境，願展醮祈。將酬福祐之慈，少達敬恭之禮。伫迴真鑒，俯納塵心。小男以壬子主生，微臣以庚申定命。常希聖力，永賜保持，祛五行三命之災，解宿度天文之厄。得勤修勵，克奉休明。黍稷非馨，真仙是鑒。不任。
　　廣成集卷之七竟
　　#1『辰』原作『長』，誤，據文義改。
　　清宮內供奉應制文章大德賜紫杜光庭撰
　　川主令公南斗醮詞
　　伏聞，天覆地載，資大道以生成；禀質孕靈，由至真而潛運。用能彌綸不極，生化無窮。真宰主張，玄功統御。雖太虛遼邈，劫曆遐長。庶品諠闐，九闈曠蕩。刑政繁雜，分野幽深。災福攸司，安危是繫。臣遭逢聖運，塵忝恩榮。授以節旄，委之輔相。地雄巴蜀，境控羌蠻。慙無綏撫之能，常切兢憂之懇。況舉善癉惡，須用賞刑，伐叛誅兇，仍施斧檟。戎杞有牲辁之具，賦輿有徵督之勞。有土有之，蓋不得已。實恐詮材不當，委任失宜，因起怨咨，遂成災沙。今又土星行度，對照此方。地一移宮，將離益部。五鬼臨於坤位，火曜躔於升宮。又臣大運在衝破之鄉，小運當命墓之歲。木既薄弱，火亦衰微。天符臨於行年，遊行逢於絕命。土方對照，又在妻宮。金火伏行，亦居滯位。木星處愁煩之宿，暗曜出乖背之方。垂象至明，陰陽有數。得無警懼，以自勵修。尚恐過咎易深，尤違旋積，因其愆失，災及生靈。省己拊心，不遑寧息。竊聞正陽之月，丙午之辰，是六星降鑒之期，南斗定生之會。滌瑕介福，宥罪覃恩。輒按明科，願申昭謝。詣玄元真府、玉局靈壇，精備信儀，肅虔香火。普日月星辰之界，遍山川海嶽之司。咸罄丹心，恭脩大醮。伏冀迴無私之鑒，垂不測之神。降彼南宮，盻玆下土。共流真貺，俯察微誠。解地分之災躔，銷天文之謫見。息三命五行之厄，除九宮八卦之凶。靜土星所照之方，克承嘉祐；禳地一將移之數，允錫休禎。黎元咸保於乂康，穀稼必期於豐衍。連營有泰，四境無虞。疫毒不侵，戈鋒弭戢。上願三光表瑞，循黃道而福；帝躬五緯順常，扶紫微而拱。玄極龍圖，永固鳳曆，攸昌其有。境土龍神，山川祠廟，共延祥祉。用拯幽明，至於地府陰關，遊魂苦爽，蛸翹飛走，水陸沉潛，仰承濟護之恩，永享安寧之祐。不任。
　　川主周天南斗醮詞
　　伏以蜀之星躔，上當鶉首；蜀之分野，下接坤維。當申未之方，在參井之度。今以土星對照，金火正臨。五鬼方寄於二宮，地一將移於益部。恐政乖慈育，法爽哀矜，野有怨嗟，人罹災眚。又行年之內，本命之中，刑剋衰微，慮成災厄。敢以正陽令月，丙午良辰，虔備醮祈，以申懺滌。伏冀大開恩宥，俯念精修。解天文地分之凶，去三命五行之咎。曲迴禎貺，永錫乂安。誓傾求理之心，以答好生之澤。不任。
　　川主周天地－醮詞
　　伏以天皇大帝，司察萬方；太一十神，巡遊八極。垂災降福，巨細無遺。凡在君臣，敢忘烱誡。今以地一行位，將出蜀鄉。深虞刑政之間，必有愆違之失。唯增震惕，輒溝懺祈。虔修香火之儀，用表依歸之懇。伏願鑒其虔切，錫以禎祥。俾境宇安寧，生靈蘇泰。時和歲稔，偃革弢弓。克新憫祐之恩，敢負照臨之賜。
　　周常侍序周天醮詞
　　伏以道氣運行，元和亭育。分萬靈而布化，垂列宿以麗天。凡曰含靈，咸歸禀受。仍俾主宰，以定吉凶。臣猥以庸虛，叨承渥澤。運籌藩閫，暫無制勝之謀；剖竹方州，實寡綏懷之績。況地連夷落，境控巴竇，短才常慮於闕遺，雜俗尤難於撫諭。惟精兢慎，獲保初終。既卷隼旗，復依戎幕。顧恩榮而益厚，在循省以何安。憂畏所深，疾恙因作。每慮積生之始，以泊此身。三業構非，六情結釁。前冤未弭，往債所纏。或理務之間，賞刑不當；烹殺之際，故誤難明。或天文宿度之中，有逢臨照。或三命之五行之內，有值刑衝。又今年五鬼在於妻宮，天符入於財位。小運則丙祿值墓，大運則子水向衰。金火行於身宮，綱星加於驛馬。皆為厄會，倍切危疑。所以疾苦之時，冥心禱祝，仁其銷解，用展效酬。今則萬聖垂慈，眾真憫祐。拯其疾厄，賜以痊平。仰玄造以知歸，感鴻恩而上答。披河圖真格，詣玉局靈壇。備蠲潔之儀，設周天大醮。星辰日月，畢罄誠祈；地府天關，遍申昭謝。伏願鑒臨丹懇，釆納素誠。永錫吉祥，克加濟護。使罪尤除蕩，算紀遐長。冤債和平，災凶超度。誓勤修奉，以副玄慈。不任。
　　王宗琢六甲醮詞
　　伏以大道凝華，元尊布化。肇分一氣，品列五材。終始循環，生成萬有。上惟劫曆，資運數以推移；下統人倫，配吉凶而陶鑄。禀形毓質，咸賴玄功。臣早慕清虛，志親沖漠。獲參祕籙，常冀遵修。昨以奉使京華，經途險遠。每虞曠闕，冥有祝祈。果蒙道力潛扶，殊休密衛。達秦甸有安貞之吉，迴蜀城無敗累之憂。仰感靈恩，實思昭報。今屬重陽懿節，甲子佳辰，虔備菲誠，恭申醮禮。伏冀神威俯鑒，微願克酬。採納丹襟，頒宣洪澤。使罪尤蠲蕩，冤債和平，災咎清消，福祥臻會。事親奉國，常蒙憫護之恩；守職進身，永荷真靈之貺，不任。
　　孟彥暉西亭子南北斗醮詞
　　伏聞，大道孕靈，天尊演化，乘機誕瑞，命世降賢。所以匡國濟時，宣功利物。禀星辰之正氣，總嶽瀆之英華。莫不受命上天，凝神中土。恢弘器業，極祐生靈。臣以節度使瑯瑘郡王，生屬休期，累承聖澤。以武威扶持唐祚，以忠節翼贊睿圖，光啟中興，克安天步。貢賦常盈於內府，明誠首冠於藩維。推此勛傭，宜承禎祐。今以誕生令序禱福佳辰，輒備信儀，虔修醮禮。依太一祈真之品，詣真人朝斗之壇。香散虛庭，燈繁靜夜。傾心上奏，冀獲感通。普垂象以冥思，遍真靈而醮祝。伏願星躔日域，地局天司，眾聖迴光，萬神昭鑒。錫祥符而延巨貺，開壽域而懋鴻勛。永佐聖朝，長扶帝座。然願龍神叶贊，川境安寧。百穀滋豐，五兵韜戢。俗洽和平之美，年無災沴之虞。動植幽明，同臻道化。不任。
　　勇勝司空宗恪九曜醮詞
　　伏以大道垂慈，萬靈分職。陰陽布化，星象垂文。照燭幽明，裁成品彙。主張有度，罪福無差。臣獲以塵微，仰蒙覆燾。謬叨寵祿，早忝恩榮。久統師徒，仍分符竹。實慮才輕任重，福過災生。夙夜兢憂，不敢寧處。又以今年行運，天符入於中宮，寄王之方復臨大運，況驛馬為五鬼所對。小運與大運相衝，生月及本命之辰皆遇。土星所歷，遂成災疾，未獲痊平。省己循懷，伏增憂懼。竊聞天曹上聖，主錄死生，北斗南宮，司明罪福。是敢披心瀝懇，拜醮希恩，虔詣靈壇，精修奏薦。雖物儀單菲，而誠願拳勤。伏惟萬聖眾尊，開恩鑒祐。赦臣積生罪咎，解臣三命災凶。落北斗之死名，上南宮之生錄。銷平厄會，和釋冤條。疾苦蠲除，祿算延益。誓勤修勵，以答玄恩。不任。
　　衙內宗夔本命醮詞
　　伏以大道生成，陰陽亭育。主張有度，罪福無遺。臣叨荷恩榮，常增戒懼。雖側身思過，省己捫心。每虞操履之間，難免纖微之失。今年三命之內，土木氣微；行運之中，命祿皆薄。天符臨官祿之位，遊年當絕命之方。大運則土曜所加，小運乃元辰所主。計都居鈍滯之宿，金星入乖背之鄉。旦夕憂兢，恐為災厄。是敢按尊科典，精潔醮祈。望靈化以馳神，仰玄穹而勵懇。伏願天司地府，九曜南宮，克鑒丹誠，俯垂玄祐。賜臣自新之澤，赦臣既往之非。解五行三命之災，銷列宿暗虛之厄。罪瑕清滌，冤債和平。遂推公去己之心，傾奉主事親之懇。公私昭暢，家眷康宜。普及存亡，咸希福利。不任。
　　徐耕司空九曜醮詞
　　伏聞，天府地司，主張命籍。南宮北斗，統錄死生。三官持考校之文，五帝領裁成之籍。顧惟下土，寔繫上玄。況乎處世立身，善功難著，乘非蹈過，罪目易盈，早忝殊榮，靡申續效。或理務有刑章之失，或專城有賞罰之差。積尤違於地府天曹，結罪咎於星躔日域。曾無悔謝，莫遂蠲除。又自行運之中，方當厄會。火星飛於小運，天符入於中宮。水曜伏刑厄之鄉，土星退愁煩之宿。祿火雖王，辰土尚衰。數年以來，疾苦未减。元元之懇，實切憂惶。竊惟上聖至真，垂慈育物。冥心注念，有感必通。輒憑香火之緣，精展醮祈之禮。虔誠悔過，稽首希恩。伏惟愍鑒庸微，俯弘慈祐。解已成之災厄，赦既往之罪尤。南斗延生，北宮落死。潛增年算，克賜乂安。疾瘵痊平，眷屬康泰。即永荷眾聖再生罔極之恩，不任。
　　川主太師南斗大醮詞
　　伏聞，大化權輿，元精剖判。生成天地，陶鑄陰陽。正三統以疏基，役四時而成歲。由是萬靈受職，五氣分鐘。天府地司，領生校籍。罪福以之銓叙，報應以之弛張。毫末無遺，古今不紊。況復上標躔次，下制山河。隨運曆而慘舒，因恭惕而昭戒。仰窺玄訓，得不禀修。臣夙荷天慈，克符睿獎。峻台衡之位，提斧鉞之權。玉律金科，慮爽重輕之信；五申三令，慙乖訓撫之宜。雖盡力匡君，傾心許國。剪長蛇而復宮闕，清巨祲而息戈矛。再拔城池，頓摧寨壘。變蟻結蜂攢之俗，穆為賓向化之人。三蜀乂寧，四民和穆，實乃上資聖力。明禀靈恩，猶恐政理。或虧罪瑕，難逭審已。或違於道德，遊心未契於神明。或分野災期。或行年厄會。臣今年小運逢於劫殺，大運遇於天符。土曜對於身宮，行年衝於命位。每懷憂戒，思展懺祈。竊以丙午良辰，是南斗降真之日。六宮眾聖，主籍是司。輒申醮酌之儀，願達依歸之懇。伏冀天關流貺，斗極延慈。赦既往之尤違，錫將來之休祐。災凶弭息，境寓安寧。遠近昭蘇，龍神輯睦。風雨均暢，疾癘清銷。以俗泰為嘉祥，以年豐為上瑞。忠以扶於社稷，靜以答於神祇。虔肅丹誠，上副玄澤。不任。
　　賈璋醮青城丈人真君詞
　　伏以岷蜀雄都，西南巨鎮。下蟠萬壑，上拱九清。為造化之殊庭，乃神仙之奧府。瑤宮璿闕，深秘於洞臺；翠壁丹崖，仰呀於雲霧。高真之所棲息，上聖之所宴遊。實掌休祥，以福寰海。臣獲逢道化，夙荷玄慈。慙無塵芥之功，難報乾坤之德。而立身處俗，易結罪尤。往世此生，寧無過咎。五行三命，恐值災衰。躔次星文，慮為臨照。或冤讎所滯。或債訟未明。有一於玆，是用憂懼。輒敢披心靈嶠，稽首仙都，輒備信儀，遙申禱祝。伏願鑒其丹懇，錫以玄恩，使景福港，資壽涯延，並災凶銷蕩，罪咎蠲除，冤債和寧，祿祚繁永。兼乞子孫嗣續，宗緒昌隆。拆傾虔奉之心，以答仙靈之祐。不任。
　　蜀州宗夔為太師於丈人山生日醮詞
　　伏聞，道化裁成，天元立極。申命真宰，主張眾靈。於是乎賦命禀神，流形挺質，咸資籙籍，以擊上玄。臣荷大道生成，感睿明倚；注地分岷楚，任極鈞衡。功業所彰，未禪於造化；恩榮所錫，已冠於古今。況屬天步艱難，星輿省狩。恨不得手扶宸極，身衛帝車，克定乾坤，重清日月，永安大寶，以致中興。唯叩真靈，冀扶忠節。仰惟青城臣鎮，天國仙都。群聖依棲，列真統制。必能振揚神力，驅役陰兵。蕩災運而靜中原，拯橫流而匡大業。爰遵祕格，虔啟醮壇。願迴不測之威，以介無疆之福。使妖氛寧息，帝祚隆昌。鳳曆龍圖，天長地久。臣積生咎釁，未兆災蒙。因此懺祈，咸希消解。臣今年大小二運，俱在酉鄉，與命辰對衝。又火星所照，既臨分野，仍在身宮。土躔厄會之方，金伏乖背之宿。年臨三殺之位，仍當六害之門。恐災咎所加，伏深憂惕。惟憑醮酌，以達精虔，所祈災數剋平，忠誠大展。盡報主酬君之節，成摧兇定難之謀。光佐聖朝，實伫靈祐。不任。
　　宴設使宗汝九曜醮詞
　　伏以二象炳靈，三元運化。禀形毓質，仰資大道之仁；賦命受生，率荷神明之德。臣獲承玄廕，叨偶休期。累忝恩榮，載塵職祿。顧勛勞而未立，感寵澤以殊深。而慎行謹身，敢忘惕勵。運心屬念，尚慮曠遺，況所至重難，務當宰膳，宴賓犒士，須備烹羞，撫眾訓戎，時行懲賓。實恐刑章之內，或爽於重輕；庖割之中，寧無於故誤。因成冤債，遂積罪瑕。或往世此生，宿愆未解。五行三命，厄運未祛。今年則暗曜土星在身宮之上，天符五鬼臨行運之方。火星近刑厄之宮，金星躔剋性之位。忽成疾苦，久未痊除。伏恐災咎方深，扣祈無所，竊惟至真濟物，大道好生。廣開禳謝之門，俯示感通之力。是敢按遵科典，虔啟醮壇，遍九曜以披心，瞻列星而瀝懇。伏冀天光下鑒，聖造旁資。解故傷誤殺之冤，赦積世他生之罪。銷平厄會，清蕩災凶。六氣宣通，百痾痊復。績將盡之福，祿祚增延；賜再生之恩，算命遐益。公私昭泰，眷屬乂安，仰望玄慈。不任。
　　遂府相公周天醮詞
　　伏以虛無大道，孕育於群生；天地萬神，主張於庶品。至于誕形禀氣，垂象縱靈。咸資鼓鑄之功，率賴生成之力。臣內惟涼德，夙荷道慈。勛勞未贊於聖朝，寵遇已隆於藩翰。年旟龍節，疊奉殊榮。相印兵符，頻叨睿獎。顧玆虛薄，實切憂兢。每慮賞罰不明，刑章不當。舉措有乖於理體，綏和未叶於物情。與修，有土木之煩；宴犒，有烹燔之費。故傷誤殺，往債宿冤，兼此罪尤，成其譴貴。或五行三命，暗曜列星，共結災纏，遂為疾厄，尚未痊復，倍用驚危。臣今年大運居衰氣之鄉，小運在馬破之位，木星退身宮之上，土星照三合之方。金水二星乖背之宿，飛天火曜居本命之辰。九宮土星復當生月。睹此災運，深切禱祈。是敢按靈寶玄科，河圖秘格，設周天大醮，懺謝上玄。伏冀萬聖感通，眾神昭鑒，納其懇志，介以福祥。解宿債前冤，赦深災重過。續其祚祿，增其壽年。五星四景之中，永銷危厄；天府地司之內，別注休禎。所疾蠲平，克賜安豫。益堅忠孝，上奉君親。即仰荷眾尊祐護之恩不任。
　　親隨為大王修九曜醮詞
　　臣聞，垂象炳靈，代天行化。發揮道用，昭著神功。粵自剖判之初，即顯司明之力。生靈動植，咸賴玄恩。臣獲禀天慈，深叨帝澤。功業未酬於覆載，寵榮已冠於人臣。常慮( )無乖宜，賞刑有失。金科玉律，或爽於哀矜；伐叛誅兇，或輕於鈇鑕。前代之冤讎未解，此生之過咎旋彰。以此省循，常懷震惕。又臣今年大小一運，俱值對衝。首尾蝕神，皆為臨照。支于火木，在衰氣之中；天符飛行，居驛馬之上。併為災滯，尤切憂惶。近則微恙所嬰，尚未痊復。希恩謝過，倍切禱祈。輒因本命之辰，虔誠奏醮。伏惟至聖俯鑒丹襟，赦已往之罪瑕，解將來之厄會。增延算祿，和釋冤疑。得以罄竭微衷，扶持大寶，撫安疲俗，匡讚中興。誓傾修勵之心，永答真靈之貺。不任。
　　廣成集卷之八竟
　　廣成集卷之九
　　上都太清宮內供奉應制文章大德賜紫杜光庭撰
　　青城鄭瑱尚書本命醮詞
　　伏以禀氣分靈，全資大道。挺生毓質，仰繫上玄。壽祈延永之期，終始吉凶之分。五行倚伏，二氣推移。實憑宰制之功，敢怠敬恭之懇。臣今年火曜，居本命之方；九宮金星，在行年之上。久纏疾苦，未獲痊平。竊慮履行運心，有虧陰騭。字人育物，有曠政經。或積生釁咎未除，或往世冤讎未解。構玆重厄，無路懺祈。況境控仙山，地當洞府，明誠可告，真鑒難誣。敢因本命之辰，虔備醮祈之禮。洗心謝過，壢懇希生。伏惟少駐鸞驂，下臨塵壤。愍其歉迫，假以恩休。輟死籍於黑書，再延命祿；定生名於丹錄，盡赦深瑕。冤債和平，災凶銷解。公私昭泰，眷屬安寧。敢忘策勵之心，上副真靈之祐。不任。
　　果州宗壽司空因齋修醮詞
　　伏聞，二光麗天，下司羣品。死生是繫，罪福攸同。臣以塵微，仰蒙鑒祐。而三命之內，水火力微。值辰戍魁綱，為天羅地網。二運逢墓，併屬災期。又火星到元首之宮，暗曜在命宮之位。災數重疊，憂懼殊深。是敢遵按明科，虔申醮奏，仰崇齋福，精備醮祈。三日恭嚴，九時關奏。伏冀玄慈俯燭，洪澤濡臨。賜臣災運銷平，凶衰超度。克延祚祿，允介福祥。永保又安，常加護祐。奉親事主，報國寧家？誓罄丹誠，上酬玄澤。不任。
　　楊神湍謝土醮詞
　　伏以道氣分光，玄功宰制。下鎮靈化，上配列星。萬聖之所宴遊，群仙之所棲息。肇于歷劫，以逮玆辰。玉女上賓，認香泉於江滸；玄元駐駕，留玉局於城隅。耀天目之祥華，以安井絡；啟洞宮之徑隧，以福坤維。為錦都靈勝之墟，乃蜀國神仙之府。而繕營久曠，蕪薈幾侵。清壇為蹂踐之場，閟殿染膻腥之雜，我蜀王迥開神鑒，矚此玄關，遽命澄清，俾其嚴飭。拂煙煤於石壁，章挹仙儀；薙蒿篠於荒階，再窺靈洞。邇後累加締葺，漸獲精新。堂宇相望，樓臺櫛比。復遷門闥，俯及康衢。夕磬晨鍾，得以備朝修之禮；朝香暮火，得以申蠲潔之儀。報德何階，感恩有自。輒陳醮祝，冀達真靈。伏惟廣灑神休，大頒嘉貺。增聖主遐長之算，寧謐萬方；延蜀王椿桂之年，又安三蜀。連營將校，各崇竹帛之勛；比屋生靈，共樂和平之化。龍神悅豫，稼穡豐穠。疵癘無侵，鋒鋋永戢。其有薰腥穢瀆，穿鑿侵傷，承此懺祈，咸蒙銷解。臣等佐時濟俗，行教立功，奏御上通，尊修咸契，公私貞泰，眷屬利安。然願往化法流，先師舊德，冥關無滯，道果速圓。內外職寮，陰陽將吏，遷功加品，永贊福庭。克弘至道之風，常荷尊靈之澤。不任。
　　忠州謁禹廟醮詞
　　伏以三氣肇胎，九元裁質。清浮濁厚，真精鑠造化之鑪；出震乘乾，大易啟乾坤之韞。堯天繼覆，舜日傳明。五教允敷，未革懷襄之數；四門是闢，尚纏昏墊之憂。惟我睿明，拯玆下土，驅馳四載，勤瘁萬方。浩浩無虞，百谷識朝宗之路；巖巖可仰，羣山知維嶽之尊。區別九州，撫寧庶彙。鑄鼎之功既集，錫班之報攸彰。懋此宏勛，光于終古。臣夙承洪澤，獲奉仙祠。巴雨巫雲，捧臨瑤殿；岷江楚望，瑩蕩瓊階。願迴疏曠之慈，俯鑒虔祈之懇。探經玉洞，展醮靈岑。副蜀王遐祝之誠，遂微臣歸還之願。不任。
　　蜀王仙都醮山詞
　　伏以真精表瑞，元氣分形。積秀累於人寰，凝為仙嶽；集幽奇於物外，嚴設洞天。上屬星辰，下福邦國。由是瓊宮珠闕，祕邃難窺。羽蓋霓幢，飄颻特降。二真人，三都跡顯，九鼎功成。白晝登真，丹霄控景。威靈益振，物象長新。寶冊真經，琅函玉篆。貯雲宮而作鎮，與嘉躅而常存。遐想玄風，遙馳素懇。今以三川觀化，累遇干戈。鳳札龍書，靡存於魯壁；虎符龜籙，難訪於秦坑。大教凌夷，所宜弘拯。是用翹蔥翠巘，稽首白雲。申醮酌之儀，冀神仙之鑒。輟鶴洞緘藏之本，為人天宗奉之經。伫畢殊功，卻還舊所。竊惟道無不在，法許流通。仰望鴻休，允諧丹款。亦願潛迴禎貺，普及寰瀛。玄元之祚胤繁昌，聖主之宮城匡復。九圍寧謐，萬彙昭融臣境宇乂安，生靈康泰，災躔自息，算祿增延。永持忠赤之心，上副至真之佑。不任。
　　自到仙都山醮詞
　　伏以元化既分，玆山作鎮。前臨楚望，旁控巴城。眾流迴環，嚴設龍蛇之府；群峰拱衛，秀為真聖之都。二真騰翥於前朝，千載昭彰於懿躅。巖巒槩日，松檜參雲。楨祥時耀乎簡編，福祉潛資乎邦國。蜀王扶天，茂績命世。雄姿八國二江，早列封圻之內，黔城楚硤，皆歸陶冶之中。惟此仙山，光于境宇。仰靈蹤而稽首，遙展誠祈；望閟境以馳心，虔修醮酌。將以求書禹穴，伫逢八會之篇；探簡洞庭，願值五符之訣。敷弘奧賾，演暢真宗。況屬大教凌遲，中原多難，俾其紹習，須俟流通。某躬泛長波，式遵成命。焚香昭告，願鑒丹誠。所期汜水橋邊，不獨傳於漢相；曲陽泉上，豈止授於干君。捧秩西歸，中興聖教。不任。
　　李延福為蜀王修羅天醮詞
　　伏以道冠虛無，功先覆載。陶甄有物，亭育無私。綿劫歷以長存，後天地而攸久。裁成不竭，生化彌彰。臣夙荷玄休，克承道運。功輕塵露，任重台衡。數千里之山河，周旋六鎮；十七年之臨撫，宰制一方。每虞福過為災，力微成釁。兢榮循省，憂懼難勝。況復大駕未還，中原多壘。訓兵勵士，徒懷於報國勤王；望闕馳心，其奈於天高日遠。微勛靡效，孤懇何申。令復大遊四神，方在雍秦之野；小遊天一，仍臨梁蜀之鄉。地一次於坤宮，月孛行於井宿。仰玆緯候，緬彼災蒙。深慮鳳輦鸞輈，百二之關河未復；陵園寢廟，九重之城闕猶虛。惟切禱祈，伫迴鑒祐。是用按依玄格，遵鍊明科，修黃籙道場，設羅天大醮。九清三界，咸陳懺謝之儀；天真地靈，備展奏祈之禮。普日月星辰之域，遍山川嶽瀆之畢罄齋莊，周期通感。伏冀天尊降命，聖祖貽休，俯借神功，載康國步，鴻圖克固，鼎祚中興。齊北極以常寧，比南山而共永。臣允承天澤，長奉唐年。享椿松延廣之齡，竭金石忠貞之節。境無災沴，歲洽豐穠。雨澤不愆，干戈不作。龍神安鎮，士庶乂寧。幽扃霑開度之慈，絕域慕和平之化。誓弘清淨，以答真靈。不任。
　　羅天中級三皇醮詞
　　伏以玄蓋上浮，黃輿下鎮。元精降瑞，應運開圖。握六紀以君臨，恩周率土；體三才而司牧，惠洽群生。塞寰區而聲教攸傳，亘今古而光靈不泯。臣謬膺天澤，作鎮坤維。荷覆燾以難勝，誓忠貞而有守。屬乾綱未舉，天數中微。瞻雲而河洛方遙，捧日而山川尚阻。徒傾丹赤，莫展勤勞。今又大遊四神，在雍秦之分；小遊天一，次梁蜀之鄉。地＋鎮於坤隅，月孛行於井宿。考遵緯候，伏切憂虞。是用披按明科，修崇黃籙。備羅天大醮，祈三界真靈。願假神休，共迴天數。使忠貞義烈，振風雷掃蕩之威；文武尊神，借戡定經綸之力。重昌祚曆，永息妖氛。九圍睹清晏之期，三蜀荷安寧之賜。災祛未兆，福降無窮。動植存亡，同臻恩祐。不任。
　　羅天醮太－詞
　　臣伏按曆緯，今年大遊四神，在雍秦之分；小遊天一，次梁蜀之鄉。地一屆於坤宮，月孛臨於井宿。仰披天度，緬屬災期。省己拊心，伏增憂惕。是敢按遵玄格，崇啟壇場，修黃籙寶齋，備羅天大醮。輒披玄蘊，敷露真文。伏冀尊神，迴景上玄，貽休下土，旁垂禎貺，永息災躔。賜臣封境又安，龍神輯睦，生靈康泰，遠近昭蘇、疵癘無侵，干戈弭戢。唯虔修奉，上副神功。不任。
　　羅天釀嶽瀆詞
　　伏以二象升淪，剛柔定位。三靈恢廓，川嶽裁形。坤儀彰厚載之功，品物荷資生之德。雖混淪莫極，猶虞九六之期；廣博無疆，以繫屯亨之數。今以陰腸所運，曆緯所甄。天一小遊，既移於梁蜀；四神太一，亦次於雍秦。地一屆於坤宮，月孛行於井宿。仰惟天度，伏用震惶。竊以臣叨荷寵恩，久司藩屏。封圻六鎮，襟帶重江。水惟四瀆之尊，山居五嶽之長。仙壇靈化，皆驂虬馭鶴之蹤；珠岸金堤，乃禹導秦通之野。真靈攸處，祥應皇繁。必介休符，以副虔祝。是敢齋陳黃籙，醮啟羅天。冀眾聖之垂光，會萬靈而降福。共安天步，永奉帝圖。蕩昏曀於神京，重瞻聖日；混車書於海宇，克保唐年。臣境土安寧，生靈舒泰。邊無烽燧，俗洽謳謌。息未兆之災纏，解已往之衍咎。誓虔砥礪，以答神功。不任。
　　羅天普告詞
　　伏聞玄功宰制，道化宣行。禀象流形，凝神運氣。天覆地載，爰起於渺茫；日照月臨，肇分於萬有。至於陰陽升降，劫曆推移。乾坤有九六之期，烏兔有盈虧之數。將期拯護，元杖真靈。臣以微躬，遭逢昌運。叨塵異渥，踐歷殊榮。龍節虎符，裂封壤山河之重；金科玉律，掌生靈性命之權。常慙撫育非才，每以滿盈為戒。而屬中原多難，天步方艱，社稷綴旒，寰瀛塗炭。訓齊武旅，徒懸報國之誠；迢遞神都，莫得扶天之路。今者稽求曆緯，考察經圖。大遊四神，方在雍秦之野；小遊天一，傍臨梁蜀之鄉。地一屆於坤宮，月孛纏於井宿。緬惟天度，彌切憂兢。是敢披靈寶簡文，按河圖品格，設羅天大醮，開黃籙寶壇。仰金闕玉京，虔祈萬聖；遍寰中象外，普告眾靈。馳意馬以披心，託香龍而薦懇。冀蒙鑒祐，允降威神。伏惟三界諸天，四司五帝，乾元主宰，地府尊靈。降陰陽不測之神，假變化無窮之力。神兵密助，真應潛彰。大業中興，萬方安泰。皇基永固，四海澄清。掃彗孛於長空，勦鯨鯢於巨浪。常瞻聖日，共戴堯天。賜臣境域安寧，災凶弭息，五兵韜戢，四氣均調。黎元無瘥疫之虞，稼穡有豐登之望。三川六鎮，士庶龍神，克洽歡康，同臻貞吉。其有幽魂滯識，六趣三塗。沐玄澤以生神，詣朱陵而受福。存亡開度，動植蘇舒。誓傾忠孝之誠，仰副神明之鑒。不任。
　　羅天醮眾神詞
　　伏以人為神主，神依人以變通；神福於人，人資神而讚祐。承天統地，有國有家，惟古及今，率由斯道。我大唐臯陶種德，聖祖垂休，光宅中原，傳二十帝。玄風扇於萬寓，皇澤浸於九圍。徧彼群倫，咸蒙覆燾。而運鍾艱否，時屬播遷。天數未寧，帝車未復。忠臣義士，皆懸報國之心；望日瞻天，敢息勤王之志。今以小遊天一，纏梁蜀之鄉；大遊四神，在雍秦之野。月孛行於井宿，地一次於坤宮。緯候所明，兢憂是切。是敢按遵玄格，披考靈科，修黃籙寶齋，設羅天大醮。下窮九壘，上極三清。嚴陳懺謂之儀，願假感通之應。伏惟尊神眾聖，憫鑒丹誠。雷發神威，風回景貺。掃攙搶於碧落，殄氣翳於皇都。永固鴻圖，中興大業。次願封疆分野，銷解災蒙。祛厄會之斯，致和平之氣。龍神輯睦，風雨均調。疵疫無侵，戈鋋允戢。誓勤握政，上副神功。黍稷馨香，必虔於蠲潔；蘋繫蘊藻，克展於齋莊。瀝懇陳情。不任。
　　蜀王本命醮葛仙化詞
　　伏以圓穹列耀，上表於龍星；方局裁形，下分於仙化。實司命籍，以統人倫。臣獲禀玄機，夙臻景祐。早塵寵渥，牧此蒸黎。綰六鎮之封疆，德慙凉薄；控諸化之靈勝，誠切欣榮。常虞政理之乖，莫副真仙之鑒。今屬太一，行運分野。慮災或臨，梁益之方。或在雍秦之境，月孛纏於井宿，地一災於坤隅。稽考緯書，伏增憂懼。況歲當丁卯，是臣元命之年；月屆仲春，是臣禀生之節。詣本命之化，以本命之辰，虔備香燈，精申禱祝。伏冀元尊憫矚，眾聖鑒臨。騰素款於上宮，錫鴻休於下土，帝圖興復，息災期而輩蹕還秦；境宇康寧，銷否運而禎祥介蜀。俾罄報君之節，允符憂國之心。百穀豐登，群生和泰，龍神貽貺，疵疫無侵。臣七祖生天，年齡增永。誓弘道化，以答靈恩。不任。
　　莫令南斗醮詞
　　伏以玄道聿分，化機肇啟。清濁定昇淪之位，陰陽運刑德之樞。南斗主生，垂吉昌而勸善；北宮紀死，編罪惡以繩非。神明用之以化人，帝主用之以致理。纖微不失，今古攸同。臣宿禀真謨仰宗，謨玄訓。敢忘勗勵，以自秉修。而叨備官，屬玆多事。雖加勤恪，實有懼於曠違；徒切兢憂，固取譏於尸素。誅奸癉惡，或舉刑章，或督懲□，或施鞭楚。犒士或開其宰戮，宴賓難廢於烹燔。恐因故殺誤傷，遂結深冤厚釁。又臣行年所歷，小運逢災。宿曜所纏，火星為照。月臨申未，天符居本命之辰；位對丑寅，飛旗當衝破之地。慮成厄會，彌切震驚。雖省己循懷，寬刑慎行，减饌節酒，遠色防非。猶慮凶咎未蠲，福祥莫應。恭披典冊，虔詣靈山。按南斗文儀，法上玄分緯。九微燈影，星羅透擬於六星；一德香煙，雲色高連於三素。竹殿既招其虛實，松軒可降於真靈。向此披心，敢期符祐。伏願六宮上聖，輟死籙以延生；五緯尊神，碎禍車而流福。冤尤銷解，災厄和平。骨肉安寧，境邑康泰。風雨調順，穀稼豐登。寇盜不興，沴瘥無作。所請靈寶玉篆、赤帝天書，伏願解臨照於南丹，錫恩慈於下土。永承貞吉，以遂禱祈。不任。
　　鄭頊別駕本命醮詞
　　伏聞，玄天垂象，斗極居尊。統萬彙以無私，御四時而成歲。下司命籍，總制吉凶。有感必通，有祈皆應。臣粵自童丱，竊仰威靈。以七星為天地之樞，五氣為裁成之本。主張禍福，制錄鬼神。傾心每奉於上玄，有難必存於北斗。疊蒙昭祐，累降禎祥。動若影隨，事猶響答。至或願捐所職，謝病尋醫。或懼履禍機，違凶就吉。或雪志於侵誣之際。或滌瑕於猜忿之中。潛瀝懇於長天，暗馳誠於永夜。至真在鑒，有願咸從。而多事所縈，靈恩未報。常期精潔，冀啟醮筵。今者天徇深衷，神諧夙望。幸叨攝任，獲在仙鄉玉闕、瓊都咫尺封隅之內，凝嵐積翠、高侃城邑之旁。況屬命辰，仍當秋景。遂得躬披松檜，深躡雲霞。展三獻之禮容，猶申公務；酬積年之祈禱，兼遂私心。省分循懷，既榮且抃。是敢捧持詞款，營備香燈。雖澗蘋行潦之微，難迴聖鑒；在隨感赴機之德，願納愚誠。所期答已往之恩，伫將來之澤。賜其禎吉，介以康寧。俾縣境無虞，農功有歲，人和俗阜，遠睦邇安。臣或本命五行災衝所及，天文九曜臨照所經。或政理有所未明，賞罰有所未當。新冤往債，故殺誤傷，並乞蕩除，永恩因祐。不任。
　　孫途司馬本命醮詞
　　伏以二氣肇分，五行運化。鼓陰陽之橐籥，執生死之樞機。亭毒無私，陶融靡倦。司短長於五帝，校善惡於三官。維斗居尊，總御群品。臣自惟幽陋，仰荷裁成。獲備冠裳，每憂叨竊。遵素儒之明訓，守玄聖之格言。尚慮動息成非，行藏乖道。難階福善，易結過尤。仍恐三途推移，或逢災數九曜，躔次或在厄宮。況命年天符臨勾絞之方，小運當伏吟之位。十三宿內，月孛所經，大運行年，猶居衝破。以玆疑懼，恐履災凶。敢因本命之辰，虔申醮謝。伏惟真聖，俯鑒誠祈。赦已往罪尤，和冤釋結；錫將來福祉，增祿延年。眷屬安寧，公私和泰。即永荷眾尊慈祐之恩不任。
　　廣成集卷之九竟
　　廣成集卷之十
　　上都太清宮內供奉應制文章大德賜紫杜光庭撰
　　李仇中丞命醮詞
　　伏以二象陶融，三元生化。裁成品物，亭育群方。受命禀形，上繫天府。至於壽算遐促，祿祚短長。立身有罪福之因，行運有吉凶之數。天司地簡，主宰無私。臣伏恐三命五行，或逢災咎；九星七曜，或值照臨。陰陽有刑剋之期，祿算有凶衰之會。又恐積生所犯，冤債未除；積世所行，過尤旋結。常情罔測，神道難知。非託醮祈，無由解謝。輒因本命之日，虔備香燈。仰玄象以披心，對星壇而瀝懇。敢希至聖，俯、鑒丹誠。三官落罪簡之文，五帝削災妨之籍。臣宿瑕蕩滌，積釁銷平。輟死北宮，上生南極。天曹增祿，司命延年。眷屬和寧，公私清泰。即荷眾聖之恩不任。
　　張道衡常侍還願醮詞
　　伏聞，垂象九天，流光萬有。帝車周運，聖力遐通。裁四海以無私，福群生而不宰。惟祈必應，有願克從。臣頃以大順二年，遭逢危厄，憂逾蹈火，危甚履冰。既難保於朝昏，敢望全於形命。元元丹懇，啟怨無門。惟注念蒼穹，冥祈玄斗。潛興大願，冀贖深災。果蒙大道鑒臨，至真通感。垂好生之澤，開罔極之恩。獲洗罪尤，盡消冤戾。仰天慈而積感，報玄造以無階。旋屬公役所拘，道途無暇。歲華累改，誠願未申。況復水陸經過，江山往復。幾逢俶擾，頻值艱危。幸脫鋒鉦，兔罹凶橫。皆承廕護，倍切兢榮。今以本命之辰，於玉局靈化，詣北斗七元之殿，當玄卿大帝之前，虔備醮壇，恭酬往願。昔所許奏，錢若干貫。請至今年八月，五度奏納取畢。伏惟斗中眾聖，玄府上司，鑒領丹誠，曲迴鴻造。使宿願周備，賜靈澤遐霑。赦過除災，延祥介福。年祿增益，危厄銷平。眷屬乂安，公私貞吉。即永荷斗極眾尊覆祐之恩。不任。
　　周庠員外郎為母轉經設醮詞
　　伏聞三洞寶經，九天真訣，虛無凝炁，混合成文。龍篆鳳章，發跡杳冥之始；瓊編玉檢，敷宣天地之先。大則制御乾坤，保鎮劫運，安寧祚曆，昭祐帝王；次則和揖五行，調平六氣，蠲邪度厄，濟物利人。遵修則災咎可銷，諷誦則禎祥可降。臣等以母行年衰厄，疾苦所嬰。憂懼但深，告祈無所。敢憑玄聖，披瀝丹心。伏願勑三寶威神，命侍經寮屬，解五行刑剋，卻三命凶衰。增祿南天，延生司契。六府調理，百疾痊平。永垂覆祐之恩，克享遐長之福。謹於玉局化，轉經設醮，冥扣至真。不任。
　　莫庭又為張副使本命甲子醮詞
　　臣聞，天道無親，輔玆有德。功或及物，福必無涯。當川安撫副使張琳，奉主無私，酬知盡節。初終一致，雖風雨而不渝；籌畫萬端，越歲寒而彌勁。頃以四郊，多壘兩鎮。稱兵物力將虛，經費逾廣。厚斂則生靈必困，薄賦則供億不充。出自良謀，豐其軍食。糢糧山積，戈甲雲屯。人不告勞，物無失所。益振貔貅之勢，佇成弔伐之功。但以張某三命之中，猶逢災厄；二運之內，甲祿氣微。天符臨受命之宮，土星逆愁煩之位。慮為災咎，輒罄誠祈，爰託皇壇，旁。希玄祐。伏願十華降福，三聖迴光。錫善貺於諸天，災殃自息；蕩過尤於九府，祿算增延。永俾安寧，共康藩屏。臣情誠迫切，冒瀆高明。不任。
　　駱將軍醮詞
　　伏以二氣清凝，表天地亨貞之道；五材倚伏，荷乾坤成育之恩。至於命籍短長，祿祚豐薄，立身罪福，行運吉凶。莫不上自天司，旁資元命。主張考校，巨細無遺。臣竊慮列宿五行，躔次有照臨之咎；九宮三命，陰陽有厄會之期。以此憂兢，恐成災厄。今以立冬令節，祈福良辰，虔罄丹誠，精陳醮禮。仰齋而勵懇，瞻地府以冥心。佇降恩慈，曲流洪福。使災凶殄息，過咎蠲銷。錫以嘉祥，增其壽祿。落罪書於北府，紀生籍於南昌。眷屬安寧，幽明康乂。徊翔天路，長親日月之光；棲息人寰，永沐真靈之祐。不任。
　　馬尚書醮詞
　　伏聞，曆象推移，運三元而成歲；陰陽變化，資天道以宣功。澤霈幽明，事均今古。其有弘仁秉義，體順和光，則天錫禎符，神彰吉貺。或動乖守慎，志協回邪。乃蹈彼艱虞，兆玆否塞。影響之報，理實昭然。臣，迥以庸虛，早塵職祿。雖肅恭自立，畏慎推誠。常懷聚鷸之譏，每懼維鵜之誚。況復訓齊戎伍，衹奉藩垣。鋒鏑猶施，鉦轉未息。摧堅挫銳，徒申擒討之謀；故殺誤傷，慮構幽冤之咎。以玆屬念，深用寘懷。今則秋帝考功，地官校籍。罪福咸舉，毫末無遺。或臣有塵忝之非，有殺傷之過，有六情之罪，有三業之辜，有注訟未除，有冤仇未釋。事題黑簿，名挂陰曹。乞垂悔謝之緣，並降蠲消之澤。俾其克勵，得以自新。至於宿曜垂災，行年值厄，亦希超度，獲保乂安。上祈九祖，生天三塗。離苦飛沈，遂性生植。無傷四方之戈甲，早寧萬戶之農蠶。畢就俗聞謠詠，野息氛埃。咸歸清淨之風，大洽希夷之道。虔修醮酌，懇薦章詞。遙祝仙壇，仰望真祐。不任。
　　馬尚書本命醮詞
　　臣以庸微，叨承宿運。謬參職秩，繼忝官榮。統御戎車，襲行條令。或剋收境邑，除蕩奸兇。外禦寇仇，內綏疲瘵。而宴賓犒士，須有宰傷。去弊誅邪，必資刑律。誠非徇己，務切安人，竊慮斬決之間，重輕有失；傷殺之際，故誤難明。以此憂惶，恐貽譴責。又慮臣行年三命，或值凶衰；宿曜五星，或逢臨照。因其厄會，遂履凶危。又恐九祖幽儀，未蒙遷拔；六親滯識，猶有拘留。緬長夜以魂驚，念陰關而心懼。思罄歸依之懇，仰申薦奉之誠。輒憑本命之辰，式備資薰之力。冥心靈化，遐想寶壇。陳醮禮以肅恭，貢章詞而精禱。伏冀玄元錫祐，大道流慈。光開泉曲之庭，詔下酆都之府。使九玄超度，眾苦蠲銷。生神碧落之天，蛻影朱陵之洞。福延後嗣，惠被宗親。其有往世愆瑕，無窮冤對。咸承懺滌，並使和平。乞臣罪簡落書，生宮注籍。災凶弭息，祿算遐長。兼祈福介川源，澤覃遠近，戈鋋早戢，疵癘不生。野復耕桑，人歸富壽。洎乎沈潛異質，溟漠殊庭。同沐玄風，成昇道域。誓虔丹懇，永奉鴻慈。不任。
　　司徒青城山醮詞
　　伏以灝氣漸凝，群山挺秀。高扶宸極，厚鎮坤輿。惟彼西南，上通參井。結靈積瑞，含藏日月之華；疊翠堆嵐，包括神仙之宅。位崇眾嶽，祑亞三山。為天下之福庭，冠域中之勝槩。崇臺比立，黃軒之祕跡猶存；巨浸旁分，大禹之神功可睹。每彰符應，以祐生靈。頃屬雨澤踰旬，泉源坌涌。丹崖翠巘，雖傳隕圯之聲；紺殿彤軒，靡有震驚之變。緬玆羣異，益驗光靈。臣叨荷殊恩，膺玆重寄。綏撫之能未著，兢憂之懇常深。恐臣過咎所招，仙嶽降異常之兆；災蒙所襲，神峰垂警告之祥。夙夜省循，若據冰炭。莫展披陳之路，惟虔禱謝之誠。輒按明科，恭申大醮。庶蒙鑒祐，以贖愆違。不任。
　　馬尚書本命醮詞
　　伏聞，元化運行，三才資始。體乾坤而成象，感陶煦以凝神。由是懸命籍於天關，繫生死於斗極。其有行藏巨細，舉措纖微。八靈伺察以無遺，十直考讎而畢至。善功潛著，則名列仙曹；過目所彰，則書編鬼錄。用玆懲勸，以導于人。其惟本命尊神，主張校錄。緬思玄旨，實切禀修。臣猥以凡微，曾無機略。唯奉公克己，效命為時。未展勞能，累驚塵忝。揣循增懼，委任益深。況封畿戈甲之餘，壠畝榛蕪之後，疲羸未復，瘡痏未平。撫之則濡沬纔通，撓之則溝湟甫及。而驟司六邑，務彼三農。暑耨寒耕，雖勤劬於人力；有秋望歲，殊即俟於天時。但罄丹心，顒祈玄祐。敢因本命之日，虔申醮謝之儀。所期真聖鑒臨，福祥臻萃。赦臣叨據之過，獎臣肅奉之誠。使鋒鏑早寧，京坻有積。人無疵癘之苦，年祛水旱之虞。俾臣九祖超升，三塗清晏。其或宿曜運行之厄，歲年刑剋之災，淫刑濫賞之非，故誤殺傷之咎，並希昭祐，普錫蠲消。永誓歸依，以酬真貺。不任。
　　莫庭乂青城本命醮詞
　　日伏以禀氣分形，上資玄化。主算定祿，仰繫真曹。臣伏恐履行之間，或貽愆咎；年運之內，或遇災凶。非仗神功，難申懺滌。輒干真鑒，虔備醮儀。頃以此山，嶽瀆上司，神仙福地。洞裹之玉樓金闕，塵俗難窺；人間之古殿荒臺，蹤基易變。梁摧螮蝀，瓦落鴛鴦。若無營葺之興，已雜蒿萊之徑。某叨居宰字，竊備繕修。既俾功庸，仍申藻繢。圖五嶽九江之像，貌河侯溪女之真，肅穆冕旒，駢羅珠翠。如登貝闕，似挹驪宮。既輝煥於素垣，益深嚴於玄德。所冀少城天府，永賴休禎。秋報春祈，克承嘉祐。敢因元命之日，虔修讚祝之筵。伏惟應念迴軒，分靈降澤。錫臣以增延祿算，助臣以俏解災凶。兩地之骨肉安寧，一境之牛靈蘇泰。誓傾丹悃，上副鴻慈。不任。
　　莫庭乂青城甲申本命周天醮詞
　　伏聞，妙本應期，元精啟運。三光分照，萬有陶形。圓清方濁之間，遞為主寄；日域星躔之內，各備職寮。大則司劫曆施張，小則察人倫善惡。有逾衡鏡，無隱鋒毫。竊惟九室洞天，羣真會府，丹崖蕩日，翠谷呀雲。鸞旂之所往還，霓節之所遊集。叨膺宰字，獲詣仙山。雖食糵苦心，飲冰潔己。功應無補，過必彰聞。況於咫尺之中，敢罔真仙之鑒。更慮九辰行運，三命推移。福善不常，災凶靡測。拳拳素懇，若履顛危。輒因本命之辰，載申祈醮之禮。天衢地壤，水府星宮，成罄血誠，仰祈明祐。伏乞解災釋過，延貺垂祥。壽祿惟增，凶危自息。已往則九玄開度，見存則兩地安寧。一境生靈，同承福廕。兵車休駕，封部無虞。長欣靜謐之期，永荷靈真之澤。不任。
　　莫庭乂九曜醮詞
　　伏以二象分華，三元列曜。司悔吝吉凶之契，操死生罪福之權。主宰無遺，幽明咸繫。臣自惟凡昧，夙奉正真。叨荷寵章，獲參位祿。循涯省分，常懼於曠官；恤物安人，敢忘於勵己。尚慮動違恭慎，日積愆瑕，上瀆真靈，潛貽厄會。又恐五星進退，四曜運行。或居身命之宮。或臨惡弱之位。況臣今年天符臨於命卦，木星未出身宮。第二十宿中，蝕神所歷，小運行直，又值天羅。竊憂福過災生，命衰祿薄。按河圖內品，太玄祕文，瀝懇貢詞，披心備禮。仰華蓋儀璘之闕，若對九芒；瞻星辰日月之宮，盡傾丹款。伏冀宸光下燭、開昏晦而洗沈冥；靈景延暉，碎禍車而焚罪網。使年齡克保，品秩攸升。一境之士庶康寧，兩地之親緣安泰。仙山表貺，人無瘥疫之傷；靈府垂禎，歲有京坻之望。唯虔素悃，上答玄功。不任。
　　川主相公北帝醮詞
　　伏以七政上尊，五靈玄老。位司北極，部制中天。至於地分吉凶，天文災福，五行六氣，三命九宮，萬彙慘舒，咸歸考校。臣以兵戈既久，殘瘁逾年，念彼生靈，痛深肌骨。敢因醮謁，載罄祝祈。瀝懇紫微，扣心玄象。實希憫鑒，俯降禎祥。消沴氣於郊原，退災星於井絡。一川康泰，萬有昭穌。永戢戈矛，惟新祿算。九天霧卷，重披日月之光；三蜀煙清，再播雲雷之澤。即仰荷帝君憫護之恩不任。
　　川主相公周天后土諸神醮詞
　　伏以天府名區，少城奧壤。龍神福地，天帝雄藩。豈以凡微，叨玆臨鎮，而謬分朝寄，總此封疆，十載于玆，日深兢懼。但以粵初禮任，便屬艱難。黃巾犯秦，翠輿幸蜀，行朝萬眾，駐蹕五年。力盡扶天，誠深報國，功宣匡復。以及迴鑾其間，有師立稱兵，旰能竊發。秀升擁師於下瀨，郭琪奮臂於中軍。咫尺乘輿，震驚輦轂。上資睿武，旁假神威，相繼克平，以安大駕。感玆靈祐，常貯血誠。今則時未屬寧，人方肆亂，帝車順動，又幸陳倉。中原有焚燎之災。六合靡晏寧之所。雖誠深憂國，志切匡君。難申嵇紹之忠，山川杳隔；空杖袁安之淚，扈衛無由。緬想神功，必垂濟祚。爰申醮禮，仰冀靈通。希迴助順之恩，共安天步；少借害盈之力，遠掃兇渠。復黃屋於上京，延寶圖於萬葉。椒漿之奠，永答明慈。臣不任歷懇，披心虔請之至。
　　葛仙山化醮詞
　　惟彼仙山，鎮玆坤壤。八十一洞，分日月於地中；二十四峰，繚煙霞於天際。潛司罪福，以統生靈。臣夙慕玄微，早崇清靜。躬逢聖日，既叨輔贊之榮；夢想靈山，常貯逍遙之志。尚縈多事，徒鬱素懷。今節及仲秋，禮當望秩。遐瞻翠巘，杳隔紅塵。虔備醮壇，用申誠祝。伏冀虎旗龍旆，遠辭八極之宮；鶴馭鴻驂，聊降三仙之駕。歆玆薄禮，錫以殊休。俾稼穡有年，凶災不起，幽明共福，家國咸安。比帝祚於崇岡，續唐年於劫曆。必期修潔，以奉靈光。不任。
　　川主九星醮詞
　　臣聞，九元御極，綜列宿於紫微；七政垂光，統眾星於黃道。指攝提而臨萬象，運招搖而主百靈。生死吉凶，咸繫司牧。臣以受年之時，此月火星，及暗曜罡星，皆臨本命。以玆戰悚，恐蹈災危。敢以丹誠，上祈玄祐。虔修大醮，備瀝微衷。伏惟九聖延慈，乘帝車而降福；七真垂貺，迴杓建以祛災。二十八宿行藏，皆資祥慶；一十二宮分度，永息屯蒙。誓勤忠赤之心，以答靈真之念。不任。
　　中和周天醮詞
　　臣以庸虛，猥當大任。極台衡之抶，居藩屏之崇。雖傾捧日之心，莫著匡君之績。頃以四郊多壘，中國不寧。戒馬載馳，兵車尚駕。或近臣肆逆。或遠鎮辜恩。纔滅梟巢，初迴鑾輅。又聞薄伐，再致省巡。凡在人臣，豈勝憤惋。惟炷香冥想，望聖祖之貽休；拜表祈真，待陰兵之助役。果見偽王孽相，連頸殲夷；兇帥朱致，繼蹤斬馘。緬惟幽讚，更切明誠。近又太一運行，已照蜀分。五星移度，或在身宮。慮薄德所招，即凶災荐至。常加惕勵，罔敢遑寧。遂有鄭君雄、韓球，兩地結連，遽興兵甲。隔絕恩信，凌犯聞防。殘掠生靈，焚燒郡邑。數州塗炭，千里傷夷。憫此幽冤，痛深骨髓。臣所以上祈至道，明禱真靈。志先憂國憂人，誠匪為家為己。由是上天悔禍，大道降靈。包藏者，尋就誅鋤；黨附者，皆從剪撲。封疆繼靜，凋瘵旋穌。韓球敗亡，君雄梟戮。漸通道路，將雪冤沈。尚以芟刈之時，殺傷非一；仰則好生之旨，震悼何安。俯嗟遊岱之魂，凄凉莫已。是用凝神扣寂，拜手歸心。陳謝恩謝過之儀，瀝祝地祝天之懇。庶祈玄聖，曲鑒丹誠。輝映清壇，降流洪澤，蠲除愆咎，弭息災凶。使生者乂寧，幽途開泰臣又聞，眾星拱極，百谷朝宗。蠢彼不庭，敢違天道。更鄰近境，綿亘數州。山寨相望，久為兇逆欲恃。其蜂合蟻聚之勢，伏鋤耰白挺之徒。垂二十年，不賓睿化。擬因揭瓴之便，將申破竹之功。為國誅奸，與人除害。重希神力，克震軍聲。酆都以三十萬兵，常祛沴氣；洞泉有二十五將，僭制妖徒，正道殛邪，神明助順。敢緣斯旨，再罄赤心。伏惟俯鑒奏陳，克迴明祐。使昌瀘梓遂，永無蛇豕之災；草木藂林，盡化鋒鋋之狀。咸知帝力，主復王謠。然後疇賞龜城，拜章鳳闕，弢弓解甲，歸馬休牛。長諧魚水之歡，克暢君臣之道。明明血懇，大道鑒之。不任歸命祈恩屏營憤切之至。謹詞。
　　廣成集卷之十竟
　　廣成集卷之十一
　　上都太清宮內供奉應制文章大德賜紫杜光庭撰
　　程德柔醮水府修堰詞
　　伏聞，大道垂功，裁成品物。真靈設位，主宰群生。至於水府明神、山林正職，各司罪福，以庇烝黎。當縣地控上遊，素名劇邑。賦輿重大，耕稼玆繁。堤堰所防，安危是繫。某所修堰分，當彼濬流。自汎溢以來，累有摧壞。雖俾夜作晝，竭力焦心。旋有葺完，尋聞傾陷。豈水脉所注，不可備防；豈龍神所為，未容障塞。憂惶迫切，無所告祈。且食乃民天，人為邦本。或虧秋稔，必致年凶．。況天府膏腴，勢連下瀨，少城戶口，旁接通波。若為侵軼之災，必有泥沙之變。救玆墊溺，須仗玄威。伏惟大道開恩，明神流鑒，愍其農畝，念彼生靈。迴不測之神功，借無私之聖力。特垂濟護，俾獲安全。使黍稷永豐，京坻有望。息襄陵懷山之禍，叶年豐俗富之期。蘋藻效誠，敢負靈貺。不任。
　　川主醮五符石文詞
　　三寶開光，五文孕化。凝水火木金之氣，成雲霞龍鳳之書。保制乾坤，鎮寧天地。洎乎降傳下土，濟護群生。夏禹得之以成功，仲尼奉之而興詠。有家有國，罔不遵修。所以伏御神祇，鎮安川嶽，禳除氛沴，清肅宮城，至於居宅之興，亦在鎮禳之例。臣頃於所部，特創新居。既畢巨功，爰申大醮。按河圖品格，依靈寶文儀，篆刻真符，清修香火。所冀解銷犯觸，安集正神。召彼靈官，永垂擁衛。伏惟玄元鑒祐，眾聖流慈。勑勒職司，錫其禎貺。居止寧泰，眷屬康安。分近天皇大火之鄉，況屬身宮，或鄰對照。捫心震惕，循己驚虞。是用瞻本命福山，仰列仙靈化。歷三元而禱祝，遍九曜以虔祈。伏冀洞府神真，披香奉御，玄天尊聖，垂澤降臨。賜臣以景貺禎符，解臣以災期厄會。克承祐護，允洽康寧。上願皇業天齊，聖圖嶽鎮，伊川洛汭，運叶中興。八水三山，俗諧昭泰。戢鋒鋋於九野，共文軌於萬方。臣得勵忠貞，永扶英睿。不任。
　　蜀王為月虧身宮於玉局化醮詞
　　伏聞，大道縱靈，元和肇化。燭三光而上列，運六氣於中天。播裁成字育之功，物無不遂；持寒暑暄凉之柄，政無不均。所以五星秉大帝之符，司明罪福；十神行太一之令，統御吉凶。律曆難欺，古今所禀。臣遭逢聖運，塵忝殊榮。山河控井絡之雄，封壤握坤維之重。常虞福過，實懼災纏。今則凉德靡修，太穹垂戒。月朔則太陽薄蝕，當對照之方；既望則太陰變虧，在身宮之位。飛天火曜，臨於命辰。干祿納音，仍逢衰氣。恐成災咎，彌切憂惶。是用遵按玄科，勵精丹懇。奉香羞於玉局，陳醮禮於瑤壇。仰三景以希恩，普周天而禱福。伏冀昭彰俯鑒，肸蜜垂休。錫禎貺於三命五行，解災期於身宮分野。至有故傷誤殺，往債宿冤，咸賜蠲除，永俾貞吉。上願皇圖攸久，聖壽延長。還秦符大漢之隆，宅洛契宗周之盛。干戈偃戢，夷夏昭蘇。得傾報國之心，克叶自天之祐。不任激切虔析之至。謹詞。
　　安宅醮詞
　　伏聞，道氣流布，三才乃分。陰陽陳變化之機，水木肇相生之象。巢穴之風，即替宅宇之作。遂興順二氣以營修，體五行而制度。實資神化，大庇生靈。臣以庸愚，不明玄理。因時改作，隨力興修。土木之功，曾無避忌。穿鑿之處，深有驚喧。或抵犯王方。或背違天道。致使龍神未守，居止非宜。恐迫凶衰，更延災厄。謹歸心大道，稽首三尊，按靈寶明科，修五帝大醮。虔恭懺謝，拜請符文。懺已往犯觸之非，祈將來安寧之福。伏冀二儀介瑞，五帝垂祥。凶惡蠲除，龍神鎮守。人口清泰，動靜康寧。營運興生，常蒙利祐。公私和暢，眷屬乂安。即永荷太上眾尊、五帝祐護之恩。不任。
　　八節醮詞
　　伏以大道垂化，元氣流形。鼓鑄群生，有清濁剛柔之異；舒張八節，定春秋冬夏之方。所以考校吉凶，司明罪福。惠既周於家國，恩亦普於存亡。臣等獲值昌期，早欽道化。資神功而生育，荷聖力以裁成。竊慮處俗立身，寧無過咎。前生今世，必有愆瑕。或五行三命之中，遭逢厄會。或暗曜明星之下，因值照臨。以此兢憂，輒思祈醮。爰逢令節，同竭丹誠。是天元啟候之期，當大聖延慈之日。翹心靈化，稽首瑤壇，精潔香花，虔恭醮祝。伏冀高尊鑒祐，眾聖哀憐。垂罔極之慈，賜無疆之澤。使積生罪惱，累世冤仇，已往愆非，將來戹運，乘八節自新之力，降三宮肆赦之恩。並賜蕩除，永錫貞吉。使臣等九玄七祖，受福祉於南宮；眷屬親緣，落死名於北府。公私和洽，壽祿遐長。即永荷眾聖祐護之恩。不任。
　　都監將軍周天醮詞
　　伏聞，大道混融，群材昭著。陰陽升降，吉凶之理肇分；善惡循環，罪福之文是啟。玉虛大帝，金闕元皇。申命真靈，俾其主宰。三官五帝，爰居勸沮之司；南斗北元，以統死生之錄。洪鐵備舉，億劫無差。所以丹簡玄經，有修禳之祕訣；祈天悔過，有懺滌之明科。竊仰弘慈，敢陳微願。臣獲膺宿會，運偶昌期。猥以凡庸，遭逢異寵。伏念戴清履濁，寓世立身，事主奉親，自家刑國，雖忠貞勵節，勤瘁在公，而休祉難臻，愆違易集。況臣頃因扈衛，時尾艱憂。豺豕欺天，雲霾蔽日。層岩瑞氣，但布護於帝車；九陌妖塵，正昏蒙於輦道。乃忠義奮身之際，是人臣效命之期。得以手捧天樞，身排鯨浪。克寧皇極，以罄丹心。遂叨非次之恩，遽荷重難之寄。連營貔武，千里隄封。慙無監撫之能，但切兢憂之懇。竊恐臣前生今代，歷劫以來，未達正真，動成罪目。或上虧天理，下犯地宜，中忤人情，旁違物性。十纏外積，三業內興。或助順除奸，誅邪佐命。或故傷誤殺，秉法持綱。或星曜運行，時逢臨照。或三命經歷，因值衰危。八卦九宮，有刑妨之數；冤仇債訟，有考對之文。幽晦常情，眇然難測。唯資修奉，上叩玄虛。冀獲感通，克承譚祐。是用按何旬真格，披正州靈科。漙海嶽以貢誠，遍乾坤而瀝懇。恭陳醮禮，以展肅虔。伏惟三賓迴光，眾聖流鑒。赦其宿過，錫以殊休。罪簡蠲消，生名列品。和平冤債，清蕩災凶。九玄七祖，同霑洪澤。六姻九族，咸沐玄慈。俾川境安濘，生廈輯睦。俗無疵癘，野有謳謌。幽府冥司，神輝朗徹。飛行蠢類，惠握滋濡。上願國步夷平，聖躬和暢，五兵弢偃，萬寓乂康。鑾旂早復於秦京，象法重懸於魏闕。瞻天望日，言發心馳。不任。
　　眾修本命醮詞
　　伏聞，大道垂光，三靈資始。人天設位，萬化互分。禀氣有清濁之殊，賦運有吉凶之異。昏明既判，罪福亦彰。於是太上弘慈，元尊愍護。南上闢延生之府，北都陳銓善之科。兩躍列星，布無私而照燭；三官五帝，開大宥以君臨。蓋欲使共洽無為，俱臻清靜。品登道果，名列真階。臣等叨沐神功，幸逢昌運。聞玄儒之妙旨，履仁義之康衢。坐挹堯樽，行謌睿德。揣躬省己，榮抃伏深。但慮往劫此生，立身舉措。動成違戾，率忤幽明。六情之愛染難祛，三業之愆非易積。文昌簡上，未紀善名；酆部宮中，已摽罪目。又恐行年災咎，宿曜加臨。或土木興功，犯干禁忌。或故傷誤殺，結聚冤尤。遂使暗奪年齡，潛消福祿。非憑勝會，難寫深誠。今屬白露凝晨，清秋屆節。是懺罪祈真之日，乃延恩致福之期。輒率慕同誠，歸依至道。齎持法信，稽首靈壇。遍天府以披心，望星宮而注想。伏冀三元上聖，十界眾尊，南極威神，北臺寮輔，念其虔懇，降以光靈。流福祚於存亡，息災凶於永遠。使臣等九玄七祖，咸得生天；五族六親，並蒙安泰。罪瑕除蕩，祿壽延長。門宇清寧，運求諧遂。五行三命，永無刑剋之災；私室公庭，長荷利貞之福。不任。
　　張道衡還北斗願詞
　　伏以玄象垂先，物無不照。帝車周運，感無不通。臣以幽微，仰蒙鑒祐。頃以大順二年，身陷危厄，性命是虞。輒瀝丹心，上祈玄造。遂發誠願，奉錢十萬貫文。旋獲安寧，克蒙清雪。螻蟻之生已保，真靈之澤未酬。尋以奔迫道途，辛勤南北，難逢良會，莫報宿恩。冰炭在懷，寢食增懼。今則歸心靈化，稽首瑤壇。虔備香燈，精修醮酌。自今年四月，至今月，五度奏錢，滿十萬貫。兼於玉局化北帝殿，塑造北斗真君八身功德，用申素懇，上答玄恩。伏惟聖慈曲賜昭納，使誓圓昔日，願滿玆辰。宿罪蠲消，餘災蕩滌，冤仇和解，年祿增延。公私叶貞吉之期，眷屬享乂寧之福。存亡咸泰，品彙沾恩。不任。
　　行軍僕射醮宅詞
　　伏聞，大道融真，天尊演教。赤明御運，靈寶開圖。八會成文，凝結太空之表；五符流跡，昭宣大有之中。五帝受之以度人，九天得之以定位。降於下土，護國濟人。摧伏兇祆，誅滅邪惡。凡所興造，皆許遵行。臣頃以營繕所居，土木將畢。恐有干犯，難備考詳。竊按玄科，請行符命。修崇黃籙，關奏清都。刻五方太帝之文，依三洞鎮禳之格。下告五土，上奏九微。伏願眾聖垂慈，萬靈孚祐，勑命符吏，頒示職司。降以威靈，布其真氣。蕩除魔怪，安靜龍神。八卦九宮，五行六甲，陰陽刑殺，太歲將軍，各鎮方隅，永祛災咎。其有伏尸故氣，金土邪精，滯爽遊魂，幽靈暗魄，各乘善力，俱遂逍逼。克保安寧，永臻福祐。不任。
　　眾補修三會醮詞
　　伏聞，人之禀生，資於二氣。陰陽定體，魂魄守身。稍或愆和，即成災否。三會之日，是三魂鑽奏之辰。罪福吉凶，纖毫無失。增壽奪算，賞罰甚明。所宜積善，除非立功補過，用祈吉應，以保遐齡。玄聖格言，真經明訓，敢不遵守，以戒身心。臣等數年以來，於下會之日，共申祈醮，以罄焚修。昨者迫以塵緣，偶過佳節，中心憂惕，不敢遑安。今則別選良辰，旁招善友，同營香火，特展醮祈。靜夜寒更，冥心注念，真靈必降，誠願冀通。伏惟萬聖迴光，千真鑒映，錫其禱祝，除彼災凶。制魄拘魂，各遂修生之望；迴凶變吉，咸開遐永之程。臣等或三命衰微，九宮厄滯。或星文臨照，災運縈纏。或宿債未平，餘殃未息。或故傷誤殺，積過深瑕。俱乞蕩除，克賜昭祐，合家蒙福，九祖生天。公私有通泰之祥，眷屬荷乂安之澤。不任。
　　皇帝設南斗醮詞
　　伏以三光麗天，照臨萬有。眾星垂象，統御群形。南斗文昌，實掌主籙，為正陽煦物之本，乃帝王壽命之司。按天元上清等經，若五月五日，值丙午之辰，則啟福延恩，濟生利物，和寧品類，安鎮邦家。陽德所資，普亨其福。今年以火水金土四星，聚於實沈之墟。又逢日度所經，皆為順伏。五月合朔，太陽當蝕而不蝕。洎乎既望，太陰當虧而不虧。斯乃五日，得丙午之辰。純陽所應，顧惟寡昧，欽荷玄功。慙化理之未周，念聲教之未普。敢期流貺，以及微躬所願，大道延慈，上天錫祐。俾九州四海，俗泰民康。年豐而六氣均調，候正而四時和暢。弢弓偃革，歸馬休牛。咸臻保命之祥，克廣好生之德。冥心丹禁，稽首玄壇。瞻八景以低臨，冀九光之遐燭。鑒玆醮酌，介以禎休。辰輝炳靈，幽讚之功已著；人天交感，協符之契可期。佇混車書，大同寰宇。式虔祇荷，上副玄慈。不任。
　　皇帝周天醮詞
　　臣聞，風雨霜雪之不時，則星辰示象；蘋繫蘊藻之可薦，乃天地垂休。緬是前修，實為通論。臣恭臨大寶，虔奉丕圖。不敢遑寧，若臨冰谷而頻移；圭律七變，槐檀慮兆庶未康。恐一物失所，或刑政乖謬，或恩信未孚。干戈猶駐於疆場，正朔未同於夷夏。水旱不節，富庶莫臻。昏墊札瘥，繼聞於郡縣；盜賊欺誑，尚恣於鄉閭。雖則務嗇勸分，貶食省用，不邇聲色，永絕畋遊。瓦器蚌盤，敢忘於刻己；雉頭虎魄，豈事於娛情。猶慮上曹，重書厥罪。顓蒙有愧，首謝無由。近則金火二星，水土兩曜，併聚蜀分，皆次實沈。日月為薄蝕之期，朔望卻史臣之筆。太陽順伏，分野垂休。豈此禎祥，併歸沖渺。益勵退修之志，彌彰戒懼之心。敢因午日之嘉辰，聊答上玄之厚貺。靈官渺( )，紫府深嚴。雖昭告之備申，慮誠明之莫達。齋潔選日，懇悃陳詞。寂寂玄壇，儼威儀泠乙夜；飄飄仙賢，降福祐於人寰。伏冀八表乂安，黎民清泰，邦家鞏固，社稷永寧。六府孔修，九功攸叙。簪裾奉職，書軌同文。不任。
　　醮瀘州安樂山詞
　　伏以楚蜀連封，西南重地。江馳萬派，嵐積千峰。天帝以之會昌，龍神以之固護。惟玆奧壤，獨擅雄名。三層燭煙月之光，八洞閟靈仙之宅。常弘勝利，以祐蒸人。年無早潦之傷，俗保安貞之吉。致泝□之攸濟，俾絲枲之蕃豐。銜三觀威靈，荷二真慈貺。傳諸遠近，載彼經圖。翹首注心，共謌玄澤。臣名拘輦轂，望切林泉。每憐素豹玄猿，常戲芝巖；桂岫延頸企踵，跡滯神遊。輒贊微香，遙陳孤懇臣以所居北帝院，齋醮所給，鍾簴未周。雖申降福之儀，幾闕飛霜之韻。始聞仙山之內，法器且多。既無考擊之期，虛蔽鏘洋之美。道隨誠感，鍾固可移。願减有餘，資其不足。輟於翠嶽，遷就皇都。清聲漸遠於彤雲，洪響佇聞於紫禁。願俞誠祝，永鎮京華。不任。
　　廣成集卷之十一竟
　　廣成集卷之一十二
　　上都太清宮內供奉應制文章大德賜紫杜光庭撰
　　醮名山靈化詞
　　伏以大道融精，是分二象。元尊布化，以播萬靈。咸禀運於裁成，共輯寧於邦國。欽哉群望，寔總休禎。伏自應天順人，開基創業。雖不致升平之理，而幸成富庶之鄉。四國爰來，百辟咸在。人心允若，天意昭然。而或教失義方，情牽慈愛。付樂盛之大任，委監撫之重權。庶人元膺，益恣胸襟，都忘孝敬。用奸邪之扇惑，興背叛之兇狂。矢石欲及於乘輿，金鼓近宣於侍從。猶賴上天垂祐，靈化降祥。不容梟獍之心，坐殄犲狼之薰。未更昏旭，悉已蕩除。中外再寧，寰海稱抃。爰擇良日，仰報威靈。遠中昭告之誠，輒罄演污之薦。敢期鑒祐，永叶安貞。不任。
　　鎮江侍中宗黯解纜醮水府詞
　　伏以道化所覃，神休普被。上惟邦國，下及人倫。咸資拯護之功，潛假保持之力。古今無爽，水陸攸寧。臣猥以常材，叨逢聖運。經綸締構，慙無竹帛之勞；渥澤超升，累荷乾坤之造。遽蒙睿獎，顯授兵符。登韓信之齋壇一，授呂侯之金鉞。錫茅分閫，推轂專征。省循徒切於兢榮，倚注靡容於陳讓。選辰揀日，遺命啟行。況楚硤上遊，錦江下瀨。舳艫則千艘拯駕，泝□則萬派爭奔。皇用真靈，總斯陰驚。皇帝宸襟所屬，每切敬恭。思布化以睦鄰，亦申謀而懷遠。雄師銳旅，首在此行。將解纜以乘流，爰潔誠而致醮。伏惟玄元大聖，五老高尊，命靈將玄司，助洪休巨福。迅浪皆期於利涉，驚湍盡變於安流。萬里通津，百神加祐。克昌大業，更廣鴻基。外屏中朝，共臻禎福。不任。
　　周庠員外填本命醮詞
　　伏聞，天鑒孔明，有感斯應。神道正直，無祈不通。每垂拯護之仁，以副禱祈之願。祛災流貺，猶響應聲。竊佩斯言。常虔片志。每因元命，得備焚修。式勵深誠，實荷明祐。但慮塵機未息，過咎易盈。宦路所拘，悔尤難逭。因星辰臨照，值年運衰危。但懼災纏，敢思福會。自從軍鄰部，富跡外封。一駐戎軒，兩周天序。既闕奏陳之禮，必招逋慢之愆。本俟凱還，併雨醮謝。今則方當劘壘，未議橐弓。久曠香燈，不達寧處。是用馳心靈觀，遐叩至真。備三醮之物儀，同一壇之關告。伏惟玄聖，俯鑒丹誠。解厄消災。延生保命。宿瑕藹滌，往咎蠲平。克睹成功，永臻多福。不任。
　　大王本命醮葛仙化詞
　　伏以二氣資靈。五行禀象。法圓穹而定命，體厚地以流形。罪福吉凶，皆由陰隲。運心履行。咸梁主張。況荷殊榮，久叨重寄。循涯省分，常切兢慙。每因章醮之壇，敢忘敬恭之禮。冀憑修奉。上答君親。今屬元君之辰，詣本命靈北，精鱸香火，祈扣真仙。願鑒丹襟。俯頒鴻福。俾臣罪瑕除滌，壽祿增延。彊寓乂安。生靈康泰。災毒無侵於四境，農桑克美於有年。得傾葵藿之心，永奉升平之運。不任歸命虔誠之至。
　　大王初修萬仙化告真詞
　　伏以九隴名區，三仙化跡。上通心宿。下鎮錦川。雲霞疊綺鏽之光，松桂竦煙嵐之色。五宮高闕，狀西靈南極之儀；四輔交輝，列東華北真之像。最摽形勝，獨占幽奇。斜界玉輪，旁臨石磵。而屬師徒俶擾，鉦鼓震驚，火彗橫空，霜戈照野。熊經鳥申之士，抗步不還，漱流枕石之人，拂衣長往。眷玆勝異，一變榛蕪。崇樓之金碧塵銷，廣座之儀容蘚剝。緬惟殘毀。探可歎嗟。況某本命之辰，配於茲化。宜申締蓇，用答真靈。乃命三洞道士唐洞卿。伐木鳩工，揆星選日。得風箕直事，當甲子良辰。虔告至真，恭修大醮。伏冀鑒其誠懇，錫以休祥，災沴無侵。功庸速就。續昔賢之遺搆，成膿劫之良規。播美洞天。勒銘雲谷。然願真靈誕祐，川境謐寧，稼穡滋豐，災氛殄息。受靈丹於九輔，聞至理於重玄。常傾拱極之心，仰副上真之貺。不任懇顯之至。
　　親隨司空為大王醮葛仙化詞
　　伏絲上清仙山，葛真靈化。為川中之勝境，乃天下之福庭。呀玉洞以藏雲。從瓊巒而蔽日。彩霞朝散，神燭夜飛。乳清幽巖，泉鳴深寶。九井之光靈自顯；三真之肸蠁常存。拱鶴觀於中方。應龍星於上境。紅軒紺宇，舊制相望。蕭殿韋碑，古跡鱗次。每彰休瑞。以及竇瀛。臣以本使蜀王元命之辰，配屬玆化。頃申締蓇，遽獲周圓。飛閣層樓，奪晨輝於峭壁；風窗雲楝，增異境於祟林。再敞洞天。用安錦府。四十州之封域。歲稔京坻，五千里之山河，俗臻富庶。人皆受賜，孰不知恩。臣曲荷陶鎔。實深造化。唯虔禱祝，少答思慈。輒備醮筵，上祈道力。伏惟九天孚祐，眾聖鑒臨，下燭丹誠，廣垂洪澤。三川鏡廓，八國塵清，稼穡蕃登，災氛藹滌。神傳靈藥，克享於遐年；功讀聖朝，永隆於大寶。再安社稷，常福寰區。臣不任禱福希恩虔誠歸命之至。謹詞。
　　冉處儔還北斗願詞
　　伏以垂象上玄，照臨下土。帝車運載，杓的指揮。罪福吉凶，咸歸主宰。臣等頃因銜命，遠涉道途。踐歷艱危，登臨險阻。每持丹懇，潛祝玄真。果蒙鑒祐之恩，克獲安寧之貺。仰承靈澤，志切上酬。敢因某日之辰，虔備焚修之禮。炷香答願，拜荷玄恩。仰冀高真，採納微款。祛災蕩厄，增祿延齡。來往坦夷，公私貞吉。路岐無滯，眷屬咸安。常親日月之光，克奉休明之主。不任。
　　紫霞洞修造畢告謝醮詞
　　伏以大道希夷，神仙變化。示無方之妙用，垂不測之玄功。幽讚帝王，潛扶邦國。惟今及古，史冊煥然。所以唐堯姑射之遊，軒后具茨之竭。周穆之登瑤水，漢皇之幸崑山。皆披眄煙霞，瞻窺冰雪。是用享年遐永，致理和平。克振宏休，允彰道祐。顧惟凉德，啟創丕圖。金闕玉京，敢怠敬恭之禮；九清三境，每懷寅奉之誠。粵以永平二年壬申七月二十一日丁卯，漢州什邡縣，獲太上老君錫命讖文。留玉篆於仙居，刻銅符於厚地。生辰命屬，時日姓名。叙奕世之蟬聯，明卜祚之延久。四年八月二十四日戊子，利州團練使王承賞奏，此山靈洞，顯見神仙。遂命威儀任可言高品楊知淑專申告謝，仰答光靈。十月一日甲子，纔啟醮筵，再聞應見。雲旌羽篩，參差崖壁之中；鶴態神儀，羅列洞門之內。事邁於回山瑤水，美超於姑射具茨。祇荷禎祥，彌增震惕。是用考諸典禮，特舉封崇。以是月甲申，改道長山為玄都山，陽謨洞為紫霞洞，景谷縣為金仙縣。封玄都山神，為玉清公。創厥壇場，鼎新觀宇。自初揆構，逮于畢功。累見真儀，益彰靈貺。謹遣金紫光祿大夫、左諫議大夫、廣成先生、蔡國公杜光庭等一十二人，賚信幣香花，按玄科具典，於紫霞仙觀，修金籙道場。況屬下元，允當大節，式陳昭謝，再顯旌封。伏惟洞府眾聖高真、仙官寮宰，鑒玆丹懇，錫以玄休。使九土乂寧，萬方平一。天宮地府，常垂愷悌之恩；卜世享齡，克叶延洪之福。稽首謹詞。
　　洋州宗夔令公本命醮詞
　　伏聞，誕質流形，咸資大道。禀生賦命，必繫上玄。荷乾坤覆載之慈，均氣運陶甄之力。惟精修勵，寅奉真靈。伏念臣獲以微塵，累叨皇澤。入參輔衛，出領藩維。曾無涓露之功，常切蓅盈之懼。今則曆象之內，身宮之中，暗曜正臨，火星對照。慮成厄會，無所告祈。竊惟太上垂文，元皇設教。正一著修禳之品，河圖有陳醮之科。苟罄精勤，必蒙昭祐。敢因本命之日，爰伸九曜醮祈。蠲潔丹心，歸依玄極。伏惟眾真大聖，俯鑒明誠。蕩滌罪瑕，解除冤債。消平災厄，延續年齡。增祿祚於南昌，落凶衰於北府。洗心克己，上酬真聖之恩；奉國推忠，永答君親之德。臣不任。
　　又本命日醮詞
　　臣聞天地之德，以生為先。生成之恩，以福為本。臣叨承福會，獲奉昌期。蒙三光照燭之慈，荷聖主儀隆之澤。便藩寵遇，履歷顯榮。每虞於福過災生，惟切於持盈約己。彌增惕懼，豈敢遑安。今則躔次之中，身宮之位，火星對照，暗曜正臨。仰垂象以冥心，何階告謝；顧微生而勵志，但切憂兢。是敢於本命之辰，備河圖醮禮，虔披丹悃，冀降玄慈。伏乞賜臣災咎消平，凶衰殄息。壽年增益，祿祚豐延。得傾嚴奉之誠，永答至真之祐。
　　越國夫人為都統宗侃令公還願謝恩醮詞
　　伏聞，至道玄通，隨機赴感。冥丹心於下土，動玄鑒於上清。響答無私，影從靡隔。妾夫王宗侃、男承肇等，去年以統戎伐叛，勤國勤王，俯迫孤城，遽淹旬月。烽煙警急，音問寂寥。瞻褒沔以魂馳，望山川而目斷。憂危徒切，祈叩無門。遂虔詣道宮，乞申章奏。嚴陳法席，降請天兵肸蠁，感通真靈保祐。俄開堅壁，大破兇狂。成掃蕩之功，副聖明之獎。骨肉團聚，師旅凱還。剋平實自於睿謀，護助亦兼於道力。輒因良日，昭答玄休。重申章醮之儀，式馨謝陳之禮。精心備信，拜手然香。仰真駕於三十六宮，祈大儀於八十一好。庶祥輝炟爚，低臨壇墠之前；巨貺滂洋，永錫邦家之吉。聖圖遐永，舉族蕃昌。誓勤嚴奉之誠，克副靈真之煦。不任荷聖謝恩虔切之至。
　　司封毛絢員外解災醮詞
　　伏聞，道氣宣行，玄功鼓鑄。三靈資禀，乾坤司覆載之權；五緯操張，寒暑柄推遷之運。由是挺生賦命，咸繫天關。福善禍淫，畢由神化。是宜恪勵，以奉靈休。粵自幼沖，即逢聖日。便藩異獎，寵沐殊恩。北省南宮，亟榮於踐歷；紆朱曳紫，已極於輝華。常推報國之誠，每切律身之戒。尚慮陰陽揆課或值凶衰，厄曜運行或為臨照，興功動土有作於龍神，履行立身或虧於畏慎心未申祈懺，倍用兢憂。今則立運臨於命辰，天符飛於艮地。大運在戍，仍值魁罡。土星方伏於身宮，所照對衝於丑位。懼成災咎，彌用驚危。伏聞南府文昌，主生銓善；北宮斗極，舉過懲非。吉凶無爽於錙銖，報應有同於鏡象。真教開懺陳之格，惟感必通；玄經垂醮謝之儀，有祈皆應。輒因吉日，虔備醮筵。披瀝丹誠，冀迴真鑒。伏乞賜臣解消災滯，蠲釋凶衰，厄會平夷，過尤除蕩。更增祿算，允介福祥。誓勤忠孝之規，上答君親之念。永銘素懇，柢荷玄慈。不任謝過祈恩懺災之至。謹詞。
　　張崇胤修廬山九天真君還願醮詞
　　伏以軫翼雄區，匡廬真躅。位尊五嶽，地控九江。玉闕金城，包括神仙之奧府；鑪峰雲蓋，含藏真聖之高都。宛然凝碧之中，迥秀洪波之上。每申瞻禱，必介福祥。臣頃歲以謫宦九重，漂蓬一葉，途經閟境，心禱上真。冀迴濟祐之慈，必備椒漿之獻。精誠既啟，肸蠻垂徵。尋以路阻戈矛。波驚艫艦。孤帆有隔，假道言歸。常貯素誠，未酬玄祐。今則頒宣聖澤，棲憩蜀都。尋禮道宮，追思宿願。輒申醮酌，恭達明誠。竊聞惟感必通，道無不在。期迴羽仗，豈云萬里之遙；少降科車，不以三川為遠。納玆丹懇，顯錫鴻休。前願克圓，殊恩遐被。乞為臣更蠲罪錄，永削災躔。成匡堯讚禹之功，享二首六身之壽。得傾忠孝，以奉君親。誓當修勵虔恭，依歸道力。不任。
　　張崇胤本命南斗北斗詞
　　伏聞，三靈肇位，萬象禀形。體陰陽之至和，韞天地之真系。於是挺才賦命，各有職司。主死領生，互分關揵。纖微具舉，考校無遺。臣伏慮前世今生，至于累劫。愆違易結，罪咎旋彰。秉持未契於神明，履行或虧於恭恪。因星文臨照，值年命凶一哀。遂構災危，罔知禳謝。今則躬依玉化，虔對瑤壇，選卜良辰，肅陳醮禮。伏冀南宮六聖，別賜生名；北斗七真，明祛死籍。三官削罪，五帝除災。酬往願於名山，降休祥於聖澤。又臣既頒詔命，將赴闕庭。江山有登泛之憂，水陸有舟車之險。實資明祐，俯契深誠。獲達帝鄉，克賜元吉。敢忘修奉，上答真靈。臣不任。
　　漢州王宗夔尚書安宅醮詞
　　伏聞，太朴肇分，三靈設位。巢穴之風，既替棟宇之制；聿興太古，聖人隨時立教。蓋所以庇寒暑燥，濕備風雨，晦明其後。象類滋繁，擬議殊廣。錯之以乾坤震兌，體之以徵羽宮商，推彼陰陽，運其刑德。乙辛庚癸，互列職司；子午丑寅，旁羅主宰。六神四殺之界，龍虎交馳；五黃九紫之鄉，禎祥藂萃。法覆載而成用，揆星日以程功。乃考吉凶，實聞顯據。所以鵲隨太歲，幫避將軍。況在最靈，敢忘戒懼。臣頃以所居室宇，淋陋非宜。遂卜良辰，再申締構。取諸大壯，棄彼僭奢。慕剪茅築土之風，佩山節藻梲之戒。污墁云畢，土木告周。竊慮畚鍤所興，或違禁忌；功用之際，或犯神靈。乖五姓之宜，虧二宅之要。或侵傷地脉。或穿鑿岡原。或污瀆吉神。或鎮壓凶位，因成災咎，曾未懺陳。是用詳按玄經，勵精丹懇。虔修大醮，恭請真文，啟靈寶赤書，依洞玄符命，辟斥凶惡，安復龍神。謝過延恩，祛災請福。伏冀三尊降鑒，五帝垂光，勑八會威靈，命三元將吏，保寧宅宇，清肅方隅。赦已往之罪尤，賜將來之貞吉。允膺祐護，永遂乂安。其有住宅之中，土地之主。古今遷易，五姓雜居。因此醮壇，兼申奠祝。飲玆誠禮，各保逍遙。往陟福庭，勿為疵癘。俾臣舉家蒙澤，九族同榮。常傾忠孝之心，以奉君親之德。不任。
　　馬師穆尚書土星醮詞
　　伏以一氣分華，三光璃耀。照臨群品，司牧萬方。遵黃道而有常，麗玄穹而不紊。大則繫乾坤劫曆，邦國興亡，否泰所宗，安危攸屬。次則人倫善惡，年運吉凶，祚曆短長，咸歸主宰。臣以身宮之內，土耀所經。本宿之中，暗虛所歷。大小行運，皆值衝妨。命位之鄉，天符所駐。災危重疊，疾厄嬰纏。徒訪三醫，未祛久疾。恐是積生罪目，構此凶衰；往世愆違，成玆滯厄。或理務之所，刑賞不明。立身以來，過尤結集。神明咎責，年命屯蒙。夙夜憂競，願申祈謝。是用考詳纏緯，披按科文。恭詣靈壇，虔修釀禮”仰中方而瀝懇，瞻列象以馳心，拜手炷香，披誠悔過。伏冀玄司眾聖，垂大有之慈；至道高尊，降載生之澤。蠲除罪犯，解削災期；和釋冤仇，銷平殃對。使百關宣暢，六氣均調。疾苦痊瘳，福祥臻會。延生南斗，落死北宮。克承覆祐之仁，敢負真靈之貺。
　　廣成集卷之十二竟
　　都太清宮內供奉應制文章大德賜紫杜光庭撰
　　莫庭乂為安撫張副使生日周天詞
　　伏聞，道分一氣，人配三靈。善惡發於丹誠，吉凶應於玄極。苟興嘉願，必叶殊祥。況在名山，俯臨仙洞，炷香祈願，瀝懇陳詞，必能響達神明，顯季福祉。伏以當川安撫副使張琳，禀澄遠之議，秉清正之心。穎鑒無私，忠貞不撓。推公奉主，虛懷同止水之明；御下恤人。從善有轉規之易。況連營貔虎。四時之犒賞皆豐。積歲干戈，千里之輓輸無闕。言惟憂國，志絕營家。每切勤恭，動忘寢食。人皆受賜，孰不知恩。臣孤子官名。低擢翅羽。恃其拯護，方果奮飛。思禱真靈，用申答效。今屬陽和動煦，林谷舒春。爰記生辰。虔修大隨。仰星文而貢懇。遍川嶽以歸心。香雜溪雲，燈和嶺月。千巖景寂，午夜風清。展肅恭莊敬之儀。備蘊藻蘋蘩之禮。伏願光過三景，飈降十仙。鑒茲醮酌之誠，錫以昭影之福。延二首六身之壽，除五行三命之災。善功克懋於仙階。陰德光隆於世緒。然後封隅寧謐，邊徽晏清。瘥癘無侵，戈鋌罷用。聖主洽垂衣之理，藩垣著柔服之恩。幽顯咸安，飛沈各遂。敢忘砥礪，以奉休明。不任。
　　奠庭乂九宮天符醮詞
　　伏以博厚成形，中黃定位。統水火而稱長，冠金木以居尊乃孕育萬靈。苞含五緯。上惟邦國，下及人倫。凶吉攸司，安危是繫。臣本宮震卦。五鬼所臨。運氣飛旗。仍當此月。恐為災厄。尤切憂惶。虔考吉辰，精修醮禮。伏惟鑒其丹懇，錫以鴻休。過危就安，變凶成吉。解寅除厄，增祿延年。眷屬康寧，公私和秦。不任。
　　眾修南斗騰詞
　　伏以大道凝真。玄功化育。清濁之源既異，陰陽之位亦殊。南斗上宮，實司生格。上惟邦國，遍洎人倫。壽紀短長。祿祚豐薄。咸歸主宰，無間纖微。臣等獲遇聖朝，躬逢道運。覆載禀質，動用愆違。處世立身，寧無過咎。未申懺謝，因構災危。又恐宿曜行年，九宮三命。或逢災厄，或遇刑衝。神道難知，凡情罔測。須資香火，用罄禱祈。敢以吉辰，虔申大醮。伏願流光下燭，玄鑒俯臨。察丹切之心，降庬洪之福。祛災度厄，增祿延年。削罪目於陰曹，上生名於陽籍。公私和暢，眷屬康宜。存歿沾恩，幽明蒙祐。不任。
　　胡賢常侍安宅醮詞
　　伏聞，易象垂文，取諸大壯。聖人著法，代彼層巢。棟宇聿興，古今是則。由陰陽而定位，配刑德以裁規。爰命眾神，各司其職。逆之則凶而獲戾，順之則吉而降祥。臣頃以所居，不庇風雨。因時改作，隨便營修。越月逾時，巨功告畢。但慮起土運石，增下損高，畚鍤所侵，不知禁忌，穿鑿所及，有犯神明。未申醮謝之儀，常切兢憂之懇。兼以所居之地，五姓相因。歲月既深，主宰非一。慮其神識，尚有淹延。憑此醮( )，俱令遷拔。是敢肅嚴庭宇，恭啟法壇。請靈寶符文，按太玄科典。降延真聖，披露懇誠。伏惟五帝鑒臨，眾神昭祐。勑下符吏，宣告地司。安鎮龍神，銷平犯觸。使凶拜殄息，真氣滂流。禳未兆之災衰，納惟新之福祚。蕩伏尸故氣，遷滯魄遊魂。自明及幽，咸得其所。六甲五行之象，九宮八卦之方。各靜封隅，永垂貞吉。闔門清泰，舉室康宜。勉勤修勵之心，以副真靈之貺。不任。
　　胡璠尚書地網醮詞
　　伏聞，五緯禀生，三才列位。荷陶鈞於至道，感孕育於上玄。而曆運推移，陰陽升降。吉凶倚伏，寒暑循環。否往泰來，災生福過。考諸物理，斯為格言。況在庸虛，敢忘戒懼。臣行年之內，併屬災期。大運居甲辰之中，小運當丁巳之上。又玆兩月咸直，四宮是地網之鄉，兼本卦之位，恐成厄會，無所告禳。更慮宿曜加臨，飛旗應變。五行刑尅，三命衰微。雖驛馬臨年，恐災能制福。退思履行，內省身心。須在懺祈，用明哀懇。爰憑吉日，虔備醮壇，延降尊靈，以希照鑒。伏惟三官五帝，下燭丹誠，斗極星君，俯流鴻澤。注延生之籙，錫以福祥；焚積罪之書，赦其瑕咎。解災凶於地網，銷厄運於巽宮。使壽紀增新，休貞允萃。公私和泰，眷屬安寧。永承濟護之恩，敢負真靈之祐。不任。
　　尹居紘辛酉本命醮詞
　　伏以大道宣功，三靈資始。禀形賦命，表識定生。體化育於坤偶乾奇，配吉凶於天曹地府。三官考校，罪福無遺。五帝主張，死生咸繫。臣顧惟塵陋，獲奉休明。籍係中樞，名參內署。鴛鸞闕下，叨步武以多慙；日月光中，揣分涯而增懼。微功未著，積過必深。每慮前世宿瑕，此生罪咎。未申懺滌，難遂原除。又恐三命五行，天文年運，或逢厄會，或值災期。犯神明主宰之司，違仁義玄儒之訓。或侵人利己，或故殺誤傷。罪目易盈，善功難就。或壽齡促少，或禀祿單微。常於元命之辰，式備醮祈之禮。兼將課念，上奉明靈。旋以天步艱危，神州紛擾。或脫身林嶺，或奔命道途。五任于玆，不遑奏醮。香燈既曠，寢食難安。今屬銜命西南，稅鑣岷劍。道路無阻，關梁大開。帝澤天波，遐通於四裔；歡聲喜色，震曜於一方。況此少城，實惟仙府。可以冥心貢懇，可以禱福祈真。爰卜命辰，仍當本命。賚持信禮，撰備香花。併以此時，追填往醮。精誠有達，靈鑒必通。伏惟採納丹襟，降流洪福。獲酬昔願，更洽新恩。賜臣災厄蠲銷，祿筭延遠。存亡俱泰，眷屬咸安。上願社稷興昌，乾坤肅靜。三光順軌，六氣均調。武偃文修，時和俗阜。克迴鑾輅，永固龍圖。俱諧虔祝之心，盡睹太平之運。不任。
　　皇后本命醮詞
　　伏聞，大道垂文，玄元演教。佐時助國，宣化度人。功格象先，惠周物表。寶章上御，人間之懇願必通，天澤下臨，真境之休貞允降。羣生蒙祐，巨細無遺。某今年大運，所值三殺之位。小運支木，當衰弱之中。干祿納音，俱逢土塞。飛旗四殺，仍在寅鄉。羅躔尅姓之宮，土星臨乖背之宿。火曜行度，將入身宮。行年所經，況當地網。又醫方所診，臟氣未調。榮衛未和，正氣衰薄。六脉未復，九府猶虛。恐構災凶，更深厄運。又恐積生往世，冤債未除。運意行心，罪瑕旋結。須憑章奏，冀達懺祈。是敢依按明科，選求良日，列詞備信，拜奏章文。請天官吏兵，降鑒營護。某內安腑臟，外卻災凶。上解星辰臨照之期，下銷年命刑妨之咎。冤仇和釋，債訟蠲平。六氣舒通，百關調理。衰危超度，命祿增延。北宮迴短促之年，南極注遐長之壽。伏惟至真大道，太上三尊，常弘憫濟之慈，允錫安真之福。誓虔忠孝，克勵身心。讚明君化育之仁，報至道生· 成之澤。不任。
　　道門為皇帝醮太一并點金籙燈詞
　　伏聞，一氣肇胎，萬形資始。高垂象緯，明判剛柔。統御之權，歸于至聖。天命帝以司牧，帝承天而撫臨。攝提握耀之初，君臣定位；揖讓干戈之世，道德兼行。時危則玄德彌彰，運否則洪休息廣。大蜀英武睿聖光孝皇帝，德符穹吳，功被生靈。受命儀乾，永康三極。神明符讚，人間之玉燭調時；律曆均和，天上之珠囊叶度。俗臻豐衍，歲有蕃登。美瑞嘉祥，日書月至。猶復晝乾夕惕，恭己奉天。夤敬幽明，憂勤億兆。專極關救焚之念，無蕩心悅目之娛。軫慮萬方，期于仁壽。昨者以四神行運，在咸池之宮。直符所臨，次明堂之野。旋興戈甲，尋致尅平。彼背盟構逆之徒，思漂杵燔枯之敗。斯則神飲睿德，天助皇威。睹變災成福之祥，示國泰祚延之兆。今則歲聿云暮，氣序將交。荷即日之玄恩，禱新春之景貺。願酬聖力，輒罄齋誠。燃金籙神燈，備河圖大醮。伏惟高尊鑒省，大帝感通。十神常介其休光，三載允承於福祐。寶圖隆永，宗廟安寧。皇帝等壽五山，齊明二景。八紘順化，萬國宅心。皆臻有道之風，盡掃不庭之孽。皇太子重明耀彩，文教聿昌。輔贊睿謀，延洪大業。六宮百揆，咸均翼戴之心；兆庶六軍，俱享又康之福。龍神密衛，川嶽恒安。幽顯飛沈，永承洪澤，不任。
　　太子為皇帝醮太－及點金籙燈詞
　　伏聞，玄化肇分，二儀構象。融結定陰陽之位，神明司匡御之權。太一天尊、高皇大帝，坐勾陳而臨察，命神使以周行。於是，五行八風，天一地二，揚鏕雲露，駕景星躔。順九野以遐觀，潛施( )誡；歷諸方而俯燭，顯示吉凶。惟古及今，敢忘砥礪。臣以直符所屆，在明堂之宮；四神所行，居成池之位。所宜蠲潔，用罄禱祈。皇帝受命上玄，握符承統。弘慈儉之化，敦清淨之基。思洽太和，以康萬國。昨者以鄰封背義，越境于盟。殘剽蒸黎，侵凌郡邑。旋平凶孽，盡廓氛埃。指麾元自於睿謀，讚助實資於神力。今則封疆寧晏，褒漢肅清。星紀迴天，歲律云暮。當此月壬申之日，乃新歲首直之辰。輒備壇場，虔申告謝。修太一大醮，燃金籙神燈。下照幽關，上通玄極。蕩稜災滯，延降福祥。伏願宗廟安昌，往稷隆固。寶圖攸永，聖壽遐長。繼雲官火紀之崇，邁炎漢姬周之業。速臻一統，克致大同。六宮式表於匡扶，百揆共傾於忠讜。三光昭朗，四序均調。歲有豐登，俗無疵癘。龍神悅豫，成五風十雨之祥；川嶽乂康，流澤馬器車之瑞。昭明丹懇，上達真靈。仰祈鑒祐之恩，廣錫延洪之福。不任。
　　靜遠軍司空承肇本命醮詞
　　伏以至道生成，玄功陶鑄。陰陽主宰，品彙區分。禀質誕形，仰資神化。臣獲逢道廕，叨荷朝恩。被服寵光，主張戎仵。省功庸而未著，顧塵忝而已深。夙夜揣循，敢忘惕勵，尚慮秉修或闕。履行多違，旋積愆瑕，未申懺滌。或五行三命，有邢尅之期；九曜列星，有照臨之數。或宿仇未釋。或往債未祛。神道難明，常情靡測。因成災滯，悔謝無由。輒於本命之辰，虔申醮酌。依天真科格，拜伏大章。伏惟高聖感通，真靈鑒護。察其丹懇，降以玄恩，災厄銷平，壽涯延益。潜增祿祚，廣赦罪衍。解已往之冤讎，錫將來之福祐。誓傾忠孝，永奉君親。不任。
　　皇帝於龍興觀醮玉局化詞
　　伏以天分列宿，地布名區。燦垂象於圓羅，儼福庭於方澤。明施主掌，以祐邦家。竊惟玉局洞臺，玄元降跡。鎖玆都會，密邇城闉。年祀徒深，光靈不泯。虛寂靡殊於林谷，貽祥每及於蒸黎。常切敬恭，敢忘瞻奉。伏自祇膺曆數，啟創朝庭。象闕端門，須就正陽之位；霜壇羽殿，遂從遷革之宜。而石室洞門，老君真像。陳暮燭朝香，之禮，惟務恪虔；接龍墀鳳闕之嚴，彌加崇潔。固可以與天共永，終古長存。尚慮主宰龍神，陰陽官屬，興功擾動，眾役喧驚。既踐暴以為憂，憑醮祈而懺謝。爰自吉日，式備香壇。翹注匪遐，真靈必鑒。伏惟玄元降祐，大道開恩。赦已往之尤違，錫將來之禎祚。使寶圖延永，社稷安寧。風雨均調，龍神輯睦。災期蕩滌，罪咎銷平。其有直符太一之運行，將移地分；火曜土星之臨照，欲及身宮。願迴力以護持，致微躬之昭泰。烽爟不飛於四境，沴瘥無撓於兆人。永誓丹襟，上奉玄貺。不任。
　　勑醮諸名山大川詞
　　伏以道列三界，地載羣生。或仙人修鍊之鄉，或真官總治之所。靈基有睹，神化無方。朕寅奉上玄，光膺大寶。俯循區域，在潔禋祠。邇者軍國事繁，干戈歲用。未遑周普，常抱惕兢。思述虔恭，庶消災咎。今命三洞道士，并遣使臣，嚴備醮儀，潛通玄鑒。所願四時有裕，六氣不侵。壽命延長，邦家興盛。皇枝帝祚，百辟千官，內自朝廷，外及區宇，億兆之眾，福祐咸均。敬託青詞，粗陳丹懇。不任。
　　皇帝醮仙居山章仙人詞
　　大蜀皇帝謹稽首，北邙化得道章真人。夫以紫府高真，玄洲上士。乘飈駕欻，坐有立無。升汗漫以遊神，入鴻濛而隱景。或明符邦社，旁濟生民。或幽贊帝王，共清否塞。李順興保持靜帝，陶真白佐佑蕭王。子年潛諫於府君，意期密悟於昭烈。禀之則受禧介福，忽之則違吉貽憂。煥彼縑緗，皎同日月。今者百姓，郭迴芝採藥於仙居觀，得真人天寶年所留銅牌，六十字之周旋，名姓與年辰備在；二百年之藏秘，錢文與篆跡皆全。嗣續具明，日時無爽。苔侵土蝕，固當靈將護持；應驗合符，實荷真人示見。顧惟蕩德，顯契休徵。事超於赤伏黃圖，理冠於鳳銜龍負。既睹延長之數，敢忘兢業之懷。爰啟醮壇，冀酬玄德。仍薙藂刈棘，揆日僝工。俾翠檻朱簷，鼎新舊址；郴樓遼柱，重認歸途。虔祝真靈，鑒玆昭報。三十六天宮之遠，必降威光；萬四千甲子之期，永言佩服。不任。
　　皇太子醮仙居山詞
　　伏以日闕霞房，為天中之都會；瑤壇桂殿，乃人世之福庭。或真聖之所宴遊。或神仙之所窟宅。莫不藏奇韞秀，演貺流祥，濟祐人天，幽贊邦國。惟玆古觀，果顯殊禎。得天寶真符，出老君秘記。金文鳥印，篆字虬蟠。分明而瑞跡如新，拂拭而苔痕尚在。幾千年之前，定聖主開圖；二百歲之昌，期吾皇享國。御名國姓，生日年辰，一一指陳，重重符驗。繼書薄德，備列姓名。載詳圖籙之文，益切兢營之懇。遐瞻煙岫，仰感靈恩。輒因醮酌之筵，遙真焚修之念。上願洪基克固，比溟渤以無涯；聖壽增延，並岷峨而更峻。九圍順化，萬寓歸仁。誓虔忠孝之誠，以副真靈之祐。不任。
　　廣成集卷之十三竟
　　廣成集卷之十四
　　上都太清宮內供奉應制文章大德賜紫杜光庭撰
　　皇帝醮仙居山詞
　　伏以聖主明王，必臻符瑞。膺圖受籙，爰著謳歌。即居億兆之尊，遂忝帝王之命。泊臨大寶，將及六年。教化未泰於生靈，華裔尚乖於正朔。兢兢業業，罔敢遑寧。慮刑法之不均，恐賞罰之非當。屯兵絡野，念富庶之未臻；暴骨盈川，固殺傷之不一。每思首謝，用贖愆尤。敢言圖讖之文，併屬庸虛之士。今年七月八日，漢州什邡縣百姓郭迥芝，於仙居觀採藥，掘地得銅牌，長七寸，廣四寸，上有六十字云：老子通天記云：丁卯年甲戌乙亥王生享二百年。天子王從建、王元膺、王萬感、王岳、王則、王道宜。五字篆文未詳。後云：洛州北邙化章弘道，天寶年留。此明後聖代。顧惟薄德，遽捧殊祥。云曆數之延長，紀子孫之次第。佩服玄貺，益用兢慙。敢罄深衷，專申醮謝。伏冀畢朝福地，總召名山，各駕仙車，共歆丹懇。示安社稷，咸泰人民。致風雨之不愆，俾干戈之載戢。繄賴靈眖，深寘于懷。不任。
　　皇帝修靈符報恩醮詞
　　伏聞，惟天降祐，彰瑞於河圖洛書；惟帝法天，受命而膺符執契。古今所禀，曆數迭興。臣運偶玄休，德慙寡昧。承土德陵夷之後，億兆無依；叶金莖啟創之初，寰瀛推戴。恭膺天
　　寶，于玆六年。常以未明求衣，日旰忘食。兢兢業業，上奉穹旻。今則銅版靈文，出於古觀。示太上降祥之兆，應承乾受命之徵。名姓具彰，年辰畢載。斯乃豫定於九天之上，先期於億歲之前。秘篆昭宣，真文煥赫。告延洪於寶祚，表遐永於孫謀。省己循懷，以兢以懼。欽惟靈睠，彌切勵修。是用虔肅寶齋，依歸至道。庶諧多福，永庇萬方。不任。
　　聖上於萬仙本命化釀飼
　　伏以景列上玄，山分下土，乾坤交應，罪福攸司。緬彼靈蹤，鎮于天府。藏雲噴雨，旁資生化之功；玉洞瓊巖，深閟神仙之宅。果叶殊休之運，爰膺開國之祥。惟此命辰，配玆真境。契清明之嘉候，耀大火之靈光。當人天禱福之期，是鸞鶴上賓之日。式陳醮祝，用達精誠。坐宣室以馳心，望白雲而稽首。所冀旁流景眖，幽贊鴻圖。羣生共樂於和平，萬國必同於書軌。永言修奉，以答玄功。不任。
　　皇帝又醮葛仙化詞
　　伏以列宿麗天，羣山鎮地。爰通氣象，以福邦家。每申望秩之儀，必介惟新之祐。皇帝承天啟曆，應運執符。本命之山，實惟玆化。洞含雲雨，峰戛煙霞，必有光靈，潛弘讚祐，況當令序，式備醮祈。翹首歸心，恭希景眖。伏惟諸天上聖，俯鑒明誠；三真眾仙，同流巨渥。使帝圖延永，社稷隆昌。二十四峰，克膺於聖壽；百千萬歲，長固於皇基。四海九州，咸賓睿化。五兵戢息，百穀豐穰。俱登仁壽之鄉，並契正真之道。不任。
　　先鋒王承璲為祖母九曜醮詞
　　伏以列曜五行，是司罪福。上棟下宇，亦有主張。於成生孕育之間，寧無凶吉在應護。居棲之內，必有愆瑕。須憑道力玄功，以解深災重過。元皇立教，三洞垂文。敢按經科，虔祈福祐。臣祖母代國太夫人某氏年八十歲；本命乙卯三月十三日戊午生。今以土火二曜居三合之方，天符飛旗衝大運之上。五土剋於子水，仍臨生日之辰。以此刑妨，因成微恙。兢憂戰越，罔敢自安。伏念臣叨奉聖時，獲承福緒。而早悲孤藐，繼履家艱。惟祖母慈顏，得晨夕侍奉。刳心瀝懇，願祝遐年。今則所疾癭，仍災躔臨照。竊恐居宅之所，或有犯違。積世以來，或有冤債。或往逝有考延之舋。或幽陰有訟逮之文。搆此衰危，盡希懺解。是用選求吉日，恭備醮壇。伏惟大道垂光，眾尊憫鑒。為臣祖母某氏，解鎮災咎，延續年齡。增生祿於南官，落罪名於北府。疾瘵除蕩，腠理和調。神藥潜資，靈官密衛。克蒙平愈，永賜安貞。洎乎宅宇之中，常諧吉祐。龍神鎮守，邪惡銷亡。唯冀勵修，上答玄造。不任。
　　蜀王青城山祈雨醮飼
　　伏以五嶽上司，總真粵府。雄稱天國，峻極仙都。鎮厚地以巍峨，捧太穹而峭拔。真靈所會，水陸攸尊。敷惠育於羣方，廣包容於三蜀。陽崖蕩日，陰壑藏雲。讚時則表貺垂禎，叶聖則呈祥薦瑞。古今宗仰，遐邇依憑。臣叨荷聖慈，鎮臨重地。兼梓遂黔巫之境，亘微瀘蠻蜑之封。位極台衡任崇將相。每慮功輕恩厚，福過災生，循分兢榮，村心憂惕。自青春屆序，甘雨愆期，農畝虧功，驕陽害物。雖歷申祭祀，遍告神明。密雲但布於西郊，膏雨未霑於南畝。皇皇眾庶，叩向無門。竊惟大道垂文，天師演教。有章奏之品，有祈醮之科。將展焚修，須依靈勝。是用披心雲洞，拜手仙峰。佇真侣之感通，冀明誠之御達。賜臣以時和歲稔，拯臣以雨順風調。驅肥遺於窮荒，舞商羊於中境。巖蠻曹屬，鼓列（ ）以舒威；洞府龍神，震靈窿而助化。消除虐魃，蘇息枯苗。克歆黍稷之馨，允洽京坻之望。臣當怳心求理，勠力徇公。上答靈慈，求承道祐。謹差尤都押衙檢校尚書右僕射前黎州刺史曹嶽，與左右街弘教大師賜紫杜光庭，虔誠章醮，歸命希恩。不任。
　　蜀王葛仙化祈雨醮詞
　　伏以四七在天，垂文定位。三八鎮地，設象分靈。列宿所以統幽明，諸化所以司罪福。况心宿為天皇之府，上清乃神仙之都。迥控長川，倚玉輸之聳秀；雄臨巨屏，面銅馬之膏腴。
　　緬彼福庭，廣廕庸蜀。臣本命所係，獲在玆山。而謬握珪符，仍居仙域。每慮位崇任重，力寡才輕。超五爵以疏封，制六鎮而為政。或賞刑乖當。或撫字失和。下有怨咨，上虧仁育。兢憂未暇，咎戾旋加。粵自仲春，即愆時雨。塵侵壠畝，赫日騰威。風鑠郊原，油雲匿影。生靈歎息，懼失於農功；沼沚魚喁，將懸於枯肆。焦勞在念，叩啟無由。至於餚膳精豐，備陳於廟貌；牲牢肥腯，無吝於禱祈。徒罄誠心，靡聞響答。仰惟神仙濟物，罔間幽明。大道好生，普均慈施。太上著修禳之品，三天開奏醮之科。恭望神峰，遠傾凡懇。虔申大醮，仰叩至真。伏惟憫鑒所陳，大私恩宥。赦其愆咎，賜以福祥。使雷電揚威，龍神悅豫。霈霑渥澤，克致豐禳。南山騰虺虺之音，東作盛芃芃之稼。永諧望歲，允契有年。誓勤修奉之儀，上副真靈之貺。不任。
　　什邡令趙郁周天醮詞
　　伏以天地分靈，統之者至聖；陰陽不測，體之者至神。主宰死生，司明罪福，有祈必應，無感不通。臣謬以非才，理玆劇邑。賦輿所總，徵督所難。鄉里凋荒，緝綏尤切。洗心求瘼，克己徇公。果蒙道力，潛資真靈。密助徵科，辦集境土。乂安疫毒不侵，生靈以泰。思酬玄造，眾竭丹誠。共崇黃籙之壇，虔備焚修之會。兼申大醮，上答靈恩。況境接仙山，人懷道化。李相國之神功宛在，羅真人之聖力時彰。控諸觀之福庭，摽二化之真府。必垂昭鑒，納此誠祈。伏惟太上延慈，眾神孚祐。普資幽顯，遐及存亡。俱錫福祥，咸蒙濟祐。使一方清謐，百穀滋豐。疫癘兵戈，永無侵軼。飛沈蠢動，各遂安全。臣等九祖七玄，生天受福；三途九夜，離苦參真。然乞災厄蠲銷，罪尤除蕩。潛增祿祚，克保年齡。同力運心，俱霑巨祐。不任。
　　嘉州王僕射五符鎮宅詞
　　伏聞，大道開光，五篇垂教。凝自然之氣，成空洞之文。上正天元，下安地紀。中制劫運，旁福生靈。三界所宗，萬神所稟。其或茸修之地，土木興功，暗犯神靈，明干禁忌。皆憑秘篆，以鎮方隅。臣頃以所居，須資揆搆。巨功既畢，輒備焚修。啟黃籙之壇場，廣申懺拔；展五符之醮酌，遍用鎮安。伏冀太上弘慈，至真流鑒。使龍神寧謐，災咎蠲銷。永無干犯之虞，常荷乂安之福。其有從來，主宰五姓。神靈各遂往生，並獲開度。即仰荷大道罔極之恩不任。
　　張相公九曜醮詞
　　伏聞，大道凝光，上玄垂象。照臨九土，覆育群生。主錄吉凶，司明罪福。洪纖備察，毫末無遺。而金簡垂文，玉書演法。開懺祈之路，懸悔謝之儀。虔罄明誠，必賜昭祐。臣某顧惟虛薄，運契遭逢。位極台衡，務專繁劇。詳評獄訟，裁制典刑。或爽重輕，慮招咎舋。或操心屬念，偶結尤違。或積世此生，未袪冤債。靜言循度，每用兢憂。今則迍滯宮中，土星所歷。身位之內，計都所臨。神首火星，仍居對照。生月命位，俱值天符。以此災躔，遂成災厄。捫心震惕，瀝懇歸依。仰玄象以扣祈，竭丹誠而醮酌。伏惟至真上聖，列曜高尊。憫鑒塵凡，降流恩宥。釋前冤往債，原重過深瑕。增績年齡，銷平災厄。賜臣以百關調豫，六氣和平，盡解凶衰，全除疾苦。推忠效節，永酬睿主之恩；潔己凝心，上副尊靈之祐。不任。
　　眾修三元醮詞
　　太上無極大道元始天尊，太上大道君，太上老君，十方自然靈寶天尊，五老上帝三元君，天地水三官，三十六部尊經，玄中大法師，太極真人三天法師，天曹地府三界真靈，三官曹府一切玄司。臣等塵世凡微，積生福會。得遇玄化，參奉至真。而跡處人寰，身拘俗網。沈浮聲利，流浪死生。未窮超拔之源，徒慕清虛之旨。六情三業，動結罪條。陰簡黑書，旋增舋咎。或前冤往債，尚繫冥關。故殺誤傷，未申懺露。或五行三命，災運所臨。暗曜明星，凶神所犯。常情靡測，祈謝無由。三元有考定之期，五帝無陟明之典。至或九玄七祖，猶滯三途。注訟相延，愆過委積。福盡禍至，首悔何門。因今某官校錄之辰，眾申祈醮之禮。願迴玄鑒，俯察丹誠。介福垂恩，延生保命。九玄開度，除右簡之罪名；眾厄清銷，上左宮之生錄。永蒙道應，常荷鴻休。上願帝祚，延洪天元。玄晏生靈和泰，遠近乂安。九稼惟豐，五兵自偃。九幽六趣，罪爽窮魂。俱承曠蕩之恩，各遂逍遙之性。不任歸命虔誠懺請之至。謹詞。
　　王宗瑑等下會醮六甲籙詞
　　臣等早以庸虛，志希玄奧。凝心妙道，歸命真乘。參六甲之神祕文，慕長生之要旨。而寄身名宦，莫遂精修。三元四始之辰，香燈或闕；五臘六陽之會，存注莫專。恐兼故殺誤傷，仍有前冤往債。或行年厄運，或宿曜災期。曾未懺陳，但增憂惕。敢以下會吉日，醮籙希恩。伏冀五帝高尊，降流禎福。六甲真吏，洗滌罪瑕。上生籍於天曹，削死名於地簡。舉家蒙祐，七祖生天。祿筭增延，公私貞泰。永勤焚炷，以答玄慈。不任。
　　三會為弟子醮詞
　　臣以庸微，負荷大法。敷弘真訓，開度天人。授道傳經，濟時行化。弟子某等夙慕大道，歸命至真。奉信玄科，參受符籙。傳付之後，已歷歲年。或慮未受道之前，及佩籙之後，立身注意，動有罪條。三業十躔，恣其愆過；三元八節，朝竭不專。本命庚申，修行有闕。或噉食葷血，穢亂正真。或嗜欲繁華，負違禁戒。非憑三會，難遍懺祈。今因某會之辰，考校之節，同申大醮，拜章言功。謝罪十天，歸誠三寶。並乞宿殃清蕩，眾罪蠲除。善簿定名，生宮列籍。冤仇和解，債訟夷平。真氣內充，百關悅豫。靈官外護，萬惡銷沈。五行三命之中，暗曜明星之內，永無臨照，長息災凶。九祖生天，六親蒙福。公私貞吉，動靜康宜。年命增延，福祚遐廣。誓令修勵，上答玄恩。不任。
　　廣成集卷之十四竟
　　廣成集卷之十五
　　上都太清官內供奉應制文章大德賜紫杜光庭進
　　皇帝本命醮詞
　　太上無極大道，玄元老君，五老上帝，天地水三官，天曹四司君，北斗七星君，高上玉皇玄卿大帝，嶽瀆地府，甲子眾神。伏以二氣裁形，五行構象。禀大道生成之德，荷元和亭育之恩。至於命籙興衰，祿祚豐薄，立身罪福，行運吉凶。上自天司，旁資本命。主張考校，巨細無遺。某夙荷洪休，仰承玄澤。繼天立極，應運撫時。慙德教之未孚，慮賞刑之或失。循懷增懼，馭朽兢憂。惟仗神功，以康黎獻。是用冥心宣室，稽首靈壇。冀道力以潜資，佇靈真而幽贊。俾五兵戢戰，百穀滋豐。中外和寧，生靈舒泰。誓傾修奉，用副玄慈。不任虔祝之至。謹詞。
　　皇太子本命醮詞
　　伏以大道分光，天元布化。生成萬象，孕育三才。爰命真官，以司籙籍。五行休王，皆禀於神功；三命興衰，悉宗於靈府。臣夙叨洪澤，備位青宮。侍膳問安，惟勵恪恭之懇；資忠弘孝，難酬君父之恩。敢於元命之辰，虔備醮祈之禮。所願祛災悔過，介福延休。增萬壽於聖躬，永安大業；降千祥於寶運，長奉昌期。仰罄丹誠，敢希玄祐。不任歸命之至。
　　崔隱侍郎玄象九官醮詞
　　伏聞，上玄垂象，則七政循環；下土推機，則九宮飛化。因其履歷，以示吉凶。由是三命五行，有災祥之應；陽奇陰偶，有善惡之徵。臣今年九宮飛旗，天符臨於中位；五星行度，火曜對於命宮。行年當地網之鄉，大運與小運衝破。因成疾厄，未獲痊平。敢緣大道慈救之門，遵太上醮祈之旨。披心靈觀，翹注虛壇。普玄象以告虔，遍靈真而悔謝。伏冀南宮六聖，開長生致福之文；北斗七元，賜輟死降祥之力。增延祿筭，消解災凶。示遐永之期，迴短促之紀。使百關舒泰，六氣均調。釋往債前冤，赦深瑕重過。九玄介福，舉族安貞。克勤修勵之心，上副尊靈之祐。不任。
　　醮閬州石壁玄元觀石文老君詞
　　伏以造化靈都，神仙奧壤。秀橫空際，翠竦江干。煙靄峰前，聖祖之宸儀迥出；松篁林內，玉童之真相旁分。非雕鐫藻繪之能，運天地自然之妙。所以潛流景既，貽福需人。常松旱潦之災，幾吋休禎之應。昆今鑾凝漢渚，路隔秦川。祈玄祖之光靈，極神孫之播越。克清萬寓，以泰草生。無俾沂水橋邊，獨掃龐勛之黨；霍山祠畔，空摧劉武之鋒。虔俟玄威，載昌鴻祚。不任祝望希恩之至。
　　醮閒州天目山詞
　　伏以山鎮地心，洞開天目。含藏煙雨，報蓄風雷。崖秘仙經，泉澄神沼。觀署福唐之美，邑標奉國之名。憑此禱祈，必符禎既。今則翠輿順動，丹闕貽災。虔希幽贊之功，共啟中興之運。敷聖祖重玄之力，更炫重瞳；揚宣尼四教之宗，克明四目。無使壽春山上，猶傳助戰之威；濟順祠前，獨美迎鑾之事。克弘道化，以廣真風。不任虔誠祝望之至。
　　皇后修三元大醮詞
　　伏聞，道化裁成，神功亭育。氣分二象，垂包容覆載之私；節啟三元，定罪福賞刑之柄。所以北都泉曲，常為銓赦之期；南極文昌，每洽超升之澤。至於人倫之內，善惡吉凶。虔啟丹誠，即承鴻廕。周某叨榮宿福，運履昌期。備位彤官，輔寧皇極。每慙凉德罔答殊，休恐往世積生，疵瑕未蕩。五行三命，厄會或臨。火星將及於身宮，天符又居於生日。懼成災咎，志切懺祈。屬中元大宥之辰，是率土希恩之節。冥心靈觀，稽首醮壇。歷真府以輸誠，期迴鑒祐；遍靈曹而露懇，願釋尤違。賜周某以冤債和平，罪瑕除滌。災凶消解，年祿延長。疾急無侵，福祥臻萃。九玄七祖，證品仙庭。眷屬親緣，臻榮聖日。上願宗祧安鎮，聖壽遐延。紫禁青宮，匡扶大業。維城盤石，保乂洪基。群僚畢契於忠貞，萬寓咸歸於撫御。式虔丘禱，洪望玄慈。不任歸命瞻天望聖之至。
　　趙球司徒疾病修醮拜章詞
　　伏聞，妙應無方，道推濟物。玄慈廣運，惠普羣生。開祈真悔罪之門，垂拯厄希恩之品。功成不宰，澤布無涯。敢缘覆育之仁，輒罄歸依之懇。臣自惟福運，榮奉昌期。自參扈衛之班，遂陟煙霄之路。功輕任重，效寡恩深。常切兢憂，難酬寵擢。近以災殃所迫，疾瘵斯嬰。軫聖慮以慰安，降名醫而撫視。未蒙痊减，倍用兢惶。伏念臣跡處塵寰，素昧修禀。立身履行，寧免愆違。或害物傷生，曾無惻憫。或摧鋒禦敵，輕賜誅鋤。總戎乖申令之宜，為政有賞刑之失。幽夜致冤仇之訢，微躬成滯疾之危。又恐往世積生，尚縈舋咎。五行九曜，兼值災蒙。或興修有犯觸之非，或土木有侵傷之所。捫心省過，惟切懺祈。是敢拜奏寶章，崇修大醮。告虔下土，謂命諸天。伏惟大道垂慈，至真鑒祐。劫靈司而解災度厄，流神貺而祛疾延生。落死籙於陰曹，定仙名於陽簡。故傷誤殺，冤債和寧。新罪宿瑕，玄慈蕩滌。誓期勵節，永答道恩。臣某不任。
　　張道衡塑造北斗七星真君醮詞
　　臣粵自幼沖，恭聞大道。歸心斗極，屬念玄虛。每有啟祈，克蒙慈祐。感靈休而罔極，報鴻澤而無階。今考卜吉辰，以天德合直之日，於玉局北帝之殿，塑瑤樞中斗之尊。兼以輔星，列于八位。狀虹晲之彩服，寫龍鶴之神姿。列於大帝之前，儼若中天之會。輒備聞告，爰命興功。伏惟七聖降臨，眾靈昭祐。永垂響應，長介福祥。俾羣心有禱祝之門，品彙得依歸之路。永虔香火，以答至真。不任稽首歸命之至。
　　杜元繼常侍醮火星詞
　　伏聞，陽靈表瑞，火德承天。分日域以繼明，御離方而定位。爰因夏曆，以正歲功。由是出入絳霄，循環黃道。應期不素，謫見無私。雖懸象著明，擊諸邦國。而垂災介福，亦及纖微。臣叨荷玄休，蹈玆昌運。立身潔己，未階無過之場；元命遊年，實配五行之內。竊披術曆，方有照臨。恐構災蒙，伏增憂懼。是敢精陳禮物，虔備香燈。上祝靈華，仰希昭祐。伏冀顯消災咎，潛釋過尤。錫以福祥，賜其貞吉。永勤丹懇，上答玄慈。不任。
　　王宗壽常侍丈人山醮飼
　　天地分靈，三官定死生之格；陰陽懸象，九曜垂照燭之功。北府繩違，南宮延壽。星躔嶽瀆，考校無私。凡在人寰，皆歸統御。臣自惟微薄，獲奉玄慈。而履行之間，恐乖陰驚。運心之內，未合神明。日遇災凶，復兼愆咎。或成厄會，莫遂懺祈。今年中宮則天符所臨，身位乃土星對照。大運猶居於劫殺，飛旗又寄於行年。三命五行，恐逢刑剋。列星五緯，更慮照臨。所以轗軻未寧，災危頻作。非憑至聖，無路懺祈。虔罄丹誠，克申大醮。伏惟上玄眾聖，俯降福祥。銷災咎於將來，釋過尤於既往。六曹司命，增祿筭於丹天；七紀尊神，介休禎於玄極。公私清泰，家眷安寧。即永荷眾聖，弘濟之恩。不任。
　　鮮楚臣本命九曜醮詞
　　伏聞，三光表瑞，九曜凝暉。配金木以司方，四時攸叙；定陰陽而立象，萬彙生成。主宰幽明，統臨罪福。臣自惟凡陋，獲奉真靈。懼履行之問，易成愆咎；修持之道，未契端真。況職務所司，重輕咸擊。恐乖省慎，更結罪尤。雖夙夜在公，敢忘恪勵。而吉凶難測，倍切兢憂。兼以宿曜所臨，輒罄懺祈之懇。爰憑本命，恭啟醮筵。陳信幣以貢誠，列香燈而展禮。伏冀希夷至聖，俯鑒丹心。辰曜高尊，曲流景貺。赦罪尤於既往，解厄運於未然。冤債銷平，凶衰除蕩。更增祿筭，永賜禎祥。眷屬乂安，公私清泰。誓勤修奉，以答靈恩。不任。
　　眾修甲子醮詞
　　伏以大樸既分，元精獨運。陰陽肇化，支干承基。六十正神，統四時而司晝夜；八百符吏，行凶吉而定死生。大則天地邦家，咸遵曆象；小則災祥罪福，必擊主張。考龍胎石室之經，披鳳篆琅函之要。既明宗旨，倍切依歸。臣等仰賴神功，獲逢道運。塵機久閉，俗網未祛。行藏不合於儒玄，動息必貽於過咎。又恐五行之內，或有刑妨。三命之中，因逢否塞。非憑至道，難懺深瑕。輒因六甲之辰，五元之首，同誠勵志，瀝懇祈恩。仰碧落以降真，拂玄壇而展禮。伏冀洪休允洽，昭鑒無私，咸賜吉祥，永銷災厄。青宮增祿，丹簡延生。存歿俱安，公私並泰。克勤精奉，永答靈慈。不任。
　　眾修本命醮詞
　　臣等宿植福綠，獲逢道化。至真垂教，玄旨宣行。仰承覆祐之恩，常切兢營之懇。但慮行乖禮讓，動履愆瑕。處俗順時，率成罪目。積生今世，罕有懺祈。伏聞三天垂章醮之科，正一著修禳之格。敢因吉日，同勵丹誠。恭詣壇場，虔申祝謝。伏惟三官九府，五帝高尊，斗極真君，命辰靈將，錄其素懇，降以鴻慈。赦已往之過尤，釋將來之災厄。星曜息照臨之數，行年除妨剋之凶。年祿增延，福祥繁會。公私貞吉，族屬康寧。常期祐護之恩，永誓焚修之志。不任。
　　庚申醮詞
　　臣以仰披真訣，虔按玄經。庚申為修奉之辰，大帝降考讎之簡。是日三尸陰魄，標奏罪名，巨細無遺，纖微必紀。始定籍於太玄之府，終寓書於泉曲之庭。凡在修心，實切憂戒。冀因
　　令序，同懺深瑕。輒備香羞，恭申醮謝。伏惟三尊憫護大帝鑒臨；斥陰尸妄奏之文，降大道好生之澤。使臣等災銷過滅，善積福臻。九玄離寒夜之鄉，五族獲安寧之祐。所為貞吉，立願亨通。常傾修勵之心，上答正真之貺。不任。
　　南斗北斗醮詞
　　伏聞，大象既分，三靈設位。各禀自然之道，俱垂不宰之功。無為則天地長存，有用則衰榮易變。吉凶悔吝，由此而成。於是南極丹篇，生名所繫。北都黑簡，死錄所歸。二宮之考校無私，萬兆之死生攸屬。臣夙資善貺，獲履昌時。沐浴皇風，禀承玄化。但慮運心動念，乖越五常。累過積非，彰明二簡。五行三命，陰陽有刑剋之期；暗曜列星，遲速有照臨之數。未伸祈懺，因結災凶。敢以吉辰，虔修醮禮。虛壇夜靜，靈化晨清。玄念必通，真靈可降。伏冀丹臺六聖司命，開延永之符；玄極七真大帝，除促齡之日。憂危自泰，年祿更增。幽明同洽於殊恩，眷屬咸均於巨福。公私貞吉，老少乂康。即永荷二宮眾聖罔極之恩不任。
　　龍興觀御容院醮土地詞
　　伏以瑤闕琳官，星房羽殿。森列三清之上，宏開八景之中。萬彙之所朝宗，羣真之所遊息。於是裁模世域，垂象人寰。周穆西歸，擬層臺而結宇；漢皇南矚，遵太一以疏基。由是
　　仙觀靈墟，駢羅海嶽。風簷霞棟，煥麗煙林。為真聖之所棲，亦福祥之所萃。頃以龍興觀，肇基隋運，歷載唐年，日月既深。凋摧云久，是用鼎新營構，特懋功庸。况越歲時，深虞撓觸。爰伸醮酌，安復龍神。所期國泰民和，時康俗阜。克隆鴻祚，永錫玄休。不任虔祝之至。
　　中和秦中化龍池醮詞
　　粵若三氣是分，五靈惟龍。司造化之機，運降升之妙。寄神功於乾象，孕玄德於坎宮。昔我祖明皇，巡功蜀甸，果聞飛躍，寔效禎祥。爰俾濬池，用資安處。今則年光遞易，堤址荒殘。草積波痕，砂封泉脈。應靈未爽，肸饗猶傳。每垂霖雨之恩，以濟嗇夫之望。眷言故實，深用軫懷。朕寡德承圖，撫時有寇。省方巡俗，尚駐坤郊。龍其申彼霆威，震其風令。掃渠兇於北陸，清氛霧於中原。克洽理平，永臻多福。不任。
　　皇太子為皇帝生日醮詞
　　臣聞，玄穹廣覆，無勞仰祝之辭；碧海周涵，亦納涓添之露。敢緣斯旨，輒罄明誠。某月日是皇帝生日，本命甲戌之辰。錫秘記於先天，豫昭露貺；涌珍符於厚地，潛契明文。卜年開萬葉之榮，推策彰百神之助。爰申大醮，虔俟鴻休。集三元萬聖之祥，永北極南山之壽。昭明丹懇，恭望玄恩。臣某不任稽首虔祈激切之至。
　　川主大王為鶴降醮彭女觀詞
　　伏以道化無方，真仙有應於恍惚。希微之內，示玄黃變化之容。下盻塵寰，以度羣品，考諸事跡，載彼經圖。所以丁令歸時，曾窺丹頂；蘇耽降日，亦顯霜翎。流萬古之美譚，摽當年之瑞牒。今者忽聞，靈鶴棲止雲峰，乃玄元行化之山，是彭祖升天之所。玄壇翳薈，久無焚薦之蹤；林木陰森，果致感通之事。實聖朝之上瑞，豈藩閫之所招。願祈山壽鶴年，以奉龍圖鳳曆。遐瞻煙嶠，伏切懼愉。冀憑奏醮之儀，以達歸依之懇。謹差賜紫大德上官知真兵馬使王承琛，精誠香火，上告真靈。不任歸命虔祝之至。
　　廣成集卷之十五竟
　　廣成集卷之十六
　　上都太清官內供奉應制文章大德賜紫杜光庭撰
　　天錫觀告封章李二真人醮詞
　　伏以稽考前王，握圖受命。必荷玄貺，以贊洪基。須屬海嶽多虞，生靈靡託。遂膺推戴，奄宅岷嶓。四方之賝貢雖來，中土之山川或阻。凝懷求理，夕惕晝乾。砥礪戈矛，申嚴號令。佇行弔伐，以拯顛危。非有尚於佳兵，蓋欲靖其多難。以玆軫念，倍用焦勞。而郡國諸侯，頻獻祥瑞。鱗介羽毛之品，聚林竹樹之間。或挺質稱奇，或成文顯邇。每加撝讓，累抑奏陳。永平二年秋七月，於仙居靈山，獲古篆銅讖，乃太上通天之記，是章真所鑄之文。名姓生辰，子孫年數。重重顯述，一一合符。周公探策之求，郭璞揲蓍之得。真為天授，克驗神功。顧寡昧以多慙，豈欽承之敢怠。是用創新觀宇，別署嘉名；備像設之儀，改鎮縣之額。齋修金籙，醮啟瑤壇。雖陳昭報之誠，難答上玄之賜。章真人親緘秘字，李真人首鎮仙山。共洽休禎，光于群國。須展褒封之禮，以旌贊助之功。爰舉彝章，式陳歉款。今封章弘道為鑒聖真人，封李八百為玄應真人。謹遣廣成先生金紫光祿大夫左諫議大夫蔡國公杜光庭，精備香燈，虔申醮告。伏惟闢九清之日闕，降八景之雲輿。俯鑒明誠，滂流惠渥。俾九州六合，蕩氛靄以為家；地久天長，混車書而成化。誓遵玄訓，永勵丹襟。不任虔祈之至。謹詞。
　　天錫觀告封章真人詞
　　惟君名標丹簡，天付仙才。人間之玉軸珠軒，何嘗眄顧；物外之雲棲霞飲，自得貞閑。早受靈書，精窮緯候。鉤探索隱，藏往知來。鏤銅篆於仙山，證金行於蜀國。二百餘年，緘祕蹤迹。長新五十八字，周旋禎祥盡驗。顧惟薄德，祇奉靈休。雖揆構華居，崇嚴塑貌。新邑市之額，展齋醮之科。尚歉素懷，未酬玄貺。爰申典禮，特舉褒崇。今封君為鑒聖真人，謹遣杜某虔啟霜壇，恭申昭告。鸞輜鶴轡，將從文始之遊；綠室瓊幃，叙列太元之品。真人更垂幽贊，常假靈光。俾一統於九圍，度永昌於大業。唯勤宵旰，以泰生靈。謹詞。
　　封李真人告詞
　　惟君仙李芳枝，闢雲金緒。玄丘自誌，元非促景之才；道骨真風，本列長生之品。振衣世表，抗跡雲問。厭駒窗電逝之勞，得鼇嶺雲行之趣。棲遊蜀國，顯晦塵寰。三隱靈峰，八百餘歲。神丹化石，猶存昌利之山；拔宅升天，遂表仙居之宇。爰於舊址，果獲靈文。緘藏久祕於瑤墟，出見克符於金運。緬惟凉德，祇荷殊休。雖繕飾蹤基，肅嚴像貌。率齊莊而告謝，命羽褐以焚修。尚歉素懷，未酬玄德。今則考玆具禮，薦以嘉名。想星珮霞裳，早升真位；而芝泥露篆，願表勤誠。循省沖襟，良多靦愧。今封君為玄應真人，謹遣杜光庭恭設醮壇，虔申昭告。冀流玄廕，永福皇基。聞宣室以遐思，佇高真之俯鑒。謹意。
　　漢州太尉於仙居醮詞
　　臣聞，至道無為，包萬天而成化；玄功有作，運四象以陶鎔。覆載含弘，古今無爽。由是三靈克叙，五緯循常。景福被於幽朋，鴻休覃於邦國。人天荷賴，渥澤遐霑。臣夙感靈慈，獲逢昌運。累歷殊寵，出居符竹之榮；頻洽隆恩，入奉重難之寄。顧惟虛薄，未著勞能。省分憂惶，兢懷震惕。雖傾心勠力，誓酬君父之私；懼福過災生，或履晦蒙之數。竊恐主張戎伍，宰制封疆。理民有獄訟之繁，奉職有賦輿之廣。沮勸有賞刑之用，送迎有宴犒之常。殺傷有故誤之憂，裁斷有重輕之失。因成罪目，曾未懺祈。或往債前冤，未蒙和釋。或星文命運，猶值災期。粵自夏初，至于秋月。久嬰微恙，未獲痊除。非憑至道之綠，孰致真靈之祐，今屬醮陳翠墠，詔降紫泥。高仙肸蠁以停輿，萬聖昭彰而介祉。敢因勝會，輒備香饈。披寫丹誠，虔祈玄廕。伏惟鑒護，賜以福祥。俾臣罪咎蕩平，冤仇和釋。災凶超度，年祿增延。疾厄蠲銷，休禎臻集。將壇師律，勵陳翼聖之勤；青蓋朱輸，敢怠行春之至。不任歸命披心之至。謹詞。
　　前嘉州團練使司空王宗玠本命詞
　　伏以二氣運行，五材生化。禀形賦命，咸擊上玄。顧惟微眇之資，叨荷裁成之澤。克逢昌運，累冒寵榮。入居近密之司，出領河山之寄。主張戎伍，臨莅黎元。慙非經濟之才，常懼滿盈之戒。果乘厄會，遂蹈危機。實深睿聖之慈，再齒簪裾之列。夙興夜寐，感聖懷恩。寸心徒切於勤劬，微效未酬於君父。伏自累年之內，災滯縈仍。中秋已來，疾恙頻作。雖加醫砭，靡就痊廖。竊以土星居身命之宮，于茲數歲。火曜臨田宅之位，猶在子方。太歲為六害之辰，小運當歲破之上。雖冬首有木星之福，而即時值行運之災。履此凶衰，倍深憂懼。又恐理民主務，皆擊重難。用刑或寡於哀矜，主膳或誤於烹宰。久為冤債，未遍懺祈。又恐往世罪瑕，幽關詿注。或住宅有龍神犯獨。或鄉關有塋壠損傷。流逮於身，致玆危厄。拊心思過，惟切禱祈。敢因本命之辰，虔備香燈之禮。仰玄穹而請命，罄丹懇以希恩。伏惟天地真靈，陰陽主宰。降流巨祐，采鑒深衷。蕩滌罪尤，銷除災厄。和平冤舋，解釋殃流。先人獲泰於冥津，後嗣期安於聖日。三關腠理，無壅關之虞；六腑機衡，有均調之望。賜其痊愈，介以福祥。續年齡於將盡之秋，保形命於再生之日。刳心投泣，瀝懇祈真。誓傾修奉之誠，上答尊靈之祐。臣某不任虔祝之至。謹詞。
　　前漢州令公宗夔上元醮詞
　　臣聞，裁成天地，陶鑄陰陽。三元為布化之辰，五絳為主生之紀。總其宰制，歸乎至真。用能福被邦家，惠兼幽顯。南昌丹籙，式弘進善之階；北部黑書，爰示繩非之旨。是申戒勸，廣庇人天。臣獲奉真宗，常遵明訓。惟勤惕勵，上副玄慈。伏念荷國恩深，致君力寡。功未刊於鼎鉉，賜己冠於人臣。出擁節旄，總司戎旅。荐新寵澤，載踐崇榮。青瑣位隆，黃樞寄重。循懷增懼，報主無階。但虔焚祝之儀，冀答君親之德。今屬天官御節，太皡司方。少陰敷煦育之仁，大宥布生成之令。是敢精持香火，恭啟醮祈。仰景象以冥心，佇休禎之應念。上願寶圖悠久，聖壽延長。中外樂康，寰區寧泰。八紘九土，咸歸一統之尊；歲稔氣和，永計無為之理。冥關朗晏，動植舒榮。率土普天，咸登壽域。臣某乞災凶蕩滌，冤債和平。罪咎蠲銷，福祥臻萃。公私有泰，眷屬常寧。誓傾忠孝之心，克贊休明之運。不任。
　　趙國太夫人某氏疾厄醮詞
　　妾聞，天真憫物，大道好生。常弘拯護之慈，俾遂安全之願。顧惟至化，育此含靈。氤氳之二氣裁形，昭灼而三元定命。吉凶罪福，上禀天司。妾以命祿俱衰，納音在墓。雖值舍神之吉，又當衝破之凶。遊年既值於天符，本命仍逢於五鬼。身宫之內，暗曜所纏。鈍滯宿中，土星所歷。刑厄位上，復值火星重疊。災衰遂成疾瘵。未復痊退，彌切憂惶。竊恐前代今生，罪尤未解。負財負命，冤債末除。非憑大醮之筵，難罄懺祈之懇。是敢捨其服玩，備此香羞。嚴設壇場，虔申禱祝。伏惟諸天憫護，眾聖矜憐。申再造之仁，全好生之德。三官五帝，暗曜七元，南斗北辰，天司列宿，嶽瀆尊聖，地府明靈，及妾本宮遊年，八卦內外，應感三界靈司，賜於曹府之中，簡籙之內。有冤仇罪犯，厄運災期，劫命所司，特賜原赦。續其祚祿，加以年齡。蕩滌凶衰，蠲平疾苦。百關宣適，六腑安和。重睹天光，再履人事。推心勵節，永酬濟祐之恩；念善參玄，上副真靈之澤。不任瀝懇披心，希生請命，迫切虔祈之至。謹詞。
　　王宗玠宅弘農郡夫人降聖日修大醮詞
　　妾聞，玄元道祖、太上老君，凝神三境之中，屬念普天之下，將加拯度，爰降真儀。垂太陽五色之華，駕旭日九龍之舉。夢渦川而寓景，攀仙李以誕生。陸地開蓮，初承玉步。虛庭涌井，瑩濯瓊姿。宸容彰挺特之儀，睿旨闡希微之教。萬天宗禀，歷代師資。摽令節於昌辰，錫殊休於品物。宜崇勝會，用表精誠。妾早悟真乘，嘗參寶籙。延生妙篆，紫陽丹殿之文；飛化靈圖，絳闕朱宮之籍。正身心於九室，撿神氣於三關。滌過蠲邪，利幽濟顯。每勤修敬，敢息香燈。爰因大宥之期，恭備醮真之禮。是用馳誠鶴宇，矚想龍輿。瀝丹款以騰詞，拂碧壇而蕆事。天闕地府，日域星躔。三官五帝之曹，北部南丹之署。下周川嶽，旁遍幽靈。畢罄明誠，冀蒙昭鑒。上願皇基隆永，睿壽遐長。道化和昌，聖教宣布。九區四裔，常尊道德之風；庶類羣生，共樂升平之運。妄九玄七祖，往逝先靈，擢質丹陵，生神碧落。災祛未兆，善降無涯。年筭更增，罪瑕俱釋。誓虔注念，上副鴻慈。不任歸命之至。
　　洋州令公生日拜章詞
　　伏以三天布化，正一垂文。煥啟玄功，廣濟羣品，欲使天光下燭陰關，息幽翳之悲；凡懇上陳陽景，遂宣通之願。由是敷二十四籙，命千二百官，統領人倫，主張真籍。騰心靈為騎吏，飄香穗為驛龍。積思而感契可期，拯護而誠明必達。古今宗奉，惠渥昭彰。臣夙慕正真，常叨廕祐。將壇相印，未申報國之勞；潔己澄心，每切修生之願。今則虔膺綸詔，暫撫遠邊。爰屬生辰，輒祈靈貺，恭陳醮禮，精備章文。伏惟大道延慈，天師鑒祐。降兵官將，覆祐護持。俾其戍遏成功，烽煙罷警。殊方革面，咸襁負以歸仁；獷俗悛心，盡梯山而向化。佇清寰海，永致雍熙。臣祿筭增延，災凶殄息。道運寧泰，將吏輯和。普及幽明，俱承玄祐。不任歸命虔祈之至。謹祠。
　　東院司徒孟春甲子醮
　　伏以大道開光，玄元垂化。氣分五緯，五帝操代謝之權；節布三元，三官主死生之錄。由是百神受職，品物知歸。寒暑推遷，成歲功而明罪福；支干配合，統人事而定吉凶。今古攸遵，應靈無爽。臣叨承玄廕，獲佐昌時。福過災生，每切持盈之戒；才輕任重，惟虔報國之誠。今者候及上元，序新六甲。考校當天官之首，司明值甲子之初。屬此令辰，恭修大醮。敢期玄聖，俯鑒丹誠。臣某伏念身遠庭闈，禮遙溫清。今玆迎侍，尚阻江山。況隴硤縈紆，江波濬險。惟憑神力，冀保畏途。伏惟五帝高尊，三官大聖，六十甲子，應感威神。俯迴肸饗之靈，特降昭彰之祐。使輕舟利涉，萬里無虞。靡勞陟屺之吟，速遂綵衣之養。俾諧懇願，敢負明恩。誓勤嚴奉之誠，永答真靈之祐。不任歸命披心，禱祝祈恩，激切之至。謹詞。
　　刁子趙太尉陽平化醮詞
　　伏以至道分光，仙曹列品，上浮辰曜，下結名山。包洞府以深嚴，擁雲霞而秀異。潛符邦國，大庇生靈，統錄人天，主張命籍。除災降福，有感必通。臣獲奉聖明，叨榮爵秩。總領戎伍，慙無韓白之功；部握魚符，愧乏龔黃之政。常虞盈滿，以致災衰。早罄丹心，歸依玄教。傳修經籙，宗仰真靈。所願國祚延洪；堅壽遐永。萬方一統，四海會同。臣某削落災危，蠲銷罪咎。六親蒙福，九祖生天。祿筭惟增，功名克著。誓虔忠孝，永奉休明。庶期修勵之心，上副真仙之祐。恭修醮酌，庶達明誠。不任歸命虔祈之至。謹詞。
　　廣成集卷之十六竟
　　廣成集卷之十七
　　上都太清官內供奉應制文章大德賜紫杜光庭撰
　　宣醮鶴嗚枯柏再生醮詞
　　惟彼仙山，奠茲南土。雄盤厚地，秀拱穹旻。控綿洛之川原，總岷峨之形勝。巖巒捧日，洞府棲真。連空之松檜扶疏，千載之威靈肅穆。果聞祥異，顯此福庭。垂至陽生化之功，變枯栢凋摧之質。柔條迥茂，灑瑞露以飄香；密葉重榮，動晴風而裊翠。神仙幽贊，宗社福招。叶此玄休，永玆禎貺。是用精嚴醮祝，仰答真靈。凝心宣室之中，翹想雲峰之外。所冀華夷
　　昭泰，海嶽晏安。稼穡滋豐，氛埃蕩定。永期祇奉，以副玄私。稽首謹詞。
　　李忠順司徒拜保護章詞
　　臣聞，道用無方，神功不測。隨機應念，惟感必通。正一垂文，傳寶章而拯物；盟威立訓，陳醮品以濟民。粵自古先，逮于玆日。惠覃顯晦，澤普天人。臣某夙荷玄慈，獲逢聖日。天波浩蕩，人爵優弘。慙無經濟之能，深慮寵勞之極。況居司戎伍，出鎮魚符。或賞酬乖善惡之宜，刑律有重輕之失。俗懷咨怨，民抱傷嗟。有一於斯，式彰譴咎。又恐五行三命，運值災蒙。暗曜明星，或當臨照。或經過水陸，侵觸龍神。或土木興修，犯于禁忌。或前冤往債。或故殺誤傷，動結罪條。兼逢厄會，致成疾恙，彌切兢憂。竊惟大道好生，至真設教。著祈禳之典，開懺謝之門。是敢虔備壇場，精修章醮。拜天悔過，瀝懇希恩。伏惟三境高尊，諸天大聖，降流慈施，憫鑒塵微。勑天府地司，遍陰曹陽境。解消災厄，原赦罪尤。削落凶衰，和平冤債。蠲除疾苦，安鎮魂神。六氣均調，百關宣暢。易短促之數，賜延永之齡。萬罪千災，咸遂超度。誓虔修勵，仰奉真靈。臣某不任謝罪祈恩，披心請命之至。謹詞。
　　東院司徒郡夫人某氏醮飼
　　伏聞，大道垂科，玄真設教。正一有祈恩之品，河圖有謝過之文。虔告尊靈，必賜昭鑒。某氏以夙叨靈貺，擢質人寰。衹荷恩庥，常深戒懼。近者忽嬰疾恙，未獲痊平。竊恐履行立身，措情屬念，有違誤之過，有抵觸之非。或結舋流殃，有所延注。或明星暗曜，有所照臨。構此災纏，未蒙消解。旦夕憂懼，罔敢遑寧。又以身宮之中，當土曜行度，命當危迫。誠切告祈，是敢遵按明科，虔修大醮。伏惟三寶上聖，九曜尊神，垂罔極之慈，降護持之力。賜某氏解消災厄，和釋冤仇。延續年齡，增加祚祿。使百疾痊愈，六氣均調。蕩滌凶衰，蠲除罪咎。永期修奉，上答玄恩。不任謝罪祈真，虔誠請命激切之至。謹詞。
　　東院司徒冀公醮天羅詞
　　臣聞，賦祿禀形，資於道化。延生保命，擊彼神功。至有三命興衰，五行代謝。星躔經歷，卦象吉凶。苟逢厄會之期，必示修禳之旨。是則玄真愍俗，大道好生。垂法濟人，有感斯應。三天正一寶章，宣致福之儀；太玄河圖醮品，啟移災之旨。古今遵奉，拯護尤多。臣叨荷靈休，躬逢昭代。恩榮隆異，名分超逾。拊己循懷，每切器盈之戒；誓心勠力，常思福過之虞。今則大運猶住戌鄉，小運仍當亥位。今年之內，併值天羅。竊慮舉念屬心，率成舋咎。積生往世，宿有愆瑕。雖切秉修，寧無違誤。又暗曜行於辰分，火星在於身宮。況寵極才微，功輕位重。恐貽災滯，深積兢憂。是敢故按玄經，肅恭丹懇，精修醮禮，拜奏章文。謝過九天，祈恩眾聖。伏冀真靈鑒省，渥澤滂流。詔天境地司，勑陽官陰府。赦罪尤於既往，蕩衰沴於將來。消宿曜之災，解天羅之厄。豐延祚祿，增益年齡。得虔忠孝之誠，永贊聖明之化。誓勤砥礪，上副玄慈。不任歸命之至。
　　田崇謙盧昭又受六甲籙詞
　　伏以至化將行，玄文肇著。五千垂教，六甲開圖。首於虞舜之朝，傳自姬周之代。修於內則凝真反一，駕日月而躡煙霄；行於外則保國寧民，康品彙而豐萬宇。為法之本，歷代所尊。臣等獲賴玄符，況逢皇運。真風廣被， 妙旨遐宣。願遂參修，永期遵守。允當嘉節，虔露明誠。伏惟元聖融慈，眾真流鑒。成其懇願，降以威光。使存注感通，功行圓就。九玄開度，積過蠲消。福善攸臻，壽年增益。濟人佐國，弘道宣經。永揚清靜之風，克果希夷之道。不任歸命之至。謹詞。
　　范延煦等受正一籙詞
　　伏以正一南宮，紫陽玉殿。秘陽華之真籙，緘飛化之靈圖。下可以制禦兇妖，宣和氣序；上可以輯寧區宇，朝會神仙。保國安人，古今攸禀。臣獲逢聖日，咸沐道風。早振氛囂，俱棲羽褐。願期參受，克勵焚修。伏惟眾聖弘慈，俾諧宗尚。衣星履斗，契九天飛步之蹤；佐世立功，成大道化時之效。灶香拜手，歸命祈真，翹望玄恩，不任激切之至。謹詞。
　　王讜修醮拜章詞
　　伏聞，河圖寶典，垂醮品以濟人；正一明科，顯章文而助化。俱宣道要，廣福生靈。臣獲奉玄門，叨參秘籙。而焚修每闕，過咎旋彰。主務在公，動多悔吝。或詳評獄訟，賞刑有爽於重輕；訓撫師徒，沮勸有虧於申令。捫心省己，夙夜增憂。非仗玄功，無門懺謝。又五月之末，土火將入於身宮。以此憂惶，志希禳救。今則精嚴信幣，
　　求乞章文。伏惟太上眾尊，三天化主。垂大慈之澤，降罔極之恩。命天官吏兵，依職祐護。賜臣罪瑕除蕩，冤債和平。九曜迴臨照之災，三命息刑衝之厄，克獲貞吉，常遂亨通。誓虔焚灶之誠，上答尊靈之祐。不任。
　　刁子宗勉太尉謁靈池朱真人洞詞
　　伏聞，生成妙道，弘大教以度人；不宰玄功，布慈風而及物。隨迎靡滯，拯護無遺。由是青簡丹篇，繼著登真之品；幽關夜府，亦該鍊化之仁。薪火傳明，古今攸普。某身逢景運，名造真乘。每虔焚祝之心，潛希道力；冀啟延洪之福，上答君恩。期靈常勵於丹襟，屬念早參於玄籙。翹勤徒切，景仰何階。伏惟仙君道逸，冥鴻壽逾遼鶴。指三山而高舉，莫認雲程；越累歲而暫歸，想悲塵世。某慙盧敖之末跡，瞻若士之遐蹤。瀝懇齋心，燃香拜手。佇迴真鑒，俯沃玄波。俾於修學之中，少達希微之趣。推誠律己，永酬君父之慈；見素全真，願奉神仙之躅。不任。
　　大傅相公修黑符醮詞
　　伏聞，至道垂科，正一啟醮祈之品；河圖著訓，太玄開懺謝之門。蓋所以拯護人倫，恢弘法力。恩庥廣被，今古攸宗。臣運偶昌期，叨膺重寄。雖竭誠而報國，未效涓埃；懼福過以災隨，因罹疾疹。今則黑符飛化，五入中宮。本祿納音，為災尤重。是敢冥心玄極，稽首清壇。恭備香燈，虔申醮祝。伏惟玄元降鑒，五帝宣慈。勑九宮貴神，命三官曹屬。解消厄運，和釋冤仇。蕩滌罪瑕，增延祿筭。使百關調豫，久疾痊平。誓傾忠孝之心，冀啟聖明之澤。永遵妙道，仰副玄慈。不任。
　　洋州令公宗夔宅陳國夫人某氏拜章設九曜詞
　　伏聞，天地萬靈，陰陽庶品。資元和而覆育，禀道氣以生成。三命五行，是定吉凶之數；南宮北府，爰司罪福之文。善惡無遺，錙銖不爽。況復三元遷易，九曜躔移。示謫降祥，影隨響答。得不兢懷悚惕，祇敬真靈。某氏以土火二星，行於午地。既當命位，仍在身宮。小運丑中，況為六害。大運戌上，又值墓鄉。大運則午命稍衰，小運則王祿初薄。以玆憂懼，恐履災期。是敢精勵丹誠，歸依玄象。遵拜章之典式，稽首三天；備祈醮之物儀，馳心九曜。伏惟至真憫祐，眾聖垂恩。赦往歲之罪瑕，解積生之冤債。消平災厄，拯度凶衰。延益壽年，增加祿祚。克蒙覆護，常賜安貞。永奉靈真，誓勤修敬。不任歸命虔祈之至。
　　洋州令公宗夔生日南斗醮詞
　　伏聞，列曜凝光，麗天垂象。南昌上府，生籙是司。致福流祥，潜資邦國。河圖秘戒，式明瞻敬之文；正一靈科，亦備存修之旨。敢披玄訓，虔罄素誠。臣夙荷洪休，躬逢景運。便蕃寵澤，踐歷恩榮。無濟時匡國之功，叨相印兵符之重。循懷震惕，難酬造化之私；誓志恪恭，冀答君親之德。但勤砥礪，敢怠初終。是以輒就生辰，精修醮禮。仰丹臺而稽首，望玄極而冥心。靈炷騰煙，期達九清之上；良宵效懇，願通六聖之前。賜臣災滯蠲消，冤仇和釋。增加祚祿，延益年齡。赦已往之過尤，介將來之禎福。元玄升度，舉族康寧。誓嚴尊奉之誠，永副真靈之祐。不任歸命虔祈之至。
　　青城山丈人殿功畢安土地醮詞
　　伏聞，混元既判，融結分形。惟彼岷山，廣吞西徼。壓二江而作鎮，冠五嶽以居尊。窟宅神仙，含藏洞府。層峰疊巘，捧日月於雲間；積翠堆嵐，隔塵埃於人世。闢天國而真靈雜集，廓成都而芝术駢羅。是曰福庭，統玆形勝。希夷真君，道成上古，名重高真。軒帝南巡，賞展師資之禮；明皇西幸，仍加崇飾之功。敞豐祠於炎漢之年，旌懿號於中和之日。每彰休應，丕祐寰區。頃者躬拂煙蘿，仰瞻羽衛，睟容在目，寤寐寧忘。近以闕闥層楹，風凋雨漬。歲華暗貿，頹朽可虞。爰命慧進大師行真，度木鳩工，成玆大壯，飛甍耀景，碧霤排空。四垣之圖像如新，重檻之階陛不改。爰復正寢，永播玄休。俾天地山川，神明職秩，常加楨貺。大庇烝黎，鷙暴不侵。沴瘥無作，稼穡蕃稔。風雨以時旻穹，觀璧合珠。連夷夏睹，文修武偃。邊烽靜息，妖孽殲平。車書佇混於萬方，正朔期同於九有。生靈蒙福，宗社永昌。式勤蘋藻之儀，常奉馨香之薦。遣廣成先生杜光庭，虔修大醮，昭謝真靈。遐望雲軒，仰希玄鑒。謹詞。
　　宣再往青城安復真靈醮詞
　　蓋聞，天設神墟，地開仙府。真靈是宅， 幽顯攸尊。握群嶽之紀綱，司萬方之休否。雲峰霞觀，歷代所崇。垂貺庇人，古今受賜。頃者以遠披蘿薜，躬造軒庭。仰堂宇之威容，睹四垣之儀衛。光靈如在，翹屬常深。遂命圖繪神姿，鋪舒內殿。朝燃玉穗，夕備銀釭。禱祈蓋切於生民，注念非關於秘祝。欽惟不昧，必鑒斯誠。今則山觀之中，已加興茸。鼎新殿宇，別命焚修。既無葷雜之虞，益有清嚴之致。是用特申醮禮，精具告陳。謁請真靈，復還仙觀。霓幢鶴轡，優游松月之鄉；蕙郁蘭芬，瀟灑虛無之路。永安真域，丕祐邦家。自玆寰海之民，常徯厖洪之福。不任祝望之至。謹詞。
　　廣成集卷之十七竟