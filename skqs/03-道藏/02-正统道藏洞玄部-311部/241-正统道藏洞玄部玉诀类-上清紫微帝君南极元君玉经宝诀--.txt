上清紫微帝君南極元君玉經寶訣
　　經名：上清紫徹帝君南極元君玉經寶訣。撰人不評，約出於南北朝。內載《太微帝君二十四神迥元經》、《南極元君玉經寶訣》二篇。一卷。底本出處：《正統道藏》洞玄部玉訣類。
　　上清紫微帝君南極元君玉經寶訣
　　太微帝君，太一造形，紫元內神、二十四真人，混氣變生，主仙上精，散解胞結，釋滯開元。
　　二十四結節，須二十四神所命，乃得除脫也。兆能修存名字者，則治鎮一身，保守元精。欲解節結之日，當先祝之，乃得開關耳。紫靈並是結氣之玄宗，成體之真神、運導雲霧，帶生真煙，各能致玉輦龍騎，千萬列行，同與一體，白日登晨。此太上真人二十四神存玄守元帝君上生玉清乘飈之道。
　　常當安身靜一心，正氣夷形，閉目內視，忘體念神，燒亂盥漱，存神守真，髣髴三入藹藹暉玄。行之十八年，太上命太微帝君太一五神，化生混靈道君，邀二十四真人，千乘‘萬騎，風躡雲行，呼吸流霞，白日造天。
　　存神之道，勿一交非類，深室避事，棲精攝靈，心存目想，微妙守沖，靜魂安形，則萬害不傷，百鬼避竄，千妖不行，消殃散禍，妙不可勝。先叩齒二十四通，畢乃存思。
　　高上寶書神明科經說曰：叩齒之法，左左相叩，名曰折制天鐘；右右相叩，名曰震椎天磬；中央上下對相叩，名曰嗚嚴天鼓。若卒遇凶惡不祥，當折天鐘主十過。若經山，辟邪威神大祝，當椎天磬。存思念道，致真招靈，當嗚天鼓。叩齒雖一，其實有左右上下也。故凶惡而畏天鐘之響，山神而攝天磬之洞，招神而肅天鼓之震矣。玄商有節，希微內感，不可以付而求，不可偶然而古也。千章萬章，皆當如此，叩齒之道演矣，鐘鼓之音別也。是以道數不可乖錯，術法不可雜亂。乖錯則有闇昧之敗，雜亂財有讟毀之橋，非冥冥之無貫也，行冥貫之無序耳。道之不成，事之不驗，良由求真之徒不得法也，履邊轍之，造而多愆乎。
　　折天鐘三十通，謂無他祝，孤行此以除不祥耳。若有所按行，隨本文叩齒之多少，不必須折三十通也。
　　腦神名覺元子，字道都。形長一寸一分，色正白。
　　髮神名玄文華，字道衡。形長二寸三分，色玄。
　　皮膚神名通眾仲，字道連。形長一寸五分，色黃。
　　目神名靈監生，字道童。形長二寸五分，衣五色衣。
　　項髓神名靈謨蓋，字道周。形長五寸三分，色白。
　　膂神名益歷輔，字道柱。形長三寸五分，白玉素衣。
　　鼻神名仲龍玉，字道微。形長二寸五分，青黃白色衣。
　　舌神名始梁峙，字道岐。形長七寸，衣赤衣。
　　右存一身上部八景神童名字，先存之，並嬰兒之形，髣髴在身，各安其所。訖，乃叩齒八通，咽液八過，而微祝曰：
　　上景八神，一合入身，帝君玄母，五神各陳，舉形遂化，流變適真，千乘萬騎，俱昇帝晨，白元無英，導養太賓，八靈翼體，玉華銜煙，恍惚十周，徑造日門。
　　初存思之始，先三呼神名字，祝訖，又三呼神名字，令聲纔出口，三部同爾。平旦、日中、夜半三時，恒存二十四神，以次念之，祝呼如上法。
　　喉神名百流放，字道通。形長八寸九分，色赤。
　　肺神名素靈生，字道平。形長八寸一分，純白。
　　心神名煥陽昌，字道明。形長九寸，色赤。
　　肝神名開君童，字道青。形長六寸，青色。
　　膽神名龍德拘，字道放。形長三寸六分，青黃綠色。
　　脾神名寶元全，字道騫。形長七寸三分，黃色。
　　左腎神名春元直，字道卿。形長三寸七分，色玄，數變白赤，五色無常。
　　右腎神名象他無，字道玉。形長三寸，色白或黑。
　　右存一身中部八景神童名字，次存之，並如嬰兒之形，髣髴在身，各安其所。訖，叩齒八通，咽液八過，而微祝曰：
　　中景八神，四變九飛，鍊魂保身，明景同暉，帝君解結，胎縛四歸，上通玄母，散靈出威，得與八神，合輦齊飛，千乘萬騎，上登太微。
　　胃神名同來育，字道展。形長七寸，色黃。
　　窮腸中神名兆滕康，字道還。形長二寸四分，黃赤色。
　　大小腸中神名蓬送留，字道厨。形長二寸一分，色赤黃。
　　胴中神名受厚勃，字道虛。形長九寸一分，九色衣。
　　胸膈神名廣瑛宅，字道沖。形長五寸，色白。
　　兩脇神名辟假馬，字道成。形長四寸一分，色赤白。
　　左陰左陽神，名扶流起，字道圭。形長二寸三分，色青黃白，在男存為左陽，女存為左陰。
　　右陰右陽神，名苞表明，字道生。形長二寸三分，色青黃白，在男存為右陽，女存為右陰。
　　右存一身下部八景神童名字，後存之，並嬰兒之形，髣髴在身，各安其所。訖，乃叩齒八通，咽液八過，而微祝曰：
　　下景八神，散形化靈，紫煙鬱生，含元守精，太一元父，帝君挺生，七華映籍，司命記靈，魂魄以安，五華育明，千乘萬騎，與我同并，先造太素，次揖上清。
　　道一內神，名遯無馬，字道極生。形長二寸二分，紫色。男存曰道一內神，女存曰真元中靈。
　　右一身極根之幽神，守中之上靈也。次又存之，如嬰兒之狀，安坐其所。訖，乃叩齒三十過，咽液二十四通，而微祝曰：
　　玄上內真，養形侍晨，總紐攝綱，九度八旋，外星布列，內館九陳，帝君合昌，九道七咽，出液內精，和灌衆神，五臟生華，反老童顏，千乘萬騎，與我昇天，上朝太陛，高揖玉晨。
　　右一身寶名內字，化生之精神也。不知此名，則仙道不成矣。若解結之日，不先祝此者，則結節不解也。必結節不解，三魂失適，上元內喪，五老失明，帝君乖踈也。男存為男童子之神，女存為女童子之神，俱同一名字也。
　　存二十四神，常以夜半去枕平卧，握固放體，氣調而微者，思具身神，安念帝君，令髣髴居位，閉目內視之。如有不具，便當燒香，平坐閉目，握固兩膝上，精存衆祝行如法。其平旦、中時存神，自平坐而行之，勿令有見之者矣，皆內視臨閉而存也。
　　月一日夜半，存神訖，又存兩目中有白氣，如鷄子大，在面目前，須臾變成兩明鏡，徑九寸，以前後照我一體上二十四神，使洞鑒分明，良久，心祝曰：
　　大明寶鏡，分形散化，鑒朗元神，制却萬魔，飛行上清，披雲巾羅，役使萬靈，封山召河。 
　　畢。五日一行之。所謂覆挾內精，檢斂五神者也。常能行之，灾害不生，而位登高仙。
　　拂童之道，使徹見帝君五神，及二十四神之法。常以甲子之旬，庚午之日，日中之時，取清水一升，以一銖真丹，投水中攪之，左行三七過，祝曰：
　　玄流朱津，生光八明，身神衆列，並來見形，徹視萬里，中達九靈，帝君映童，使我上精。
　　祝畢，東向以水洗目二七過。恒行之者，徹見萬神。祝當微言，以水向月建。
　　太虛真人神仙內記太上真人招五辰飛魂洞房六合隱存寶訣
　　太上真人招五辰於洞房，籍飛魂於六合隱存祕道，南極元君玉經寶訣。
　　夜半清靜，坐卧任意，安體清心，寬氣調神，臨目內視，存西方太白星在面兩眉上，名為玉璫紫闕。眉上一寸直入一寸，為玉璫紫闕。陽日存星在左眉上，陰日存星在右眉上。次存北方辰星在天中帝鄉玄宮。帝鄉玄宮從鼻直上，而至髮際五分，直入一寸。次存東方木星在洞關朱臺。洞關朱臺在目後一寸直入一寸，陽日存星在左目後，陰日存星在右目後。次存南方熒惑星在玉門華房。玉門華房在兩目內眥際五分直入五分，陽日存星在左目眥際，陰日存星在右目眥際。次存中央鎮星在金匱黃室長谷。金匱黃室長谷，在人中中央直入二分，星如綴懸於上。存思都訖，髣髴令星處其位，當覺使五星出光芒，放五色煙，貫我一身，洞徹內外，體中如有黑黑星精來入也。乃叩齒五通，咽液二十五過訖，乃微祝曰：
　　高上紫闕，內見帝君，太一混合，紫房之門，門內煥明，是為三元，三元結精，乃有五神，寶曜敷暉，放光衛晨，精化積生，變為老人，首建素冠，綠帔絳裙，右帶流鈴，左佩虎賁，手把天剛，散鋒飛辰，足躡華蓋，吐芒鍊身，三景保守，令我得真，養魄制魂，乘飈飛仙。
　　畢，又咽液三過，叩齒三通。常能行此道十五年者，於是南極老人丹陵上真，迎以綠雲之輿；西極老人素雲子期，迎以黃飈之車；北極老人玄上仙皇，迎以玄景之龍；東極老人扶陽公子，迎以青軿之輩；中元老人中央上玄子，迎以曲晨之蓋。五老一合，俱昇紫虛。行之勿令不常也，存之勿令不精也。忌履穢，禁雜處，常薰香，數沐浴。違之者凋敗，順之者飛仙也。存星畢，而欲有所願，在意所祝後，續言之也。
　　存五星共室止處，直入項下二寸，仍辟方一寸，星如彈丸，照洞面體。月旦、月望、月七日、月九日、月十三日、月十七日、月二十日、月二十五日，鷄嗚時，存日月之象在魂房六合。魂房六合在兩目外之上角小仰高空之中，按之叩齒，聞乎下有四會，動在其下者是也，直入一寸方九分，名曰魂房六合之府。日左月右，存使光明洞形，令髣髴在位，開目極念，無得遺脫。畢，叩齒七通，而微祝曰：
　　大明靈晨，九度鬱青，招霞藏暉，灌鍊五形，宮駕六合，七神調平，使我飛仙，魂登上清。
　　畢，行之十五年，玉皇遣三素軿來迎。子當養能嗚鷄，使其司旦而有常節者也。若隱章而作，必失日月之交暉也。南極夫人受此術太上高真，名曰雙景翼形隱存幽道，審是仙骨者，乃得聞此經目也。
　　東向太清玄元上三天無極大道、諸君丈人。西向天師、女師、嗣師、系師三師君。北向太上老君、太玄上一君、太上丈人。南向道德君道德丈人、萬祿君萬福丈人、萬生君萬生丈人。
　　上清紫微帝君南極元君玉經寶訣竟