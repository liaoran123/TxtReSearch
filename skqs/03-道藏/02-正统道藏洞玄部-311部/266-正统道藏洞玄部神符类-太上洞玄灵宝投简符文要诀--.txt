太上洞玄靈寶投簡符文要訣
　　經名：太上洞玄靈寶投簡符文要訣。撰人不詳，約出於南北朝或隋唐。摘錄古《靈寶經》 改編而成，言書符投簡除罪之法。一卷。底本出處：《正統道藏》洞玄部神符類。
　　太上洞玄靈寶投簡符文要訣
　　常以雞鳴陽光始分，東向叩齒九通，摩兩掌令熱，以手掌拭面目九過，仰祝服青牙。南方南向，亦如上法，叩齒三通。西方西向七通，如上法。中央十二通叩齒，拭面目。北方五通，一如上法。常以雞鳴，安身定神，以次行事，先服東方青牙氣，次南方，次中央，次西方，次北方，如上法。五帝畢，便叩齒三十六通，咽氣二十五過止。又都呪曰：
　　白石巖巖以次行，源泉涌洞以玉漿，飲之長生，壽命益長。畢，以舌料口上下中央，令玉泉滿口而三咽，又引氣二十五過，極氣而咽之，其道都畢。服五雲牙之法，別卷寫之。
　　天真皇人曰：凡修飛仙之道，及滅度之法，尸解隱化，輪轉生死，隨運逍遙，無拘太陰，當朱書諸天玉字無量內音，白素佩身，隨文服御，心不受穢，五內清和，六府恬寂，空碧無為，八年洞達諸天，坐見十方，萬神交降，體生玉光，馳騁龍駕，白日登晨。玉章上道，四萬劫一傳，修行之法，當依上朱書，隨四時之節。
　　春正月、二月、三月，朱書文，向王叩齒九通，祝曰：
　　飛天大梵，維羅八方。九氣青天，總為神王。五合八會，流煥太空。上開龍漢，神仙之宗。下披長夜，九幽之房。拔度苦魂，朽骸生光。身變毛羽，五色衣裳。蒼龍碧輦，飛步空行。今日上告，青天始陽。萬願皆合，與氣齊同。升入無形，永保無窮。
　　畢，服文，仰咽八氣止。
　　夏四月、五月、六月，朱書文，向王叩齒八通，祝曰：
　　天書敷羅，梵行赤明。上開八道，五合通靈。大運啟期，洞陽鍊精。玉文煥朗，三景自明。下度生死，一切受形。今日良吉，大聖臨庭。九夜開牖，幽房朗清。三惡休息，我道自成。五帝保度，上登華京。七寶林中，長享劫齡。畢，服文，仰咽八氣止。
　　秋七月、八月、九月，朱書文，向王叩齒七通，祝曰：
　　飛玄八會，結氣成真。六十四字，總靈天根。開度生死，朽骨還人。幽魂披散，受氣上玄。今日時慶，萬願開陳。眾靈交會，我願我仙。景與道合，我願我神。得乘素雲，上升帝晨。七寶歡樂，交友真人。
　　畢，服文，仰咽八氣止。
　　冬十月、十一月、十二月，朱書文，向王叩齒五通，祝曰：
　　玉字開冥，流煥上門。八氣結真，梵行景雲。神王啟光，三象洞分。五色徘徊，昭一我靈魂。今日值合，仰希帝君。開宥出書，授我真文。玉澤交灌，五府生薰，毛羽變化，駕景乘晨。出幽入無，仙度自然。七祖同歸，歡樂上元。
　　畢，服文，仰咽八氣止。
　　天真皇人曰：此祝說之辭，皆四會之氣，八和之音，自然之章，行之者上天遙唱，三界設禮，萬神束帶，侍衛靈文也。隨節服御，祝說咽氣，百日諸天記錄，地官削簡，八年神真自降，體生玉光，洞達幽虛，坐覩自然，死尸更生，反胎還人，轉輪不滅，生死得仙。道尊法妙，萬劫一行，輕泄漏慢，身負河源，風刀萬劫，終不得仙，明真舊格，宜祕之焉。
　　東方青天出入遊行，常當叩齒九通，思九色之龍導從前後，青雲九重覆匝身形，密祝曰：
　　赤明開圖，八氣迴真，總統玄簡，青帝大神，流化九外，纏綿我身，靈音八書，六十四篇，洞明天地，與我合仙，運致龍駕，上升帝軒。
　　畢，引氣九咽止。
　　南方赤天出入遊行，常當叩齒三通，思朱鳥鳳凰翻翔其前，絳雲三垂覆匝身形，密呪曰：
　　三氣徘徊，雲鳳來飛，玉音八字，煥爛紫微，日吉大慶，我道洞開，朱丹哺飴，仰噏靈暉，身生水火，絳被羽衣，登空玄步，足踐鳳梯，周旋八天，七世相隨。
　　畢，引氣三咽止。
　　西方素天出入遊行，常當叩齒七通，思白虎獅子導引左右，素雲七重覆匝身形，密呪曰：
　　七氣會靈，八天尊神，白虎策輦，獅子捧轅，七氣纏綿，鍊我成仙，身發金光，肺映素雲，內外變化，升入洞門，七祖出夜，九幽放魂！三徒五苦，長斬惡根，同歡福舍，受慶自然，億劫開度，隨運長存。
　　畢，引氣七咽止。
　　北方玄天出入遊行，常當叩齒五通，思飛龜羽蓋蓊鬱左右，玄雲五重覆匝身形，神童玉女羽衣飛裳，侍衛前後，密祝曰：
　　玄天徘徊，流景上清，大有啟運，八字高明，飛玄澄虛，洞音自生，五氣纏綿，灌我身形，冠帶北軍，受鍊洞靈，腎府化仙，內外光精，飛行三界，遨宴紫庭，七祖同慶，歡樂劫齡，七寶林中，反胎更形，長夜滅死，南官記名，黃籙白簡，世世長生。
　　畢，引氣五咽止。
　　子審欲為道，神仙不死，當先去三蟲，心下伏尸，日三百六十息食氣，三十通一咽，九十通一休息，日四為之。常以夜半雞鳴祝曰：東方青牙，服食青牙，飲以朝華。三咽止。南方朱丹，服食朱丹，飲以丹池。三咽止。中央之野，昂昂太山，服食元氣，飲以醴泉。三咽止。西方明石，服食明石，飲以靈汋。三咽止。北方玄滋，服食玄滋，飲以玉飴。三咽止。如此三十日，三蟲皆死，伏尸走去，正神正氣自安，伏尸不復還心中，兆自仙矣。
　　右二十四字，主召九天上帝，神仙圖錄。學仙道者，常以本命甲子立春之日，青書白銀木刺，記年月姓名，投於絕巖之下，九年仙官到，便得真仙。
　　右三十二字，常以本命甲子立夏之日，朱書三十二字於白刺，上記姓名年月，投靈山之嶽，九年仙官到，便得飛仙。
　　右四十字，主神仙玉簡。常以本命甲子春分夏至秋分冬至之日，黃書白刺，上記姓名年月日，投刺靈山之岡，九年仙官到玉女至，便仙矣。
　　右四十八字，常以本命甲子立秋之日，白書於刺上，投名嶽之上，如上法。
　　右四十字，主諸真人神仙之圖錄。學仙道士，常以本命甲子立冬之日，黑書白刺上，記姓名年月於刺下，投靈山之嶽，五年仙官到，使太玄玉女五人，名上仙籍。
　　修養青牙，導引東方九氣青天之法，常以立春日雞鳴，入室東向九禮畢，平坐叩齒九通，思東方安寶華林青靈始老君，姓爓，諱開明，字靈威仰，形長九寸，頭戴青精玉冠，衣九氣青羽飛衣，駕乘蒼龍之輿，建鳵布老切旗，從神甲乙胡老之官九十萬人，從九氣青天中下，來降室內，須臾化生青氣，鬱鬱如雲之杳煙，貫覆己形，從口中而入，直下肝府。又思木星煥明東方，光照我身，皆令分明。竟便開目，仰祝曰： 
　　九氣青天，元始上精。皇老尊神，衣服羽青。役御天官，煥明歲星。散暉流芳，陶溉我形。上餐朝霞，服引木精。固養青牙，保鎮朽齡。肝府充溢，玉芝自生。迴年住劫，色返童嬰。五氣混合，天地長並。
　　畢，引青氣九咽止，便服束方赤書玉文十二字。
　　右十二字，則九氣青天之名。導引青帝九氣，服食青牙，皆赤書白紙上，存思訖而頓服之。常以雞鳴，陽光始分，東向叩齒九通，摩兩掌令熱，以手掌拭面目九過，仰祝曰：
　　東方青牙，服食青牙，飲以朝華。畢，便以舌料上齒之表，舐唇三過，令玉泉滿口，而咽之三過，又引青氣九咽，令鎮肝之中，其道畢也。
　　修養丹牙，導引南方三氣丹天之法，常以立夏之日雞鳴，入室南向三禮畢，平坐叩齒三通，思南方梵寶昌陽丹靈真老君，姓洞浮，諱極炎，字赤飄弩，形長三寸，頭戴赤幘玉冠，衣三氣丹羽飛衣，駕乘丹龍玉輿，建朱旗，從神丙丁越老之官三十萬人，從三氣丹天中下，來降室內，須臾化生赤氣，煥煥如火之明，貫覆己形，從口中而入，直下心宮。又思火星煥明南方，光照我身，皆令分朋。竟便開目，仰祝曰：
　　三氣丹天，朱宮靈童。元始上老，驂駕赤龍。丹羽飛衣，錦帔明光。驅策天官，運導陰陽。三氣吐暉，灌我絳宮。赤子保鎮，鍊牙飾容。朝餐朱景，玉芝滿充。回停劫年，朽骸返童。長齡天地，永享無窮。身生水火，變化百方。
　　畢，引赤氣三咽止，便服南方赤書玉文十二字。
　　右十二字，則三氣丹天之名。導引赤帝三氣，服食丹牙，皆赤書白紙上，存思訖而頓服之。常以雞鳴，陽光始分，南向叩齒三通，摩兩掌令熱，以摩拭面三過，仰祝曰：
　　南方朱丹，服食朱丹，飲以丹池。畢，以舌料下齒之表，舐唇漱口，令玉泉滿口，而三咽之，又引赤氣三咽，令鎮心宮之中，其道畢也。
　　修養黃牙，導引戊己十二氣中黃之天，常以春分夏至秋分冬至四日雞鳴，入室向王十二禮畢，平坐叩齒十二通，思中央玉寶元靈元老君，姓通斑，諱元氏，字含樞紐，形長一尺二寸，頭戴黃精玉冠，衣五色羽衣，駕乘黃龍玉輿，建黃旗，從神戊己傖老之官十二萬人，從十二氣黃天中下，來降室內，須臾化生黃氣，勃勃如景雲之吐暉，貫覆己形，從口中而入，直下脾府。又思土星煥明中天，光照我身，皆使分明。便開目，仰祝曰：
　　中黃太山，元氣徘徊。上有元老，總統四垂。驂駕黃龍，五色羽衣。運導九天，轉輪璇璣。煥明土星，流光散暉。玉英芳芝，充溢四飛。陶灌我身，脾府鮮開。養牙餐精，萬神總歸。檢魂制魄，仙鍊八威。表裹同明，常生不衰。通真達靈，升入太微。
　　畢，引黃氣十二咽止，便服中央赤書玉文十六字。
　　右十六字，則中央黃天之名。導引黃帝十二氣，服食黃牙，皆赤書白紙，存思訖，頓而服之。常以雞鳴，陽光始分，向王叩齒十二通，摩兩掌令熱，以摩拭面目十二過，仰祝曰：
　　中央戊己，昂昂太山，服食精氣，飲以醴泉。
　　畢，以舌料舌下玄膺，取玉泉以舐唇，三過咽之，又引黃氣十二咽，令鎮脾府之中，其道畢也。
　　修養素牙，導引七氣素天之法，常以立秋之日雞鳴，入室西向七禮畢，平坐叩齒七通，思西方七寶金門皓靈皇老君，姓上金，諱昌開，字曜魄寶，形長七寸，頭戴白精玉冠，衣白羽飛衣，駕乘白龍，建素旗，從神庚辛氏老之官七十萬人，從七氣素天中下，來降室內，須臾化生白氣，皓皓如和雲之羅天，貫覆己形，從口中而入，直下肺府。又思金星煥明西方，光照我身，皆使分明。便開目，仰祝曰：
　　金靈七門，皓映西華。中有素皇，元始之家。驂駕白龍，七氣峨峨。徘徊玉門，散精朱霞。金星吐暉，芳芝滂沲。玄澳我身，養我素牙。明石鮮光，萬劫不殂。服以流泉，餐以太和。九天上帝，給以玉華。保年駐顏，白景敷羅。長存天地，三光同遐。
　　畢，引白氣七咽止，便服西方赤書玉文十二字。
　　右十二字，則西方七氣素天之名。導引白帝七氣，服食素牙，皆赤書白紙，存思訖，頓而服之。常以雞鳴陽光始分，西向叩齒七通，摩兩掌令熱，以摩拭面目七過，仰祝曰：
　　西方明石，服食明石，飲以靈液。
　　畢，以舌料齒上，舐唇漱口，令玉泉滿口，便三咽之，又引白氣七咽，令鎮肺府之中，其道畢也。
　　修養玄牙，導引五氣玄天之法，常以立冬之日雞鳴，入室北向五禮畢，平坐叩齒五通，思北方洞陰朔單鬱絕五靈玄老君，姓黑節，諱靈會，字隱侯局，形長五寸，頭戴玄精玉冠，衣玄羽飛衣，乘黑龍玉輿，建皂旗，從神壬癸羌老之官五十萬人，從五氣玄天中下，來降室內，須臾化生黑氣，暉暉相沓，光若流星之煥曜，貫覆己形，從口中而入，直下腎府。又思水星煥明北方，光照我身，皆使分明。便開目，仰祝曰：
　　北方玄天，五氣散靈。上有大神，始老元精。駕龍建旗，遊宴上京。是日元吉，慶靈敷榮。飛芝流灑，滂沲四盈。玉女玄澳，灌我身形。腎宮充鎮，朽牙堅生。五府納真，上通神明。五老降接，仙道早成。變化水火，衣服羽青。飛行太空，遊造紫庭。壽同三景，萬劫長齡。畢，引黑氣五咽止，便服北方赤書玉文十二字。
　　右十二字，則北方五氣玄天之名。導引黑帝五氣，服食玄牙，皆赤書白紙，存思訖，頓而服之。常以雞鳴陽光始分，北向叩齒五通，摩兩掌令熱，以拭面目五過，仰祝曰：
　　北方玄滋，服食玄滋，飲以玉飴。
　　畢，以舌料下齒之表，以舌舐唇漱口，令玉泉滿口，三咽，又引黑氣五咽，令鎮腎府之中，其道畢也。
　　凡修靈寶五篇真文，思神念仙，諸所求欲使時聞，九天真人詣房，身得神仙，當以立春後甲寅、乙卯日，沐浴清齋，平旦入室，東向九禮，平坐叩齒九通，關啟身神。畢閉眼，思東嶽太山青帝君姓諱字，形長九寸九分，頭戴青玉通天寶冠，衣青羽飛衣，駕乘青龍，從神青腰玉女十二人，從東方來降兆室，良久，青帝君化為嬰兒始生之狀，在青氣之中，隨氣從兆口入，徑至肝中，思心生赤氣，以貫繞肝府，青赤二氣混沌相著，如慶雲之沓煙，覺肝中薰熱，便九咽。仰祝曰：
　　青天九門，中有始皇。出入三清，遨宴華房。安鎮靈嶽，役運勾芒。上統青霞，九千萬重。驂駕羽輦，十二飛龍。左侍青腰，右衛神童。把執簡籍，青札玉文。校定仙名，列言上宮。今日王吉，請陳所言。身佩赤書，名參帝堂。願神願仙，請錄簿中。上迴雲駕，來降我房。三氣混合，化形嬰蒙。安治肝府，招致華光。靈暉流灌，面生金容。坐致自然，神明交通。身得長生，天地無窮。
　　畢，引青氣九咽止。行此道九年，則致青腰玉女九人，東嶽泰山靈官來降，為兆通致求願，上聞九天，生死父母罪書責役配屬東嶽，則神明更相係屬，滅除罪名，自得解脫，升上福堂。此法妙重，生死津梁也。
　　常以立夏後丙午、丁巳之日，沐浴清齋，正中入室，南向三禮，平坐叩齒三通，關啟身神。
　　畢，閉眼，思南嶽衡山赤帝君姓諱字形，長三寸三分，頭戴赤玉通天寶冠，衣丹羽飛衣，駕乘赤龍，從神赤圭玉女十二人，從南方來降兆室，良久，赤帝君化為嬰兒始生之狀，在赤氣之中，隨氣從兆口入，徑至心中，思脾生黃氣，以貫繞心宮，黃赤二氣混沌相著，如炎火之爛光，覺心中薰熱，便三咽。仰祝曰：
　　丹天三氣，南上玉門。中有大神，赤帝靈君。衣丹帶符，飛文羽裙。駕乘朱龍，玉舉降雲。南衡靈山，萬神高尊。出入三清，上宴九玄。赤圭侍役，玉童衛真。把執簡錄，絳簿玉文。校定仙品，輕重上聞。今日大王，靈嶽開仙。上迴高神，降我三門。變化嬰兒，鎮心安魂。混合二氣，纏我命根。長與祝融，駕乘景雲。逍遙南阿，天地長存。
　　畢，引赤氣三咽止。行此道，南嶽衡山靈官來降，致赤圭玉女三人為兆驅使，通致啟願，萬求皆從，生死父母罪書刑責配屬南嶽，皆得解除，刑名釋散，升上天官。其法妙重，生死開通也。
　　常以春分、夏節、秋分、冬節後，戊辰、戊戌、己丑、己未之日，沐浴清齋，日映入室，向王十二禮，平坐叩齒十二通，關啟身神。畢閉目，思中嶽嵩高山黃帝君姓諱字，形長一尺二寸，頭戴黃玉通天寶冠，衣黃羽飛衣，駕乘黃龍，從神黃素玉女十二人，從中嶽來降兆室，良久，黃帝君化為嬰兒始生之狀，在黃氣之中，隨氣從兆口入，徑至脾府，思肺生白氣，以貫繞脾宮，黃白二氣混沌相著，似黃雲之迴天，覺脾中薰熱，便十二咽。仰祝曰：
　　中天黃元，總統四靈。戊己中山，元始上精。黃帝大神，驂駕飛軿。十二黃龍，上宴三清。玉女侍衛，神童使令。開山校圖，錄仙定名。徘徊中嶽，白玉敷靈。迴真曲降，流灌我形。混合變化，老帝成嬰。安鎮黃宮，府藏華榮，身生奇毛，內外光明。真人交接，通達九清心得驂黃軿，飛升玉庭。
　　畢，引黃氣十二咽止。行此道，中嶽靈官五帝降房，致黃素玉女十二人為兆通靈，關啟上聞九天，生死父母罪書刑名係於中嶽，皆得解散，滅絕罪書，上名仙錄，去離地官，升入福堂，生死開泰，度人無量。
　　常以立秋后庚申、辛酉之日晡時，沐浴清齋，入室向西七禮，平坐叩齒七通，關啟身神。畢閉目，思西嶽華陰山白帝君姓諱字，形長七寸七分，頭戴素玉通天寶冠，衣素羽飛衣，駕乘白龍，從神白素玉女十二人，從西嶽來降兆室內，良久，白帝君化為嬰兒始生之狀，在白氣之中，隨氣入兆口中，徑至肺府，思腎生黑氣，以貫繞肺宮，白黑二氣混沌相著，似慶雲之沓霄，覺肺中薰熱，便七咽。仰祝曰：
　　七氣之天，素皇金堂。白帝大神，安鎮西方。華陰靈山，號曰神王。白羽飛裙，建旗御龍。上遊玄青，出入華宮。總領仙籍，列簡諸方。日吉嘉辰，萬聖宴峰。徘徊九霞，流散暉光。金精煥煥，白石洋洋。開山觀靈，神敷四鄉。願道願仙，願生願長。上願既會，靡不吉昌。募收通真，改我形容，變化自成，與氣同翔。身飛骨輕，上升紫房。
　　畢，引白氣七咽止。行此道，則西嶽靈官白帝降真，致白素玉女七人，為兆通靈關啟，所求皆聞九天，生死父母罪書刑名係於西嶽，咸得解脫，罪書自除，名上仙籍，去離五道，永升福堂，生死開度，福至自然。
　　常以立冬後壬子、癸亥之日子時，沐浴清齋，入室北向五禮，平坐叩齒五通，關啟身神。畢閉目，思北嶽恒山黑帝君姓諱字，形長五寸五分，頭戴玄玉通天寶冠，衣玄羽飛衣，駕乘黑龍，從神太玄玉女十二人，從北嶽來降兆室，良久，黑帝君化為嬰兒始生之狀，在黑氣之中，隨氣入兆口中，徑至腎府，思肝生青氣，以貫繞腎府，青黑二氣混沌相著，如碧雲之杳煙，覺腎中薰熱，便五咽。仰祝曰：
　　五氣玄天，上始精流。結氣凝靈，號曰仙廬。安鎮北恒，黑帝所遊。遨宴北單，驂龍駕遊。今日王吉，萬靈開圖。五氣徘徊，慶雲四敷。仙童執簡，太玄度符。記我仙籍，金錄上書。迴真曲降，混合嬰孩。二氣交絡，洞灌我軀。玄冥提携，神仙為儔。永享天地，萬劫無休。
　　畢，引黑氣五咽止。行此道，北嶽靈官黑帝降真，致太玄玉女五人給以使令，通致啟乞，上聞九天，生死父母罪名刑書係屬北嶽，並蒙解除，得度三惡之道，上升天堂，太妙上法，普度無窮。
　　行此道，常當夷心靜思，意注分明，靈真易感，得其法式，不移年而睹神行來出入之向方面，天官司迎，魔靈消伏，不敢干前，心聰意慧，自審吉凶，五嶽五帝，常為友賓，神明交通，坐致神仙。
　　太上洞玄靈寶投簡符文要訣竟