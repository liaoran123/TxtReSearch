太上神呪延壽妙經
　　經名：太上神呪延壽妙經。撰人及時代不詳。假託元始天尊說救苦益算法。一卷。底本出處：《正統道藏》洞玄部本文類。
　　太上神呪延壽妙經
　　爾時，元始天尊救護益算，濟人身命疾病苦厄。是時，道君長跪稽首，一心除亂，眾惡消滅。甲子將軍，生我益籌。天尊所願，願得成就。尋聲往救，壽筭天年。世世不休，流通无礙。符破五虛六耗惡夢妨害，復連呪詛。若能受持此經，不相加害，符保百年。若有年厄月厄，日時眾厄，佩符之後，無有厄忌。若能受此經，延年益筭，過度灾厄，壽命延長，拔贖年命，簿中斷死。文昌宮中，注上生名。六齋十直，甲子庚申，本命八節，誦念是經，魂神澄正，素髮還青。身心安定，萬願從心。三河四海，九江八極，諸真人等，仙童玉女，三界地祇，三官九署，一切神明，聞持此經，即為消除一切苦惱，頑逆醜惡無量大罪，輕師調道，穢藉天經，奸邪偷盜，貪利入身，皆蒙釋散。日夜六時，誦念是經，五瘟疫毒，永離家門。世上凶魔，奔馳萬里，急急如律令。
　　太上神呪延壽妙經竟