太上玉晨鬱儀結璘奔日月圖
　　經名：太上玉晨鬱儀結璘奔日月圖，撰人不詳，約出於南北朝。係摘錄《九真中經》改編而成。一卷。底本出處：《正統道藏》洞玄部靈圖類。
　　太上玉晨鬱儀結璘奔日月圖
　　太上隱書中篇曰：子欲為真，當存日君，駕龍驂鳳，乘天景雲，東遊希林，遂入帝門，精思乃得，要道不煩，名上清靈，列位真官，乃執鬱儀文。
　　太上隱書中篇曰：子欲升天，當存月夫人，駕十天龍，乘我流鈴，西到六嶺，遂入帝堂，精思乃見，上朝天皇，乃執結璘章。
　　右奔日月隱道，太上上清太極九皇四真人之所寶祕，玄虛元君之玉章也。自非有金閣玉名，及錄字東華，皆不聞見二篇目矣。行之者，先清齋百日，絕交人事，乃可為之也。久久行之，上奔日月，得給玉童玉女各五十人。太上鬱儀赤文、結璘黃章，乃太上玉帝君之靈祕篇也。藏之於九天之房，丹瑤之臺，非勤心好真，宿有飛玄天仙之骨錄者，莫得而見聞也。聞其篇目，皆不可妄言稱及。妄言稱及，犯者受考三官，天地不赦。初令三百年得宣傳一人，却後七百年，復得傳一人。若神真冥告有宜授者，傳之也。傳受之法，皆師友相授，以崇玄科也。非其人，不遵法度，為泄宣天文也。漏慢違誓，死為下鬼，乃七祖受考風刀之罪。自非同氣，寧當閉口。西玄山洞臺中，有此二經，刻以玉簡，書以金字。及王屋清虛天，皆有而不備具也。中官仙人、泰清諸官，並不知此書是何事也。峨媚山北洞中石室戶樞，刻石書字曰：鬱儀引日精，結璘致月神，得道處上官，位稱大夫真。凡二十字，下仙見之，甚自不解其意義是何等事也。如此仙人，自有不見其篇目錄者多矣。其金液九丹，蓋小術也，皆不得飛行上清。欲行此道，不必賢愚，但地上無此文耳。真官玄法，啟誓乃傳，有得而行，位為上真，乃乘八景瓊輪，遊行九晨。故祕言曰：子得鬱儀結璘，乃成上清之真，不修此道，不得見三元君。
　　太素真人曰：子存日精五帝君，口含太上鬱儀文，須此道成，乃見日中君，無此徒勞自煩冤。又曰：子存月精五帝夫人，口含太上結璘章，須此道成，乃見月夫人，無此徒勞自悼傷。
　　右二條，太素真人受太帝君訣言。太上隱書云：存時執之。帝君云含之。
　　太素真人教裴君，存時含一文，執一文，並行之也。
　　太素真人傳清靈真人裴君二事，太上鬱儀結璘文章，以致於日月之精神，上奔日月，通天光飛太空之道也。皆乘雲車羽蓋，駕命羣龍，而上升皇天紫庭也。
　　內視中方曰：子欲步空，當存日月，子欲登清靈，當存五星，密室密行，不出戶庭，此之謂也。
　　素奏丹符曰：大哉鬱儀，妙乎結璘，非上真不見，非上仙不聞，以致日月五精之神，乘龍步空，足攝景雲，逐與五帝，上入天門，有人聞之，慎勿妄言，去世可出，誓金乃傳，要付弟子，有心之人，妄道篇目，玉童上言，泄則被考，身終不仙，玉童玉女，去而不還，書文必失，獲刑三官，子其慎言，言為罪源。
　　日宮
　　玉堂宗旨云：當於朔旦平坐，清齋靜定，叩齒三十六通，先存自己丹田為大海，日從海出，本身坐頂門，身如山石，呪曰：
　　陽生元海，自下而升，混混陽精，逐散羣陰，中有大神，鬱儀之君，降此真氣，濯我身形。
　　玉堂宗旨云：誦呪畢，咽津九過，次存日升，金光照映我真形，我朝日宮，呪曰：
　　金輪呈瑞，洞煥陽明，炎光奔飛，萬里流精，魔爽滅焰，塵垢蕩清，沖虛飛步，馭氣高升。
　　玉堂宗旨云：誦呪畢，咽液九過，次乘火龍，奔日宮，呪曰：
　　火龍前驅，透頂光飛，神入無何，朝拜鬱儀，瞬目上御，混合靈輝，一真逐本，燒滅彭尸。
　　玉堂宗旨云：誦呪畢，咽液九過思入日宮，與身為一，良久忘形，融融如春，行之一年辟病，役使鬼神，去來自然；二年通仙，三界侍衛；三年魔王保舉；九年功成，五帝下友，詔子為真人，得長生矣。
　　太上玉晨鬱儀奔目赤景玉文
　　靈書紫文曰：採服飛根，吞日氣之法，昔授之於太微天帝君，一名赤丹金精石景水母玉胞經。其法常以日初出之時，東向叩齒九通，畢，微祝日魂名，日中五帝字曰：
　　日魂朱景照韜綠映迴霞赤童玄炎飈象。
　　右呼此十六字，握固，存日中五色流霞來接一身，日光流霞俱入口中。
　　上清紫書曰：吞月精法，月初出時，西向叩齒十通，微祝月魄名，月中夫人字曰：
　　月魄曖蕭芳艷翳寥婉虛靈蘭鬱華結翹淳金清瑩炅容臺標。
　　右呪此二十四字，畢，暝目握固，存月中五色精光俱入口中，又月中有黃氣，大如目瞳，名曰飛華玉胞之精。能修此道，則奔日月之仙也。
　　凡行鬱儀奔日之道，旦旦常當伺視日初出之時，無日當靜室中，對日東向，叩齒九通，臨目閉氣九息，又咽日光暉九徧，存光霞使入口中，即而吞之。畢，微呼曰：
　　日中青帝，諱圓常元，字照龍韜，衣青玉錦帔，蒼華飛羽裙，建翠芙蓉晨冠。
　　日中赤帝，諱丹靈峙，字綠虹映，衣絳玉錦帔，丹華飛羽裙，建丹芙蓉靈明冠。
　　日中白帝，諱浩鬱將，字迴金霞，衣素玉錦帔，白羽飛華裙，建皓靈芙華冠。
　　日中黑帝，諱澄潧渟，字玄綠炎，衣玄玉錦帔，黑羽飛華裙，建玄山芙蓉冠。
　　日中黃帝，諱壽逸阜，字飈暉象，衣黃玉錦帔，黃羽飛華裙，建黃芙靈紫冠。
　　月中夫人魂精內神，名曖蕭臺標。
　　凡三過，仍閉目握固，存見日中五色流霞，皆來接一身，下至兩足，又存令五色氣上至頭頂，於是日光流霞五色，俱來口中。又日光流霞之中，自復有紫氣大如目瞳者，累重數十，焆煥在五色光中，名之曰飛根水母也，並俱與五氣來入口中，向日吞霞，作四十五咽氣。畢，又叩齒九過，微祝曰：
　　赤鑪丹氣，圓天飛精，剛以受柔，炎水陰英，日辰元景，號曰大明，九陽齊化，二烟俱生，凝魂和魄，五氣之精，中生五帝，乘光御形，採飛以虛，啜根以盈，首巾龍華，帔朱帶青，轡烏流玄，霞映上清，賜書玉簡，金閣刻名，服食朝霞，與道合靈，飛仙太微，上升紫庭。
　　祝畢，存青帝君從日光中來下，在我之左；存赤帝君從日光中來下，在我之右；存白帝君從日光中來下，在我之背，存黑帝君從日光中來下，在我之左手上；存黃帝君從日光中來下，在我之右手上。五帝都來，存服色極令髣髴。於是叩齒五通，咽液九過，微祝曰：
　　赤鑪丹景，圓華九明，大暉啟晨，煥曜朱精，五帝肇霞，映洞萬生，觀落上真，空無條平，運氣練釆，流蕩五形，使我神化，六腑敷靈，同與帝君，太乙無英，驂乘絳雲，陽燧九軿，上奔日中，與帝合靈，壽均天地，二晨相傾。畢，又叩齒三通，咽液三過，又微祝曰：
　　月魄精神，曖蕭臺標，使我得到，日窟之天，東蒙長丘，得授揮神之章，帶九有之符，食青精之飴，飲雲碧之腴，宴八極之域，登明真之臺，坐希林之殿，詠玉晨之辭。祝畢。
　　右存陽燧絳雲之車，駕九赤龍，來從日光中到我之前，仍存五帝共乘而奔日也。自忘形良久，咽液十四過訖，乃閉目極念，存思自有髣髴，便向日再拜。能久行此道者，必得乘景奔日，此鬱儀之道畢矣。若道士休粮山中，長齋五嶽，絕塵人間，遠思清真，可每日服日根之霞，吞太陽之精，則立覺體生玉澤，面有流光也。如其外累人事，未獲靜形，浮游世路，心拘縈網者，要以月朔三日、五日、七日、九日、十三、十五、十七、十九、二十五日，按而為之，如上法，一月之中十過也。其日是日魂下接，飛根盈滿，水母羣夢之時也。
　　右凡行之十八年，上清當練之以金真，瑩以玉光，位為真皇，飛行太空，乘華三素，以映天下。
　　太上服日氣開明靈符
　　右月晦夜半，朱書青紙上，東向服之，以先告日魂也。臨服符時，閉氣，左手執符，心呪曰：
　　太微丹書，名曰開明，致日上魂，來化某形，平旦嚴裝，發自圓庭，飛華水母，日跟金精，紫映流光，號為五靈。呪畢，乃服符。
　　月宮
　　復於望日，存自己如崑崙山，身坐山頂，山下大海，月輪初生，咽津三過，叩齒三通，呪曰：
　　真景初生，陰中至陽，水泛玄輪，金露微芒，津源暢通，輝映瓊房，氣增光盛，服御飛翔。
　　誦畢，咽津九過，次存月光如半規，金光照映我身，呪曰：
　　景散天池，金水半規，光明幽夜，照我玄珠，飲泛晶漿，香透靈軀，數周真會，乘景冲飛。
　　誦呪畢，咽津九過，叩齒，存月圓，真水成橋，下接山石，我身乘彩鳳入月中，呪曰：
　　天源周流，光透重樓，霄映十方，五液蕩幽，沖虛攝景，真身飛浮，一真上朝，陽九無憂。
　　誦畢，咽津九過，思入月宮，與身為一，良久忘形，覺金光四散，普天光明。行之一年無病，役鬼神去來自然；二年通真，三界侍衛；三年魔王保舉；九年功成，五夫人下詔子形，而得飛仙矣。
　　太上玉晨結璘奔月黃景玉章
　　靈書紫文曰：採服陰華，吞月精之法，昔授之於太微天帝君，一名黃氣陽精藏天隱月經。行結璘奔月之道，當伺視月初出之時，無月當於靜室中，乃對月西向，叩齒十通， 臨目閉氣九息，又咽月光九過。當存月光，使入口中，即而吞之。畢，微呼曰：
　　月中青帝夫人，諱朱隱娥，字芬艷嬰，衣青華瓊錦帔，翠龍鳳文飛羽裙。
　　月中赤帝夫人，諱翳逸寥，字婉筵虛，衣丹蘂玉錦帔，朱華鳳落飛羽裙。
　　月中白帝夫人，諱靈素蘭，字鬱連華，衣白琳四出龍綿帔，素羽鸞章飛華裙。
　　月中黑帝夫人，諱結連翹，字淳屬金，衣玄琅九道雲錦帔，黑羽龍文飛華裙。
　　月中黃帝夫人，諱青營襟，字炅定容，衣黃雲山雲錦帔，綠羽鳳華繡裙。
　　右夫人頭上，並頹雲三角髻，餘髮垂之至腰。
　　日中五色魂精內神，名珠景赤童。
　　凡祝三過，仍瞑目握固，存見月中五色流精，皆來接一身，下至兩足，存令五氣上至頭頂，於是月光五色流精，俱來入口中。又月光流精之中，自復有黃氣大如目瞳者，累重數十，相隨在月精光五色之中，名曰飛黃月華之精也。並俱與五氣來入口中，向月吞精，作五十咽。畢，咽液十過。畢，又叩齒十通，微祝曰：
　　黃精玄暉，元陰上氣，散鬱寒飈，條靈斂胃，虛波瀾穎，遊翟淳器，月精夜景，玄宮上貴，五君夫人，各保母立，萬方，和魂制魄，五胎流通，乘霞飛精，逸虛於東，首結靈雲，景華招風，左帶龍符，右腰虎章，鳳羽朱帔，玉珮金璫，騫樹結阿，號曰木王，神蟇控根，有虧有光，明精內映，玄水吐梁，賜書玉札，刻名雲房，服食月華，與真合同，飛仙紫微，上朝太皇。
　　祝畢，存青帝夫人從月光中來下，在我之左；存赤帝夫人從月光中來下，在我之右；存白帝夫人從月光中來下，在我之背；存黑帝夫人從月光中來下，在我之左手上；存黃帝夫人從月光中來下，在我之右手上。五帝夫人都來，存服色，極令髣髴。於是叩齒九通，咽液九過，微祝曰：
　　黃精啟暉，元陰內章，映觀太玄，開洞萬方，散蔚寒飈，七晨懸琅，迴陰三合，天地吐光，紫曜遊落，浮華九空，圓明賦釆，六氣化通，五帝夫人，攝雲把風，靈帔鬱羅，佩瓊帶璫，羽裙拂霄，逸雲扇東，騫樹敷晨，蓋條秀蓬，雲蟇練摩，扶養木王，洞根萬里，廕遏五躬，魂和神化，六玄靈充，還老歸嬰，玉映反童，帝君合化，併景桃康，時乘流鈴，飛雲十龍，上奔明月，位為保皇，壽合二象，天地無窮。祝畢，又叩齒七通，咽液七過，微祝曰：
　　日魂精神，名珠景赤童，使我西到，六嶺之門，入協晨玉宮，八絃素丘，八景上房，得帶十明之符，佩流星夜光之章，坐太和之殿，登七靈之臺，飲月華雲腴，食黃琬紫津之飴，詠高上靈篇，吟玉晨真詞。祝畢。
　　右存流鈴飛雲之車，駕十黃龍，來從月光中到我之前，仍存與五夫人同乘，而奔月也。自入己形，良久，咽液三十過訖，乃開目極念，存思自有彷彿，便向月再拜。能久行此道者，必得乘景奔月，此結璘之道畢矣。施行要訣，如服月光，能夕夕服之，則立覺體生光照，目有飛精也。
　　要法月二日、四日、六日、八日、十日、十四、十六、十八、二十二、二十四、二十六，一月之中，凡十一過，亦足成仙也。此日之夕，是陰精飛合，三氣盈溢，月水結華，黃神下接之時也。行之十八年，上清當鍊魂易質，映以玉光，乘玄轡景，飛行太空。
　　紫微服月精太玄陰生符
　　右月晦夜半，黃書青紙上，東向服之，以先告月魂也。是時當先服開明靈符也。臨服月符，閉氣，右手執符，心呪曰：
　　紫微黃書，名曰太玄，致月華水，養魄和魂，方中嚴事，發自玄關，藏天隱月，五靈夫人，飛光九道，映朗泥丸。呪畢，乃服符。
　　又曰：能知月魄名，終身無灾，萬害不傷。太上藏日月帝夫人諱字於太素宮，有知之者神仙。
　　又曰：能知日魂名，終身無疾，萬禍不犯。太上藏日月魂名於紫虛玉宮，有知之者通神使靈。
　　存奔日月道者，任所便耳，不必盡為之也。欲得靜室隱止，唯令見日月之始暉處也。若不絕人事，與外物相干者，不得行此道也。夜常燒香，存五帝、五夫人名字，心呪曰：願與帝君太一五神，合景如一。
　　於是二十四年行之，亦白日升天，亦不必行奔存之道。恒存在我之左右，并心呪。舊說勿令耳聞。若已得仙道，備練精思者，二年存之，便有彷彿，三年形見，五年得奔日月也。自非已成仙人，始欲精思者，故為不速。能久修之，上屬二景，為上清真人，七百年付一人焉。
　　太上玉晨鬱儀結璘奔日月圖竟