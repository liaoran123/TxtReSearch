黃帝太一八門入式訣
　　經名：黃帝太一八門入式訣。撰人不詳。三卷。底本出處：《正統道藏》洞玄部衆術類。
　　黃帝太一八門入式訣卷上
　　陽卦順行門則逆干
　　甲子甲辰常起一，甲寅甲戌三宮出。甲申六宮甲午八，得之順行無不吉。
　　所到之處休為頭，休字太一神明休。生傷杜景死驚開，此是輪排莫疏失。
　　將戊加休干逆行，須把八門順行日。明人定不落三塗，仙路非遙在咫尺。
　　陰卦逆行門則順干
　　甲子甲辰離九宮，甲寅甲戌兌七首。甲申四宮甲午二，尋究得門依次守。
　　從九至一名逆行，順時至一還歸九。得門更自合三奇，便為吉路無凶醜。
　　將戊加休干順行，八門逆則起灾咎。此是去門更無玄，蓬萊仙路真希有。
　　三奇合門法
　　天有三奇日月星，地有三奇乙丙丁。人有三奇神氣精，門有三奇開休生。
　　合乙丙丁便是吉，門值三奇宜出行。三奇路逕為三教，其餘景內落傍生。
　　識認門戶法
　　休門迢迢入爭方，生門必定赴仙鄉。開路為官掌法印，性作脩羅門入傷。
　　景內下為人倫道，驚開鬼趣受恓惶。長記杜門喑啞道，死為地獄入鑊湯。
　　識認前程臨境法
　　清家幡花引汝來，隨去定生驢馬胎。鐘磬哩鐵并皷樂，堵狗鷄羊淫亂乖。
　　或見金剛羅剎現，定生爭土入西天。若是白雲龜鶴引，必赴三清作天仙。
　　若是乘雲兼馭氣，請歸卵彈作飛鳶。八珍五味邀齋供，永為餓鬼受飢寒。
　　紫舉白舉歸人道，若隨艷麗入黃泉。更或殘疾投湯藥，豺狼虎豹入探山。
　　兵甲槍旗人共馬，定作修羅性惡頑。直待眼前都沒事，剎那便赴大羅天。
　　一念不差宜記當，莫生貪愛定中觀。
　　通幽洞微打當法
　　世人皆有無常數，只被陰陽生死去。陰為死兮陽為生，生死陰陽總不恨。
　　若悟神仙八箇門，八箇門中一箇路。杜門隱遁閟輪迴，此法幽奇人可遇。
　　神燈照勘見月時，打當安排須早預。日月乾元亨利貞，入定歸根無來去。
　　入得杜門從七步，過不見形人不遇。無來無去在定中，因此臧從至真住。
　　住即來卻不輪迥，從玆斷卻三塗路。曉了名為物外人，保身不葬杜門塞。
　　指陳根元法
　　勸勉世人克勤儉，節食臧貯積金寶，以致肥家。達悟之士，則不然也。清虛恬惔，閉精養炁，安神，以固濟道。經云：汝但任坐臥，澄心久視凝神抽添臧息，已在自然。又云：閉其兌，塞其門，終身不勤。兌者，金也。金生水而刻木，內應於肺，肺生於炁，炁生於津，謂之金液。肺又生炁，氣喘息來息，皆由也。綿綿者，微細不絕之貌。金屬兌卦，口為兌之門戶，令閉口臧息，引清炁於玄谷續命也。太倉經從此臧息至任息，從任息至定息，從定息至無息，從無息即無生死輪轉往來。又達磨胎息訣云：勤守真，莫放逸，內不出，外不入，還本原，萬事畢。若還了得，其真勿失，延年永保。又仙子云：行也，閑坐也，閑行住坐臥不相忤。又廣德先生云：靜坐草庵中，息心補元炁。定是一時辰，輪迥可逃避。永住世間人，但依八門出。若人不能達，長生仙路失。
　　出入去住法
　　吁嗟人生天地之中，知其生日，知其死時者，其唯聖人乎？南閻浮提眾生，只知生不知死，生死輪迴自元，始曠劫以來，至于今日死門不得出離。今日得遇此太一八門，更逢上士，指訣分明，了知逆順，曉達陰陽之道，識得四時八節，輪轉甲子日辰，解八門啟閉，則出逍遙，去住無礙，東西放蕩，南北縱遊兜陀宮內。或竟於玄圃璦臺，或竟於十方諸天，或竟於三清境界。若能理性分明，自得六道，無礙到即言下便到，不在徒論萬劫。揚子云；贏州說萬里煙霞，路曲限伸，言一展臂早到，要迴來總於目下，至今處此之義也。假令乙卯八七月二十二日辰時短天，庚辰年五月十五日午時避世，也可知生死。
　　三五一點勘天年日時法
　　乳香一兩，停分四分，神燈照影，晉棗三十箇煮熟，亦分作四分，大白甕盞一隻，未經使者，清油四兩，香爐抄紙一張，爭水四盞，筆硯墨一副，新者席一領明白開通錢一百二十足，右前件物色，於歲旦夜，灑掃爭室一間，於壁下席上安置筆硯墨香爐棗紙等，於南壁上安燈，先入三燈心，次入五莖，都撥一處點著，身登席上，平坐回視燈，精思澄心，屏緣去慮，靜目視燈如大蓮花其中乃默持念課說，便於一百二十錢中，撥過一文以為式，假念行年五十歲，行至五十文後，遂背覷自彰，直待盡年無數，乃數錢，記于翰墨，開第一分香燒，禮拜祝云：奉道弟子某甲，托蔭於南閻浮提世界中，生日已知，死年未見，今遇三五一法，神燈點影。如或壽年盡，處身無影時，應在身諸神，認三魂七魄二十四神，不得驚怪。急叩齒，在身諸神定性復元後，及數錢，記翰墨，開第二分香燒，祝云：某甲死年已知，未知甚月。又以撥十三錢准前，或行年持又到無影之時，慘然怕怪，持呪叩齒，集神准前，定性復無初，及數盡錢，旋記于翰墨，度度如斯，開第三分香燒，祝云：某甲死月已知，未知甚日。又以三十文錢准前，或行持又到無影之時，悮悮然又叩齒，集神准前，定性如初，及數盡錢、旋記于翰墨，開第四分香，燒祝云：某甲死日已知，未知甚時。又此十二文錢准行持，又至等盡之時，無影處叩齒，集神得定性，及至數盡錢，見在數初一文子為頭，次丑寅記之。凡行道者，須預前齋戒沐浴，遠別聲色酒肉，清靜身心，至一七日後，方可授持，不可容易行之。
　　避難躲閃入杜門法
　　記當年月日時便依法。
　　呪曰：
　　太上曰：子欲過度三灾九厄，應作是言：我以天為父，地為母，吾居其中，常為赤子，日為功曹，月為主簿。雷公電母，在吾前後。風伯雨師，在吾左右。六甲直符，周匝圍達，青龍扶吾左，白虎扶吾右。朱雀在吾前，玄武從吾後。北斗覆吾頭，天罡指吾足。騰蛇在吾手，與吾滅殃咎。吾居丹房中，太乙為吾偶。左三右七，戴九履一。二四為吾肩，六八為吾足。吾居中間，以為腹實。吾今劫下，千邪萬鬼，各還本鄉。當吾者死，背吾者亡。速出奔逃，隱匿探藏。天丁力士，斬鬼不祥。急急如太上老君勸攝。
　　官私備用法
　　甲子丙寅一宮，丁卯戊辰己巳二宮，庚午辛未壬申三宮，癸酉甲戊乙亥四宮、丙子丁丑戊寅六宮，己卯庚辰辛巳七宮，壬午癸未甲申八宮，乙酉丙戌丁亥九宮。戊子己丑庚寅一宮，辛卯壬辰癸巳二宮，甲午乙未丙申三宮，丁酉戊戌己亥庚子辛丑壬寅六宮，癸卯甲辰乙巳七宮，丙午丁未戊申八宮，己酉庚戌辛亥九宮。壬子癸丑甲寅一宮，乙卯丙辰丁巳二宮，戊午己未庚申三宮，辛酉壬戌癸亥四宮。
　　伍子胥吳將軍曾用此法
　　八門無狀且無關，又無鎖鑰亦無環。迷者失於天外覺，悟來只向掌中觀。乾坎艮震為陽卦，巽離坤兌作陰看。乙丙丁符更妙玄，生路得生舒展易，死門得死朵趖難。出師上將明如此，勝敗存亡在眼前。如能消息審而用，智者通幽似神仙。天神求驗不可測，聖功不可量，百事百通，萬無一失。
　　出休門者，二百里見卿大夫，掌吏謁見，貴人參拜，吉。
　　出生門者，三十里外王侯貴人，市買立契券田宅，皆得和合。興師出軍鬥戰，皆獲勝捷，大吉。
　　出傷門者，宜緝捉盜，悉敗餘獲，大事大吉。出杜門者，四十里逢盜驚劫，及見死亡，只宜兵及避官灾，諸事大吉。
　　出景門者，七十里外值風雨，八十逢盜劫剝出入來敗不利。宜謁貴官寮，及交易成遂，不宜戰鬥。
　　出死門者，大兵永不敗露，天子宜出獵收放，庶人捕禽魚獐鹿熊，不得攻城寨，宜不攻擊大利，大軍安營下寨處，夜多虛驚，攪亂軍伍，皆勝。
　　出驚門者，宜#1
　　出開門者，宜領兵征討問罪，萬戰必勝。若遠行、經商、求販、問婚，或立券和合交易，進身並吉。推九官當直吉凶，並孤虛戰陣法。
　　推九官出行孤虛博弈八門三路吉鈴勝逆順。
　　甲子甲辰起一宮，庚內相逢子六宮。
　　春夏一依言此例，秋冬甲子入乾宮。
　　庚寅卻來於枚上，萬年千載古今同。
　　皇太一八門道順生死圖
　　陽卦，甲子門順子逆行。
　　黃帝太一八門入式訣卷上竟
　　#1疑後缺文。
　　黃帝太一八門入式訣卷中
　　夫玉女者，是太陰、太清。玉女廼六丁、八吏陰神大天帝，在刀利天出符，召集六丁亥甲諸神，共說三式大威德法，及受持天罪天魁禹步神祝#1，送與人間，除灾免厄，去禍滅殃，為歸蕩除狂寇，剪滅凶妖。軒轅黃帝時，蚩尤將軍作亂，殘害生靈，不知其數。黃帝不忍，與蚩尤曾經數陣不尅，無計滅除。玉女曰：臣前持此三式靈文下界，為民除害，剪滅奸凶，此未敢自專。天帝曰：汝若受持此法，可以移山覆海，摧滅惡魔，藏形隱影，興雲致雨，不可思議。此法，學道之人可傳。若求解脫，密秘其街，為己為人，變凶為吉，驅役鬼神，今取外國之聞異文字，物色珍寶異物，以為童戲甚易。若持此法，精勤不息，世之金銀七寶，不求自至。汝今下界，與軒轅剪滅蚩尤之亂，為國除害。以致太平後，付學道清諍之士，授持此法，無不如意，過去未來，一切事可知之，言思無問不知。其法甚靈精，世問希有。天帝謂，清淨奉道之士，若能受持，長生久視，永壽無疆。
　　大神呪曰：
　　能使六丁，出幽入冥。亦無所畏，亦無所驚。千年不動，萬載不傾。今日禹步，上應天庭，下應地理，道德長生。急急如律令攝。
　　授持，如日月照世間。吾今更說六丁神訣印，令作法人速有威力神通。
　　第一印，先小指及無名指，為拳頭指，直上應指中指節。此者，能令作法，隱影藏形。
　　第二印，不改前，以小指相勾，即心前念呪一百遍，能令作法人飛行天外，移山拔海微妙法。
　　第三印，依前，拳右手，制左手上，當心。此印能取世間上好物色，與作法人受用，施惠救濟苦難。
　　第四印，不改前，拳雙合手心。印能令出見貴人，容顏悅澤，萬事通亨，興雲致雨。
　　第五印，不改前，拳以大母指，直箔中以大母指文。能制金木水火土，修身長生久視。
　　第六印，機手。能攝太陰，玉女常在左右，無使不然，無求不遂，更在志心，念呪。
　　天帝曰：我印慎焉，勿示非人，一身得法，只傳三人。是出離苦海，超昇仙道，不可妄傳非人，清淨行持。吾法是立壇中，以契為約為定，最上妙矣。若以此印傳人，以後不得輒起，再傳即法不成，恐遭折墮。故壇場契約為定，以後依指不可言說，太陰玉女神通自在。此法最宜探秘，不令見聞，保惜之焉。
　　三皇大天帝曰：隨式有太陰玉女、六丁、八吏神符六道，飛行萬里，為國報儼。又能追取世間珍寶財帛，用之無窮，給印書符，無不通靈，無不所從。太陰玉女主領九天仙女兼知千里之外信息，如在目前。通天地，不可思議。戴符入陣，敵人自退歸伏。太陰玉女、六丁神將符六道。
　　第一，丁卯神將門者，徐儀戶名公孫齊，神著道服裙，冠中有兔頭，右手持戈，有興雲致雨破陣之力。
　　第二，丁丑神將門者，徐可戶成子，其神著黃衣裙，冠中有牛頭，左右手持鎢，名子林，入海取異寶。
　　第三，神將門者，司馬光戶石戟。其神著皂服裙，冠中有堵頭，右手持錞，名凌成，陸飛行萬里，取世上好物。
　　第四，丁酉神將門者，石衆戶干可。其神著白衣裙，冠中有鷄頭，左手持弩天女曰驅使鬼神飛走雷電，有興雲致雨之力。
　　第五，神將門者，公孫借戶司馬勝。其神著黃衣道服裙，冠中有羊頭，左手持戟，有變晝為夜之力。
　　第六，丁已神將門者，公孫光戶司馬卿。其神冠中有蛇頭，著緋衣服裙，左手持鎬，有移山覆海之力。
　　右以前六丁玉女符，以月蝕夜，採杜荊木，或梧桐木，栢木作版子，長九寸，廣厚二分，以雄黃書神名於下，縫袋盛之。若用出兵，上將所在之處，書其符直旬，符甲子旬日，書丁卯符，壇上掛之向敵，兵自伏，或拽隊歸國，不敢視之。凡取木法，先令人定月蝕之後，預先三日沐浴齋戒，備脯焚香以祭之，乃伐木。
　　呪曰：
　　杜荊木，相思之神。曾孫某甲，靜六甲之變化，隨心呎請，奉酒脯，願神降靈，飲宴醉飽。急急如律令攝。
　　如此，祭祀乃罷，伐斫，取造作版子，書呪，作壇場於神室，亦得。
　　祭醮三層壇法式
　　上將軍壇
　　第一層，方圓三丈六尺；第二層，方圓三丈二尺；第三層，方圓二丈八尺；每層高一丈二尺，每層臧一尺二寸，開三十六門，劫面一尺二寸。
　　仕宦壇
　　第一層，方圓二丈四尺；第二層，方圓二丈二尺；第三層，方圓一丈八尺；每劫高八寸，開二十四門，各臧面一尺。
　　庶人壇
　　第一層，方圓一丈二尺，第二層，方圓一丈；第三層，方圓八尺，每層各六寸，開十二門，庶人之家用也。
　　右置神室於宅外百餘步，來作門十二分野，以竹為纂，各長三尺，隨方安排。版上掛六丁之位，以五彩各長三尺，以為籍，羅列放處。酒脯、香華、果子六分，於六丁日夜，各呼名姓祭之。
　　丁卯玉女文伯字仁高，丁丑玉女文公字仁貴，丁亥玉女文通字仁和，丁酉玉女文卿字仁修，丁未玉女升道字仁恭，丁巳玉女庭卿字仁敬。
　　呪曰：
　　能使六丁，出幽入冥。無所不畏，無所不驚。千年不動，萬年不傾。天地同休，萬劫長生。急急如律令攝。
　　仙經曰：六丁玉女，能大能小，能長能短，呼名召而使之，萬事從心。千里乃知消息。又能取世間萬物，任意到來。他處有酒魚肉，千里立至。及令人宅舍清吉，五毒不敢近，有子聰明長壽富貴，至老無窮，錢財自至，事君得意，常懷懼喜，不畏微細。其神並知，直來下界，在人家知其吉凶，召而間之，有信立驗，萬金不傳，父子勿示。如至人君子，傳之。
　　登明、河魁、從魁、春旺月、王相、丁卯日、攝之。傳送、小吉、勝光，夏旺月、王相、丁丑日，攝之。太一、太衝、天罡，秋旺月、王相、丁亥日，攝之。功曹、大吉、神后，冬旺月、王相、丁酉日，攝之。
　　六丁神將符六道
　　仙經曰：諸般求事六丁玉女，如事大官，若嚴師等。不敢輒慎怒，常慈心，常慎口，勿妄言，諸惡罵，辱房中。能祭而使之，預睹未萌之事，委曲暗耗，立有其驗。若事官、口舌、不和百般，或男、或女、小兒諸般疾病或重，或宅舍耗動興生，買賣求覓不如意者，皆祭六丁玉女，便得如意遂心矣。
　　今用祭法
　　新席一領，新布手巾六條，各長六尺，香六爐，淨水一盞，乾魚肉六分，餅六分，鹿脯六分，新果子六分，酒六分，燈六盞，茶六盞，菜蔬六分供養，殘者自食。
　　右先灑掃神室，清淨臥蓆一領，及問小生細語曰：我為祭主，按行天下，辟除不祥，與子為交，常祭祀魚、鹿脯等，與祭言曰：
　　六丁玉女，各坐本方。仙人行酒，玉女侍觴。風伯灑掃，雨師持漿。今日行事，日吉時良，先師有約，受我神方。先以鹿脯，次以棗湯，百日清酒，浮蟻綠漿。先熟五果，爭潔白糧。我所行坐，如若金剛，延年益壽，憂苦滅亡。凶神魍魎，遠去他方。追我者死，大逆隱藏。學業成就，得遇仙王。急急如律令勑。
　　嚴君平曰：凡修持此法，清淨齋戒三日，人定後及鷄嗚時，祭之，不過六祭，其神自現。但熟視其神，共人言語，如姐妹兄弟，報其吉凶矣。
　　黃帝太一八門入式訣卷中竟
　　＃１『祝』字底本不清，疑是。
　　黃帝太一八門入式訣卷下
　　黃帝曰：六丁玉女，常自隨．各有知。若欲使之，各呼其名，自可神驗。古者，鬼谷子、張太玄、唐公弼、費長房、李八伯、陶先生、魯哀公、珞球子、伍子胥、張子房、魯平公、周文隆先生、王子喬、寧先生、宋員、左公房、淮南子、女羅先生、謝自然，皆以此法行持，皆獲仙矣。若人不能清淨，斷房離艷，只得長壽。富貴萬歲不失，仙矣。諸師傳此法，能救人間萬病，知鬼神姓名住處，世間邪魅，耗動鬼神，六丁神女，盡皆知之。生死吉凶，內外高下，大小事務，盡皆入夢。唯慎口言，得遇此法，萬事從心。國家有此文，辟一切諸惡，口舌光怪，鬼神精邪，永不近人門。百千萬斤金不傳，非其好事傳雅君子，行持六丁玉女之術，斯為妙法矣。
　　丁卯丁未乃四宮，丁巳丁酉七宮裹，丁亥直南在九官，丁丑常於三官止。玉女曰：依法起日定門戶，陽甲加乾。假令正月甲子日，福德直神在一宮，休門皆在丁。周而復始，正陽月甲加在震，丙加在辰，生門吉；丁加在坎，休門吉；戊加在兌，驚門；庚加在坤，死門；辛加在離，景門。玉女曰：但休、生過乙丙丁，為三奇吉門，出開吉先門裹，丁字著腳面，左右閉地戶。呪之。
　　呪曰：
　　赫赫黃黃，天地之光。威震雷電，辟除不祥。臣今用心，福祿永昌。急急如律令攝。
　　先發左腳出門。歪步而行。
　　玉女曰：躡足出休門，閉鬼門，開人門。存心默念。
　　呪曰：
　　六甲九章，天圓地方。五行日月，運轉如常。禹步持道，蚩尤避兵。青龍扶轂，白虎扶行。朱雀前引，玄武後隨，辟除不祥，北斗誅伐，降福除殃。急急如玉女律令攝。
　　玉女曰：躡步出生門，先閉鬼門，開人門，存心默念。
　　呪曰：
　　天乙之劫，變凶為吉。前虎後龍，左社右稷。寇賊伏慝，行者有喜，在途有益，陰虛扶助，所求皆吉。急急如律令攝。
　　玉女曰：上將軍披頭胱足，仗劍躡足而去。如受持此法，庶人一般用之。
　　呪曰：
　　四縱五橫，六甲六丁。蚩尤治道，蒙恬被兵。周遊天下，還復往反，所有虎狼賊盜，一切惡毒，並赴吾魁罡之下，無動無作。急急如律令動。
　　左腳踏符勿語，書符亦不迴顧，但行，大吉。
　　凡見貴人，左手心內書天字，求財合字，入學士字，入孝家呈字，入病家吉字，遠行通字夜行魁字，入陣乾字，博戲賭錢乾字，入水過河土字。此法，背面而作，男左手內書字書符，女子右手心書符書字，勿語閉氣書之。此法的有神驗。
　　孫、吳、韓、白提將符錄法。漢末三分，西蜀宰相諸葛武侯，施七擒七縱之衍，提此蠻王賊將，亦此法。
　　得不去，出感迷。速從斗口數之，為妙。凡作法，書符籙入失物處。此賊神，姓泉，名恙。形如人頭，剪髮露頭眼目。似人面驢耳。行無足，膝著地，有尾，好著皂衣，性惡，左手執戟，右手擎錢物，喜殺人。被賊先殺傷，傷己身，如何解之，如小賊偷盜，諸般持法使用去捉之。用朱書符絹上，畫賊形神像，即於失物處，或中庭西北斗下五方念呪，謹請東方青帝如青，南方赤帝如赤，西方白帝如白，北方黑帝如黑，中央黃帝如黃。
　　吾從天策神將，攝汝身，更便諸神持追捉。若不從，吾傳汝身形，推入萬丈火坑，送汝女陰都羅山，永不得受生，萬劫世世受苦#1。吾口若神，吾口若聖，向束唾木摧折，向南唾火消滅，向西唾金剛鈌，向北唾水枯竭，向上唾天天柱倒，向下唾地地分裂，唾一賊萬賊滅。急急如太上律令攝。
　　右於來日寅時，賊人自縛，立至門傍。要放便放，要捉便捉。
　　黃帝太一八門入式訣卷下竟
　　＃１『苦』字原誤為『若』，據文義改。