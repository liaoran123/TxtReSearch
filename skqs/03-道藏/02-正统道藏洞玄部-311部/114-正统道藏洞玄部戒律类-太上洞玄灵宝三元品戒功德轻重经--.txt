太上洞玄靈寶三元品戒功德輕重經
　　經名：太上洞玄靈寶三元品戒功德輕重經。撰人不詳，約出於東晉。古《靈寶經》 中原有《三元品戒經》一卷，本篇即該經之部分篇章，後人分出單行。一卷。
　　太上洞玄靈寶三元品戒功德輕重經
　　底本出處：《正統道藏》洞玄部戒律類。
　　天尊曰：上元一品天官，元氣始凝，三光開明，結青黃白之氣，置上元三宮。其第一宮名太玄都元陽七寶紫微宮，則青元始陽之氣，總主上真自然玉虛高皇上帝、諸天帝王上聖大神。其宮皆五億五萬五千五百五十五億五萬重，亦有五億五萬五千五百五十五億五萬重青陽之氣，其中神仙官僚亦有五億五萬五千五百五十五億五萬重，亦有五億五萬五千五百五十五億五萬眾，皆結自然青元之氣而為人也。衣則青羽飛衣。紫微宮中有延生之符，書符安八方，則八方之氣欻然而到，響應成人。毀符，以火燌之，而人隨煙即化還為氣也。自非金簡玉名得道之人，莫能施之。其文四萬劫一出，太陽火官主之，太玄上府行之。
　　紫微宮置左右中三府。左府主生，太陽火官考之。右府主死，太陰水官考之。中府主生死罪錄風刀之考。三府各領官僚九千萬眾，總統生死罪福一十二曹官：
　　太玄上元明真曹。
　　太玄上元監正曹。
　　太玄上元梵行曹。
　　太玄上元開靈曹。
　　太玄上元禁神曹。
　　太玄上元通明曹。
　　太玄上元正神曹。
　　太玄上元開明曹。
　　太玄上元三都曹。
　　太玄上元南上曹。
　　太玄上元元功曹。
　　太玄上三靈曹。
　　右一十二曹，太玄女青所置，屬紫微宮，主左府太陽火官、右府太陰水官，中府風刀之考。一十二曹，曹置一百二十考官，一千二百考吏，一萬二千考兵，一十二萬考士。主總上真已得道過去及未得道見在福中，及百姓子男女人所犯功過罪惡簿錄。大考三年，中考九年，小考二十四年。大福三年，中福九年，小福二十四年。罪福俱行，功過同報。善惡簿錄在玄都明真玉匱七寶函中。
　　上元一品天元中黃之氣左宮，名太玄都元黃太極左宮，則元始元黃之氣，總主上真已得道過去及未得道，及百姓子男女人生命錄籍。其宮皆五億五萬五千五百五十五億五萬重，亦有五億五萬五千五百五十五億五萬重元黃之氣。其中神仙官僚亦有五億五萬五千五百五十五億五萬重，亦有五億五萬五千五百五十五億五萬眾。皆結自然元黃之氣而為人也。衣則黃羽飛衣。太極左宮中有招靈之符，用之法度亦如紫微宮延生之儀格也。風刀考官主之，太玄左府行之。
　　太極左宮置左右中三府。左府主生，太陽火官考。右府主死，太陰水官考。中府主生死罪錄風刀之考。三府各領官僚九千萬眾，總統生死罪福一十二曹官：
　　太玄上元明梵曹。
　　太玄上元威靈曹。
　　太玄上元太常曹。
　　太玄上元太清曹。
　　太玄上元宣威曹。
　　太玄上元明都曹。
　　太玄上元都靈曹。
　　太玄上元太儀曹。
　　太玄上元明法曹。
　　太玄上元考正曹。
　　太玄上元明威曹。
　　太玄上元九都曹。
　　右一十二曹。太玄女青所置，屬元黃太極左宮，主左府太陽火宮、右府太陰水宮、中府風刀之考。一十二曹，曹置一百二十考官，一千二百考史，一萬二千考兵，一十二萬考士，主總上真已得道過去及未得道見在福中，及百姓子男女人生命錄籍，及應得道仙右玉簡。功過注上除落品格，罪福報應，亦如紫微宮年限。簿錄封於玄都明真玉匱陽生函中。
　　上元一品天元洞白之氣右宮，名太玄都洞白太極右宮，則天元洞白之氣，總主上真已得道過去及未得道，百姓子男女人滅度仙錄及罪傳死籍。其宮皆五億五萬五千五百五十五億五萬重，亦有五億五萬五千．五百五十五億五萬重洞白之氣。其中神仙官僚亦有五億五萬五千五百五十五億五萬重，亦有五億五萬五千五百五十五億五萬眾。皆結自然洞白之氣而為人也。衣白羽飛衣。太極右宮中有明真之符，用之法度亦如紫微宮延生之儀格也。太陰水官考主之，太玄右府行之。
　　太極右宮置左右中三府。左府主生，太陽火官考。右府主死，太陰水官考。中府主生死罪錄風刀之考。三宮各領官僚九千萬眾，總統生死罪福一十二曹官：
　　太玄上元司正曹。
　　太玄上元四明曹。
　　太玄上元監天曹。
　　太玄上元司殺曹。
　　太玄上元盟天曹。
　　太玄上元幽都曹。
　　太玄上元威儀曹。
　　太玄上元太陰曹。
　　太玄上元下元曹。
　　太玄上元監司曹。
　　太玄上元監靈曹。
　　太玄上元太明曹。
　　右一十二曹，太玄女青所置，屬元洞白太極右宮，主左府太陽火宮、右府太陰水官、中府風刀之考。一十二曹，曹置一百二十考官，一千二百考吏，一萬二千考兵，一十二萬考士。主總領上真已得道過去及，未得道見在福中，及百姓子男女人應滅度退削仙名及死者錄籍年月。定名品仙格，罪福報應，亦如紫微宮年限。簿錄封於長夜之府九幽玉匱北庫函由丁。
　　上元一品天官三宮左右中三府，府統一十二曹，合三十六曹，普治元陽之上太空之中自然之號，普統上真已得道過去及未得道見在福中，及百姓子男女人滅度生死功過簿錄。高皇玉帝、諸天大聖眾、十方諸天大神、無極太一、南極上真、妙行真人、諸天日月星宿、縱璣玉衡，無鞅數眾，一切尊神，常以正月十五日、七月十五日、十月十五日，一年三過，集校諸天已得道過去及未得道，百姓子男女人滅度生死功過簿錄。其日陰陽水火風刀三府考官、三十六曹官屬，各條筭功過罪惡輕重、年月日限。事事分別青黑二簿，列奏紫微太極左右中三宮。功德滿足，應合仙者，言名紫微宮。有善功敬信，宗奉大法者，言名太極左宮。有積惡不合道，罪應死者，言名太極右宮。紫微宮則書玉名金錄仙籍，告下地官削薄，水官除簡，三界侍護，不得干犯。如女青文，太極左宮則書青元之錄，長生玉曆南上之籍，告下水土二官，右別營衛，不得干犯。如女青文，太極右官則注黑簿，移付長夜九幽之府，告下水土二官，攝錄罪魂，付司殺送役。若善惡功過考氣未正，皆申三會，須考正又言也。
　　中元二品地官，元洞混靈之氣，凝極黃之精，置中元三宮。其第一宮號洞空清靈宮，則元洞混靈之氣，總主五帝五嶽諸真人及地上諸神仙已得道諸大神。其宮皆五億五萬五千五百五十五億五萬重混靈之氣，其中神仙神靈官僚有九萬九千九百九十九萬眾，此皆是死者有功德之魂，受度得補地官之任，各有年限，功滿便得進昇天仙官號。亦還生人中，其隨缺隨補，以充其任。
　　洞空清靈宮，一號明晨武城宮，置左右中三府。左府號耐犯明晨府，主生，太陽火官考。右府號紂絕陰天府，主死，太陰水官考。中府號七非恬照府，主生死罪錄風刀之考。三府各領官僚五千萬人，總統生死罪福一十四曹官：
　　太玄中元靈都曹。
　　太玄中元維正曹。
　　太玄中元靈威曹。
　　太玄中元黃神曹。
　　太玄中元洞玄曹。
　　太玄中元威仰曹。
　　太玄中元靈紐曹。
　　太玄中元嶽正曹。
　　太玄中元洞天曹。
　　太玄中元九都曹。
　　太玄中元五集曹。
　　太玄中元通明曹。
　　太玄中元儀範曹。
　　太玄中元九考曹。
　　右一十四曹，太玄女青所置，屬洞空清靈宮，主左府太陽火官、右府太陰水官、中府風刀之考。一十四曹，曹置考官一百二十，考吏一千二百，考兵一萬二千，考士一十二萬。主五嶽神仙真人、已得道及未得道學士及百姓子男女人，所犯功過罪惡簿錄。大考三年，中考九年，小考二十四年。大福三年，中福九年，小福二十四年。罪福俱行，功過同報。其簿錄並封五嶽洞室。
　　中元二品左宮名南洞陽宮，一號宗天宮，總主地上九土土皇四維八極諸靈官，及未得道學者百姓子男女人生命錄籍。其宮皆五億五萬五千五百五十五億五萬重混黃之氣，其中土府地上官僚亦有九萬九千九百九萬眾，皆是死者有功之魂受度而補其職局也。
　　南洞陽宮置左右中三府。左府號諒事府，主生，太陽火官考。右府號宗靈府，主死，太陰水官考。中府號靈紐神府，主生死罪錄風刀之考。三府各領官僚五千萬人，總統生死罪福一十四曹官：
　　太玄中元南昌曹。
　　太玄中元考筭曹。
　　太玄中元招靈曹。
　　太玄中元太陽曹。
　　太玄中元明機曹。，
　　太玄中元都律曹。
　　太玄中元九令曹。
　　太玄中元明都曹。
　　太玄中元監天曹。
　　太玄中元宣野曹。
　　太玄中元監令曹。
　　太玄中元丘承曹。
　　太玄中元九氣曹。
　　太玄中元中神曹。
　　右一十四曹，太玄女青所置，屬南洞陽宮，主左府太陽火官、右府太陰水官、中府風刀之考。一十四曹，曹置考官一百二十，考吏一千二百，考兵一萬二千，考士一十二萬。主地上九土四維八極諸靈官，及未得道學者百姓子男女人，所犯功過罪惡簿錄，罪福報應，亦如清靈宮年限。其簿封於南丹洞室元陽之臺石中。
　　中元二品右宮名北酆宮，一號陰天宮，總主地上諸靈官，已得道過去及未得道學者百姓子男女人罪簿死籍。其宮皆五億五萬五千五百五十五億五萬重混黃之氣，其中土府地上官僚亦有九萬九千九百九十萬眾，亦是死者有功之魂受度而補其職局也。
　　北酆宮置左右中三府。左府號連宛泉曲府，主生，太陽火官考。右府號泰殺九幽府，主死，太陰水官考。中府號罪氣咸池府，主生死罪錄風刀之考。三府各領官僚五千萬人，總統生死罪福一十四曹官：
　　太玄中元九殺曹。
　　太玄中元司非曹。
　　太玄中元韓司曹。
　　太玄中元報正曹。
　　太玄中元督殺曹。
　　太玄中元促考曹。
　　太玄中元攝氣曹。
　　太玄中元司殺曹。
　　太玄中元斗加曹。
　　太玄中元主擊曹。
　　太玄中元司微曹。
　　太玄中元九幽曹。
　　太玄中元開度曹。
　　太玄中元寒夜曹。
　　右一十四曹，太玄女青所置，屬北酆宮，主左府太陽火官，右府太陰水官、中府風刀之考。一十四曹，曹置考官一百二十，考吏一千二百，考兵一萬二千，考士一十二萬。主地上九土四維八極諸學士百姓子男女人所犯罪惡死錄黑簿，及應開度者罪福報應。考召年限，亦如清靈宮中之格。其簿目封於玄陰北壁庫中。
　　中元二品地官三宮左右中三府，府統一十四曹，合四十二曹，並治山洞空玄之中，皆自然之號，普統地上五嶽四維八極神仙真人神靈，已得道過去及未得道見在福中，及百姓子男女人滅度生死功過罪福簿籍之事。諸天大聖、十方諸大尊神、妙行真人、南斗北斗、諸天日月星宿、璇璣玉衡、無鞅數眾，一切尊神，常以八節之日，下詣清靈洞陽北酆三宮，集校諸地上生死功過罪福簿錄。是其日諸地上五帝、五嶽神仙真人、土府四司土帝，及八極諸靈官地衹、三界官屬、一切神靈，莫不森然齊到。三宮九府，四十二曹考召官屬，各主生死青黑二簿，隨功過罪福生死滅度，考筭年月輕重。事事分別青黑二簿，列言三宮。三宮以正月十五日、七月十五日、十月十五日，率言上天。三宮功過生死簿定，應生者言左宮，應仙者言中宮，應死者言右官。上下相應，功過生死年月日數，毫分無失。若有考氣未正，皆申三會，須考正又言也。
　　下元三品水官，洞元風澤之氣，晨浩之精，置下元三宮。其第一宮號暘谷洞源宮，一曰青華方諸宮，則洞元風澤之氣，總主水帝暘谷神王，九江水府河伯、神仙諸真人、水中諸大神，已得道過去未得道、及百姓子男女人仙簿錄籍。其宮皆五億五萬五千五百五十五億五萬重風澤之氣，其中神仙水神官僚亦有九萬九千九百九十萬眾。亦是死者有功之魂，受度得補水官之任。亦各有年限，功滿便得進昇天仙官號，或還生人中。如此輪轉，皆得上仙也。其隨缺隨補，以充其職。
　　暘谷宮一號青華方諸宮，左右中三府。左府號清元靈淵府，主生，太陽火官考。右府號九水寒夜府，主死，太陰水官考。中府號朔單青靈府，主生死罪簡風刀之考。三府各領官僚五千萬人，總統生死罪福一十四曹官：
　　太玄下元水明曹。
　　太玄下元元清曹。
　　太玄下元烈火曹。
　　太玄下元三明曹。
　　太玄下元簡對曹。
　　太玄下元水令曹。
　　太玄下元明範曹。
　　太玄下元洞源曹。
　　太玄下元檢會曹。
　　太玄下元劫諒曹。
　　太玄下元促水曹。
　　太玄下元洞陽曹。
　　太玄下元龍廄曹。
　　太玄下元機會曹。
　　右一十四曹，太玄女青所置，屬暘谷洞源宮，主左府太陽火官考、右府太陰水官考、中府風刀之考。一十四曹，曹置考官一百二十，考吏一千二百，考兵一萬二千，考士一十二萬。主九江三河四海水府諸神靈，及百姓子男女人功過簡錄。大考三年，中考九年，小考二十四年。大福三年，中福九年，小福二十四年。罪福俱行，功過同報，其簿錄並封九河洞室。
　　下元三品左宮名清泠宮，一名南水會宮，總主水中萬精，蛟龍鯨魚，水灾大會，水母龍門度數之期，及百姓子男女人籍錄，生死功過簡對輕重之事。其宮皆五億五萬五千五百五十五億五萬重風澤金剛之氣，其中神仙水神官僚亦有九萬九千九百九十萬眾，亦是死者有功之魂，受度而得補於水官也。
　　清泠宮一號南水會宮，置左右中三府。左府號齡劫府，主生，太陽火官考。右府號長夜寒庭府，主死，太陰水官考。中府號靈寶劫刃府，主生死罪簡風刀之考。三府各領官僚五千萬人，總統生死罪福，及劫會水中萬精靈事。一十四曹官：
　　太玄下元明劫曹。
　　太玄下元機齡曹。
　　太玄下元水梵曹。
　　太玄下元罪福曹。
　　太玄下元簡會曹。
　　太玄下元促氣曹。
　　太玄下元攝靈曹。
　　太玄下元召龍曹。
　　太玄下元九河曹。
　　太玄下元烈女曹。
　　太玄下元開明曹。
　　太玄下元度魂曹。
　　太玄下元檢精曹。
　　太玄下元清正曹。
　　右一十四曹，太玄女青所置，屬清冷宮，主左府太陽火官、右府太陰水官、中府風刀之考，生死罪福劫會水中萬精靈事。一十四曹，曹置考官一百二十，考史一千二百，考兵一萬二千，考士一十二萬。主九江四海三河淮濟水府諸神靈大小劫會，百姓子男女人功過簡錄，罪福報應，年限如暘谷宮格。其簡錄封於陽泉洞室。
　　下元三品右宮名北酆都宮，一名羅酆宮，總主水中積夜死鬼謫役年劫，及百鬼萬靈事，百姓子男女人應死簡錄黑簿。其宮皆五億五萬五千五百五十五億五萬重風澤梵行之氣，其中神仙水神官僚有九萬九千九百九十九萬眾，亦是死者有功之魂，受度得補其官僚也。
　　北酆都宮一號羅酆宮，置左右中三府。左府號開度劫量府，主生籍，太陽火官考。右府號泉曲鬼神府，主死籍，太陰水官考。中府號通靈大劫府，主生死罪簡，風刀之考鬼神事。三府各領官僚五千萬人，總統生死罪福及鬼神事。一十四曹官：
　　太玄下元北元曹。
　　太玄下元考正曹。
　　太玄下元九科曹。
　　太玄下元四極曹。
　　太玄下元幽夜曹。
　　太玄下元長劫曹。
　　太玄下元苦神曹。
　　太玄下元三難曹。
　　太玄下元五法曹。
　　太玄下元萬掠曹。
　　太玄下元毒刃曹。
　　太玄下元長夜曹。
　　太玄下元溟波曹。
　　太玄下元無極曹。
　　右一十四曹，太玄女青所置，屬北都羅酆官，主左府太陽火宮、右府太陰水官、中府風刀之考，鬼神謫役事。一十四曹，曹置考官一百二十，考吏一千二百，考兵一萬二千，考士一十二萬。主諸水長源、三河九江四瀆，溟波長夜死魂鬼神之事，及百姓功過罪福簡錄，報應年限，亦如暘谷宮格。其簡錄封於九源洞室。
　　下元三品水官三宮左右中三府，府統一十四曹，合四十二曹，並治九江洞室，皆自然之號，並統三河四海九江水府、淮濟四瀆水帝神王、河伯諸大聖，水中一切神靈，已得道過去及未得道者、百姓子男女人功過罪福簡籍之事，及死者長徒作役，水府萬靈魚龍鯨鯢精物大小劫會之期。諸天大聖、妙行真人、日月星宿、璇璣玉衡，及地上五嶽神仙真人玉女、三官僚屬，一切尊神，常以太歲、甲子、庚申之日，下詣暘谷清泠北酆都，三宮，集校九江四海三河淮濟生死簡錄，死魂長夜謫役年限，水府神靈大小劫會之事。是其日，諸水府一切神靈，莫不森然齊到，三宮九府四十二曹考召官屬，各操生死青黑二簿，死魂謫役長源年限，大小劫會水中萬靈之事，分別青黑二簿，列言三宮。以正月十五日、七月十五日、十月十五日，率言上天三宮功過罪福生死簡簿。應生者言左宮，應仙者言中宮，應死者言右宮。謫役長徒，大小劫會水中萬靈之事，隨所由列言，上下相應。若有考氣未正者，皆申三會，須考正又言之。
　　上元天官置三宮三府三十六曹，中元地官置三宮三府四十二曹，下元水官置三官三府四十二曹，天地水三官九宮九府一百二十曹。三品相承，生死罪福，功過深重，責役考對，年月日限，無有差錯。其學仙善功，行惡罪報，各隨所屬考官，悉書之焉。天地水三官，各各別置宮府曹署，亦無限數，皆是支流別號，禁察司罰之官，糾諸功過罪惡之人，列言正曹。一百二十曹，是天地水正曹也。人身中亦有三宮六府百二十關節，三萬六千神。人身行惡，身神亦奏之三官。人身行善，則度其仙名。生死罪福，莫不先由身神，影響相應，在乎自然也。人稟氣而生，氣結成神，人能養氣，神則長在，內思守真，真不離身。有得太玄延生之符，三萬六千神則結氣而見形，共舉人身，白日登天，馳騁雲駕，昇入虛空。喪精失氣，萬神奔落，神遊氣散，空屍形亡也。
　　天官一宮中府十二曹，地官一宮中府十四曹，水官一宮中府十四曹。
　　上真稱號高下尊卑功過儀典。
　　上真眾聖朝禮旋行功過儀典。
　　上真大聖遊宴從駕功過儀典。
　　上真中聖遊宴從駕功過儀典。
　　上真總校生死圖錄功過儀典。
　　上真總領生死命籍筭錄功過儀典。
　　上真總領生死功德輕重功過儀典。
　　上真總領鬼神功德報對輪轉功過儀典。
　　上真總領鬼神幽責開度功過儀典。
　　上真總領昇度死魂更生輕重功過儀典。
　　上真總領死魂受鍊更生功過儀典。
　　上真總領神仙得道年月品秩功過儀典。
　　上真總領萬魔謠歌之音功過儀典。
　　三元品戒罪目
　　學上道不信經戒懷疑兩心之罪。
　　學上道輕慢聖文評論經典之罪。
　　學上道輕慢師主違背盟誓之罪。
　　學上道毀謗師父不崇天義之罪。
　　學上道竊取經書無有師宗之罪。
　　學上道學無師而授弟子之罪。
　　學上道傍取經書而傳弟子之罪。
　　學上道得經書無師盟度之罪。
　　學上道受經不依經科年月傳授之罪。
　　學上道受經傳授非人之罪。
　　學上道受法師門無開度功之罪。
　　學上道無功而傳授弟子之罪。
　　學上道傳法宿奏不合師傳之罪。
　　學上道傳經不宿奏五帝之罪。
　　學上道受經無信賤道之罪。
　　學上道遏斷賢路自取功名之罪。
　　學上道月朔八節不禮師尊之罪。
　　學上道不修齋直之罪。
　　學上道齋直不精之罪。
　　學上道誦經越略之罪。
　　學上道旋行越次爭競之罪。
　　學上道恚怒師父之罪。
　　學者及百姓子攻擊善人之罪。
　　學者及百姓子惡口赤舌之罪。
　　學者及百姓子評論師主百姓之罪。
　　學者及百姓子飲酒失性之罪。
　　學者及百姓子殺生陰賊之罪。
　　學者及百姓子貪慾驕逸之罪。
　　學者及百姓子穢濁道法之罪。
　　學者及百姓子呪詛鬼神之罪。
　　學者及百姓子殺害眾生之罪。
　　學者及百姓子綺語兩舌不信之罪。
　　學者及百姓子姦淫穢濁之罪。
　　學者及百姓子盜竊財物之罪。
　　學者及百姓子嫉賢妬能之罪。
　　學者及百姓子背師恩愛之罪。
　　學者及百姓子欺師背道之罪。
　　學者及百姓子泄露天文之罪。
　　學者及百姓子毀謗經法之罪。
　　學者及百姓子修經中悔之罪。
　　學者及百姓子不忠於上之罪。
　　學者及百姓子罔略於下之罪。
　　學者及百姓子欺罔同學之罪。
　　學者及百姓子口善心惡之罪。
　　學者及百姓子說人過惡之罪。
　　學者及百姓子輕慢三光之罪。
　　學者及百姓子穢慢神鬼之罪。
　　右六十條罪，由天官一宮中府十二曹、地官一宮中府十四曹、水官一宮中府十四曹風刀考官主之。
　　天官左宮左府十二曹、地官左宮左府十四曹、水官左宮左府十四曹。
　　學者及百姓子嫉妬同學之罪。
　　學者及百姓子浮華妄語之罪。
　　學者及百姓子貪利入己無厭之罪。
　　學者及百姓子積祿重寶不思散施之罪。
　　學者及百姓子樂人寶物入己之罪。
　　學者及百姓子願人傷敗流散之罪。
　　學者及百姓子私畜刀仗兵器之罪。
　　學者及百姓子屠割六畜殺生之罪。
　　學者及百姓子刺射野獸飛烏之罪。
　　學者及百姓子燒山捕獵之罪。
　　學者及百姓子張荃捕魚之罪。
　　學者及百姓子金銀器食之罪。
　　學者及百姓子貪樂榮祿虐政之罪。
　　學者及百姓子燒敗見物成功之罪。
　　學者及百姓子以飲食投水中之罪。
　　學者及百姓子貪濁滋味肥葷之罪。
　　學者及百姓子貪食五辛之罪。
　　學者及百姓子草書偽意之罪。
　　學者及百姓子合聚草眾之罪。· 
　　學者及百姓子圖謀人婦女之罪。
　　學者及百姓子評論國事之罪。
　　學者及百姓子圖謀人財物之罪。
　　學者及百姓子麤物易人好物之罪。
　　學者及百姓子交關權貴侯王之罪。
　　學者及百姓子妄說天時星宿之罪。
　　學者及百姓子火燒田野山林之罪。
　　學者及百姓子斫伐樹木採摘華草之罪。
　　學者及百姓子與惡人交游親近異類之罪。
　　學者及百姓子交關流俗華競之罪。
　　學者及百姓子在人中獨食不思飢餒之罪。
　　學者及百姓子與世間破人婚姻之罪。
　　學者及百姓子放蕩世間妓樂之罪。
　　學者及百姓子面譽世人陰毀善人之罪。
　　學者及百姓子說人尊上過惡之罪。
　　學者及百姓子泄露人陰惡私鄙之罪。
　　學者及百姓子攻擊善人橫生無端之罪。
　　學者及百姓子窺人書疏察微之罪。
　　學者及百姓子與女人獨行獨語之罪。
　　學者及百姓子男女羣居之罪。
　　學者及百姓子男女共食交錯衣物之罪。
　　學者及百姓子男女教化不善之罪。
　　學者及百姓子自貴驕逸之罪。
　　學者及百姓子因公報冤之罪。
　　學者及百姓子離別家室之罪。
　　學者及百姓子落子傷胎之罪。
　　學者及百姓子疏宗族親異姓之罪。
　　學者及百姓子毒藥投水傷生之罪。
　　學者及百姓子匿愛弟子之罪。
　　學者及百姓子聚集人眾之罪。
　　學者及百姓子投書譜人之罪。
　　學者及百姓子自恃用性之罪。
　　學者及百姓子妄作忌諱之罪。
　　學者及百姓子希人事物之罪。
　　學者及百姓子評論師友長短之罪。
　　學者及百姓子輕慢經教法言之罪。
　　學者及百姓子薄賤他人老病之罪。
　　學者及百姓子棄薄乞人之罪。
　　學者及百姓子乘威勢以凌世人之罪。
　　學者及百姓子阿黨所親之罪。
　　學者及百姓子父母兄弟各別離居之罪。
　　右六十條罪，由天官左宮左府十二曹、地官左宮左府十四曹、水官左宮左府十四曹、太陽火官考吏主之。
　　天官右宮右府十二曹、地官右宮右府十四曹、水官右宮右府十四曹。
　　學者及百姓子嗔恚弟子之罪。
　　學者及百姓子恚責善人之罪。
　　學者及百姓子不放生度死之罪。
　　學者及百姓子富貴忘師之罪。
　　學者及百姓子諸天齋日不念道之罪。
　　學者及百姓子嗔恚師主之罪。
　　學者及百姓子論人過惡之罪。
　　學者及百姓子笑人須闇貧賤之罪。
　　學者及百姓子勸人為惡之罪。
　　學者及百姓子禁人作善之罪。
　　學者及百姓子快人過失之罪。
　　學者及百姓子去就背向非道之罪。
　　學者及百姓子五嶽三河無簡名之罪。
　　學者及百姓子穢污五嶽三河之罪。
　　學者及百姓子奪人所好之罪。
　　學者及百姓子馳聘流俗求競世間之罪。
　　學者及百姓子慶弔世間求悅眾人之罪。
　　學者及百姓子認他人之功以為己德之罪。
　　學者及百姓子言人飲食好惡之罪。
　　學者及百姓子驚懼百姓衰戹之罪。
　　學者及百姓子驚懼鳥獸促著窮地之罪。
　　學者及百姓子驚怖老少之罪。
　　學者及百姓子輕凌官長有司之罪。
　　學者及百姓子論議世間曲直之罪。
　　學者及百姓子妄論國家盛衰之罪。
　　學者及百姓子施惠追吝之罪。
　　學者及百姓子遊遨無度之罪。
　　學者及百姓子登高罔下之罪。
　　學者及百姓子牢籠飛鳥走獸之罪。
　　學者及百姓子快人喪禍之罪。
　　學者及百姓子以棘人行道之罪。
　　學者及百姓子拜禮神鬼之罪。
　　學者及百姓子裸露三光之罪。
　　學者及百姓子呵罵風雨之罪。
　　學者及百姓子換借不還之罪。
　　學者及百姓子罔人榮稱之罪。
　　學者及百姓子傲慢三寶輕忽天尊之罪。
　　學者及百姓子謀人君長師父之罪。
　　學者及百姓子勸人不孝父母兄弟之罪。
　　學者及百姓子矯稱自異號為真人之罪。
　　學者及百姓子信外道雜衛邪見之罪。
　　學者及百姓子無經師託學欺詐神人之罪。
　　學者及百姓子衣服贏餘不散窮人之罪。
　　學者及百姓子竊寫經戒慢露之罪。
　　學者及百姓子榮飾衣褐華麗之罪。
　　學者及百姓子身不潔淨登上高座之罪。
　　學者及百姓子穢慢師門不恭之罪。
　　學者及百姓子師有哀憂不建齋禱之罪。
　　學者及百姓子棄忘師父逐世盛名之罪。
　　學者及百姓子師得豪貴希望豐榮之罪。
　　學者及百姓子師疾戹不侍省之罪。
　　學者及百姓子遠戹急逐寬樂之罪。
　　學者及百姓子出入道戶不關啟之罪。
　　學者及百姓子妄與他人入道戶交語之罪。
　　學者及百姓子齋請不為三官遷功之罪。
　　學者及百姓子自愁家門不念他戹之罪。
　　學者及百姓子家有喪疾怨道咎師之罪。
　　學者及百姓子得師經道而自稱已得之罪。
　　學者及百姓子傳師道法不折送盟信之罪。
　　學者及百姓子八節不言名五帝之罪。
　　右六十條罪，由天官右宮右府十二曹、地官右宮右府十四曹、水官右宮右府十四曹、太陰水官考吏主之。
　　三元品戒，部有六十條，合一百八十條戒，各有陰陽左右水火風刀官考典之。正月十五日，上元校戒之日。七月十五日，中元校戒之日。十月十五日，下元校戒之日。此一年三日，皆地上及五帝五嶽靈山、三界神官，及諸水府三官司罰。無窮無深、無遠無近、無大無小一切神靈，皆同上詣上三天玄都三元宮中，皆齎諸天地上得道及未得道見在福中，及兆民生死緣對宿根簿錄，功過輕重，列言上天。是其日，無極天尊、十方大聖眾、三十二天帝、飛天神王、高上玉虛至真大神、無極大道太上老君、諸君丈人、五老帝君、南極北極東西二華、九靈真母、南上元君、太和玉女，同時俱到三元宮中。眾聖既集，諸天飛仙神仙、真人玉女，長生司命司錄司殺、南斗北斗，諸天日月星宿、璇璣玉衡，一切眾神，莫不森然俱至。三元左右中宮三官九府百二十曹、陰陽左右水火風刀考官，各筭計天上天下生死簿錄，更相校訊。有善功者上名青簿，罪重者下名黑簿，各以一通，列言三官，功過善惡，毫分無失。是其日，能依三元謝過之法，清齋燒香，依玄科言，行之百日，則地衹右別，營衛門戶。行之八年，皆得三官保舉，度名青簿之中，剋得上仙，道不失其分也。
　　道君稽首敢問天尊：功德輕重，拔度階級，高下次第，何者為先。先世負重責，為止一身，為流及子孫。己身行惡，為身自受報對，為上誤先亡。如今所見百姓子男女人，見世生身充受塗炭，百苦備嬰，不能自解。又見死者形魂憂惱，流曳三途五苦之中，長河寒庭，風刀萬劫不得解脫。經傳或云先身行惡，殃流子孫。或云己身罪重，上誤先亡。或云善惡各有緣對，生死罪福各有命根。如此報應善惡緣對，則各歸一身，不應復有延誤之言。又云自非功德拔度，先世謫魂則無由解脫。功德既建，則生死開泰。若各有緣對，行惡之者，死則長淪萬劫，長摯幽夜，何緣復得建此大功，以自拔贖。若子孫建功，上為亡者，則與延誤，理無復異。愚情淺狹，所未能了。天尊既開大宥之化，生死皆明，宜#1使幽顯盡然有判，不令愚闇惑於二論。既蒙飾擢，位任總司，當宣正法，開示來生。欲使法音流演諸天，億劫不絕，正一長存，生死蒙福，大宥明焉。緣玆上白，伏願天尊特垂一及憐。
　　於是天尊歡喜答曰：善哉，善哉。子之所問，要乎深矣。子雖洞靈墟，而幽源未盡，雖覽大有，而龍漢難明。氣不可極，數難可窮，死而復生，幽而復明。天地運轉，如車之輪，人之生滅，如影隨形，故難終也。氣氣相續，種種生緣，善惡禍福，各有命根。非天非地，亦又非人，正由心也。心則神也。形非我有也。我所以得生者，從虛無自然中來，因緣寄胎，受化而生也。我受胎父母，亦非我始生父母也，我真父母不在此也。父母愛重，尊高無上。今所生父母，是我寄附因緣，稟受育養之恩，故以禮報，而稱為父母焉。故我受形，亦非我形也。寄之為屋宅，因之為營室，以舍我也。附之以為形，示之以有無。故得道者，無復有形也。及我無身，我有何患。所以有患者，為我有身耳。有身則百患生，無身則入自然，立行合道，則身神一也。身神並一，則為真身，歸於始生父母，而成道也，無復患也，終不死也。縱使滅度，則神往而形不灰也。終身歸其本，不相去也。身犯百惡，罪竟而死，名曰死也。死則滅壞，歸於寄胎父母。罪緣未盡，不得歸於真父母也。神充塗役，形成灰塵，灰塵飛化而成爽也。魂神解脫，則與爽混合，故魂爽變化，合成一也，而得更生，還為人也。形神相隨，終不相去也。如此善惡，身各有對，豈可咎於先亡及後子孫乎。龍漢之前，逮至赤明，舊文生死各由一身，亦不上延，亦不下流，罪福止一，各以身當。赤明以後，逮及上皇，人心破壞，男女不純，嫉害爭競，更相殘傷，心不自固，上引祖父，下引子孫，以為證誓，質告神明，竟不自信，負違誓言，致三官結簿，身沒鬼官，上誤先亡，下流子孫，致有殃逮，大小相牽，終天無解，禍及一宗。此罪惡之人，自求大殃。至法明言，永不得同。達士積行，當取諸身，無求乎人。明真舊典，豈虛言哉。
　　天尊重告太上道君曰：大慈之道，度人為先，非功不賞，非德不遷，非信不度，非行不仙也。夫建功德者，一為天地，一為三光，一為帝主，一為兆民，一為祖世，一為家門，一為眾生，一為己身。經云：夫欲度身，當先度人。眾人不得度，終不度我身。大慈廣遠，惠逮無窮，天人所仰，况在七祖父母乎。罪福可不相加，至於功德，故有因緣之恩，精誠自責，天為迴度，一志之感，人神同開，況於寄胎稟氣，而生受其育養生成者哉。慈愛既濃，豈可不為重建功德，以相開度，施報窮魂乎。自龍漢以來，至于赤明，得道者及見在福中，門戶清貴，善緣來生，莫非積功累德，勳感諸天，以致交報。及九幽長夜宿責之身得解脫者，莫非功德拔贖開度，以還人中也。南陵朱宮九都上格，悉有其名，報應之理，毫分無失也。年月相推，甚有分明。
　　道君作禮：今聞天尊告諸緣對功德報應，諸疑頓盡，心歡意釋，無復餘滯。輒當勤心，奉宣大法，普示諸天無極世界百姓子男女人，咸令遵承，一切見明矣。
　　太上道君上白天尊：既垂開悟，諸疑並了，不審功德，何者為先。見明真科文及智慧上品拔贖罪根，為盡如是，為復有餘方，信誓拔贖，及教化童蒙，建立靜舍，供養師寶，布諸香油，燃燈照夜，心行善念，救度眾生，慈愛忠孝，布散窮乏，餉飴百烏，無有恡惜。其中功德，為有輕重，為同一等高下尊卑。願垂告示。
　　天尊告曰：凡建功德，無大無小，無高無下，其功等耳。輕重報應，由人心也。心行不怠，苦而不退，此功難稱，德亦難名。徒有至心，行之不專，正可得免罪而已。無心而浮好，徒施而無獲也。富室之家，愛惜財寶，不肯施散，拔贖罪根，徒推心求道，希望大報，此將徒勞而無益也。天道何其責人財寶，彊使作功德，故觀其慳心，質求其意，有而不散，將何求哉。窮而發心，意志堅明，勤苦師門，勞不為憚，道已鑒之，如此之輩，則功感諸天。故施財以對心，推心以對財，其功等爾。古人求心，末世求財，古人非心不仙，末世非財不度。所以爾者，末世貴財而不貴道也。以黃金萬斤，仙經一部，施於窮山，末世乃當貪取此金，豈貪仙經也。黃金剋為身患，仙經剋得命長。亦合知如此，祇自不能免於慳貪，既自不能免於貪慳，安得為究道耶。故非道弘人，此之謂也。明真科法，智慧上品，拔度罪根，施於生死，其法甚重。至於學士，身未入定，處於囂塵，能無得失？舉動施為，罪福併行，故三官九府百二十曹、左右陰陽水火考官，司人得失，善功者列言左官，行惡者列言右宮，各隨年月日數遠近，以考促之功德，日數輕重。報應如濤水之會，必至之期，萬無一失也。但以輕重遠近言之耳。今故相告，勤為宣示，咸令來生男女善人，普知天地有不期之響應，真實之言也。今以三元謝罪之法相付。元始上道舊文，祕於三元宮中，萬劫一行，不傳下世。有盼其篇目，宿根自拔，結縛自釋。寶而行之，必招大福。輕而泄之，禍至滅族。言丹心盡，深慎科法。道君歡喜，稽首作禮。是時諸天同時稱善，稽首奉行。
　　上洞玄靈寶三元品戒功德輕重經竟
　　#1 宜：原誤作「宣」，據敦煌S.6659抄本改。