太上洞玄靈寶大綱鈔
　　經名：太上洞玄靈寶大綱妙。唐末道士閭丘方遠撰。言《靈寶經》出世源流及《度人經》要旨。原書卷數不詳，現僅殘卉序文一篇。底本出處：《正統道藏》洞玄部神符類。
　　太上洞玄靈寶大綱鈔
　　玄洞先生閭丘方遠述
　　大道既分，離為五行，流為五劫。每至劫終劫初，大聖出世，垂教說經，以度天人。所謂五劫者，龍漢木劫，赤明火劫，延康金劫，開皇水劫，上皇土劫。皆周而復始，衍為日月星辰，陰陽曆數。下為嶽瀆川源河海、人民鳥獸，各有主宰，皆遵稟天尊大聖，分氣受生。
　　天尊於龍漢劫初，從碧落天降大浮黎國，在大地東方說法，演靈寶自然天書五篇真文。至軒轅黃帝時，天真皇人是前劫成真，於峨媚山洞中，授黃帝守三一法，及黃帝赤書一篇，靈寶部中皆天書古篆。黃帝道成，封此法於鍾山，在西北，然後於仙都山升天。至堯時，禹父鯀理水，功用不就，堯舉舜執政，殛鯀于羽山，在東沂州，用禹理水。禹傷先人理水，功不成見誅，日夜號泣，感神人繡衣使者，告禹曰：黃帝得道，封靈寶五符於鍾山之阿，授汝而理水功就。禹遂詣鍾山，齋心祈祝，感鍾山真公授靈寶五法，皆備足。理水功成，會羣臣於會稽山，更演五符，及出五帝姓諱，共成三通。一通藏於洞庭包山，今林屋洞是也，在吴縣。吴王令龍威丈人取出後，火化歸天。一通藏東海勞盛山，亦被吴王取出。一通藏於石嗊山，萬年方出，將授伯長，依前理水灾，會稽山龍瑞觀前，有石嗊山是也。屬會稽。至吴太極左仙公，年十三，於會稽山陽石巖下精思，年十八感通。後於天台山精思，太極三真及太極法師徐來勒，重授靈寶諸法，仙公因合成七部科戒威儀齋法。仙公以吴赤烏二年八月十五日，於天台山白日升天。吴大帝孫權撰傳。至宋文、明二帝時，簡寂陸先生修靜，更加增修，立成儀軌。於是靈寶之教，大行於世。始於軒轅、終於簡寂，法教圓通，使後世得覩天儀，傳習者悉無疑慮。於此教而成真者，不知幾極。承襲此教，為帝師者，代有其人。仙人韓眾，傳樂子長靈寶法，是此源流。子長修行，得道者九人。海陵縣樂真觀即是舊宅。吴王使齎五符，問仲尼。仲尼不發函，託童謠：龍威丈人名隱居，獨入包山竊禹書是也。開元中，玄宗皇帝於桃林縣所得石符，是尹真人舊宅，後改為靈寶縣，城南置靈寶觀，內庭置靈符殿，皆是靈寶法遺跡。
　　世人多疑《靈寶度人經》。天尊說經，不與世間經書符同，暗致疑惑。都五十八卷，其經旨在此《度人經》中。其五十七卷，皆演說科儀齋法、教戒緣起，宗於自然天書。近代誦詠此經，感應不少，聊因暇日，輒搜經法源流，以解世人疑惑真正。自漢已前，寫用絹素，漢順已後，方用紙寫成卷軸耳。
　　太上洞玄靈寶大綱鈔竟