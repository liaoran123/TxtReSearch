上清三元玉檢三元布經
　　經名：上清三元玉檢三元布經。撰人不詳，約出於東晉。係早期上清派重要經典。一卷。底本出處：《正統道藏》洞玄部本文類。
　　上清三元玉檢三元布經
　　高上三元布經，乃上清三天真書，上真玉檢飛空之篇，上元檢天大錄、下元檢地玉文、中元檢仙真書。如是寶篇，高上皆刻金丹書，設以自然雲錦之囊，封以三元寶神之章，藏於九天之上大有之宮，金臺玉室九曲丹房。南極上元君主之，以上元朱宮玉女七百人，侍衛神真心太上又以靈虛玉童三百人，執巾散香。至清虛元年，元始天王於明霞之館太霄雲房下教，以授三天玉童，使部統三道，總檢萬仙。依太真之科，七千年聽傳已成真人，自非刻書玄圖，記錄於未生，不得妄披靈文。高上以五帝神兵輔於上真，檢於漏慢，其禁尤嚴。太上大道君受之於玄古先生，以傳玄都仙王，西王母受之於九天王，以傳扶桑大帝君，大帝君以傳後聖金闕帝君，金闕帝君以傳上相青童君。今藏一通於東華宮，依科七千年當傳以成真人。太上道君命五老仙都符四極五帝，輔衛靈文，檢於漏泄。有妄說篇目，罰以風刀，輕傳慢替，七祖充責，己身負考，長役鬼官。
　　三元篇曰：玉檢之文，出於九玄空洞之先，結自然之氣以成玉文，九天分判，三道演明，三元布氣，檢御三真。天無此文，則三光昏翳，五帝錯位，九運翻度，七宿奔精。地無此文，則九土淪淵，五嶽崩潰，山河倒傾。學無此文，則仙官不降，地官不營，九天之上不書玄名，徒勞為學，道無由成。其法高妙，三元祕篇，有得其文，位加仙卿。
　　上元玉檢檢天大錄，皆九天布炁玄圖真文，九天官號部御天真。得備其文，則得遨遊九天之上，壽同劫年。得見其篇，則九天書名，輪轉生宮，化而更仙。恆能修行九年，得奉迎聖君於上清宮。
　　下元玉檢檢地玉文，皆九天布氣玄文，檢九地之靈。得其文，則能飛行太空，九陰不敢拘兆之魂，遊行五嶽，履涉河源，群靈稽首，萬神奉迎。得見其篇，則化上九天，轉輪更生，九變成仙。能修其道九年，則入水不陷，入火不然，三元下降，白日昇天。
　　中元玉檢檢仙真書，皆九天隱文，命仙之章。得備其文，則仙官侍庭，降致神芝自然靈藥。修行其道九年，天仙降真，地仙降靈，飛仙降轎，乘空飛行，上昇玉清。得見其篇，九天書名，輪轉生宮，化而更仙。
　　三元篇曰：學無玉檢之文，九地靈官不來敬迎，山海司靈不衛身形，天仙、地仙、五嶽飛仙不降雲軿，九天之上不領玄名。不誦詠玉章，天不降真，萬魔侵景，求飛反沈。身佩玉檢，三元齊輪，出空入虛，變化無間，履水蹈火，翱翔九玄，身洞紫虛，神映金顏，七十二相，朗耀太空，主司三天，位總群仙。故非已成真人，不得輕傳。
　　上元檢天大錄
　　上清玉景丹靈洞天上元三元玉檢文，以授上清真人，佩遊諸天，檢御太空，攝領群真。得佩此文，位同靈仙，諸天敬護，五帝司迎，九年得見三元君，奉詣上清宮。
　　受此文，齋九日，青筆書九尺黃繒上，祭之於本命之嶽，然後佩身。九年未昇者，當又祭，投書於青煙之霄，則得上清玉景宮給以五色雲車，奉迎受者身。
　　清虛元年歲在庚寅九月九日，上甲直辰元始天王，清齋上清宮，告盟無上無巔、無色無景、無形無名、無祖無宗、無極洞清九玄自然無數劫，道授三元玉檢文於三天玉童，使付後學有玄名，應為上清真人者，定名於丹臺金藏玉策，紫文瓊札，奉迎聖君飛行上清宮，俯仰上清洞清自然官號，侍衛上真，檢天招仙，制魔役靈，降致雲車，奉迎某甲身，皆如太真九天盟文。
　　无上洞清混沌自然左靈飛仙玉虛侍郎九千人。
　　无上洞清混沌自然右靈飛仙玉虛侍郎九千人。
　　无上洞清混沌自然束方青帝元皇太真九千人。
　　无上洞清混沌自然南方赤帝元皇太真九千人。
　　无上洞清混沌自然西方白帝元皇太真九千人。
　　无上洞清混沌自然北方黑帝元皇太真九千人。
　　无上洞清混沌自然中央黃帝元皇太真九千人。
　　无上洞清混沌自然左虛領仙玉郎九千人。
　　无上洞清混沌自然右虛領仙玉郎九千人。
　　无上洞清混沌自然九玄上虛飛龍功曹九千人。
　　无上洞清混沌自然九玄上虛飛仙功曹九千人。
　　无上洞清混沌自然九玄上虛上元功曹九千人。
　　无上洞清混沌自然九玄上虛中元功曹九千人。
　　无上洞清混沌自然九玄上虛下元功曹九千人。
　　无上洞清混沌自然上清玉虛飛仙使者九千人。
　　无上洞清混沌自然上清玉虛飛仙#1使者九千人。
　　无上洞清混沌自然上清玉虛真仙使者九千人。
　　无上洞清混沌自然上清玉虛太仙使者九千人。
　　无上洞清混沌自然上清玉虛上元使者九千人。
　　无上洞清混沌自然上清玉虛中元使者九千人。
　　无上洞清混沌白然上清玉虛下元使者九千人。
　　无上洞清混沌自然玉清金晨玉童九千人。
　　无上洞清混沌自然玉清太華玉女九千人。
　　无上洞清混沌自然三元上真輔仙各九千人。
　　高上洞清紫虛空洞自然飛霄玉仙之炁各九萬重。
　　高上洞清紫虛空洞自然三素飛雲之煙各九萬重。
　　高上洞清紫虛空洞自然五色流霞紫煙各九萬重。
　　高上洞清紫虛空洞自然青帝飛輪流煙各九萬重。
　　高上洞清紫虛空洞自然赤帝飛輪流煙各九萬重。
　　高上洞清紫虛空洞自然白帝飛輪流煙各九萬重。
　　高上洞清紫虛空洞自然黑帝飛輪流煙各九萬重。
　　高上洞清紫虛空洞自然黃帝飛輪流煙各九萬重。
　　高上洞清紫虛空洞自然青霞飛瓊羽蓋各九萬重。
　　高上洞清紫虛空洞自然赤霞飛瓊羽蓋各九萬重。
　　高上洞清紫虛空洞自然白霞飛瓊羽蓋各九萬重。
　　高上洞清紫虛空洞自然黑霞飛瓊羽蓋各九萬重。
　　高上洞清紫虛空洞自然黃霞飛瓊羽蓋各九萬重。
　　高上洞清紫虛空洞自然東嶽緑轅飛軿九萬重。
　　高上洞清紫虛空洞自然南嶽丹轅飛軿九萬重。
　　高上洞清紫虛空洞自然西嶽素轅飛軿九萬重。
　　高上洞清紫虛空洞自然北嶽玄轅飛耕九萬重。
　　高上洞清紫虛空洞自然中嶽黃轅飛軿九萬重。
　　高上洞清紫虛空洞自然上元玉真氣九萬重。
　　高上洞清紫虛空洞自然中元玉真氣九萬重。
　　高上洞清紫虛空洞自然下元玉真氣九萬重。
　　高上洞清紫虛空洞上元自然玉仙氣九萬重。
　　高上洞清紫虛空洞中元自然玉仙氣九萬重。
　　高上洞清紫虛空洞下元自然玉仙氣九萬重。
　　九天玄元太空洞虛自然檢天輔仙飛玄騎各九億萬眾。
　　九天玄元太空洞虛自然檢天輔真飛騰騎各九億萬眾。
　　九天玄元太空洞虛自然檢天輔神飛行騎各九億萬眾。
　　九天玄元太空洞虛自然檢天神帝騰空騎各九億萬眾。
　　九天玄元太空洞虛自然檢天輔靈騰虛騎各九億萬眾。
　　九天玄元太空洞虛自然青帝飛輪策空騎各九億萬眾。
　　九天玄元太空洞虛自然赤帝飛輪策空騎各九億萬眾。
　　九天玄元太空洞虛自然白帝飛輪策空騎各九億萬眾。
　　九天玄元太空洞虛自然黑帝飛輪策空騎各九億萬眾。
　　九天玄元太空洞虛自然黃帝飛輪策空騎各九億萬眾。
　　九天玄元太空洞虛自然東嶽飛仙騰空騎各九億萬眾。
　　九天玄元太空洞虛自然南嶽飛仙騰空騎各九億萬眾。
　　九天玄元太空洞虛自然西嶽飛仙騰空騎各九億萬眾。
　　九天玄元太空洞虛自然北嶽飛仙騰空騎各九億萬眾。
　　九天玄元太空洞虛自然中嶽飛仙騰空騎各九億萬眾。
　　九天玄元太空洞虛自然飛瓊羽蓋策轡騎各九億萬眾。
　　九天玄元太空洞虛自然飛轅緑軿策轡騎各九億萬眾。
　　九天玄元太空洞虛自然檢天制地龍騰吏各九億萬眾。
　　九天玄元太空洞虛自然招真生芝玉仙吏各九億萬眾。
　　九天玄元太空洞虛自然神丹生仙吏各九億萬眾。
　　九天玄元太空洞虛自然金真流光耀電騎各九億萬眾。
　　九天玄元太空洞虛自然陰精興雲降雨騎各九億萬眾。
　　九天玄元太空洞虛自然陽明照耀檄氣逐電騎各九億萬眾。
　　九天玄元太空洞虛自然雲門執節命光騎各九億萬眾。
　　右上元檢天大錄文，以青筆書九尺黃繒上，佩身。書當詣本命之嶽，祭天真，告九玄，盟五靈，然後佩焉。九年道未降，當繕書二通，如法登嶽，更祭天畢，便燒之，餘灰揚之青煙之霄，一通埋之本命之嶽，令深九尺。所謂上告九天，下告五嶽靈山，中告萬神，永得生也。
　　下元檢地玉文
　　右三元玄臺玉檢紫文，一名九天真書元始檢地之錄，一名三元虎書，一名飛天上真，以告六天萬靈之精，制山川，檢九地之靈。佩文役使玉女九千人，太平得迎聖君於上清宮。受者以黃筆書青繒上，同祭之於本命之嶽，然後佩身。九年未昇天，當又書一通燒之，令灰揚於青煙之霄；又書一通埋之本命之嶽，令深三尺。佩以文以遊八方，涉、五嶽、履河源；制地靈，使萬神，九年得乘三元之軿，上昇三元之宮。不得冒穢入殗，觸作天真，輕告宣露，七祖充責，身亡失仙。
　　中元檢仙真書
　　檢仙真書，一名太真陰陽靈錄三元章，乃三天九靈上微隱文。天地有大劫之數，經八千劫，其文則一見三元玄臺，直符三百人，玉女九十一人。佩者一形之神，皆受號自然玉仙也。無此文，則形神不變，垢魂彷徨；彷徨不定，則神與邪交；神與邪交，則有灰落之期。形神不變，則不得召仙官，命上真，及誦萬遍玉章也。萬遍玉章，皆九天太真萬神塵隱名，誦之則九天駭聽，萬仙束帶。身無檢仙之文，而輕命仙官，搖動九天，仙不為降，天不為納音，魂飛魄散，神驚氣奔，宮宅振潰，赤子擾喪，天魔生禍，身則灰亡。學有此文，則不修自仙，太平期至，奉迎聖君於上清宮。自無玄圖帝簡，刻書丹文，不得妄告寶篇，輕泄七祖充責，長閉鬼官，己身亡命，不得又仙也。
　　鬱絕上真三元檢仙仙氣九靈隱字文，西沙方臺中之書也。南極上元所受，黃上真輔天元檢仙魂。得佩此文，上充仙官到庭，百日入室思神，得見上元之君，授子真書，自然飛行上清宮也。無此文，不得行仙道召真，身被殃。
　　玄上生真檢仙氣三元大告紫文，則三元臺中之隱書。佩之入室，思真九十日，穢氣自消，則見三元大君，授之真書，九年得飛行空中。無此文，不
　　得行仙道召仙官，身被殃也。
　　高上太上生真書檢仙氣紫微玄宮飛天真文，天地大劫周，其文則見於五嶽之室。得佩之者，入室思三元百日，精念無異想，則見真神降子形也，能役仙官，取自然之物也。慎履生死之洿。無此文，不得行仙道，輕召天真，沒身不仙也。
　　主禁諸天真人誦九天上書，不得佩此文者，罰之九天刺奸也。得佩此文，九天丞相主召檢天元制仙官，精思一年，得見九天真王，或見一人九頭，乘九色之鳳，降兆形也。見之勿恐，此九天真王主錄上真也。但南向伏地，啟乞求仙，自當得授九天之書也。
　　此文，不得輕誦三十九章大洞真經也。犯之九祖充考，身為九天刺奸所罰，不出百日必滅命也。
　　高上玄微玉檢三元文，刻書靈都北房之中，天書玉字，字方一丈，直符七百人，玉女八十二人。佩其文，百日精思，三元降房，子自然知天中之音。無此文，不得妄行飛仙之道，身則被殃，七祖充責，失仙之品也。
　　紫微玄宮飛天檢文，刻書晨登之臺，照明九天之上太清上宮，元始天王授西王母，招召五嶽山海靈仙之官。精心靜念，百日見神，自知九天中隱名。佩者致仙官。無此文，不得誦消魔上經，身被大殃，慎之慎之。
　　玄上飛天中書檢仙之文，刻三元之臺，萬始先生所出，以傳高上人，召仙致真。受者祭五嶽，百日精思，見一軀三頭之神，降兆之房。無此文，不得八節日妄行求仙之事，身被殃也。佩之神真通達，給玉童十二人，傳說所誦，上聞九天也。輕泄七祖充貴，勑五嶽符魔靈考，對罪魂也。
　　右九天龍書三元空洞玉檢飛玄文，刻題九天三關之門，主禁諸天真人。誦九天上書，不得備此文者，罰之九天刺奸也。得佩此文，九天丞相主召檢天元，制仙官。精思一年，得見九天真王，或見一人九頭，乘九色之鳳，降兆形也。見之勿恐，此九天真王主錄上真也。但南向伏地，啟乞求仙，自當得授九天之書也。無此文，不得輕誦三十九章大洞真經，犯之九祖充考，身為九天刺姦所罰，不出百日必滅命也。
　　元始玄空飛天中書三元玉檢文，元始天王刻書金墉之臺，經萬劫一傳。得見此文，四極即書名於東華。佩之精思三百日，目不他視，心不異想，即見元始天王。見元始天王，便壽萬年。
　　學無此文，不得入名山，游五嶽，行飛仙之道。五嶽不受，人天魔伐身，必被大殃也。
　　太真金書九天上空洞隱文，九天父母書之鳳生臺，直符八百人，九千年九天一開，九天開則九日俱明於東方，此文則自明於得道之人，南軒之上也。若有玄名帝錄，四真亦降授於兆身。得有此文，九百日精思定神，尅見九天父母也。得見九天父母，無復死沒之期。無此文，輕行萬遍之道，招召仙真，身必被殃，七祖充役，不復又仙。
　　維年月日，某嶽真人某甲，從先生某甲告盟受文，今登玄壇，告天啟授，某嶽先生某甲，關五帝五嶽三官九府上真四司，奉文之禁，如太真科不泄之盟。佩游諸天諸地諸水名山，無億數自然天官，莫不敬迎，滅魔降仙，飛行太空，奉迎聖君於上清宮。九天當投文九天某甲，輕慢天文，妄泄告人，某甲七祖長責鬼官，身受風刀之考，死負九原之役，不敢蒙仙。
　　書文皆以黃繒為地，青筆書之，以朱筆規四面，以寶密天真也。受者對齋七十日，或二十七日，或七日。弟子賚上金五兩，鳳文之羅九十尺，緑文之繒三十二尺，詣師共登本命之嶽，受三元之文，當北向安座，以香蔬餅果設之盛盤，清油九升設以九燈，羅列一座，以緋羅五尺設文，別安按上，置中央，又以一按請信物，置東面。弟子西向伏，師向北叩齒三十六通，祝曰：
　　今日上告，天真散靈，八景徘徊，九帝臨庭，三元解帶，上關三清，是日彌昌，萬願利貞，謹登玄嶽，告盟五靈，饁果招真，以表至情，四司五帝，玄監我形，天真來降，我道洞明，携契同盟，飛登上清。
　　畢，仰咽三十六氣，心拜五方，還北向，長跪上告：
　　九天太空太虛玄靈高上元始道君、上清玉皇眾聖大仙靈官監真真仙四司帝君，臣昔從先師中嶽先生張君，奉三元玉檢祕固靈篇，不敢輕宣，九五促度，靈運推遷，聖君臨正，上選皇臣，以補上真。今有某嶽先生某甲，夷心靜默，仙學尋真，積涉未降，今心期高上，啟誓告靈，禀受寶篇，仰希神仙即日啟度，如太真之盟，天仙下降，監映某甲身，修行上徹，俾得道真，飛行玄虛，昇入三清。輕泄告人，宣露天文，某甲以生死父母、七祖種根，長閉地獄，萬劫不原，身沒鬼官，不敢又仙。畢，師讀文竟，起長立，左手執文，弟子長跪，右手受文，二人同以餘手指天西北角，弟子仰祝曰：
　　上告九虛，下誓五靈，禀受天文，敢違盟言，輕泄放露，疑貳天真，生死父母，九祖種根，及身長沒，同負河源，三途五苦，萬劫敢怨。畢，便去。
　　三元玉檢八會之道，太空之隱文，九天之祕奧，上清之奇篇，滅天魔於存祝，招玉仙於自然。學得其法，舉動合真，身生水火，變化萬端，存思上徹，三元降形。學無玉文，如樹無根，徒勞精誠，疲頓身神，天真不降，體不結仙。輕誦寶經，駭動九天，刺奸所考，殃滅兆身。故上天有俯仰之儀，經有品次之格，更相制御，上下相傾，氣氣備足，乃應自然。三元為總他之主，五帝為糾罰之官，禁於輕學，不全天文，糾於漏泄，罰於風刀，生死之對。慎而修行、如高上之道，易為神仙，而患為學越略天文，觸罪犯禁，便收考殃。皆由見淺學狹，不極道原，空體招真，真何由降焉。道既不降，天魔乘空。故學宜廣訪，尋諸名山，履萬試而不退，經九難而殊勤，然後始可得闖於天文、尅當為四極真人玄授於寶文，備炁成仙也。但遇一卷而坐聽，希天真於一言，將譬淵下之鱗，望飛九霄之端，如此之學，豈不勞乎。
　　南極上元寶祕玉檢之文，自無金骨玉髓，玄名帝圖，不得見其篇第。縱復漏泄，為凡猥所得，不過百日，必為天灾所罰，經自滅也。若運遇靈師，登盟啟授，而不依年限，妄以示人，考及九祖種根，身負風刀之罰。若百年之中，有上學真人佩修至經，未見是文，聽傳二人。當先登靈嶽，告盟九天，然後聽得示以玉文。不得無所告誓，而輕泄至真，伐以五帝神兵，攝九祖於地獄，滅已身於三官，責三徒於負石，加五苦於刀山。若不顧於禍福，亦無煩於求仙也。
　　青童君曰：凡九天上書，太真科文，禁罰皆同一等，至於三元偏寶玉檢之文。然玉檢文九天官號，檢制仙氣，萬根所宗，何得不祕乎。後學諸君，皆有志尚希慕上仙，而能錄寶其文，使清真遺苦誠之言，又不遵承，將非自其命乎。
　　佩玉檢文，入室思三元君，始思之時，未即得見三元君者，或有異光及他形之神，髣髴眼前，此無怪也，皆是天真試子故也。
　　若閉眼見有青紫二色之光，微微來降，此則常腸青真玉虛之氣，太素元君虛映之官號也。兆當引氣八十一咽，祝曰：
　　天真降，道氣明，謁三元，朝玉清，登玄臺，觀神形，受祕號，羽服生，萬仙來迎，飛行帝庭。
　　畢，如此三百日，尅得見太素元君真形也。
　　若見赤玄二光勃勃來降，此‘則少陽上真清虛之氣，紫素元君虛映之官號也。兆當引氣六十四咽，祝曰：
　　飛天降，迴玉真，入紫清，朝上仙，侍三元，招萬神，覩其形，受寶言，我道備，昇九天。
　　畢，如此三百日，則見紫素元君真形也。
　　若見黃白二色之光鬱鬱來降，此則中黃玄真太虛之氣，黃素元君虛映之官號也。兆當引氣三十六咽，祝曰：
　　中天徘徊，三氣相隨，玄母混合，散靈紫微，黃白分判，我道來歸，丹瓊緑輿，運我昇飛，上詣朱房，三元同暉。
　　畢，行此三百日，尅見黃素元君真形也。
　　若見亂色之光，光無定色，勃勃來降，此則玄陰洞虛之氣，白素元君虛映之官號也。兆當引氣二十四咽，祝曰：
　　三氣變化，五色流黃，素暉散真，混合中元，來降我室，我道明分，仰眄
　　神容，如蘭如雲，使我道備，上昇玉門，朝謁真形，三元之君。
　　畢，行此三百日，尅見白素元君真形也。
　　若見九色之鳳，或一鳳九頭，此則九天玄母虛映之官，來降兆身，兆道欲成也。慎勿言，叩齒九通，咽氣九過，祝曰：
　　天降地載，二氣交真，三五混合，共成我身，六氣同慶，萬願開陳，上享無極，至道來臻，得乘龍鳳，駕御紫煙，飛行上清，玉虛同鄰。
　　畢，心拜九過止。如此九百日中，精思不倦，尅見玄母真形，得觀真人，壽無極年。
　　若見光色明如日月之象，此則九天元父虛映之官，下降兆身，道欲成也。慎勿言，叩齒十二通，咽氣十二過，祝曰：
　　玄氣散真，變化無方，天交地合，虛映太空，迥靈下降，與元混同，八景携契，九帝結朋，得觀上真，朝禮朱房，長保天地，億劫不窮。
　　畢，心拜九過止。行之九百日，精思不替，尅見元父於兆房也。
　　若見一人九頭，或著九色斑衣，此則九天真王主錄上真虛映之官也，下降兆身，道欲成也。慎勿言，叩齒九通咽氣三過止。祝曰：
　　九天上靈，元皇之精，三合九變，鍊化胎嬰，迴真混沌，虛降我形，掇我死根，延我長生，得同天地，永享億齡。
　　畢，心拜九過止。行之七百日內，尅見九天真王對面共言，能飛行九天之上也。
　　若見龍頭鳳身之人，或一烏九頭，此則元始天王左治虛映上真之官，下降兆身，道欲成也。慎勿言，叩齒九通，咽氣三十二過，密祝曰：
　　三道順行，元始徘徊，玄真映朗，九靈散開，流眄無窮，降我光輝，上披朱景，解滯豁懷，得御飛霞，騰身紫微。
　　畢，心拜三過止。行之三百日，尅見元始真形，授兆九天上書，飛行玉清也。
　　若見一軀三頭之神，或一人執五色之旛者，此則五嶽仙伯校真主錄之官，來察子所修也。見之但正心存思，勿失正也。叩齒三通，密祝曰：
　　玄玄黑黑，五帝之神，正氣來降，為我致仙，我仙由真，非真莫前，我修玉文，檢御諸天，上告元始，普下名山，咸令萬靈，來衛我軒，使我飛行，上昇帝晨。
　　畢，引氣五咽止。行此百日，仙伯降形，尅詣兆房，八節之日登山，則五嶽奏兆名於東華之宮，九年自然成仙也。
　　若見老公，頭建黃巾，衣黃衣，腰或帶綬，手或持刀，或持九節杖者，此則天中大魔，或是靈山之王，來試子也。勿恐，正心北向，叩左齒三十六通，密祝曰：
　　天灸天灸，天庭之廬，北酆不拘，
　　戲我天書，三道放浪，六凶乘虛，已告北帝，收攝鬼謀，煥落流鈴，玉檢天符，神真所討，剪滅無餘，急如我命，無稽無留。
　　止，便以兩手捻兩耳後門，三十六咽止也。如此入山及修行，天魔山靈皆滅於口祝森下，不復干試也。正真仙官自當來降，不移年而成仙也。
　　若見老姥，頭建白巾，衣黃帔紫裙者，此北酆之陰官，大魔之都校也。
　　若見女兒，年二十以來，頭作三角髻，衣五色之衣，手持金戟，此則北酆都帝之女也，並試兆之真也。當叩齒三十二通，密祝曰：
　　飛皇陰環，受生六天，化氣承靈，數法百年，三代相推，清爽皆遷，汝獨何為，沈伏世間，昨被帝命，檢校稽延，速去無留，可得蹔申，別告北酆，攝送魔身。
　　止，便以兩手急捻兩耳後門，引氣三十六咽止也。如此行道求仙，萬魔滅試，天精摧消，道自成也。不出百日，天真尅降，與神交言也。如此皆多閉眼存思而見之，亦或百日對見如前，亦或臥寢夢睡而見之，非志士，亦不感真而見也。既有髣髴大法，不出九年，無不見正真之神也。既見正真，便白日昇天也。
　　夫學徒閉眼叩齒，存思神氣，而不知光象形色，及真偽之形，徒勞辛苦，終不感真也。見真不知招神，見偽不知滅魔，真何由降，魔何由亡。如王母有西龜之錄，舊處萬神之形，萬真之光，學不見此，何緣得成也。
　　夫為存思招神，無洞觀之法，上真皆不可即得而降，精誠感徹者，皆有虛映之官，而開其津路也，此尅成真之由也。若體有穢累，或學氣末備者，天魔山精，莫不先試敗之也。有此之試，而不知有滅祝之法，仙無由成也。此有滅祝，行之百日中，魔無不消，真無不降。此微妙之道，非可文論，輕泄此言，考罰生死父母、七祖種根。惟祕惟慎，道尅成身。
　　三元玉檢投書祭文
　　受法九年，天真未降，當依舊文，書黃繒二通，如佩著之法，祭本命之嶽。以香蔬餅果設以一盤，清油九升設以九燈，施北向一座，以緋羅之巾，設文於中央，書三簡，布香果之下。受者北向叩齒三十六通，微祝曰：
　　上天皇靈，混沌無形，三十九帝，五老上清，日吉啟晨，高仙散精，八景徘徊，三元迅瓊，流真下降，瞻眄虛庭，兆臣某甲，敢告太靈，昔蒙帝命，授臣寶經，玉檢隱文，三元內名，思幽念神，未覩真形，謹登高嶽，列奏丹青，投書幽山，焚香八冥，四司五帝，鑒我至情，奏我簡文，上聞高清，得降神真，飛入帝庭。
　　畢，以一通一簡，於壇所焚燒令盡。以和香九種，合上油，灌火上。餘灰，因風散之青霄。臨揚之時，又叩齒九通，祝曰：
　　神反九天，文入九泉，上聞九府，下告河源，我佩三元，玉檢隱文，靈真來降，明白不分，重誓高虛，燒香上聞，五靈臨映，八帝命仙，降我飛軿，迅我紫煙，運昇太虛，上造帝晨。
　　畢，又以一通文，埋著向所燒火下，令深九尺。以盛器設香果填上，築上令平。又叩齒九通，祝曰：
　　上告九天，下告九靈，三官九府，十二仙庭，謹埋玉文，投書太冥，使我昇飛，還返我形，惟須龍駕，同會紫庭。
　　畢，以一簡埋山之陽，一簡埋山之陰，皆深九尺。臨埋時，陽簡向南，陰簡向北，叩齒二十四通，微祝曰：
　　三清玄虛，九靈幽微，大運交周，五度相推，上帝有命，天通地開，授臣玉文，總領萬機，攝空召虛，群真咸歸，真仙未降，三元徘徊，日往時來，道應稽遲，投書玄嶽，宣命四非，使我早昇，天真降輝，得乘八景，上登紫微。
　　畢，便埋。二處共此一祝也。
　　些二元投書上法。此為始學未降上真者施，依年行之一過，天真無不立降於寢房也。若覺便有髣髴與神相覩，此不移年而昇也，無須復投書祭於天靈。為學不見此法，道無由成，神無由降。此學之本。法之妙，惟祕而道感，惟慎而真降，輕露至法，天考立彰。
　　紫虛玉清玄無高皇紫素上元太真，某嶽先生某甲，字某甲，年如干歲，某月生，上受上元檢天文，乞降天真，飛行上清，侍對上元，早獲神仙。
　　某年某月某日時奏。
　　右紫筆書銀簡上，令長一尺二寸，合文焚之。
　　紫虛玉清玄元高皇黃素中元太真，某嶽先生某甲，字某甲，年如干歲，某月生，上受中元檢仙文，乞降天真，飛行上清，侍對中元，早獲神仙。
　　某年某月某日時奏。
　　右黃筆書銀簡上，令長一尺二寸，埋山之陽，深三尺。
　　紫虛玉清玄元高皇白素下元太真，某嶽先生某甲，字某甲，年如干歲，某月生，上受下元檢地文，乞降天真，飛行上清，侍對下元，早獲神仙。
　　某年某月某日時奏。
　　右白筆書銀簡上，令長一尺二寸，埋山之陰，深三尺。
　　三元玉簡，天真至諱，施之為學仙之本，行之百日，立見神形，願無不感，思無不降，志無不成。有得此法，白日昇天。
　　書簡無銀，則玉，無玉，銀木亦可用。但令直裹白凈，無留穢，乃可用之。
　　昔甯玄甫受之於皇上真人，未得昇天九年，依文埋之白空之山，入土九尺。後學李仲君，行經白空之室，清齋念道，百日之中，忽見白空之巖有玉文銀簡，見於室內。仲君登投金青之信，誓虛告靈，跪而奉之三年，遂致三元下降，延壽七百年。仍更詣勞谷子，受真文而昇天。今封一通於白空之山。元君於太空金陵之野，授青虛真人王君，使教後學骨相合仙之人。有得其法，不學自仙也。
　　三元內存招真降靈上法
　　太素三元君，處於高上上清之宮，廣靈之堂，晨燈映乎玉真，明光煥乎丹房，三華吐曜於自然，神暉洞朗於九玄，慶靈翳乎玉臺，飛煙鬱於紫軒，明玄圖於上館，理五符於胎尊，布三元於太素，主生籍於玉門，蕭條高軒，獨翫妙淵，出游霄觀，則日月傾曜，列燭拔根，八風迴波，飈蕩幽源，瓊暉映朗，高霄儛晨，絳霞鬱敷，黃雲七纏，五老啟塗，太帝扶輪，西皇秉節，東華揚旛，九天為之巔徊，太元為之起煙，幽氣隱藹，八景拂塵，顧眄羅於無上，俯仰周乎百圓，可謂至真之高邈，妙化之難量也。
　　太素三元君，乃一真之女子，則三素元君之母也。太素元君，虛結空胎，憑華而生，誕於高上上清寶素九玄玉皇天中。厥諱正薈條，字雲淳嬰，頭建寶琅扶晨羽冠，服紫炁浮雲錦帔，著九色龍錦羽裙，腰帶流金火鈴虎符龍書，坐於太空之中，膝下常有丹緑青三素之雲，雲炁冠覆元君之身。夫欲行飛仙之道，佩三元玉檢之文，當以夜半時，於密室之中，北向瞑目，叩齒三通，存思太素三元君服色諱字，乘丹緑青三素飈輪，從玉皇天中來下，入降室內，便心拜於元君，微祝曰：
　　三氣元精，九天上靈，晨暉朗曜，玉華洞明，三素飛飈，丹轅緑軿，八風
　　揚輪，流映霄庭，招真致仙，下降我形，上願利亨，觸向皆成，金顏華容，內府鮮明，八景扶輿，骨飛肉輕，上昇丹臺，朝謁玉清。
　　畢，咽氣二十四通止。開目，便諷玉清上宮瓊瑤蕭條之唱，以和於形魂之氣，欣於太素之高真。唱曰：
　　太元連玉清，三曜洞高明。八景迴晨風，散雲藹飛靈。圓輪擲空洞，金映冠天精。玉華結五老，紫煙運霄輪。乘氣蕩玄房，委順拔所經。金姿曜九霞，玉質耀寒庭。幽童迴孩眄，老艾還反嬰。帝一固泥丸，九真保黃寧。視眄萬劫外，齊此九天傾。
　　畢，心拜，咽液三過，都止也。
　　太素元君長女，曰紫素元君，即无英君之母也。紫素元君，託瓊胎於紫胞，含虛秀於玉戶，結靈胤而體真，凝神挺於自然。厥諱翳鬱炁刃，字安來上，頭建太真晨嬰之冠，三角髻，餘髮散之隨腰，上著紫錦祫，下著飛霜羅裙，又帶靈飛之綬，坐於太空之上，常有紫炁之雲，冠覆於元君之形。夫行飛仙之道二，佩三元玉檢之文，當以夜半時，於密室之中，北向瞑目，叩齒三通，存思紫素元君服色諱字，乘紫雲三素飛輪，從上清來下，入兆洞房宮左。便心拜於紫素元君，微祝曰：
　　三元高靈，紫素雲輧，策空躡虛，徘徊霄庭，流真下眄，騁蓋華精，三關安鎮，洞房朗明，骨化肉昇，內外飛輕，東華刻簡，皇老記名，三真降布，我道長生，上享元吉，靡有不成，得乘飛景，上昇玉清。
　　畢，咽氣二十四過，開目，更諷玉清上宮瓊瑤蕭條之唱。其辭曰：
　　玄空洞元素，三丹理明機。飛霄蔚紫清，煥落九天扉。自我御靈運，倏欽三闕開。手把天地戶，足踐五嶺梯。顧看群方內，時有應我懷。悟見本非運，遂使高真迴。同傾天地劫，相與騰虛飛。
　　畢，心拜，咽液三過，都止。
　　黃素元君，即太素之中女，中央黃老君之母也。黃素元君，闕諱圓華黃刃，字太張上，頭建太真晨嬰之冠，三角髻，餘髮散之隨腰，上著黃錦祫，下著五色飛青錦裙，佩鳳文琳華之綬，腰帶流黃揮精之劍，坐於玄虛之上，常有黃雲之氣，冠覆於元君之身也。夫行飛仙之道，佩三元玉檢之文，當以夜半時，於密室之中，北向瞑目，叩齒三通，存思黃素元君服色諱字，乘三素飛輪，從上清來下，入兆洞房宮中。便心拜於黃素元君，微祝曰：
　　三氣上真，高靈元神，流景霄房，出入華晨，迴真下降，洞明我神，通玄徹微，招靈致仙，檢御四運，迴劫停年，反老華顏，金容內仙，奉侍三元，上登紫軒。
　　畢，咽氣二十四過，開目，便諷玉清上宮瓊瑤蕭條之唱。其辭曰：
　　飛霄藹玄峙，雲綱網天羅。清漢通靈韻，妙唱應節和。自我厭息用，奚趣孰云多。始悟三玄啟，九度忽以蹉。顧眄大象內，不覺當如何。既無餐童術，煙氣降玉霞。自非乘春用，何能保陽柯。
　　畢，心拜，咽液三過，都止。
　　白素元君，即太素元君之少女，白元君之母也。白素元君，厥諱啟明蕭刃，字金門上，頭建太真晨嬰之冠，三角髻，餘髮散之隨腰，上著白錦光明袷，下著飛霜緑錦飛裙，佩六山火玉之珮，鳳文琳華之綬，腰帶日延耀輝之劍，坐於玄虛之上，常有白雲之氣，冠覆於元君之身也。夫行飛仙之道，佩三元玉檢之文，當以夜半時，於密室之中，北向瞑目，叩齒三通，存思白素元君服色諱字，乘白素飛輪，從上清來下，入兆洞房宮右。便心拜於白素元君，微祝曰：
　　素靈洞虛，玄象啟真，三合生一，上化自然，天華流眄，降神陶津，迴靈曲映，洞曜我身，通明三關，炁布丹田，變化雌雄，合帝神尊，魂安魄寧，長保玉仙，騰景金臺，朝禮三元，極靈天地，歡慶欣欣。
　　畢，咽氣二十四過止，開目，更諷玉清上宮瓊瑤蕭條之唱。其辭曰：
　　飈輪儛空洞，詠歌慶雲際。蕭條朗高韻，散風和玉籟。百奏生絕宇，飛煙騁六轡。豁落遺萬累，清衿無豪滯。逸朗遨九野，極靈八圓外。逍遙天地間，豈悟年與邁。
　　畢，心拜，咽液三過止。
　　玉清上宮瓊瑤蕭條之唱，乃有九十章。三元君主之，元君恆詠其曲，以和於形魂之炁，慶於九府之真。行三元之道，當諷誦其唱，求感於至靈，招於玄降之津路也。修行此道，不過三年，存思三元，將有髣髴，必降兆形也。得見三元，便壽萬年。
　　高上以三元為洞根，太丹以三元為至精。三元含真秀景，憑虛而生，處於高上上清寶素九玄玉皇天中，凝神太漠，恬真靈關，上總萬司，普領群仙，檢掌寶章，典於洞文；中統圖錄，得道之名，生死簡札，咸隸之焉；下制五嶽，山海河源，上治無上，下治洞房。
　　夫為學者，當詠妙唱於寂室，散玉音乎九空，則七祖受惠於高上，幽魂更生於胎仙，變元父於靈都，歡玄母於玉房，積感發乎精情，密思徹乎太空，披神顏於妙想，招靈降於自然。三年尅得朝禮於太素，覩真形於三元也。
　　太素三元君、三素元君隱名諱字，皆空虛自然之號，結紫虛之韻而生音焉。有知白素元君之名，三年存思，尅見白素元君真形；見白素元君真形，則壽三千年。有知黃素元君之名，三年存思，尅見黃素元君真形；見黃素元君真形，則壽萬年。有知紫素元君之名，三年存思，則見紫素元君真形；得見紫素元君，財壽三萬年。有知太素三元君，壽與天地同久，存思則見太素三元君真形；見太素三一元君，壽與天地相傾。寶名至諱，高上所祕，有知之者，玄記書名，三元以上宮玉女十二人，侍衛其身。輕告宣泄，七祖充責，己身亡命，三徒五苦，萬劫不原。
　　三元隱朝內仙上法
　　凡受三元玉檢，修行三元之道，當於密室朝太素三元君。常以正月十日、二月九日、三月八日、四月七日、五月六日、六月五日、七月四日、八月三日、九月二日、十月十一日、十一月十二日、十二月十三日，夜半於寢靜之室，燒香，北向心拜三過訖，坐臥任意，稽首心祝曰：
　　謹啟太上大道、高虛玉晨、太素紫宮三元帝君、中央黃老、无英、白元、玉皇大帝、五老高真、太極皇精玄皇玉君，某甲是大洞三景弟子，謹以吉日之夜，天關九開之間，上聞太上太素三元、三素元君、玉皇真君前，乞得長生世上，壽元億年，時乘黃晨緑蓋龍轅，上詣紫庭，役使萬神，侍衛四明太素帝君。畢，心拜三過，仰咽九過止。常當行之，勿令人知也。此太極真人隱朝三元，夜禮願之道也。
　　上清三元玉檢三元布經竟
　　#1飛仙：疑當作『天仙』。