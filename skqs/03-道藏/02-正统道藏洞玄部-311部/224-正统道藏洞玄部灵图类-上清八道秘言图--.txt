上清八道秘言圖
　　經名：上清八道祕言圖。撰人不詳，約出於南北期。係摘錄《九真中經》改編而成。一卷。底本出處：《正統道藏》洞玄部靈圖類。
　　上清八道秘言圖
　　一道祕言曰：以立春正月甲乙日，清旦北望，有紫綠白雲者，是為太上三元君，乘三素飛雲也。其時三元乘八輿之輪，上詣天皇大帝，子惟見是三色雲，當心存叩頭自搏，心存四拜，自陳乞曰：曾孫某少好道德，修行九真，沐浴五神，並為天帝帝君所見記錄，今日幸遇三元出行，乞得侍給輪轂，任意所祝矣。三見元君之輦者，則白日升仙，須伏地存思，千百所施為也。八道所行祝拜之辭，亦如此，所謂八道祕言者矣。非與仙錄者，不得聞也。
　　碧蒼冠，淺綠帔，紅騰衣，紅旗，五色雲，童子取宜裝。
　　二道祕言曰：以春分日，及寅卯日，夜半東北望，有玄青黃雲者，是太微天帝君三素雲也。其時太微天帝君乘八景之輿，上詣高上玉皇也。見者心存拜跪，如上法。四見天帝之輿者，則白日有龍軒羽蓋，來見迎而升天也。
　　青冠，紅袍，青緣，五色雲，外取宜裝。
　　三道祕言曰：以立夏之日，及甲子上旬戊辰、己巳之日，清旦西北望，有紫青黃雲者，是太極上真君三元內宮真人三素雲也。其時太極上真君三元真人，乘玄景綠輿，上詣紫微宮。心祝如上。若五見太極綠輿者，則白日升天矣。
　　碧冠，淺綠雲，鶴帔，紅旗，外並取宜裝。
　　四道祕言曰：以夏至日，甲戌上旬戊寅、己卯之日，清旦東南望，有赤白青雲者，是為扶桑大帝君三素雲也。其時扶桑大帝君，乘光明八道之輿，上詣太微宮。見之心祝拜，如上。若四見之者，則白日有雲龍見迎而上升天也。
　　帝金冠，絳服，青緣，紅旗，五色雲，外取宜裝。
　　五道祕言曰：以立秋日，甲申上旬戊子、己丑之日，清旦正西望，見白赤紫雲者，是為太素上真天皇白帝君三素雲也。時太素上真白帝君，乘脩霓玉輦，上詣三天玄皇高真也。子當祝拜之，訖如上法也。若五遇見之，則白日升仙也。
　　金冠，絳服，青緣，紅旗，五色雲，外取宜裝。
　　六道祕言曰：以秋分日，甲午上旬戊戌、己亥之日，清旦南望，有青赤黃雲者，是為南極上真赤帝君，乘絳琳碧輦，上詣閬風臺，謁九靈夫人。若見，當祝拜之，法如上也。若遇見之，則白日升仙也。
　　冠間金，絳服，青緣，五色雲，外取宜裝，後同。
　　七道祕言曰：以立冬之日，及甲辰上旬戊申、己酉之日，清旦西南望，見綠紫青雲者，是為上清真人帝君皇祖三素雲也。其時上清真人帝君皇祖，乘玄景八光丹輿，上詣高上九天玉帝。子心虔祝啟拜，如上法也。若四見遇之者，則紫晨太乙君乘鳳文羽蓋，迎之於子，白日升天矣。
　　八道祕言曰：以冬至之日，及以甲寅上旬戊午、己未之日，清旦正東望，有朱碧黃雲者，是為太霄玉妃太虛上真人三素雲也。其時太霄玉妃太虛上真人，乘徘徊玉輦，上詣太皇宮，召太微天帝君。子見是雲色者，拜祝請乞，如上法。若三遇見之者，玉皇命中黃司命，乘龍降玉車來迎於子，白日升晨矣。
　　右八道祕言畢矣。見者當心存叩頭搏頰四，再拜自陳，如上法。又當先沐浴燒香，以待其時，而正出望一食頃，而還室中，三素雲各自有色，色氣上下相沓，積如所次祝也。假令立春見三光三素雲者，則紫雲在上，綠雲次之，白雲在下也，共相沓也。子謹視之。上旬者，謂甲子之日，初入月十日之內，有甲子日是也。非其日非其時，而見此雲者，亦當拜見，虔檮信之，則自於其日見之也。行九真、司八道之事者，則天人衛護其形軀也，真皇守其命骨矣。夫非有仙名玉籍之者，亦不可以此經示之，雖復希求，終不見也。行此道者，勿令人犯其履屐，下其巾褐，履屐之物，常令明白，衣褐之服，常令盛潔。行此道也，尤多禁忌，云人七魄餘氣，變成龍虎，守人地關，伏於履屐之下，三魂餘神，化成五靈之雲，映其巾上。若有犯者，則心震意慢；忽然自失，所以神虧魂散，精光翳滯也。常當警備之，履屐之下，不得有土忌糞壤之氣也。衣服匣內外，勿令垢穢者，忌汙穢之薰也。侍書有高上玉童玉女，各一十七人，言有此經之者，立功改過，攝邪之不祥也。君子視經，深入靖室，燒香左右。傳授之時，對齋乃可，傳授之法，當各對齋靜，以誠其心，鬼神研真，以一其志。靈寶者有九真之事，乃二十四神名字，存念祝說，皆直言上意，故重以齋受之始，盟以漏泄之考矣。二人對齋二十四日，又告齋前後各一日，出經已付弟子，弟子寫畢，剪髮束結，詣師以為效信，合白用白絹九丈準盟，代歃割之信。用白素者，太素氣也。用九丈者，九真數也。受經已後，不得宣泄，衒德毀正，多言失行，以穢道真。尊修是經者，則白日登晨。
　　右侍書高上玉童十七人，主言有此經者，立功改過，以攝邪之不祥也。
　　上清八道祕言圖竟