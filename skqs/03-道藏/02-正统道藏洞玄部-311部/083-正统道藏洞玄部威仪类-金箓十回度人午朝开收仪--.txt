金籙十迴度人早午晚朝開收儀
　　經名：金籙十迥度人早午晚三朝開收儀。一卷。底本出處：《正統道藏》洞玄部威儀類。
　　金籙十迴度人午朝開收儀
　　宣齋意後
　　三歸依
　　宿命讚
　　宣五迴開經文
　　臣恭以玉隆騰勝之鄉，超無色界；碧落浮黎之境，即始青天。昔虛皇將闡道之時，開法會，特說經於此。初登獅座上，其周迴十過，猶可得聞；既入黍珠中，則祕密一真，其誰能識。是謂象外之象，要識玄中之玄。臣今欽奉綸音，崇修金籙，延禧大齋幾晝夜。臣今引領官眾，升壇第五回轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願開紫陽之祕笈，出元始之禁書。啟迪羣蒙，發輝萬有。琳琅振響，自成空洞之音；雲漢分章，洞煥太空之色。有情有識，悉見悉聞。稽首歸依，修行經法。
　　敷座吟
　　諷經畢
　　解座吟
　　回向
　　臣恭以萬物成終成始，皆在艮方；五行一生一成，終歸土數。自立春之應候，宜生氣之騰升。蓋內陽外陰，至此而始交泰。自含靈負性，何患其不生成。臣適來引領官眾，升壇轉誦《太上洞玄靈寶無量度人上品妙經》第五徧，徑用回向東北方無極太上靈寶天尊、紫清降福天尊、東北始青天梵炁天君、天一紫炁道曜星君、尾宿天雞星君、箕宿天津星君、斗宿天廟星君、牛宿天機星君、丑寅二宮昊燕分野列位星君、磨竭二宮尊神、東北方無極無量品至真大神、飛天神王長生大聖無量度人君、本命太歲祿馬尊神、紫堂神煞官眾，齋壇應感一切真靈。乞以經功願力，延福致祥，添齡益筭。伏願五星同色，九曜順行。紫炁灌斗牛，祥瑞下呈於地寶；東維騎箕尾，英賢上補於天官。自作善而降百祥，以建極而敷五福。稽首歸依，旋行讚詠。
　　智惠頌
　　學道由丹信，奉師如至親。挹景偶清虛，孳孳隨日新。眾人未得度，終不度我身。大願有重報，玄德必昭然。陰惡罪至深，對來若轉輪，
　　高功於東北方恭文
　　宣表關焚化
　　宣六迴開經文
　　臣恭以九霄三十六天，莫貴於真王大帝；度人六十一卷，咸宗於無量本章。蓋彼或專主一事而言，在此則總攝一乘之義。修仙學道，卓有奇功。保國寧家，具存正法。蓋源遠則波瀾衍溢，本大而枝葉扶疏者也。臣今欽奉綸音，崇修金籙，延禧大齋幾晝夜。臣今引領官眾，升壇第六迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願天開此道，帝誘其衷。悟妙義於一時，怡然順理；聞靈音於六轉，昭若發蒙。福及邦家，慶流藩屏。見前法眾，妙振靈音。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以六召東南，巽為卦炁。語其時則夏之初立，萬物潔齊；考其數則水之既成，一元歸本。夫以至學之搬運，妙在醴泉之流通。是故齒落更生，乃玉掖朝泥丸之效；髮白返黑，亦金精飛肘後之功。倘知妙理之歸，即悟神化之道。臣適來引領官眾，升壇轉誦《太上洞玄靈寶度人上品妙經》第六徧，徑用回向東南方無極太上靈寶天尊、東南方長生保命天尊、東南始青天梵炁天君、神尾計都墜曜星君、翼宿天都星君、天垣帝座星君、軫宿天街星君、角宿天門星君、亢宿天庭星君、辰已二宮尊神、鄭楚分野列宿星君、天秤雙女二宮尊神、東南方無極無量品至真大神、飛天神王長生大聖無量度人君、本命太歲祿馬尊神、紫堂神煞官眾，三界官屬應感真靈。乞以經功願力，安鎮東南壽星鶉尾之次，延福致祥，增年益筭。伏願開明三景，回度五常。龍角之次，杓明發為祥兆；鶉尾之間，星正散作福基。稽首歸依，旋行讚詠。
　　智惠頌
　　學道亦甚苦，晨昏建福田。種德猶植樹，積基而成山。子能耽玄上，飄爾升青天。修是無為道，常與善結緣。太上至隱書。名曰智慧篇。福國由大材，超俗以得仙。靈姿世所奇，曄若淵中蓮。
　　高功於東南方恭文
　　宣表關焚化
　　宣七迴開經文
　　臣恭以靈寶本章，玄都祕典。其五篇敷落，有安天鎮地之功；其萬範開張，有導運御世之力。何故名經之義，獨指度人而言。豈不以人為萬物之靈，則必以君為天下之王。人者三才之貴，無人則曷見天地之心。其稱名也宜哉，其取類也遠矣。臣今欽奉綸音，崇修金籙，延禧大齋幾晝夜。臣今引領官眾，升壇第七迴轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願弘宣道化，大振玄風。庶幾沈潛反覆之餘，默契冥惠洞清之妙。鎮安國祚，祈請福祥。所願者從不求而獲。在壇法眾，妙振靈望音。稽首虛皇，修行經法。
　　敷座吟
　　諷經畢
　　解座吟
　　回向 
　　臣恭以物養乎坤，形體總歸於地。大火成於七氣，神皆養於心君。內修鍊氣之方，外盡養形之術。鼓得頭童齒豁，乃復化為朱顏；骨弱筋柔，今居然成壯力。蓋說經之異效，亦聖化之同仁。臣適來引領官眾，升壇轉誦《太上洞玄靈寶無量度人上品妙經》第七迴，徑用回向西南方無極太上靈寶天尊、西南方福生無量天尊、西南方始素天梵炁天君、天垣帝座星君、太一月孛暗曜星君、觜宿天屏星君、參宿天水星君、井宿天井星君、鬼宿天饋星君、申未二宮尊神、西南方無極無量品至真大神、飛天神王長生大聖無量度人君、本命太歲祿馬尊神、紫堂神煞官眾，三界官屬應感真靈。乞以經功願力，安鎮西南方鶉尾之次，保命延年，迎祥集福。伏願祥開雲漢，光照人寰。井鬼守房，順經躔於星度；觜參總斗，妙運轉於天關。福祥駢集於命宮，貴祿常扶於運限。稽首歸依，旋行讚詠。
　　智慧頌
　　人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道亦在兼忘。解是大智慧，上為太極公。寶蓋連玉輿，命駕御九龍。金革擎洞經，捧香悉仙童。嘯歌徹玄都，鳴玉扣瓊鐘。
　　高功於西南方恭文
　　宣表嚴焚化
　　宣八迥開經文
　　臣恭以元始出書，雖主無量度人之義；神仙內學，蓋有脫胎神化之功。粵自寶珠五丈之高縣，已具金汞九還之妙理。日月停景，當含光默默之時；山嶽藏雲，正調息綿綿之際。三尸滅，而三界侍衛；五炁理，而五帝司迎。及乎玄珠丹成，聖功胎就。金房度命，直為金闕之登庸；玉簡刊名，可與玉京之遊宴。臣今飲奉綸音，崇修金籙，延禧大齋幾晝夜。臣今引領官眾，升壇第八回轉誦《太上洞玄靈寶無量度人上品妙經》，朝禮寶誥，仰依無上三寶慈尊、十方諸天大聖，慈悲願力，主盟經功。伏願身乘三素之雲，項負九光之像。烏兔鬱羅於一室，獅鶴備守於四方。今臣等口誦心惟，造大量玄玄之地；神交意會，悟至無寂寂之機。普願有情，均證無漏。同壇法眾，妙振靈音。稽首虛皇，修行經法。
　　敷座吟
　　諷經畢
　　解座吟
　　回向
　　臣恭以天地以生物為心，功成不宰；靈寶以度人立教，道濟無窮。故經功八徧之周迴，符乾道一元之變化。既各正於性命，宜皆得於生成。蓋高下洪纖，自色自形而無間；胎卵濕化，不殰不殈以何憂。神異奇哉，玄恩大矣。臣適來引領官眾，升壇轉誦《太上洞玄靈寶無量度人上品妙經》第八迴，徑用回向西北方無極太上靈寶天尊、西北方九宮捍戹天尊、西北方始玄天梵炁天君、天垣帝座星君、神首羅建曜星君、室宿天廩星君、壁宿天市星君、奎宿天將星君、婁宿天獄星君、戌亥二宮魯衛分野列位星君、白羊雙魚二宮尊神、西北方無極無量品至真大神、飛天神王長生大聖無量度人君、本命太歲祿馬尊神、紫堂神煞官眾，齋壇應感一切真靈。乞以經功願力，安鎮西北方，降婁娵訾之次，保命延年，迎祥致福。伏願神符鎮魯衛之分，天文煥奎壁之星。身命運限之宮，常興善瑞；年月日時之否，悉化亨貞。凡有守以有為，俱無災而無害。稽首歸依，旋行讚詠。
　　智慧頌
　　竦身凌太虛，超景逸紫清。保元持法綱，遊玄極逍遙。萬劫猶昨夜，千春如晨朝。巍峨蔭雲華，手攀寶林條。香煙自然生，玄階興扶搖。靈旛順風散，繁想應時消。滅智弘大混，無為為清謠。
　　高功於西北方恭文
　　宣表關焚化
　　三聞經
　　發願
　　復鑪
　　下壇
　　謝師
　　回回
　　金籙十迴度人午朝開收儀竟