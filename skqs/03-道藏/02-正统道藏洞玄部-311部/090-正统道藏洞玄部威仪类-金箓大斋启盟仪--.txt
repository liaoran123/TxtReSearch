金籙大齋啟盟儀
　　經名：金籙大齋啟盟儀。一卷。底本出處：《正統道藏》洞玄部威儀類。
　　金籙大齋啟盟儀
　　高功升座
　　啟堂法事
　　捻香祝曰
　　此香浮黎國內，玉京山中，億萬年結炁凝煙，百千眾通誠達信。根盤騫葉，滿旃檀林。寶香一炷爇鑪中，三界十方，稽首焚香，上啟供養三清三境、十極十華、無上至真道經師寶，十方三界，千真萬靈，金籙大齋壇應感真宰。伏願驂龍駕鳳，飛空步虛，降臨道場，證盟功德。
　　下靜
　　大道門高不易登，如今且與接中乘。若知元始懸珠意，碧落浮黎自此升。原夫至道之精，杳杳冥冥；至道之極，昏昏默默。處於太極之先，出於希夷之表。不可以貌像聲色求，不可以形名度數取。無知也，而無不知。無為也，而無不為。是故古之至人，體此道者，不可於貌像聲色求，不可以形名度數取。於戲，故能杳冥之中，獨見知焉。昏默之中，獨聞知焉。及其真精積久，交暢旁通。以至動天地，則上下交孚；以至感鬼神，則肸蠁斯答。至於祈福祥，去災禍，拔沈冥，却邪癘，無施不可。彼至人果何修而得此也。其致之必有其道矣。致之之道，其惟齋法乎。齋法之說，有內有外，請備論之。內齋者，恬澹寂寞，與道翱翔。昔孔子以心齋之法告顏淵，蓋此類也。外齋者，登壇步虛，燒香懺謝，即古人禱祠祭祀之餘意也。齋法見於道家者，凡二十有七品，其源出於靈寶。一曰太真齋，二曰上清齋，三#1曰大洞齋，四曰金房齋，此四齋者不假人為，與天為徒，所謂內齋者也。五曰太一齋，六曰九天齋，七曰金籙齋，八曰玉籙齋，九曰盟真齋，此五齋者惟天子得修之，臣庶不得修禮也。十曰黃籙齋，十一曰洞神齋，十二曰自然齋，十三曰三元齋，十四曰塗炭齋，十五曰拔度齋，十六曰洞淵齋，十七曰天寶齋，十八曰九幽齋，十九曰五鍊齋，二十曰正一齋，二十一曰太平齋，二十二曰三皇齋，二十三曰八帝齋，二十四曰北帝齋，二十五曰旨教齋，二十六曰解考齋，二十七曰化胡齋，此十八者，修之各有其宜，臣庶無間也。自太一齋而下，二十二品謂之外齋，皆有儀範，具在藏中。其間施設，雖有不同，要其歸則，不能出於靈寶之範圍也。故高上老子曰，道家所先，莫近於齋。齋者甚多，大同小異。功德甚重，實能貫通乎上下，以歸于最上一乘也。其威儀節度，總二百四十條，祕於三元宮中，造端舉要，以韶後學。由此觀之，則所謂動天地、感鬼神、福邦家、濟幽顯，捨此道則何以哉。修齋之要，在乎誠敬專慤，備物盡禮。登齋之士，則貴乎端虛勉一，遵守成規，備盡威儀。如有所失，則有玄都簡之罰，宗師之意，槩可見矣。蓋惟表裹相符，彼此交盡，然後可以感格高真，產祥降嘏，雖然區區者不足為吾黨之士道哉。試請論其大者，語曰人能弘道，非道弘人。夫齋法自玄一三真人始，授太極葛仙公，以至互相授受，分宗演派。修之則白日登晨，上賓三境。載之簡冊，不可枚舉。豈非人能弘道之效乎。以今欽奉綸音，崇建大齋。祈天永命，集慶延禧，職任宣行，敢忘勉力。尤在壇眾，以弘道之心為心。同寅協恭，始終如一。陟降之間，洋洋乎如在帝之左右。則天人相與之際，得無瑕玷，豈不偉歟。易曰，神而明之，存乎其人。汝往欽哉，勉旃是幸。
　　下靜
　　十部飛天祕玉京，齋科傳世自三真。丁寧為我弘斯道，即是浮黎得度人。
　　高功下座，率眾官望壇拜
　　講唱四結願 
　　金籙大齋啟至儀竟
　　#1『三』原作『二』，誤，據上下文義改。