金籙玄靈轉經早午晚行道儀
　　經名：金籙玄靈轉經早午晚行道儀。三卷。底本出處：《正統道藏》洞玄部威儀類。
　　玄靈轉經早朝行道儀
　　法事如式
　　各禮師，存念如法
　　請宣神咒
　　九天上景，化生華暉。晃漾太空，曜真紫微。上致中皇，百神降回。散根離苦，八難豁開。七祖同升，福慶巍巍。使我神仙，八景齋飛。
　　鳴法鼓二十四通
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者，嚴裝顯服，冠帶垂纓。關啟玄壇土地、方域神真。臣今早朝，陞壇行道，朝謁神真。欽奉其諸丹悃，具奏緘謄。二願得太上至真道炁靈寶瑞光下降，流入臣等身中。令臣所啟之誠，速達徑御至真無極大道三清上聖中天星主紫微大帝北斗九皇星君御前。
　　請稱法位
　　具位臣姓某與臨壇官眾等，謹同誠上啟太上無極大道斗極祖師元始天尊，斗極玄師靈寶天尊，斗極宗師道德天尊，昊天玉皇上帝，北極紫微大帝，紫微天皇大帝，斗中高上玉皇尊星君大微玉帝，北極玄卿大帝君，北斗天英貪狼大星君、北斗天任巨門元星君、北斗天樞祿存真星君、北斗天心文曲紐星君、北斗天禽廉貞綱星君、北斗天輔武曲紀星君、北斗天衝破軍關星君、北斗洞明左輔星君、北斗隱光右弼星君、九皇夫人、九陰內妃、天罡大聖萬真節度奎光帝君、北斗中三台華蓋星君，當生本命星君，南極老人壽德星君、上清福德星君、上清祿德星君，帝座照臨星宰、二十八宿星君，六十甲子星君、道德玄曹官君聖眾，玄中大法師真君、三天大法師真君，中天九省諸相丈人、左右繡衣使者、擎羊陀羅使者，四直玉文功曹、通事舍人，斗中千乘萬騎，一切真靈。恭望洪慈，俯回洞鑒。臣聞三景開明，九星胤彩。地祇擁玉局之座，道運昭敷；天師侍金闕之尊，經文煥耀。作舟船而津梁男女，司喉舌而統御仙靈。凡居堪輿之中，孰出陶鎔之外。臣等宿緣儲慶，真籍登名。參河圖豁落之文；佩三五璇璣之籙。勉思功行，庸贊生成。以今欽奉聖旨，崇修金籙。臣等恪遵經訣，夙建靈壇。象地法天，望紫宸而稽首；延生益筭，注丹簡以傾心。願施雨露之恩，冀順陰陽之序。以今早朝，陞壇行道，請法眾等，運玆初捻上香。願此香煙騰空，徑上供養至真無上道寶大羅元始天尊、紫微上宮天皇大帝、玉斗二帝、九皇星君、清微天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，上祝皇帝陛下。伏願乾坤呈彩，河洛輝符。赤鴈白麟，千古紀瑤圖之瑞；金枝玉葉，萬年開寶曆之祥。聖壽天齊，皇明日麗。今故燒香，自皈依師尊大聖眾，至真之德，得道之後，保天長存，和與道合真。
　　以今早朝，陞壇行道，請法眾等，運玆二捻上香。願此香煙騰空，徑上供養至真無上經寶玉宸道君、靈寶天尊、紫微中宮北極大帝、當生本命元辰星君、帝座照臨星宰、禹餘天宮真仙聖眾。臣等皈身皈神皈命，首體投地，仰依太上三尊、十方眾聖。願以是香功德，敬祝皇太子殿下。伏願真風披拂，慧日舒明。碧漢流祥，壽域天開於箕翼；紫樞衍慶，福源雲集於芝蘭。今故燒香，自皈依師尊大聖眾，至真之德，得道之後，保天長存，和與道合真。
　　以今早朝，陞壇行道，請法眾等，運玆三捻上香。願此香煙騰空，徑上供養至真無上師寶五靈玄老、道德天尊、南極老人壽德星君、上清福德星君、上清祿德星君、太赤天宮真仙聖眾。臣等皈身皈神飯命，首體投地，仰願依太上三尊、十方眾聖。願以是香功德，皈流臣等三師四友、同學門人。狀願性天澄湛，心地虛明。定籙金華，八萬四千之塵勞凈盡；摽名玉簡，一千二百之戒行周圓。今故燒香，自皈依師尊大聖眾，至真之德，得道之後，永保長存。和與道合真。
　　七元覆護天尊
　　啟經
　　臣聞，本命經訣，無上法橋。實三洞之真宗，為羣生之正路。故開轉者，得生人中，而聰明殊勝；令持誦者，永為身寶，而福壽可稱。臣自愧凡微，欣逢化育。荷七星之降炁，感二極之垂精。持人命以保天年，既悉由於主宰；設礁筵而修香火，敢自蹈於輕迷。欽奉綸音，崇修金籙。三時行道，依祕典以宣揚；九徧轉經，按洞章而嘯詠。玄壇闡事，紫極布恩。期密仗於一乘，可增延於萬壽。伏願玄靈煥彩，斗極流輝。監玆一瓣之香，恪賜九光之燭。冀一人之有慶，四海永清；感萬聖之護持，千真敬仰。達生榮界，出入福鄉。稽首皈依，人各恭敬。
　　三皈依
　　志心皈依，十方經寶，當願眾生，心開悟解，受持讀誦。
　　志心皈依，十方道寶，當願眾生，起心回向，一切信禮。
　　志心皈依，十方師寶，當願眾生，普上法橋，無有障礙。
　　宿命贊
　　宿命有信然，弱喪謂之無。皆欲眼前見，過目即言悠。大賢明道教、慘戚憫頑夫。依依念子苦，勤勤令我憂。
　　臣等謹按經云，北辰在上，而眾星拱之，為造化之樞機，作人神之主幸。有消災度戹之力，有延齡益筭之功。上至帝王，下及庶人。尊卑雖則殊途，命分俱無差別。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第一太尉府‘天英貪狼玉晨君，乞為削落南離九紫、鶉火分野、一切之戹。仰希矜軫，俯賜允俞。臣不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祇率清眾，升壇行道。上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身。人各運誠，旋行讚詠。
　　步虛，引至南方，上香，旋行復位
　　玄靈感應天尊
　　臣等謹按經云，本命之日，修齋設醮，啟祝北斗，三官五帝，九府四司，薦福消災，奏章懇願，功德深重，不可具陳。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖，第二上宰府天任巨門玉晨君。乞為削落東北艮位、八白折木、星紀分野、一切之戹。仰希矜軫，俯賜允愈。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，祇率清眾，升壇行道。上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身。人各運誠，旋行讚詠。
　　步虛，引至東北方，上香，旋行復位
　　大慈延壽天尊
　　臣等謹按經云，若有危戹，如何救解。急須投告北斗，醮謝真君，及轉真經，認本命真君，方獲安泰，以致康榮。以今欽奉綸音，崇修金籙，祝壽延禧。臣等謹率在壇清眾，轉誦《太上玄靈北斗本命延生真經》各一過，上祝中天大聖、第三司空府天柱祿存玉晨君。乞為削落西兌大梁分野、一切之戹。仰希矜翰，俯賜允俞。臣等不勝激切之至，修行經法。
　　敷座贊
　　題經
　　誦經畢
　　解座贊
　　臣等向來，衹率清眾，升壇行道。上祝聖壽萬安，轉誦《太上玄靈北斗本命延生真經》各一過，並已周圓。恭望福壽資命，善果臻身。人各運誠，旋行讚詠。
　　步虛，引至西方，上香，旋行復位
　　三聞經
　　聞經已後，當願天長地久，海晏河清。
　　聞經已後，當願聖壽萬安，皇圖鞏固。
　　聞經已後，當願金枝蕃衍，寶曆綿洪。
　　發願
　　存神燒香
　　香官使者、左右龍虎君、侍香諸靈官，當令臣向來早朝轉經行道之所，自然生金液丹碧芝英。百靈眾真，交會在此，香火鑪前。當願丹誠感格，洪貺潛敷。聖壽萬安，皇圖永久。十方仙童，玉女接侍，蘭煙傳臣向來所奏之誠，速達徑御至真無極大道三清上聖紫微北極大帝北斗九皇星君御前。
　　出堂頌
　　玄靈轉經早朝行道儀竟