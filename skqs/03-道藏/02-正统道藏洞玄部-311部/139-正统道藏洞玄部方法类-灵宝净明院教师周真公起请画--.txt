靈寶淨明院教師周真公起請畫一
　　經名：靈寶淨明院教師周真介起請畫一。撰人不詳。一卷。底本出處：《正統道藏》洞玄部方法類。
　　靈寶淨明院教師周真公起請畫一
　　方文上荷六位真師，既授以《淨明真經》，經有奧義，合叩問玄微，庶幾得承演教之意，一一詳細批教，幸甚。方文拜問：
　　一、經云：修吾道者，可膺員數參侍。《玉晨三五飛步篇》云：三五之法，特其要略。推而大之，其記數不過三五十，已問之矣。不知步三五時，畫綱圖步之，或只地上視地形為綱步之？此須以足步，或以玄綱流演存想而步之。
　　玄綱即想至飛步，則為圖步之。
　　一、能事父母，天尊降靈。居家事父母，在朝忠於君。方文父母俱亡，止有一弟，又在遠處，懷終天永感之戚，如何應得經法行、孝之事。奈何為臣孤遠，雖有赤忠，不得施設，為之奈何？
　　立身揚名，斯為孝矣。不尸祿位，斯為忠矣。隨宜施設，孝悌在也。
　　一晝服日精，夜飡月液。如何是服日精與准月液之法，乞賜指教。
　　此日月高奔之道。
　　一、流金火鈴，此是符名，唯復是神名，是兵將之名，乞賜指示。
　　南斗鍊丹火候使者之名，所謂相火。
　　一、天樞之主，是謂道陵。乞問如何是道陵？
　　道陵天師，張監度真諱。
　　一、該括地象，皆其主首。如何是地象？如何該括？望賜詳誨。
　　地象八卦之位，卦各有宮分。
　　一、五岳四海，各有其機。如何是五岳四海之機？乞賜詳誨。
　　此二節，言夫血炁踱度，如心包合漳之義。
　　一、經云：內外之壇，統十六將，云云。各有天樞之節制，有在天罡之所部，用之之法，各有呼召。聲隨炁至，炁與神交，自然見前，可以役使。如何呼召，便肯立至？呼召不至時，如何？十六將，雖有考召、枷鬼、黃頭之稱，恐是所職神號，未是甚姓名。又云：各有副將，敢問副將之名？如何役使呼召，使其必至？詳乞批誨。
　　經中有召淨明神將符。未見，引上書。既見，則任意坐以使之。
　　一、仙梯在目，而人不知。如何是仙梯在目？何以不在於心而在目？乞賜旨教。
　　仙梯，舌也。舌不可見，而言。在目，謂內視五臟，先見其舌。
　　一、太上三清，空同赤耳。
　　空同，元始隱諱。赤，則道君。耳，則老君。
　　一、玉皇紫微，致遠仲智。致遠仲智四字，莫便是玉皇紫微隱名隱字否？不知是名或是字？上二字是甚位？下二字是甚位？
　　致遠，玉皇名。仲智，紫微名。
　　一、南北二斗、三臺所記子辛、子寅、庚戊、丁壬、子癸之神，方文所收《斗樞秘要·金鑠流珠經》云：太一真人，其妻可氏，夜夢七色之光，生子七人。後入白玉洞修行，立七名曰：可辛、可寅、可惠、可真、可憐、可戊、可庚。今《淨明經》曰：子辛、子寅、子癸，而庚、戊、丁、壬不言子言，恐是皆合連子字，莫便是北斗之神否？不知北斗之神衣著服色，男子女子，乞賜詳誨。
　　其下皆稱子。衣服有定格，如披髮衣白，用兵役使神將；冠冕，則朝真；甲冑，則衛上帝。而二斗皆或男，或化現。
　　一、孟叔、孟良、仲寶、仲卿、季王、季乾，莫是南斗之神否？或名或字，乞詳旨誨端的，并男子女人，衣着裳服。
　　是其隱名。上清之衣而變化各有，男女無定。
　　一、三台之中，雲育、齊京、奉良、清乞，四聖神君。既言三台，合有三名，今却是四聖，又名四聖神君，不知如何？恐脫三台之名。四聖者，不知是何四聖，是北極、天蓬、真武等四聖否？并乞詳批。
　　雲育，上台名也。四聖，即天蓬已下四聖。
　　一、太陰太陽，日月尊星，其名垣胸。其名只兩字，莫是太陽名烜，太陰名朒否？　　是。
　　一、五行之辰，是以別稱。水星名衍，火星名熒，木星名苗，金星名堅，土星名鎮。方文得五星真皇君秘名曰：　北方辰星，名啟咺，字精原。東方歲星，名澄瀾，字清凝。南方熒惑星，名維停，字散融。西方太白星，名寥陵，字振尋。中央鎮星，名藏陸，字耽延。與不同何也？
　　有真名、隱名、內名、道號各不同，隨其文字呼召，不必一一生疑
　　一、三十二天，自恭華搖伯以下八句，乃三十二字，莫是三十二天否？經云：此其隱名，字載，度人不知度人。經中何句乃是其字？如太黃皇曾天，鬱繳玉名。上句是字，下句是字，恐天自是天名，帝自是帝名。又《度人經》，每天帝句，有五字或七字、八字者，如太釋玉隆騰勝天之類。伏乞明賜開析，以曉後學之愚昧。
　　三十二天，此其名；如直婁阿薈，是內名。則鬱鑑玉名，是字也。
　　一、二十八宿自清宗立鞠以下，共七字，二十八字，必是二十八宿之名。不知清宗立鞠，合從甚宿，為名字起頭？經云：此其經是二十八宿，為經星。五星為緯否？
　　二十八宿不動，以為經。五星周行，灾福係焉。如織有緯，文章出焉。
　　一、五星列照，有時化身。乞問如何化身？
　　化身者，為人下降人間，如金星之為太白。
　　一、經云：三五飛步，流綱之總，天英云云。是為七變。又云：三五飛步，乃其要略。今云：三五飛步却為流綱之總。元綱流演，大與三五不同。又方文收《九宮三五之步》，有陽斗、陰斗，自天英步入天蓬，為陰斗；自天蓬步入天英，為陽斗；不知是否？呪云：斗要妙子，十二辰。乘光明兮，威武陳。云云。此自天英出天蓬也。又有是斗呪曰：日月明，乾坤配。斗道光，鬼道廢。吾從天蓬入天內，略過衝輔退，反歸卻向天禽與心對。逢著柱任去英會。人道通，鬼道礙。此自天蓬出天英，為陽斗也。又云：陰斗夏至，陽斗冬至。今學三五飛步，不知用甚呪甚斗？人多念得斗要妙兮十二辰一呪。或云臨寢步陰斗方上寢牀，是夜步陰斗，嗽不知是否？若出門出行皆便步，只以足步為綱，不用圖。又云有圖。不知如何。今經云：三五飛步。不知如何步，乞詳以批誨，庶正舛誤闕失，望賜明旨。
　　道生一，一生二，二生三。三自三之後，不可得而同矣。三五飛步，乃元綱之要略也。陰陽二呪，出入起臥皆用之。以足為綱，不用圖。
　　一、經云：三甲與六丁，此出其宗。不知使三甲、六丁，如何用訣？何謂出其宗？世有《三甲經》不真，用之不驗。六丁亦然。望賜詳喻以教後學。
　　三甲、六丁，經中有法，役使之道久。故可見，用意不勤，則神不應，非法之罪。
　　一、淨明法云：當遇緣合之人，望東燒香以問我，我許即傳。即我是度師，汝為保舉之師。今有綠合之人，八行俱全，至誠好道，忠孝可傳之人。東向燒香，以問真師，如何知其許傳？如何報應也？乞賜批教，以為准的。未敢具表申奏祖師，當先以投名狀并保舉狀繳燒，以求報應，或乞夢，或乞四直功曹，傳仙旨也。
　　此謂已聞見人道成時用。如未見，則燒保舉狀，望東燒香，祈夢寐而已。
　　一、帝君諸位神明，逐日供養，合係皈依。上依常式供養帝君，逐日合與不合拜禮？又有神王、直符、功曹之類，相夾雜在一壇供養。莫自帝君、神王、真官已上合拜，傳香、使者已下只合皈依頂禮？乞賜分別指教。
　　經法中自有逐日燒香法曰云云。
　　一、法云：菟掘䥽符，飛治急病。不知如何訣目使．飛治急病？飛者，是以火燒飛之。如何使符能飛去？用何直符持去？乞賜詳諭。
　　菟掘䥽，即符神名也。是火燒之。
　　一、自度脫六親救治百病符，皆可雕印子印否？印時存想，如書符時，如度脫六親符，服鍊身形符，日日服食。恐事奪，每日書寫，不辦救治百病。已下三符，不日用遇，使時旋書，莫不須雕印。若遇時灾瘟疫，散施符水，請給多時，還可用印印否？乞一一批誨。
　　雕印便於修行養炁者。凡淨明符，除唾易修摩不可用，其他皆可用。
　　一靈書中，散符名下云：念呪或一徧，或三徧者，唯後只是念散符呪，是念《靈書》三徧呪，書揚岐囉吱囉。符云：恰訣念呪。不知是念靈書三徧，或只書念揚岐囉吱囉一句？又諸符多有不說徧數者，云念呪書符。乞一一批誨。
　　只念散符一句。在符下者，此符是也。如是有無徧數者，皆七徧。看作何用者，皆燒。
　　方文伏睹真師批誨，慈悲一一遭遇之。幸庶使演其真教，不為人所難曉。然後可以教人，不辱方文拜問。
　　靈寶淨明院教師周真公起請畫一竟