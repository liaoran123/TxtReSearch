上清太淵神龍瓊胎乘景上玄玉章
　　經名：上清太淵神龍瓊胎來景上玄玉章。撰人不詳。一卷。底本出處：《正統道藏》太玄部。
　　上清太淵神龍瓊胎乘景上玄玉章
　　汶水真人訪丹元曰：我以聖師總真上宰西城王君，謁清虛小有天王，自汶水迎侍，及太極諸真人，龍師河伯從之，大會下元，以議度世之偉人碩才，進任丹元皇極方諸洞清玄之官，啟大洞上清靈蘊，出上品寶書，以授諸至學，我當遺君龍珠、神藥、上玄玉章。丹元請其詳，真人曰：我始授總真上清要道，又蒙上清上玄玉女賜我神龍之珠、上清神母妙炁之符。珥珠則瓊胎特秀，龍德自然，佩符則水官拜伏，河瀆聽命。道之奧妙，白日飛昇。我成真時，玉胞拆露，神龍負形，今已出入上清，典司淵宅，神龍蜿蜓，銀光皓質，化為脩蛇，我嘗貯以塗金碧椀，俾侍女持之，是龍當中秋月滿時，凝眸注想，光霞交暎，則口出一珠如彈丸焉。我火之成粉，作散珠，以與清骨無老之民。今年得一珠，分四十九珠，我服其一，餘四十八以授於君。於是，碧玉壺出珠，如塗金，大小不一，如用此則不用玉章中珠，世人得書不見我，則用玉章中珠也。丹元再拜受之。
　　又曰：君簡宿名，當傳書，以金雙魚碧紋之羅，君可齎焉。丹元以黃金作靈腹魚一雙，長五寸半，青絲貫魚首尾，貼金結綬，碧水紋羅四十九尺，奉詞盟經師汶水真人，蒙授太淵神龍瓊胎乘景上玄玉章，上清昇龍玄寶文自然妙炁，碧穀雙書符文並朱書。蘂一係空處，龍君就請，不以與之。乃錫上清神金一乘，右契授而易之。又請紫靈玉元上道君，割玉京邃洞碧琳，懸腹自然，流液致珠，七曜交遊，百寶上器，抱洞陽九鍊之光珠，成金醴，作琥珀，分三十六珠。仰盟上清九真二十四皇太上丈人，以開度上清十六左真、二十雌真。左真上首，上清龍德海空寶慧真人是也。雌真上首，清淵太素元君玉仙聖母是也。列為聖師承接，真士有得此文，龍君奉寶，有行其道，神龍負月，足浮太霄不暮之庭，授以金魚一雙，碧紋四十九尺。不遵玉禁，示於臭濁，風刀解形，灌塞河源，役考水官。其道治上玉為瑩珠，如雀卵，盛金甖，漬以月華黃水。世自有方，九日夜取之，待向曙東方有明星時，東望燒香，再拜訖。
　　祝曰：太淵神寶，明月之光。鎮兆元宮，化成神龍。瓊胎內變，如意飛浮。負兆真形，上昇長樓。咒畢，閉炁咽之，以意注想，入關元中訖。
　　明目專看此珠，不下則止，下則易珠，不下為勝。後以夜半守之，九九日，當有物泳炁海中，兆若心動恐悸，魂魄飛越可無畏也。常以九九為轉。
　　是珠為胎化龍寶，當飛入天精中宮絳玉之淵，又昇上清乾元紫玉之淵，是謂元池上元瓊胎之府。神龍常以夜半，負兆身形，上游九天。又取龍炁，以鍊兆形，形通無有，可以出入龍之口鼻。又當念道正知，不爾，魔攝化為異趣，慎之哉。
　　待關元有物，景狀了了，可於江海之際，取長鯉，長三尺者，內昇龍符，黃書青素安魚口中。
　　上清赤鯉昇龍之符
　　安符祝曰：
　　龍胎赤鯉，服兆玄符，雷電合發，飛奔玉虛，舉兆之身。
　　次放水中，當以歲首雷霆之日伺之。若在其所，有迅電起，則赤鯉為龍，上登龍丘之阿。兆道成之日，神龍來下，載兆上昇蘂珠之房。龍玄寶文，青書黃素佩之。致精神龍，鍊凝瓊胎，其道一舉，宜宣真人。
　　上清神母飛玄寶文自然妙炁
　　上清太淵神龍瓊胎來景上玄玉章