淵源道妙洞真繼篇
　　經名：淵源道妙洞真繼篇。宋李景元註。三卷。底本出處：《正統道藏》太玄部。
　　淵源道妙洞真繼篇上
　　真元門生李景元集解
　　或問經絡。劉子曰：貴哉人躬，手少陽三焦經絡，病證源流掣治。
　　大矣。道運妙真，自古及今。故善言古者，必有證於今；善言天者，必有驗於人。惟天之節氣一十有二，人之經絡以應之；周天度數三百六十有五，人之氣穴以應之。言人之九竅五藏十二節，謂手足陰陽各三焉。皆通乎天氣時乎。斗柄方回，寅之泰卦，律中太簇，肇當孟春之月。古以子為元，今以寅為首，則天道南行，其象在上為人馬官，在下為燕，其氣專在人之三焦。三焦者，次瀆之官，水道出焉。屬膀胱是孤之府也。言心與肺，同處上焦，上焦如霧；次肝與脾，共處中焦，中焦如涯；又其次腎位，處下焦，下焦如瀆。三焦者，水穀之道路，神氣之終始也。上焦者，在心下，下鬲在胃口上，主內而不出，其治在擅中玉堂下，直兩乳問陷者是。中焦者，在胃中院，不上不下，主腐熟水穀，其治在臍旁，日天樞。下焦者，在臍下，當膀胱上口，主分別清濁，主出而不內，以傳道也。其治在臍下一寸，名日三焦，其府在氣衝。氣衝在腹臍下，橫骨兩端，鼠既上，同身寸之一寸。動豚應手，三焦六氣變化，但諸脈皆所出。為井金關衝，二穴在手小指次指之端，去爪甲如韭葉。所流為榮水液門，二穴在手小指支指陷中。所注為臉木中渚，二穴在手小指次指本節後間。三焦俞在第十三椎下，兩傍三焦之募，在臍下同身之寸二寸，名日丹田。所過為原陽池，二穴在手表腕上陷中。以諸經絡，皆以俞為原，在臍下腎間。動氣者，人之生命也，諸經之根本爾，故名日原。所行為經火支溝，二穴在手腕後三寸，兩骨之間。每夜乾時，人氣所在，手少陽三焦經，豎者為經。及乎玄時，人氣亦在三焦絡，支而橫者為絡。甲主左手之少陽，其氣在膽，屬中焦。寅者，正月主左足之少陽，及乎人氣在左，亦在於肝。所入為合土天井，二穴在豚外大骨之後肘上一寸陷中。三焦，手少陽之豚，起于小指次指之端，上出兩指之間，循手表出臂外兩骨之問，上貫肘循燸外上肩，而交出足少陽之後，入缺盆布擅中，散絡心包下膈，循屬三焦。三焦病者，腹氣滿，小腹尤堅，不得小便，窘急溢則水留。上焦者，在心下膈，在胃上口，主內而不出，其治在擅中玉堂下一寸六分，直兩乳問陷者是。中焦者，在中院，不上不下，主腐熟水穀，其治在臍傍，臍下一寸，名曰三焦。下焦者，在臍下，當膀胱上口，主分別清濁，主出濺而不內，以傳道也，其治在臍下一寸，名曰三焦。其府在氣衝，幾乎丹田，上焦募也，在臍下同身寸之二寸。
　　上焦虛寒論曰：三焦如霧，其氣起於胃上口，並咽已上貫膈，其氣虛寒，則令人精神不守。引氣於肺，欬嗽語聲不出，膈寒之病生焉。
　　上焦熱結論曰：上焦在心下，其氣起於胃上口，並咽貫膈有熱，則喉舌乾燥，口氣面赤，胸膈否滿之病生焉。
　　中焦虛寒論曰：中焦如涯者，以其在胃中院，不上不下，主腐熱水穀，本胃院之陽氣。溫乃能腐化水穀之精，灌養周身。若寒，客中位，則胃中玲，胃中玲則飲食不化，腹痛飧泄霍亂吐利，治法宜溫補之。
　　中焦熱結論曰：中焦者，在胃中院，不上不下，主腐熟水穀，其氣和平，瀾能傳糟粕，蒸津液變，精微上注於肺，通於榮衛，如熱在中焦則為堅，故其氣實則閉塞，不通上下，膈絕熱外身重、目黃、目甘，脾瘴之證生焉。下焦虛寒論曰：下焦如瀆，其氣起於胃下院別回腸，注於膀胱，主出而不內，以傳道也。其氣虛寒，則津液不固，大小便利不止，小腹痛，不欲聞人語。如三焦俱虛。上焦虛，則引氣於肺；中焦虛，則生寒，腹痛、洞泄、便利、霍亂；下焦虛，則大小便不止，津液氣絕寒，則補於腎。然三焦者，水穀之道路，氣之所終始也。其處雖異，其原則一，故有俱虛之病，治宜溫之。
　　下焦熱結論曰：下焦者，在臍下當膀胱上口，主分別清濁，出而不內，以傳道也。又下焦如瀆，司次壅，泄其氣，實而有熱，則津液內燥，傳道不利，由是有氣逆、便難、胃脹、嘔噦之證。
　　三焦統論曰：三焦有名無形，主持諸氣以象三才之用，故呼吸升降，水穀往來，皆待此以通達。是以上焦在心下，主內而不出；中焦在胃院，主腐熟水穀；下焦在臍下，主分別清濁，出而不內。統而論之，三焦者上合於少陽，出於關衝。關衝者，在手小指次指之端，是手少陽經也，太陽絡也。故三焦氣盛為有餘，則脹氣滿於皮膚內，輕輕然而不實。或小便清，大便難。大便難者，由五藏不調，陰陽偏有虛實，謂三焦不和，則玲熱并結故也。是為三焦之實也。則宜以嘻掣之，掣音導三焦之氣，不足則寒氣客之，病遺尿，或泄利，或氣滿，或食不消，是三焦之氣虛也。則宜以勞官二穴，抱一關元而溫之，兼閉口屈舌食其胎津可也。勞官二穴火也，在掌中央動脈下，以屈無名指取之。關元者，小腸募也，在臍下同身寸之三寸，足三陰任脈之會也。
　　天地有大美而不言，四時有明法而不議，萬物有成理而不說，故天不言而四時行焉、百物生焉。惟聖人原天地之美，達萬物之理。
　　調理，春溫，夏暑，秋忿，冬怒，四時迭運不齊也。方陽用事，萬物以熙，人於是時，以祈以因。方陰用事，萬物以凝，人於是時，以夷以噢。況夫六化，分治五味，五色所生，五藏所宜，皆消息盈虛係焉。攸在每歲寅卯辰月，仍為春時，春氣西行，春氣在經脈，故春弦如鈞，脈之常也。如不從常，反是者病，春氣始於下及左。又言春氣始於前，故正月二月春氣在肝，肝王於春，及王於甲乙，俞在頸項。肝者，將軍之官，謀慮出焉，魂之居也。凡肝為發生之主，肝為少陽，陽長之始，及正月二月三月，人氣在左，唯春養陽，宜食其涼，以養於陽。肝其惡風，亦畏於清，清金令也。凡春傷於風，夏為飧泄，故春病在肝與頭及俞，亦在其陰矣。兼春病始於前，善養生者，則於春氣調神，所為夜外早起，廣步於庭，被髮緩形，以使志生，此春氣應養生之道也。春哄清治肝而反溫，凡天之用溫，可以遠溫，故從之則全神，逆之則傷肝。
　　惟斗之正建仲春之月，卯之大壯，律仲夾鍾，天道西南行，其象在上為天蠍官，在下為宋，其氣所在，人之大腸。
　　大腸者，傳道之官，變化出焉。變化之方，手陽明大腸經之井金，為商陽二穴，在手大指次指內側，去爪甲如韭葉，榮木為二間，二穴，在手大指次指本節前內側陷中，瑜木為三間，二穴在手大指次指本節後內康側陷中，大腸俞在第十六椎下，兩傍原為合谷，二穴在大指岐骨問陷中，一名虎口。經火為陽谿，二穴在腕中上側兩筋間陷中，每晝甲時，人氣所在。手陽明大腸經，及乎卯時，人氣亦在大腸絡。庚主右手之少陰，其氣主大腸之疾。卯者為緯，二月主左足之大陽，及乎人氣在左，亦在於肝。合土為曲池，二月在肘後輔骨屈肘曲骨之中，大腸抑亦與肺不殊。大腸手陽明之豚，起于大指次指之端，循指上康，出合谷兩骨之間，上入兩筋之中，循臂上廉，入肘外康上臑外，前廉上肩，出髑骨之前康，上出于柱骨之會上，下入缺盆絡肺下，膈屬大腸。大腸病者，腸中切痛，而嗚濯濯。冬日重感于寒即泄，當臍下痛，不能久立，與胃候同。經云：因而飽食，筋豚橫解，腸僻為痔，蓋飲食自倍，腸胃乃傷。大腸疾候，大腸象金主於秋，手陽明其經也。肺之府也，為傳道之官，變化糟粕出焉。其氣盛則為有餘，則病腸內切痛，如錐刀刺無休，息時腰背寒痺攣急，是為大腸氣之實，則宜瀉之。大腸氣不足，則寒氣客之，善泄是為大腸之氣虛也，則宜補之。診其右手寸口豚，手陽明經也。豚浮則為陽，陽實者大腸實也。大腸虛玲之病，胸中喘、腸鳴、虛渴、脣乾、目急、善驚、滑泄、骨節疼痛、不能久立。寒邪客於其間，則令氣虛弱不能自固，而成諸疾。診其詠，右手氣口以前陽虛者是也。大腸實，大腸者，傳瀉行道之府也。其氣盛實，燥熱生焉。傳瀉不利，腸中痛如錐刀所刺，或生鼠乳，腫脹疼悶，大腸不通，腹脇脹滿，腰背重痛，上氣喘滿，皆大腸氣實之證也。病主熱滲津液，故便堅不通，但隔塞不便，則其證也。故真人銘食，竟行百步，數以手摩肚者，則苛疾不起，人如衰老年及八十，大便不通，津液微少，不宜寒藥，動利本草中。用橘皮一斤，杏仁六兩。蜜丸謂脫氣丸。不惟氣下，大腸潤能食，不損氣，入大腸中，其補瀉掣，治與肺藏一揆。
　　天罡次建季春之月，辰之夬卦，律中姑洗。天道北行，其象在上為天稱宮，在下為鄭，其氣攸在人之小腸。
　　小腸者，受盛之官，化物出焉。變化之方，手大陽，小腸經之井金，為少澤，二穴在小指之端，去爪甲下一分，滎木前谷，二穴在小指外側本節前陷中。腧木後谿，二穴在小指外側本節後陷中。小腸俞在第十八椎下兩傍。關元一穴在臍下三寸，小腸之募足大陰少陰厥陰任脉之會，下紀者關元也。原出於腕骨，二穴在手外側腕前起骨下陷中。經火為陽谷，二穴在手外側腕中兌骨下陷中。每晝丁時，人氣所在，手太陽小腸經及乎，未時人氣亦在小腸絡，丙主左手之陽明，其氣，主小腸之疾。辰者，三月主左足之陽明，及乎人氣在左，亦在於脾。合土為少海，二穴在肘內臁節後陷中。是故小腸合心，均為表裹。小腸手太陽之脉，起于小指之端，循手外上腕，出躁中，直上循臂骨，下臁出肘內側，兩筋之間，上循臑外後臁，出肩解繞肩髀，交肩上，入缺盆絡心循咽下，膈抵胃，屬小腸。小腸病者，小腸痛，腰脊控澤，而痛時窘之後，當耳煎熱，苦寒甚。若獨肩上熱甚，及手小指次指之間熱，若脉陷者，此其候也。澤音高陰丸，小腸病候，小腸象火，王於夏，手太陽其經也，心之府也。水液之下行為溲，溲者流於小腸，其氣盛為有餘，則病小腸，熱焦竭乾濇，小腸脹，是為小腸之氣實也。則宜瀉之，小腸不足，則寒氣客之。腸病，驚跳不言，乍來乍去，是為小腸之氣虛也。則宜補之。
　　小腸虛論曰：小腸者，受盛之官，心之府也。手太陽，其經也。其氣虛，則為不足。故左手寸口，人迎，以前脉陽虛者，小腸虛也。虛則生寒，是故有顱際頭角偏痛，耳聾不聰，驚跳小便數之證。治宜補之。
　　小腸實論曰：小腸者，受盛之官，心之府也。手太陽，其經也。其氣盛，則為有餘。故左手寸口人迎，以前脉陽實者，小腸實也。實則生熱，是故有身熱來去，口瘡心煩，身重汗不出，小便不利之證。以其補瀉□治之方，而與心藏不貳。
　　斗之又其次建孟夏之月，巳之乾卦，律中仲呂。乾道西行，其象在上為雙女宮，在下為楚，其氣在人之手厥陰心包經絡。
　　井金為中衝，二穴在手中指之端，去爪甲如韭葉。榮木為勞官，二穴在掌中央，屈無名指取之。踰木為太陵，二穴在掌後，兩筋間陷中。經火為間使，二穴在掌後三寸兩脇間陷中。每於辛時，人氣所在，手厥陰心主經。及乎戌時，人氣亦在心主絡。巳者，四月主右足之陽明，及乎人氣在右，亦在於脾。合土曲澤，二穴在肘內臁下陷中，屈肘得之。或為膻中者，臣使之官，喜樂出焉。言膻中者，在胸中兩乳問，為氣之海，然心主為君，以脉宣教令。擅中主氣，以氣布陰陽，氣和志適，則喜樂由生，其輸上，在柱骨之上下，前在于人迎。及言膻中者，心主之官城也。有言膻中，一穴直兩乳間陷中，仰而取之，任脉氣之所發也。古仙所謂，將欲身安烹液中堂。
　　繼序攸遷，巳午未月，仍為夏時。夏氣在天則北行，故虹蜺雲霧，風雨四時，此積氣之成乎天者也。山嶽河海，金石火木，此積形之成乎地者也。地者所以載生成之形類，虛者所以列應天之精氣。形精之動，猶根本之與枝葉。昧者徒見積氣昭乎上，積形位乎下，歲運居乎中，曾未達貫三為一之理也。五行之氣，上應五星，內徹五藏。
　　嘗聞藥宮，雲篆華臺，洞箋玄談。水德辰星，木德歲星，火德熒惑，土德鎮星，金德太白之星。其於人也，為腎肝心脾肺之藏。是以夏氣始於中及前，又言始於後。夏氣在孫絡，言經脉為裹支，而橫者為絡，絡之外者為孫。夏脉洪大，此其常也。如不從常反是者病。故自夏之四月，人氣在右與脾，五月六月氣同在右及頭。自仲夏，善病胸脇。六月為之長夏，氣在肌肉。長夏善病洞泄寒。中夏，病在陽及心與藏。夏以胃氣為本，長夏亦以胃氣為本，俞在胸脇，夏主人氣之心，氣暑熱夏，以冷治心而反熱。凡夏養陽，宜食其寒，以養於陽。雖然春夏飲食，寒涼之宜，未若教主旨溫，猶穩也。詳斯優矣。夏之暑熱在心，暑氣傷於形，故心惡熱而畏寒。寒水令也，時乎用熱可以遠熱。藥食同宜，此其道也。是以知者，熱無犯熱。如人不遠熱，則熱至。熱至則身熱，吐下霍亂、癰疽瘡瘍、瞀鬱注下、□瘛腫脹、嘔鼽衄頭、痛骨節變、肉痛血溢、血泄淋閟之病生矣。有言心神有餘，及乎脉氣。有餘而形氣不足者生，凡人外得五有餘者。一身熱如炭，二頸膺如格，三人迎躁盛，四喘息，五氣逆也。此其身不表不裹，亦正死必矣。但人夏傷於暑，秋為痎瘧。惟聖人則不然，故能傳精神，服天氣而通神明。夫然則寧。有其病乎，爰有夏氣調神之道。所為夜臥早起，無厭於日，使志無怒，使氣得泄。此夏氣之應養長之道也。逆之則傷心。 
　　斗之正建仲夏之月，午之姤卦，律中蕤賓。午者為經，初六陰生。天道西北行，其象在上為獅子宮，在下為周，人氣在心，心通五藏。
　　心為藏，小腸為府，其性為暑，暑傷於形，其音徵，為离象。火王於夏，絕於冬，死於壬癸。是知人之心意，以應八風所為。風從東方來，名曰嬰兒風。其傷人也，外在筋紐，內舍於肝。風從東南來，名曰弱風。其傷人也，外在於肌，內舍於胃。風從南方來，名曰大弱風。其傷人也，外在於脉，內舍於心。風從西南，來名曰謀風。其傷人也，外在於肉，內舍於脾。風從西方來，名曰剛風。其傷人也，外在於皮，內舍於肺。風從西北來，名曰折風。其傷人也，外在於手太陽之脉，內合於小腸。風從北方來，名曰大剛風。其傷人也，外在於骨，內舍於腎。風從東北來，名曰凶風。其傷人也，外在於掖脇，內舍於大腸。故人之心意，以應八風。蓋生氣通天，未為小端。心藏於神神好恬惔虛無。心為君主之官，亦為陽父，心之外者為陽 。蓋心者，生之本神之變，故神明出焉。其華在面，其充在血脉。脉者血之府，府聚也。諸血皆屬於心。如人久視則傷血，勞於心也。心勞者，忽忽喜忘，大便苦難。或時鴨溏，口內生瘡或憂愁思慮則傷心，心傷則苦驚善忘喜怒。心者，陽氣也。心為陽中之太陽，陽病者，發於血。心養血，是以五藏所宗者脉。心主脉，其脉行於臂手。心開竅於耳，及前陰後陰。凡精氣并於心，則喜。故暴喜傷陽及心與氣。心液為汗，心氣主於舌，其候在舌。惟心氣和，則通於舌。心和，則舌能知五味矣。其臭為焦，故舌柔則存。如澀硬短縮者死。心欲苦味。苦味者，先入於心。．多食苦，則皮槁而毛拔。心欲耎，急食鹹以耎之。心苦緩，急食酸以收之。心惡熱而畏寒。寒，水令也。味過於苦，脾氣不濡，胃氣乃厚，味之所禁。鹹走血，血病，無多食鹹。心之所禁，溫衣熱食。是以聖人之於聲色滋味也，利於性則取之，害於性則捐之。但飲食入胃，滋養心藏。故心榮，面色以應日。故心之熱者，顏額先赤。有言心熱者，色赤而絡脉溢。有言：其色多青，則痛；其色多黑，則痺；其色多黃赤，則熱；其色多白，則寒；五色皆見，則寒熱也。然雖赤黃為熱，而青白與黑為沴。豈可不知，惟南方赤氣，故氣滿能聲，風雷之為也。在人之心，藏其聲，為笑熙咍之為也。但心和則如是。若心不和，其聲動變，病為噦噫及其為憂。緣心為君，為父，為五氣之主。故氣脉聲色皆係心焉。凡人之心藏，而變化多方。物生，謂之化；物極，謂之變。手少陰，心之經。井木為少衝，二穴在手小指內臁端，去爪甲如韭葉。滎火少府，二穴在手小指本節後陷中。腧土神門，二穴在掌後兌骨端，如絕者，死不治。心俞在第五椎下兩傍。心藏俞者，在於夾脊，相去同身寸之一寸半，乃太陽之會。心之原，出於太陵，注在心包經內。經金靈道，二穴在掌後一寸五分，或曰一寸。每晝丙時，人氣所在，手少陰，心之經及乎。午時，人氣亦在心之絡。丁主右手之陽明，其氣亦主心藏之疾。午者為經，五月主右足之太陽，兼人氣在右，亦在於頭。合水為少海，二穴在肘內臁節後陷中。手少陰，心之脉，起於心中，出屬心系。下膈絡小腸，心之平脉，洪大為常，沈為賊脉，厥疾生焉。心氣暑熱，心藏血脉之氣，若邪氣在心則病，心痛、喜悲、時眩、仆心。其病之在於脈氣及乎五藏。故心病者，胸中痛，脇支滿，脇下痛，膺背肩甲問痛，兩臂內痛，是以心病侯者。心象火。王於夏，其脉如鈎而洪大，其侯舌，其聲言，其臭焦，其味苦，其液汗，其養血，其色赤，而藏神手少陰其經也。與小腸合，小腸為府而主表，心為藏而主裹。心氣盛為神，有餘則病。胸內痛，脇支滿，脇下痛，膺背肩胛兩臂間痛，喜笑不休，是心氣之實也。實則生熱，熱則陽氣盛，陽氣盛則榮衛之氣不能通行，心神煩亂，面赤身熱，口舌生瘡，咽燥頭痛，熱多則筋□，骨消肉爍，□破毛直而敗。或言：陽氣有餘，陰氣不足，則熱中。善飢，心氣不足，則胸氣大脇下，與腰背相引而痛，驚悸恍惚，少顏色，舌本強，善憂悲，是為心氣之虛也。心之統論：心與小腸合，故手少陰經與手太陽經為表裹，其象火，其王夏，其脉洪，在藏為神，在志為喜，在變動為憂，在液為汗。是故心氣虛，即悲不已，實則笑不休。心氣虛則夢救火，陽物得其時則夢燔灼。心氣盛則夢喜笑恐畏厥。氣客於心則夢丘山煙火。心衰則健忘。心熱則多汗。心熱病者，先不樂數日乃熱，熱爭則卒，心痛煩悶，善嘔，頭面赤，無汗。氣逆者，厥也。謂陰陽二氣卒有衰絕，逆於常度。若陰氣衰絕，於下則為熱厥。如陽氣衰絕，於下則為寒厥。虛則生寒，寒情緒不樂，或悲不已，心腹暴痛，唾清涎，喜忘，多驚。寒多則筋攣骨痛，及乎凝泣。有言心神不足及乎脈氣不足，而形氣有餘者則死。或言陽氣不足，陰氣有餘，則寒中，腸嗚腹痛。若陰陽俱有餘，俱不足，則有寒有熱。故諸痛痒瘡瘍，皆屬於心。諸熱瞀瘛，皆屬於火。諸禁鼓慄，如喪神守，皆屬於火。諸逆衝上，皆屬於火。諸躁狂越，皆屬於火。諸病胕腫疼酸驚駭，皆屬於火。諸脹腹大，皆屬於熱。諸病有聲，鼓之如鼓，皆屬於熱。諸轉反戾，水液渾濁，皆屬於熱。諸嘔吐酸暴注下迫，皆屬於熱，故熱勝則腫結。陽者腫四支，四支為諸陽之本。凡人之溫熱者，瘡汗之。則瘡已熱之，則風生。故心風而口赤及乎皮剝。以夏丙丁傷於風者為心風。心風之狀，多汗、惡風、焦絕、喜怒，嚇赤色。病甚則言不可快，診在口，其色赤。惟有道者則不熱，如心偶虛，宜用藥食味酸者，以補之。及乎實者，則用味甘者以瀉之。專進□氣之方，呵以治之，但病疹即已，不可過爾。
　　抑又再建季夏之月，未之遁卦，律中林鍾。言人氣應音，人陰陽合氣應律。天道東行，其象在上為巨蟹宮，在下為秦，其氣在人之肺。
　　肺為藏，大腸為府，象金，其性清凉，其音商。王於秋，絕於夏，死於丙丁，養於皮毛。肺貴沖虛，主和氣之源，為諸藏之長。心之華蓋，體之陰母。又為陰中之少陰，陰藏之初，亦為相傳之官，治節出焉。故肺者，氣之本，魄之處也。專行榮衛，陰陽榮行，脉中血也。衛行脉，外氣巳故。其華在毛，其充在皮。言人脉氣與皮以應，于天為皮，覆百骸，氣毓五藏。 蓋氣與皮毛，則易傷風邪。風邪傷於府藏，而血氣虛弱。又因勞役大汗之後，或經大下而亡津液。津液竭絕，肺氣壅塞，不能宣通諸藏之氣，因生肺痿也。其病欬唾而嘔，逆涎沬，小便數是也。但人久臥則傷氣，勞於肺矣。肺勞者，短氣而面腫，鼻不聞香臭。又曰形寒，寒飲食傷肺，故形寒飲冷則傷肺。肺傷則少氣，欬嗽鼻鳴。肺開竅於鼻，其液為涕。口鼻者，氣之門戶也。如和氣通，於鼻肺和，則鼻能知香臭矣。其臭為腥，故侯於鼻。肺欲辛，辛味者先走入肺，但氣病者無多食辛。如味過於辛，筋脉沮弛，精神乃央。故多辛，則筋急而爪枯。肺欲收，急食酸以收之。肺欲散，急食辛以散之。肺苦氣上逆，急食苦以泄之。肺惡寒，寒陰氣也。不獨惡寒，抑亦畏熱，熱火令矣。喜則傷於肺氣。精神并於肺，則悲亦傷也。肺禁寒飲食寒衣，及乎因而大飲則氣逆，如飲多則肺布葉舉，故氣逆而上奔也。凡飲與色，切忌當風。堯夫言清歡，少有虛，三日極飲，未嘗過五分。王老云飲食侵肺，痰水上衝，氣壅不行，面發瘡瘍。有言肺壅則大腸閟閼。是知肺氣惟貴清凉，故色白者肺。肺主音聲，聲為哭泣，其變動為欬嗽。手太陰肺之經。井金為少商，二穴在手大指內側端，去爪角如韭葉。滎水為魚際，二穴在手大指本節後內側散脉中。腧本為太淵，二穴在掌後陷中，如脉絕者，死不治。有言，肺俞在第三椎下兩傍，及乎肩背。肺之原，出於太淵，經火為經渠，二穴在寸脉中。每於艮時人氣所在，手太陰肺之經，及乎寅時，人氣亦在肺之絡。辛主右手之太陰，亦主肺藏之疾。未者，六月主右足之少陽兼人氣在右與頭。合土尺澤，二穴在肘約文中。肺之脉為天府，在肘後內側上掖下，同身寸之三寸，動脉應手，肺之氣也。肺手太陰之脉，起于中焦，下絡大腸，還循胃口，上膈屬肺。從肺系橫出腋下，循臑內行，少陰心主之。前下肘中循臂內上骨，下臁入寸口，上魚際，出大指之端。是以肺脉浮短，此其常也。賊脉洪大，厥疾生焉。故肺主氣之本源，如氣血不和，則百病變化而生。蓋氣血者，喜溫而惡寒，猶雪在水中，凝而不散。肺氣清凉，肺行榮衛，陰陽榮血也。衛氣已，有言精氣并於肺則悲。又言喜怒則傷氣，若邪氣在肺，則欬動肩背。肺病者，喘欬逆氣，肩背痛，汗出尻陰，股膝脾□胻足皆痛。肺病侯，肺象金，肺王於秋，肺脉如毛而浮。肺侯鼻，肺聲哭，肺臭腥，肺味辛，肺液涕，肺養皮毛，肺藏氣，肺色白。肺神魄，手太陰肺之經，與大腸合。大腸為府，主表肺，為藏主裹。肺氣盛則氣有餘而病，喘嗽上氣，肩背痛，汗出尻陰，腹膝踹脛足皆痛，是為肺氣之實也。則宜瀉之。肺氣不足，則少氣，不能報息，耳聾溢乾，是為肺氣之虛也。則宜補之。
　　肺藏統論：五藏設位，肺獨居上。故天氣通於肺。肺主皮毛，為五藏之華蓋。在五物，為魄，魄則並精而出入者也。在五性為義，義則勝物而斷制者也。開竅於鼻，故其液為涕。涕者，繼泣而先泗也。在聲為哭，故其志為憂。憂者，陰肅而情慘也。其色白者，入二故也。其味辛者，物成故也。以至在天為燥，在地為金，在音為商，在臭為腥，無非時數，氣類之所係也。然嘗以經脈表裹之，手太陰，肺經也。手陽明，大腸之經也。二者之經為藏府，表裹之合。手太陰之經，已注於前。其支者，從腕後直出，次指內臁，出其端陰陽適平，經絡和順，盈虛消息，莫睹偏勝。一失其平，病所由生。過為有餘，有餘病也。不及為不足，不足亦病也。有餘之病，是謂肺實。不足之病，是謂肺虛。肺實之證，喘嗽上氣，肩背痛，汗出陰股，膝經皆痛是也。肺實熱，則喘逆胸憑仰息。手太陰經，為熱氣所加，故為肺實之病。甚則口赤張引，飲無度，體背生瘡，以至股踹脛皆痛。肺熱病者，洒淅然厥起毫毛，惡風寒，舌上黃，身熱。熱爭則喘欬，痛走胸膺，背不得大息，頭痛不堪，汗出而寒。氣逆，則丙丁死，燥勝則乾。諸氣膹鬱，皆屬於肺，諸痿喘嘔皆屬於上。肺熱者，右頰先赤，及乎色白而毛拔。肺風而眉白。以秋庚辛中於邪者，為肺風。肺風之狀，多汗惡風，色皏然白，時欬短氣。晝日則差，暮則甚。診在眉上，其色白。如肺偶實，宜用藥，食味辛者以瀉之。專進□氣之方，頦頭昂，呬以治之。勿令耳聞。如肺藏虛弱，為風邪所傷，則清冷之氣上攻，而鼻流清涕。蓋肺開竅於鼻，在液為涕故也。及乎虛者，則用味酸者以補之。凡法之施實者，宜瀉虛者，宜補有餘則損之。不足則益之。此其大略也。
　　淵源道妙洞真繼篇上竟
　　淵源道妙洞真繼篇中
　　真元門生李景元集解
　　爰惟斗建孟秋之月，申之否卦，律中夷則。天道北行，其象在上為陰陽宮，在下為晉，其氣在人之膽。
　　膽者，中正之官，决斷出焉。故為中精之府。足少陽膽之經，井金為竅陰，二穴在足小指次指之端，去爪甲如韭葉。滎木俠谿二穴在足小指次指岐骨間本節前。腧木臨泣，二穴在足小指次指本節後間陷中，去俠谿一寸半。有言膽俞在第十椎下兩傍，原膽之原。出於丘虛，二穴在足外踝下，如前。去臨泣三寸。經火陽輔，二穴在外踝上四寸，輔骨前，絕骨端，如前三分。每夜壬時，人氣所在，足少陽膽之經。及乎子時，人氣亦在膽之絡。甲主左手之少陽，亦主膽府之疾。申者，七月主右足之少陰，兼人氣在右與肺。合土陽陵泉，二穴在膝下一寸外廉陷中，膽之脉繫於腎。膽足少陽之脉，起於目，銳眥上抵頭角，下耳後，循頭行手少陽之前，至肩上卻交出，手少陽之後，入缺盆。膽病者，善太息，口苦嘔宿汁，心下澹澹然恐人將捕之，嗌下吤吤焉。數唾，膽其動為嘔，膽氣勇故為嘔。膽病候，膽象木，王於春，足少陽其經也。肝之府也，謀慮出焉。諸府皆取決斷於膽，其氣盛為有餘，則病腹內。冒冒不安，身軀習習，是為膽氣之實也。則宜瀉之。膽氣不足，其氣上溢而口苦，喜大息，嘔宿汁，心下澹澹，如人將捕之，嗌中介介數唾，是為膽氣之虛也。則宜補之。
　　論曰：夫膽者，肝之府，為陽足少陽經。不足者，膽虛也。虛則生寒，寒則其病。恐畏不能獨臥，口及乎頭眩，痿躄足指不能搖，坐不能起，僵仆目視，□□然。蓋膽虛則精神不守，其氣上溢，循其所在而生病也。
　　論曰：膽實則為有餘，有餘則生熱，熱則精神不守。胸中冒悶，心煩咽乾，口吐苦汁，晝夜耽睡。及乎腹中氣滿，飲食不下咽，乾心脇痛不能轉側，足外反熱，是為陽厥。及頭痛，目銳眦痛，缺盆中腫痛，腋下腫，馬刁俠纓，皆謂膽氣實，足少陽經壅滯故也。如膽府虛實病證，補瀉□治宜用之方，與肝藏表裹同焉。
　　紹月攸徙于申酉戌，仍為秋時，秋氣東行，秋氣在陽。
　　秋王於肺，及王庚辛。庚主右手之少陰，辛主右手之太陰，故秋氣始於上，及乎始於右。又言始於前，有言始於後。七月八月，人氣在右與肺，九月亦在右與心。秋氣在皮膚與毛竅，俞在肩背。秋氣者，病在肺，秋傷於濕，上逆而欬發為痿厥。秋氣者，善病風虐，秋傷於濕，冬生欬嗽。故秋以溫治肺而反清。秋以胃氣為本。胃者，五藏之本也。惟秋養陰，宜食其溫。時乎用凉，可以遠凉。故從者和，逆者病。秋氣調神，其脉如毛，此為常也。反是者病。惟聖人有奉天養生之方，所為早外早起，與雞俱，興收斂神氣。使秋氣平，無外其志，使肺氣清。此秋氣之應，養收之道也。
　　抑又次當河魁，正指仲秋之月，酉之觀卦，律中南呂。天道東北行，其象在上為金牛宮，在下為趙，其氣在人之胃。
　　胃猶正也。脾胃者，倉廪之官，五味出焉。脾者藏也，胃者府也。脾胃二氣相為表裹，乃五穀之府。為水穀之海，主受盛飲食者也。脾氣磨而消之，則能食。但脾胃二氣俱虛弱，故不能飲食也。蓋緣飲食，自倍腸胃乃傷。惟有道者，歷天之四時，調人之五藏，皆以胃氣為本。如衝陽脉氣絕者，死不治。足陽明胃之經，井金為厲兌，二穴在足大指次指之端，去爪甲如韭葉。滎木為內庭，二穴在足大指次指外間陷中。腧木為陷谷，二穴在足大指次指之間本節陷中，去內庭二寸。胃俞在第十二椎下兩傍。原出於衝陽，二穴在足附上五寸骨間動脉上去陷谷三寸。經火為解谿，二穴在衝陽後一寸半，腕上陷中。每晝乙時，人氣所在，足陽明胃之經。及乎辰時，人氣亦在胃之絡。戊主右手之太陽，亦主胃府之疾。酉者為緯，八月主右足之太陰，兼人氣在右，亦在於肺。合土為三里，二穴在膝下三寸，□骨外大筋內宛宛中。胃足陽明之脈，起于鼻之交額中，旁納太陽之脈，下循鼻外上齒中，還中挾口，環唇下交承漿。卻循頤後下廉出大迎。循頰車上耳前，過客主人，循髮際至額顱。胃病候，胃象土，王於長夏，足陽明其經也。脾之府也，為水穀之海。諸藏府皆受水穀之氣於胃。氣盛為有餘，則病腹。脹滿，是為胃之氣實也。則宜瀉之。胃氣不足，則飢而不受水穀，飧泄嘔逆，是為胃氣之虛也。則宜補之。
　　胃虛冷論曰：足陽明胃之經，與足太陰為表裹。其氣喜溫而惡寒，得溫則能變化水穀。若其氣不足，寒冷之氣乘之。則令脛寒。不得臥，惡風酒，洒目急，腹中常痛，兩脇虛脹善鳴，時寒時熱，脣口乾，面目浮腫，飲食不下，皆胃寒冷故也。
　　胃實熱論曰：胃氣盛實，則壅澀不宣，蘊積生熱。令人口乾煩渴，面目悉黃，譫妄狂越，身熱多汗，腹脇堅滿，大便祕難，皆其證也。況胃氣以食為本，然而五穀菓菜，食養盡之，無使過之，傷其正也。於中未及言肉者，為道家之所禁。故尒劉老言，道在老饕，實腹涇溲，氣泰而已。蓋食以養胃，胃通於腎，腎者胃之關也。故易之頤卦養也。君子以慎言語節飲食，其斯之謂歟。
　　斗之乃建季秋之月，戌之剝卦，律中無射。天道南行，其象在上為白羊宮，在下為魯，其氣在人之膀胱。
　　膀胱者，州都之官，津液藏焉。氣化則能出矣。乃為倉廩之本營之居也。故腎合膀胱，二者津液之府。經言：膀胱而藏津液，若得氣海之氣施化，則溲便注泄。如氣海之氣不及，則閟隱不通。足太陽膀胱之經，井金為至陰，二穴在足小指外側，去爪甲如韭葉。榮木為通谷，二穴在足小指外側，本節前陷中。腧木為束骨，二穴在足小指外側，本節後陷中。膀胱俞在第十九椎下兩傍。膀胱之原，出於京骨，二穴在足小指外側，大骨下赤白肉際。經火為崑崙，二穴在足外踝後跟，骨上陷中。每晝坤時，人氣所在，足太陽膀胱經。及乎申時，人氣亦在膀胱絡。壬主左手之太陰，亦主膀胱之疾。戌者九月，主右足之厥陰，兼人氣在右，及在於心。合土為委中，二穴在膕中約文內，動豚陷中。足太陽，膀胱之脉，起於目內眦，上額交巔。其支者，從巔至耳上角。其直者，從巔入絡腦。還出別下項，循肩膊內挾脊，抵腰中循旅絡。腎屬膀胱，膀胱病者，小腹偏腫而痛，以手按之，即欲小便而不得。肩上熱若脉陷，及足小指外臁，與脛踝後皆熱，津液涸竭矣。膀胱病候，膀胱象水，王於冬，足太陽其經也。腎之府也。五穀五味之津液，悉歸於膀胱。氣化分入血脉，以成骨髓也。而津液之餘者，入胞則為小便。其氣盛；為有餘，則病熱。胞濇小便不通，小腹偏腫痛，是為膀胱氣之實也。則宜瀉之。膀胱不足則寒，寒氣客之，胞滑小便數而多也。面色黑，是為膀胱氣之虛也。則宜補之。
　　膀胱虛冷論曰：膀胱者，津液之府也。氣化則能出矣。其氣不足則虛，虛則寒氣乘之，致津液滑利而不能制約。故其證小便利多，小腹痛甚，則項背腰尻膕□痛。故膀胱不約為遺溺者，以此為膀胱虛冷，小便頻數尒。
　　膀胱實熱論曰：膀胱州都之官，津液藏焉。氣化則能出矣。其氣有餘則實，實則熱氣留之，故壅閼而不通。其內證，胞閉不得小便，煩滿而躁。其外證，體熱腰中痛，頭眩眩是也。故膀胱不利為癃者，以此其補瀉□治之方，與腎經一制。
　　爰惟天歪，仍建孟冬之月，亥之坤卦，律中應鍾。天道東行，其象在上為雙魚官，在下為魏，其氣在人之肝。
　　肝為藏，膽為府，象木。其性暄，其氣溫和，其音角。王於春及甲乙，絕於秋，死於庚辛。肝者，將軍之官，謀慮出焉。魂之居也。其華在爪，其充在筋膜，以生血氣。但人久行，則傷筋，勞於肝也。肝勞者，面目乾黑，口苦，精神不守，恐畏不能獨臥，目視不明。又曰，大怒氣逆，則傷肝，肝傷少血目闇。肝生怒，怒傷肝，故暴怒傷陰，及傷於氣。有言肝病者，兩脇下痛，引小腹，令人善怒。故恚怒逆氣，上而不下則傷肝。肝開竅於目，侯於目，其色青，其液泣，其臭羶，其味酸。酸味先走入肝，肝欲酸，多食酸，則肉胝□而脣揭。肝苦急，急食甘以緩之。故肝病者禁食辛。言人之藏府將疾，以其變動，必須見象於容色音聲之間。肝熱則左頰先赤色，若蒼而爪枯，肝風而目青。其目內眥為睛明，二穴乃手足太陽，及足陽明。陰蹻陽蹻，五脉之會。如厥則目無所見，厥則陽氣并於上，陰氣并於下。陽并於上，則火獨光也。陰并於下則足寒，足寒則脹也。夫一水不勝五火，故目眦盲一水目也，五火謂五藏之厥陽也。但諸筋皆屬於目，故肝養筋。言諸筋以膝為府，故諸筋聚於陰器，而脉終於舌本。或言結於舌，本肝之變動，其聲為叫呼嘯語，兼欠牽握。足厥陰肝之經，井木為大敦，二穴在足大指端，去爪甲如韭葉。滎火為行間，二穴在足大指。門動脉應，手腧土，為太衝，在足大指本節後二寸，或一寸半動脈中。脉絕者死，不治。肝俞在第九椎下兩傍，肝之原出於大衝，經金為中風，二穴在足內踝前一寸，仰足而取之。每夜癸時，人氣所在足厥陰肝之經。及乎丑時，人氣亦在肝之絡。乙主左手之太陽，亦主肝藏之疾。亥者，十月主左足之厥陰兼人氣，在左亦在於心。合水為曲泉，二穴在膝內輔骨下，大筋上小筋下陷中。肝足厥陰之脉，起于大指叢毛之際，上循足附，上康去內踝一寸，上踝八寸交出太陰之後，上膕內廉，循股陰入毛中，過陰器抵小腹挾胃屬肝絡。膽肝之平脈乃絃，賊脉乃浮。肝氣溫，和肝藏筋膜之氣。故邪在肝，則兩脇痛，寒中惡血，在內行，善制手節腳腫。言肝病驚駭，及在於筋。肝其禁風，肝不獨惡風，亦畏於清，清金令也。夫肝主於春，其脉弦而長者，肝平脉也。其脉沈而浮滑者，肝賊脉也。是肝氣虛也。虛則生寒，寒則脇下堅硬，視物不明，眼生黑花，腳筋轉，面青爪枯，喜悲恐，不得大息。甚則恐恐然，如人將捕之。並肝虛候，實則生熱陽盛，致心下堅滿，目痛眼眦赤，頸直背強，筋急不得屈伸。甚者忿忿多怒，並肝實侯。
　　肝病候論：肝象木，王於春。其脉弦，其神魂，其候目，其華在爪，其充在筋，其聲呼，其臭臊，其味酸，其液泣，其色青，其藏血，足厥陰其經也。與膽合為府，而主表。肝為藏而主裹，肝氣盛為血，有餘則病。目赤，兩脇下痛，引小腹，善怒。氣逆則頭眩，耳聾不聰，頰腫，是肝氣之實也。則宜瀉之。肝氣不足則病，目不明，兩脇拘急，筋孿，不得太息，爪甲枯，面青，善悲，恐如人將捕之。是肝氣之虛也。則宜補之。肝熱病者，小便先黃，腹痛多臥。身熱，熱爭則狂言及驚，脇滿痛，手足躁，不得安臥。手足者，諸陽之本也。氣逆則頭痛，員員脉引衝頭也。逆猶厥也。厥陰木之風化，動性生焉。故風勝則動，風之傷人也。善行而數變，腠理開則洒。然寒閉，則熱而悶。以春甲乙傷於風者，為肝風。肝風之狀，多汗，惡風，善悲，色微蒼，啞乾，善怒，時憎女人。診在目下，其色青。
　　肝病筋急論曰：肝病筋急者，肝與筋合也。蓋足厥陰之經不足，則脉弗營。脉弗營則風邪易侵，搏於筋脉，故令筋急而孿縮也。兼肝藏風毒，氣注于臂頭項肩膊腰足，筋脉拳急，攻刺疼痛。或四肢虛腫，頭目旋運，黑花昏暗，嘔逆减食。但凡面腫曰風，風陽氣也。故諸風掉眩，皆屬於肝，諸暴強直皆屬於風。中風者，風氣中於人也。風是四時之氣，分布八方，主長養萬物。從其鄉來者，人中少死病。不從鄉來者，人中多死病。其為病者，藏於皮膚之間，內不得通，外不得泄。其入經脉行於五藏者，各隨藏府而生病焉。肝中風，但踞坐不得低頭，若繞兩目連額，色微有青。脣青面黃者，可治。有言隙風扇風，其中人也。微其傷人也。大及乎厲風，風寒客於脉而不去，名日厲風。或名日寒熱，故諸風皆歸於肝風者，百病之始也。如賊風數至，虛邪朝夕避之有時。惟聖人避邪，如避矢石。如肝實者，以酸瀉之。用噓氣而□之虛者，以辛補之。禁當風，斯養生之式也。
　　節候易令，亥子丑月仍為冬時，冬氣南行。
　　十月人氣在左與心，十一月、十二月氣亦在左與腎。冬氣始於標，標為首，亦為末。有言始於前，冬氣在骨髓中，俞在腰股腰為腎府。冬氣在腎病亦在陰，兼在四支。冬善病痺，厥故陽病發於冬。十一月人氣在左與腎，況冬王於腎，及王壬癸。壬主左手之太陰，及王壬癸。癸主右手少陰。冬以胃氣為本，故冬養陰，宜食其熱。冬以熱治腎而反寒，斯時也。有調神之方，所為早外晚起，必待日光，去寒就溫勿泄皮膚之汗，此冬氣之應藏養之道也。如人不遠寒則寒至，寒至則堅否，腹滿痛急下利之病生矣。其脉如石，反是者病，故天之用寒，可以遠寒。從之則保命，逆之則傷腎。腎其惡燥，亦畏於濕，濕土氣也。如冬傷於寒春，必溫病。凡人之百病，而病莫大於傷寒。其證，一日巨陽受之，二日陽明受之，三日少陽受之，四日太陰受之，五日少陰受之，六日厥陰受之，七日巨陽病衰，八日陽明病衰，九日少陽病衰，十日太陰病衰，十一日少陰病衰，十二日厥陰病衰，此十二經脉相傳之盛衰也。反者三周乃息，所謂三周，於手足各三陰三陽之脉狀矣。惟古之至人，春不病溫者，以其藏精於腎而已。精者身之本也。經言精血性命，與道為一。故聖人貴精，蓋其精甚真。自古及今，言真人者，善能不生不化與道合同。所謂不與化為人焉。能化人，但人攝養尊生，不病溫者淵兮，是名妙真。
　　晷運推移斗，其正建仲冬之月，子之復卦，初九陽生，而見天地之心。 仍為冬時，惟斯之際，為坎之北方，中有玄天上帝，變見無窮，專主人間善惡報應，昭然影響，律中黃鍾。天道束南，其象在上為寶鉼官，在下為齊，其氣在人之腎。
　　腎為藏，膀胱為府，象水，其性凜，其氣寒。冽寒則傷形。其音羽，王於冬，絕於季，死於戊己。腎者，作強之官，伎巧出焉。精之處也。其華在髮，其充在骨髓。腎有二枚，左為腎藏志，志樂精神內守，右為命藏精。腎者，陰氣也。為五藏之根，主身之骨髓及齒。齒者，骨之本，有言骨之餘。但人久立則傷骨，勞於腎也。腎勞者，背難以俛仰，小便不利，色赤黃而有餘瀝，莖內痛，陰濕，囊生瘡，小腹滿急。又曰強力舉重，久坐濕地，傷腎。腎傷，少精，腰背痛厥逆。腎開竅於耳，及前陰後陰。候於耳，其色黑，其液唾，其臭腐，其味鹹。鹹先走入腎，腎欲鹹，鹹走血。血病，無多食鹹。多食鹹則脉凝，沍而色變。味過於鹹，肌短心氣逆大骨氣。勞腎貴養骨，故腎之陰病發於骨。凡人不能久行立，則振掉骨將憊矣。兼因而強力，腎氣乃傷，高骨乃壞。蓋得強者生，失強者死。腎欲堅，急食苦以堅之。苦以補之，鹹以瀉之。腎苦燥急，食辛以潤之。腎惡燥，亦畏濕，濕土氣也。精氣并於腎則恐，腎生恐，恐則傷。腎禁犯焠熱食溫炙衣人。或有病，問其所欲五味，以知病之所起也。腎病見色，外為色。青黑為痛，白為寒。腎熱則頤赤，口下為頤。腎熱者，色黑而齒枯，有言齒槁。腎風而肌黑，及乎皮黑。腎氣通於耳，腎和則耳能聞五聲矣。腎病，其聲變動，為欠陰焉。為嚏陽也。為呻吟戰慄。有言五藏各有精隨，用而灌注於腎。腎為都會，關司之所。足少陰腎之經，井木為湧泉，二穴在足心陷中，屈足卷指宛宛中。滎火為然谷，二穴在足踝前大骨下陷中。腧土為太谿，二穴在足內踝後，跟骨上陷中。脉絕者死，不治。又俞在第十四椎下兩傍。腎之原出於大谿，經金為復溜，二穴在足內踝上二寸。每晝庚時，人氣所在足少陰腎之經。及乎酉時，人氣亦在腎之絡。癸主左手之少陰，其氣亦主腎藏之疾。子者，為經十一月，主左足之太陰，兼人氣在左及在於腎。合水為陰谷，二穴在足脉內輔骨後，大筋下小筋上。足少陰之脉，循於胸少陰冬脉也。起于小指之下，邪走足心，出於然骨之下，循內踝之後，別入跟中，以上端內，出膕內臁上股肉後，臁貫脊，屬腎絡膀胱。腎之平脉，沈賊脉緩，但人脉病不足。其形氣不病而有餘者，則死。形氣不足而脉氣不病而有餘者，則生。蓋脉主生死，其大矣哉。凡脉之惟綱二十四種所為。
　　浮脉，陽也。為熱，為痛，為嘔，為脹，為痞，為喘，為厥，為內結，為滿不食。脉浮之狀，若水上之浮萍風中之浮雲也。
　　芤脉，按之則無，舉之來至。故淋澀疼痛，由失血之所致。
　　洪脈，為脹，為滿，為痛，為熱，為煩。如水之共流，波湧而隴起。
　　滑豚，為吐，為滿，為欬，為熱，為伏痰，為宿食，為蓄血，為經閉，為鬼，為血氣。俱實，故其滑若珠也。
　　數脉，為熱，為虛，為吐，為痛，為煩渴，為煩滿。
　　促脉，曰氣，曰血，曰飲，曰食，曰痰。故陽盛則促，陰盛則結。
　　弦脉，為寒，為痛，為飲，為瘧，為水氣，為中虛，為厥逆，為拘急，為寒癖。舉之無有，如張弓弦。
　　緊脉，為寒，為痛頭骨肉等，為欬，為喘。故諸緊為寒，如切繩狀。
　　沈脉，為實為水，為寒為喘，為癥為瘕。
　　伏脉，為霍亂，為疝瘕，為水氣，為溏泄，為停痰宿食，為諸氣上衝，為惡膿貫肌。
　　濡脉，為虛，為痺，為自汗，為氣弱，為下重濡而弱，為內熱外冷自汙，為小便難。
　　革脉，為滿，為急，為虛寒相搏革改也。去故也，固結不移之狀。
　　實脉，邪氣盛則實，精奪則虛。
　　微脉，為虛，為弱，為衄，為嘔，為泄亡汗，為拘急，為中寒微弱，為少氣。濇脉，陰也。為少血，為亡汗，為氣不足，為逆玲，為下痢，為心痛。若乃不飲，則津液不足，脉道不利，體自濇矣。
　　細脉，極細而軟者。謂之微，尖於微。常有但細者，謂之細。惟其真氣虛少，脛酸，髓冷，乏力，折精。
　　軟脉，極軟而浮細濡者。如衣帛在水中，輕手相得，以其血少，不能充實。
　　弱脉，弱而虛。為風熱，為自汗。以弱之所主為陰，為虛，為悸故也。
　　虛脉，為寒，為虛，為怯，為弱，為食不消化，為傷暑。若夫天真不固，榮衛失守，氣血衰耗，於中著之於脉，安得不濡軟而虛耶。
　　散脉。六府氣絕於外，則手足寒，上氣五藏。氣絕於內，則下利不禁，甚者不仁。其脉皆散，散則不聚，病亦危矣。
　　緩脉。在下為風，為寒，為弱，為痺，為疼，為不仁，為氣不足，為眩暈。
　　遲脉，為寒，為痛。故諸陰為寒，寒則浮，水閉胕腫。
　　結脉，為痰，為飲，為血，為氣。夫人一晝一夜，一萬三千五百息之間。故脉止而復來，可名曰結。又言，或往或來，聚而卻還，曰結。如四肢氣悶，連痛時來，則結脉之病也。
　　代脉者，一藏絕，他藏代至。所主形容，贏瘦，口不能言，以明天真憊極也。
　　動脉，為痛，為驚，為孿，為泄，為恐。惟其陽欲降，而陰逆之，陰欲升而陽逆之。兩者相博，不得上下，鼓擊之勢隴然高起，而動脉之形著矣。故陽有所動，則陽虛矣。陰有所動，則陰虛矣。經言，脉者所以决死生，處百病，調虛實，不可不通矣。如實實虛虛，是謂損不足益有餘，此之死者明矣。虖故脉之字說，言人脉以應月，惟坎之一官。為水為月以點，為高部上池之水。以一為中部，霐池之水。以水為下部，湧眾之脉。滎注大谿，是知三水通灌，可以永壽。此無竟之液，仍幾於道。先師云：腎之經絡屬水，是巳上池一點水，生我到如今。蓋養生之方，在乎調氣。故腎藏骨髓之氣，腎氣寒冽。寒，陰氣也。如寒邪在腎則病，骨痛，陰痺。陰痺者，按之不得，腹脹腰痛，大便難，肩背頸項痛時眩。腎病者，腹頸腫，喘欬，身重，寢汗出，憎風。腎其病，谿肉之小會，及乎骨髓。腎病侯，腎象水，王於冬，脉如石而沈。其侯耳，其聲呻，其臭腐，其味鹹，其液唾，其養骨，其色黑，其神志足少陰其經也。與膀胱合，膀胱為府，主表。腎為藏，主裹。腎氣盛為志，有餘則病，腹脹，飧泄，體腫，喘欬，汗出，僧風，面目黑，小便黃，是為腎氣之實也。則宜瀉之。腎氣不足則厥，腰背冷，胸中痛，耳嗚若聾，是為腎氣之虛也。則宜補之。
　　腎藏統論曰：腎足少陰經，膀胱足太陽經，相為表裹，其王冬，其象水，其脉沈，其養骨髓，其神精與志，其候耳，其聲呻，其臭腐，其味鹹，其液唾，其色黑，其氣閉藏。時故早臥晚起，必待日光，去寒就溫，無擾乎。陽為藏養之道，逆冬氣則少。陰不藏，腎氣獨沈。其證小腹脹滿，小便黃赤，末有餘瀝，數而痛者，此腎實也。腎熱病者，先腰痛，胻痠苦渴，數飲身熱。凡冬為傷寒，春為溫疫，夏為熱病。熱爭則項痛，而強胻寒且痠足，下熱不欲言其逆，則項痛員員澹澹。然腎熱有餘，則生於風，而肌與皮皆黑。以冬壬癸中於邪者，為腎風。腎風之狀，多汗惡風，面龐然浮腫，脊痛不能正，立其色炲，隱曲不利。診在肌上色黑，故腎象水。其氣寒冽，寒陰氣也。腎邪入肝，則淚寒。多則凝泣，及乎筋孿與急，兼骨痛。腎移寒於肝，則癰腫少氣。肝藏血，然寒入則陽氣不散。故血聚而氣澀，邪在腎則病，骨痛陰痺。陰痺者，按之不得，腹脹腰痛，大便難，肩背頸項痛，時眩。凡風寒濕三氣雜至，為痺。寒勝則浮，水閉胕腫。腎之志氣不足，則厥逆上衝。如腎氣受邪，水無能潤下，焦枯涸，故大便難也。蓋諸寒收引，皆屬於腎，諸厥固泄，皆屬於下。諸病水液澄澈清泠，皆屬於寒。凡用寒遠寒，如違則寒至。寒至則堅，否腹滿痛，急下利之病生矣。故寒則傷形，若關格塞，腰背強宜，飲食减少，氣力疲乏者，此腎虛也。凡人內得二不足者，一病癃，一日數十溲，二太陰脉，微細如髮，此其身死亦明矣。大精不足者，補之以味。形不足者，溫之以氣。氣味合而服之，可以補精益氣。腎虛者，用苦補之。實者，以鹹瀉之。故□氣之方，以吹治之，康寧為期，此□之大略也。
　　臘殘更化，寒星終建季冬之月，丑之臨卦，律中大呂。天道西行，其象在上為磨竭宮，在下為吴，其氣在人之脾。
　　脾為藏，胃為府，象土，王於季，絕於春，死於甲乙，其音宮，其色黃，其性兼靜，及喜於和，其養肉，其候脣，其味甘，其臭香，其液涎，其聲歌。脾藏意生思，思傷脾。脾者，倉廩之官，及為之本營之居也。脾氣兼并，故五味出焉。其華與榮，在脣之四白，其充在肌肉。蓋人肉應地，但人久坐則傷，肉勞於脾也。脾勞者，舌本苦直，不得咽唾。又曰大飽傷脾，脾傷善噫欲臥，面黃有言，飲食勞倦則傷脾，而脾開竅於口，脾和則知五穀矣。脾為陰中之至陰，脾土位西南方，王四季之月，然冬不按蹻，如辰未戌月。凡養生之士，尤宜行諸脾。欲甘，甘先走入脾及肉。肉病無多食甘，多食甘則骨痛而髮落。脾欲緩急，食甘以緩之。脾苦濕，急食苦以燥之。脾禁溫衣飽食濕地濡衣，脾惡濕而畏風，風木令也。精氣并於脾，則畏脾熱者，色黃而肉蠕動，其鼻先赤。鼻處面中，土王於中，其變動聲，為歌歡噦噫，及乎吞聲。足太陰脾之經，井木為隱白，二穴在足大指內側端，去爪甲如韭葉。滎火為太都，二穴在足大指本節後陷中。腧土為太白，二穴在足內側，核骨下陷中。脾俞在第十一椎下兩傍。脾之原，出於太白，經金為商丘，二穴在足內踝下微前陷中。每晝巽時，人氣所在，足太陰脾之經。及乎巳時，人氣亦在脾之絡。巳主右手之少陽，其氣亦主脾藏之疾。丑者十二月，主左足之少陰，兼人氣在左，及在於腎。合水為陰陵泉，二穴在膝下內側輔骨下。足太陰脾之脉，起于大指之端，循指內側白肉際，過腕骨後上內踝前廉上踹，內循脛骨後，交出厭陰之前，上膝股內前廉入腹，屬脾絡。胃上膈挾咽連舌本，散舌下。故脾之平脉緩，賊脉弦，故脉既不常則氣從之。脾藏肌肉之氣，脾氣兼并，如邪在脾，胃則病，肌肉痛。脾其病舌本，故病在脾，俞在脊中。脾病者，身重善肌肉，痿足不收，行善瘈腳下痛。脾病候，脾象土，王於長夏，其脉緩，其候口，其聲歌，其臭香，其味甘，其液涎，其養形肉，其色黃，而藏意，足太陰其經也。與胃合，胃為府，主表。脾為藏，主裹，脾氣盛為形，有餘則病，腹脹滿，溲不利，身重善飢，足痿不收，行善瘈，腳下痛，是為脾氣之實也。則宜瀉之。脾氣不足，則四支不用，後泄食不化，嘔逆腹脹腸鳴，是脾氣之虛也。則宜補之。
　　總錄言，脾位中央，王於仲夏，及四季之月，其脉來，大而緩者，脾平脉也。若沈細狀弱者，脾虛，虛則心腹脹滿，水穀不化，嘔吐洩利，四肢不用，少氣惡聞人聲，夢飲食不足，皆脾虛侯。右手關上，陰脉緊實者，脾實也。實則身體重，不能轉側，心胸熱悶，辱口乾焦，頰痛心急，咽喉不利，舌本強生瘡，語聲沈重，臥夢歌樂，四肢怠墮，此脾實候。脾熱病者，先頭重，頰痛，煩心，顏青，欲嘔身熱。熱多則筋弛，骨消肉爍，□破熱爭，則腰痛，不可用俛仰，腹滿泄，兩頷痛，逆則甲乙死。脾主形，形有餘，則腹脹涇溲不利。脾惡濕，濕勝則濡泄，甚則水閉胕腫。凡足脛腫曰水，故諸濕腫滿，皆屬於脾。脾既有餘，則生於風。以季夏戊己傷於邪者，為脾風。脾風之狀，多汗惡風，身體怠墮，四肢不欲動，色薄微黃，不嗜食。診在鼻上，其色黃，故脾風而鼻黃。鼻處面中，如坤柔之象。蓋中央者，其民食雜而不勞，故其病多痿。厭寒熱，其治宜導引按蹻。以上脾病太過者，宜用味苦者瀉之。切當由乎□氣之方，呼而通之。故吸者隨陰入，呼者因陽出。
　　若脾病不足者，則宜以味甘者補之。仍當以聳肩縮項而按踏之可也。
　　淵源道妙洞真繼篇中竟
　　淵源道妙洞真繼篇下
　　真元門生李景元集解
　　盧氏究五藏言，但人喉嚨中排三竅，一曰食，二曰氣，三曰水，遞互相排推。食與水同一竅，併合歸於胃中。上口一竅歸於肺，通行太陰之脉，下循腹裹，抵脊膂中，轉行臍下，與任脈、衝脉、督脉三經，會於丹田者，人之生氣之海也。臍下三寸，方圓四寸，附著脊膂兩腎之間，一名大海，溺水中有神龜，呼吸元氣，流行上達夾臍，絡胃貫肝膈，入肺中，以升降之氣，通行呼吸往來，造化之理，唯是肺之上一竅也。其水食之竅，同併入胃，全假丹田之氣，施化以變糟粕。水穀分清濁，行乎小腸大腸，使陰陽之氣，造化傳注。陽氣多，則使水穀化成。陰氣多，則糟粕不化。為寒為痛，是為陽阻陰而不降，陰無陽而不升，此陰陽升降之理也。喉嚨下見肺兩葉，為華蓋，覆於諸藏也。肺下見心外有黃脂包裹，其色稍赤黃。人心之像，尖長圓扁，黑赤青黃，毛孔各異而弗仝焉。心下有羅膈，羅膈下有胃，積曲可容數升之物，外有黃脂如旗焰。左畔有肝兩葉，其短葉上有膽。在胃左畔有脾，與胃同其膜，其狀如馬肝赤紫。下有小腸，盤十五曲，極瑩浄，化物通行。右畔有大腸，亦盤十六曲，內有糟粕，外有黃脂，粘為一塊。下有膀胱所居胞也，亦瑩淨，外無所入之穴，全假施行，則津液入於胞中為溺也。《內經》 曰：膀胱為州都之官，津液藏焉，氣化則能出矣。右畔有大腸所出糟粕之道路。乃五藏之真己，惟腎為根。凡人腎虛，水不足也。多以燥藥，弗知其惡，未若益之，以味補之。於毋，肺為陰毋昭矣。窮理藏府，己得其詳，則背輸看其五藏之景，有出入死生之道，乃聖人般運黃河逆流之法。唯行此訣，乃得長生之理。觀其第十四椎下兩傍，各一寸五分，有腎兩枚，亦自各有黃脂包裹為一塊，各有帶二條，乃為腎之大經也。過屏翳穴後，趨脊骨之下，有一大骨在脊骨之端，如半手許，其間有兩穴，是腎之經。經過上行，夾脊至泥丸腦戶中，腦者是髓之海也。若人得其術般運，不妄漏泄，而泝流至於泥丸，為大丹，可以長生久視。斯道也者，昔黃帝得之，成而登天。而後安期三千，彭祖八百，具載《神仙傳》 中。故飛升住世，此兩者有矣。
　　夫朗然子外丹，達恍惚杳冥之旨，內氣明沂，流胎息之源，功勤未及於旬年，人驚不老，壽筭已踰於五紀，自覺如新。身中自有昇天路，背上誰無出世紋。夾脊關至頂門，修行徑路此為根。華池玉液頻須嚥，紫府元君遣上奔。常使氣衝關節透，自然精滿谷神存。外藥已知消息火，內丹常運泝流律。假饒千載重相見，也似如今貌轉新。莫言大道人難會，自是頑夫不學仙。
　　劉子述太上氣訣，□疾苦神或有忽而哂之者，蓋未達玄功，用必差互，乃無應驗而見非矣。邇者，民女為鬼所著，少師斷之，鬼轉返追，少師犇焉。過真君堂，老師即見，速擒鬼魂。斷遣竟，因論其詳。緣當日甲子，少師差乙丑神將吏兵，而見逐，老師使甲子當日神將吏兵，遂擒之。故正一法式，毫髮差殊尚尒，況乎□氣之訣，由之弗當，必無應驗，則有哂忽之人哉。及乎群經浩渺，擬窮病源者，則速討難見。約文樞要，將明證候者，則開緘易知。夫然所貴修身之士，疾疹康寧，而進妙真之道，不其偉歟。
　　真元門人為明童言：將欲洽天而懲惡，莫越傳經而勸善。旹在戊辰孟春七日，恭默思師，聞諸孔父謂之聖人，猶問禮於老聃，訪樂於萇弘，況乎愚何人哉，敢不奉師。尤蒙師長仁慈，授《開化》之經，統而論之，所為明皇天尊，主君臣父子之道。故修之天下，言聖君之道，貴乎仁愛於天下；修之於國，言忠臣之道，貴乎敬順於長上；修之於卿，言輔佐之道，貴乎恭敬惠義；修之於家言孝悌之道貴乎禮樂和睦修之於身，言虛靜之道，貴乎保護沖和。如斯罔闕，方當洽于妙真之門。次授《演範》之經，所謂明皇教主，開化群生。始論道德五常之式，中論攝養沖和之氣，終論明照住世之科。從茲弗怠，將契妙真之宮。又其次授《真元》之經，所為真元教主，貴乎務改其不善，今為其大慈，內則沖虛而無為，外則神化而有益。如是之用，方號真元。再授《大洞》之經，所為清微天官妙無上帝，啟龍章大洞之典，垂鳳紀真元之科。故有雌一之玄，雄一之祕。天地得之以清寧，日月得之以明照，陰陽得之以升條，物我得之以長久。若人習學大洞，妙有真無，道德兼濟，仍合妙真。繼授《大洞圖書》及自然篇，言人稟天地，道法自然，但有形無情，悉由一爾。故聖人無為也，不先物為也。因其自然而推之，及乎法象圖書，明日月尚有數，而大小豈無定。凡生成之類，罔不有之。故萬物負陰而抱陽，沖氣以為和。蓋得和者則生，失和者何足以言哉。竟授《妙真》之經，初明清微天主，傳空洞妙真帝一無為之道；中演禹餘天生，授束華妙有帝真救生之德；終說大赤天主，敷太虛真無玄一度人之教。及乎調十二經絡，所貴安和欣樂，然後集妙有之道，真無之宗。故得元氣為生化之基，陽神乃登仙之奧，道德兼濟，即名妙真。以上經範，咸化眾生，遄革非為，頓徂善道。若出家修行人，自有高上明師度之。或在家奉真者，豈無均天教典誘諸。
　　釋氏
　　明月分形處處新，白衣寧墜解空人。誰言在俗妨修道，金粟曾為長者身。得之於心，伊蘭作旃檀之樹。失之於旨，甘露乃蒺草藜之園。
　　洞濱
　　滾滾洪波貪愛欲，誰人肯上渡仙船。道隱無名身在道，兩端□理號真元。故得其要者，一言而終。不知其要，流散無窮。嗚呼。無念奉道者眾，得遇者鮮。於戲，鮮者多迷，且一人迷猶可證，眾人迷不可證。奈何。且教主貴為天子，尚深悼之。況乎愚昧，烏能證哉。然聰明上士，詎一而不忤邪，但占覽察妙真之道者，則昭然洞達，列仙之猷。若能遇焉，尤宜勉旃。
　　大梁羈旅俾污丐者，曩時在戊辰年貞元日，受師諸經，全帙切怪，繕寫□謬，篆文乖訛。緬望收經，高士塾訾，校證勗厲，宜諸如是之為，誨人不倦，無乃未可乎。昔乎龍集甲子上元日，在真元觀焚修間，俄有玄天上帝，飛降法言，稱妙真寶科，自於帝堯，乃上方道德天尊之應躬也。可傳善人，愚老愈也。齋沐謹誌，洎明其源，意願訓註。內有弗□《道藏》者，亦勿取之。故撮其樞要，翦其繁蕪，惟務將來奉玄高士，觀之則昭然進道，竭力罔疑焉。
　　伏聞妙無上帝，啟乎大洞妙真，肇錫均天玉虛教主，弘道明德之風，懲惡勸善之化。季代門人，幸遇珍味，擬報師恩之慈惠，莫越開拓於經範，與其獨善，祇樂于三部，何似共甘，博施于九方，同沐玄休，中心願矣。真元門生臣李景元言：恭承佑聖飛降旨。昔在唐堯，乃上方道德天尊之應躬也。爰有妙真寶文，今梁逸民摹印造成，齋謁祠下表奏，仍乞分布鬻書之家，務傳諸郡，異望懲惡勸善，將順天道。伏念孤臣，欲竭克誠，以慈功德，仰祝大朝聖君皇帝，壽筭無疆。暨乎太子，億萬斯年。次及諸王輔佐主者，遐齡永世延長，偕蒙萬安之福。
　　淵源道妙洞真繼篇下竟