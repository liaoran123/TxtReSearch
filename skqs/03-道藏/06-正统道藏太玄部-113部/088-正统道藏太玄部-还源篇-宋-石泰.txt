還源篇
　　經名：還源篇。北宋石泰撰。一卷。底本出處：《正統道藏》太玄部。
　　還源篇序
　　泰素慕真宗，遍遊勝境，參傳正法，願以濟世為心。專一存三，尤以養生為重。蓋謂學仙甚易，而人自難，脫塵不難，而人未易。深可哀哉！古云：迷雲鎖慧月，業風吹定海。昔年於驛中遇先師紫陽張真人，以簡易之語，不過半句，其證驗之效，只在片時。知仙之可學，私自聖歡喜。及其金液交結，聖胎圓成。泰故作還源篇八十一章，五言四句，以授晚學。早悟真筌，莫待老來鉛虛汞少，急須猛省，尋師訪道，修鍊金丹，同證仙階，變化飛昇，實所願望焉。
　　還源篇
　　杏林石泰得之撰
　　五言絕句
　　鉛汞成真體，陰陽結太元，但知行二八，便可鍊金丹。
　　汞是青龍體，鉛為白虎脂，攘來歸鼎內，採取要知時。
　　姹女騎鉛虎，金訪跨汞龍，甲庚明正合，鍊取一爐紅。
　　蛇魄擒龍體，龜魂制虎精，華池神水內，一朵玉脂生。
　　白雪飛瓊苑，黃芽發玉園，但能知偃月，何處鍊紅鉛。
　　藥材開混沌，火候鍊洪濛，十月胎仙化，方知九轉功。
　　龍正藏珠處，雞方抱卵時，誰知鉛汞合，正可飲刀圭。
　　沐浴資坤水，吹虛賴巽風，嬰兒無一字，獨處太微宮。
　　紫府尋高女，朱陵配坎男，黃婆媒合處，太極自函三。
　　乾馬馳金戶，坤牛入木宮，阿誰將姥女，嫁去與金翁。
　　姹女方二八，金翁正九三，洞房生瑞氣，歡合產初男。
　　昨夜西州岸，蟾光照碧濤，採來歸玉室，鼎內自煎熬。
　　高坎非交媾，乾坤自化生，人能明此理，一點落黃庭。
　　丹谷生神水，黃庭有太倉，更無飢渴想，一直入仙鄉。
　　意馬歸神室，心猿守洞房，精神魂魄意，化作紫金霜。
　　一孔三關窮，三關要路頭，忽然輕運動，神水自然流。
　　制魄非心制，拘魂豈意拘，惟留神與氣，片餉結玄珠。
　　口訣無多字，修丹在片時，溫溫行火候，十月產嬰兒。
　　夫婦初歡合，年探意轉濃，洞房交會處，無日不春風。
　　驟雨紙蝴蝶，金爐玉牡丹，三更紅日赫，六月素霜寒。
　　海底飛金火，山巔運土泉，片時交媾就，玉鼎起青煙。
　　鑿破玄元竅，衝開混沌關，但知烹水火，一任虎龍蟠。
　　娑竭水中火，崑崙山上波，誰能知運用，大意要黃婆。
　　藥取先天氣，火尋太易精，能知藥取火，定裹見丹成。
　　元氣如何服，真精不用移，真精與元氣，此是大丹基。
　　儒家明性理，釋氏打頑空，不識神仙術，金丹頃刻功。
　　偃月爐中汞，朱砂鼎裹鉛，龜蛇真一氣，所產在先天。
　　朔望尋弦晦，抽添象缺圓，不知真造化，何物是真鉛。
　　氣是形中命，心為性內神，能知神氣穴，即是得仙人。
　　木髓烹金鼎，泉流注玉爐，誰將三百日，慢慢著工夫。
　　玉鼎烹鉛液，金爐養汞精，九還為九轉，溫養象周星。
　　玉液滋神室，金胎結氣樞，只尋身內藥，不用檢丹書。
　　火棗元無核，交梨豈有查，終朝無火候，神水灌金花。
　　鍊氣徒施力，存神枉用工，豈知丹訣妙，鎮日玩真空。
　　欲鍊先天氣，先乾活水銀，聖胎如結見，破頂見雷嗚。
　　氣產非干腎，神居不在心，氣神難捉摸，化作一團金。
　　一竅名玄牝，中藏氣與神，有誰知此竅，更莫外尋真。
　　脾胃非神室，膀胱乃腎餘，勸君休執泥，此不是丹樞。
　　內景詩千首，中黃酒一尊，逍遙無物累，身外有乾坤。
　　烏兔相煎煮，龜蛇自繞纏，化成丹一粒，溫養作胎仙。
　　萬物皆生死，元辰死復生，以神歸氣內，丹道自然成。
　　神氣歸根處，身心復命時，這般真孔竅，料得少人知。
　　身裹有玄牝，心中無垢塵，不知誰解識，一竅內涵真。
　　高坎真龍虎，乾坤正馬牛，人人皆具足，因甚不知修。
　　魂魄為心主，精神以意包，如如行火候，默默運初爻。
　　心下腎上處，肝西肺左中，非腸非胃腑，一氣自流通。
　　妙用非關意，真機不用時，誰能知此竅，且莫任無為。
　　有物非無物，無為合有為，化權歸手內，烏兔結金脂。
　　虎嘯西山上，龍吟北海束，捉來須野戰，寄在艮坤宮。
　　復姤司明晦，屯蒙直曉昏，丹爐凝白雪，無處覓心猿。
　　黑汞生黃葉，紅鉛綻紫花，更須行火候，鼎裹結丹砂。
　　木液須防兔，金精更忌雞，抽添須沐浴，正是月團時。
　　萬籟風初起，千山月乍圓，急須行正令，便可運周天。
　　藥材分老嫩，火候用抽添，一粒丹光起，寒蟾射玉簷。
　　蚌腹珠曾剖，雞窠卵易尋，無中生有物，神氣自相侵。
　　神氣非子母，身心豈夫婦，但要合天機，誰識結丹處。
　　丹頭初結處，藥物已凝時，龍虎交相戰，東君總不知。
　　旁門並小法，異術及閑言，金液還丹訣，渾無第二門。
　　貴賤並高下，夫妻與弟兄，修仙如有分，皆可看丹經。
　　屋破修容易，藥枯生不難，但知歸復法，金寶積如山。
　　魂魄成三性，精神會五行，就中分四象，鑽簇結胎精。
　　定志求鉛汞，灰心覓土金，方知真一竅，誰測此幽深。
　　造化無根蒂，陰陽有本源，這些真妙處，父子不相傳。
　　留汞居金鼎，將鉛入玉池，主賓無左右，只要識嬰兒。
　　黃婆雙乳美，丁老片心慈，溫養無他術，無中養就兒。
　　絳闕翔青鳳，丹田養玉蟾，壺中天不夜，白雪落纖纖。
　　琴瑟和諧後，箕裘了當時，不須行火候，又恐損嬰兒。
　　長男纔入兌，少女便歸乾，巽宮並土位，關鎖自周天。
　　弦後弦前處，月圓月缺時，抽添象刑德，沐浴按盈虧。
　　老汞三斤白，真鉛一點紅，奪他天地髓，交媾片時中。
　　火候通玄處，古今誰肯傳，未曾知採藥，且莫問周天。
　　雲散海棠月，春探楊柳風，阿誰知此意，舉目問虛空。
　　人間無物累，天上有仙階，已解乘雲了，相將白萬來。
　　心田無草穢，性此絕塵飛，夜靜月明處，一聲春烏啼。
　　白金烹六卦，黑錫過三關，半夜三更裹，金烏入廣寒。
　　丹熟無龍虎，火終休汞鉛，脫胎已神化，更作玉清仙。
　　塞斷黃泉路，衝開紫府門，如何海蟾子，化鶴出泥丸。
　　江海歸何處，山岩屬甚人，金丹成熟後，總是屋中珍。
　　呂承鍾口訣，葛授鄭心傳，總沒閑言語，都來只汞鉛。
　　汞鉛歸一鼎，日月要同爐，進火須防忌，教君結玉酥。
　　採藥再交結，進火與沐浴，及至脫胎時，九九陽數足。
　　還源篇竟