素履子
　　經名：素履子。唐賬弧撰。三卷。底本出處：《正統道藏》太玄部。參校本：《四庫全書》文淵閣本（簡稱文淵閣本）。
　　目　錄
　　序
　　卷上
　　履道
　　履德
　　履忠
　　履孝
　　卷中
　　履仁
　　履義
　　履智
　　履信
　　履禮
　　卷下
　　履樂
　　履富貴
　　履貧賤
　　履平
　　履危
　　素履子
　　經名：素履子。唐賬弧撰。三卷。底本出處：《正統道藏》太玄部。參校本：《四庫全書》文淵閣本（簡稱文淵閣本）。
　　素履子序
　　夫素履子者，取《周易》履卦：初九，素履往，無咎。以純素為本履，以履行為先，雖衣布素須履先王之政教。故取天地之始，乾坤之初，聖人設教之規，賢哲行道之跡。夫禍福之端生于所履，是以聖人以德履帝位而不疚光明者也。士庶履能辯上下，定民志。輒修一十四篇，號曰《素履子》，以為箴誠而已。
　　素履子卷上
　　將仕郎試大理評事
　　賜絆魚袋張弧撰
　　履道
　　素履子曰：道本無名，無名居天地之始。天地之始，號曰混元。混元之初，無形無象，既分二儀，能生萬象。故云之為道。初自龍漢，三皇依之設教，五帝依之置治，始於一化，淳朴自然，將明寒暑之期，遂分陰陽之序。上古聖人履之，無言無教，無心於物，物來歸之；不教於民，民皆仰之。此則履純朴皇道也。畫卦之主嘗草之君，皆履之而化成。至於伏牛乘馬履之而去彊暴，用之而除民害，顓頊履之於忠順，帝譽履之於清和，唐堯履謙順之道而垂裳，虞舜履孝悌之道而授讓。此履帝道也。禹行勤儉之道而治水，湯能恭敬而感天，西伯以至德而稱尊，武王以孝道而去虐。此聖人以王道設教，使老有所終，壯有所用，幼有所長，鰥寡孤獨廢疾者皆有所養，男有分，女有歸。此以道治世之化也。至於黃老唯尚朴而不文，素王亦歸之於純素，莫不去華飾而作教，捨文艷以歸真，不尚賢使人不爭，不貴難得之貨使人不盜，責山節藻稅之宇，尚卑宮菲食之君。《道德經》云：吾有三寶，保而持之，一曰慈，二曰儉，三曰不敢為天下先。此則履道之原也。兼曰：吾有大患，為吾有身。及吾無身，吾有何患。此則至道者亡身履象外之道也。至於餐霞食氣，塞兌轉丸，履離塵之道也。昔鴉夷子在俗教民種植持生之道，竟乘舟而去；嚴真人卜肆教人忠孝之道，乃拔宅而昇。此乃大道不器，在物皆有知。道不虛行，物有玄應，不在高臺廣廈之問，束林西域之內。近代淮南高公置延和閣求道，非也。立身行道之本，未若君睦臣忠，父慈子孝，兄友弟恭，夫順妻貞，勤儉於家，忠良於國。昔夏殷文武得道而昌，桀紂幽厲失道而亡。夫如是道不可捨，得之則昌，失之則亡。故聖人愛人惠俗施德保位者也。人之於道，如魚之在水。魚失水則亡，人失道則喪。牢籠萬象，以道治之，為之大道，欲昌其身，宜履而行之，明矣。
　　屨德
　　素履子曰：太上貴德。德者，眾善所歸，百福所集。昔舜有羶德而人歸之，如蟻擅不慕蟻而蟻慕羶，舜不慕民而民慕德。文王為西伯，三分天下歸周者·二。西伯之德，猶種竹以待禽，竹不慕禽，禽為鷓所逐而自來投竹；周不慕民，民為紂所虐而自來投周。是知德可施，而虐不可肆。常以好生之德洽于民心，誕敷文德，遠方來格。故古昔帝王皆立德以垂教，五行五帝，在木曰木德，在火曰火德，在土曰土德，在金曰金德，在水曰水德。五行相生，遞相為德。所以水火金木土穀正德，利用厚生為之九功，立教於萬祀。此，德之用也，德之施也。無名在物，物皆得之則存，失之則喪。天若失德，寒暑不時；地若失德，萬物不生；人若失德，身必將傾。故大禹謀九功，皋陶謀九德，天下是治。君以慈愛立德，臣以忠孝成名。德唯善政，政在養民。養民之本，在武則有七：禁暴、戢兵、保大、定功、安民、和眾、豐財；文則有五：溫、良、恭、儉、讓。恭寬信敏惠，皆歸五德。德也者，能卻水火，能感鬼神，狎伏龍蛇，化敷禽獸；亦能退舍星象，亦能#1整復山河。桑穀自枯，妖禽亦逝，座蛇之子，捨金之賓，遺藥於敵人，馳酒於盜者，捨絕纓之過，成漆身之忠，皆施之於陰功而獲陽報。夫如是宜施之於萬類，不可失之於一言。天道無親，唯德是輔。有國有家，幸其履之，瞬息無倦，昌矣盛矣。
　　履忠
　　素履子曰：忠貞者，天地之秀氣，人倫之英靈。凡觀歷世之書，唯忠實者名挂史筆，萬世常存，則亡之忠者不滅亡也。#2昔周公至忠，事文王武王至成王，成王自褪褓事之，於三世盡忠，金玉莫比其堅，松竹莫比其操。至於祝九齡之壽，乃自剪為性，託六尺之孤，遂去管蔡之佞。事雖往古，行跡常新，列於典籍之中，常為賢哲之範。太公行王風而治周室，主霸典而滅紂邦。二人夾輔於周，功業垂於萬祀。復聞管仲相桓公，一匡天下以尊周，子房佐劉氏，統洪溝以興漢。至於召四皓而迴惠帝，抱幼主而朝諸侯，亦有臥屍折檻之士，碎首投擭之臣，今古所推，實謂忠節。若指鹿為馬，以玄為黃，脅弱欺孤，廢賢奪義，生則舂喉鸞肉，沒為後世責嫌，汙辱二儀之中，濫這三才之內。是知忠賢宜旌之不朽，為今世間傑，來世美談。《詩》曰：淑人君子，其儀不武。賢者履之盛矣。
　　履孝
　　素履子曰：經云：夫孝，天之經也，地之義也，人之行也。兼曰：夫孝，德之本，教之所由生。治國治家者，立德為先。立德之本，孝之為始。昔舜禹有至德至孝存身，立德而成，皆以孝行，舜讓而尊。故云：先王有至德要道以順天下，民用和睦，上下無怨，孝之始#3也。孝感天地，應乎神明。天子孝，龜龍負圖；庶人孝，草木榮茂。昔曾子孝父母，身體髮膚不敢毀傷，至于終身畦步之問不忘孝道義利。一切禽獸草木取之以時，不違天道，竭力盡忠。此為孝子之志也。夫人有百行，不孝者如玉屑盈匣，終無用也。能行孝道者，自然神明上生，天帝添等，身安事吉，榮顯於時。幸君子履之，保百福矣。
　　素履子卷上竟
　　＃１『能』原作『熊』，據文淵閣本改。
　　＃２『則亡之忠者不滅亡也』文淵閣本作『則夫不忠者必滅亡也』。
　　＃３『始』原作謂，據文淵閣本改。
　　素履子卷中
　　將仕郎試大理評事
　　賜徘魚袋張弧撰
　　履仁
　　素履子曰：古者嘗草之君教民粒食而止殺，至仁之化也。黃帝為民除害，殺蚩尤，至仁之教也。大羅氏作網罟，除禽獸之害，至仁之用也。堯舜用八元八凱，明四目，達四聰，至仁之治也。禹鑿龍門，去水害，至仁之功也。湯去三面羅，至仁之政也。文王葬枯骨，至仁之惠也。紂失仁，武王殺之，飾微子之墟，捨箕子之囚，封比干之墓，乃得赤雀銜書之瑞云，仁得之，仁守之，福癮百代。天使人君用仁守國，故罪己泣辜，吞蝗嚥蛭，所以興也。秦不仁，焚書坑儒，身沒沙丘，不及二代，子嬰為劉項所競。漢履仁約法，捨子嬰而得天下；楚不仁暴物，殺子嬰而失天下。是知履仁為興國之本，故可履之。孔聖云：仁者愛人。亦曰：好生惡殺為仁，愛人利物為仁，克己復禮為仁，慈惠惻隱為仁。賞善罰惡，拯溺救危，皆仁人之履也。士有殺身以成仁，亡命以成仁。設食於翳桑，板築於危徑；或救黃雀，或放白龜；惠封於傷蛇，探喉於梗虎；博施無倦，惠愛有方。春不伐樹覆巢，夏不燎田傷禾，秋賑孤卹寡，冬覆蓋伏藏。君子順時，履仁而行，仁功著矣。《易》曰：天地之大德曰生，聖人之大寶曰位。又曰：君子體仁，足以長人。唯至賢履之，無倦而已。
　　履義
　　素履子曰：理財正辭，禁民為非，曰義。所以義者，不競於物而物自歸之。孔子曰：義，然後取人，不厭其取。昔周太王之太子曰太伯，大王有疾，太伯義讓其位，乃為父採藥而不返。後季歷立封太伯於昊。夫有義必能讓，能讓必能和。王者履義讓，必能和協萬邦，賞善罰惡，立功立事，以義除不義。昔者桀惑於妹喜，亡義而喪德；紂好姐己，失義而害忠賢；周幽王寵褒姒，乖義而失諸侯。晉獻公悅驪姬而終失義於世子。鄭莊姜寵過致叔段不悌。龐涓疾賢，死為不義之友。羅敷沈河，魯胡永為乖義之夫。三閒溺於汨羅，楚淮王為不義之主。子胥得洗紗女，終成守義之賢士。有觸槐刎頸煙目漆身之義，管鮑陳雷立義名標前史。是知義不可不履而不可乖。孔子云：不義而富且貴，於我如浮雲。先聖賤不義也。若不義而死，捨義而生，則浪生死矣。是不賢也。能義和骨肉昆弟，在物以義履之，有何爭哉。故君子義以為質，履而行之，固無乖矣。
　　履智
　　素履子曰：夫智者，五行之德水。水以潤下為德，智以謀慮為能。智不能慮無以為能，水不能潤無以為德。是以水流不止，智用無滯。水混則濁，智撓則亂；濁則不能鑒，亂則不能慮。未若止水而能清，定智而能明，水止智定則清且明矣。如水決流不止則浸漬以成弊，智用不端則惑亂以招禍。夫賢者用智能周萬類，若夫鏡之鑒物，妍醜俱見。其中如朗月之當空，泉沼皆臨其內。觀照遐邇，明辨是非，知眾之苦辛，臧己之逸樂，齊飽暖於一體，慮寒餒於四人。故能運智而佐帝王，設慮以防姦弊。所以子房陳平智周而成，商鞅蘇秦智訛而輯。夫有國有家者，履智而能明能慮，則禍患弗可及也。
　　履信
　　素履子曰：信之為大人所重焉。天失信，三光不明；地失信，四時不成；人失信，五德不行。故孔宣父云：大車無輓，小車無軏，其何以行之哉。謂人無信，不可行也。子貢問政，子曰：足食．足兵，民信之矣。子貢曰：必不得已而去，於斯三者何先。曰：去兵。曰：必不得已而去，於斯二者何先。曰：去食。自古皆有死，民無信不立，治邦不可失信。昔周幽王西患犬戎，北患撿抗，王與諸侯立信，約舉烽擊鼓，則諸侯救。至褒姒戲而舉之，諸侯皆至，無寇，乃是妃后戲耳。後犬戎逼王城，舉烽火擊鼓召諸侯，諸侯皆言妃后戲耳，遂不至，幽王乃為犬戎所殺。此戲而失信之故也。故齊桓不遺曹翩之盟，晉文捨原以示信，俱為霸主，諸侯皆從之。所以不乖竹馬之期，不爽虞人之約，王者履信則神龜見矣。故用人之智去其詐，用人之勇去其怒，用人之仁去其貪，用智者之謀，勇者之斷，仁者之施，足以成治矣。詐害民信，怒害民恩，貪害民財，三害亂之原也。是知可終身而守約，不可斯須而失信。《易》云：天所助者順也，人所助者信也。君子仗忠信而為甲冑，履之無爽矣。
　　履禮
　　素履子曰：禮者，天地四時之正黑，人倫三綱之端首。在物皆敬，於人必周，故能定親疏央嫌疑，別同異明是非。守道立德履之，方成教訓，正俗履之，方備央爭訟辨是非；君臣上下、父子兄弟、軍旅征伐、祭祀鬼神履之，方成其政教。郊天杞地，禮之為大經所備焉。夫父慈子孝，兄良弟悌，夫義婦聽，長惠幼順，君仁臣忠之道，禮之本也。士唯履之，無暫乖失，無小大，無眾寡，無敢慢。故君子正其衣冠，尊其瞻視，望之儼然，即之也溫，聽其言也厲，無欺暗室，不愧屋漏。明則有禮樂，幽則有鬼神。是以賢者昏行不變節，夜浴不改容，唯禮唯敬。履之則安，失之則危。《詩》曰：相鼠有體，人而無禮。人而無禮，胡不遺死。《易》曰：藉用白茅，禮敬之至也。
　　素履子卷中
　　素履子卷下
　　將仕郎試大理評事
　　賜徘魚袋張弧撰
　　屨樂
　　素履子曰：夫樂者，天地四時之和也，故律呂調財陰陽和，五音調則四時叔。是故古昔帝王制禮作樂以化民也。是以黃帝曰雲門，顓頊曰六經，帝譽曰五英，堯曰咸池，舜曰大韶，禹曰大夏，湯曰大濩，武王曰大武，皆八代之樂也。用彰其德，以明其功。故天地四時皆順從其化。夫八聲之用，《樂記》曰：鍾聲鏗，鏗以立號，號以立橫，橫以立武。君子聽鍾聲，則思武臣。石聲徑，徑以立別，別以致死。君子聽磬聲，則思死封疆之臣。絲聲哀，一反以立廉，廉以立志。君子聽琴瑟之聲，則思志義之臣。竹聲濫，濫以立會，會以聚眾。君子聽竽笙簫管之聲，則思畜聚之臣。鼙鼓之聲誰，誰以立動，動以進眾。君子聽鼙鼓之聲，則思將帥之臣。五音之用也，五行之音以調正氣，春之角以其清濁，中人之象。春氣和，則角聲調。《樂記》曰：角亂則憂，其民怨也？夏之徵，以其徵，清事之象也。夏氣和，則徵聲調。《樂記》曰：徵亂則哀，其事勤也。季夏之宮，以其最大。《樂記》曰：宮亂則荒，其君驕也。秋之商，以其濁，中次宮臣之象也。秋氣和，則商聲調。《樂記》曰：商亂則陂，其臣壞也。冬之羽，以其最，清物之象也。冬氣和，則羽聲調。《樂記》曰：羽亂則危，其財匱也。此五音八聲之用也，所以人情不能免也。用之祭天地，乃天神降地衹昇；用之祭山川，則鬼神嚮；用之化人，則人民和。故得其節，則樂行而倫清，耳目聰明，血氣和平，移風易俗，天下皆寧。用失其節，則鄭衛之音作，桑問濮上之風行。所以治世之音安以樂，其政和；亂世之音怨以怒，其政乖；亡國之音哀以思，其民困。又清為君，濁為臣；清為陽，濁為陰。清濁不亂，君臣和平，陰陽順序。賢者聽其音而知其治。然五帝殊時不相沿樂，三王異代不相襲禮。至於禮情主敬，樂情主和，敬之與和，萬代不易。是以禮節之於繁，樂節之於過。禮繁則亂，樂過則淫。節樂止淫，履之本也。
　　屨富貴
　　素履子曰：富與貴是人之所欲，不以其道得之不處也。當修德而取富貴。得富貴也，持盈守成，恭儉謙讓；節用而愛人，克己而復禮；施而不望報，惠而不費財；不濫其居，不飾其服；遇凶年不儉，遇豐歲不奢。是以管仲鏤篡朱，絃山節藻稅，君子以為濫；晏平仲祀其先人豚肩不掩豆，瀚衣彈冠以朝，君子以為隘。則君子當其位行其道，不逾越而奢侈，不儉陋而乖禮，不過淫於聲色，不貪暴於貨財，絕驕奢，去耽嗜，貶酒闕色，避嫌遠疑，濟物利，人安民和眾，常守謙慎之心，不忘忠孝之志。《道經》云：知足者富。《孝經》曰：高而不·危所以長守貴，滿而不溢所以長守富。《易》曰：天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可逾。又曰：勞謙君子，有終吉。
　　履貧賤
　　素履子曰：貧與賤是人之所惡，不以其道得之不去也。士志於道而恥惡衣惡食者，未足與議也。君子憂道不憂貧，不患貧而患不安。昔釣魚之叟、蓬巖之士貧而遂通。故賢子夏之鶉衣，原憲之桑樞，顏子一簞食，一瓢飲，飯蔬食飲水，曲肱而枕之，樂亦在其中矣。曾子正冠而纓斷，納履而踵決，整襟而肘見，曳屨而歌。商頌聲滿天下，若出金石，天子不得為臣，諸侯不得為友。此致道者亡身，養志者亡命。此皆貧而樂道者也。亦有門栽五柳，庭植三刻，扣角而歌，採樵而詠，皆履貧之士也。賢者在事載土而歸，留犢而去，常遠三惑，早慎四知。士之廉而履貧者也。或捨金存寶，棄賣重言，不謙蝸舍之居而守蓬蒿之室，飲水食菜，守道安貧，悉士之至賢高尚其道。孔宣父云：不知命，無以為君子。命者，窮達之分，皆自樂天知命而已。若好勇疾貧，臨財苟得，非君子之人。欲慕賢哲之蹤，則不恥縊弊之袍，華門圭竇者矣。
　　履平
　　素履子曰：秤之用也，取之於衡；車之行也，通之於轍。衡平則毫釐不差，轍通則轅轂無滯。秤若失之於毫釐，則權衡不正；車若虧之於轅轂，則轍跡難通。欲秤之平則慎之於毫釐，欲轍之通宜治之於轅轂，毫釐不失，轅轂無虧，則謂天平地成。乃取易象上天下澤，履君子以辨上下定民志。履之時用，居安慮危，履平慮蹶。所以《禮》云：積而能散，安而能遷。此君子履平而思進也。子房《素書》曰：衣不舉領者倒，走不視地者顛。士若既逸遊，好財色，嗜酒，多私，則平地生坑坎，安處有危亡。是以《易》曰：九三，君子終曰乾乾，夕惕若厲。亦曰：履道坦坦，幽人貞吉。故《詩》曰：謂天蓋高，不敢不局；謂地蓋厚，不敢不踏。皆如履薄臨深，履平之至也。
　　履危
　　素履子曰：居屯、蒙，危難之時常見。《易·象》云：雲雷屯，君子以經綸。初九：盤桓，利居貞。復見山下有險，險而止，蒙。退則困險，進則閡山。蒙以養正，乃聖功也。君子以果行育德，屯之時用利在居貞，蒙之時宜利於養正。是知貞之與正，可以涉危難矣。虞舜潛居中冀，仁孝之心唯堅；周公出往束征，忠實之志益盛。展禽三黜而不已直道，子文三已而無慍辭。西伯拘美里，仁德愈明，冶長囚縲紲，而賢行不替；遭匡不改仁聖，厄陳不徹鼓琴。君子福至不喜，禍至不懼；不緇不磷，潔白之德益彰，不彫不衰，清貞之操彌盛。《詩》曰：我心匪石，不可轉也，我心匪席，不可卷也。又曰：風雨如晦，雞嗚不已。聖賢若是，所以長思《鴉鵲》之篇、《鵬烏》之賦。然而履虎尾畏懼怨怨，涉險難慎危兢兢。《易》曰：視履考祥，其旋元吉。又曰：進退不失其正者，其唯聖人乎。履道亨矣。
　　素履子卷下竟