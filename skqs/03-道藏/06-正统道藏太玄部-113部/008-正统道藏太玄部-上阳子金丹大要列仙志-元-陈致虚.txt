上陽子金丹大要列仙誌
　　經名：上陽子金丹大要列仙誌。元陳致虛撰。原係《金丹大要》之附錄，後分出別為一卷。底本出處：《正統道藏》太玄部。
　　上陽子金丹大要列仙誌
　　東華帝君
　　姓王，不知其世代名號，或云名玄甫。得老子之道，後隱崑崙山，復居五臺山紫府洞天，自稱少陽君。於終南山凝陽洞，以道授鍾離正陽。六月十五日生，十月十六日上昇。
　　正陽帝君
　　姓鍾離，名權，字雲房，號正陽子。京兆咸陽人。仕漢為將軍，因兵失利，入終南山，遇少陽君，授以至道。隱晉州羊角山。道成，天〔帝〕封號太極左宮真人。乃束雙星，衣槲葉，自稱天下都散漢。有詩行世。後於澧水以道授純陽。四月十五日生，五月十八日上昇。
　　純陽帝君
　　姓呂，名巖，字洞賓，號純陽子。祖居西京河南府滿柘縣永樂鎮招賢里，今曰蒲州坂縣。生於天寶十四年乙未四月十四日巳時，一云生唐德宗貞元丙子。從父海州刺史，因家焉。以科舉授江州德化令。因縱步廬山，遊澧水之上，遇正陽授道，至今在世。天帝頒詔為九天採訪使，五月二十日奉詔詩云，糾司天上神仙籍之句，世就以此日為上昇。有詩詞名《渾成集》，行于世。以道授海蟾、重陽。四月十四日生，五月二十日上昇。
　　海蟾帝君
　　姓劉，名操，字宗成，號海蟾子，又改名玄英。燕山人。仕遼，登宰相。因遇純陽，即辭相印，佯狂遠遊於秦州。純陽授以丹道，乃作詩云：拋離火院三千口，屏去門兵百萬家。後道成，遁跡於終南、太華之間。以金丹授董凝陽、張紫陽。十二月十四日生，六月十五日上昇。
　　重陽帝君
　　姓王，名中孚，字允卿。又易名世雄，字德威。後入道，改名嚞，字知明，號重陽子。咸陽大魏村人也。生宋徽宗政和二年。壬辰十二月二十二日，於終南縣甘河鎮，遇純陽授口訣，有詩四十八上始遭逢之句。明年庚辰，醴泉再遇，復得金丹之道。乃作穴居修行，名活死人墓。又與和玉蟾、李靈陽結菴而坐。初，有史處厚、劉通微、嚴處常，相繼受道。後焚其菴，東出關，抵寧海州，以金丹之道授與丹陽。又授丘長春、譚長真、孫不二、王玉陽、劉長生、郝太古。乃以純陽所授秘訣五篇，盡付七人。有《全真前後集》、《韜光集》、《雲中集》、《分梨十化說》行于世。十二月二十二日，正月初四日上昇。
　　丹陽真君
　　姓馬，名鈺，字玄寶，號丹陽子。先名從義，字宜甫。寧海州人。生金太宗天會元年癸卯，即宋徽宗宣和五年也。五月二十日生。家富，號馬半州。娶孫氏，生三子，曰庭珍、庭瑞、庭珪。大定七年丁亥，重陽至，因食瓜從蒂起，師怪而詢之。重陽曰：香從臭內出，甜向苦中來。復叩云：何名道？重陽曰：五行不到處，父母未生前。乃請歸家，師之。戊子歲，以家事付三子而出家。重陽以所得純陽金丹秘訣五篇授之，並口指其訣。遂頂三髦，而修行成道。因分梨十化，多受辛苦。時求道者，有李大乘、趙蓬萊、韓清甫等，唯宋披雲得師金丹之旨，乃先成道。有《金玉集》、《漸悟集》、《行化集》、《成道集》、《圓成集》、《精微集》及語錄，一皆行于世。七真之內，皆多師也。五月二十日生，十二月二十二日上昇。
　　長真真君
　　姓譚，名處端，字通正，號長真子。寧海州人。初名玉，字伯玉。生金太宗元年癸卯三月初一日。中年患風痺，師事重陽。每旦重陽以盥餘令以洗面，久而疾愈，乃授以道。以宿業重，因遇醉徒敺擊，折齒流血，師皆不問。丹陽聞曰：一拳消盡多生業。道成，有詩後句云：湧出陽神獨自歸。書畢而逝，異香滿室者數日。有《水雲集》行於世。三月初一日生，四月初一日上昇。
　　長生真君
　　姓劉，名處玄，字通妙，號長生子。東萊武官莊人。生金熙宗皇統七年丁卯，即宋高宗紹興十七年也，七月十二日生。大定九年，即宋孝宗乾道五年，師重陽。道成，於宋寧宗癸亥嘉泰三年二月初六，嗚鼓集衆，曲肱而逝。有《仙樂》、《太虛》、《盤陽》、《同塵》、《安閑》、《修真》文集六，及《 道德註》、《陰符演》、《黃庭述》留世。七月十二日生，二月初六日上昇。
　　長春真君
　　姓邱，名處機，字通密，號長春子。登州棲霞縣濱都人。生金熙宗皇統八年戊辰，即宋高宗紹興十八年正月十九日生。二十歲師重陽。二十七歲乃入磻漢，穴居修行。三十三歲復居隴州龍門山，苦行如磻溪時。道成之後，四十二歲赴金世宗召館。六十二歲齊魯入于宋，寧宗召師，不赴。六十五歲成吉思皇帝召見，詳見《慶會錄》 對策。禳灾救旱等事，為元朝功臣。有《磻漢》、《嗚道》文集二，《西遊記》行于世。丁亥歲七月初九日，師升堂示衆，以生死事留頌坐化。正月十九日生，七月初九日上昇。
　　玉陽真君
　　姓王，名處一，字玉陽，號傘陽子。寧海東牟人。生金皇統二年壬戌三月十八日。師重陽受道，居雲光洞，志行確苦。道成，大著神異，度人逐鬼，踣盜碎石，出神入夢，召雨撼峰，烹雞降鶴，起死噓枯。金世宗聞其名，召對，大副宸衷。嫉者飲之鴆，師歸入水，水涸而不死。有《雲光集》、《顯異錄》行于世。三月十八日生，四月二十二日上昇。
　　廣寧真君
　　姓郝，名大通，字太古，號廣寧子。寧海人。生金熙宗天春三年庚申正月初三日。巨富。師事重陽。初名璘，號恬然子。雖入道而志不苦勵，長真、玉陽勸激之。至岐山，遇神人〔授〕與金丹口訣，為改今名號。遂遊趙魏間，修行道成，留頌而逝。有《太古集》、《心經》、《救苦經》、《解大易圖》及《示教直言》行世。正月初三日生，十二月三十日上昇。
　　清靜元君
　　姓孫，名不二，號清靜散人。寧海人也。生宋徽宗宣一和元年己亥正月初五日。父孫忠顯，俾適州之馬宜甫，生三子。重陽主以分梨十化宜甫夫婦，仙姑出家學道，居洛陽風仙洞修行。夫婦每自相激勵，俱成道。有詩詞行世。正月初五日生，十二月二十九日上昇。
　　黃房公
　　姓宋，名有道，字德方，號黃房公。沔陽府人氏。行諸階法，無雲則能以符而與雲，有雲則能披雲而見斗，故時號披雲真人。一日遇丹陽，授以金丹火候秘訣。行之兩年，能貳其身弗死你因進東海，適皇元太祖成吉思皇帝，召長春邱師叔時，公與十八人為之輔行之首。世祖皇帝封通玄弘教披雲真人，武宗皇帝加封玄通至道崇文明化大真人。後以至道授太虛李真人，而黃房公莫知所終。或云在燕之長春〔宮〕坐逝。
　　太虛真人
　　姓李，名珏，字雙玉。蜀之崇慶府人。既得黃房公金丹之道，改名栖真，號太虛。即往邵武之武夷，潛修金丹。七閱月而道將成，乃回途，道經龍虎。先夕，雩壇有夢真人至者，時久旱析禱弗應。次日真人果至，衆皆弗知，唯夢者見一貧道人來，曰：是此人也。衆請祈雨，應時霧霈。而去至真州玉虛菴，結園而坐。後出圓，以道授張紫瓊既，囑曰：金丹宜潛修，大道當授人。後云入青城，莫知所終。正月初十日生，八月十五日成道。
　　紫瓊真人
　　姓張，名模，字君範。饒州德興人也。後聞道，改名道心。初，太虛真人偶寓安仁熙春宮，紫瓊求授金丹，太虛弗與。繼而適市，因見施丐錢三十文，乃曰可授已。遂以金丹之道付之。次年復會真州，始全火侯。紫瓊既聞真要，後以至道授于緣督趙公，乃即隱去。十月初二日生，十二月二十五日成道。
　　緣督真人
　　姓趙，諱友欽，字緣督。饒郡人也。為趙宗子，幼遭劫火，蚤有山林之趣。極聰敏，天文經緯、地理術數，莫不精通。及得紫瓊師授以金丹大道，乃搜羣書經傳，作三教一家之文，名之曰《仙佛同源》。又作《金丹難問》等書行於世。己巳之秋，寓衡陽，以金丹妙道悉付上陽子。六月十八日生。
　　上陽子金丹大要列仙誌竟