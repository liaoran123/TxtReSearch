還真集
　　經名：還真集。元王玠（字道淵）撰。三卷。底本出處：《正統道藏》太玄部。
　　還真集序
　　仙道自古尚矣，由黃帝問道廣成子，世稱黃老，蓋廣成即老子也。仙之說始焉，若唐之籛鏗，夏之嘯父，商之宛丘，周之王喬，三代則固有之。而周穆建草樓以延士，其說始著。迨秦皇漢武，惑方士藥石之術，雖王次仲、東方朔之徒而不知師，而其邪說滋蔓淆襍，卒以隕身。則世之鴻生碩士，並起而訾斥之，亦宜矣。若漢魏伯陽，倣易撰參《同契》，本《古文龍虎經》而充越之，以是丹道倡明，不溺於金石草木、雲霞補導之術，一明乎身心神炁自然之理，假卦爻晷刻以則之，靡不合乎奇耦象數也。厥後由鍾離雲房授唐呂嵓，則祖述其說，而歌辭論辯庶得乎指歸之正，代亦不乏其人焉。若宋之張紫陽、石杳林、陳泥丸、白紫清、李玉溪、李清菴，皆一時傑出。凡其辭旨，亦不下伯陽，而互有深造默會者焉。夫相去千百歲之間，何言之若合符節者，不期然而然哉。此無他，千百世之理同也，心同也。其所以淆異者，必邪妄詭誕之說，非取誇於時，必鼓惑於後。其能果合於身心神氣自然之道乎。此古之人必得人而授，而道不虛行也。抑亦非師之祕玄蘊奧，不妄啟示。而學之者無累功積行之實，徒飾虛文偽譽，馳聲揚耀者無異，尚何足語道哉，其能見諸言哉。
　　南昌脩江混然子，以故姓博學，嘗遇異人得祕授，猶勤於論著。予讀其言久矣，間會於客邸，匆遽未遑盡究。今春，吾徒袁文逸自吳還，持其所述《還真集》，請言。予味之再，信達乎金液還丹之旨。其顯微敷暢，可以明體會用矣。使由是而修之，雖上(辶十朔)紫陽、清菴，亦未知孰後先也。矧予嘗憫夫世之膚陋狂僻之習，駁潰滋久，有莫得而盡絕者。猶喜其言，足以振發末季之弊也。庶或志士貞人，有碔砍美玉之辯焉，則遊神胚輝馮翼之初，煉氣混芒溟涬之表，為不難矣。是所以盡乎原始返終，窮神知化也歟。尚容招黃鶴浚空而下，相與共論乎湘濱岳渚之間，未晚也。是書于編首以俟。
　　洪武壬申夏五月，嗣天師張宇初序。
　　還真集卷上
　　混然子撰
　　金丹妙旨
　　三點如星理最深，鈎懸偃月定浮沉。
　　若人悟此玄中竅，大地山河盡作金。
　　玄中道妙量無邊，三教單傳一箇玄。
　　悟得裹頭真造化，烏飛兔走不離天。
　　玄關一竅正當中，非後非前獨倚空。
　　默默回光居此處，自然神氣混玄同。
　　白玉連環兩箇圈，乾旋坤轉本同元。
　　中間一點真消息，不遇師傳莫妄言。
　　一竅包藏造化功，三般大藥內團融。
　　巽風吹起爐中火，鍊出神丹滿鼎紅。
　　養就嬰兒十月胎，功夫至此脫塵埃。
　　神通變化隨方現，一道圓光透頂來。
　　無生無滅證金仙，一點光明照大千。
　　粉碎虛空全體露，依然父母未生前。
　　口訣
　　夫學道之一，先要明身中爐鼎的確，次要識藥物真全，三要曉火候進退法則。如此一一分明，方許下手修鍊。祖師云：既知下手處，便從下手處做將去。或曰：如何是做將去？吁，斯言是工夫也。工夫之理於二六時中，不可間斷，當心虛無慾之時，內觀以養其性。若遇冬至癸生之時，便當閉關以復其命。內則斡天罡而不動，外則運斗柄以推遷。一氣週流，三元歸體，真火煅鍊，結成金胎空炁，謂之符火還丹。久久行之，漸凝漸結，太虛同體，與道合真矣。
　　金丹直指
　　玄關一竅，在人身中。腎上心下，肝西肺東。不偏不倚，獨立虛空。非內非外，元始之宗。無欲養性，有欲施功。搧開爐韛，鼓動巽風。雷轟海底，驚起港龍。火炎坎位，昇上離宮。黃婆引婦，嫁與金公。三家相見，情意和同。丹凝九轉，滿鼎霞紅。勤採勤鍊，漸凝漸豐。綿綿固守，野戰防凶。靈胎養就，陽純氣沖。立功立行，名達上穹。脫胎神化，道妙無窮。
　　人身三寶
　　　 
　　先天三寶為三體　　自然之道
　　元精　　　元氣　　　元神
　　後天三寶為三用　　有為之道
　　交感精　　　呼吸氣　　　思慮神
　　夫人身有三寶者，皆從天地中來，居先天而生，妙體混成，在後天而化，因質感合。非先天不能生後天，非後天不能成先天。此二者之理，一體而分化，不可失後損先也。是故以元精鍊交感精，以元氣鍊呼吸氣，以元神鍊思慮神，三物混成，與道合真。自然元精固而交感之精不漏，元氣住而呼吸之氣不出，元神全而思慮之神不起。修仙之法無他，全此三者而已矣。祖師所謂：精全不思慾，氣全不思食，神全不思睡。又曰：三真三全，必定飛仙；三全三真，必定飛昇。斯言盡矣，學者味之。
　　人身三關
　　捉將坎位中心實
　　點化離宮腹裹陰
　　夫人身三關者，乃精、氣、神也。精居坎，氣居離，神居心。初關鍊精化氣，抽坎中之陽也。中關鍊氣化神，補離中之陰而成乾也。上關鍊神還虛，乾元運化復歸坤位，而結丹也。丹結之後，神氣朗清，與太虛同體，內外貞白、自然與道合真矣。是以靜則以養其性，動則以復其命。性命雙修，形神俱妙。此符火還丹之妙訣也。故述頌以證諸：
　　身中若遇癸生時，取坎中陽去補離。
　　北斗南辰顛倒轉，一時一刻立丹基。
　　半升鐺
　　擎天拄地半升鐺，龍虎擒來一處烹。
　　武鍊十回文火鍊，丹成九轉步蓬瀛。
　　半升鐺者，乃土釜之異名也。在人身天地之正中，戊己之宮，神氣之穴，得此者陰陽可以交，性命可以活。呂純陽祖師所謂：一粒粟中藏世界，半升鐺內煮山川。是也。學者不可勉強猜度，須從明師口授，而後可知。古云：踏破鐵鞋無覓處，得來全不費工夫。
　　五行變化圖
　　五行者，三才之五靈也。五行變化，其形不可一也，其道一也。是故在天為五星、為五帝，在地為五嶽、為五神，在人為五臟、為五常。歸之一身，五行同焉。散文萬體，五行亦同焉。是以修真之要，運此五氣而已矣。若得全此五氣而不散，混合于太虛之中，結成空炁金胎，謂之靈丹也。苟有昧靈而逐物者，反為五賊也。或曰：何謂五賊？五賊者，眼、耳、鼻、舌、意。若非大根器之人，未常不被此五者而迷其性也。《陰符經》所謂：天有五賊，見之者昌。佛亦曰：無眼耳鼻舌身意，無色聲香味觸法。是也。成道之功，所用三花聚頂，五氣朝元，則變化自然出五行矣。
　　大道心易圖
　　天向一中分造化
　　人從心上起經綸
　　夫心易者，大道之源也。大道生化，無出於河圖五十五之數，故聖人則之。老子所謂無名天地之始，有名萬物之母。無名之始，是三五合真也。有名之母，是三五分真也。是故形而上者曰天，形而下者曰地，配兩形而中生者曰人。人與天地配曰三才。三才合道，萬物同一氣而生焉。唯人得天地全秀而生，天付之神，地付之精，中和付之氣，三者備體於一身，渾淪太極者也。周子所謂：無極而太極，太極動而生陽，靜而生陰。是也。陽動之極而復靜，陰抱腸也。陰靜之極而復動，陽攝陰也。陰陽互索而生五氣，五氣分化而生八卦，八卦循環而成四時，四時運化不已而生萬物。萬物芸芸，各歸其根。此大道之常易也。以丹道言之，不過運乎心易，顛倒陰陽，返還神炁而已矣。是故以乾坤為易之門戶，以坎離為日月往來之機，以震兌為春秋卯酉二分。當作丹之時，內則含三五，包固不動；外則以東三之木生南二之火，以西四之金生北一之水。四象各歸其五，然後用虛中戊己一五真土分化，而攝提戊土歸坎位，逼木生火而燻蒸，迫金生水而滚沸。於斯時也，撥動上頭關捩，徐徐抽出坎中之陽，去補離宮之陰，成乾之體，用己土從離位退符，斂五氣回週天三十之數，直至坤宮而止，結成還丹，戊己復位，醉飲刀圭，一性湛然，四炁清朗，仍虛五與十矣。《太極圖》云：無極之真，二五之精，妙合而凝。即此理也。張紫陽《悟真篇》曰：三五一都三箇字，古今明者實然稀。東三南二同成五，北一西方四共之。戊己還從生數五，三家相見結嬰兒。嬰兒是一含真炁，十月胎圓入聖基。斯言盡矣，學者味之。
　　屯暮蒙圖
　　夫屯蒙二卦者，聖人假象以明進火退符之謂也。陽從下升乃曰屯，陰從上退乃曰蒙。是屯下震而上坎，震之初九用庚子爻，坎之六四用戊申，爻也。蒙下坎而上艮，坎之初六用戊寅爻，艮之六四用丙戍爻也。其子申寅戍即元亨利貞也。一卦顛倒，即成兩卦，互體互用，動靜相因。六十卦中，卦卦一般。一卦有六爻，兩卦計十二爻，以一年言之而有十二月，以一日言之而有十二時之數，陽進為六，陰退為六。丹家寓言朝屯暮蒙之說，本意不過指此以論吾身火候之分明，啟閉呼吸消息之妙。魏伯陽作《參同契》所謂：屯以子申，蒙用寅戌，六十卦用各自有日，聊陳兩象，未能究悉。《悟真篇》亦曰：南北宗源翻卦象，晨昏火候合天樞。斯言明矣。學者不可以紙上之言，便為了達，須求明師指點，然後知吾身中之卦象也。卦象之說，亦是比喻，是以聖人不得已，假象以誘後之學者爾。一言决破，則天地之道與我無不神符哉。
　　週天火候圖　十一
　　三十輻
　　共一轂
　　夫週天火候者，乃乾坤闔闢、陰陽運化之機也。大則天地，小則一身，皆有生成火候之數。《易》云：一闔一闢謂之變，往來不窮謂之通。是以人之一身，呼則接天根，吸則接地根。一呼一吸，自合天地造化。此呼吸非口鼻之呼吸，乃內運一息之呼吸。是以前代祖師立言設象，誘引後之來者。至如《龍虎經》、《叅同契》、《火記》六百篇，無非發明火候，實欲世人行此道也。故將一年簇在一月，將一月簇在一日，將一日簇在一時，將一時簇在一息。一息之工夫，進陽火，退陰符，奪三千六百之正氣，回七十二候之要津，產一粒黍米之珠，落于黃庭之中，空洞混合，梵炁凝真，結成聖胎，謂之符火還丹也。張紫陽所謂：不刻時中分子午，無爻卦內定乾坤。了真子曰：大藥三般精氣神，天然子母互相親。回風混合歸真體，煅煉工夫日日新。邵子亦曰：乾遇巽時觀月窟，地逢雷處躡天根。天根月窟閑來往，三十六宮都是春。此皆發明火候之理也。修真之士，縱然有三真不漏不行火候之功，尤屬於陰，終久只出陰神，不能出陽神也。呂純陽故有窖頭坯之說。且窖頭坯不經火煅，終為泥土，豈能堅固哉。人之有身，亦如窖頭坯也。若不行火候工夫，煅煉藥物，終不得形神俱妙，與道合真也。是以聖人傳藥不傳火，從來火候少人知。此祖師不傳之秘，非不傳也，唯在得人而傳也，豈易言哉。
　　內丹三要
　　一鼎器
　　二藥物
　　三火候
　　鼎器異名：
　　天心、玄關、土釜、黃庭、黃房、中宮、靈臺、蓬壺、鄞鄂、鉛爐、汞竈、神室、藥室、空谷、玄谷、天谷、金谷、規中、命蔕、壺天、虛堂、元宮、玄牝、瓊臺、紫府、偃月爐、半升鐺、戊己門、復命關、庚辛室、甲乙戶、西南鄉、神炁穴、朱砂鼎、守一壇、龍虎穴、黃婆舍、金剛圈、栗棘蓬。
　　藥物異名：
　　金精、木液、紅鉛、黑汞、朱砂、水銀、白金、黑錫、坎男、離女、蒼龜、赤蛇、金公、黃婆、嬰兒、姹女、火龍、水虎、木郎、石女、白雪、黃芽、交梨、火棗、烏肝、兔髓、乾馬、坤牛、日精、月華、天魂、地魄、金花、紫芝、金脂、玉液、瓊葩、玉蘂、水中金、火中木、陰中陽、陽中陰、黑中白、雄裹雌、青龍脂、白虎髓。
　　火候異名：
　　氣中神、陰內陽、二十四氣、七十二侯、二十八宿、六十四卦、十二分野、日月合壁、海潮升降、三十二天、三十文爻、七十武煉。
　　夫三要者，乃修真之秘要也。修真之要有三，一要知鼎器，二要知藥物，三要知火候。如此三者分明，方許下手修之。其說種種之多，無乃異名爾。使學者知此以破其惑。所謂鼎器者，天心也。藥物者，精氣也。火候者，神炁也。於二六時中，回光返照，綿綿若存，如鷄之抱卵，如龍之養珠。自然神御於氣，氣養於神，混融于心，太虛同體。於斯時也，無藥物，無火候，一神萬神也，一氣萬氣也。然雖如是，心田性海無久靜之理，靜極必有動，動而生陽。陽者乃人身中冬至癸生時也。於此時則當閉關，以行火候也。鼓巽風，搧爐輔，理五炁，混百神，飛戊土，塞艮兌，提出坎中之陽，上補離中之陰，意行未止，戊從己土斂藥物而同歸，送入鼎釜之中，巽戶雙開，真火煅煉，結成金丹，萬劫不滅。是以丹愈煉而愈堅，功愈積而愈深，如此勤而行之，則仙道可冀矣，豈虛言哉。
　　還真集卷上竟 
　　還真集卷中
　　混然子撰
　　論
　　還丹祕要論
　　夫還丹者，乃返本還元之道也。人禀父精、母血而生，初為赤子之時，元精、元炁、元神，無不純全。及其年漸長成，蓋因眼、耳、鼻、舌四門所誘，一靈真性被色聲香味所觸，習染呆深。是以日復日、歲復歲，元精化為交感精，元炁化為呼吸氣，元神化為思慮神，此三元分泄，難復天真。故祖師垂言立教，載諸丹經，示人以修補之法。精損則以精補，氣損則以氣補，神損則以神補，是用返本還元之道以復之。且復者何也？以全精為深根，以全氣為固蔕，以全神為妙合。世人能全此三者，實為身中真藥物也。然雖如是，若不知其運用符火烹煉之法，猶屬於陰，終不得其形神俱妙之道。豈知人道乃與天地符合，一息工夫奪天地一年造化。以乾坤為鼎器，以日月為水火，以烏兔為藥物，以陰陽為化機，以龍虎為妙用，以子午為冬夏二至，以卯酉為春秋二分。此皆法象譬喻，其實無出身、心、意三字。身係乎精，心係乎氣，意係乎神。返者，返此三者而逆行也。還者，還此三者而復真也。三全合真，乃曰還丹。
　　恐學人執著一偏之見，不悟斯理，余不畏天譴，只得漏露天機。凡入室作丹，須要心空性寂，神炁混合于中田。遇一陽初動之時，乃身中冬至時也。於此時則當閉關，飛戊土塞于海淵之底，潛龍不可便用。直俟見龍在田，撥轉頂門關捩，徐徐從太玄宮提起，一舉三時，飛龍直透三關，再舉三時，度上南宮交媾。此乃取坎中之陽，去補離中之陰。自子至巳，六陽會乾。繼此已往，陽無終極之理，一陰生于五陽之下，坤陰用事，以己土從離退陰符，下金闕鵲橋，入重樓絳宮，送歸土釜。自午至亥六陰符。陽復坤之位，巽戶雙，開，真火煅鍊，結成空炁金胎，謂之還丹矣。如是採藥依時，運符合則，勤鍊勤烹，無質生質，十月功圓，脫胎換鼎，移神上居泥丸，天門迸破，調護出神。於斯時，正要腳踏實地，不可毫髮差失。直待神通圓滿，變化自在，貫石透金，隨機應現，逍遙雲際，快樂無窮，得為出劫真仙，皆由人决烈修鍊而至此也。
　　丹家妙用，以有為為首，無為為終，性依命立，命從性修，性命混成，太虛同體，有何生死之可繫耶。此乃聖聖相傳不易之大法。捨此別求他妙，即為外道。有等或絕念守空，或休糧絕粒，或貫想默朝，或吞霞嚥氣，或摩擦導引，或想火燒臍，或擇美婦為爐鼎，金鎗不倒為戰勝，或取女癸為丹頭，以雌雄劍為妙用，或按子午時入室打坐，或以卯酉月不行火候，如此小道，何啻千門。此皆傍門小徑，何足與言道也。祖師云：道法三千六百門，人人各執一為根。中間些子玄微處，不在三千六百門。斯言盡矣。學人慎勿執著而自迷也。豈不聞古人云：起頭不遇作家，到老番成古董。修真之要，在乎窮理盡性，格物致知，而後歸根復命，方可以證其大道也。若不求真師指點，縱有顏閔之才，亦不得也，學者味之。
　　性命混融論
　　性者，人身一點元靈之神也。命者，人身一點元陽真氣也。命非性不生，性非命不立。父母未生已前，靈含空氣而已，朗朗澈澈，無欠無餘。父母已生之後，一元真炁居身兩腎中間，空玄一竅之內，命於此立，性亦寄體于此。立性立命，故曰天心，是曰天命之謂性。性乃為人一身之主宰，命乃為人一身之根本。日用之間，應萬事者係乎性，為百事者屬乎身。性所以能發機變，命所以能化陰陽。性應物時，命乃為體，性乃為用；命運化時，性乃為體，命乃為用。體用一源，顯微無間，方可謂之道，缺一不可行也。
　　夫修還丹之道，不過以神氣混合，而復本來性命之全體。性體為乾，命體為坤，乾元屬金，坤元屬土。乾金居坤土而藏，子母相守，以性為子，以命為母。丹經所謂讓他為主我為賓，此所以借身為主之用。《易》曰：大哉乾元，萬物資始。性也；至哉坤元，萬物資生。命也。《道德經》乃曰：常無欲以觀其妙。性體乎乾；常有欲以觀其徼。命用乎坤。乾坤為易之門戶，實為性命體用之根宗也。性命即神氣也，神氣即鉛汞也，鉛汞即坎離也，坎離即日月也，日月即水火也。水火既濟，妙合而凝，此乃性命混融之道也。當性命混融之時，心空朗澈，無形無名，無體無用。當性命發越之際，陽動陰分，有形有名，有體有用。於此當行靈寶度人之經，則體用遂分內外。內則性居中宮而斡運，曰體；外則情運斗柄以循還，曰用。存之以誠，用之以真，自然丹結於鼎，養成聖胎。如嬰兒之在母腹，十月氣足，脫胎神化，身外有身，真人出現，至此性命雙修之大事畢矣。
　　凡諸學道至人，叅禪高士，不可執著，必以性命雙修方成大事。呂祖師曰：只修金丹不修性，此是修行第一病。只明真性不修丹，萬劫英靈難入聖。斯言盡矣。苟有只修性而不修命，身死之後，性為陰靈，不能現神通。只修命而不修性，身雖長生，終住於相，不能超劫運。皆屬孤陰寡陽，墮於偏枯之學。且性命雙修果何也？豈不聞了性則通聖，此心通於他心，智慧廣大，無有來而不知也。了命則長生，此身歷，劫不壞，能變諸相，無所往而不化也。性命雙全，方為了道，形神俱妙，方證金仙。有何疑哉，有何疑哉。
　　懲忿窒慾論
　　夫懲忿室慾者，聖賢修身慎行之要也。懲忿者，戒心也。窒慾者，止念也。戒其心則忿不生，止其念則慾不起。忿不生而心自清，慾不起而情自靜。心清性靜，則道自然而凝矣。是以君子修之吉，小人悖之凶。豈知忿若不懲，則心火上炎，性天雲蔽。慾若不窒，則陽精下奔，苦海波翻。故自流浪于生死之場，沈熾于愛慾之地，則嚮來所禀天地真一之氣，潛奔而寓于坤矣。繼此以往，坤乘乾之一陽而為坎，乾因坤破虧一陽而為離。離積陰而生忿，坎積陽而生慾。審玆忿從氣起，慾從精生。氣動，忿則生貪嗔；精動，慾則著痴愛。前則與物相刃相靡，內則自身精神耗散，墮於冥途，永失真道，良可悲哉。
　　余於是述先聖之言，以為後來學人之證鑒。太上曰：致虛極，守靜篤，萬物並作，吾以觀其復。易卦乃曰：復，其見天地之心乎。瞿曇曰：不應住色生心，不應住聲香味觸法生心，應無所住而生其心。又曰：凡所有相，即是虛妄，若見諸相非相，即見如來。孔子曰：道也者，不可須臾離也，可離非道也。又曰：正其心，誠其意，無終食之間違仁。顏子不遷怒，不二過，克己復禮，三月不違仁。曾子曰：十目所視，十手所指，其嚴乎，故君子必慎乎其獨。子思曰：苟不至德至道不凝焉。孟子故曰：吾善養吾浩然之氣，塞乎天地之間，至大至剛，以直養而無害。此皆以懲忿窒慾，保合太和之道也。在丹家則為取坎填離，水火既濟之理；在禪家則為回光返照，轉物情空之理；在儒家則謂克己復禮，正心誠意之理。以此論之，三教道同而名異，其實不離乎一心之妙也。是以天地無二道，聖人無兩心。學人莫以懲忿窒慾四字容易看過，此乃是修真一箇樞紐，其要宜乎損者也。損於外而益於內，內安而氣和，氣和而神和，神和而道沖矣。至此超陰陽，出生死，脫脫灑灑，了無罣得，登蓬島，遊洞天，變化自在，豈不玄哉。
　　說
　　夢說
　　夢之為言，因氣化而有也。陽御於陰，乃魂制魄，神或有夢，朗然清見也。陰御於陽，乃魄制魂，神被物欲所蔽，故夢遊昏亂，闇然不明也。昔者神農氏憂民疾苦，夢遊天庭，天皇賜與嘗草之書。軒轅氏慕道，夢遊華胥大庭之國。莊周論道，故夢化為蝴蝶。孔子贊《周易》，故夢見於周公。此聖人之心與道冥合，因感而有夢，陽神爍於群陰，明明朗朗，雖夢非夢，乃出神之妙也。是故凡夫之夢，與此懸隔。凡夫之心，貪著其事，流吹慾海，沉滯愛河。豈知一點元神，晝則居于首，眼貪觀於色，神即染之於色，此眼中之夢也。耳貪聽於聲，神即染之於聲，此耳中之夢也。鼻貪嗅於香，神即著之於香，此鼻中之夢也。口貪食於味，神即染之於味，此口中之夢也。夜則神歸棲於心，纔睡着時，陰魄裹魂，夢寐昏濁，無所不見，顛顛倒倒，隨念幻化，此所以開眼有夢，而瞑目即有夢也。蓋因心田不清，神不守室，日積月增，精神耗散，故墮於六趣而入於夢幻之境。古人所謂生死之根，只是箇念頭，造化即夢幻，是生死根也。是以大修行人無夢，白日脫灑灑，夜間亦脫灑灑，神守於氣，氣抱於神，混融一片，超出陰陽之外，何夢之有。學道人若能知夢裡是夢，做得主宰，便是出生死之外，不被陰陽之所蔽也。學者味之。
　　性說
　　性也者，先天一點至靈，人身中元神是也。此靈在父母未生以前，不曾添些；居父母已生之後，亦不曾减些。本自圓成，亦無餘欠。是故人之生也，性無有不善，而於氣質不同，禀受自異。故有本然之性，有氣質之性。本然之性者，知覺運動是也。氣質之性者，貪嗔痴愛是也。是以上智之人，了悟本性，寸絲不掛，萬法昭然；中智之人，半明半惑，操之則存，舍之則亡；下智之人，神無所守，隨念生情，貪著其事。三者觀之，性有差等。或云：佛曰蠢動含靈，皆有佛性，何以人之性卻有差等？吁，虎狼之父子，蜂蟻之君臣，并非無佛性也，乃形質之異也。人與萬物之性同，人與萬物之形異。性如空中之月，形猶地上之水。萬水澄清，一月普明，萬水濁渾，一月普昏。非月之有明有昏，乃水之有清有濁。人為聖為哲為賢，得炁之清者也。人為愚為昧為惡，得氣之濁者也。佛乃曰：千江有水千江月，萬里無雲萬里天。是也。此一點靈明，無形無相，無古無今，貫石透金，本無所說。人於此處叅得透、見得徹，不被一切境界所移，內觀於心，綿綿無間，打成一片，獨立虛空，自有金剛衛門，諸魔消散，與古佛同日而語矣。學道人若不明真性內守靜默之工，縱然能記大藏之經，廣口利舌，到頭空喪精魂，無益於身。一切有為之法，有成便有敗，著相求真？都是虛妄。若只以無為之法行之，饑則餐，渴則飲，尤恐墮於頑空。這一箇○如盤走珠，圓陀隨地，活潑潑地，有也不是，無也不是，著在一物上也不是。大眾到此作麼生會。咦，雨過江空山色靜，一聲啼烏月明中。
　　歌
　　回風混合歌九章
　　其一
　　天皇南來居紫宮，三關牢鎖呼黃童。東方鞭起海潛龍，龍翻赤浪騰太空。
　　六丁擲火當前衝，猛馬突上崑崙峰。流鈴萬里回陰風，神兵野戰如虎雄。
　　三彭命在破竹中，六賊勦滅勢力窮。一洗遂定中興功，流精洞煥陽明紅。
　　乾坤六合歸混同，君臨大寶御九重。萬方臣宰來朝宗，民安國泰德澤濃。
　　禾生大有歌年豐。
　　其二
　　九華仙子登黃庭，尾閭日出生金精。精光化作月窟冰，西來一派流泉清。
　　華池澆灌黃芽生，深根真氣頻燻蒸。琪枝玉葉開瓊英，春風吹動天香馨。
　　神清朗朗居杳冥，含真抱朴如孩嬰。箇內消息無限情，乾坤日月晝夜明。
　　胎凝十月聖體成，天門劈破雷一聲。真人出現誰敢爭，乘雲跨鶴朝玉京。
　　其三
　　東方赤子號木郎，半夜抱出海底陽。龍飛駕輦昇扶桑，紅輸直上天中央。
　　光明照耀雲錦裳，時同蘂女回洞房。兩情懼合春心芳，真精一滴生玄黃。
　　身居混沌含清光，滿口馥郁流瓊漿。飲之宴之百體康，返老回童天地長。
　　其四
　　乾金色玄坤土藏，巽風鼓動爐火光。一時鍛鍊成金剛，鑄為慧劍名干將。
　　摩孿三尺如秋霜，鬼精喪膽龍虎降。七星夜夜生光芒，橫拈倒用神無方。
　　其五
　　金胞空炁包乾元，生門之後密戶前。圓中高起不倚偏，中分寸二存玄玄。
　　陽君主握天地先，周流四德頻迴旋。崑崙一道西流泉，倒瀉千尺銀河懸。
　　露珠灑入金谷園，蟠桃花發三千年。採而食之鎮丹田，長生不老人中仙。
　　時來直上九華巔，白雲黃鶴來翩翩。
　　其六
　　日出窿穹照八荒，曲江高處金烏翔。中皇老人坐玉堂，手把紫簫吹洞章。
　　一聲吹動海水揚，二聲吹落月色光。三聲合吹天混茫，鈞天一片聞宮商。
　　此時獨飲醍醐漿，五臟歷歷生清凉。四肢如醉形質忘，不知身在無何鄉。
　　其七
　　東華初曉曙光分，五老朝元謁紫宸。手把三花獻帝君，一團和氣回陽春。
　　中天日月光輝新，四方有慶皆來賓。蕭罷九成鸞鳳馴，東熙至拾風俗淳。
　　河海靜默山藏雲，萬民樂業清乾坤。
　　其八
　　青天雲起轟震雷，海風吹雨從東來。冥冥晝霧密不關，霏微酒落空中埃。
　　一時雨霽收陰霾，天清地朗山崔鬼。松間露滴清幽齋，蟾光皎潔照靈臺。
　　刀圭飲罷凝真胎，真胎養就躋聖階。壺天好景多滿懷，隨身到處皆蓬萊。
　　其九
　　朝陽觸石生紫雲，隨風飄蕩朝崑崙。羽蓋垂蔭浮氤氳，流精玉光白色新。
　　重樓直下戊己門，空中雪落飛紛紛。靈苗秀發琪花春，深根固蒂命長存。
　　形神俱妙道合真，逍遙永作蓬萊人。
　　修真歌授混神子
　　修真先要尋真土，立鼎西南作丹母。牝戶玄門左右開，調息綿綿氣歸祖。
　　神居混沌空玄中，無南無北無西東。四象五行俱輻輳，回光返照觀真空。
　　真空朗朗絕纖翳，青天一片秋無際。月照天壇玉露寒，箇內乾坤真得意。
　　一陽初動天癸生，雷轟日午打三更。跨虎擒鉛出水府，乘龍捉汞回朱陵。
　　鉛汞爐煎真火爇，鍊出金剛硬如鐵。黍珠一粒落黃庭，太乙含真聖胎結。
　　春風滿地黃芽深，刀圭飲罷歌瓊朴。醉吹一曲無孔笛，妙聲飛出均天音。
　　此時得趣真堪悅，這箇家風實清絕。瞽者善視聾善聽，啞子喫蜜向誰說。
　　不出門庭知萬邦，來往遊遍神無方。大象希形藏恍惚，日月晝夜常輝光。
　　逍遙自得長生樂，打破虛空脫胎殼。通天徹地超死生，赫赫神光照遼廓。
　　三千行滿八百功，全忠盡孝回光風。上感天帝丹詔下，乘雲白日登天宮。
　　混然歌
　　混然道士人不識，三家村裹藏蹤跡。無去無來每獨存，無形無名赤歷歷。
　　一點光明是道經，朗朗玄玄隱空寂。時因順化出頭來，混沌剖開居太拯。
　　動之主陽靜主陰，生地生天由一息。一生于二二生三，萬象森羅同闔闢。
　　乾旋坤轉不停機，日月回輸雙合璧。混然道士何所為，每日逢人說周易。
　　易中造化不難知，白日青天轟霹靂。虎吼東山風萬林，龍捲西江浪千尺。
　　一時龍虎同歸來，八極無塵天色碧。混然此時獨樂哉，洗足空玄坐中席。
　　月光照我肌骨清，九華天上流香液。飲之宴之命長存，醉吹一曲無孔笛。
　　大音放之滿十方，希聲收之藏于密。固蒂深根道自生，出死超生常混一。
　　綿綿默默不離渠，十月含胎守勿失。時來打破上頭關，萬道霞光照蓬華。
　　上居泥丸朝聖尊，三島群真會瓊室。劫外逍遙一散人，自與塵凡不伺日。
　　世人若解混然歌，方是修行叅學畢。
　　中陽歌
　　竹間先生性幽雅，生居坤上乾之下。渾包太極號中陽，一點光明世無價。
　　不居後，不居前，大如黍米空中懸。化生諸天森萬象，斗標晝夜頻周旋。
　　不居下，不居上，去地金烏飛五丈。口中銜出一輪紅，照見普賢騎白象。
　　天門闔，地戶闢，一氣週流箇消息。龍吟雲起海波騰，虎嘯風生日光夕。
　　是時兩物同歸來，雲散風收空色碧。人門遏，鬼戶塞，一滴金精從此得。
　　冶爐掄火鑄成劍，摩罕如冰光赫赫。野戰防危國土平，斬除三尸并六賊。
　　三尸滅，六賊亡，混融一片成金剛。超凡入聖出浩劫，不居地府昇天堂。
　　到此時，實堪悅，六月炎天飛白雪。醍醐飽喫上方齋，滿口玉漿流不絕。
　　血化白，骨化瓊，一身鍊得如毛輕。靈胎養就十月足，頂門進破生光明。
　　也不生，也不死，曠劫至今無姓字。一神變化千萬神，元來卻是中陽子。
　　悟真歌
　　悟真先生學莊老，真機頓悟回頭早。自得仙師半句傳，鐵壁銀山盡推倒。
　　祖性圓明是本宗，也非有象也非空。穿金透石出浩劫，寂然不動感而通。
　　是以修丹用玄牝，鍊汞燒鉛固爐鼎。二六時中內靜觀，包含萬象居仙境。
　　若遇陽生急採之，回風混合運靈旂。海底黃童抱日出，青龍倒跨上南離。
　　白虎牽來下金闕，羽蓋精光流不絕。直過重樓入絳宮，產箇圓珠似明月。
　　十方大象回天威，滿洞漫空白雪飛。鬼哭神哀絕蹤跡，乾坤大地成玻瓈。
　　當此之時政堪悅，即此便是還丹訣。啞子喫蜜自家知，了了無生亦無滅。
　　嬰兒養就十月胎，頂門迸破天仙來。三千行全功八百，乘鸞白日登蓬萊。
　　還丹歌
　　異人授我還丹訣，九轉還丹深有說。玄關一竅天地根，強作丹爐名偃月。
　　不偏不倚正當中，八卦五行環拱列。神仙指此作丹基，只要元神歸氣穴。
　　神氣混合鎮丹田，朗朗虛靈照幽徹。一身四大屬於陰，陰濁奪陽陽不潔。
　　降本流末而生形，於此人生有損缺。知之修鍊得長生，不知修鍊隨形滅。
　　我今授子還丹歌，歌中盡把天機泄。乾坤闔闢易之門，日月循還機不歇。
　　觀天之道執天行，要識身中冬至節。冬至陽生急採鉛，牢把三關宜猛烈。
　　便收戎馬走歸欄，鎖定□猴休縱劣。離宮鼓起崇籥風，吹下火光燒海熱。
　　須臾潛龍見在田，雷震龍飛金電掣。黃河捲浪通天門，化作甘霖洗妖孽。
　　金公跨虎下西山，奪得龍珠心獨悅。送歸土釜牢封藏，一戰功成寧抱拙。
　　天無浮翳炁朗清，自然鼎內還丹結。洞中春暖長黃芽，巖上空清飛白雪。
　　聖胎養就十月工，神水華池流不絕。箇中消息理幽微，軟之如綿硬如鐵。
　　凡骨鍊作為寒瓊，赤血鍊成為白血。脫胎換鼎出陰符，打破虛空光景別。
　　陽神變化大方明，獨步紅雲上金闕。
　　步虛詞五章
　　其一
　　棲玄一真子，日日朝崑崙。雲營歌玉韻，龍漢飛金輸。
　　法雨灑碧落，天花散繽紛。神人肅清聽，中有長生君。
　　其二
　　棲玄一真子，稽首朝虛皇。吹簫嗚九鳳，驅駕騰六釀。
　　玉京神普集，金室霞生光。明真出霄漢，平步登仙堂。
　　其三
　　棲玄一真子，稽首朝三清。青女持玉節，黃童擁靈旌。
　　身登十二樓，日月交輝明。神丹賜一粒，服之壽延齡。
　　其四
　　棲玄一真子，學道得長年。三花結真蒂，四德頻回旋。
　　烏母孕靈秀，龍羅混太玄。玉液灌五臟，行滿登雲天。
　　其五
　　逍遙一真子，實飄雲外身。三天啟靈運，八極旋星辰。
　　玄谷振玉珮．瑤池宴餘春。一醉脫塵鞅，千載蟠桃新。
　　還真集卷中竟
　　混然子撰
　　詩
　　七言律詩
　　述金丹工夫三十六首
　　一
　　行住坐臥不離中，時至神知意便通。一氣週流生復姤，五行攢簇在屯蒙。
　　青龍倒跨回玄谷，白虎牽來入絳宮。頃刻乾坤交媾罷，還丹鍊出滿爐紅。
　　二
　　先天大道本無為，天癸纔生要識時。五氣混成先閉巽，一陽抽去次填離。
　　漫空雪落消塵劫，滿鼎丹凝綻玉枝。此後只宜溫養火，虛心終日抱嬰兒。
　　三
　　天罡斡運斗推遷，採得金精入命田。巽戶風回開祟籥，坤爐火發鍊銀鉛。
　　家山春透三花秀，海宇煙消一月圓。默默忘言常抱朴，大音無量總包玄。
　　四
　　人生百歲似浮漚，莫待光陰催白頭。地水火風身假合，精神魂魄意為修。
　　叅禪訪道無多說，立鼎安爐莫妄求。會得這些消息子，不離當處是瀛洲。
　　五
　　闔闢乾坤一氣分，弦前弦後兩停勻。鍊形欲要和金液，制魄先須活水銀。
　　婦嫁木公情正美，子依天母意偏親。凝神定息常觀妙，壺內風光別有春。
　　六
　　九還七返鍊丹砂，八味團成一味嘉。汞竃春深生玉葉，鉛爐火伏綻金花。
　　醍醐醉飲長春殿，慧月明超浩劫家。天地有窮吾道在，崑崙高處臥煙霞。
　　七
　　玉清元始集群仙，萬聖齊臨黍米天。龍虎高奔隨斗轉，鳳鸞低舞逐風旋。
　　片時慶會元宮裡，一點明超象帝先。喜極難言心自悅，火中飛雪滿芝田。
　　八
　　身中自有一乾坤，一片分開又(口十昆)圇。萬里黃河通地軸，四時清氣接天根。
　　龍吟虎嘯真情合，鬼哭神號熾火焚。睹破虛空無罣得，箇中消息向誰論。
　　九
　　胡兒倒把鐵牛騎，兩手常將玉笛吹。一竅喚回生死夢，六音透破古今疑。
　　坤山春暖黃芽長，巽戶風輕白雪垂。此曲此歌誰會得，衷情唯有老天知。
　　十
　　風掃殘雲玉宇清，月明秋水大丹凝。隨機應物渾無得，徹地通天最上乘。
　　道貫三才唯老子，燈傳六葉有盧能。點頭一悟堅剛理，何用多言話葛滕。
　　十一
　　身中冬至動飛灰，海上春隨斗柄回。一息週天分子午，三關起火撼風雷。
　　玉田芝草含煙秀，金谷蟠桃帶露開。滿飲醍醐常自醉，霞光直透頂門來。
　　十二
　　神淵靜默混玄冥，金母飛輪出玉扃。直上離宮尋姹女，還歸坤室仗天丁。
　　一時黍米成玄象，萬里江湖入淨瓶。若問箇中端的意，白雲深鎖數峰青。
　　十三
　　一生于二二生三，萬象都歸一粟涵。靜裹定觀無我相，箇中唯見是虛菴。
　　非居遐邇非高下，不屬西東不北南。時節到來瓜自熟，風清月白滿湘潭。
　　十四
　　垂簾塞兌守真間，實腹虛心鍊大還。一刻工夫能返本，三般藥物結成丹。
　　紅爐雪化風清骨，玄谷春回酒入顏。樂矣無憂忘世慮，從來仁者好依山。
　　十五
　　一點先天造化精，始從元始氣中生。五行四象同斯出，八卦三才共混成。
　　智士鍊之金佛現，迷人喪此玉山傾。豈知妄作終歸幻，到底回頭是太清。
　　十六
　　學道工夫要日新，須臾不可離天真。寸心欲了三生性，一語能消萬劫塵。
　　顏子至今靈未死，丘仙已往道長春。金丹妙理無他術，混合唯全氣與神。
　　十七
　　天門開闔有西東，神氣相生變塞通。玄女吹簫招彩鳳，黃童抱日跨青龍。
　　三花鬱秀攢金鼎，萬象森羅燦碧空。不出戶庭知大化，乾坤都屬主人公。
　　十八
　　採鉛須要採真鉛，若採凡鉛便屬偏。對境安爐都是假，吞霞服氣也徒然。
　　虎龍降伏元由性，烏兔擒來不用拳。能向此中叅得透，許君方可學神仙。
　　十九
　　杳冥恍惚道渾淪，豈許凡夫造次論。太極未分無甲子，嬰兒纔哭有乾坤。
　　火龍南逐泥牛走，金虎西隨鐵馬奔。會得機關顛倒用，何愁不出死生根。
　　二十
　　每到陽生採藥時，徐徐進火起於危。中間斡運憑罡正，外面循還仗斗移。
　　半夜金公朝玉闕，十洲仙子會瑤池。醍醐飲罷常如醉，覩破虛空道可期。
　　二十一
　　修仙大道不難尋，些子機關妙理深。若向夢中知是夢，便諳心外別無心。
　　神歸氣海添真汞，火發坤爐鍊濁陰。名遂功成身退守，自然暗裹鬼神欽。
　　二十二
　　小隱山林大隱塵，隨身到處樂天然。大聲總在無聲內，妙相常居有相先。
　　靜則黍珠藏宇宙，動之雷電撼山川。鬼神自此長加護，月月壺中別有天。
　　二十三
　　人以神仙作異端、誰人學得箇陳團。三般大藥閑中採，一顆明珠靜裹看。
　　高臥白雲山作枕，空歌碧落鳳嗚鑾。華胥出入神無得，壺內乾坤世界寬。
　　二十四
　　神在希夷翫碧空，海門先見太腸紅。尾閭起火三關透，羽蓋流精一脉通。
　　赤子騎龍歸絳闕，黃婆引婦嫁金公。回風鍊就靈胎氣，壽老無窮天地同。
　　二十五
　　大道無為妙理深，工夫須向靜中尋。雞應抱子常存意，馬若生郊急鎖心。
　　水鏡天清波湛湛，雷城月白漏沉沉。一爐不斷溫慍火，鍊出神丹滿鼎金。
　　二＋六
　　道憑玄牝立根基，進火先須起斗危。兩手捉將烏兔去，片待驅得虎龍馳。
　　忽逢好景天空處，政是中秋月滿時。獨愛西南風味別，山河大地作玻瓈。
　　二十七
　　道在先天一也無，道從一土運工夫。風雷鼓舞流金電，木火熏蒸起玉爐。
　　產出明珠凝黍米，鍊成真氣滿蓬壺。時來打破都關竅，光露團團寶片孤。
　　二十八
　　大器之人性自堅，清心寡慾固真全。仲淹讀易能欺鬼，楊震還金不昧天。
　　對境安禪忘彼此，隨機應物合方圓。悠然自樂無拘得，即是蓬萊一散仙。
　　二十九
　　一毫頭上立虛空，萬象森羅向此中。覺性體圓非內外、法身靈應現青紅。
　　瑤池有酒常時飲，天道無言感處通。這箇玄機能透得，巍然坐斷妙高峰。
　　三十
　　三千六百傍門法，迷者多因執著求。鍊石點茅皆妄作，休妻絕粒是頑修。
　　何如轉物情空寂，便有週天水逆流。一點光明何處見，桂花明月滿樓頭。
　　三十一
　　家住魁罡斗柄前，青龍白虎兩盤旋。三般藥物成三寶，一刻工夫奪一年。
　　金鼎火溫鉛蕋綻，玉爐湯暖汞珠圓。靈胎養就真人出，打破虛空上九天。
　　三十二
　　大易玄玄不離身，機關動靜合朝昏。三更腸動先抽坎，五月陰回次止坤。
　　火鍊寶珠光奪月，丹凝金鼎氣生雲。功全行滿超三界，獨步瑤階謁帝君。
　　三十三
　　身中要識指南針，一寸山河一寸金。正穴定從心下見，三台應向面前尋。
　　金烏玉兔東西轉，白虎青龍左右臨。口口相傳無別訣，不離當處鍊純陰。
　　三十四
　　月窟天根在一軀，無中生有有生無。坎離既濟懸胎鼎，天地渾藏黍米珠。
　　經演五千言道德，丹傳三百說陰符。學人要識中間意，盡在濂溪太極圖。
　　三十五
　　道在前三合後三，玄玄豈許俗人參。五行顛倒三關轉，萬氣齊來一竅含。
　　星繞紫微皆拱北，天開黃道直通南。古今明者誰先得，萬聖千真讓老聃。
　　三十六
　　九宮山下即吾家，出入常乘白鹿車。採藥無時登紫府，存神終日鍊丹砂。
　　華池香透流金液，鐵樹春回吐玉花。十月脫胎全體露，鸞翔鳳翥駕雲霞。
　　雜詠三十四首
　　授龔悟真口訣七首
　　其一
　　得一常存道自生，須明日午打三更。雷轟大地神機發，星轉週天斗柄橫。
　　金鼎火炎陰瘴滅，鉛爐丹結汞花明。虛空睹破渾無得，自有天仙為紀名。
　　其二
　　學仙先要識真空，性命雙修是本宗。一息鍊陰擒猛虎，三陽開泰駕飛龍。
　　玉爐火發金波沸，天谷泉流地脉通。十月胎圓神自化，逍遙雲際道無窮。
　　其三
　　空歌碧落應元年，元始重將甲子編。梵炁結成方丈字，靈文照徹九重天。
　　身居有道浮黎上，性了無生象帝先。三界十方歸一體，更從何處覓真仙。
　　其四
　　男人真箇會懷胎，一載能生一箇孩。箇箇出來騎白鶴，朝朝歸去臥靈臺。
　　常隨地母提携力，自有天廚送供來。非是我家顛倒用，性門生在頂頭開。
　　其五
　　我家至道本無為，白雪壺中配坎離。常飲三杯無事酒，間行數著不爭棋。
　　含光默默存真體，調息綿綿復命基。會得兩般真妙用，到頭端的上天梯。
　　其六
　　神仙口訣不多言，大藏仙經一句穿。元始懸珠施大化，金剛推斗運週天。
　　前馳猛馬開黃道，次漱華池潤赤田。巽戶風生金虎嘯，通身萬炁一齊仙。
　　其七
　　上關閉定下關通，現出東潭曉日紅。漸漸熏蒸燒水府，徐徐提起上離宮。
　　採來大藥三花聚，產出圓珠片餉功。此是還丹真口訣，形神俱妙證仙宗。
　　授許道昇口訣
　　還丹至道本無言，妙在先天運後天。二氣合時先正性，一陽動處急抽鉛。
　　乾家種藥靈煙聚，金鼎迴風熾火然。自此太平天下定，鬱羅臺上翫嬋娟。
　　授龍正中口訣
　　空谷聲傳半夜鐘，金烏飛出海天紅。坎離交媾憑坤土，鉛汞烹煎借巽風。
　　瓊蕋開時空雪落，玉漿流處地泉通。還元返本形神妙，龍德成乾月正中。
　　贈陳與奇內景丹訣
　　先天大道本無為，復命還須運化機。玉女抱蟾天上去，金公騎虎月中歸。
　　鉛銷汞產丹砂結，鼎化爐空白雪飛。返照綿綿工不間，自然身內見光輝。
　　贈蔡了空
　　了悟真空是本宗，真空消息本非空。龍歸大海雲初歛，□嘯寒岩月正中。
　　慧目洞觀無色界，法身常住普陀宮。如如照見元初我，一點光明亙古同。
　　送道士鄒秋雲歸住鱉山
　　黃冠野服貌如童，歸住鱉山第一峰。鐵笛醉吹林下月，玉書飛召洞中龍。
　　燒丹重著金爐火，招鵠還栽石澗松。別後身雖隔千里，此心應得與君逢。
　　贈一陽子
　　玄關竅裹道含真，運用天機在一登。月照山頭金虎嘯，雷轟海底火龍昇。
　　三般大藥抽添就，九轉靈丹妙合凝。行滿功圓神自化，玉清天上看飛騰。
　　贈蕭彥敬進道口訣
　　神歸炁穴墜中心，飛火燒天煮海金。南北二辰分上下，東西一意定浮沉。
　　兔烏沐浴存真見，龍虎顛狂用死擒。混合片時丹自結，光風霽月滿瓊林。
　　贈全真李嗣道
　　大小冥情在一軀，瑤臺元始日懸珠。坤爐斡運飛金母，梵氣回旋結玉書。
　　月照海天秋浻浻，雲收石室意如如。仙都久矣知君姓，鸞鶴來迎步太虛。
　　寄龔悟真進道工夫
　　了得人心是道心，道心須向妙中尋。藥添乾鼎鉛銷汞，火鍊坤爐石化金。
　　八極風清岩虎嘯，千江月白海龍吟。瑤琴操罷均天曲，散作陽春物外音。
　　贈黃守中符火內旨
　　元始明珠五丈懸，玉真登引會中天。三車運動雷轟坎，一氣週流性復乾。
　　金鼎妙凝砂汞合，神爐靜默虎龍眠。如如不動真消息，大智圓通象帝先。
　　贈懶然子
　　懶翁高臥白雲臺，一竅開時萬竅開。八角垂芒浮玉篆，三花聚鼎結金胎。
　　持竿可釣杯中鯉，彈指能呼掌上雷。了了超然無罣得，閑身隨處是蓬萊。
　　贈吳雲谷
　　一氣純陽道自尊，法身隨處現全真。寶珠光裹藏天地，鐵笛聲中泣鬼神。
　　醉臥每將山作枕，浪游常與月為鄰。他年行滿朝元始，高步紅雲上玉宸。
　　授混玄子內鍊玄旨
　　返本還元道若何，溫溫爐鼎鍊金波。星移斗轉胎仙舞，虎嘯龍吟石女歌。
　　紫氣高浮玄谷頂，丹光仲滿白雲窩。人間不必尋真境，即此身心是大羅。
　　贈李彥高丹訣
　　抽鉛添汞理潛通，金鼎丹凝頃刻工。息定如如勻進火，天旋默默不離中。
　　千江浪靜龍吟月，萬竅毛寒虎嘯風。畢道迴車神朗徹，瓊臺紫府興無窮。
　　授沈存心口訣
　　存心默默內含真，五氣歸根道自成。採藥要知忙裹緩，懸珠須見晦中明。
　　玉爐火狀金花燦，銀漢星移斗柄橫。一性朗然超物外，浮雲不掛碧天清。
　　和竹泉居士見寄修真詩韻十首
　　一
　　陋巷簞瓢樂自然，天心一貫理幽玄。易行有象羲皇後，性悟無生太極前。
　　梵氣週回黃道日，慧燈長照赤明天。本來不逐虛空轉，何用浮名染幻緣。
　　二
　　谷神不死道安然，應變無方體自玄。神目朗觀塵劫外，魁罡常在斗標前。
　　金花秀結三田火，玉字光浮五丈天。萬法本來無定想，和光混俗且隨緣。
　　三
　　樂道之人自坦然，冥情一息混玄玄。靈真回駕來空裹，綵女持花散座前。
　　劍拂有光衝北斗，笛吹無孔響鈞天。功成名遂身宜退，萬事同人順世緣。
　　四
　　王子求仙性朗然，靈臺一默悟重玄。坎陽抽去填離內，烏母飛來落洞前。
　　丹轉九還金滿鼎，神澄萬慮水涵天。何時我亦拋塵俗，也向先生結道緣。
　　五
　　老君談道德昭然，九九靈章字字玄。祖氣化生元始後，神機妙見太清前。
　　久居柱下為周史，遠度條支印佛天。若向此中明得破，何須汨汨戀塵緣。
　　六
　　如來面目本巍然，不是將玄別覓玄。一點虛靈超物外，千頭妙覺在機前。
　　冰消依舊還為水，月落分明不離天。寄語後來參學子，好於法會結良緣。
　　七
　　夫子文章獨煥然，中庸大學漏微玄。經綸總出河圖裹，心易常居卦象前。
　　憂道每思身後事，存仁不離性中天。老聰見後如龍歎，問禮猶參向上綠。
　　八
　　飄飄物外興悠然，三返陰符鍊素玄。履斗每登金闕上，飛神長謁玉皇前。
　　一溪雪漲春回谷，萬里雲開月滿天。此妙此情誰會得，黃婆唯解箇中緣。
　　九
　　仙道清虛豈偶然，須從心上悟真玄。風光都在冥情裹，鬼魅安知覺性前。
　　北海三冬雷震地，南宮六月雪漫天。閑身到處瀛州路，神化無方應萬緣。
　　十
　　兀坐終朝內混然，河車運動正中玄。兩條清氣沖天上，千尺飛泉落澗前。
　　應化不隨他境界，成真只在自家天。時人指作虛無事，笑我風痴學靜緣。
　　止菴為吳德英賦
　　洗耳雲間喜聽泉，虛心不逐幻情遷。藥爐丹熟猶存火，黍米空懸別有天。
　　萬水痕收風已息，千峰影落月初圓。一瓢一笠隨時樂，何必蓬萊更覓仙。
　　復淵為武當宮郭道士賦
　　冶城曾遇種桃仙，獨得黃庭內旨傳。木食不求身外事，藥爐常鍊火中鉛。
　　三田春暖雲生玉，萬水光寒月在天。了悟了知無罣得，仙遊隨處鶴翩翩。
　　絕句
　　述符火還丹妙訣八十一首
　　一
　　立鼎安爐要的端，方將兔髓合烏肝。鍊成一顆無名寶，何患他年不跨鸞。
　　二
　　觀天之道執天行，萬象都隨斗柄橫。藥女乘風騎白鶴，重樓過盡是蓬瀛。
　　三
　　月下觀空八極虛，如龍常抱夜明珠。陽生半夜金鷄叫，六馬朝天駕火輿。
　　四
　　真鉛真汞片時交，須用文烹武火炮。九轉丹成家計定，乾坤都在黍珠包。
　　五
　　坤山日午一聲雷，姹女乘龍海上來。行盡三關歸洞府，春風萬樹碧桃開。
　　六
　　我家住在洞庭西，月落寒潭斗柄低。半夜木郎尋姥女，西山擒虎逐龍歸。
　　七
　　有為之後至無為，養就靈胎入聖基。莫笑道家希有事，男人卻會倒生兒。
　　八
　　鶴守丹爐養大還，夜深明月滿空山。坐忘不覺清如水，萬里秋天一片閑。
　　九
　　斡運天罡斗柄移，坎陽抽去補南離。乾家採藥歸來後，只見天光浸碧池。
　　十
　　石室吞煙巽戶關，倒持斗柄面南看。山中景與塵凡異，六月飛花白雪寒。
　　十一
　　汎汎靈槎渡海潮，迴風萬里上青霄。蒼龍擒向黃家養，奪得明珠火裹燒。
　　十二
　　夜宿姮娥月殿高，桂花香裹數秋毫。週天三百六十度，半箇時辰走一遭。
　　十三
　　海底泥牛變火牛，黃童倒跨上崑丘。笛吹一曲歸來晚，月白山青一樣秋。
　　十四
　　默默綿綿守太虛，行行坐坐不離渠。還元返本工夫就，養出摩尼一顆珠。
　　十五
　　坎中一畫是真鉛，抽去離宮補作乾。符火復回坤冶鍊，靈文瑩發赤芒鮮。
　　十六
　　壺內常時配坎離，自家風景自家知。殘年又遇新春至，再把元初甲子推。
　　十七
　　虛心靜篤默垂簾，不許虛空著一纖。萬物作時觀復化，五行顛倒運抽添。
　　十八
　　欲鍊金剛不壞身，三般藥物要全真。一爐水火烹煎就，便作蓬萊頂上人。
　　十九
　　一陽動處採真鉛，撥轉天機斗自旋。三進三回行力勇，通身火起謾燒天。
　　二十
　　牽牛萬里渡玄溝，滿路黃花紫霧浮。識女相邀過河去，壺中別有一重樓。
　　二十一
　　無角牛兒踏紫霞，嶺頭時駕太平車。尋真直入西池去，看遍碧桃千樹花。
　　二十二
　　離坎相交說與誰，自家消息自家知。天涯遊遍無他事，歸向神山種紫芝。
　　二十三
　　海上已乘黃鶴去，月中捉出兔兒來。天風吹我歸蓬島，萬朵金蓮一夜開。
　　二十四
　　玄關一竅本無形，生佛生仙強立名。定意如如行二八，大音無量是希聲。
　　二十五
　　有物混成天地先，巍然獨立自超然。赤圖開運明三景，龍漢春回甲子年。
　　二十六
　　半夜木郎遊海東，火輪駕起倒騎龍。南宮朝帝歸來後，坐看天花無巽風。
　　二十七
　　閉門清坐誦南華，龍女飄飄駕綵車。窈窕低從珠口入，慧風吹散一天霞。
　　二十八
　　金公海底跨麒麟，騎上崑崙踏紫雲。朱雀橋邊逢姹女，歸來同謁太平君。
　　二十九
　　金鷄初叫癸生時，斗轉銀河次第移。寅位起頭申位止，回風混合結丹基。
　　一二十
　　全精全炁更全神，此是修行不壞身。若得一爐真火鍛，遊行三界入金門。
　　三十一
　　鉛爐溫養大丹凝，弦後弦前二八停。自此不須行火候，曲江高處翫山青。
　　三十二
　　青郎白女各西東，全藉黃婆打合功。引得一雙歸洞府，雲情雨意甚和同。
　　三十三
　　二八金剛駕火輪，黃河倒捲瀉崑崙。慧刀一劈虛空破，斬滅三尸六賊魂。
　　三十四
　　金丹大藥不難知，神下熏蒸氣上移。最是一般奇特處，燒山符子奪天機。
　　三十五
　　異人授我還丹訣，回到丹山試鍊看。一息之間龍虎鬥，九霄雷電撼天關。
　　三十六
　　修真先要鍊身心，一段天機妙理深。撥轉這些關捩子，黃泥黑石化成金。
　　三十七
　　雲起山頭採藥苗，土中藏火水中燒。抽添著意須防護，如過懸崖獨木橋。
　　三十八
　　學仙莫學打頑空，真汞真鉛是本宗。戊土流來己土納，鍊成一塊紫金紅。
　　三十九
　　學人都會口頭禪，問著真禪便不言。豈識我家真造化，東邊日出落西邊。
　　四十
　　爐鞴掄風火自紅，土鍋湯沸浪翻空。烏肝兔髓同煎煮，鍊出靈丹一息功。
　　四十一
　　我家大道本無奇，敲竹岩前喚黑龜。火逼金行顛倒轉，一聲虎嘯雪花飛。
　　四十二
　　採鉛須要合天機，留意提精步步隨。戊己還元庚甲合，金公抱得玉蟾歸。
　　四十三
　　鍊精化氣氣化神，神氣調和子母親。愈鍊愈堅丹自熟，一回提起一回新。
　　四十四
　　鵲橋倒影夕陽紅，夾脊三關一路通。會得兩般真妙用，外頭採藥內圓融。
　　四十五
　　外藥有為施大化，內丹溫養不須為。時來一默回消息，無足童兒倒上梯。
　　四十六
　　有等迷人妄指傳，閉精淫婦作抽鉛。若言此是為丹藥，笑殺大羅天上仙。
　　四十七
　　道不離心癸是鉛，採鉛先要固中田。元神時向三關轉，引得群真入洞天。
　　四十八
　　洞清虛氣結金胎，澆灌靈根養就孩。十月脫胎神自化，頂門迸破一聲雷。
　　四十九
　　元神便是主人公，配合陰陽頃刻中。十極飛真齊著力，都來一口嚼虛空。
　　五十
　　一性圓通本現成，何須終日苦看經。經經總是開迷路，只教群生莫昧靈。
　　五十一
　　有道之人固本宗，上關提動下關通。要知天地安身處，都在無言一默中。
　　五十二
　　前關深掩後關開，萬壑松風透頂來。火發煙飛金鼎裂，錦毛獅子吼春雷。
　　五十三
　　珠懸黍米照中央，去地垂光五丈長。進火退符天左轉，龍精鳳髓化玄黃。
　　五十四
　　修真先以性為宗，見性方為鍊命工。藥物知時勤採取，自然神氣混玄同。
　　五十五
　　偃月爐中鍊大還，五行相尅結成丹。半時行到家鄉路，虎嘯龍吟另一般。
　　五十六
　　五賊攻心作障緣，便須猛烈定中原。從來仙道無多法，打破虛空只一拳。
　　五十七
　　木金間隔虎龍馳，進火初爻次第推。啞子三更咬破舌，此中滋味幾人知。
　　五十八
　　家住西南本是坤，後頭有路透崑崙。華池神水頻澆灌，種出黃花生紫雲。
　　五十九
　　不得師傳莫坐禪，灰心槁木也徒然。豈知符火還丹訣，一刻旋機轉一年。
　　六十
　　為佛為仙本一家，學人行得路頭差。若明精氣和神鍊，滿鼎丹凝燦紫花。
　　六十一
　　若要浮生幻體堅，初基有作是根源。金爐鍊得丹砂熟，方許無為守自然。
　　六十二
　　姹女嬰兒皆比喻，黃婆亦是意為之。穿山透石真消息，不出門庭事事知。
　　六十三
　　口頭三昧不須論，論說高強自閉門。縱是快言心未悟，到頭空自弄精魂。
　　六十四
　　不會看經不問禪，只將三性轉三田。玉爐鍊就長生藥，便作蓬萊一小仙。
　　六十五
　　天機不遠藥非遙，撥動天關地應潮。一息冥情登大道，靈丹結就火中燒。
　　六十六
　　至簡至易神仙道，難遇難逢半句言。若得真師親訣破，我命在我不由天。
　　六十七
　　橐籥門開鼓巽風，深潭現出一輪紅。舉頭便到青霄路，獨把金蟾入玉宮。
　　六十八
　　元始空懸黍米珠，流光入海結金書。靈真登引浮空轉，萬聖齊來會玉樞。
　　六十九
　　捉虎擒龍入玉壺，道高自有鬼神扶。逢人不必分人我，出死超生是丈夫。
　　七十
　　前行路短後行長，直上京山見玉皇。宴罷瑤池歸洞府，賜名今作判雷郎。
　　七十一
　　強魔怪魅忽相欺，幾度令人入幻迷。火筆一揮金電掣，十方三界悉歸依。
　　七十二
　　時與群仙會九宮，丹霄翠輦駕飛龍。元神回首京山下，一月當臺照碧空。
　　七十三
　　鍊丹莫把作虛言，一日工夫一日仙。更得濟人扶聖化，此身何患不昇天。
　　七十四
　　猛悟堅剛見得親，陰符三返鍊形神。週流一拶虛空破，萬里無雲月色新。
　　七十五
　　四海昇平國自安，一君有道萬臣懼。此時只用文風化，何必干戈更伐蠻。
　　七十六
　　天上人間路不遙，玄都騎鹿上青霄。鳳笙吹入姮娥殿，萬斛清香桂子飄。
　　七十七
　　一默回光萬象空，不知身在水晶宮。中間消息無多子，透石穿山路路通。
　　七十八
　　神仙妙訣豈輕言，篤信之人始與傳。說破這些分曉處，車行步步不離天。
　　七十九
　　聖聖相傳一箇心，得心傳者是知音。群書覽遍無痕跡，徹地通天耀古今。
　　八十
　　丹書萬卷指玄篇，句句令人討箇玄。肯向裹頭參得透，那家門戶不朝天。
　　八十一
　　丹成九轉自超群，行滿功全感帝君。白日一封丹詔下，身騰紫霧謁金門。
　　遊仙吟十九首
　　一
　　囊琴遠向武夷遊，好過慢亭峰上頭。鐵笛一聲明月裹，松風忽起萬山秋。
　　二
　　赤腳蓬頭懶散仙，麻衣竹杖布行纏。今朝偶過鍾陵市，笑遇洪崖共拍肩。
　　三
　　郎嗤曾入楚山中，瑤草琪花興不窮。法鼓三更猶打午，金烏飛出海天紅。
　　四
　　杖頭不帶軟紅塵，便是蓬萊頂上人。青烏傳來雲外信，蟠桃花發幾千春。
　　五
　　仙掌龍門紫翠連，華山高處是青天。蓮花峰下無人到，好向白雲深處眠。
　　六
　　鍊得身輕駕紫雲，華陽洞裹謁茅君。夜寒唯見岩前月，照徹梅花瘦幾分。
　　七
　　欲向丹丘訪五城，碧桃花底坐吹笙。東風一醉麻姑酒，睡熟東窗曙色明。
　　八
　　白雲長傍越王臺，山色如藍水似苔。琪樹花開花又落，山中猿鶴待歸來。
　　九
　　來住名山知幾年，五湖風月一簑煙。有時採藥歸來晚，獨坐松根漱石泉。
　　十
　　讀罷黃庭內景經，九華山色雨中青。菴前種得長松樹，見說年深長狹苓。
　　十一
　　閬風高出赤城霞，長日山中自歲華。仙子不思煙火食，年來棗熟大如瓜。
　　十二
　　青山雲外路通霄，月色澄澄暎碧寥。何處飛來董仙女，玉樓深夜自吹簫。
　　十三
　　丹崖遠接地仙家，岩桂叢叢鎖碧霞。耕遍石田都種玉，滿山春雨發黃芽。
　　十四
　　黃童持節鹿拖車，玄圃看山入帝家。峽蝶飛飛大如扇，春風開遍錦城花。
　　十五
　　珊珊飛珮羽衣輕，劫外神遊出玉京。十二樓頭風似水，翠濤空捲萬松聲。
　　十六
　　採藥穿林過險山，風聲合澗水潺潺。蓬萊只在空青裹，石洞重門夜不關。
　　十七
　　山中嘉樹發天香，壺內重樓是帝鄉。一到瑤池絕塵想，閑雲流水月蒼蒼。
　　十八
　　向暮珠簾面面開，花陰月影上樓臺。雲間一派簫聲度，知是堠山子晉來。
　　十九
　　暘谷春明碧殿開，東華元母宴瓊杯。夜深酒盡月中別，鳳管雙吹跨鶴回。
　　詞
　　沁園春十一首
　　贈龔全美口訣
　　一竅玄關，非高非下，正在當中。
　　得真師指點，方知此竅，不居南北，不屬西東。
　　默默內觀，綿綿靜守，道滿虛無浩氣沖。
　　難言說，一星兒消息，天地根宗。先須握定雌雄。
　　天癸生時鼓巽風。把鉛爐封固，飛神海底，中抽坎畫，去補離宮。
　　進火退符，流珠復位，十轉迴輪一氣通。靈胎結，待功成行滿，獨步瑤空。
　　贈混真子口訣
　　道隱無名，包含萬象，總在身心。
　　若一言勘破，本來面月，不生不滅，耀古騰今。
　　返照回光，存神絕念，直下承當莫外尋。忘言守，這些兒妙處，至理玄深。
　　其中不許容針。好把陽爐鍊濁陰。待陽生冬至，重門深鎖，烏飛兔走，虎嘯龍吟。
　　片餉回旋，半時交姤，大地山河盡變金。超三界，作蓬萊仙子，寒暑無侵。
　　三教一理
　　道曰金丹，儒曰太極，釋曰玄珠。
　　矧三教之道，本來同祖，心存至德，性悟真如。
　　闔闢機關，抽添運用，返照回光復本初。休分別，那些兒妙處，無字稱呼。
　　虛中狀若蓬壺。寂靜形忘一也無。問三教根宗，谷神不死，靈源澄徹，誠意如愚。
　　五氣朝元，五常合一，五眼圓明爍太虛。仙儒佛，派殊而理一，到底同途。
　　全真家風
　　不戀功名，不求富貴，不惹閑非。
　　蓋一間茅屋，依山傍水，甘貧守道，靜掩柴扉。
　　讀會丹經，燒殘寶篆，終日逍遙任自為。真堪悅，遇饑來喫飯，冷即穿衣。
　　箇中消息誰知。自裹面惺惺外若痴。且藏鋒挫銳，先人後己，和光混俗，豈辨高低。
　　處世隨緣，樂天知命，白雪壺中配坎離。時來到，與十洲仙子，同駕雲歸。
　　漁
　　不種田園，投閑江海，遠絕塵蹤。
　　保一家性命，扁舟為屋，隨機應舵，逐浪乘風。
　　九曲江頭，三元潭裡，直把銀鈎墮水中。波深底，把金鱗釣出，回棹孤峰。
　　三男三女和同。向砂鍋淨洗熱爐烘。或敲冰煮茗，渴飲一碗，得魚換酒，共酌三鍾。
　　簑衣解開，箸笠放下，醉唱昇平月滿篷。江天闊，看一篙點處，粉碎虛空。
　　樵
　　家住孤峰，門臨曲澗，木作橫橋。
　　與世事相違，心求活計，簑衣掛體，斧柄懸腰。
　　出入玄關，往來幽徑，直上高山採古樵。時攀就，把千枝攢簇，一檐平挑。
　　歸來快樂逍遙。且放下千斤飲一瓢。這日用家常，隨緣隨分，今朝明日，自有新條。
　　一曲高歌，三聲短笛，遏斷行雲透碧霄。其中樂，有山□獻果，四皓相招。
　　耕
　　八口之家，五畝之宅，樹之以桑。
　　買吳牛十角，拖犁拽耙，耕翻大地，潑草開荒。
　　下種依時，移苗應候，栽向中田灌水漿。
　　靈苗長，看盈疇遍野，處處風光。秋來雨順時康。有黍米凝珠滴露香。
　　向六時勤顧，三更不睡，呼男呼女，採取回倉。
　　擊壤謳歌，烹雞酌酒，婦樂夫懼飲一觴。
　　無他事，但存誠守朴，稽首羲皇。
　　牧
　　赤腳蓬頭，簑衣篛笠，隨處安然。
　　守無角牛兒，不離左右，同行同住，同坐同眠。
　　常在家山，勻調水草，拗性之時着一鞭。
　　牧回處，看遼天鼻孔，軟索低牽。閑來渴飲靈泉。把短笛橫吹下嶺前。
　　喜牛兒安靜，清風凉徹，放開心地，萬事由天。
　　彼此相忘，形神俱妙，花滿前村水滿川。
　　真消息，有世人問我，起手擎拳。
　　龍
　　靜藏深淵，動遊碧落，靈妙潛通。
　　遇時至神知，乘陽便起，雷轟電掣，霧靄雲從。
　　展尾昂頭，穿山透石，一舉沖霄氣勢雄。
　　神威烈，把黃河倒捲，白浪翻空。須臾霖雨漂洪。
　　卻都在天瓢一滴中。發通身欻火，飛光走焰，山精鬼怪，絕跡潛蹤。
　　變化無方，去來無碍自得乾坤造化功。
　　功成後，但歸心明主，永效年豐。
　　虎
　　生在西山，常居東谷，出－沒無時。
　　向枯樹岩前、幽泉澗畔，饑餐渴飲，飽暖隨宜。
　　一任縱橫，平生勇猛，走入叢林萬木披。
　　誰知得，但無憂無懼，斷絕狐疑。
　　等閑剔起雙眉。有萬里風生八面威。
　　自踏葉巡山，不離元所，一靈不昧，百獸皈依。
　　跳下懸崖，咆哮振地，月白山寒水滿溪。
　　收牙爪，且藏身遁迹，獨步雲歸。
　　真風子
　　自小顛狂，平生落魄，放浪飄蓬。
　　把三教玄機，從根識破，包含萬象，混沌家風。
　　問釋談機，問儒說理，問道言丹守箇中。
　　無拘執，但閑來捉虎，怒後擒龍。
　　不分南北西東。信步逍遙到處通。
　　向太華峰頭，瑤池會上，詩吟萬字，酒飲千一鍾。
　　足下雲生，袖中雷起，劍吐寒光射九重。
　　真風子，出乾坤之外，劈碎虛空。
　　水調歌頭二首
　　授混中子口訣
　　大道本無象，真性亦非空。其中造化有無，無有混玄同。
　　透得玄關一竅，便好回頭下手，靜裹要勤工。
　　配合些兒妙，朝暮用屯蒙。採真鉛，鍊真汞，復真宗。
　　陽生半夜，重關深鎖倒騎龍。
　　運起週天火候，流戊擒精就己，三性會元宮。
　　朗朗超今古，神應妙無窮。
　　授回陽子口訣
　　性本無修證，命乃有施為。了明此理，道憑玄牝作根基。
　　要得谷神不死，好住西南村裹，更莫起狐疑。
　　動靜分雙用，下手要知時。翫真空，調真息，運真機。
　　鉛生汞產封閉，丹爐鍊紫芝。
　　撥轉銀河斗柄，抽出坎中一畫，直去補南離。
　　行滿功成日，飛步上天墀。
　　滿庭芳
　　在俗修真，居塵出世，當以悟性為先。
　　處心清靜，常守定中禪。
　　見素少思寡慾，忘人我、隨分安然。
　　行藏處，瀟瀟灑灑，渴飲倦來眠。
　　問歸根復命，還須立鼎，鍊汞烹鉛。
　　遇採鉛時節，把火先搧。
　　握固則雲藏煙聚，運動則斗轉星旋。
　　半時內，玄機成象，月白照青天。
　　滿江紅二首
　　不眾
　　一點靈光，因形降、來居心竅。
　　本玄玄幽微，朗朗晃耀。只為貪生多愛慾，漸教習性忘真妙。
　　筭不如、直下早收頭，回光照。悟真機，存三要。
　　鍊銀鉛，燒金跳。這復命歸根，虎龍吟嘯。
　　海底風生鐵馬馳，山頭月落金鷄叫。
　　三年九載整工夫，超塵表。
　　又
　　太極渾淪，纔開口、便分仁義。
　　把清真支離，大道已廢。世事機謀求愈遠，人情往復相牽繫。
　　都不如、收拾早回頭，安心意。是非場，急回避。
　　人我山，俱拋棄。這修道工夫，專柔其氣。
　　萬物抽添明進退，神爐靜默牢封閉。
　　得一火、鍊出箇金剛，超天地。
　　百字令三首
　　儒宗
　　聖人傳道，執其中、妙在惟精惟一。
　　放則周流彌六合，卷則退藏于密。
　　格物致知，正心誠意，靜裡包皇極。居仁由義，應機不費毫力。
　　四時天地同參，火符合候，默默存真息。
　　三五歸元至德純，保合太和沖溢。
　　體用一原，顯微無間，盡性窮端的。
　　死生勘破，到頭還是空寂。
　　釋宗
　　真宗頓悟，理幽微、了了無言可說。
　　曠劫至今全體具，湛寂元無生滅。
　　拂塵拈花，穿衣喫飯，覿面分明泄。頭頭皆是，何須特地差別。
　　為言向上家風，纖鋒快利，透石剛如鐵。
　　三界圓通無所住，隨處應機明徹。
　　芥納須彌，珠含罔象，朗耀懸秋月。
　　寸絲不掛，即同諸佛齊列。
　　道宗
　　修真立鼎，鍊金丹、只用三般靈藥。
　　冬至陽生忙下手，採取也須斟酌。
　　抽坎填離，流精進火，正軸旋匡廓。
　　赤子乘龍，一時騎上南嶽。
　　乾宮交姤歸來，虎龍降伏，夫婦同懼樂。
　　巽戶雙開大火然，九轉丹凝磅礴。
　　玄谷風生，性天雲散，萬道神光爍。
　　行功完滿，他年回駕鸞鶴。
　　〔南呂〕金字經五首#1
　　一更無事坐靈臺，塞兌垂簾八面開。開，清風入戶來。調真息，沖和氣自回。
　　二更天靜翫真空，八極無塵月正中。中，西來一意通。金爐內，霞光透鼎紅。
　　三更鷄叫一陽生，月落寒潭斗柄橫。橫，泥牛海底驚。三車轉，黃河水倒行。
　　四更北斗面南看，火運週天透玉關。關，龍吟虎嘯間。神丹結，通身徹骨寒。
　　五更五氣總朝元，種出黃金七朵蓮。蓮，花開帶露鮮。天門破，神光照大千。
　　鍊丹砂二首
　　學道不難知。都在人為。須憑玄牝立根基。取坎填離無間斷，得造希夷。
　　神炁靜相依。龍虎皈隨。無中養就箇嬰兒。迸破頂門神出現，爍爍光輝。
　　學佛翫真空。要識玄中。虛靈不昧是根宗。無色聲香味觸法，赤骨身窮。
　　應變利機鋒。三界圓通。木人石女笑春風。大地山河歸一粟，廣納包容。
　　西江月五首
　　學道先明玄牝，修真須用工夫。三般藥物不偏枯。也要堅剛一悟。
　　月下擒來玉兔，海中捉出金烏。半時運火入坤爐。鍊得神丹堅固。
　　又
　　悟性無生無滅，採鉛有去有來。兩般靈物結金胎。雲氣常浮寶蓋。
　　終日和光混俗，任時隨處寬懷。清風明月滿蓬萊。觀破虛空無得。
　　又
　　離位番為姹女，坎宮卻是嬰兒。自因兩箇隔東西。始用黃婆通意。
　　每過陽生冬至，方能夫唱妻隨。一時齊會赴瑤池。共飲刀圭歡戲。
　　又
　　靜裹含光默默，玄中調息綿綿。真空洞徹量無邊。親見本來身面。
　　雖是虛靈不昧，也須添汞抽鉛。常加水火鼎爐煎。便有神光發現。
　　又
　　入室先知下手、安爐要會施工。癸生急採向黃中。逆把天輪旋動。
　　赤子飛神入海，蒼龍騎上南宮。片時嘯詠下珊空。十極神仙皈奉。
　　還真集卷下竟
　　#1以下五首是散曲小令。曲牌又名『閱金經』。