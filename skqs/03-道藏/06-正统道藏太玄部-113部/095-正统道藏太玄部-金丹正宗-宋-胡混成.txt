金丹正宗
　　經名:金丹正宗。兩宋之交胡混成撰。一卷。底本出處：《正統道藏》太玄部。
　　金丹正宗
　　五陵玄學進士胡混成編
　　天地未判之先，一混沌而已，混沌既鑿之後，陰陽生焉！得陽炁輕清而上者為天，得陰炁重濁而下者為地，得陰陽二炁之全而中者為人。三才之位一定，而先天後天分矣！切謂先天者，純陽也，一本也；後天者，純陰也，萬殊也。原夫上帝降裹而為人，賦性受命，皆稟太乙含真。先天祖炁，至虛至靈，惟精惟一，純粹中正，皆可神仙，皆可聖賢。無智無愚，一同初得。殊不知所得天者，捨一點純陽先天祖炁之外，所謂精神魂魄意，心肝脾肺腎，精津涕涶液，耳口鼻舌聲，以至百骸九竅，爪髮皮膚，一身四體，自頂至踵，皆從後天純陰造化，四大假合而成者也。先天祖炁，恍恍惚惚，杳杳冥冥，其中有物，有物而非物，其中有精，有精而非精，似有似無，若亡若存。即之而不可見，求之而不可得，其大無外，包含萬象，其小無內，一絲不容。是炁當知人身中，自有一穴，至虛之地以存之，玄關一竅是也。得之者為神仙，失之者為下鬼，蓋得之者未聞一二，失之者百千萬也。奈何世人不能保守一點先天祖炁，往往皆流於失矣！不知後天造化，均是虛妄。於是元精元炁元神，亦忘其先天，著於後天矣！或者三尸內攻，九蟲蝕精，六賊盜形，七情耗神，五欲擾心，凡物芸芸，萬機眩惑。目觀彩色，耳聽聲音，口嗜滋味，隨其所有，即著其想。有好於外機，從目入，既入於內，所動其心，情動於中，必搖其神，既搖其神，以泄其精，既泄其精，必耗其氣，既耗其，氣形神始離。恍惚幻妄，憂思感情，事物勞形，精亂神散，真一離身，先天之祖炁日喪，而轉轉流蕩於後天生死之域矣！
　　我道祖太上老君憫之，始有金丹大道，教人以返還之說。返者，返本也，還者，還源也，返其後天，而復還先天而已矣！自金丹之名立而金丹之道著，而金丹之書出焉！余切謂金丹虛元，大道非有有中生元，元中生有者。金丹大道，且非元而非有，而所謂鼎器火候者，果有耶？果無耶？抑亦假法象以明大道？蓋由金丹二字有象之故，意為鑄金必有爐鼎，修丹必有靈藥，鍊藥必有火候，而後此名始立矣！今夫修鍊外丹之法，必先聚五金八石之藥物，次立陶冶土釜之鼎器，次用燧人鑽木之真火，依法緞鍊，及其成功，可以迴生起死，返老還嬰，化臭腐為神祇，點瓦礫為金寶。方知修鍊內丹之道，毫釐不差，若合符節，聚先天祖炁為藥物，守玄關一竅為鼎爐，以元神妙用為火候，日煆月鍊，時烹刻竟。及時成功，可以脫胎換骨，超凡入聖，跨鸞鶴而沖九霄，登崑崙而遊八極。大道之要，不過如斯。後世丹書，千篇萬卷，長歌短句，往往不直指真一造化之本根，下手工夫之次序，無非假像設形，借彼喻此，何異空底談空，夢中說夢，求其功效，茫如捕風。其問不失於釋氏空寂之論，則流於傍門曲逕之僻，顛倒錯亂，枝蔓條折，欲使學者尋其流而莫究其源，欲入其門而莫知其徑，迷誤後人，惑也滋甚。於是金丹之道廢矣！且即藥物而論之，曰乾坤坎離，陰陽水火，砂汞鉛銀，父精母血，木液金精，丹砂水銀，烏精兔髓，日魂月魄，青龍白虎，玄龜赤蛇，交梨火棗，雌雄炁白，嬰兒姹女，若是之不一者，皆藥物之異名也。豈先天祖炁之外，復有所謂藥物者耶！即鼎爐而論之，日神爐丹穴，蓬壺神室，玉爐金鼎，黃房中宮黃婆戊己，明堂虛谷，刀圭玄牝，鄞鄂，若是不一者，即鼎爐之異名也。豈玄關一竅之外，復亦所謂鼎爐者也！即火候而論之，日推周天，測潮候，按卦爻，用文武，準晦朔，定弦望，明抽添，互進退，鼓棄籥，秤斤兩，體刑德，事沐浴，分三五，行娠復，若是之不一者，皆火候之異名也。豈元神妙用之外，復有所謂火候者耶！今余不效前人之說，以欺後人，即直指金丹大道之本原，而言之必有其次序：一曰立鼎爐，二聚藥物，三行火候。三者之外，余不敢復有增損。立鼎爐者何？即守玄關一竅。是竅藏於先天混沌之中，聽於無有有無之內，父母未生此身，即有此竅，既有此竅，即有此身，所謂與生俱生者也。上不在天，下不在地，中不在人，即元始空懸寶珠之地，去地五丈之所，不左不右，不上不下，不前不後，非有非無，非內非外，上通絳宮而透泥丸，下接丹田而至黃泉，上徹下空而黃道中通焉！此即聚藥物之聖地也。聚藥物者何謂？存一點先天純陽祖炁。是炁生於無形無象之先，聚於無極太極之內，父母未生，二五之精，妙合而凝，未有此身，即有此炁，既有此炁，即有此身。此炁運行，周流六虛，形以之而成，心以之而靈，耳目以之而聰明，元神以之而運行，五行以之而化生。散之則混融無問，聚之則凝結成藥，此即修鍊金丹之大藥。行火候者何？順元神妙用之炁，自然往來之道，是火發生於真精恍惚之中，薰蒸於四體一身之內，本無形焉，安有候焉？蓋元神散則成炁，聚則成火，一聚一散，一升一降，循環往來，周流不息，與時偕行，與時偕極也。其於簇年歸月，簇月歸日，簇日歸時，簇時歸刻，子午卯酉，辰戌丑未，寅申已亥，朝屯暮蒙，始復終剝。周歷六十四卦，二十四炁，七十二候，二十八宿，周天三百六十五度，以為候。殊不知混沌未分之時，安有年月日時，甲癸子亥，又若何而推測？大抵真火即是元神之運行，元神即真火之妙用，真火隨真息，真息鍊真炁，真熙化真精，真精歸玄關，元神發真火，真精結成丹，真息之出入，即真火之進退，真火之進退，即文武之抽添。皆本自然，初非鑽簇。又當知隨念而生，若燎于原，弗可嚮邇，其猶可撲滅乎；即非先天之真火，乃後天之凡火也。今夫修丹之士，必先洞明此三者之機關，深識此三者之根本，目擊道存，心領意悟，知以真知，見以真見，略元一毫凝滯於胸中，然後可以下手用工夫立基矣！且如下手立基之始，必先斷滅一切念頭，離諸妄想，勇於精進，無染無著，物我兩忘，專炁致柔，迴光返照，虛心實腹，昏昏默默，存無守有，若亡若存，精習靜定，使吾心如止水無波，太空無雲，至寂然不動之境，然後於玄關一竅之中，假父母未生以前工夫，存定真息真炁，使炁不離息，息不離炁，合為一處。內者不出，外者不入，上下往來，於一竅之中，綿綿若存，如在母胞胎未生之前，一點先天祖炁，混融磅礴，溫然如春，醇然如醉，美在其中，而暢於四肢，充於四體，四體不言而喻，睹之無象，求之無形，無一時一刻不在於玄關。至此則藥物歸於鼎爐，而火候可行矣！如是則順元神妙用，自然運行之真火，周流旋轉於玄關之外，漸漸鍛鍊，漸漸凝結，真積日久，力到功深，自小至大，從微至著，玄珠成象，結胎成聖，是皆自然而然，不知其所以然，自神而神，不知其所以神。還如子藏母腹，隨呼隨吸，嚥沖虛太和之炁，成金剛不壞之體，以至胎圓十月，化生嬰兒，與我未生以前，在母胎中一般氣象。然後勤加溫養之功，專炁致柔，念玆在玆，動靜語默，造次不離。溫養既足，脫胎歸空，於是擘破鴻濛，鑿開混沌，現出本來面目，身外有身。至此方知大而化之之謂聖，不可知之之謂神，得一而畢萬矣！余幼習儒書，長慕道法，有志金丹大道久矣！寐飲食之問，未始一息忘焉！雖參訪行住坐臥，夢當世修真之士，往往皆指前人已陳之說，紙上腐朽之言，以相扇惑，何異借聽於聾，問道於瞽。子遂乃質於心，自謂歸而求之有餘師矣！禽求愈不足，愈修愈不驗，方知無師不傳，無師不度，虛費歲月，卒無成功。後因渡淮浙，寓跡廣陵，乘暇登廢城，彷徨四顧，歷覽山川，緬想松喬之不遇，慨恨鍾呂之未逢，恍然若有所失。夜夢神人，語以亟返，心神為之不寧者累日。遂假道白砂，而中途忽遇一道人，冰清玉潤，碧目童顏，丰神秀異，超然不群，似非塵中人物。余遂禮而前問其姓名，倪而不答，再三叩首，乃出扇相視，上書無言子，乃知先生得無言之妙。抑疑某為異人，自是日與從遊，執弟子之禮，蓋冀其一言以點化也。出則偕行，入則同息，若是者百日，雖累啟請，而終無言於答。日命予同出束關，過白砂舊市，至無人之境，乃命同坐曲江之濱，平沙之上，指水為盟，以杖畫沙，授金丹大道之旨，首尾不過百餘字，備述鼎爐藥物火候之功夫次序之妙，纖而無餘蘊，曰道具足矣！亟命予記其證驗，得之片餉，遂復掃去。余頓首再拜于前，先生亦不顧，遂登小舟渡彼岸，飛行而去，不知果何之也。然予終不知其姓名，又安知非喬松鍾呂之徒！予自得師心傳之後，方悟在先盲修瞎鍊，虛費工夫，何異鑽冰取火，刻舟而求劍也，不亦難乎！吾師之言，誓以輕泄者有譴，故不敢形於文。輒出已見，總括師言，附以短句，著此篇目，日《金丹正宗》，以示同志。蓋非欲求知於人，而將以流傳於當世也。觀者或可其可，或不可其不可，其不可其可，或可其不可，然其然，不然其不然，其庶乎！予知其可不可，然不然，或者其有得焉！於是乎書。
　　短句十二首鼎
　　器即玄關一竅
　　先天地生，不依形立，混沌空懸，中藏太極。
　　藥物即先天祖炁先天祖炁，
　　先天祖炁，一點真精，便是靈藥，根帶相生。
　　火候即元神妙用
　　元神化炁，充周四體，自然進退，終而復始。
　　立基
　　專炁致柔，抱元守一，默默成功，用於百日。
　　聚藥
　　聚精會神，通玄入妙，探自靈關，藏於一竅。
　　鍛鍊
　　神炁往來，水火流轉，順其自然，時烹刻鍊。
　　抽添不增不臧，動靜以時，日中則昊，月盈則虧。
　　結胎
　　精炁與神，混融磅磚，真火相見，片時凝結。
　　沐浴
　　神水溶液，灌概元胞，內外無塵，長養靈苗。
　　胎圓
　　真積日久，力到功深，十月胎圓，滿鼎黃金。
　　溫養
　　行住坐外，抱雄守雌，綿綿若存，念玆在玆。
　　脫胎
　　擘破鴻濛，鑿開混沌，身外有身，超凡入聖。
　　金丹正宗竟