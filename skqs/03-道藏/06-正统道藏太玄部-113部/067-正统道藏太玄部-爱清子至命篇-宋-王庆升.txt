爰清子至命篇
　　經名：爰清子至命篇。二卷。南宋王慶升撰。底本出處：《正統道藏》太玄部。
　　爰清子至命篇序
　　人心道心云者，盡性之謂也。性苟盡矣！命斯可至焉。可道常道云者，至命之謂也。性猶未盡，烏可至於命也？捨性命以求道，而得之者，未之有也。性命一也，有存滅者焉，有長生不滅者焉，有生死者焉，有長生不死者焉。存而滅，生而死，天下皆是也。人徒見其同而不見其異，故有諱言神仙者焉！神仙之在太空，自開闢以來則已有其人，而未見其名一暨乎黃老輩出，則人與名漸著矣！秦漢而降，則名愈彰，而人愈難得矣：僕潛心於性命有日，幸天不愛道，得至人授之口訣，其言甚簡，其事甚易，誠可立為。然非有大福德，大力量，則不能亟行之，私念電光易滅，石火難留，行止靡常，死生莫測，歎世人之篤好，受誑者之崇欺，指燕為鸞，目狐作驥，詆訶先聖，乖惑後來，勇違太上之科，忍佛至真之理，迷迷相汲，比比皆然。苟無言象之昭垂，深恐機械之終泯，故敢不揣愚陋，謹依師傳金丹軌則，述為至命之篇，傳之私楮，以淑同志。曰安爐立鼎，日火候法度，曰野戰守城，曰沐浴脫胎，皆是明述而實道，觀之者宜悉心焉！倘或因綠際會，而獲朝聞之慶，質諸斯文，浮然冰釋，怡然理順，如執左契而收舊物，豈小補哉！
　　結洲爰清子果齋王慶升吟鶴自序，時淳祐己酉孟秋三日壬申也。
　　爰清子至命篇卷上
　　結州果齋王慶升撰
　　先天四象之圖
　　後天四象之圖
　　安爐立鼎之圖
　　紫陽真人曰：先把乾坤為鼎器，次搏烏兔藥來烹，既驅二物歸黃道，爭得靈丹不解生。又曰：安爐立鼎法乾坤，緞煉精華制魄魂，聚散氤氳為變化，敢將玄妙等閑論。又云：日居離位翻為女，坎配蟾宮卻是男，不會箇中顛倒意，休將管見事空談。又云：人人盡有長生藥，自是愚迷枉擺拋，甘露降時天地合，黃芽生處坎高交。井蛙應謂無龍窟，籬鷗爭知有鳳巢，丹熟自然金滿屋，何須尋草學燒茅。圖者象也，象有物也；詩者言也，言有則也。欲知其象，當求之於言，欲知其言，當求之於象。言象彰，而物著矣！苟得象而執言，是未得於象也；得言而執象，是未得於言也。泥乎言象者，道不可論也，惟言象俱融，斯之與言道矣！
　　排符進火之圖
　　紫陽真人曰：長男乍飲西方酒，
　　震一變而為兌，神水生也。
　　少女初開北地花，
　　兌一變而為乾，金花凝也，野戰之法也。
　　若使青娥相見後，
　　乾一變而為巽，一陰生也。
　　一時關鎖住黃家。
　　陽極則陰生，火不可常進，當以土藏之，守城之法也。
　　又云：前弦之後後弦前，
　　震變兌之後，前弦之後也；巽未變艮之前，後弦之前也。
　　藥味平平氣象全，
　　藥者先天之一黑也，當弦前弦後之時，氣味純全，無太過不及之息也。
　　採得歸來爐裹煅，
　　探得者，取先天之一炁也，炁數相感，悉出自然，如磁石之吸鐵，非探摘之探也。歸來者，蓋先天一炁，初非他物，是我太極未判之時，自己之物也。因汨於情欲，遂忘返，我今復得此一炁，使歸其根，故曰歸來。即認得吹來歸舍養之旨也。爐裹煆者，傾入東陽造化爐也。
　　煅成溫養似烹鮮。
　　煅成者，一轉火侯畢也，溫養者，溫和保養也。謂野戰既罷，便當守城也。似烹鮮者，老子所謂治大國若烹小鮮之旨也。又云：日月三旬一遇逢，日月循環於一月之內，遇朔則一合璧也。
　　以時易日法神功，
　　太陽一年，三百六十日一周天，太陰一月，三百六十時一周天。我以一年之炁候簇於一日，以一日之無候簇於一時，豈非神功乎！或者以朝屯暮蒙，二卦十二爻，法十二時，謂之卦熙，可不悲乎！
　　守城野戰和凶吉，
　　守城，溫養也，野戰進火也。知凶吉者，謂震變兌之後，為見龍在田；兌變乾之後，為飛龍在天，皆利見大人，故曰時之吉。然而震未變之前，為潛龍勿用，乾既變之後，為亢龍有悔，勿用有悔，故曰時之凶。知此則守城野戰，皆得其宜矣！
　　增得靈砂滿鼎紅。
　　知其凶則守城，知其吉則野戰，戰守不失其時，一日有一日之得，則靈砂遍神室而增光輝矣！
　　九轉成功之圖
　　紫陽真人曰：八月十五日#１玩蟾輝，
　　蟾輝月也，月者金之精，八月酉也，金生於巳，旺於酉，故月到八月十五，光輝皎潔，勝於常月，得其時也。
　　正是金精壯盛時，
　　正是者，先此則嫩，後此則老也。壯盛時者，既不嫩，復不老也。
　　若到一陽來起復，
　　八月十五，非進火之時也，有所待也，待夫一陽之生，黃鍾之侯也。雖日黃鍾之候，鈴七日來復也。
　　便須進火莫延遲。
　　既得其藥，復遇其時，便須進火，苟或遲延，一蹉百蹉矣！
　　又云：兔雞之月及其時，
　　兔雞，卯酉之月也，及其時，到這時也。
　　刑德臨門藥象之
　　刑殺也，德生也，金主義而司殺，刑也；木主仁而司生，德也。卯木旺而金胎，德中有刑之月也；酉金旺而木胎，刑中有德之月也。臨門者，謂日出於卯則月微，月生於酉則日微，卯酉為日月之門，而刑德臨之也。藥象之者，謂金丹法金木日月也。
　　到此金砂須沐浴，
　　到此者，謂自一陽來復，下至此也。金砂昔，金之精也，黃芽者，水中金也，其名甚多，不叉泥也。須沐浴者，滌除玄覽，滌除洗也，玄覽心也。《周易說卦》曰：六爻之義易以貢，聖人以此洗心退藏於密。日沐浴者，洗滌之義也。
　　若還加火必傾危。
　　到此卯酉之月，但當退火守城，洗心退藏於密可也。若還加火，鈴傾危矣！
　　又云：玄珠有象逐陽生，
　　玄珠，真汞也，媳女也。契曰：河上姹女，靈而最神，得火則飛，不見埃塵。鬼隱龍匿，莫知所存，將欲制之，黃芽為根。有象者，真汞既得黃芽，不能飛走，凝結成珠也。《龍虎經》曰：調火六十日，變化自有證，神室有所象，雞子為形容也。逐陽生者，隨一陽來復之後，得黃芽而成之也。
　　陽極陰消漸剝形，
　　陽極者，當夬卦時也，陽生於復，盛於夬，極於乾。陰消者，當夬之時，陰消其五，尚餘其一，漸剝形者，非剝卦之剝，六陰將盡，剝去而變純陽乾健之體也。
　　十月霜飛丹始熟，
　　十月斗建亥之月也，陰須剝去，而丹猶未熟，爻待十月，方始脫胎也。
　　恁時神鬼也須驚。
　　即四象會時玄體就，五行全處紫光明，脫胎入口通靈聖，無限龍神盡失驚之旨也。
　　又云：卦中設象本儀刑，
　　卦中設象，謂始震終坤，及姤復之，十二卦與夫先天後天之八卦；朝屯暮蒙之六十四卦，乾坤高坎之四卦，皆是設象取證，故曰本儀刑也。
　　得象忘言意自明。
　　《周易略例》曰：夫象者，出意者也；言者，明象者也。盡意莫若象盡，象莫若言，言生於象，故可尋言以觀其象；象生於意，故可尋象以觀其意。意以象盡，象以言著，故言者所以明象，得象而忘言；象者，所以存意，得意而忘象。猶蹄者所以在兔，得兔而忘蹄；筌者所以在魚，得魚而忘筌也。然則言者象之蹄也，象者意之筌也，是故存言者，非得象者也，存象者，非得意者也。
　　後世迷徒惟泥象，卻行卦炁望飛升。
　　雲房曰：大道安能以語通，伯陽假易作《參同》，後人不識神仙喻，執著筌蹄便下工。
　　爰清子至命篇卷上竟
　　#１『日』字當衍。
　　爰清子至命篇卷下
　　結州果齊王慶升撰
　　入道詩
　　浮世功名水一漚，數來誰得百年留，使能久履姬姜位，澤不加民時可羞。
　　一貧徹骨且安貧，顏范雖貧姓字新，任是富豪能敵國，不知身死屬何人。
　　蠅利蝸名是債綠，便須還了聽於天，欠多欠少休貪債，必待豐高又不然。
　　若謀富貴說榮親，養志承顏有幾人，素位而行無怫逆，過於列鼎與羅珍。
　　人期上塚要焚黃，名爵思為厚夜光，九祖生天蒙帝渥，只綠一子入仙鄉。
　　羲文孔子一先天，互把精微著易篇，不用陰陽真正理，旁蹊曲徑是徒然。
　　乾坤大象一陰陽，高坎精華日月光，不取盈虛消息候，若非聾瞽必為狂。
　　求道惟愁不遇真，得真翻惑是何人□但將德行為梯磴，何必攀綠自苦辛。
　　時節因綠不偶然，既由人事亦關天，功探德厚天孚祐，玉籍標名骨自仙。
　　論兵莫待一陽生，習閱攻車要不驚，或躍在淵能自試，不勞征戰屈人兵。
　　好下工時便下工，百年光景一飛蓬，後生不值老來值，大藥難醫骨髓空。
　　閏年為厄要先推，陽武陰差莫妄為，守待一陽來復後，斗加束北月沈西。
　　夜夜工夫總一般，坎男高女共同歡，專心直待陰陽足，卻馬休兵國自安。
　　九轉金丹九月圓，木金胎旺好安禪，純坤月裹純乾足，手把仙瓢酌醉仙。
　　清高之士貴清虛，捕影追風釣火魚，闊論高談驚世俗，老君終是憚迴車。
　　閭閻小子不明心，執著旁門學採陰，坐外三峰終作鬼，疇知仙道有浮沉。
　　先天妙質罕人明，盡向虛無喚己名，太極重歸無極後，謂之皇極始長生。
　　萬卷丹書名一般，金砂玉石辯應難，自非夙有神仙骨，未易教君洗眼看。
　　金丹至藥匪尋常，幸藉西華泄此方，天上有之無計得，積功須及許旌陽。
　　注沁園春
　　七返還丹，
　　《參同契》曰：九還七返，八歸六居，男白女赤，金火相拘，則水定火，五行之初。上善若水，清而不瑕，道之形象，真其難圖。變而分布，各自獨居。紫陽真人曰：七返朱砂返本，九還金液還真，休將寅子數坤申，但看五行成準。本是水銀一味，周流經歷諸辰，陰陽氣足自然靈，出入豈離玄牝。以水生於一而成於六，火生於二而成於七，木生於三而成於八，金生於四而成於九。六八為陰，故居歸而不用；七九為陽，故七返而九還。七返還丹之義以此。
　　在人先須鍊己待時。
　　修丹入門，三千六百，皆所以鍊己待時也，然特謂之孤陰不能純陽也。雲房曰：道法三千六百門，學人各執一為根，豈知些子神仙術，不在三千六百門。又先生傳道豈多門，諒爾根基次第陳，且教旁門安樂法，養鉛之理漸教聞。鍊己待時，先須行安樂法也。
　　正一陽初動，
　　紫陽真人曰：八月十五翫蟾輝，正是金精壯盛時，若到一陽來起復，便須進火莫延遲。正一陽初動者，建子之月也，其日在斗。《靈寶經》云：旋斗歷箕，以此。
　　中宵漏永，
　　《龍虎經》云：初九為期度，陽和准旦幕，周歷合天心，陽爻畢於己。正陰發高午，自丁終於亥，水火列一方，守界成寒暑。以陽生於子，故曰中宵漏永也。
　　溫溫鉛鼎，
　　鉛者，真鉛也，在坎為黑鉛，在高為紅鉛。紅鉛砂中之汞也，汞亦有二名：在高為朱汞，在坎為黑汞，黑汞鉛中之銀也。鼎爐鼎也，爐鼎貴溫而忌寒。鼎寒者，黑汞少也，可採紅鉛以益之，得鉛而汞自生。爐寒者，紅鉛少也，汞不能生鉛，宜急圖之，非徒無益，恐反害己也。
　　光透簾幃，
　　光者，月光也，八月十五望蟾輝，望此光也。月輪圓瑩，光透于簾幛，斯可進功也。雲房曰：閉兌垂幃寂默窺，滿空白雪亂參差，股動收拾毋令失，佇看一輪月上時。斯之謂也。
　　造化爭馳，
　　造化者，神真也，即《靈寶經》所謂數，落神真者也。一升一降，妙用無窮，或往或來，陰陽叵測，故日爭馳也。
　　龍虎交媾。
　　虎鉛也，在兌曰白虎，在坎曰黑虎，即真汞也，龍汞也，在震為青龍，在高為赤龍，即真鉛也。名雖有二，其實一物耳。無極而太極，龍虎分列也，太極歸皇極，虎龍交媾矣！
　　進火工夫牛鬥危，
　　老子曰：禍莫大於輕敵，輕敵幾喪吾寶。又云：勇於敢則殺，勇於不敢則活。此兩者或利或害，進火之危也，如此。
　　曲江上，
　　曲江上，元海也，《靈寶經》謂之生門，《參同契》謂之道樞。
　　望月華瑩淨，
　　月為太陰，其中有兔，陰中之陽也；日為太陽，其中有烏，陽中之陰也。陰根於陽，陽根於陰，此自然之道也。此月華也，非外象之月，乃內象之月也，其離中之月乎！真人有詞曰：乾坤未裂，有物如何別，解把鴻濛擘破。說不知，知不說，妙訣真難徹，知音世所絕。要識陰陽顛倒，月中日，日中月。斯所謂月華者，即《白虎首經》至寶也。紫陽真人曰：白虎首經之寶，華池神水真金。故知上善利源深，不比尋常藥品。若要修成九轉，先須鍊已持心，依時採取定浮況，進火仍防危。甚望者，朝抱之也，瑩淨者，清而不濁也。
　　有烏箇飛。
　　即日中之烏，陽中之陰也。飛者升騰之義也。
　　當時自飲刀圭，
　　刀圭即金土之二用也，刀者金也，金·有鋒芒，其利如刀，用之以道，立可成仙。悖道輕用，直至殺身，故有刀之名焉！圭者，高己坎戊之二土也，謂之圭者，特寓言耳，非定有圭也。飲之者，即《陰符經》食其時之義也。
　　又豈信無中養就兒。
　　《龍虎經》曰：萬象憑虛生。又曰：鍊銀於鉛，神物自生者是也。彼元精無質，以神氣敷布而感之則潛通，凝結於密戶之中，陰陽數足，自然成胎，雖真人高明，初亦未能深信。但見脫胎入口，龍神失驚，方始奇特之。經曰：合抱之木，生於毫末；九層之臺，起於累土；千里之行，始於足下。其斯之謂乎！
　　辯水源清濁，
　　辮者，別也，水源產藥川源也。清者瑩淨也，濁者不瑩淨也，此事古今所共祕。下士難與之言也。
　　木金間隔，
　　木者，汞也，龍也，位居乎東；金者，鉛也，位處乎西。各列一方，無從交會。還丹之法，用泰之道，天炁下降，地炁上騰，則無間隔之虞，而有同鄉之慶。
　　不因師指，此事難知。
　　紫陽真人曰：饒君聰慧過顏閔，不遇師傳莫強猜。此之謂也。然授受之初，自非審觀而密試之，未易輕與也。苟妄傳於下士，爻貽大笑之辱，是以謹祕之。
　　道要玄微，天機深遠。
　　道之要，精微玄奧，天之機，淵深寥遠，非下士可得而與聞者也。
　　下手速修猶太遲。
　　速而猶遲者，以有九難；師得弟子難，弟子遇師難，天機顯露難，積功累行難，貲糧富足難，選置藥物難，丹房得地難，歲月厄閨難，修鍊無魔難。以此九難，故曰下手速修猶太遲也。
　　蓬萊路，仗三千行滿，
　　行，功行也，十善業也。十善業者：一曰孝，二曰悌，三曰恕，四曰忠，五曰神聖，謂之五大，又謂之道，乃大道也。六曰智，七曰禮，八曰仁，九曰義，十曰信，謂之五常，又謂之德，乃常道也。以上十行，修之於身之謂業，足以潤身之謂德，施諸事物之謂行，久有效驗之謂功，用雖異而體則一。行之則著，故總為之行日三千云者，貴乎積累也。
　　獨步雲歸。
　　種功累行，乃學道者當然之事，及功成行滿，則名登仙籍，蓬萊可歸也。若不積功累行，而冀鍊還丹，輕舉遠游，飛神八極之表者，未之有也。
　　註北斗真形呪。
　　北者，對南之方也，天一之位也，寒水所屬，貞智所配也。斗斟酌元炁也，真可變化而具眾善也。形相也，真形，心神也，凡所有相，皆為非相，獨此心神，乃百骸之主潛天而天，潛地而地，出入無時，莫知其鄉，操之則存，拾之則亡，其靜為性，其動為情。率其性，為君子，為聖賢；狗其情，為小人，為異類矣！為君子為聖賢，此相不加明；為小人為異類，此相不全滅，不明不滅，故為真也。呪其祝之語，能密持之，可以守神。
　　天靈節榮，
　　天靈節榮，天谷之神也，即元神也，合而為一，天靈也，列之為九，即九官真人也。散而為萬，即森羅萬象也。節榮絳官之炁，即元熙也，處心藏之後，當七節之間，行榮血於一身，是為節榮也。
　　願保長生，
　　守神之士，鼻引清風，自天門而入。天門者，鼻之兩竅也，上達天谷。天谷者，自門中之泥丸也，中徹絳官。絳官者，心神出入之府也，下貫密戶。密戶者，兩腎之問，混元神室也。風從天靈谷降，神從節榮官降，會於密戶，風木生心火，腎水生風木，故長生可保也。
　　太玄之一，守其真形，
　　左腎之神曰太一，右腎之神曰玄一，以其得天一之數也。其真形者，心神也，自絳官出，馭意馬而下降，入密戶中。誦北斗真形之呪，此乃玄靈之至道，璇璣之上法也。久久之，則太一玄一之神，左夾右補，遂得精神交媾，直臻於無漏，性盡而可至命也。此蓋守一之旨也。只此兩腎之閒，即限也，然則王嗣輔謂之中，堯舜之允執厥中，文王之艮其背，周公之艮其限，孔子之退藏於密，皆此道也。
　　五藏神君，各保安寧。
　　苟能守神，五藏安矣！
　　急急如律令。
　　爰清子至命篇卷下竟