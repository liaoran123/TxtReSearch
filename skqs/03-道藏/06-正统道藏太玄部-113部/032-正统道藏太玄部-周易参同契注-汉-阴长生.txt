周易參同契
　　經名：周易參同契。原題長生陰真人註。三卷。底本出處：《正統道藏》太玄部。參校版本：文淵閣四庫全書本子部道家類所載朱熹《周易參同契考異》（簡稱《考異》本）。
　　周易參同契序#1
　　蓋聞《參同契》者，昔是古《龍虎上經》，本出徐真人。徐真人青州從事，北海人也。後因越上虞人魏伯陽，造《五相類》以解前篇，遂改為《參同契》。更有淳于叔通，補續其類，取象三才，乃為三卷。叔通親事徐君，習此經，夜寢不寐，仰觀乾象而定陰陽，則以乾坤設其爻位，卦配日月，託《易》象焉。故夫子曰：懸象著明莫大乎日月。所以服此還丹者，皆得壽同天地。故日者太陽之火精，則朱汞為龍是也。月者太陰之水精，即鉛銀為虎是也。此之二寶，天地之至靈。七十二石之尊，莫過於鉛汞也。感於二十四氣，通於二十四名，變化為丹，服者長生，乘龍紫府。朱砂者，火之子。水銀者，金之孫，金者，日之所生。銀者，月之所育。日月互用，水火合成，龍虎相須，陰陽制伏，而成大丹。其大丹者，有八而三品。最尊上品，有神符白雪，九轉金液大還丹，神水化之五符蒙覆，人食者當白日沖天，八石五金被化為寶。次中品，有金花黃芽所制，養汞而成紫金丹砂，或有月月倍添，名日正養之道。下品有雄黃，屬土，得位中宮。將軍之號，能偃於水，曾青屬木，明目養神，變化水銀，成砂洞耀，名紫金丹。八丹之中，唯三法為貴也。烏食成鳳，蛇餌為龍，人服長生，天地同壽。收人魂魄，返老歸童。呼風叱雲，玉女來侍。此實還丹之功力也。故乾、坤者，上下釜也；坎、離者，水火為藥也；震、艮者，運卦合符也。中安金汞，傍助金華、黃芽，赤門養成，運火三歲，象自然之還丹，即太玄之炁足矣。何不成丹？夫大丹者，朱化為汞，汞變為金，金變為砂，砂化為丹，故曰還丹。還者，返舊之義；丹者，赤色之名。汞者，本體是金，成砂之後，故號金砂。紫赤成丹，還歸本體，故稱大還丹。其《參同契》具顯，人不能明究，擅意自裁，遂成敗失，所以無長生度世，非丹不能長年也。若服金丹大藥，雲騰羽化。不服金砂，而不可駕鶴。嘗聞無能生有，有能成無，既有既無，何不服金汞之藥？且五穀猶能益壽，何況神藥金丹？毒藥尚能殺人，還丹豈無仙壽？人無堅固之心，道豈違人之願？何棄紅顏白日，玉貌成塵，若不學長生，須臾而為下鬼。惟此還丹之理，《參同》皎然，遂見諸賢所注，悉皆隱密。余翫其術，頗得其旨，勞苦不辭，所失無怨，志在金鼎。而翫《參同》，被褐常思雲林，性好常存道教。雖在世俗，其心不羣，思慕長生，而依仙術，道不違願。忽遇真人，明旦而受之，親蒙口訣，兼夢神授，握筆記之，伏火汞成，還丹豈得謬也？余長嗟學道之人，未經爐火而欲疾成，纔有小失而起大怨，如此之流皆為習氣不真，邪正參雜，心生猶豫，彌歷歲年，血氣纔枯，奄歸朝露，探可悲哉。徒為學道之名，而無鍊丹之志。若有清虛志士，立性淳和，見世務如探湯，棄妻子如脫屨，睹浮生之遄速，知大道之攸長，即可以授之此經，研尋義理，莫辭得失之必成。一成之後，看海水為丘陵，睹人生如聚沬，飛騰於太虛之上，逍遙於造化之中，此非天地之功，實為還丹之力，但尋《參同》，必曉其由，沿波索源，何憂不可？余今所注，頗異諸家。合正經理歸大道，論卦象即火候為先，釋陰陽則藥物為正，其事顯，其理明，看之炯然，必無疑惑，使後來君子同歸大道，豈不善歟？
　　周易參同契卷上
　　長生陰真人註
　　乾、坤者，《易》之門戶。
　　《繫辭》曰：乾、坤，其《易》之門戶邪？乾，陽也。坤，陰也。陰陽合德，而剛柔有體。陰陽者，氣也。剛柔者，形也。稟陰陽之氣，成金水之形。易者，變易也。象其物宜。金象乾以其剛直，水象坤以其柔順，金水合體，凝而正堅，是變易也。金性不敗朽，是為萬物寶，是不易也。萬物變化，必由陰陽之中，如人出入，皆從門戶也。
　　眾卦之父母。
　　《易》曰：乾，天也，故稱其父。坤，地也，故稱其母。震一索，而得男，故謂之長男。巽一索，而得女，故謂之長女。坎再索，而得男，故謂之中男。離再索，而得女，故謂之中女。艮三索，而得男，故謂之少男。兌三索，而得女，故謂之少女。眾卦之父母，即乾、坤之謂也。
　　坎離匡郭，運轂正軸。
　　坎為水，離為火。火性常動，水性常靜，靜以比軸，動以比轂。言坎離二氣，含受匡郭，運轉以轂軸。《坎》卦《眾辭》曰：習坎，重嶮也。水流而不盈。盈剛在中也。即是水注器中。《離》卦《眾辭》曰：離，麗也。剛化成柔，故亨通。麗，著也。重明者，陽也。柔者，陰也。火著器外，水著器中。水火氣交，然後通達其情，化成其寶。坎中盛陽，離中盛陰，亦匡郭之義。
　　牝牡四卦，為槖為籥#2，覆冒陰陽#3。
　　牝牡者，雌雄也。雌雄者，陰陽也。乾、坎二卦為陽，坤、離二卦為陰。索籥水火之氣，運於其中。覆冒，猶包裹也。金為陽，水為陰。一陰一陽，變易之道也。
　　道猶御者#4，執銜轡，准繩墨，隨軌轍。處中而#5制外，數在於#6曆紀。
　　車中者，君也。駕車者，馬也。馬雖至順，非人君無所制之。君雖在車。非馬不能行。以金為君，剛之極也。以水為馬，順之至也。金在中而時動，水居外而常轉。水欲逃逸，金能制之。故日處中以制外也。
　　月節有五六，
　　五六者，三十也，為一月之數。剛柔各半，晝為剛陽，夜為柔陰。剛柔相交之時，即是金水會合之際。
　　經緯奉日使，兼開#7六十四卦#8。
　　《白虎通》曰：日月為經，五星為緯。月者，太陰之精，積而成象，魄質合影，稟日之光，以明照夜。日為君，月為臣，稟日之光，故為日之所使。水稟和於金，亦如是也。兼開者，為《易》卦兼陰之謂也。
　　剛柔為#9表裹。
　　《繫辭》曰：陰陽者，言其氣。剛柔者，言其形。變化始於氣象，而後成形。形者，金水也；氣者，水火也。以水火之氣，變金水之形也。
　　朔日一《屯》直事，
　　《序卦》曰：屯者，物之始生也。王輔嗣曰：此卦，陰求於陽，弱者不能自濟，必依於強。弱者水，強者金也。金既用事，水來順之。金能應焉，所以交也。《彖》曰：剛柔始交而難生。動乎嶮中，大亨貞。剛者，金也；柔者，水也。得水火之氣而相交，動乎陽中為水，輪轉於器中。亨通貞正。陰陽既交，然後通達其情，而成正性。正性者，即真寶之謂也。謂朔月一日，日一言平明也。直事者，謂當直之人，執其事也。《遁甲經》曰：八門直事，即其義也。陰陽始交，屯難之際，故以《屯》卦執其事也。
　　至暮《蒙》當受。
　　《序卦》曰：物生必蒙，故受之以《蒙》。蒙者，物之稚也。王輔嗣曰：此一卦，陰亦先來於陽，陰昧而陽明，陰困童蒙，陽能發之，非獨此兩卦，陰求於陽，自十一月至四月，皆純陽用事，陰求於陽也。《彖》曰：匪我求童蒙，童蒙求我。我者，陽也，陽則金也。童蒙者，陰也，陰者水也。金能用事，陰求於陽也。水故求之，故曰：童蒙求我。《象》曰：九二，包蒙，吉。納婦，吉，剛柔接也。陽為男，陰為女，陰合於陽，故云納婦。剛者，金也。柔者，水也。金水相交，即剛柔合也。
　　晝夜各一卦，用之如次序。
　　晝用《屯》，夜用《蒙》。童蒙求我，《屯》謂陰陽始交，循環不絕也。
　　《既》、《未》至晦爽，終則復更始#10。
　　晦昧，爽晦也。月初為明，月盡為晦。《既》、《未》至晦爽之時，晝夜用《屯》、《蒙》矣。《屯》、《蒙》者，金水始交之義也。
　　日辰為期度，動靜有早晚。
　　辰謂十二時，每辰至一月十五日，受一氣乃有小變易。每受一氣，則一變焉。一年二十四氣，萬物大成。金水受氣成形，形亦如之矣。日行遲，一日行一度；月行疾，一日行十三度。日則一歲一周天，月則一月一周天。金象日，水象月，轉之遲速，取此喻焉。測此度數，而知運轉之期候。候此動靜，而知凝結之早晚。動靜謂水火，早晚言文武也。
　　春夏據內體，從子到辰巳。
　　子、丑、寅為春，卯、辰、巳為夏，此六月，純陽用事，陰求於陽也。
　　秋冬當外用，自午訖戌亥。
　　午、未、申為秋，酉、戌、亥為冬。此六月，純陰用事，而陽求於陰也。即是水已凝而納金，金消散而入水。夫卦有內體外體，內為陽下三畫也，外為陰上三畫也。上三，即下三之用。伏羲畫卦，本有三畫以象天、地、人，謂之三才，未盡天地之物宜，因而重之，更畫三畫，內為體，外為用。春夏據內體，即當《乾》之初九、九二、九三也。秋冬當外用，復當《坤》之初六、六二、六三也。處陽之時，則水求於金也。在陰之時，即金求於水。金居內，水居外，內外之際，取象卦中也。
　　賞罰應春秋。
　　春生萬物，如天之行賞；秋殺百草，如天之行罰。火氣行，則金水沖融，是春也。水氣行，而金水凝結，是秋也。
　　昏明順寒暑。
　　雖晝夜用，而不違寒暑。寒則以文，暑則以武，以順其時，不違天道。
　　爻辭有仁義，隨時發喜怒。
　　爻者，畫也。仁義者，陰陽也。謂卦六畫之內，有陰陽，陽則生物，故稱仁；陰則成物，故稱義。在陽則舒，故喜；在陰則慘，故怒。還如，金得水氣則喜，水得火氣則怒。《繫辭》曰：禁人為非，曰義。即是禁其金水，不令流逸。
　　如是，四時之氣順#11，五行得其理#12，
　　四時謂春、夏、秋、冬，五行謂金、木、水、火、土。順四時之氣，依五行之用，則金、水不失其宜。
　　天地設位而#13易行乎其中矣。
　　《繫辭》曰：天尊地卑，乾坤定矣。卑高以陳，貴賤位矣。天地既立，易乃生焉。天地謂陰陽，陰陽交而萬物化生。陰陽交而萬物化生者，即變易之義也。金水為天地，水火為變易也。
　　天地者，乾坤也。
　　天地者，形也；乾坤者，氣也。始於氣象，而後成形，亦由金水受水火之氣，而後成形也。
　　設位者，列陰陽配合之位也。
　　陰稟陽受，謂之配合，即金、水相交之謂也。
　　《易》謂坎離者#14，乾坤二用。二用無爻位，周流行六虛。
　　乾坤者，天地之用；坎、離者，乾坤之用。四方上下，為之六虛。言其器中，非六位。坎離者，水火之氣；乾坤者，金水之形。形者有質而塊然，氣者無形而潛運。周流六虛之內，變化之義也。在二用之中，金水用之，故無爻位。《繫辭》曰：變動不居，周流六虛。上下無常，剛柔相易。即金水、水火變易之義也。
　　往來既不定，上下亦無常。
　　水火之氣相蒸，金水之形常轉，自然往來不定，上下無常也。
　　幽潛淪匿，昇化#15於中。
　　水得火而昇騰，金居水而潛匿，遞相變化，凝結器中也。
　　包槖萬物，為道紀綱。
　　綱為陽，紀為陰。此言紀綱者，陰在上，陽在下也。包槖萬物者，天地也。為道紀綱者，陰陽也。包槖金水者，爐器也。為器紀綱者，水火也。
　　以無制有，器用者空。
　　金水之質為有，水火之氣為無。水火之氣相交，金水之姿自合。用此二氣，等於虛無也。
　　故推消息，坎離沒亡。
　　《易·正義》曰：能消息者，必專無敗，謂消息水火也。消息以時，即金水相得；消息不以時，即水火相剋。水火者，即坎離也。沒亡者，非水盡也。日沒即月生，月沒即日出，蓋謂陰陽循環相用事也。
　　言不苟造，論不虛生。
　　《參同契》依此三聖之至言，以極陰陽之變化，非不師古，虛生此文。
　　引驗見効，校度#16。
　　日月為金水之驗，陰陽為神明之度。欲知金水之會合，但侯日月之運移。日月相推之謂變，陰陽不測之謂神也。
　　推類結字，原理為證#17
　　字謂日下著月成易字。類謂以龍喻乾，以馬喻坤也。
　　坎戊月精，離己日光。
　　坎為水，離為火。戊為陰，己為陽。陽之精，積而為火；火之精，積而為日。陰之精，積而為水；水之精積而為月。故曰：坎戊月精，離己日光。還如，水火之氣，薰蒸金水之形。
　　日月為易，剛柔相合#18　
　　日下著月為易字。晝為剛，夜為柔。金水象日月之相合，終一載之凝結。
　　土旺四季，羅絡始終。
　　日與月，一月一相合，十二合而成歲。土無正形，常王四季，即爐之四面也。終始而為羅絡焉。
　　青赤白黑，各居一方。皆中宮所稟#19己之功。
　　於爐四面，隨方畫其神也。東方青龍，木之精；南方朱雀，火之精；西方白虎，金之精；北方玄武，水之精；中央戊己，土之精。故以土實器中，兼畫此四神以防金水之逃逸。制水者，惟土而已，故云戊己之功。下文曰水以土為鬼，土填水不起是也。
　　《易》者，象也。懸象著明，莫大乎日月。
　　象也者，象其物宜。離為日，坎為月。日月者，水火之精是也。運天之道，唯日月為先。晝則陽剛，日之正也。夜則陰柔，月之功也。以金水之用，莫先於水火。水火之精，日月之謂。萬物非日月不生，金水非水火不成也。
　　窮神以知化，陽往則陰來。
　　《繫辭》曰：陰陽不測之謂神，一陰一陽之謂道。能窮陰陽之道，則知變化之源。金水即變化之源，水火乃陰陽之道。陰陽往來，相盪成寶。夫子曰：知變易之道者，其知神之所為乎。
　　輻輳#20而輪轉，出入更卷舒。
　　謂水火之氣，爭湊於器中，薰蒸金水之形，如車輸之常轉。水氣入，則火氣卷；火氣入，則水氣舒。巷舒不離於器內。
　　卦有三百八十四爻，據爻摘符，符謂六十四卦也#21。
　　爻者，畫也。摘者，別也。一卦六畫，六十四卦都三百八十四畫，以當一斤之數。一斤之金，都有三百八十四銖也。用金水、水火之際，或象卦體，或象爻辭，爻象雖殊，不出於六十四卦也。
　　每至朔旦#22，震來受符。
　　每至月朔，即地氣動出地上也。是以震卦當其位焉。《震》卦《象》曰：震厲，成剛也。震者，動也。厲者，危也。陰在上，而陽在下，陽既昇矣，變柔在剛。陰居陽上，是以危也。水在金上，是乘剛也。得火則動，常危厲焉。候氣之法，以十二律依神埋之，於室內取蘆葮灰實中，羅穀幕上，氣至則吹動灰也。以此侯之，即其驗也。
　　當斯之際，天地媾其精。
　　《繫辭》日：天地絪縕，萬物化醇；男女媾精，萬物化生。天地者，男女也；精氣者，陰陽也。男女結媾，精氣乃舒。男女相交，精氣為物。金水者，天地也。精氣者，水火也。金水感水火之精，而化為真寶，即是水火震動之時。金水結其精氣，非唯一月，而氣一動。一日一夜，亦有陰陽之氣也。
　　日月相撢持。
　　撢持者，杼柚之貌。日月者，天地之用。天地之氣交接，以藉日月運移。還如，金水須水火變易也。
　　雄陽播玄施，雌陰化黃色#23。
　　《坤·文言》日：玄黃者，天地之雜色。天玄地黃，即是陰陽相交也。雄陽者，武中之武。雌陰者，陰中之陰。猛武之氣既施，弱水之姿潛轉，一寒一暑，變化黃色之芽，即此謂也。
　　混沌神交接#24，權輿樹根基。
　　天地未分，謂之混沌。混沌之時，乾坤默默，雖未變易，終為萬物之根，即是金水湛然之時，乃為還丹之本也。
　　經營養鄞鄂，凝神以成樞#25。
　　經營者，運為之貌。鄞鄂者，喦稜之詞。運為水火之功，以讚喦稜之美，神理凝寂，寂然自成其樞。樞者，還丹稜之氣也。
　　眾夫蹈以出，蠕動莫不由。
　　眾夫者，人民之稱。蠕動者，含靈之流。俱在天地之中，任其陶鑄者也。金水、水火並出陰陽，有為無為，莫不由斯道也。
　　於是，仲尼始鴻蒙#26，乾坤得#27洞虛。
　　仲尼，孔丘之字。鴻蒙者，混沌之名。孔丘依《十翼》以闡幽，彰《易》道之玄妙，始分混沌之理，方見乾坤之德，傍通情也。合　　彼虛無，未由不因《參同》之文，豈識還丹之理也？
　　稽古當#28夕兀皇，《關睢》建始初。
　　稽，考也。元皇，天皇也。考上古天皇之時，男女不求而自合。自黃帝已後，男女非求而不成，即《關雎》之義也。詩曰：關關睢鳩，在河之洲。窈窕淑女，君子好逑。逑，匹也，蓋謂求其淑善之女，以配君子。金者，男也。水者，女也。金既先動，水乃應之，即是男求女也。
　　冠婚氣相紐，元年乃芽滋#29。
　　冠婚之時，男女交會，精氣紐結，滋蔓成軀，亦如九層之臺，起於壘土。元年，歲首。萬物芽生，漸漸滋多，非算能及金水相感，亦如是耶。
　　聖人不空#30生，上觀顯天符。
　　聖人，謂伏羲。伏羲畫八卦之時，仰則觀於天文，俯則察於地理，中觀萬物之宜，與烏獸之文，近取諸身，遠取諸物，始作八卦，以通神明之德，以類萬物之情。天符，謂七曜，配五行，即還丹之始也。
　　天符有進退，屈伸#31以應時。
　　《繫辭》曰：變化者，進退之象。往者屈也，來者伸也，屈伸相感，而利害生焉。謂日月五星，陰陽晝夜。是以剛柔相感而萬物生，金水相感而真寶成。
　　故《易》統天心，《復》卦建始萌。
　　復者，陰陽返本之謂。天地以無為之心，無為即天地之本。《易》曰：復，亨。出入無疾。亨，通也。冬至之日，陰陽氣復於地下，亨通之際，出入俱無病焉。又曰：復，其見天地之心乎？且夫雷動風行，千變萬化，寂然至無，是其本也。本者，即天地之心矣。復，既非靜而自靜，則天地之心可見。十一月，一陽爻動於黃泉之下，萬物萌動，故云始於萌。當此之時，金在下，居一陽之位；水在上，處五陰之位。陰為陽變，漸成堅冰，及至金水俱伏之後，即是無為之際。無為者，大道之本。得一者，還丹之功。非還丹而莫契其道，其唯無思無為也。不拾有為，寂然不動，此即真無為之理也。
　　長子繼父體，因母立兆基。
　　震，是乾之長子。夫子曰：震一索，而得，男，故謂之長男者也。震居束方，純陽之位，承乾之功，長養萬物，萬物之旨，非動不生。是以稱長子。因母者，謂震卦二陰在上，漸化為陽，故日母也。一陽初動於下，即其萌。兆，根基也。金，長子也。鉛是父，是五金之精，而生於金，故云長子。母者，水也。金因母化，卻化為金，即是因母之義也。
　　消息應鍾律，昇降據斗樞。
　　消息，謂伺侯也。伺候金水，得陰陽之時，須測十二鍾律。鍾以度天上之文，律以測地中之氣。用火之際，以此伺候焉。金得水火之氣，昇降旋轉，象彼樞星之移建。欲知器內形狀，但候此而為驗也。
　　三日出為爽，震受庚西方。
　　爽，明也。月生三日，而後有明，出於西方庚地。火動三日，氣方達於器中。當是時也，水亦居庚。水為陰，月之象也。謹候月之生，生即知水之動靜，故云震受庚西方。
　　八日兌受丁，上弦平如繩。
　　月生八日為上弦者，象弓之掛，弦平如繩。八日，月方見南方丁她是也。金亦隨焉。金為君，轉遲，故八日而後行。水為臣。轉疾，故三日而已行。金水流行，驗此知侯時矣。
　　十五乾體就，盛滿甲束方。
　　月至十五日，出於東方甲地而圓滿。是時，金合水於甲地，而受一氣，有金之形體。
　　蟾賒與兔影#32；日月兩氣雙。
　　蟾蛤與兔，俱居月中。影者，光明之貌。至十五日，一獸之氣雙明於月中，餘日則虧缺，不復全其貌。每十五日，則萬物各受一氣。一氣至，金水之姿亦雙明白，蓋取象於二獸焉。
　　蟾賒視#33卦節，兔者吐生光。
　　《白虎通》曰：兔者，吐也。言其吐月之光華。蟾蛛見，則月圓。蟾蛛沒，則月缺。以此為金水之侯也。
　　七八數#34已訖，屈折低下降。
　　七八十五日已後，其月漸漸虧缺，歸功於日，受符復行。金受水符，復周遊也。
　　十六轉受統，巽辛見平明。
　　月為臣，日為君，故月稟日之光，三日成魄，八日成光，十六日歸功於日，受符復行也。月出巽地，至辛平明，金受水符。還如，日變於月也。
　　艮直於丙南，下弦二十三。
　　二十三日，為下弦，月欲盡時。還如，初生之象。其時，月出艮，至丙南平明，乃以水之候也。
　　坤乙三十日，束北喪其朋#35。
　　至三十日，月出乙，沒於坤。坤者，陰也。故云得朋，束北及西南者也。故云喪朋，水自束北流至西南，同喪朋也。
　　節盡相禪與，繼體復生龍。
　　節盡，月終。禪與者，陰禪位於陽也。月終為陰，月初為陽。陽即龍也。繼陰之體，而復生陽，故云繼體復生龍是也。金繼水體，復生於陽。陽，火氣也。王輔嗣曰：以龍喻乾，以馬喻坤，從其類也。
　　壬癸配甲乙，乾坤括始終。
　　括，結也。壬癸，水以配坤。甲乙，陽以配乾。蓋言一月之內，陰陽各半。成結萬物，實在陰陽。陰陽者，即水火之氣，故能成金水之形。《繫辭》曰：乾知太始，坤作成物。始終之義也。
　　七八數十五，九六亦相應。
　　七、九，陽數。六、八，陰數。陰陽相配，已成一月。金水、水火變化亦然。
　　四者合三十，易氣#36索滅藏。
　　四者，謂七、八、九、六，共成三十日。變易之道，順其陰陽，陰至則藏，陽至則出。
　　八卦列布耀，運移不失中。
　　八卦，為乾、坤、坎、離、震、巽、艮、兌也。八卦布列，運轉陰陽。陰陽和平，不失中道。亦如金水，用水火之氣，而不失於器也。
　　元精訬難視#37，推度幼符證。
　　元精者，元氣也。《易》謂：太極生兩儀，兩儀生日月，日月生四時，四時生五行，五行生十二月，十二月生二十四氣。十五日成節，二節成一月。四時成一歲，周而復始。推度謂日月，符證謂八卦。元氣懸遠，不可見其形容，故推日月以度寒暑，占其卦象以明吉凶。即金水稟精氣於器中，不可見其狀貌，亦以寒暑、日月、卦象測焉。他皆倣此。
　　居則觀其象，准法#38其形容。
　　《繫辭》曰：仰則觀象於天。象，謂日月、五星、二十八宿。日月合，則金水合。金水合，則內外之形可見矣。
　　立表以為範，占候定吉凶。
　　範，法也。立日月以為法則，乃金水凝結可候而知。《繫辭》曰：吉凶者，得失之象；悔吝者，憂虞之象。既有失，則悔吝生。悔吝生，則憂虞至矣。謹侯消息，無乃憂虞，則還丹可見也。
　　發號順時令，勿失爻動時。
　　冬至後，一陽爻動於黃泉之下。此時起火，可謂順時宜也。
　　上察河圖文，下序地形流。中稽於人情，參合#39考三才。
　　天文謂火，地形謂水，人情謂侯文武。火炎於下，水流於上，人情候於中，即三極之道備矣。
　　動則循卦節，靜則象#40《象辭》。
　　《震》卦，動也。《復》卦，靜也。火炎而動，順其卦也。水流而靜，象其辭也。《復·彖辭》曰：復，其見天地之心乎？天地以靜，無為之謂也。
　　乾坤用施行，天下然後理#41。可不慎乎。御政之首。
　　《乾·文言》曰：時乘六龍以御天。乾道變化，各正性命。乾坤者，天地之用。乾坤行而萬物化生，則天下之物，各得其理。水火象此，不失其宜，則金水得其理也。
　　管括密微，闔舒#42布寶。
　　為還丹之法，務在納閉管口，使其堅密。然後，金水舒暢，樂得陰陽，是以能成其真，無差失也。
　　要道魁柄，統化綱紐。
　　《金海》曰：北斗七星，輔一星，太微、北斗為帝車，運于中央，臨制四方，分別陰陽，建于四時。杓立五行，移應節度，定諸紀綱。太乙之使，第一至第四為魁，第五至第七為杓，合為斗，居陰布陽，故稱北斗。開陽重寶，故置輔易。夫斗上一星主天位，二主地，三主火，四主水，五主土，六主木，七主金，是以日月會焉。若順於斗，則知五行。能順五行，紀綱自立。紀綱既立，何患乎金、水、火之不理焉？
　　爻象內動，吉凶外#43起。
　　夫列卦者，爻象也。爻象動乎內，吉凶見乎外。謂金水取准於爻象焉。吉者，金能留水。凶者，謂水逃亡。二者之中，在於水火，少失時候，凶其降之。
　　五緯錯順，應時感動。
　　《乙巳占》日：日月為經，五星為緯。五星，則水，火、金、木、土也。五星順則陰陽調。五星錯行，則陰陽逆，所經之國，無不災害。水火若調，金水則順。水火不節，金水則亡。感動之問，以此之為候。
　　四七乖戾，侈離俯仰。
　　四七，二十八宿也。乖戾者，差跌也。侈離者，失位也。二十八宿以應五行所歷，而皆侈離差跌，此即金、水、火之象也。
　　文昌總錄，詰責台輔。
　　《乙巳占》曰：文昌六星，在北斗魁前，經緯天下文德之官，謂金、木、水、火、土、穀。第五為司中，主司過詰咎。第六司祿，佐理揚寶，亦主集計禍福。三台六星，兩兩起居。文昌行，承太微。太微階平，則陰陽調，風雨順。時輔一星，在北斗杓傍。丞相之位明，則四時序，五行理。五星、二十八宿、三台、輔星等，番為文昌所管。陰陽順時，則眾星受符復行。陰陽過差，則文昌詰之以為過咎。言此者，皆爐火取象於中。文昌者，土之象也。陰陽者，水、火、木、金也。四者之中，土能制之，所以廣引譬喻，以大其功也。
　　百官有司，各典所部。
　　《神樞靈轄》曰：柱史一星，主記過失；三公三星，主宣德化；九卿三星，主理萬事；尚書五星，主納言；諮謀、大理二星，主刑獄事；其餘眾官，各有其位。恐繁文墨，不復盡書。中國之官，皆象於此。即謂五方之神，水火之精，各有所主也。
　　日合五行精，月受六律紀。
　　《乙巳占》云：日月與五星，一月一合，於午月受律氣，亦與日合。金、木、水、火，各效於此也。
　　五六三十度，度竟復更始。
　　日，一日行一度。月，一日行十三度，而與日合，合而後行也。月初為陽，月盡為陰。一月之中，而有陰陽更始，終而復始。如循環金水，象之輪轉。
　　原始要終，存亡之緒。
　　始為陽，終為陰。陰陽之道，即文武之謂。文武以時，則金水存。文武不節，則金水逃逸。終始存亡，在乎水火也。
　　或君驕溢#44，亢滿違道。
　　君者，金也。亢，極也。言金得猛武之氣，至多則亢極，不成正道。正道者，其唯還丹乎？
　　或臣邪佞，行不順軌。
　　臣者，水也。水得剛陽之氣，流盪不順循軌則，既非其道，邪佞之行於是彰焉。君臣之象，此之謂也。必使乎金水相得，實藉於水火以時也。
　　弦望盈縮，垂變吝咎#45。
　　月，八日為上弦，二十三日為下弦，十五日為望。望者，日月相望見也。月有盈縮，度數不明，則難知金水之期。悔吝過度，則咎生矣。
　　執法刺譏，詁過#46移主。
　　《金海》曰：太微、十星、翼、秒，此天子之庭，諸侯府也。列宿受符，諸神考節。南蕃一星，曰端門。東曰左執法，廷尉之象。西曰右執法，御史大夫之象。所以刺舉凶奸者也。五星二十八宿及諸雜星，轉離其次，不循陰陽，則左右執法舉其過失，移其所主。主者，金也。執法者，火也。金不能制水，則使火氣逼而逐之。
　　辰樞受正，優游任下。
　　《乙巳占》曰：北極五星，謂之北辰。天之中，以正四時。天運無輟，而極星不移。含光出氣，以斗布常。關命運節，神明流精，生一以主黃帝。辰極者，金象也。金在器內，優哉游哉，任其水火薰蒸，自然而成其正體。
　　明堂政德，國無害道。
　　明堂三星，天子布政之官。明堂，器之象也。金者，君之象也。金在器內。修德而居。水火薰蒸，亦無害矣。
　　內以養己，安靜虛無。
　　內，謂器內。金水自安於器中，寂然無為，與虛無同體也。
　　原本#47隱明，內照形軀。
　　謂礦中出金，金雖昭昭，而內明。外如頑愚，常暗也。
　　閉塞其兌，築固靈株。
　　株者，根本也。兌者，器口也。根本者，金水也。金水為還丹之根，故日靈株。固塞器口，勿失毫釐。金水雖靈，不能流逸。
　　三光陸沉，溫養子珠。
　　日、月、星為三光。日為陽光，星、月為陰光。陽者，金也。陰者，水也。俱沉伏於器中。子珠者，視子如珠也。金生於水，水是金子，受氣而存，故稱溫養子珠存。
　　視之不見，近而易求。
　　謂金水在器中，不可得而可見也。常易於水火也。還丹易求。
　　黃中漸通理，潤澤達肌膚。
　　《坤·文言》曰：君子黃中通理，正位居體，美在其中，而暢於四肢，發於事業，美之至也。水白，金黃也。金入水中，其情通暢。金能變水，使色如身，非獨黃中肌膚亦爾。自然潤一體，美暢四肢。
　　初正則終循#48幹立未可持。
　　陽為幹，陰為肢，即金水之謂，金雖唱，水尚力微，未可扶持，即成真實。但初首火正，則一月正，一年可得而知之，終始循環，更相代也。
　　一者己#49掩蔽，俗人#50莫知之。
　　一者，謂水。水數一也，而水蒙蔽器上，制水便其不逸焉。而世俗之人，莫知有此道，虛亡貨財也。
　　上德無為，不以察求。下德為之，其用不休。
　　上德言水，下德言火。水則湛然常靜，無為之體。火則炎而常動，有為之宗也。處無為之地，自求無為。在有為之時，則用不休矣。
　　上閉則稱有，下閉則稱無。
　　上者，水也。下者，火也。火以氣達，用氣者虛。無水以體，位見體者為用。
　　無者以奉上，上有神德居。
　　神德者，水也。火氣者，無也。無以炎上，凝水而流水火氣及還丹之用也。
　　此兩孔竅法#51，吟氣亦相須#52。
　　兩孔為經緯，上下口也，須相也。上口近水，下口逼火。水火之氣，兩相調和。調和順宜，金體成矣。
　　知白守黑，神明自來。白者金精，黑者水基。
　　水黑，金白也。金精者，黃芽。必使水之不流逸，莫先於金精者焉。神者，妙萬物之為言者也。物之極妙，方化為真，如神降之不知來跡也。
　　水者道樞，其數名一#53。
　　五行之中，水數一也。水能變化，為道樞機。
　　陰陽之始，玄含黃芽。
　　玄者，水也。黃芽，金精也。金水初交之時，即是陰陽之始也。
　　五金之主，北方河車。
　　河車者，五金之精，即鉛之異名。
　　故鉛外黑，內懷金華。被褐懷玉，外為狂夫。
　　鉛雖外黑，內有金華之象，如人懷玉，外衣褐而佯狂也。
　　金為水母，母隱子胎，水者金子，子藏母胞。
　　金生水，故為母焉。水生於金，復稱其子。未產之際，常隱胞胎。
　　真人至妙，若有若無。
　　雖有真寶之象，未為真寶之形，故云若有若無也。
　　髻髭#54大淵，乍沈乍浮。
　　大淵者，器中也。水得火氣，浮沈無常。
　　進#55而分布，各守境隅。
　　謂水、火、金、木俱進之時，則四神分布，各守於境隅也。
　　採#56之類白，造之則朱。
　　探動之時，金如白色。造作既畢，其色如朱也。
　　鍊為表衛，白裹貞居。
　　白者，水也。貞者，正也。採鍊之時，水為金表。道成德就，水隱金中，合體而居，共成正道。
　　方圓徑寸，混而相扶#57。
　　金水兩相和同，方圓共有一寸。
　　先天地生，巍巍尊高。旁有垣闕，狀若蓬壺。環匝#58關閉，四通踟躕。守御密固，閼絕奸邪。曲閣相通，以戒不虞。可以無思，難以愁勞。神氣滿堂，莫之能留。守之者昌，失之者亡。動靜休息，常與人俱。
　　先天地者，器也。天地有，金生水也。先立其器，然後入於金水，是以稱先。器首出於爐頭，故稱尊高矣。以土為爐，狀如垣闕；爐器相接，有如山形，所以比其蓬萊，謂真人在內爐中。器外周匝如環，輪迴相通，象於曲閣。固塞際會，閼絕纖微，務使堅完，貴其牢密，識其妙理，則無思而成。失其本源，乃憂愁無益。動靜休息之間，為取拾之際，雖功在水火，而成在金水，亦由於人，非自得也。故曰動靜休息，常與人俱也。
　　是非歷藏法，內視有所思。
　　謂胎息之道，視五藏而存思也。
　　履行步斗宿，六甲以日辰。
　　履行星，步北斗，服六甲之符，吞日月之炁也。
　　陰道厭一九，濁亂弄元胞#59。
　　一者，元炁。九者，陽道。為房中之衍，則元炁、陽道亂濁，而將亡也。
　　食氣鴻#60腸胃，吐正吸所邪#61。
　　身中為正，身外為邪。吐身中之正，吸身外之邪，常使腸之鴻滿也。
　　晝夜不臥寐，腸嗚#62未嘗休。身體既#63疲倦，恍惚狀如癡。百脈鼎沸馳，不得清澄居。
　　為歷臟等法，日夜腸嗚，未常休歇，則百脈疲倦，狀若癡人也。
　　累垣#64立壇宇，朝暮敬祭祀。鬼物見形像，夢寐感慨之。心歡意悅喜，自謂必延期。遂以夭命死，腐露其形骸。舉措輒有違，悖逆失樞機。
　　此數者為信鬼神之道，而數祭祀為功，妄想心成，夢寐亦見以為得道，遂自悅焉。不知失天命之中，更加夭折也。為法者，多在山林之間。至于命終，自然腐露。胎息已下，皆非正道，所以引而明之，殊非合和之流，乃是亂常之類。《太清經》曰：長生之道，不在祭祀、事鬼神也，不在導引、屈伸也，不在呪呵、多語也，不在精思，自勤苦也。長生之道，要在神丹。知之甚易，為成是難，唯待九轉八瓊丹。其餘維法，多所誤人。苟知正道，慎勿為也。
　　諸術甚眾多，千條有萬餘。前卻違黃老，曲折戾九都。
　　《太清經》曰：黃老，謂中央黃老君；九都，謂九真之法，皆自然之道。
　　明者省厥旨，曠然知所由。
　　以要言之，黃者，土也；九者，陽也；土壓陽也，不令飛舉。諸衛之中，唯《參同》最妙。審察聖意，知其事源，則道無不成，德無不就也。
　　勤而行之，夙夜不怠#65。
　　營之一年，晝夜不倦。
　　經營#66三載，輕舉遠遊。
　　日服一稻米，三年道成。即欲沖虛，任其多少。
　　跨火不焦，入水不濡。能存能亡，長樂無憂。道成德就，潛伏俟時。太一乃召，移居中洲。功滿上昇，應籙受圖。
　　太一之神，監護燒鍊。合丹之後，先白上清，上清知之，當受圖籙矣。身亦上昇也。
　　《火記》不虛作，演《易》以明之。
　　爐火之事，本法陰陽。人者，陰陽之元，取象以相明也。
　　偃月法爐鼎。
　　器形如偃月。
　　白虎為熬樞。
　　白虎者，金也。先下金，後下水，水以金為樞紐。
　　汞日為流珠。
　　流珠，汞也，太陽之精物也。
　　青龍與之俱。
　　青龍者，水也。水與金，俱入於器中矣。
　　舉東以合西，魂魄自相求#67。
　　龍為水，虎為金。金水相合，如人之有魂魄。陰神曰魄，陽神曰魂。魂魄相求，即是陰陽相合矣。
　　上弦兌數八，下弦艮亦八#68。兩弦合其精，乾坤體乃成。二八應一斤，《易》道正不傾。
　　二八一十六，共成一斤。雖取象陰陽，乃變易之道也。
　　銖有三百八十四，亦應火候爻象之計#69。
　　二十四銖為一兩，當三百八十四銖，一卦六爻，六十四卦都有三百八十四畫，即與易道相應也。
　　以金入猛火#70，色不奪晶光#71。自開闢以來，日月不虧明，金不失其重，日月形如常。
　　引喻以明之。
　　金木#72從月生，朔旦受日符。
　　月既受符於日水亦受符於金。
　　金友歸其母，月晦日相包。
　　月晦之時，金包於水。
　　隱藏其垣郭#73，沈淪於洞虛。
　　金水未成垣郭之狀，且沈沒於洞虛之內。
　　金復其故性，威光鼎乃嬉#74。
　　以金成金，復其本也。金既受已，鼎喜其功。
　　子午數合三，戊己號稱五。三五既諧和#75，八石正綱紀。
　　子為水，水數一。午為火，火數二。相合成三。戊己，土也，土數五。三與五合成八。為金水之綱紀者，唯水、火、土而已。《中經》日三物一家，都歸戊己者是也。凡言三物者，即是水、火、土之三物也。
　　呼吸#76相貪欲，佇息#77為夫婦。
　　水火之氣，呼吸於器中。金水稟之而相交。金為男，水為女。金水合體，即夫婦之道存焉。
　　黃土金之父，流珠水之母。水以土為鬼，土填水不起。
　　流珠者，丹砂之名。金生於土，水出於砂，土剋水，故言鬼。使水不飛者，唯土之功也。
　　朱雀為火精，氣平調勝負。
　　朱雀火之精，爐南以畫之。能調金水者，唯火而已矣。
　　水盛火消滅，俱死歸厚土。
　　火雖熾盛，終為水之消滅。俱息之際，土塊然獨存。還丹既成，水火亡矣。
　　三性已會合#78，本性共宗祖。
　　三性為金、水、火，五行相生，更為宗祖。水與金合，遇火而成。
　　巨勝尚延年，還丹可入口。
　　服巨勝，尚得延年。餌還丹，豈無羽化？
　　金性不敗朽，故為萬物寶。術士服食之，壽命得長久。
　　金非常金，還丹之謂。
　　土遊於四季，守界定規矩。
　　爐之四面，以土塗之。
　　金砂入五內，霧散若風雨。薰蒸#79達四肢，顏色悅澤好。鬢髮白變黑，更生易牙齒#80。老翁復丁壯，耆嫗成姹。改形免世厄，號之曰真人。
　　黃芽狀如金砂，入水之中，其疾如風雨。水為金變，初黑後黃。金為父，水為母，故云老翁、耆嫗。金水化為金，既成寶，自免陶甄世厄也。丁壯者，金盛之貌。姹女者，處子之名也。
　　若#81胡粉投火中，色壞還為鉛。
　　鍊鉛為粉，鍊粉為鉛，歸其本也。
　　冰雪得溫湯，解釋成太玄。
　　水凝而冰，冰消為水，亦歸本也。
　　金以砂為主，稟和於水銀。
　　砂者，黃芽之別名，投水銀而成矣。
　　變化由其真，終始自相因。
　　以金為金，金鈴成矣。種粟望粟，粟亦生焉。
　　欲作服食仙，宜用同類者。
　　植禾當以粟，覆雞用其子。以類輔自然，物成易淘冶。魚目豈為珠，蓬蒿不成檟#82。
　　男生而伏，女偃其軀。自然之理，還丹成矣。何異陶冶之力也？
　　類同者相從，事乖不成寶。是以燕雀不生鳳，狐兔不乳馬，水流不炎上，火薰#83不潤下。
　　金水與鉛，是其類也。過此以往，事乖不成。
　　世問多學士，高妙美#84良才。邂逅不遭值#85，好火#86亡貨財。據案依說文#87，妄以意為之。端緒無因綠，度量何#88操持。擣治羌石#89膽，雲母及礬磁#90。硫黃燒豫章，鉛鴻合和治#91。鼓下五石銅，以之為輔樞。異性#92不同種，安肯合體居。千舉必萬敗，僥倖訖不遇#93。穉年至白首，用索悵狐疑#94。背道守迷路，履徑入曲邪#95。管窺不廣見。難以揆方來。
　　此歎世上之人，不誤還丹之道，廣求石藥，至白首無成也。
　　若夫至聖，不過伏羲，數畫八卦#96幼天地圖#97。文王帝之宗，修而#98演爻辭。夫子庶聖雄，《十翼》以輔之。三君天所挺，迭興更御時。優劣有步驟，功德不相殊。制作有所踵，推度審分銖。有形易忖量，無兆難慮謀。造事令可法，為世定詩書。素無前識資，因師覺悟之。浩若褰帷帳，瞑目#99登高臺。
　　此歎三聖帝，猶不能知還丹之道，而閉目入於泉臺。況矹矹蒼生，鏘鏘冠冕，舉世迷惑，豈能為之？《尚書》曰：知之非艱，行之惟艱。
　　《火記》六百篇，所取#100等不殊。文字鄭重說，俗人#101不熟思。尋度其源流，幽明本共居#102。輒為#103賢者談，曷敢詐偽詞#104。若遂結舌瘖#105，絕道獲罪誅。寫情著#106竹帛，恐泄天之符。猶豫增歎息，俛仰掇慮思#107。陶冶有法程#108，未忍悉陳敷。略述其綱紀#109，開端見枝條#110。
　　恐人不悟，慇懃說之，猶尚昏迷，莫知道本。雖亂辭至博，門戶逾深，智者參焉，無由不得也。
　　以金為隄防，水入#111乃優游。
　　先為提防，水則不溢矣。提防何為？故先下金，後方投水。水遇金也，優哉游哉。
　　金計#112有十五水成數六成十五。
　　水成數六，金成數九。六九相計，共成十五。舉其陰陽猶尚昏迷，非斤兩之也。
　　臨爐定銖兩，五分水有餘。
　　十分為一寸，一寸為一斤。即金有五分，餘是水也。此為定數也。
　　二者以為真，金重如本初。
　　二者，為金水。金水入器，共有一斤，及成真也，不減元數。
　　其三遂不入，水二與之俱。
　　金、水、土為三。水與金，為二。金水自入，土在外焉。
　　三物相含受，變化狀若神。
　　三物謂金、水、土。金水相成制者，土也。居中變化，若有神靈。
　　下有太陽氣，伏蒸#113須臾問。
　　謂火為太陽也。
　　先液而後凝，號曰黃輿焉。
　　金水得火，而俱成。其液隨氣凝結，漸成堅冰，其色如金，故號黃輿也。
　　歲月將欲訖，毀性傷壽年。
　　還丹既成，金水性滅。
　　形體如#114灰土，狀若明窗塵，擣治并合之，馳入赤色門。
　　此言還丹，欲成變化之狀，象人捐節，而後歸真。
　　固塞其際會，務令完緻堅。
　　歲月欲終，火氣復猛，固塞不密，敗於垂成也。
　　炎火張於下，晝夜聲正勤。始文使可修，終竟武乃陳。
　　《歌》曰：首尾武，中間文。始七十，終三旬。二百六，善調均。謂初武七十日；復武七十日；後武三十日；中間三百六十日，文也。
　　候視加謹慎，審察調寒溫。
　　寒溫，文武也。
　　周旋十二節，節盡更始元#115。
　　以月為候，候金水焉。
　　氣索命將絕，休死亡魂魄#116。
　　謂欲終時，冬三日，水王，木相，火死，土囚，金休。陰為魄，陽為魂，陰陽俱廢也。
　　色轉更為紫，赫然成還丹。
　　還者，還其本色也。人稟道氣而生，服之卻歸於道，故名之曰還丹也。
　　粉提一刀圭，九鼎最為神#117。
　　還丹既成，日服稻米。即、欲羽化，頓服刀圭。
　　推演詮五行#118，較約而不煩。舉水以激火，掩然#119滅光榮。
　　若知五行之道，事省不煩於人。水火之氣相蒸，本金之光自滅。
　　日月相激薄，常存晦朔間。
　　日月薄蝕，常晦朔之間，陰陽交會之時，更相掩冒也。此時，金水亦復如之。
　　水盛坎侵陽，火衰高晝昏。
　　水火氣交，更相休旺。
　　陰陽相吞食#120，交感道自然。
　　若非自然，誰使為也？金水相感，理亦如之。
　　名者以定情，字者緣性言。
　　以金為金，金名不易。黃芽金字，因性而稱。
　　金來歸性初，乃得稱還丹。
　　鍊金成金，即成還丹。
　　吾不敢虛說，倣傚#121聖人言。
　　倣傚《易》象也，非敢擅為宗旨。
　　古記提龍虎。
　　龍虎，金水也。
　　黃帝美金華，淮南鍊秋石。
　　礬石粉也。
　　王陽加黃芽。
　　還丹之道，唯此二物。金水總三名，同出異名。
　　賢者能持行，不肖母與俱。
　　臆度銀之與鉛，同入金水。
　　古今道猶#122一。
　　年代雖殊，道無二也。
　　對談咄#123所謀，學者加勉力，留念深思惟。
　　聖人立法以自明，恐時俗之流不信也。
　　至要言其露，昭昭不我欺。
　　不我欺者，不欺於人也。
　　周易參同契卷上竟
　　#1因未得其他版本以參校，故暫以朱熹《周易參同契考異》四庫本（後文簡稱《考異》本）校勘其經文。除底本外，陰真人《周易參同契注》尚有《道藏舉要》本。
　　#2『為棄為籥』，《考異》本作『以為棄籥』。
　　#3『覆冒陰陽』，《考異》本在此之後連接『之道」二字。而底本是獨立成句，把『道」字接在下一句首，亦無『之』字。
　　#4『猶御者』，《考異》本作『猶工御者一』。
　　#5『而』，《考異》本作『以』。
　　#6『於』，《考異》本作『律』。
　　#7『兼開』，《考異》本作『兼并』。
　　#8『六十四卦』，《考異》本作『為六十』。
　　#9『為』，《考異》本作『有』。
　　#10『既未至晦爽，終則復更始』，原作『既未晦爽終，終則復更始』，據《考異》本改。
　　#11『四時之氣順』，《考異》本作『應四時』。
　　#12『其理』，《考異》本作『其序一』。
　　#13『而』，據《考異》本補。
　　#14『易謂坎離者』，《考異》本作『易謂坎離，坎離者』。
　　#15『昇化』，《考異》本作『升降』。
　　#16『校度』，《考異》本作『校度』。
　　#17『為證』，《考異》本作『為徵一』。
　　#18『相合』，《考異》本作『相當』。
　　#19『皆中官所察』，《考異》本作『皆稟中官』。
　　#20『輻輳』，《考異》本作『輻奏』。
　　#21自『卦有三百八十四爻』至『符謂六十四卦也』，《考異》本在『出入更卷舒」之後無之。
　　#22『每至朔旦』，《考異》本作『晦至朔旦』。
　　#23『黃色』，《考異》本作『黃包』。
　　#24『神交接』，《考異》本作『相交接』。
　　#25審『成樞』，《考異》本作『成軀』。
　　#26『仲尼始鴻蒙』，《考異》本作『仲尼贊洪濛』。
　　#27『得』，《考異》本作『德』。
　　#28『當』，《考異》本作『稱』。
　　#29『乃芽滋』，《考異》本作『乃牙滋』。
　　#30『空』，《考異》本作『虛』。
　　#31『屈伸』，《考異》本作『訕信一』。
　　#32『兔影』，《考異》本作『兔魄』。
　　#33『視』，《考異》本作『眼』。
　　#34『數』，《考異》本作『道』。
　　#35『－喪其朋』，《考異》本作『喪其明』。
　　#36『易氣』，《考異》本作『陽氣』。
　　#37『元精砂難視』，《考異》本作『玄精眇難觀』。
　　#38『法』，《考異》本作『擬』。
　　#39『參合』，《考異》本作『參同』。
　　#40『象』，《考異》本作『因』。
　　#41『理』，《考異》本作『治』。
　　#42『闔舒』，《考異》本作『闈舒一』。
　　#43『外』，原作『始』，據《考異》本改。
　　#44『驕溢』，《考異》本作『驕佚』。
　　#45『垂變吝咎』，《考異》本作『乖變凶咎』。
　　#46『拙閣過』，《考異》本作『結過』。
　　#47『原本』，《考異》本作『元本』。
　　#48『終循』，《考異》本作『終修』。
　　#49『已』，《考異》本作『以』。
　　#50『俗人』，《考異》本作『世人』。
　　#51『竅法』，《考異》本作『穴法』。
　　#52『吟氣亦相須』，《考異》本作『金氣亦相胥一。
　　#53『名一』，《考異》本作r各一』。
　　#54『髡實』，《考異》本作『仿佛一』。
　　#55『進』，《考異》本作『退」。
　　#56『採』，《考異》本作『望』。
　　#57『相扶』，《考異》本作『相拘一。
　　#58『環匝』，原作『環市』，據《考異》本改。後文相同處徑改不注。
　　#59『元胞』，原作『元胞』，據其文義改。《考異》本作『玄胞』。
　　#60『鴻』，《考異》本作『鳴』。
　　#61『所邪』，《考異》本作『新邪一』。
　　#62『腸嗚』，《考異》本作『晦朔』。
　　#63『既』，《考異》本作『以』。
　　#64『累垣』，《考異》本作『周迴』。
　　#65『不息』，《考異》本作『不休』。
　　#66『經營』，《考異》本作『服食』。
　　#67『相求』，《考異》本作『相拘』。
　　#68『艮亦八』，《考異》本作一亦如之〕。
　　#69『銖有三百八十四，亦火候爻象之計』，此句《考異》本認為是注文而不是經文。
　　#70『以金入猛火』，《考異》本作『金入於猛火」。
　　#71『晶光』，《考異》本作『精光』。
　　#72『木』，《考異》本作『本』。
　　#73『垣郭』，《考異》本作『匡郭」。
　　#74『嬉』，《考異》本作『嬉」。
　　#75『諧和』，《考異》本作『和諧』。
　　#76『呼吸』，《考異》本作『噱吸』。
　　#77『佇息』』《考異》本作『佇思』。
　　#78『已會合』，《考異》本作『既合會』。
　　#79『薰蒸』，《考異》本作『重黑』。
　　#80『鬢髮白變黑，更生易牙齒』，《考異》本作『髮白更生黑，齒落出舊所』。
　　#81『若』，《考異》本無此字。
　　#82『魚目豈為珠，蓬蒿不成槓』，原脫，據《考異》本補。
　　#83畫『薰』，《考異》本作『動一』。
　　#84『美』，《考異》本作『負弋』
　　#85『值』，《考異》本作『植』。
　　#86『好火』，《考異》本作『耗火一。
　　#87『說文』，《考異》本作『文說』。
　　#88『何』，《考異》本作『失』。
　　#88『羌石』，原作『差石』，據《考異》本改。
　　#90『礬磁』，《考異》本作『譽磁』。
　　#91『鉛鴻合和治』，《考異》本作『泥汞相煉治』。
　　#92『異性』，《考異》本作『雜性』。
　　#93心『僥倖訖不遇』，《考異》本作『欲點反成痴」。
　　#94『用索悵狐疑』，《考異》本作『中道生狐疑』。
　　#95『履徑入曲邪』，《考異》本作『出正入邪蹊』。
　　#96『數畫八卦』，《考異》本無『數』字。
　　#97『幼天地圖』，《考異》本無『地』字。
　　#98『修而』，《考異》本作『結體』。
　　#99『暝目』，《考異》本作『瞋目』。
　　#100『所取』，《考異》本作『所趣』。
　　#101『俗人』，《考異》本作『世人』。
　　#102『尋度其源流，幽明本共居」，原闕，疑漏，今據《考異》本補。
　　#103『輒為』，《考異》本作『竊待』。
　　#104『詐偽詞』，《考異》本作『輕為書』。
　　#105『若遂結舌瘡』，《考異》本作『結舌欲不語』。
　　#106『著』，《考異》本作『寄』。
　　#107『攘慮思』，《考異》本作『綴斯愚」。
　　#108『法程』，《考異》本作『法度』。
　　#109『綱紀』，《考異》本作『紀綱一。
　　#110『開端見枝條』，《考異》本作『枝條見扶疏』。
　　#111『水入』，《考異》本作『水火』。
　　#112『計』，《考異》本作『數一。
　　#113『伏蒸』，《考異》本作『伏黑』。
　　#114『如』，《考異》本作『為一。
　　#115『始元』，《考異》本作『相親』。
　　#116『魂魄』，《考異》本作『魄魂』。
　　#117『粉提一刀圭，九鼎最為神』，《考異》本作『粉提以一丸，刀圭最為神』。
　　#118『詮五行』，《考異》本作『五行數』。
　　#119『掩然』，《考異》本作『奄然』。
　　#120『吞食』，《考異》本作『飲食』。
　　#121『倣傚』，《考異》本作『放效一。
　　#122『猶』，《考異》本作『由』。
　　#123『咄』，《考異》本作『吐一』。
　　周易參同契卷中
　　長生陰真人註
　　乾剛坤柔，配合相包。
　　乾，陽也，故剛直。坤，陰也，故柔順。柔順喻水，剛直比金。剛柔相包，以為配偶也。
　　陽稟陰受，雌雄相須。須以造化，精氣乃舒。
　　陰陽配合，若雌雄相須。相須之時，精氣為物，即是金水合體，稟氣成真也。
　　坎離冠首，光耀垂敷。玄冥難測，不可畫圖。
　　坎為水，離為火。火在下，水在上，居器之端。端者，首也。炎赫爐內，故云垂敷。玄冥謂道之幽微，言說莫契，況乎圖畫而測其源也。
　　聖人揆度，參序元基#1。
　　聖人，謂伏羲。元基，道之本。聖人，仰觀俯察，而知道根。
　　四者混沌，徑#2入虛無。
　　四者，謂乾、坤、坎、離，即金、木、水、火之謂。四者渾合，自然生成。虛無，無心為喻。
　　六十卦用#3；張布為輿。　　
　　陰陽之用，如人之用車輿，運轉循環，無窮極也。
　　龍馬就駕，明君御持#4。和則隨從，路平不邪。邪遇#5險阻，傾危國家。
　　龍者，乾也。馬者，坤也。君者，火也。國家者，爐器也。火氣調通，則金水循常而不飛。火氣不和，則金水淫溢而流盪。流盪之際，壞器敗爐。以龍喻乾，以馬明坤也。
　　君子居其室，出其言善者#6，千里之外應之。喻金公處神室#7；為#8。萬乘之主，處九重之室，發號出政#9，順陰陽節令#10。藏器俟時，勿違卦日。
　　《繫辭》曰：君子居其室，出其言善，則千里之外應之，況其邇者乎？出其言不善，則千里之外違之，況其邇者乎？以喻金也。二至之日，陰陽俱復，先王以是日閉關，商旅不行。人君順陰陽以開闔。金木居器中，喻九重室也。發號出政，用水火也。順寒暑生成。候也。《屯》、《蒙》以日用，則不違卦體，而合卦爻辭也。
　　《屯》以申子，《蒙》用寅戌。
　　《乙巳占》日：同類異位者，寅、午、戌為火，申、子、辰為水。申、子、辰屬陰，寅、午、戌屬陽。平明至日中為陽，日中至黃昏為陰，即當朔旦《屯》直事，其暮《蒙》當受。
　　餘六十卦，各自有日。
　　即謂晦至朔旦，《震》來受符，《復》卦建始萌之類也。
　　聊陳兩象，未能究悉。當仁施德，立義刑設#11。逆之者凶，順之者吉。
　　兩象，謂水火。水有仁而好惠，火有義而多刑。順之，則金水調和。逆之，則金水逃逸。
　　按歷法令，至誠專密。謹候日月#12；審察消息。纖介#13不正，悔吝為賊。
　　《繫辭》日：吉、凶、悔、吝生乎動。動，有火也。火氣既動，審明消息，消息無方，悔吝生矣。若日辰過刻，纖介有差，則金水不凝，而生災害也。
　　二至改度，乖錯委曲。隆冬大暑，盛夏霜雪#14。二分縱橫，不應漏刻。風雨不節，水旱相伐。蟲蝗涌沸，天見其怪。山崩地圯，草異旁出#15。
　　《乙巳占》日：二至、二分之日？陰陽分至。先之一辰為離，辰至此之位皆在四仲之月。八月、二月，陰陽分位。五月、十一月，陰陽俱至。二月，陽氣始出，陰氣始入，為陰離。八月，陰氣始出，陽氣始入，為陽離。陽生於子，陰生於午。五月，陰氣始至，陽氣始屈，故分至。先之一辰為離，言陰陽以此辰分離也。上數事者，蓋謂陰陽不調，即有如此之應也。若水火不節，金水亦斯變也。
　　孝子用心，感動皇極。近起於口#16，遠流殊域。
　　孝子者，水也。皇極者。金也。即是水感於金，流轉不停，適於異域，處他方也。
　　或以招禍，或以致福。或興太平，或造兵革。四者之中#17，由乎胸臆。
　　四者，謂乾、坤、坎、離，謂甲、冑、兵、戈。陰陽不調則禍起，陰陽調則福來。福來之時，自太平也。二者之中，由於火。火之猛烈，有若兵戈。
　　動靜有常，奉其繩墨。
　　火動水靜，以順陰陽，不移如繩墨之准的。
　　四時順宜，與氣相得。
　　水火之氣，以順四時。
　　剛柔斷矣，不相涉入。
　　晝則陽剛，夜則陰柔。晝夜自分，不相凌鑠。
　　五行守界#18，不妄盈縮。
　　五方之神，各守本界，以衛金水，不使虧盈也。
　　《易》行周流，詘伸#19反覆。
　　變易之道，周流而行。陰屈陽伸，陽屈陰伸，反覆其位，循環無窮也。
　　晦朔之間，合符行中。
　　晦朔之問，日月交會。既以受符，復行金水。以此時，亦相結媾，將畢，還遊器中。符，謂直符，言朔及旦用《震》為直符，《屯》為直事；暮及月晦，用《巽》為直符，《蒙》為直事。
　　溷悶濛鴻#20，牝牡相從。滋液潤澤，施化流通。天地神靈，不可度量。
　　溷問濛鴻，混沌之貌。水為牝，金為牡。金水合會，相從不違，遂能潤澤肌膚，流通施化，難測何異神靈？
　　利用安身，隱形而藏。
　　《乾·文言》日：利者，義之和也。既以物和，身自安也。謂金水利用，隱於器中也。
　　始於束北，箕斗之鄉。旋而右轉，嘔輪吐萌。
　　日月右轉，五星左旋，起於斗中，而合於午。當是時也，月嘔其輪，物吐其萌，金吐其液，水嘔其光。
　　潛潭見象，發散精光。
　　潛潭，謂水。精光，謂金。金王可以發輝，水清可以見象。
　　畢昂之上，震出為證#21。
　　畢昂，西方宿。月，三日魄生，而見於畢昂之上。起火三日，氣方達於器中。水得火氣而震動也，故以月為證驗。
　　陽氣造端，初九潛龍。陽以三立，陰以八通。故三日震動，八日兌行。
　　九者，陽之極數，龍能變化，故以喻乾。二月仲春，枝葉成立。八月仲秋，根核始成。火之三日而水動，八而金行。金象日，行遲。水象月，行疾。三三相應，八八相通，謂陰陽感之，相須成物，潛龍勿用，正當建子之月，金水初入之時，故以潛龍為喻也。
　　九二見龍，和平有明。三五德就，乾體乃成。
　　《乾·文言》日：九二，見龍在田，君德也。德博而化。三五，十五日，月滿之時，即金體漸漸成就，正當九二之時。
　　九三夕惕，虧折神符，盛衰漸革，終還#22其初。巽繼其統，固際操持。
　　巽為長女，長女者，水也。兌上離下，日革#23。水火相戰，而後生變者也。《易》日：九三，君子終日乾乾，夕惕若厲，無咎也。九三非龍德也，故以君子喻之。九三之時，陽氣盛，盛而鈴衰，陰陽終始也。陽氣既盛，．陰氣則衰，陰陽相戰，所以革也。是以火在器下，水在器上，長女居中，外水火氣交，金水自變，即乾乾夕惕，而後變生。
　　九四或躍，進退道危。艮主進止，不得瑜時。二十三日，典守弦期。
　　《乾·文言》曰：九四，或躍在淵，無咎，何謂也？子曰：進退無常，非離韋也。《艮·象》曰：艮，止也。時止則止，時行則行；動靜不失其時。艮其止，止其所也。九四或躍在淵之時，即當金水沸涌，居其器之中，或進或退，不離其居，順時候也。復當二十三日，下弦之際也。
　　九五飛龍，天位加喜。
　　九五飛龍在天，即是君王之位。君既當位，能無喜乎？純陽之時，金正用事也。
　　六五坤極#24，結括終始。溫養#25眾子，世為類母。
　　《坤·象》曰：六五，黃裳元吉。王輔嗣日：黃，巾之色；裳，下之飾。垂黃裳以獲元吉，非用武也。極陰之盛，不至疑陽，以文在中，美之至也。《坤》卦六五之位，乃是純陽之時，陰極陽生，相承變化。坤為萬物之母，故報養眾子。陰為終，陽為始。當是之時，水亦全盛，而代於金也。
　　陽數已訖，終則復始#26。推情合性，轉而相與。
　　陽生於子，終於巳。陰生於午，終於亥。陽生則陰復，陰生則陽復。雖性自然，而有如禪位。
　　上九亢龍，戰德于野。
　　亢，極也。陽極陰生，故戰于野。金水之道，與此無殊也。
　　用九翩翩，為道規矩。
　　九者，陽也。陽，剛直之物，唯乾體取用之。乾金，陽火也。金能用火，是以成其真也。
　　循據遊璣，昇降上下。
　　環璣，北斗星也。北斗左轉，日月右漩。漩主金，璣主水。昇降輪迴，無常也。
　　周章六爻，難可察睹，故無常位，為《易》宗祖。
　　謂《乾》、《坤》六爻變化，循環無常位。《乾》、《坤》立，而變易生焉。是以稱其宗祖也。
　　朔旦為《復》，陽氣始通。出入無疾，立表為剛。黃鍾建子，兆乃滋亨#27。播施柔#28；黎蒸得常。
　　十一月一日，陽氣始復。復者，入也。陽氣初生。生者，出也。各稟自然，俱無疾病。冬至之日，律中黃鍾，陽氣始生於子，萬物方動，萌芽漸滋，黎眾蒸進播布也。謂天布其陽氣，眾庶進其常道。常道，火道也。是時，金水初復器中，俱稟陰陽，亦無疾病。
　　《臨》爐施條，開雲#29正光。光耀浸進，日以益長。
　　《晉·彖》曰：晉，進也。明出地上，順而麗乎天。《益·彖》曰：天施地生，＇其益無方。几益之道，與時偕進。明為陽火，地上為爐；下火者，器也。言火進爐下，而著於器。金象於天，水象於地。金水施生，自然相合也。
　　丑之大呂，結正低昂。
　　建丑之月，律中大呂。呂，申也。陽氣火申之時，金水正低昂也。低昂者，高下無怛之貌。
　　仰以承#30《泰》，剛柔並隆。陰陽交接，小往大來。
　　《泰·眾》曰：泰，小往大來，吉亨。　　則是天地交而萬物通，上下交而其志同。剛柔者，金水也。陰陽者，水火也。金水變而水火通，水火通而其志同。蓋取象於六十四卦也。
　　輻湊於寅，運移#31趨時。
　　建寅之月，陽氣大申。當此之際，金水輻奏運轉，順時也。
　　漸歷《大壯》，俠列卯門。
　　《大壯·彖》曰：剛以動也，故大壯。剛者，金也。即是金初化液，漸至大壯。壯者，堅冰之貌也。
　　榆莢墜落#32；還歸本根。
　　立春木王，甲往召乙，乙懷金氣，以還應甲，故仲春殺檢莢。莢，白象，金色也。榆莢歸根，金以還本。
　　刑德相負，晝夜始分。
　　《遁甲經》云：天地之道，陰為刑，陽為德。出則萬物犯刑，入則萬物存德#33。故曰：刑德集聚，俱會於門，天地解離，不可復合。二月、八月，陰陽分位。二月，陽氣始出，陰氣始入，為陰離。八月，陰氣始出，陽氣始入，為陽離。金水、水火，亦順於此也。
　　《夬》陰以退，陽昇而先#34。洗擢羽翮，振索宿塵。
　　《夬·彖》曰：夬，決也。剛決柔也。柔乘五剛也。剛，金；柔，水也。金化於水，欲至無刑。五剛一柔，決無難也。
　　《乾》健盛明，廣被四鄰。
　　乾，健也。陽氣剛健，盛於四月，故日廣被四鄰。當此之時，金亦如是。
　　陽終於巳，中而相干。
　　陽生於子，終於巳。陰生於午，終於亥。一年之中，陰陽各半。相干，謂陰相干犯也。陰附於陽，故戰于野，即相干之義。金水亦時相干。
　　《姤》#35始端緒#36，履霜最先。
　　《姤#37·彖》曰：姤，遇也。天地相遇，品物咸亨。《坤·彖》曰：履霜，堅冰，陰始凝也。馴致其道，至堅冰也。天地相遇，即是金水相親。履霜堅冰，金水變化之貌。《參同契》取象至深，研之唯深也。
　　《井》底寒泉，午主#38蕤賓。賓服於陰，陰為主人。
　　《井·象》日：改邑，不改井，乃以剛中也。以剛處中，故能定居其所。器以象金，以喻剛。剛處器中，不離其處。夏至之日，律中奠賓，陽也。賓服於陰，建午之月，陰生陽，復於陰，陰者為主。當是時，金方用事，金復水中，則水為主。
　　《遁#39》去世位，收斂其精。懷德俟時，柄遲昧冥。
　　《遁》之為義，以場附陰，陰道欲浸而長，正道亦未全滅。夏至已後，陰長陽消，陰為主人，陽附陰也。即是金附於水，水道盈，陽斂其精，待時而動。建子之月，即是其時。柄遲，猶隱遁潛龍勿用，遁身於幽冥之內也。
　　《否》閉不通陽姓名。
　　《否·彖》曰：大往小來交，而萬物不通。天地不交水未合。陰氣既伸十二月合而成真。
　　《觀》其權量，察仲秋情。
　　北斗第四星，權。權為伐。伐者，也。仲秋陰盛，以此相應。此時，以其凝結也。
　　任畜微稚，老枯復榮。
　　微稚，為姹女。老枯，為耆嫗。耆嫗成真人，真人既成，榮枯自無也。
　　薺麥芽#40孽，因冒以生。
　　卯，冒也，言物生長，覆地因以為冒。建酉之月也，萬物死，薺麥生，當六三含章可貞之位。陰之月，陽氣盜生。水盛之時，金亦盜變於水也。
　　《剝》爛肢體，消滅其形。
　　《彖》曰：剝，剝柔變剛也。謂陽氣剝盡其形也。此時，金體散盡，水能變金，《剝》之象。
　　化氣既竭，亡失至神。
　　言陽氣變易，八月而竭。陰陽不測之謂神。陽氣既衰，神將亡矣。
　　道窮則反，歸乎《坤》元。
　　陽道既伏，歸長於《坤》。金德既衰，水其用事。
　　恆知#41地理，承天布宣。
　　為陰，天為陽。陽宣而陰閉。陰非永閉。要待陽而始生。陽雖育之，叉藉陰而成物。
　　玄幽遠眇#42，隔閡相連。
　　天玄地黃，相去玄遠，雲霧隔閡，不可得而親之。至于日月著明，山澤通氣，雷風怛若，寒暑運行，則如循環相連，不知窮極、況乎金水近，而感之不難也。應度育種，陰陽之源。
　　育養眾類，皆應度數。而生度數之源，即是陰陽之本，還丹之根也。
　　寥廓恍惚，莫知其端。
　　言寥廓之內，恍惚之中，陰陽潛運，莫測端倪。寥廓，言爐。恍惚，謂器。金水流轉，循環其中。
　　先迷失軌，後為主君。
　　《坤·彖》曰：先迷失道，後順得常。西南得朋，乃與類行。謂陰也。《文言》日：坤至柔而動也剛方。後得主而有常。水柔動，漸成堅冰，是其剛也。金為水；水之得金，得長道也。
　　無平不陂，道之自然。
　　《泰》卦曰：九三，無平不陂，無往不復。九三，陽之極位，陽及則陂。陂者，坦蕩之貌。道之自然。復者，反本之謂。陰陽通泰之時，蕩蕩而無疾病，自然之理，非是有為。金水交通之時，與此無異也。
　　變易盛衰#43，消息相因。
　　陰陽變易，更為盛衰，消息其原，皆相因也。陽育而陰成，陰殺而陽生。金水之道相因，愈深矣。
　　終《坤》始《復》，如循連環。
　　乾為陽，陽生萬物，故言初。坤為陰，陰成萬物，故言終。陽生則陰復，陰生則陽復，陰陽生復無窮，如環之無端也。金水、水火展轉以如此。
　　帝王永御，千秋常存。
　　九五飛龍在天，則是帝王之位二乘六龍以御天。復是永御之義。常存者，不滅之貌，謂乾道不息，千秋常存，以《乾》象金常存也。
　　將欲養性，延年#44卻期。審思始末#45，當慮其先。人所稟軀，體本一無#46。
　　人欲延其性命，悟道歸真，則鈴思慮其軀從何稟受。稟受知己，道即可為。苟慢於斯，徒勞竭力。亦由還丹之道，須識其源。未曉端倪，虛為好火也。
　　元精雲布，因氣託物#47。
　　元精者，元氣也。．元氣生於陰陽。陰陽，精為萬物，人則天地之中一物耳。．有金水之體，用水火而成還丹。
　　陰陽為度，魂魄所居。陰神月魄，陽神日魂#48。魂之與魄，互為室宅。
　　室宅者，爐器也。陰陽尚相配偶，況一乎金水而不相須？(（上經》曰舉束以合西，魂魄自相求是也。
　　性主處內，立置鄞鄂。
　　諸葛武侯曰：性者，命也。性能與命通。謂金水處於器中，金水凝形，成其鄭鄂。鄞鄂者，堅冰之貌也。
　　情主營外，築垣城郭。城郭完全，人民#49乃生#50。
　　情者，意之主。此言器居於爐，如城郭；人民，謂金水。爐堅密，則金水化生。爐器不堅，則金水逃逸，喻人無城郭，則何所依投也。
　　當#51斯之時，由乎#52乾坤。
　　乾為金，坤為水。還丹之用，只在．乾、坤，非自為之，由人情之所致也。《乾》動而直，精布能流#53。
　　《繫辭》曰：夫乾，其靜也專，其動也直。是以大生焉。乾為金，金能流通，布其精液也。
　　《坤》靜而闢，為道舍廬。
　　《繫辭》日：坤，其靜也翕，其動也闢，是以廣生焉。坤為水，水居金上，故日含廬。
　　剛施而退，柔化以滋。
　　剛，陽；柔，陰也。陽極自退，陰生自滋。陰陽循環，誰使為也。是以金入於水，變化為真也。
　　九還七返，八歸六居。
　　一、三、五、七、九，陽之數也。二、四、六、八、十，陰之數也。共五十有五，即是天地之數。九當《乾》卦亢龍之位，七當《乾》卦飛龍在天。飛龍在天，大人造也。么几龍有悔，窮之災也。故從九位而反六。八當《坤》卦龍戰于野，六當《坤》卦黃裳元吉，文在中也。故從八位而居六焉。取此陰陽天用之時，衰極之際。正用者，金水和合。元極者，水火道窮也。
　　男白女赤，金火相拘。＂拘即水定，水五行初#54。
　　金為男，金色白。離為女，離色赤。金得火氣，留水不逸。水數一，為五行之首。變化還丹者，其在於水乎？
　　上善若水，清而無瑕。
　　《老子》曰：上善若水。水清而淨，淨無瑕穢。至道之源。與此同，即還丹也。
　　道之形象，真其#55難圖。
　　至道無形，非圖畫之所測。還丹之道，岂是凡俗之能知也？
　　變而分步，各自獨居。
　　金水初變之時，各自居於一處。
　　類如雞子，白黑相扶#56。
　　金白水黑，相會器中，末化之時，狀如雞子。
　　縱橫一存#57，形為始初。
　　金體至重，方圓一寸即一斤。金水入時，各有八兩。及成真時，不減於初。
　　四肢五臟，筋骨乃俱#58。
　　歲月欲終，冰乃凝結。四肢之內，一體之中，俱化為金，秋毫無失也。
　　彌歷十月，脫出其胞。
　　十一月起火至十月，則一歲之事畢矣。歲終後，還丹乃成。出離器中，如婴兒之出胞胎也。
　　骨弱可捲#59，肉滑若鉛。
　　還丹即成，美麗柔軟，至于細滑，不喊於鉛。
　　陽燧以取火，非日不生光。
　　以火鏡向日，以艾成之。須臾之間，火自生矣。
　　方諸非星月，安能得永漿。
　　以水鏡取水，鏡承月下，以槐承之。片時，盈椀。
　　二氣雖懸遠#60，化感而相通#61。
　　二氣，謂日月在天，水火在地，相去三十徐萬里。感化咫尺之問，即明陰場相通，非遠近能隔也。
　　何況近存身，切在於心胸。
　　《繫辭》曰：近取諸身，遠取諸物。近取者，金水之道。遠取者，日月之精。雖陰陽出微，而不脫於人意也。
　　陰陽配日月，水火為效證#62。
　　積陽文精為火，火之精為日。積陰之精為水，水之精為月。不信陰陽感通，水火從何而至？還丹之道，本自陰陽。既有證明，還丹豈無神驗也？
　　耳月己之寶#63，固塞勿發揚#64。
　　《說卦》曰：坎為耳，離為目。言水火為金水之耳目。閉塞耳目，無妄一發揚。
　　真人潛深淵，浮遊守規中。
　　真人，謂真寶。真寶，謂還丹。還一丹，謂金水。金水港於泉內道泳，守其規模。深泉，謂器中也。
　　旋曲以視覽，開闔皆合同。
　　爐中器內旋曲，徘徊之問，不離金一水、水火，合同其精也。
　　為己之軸轄，動靜不竭窮。
　　為金水之轂軸，唯水火之最先。火一炎而動，水清而靜，二氣感化，不竭不窮，己為金水也。
　　離氣內營衛，坎亦#65不用聰。兌合不用#66談，希言順以鴻#67。
　　離為目，坎為耳，兌為。。火氣營衛於內，水形沈靜於外，乃三緘於中。。既緘之，自無談也。耳既寂默，自無聽也。順彼鴻鵠，希其音聲。此謂火既發動，水助飛昇，同際不堅，恐其逃逸也。
　　三者既關鍵，緩體處空房。
　　三者，水火、器、。也。合有關鍵，非鑰不開，則金水寬緩其形。處此空房，謂器中也。
　　委志歸虛無，無念以為常。
　　金水在於器中，寂然無所為也，即與虛無合體，無念為常。無念虛無，是其常道也。
　　證難以推移，心專不縱橫。
　　謂金水隨水火之氣推移於器中，專一而居，不復有縱橫。縱橫，謂逃逸也。寢寐神相抱，覺寤候存亡。
　　為道之人，守一無雜，則睡夢之內，髡鬍神來。神，謂太一。存亡，謂水火也。
　　顏容浸以潤，骨節益堅強。
　　金得水而顏容浸潤，水得金而形體堅強。非獨陰陽感之，亦由水火之用焉。排卻#68眾陰邪，然後立正陽。
　　眾陰謂二水，正陽謂一金。水變為金，邪氣自消。
　　修之不報休，蒸氣#69雲雨行。
　　雲行雨施，乾道變化。變化金水，卻成於乾。
　　淫淫若春澤，液液象解冰。
　　言金水得水火之氣，流液狀如冰之釋也。
　　從頭流達足，究竟復上昇。
　　謂金水合和，昇為真人。真人謂真寶，真寶是還丹也。
　　往來洞無極，怫怫被器中#70。
　　怫怫者，怫靜之貌。言金水得水火之氣，往來怫鬱於器中也。
　　反者道之驗，弱者德之柄。
　　陰陽反本，即道之驗。反本者，歸之於器。器者，大道之體。弱者，謂水。水有志德，能成於金也。
　　耘鋤宿污穢』細微得調暢。
　　細微，謂金。穢污，謂水。艾夷水體，而變成金，則細微之問，皆得和暢。濁者清之路，昏久則昭明。
　　昏濁，謂水。清明，謂金，。金體既成，水性自滅也。
　　世人好小術，不審道淺深。
　　小衛，謂吞日月之精，為房中之法，導引服氣，正念存思，徒積劬勞，終無利益。豈知大還丹之道，神妙無方也。
　　棄正從蹊徑#71欲疾#72關不通。
　　闆，塞也。正，謂大還也。疾，謂小衍。言還丹遲而無效，謂小衍疾而有徵，孰知塞其所為，反其正道？
　　盲者不柱杖；聾者聽宮商。
　　好小衍之人，如盲者不策杖，聾者聽音而無所辯。
　　投水．捕雉兔，登山索魚龍。
　　雉兔居山，魚龍在水，捕索異處，豈可得乎？亦如還丹，非類不合也。
　　植麥欲穫黍，運規#75以求方。
　　以喻還丹，非類不獲。
　　竭力勞精神，終年不#76見功。
　　雖竭其智力，勞其精神，不知金水之由，徒盡終年之費。
　　欲知服食法，事約而不煩。
　　還丹之道，唯金、水、水、火四者之用，省約不煩。雖日月至多，而所費甚寡。
　　太陽流珠，常欲去人。卒得金華，轉而相因。
　　流珠者，汞也。汞出於丹砂。丹砂者，太陽之精，汞之別名，得火便走，故日常欲去人。燒合之時，非金華不能留水。金華水造，水被金留，是以相因展轉，無失者也。
　　化為白液，凝而正堅。
　　火氣銷金，金化為液，金與水合，漸一成堅冰也。
　　金華先唱#77，食頃#78之問，解化為水，馬齒□玕#79。
　　金華得火，先化為水。水與金結，如馬齒形也。
　　陽乃往和，情性自然。迫促時陰，拘畜禁門。
　　陽者，金也。陰者，水也。金和於一水，性稟自然。拘繫器中，人所為之也。
　　慈母養育，孝子報恩。遂相銜咽，咀嚼相吞#80。
　　金生於水，故云慈母。水反為金，故日報恩。咀嚼相吞，金水會同之貌也。
　　嚴父施政#81，教#82子孫。
　　土生金，金生水。土是金父孫。使金水不離流，唯土之功也。
　　五行錯王，相據以生。火性銷金，金伐木榮。
　　春木王，夏火王，秋金王，冬水王。還丹之道，春、夏金王，秋、冬水王。又火王，此即五行錯王者也。土雖生金，而制於金。金被陽銷，入於水一為正道，安得不榮？
　　三五與一，天地至精。
　　水數一，火數二，一與二為三。土數五。一者，器中之水，是三五與一也。還丹之道，唯此四般。四般合成，和遂成真寶。至精者，陰陽之精氣也。
　　可以口訣，難以書傳。
　　書不盡言，言不盡意。道之微妙，書豈能傳也？
　　子當右轉，午來#83東旋。
　　子為陰，右轉。午為陽，左旋。陽為金，陰為水俱得火而流轉。
　　卯酉界隔，主定二名。
　　日出在卯，月生在酉。以喻金。金水相成，名之謂金水也。
　　龍呼於虎，虎吸其精#84。兩相飲食，俱一相貪榮#85。
　　青龍為水，白虎為金。金水纏食，甘於人口。
　　熒惑守西，太白經天。殺氣所臨，何有不傾。
　　熒惑，火也。太白，金也。金得火氣，流轉器中，故云經天。殺氣，謂熒惑也。
　　狸之捕鼠，雀之畏鸇#86。各得其剋#87，何敢有聲。
　　陰水之得火，如狸犬之捕田鼠，鷹鸇之逐烏雀，無敢不伏也。
　　不得其理，難為妄言。
　　不得金水之理，徒懷妄想之言。
　　竭嬋家產，妻子飢貧。自古及今，好者億人。訖不諧偶，希有能成。廣求名藥，與道乖殊#88。
　　廣求石藥，竭盡資財，既與道違，自無成也。
　　如審遭逢，睹其端緒。以類相瓦，揆物終始。
　　以類者，金生水，水結為金。揆度陰陽，即知終始也。
　　五行相剋，更為父母。母含滋液，父生稟與。凝精留形#89，金石不朽。審專不泄，得為成道。
　　《神樞·靈轄》日：二氣交會，各立五行。金、木、水、火、土如循環之無竭也。故金作而水生，水流而木榮，木動而火明，火炎而土平，土積而金成，此五行相生也，而更相愛者也。金入火而銷亡，火得水而滅光，水遇土而不行，土植木腫瘡，木逢金而折傷，此五行相剋而相惡者也。金為父，水為母，父母相交，稟精氣於水火。水火不息，金水各流其形。形不流，得成正道。正道者，還丹之謂也。
　　立竿見影，呼谷聞響#90。豈不靈哉，天地至象。
　　立竿則影見，呼山則響應，睹此尚為靈異，陰陽豈不神哉？陰陽者，天地．之源。乾坤者，還丹之本。天地，謂金水也。
　　若以野葛一寸、巴豆一兩，入喉輒彊，不得倪仰。當此之時，雖#91周文碟曹，孔父#92占象，扁鵲操針#93，巫咸叩鼓，安能令蘇，復起馳走？
　　謂野葛、巴豆毒，人食鈴死之徵。金水，大還丹鈴成之物。
　　河上女，靈而最神。得火則飛，不染垢塵#94。鬼隱龍匿，莫知所存。欲將#95制之，黃芽#96為根。
　　河上姹女，水之異名。儻不入黃芽，獨燒於火，雖器厚盈尺，固塞百重，火動則飛。黃芽之能止，須央去盡，不見纖毫。如鬼之隱於冥中，如龍之匿於泉下，縱有驪珠之目，亦不睹其蹤由，鈴使水不束西，唯黃芽之力能制，故日金之根。物無陰陽，違天背元#97。牝雞#98自卵，其雛不全。夫何故乎？配合未連，三五不交，剛柔離分。施化之精，天地自然。
　　天地者，陰陽也。陰陽合萬物。萬物變化，有如牝鵝食穀，肥則自生其卯，雖成復無雛也。蓋謂雌雄未合，達彼事原。三五，謂水、火、土。剛柔，謂金水。水火之氣未交，金水之形不合。水火、金水，皆是陰陽。陰陽之精，化為真寶；自然之理，違此無成也。
　　猶火動而炎上，水流而潤下。非有師導，使其然也#99。
　　自然之理，證使為之。金水相須，亦如是也。
　　資始統政，不可復改。
　　《乾·象》曰：大哉乾元，萬物資始，乃統天。謂乾道變化，不可改移。乾，金也。金能變化，故取喻於斯矣。
　　觀夫雌雄交會#100之時、剛柔相結而不可解，得其節符。
　　剛柔，謂金水。雌雄，謂水火。水火氣交，則金水凝結而不可解，為得節符。節符，謂八卦依八節而施·寒－暑，順八卦而列陰陽也。
　　非有巧#101夫以制御之。
　　巧夫，謂造物者。剛柔自然而交，非造物之能制御也。
　　若以#102男生而伏，女偃其軀，稟乎胞胎，受氣元初，男則背陽而向陰，女則背陰而向陽#103，非徒生時看#104而見之，及其死也，亦復效之。此非父母教令，乃陰陽之順宜#105其然。率在#106交媾，定置#107始先。
　　以喻金水自然生成，非由於人抑令和合。
　　坎男為月，離女為日。日潛遁而沈彩，月施德以舒光#108。日受月化，體不虧傷。
　　《說卦》曰：坎再索，而得男，故謂之中男。離再索，而得女，故謂之中女。坎為男，離為女。坎卦陽在陰中，故稱男。離卦陰在陽中，故稱女。日沈其彩，謂金入水中。月施其德，謂水入金內。月變日化，受符復行。水化於金，體不虧缺也。
　　陽失其契，陰浸以萌#109。晦朔#110薄蝕，掩冒相傾#111。陽銷#112其形，陰凌生災。
　　日月薄蝕，叉於晦朔之問。月掩於日，謂之薄食，蓋謂陰凌於陽也。言水冒於金，此於日月陰陽交會，常有此災也。
　　男女相須，含吐以滋。
　　男女，謂金水相含，漸成滋蔓。
　　雄雌雜錯#113，以類相求。
　　雄雌者，金水也。金合於水，以類相交是也。
　　金化為水，水性周章。火化為土，土#114不得行。
　　金得火氣，化而為水。水入於金，周章成文。火變為土，土填水凝，即是水以土為鬼，土填水不起。
　　故男動外施，女靜內藏。
　　男，火也。女，水也。火動之時，水藏器內。
　　過度淫節#115，為女所拘。
　　金得火氣，散入水中，卻為水之拘執也。
　　魄以檢魂，不得淫奢。
　　陽神日魂，陰神日魄。魂魄相合，水不淫奢。淫奢，過差也。
　　不寒不暑，進退得時#116。各得其和，俱吐證符。
　　看進退以候時，順寒暑而施火。欲知金水之和合，先視卦節而證明。即是朔旦《屯》直事，其暮《蒙》當受也。
　　丹砂水精#117，得金乃并。
　　水生於砂水，得金而體易。體易之後，即是金水相并。
　　金水相比#118，水火為伍#119。
　　金水既相比和，水火自相鄰伍。
　　四者混沌，列為龍虎。龍陽數奇，虎陰數偶。
　　四者，謂金水、水火也。金水得水火之氣，混沌而未分。龍為水數一，虎為金數四，而為奇為偶也。
　　肝青為父，肺白為母。腎黑為子，氣為五行之始#120。
　　肝主束方木，木色青；束方，純陽之位，故稱父。肺主西方金，金色白；西方，純陰之位，故稱母。腎·主北方水，水色黑，水是金之子，故稱子也。五行，子者氣之始。氣者，五行之源，還丹之始。以直言之，青為木，
　　白為金，黑為水，氣為火，赤也。
　　三物一家，都歸戊己。戊己者，土也。三物，謂金、水、土。水欲去，土能制之，故言都歸戊己。
　　剛柔迭興，更歷分布。
　　剛，金；柔，水也。金位在西，金水得火，流轉無常，故言更歷分布也。
　　龍東虎西#121，經緯#122卯酉。
　　束方，青龍，木也。西方，白虎，金也。日月為經，五星為緯。此言陰陽交感，如經緯之識絡也。日出為卯，月生為酉，為金為水。日月為金水交錯，亦如經緯之相逐矣。
　　刑德並會，相見歡喜。
　　陽為德，陰為刑。陰陽相會，感而遂通，故稱歡喜。陰陽者，金水也。金水和會，歡喜亦同也。
　　刑主殺伏，德主生起。
　　陰為刑，刑主殺。陽為德，德主生。即是金水、水火之位。
　　二月榆死，天魁臨卯#123。
　　立春，木王，甲從召乙。乙懷金氣，以還應甲，故仲春殺榆莢，榆莢，白卯為間華擊象金也。春分故榆莢落。金氣在卯，盜殺春《神樞·靈轄》日：卯河魁。二月建卯，日月合，宿在，其神河魁，萬物皆生，各依本根，以類合取水，故日河魁也。
　　八月麥生，天剛#124據酉。
　　立秋，陽氣在酉，盜生施養，故麥生。《神樞·、靈轄》日：枝條已定，核實俱剛，故日天剛。榆死麥生，皆是陽盜施生養。即是金王之時，水入金也；水王之時，金入水中也。
　　子南午北，互為綱紀。
　　子為水，午為火。水火氣交，更相為長也。
　　九一之終，終則復始。含元虛危#125，播精於子。
　　九者，陽也。一者，陰也。陰陽循環，終而復始。元者，道之本。為還丹之道，起於建子之初也。
　　關關雎鳩，在河之洲。雄不獨處，雌不孤居。
　　維鳩，黃離也。關關者，雌雄相求之聲。言金水和合於器中，亦如黃離相求於洲上。水中可居，日洲。
　　玄武龜蛇，盤斜#126相扶。
　　玄武者，龜蛇也。龜與蛇合，盤此相依，即今之人畫龜以蛇盤之是也。以喻金水陰陽相須也。
　　以明牝牡，竟當相須#127。
　　須，相也。牝牡兩求之，亦如金水俱來合也。故取龜蛇明之。
　　假#128使二女共室，顏色相殊#129。令蘇秦通言，張儀結媒。發辯利口#130，奮舒美辭。推心調諧，成為#131夫妻。弊髮腐齒，終不相知。
　　蘇秦、張儀同事鬼谷先生學，擺合六國，談說卻秦。然猶使二女為夫妻，不可得而成也。亦如使二水相合而成金焉。謂純陽、純陰不能交結也。
　　若#132藥物非種，名類不同。分劑參差，失其紀綱。
　　以水投石，種類不同，若更分兩乖張，自然差失綱紀。
　　雖黃帝臨爐，太乙執火#133，八公檮鍊，淮．南調合#134，立宇崇壇，玉為階陛，麟鳳脯謄#135，茅藉#136長跪，祝禱#137神祇，請哀諸鬼，沐浴齋戒，冀有所望。
　　藥物既乖，分兩殊別，雖先聖咸集，鬼神並臻，刺血制腹，亦無所成也。
　　亦猶和膠補釜，以#138塗瘡，去 冷加冰，除熱用湯，飛龜舞蛇，終不可得#139。
　　諸石藥和水用合還丹，同此數流反相乖戾也。
　　周易參同契卷中竟
　　#1『元基』，《考異》本作『玄基』。．
　　#2『徑』，原作『徑』，據《考異》本改。後文相同處徑改不注。．
　　#3『用』，《考異》本作『周』。
　　#4『御持』，《考異》本作『御時』。
　　#5『遇』，《考異》本作『道』。
　　#6『者』，《考異》本作『則』。
　　#7『喻金公處神室』，《考異》本無之。
　　#8『為』，《考異》本作『謂』。
　　#9『出政』，《考異》本作『出令一。
　　#10『節令』，《考異》本缺『令』字。
　　#11『當仁施德，立義刑設』，《考異》本作【立義設刑，當仁施德』。
　　#12『日月』，《考異》本作『日辰〕。
　　#13『纖介』，《考異》本作『纖芥〕。
　　#14『霜雪』，《考異》本作『霰雪一。
　　#15『蟲蝗涌沸，天見其怪。山崩地圯，群異旁出』，《考異》本作『蝗虫涌沸，山崩地裂。天見其怪，群異旁出』。
　　#16『於口』，《考異》本作『己口』。
　　#17『之中』，《考異》本作『之來』。
　　#18『守界』，《考異》本作『守戒』。
　　#19『訕伸』，《考異》本作『屈伸』。
　　#20『涵悶濛鴻』，《考異》本作『渾沌鴻濛一。
　　#21『為證』，《考異》本作『為徵』。
　　#22『還』，原作『晨』，據《考異》本改。
　　#23『革』，原作『章』，據其文義改。
　　#24『坤極』，《考異》本作『坤承』。
　　#25『溫養』，《考異》本作『蘊養〕。
　　#26『終則復始』，《考異》本作『訖則復起』。
　　#27『滋亨』，《考異》本作『滋彰』。
　　#28『燠』，《考異》本作『暖』。
　　#29『開雲』，《考異》本作『開路』。
　　#30『承』，《考異》本作『成』。
　　#31『運移』，《考異》本作『運而』。
　　#32『墜落』，《考異》本作『墮落一。
　　#33『德』，原脫，據其文義例補。
　　#34『先』，《考異》本作『前』。
　　#35『垢』，原作『遘』，據《考異》本改。
　　#36『端緒』，《考異》本作『紀緒』。
　　#37『妮』，據其文義補。
　　#38『主』，《考異》本作『為』。
　　#39『遁』，《考異》本作『逐』。
　　#40『芽』，《考異》本作『牙』。
　　#41『恆知』，《考異》本作『怛順』。
　　#42『玄幽遠眇』，《考異》本作『玄遠幽渺〕。
　　#43『盛衰』，《考異》本作『更盛』。
　　#44『延年』，《考異》本作『延命』。
　　#45『始末』，《考異》本作『後末』。
　　#46『體本一無』，原脫，據《考異》本補。
　　#47『託物』，《考異》本作『託初』。
　　#48『陰神月魄，陽神日魂』，《考異》本作【陽神日魂，陰神月魄』。
　　#49『人民』，《考異》本作『人物』。
　　#50『生』，《考異》本作『安』。
　　#51『當』，《考異》本作『於』。
　　#52『由乎』，《考異》本作『情合〕。
　　#53『精布能流一，《考異》本作『氣布精流』。
　　#54『拘即水定，水五行初』，《考異》本作『則水定火，五行之初』。
　　#55『真其』，《考異》本作『真一』。
　　#56『白黑相扶』，《考異》本作『黑白相符〕。
　　#57『形為』，《考異》本作『以為』。
　　#58『乃俱』，《考異》本作『乃具』。
　　#59『捲』，《考異》本作『卷』。
　　#60『雖懸遠』，《考異》本作『玄且遠』。
　　#61『化感而相通〕，《考異》本作『感化尚相通』。
　　#62『效證』，《考異》本作『效徵』。
　　#63『己之寶』，《考異》本作『口三寶』。
　　#64『發揚』，《考異》本作『發通』。
　　#65『亦』，《考異》本作『乃』。
　　#66『不用』，《考異》本作『不以』。
　　#67『順以鴻』，《考異》本作『順鴻蒙』。
　　#68『排卻』，《考異》本作『辟卻』。
　　#69『蒸氣』，《考異》本作『庶氣』。
　　#70『器中』，《考異》本作『容中一。
　　#71『蹊徑』，《考異》本作『邪徑』。
　　#72『疾』，《考異》本作『速』。
　　#73『盲者不柱杖』，《考異》本作『猶盲者不任杖』。
　　#74『投水』，《考異》本作『沒水』。
　　#75『規』，原作『圓』，據《考異》本改。
　　#76『不』，《考異》本作『無』。
　　#77『先唱』，《考異》本作『先倡』。
　　#78『食頃』，《考異》本作『有頃』。
　　#79『珊牙』，《考異》本作『闌干』。
　　#80『遂相銜咽，咀嚼相吞』，此處《考異》本無此句，而是在『熒惑守西』前，『遂』作『逐』。
　　#81『施政』，《考異》本作『施令』。
　　#82『教劫』，《考異》本作『教飭』。
　　#83『來』，《考異》本作『乃』。
　　#84『其精』，《考異》本作『龍精』。
　　#85『貪榮』，《考異》本作『貪便一。
　　#86『狸之捕鼠，雀之畏鶴』，《考異》本作『狸犬守鼠，烏雀畏鶴』。
　　#87『各得其剋』，《考異》本作『各有其功弋
　　#88『廣求名藥，勻道乖殊』，原脫，疑漏，據《考異》本補。
　　#89『留形』，《考異》本作『流形』。
　　#90『聞響』，《考異》本作『傳響』。
　　#91『雖』，據《考異》本補。
　　#92『孔父』，《考異》本作『孔丘』。
　　#93『操針』，為考異》本作『操緘』。
　　#94『不染垢塵』，《考異》本作『不見埃塵』。
　　#95『欲將』，《考異》本作『將欲』。
　　#96『黃芽』，《考異》本作『黃牙』。
　　#97『背元』，《考異》本作『背原』。
　　#98『牝雞』，《考異》本作『肥雞』。
　　#99『也』，《考異》本作『者』。
　　#100『交會』，《考異》本作『交媾』。
　　#101『巧夫』，《考異》本作『工巧』。
　　#102『以』，《考異》本無之。
　　#103『男則背陽而向陰，女則背陰而向陽』，此兩句《考異》本無之。
　　#104『看』！《考異》本作『著』。
　　#105－乃陰陽之順宜』，《考異》本無此六字。
　　#106〔率在』，《考異》本作「本在』。
　　#107『定置』，《考異》本作一定制一。
　　#108『日潛遁而沉彩，月施德以舒光』，《考異》本作『日以施德，月以舒光』。
　　#109『陰浸以萌』，《考異》本作『陰綬其明』。
　　#110『晦朔』，《考異》本作『朔晦』。
　　#111『掩冒相傾』，《考異》本作『奄冒相包一。
　　#112『銷』，《考異》本作『消緬。
　　#113『雜錯』，《考異》本作一交雜一。
　　#114『土』，《考異》本作一水一。
　　#115〔過度淫節』，《考異》本作『縊度過節』。
　　#116『得時』，《考異》本作『合時』。
　　#117『水精』，《考異》本作『木精』。
　　#118『相比』，《考異》本作『合處』。
　　#119『為伍』，《考異》本作『為倡』。
　　#120『氣為五行之始』，《考異》本作『脾黃為祖』。
　　#121『龍東虎西』，《考異》本作『龍西虎東』。
　　#122『經緯』，《考異》本作『建緯』。
　　#123『天魁臨卯』，《考異》本作『魁臨于卯』。
　　#124『天剛』，《考異》本作『天呈』。
　　#125『虛危』，《考異》本作『抱真』。
　　#126『盤斜』，《考異》本作【盤糾』。
　　#127『竟當相須』，《考異》本作『畢竟相胥』。
　　#128『假』，據《考異》本補。
　　#129『相殊』，《考異》本作『甚妹』。
　　#130『發辯利口』，《考異》本作『發辨利舌』。
　　#131一成為』，《考異》本作『使為』。
　　#132『若』，據《考異》本補。
　　#133『太乙執火』，《考異》本作『太一降坐』。
　　#134『調合』，《考異》本作『執火』。
　　#135『麟鳳脯臘』，《考異》本作『麟脯鳳脂』。
　　#136『茅藉』，《考異》本作『把籍』。
　　#137『祝檮』，《考異》本作『檮祝』。
　　#138〔以網』，《考異》本作『以茵』。
　　#139『終不可得』，《考異》本作『愈見乖張』。
　　周易參同契卷中竟
　　周易參同契卷下
　　長生陰真人註
　　惟昔聖賢，懷玄抱真。服食#1九鼎，化洽無形#2。含精養神，通德三元。精液賡理，筋骨緻堅。眾邪闢除，正氣常存，累積長久，變形而仙。
　　聖賢為黃帝，鑄九鼎於荊山而得道。其一日天光鼎，二日地光鼎，三日人光鼎，四日日光鼎，五日月光鼎，六日星光鼎，七日風光鼎，八日音光鼎，九日靈光鼎。·三元者，氣之本。正氣者，道之宗。若欲白日昇天，叉成仙道，神丹之外，徒竭精神也。
　　憂憫後生，好道之倫。隨傍風釆，指畫古文。著為圖籍，開示後昆。露見枝條，隱藏本根。託號諸石，覆謬#3眾文。
　　魏公憂其後生之徒，撰《五相類》以明其道，故引諸石，兼書亂辭，使智者用心辯其真偽也。
　　學者得之，報匱諸身#4。子繼父業，孫踵祖先。傳世迷惑，竟無見聞。
　　若非通爐火之道，窮乾坤之源，百代猶不可知，況乎子孫矣？
　　遂#5使宦者不仕，農夫失芸，商人棄貨，志士家貧。
　　不知至道，空竭貨財，如此之流，可為愚癡矣。
　　吾甚傷之，定錄此篇#6。
　　魏公傷之，闡斯文也。
　　字約易思，事省不煩。
　　四卦五神，真為省學約文。
　　披列枝條#7，實核可觀。
　　披尋藥物，真實不虛。
　　分兩有數，因而相循。故為亂辭，孔竅其門。智者審思，用意#8參焉。
　　金水斤兩，依爻象以取定。其餘雜數說，並是亂辭，智者參詳自知的審也。
　　法象莫大乎天地兮，玄溝#9數萬里。
　　取象於天，取法於地，天地雖遠，感而遂通也。
　　河鼓臨星紀兮，人民皆驚駭。
　　河鼓一星主兵。紀星在北斗傍。河鼓臨北斗，則天下兵起，是以人民驚駭也。
　　晷景忘前卻兮，九年被凶咎。皇上親覽視#10兮，王者退自改。
　　此喻用火。九者，陽之極數。皇上，土地也。王，金也。火之至極，則土能鎮之，使金退而改過。改過者，謂水逃逸也。
　　關鍵有低昂兮，同氣而奔走#11。
　　關鍵，謂固濟不堅，則水隨火氣而奔走。
　　江淮之枯竭兮，水流注于海。
　　河海縱枯竭，器上之水怛流也。
　　天地之雄雌兮，徘徊子與午。
　　雄雌者，陰陽二氣。陽生於子，陰生於午。循環徘徊，不離子午。陰陽，水火也。金水得水火之氣，亦不越於南北矣。
　　寅申陰陽之#12祖兮，出入終復始。循斗而招搖兮，執衡定元紀。
　　寅辰，日呂申。建寅之月，陽氣大申，故言呂申。申神，日武德。建申之月，萬物欲死，薺麥生，故日武德，以為正當六三含章可貞之位。陰陽者，水火也。金水得水火之氣，隨斗而轉。衡星主水，謂金執水，而定其元之綱紀。
　　昇熬於飯山兮，炎火張設下。
　　謂器象骯山。炎火設下，周武之時也。
　　白虎倡導前兮，蒼液和於後。朱雀翱翔戲兮，飛揚色五彩。
　　四神在外，土居其中，是為五色。
　　遭遇網羅施兮，壓之#13不得舉。
　　四神及土共為羅網，鎮壓於爐器，令水不得飛也。
　　謔謔#14聲甚悲兮，嬰兒之慕母#15。顛倒就湯擭兮，摧折傷毛羽。漏刻未過半兮，魚鱗狎獵起。五色象玄#16耀兮，變化無常主。橘橘鼎沸馳兮，暴湧不休止。接連#17重疊累兮，犬牙相錯距#18。形如仲冬冰兮，斕干#19吐鍾乳。崔鬼以雜廁兮，累積相支拄。
　　此皆水為火逼，變化無常。或作嬰兒之聲，終日號而不嘎；或為暴湧之勢，晝夜沸而不休。象烏摧折其毛羽，如龍鼓怒鱗甲。既類鍾乳，又似堅冰。崔鬼嵯峨，積疊枝拄。有四神之衛，畜五星之光。其狀難名，約文申義而已。
　　陰陽得其配兮，淡薄而#20相守。
　　金水為偶，守道器中。
　　青龍處房六兮，春華震束卯。
　　房六星，束方之宿。青龍，木也。二月建卯，春華火動之時也。
　　白虎在勗七兮，秋芒兌西酉。
　　昂七星，西方之宿。白虎，金也。八月建酉，兌金火盛之時。當是時也，純陰用事。陰既用事，金水俱凝結也。
　　朱烏#21在張二兮，正陽離南午。
　　火，數二。朱烏，火之精。正陽離南午，謂陽沒復陰生也。
　　三者俱來朝兮，家屬為親倡。
　　三為青龍、白虎、朱雀。青龍者木，白虎者金，朱雀者火，三物相親，同為伴倡也。
　　本之但二物兮，末之#22為三五。三五之#23與一兮，都集應二所。
　　二物為金、水，三為水、火、土。土之數五，水之數一，火數二。二與一為三，即是三五也。一者是器中之水，二即金水之謂。集會器中，唯此三物耳。
　　治之如上科兮，日數亦取甫。
　　擣治之法，文武火候，一如上經文，不再說。
　　先白而#24後黃兮，赤黑達．表裹。
　　金水相和，狀貌如此。
　　名曰第一鼎兮，食如大稻米#26。
　　即黃帝第一鼎也。日食稻米，三年成道。
　　自然之所為兮，非有邪偽道。
　　稟自然而為，非邪偽之道能致也。
　　若#27山澤氣相蒸兮，興雲為風雨#28。泥竭遂#29成塵兮，火滅化#30為土。若蘗以染黃#31兮，似藍成綠組。皮革煮成#32膠兮，麴孽#33化為酒。同類易施功兮，非種難為巧。
　　以汞投鉛，黃芽自出。以芽投汞，還丹自成，是其種也。取諸石藥，使水為金，非類不同，徒施功巧，終無成之也。
　　唯斯之妙術兮，審諦不誑語。傳於億後代兮，昭然如#34可考。
　　魏公恐後人不信，重此自明也。
　　煥若星經漢兮，禺如水帶海#35。
　　星入漢中，煥然明白。水流潮海，心景之光。言水之得金，狀貌如斯也。
　　思之務令熟兮，反覆視上下。千周燦燦兮#36，萬褊將可睹。神明或告人兮，魂靈乍#37自悟。操端#38索其緒兮，必得其門戶。天道無適莫兮，常傳於#39賢者。
　　皇天無親，唯德是輔。至誠不歇，神叉自來。神衣白衣，循上從下。
　　《參同契》者，敷陳梗築。不能純一，泛濫而說#40。纖微未備，闊略#41髻霏。今更撰錄，補塞遺脫。潤色幽深，鉤援相連#42。旨意等齊，所趨#43不悖。故復作此，命#44《五相類》，則大《易》之情性盡矣。各如其度。
　　古人則辭寡意深，今人乃辭多而義寡。魏公恐學者難悟，故潤色於其中，更撰《五相類》以證其《易》道。《五相類》者，以五行相類也。
　　黃老用究，較而可御。爐火之事，真有所據。
　　中央黃老君，自然之衛。爐火象自然，以為之，豈無據？以真言之，黃老是土，土鎮壓水，不能飛耳。
　　三道由一，俱出徑路。
　　三道，謂金、水、火。五行相生，皆從一起，故云由其徑路耳。
　　枝莖華葉，果實垂布。正在根株。不失其素。誠心所言，審而不誤。
　　根株者，金水也。其餘雜說，盡是枝條華葉，不足取也。
　　象彼仲冬節，竹木皆摧傷，佐陽詁賈旅，人君深自藏。
　　冬至之日，陰氣傷物，先王以是日閉關，商旅不行，順候也。仲冬，謂十一月也。
　　象時順令節，閉口不用談。
　　以土實器，不使開張。
　　天道甚浩廣，太玄無形容。虛空#45不可睹，匡郭以消亡。
　　太玄虛寂，不得見其形容。中為積郭，消亡而凝結。太玄虛寂，即是寥廓虛無。積郭消亡，即是金水之謂也。
　　謬誤失事緒，言還自敗傷。
　　謬誤之中，即失金水之事緒也。
　　別序斯四象，以曉後生盲。
　　四象，謂乾、坤、坎、離，亦謂之金、木、水、火四象也。
　　魯國#46鄙夫，幽谷朽生。挾懷朴素，不樂#47歡榮#48。柄遲僻陋，忽略利名#49。執守恬淡，希時安平。
　　乃謂北海徐從事。《參同契》起於徐公之作矣。
　　晏然閑居#50，乃撰斯文。
　　即魏公自謂也。
　　歌詠#51大《易》，三聖遺言。
　　大《易》，言《易》道。三聖，謂伏羲、文王、孔子也。
　　察其所趨#52，一統共論。
　　三聖定《易》道，更無差別也。
　　務在順理，宣耀精神。神化流通。四海和平。
　　陰陽不測之謂神。陰陽詞和，四海自然清。
　　表以為歷不煩。萬世可循。序以御政，行之不煩。
　　魏公潤色之後，則可循而行之。
　　引內養性，黃老自然。含德之厚，歸根反元#53。
　　黃老有自然之衛，即道之本元，亦道之源也。黃土不動，可謂自然也。
　　近在我形#54，不離已身。
　　我形，謂金。金之不離已身也。
　　抱一母舍，可以長存。
　　一者，水也。金抱於水，故得長生，是為母舍也。
　　挺除武都，五石#55棄捐。
　　雄黃出武都山。五石，謂雲母、譽石、磁、硫、雄黃之類，須棄之，即還丹自然成。
　　審用成物#56世俗所珍。羅列三條，枝莖相連。
　　三條，謂金、水、火。唯此三物還丹。既成則世俗之人乃為珍寶。
　　俱出#57 異名皆由一門。
　　三物異名甚多，由乎一門而出。智者詳之，終自悟也。
　　非徒累句，諧偶斯文。
　　撰此本為還丹，豈徒累其文句。
　　殆有其真，礫略可觀。
　　此文礫格，礫略可觀。
　　使余敷偽，披卻#58贅愆。
　　是文字令妙理之紛，敷去贅愆，使不見有謂之辭。
　　命《 參同契》唯覽其端。辭寡意大，後嗣宜遵。
　　辭寡而意大，言微而旨深。學道之人，宜其遵奉也。
　　委時去世#59依託丘山。循遊寥廓，與鬼為鄰。
　　虞翻以為委邊著鬼是魏字，斯得與鬼。不然，其悟道之後，何得與鬼為鄰行耳？ 
　　化形而亡#60淪寂無聲。
　　魏公初服丹時，化形而亡。亡後，乃與雞犬同仙矣。
　　百代#61 一下，遨遊人問。
　　仙人百代一下，遊於人問。
　　陳敷羽翮，東西奔傾#62。
　　羽化之後，隨意束西。
　　湯遭厄際，水旱隔并。柯葉萎黃，失其華榮。
　　謂水厄火，如湯逢旱也。
　　吉人相乘，安隱長生#63 。
　　吉人學道者，負荷此法而為還丹，鈴得長生也。
　　鼎器歌
　　圓三五。
　　器腹圓處，圍之而有一尺五寸。
　　寸一分。
　　器口明問，闊一寸一分。
　　口四八。
　　從口上際至器下底，長三寸二分。
　　兩寸脣。
　　器脣橫闊二寸。
　　長尺二#64，厚薄勻。
　　器頂并腹，並一尺二寸，令厚薄勻平相似。
　　腹齊三#65。
　　器腹外當中，安三箇齊孔，闊狹須勻，以鐵穿為器足，則入火之際，免其動搖。
　　坐垂溫。
　　空中懸物謂之垂，即明器於爐中，懸之而不著地。
　　陰在上。
　　器中流水。
　　陽下奔。
　　器下有火，密塞爐，令火氣下奔。
　　首尾武。
　　初時及欲終，並皆用武。
　　中間文。
　　中心用文火也。
　　始七十#66。
　　初，以七十日武火也。
　　終三旬#67。
　　欲終時三十日，還用武火。
　　二百六，善調均#68。
　　初，七十日．武火。中問，二百六十日文火。終，三十日武火。通計三百六十日，即一年功畢矣。
　　陰火白，黃芽鉛。
　　黃芽，是鉛之中所出也。
　　兩七聚#69，輔翼人。
　　鋼砂固口，金水不飛。
　　繕#70理腦，定昇玄。
　　以理石，石腦固際之也。子處中，得安存。子謂水也。水是金子，故言子也。若以鋼砂理石，石腦固濟，則子在器中而安存也。
　　來去遊，不出門。
　　固濟堅密，水遊器中。
　　漸成土#71，性情#72純。
　　金水凝結，漸至堅冰，即成還丹。
　　卻歸一，還本源。
　　鍊金成金，是還本也。一者，道之根源也。
　　至一周，甚辛勤。
　　還丹之功，一年方畢。晝夜不歇，可謂劬勞。
　　密防護，莫迷昏。
　　固濟堅牢，不得體怠。
　　途路遠，復#73幽玄。
　　一年始成方可。玄遠變化無準，豈不幽玄？
　　若達此，會乾坤。
　　若達水火之道，即會乾坤之門。乾為金，坤為水也。
　　片子霑，淨魄魂#74。
　　日服一稻米，即為片子也。
　　樂道者，尋其根。
　　尋其根源，不離金水等物。
　　審五行。
　　金、木、水、火、土。
　　定銖分。
　　一斤當三百八十四銖，以應三百八十四爻。
　　諦思之，不須論。
　　審思之，不得與非道者論說。
　　深藏守，莫傳文。
　　藏諸筐筍，母妄傳人。
　　御白鶴兮，駕龍麟。遊太虛兮，謁仙君。錄天圖兮，號真人。
　　道成之後，福應如斯。
　　周易參同契卷下竟
　　#1『服食』，《考異》本作『服煉』。
　　#2『化洽無形』，《考異》本作「化跡隱淪』。
　　#3－覆謬』，《考異》本作『覆冒』。
　　#4『組匱諸身』，《考異》本作『祖檳終身』。
　　#5『遂』，據《考異》本補。
　　#6『此篇』，《考異》本作『斯文』。
　　#7『枝條』，《考異》本作鬥其條』。
　　#8『用意』，《考異》本作『以意』。
　　#9『玄溝』，原作『玄遘』，據《考異》本改。
　　#10『親覽視』，《考異》本作『覽阮之』。
　　#11『同氣而奔走』，《考異》本作『害黑遂奔走』。
　　#12『之』，《考異》本缺此字。
　　#13『壓之』，《考異》本作『壓止』。
　　#14『譴譴』，《考異》本作『嗷嗷』。
　　#15『嬰兒之慕母』，《考異》本作『如嬰兒慕母』。
　　#16『玄』，《考異》本作『炫』。
　　#17『接連』，《考異》本作『雜遝』。
　　#18『錯距』，《考異》本作『錯拒』。
　　#19『斕干』，《考異》本作『闌干』。
　　#20『淡薄而』，《考異》本作『淡泊自』。
　　#21『朱烏』，《考異》本作『朱雀』。
　　#22『之』，《考異》本作『乃』。
　　#23『之』，《考異》本作『并』。
　　#24『而』，據《考異》本補。
　　#25『赤黑達』，《考異》本作『赤色通』。
　　#26『稻米』，《考異》本作『黍米』。
　　#27『若』，《考異》本缺此字。
　　#28『為風雨』，《考異》本作『而為雨』。
　　#29『遂』，《考異》本作『乃』。
　　#30『化』，《考異》本作『自一。
　　#31『蘗以染黃』，《考異》本作『蘗染為黃』。
　　#32『成』，《考異》本作『為』。
　　#33門夠孽』，《考異》本作『夠蘗』。
　　#34『如』，《考異》本作『而』。
　　#35『帶海』，《考異》本作『宗海】。
　　#36『燦燦兮』，《考異》本作『燦彬彬兮』。
　　#37『乍』，《考異》本作『忽』。
　　#38『操端h《考異》本作『探端』。
　　#39『於』，《考異》本作『與』。
　　#40『泛濫而說』，《考異》本缺此四字。
　　#41『闊略』，《考異》本作『缺略』。
　　#42『相連』，《考異》本作『相逮一。
　　#43『所趨』，《考異》本作『所趣』。
　　#44『命』，據《考異》本補。
　　#45『虛空』，《考異》本作『虛寂』。
　　#46『魯國』，《考異》本作『郁國』。
　　#47『不樂』，《考異》本作『不落』。
　　#48『歡榮』，《考異》本作〔權榮』。
　　#49『利名』，《考異》本作『令名』。
　　#50『晏然閑居』，《考異》本作〔遠客燕問』。
　　#51『詠』，《考異》本作『叔』。
　　#52『所趨』，《考異》本作『旨趣』。
　　#53『反元』，《考異》本作『返元』。
　　#54『我形』，《考異》本作『我心』。
　　#55『五石』，《考異》本作『八石』。
　　#56『成物』，《考異》本作『成功』。
　　#57『俱出』，《考異》本作『同出』。
　　#58『披卻』，《考異》本作『卻被』。
　　#59『去世』，《考異》本作『去害』。
　　#60『而亡』，《考異》本作『而仙』。
　　#61『百代』，《考異》本作『百世』。
　　#62『奔傾』，《考異》本作『南傾』。
　　#63『吉人相乘，安隱長生』，《考異》本作『吉人相乘負，安穩可長生』。
　　#64『長尺二』，《考異》本作［長二尺』。
　　#65『腹齊三』，《考異》本作『腹三齊』。
　　#66『始七十』，《考異》本無之。
　　#67『終三旬』，《考異》本無之。
　　#68『二百六，善調均』，《考異》本無之。
　　#69『聚』，《考異》本作『竅』。
　　#70『繕』，《考異》本作『贍』。
　　#71『土』，《考異》本作『大』。
　　#72『情』原作『精』，據《考異》本改。
　　#73『復』，《考異》本作『極』。
　　#74『片子霑，序魄魂』，此兩句《考異》本無之。
　　周易參同契卷下竟