真 誥
　　經名：真誥。南朝著名道士陶弘景編撰。約成書於梁武帝天監年間。是記錄東晉南期上清派歷史及道術之重要著作。原本十卷，後分作二十卷。底本出處：《正統道藏》太玄部。
　　真誥卷之一
　　金闕右卿司命蓬萊都水監梁國師貞白真人華陽隱居陶弘景造
　　運象篇第一
　　愕綠華詩
　　神嶽排霄起，飛峰鬱千尋。寥籠靈谷虛，瓊林蔚蕭森。 此一字被墨濃黵，不復可識，正中抽一腳出下，似是羊字，其人名權。生標美秀，弱冠流清音。棲情莊慧津，超形象魏林。揚彩朱門中，內有邁俗心。我與夫子族，源冑同淵池。宏宗分上業，於今各異枝。蘭金因好著，三益方覺彌。靜尋欣斯會，雅綜彌齡祀。誰云幽鑒難，得之方寸裹。翹想籠樊外，俱為山巖士。無令騰虛翰，中隨驚風起。遷化雖由人，蕃羊未易擬。所期豈朝華，歲暮於吾子。
　　愕綠華者，自云是南山人，不知是何山也。女子年可二十，上下青衣，顏色絕整，以升平三年十一月十日夜降 。剪缺此兩字，即應是羊權字。自此往來，一月之中，輒六過來耳。云本姓 ，又剪除此一字，應是愕字。贈 此一字本是權字，後人黵作此字。詩一篇，并致火澣布手巾一枚，金玉條脫各一枚。條脫乃太而異精好。神女語 ：此本是草作權字，後人黵作見字，而乙上之。君慎勿泄我，泄我則彼此獲罪。訪問此人，云是九嶷山中得道女羅郁也。宿命時曾為師母，毒殺乳婦，玄州以先罪未滅，故今謫降於臭濁，以償其過。與 此權亦草作，故似前體而不被黵耳。尸解藥，今在湘東山。本懸此中一寸。此女已九百歲矣。尋此應是降羊權，權字道輿，忱之少子，後為晉簡文黃門郎，即羊欣祖，故欣亦修道服食也。此乃為楊君所書者，當以其同姓，亦可楊權相問，因答其事，而疏說之耳。按升平三年是己未歲，在乙丑前六年，衆真並未降事。
　　右三條楊君草書於紙上。
　　南嶽夫人與弟子言，書識如左：弟子即楊君自稱也。此衆真似是集洞宮時，所以司命最在端，當為主人故也，夫人向楊說次第位號如此，非降楊時也。
　　東嶽上真卿司命君。
　　東宮九微真人金闕上相青童大君。
　　蓬萊右仙公賈寶安。鄭人，自此後皆是稱諸真人之字，非其人名也，氏族亦見世道書傳中也。清虛小有天王王子登。案青童高尊，乃可不敢稱諱字，此青虛是南嶽之師，尚稱字，獨不顯茅司命字，亦為難詳也。
　　桐柏真人右弼王領五嶽司侍帝晨王子喬。
　　青蓋真人侍帝晨郭世幹，衛人。
　　戎山真人太極右仙公范伯華。幽人。
　　少室真人北臺郎劉千壽。沛人。
　　蟠冢真人左禁郎王道寧，常山人。
　　大梁真人魏顯仁。長樂人。
　　岷山真人陰友宗。
　　陸渾真人太極監西郭幼度。
　　九疑山侯張上貴。楚人。
　　岱宗神侯領羅鄷右禁司鮑元節，東海人。
　　華山仙伯秦叔隱。馮翊人。
　　葛衍真人周季通。
　　陽洛真人領西歸傅淳于太玄，西域人。
　　潛山真伯趙祖陽。涿郡人。
　　勾曲真人定錄右禁郎茅季偉。
　　鬱絕真人裴玄人。
　　白水仙都朱交甫。
　　三官保命司茅思和。
　　太和真人山世遠。
　　右二十三真人坐西，起南向東行。此於禮乃是南向，以西方為上，而後女真東向，則應起南，今反北者，當是以側近高真故也。
　　太和靈嬪上真左夫人。
　　北海六微玄清夫人。
　　北漢七靈右夫人。
　　太極中華右夫人。
　　紫微左宮王夫人。
　　滄浪雲林右英夫人。案右英是紫微姊，今反在後，當位業有升降耳。
　　上真司命南岳夫人。此即魏夫人也，自說故不稱姓。
　　八靈道母西嶽蔣夫人。案有數號者，並以多為高，西王母稱九靈，則八靈宜在七靈前，而今返在後者，亦所未詳。又受讀黃庭事云，北嶽蔣夫人與今不同。
　　上真東宮衛夫人。
　　方丈臺昭靈李夫人。
　　紫清上宮九華安妃。
　　朱陵北絕臺上嬪管妃。
　　北嶽上真山夫人。
　　西漢夫人。
　　長陵杜夫人。
　　右十五女真東向坐，北起南行。說此事時雖不記月日，不知在何年，既是衆真名位，故出以居前，後衆真位號前云以為高者，猶今世之徽號也。
　　六月二十一日夜，定錄問云：許長史欲云何尋道。登答懃修真誠之意。定錄又言：昔有趙叔臺、王世卿，亦言篤學，而竟不如人意，遂為北明公府所引。此是乙丑年六月也，自此前唯有六月十五日，定錄授是答長史書，論茅山中事。此前又已有一授，不記何月日，並在第四卷中，自餘無有先此者。北明公府，鄷都宮中官屬也。昔扉廓天津，採華赤丘，是時聲穎靈袂，蒙塵華 ，此即應是說初降華僑事，字少倚人。發煥秀山，高說延霄，自謂玄響所振，無往不豁，既濯以靈波，實望與物榮菴，既未能暢業駢羅，遊岫逐逸，然後知悟言之際，應玄至少，於是佛音弗駕而旋，偃靜葛臺。夫玄刃無親，流鑒遁真，若以雲壁一往，想齊獨邁，俯自啟灑，動應潛逸，始乃吾等並有欣慨耳。往見況意，相知篤末。書云：伏覽聖記，事跡淵妙，金策素著，青錄玄定，遂跨塵俗，逍遙紫陽，何蕭蕭之清遠，眇眇之真貴哉，若能者矣，請借來喻。又云：得道之階，錯厲精神，靖躬信宿，洗誠求矜，如斯而言，道已邇也，然夤夜之問，宜篤經營，乃後得手結天維，足浮靈綱，心遊太空，目擊洞房，不待久日也。若五情愆波，三魂越，於是三真舞劍，黃闕捷關耳，可不力之，可不力之。
　　六月二十二日夜鷄嗚喻書，此紫陽旨也。
　　右二條有長史寫。
　　清靈真人說《寶神經》云云。抄此修行事，出在第三卷中，不復兩載。
　　紫微夫人喻書如左云云。事亦在第三卷。
　　興寧三年，歲在乙丑，六月二十三日夜，喻書此。其夕先共道：諸人多有耳目不聰明者，欲啟乞此法，即夜有
　　降者，即乃見喻也。此楊君自記也。長史年出六十，耳目欲衰，故有咨請，楊不欲指斥，託云諸人。
　　又告云：道士有耳重者云云。事亦在第三卷。
　　右一條清靈真人言。
　　真人告云：櫛頭理髮，欲得過多。事亦在第三卷。
　　右一條紫微夫人言。
　　其夜初降者，適入戶未坐，自言今夕波聲如雷。弟子請問其故，答云：向見東海中大波耳。弟子者，楊君自稱也。
　　右南嶽夫人言。
　　又告云：汝憎血否？答曰：實憎之。云：血在路上，若汝憎之，當那得行？又答曰：當避之耳、又云：避之佳，故不如目不見乃佳。
　　右南嶽夫人言。
　　自此後諸真共語耳。
　　又云：《寶神經》是裴清靈錦囊中書，侍者常所帶者也。裴昔從紫微夫人授此書也，吾亦有，俱如此寫西宮中定本。
　　問西宮所在，答云：是玄圃北壇西瑤之上臺也，天真珍文盡藏於此中。
　　右南嶽夫人言。
　　裴真人又言：此書與《隱書》 同輩，事要而即可得用也，一名《七玄隱書》。右二士二日授訖此。
　　南嶽夫人見告云：紫微左夫人王諱清娥，字愈意，阿母第二十女也，鎮羽野玄壟山，主教當得成真人者。
　　右一條先此一夕所授。些條即是二十二日夜與紫陽所喻，同夕當復大應有事，後云聲氣下，亦是此夕，楊後又追億此一事，更贍在二十二日例中，故云先此一夕也。
　　右從清靈來，凡十二條，有長史寫。
　　六月二十四日夜，紫微王夫人來降，因下地請問：真靈既身降於塵濁之人，而手足猶未嘗自有所書，故當是卑高邊邈，未可見乎，敢諮於此，願誨蒙昧。夫人因令復坐，即見授，今書此以答曰：此楊君自述事也，例多如此。夫沈景虛玄，無塗可尋，言發空中，無物可縱，流浪乘忽，化遁不滯者也。此二行皆浮沈冥淪，鯈遷灼寂，是故放蕩無津，遂任鼓風拖，存乎虛舟而行耳。故實中之空，空中之有，有中之無象矣。至於書邇之示，則揮形紙札，文理昺注，麤好外著，玄翰挺煥，而範質用顯，默藻斯坦，形傳塵濁，苟騫露有骸之物，而得與世進退，上玷逸真之詠，下虧有隔之禁，亦我等所不行，靈法所不許也。今請陳為書之本始也，造文之既肇矣，乃是五色初萌，文章畫定之時，秀人民之交，別陰陽之分，則有三元八會羣方飛天之書，又有八龍雲篆明光之章也。其後逮二皇之世，演八會之文，為龍鳳之章，拘省雲篆之迹，以為順形梵書，分破二道，壤真從易，配別本支，乃為六十四種之書也，遂播之于三十六天十方上下也，各各取其篇類，異而用之，音典雖均，蔚跡隔異矣。校而論之，八會之書是書之至真，建文章之祖也，雲篆明光是其根宗所起，有書而始也。今三元八會之書，皇上太極高真清仙之所用也，雲篆明光之章，今所見神靈符書之字是也。爾乃見華季之世，生造亂真，共作巧末，趣徑下書，皆流尸濁文，淫僻之字，舍本效假，是囂穢死邊耳。夫真仙之人，曷為棄本領之文邊，手畫淫亂之下字耶。夫得為真人者，事事皆盡得真也，奚獨於凡末之廳衛，淫浮之弊作，而當守之而不改，玩之而不遷乎？夫人在世，先有能書善為事者，得真仙之日，外書之變，亦忽然隨身而自反矣，真事皆邇者不復廢，今已得之濁書，方又受學於上文，而後重知真書者也。鬼道亦然，但書字有小乖違耳。且以靈筆真手，初不敢下交於肉人，雖時當有得道之人，而身未超世者，亦故不敢下手陳書墨，以顯示於字邇也。至乃符文神藻，所求所佩者，自復始來而作耳，所以爾者，世人固不能了其端緒，又使吾等不有隱諱耳，冥中自相參解矣，內外自相關矣。又《四極明科》，高上禁
　　重，亦自不聽我等，復為世間常書也。我既下手，子固不解，亦將何趣，兩為煩濫耶。此亦當闇其可否，殆不足嫌，想少暢豁於胸懷，盡不自書之流分矣。
　　上真司命南嶽夫人授，今書如左：
　　若夫仰擲雲輸，總轡太空，手維霄綱，足陟玉庭，身升帝闕，披寶歙青，上論九玄之逸度，下紀萬椿之大生，遂竦景電肅，千霞煥明，真言玄浪，高談玉清，激朱脣之流徽，運日氣之零零，爰乃吐烽却煙，彈金奏瓊，鸞音情榮，鳳唱嘉聲耳。若但應景下旋，迴靈塵埃，參輦弊宇，敖彿朝市，來成真才，訓我弟子，則玉振落響，琳鐘內抑，周目五濁，契闊愆室，神勞臭腥，填鼻斂氣，遂閉蘭音於中華之元，退案金聲之劣劣而發耳。夫神者，言微於邇，萬里必接，奇韻雖觸，鑒無滯，故真理之既分，聞遐則道高邈，璞不肆瑩，而致有卑微之聰也。今子乃有心覺之至，將致嫌似之思，外觀流俗之對，內有遲疑之悟乎。不運事宜，亦已邁也，望所營者道，研味者妙耳，道妙既得，高下之音必坦然矣。此非所謀，吾子加之至慮，散蕩斯念，宜慎之耳。
　　右三條有楊書。
　　六月二十四日夜，南嶽夫人見授，令書此。先是二十二日夕，有在別室共論講道，紫微南嶽二夫人聲氣語音殊，下不解其趣，今故授書此，以答所共講者之疑心也。初來見授時，色氣猶不平，授畢可爾，弟子唯覺色有不平，都無他可道。此一條亦是場君自記論。
　　南嶽夫人其夕語弟子言：我明日當詣王屋山清虛宮，令汝知之所至也。
　　其夕又言：海東桐柏山西頭適崩二百許丈。
　　紫微王夫人云：世人之思慮，何得事事真審耶，可不事有答其心也。南嶽夫人言：戲之耳，欲建堅之也，瑩實之也。
　　興寧三年，歲在乙丑，六月二十五日夜，此是安妃降事之端，記錄別為一卷，故更起年歲號首也。紫微王夫人見降，又與一神女俱來。神女著雲錦，上丹下青，文彩光鮮，腰中有綠繡帶，帶擊十餘小鈴，鈴青色黃色更相參差，左帶玉佩，佩亦如世間佩，但幾小耳，衣服鯈鯈，有光照朗室內，如日中映視雲母形也，雲髮鬃此應是鬒字。鬒，黑髮貌也。鬢，整頓絕倫，作髻乃在頂中，又垂餘髮至腰許，指著金環，白珠約臂，視之年可十三四許。左右又有兩侍女，其一侍女著朱衣，帶青章囊，手中持一錦囊，囊長尺一二寸許，以盛書，書當有十許卷也，以白玉檢檢囊口，見刻檢上字云：《玉清神虎內真紫元丹章》。其一侍女着青衣，捧白箱，以絳帶束絡之，白箱似象牙箱形也。二侍女年可堪十七八許，整飾非常。神女及侍者顏容瑩朗，鮮徹如玉，五香馥芬，如燒香嬰氣者也，香嬰者，嬰香也，出外國。初來入戶，在紫微夫人後行。夫人既入戶之始，仍見告曰：今日有貴客來，相詣論好也。於是某即起立。夫人曰：可不須起，但當共坐，自相向作禮耳。夫人坐南向，某其夕先坐承床下西向，神女因見，就同床坐東向，各以左手作禮。作禮畢，紫微夫人曰：此是太虛上真元君金臺李夫人之少女也。太虛元君，昔遣詣龜山，學上清道，道成受太上書，署為紫清上宮九華真妃者也。於是賜姓安，名鬱嬪，字靈簫。紫微夫人又問某：世上曾見有此人不？某答曰：靈尊高秀，無以為喻。夫人因大笑，於爾如何？某不復答。紫清真妃坐良久，都不言，妃手中先握三枚棗，色如乾棗，而形長大，內無核，亦不作棗味，有似於梨味耳，妃先以一枚見與，次以一枚與紫微夫人，自留一枚，語令各食之。食之畢，少久許時，真妃問某年幾，是何月生，某登答言：三十六，庚寅歲九月生也。真妃又曰：君師南真夫人，司命秉權，道高妙備，實良德之宗也。聞君德音甚久，不圖今日得叔因緣歡，願於冥運之會，依然有松蘿之纏矣。某乃稱名答曰：沈湎下俗，塵染其質，高卑雲邈，無緣稟敬，猥虧靈降，欣踴罔極，唯蒙啟訓，以祛其闇，濟某元元，宿夜所願也。真妃曰：君今語不得有謙飾，謙飾之辭，殊非事宜。又良久，真妃見告曰：欲作一紙文相贈，便因君以筆運我鄙意，當可爾乎？某答奉命。即襞紙染筆，登口見授，作詩如左，詩曰：
　　雲闕堅空上，瓊臺聳鬱羅。紫宮乘綠景，靈觀藹嵯峨。琅軒朱房內，上德煥絳霞。俯漱雲瓶津，仰掇碧柰花。濯足玉天池，鼓枻牽牛河。遂策景雲駕，落龍轡玄阿。振衣塵滓際，寨裳步濁波。願為山澤結，剛柔順以和。相携雙清內，上真道不邪。紫微會良謀，唱納享福多。某書訖，取視之，乃曰：今以相贈，以宣丹心，勿云云也，若意中有不相解者、自有微訪耳。
　　紫微夫人曰：我復因爾作一紙文以相曉者，以示善事耳。某又襞紙染筆，夫人見授詩云：二象內外泮，玄氣果中分。冥會不待駕，所其貴得真。南嶽鑄明金，眇觀傾笈。良德飛霞照，遂感靈霄人。乘飈儔衾寢，齊牢携絳雲。悟歎天人際，數中自有緣。上道誠不邪，塵泮非所聞。同目咸恒象，高唱為爾因。書訖，紫微夫人取視，視畢曰：以此贈爾，今曰於我為因緣之主，唱意之謀客矣。紫微夫人又曰：明日南岳夫人當還，我當與妃共迎之於雲陶間，明日不還者，乃復數日事。又良久，紫微夫人曰：我去矣，明日當復與真妃俱來詣爾也。覺下牀而失所在也。真妃少留在後而言曰：冥情未據，意氣未忘，想君俱味之耳，明日當復來。乃取某手而執之，而自下牀，未出戶之間，忽然不見。
　　六月二十六日夕，衆真來疏如左：
　　紫微王夫人，
　　紫清上宮九華真妃，
　　上真司命南嶽夫人某師，凡此前笆石某者，皆楊君自隱名也。
　　紫陽真人，
　　茅中君，
　　清靈真人，
　　茅小君。
　　又有一人年甚少，整頓非常，建芙蓉冠，著朱衣，以白珠綴衣縫，帶劍，都未曾見，此人來多論金庭山中事，與衆真共言。又有不可得解者，揖敬紫微、紫清、南真三女真，餘人共言平耳，云是桐柏山真人王子喬也，都不與某語。又前後初有真人來見降者，時皆自不即與某共語耳。
　　各坐良久，紫清真妃曰：欲復煩明君之手筆，書一事以散意忘言，可乎？某又襞紙待授，真妃乃徐徐微言而授曰：我是元君之少女，太虛李夫人愛子也。昔初學真於龜臺，受玉章於高上，荷虎錄於紫皇，秉瓊鐵於天帝，受書於上真之妃，以遊行玉清也。常數自手扉九羅，足躡玄房，霄形靈虛，仰歠日根→ 入宴七闕，出轡雲輸，攝三辰而俱升，散景霞以飛軒也。非不能採擇上室，訪搜紫童，求王宮之良儔，偶高靈而為雙，接玄引奇，友于帝郎矣，直是我推機任會，應度歷數，俯景塵沫，參龍下邁，招冥求之雄，追得匹之黨耳。自因宿命相與，乃有墨會定名，素契玉鄉，齊理二慶，携鴈而行，匏爵分味，醮裊結裳，顧儔中績，內藏真方也。推此而往，已定分冥簡，青書上元，是故善鄙之心亦已齊矣，對景之好亦已域矣，得願而遊，歡兼昔旨，豈不冥乎自然，此復是二象大宗，內外之配職耳，實非所以變無反淡，凝情虛刃，靈刀七累，遺任太素，保真啟玉，單景八空之謂也。秀寂高清，鬱輿流霄，使鳳歌雲路，龍吟虎嗥，天皇雙景，遠升辰樓，飛星擲光，日月映軀，口吐冥煙，眼激電光，上寢瓊房，流行玉清，手掣景雲，足陟金庭，若自此之時，在得道之頃，為當固盡內外，理同金石，情纏雙好，齊心幃幙耳，為必抱衾均牢，有輕中之接，塵穢七神，悲魂任魄乎。蓋是妾求氏族於明君耳，非有邪也，今可謂得志懷真，情已如一，方當相與，結駟玉虛，偶行此玄，同掇絳實於玉圃，併採丹華於閬園，分飲於紫川之水，齊濯於碧河之濱，紫華毛帔，日冕蓉冠，逍遙上清，俱朝三元，八景出落，鳳扉雲關，仰漱金髓，咏歌玉玄，浮空寢晏，高會太晨，四鈞朗唱，香母奏煙，齊首偶觀，携帶交裙，不亦樂乎，不亦得志乎，明君其順運隨會，妾必無辭，且亦自不得背實反冥，苟任胸懷矣。授畢，復自取視而言曰：今以此書相詣，庶豁其滯疑耳。言畢乃笑。良久，紫微夫人曰：真妃之辭盡矣，論好之緣著矣，爾亦不得復有所容也，玄運冥分使之然耳。南岳夫人見授書曰：冥期數感，玄運相適，應分來聘，新搆因緣，此携真之善事也，蓋示有偶對之名，定內外之職而已，不必苟循世中之弊穢，而行淫濁之下邇矣。偶靈妃以接景，聘貴真之少女，於爾親交，亦大有進業之益得，而無傷絕之慮耳。千神於是可使試觀，不得復陳矣。真旌必可尅往，雲耕必可俱駕也。吾往曾因紫微夫人為汝構及此意，今遂如願，益使我欣欣，慎復疑矧於心胸矣。我昨見金臺李夫人於清虛中，言爾尚有疑正之心，色氣小有 謂應作悢悢字，汝違此舉，誤人不小，真妃有神虎內真丹青玉文，非爾所有者輩，良才求寫，故當不為隱耳，今日相携，何但文章而已，將必乘景王霄乎。若有未悟者，宜微訪可否。真妃見夫人書言，乃笑而言：携手雙臺，娛歎良會，景軿同機，於此齊乎。
　　真誥卷之一竟
　　真誥卷之二
　　金闕右卿司命蓬萊都水監梁國師貞白真人華陽隱居陶弘景造
　　運象篇第二
　　清虛真人授書曰：黃赤之道混氣之法，是張陵受教施化，為種子之一術耳，非真人之事也。吾數見行此而絕種，未見種此而得生矣，百萬之中莫不盡被考罰者矣，千萬之中誤有一人得之，得之遠至於不死耳。張陵承此以教世人耳，陵之變舉，亦不行此矣，爾慎言濁生之下道，壤真霄之正氣也，思懷淫慾，存心色觀，而以兼行上道者，適足明三官考罰耳，所謂抱玉赴火，以金棺葬狗也。色觀謂之黃赤，上道謂之隱書，人之難曉，乃至於此。
　　紫微夫人授書曰：夫黃書赤界，雖長生之祕要，實得生之下術也，非上宮天真流軿晏景之夫所得言也，此道在長養分生而己，非上道也。有懷於淫氣，兼以行乎隱書者，適足握水官之筆，嗚三官之鼓耳，玄挺亦不可得侍，解謝亦不可得賴也。要而言之，貞則靈降，專則神使矣。
　　夫真人之偶景者，所貴存乎匹偶，相愛在於二景，雖名之為夫婦，不行夫婦之迹也，是用虛名以示視聽耳。苟有黃赤存於胸中，真人亦不可得見，靈人亦不可得接，徒劬勞於執事，亦有勞於三官矣。鷄嗚時，南岳夫人授書曰：雞既嗚矣，論好之緣篤也。
　　紫陽真人授書曰：太虛遠逸，高卑同接，體賢之義，著之於冥運耳，慎心係於黃赤之疑也。
　　茅中君授書曰：玄標觸景，俯和塵藹，玉振愆房，清風逸邁，可不勗之也。
　　言畢，諸真人去，真妃少留在後曰：又煩明君為一辭也。而授書曰：
　　忘懷蘭素暉，心齊契方當。數親虔清宇，德與流景合。宜歡會理髮，領秀伏度明。君高尚靈映，縱滯忘鄙耳。言畢，持手而下牀，未至戶之間，忽失所在。
　　六月二十六日夜，降八真人：
　　紫微左夫人一。
　　紫清上宮九華真妃二。
　　上真司命南岳夫人三。
　　紫陽真人四。
　　清靈真人五。
　　茅中君六。
　　茅小君七。
　　又有一人甚少，整頓，建芙蓉冠，朱衣帶劍，未曾見也，意疑是桐柏山真人王子喬，多論金庭山中事，言多有不可解者，恭敬紫微上真九華妃也。皆禮揖稱下官。此條重出而小異者，前所書是楊君自記九華降事；隱之不出，從此後是更疏說長史事，以示長史，故此一片兩本也。
　　上真云：昨與叔申詣清虛宮，校為仙真得失之事耳，近頓除落四十七人，都復上三人耳，并復視爾輩之名簡，如今佳耳，許某乃得在伯札中。許某即長史名也，楊君疏呈，故不載名耳。
　　吾初不悟其如此益好也，其洗心戀邁，宗注理盡，心丹意竭，如履水火。若久如此者，真人亦不得迯矣，仙道亦不得隱矣，但當杜絕其淫色之念，吾等亦即可得見，可疏示之。此南嶽夫人言。此即是前二十四日所道明日當詣王屋山事也。
　　中君曰：伯舉在於下官耳，大老子將復可念，江東未見有如此而懃道者，然勿恃伯而忘道也。虛妄者德之病，華街者身之灾，滯者失之首，恥者體之籥，遣此四難，然後始可以問道耳。於是靈軫嗚轅，日有彷彿也。有淫愆之心，勿以行．上真之道也，昨見清虛宮正落除此輩人名，而方又被考罰，以度付三官推之，可不慎乎。
　　右南嶽夫人言。
　　許長史慎臨尸弔喪，年內耳示許仙侯如此。小君言，言畢大笑。心既忘，得亦不同，鄙恥不除，生籍不書，許長史雖已蹔除，當復曾除而復除之。此清靈言東卿司命甚知許長史之慈肅，小有天王昨問此人今何在，修何道。東卿答曰：是我鄉里士也。鄉里者，謂句容與茅山同境耳，非言本咸陽人也。
　　內明真正，外混世業，乃良才也，今修上真道也，此語乃稱人意，略有伯形也。此南岳夫人言。
　　右從六月二十四日來。凡二十四條，並有楊書。
　　蕭邈真才，內鏡外和，曾參出田，丹心同丹，素糸三遷，來庇方頭。此四句是離合作思玄字，即長史之字也。
　　錄名太極，金書東州，蹇裳七度，躭凝洞樓，內累既消，魂魄亦柔，守之不倦，積之勿休，五難既遣，封伯作侯。七
　　度，飛步事也。洞樓洞房事也。
　　右紫微王夫人所喻，令示許長史。
　　右一條有長史寫。
　　紫微夫人喻曰：披華蓋之側云云。此事出在第三卷中。
　　六月二十七日夜喻書此。
　　右一條有楊書。
　　積精所感，萬物盡應，妙誠未匝，則形華不盡，形華不盡，則洞房之中難即分明也。吾昔受此法，常向西北存之耳，西北存如小為易見，可明示如此。西北為天地之爽，內照之玄門也。
　　六月二十七日紫陽所喻。此二十七日衆
　　真復降，其事亦應甚多，並不出。
　　右一條有長史寫。
　　二君各有六僮，裴君從者持青髦之節，一僮帶繡囊，周君從者持黃髦之節。無囊。
　　右二條是甲手書。
　　六月二十九日，九華真妃授書曰：
　　景應雙粲，雲會玄落，龍秀五空，採瓊闆臺，長歌靈蟆，煥啟玉扉，眇矣遺事，與世長辭，霞軸絳波，電赴紫栖，共携清響之外，同遊雲岫廣崖，豈不善乎，豈不樂哉。日者霞之實，霞者日之精，君唯聞服日實之法，未見知餐霞之精也，夫餐霞之經甚祕，致霞之道甚易，此謂體生玉光霞映上清之法也。
　　眼者身之鏡，耳者體之牖，視多則鏡昏，聽衆則牖閉，妾有磨鏡之石，决牖之術，即能徹洞萬靈，眇察絕響可乎。面者神之庭，髮者腦之華，心悲則面燋，腦减則髮素，所以精元內喪，丹津損竭也，妾有童面之經，還白之法可乎。精者體之神，明者身之寶勞多則精散，營竟則明消，所以老隨氣落，耄已及之，妾有益精之道，延明之經可乎。此四道乃上清內書，立驗之真章也，方欲獻示，以補助君之明照耳。授畢，取以見與，某口答唯唯，乞請之也。
　　六月二十九日夜，桐柏真人同來降，復諭授，令某書曰：
　　夫八朗四極，靈峰遼遐，奇言吐穎，瓊音餐振，晨飛陵清，玄氣赴霄，體邁玉虛，心遺艱鋒，沈滯於眇羅之外，凝和于寂波之表，若此人者，必能旋騰玄漢，周灑真庭矣，三元可得而見，絳名可得而立耳。如其心併愆浪，目擊色袂，動與罔罟共啟，靜興爭競之分者，此乃適仙路邈，求生日闊也，子其慎之。某書畢，取視乃以見與。此前是桐柏辭也，既同一夕，安妃授竟，桐柏次□，故云復授耳。卒看如似猶是安妃，故顯注之。
　　六月三十日夜，九華真妃與紫微王夫人、南嶽夫人同降，真妃坐良久，乃命侍女發檢囊之中，出二卷書以見付，今寫之，題如左：
　　《上清玉霞紫映內觀隱書》《上清還晨歸童日暉中玄經》
　　右二卷名目：此題本應是三元八會之書，楊君既究識真字，令作隸字顯出之耳。
　　七月一日夜，紫微王夫人、南嶽夫人、九華真妃、紫陽、桐柏、清虛三真人、茅二君同降，良久，某乃自陳於衆靈，求安身之術，欲知貴賤之分，年命之會，多少定限。於是真妃乃笑，良久，見授書此曰：
　　明君夷質虛閑，祕搆玉朗，蘭淵高流，清響金宮，可謂能珍寶藏奇，幽真內煥，標拂靈篇，乘數順生，素德神園，丹錄玉清，興煙拔景，冥鼓遐聲也。必三事大夫侍晨，帝躬高佐，四輔承制。聖君理生斷死，賞罰鬼神，攝命千靈，封山召雲，主察陰陽之和氣，而加為吴越鬼神之君也。妾將挺命凝觀，憑華而生，靈飛九天，虛音飈房，因運四覺，玄梯同象，紫名太上，清文八景，神映西暉，德明內隸，乃受書乘氣，得為真妃之任矣。又當助君總括三霍，綜御萬神，對命北帝，制敕鄷山，又應相與携袂靈房，乘煙七元，嘉會希林，內據因緣也。是故君姓於楊，我得為安，妾自發玄下造，君自受書於西宮，從北策景，乘餅東轅，握髦秉鐵，專制束蕃，三官奉曶，河山啟源，天丁獻武，四甲衛輸，當此之時，實明君之至貴，真仙之盛觀也。三官中常有諺謠云：楊安大君，董真命神，正我等之謂耳。蓋聖皇之方駕，於今有二十八年也，復二十二年，明君將乘龍駕雲，白日昇天，先詣上清西宮，北朝玉皇三元，然後乃得東軫執事矣。此自是君玉朗紫微，金音虛領，為太極所旌，乃玄德上挺，不復用懃學劬勞，陸足山川矣。若為精勗之者，當小神清瑩鮮耳，亦不甚今日不勞之舉也。世俗縈網，貴賤之間，涉塵塗之役，在得失之津，信非真人所得經營，乃自坦乎艱泰之用，任乎遇否之頃耳。見明君之逸，誠欣然也，睹明君之否，誠慼顏也，此二感發於顏色之上也，復未足以致遠悲抱長慼矣。至於內冥偶景，併首玄好，輕輸塵藹，參形世室，妾豈以愆累浮卑少時之滯，而虧辱於當真之定質耶。夫陰陽有對，否泰反用，二象既羅，得失錯綜，此皆往來之徑陌耳，今人居風塵之休盛者，乃多罪之下鬼，趣死之考質也，夫處無用於囂塗，乃得真之挺樸，任凡庸以內觀，乃靈仙之根始也。蓋富貴淫麗是破骨之斧鋸，有似載罪之舟車耳，榮華矜世，爭競徽時，適足以誨愆要辱，為伐命之兵，非佳事也。是故古之高人，覽罪咎之難豫，知富貴之不可享矣，遂肥逛長林，柄景名山，咀嚼和氣，漱濯清川，欲遠此惡邇，自求多福，超豁絙聘，保全至素者也。君亦奚足汲汲於人間之貴賤，投身於榮辱之肆哉。且方交兵，日會三灾，向臻神風□除，臭氣參天，明金生穢於泥漬，寶玉投糞以招塵，褰衣振血，濁精虧真，玄通遠逸，是其時也，君若其不耐風火之煙，欲抱真形於幽林者，可且尋解劍之道，作告終之衍乎。自盡出嘿之會，隱顯之邇，臨時分處，有任於明君矣。冥數上感，有命而交，靈書玉臺，真契合景，是以言單於辭，心訖於筆，妾豈獨歎於一人乎。蓋示名分之判例也。書訖，取以與某，復曰：君省此當少愈不。
　　右從六月二十九日來，几十四條，並楊君自記書。
　　東卿大君昨四更初來見降，侍從七人入戶，一人執紫旄節；一人執華幡，一名十絕靈幡，一人帶綠章囊；三人捧牙箱，一人握流金鈴，乃年少於二弟。二弟昨並倚立，東卿命坐，乃坐耳。良久，言語委曲，先昨神女來降，意本疑是王母女，昨又來，定是也。南真說云：是阿母第十三女王媚蘭，字申林，治滄浪山，受書為雲林夫人。此兩事並是七月五日夜略記，後更復委曲重數在後。如此則右英夫人始以七月三日、四日，頻夕降也。
　　右二條有楊自記。
　　乙丑歲，晋興寧三年七月四日夜，司命東卿君來降，侍從七人入戶。其一人執紫旄之節；其一人執華旛，一名十絕靈幡；一人帶綠章囊；其三人捧白牙箱，箱中似書也，其一人握流金鈴，侍人並朱衣，司命君形甚少於二弟，著青錦繡裙紫毛帔巾芙蓉冠，二弟並同來倚立，命坐乃坐耳。言語良久。七月六日夜，司命君又降，良久喻書曰：
　　若必範玄秉象，清諍罕時，遂拔羣幽藻，戢翼高栖，感味上契，淵停岳峙，蕭寥玉篇，翫寶神生，遺放俗戀，調彈清靈，澄景虛中，五道發明，色絕化浪，慾與淡并，空同冥衢，無視無聽爾，乃遠齊妙真，重起玄覺，明德內圓，靈摽外足矣，終能策雲軿以赴霄，書司命之丹錄耳。若精散萬念，為生不固，炁隨塵波，心不真合，適足勞身神於林 ，謂應作岨字。實有誤於來學也。其道微而易尋，其道艱而難得乎，亦令示許長史。此二條又有長史寫。
　　許長史欲山居，宗道者貴無邪，栖真者安恬愉。至寂非弘順之主，惔然非教授之匠，故當因煩以領旡耳。意云爾不代謝，奚必四時，氣如呼吸，千齡如寄，趙子可憂，不信而末，疑其心亦已醯矣。
　　司命君與南岳夫人言。
　　為道者常淵淡以獨處，每栖神以遊閑，安飲啄以自足，無 謂應作祈字眄於籠樊，哀樂所以長去，夭關何由而臻者乎。
　　禀志各有所宅，資性咸有其韻，豈可履逐物之邪，蹤嬌我之正業乎。
　　何不肆天標之極縱，適求真之內娛，從幽諍以熙心，綏所託以栖意，處東山以晦跡，握玄筌於妙領，保隨珠以含照，遣五難於胸次耶。
　　此三條亦似是東卿言。
　　七月十五日夜，紫微王夫人授書曰：
　　懃精者味玄之靈標也，凝安者拘真之寢衾矣，子懃澡丹心，競赴高嶺，可謂務道之柄，懃甚至也。然道柔真虛，守淡交物，安靜任栖，神乃啟煥耳。要而言之，躁疾非盡理矣，違之者亦取勞乎。
　　與許玉斧。
　　七月十五日夜，清靈真人授詩：
　　企望人飛，若感若成，威不內接，驕女遠屏，三四縱橫，以入帝庭，歷紀建號，得為太齡，亦必秀映，四司元卿，翻然縱羽，遂登上清。此離合掾大名，名翽字也。
　　與許玉斧。此夕又有中君授書與許卿，答欲知洞天中之事。今載在第四卷中。
　　鳳巢高木，素衣衫然。此八字是作長史小名穆字也。履順思真，凝心虛玄。仍取此思字玄字，即成長史字也。五公石腴，彼體所便，急宜服之，可以少顏。三八令明，次行玄真，解駕偃息，可誦洞篇，瓊刃應數，此瓊刃字，即是掾小名玉斧也，與外傳青錄義同，故云應數。精心高柄，隱嘿沉閑，正氣不虧，术散除疾，是爾所宜。次服□飯，兼穀勿違，益髓除患，肌膚充肥。然後登山，詠洞講微。寅獸白齒，此四字即是云虎牙也，亦能見機，遂得不死，過度壬辰，偃息盛木，玩執周書，此八字即是作楊字也。太極植簡，金名西華，學服可否。自應靈符，理異契同，神洞相求。
　　定錄中候告。道藥事，是定錄言也。
　　此並離合譬喻四人姓名，各詮所宜修行服御事，尋辭意皆相貫次，不知云何得兩人共說。
　　寓言必可用，不用是無情，焉得駕欻迹，尋此空中靈，微音良有旨，當用慎勿輕，事事應神機，保爾見太平。
　　右右英吟此。
　　茅定錄言，良箴也，可記之。仙才不用心煩曲，故能得也。保命言。
　　八月中，彼人必東秀蹔看燒香必也。保命臨去言。
　　右從乙丑歲來，凡十五條，並有楊書。
　　欽想風流，託心靡景，愧以愆昧，鄙素彰，思自策勵，沐浴陶冶，濟否之階，幸垂眷逮耳。許玄惶恐再拜，長史大名謐，字思玄，今此直云玄，其意未允。詣賈先生。此是長史聞楊宣、周紫陽說，賈玄道等主知試校事，故有此書。賈即以呈司命，司命後所答，云賈生近以此書來者也。周君說事在第四卷中也。
　　右一條是長史自書本也。
　　太元真人以此書見與，因授令書如左：
　　若夫能眇邈於當世，則所重唯身也，罕營外難者，則無死地矣。是以古之學者，握玄筌以藏領，匿穎鏡於紛務，凝神乎山巖之庭，頤真於逸谷之津，於是散髮高岫，經緯我生，暉暉景曜，採吸五靈，遊躡九道，登元濯形，投思絕空，人事無營，閉存三氣，研諸妙精，故能迴日薄之年，反為童嬰耳。苟事累沙會，交軒塞路，但所守之不能勗也，何試校之能停耶。物物相要，觸類興患，天人之眄，豈時漏哉。所司賞於修業，所試在於不日新矣。賈生近以此書來，託向亹亹，可謂有情，然無逝我梁，有似逆詐耳。
　　七月十六日，此一條又有掾書。省所諮，有心哉。子望對山嶺，增懷遠想，欣然禀向，常見此意。夫為道者，精則可矣，有情不懃，則無所能為也；懃而不專，亦不能有成也。要當令心消豁， 此後人黵作穢字，不可復識。疾開散，此亦似東卿告長史。爾何以不數看東山，鬱望三秀，徘徊蓽宇，目擊林水，平彼人往，殆無所復益耳。凡云三秀者，皆謂三茅山之峰。山頂為秀，故呼三秀也。
　　右南嶽夫人與弟子言。
　　夫言者，性命之全敗也；信者，得失之關楗也。張良三期，可謂篤道而明心矣。
　　右南嶽夫人與弟子言。
　　性甚寬仁而所聞急，而應物速者，更違旨耳。火棗事未宜問也。論火棗事在後。
　　右九華真妃言。
　　右從太元來，凡五條，並楊書。
　　轡景落滄浪，騰躍清海津。絳煙亂太陽，羽蓋傾九天。雲輿浮空洞，鯈忽風波問。來尋冥中友，相携侍帝晨。王子協明德，齊首招玉賢。下眄八阿宮，上寢希林顛。漱此紫瓊腴，方知穢塗辛。佳人將安在，懃之乃得親。
　　七月十八日夕，雲林右英王夫人授詩。此詩與長史，兼及掾事。
　　高興希林虛，遐遊無員方。蕭條象數外，有無自冥同。亹亹德韻和，飄飄步太空。盤桓任波浪，振鈴散風中。內映七道觀，可以得兼忘。何必反覆酬，待此世文通。玄心自宜悟，嘿耳必高蹤。
　　七月二十六日夕，紫微夫人喻作，令與許長史。
　　絳闕扉廣霄，披丹登景房。紫旗振雲霞，羽晨撫八風。停蓋濯碧谿，採秀月支峰。咀嚼三靈華，吐吸九神芒。椿數無絕紀，協日積童蒙。携袂明真館，仰期旡上皇。北鈞唱羽人，玉玄粲賢衆。云河波浪宇，得失為我鍾。引領囂庭內，開心擬穢衝。習適榮辱域，罕躡希林宮。一靜安足苦，試去視滄浪。
　　右右英夫人所喻。
　　右從轡景來三篇，並有長史寫。
　　弱喪洞港，篤靈未盡，倚伏異因，雲梯未抗，雖有懷於進趣，猶未淵於至理矣。君才實天工，以清瀾凝浪於高韻，志栖神乎太玄，期紫庭而步空矣。有心洞於飛滯，柔翰蔚乎冥契也。動合規矩，等圓殊方，靜和真味，吐納興音，可謂縱誕德挺，良為欽然矣。然穢思不豁，鄙內固，淫念不漸，靈池未澄，將未得相與論內外之期，汎二景之交耳。夫失機者貴在能改，相釋有情，今無妨矣。雖蹔弭羣聽，故克和也。前塗 謂應作攸字邈，此比非一，漏緒多端，當恒戰密，苟情有愆散，得隨事失，悟言微矣，將何以遏之，將何以遣之。
　　右七月二十六日夜，雲林右英王夫人喻書，見與勿答。
　　右一條有長史寫。
　　世珍芬馥交，道宗玄霄會。振衣尋冥疇，迴軒風塵際。良德映靈暉，穎根集華蔚。密言多儻福，沖淨尚真貴。咸恒當象順，携手同衾帶。何為人事間，日焉生患害。
　　七月二十八日夕，右英王夫人授書此詩，以與許長史。後十二月長史答書云：咸恒之喻，即是酬此詩也。咸恒，義出周易。右一篇有長史寫。
　　清響散空，神風灑林，身超冥衢，志詠靈音，仁侯其人也。欲以裴真人本末示郄者可矣，其必克諧，不善誘之心亦內彰也，裴亦何人哉。郄即愔也，小名方回。裴真人本末，即是清靈傳也。有謝過及七經之士，故令示之。
　　八月七日夕，右英王夫人授書，令與許長史。
　　右一條楊書，又有長史寫。
　　守真一，篤者一年，使頭不白，禿髮更生。夫內接兒孫，以家業自羈，外綜王事，朋友之交，耳目廣用，聲氣雜役，此亦道不專也，行事亦無益矣。夫真才例多隱逸，栖身林嶺之中，遠人間而抱淡，則必孾顏而玄鬢也。
　　玉醴金漿，交梨火棗，此則騰飛之藥，不比於金丹也。仁侯體未真正，穢念盈懷，恐此物輩不肯來也。苟真誠未一，道亦無私也，亦不當試問。火棗交梨之樹，已生君心中也，心中猶有荊棘相雜，是以二樹不見不審。可剪荊棘，出此樹，單生其實，幾好也。
　　雖云問也，其欲希之近也，當為君問主領者，三年更相問，以即日始。
　　丑年此二字長史後益上八月七日夜，雲林右英王夫人口授，答許長史。
　　凝心虛形，內觀洞房，抱玄念神，專守真一者，則頭髮不白，禿者更 軫字亦應是琴，未有以百思纏胸，寒熱破神，營此官務，當此風塵，口言吉凶之會，身 凡作扉字者，皆是排音，非扉扇之扉也。得失之門，衆憂若是，萬慮若此，雖有真心，固為不篤，抱道不行，握寶不用，而自然望頭不白者，亦希聞也。玉醴金漿，交生神梨，方丈火棗，玄光靈芝，我當與山中許道士，不以與人問許長史也。
　　八月七日夜，紫微王夫人授答許長史。
　　右六條有掾寫。
　　擬駕東岑人，停景招隱靜。仁德乘波來，俱會三秀嶺。靈芝信可食，使爾無終永。噏真獻金漿，不待百丈井。
　　八月十六日夕，清靈真人授。
　　右一篇有長史寫。
　　虛和可守雄，蕭蕭可守雌。夫蕭蕭者，單景獨往也。君絳宮中， 謂應作詎字能仰飛空同上，上雲玄之涯不？道易聞而患不真，書易得而患不行，若專如此，大天之中，盡真仙比肩也，我亦無咎於不能為者。
　　心不定而欲書，將欲沽之哉。意不往而求真，似欲街之也。願告。
　　八月十七日夜，右英王夫人授書此，與許長史。似答心求守雌之真一也。
　　肇祖植德華，條翁 即謂七世祖許肇也。隊字應作墜。頓足，懸車無早晚也。但心堅注真，微密靈機則可矣。至於高逸長嶺，寢冥林澤，縱時事之難鄙，遣九親而味神，實美舉也。心苟不專，愆念填胸，雖躡閬山以遊步，造圓壟以朝冥，然亦必敗也。若必空空，我自當相告有可動之時也，今且未可議耶。
　　八月十七日夜，保命仙君小茅口授，與許長史。
　　含仁守慈，發拔幽憂，單心慈誘，栖神靈鏡者，許長史其人也。所恨在於應物速，招真急耳。夫浩挺虛映，乃可守雌，已求故當能守之，守之蓋易，恐亦宜無不可耶。
　　八月十八日夜，紫微王夫人授，示許長史。
　　右四條有楊書。
　　穆奉被音告，頻煩備至，仰銜恩潤，光華彌煥，披覽欣慶，感荷罔極。穆沉滯流俗，豈忘拔邇，輒已誓之中心，思為階漸，考室東山，栖景林壑，此志必也，此舉決也。方當憑庇靈宗，諮禀神規，若此之心，揆亦鑒之，真一之雌，其道玄遠，妙出祕領，穆愆穢未蕩，俗累未拔，胸心滓濁，精誠膚淺，未敢預聞，南真哀矜，去春使經師授以方諸洞房步綱之道，八素九真以漸修行，不敢 謂應作怠字懈，九真至須幽靜，人事雜錯，患在未專耳。昔人學道，尋師索友，彌積年載，經歷山岳，無所不至，契闊險試，備嘗勞苦，然後授以要訣。穆德薄罪厚，端坐愆室，橫為衆真所見採錄，鑒戒繼至，啟悟非一。古人有言，非知之難，其行之難，夫人垂恩所賜，自可徐徐， 此須字長史自儳移東山，然後親授，道之來也，不計遲速，恩之隆也，何限早晚，命使願告，敢不上答，謹白。此長史答前右英論雌一事者，掾為書之，既被儳更寫，故此本得存焉。
　　真語卷之二竟
　　真誥卷之三
　　金闕右卿司命蓬萊都水監梁國師貞白真人華陽隱居陶弘景造
　　運象篇第三
　　北元中玄道君，李慶賓之女，太保玉郎李靈飛之小妹，受書為東宮靈照夫人，治方丈臺第十三朱館中。夫人著紫錦衣，帶神虎符，握流金鈴，有兩侍女，侍女年可二十許，夫人年可十三四許。聞呼一侍女名隱暉。侍女皆青綾衣，捧赤玉箱二枚，青帶束絡之，題白玉檢曰太上章，一檢曰太上文。此記織檢上文，亦同前九華也。
　　夫人帶青玉色綬，如世人帶章囊狀，隱章當長五丈許，大三四尺許。臨去授作一紙詩，畢乃吟歌：
　　雲塘帶天搆，七氣煥神馮。瓊扇啟晨鳴，九音絳樞中。
　　紫霞興朱門，香煙生綠窗。四駕舞虎旅，青軿擲玄空。
　　華蓋隨雲倒，落鳳控六龍。策景五嶽阿，三素眄君房。
　　適聞臊穢氣，萬濁蕩我胸。臭物薰精神，囂塵互相衝。
　　明王皆摧爛，何獨盛德躬。高揖苦不早，坐地自生蟲。
　　八月二十二日夜，靈照夫人授作此詩。此長史書作靈照夫人，而楊君書多其照靈。
　　臨去吟曰：心勿欲亂，神勿淫役，道易不順，灾重不逆，永喪其真，遂棄我適。
　　復生許家不，我方當復來，爾勤之而已。
　　右從北元來八條，有長史寫。
　　王子晉父周靈王，有子三十八人，子晋太子也，是為王子喬。靈王第三女名觀香，自衆愛，是宋姬子，於子喬為別生妹，受子喬飛解脫網之道，得去入 外書作維字氏山中，後俱與子喬入陸渾，積三十九年，觀香道成，受書為紫清宮內傳妃，領東宮中候真夫人。此即中候王夫人也。子喬弟兄七人得道，五男二女。其眉壽是觀香之同生兄，亦得道。此似別有眉壽事，今不存，而掾書中有夢見人，云我是王眉壽之小妹，疑此或當是相答也。
　　右二條有楊書。
　　駕欻敖八虛，徊宴束華房。阿母延軒觀，朗嘯躡靈風。我為有待來，故乃越滄浪。
　　右英王夫人歌。
　　乘飈遡九天，息駕三秀嶺。有待徘徊眄，無待故當諍。滄浪奚足勞，孰若越玄井。
　　右紫微夫人答英歌。
　　寫我金庭館，解駕三秀畿。夜芝披華 謂應作峰字，咀嚼充長飢。高唱無逍遙，冬興有待歌。空同酬靈音、無待將如何。
　　右桐柏山真人歌。
　　朝遊鬱絕山，夕偃高暉堂。振轡步靈 謂應作峰字，無近於滄浪。玄井三仞際，我馬無津梁。鯈欻九萬間，八維已相望。有待非至無，靈音有所喪。
　　右清靈真人歌。
　　龍旅舞太虛，飛輸五岳阿。所在皆逍遙，有感興冥歌。無待愈有待，相遇故得和。滄浪奚足遼，玄井不為多。鬱絕尋步間，俱會四海羅。豈若絕明外，三劫方一過。
　　右中候夫人歌。
　　縱酒觀羣惠，鯈忽四落周。不覺所以然，實非有待遊。相遇皆歡樂，不遇亦不憂。縱影玄空中，兩會自然疇。
　　右昭靈李夫人歌。
　　駕欻發西華，無待有待問。或眄五嶽峰，或濯天河津。釋輪尋虛舟，所在皆纏綿。芥子忽萬項，中有須彌山。小大固無殊，遠近同一緣。彼作有待來，我作無待親。
　　右九華安妃歌。
　　無待太元中，有待太有際。大小同一波，遠近齊一會。嗚絃玄霄顛，吟嘯運八氣。奚不酣靈液，眄目娛九裔。有無得玄運，二待亦相蓋。
　　右太虛南嶽真人歌。
　　偃息東華靜，揚餅運八方。俯眄丘埋間，莫覺五嶽崇。靈阜齊淵泉，大小互相從。長短無少多，大椿須臾終。奚不委天順，縱神任空同。
　　右方諸青童君歌。
　　控飈扇太虛，八景飛高清。仰浮紫晨外，俯看絕落冥。玄心空同間，上下弗流停。無待兩際中，有待無所營。體無則能死，體有則攝生。東賓會高唱，二待奚足爭。
　　命駕玉錦輪，儛轡仰徘徊。朝遊朱火宮，夕宴夜光池。浮景清霞杪，八龍正參差。我作無待遊，有待輒見隨。高會佳人寢，二待互是非。有無非有定，待待各自歸。
　　右南極紫元夫人歌。按此諸歌詩，並似初降語，而嫌衆真多高唱，上清童紫元太虛未嘗有雜降處，恐或遺失耳。有待之說，並是指右英事，非安妃也。
　　騰躍雲景轅，浮觀霞上空，霄軿縱橫儛，紫蓋託靈方。朱煙纏旌旄，羽帔扇香風。電嗥猛獸攫，雷吟奮玄龍。鈞籟昆庭響，金笙唱神鍾，採芝滄浪阿，掇華八渟峰。朱顏日愈新，劫往方嬰童。養形靜東岑，七神自相通。風塵有憂哀，隕我白鬢翁。長冥遺遐歎，恨不早逸縱。
　　九月三日夕，雲林王夫人喻作，令示許長史。
　　停駕望舒移，迴輸反滄浪。未睹若人遊，偶想安得康。良因俟青春，以叔中懷忘。
　　右右英吟此再三。
　　龜闕鬱巍巍，塘臺絡月珠。列坐九靈房，叩璈吟太元。玉簫和我神，金醴釋我憂。宴酣東華內，陳鈞千百聲。青君呼我起，折腰希林庭。羽帔扇翠暉，玉珮何鏗零。俱指高晨寢，相期象中冥。
　　右紫微歌此二篇。
　　超舉步絳霄，飛飈北壟庭。神華映仙臺，圓曜隨風傾。啟暉抱丹元，扉景准月精。交袂雲林宇， 謂應作皓鬒還童嬰。蕭蕭寄旡宅，是非豈能營。陣上自擾競，安可語養生。
　　右玄壟紫微作。
　　控晨浮紫煙，八景觀振流。羽童捧瓊漿，玉華餞琳腴。相期白水涯，揚我萎蕤珠。滄房煥東霞，紫造浮絳辰。雙德秉道宗，作鎮真伯蕃。八臺可眄目，北看乃飛元。清淨雲中視，眇眇躡景遷。吐納洞領秀，藏暉隱東山。久安人事上，日也無虛閑。豈若易翁質，反此孩中顏。
　　九月六日夕，雲林喻作，與許侯。
　　解輸太霞上，斂轡造紫丘。手把八空炁，縱身雲中浮。一眄造化剛，再視索高疇。道要既已足，可以解千憂。求真得真友，不去復何求。
　　九月六日夕，紫微夫人喻作，示許長史，并與同學。同學，謂郗回也。
　　晨闕太霞構，玉室起霄清。領略三奇觀，浮景翔絕冥。丹空中有真，金映育挺精。八風鼓錦被，碧樹曜四靈。華蓋應蘭暉，紫轡策綠軿。結信通神交，觸類率天誠。何事外象感，須觀瑤玉瓊。
　　九月九日雲林右英夫人喻作。
　　紫空朗明景，玄宮帶絳河。濟濟上清房，雲臺煥嵯峨。八輿造朱池，羽蓋傾霄柯。震風迴三辰，金鈴散玉華。七轡絡九垓，晏眄不必家。借問求道子，何事坐塵波。豈能柄東秀，養真收太和。
　　九月九日紫微夫人喻作，因許示郗。郗猶是方回也。
　　二景秀鬱玄，霄映朗八方。丹雲浮高晨，逍遙任靈風。鼓翮乘素颼，竦眄瓊臺中。綠蓋入協晨，青軿擲空同。右揖東林帝、上朝太虛皇。玉賓剖鳳腦，嗷酣飛藥漿。雲鈞迴曲寢，千音何琅琅。錦旌召猛獸，華幡正低昂。香母折腰唱，紫煙排棟梁。總轡高清闕，解駕佳人房。昔運挺未兆，靈化順氣翔。心眇玄涯感，年隨積椿崇。形甘垢臭味，動靜失滄浪。我友實不爾，榮辱昨已忘。
　　九月十八日夜，雲林右英夫人作喻曰：吾辭訖此。
　　絳景浮玄晨，紫軒乘煙征。仰超綠闕內，俯眄朱火城。東霞啟廣暉，神光煥七靈。翳映氾三燭，流任自齊冥。風纏空洞宇，香音觸節生。手擔 謂應作織字女儛，併衿匏瓜庭。左徊青羽旗，華蓋隨雲傾。晏寢九度表，是非不我營。抱真栖太寂，金恣愈日嬰。豈似愆穢中，慘慘無聊生。
　　九月二十五日夜，雲林右英夫人授作。
　　三嘗抓紫軒，傾雲東林阿
　　右英吟此道。
　　右從騰躍來，凡十三篇，并有楊書，又雜有據寫。
　　遣滯恡賴窮行德，不亦甚佳乎，患德之不報，所患種福之不多耳。此一行則似乎福田也，萬事云云盡可觸類矣。
　　十二月三日，雲林右英夫人告。
　　右一條有楊書，又有一本小異。
　　穆惶恐言：仁愛之至，猥惠新詩，雲藻綺絡，金聲玉榮，誠翰林之奇秀，華錦之盛肆也。義類淵微，仰覽無射，佩之丹心，奉以周旋，功德淺陋，冥報已重，福田之喻，敢不自勵，憑託徽猷，情若山海，動靜啟悟，望垂矜錄。許穆惶恐，言詣雲林右英夫人机前。此即答遣滯恡書也，有自起草存。
　　青童大君常吟詠曰：欲殖滅度根，當拔生死栽。沉吟墮九泉，但坐惜形骸。
　　太虛真人常吟詠曰：觀神載形時，亦如車從馬。車敗馬奔亡，牽連一時假。哀世莫識此，但是惜風火。種罪天網上，受毒地獄下。
　　西城真人王君常吟詠曰：神為度形舟，薄岸當別去。形非神常宅，神非形常載。徘徊生死輸，但苦心猶豫。
　　小有真人王君常昤詠曰：失道從死津，三魂迷生道。生生日已遠，死死日已早。悲哉苦痛容，根華已顛倒。起就零落生，焉知反枯老。
　　以去月秋分日，於瑤臺大會，四君各吟此言，以和玄鈞廣韶之絃聲也。十月告云去月，如似是九月，南秋分必在八月，則去月自為通乎耳。
　　十月十五日，右英夫人說此，令疏。
　　右五條有掾書。
　　四旍曜明空，朱軒飛靈丘。玉蓋蔭七景，鼓翮霄上浮。九音朗紫空，玉璷洞太無。宴詠三辰宮，唱嘯呼我儔。不覺椿已來，豈知二景流。佳人雖兼忘，而未放百憂。長林真可靜，巖中多自娛。
　　十月十七日，雲林夫人作與許侯。
　　左把玉華羞，飛景躡七元。三辰焕紫暉，竦眄撫明真。變踊期須臾，四面皆已神。靈發無涯際，懃思上清文。何事生橫徐，令爾感不專。 烏禁反。 烏賀反。此應作喑啞，言其速也。夫去機，不覺年歲分。
　　十月十八日紫微夫人作。
　　右二篇有楊書。
　　北登玄真闕，携手結高羅。香煙散八景，玄風數絳波。仰超琅園律，俯眄霄陵阿。玉簫雲上唱，鳳嗚洞九遐。乘氣浮太空，曷為躡山河。金節命羽靈，徵兵折萬魔。齊挹二晨暉，千椿方嬰牙。喪真投兢室，不解可奈何。
　　仰眄太霞官，金閣曜紫清。華房映太素，四軒皆朱瓊。擲輸空同津，總轡儛綠軿。玉華飛雲蓋，西妃運錦旌。翻然濁塵涯，鯈忽佳人庭。宿感應期降，所招已在冥。乘風奏霄晨，共酣丹琳罌。公侯徒眇眇，安知真人靈。
　　右二篇，十月二十日授。亦應是右英喻長史也。
　　右二萬有楊書。
　　車馬雖重，為路人所略，推分任運，有以招之，不必也。柸子誠小，還為童史所偷，故疾而惜之，今冥鑒即擒。蓋所以懼惡而善者別矣。今雖嘿然不言，小人足知靈驗，有訓在其中，非直區區，若此小小而不能坦也。謹白呈雲林右英夫人。
　　十一月九日。此所答右英授事，事今不存。
　　穆惶恐言：沉染鄙俗，流浪塵昧，罪與年長，愆隨日積，幸遭玄運，靈啟其會，披散氛霧，朗然達觀，真靈清秀，並垂戒悟，猥辱文翰，華藻成林，金聲玉振，規矩有章，父子凡微，無以堪荷，夙興策勵，不敢怠惰，顒顒傾注，言不自暢。穆惶恐言。此亦是答右英詩，不審的是何詩，亦似不存。
　　右二條長史自書本。
　　靈谷秀瀾榮，藏身栖巖京。被褐均衮龍，帶索齊玉嗚。形磐幽遼裹，擲神太霞庭。霄上有陛賢，空中有真聲。抑我曲晨飛，案此綠軒軿。下觀八度內，俯歎風塵縈。解脫遺波浪，登此眇眇清。擾兢三津竭，奔馳割爾齡。
　　十二月一日夜，南岳夫人作與許長史。
　　飛輪高晨臺，控轡玄壟隅。手携紫皇袂，絛欻八風驅。玉華翼綠幃，青裙扇翠裾。冠軒煥崔鬼，珮玲帶月珠。薄入風塵中，塞鼻逃當塗。臭腥彫我氣，百痾今心殂。何不飈然起，蕭蕭步太虛。
　　十二月一日夜，方丈左臺昭靈李夫人作，與許玉斧。
　　清晨揖絳霞，總氣霄上遊。徊軿躡曲波，遂親世人憂。辭旨蔚然起，不散三秀嵎。何若巡玄鄉，撫璈為爾娛。君安有有際，我願有中無。
　　右英作此。
　　駕景遊賢良，促轡東圃下。
　　右英吟此道。
　　咀嚼玄句，柔音蔚暢，曲夾適宣，辭喻摽朗，欽欽之詠，有由然也。玄宗以安，我其會矣。
　　十二月十四日，雲林夫人作與長史。
　　此所答長史之詩，詩今不存。
　　右五篇有楊書。
　　該清道難，通幽妙達，許侯其人也。方將曜靈方丘，騰躍暉霞，身飛九天，作則羣真，師傳金闕，撫極種人，其德仁以融，其教整以和，可謂天秀標韻，為後民之圓匠也。斧子乃潜晨密煥，秀霄空上，託心玄宅，神栖入領，心摽寂刃，歸形太初，志割姻親於內外，寄幽會於隱觀矣。雖自思入庇重岫，穎翳雲暉，故叛父也。若父愚可也，交當同編雲札，列名靈簡，運會相遇，何以陳之耶。昔薛旅字季和，往學真道於鍾山北阿，經七試而不過，即長里薛公之弟也。不過者，由淫妷失位，鄙內滯，石性不迴，致敗其試耳。然其人好慈和篤，又心愛嘯音鳳響及玄絃之彈，是故虛唱凝神，徽聲感魂，神不遂落，由好嘯唱願鳳嗚之故矣。長里先生燕代人，周武王時人也，先生比乞之於太上，太上故使生 謂應作繼字肇阿之陰運，致欲其該微，釋滯於染練，新暉速升虛之超，長里君之願也。若 謂應作猶字愆波不激，淫 謂應作愈字出，雖百過試之，故亦昔之薛旅耶。師宗相期，拂飾盡性，苟能其事，我亦罕勞，賢者之舉，此復宜詳，密告由來，宿命之始，想有 應作以字悟也。燕氣內果外柔，沉德樂景，故其人聞北風則心悲，睹啟曜則懷泰，思駿騄以慕聘，嘉柔順以變蔚，彼人之心，曷曾不爾乎。此則本鄉之風氣，首丘之內感也。苟能信之，君其諧矣。如其 謂應作壅字秉欲，丹絳不暢，靈人携手而空反，高友歛袂而迴晏，神氣不眄，其宅寂通，不鼓其目，命矣夫，固可悲耶。長里之弟本燕代人，故此稱其谷氣，以喻長皮之心也。
　　十二月十六日夜右英告。
　　右二篇有楊書。
　　太元真人。
　　雲林右英王夫人。
　　南岳紫虛元君。
　　九華真妃。
　　清靈真人。
　　紫陽真人。
　　桐柏真人。
　　昭靈李夫人。
　　右八人
　　十二月十七日夜，方諸宮東華上房靈妃歌曲：
　　紫桂植瑤園，朱華聲悽悽。月官生藥淵，日中有瓊池。左拔員靈曜，右掣丹霞暉。流金煥絳庭，八景絕煙迴。綠蓋浮明朗，控節命太微。鳳精童華顏，琳腴充長肌。控晨揖太素，乘欻翔玉階。吐納六靈氣，玉嬪把巾隨。彈璈南雲扇，香風鼓錦披。叩商百獸舞，六天攝神威。鯈欻億萬椿，齡紀鬱巍巍。小鮮未烹鼎，言我巖下悲。按楊君記云，東方赤氣中有言曰：小鮮未烹鼎，言我巖下悲。當以此事諮啟司命，故譽稱此詩，仍及後篇也。
　　太微玄清左夫人北渟宮中歌曲：
　　鬱藹非真虛，太旡為我館。玄公豈有懷，縈蒙孤所難。落鳳控紫霞，矯轡登晨岸。寂寂無濠涯，暉暉空中觀。隱芝秀鳳丘，逡巡瑤林畔。龍胎嬰爾形，八瓊迴素旦。琅華繁玉宮，綺葩凌巖榮。鵬扇絕億領，撫翮扶霄翰。西庭命長歌，雲璈乘虛彈。八風纏綠宇，藥煙豁然散。靈童擲流金，太微啟壁案。三元起折腰，紫皇揮袂讚。朗朗扇景曜，曄曄長庚煥。超軿竦明刃，下盻使我惋。顧哀地仙輩，何為栖林澗。
　　十二月十七日夜，太元真人司命君書出此詩，云是青童官中內房曲，恒吟讚此和神。其夜衆真降集，唯有此書存，餘悉不顯。後丁卯年論挺分事，亦是十二月十七日，恐偶同耳，此前一事，不應是卯年也。
　　右三條有楊書。
　　玄玄即排起。注之曰：故玄玄以八風為關籥，天地為隄防，四海為甕盎，九州為粃糠，積之以萬殊，蒸之以陰陽。其陶鑄也，充隆炊累，剛柔清濁，象類不同，呼吸吐合。
　　恭伯榮注之曰：九絕獸神禽也，在乎羣猛之中，猾狡乎激奇之際，千年不足極其變，萬殊不足適其內，日月不足照其眉，八澤不足遊其足，清雲為卑，九垓為淺，八宏為小，四極為近，變動無常，恒入之芥子之內，玉晨之玉寶，太微之威神矣。
　　此二條是釋神虎隱文中語，不知何真所告，又無日月，是兩手同書。
　　君惶恐言：仁德流映，高應彌綸，每貽翰音，恩逮譴綣，旨諭有咸恒之順，宗期則玄霄之會，雖欽願榮崇，欣想靈誥，竊懼熠懼之近暉，不可參二景之遠麗，嘒彼之小宿，難以廁七元之靈觀，尊卑殊方，高下異位，俯仰自失，罔知所據。凡善誘者，勤其切磋；忠愛者，憂其怠惰。大易所以乾乾，仲尼所以發歎於不倦者也。自奉教以來，洗心自勵，沐浴思新，其勸獎也摽明得道之妙致，其檢戒也陳宿命之本迹。淫所以喪基，鄙滯所以伐德，雖盧醫之貢針艾，扁鵲之獻藥石，無以喻也。子張存聖教於紳帶，西董佩韋絃以自矯，蓋以外戒內，以義規心，仰銜清訓，謹書之丹懷，藏之六腑，奉以周旋，弗敢失墜，庶五難解凍於爐門，七試飈靜於淵谷，方將逍遙東山，考室龍林，靈搆蕭蕭，丘園沖深，庭延雲駕之奇友，堂列羽服之上真，句金錫五芝之寶，滄浪施長年之珍，期實夙夜之乃願，信誓不敢誣於神明者也。唯少鑒之，君惶恐言。此長史答右英前七月二十八日喻詩，世珍芬馥交者，并酬前書論薛旅事，猶恐是十二月中。
　　右此一篇，長史令乙寫。
　　真語卷之三竟
　　真誥卷之四
　　金闕右卿司命蓬萊都水監梁國師貞白真人華陽隱居陶弘景造
　　運象篇第四
　　仙道寂寂，尋之亦使人不勸也，況復求之於無涯耶。假令東山忽有石髓磐結，紫芝映林，夜光煥燭，燕胎曜峰，靈津肆顯，衆真羅吟，人人往者，皆得掇玄華而揖玉腴，對天仙以散想也，將必相與把臂太虛，駕絡慶雲矣。未審子當刀赴，此二日暫遊山澤不，將故以官私自切，不獲一果耶。今之所以為懈難者，蓋聞推於有無之間耳，以無期我，我亦無也，空中有真，子不睹之，不可謂罕彷彿矣，所望在於不褰裳耳。二日可不果，何時能屈駕看金陵乎？
　　十一月二十九日夜，定錄君告許侯。
　　豈能割目前之近滯，慕難成之遠功耶。若故栖情丘林，憑託京畿者，觀金陵以偶想，將任意於吾子，勿謂我無方從無以鑒矣。心革則試不眄，神苦則教不生，賢者之舉，可不察耶。
　　保命君告。
　　右二條楊書。斯告實至言矣。
　　奉十一月二十九日告，得道者以其能排却衆累，直面而進，於是百度自浄，衆務雲散，該其優者不足為勞，披于艱者可以表心。正月中必有龜山客來東山，至時 此應作詎字可不一力乎。奉覽高命，欣然無量，始入此月，公私艱掇，未獲從心， 此本是令鏨字，後人改作命使。到京，往反計日，還便沐浴，躬詣朝拜，不失此月，若吉日未過，願垂告敕。又告：賢者之舉，復宜詳之。昔未受上道之前，有欲索側人意，有稱說堪陶獎者，受隱書之後，此計都冥也。此下有兩字被黵，又齊行剪去，後似復更有語。此論賢者之舉，似仍是前書上紙，而復酬十一月二十九日告。此告今不存，前十一月二十九日告語不同。又云正月龜山客來事，如此復酬後定錄告。亦可是右英書中兼有此語耳，記不具存，難用顯證。
　　右二篇長史自書本。
　　令懃者懃其事，躭其玄微耳，慎者亦觸類而作也。學道之難，不可書矣。有恥鄙之心者，於道亦遼乎灌秉，然後可貴耳。賢者之舉，自更始爾，今且當內忘。
　　右紫微夫人道此言。此是紫微見長史答右英道賢者之舉事，故復酬此語也。長史婦亡後，更欲納妾，而修七元家事，最是所禁，故屢有及之。
　　手筆何其落落，盧醫之喻，復有韋絃之功，解凍爐門，其旨乃佳，當實心在此濟矣。
　　定錄告。此是中君見長史答右英書後，賞讚之也。
　　心已至也，不復須詣山也。每空懷以向真，單誠以汎道者，雖欲不教，其可得乎。瞻赴山澤，乃更餘事耳。要都無懷者，實使人悒然，今可停也。
　　十二月一日夜定錄告許侯。尋此語，復似酬到京不得來事，事相關涉，不可領。
　　正月二十七日，將不能蹔詣欲營宅處耶？龜山真人似當其日來，未真至齋者，自可無彷彿，且欲令彼見我乎。
　　正月十四日保命告。案此告極似前所疑事，所以翻覆難解也。從此正月起至後，並是入丙寅年中事。
　　右五條有楊書。
　　轡景登霄晨，遊宴滄浪宮。綵雲繞丹霞，靈藹散八空。上真吟瓊室，高仙歌琳房。九鳳唱朱籟，虛節錯羽鐘。交頸金庭內，結我冥中朋。俱挹玉醴津，鯈欻已嬰童。云何當路蹲，愆病隨日崇。
　　二月九日夜雲林作。
　　晨遊太素宮，控軿觀玉河。夕冥鬱絕宇，朝採圓景華，彈璈北寒臺，七靈暉紫霞。濟濟高仙舉，紛紛塵中羅。盤桓囂藹內，愆累不當多。
　　二月十六日右英作。
　　玄清眇眇觀，落景出東停。願得絕塵友，蕭蕭罕世營。吟此再三
　　右三篇有楊書。
　　靈人隱玄峰，真神韜雲釆。玄唱非無期，妙應自有待。豈謂虛空寂，至韻故常在。携襟登羽宮，同宴廣寒裹。借問朋人誰，所存唯玉子。卓雲虛之駿，抗翮於空同之上，斯人矣。豈不長揖南面，永謝千乘乎。
　　紫微詩及詠此。
　　駕風騁雲餅，晨登太淳丘。絳津連岑振，清波鼓浚流。步空觀九緯，八剛皆已遊。蹔宴三金秀，來觀建志儔。懃懈不相淹，是以積百憂。
　　二月三十日夜右英作。
　　褰裳濟綠河，遂見扶桑公。高會太林墟，寢宴玄華宮。信道苟淳篤，何不栖東峰。
　　紫微夫人歌此。
　　陵波越滄浪，忽然造金山。四顧終日遊，罕我雲中人。
　　右英吟此。
　　控景始暉津，飛飈登上清。雲臺鬱峨峨，聞闈秀玉城。晨風鼓丹霞，朱煙灑金庭。綠藥集玄峰，紫華巖下生。慶雲纏丹爐，練玉飛八瓊。晏眄廣寒宮，萬椿愈童嬰。龍旂啟靈電，虎旗徵朱兵。高真迴九曜，洞觀均潛明。誰能步幽道，尋我無窮齡。
　　紫微夫人作。
　　紫闕構虛上，玄館衝絕飈。琳琅敷靈囿，華生結瓊瑤。騁軿滄浪津，八風激雲韶。披羽扇北翳，握節嗚金簫。鳳籟和千鍾，西童歌晨朝。心豁虛無外，神襟何朗寥。迴儛太空嶺，六氣運重幽。我塗豈能尋，使爾不終彫。
　　右英夫人作。
　　翳藹紫微館，鬱臺散景飈。鸞唱華蓋間，鳳鈞導龍朝。八狼擁絳旌，素虎吹角簫。雲勃寫靈宮，來適塵中囂。解轡佳人寢，同炁自相招。尋宗須臾頃，萬齡乃一朝。椿期會足衰，劫往豈足遼。真真乃相目，莫令心徂。側交反虛刀揮至空，鄙滯五神愁。
　　右紫微作。
　　朝啟東晨暉，飛軿越滄淵。山波振青涯，八風扇玄煙。迴眄易遷房，有懷真感人。三金可遊盤，東岑宜永甄。紛紛當塗中，孰能步生津。飄諷八霞嶺，徘徊飛晨蓋。紫軿騰太空，麗眄九虛外。玉簫激景雲，靈煙絕幽藹。高仙宴太真，清唱無涯際。去來山岳庭，何事有待邁。
　　四月十四日紫微夫人作。
　　玄波振滄濤，洪津鼓萬流。駕景眄六虛，思與佳人遊。妙唱不我對，清音與誰投。雲中騁瓊輪，何為塵中趍。
　　右同夕右英夫人吟歌此曲。
　　松柏生玄嶺，鬱為寒林桀。蘩葩盛嚴冰，未肯懼白雪。亂世幽重岫，巡生道常潔。飛此逸轡輸，投彼遐人轍。公侯可去來，何為不能絕。
　　右右英作。
　　神玉曜靈津，七元煥神扉。靈遷方寸裹，一躍登太微。妙音乘和唱，高會亦有機。齊此天人眄，協彼晨景飛。總轡六合外，寧有傾與危。
　　四月二十三日夜紫微夫人作。
　　玄感妙象外，和聲自相招。靈雲鬱紫晨，蘭風扇綠軺。上真宴瓊臺，邈為地仙摽。所期貴遠邁，故能秀穎翹。翫彼八素翰，道成初不遼。人事胡可豫，使爾形氣銷。
　　四月二十七日夜南嶽夫人作。
　　右十二篇有楊書，又雜掾寫。
　　清淨願東山，蔭景栖靈穴。愔愔閑庭虛，翳蒼青林密。圓曜映南軒，朱鳳扇幽室。拱袂閑房內，相期啟妙術。寥朗遠想玄，蕭條神心逸。
　　閨月三日夜右英作，示許長史。案晋曆丙寅年閏四月也。
　　右有楊書，又掾寫。
　　縱心空同津，總轡策朱軿。佳人來何遲，道德何時成。吟此道。
　　有心許斧子，言當採五芝。芝草不必得，汝亦不能來。汝來當可得，芝草與汝食。此兩得及來並戲作吴音。
　　右英吟此。
　　右二篇有楊書。
　　八塗會無宗，乘運觀囂羅。化浮塵中際，解衿有道家。騁煙忽未傾，携真造靈阿。虛景盤瓊軒，玄鈞作鳳歌。適路無軌滯，神音儛雲波。齊德秀玉京，何用世間多。
　　授書畢，又吟良久，而復授，今書此詩，似不與書上相連也。
　　坦夷觀天真，去累縱衆情。體寂廢機駟，崇有則攝生。焉得齋物子，委運任所經。
　　右中候夫人作。
　　薄宴塵飈領，代謝緣還歸。奚識靈劫期，顧眄令人悲。
　　紫微夫人作。
　　右三篇有掾書。
　　林振須類感，雲蔚待龍吟。玄數自相求，觸節皆有音。飛軿出西華，總轡忽來尋，八遐非無娛，同詠理自欽。悼此四羅內，百憂常在心。俱遊北寒臺，神風開爾襟。
　　六月二十三日夜南極夫人作。
　　登軿發東華；扇欻儛太玄。飛轡騰九萬，八落亦已均。蹔眄山水際，窈窕靈岳間。同風自齊氣，道合理亦親。龍芝永遐齡，內觀攝天真。東岑謂應作岑字可長掙，何為物所纏。
　　六月二十三日夜中候夫人作。
　　右二篇有楊書，又掾寫。
　　五月十二日中君喻書：此九字題卷外，從此後並似是丁卯年中授書，此事皆論三許挺分也。
　　阿映遂能絕志山林，懃心道味，淨神注精，研澄虛鏡，玄濘獨宴，孑栖偶真，乃翁道遠之疇匹，姜伯真之徒也。服炁挹夜，卒獲其益，亦至事也。昔又入在臨海赤山中，赤山一名燒山，遇良友王世龍、趙道玄、傅太初者，此數子始以晋建興元年渡江，入東山中學道耳。并與相見。數人之業，皆勝於映矣。映遂師世龍，授解束之道，修反行之法，服玉液，朝腦精，二三年中，面有光華，還顏反少，極為成道，但恨其所禀不饒，不得高品之通耳。於是司命敕吾舉之，使奏聞上宮，移名東方諸署為地仙。時三官都禁左郎遣典柄侯周魴、主非使者嚴白虎來於赤山中，即欲執之以去，且話其罪狀。吾時禁 ，謂應作訝字，又乃馳啟司命，司命即遣中侯李遵握火鈴而來，呵攝之，於是紡及白虎乃走去耳。李遵未來之時，映懼怖失膽，亦喪氣矣，亦賴龔幼節、李開林助映為答對，亦幾至敗也。自無此二人，及其師王世龍，亦早惡矣。魴 謂應作詁字之亦有實，映答對亦可可。三官出丹簡罪簿，各執一通，而問映云：夫欲學道慕生，上隸真人，玄心栖邈，恭誠高靈者，當得世功相及，禍惡不遘，陰德流根，仁心上逮，乃可步真索仙，度名青府耳。云何父手殺謝弓，且亂逆三光，又許朝斬李玘之頭以代蔡扶之級，又走斬射潘綦等，支解鈴下曹表等，水沉湯雲之尸，火燒徐昂之骸，絞殺桓整，刳割振噲，酷害虐暴，刑 謂應作濫字四十有三，張皇訟冤，事在天帝，禍戾山積，善功無一。又汝本屬事帛家之道，血食生民，通愆宿責，列在三官，而越幸網脫，奉隸真氣，父子一家，各事師主，同生乖戾，不共祭酒，罪咎之太，陰考方加。有如此積罪，亦無仙者，當可得欺太上之曹，使汝得名刊不死之紫錄耶？汝其無對者，有司必執也。映自強長嘯，振褐撫髮，爾乃整氣扉口，叱咤而答曰：大道不親，唯善是與，天地無心，隨德乃矜。是以坂泉流血，無違龍髯之舉；三苗丹野， 謂應作涿字鹿絳草，豈妨大聖靈化，高通上達耶。吾七世父許子阿者，積仁著德，陰和烏獸，遇凶荒之年，人民飢饉，加之疫癘，百遺一口，阿乃施散家財，拯其衆庶，親營方藥，懃勞外舍，臨人之喪，如失其親，救人之患，如己之疾，已死之命，懸於阿手，窮垂之身，撫之如子，度脫凶年，賴阿而全者，四百八人。仁德不 謂應作墜字，後當鍾我等。是以功書上帝，德刊靈閣，使我祖根流宗澤，廕光後緒，故使垂條結華，生而好仙，應得度世者五人，登升者三人，錄名太上，策簡青宮，豈是爾輩所可豫乎。言畢，魴等豁然而笑，遵至而去矣。此意雖復是世龍之助，吾亦壯其辭也。於是即得度名東宮，當為仙之中者。然其身中自宿有陰罪未了處，已日就補復，解謝太上，行當受書署者也。蓋爾不復受考於三官，已定名於不死之錄矣。今已移在竹葉山中，或名此山為蓋竹山。山之東面，兩隴西上，其中有石井橋，橋之北小道直入，其間有六叢杉樹，樹之左右三百步，有小石探室，室前有流泉水，映與三人共止其中。此辰年當自蹔出，還人食詭，亦欲蹔還鄉里山之近處，令其家兄弟見之者也。臨時自當令其弟知之所在，乃又寄謝，令弟子懃之，若欲至竹葉山索映，亦即得相見竹葉山東上石橋，橋之北小道甚徑易，勿從南山上山，南道絕險。竹葉山中仙人陳仲林、許道居、尹林子、趙叔道，此四人並以漢末來入此山，叔道已得為下真人，仲林大試適過，行復去此，是竹葉山中舊仙人也。其王世龍、趙道玄、傅太初、許映或名遠遊，適來四年耳。
　　右從五月十二日至此，並楊書受旨本。
　　納納長者，蔚蔚內明，撥于昔累，非復故形，變扇澡鍊，得道之情，和挹神心，仰秀雲靈，傾觀晨景，德音蘭馨，方及十載，季 謂應作偉字舉名，每事勗焉，勿復不精。
　　太和二年歲在丁卯，十二月十七日夜，太元真人司命君告穆，到丙子年為十年矣，時當七十二也，到亥子年神化變鍊，子年始餘十年。
　　蕭條斧子，和心凝靜，道炁雖妙，乘之亦整，澄形丹空，擢摽霄領，其神以暉，其光將穎，實侍 謂應作晨字之高舉，谷子之羅 此古鼎字，可謂秀落衆望，縈停之仙，才又當懃，進德修業，淡然虛眄。
　　十二月十七日夜，太元真人司命君告玉斧。祖司徒府辟掾不赴，隱在本縣茅山五年，此十六字榮弟後所注，其公府辟似妄也。
　　淵奇體道，解幽達精，虛中受物，柔德順貞，慈寬博採，聞道必行，逍遙飛步，啟誠坦平，策龍上造，浮煙三清，實真仙之領帥，友長里之先生，必當封牧種邑，守伯仙京，傅佐上德，列書絳名。
　　右說道許長史所得限分。爾時護軍長史，此六字亦榮弟所注。
　　瑋灼清暉，潜光翳真，二景落鋒，飛霞流纏，於焉玉子，採此雙辰，遂開上道，允得妙門，儀璘洞煥，玉標玄金，登名五宮，懸書七元，寔迭域之併羅，為上清之卿君，是子內和感虛託真情專之所致，亦南人雲軫之必駕，三元景輦之携遊也。此云迭域，即谷希子也，與前司命所答谷子之羅鼎事同。
　　右說道許玉斧所得之分。此前後二右字下說字，出長史書，云右清靈真人說云云。而楊君書無此四字，當是于時楊向長史口道，是裴君也。
　　此是道成懃至受書之時，初所舉定目之名也，亦得道齏詣之分限矣，而替者，得來必無從矣，當共寘此。
　　右五條有楊書、長史寫兩本。
　　保命告云：許子遂能委形冥化，從張鎮南之夜解也，所以養魂太陰，藏魄于地，四靈守精，五老保藏，復十六年殆睹我於東華矣，既適潜暢，莫覺不真。許子即是掾也。按張係師為鎮南將軍，建安二十一年亡，葬鄴東。後四十四年，至魏甘露四年，遇水棺開，見尸如生，出著牀上，因舉塵尾覆面，大笑咤，又亡，仍更殯葬。其外書事邊，略如此。未審夜解當用何法。依如許掾，似非劍杖也。
　　右英告曰：自古及今，死生有津，顯默異會，藏往滅智，與世同之者，皆得道之行也。若夫瓊丹一御，九華三飛，雲液晨酣，流黃徘徊，仰咽金漿，咀嚼玉蕤者，立便控景登空，玄升太微也。自世事乖玄，斯業未就，便當蹔履太陰，潜生冥鄉，外身棄質，養胎虛宅，陶氣絕籥，受精玄漠，故改容於三陰之館，童顏於九鍊之戶，然後知神仙為奇死而不亡，去來之事，理之深也。
　　南人告云：得道去世，或顯或隱，託體遺邇，道之隱也。或有再酣瓊精而叩棺，一服刀圭而尸爛，鹿皮公吞玉華而流虫出戶，仇季子咽金液而臭聞百里，黃帝火九鼎於荊山，尚有橋領之墓，季主服雲散以潜升，猶頭足異處，墨秋咽虹丹以投水，育生服石腦而赴火，務光剪韮以入清玲之淵，□成納氣而腸胃三腐，諸如此比，不可勝記，微乎得道，趣舍之迹無常矣。南人，即南真人夫也。此諸仙人出諸傳記，而事邊有參差不同者。
　　保命又云：既適潜暢，莫覺不真，如此之指，非真尸也。
　　右四條有長史書。
　　人死必視其形，如生人皆尸解也；視足不青、皮不皺者，亦尸解也；要目光不毀，無異生人，亦尸解也；頭髮盡脫而失形骨者，皆尸解也。白日尸解自是仙，非尸解之例也。
　　右一條甲手書寫。
　　若其人蹔死適太陰，權過三官者，肉既灰爛，血沉脈散者，而猶五藏自生，白骨如玉，七魄營侍，三魂守宅，三元權息，太神內閉，或三十年二十年，或十年三年，隨意而出，當生之時，即更收血育肉，生津成液，復質成形，乃勝於昔未死之容也。真人鍊形於太陰，易貌於三官者，此之謂也。天帝曰：太陰鍊身形，勝服九轉丹，形容端且嚴，面色似靈雲，上登太極闕，受書為真人。趙成子死後五六年，後人晚山行見此死尸在石室中，肉朽骨在，又見腹中五藏自生如故，液血纏裹於內，紫包結絡於外。
　　夫得道之士暫遊於太陰者，太乙守尸，三魂營骨，七魄衛肉，胎靈掾氣。
　　右三條是長史抄寫《九真經》後服五石腴事。
　　其用他藥得尸解，非是用靈丸之化者，皆不得反故鄉，三官執之也。有死而更生者，有頭斷已死乃從一旁出者，有未斂而失尸骸者，有人形猶在無復骨者，有衣在形去者，有髮脫而失形者，白日去謂之上尸解，夜半去謂之下尸解，向曉向暮之際而謂之地下主者也。
　　右一條是據抄寫《劍經》後論尸解事。
　　真語卷之四竟
　　真誥卷之五
　　金闕右卿司命蓬萊都水監梁國師貞白真人華陽隱居陶弘景造
　　甄命授第一
　　道授
　　此有長史、掾各寫一本，題目如此，不知當是道家舊書，為降楊時說，其事旨悉與真經相符，疑應是裴君所授。所以爾者，按說《寶神經》云道日，此後云我之所師南岳赤松子。又房中之事，惟裴
　　君少時受行耳。真誥中有，吾昔常恨此，賴解之早耳。此語亦似是清靈言故也。
　　君曰：道者混然，是生元炁，元炁成然後有太極，太極則天地之父母，道之奧也。故道有大歸，是為素真。故非道無以成真，非真無以
　　成道，道不成，其素安可見乎？是以為大歸也。見而謂之妙，成而謂之道，用而謂之性，性與道之體，體好至道，道使之然也。此說人體自然與道
　　炁合。所以天命謂性，率性謂道，修道謂教。今以道教，使性成真，則同於道矣。
　　君曰：太上者，道之子孫，審道之本，洞道之根，是以為上清真人，為老君之師。此即謂太上高聖玉晨大道君也，為太極左真人、中央黃老君之師。
　　君曰：老君者，太上之弟子也，年七歲而知長生之要，是以為太極真人。
　　君曰：太極有四真人，老君處其左，佩神虎之符，帶流金之鈴，執紫毛之節，巾金精之巾，行則扶華晨蓋，乘三素之雲。此二條事出《九真中經》，即是論中央黃老君也。黃老為太虛真人南岳赤君之師，裴既師赤君，所以崇其本始，而陳其德位也。
　　君曰：道有八素真經，太上之隱書也，在世。
　　君曰：道有九真中經老君之祕言也，在世。
　　君曰：道有太清上經變化七十四方。
　　君曰：道有除六天之文三天正法，在世。
　　君曰：道有黃氣陽精藏天隱月。
　　君曰：道有三元布經道真之圖。
　　君曰：道有黃素神方四十四訣。
　　君曰：道有黃書赤〔界〕長生之要。長史書本，杜家剪除此一行。
　　君曰：道有赤丹金精石景水母。
　　君曰：道有青要紫書金根衆文。
　　君曰：道有玉清真訣三九素語。
　　君曰：道有石精金光藏景錄形，在世。
　　君曰：道有丹景道精隱地八術。
　　君曰：道有白簡素籙得道之名。
　　君曰：道有紫度炎光夜照神燭。
　　君曰：此皆道之經也。 杜家黵易此字為經方，世多有者，然亦是祕道之事矣。天師取其名而布其化，事旨大略猶同，但每增廣其法耳。此所云黃書赤界三一經，涓子所說黃赤內真者，非今世中天師所演也。
　　君曰：仙道有飛步七元天綱之經，在世。
　　君曰：仙道有七變神法七轉之經。
　　君曰：仙道有大洞真經三十九篇，在世。
　　君曰：仙道有大丹隱書八禀十决。
　　君曰：仙道有天關三圖七星移度。
　　君曰：仙道有九丹變化胎精中記。
　　君曰：仙道有九赤班符封山墜海。
　　君曰：仙道有金液神丹太極隱芝。
　　君曰：仙道有五行祕符呼魂召魄。
　　君曰：仙道有曲素決辭，以招六天之鬼，在世。
　　君曰：仙道有黃水月華，服之化而為月。
　　君曰：仙道有徊水玉精，服之化而為日。
　　君曰：仙道有鐶剛樹子，服之化而為雲。
　　君曰：仙道有水陽青映，服之化而為石。
　　君曰：仙道有赤樹白子，服之化而為玉。
　　君曰：仙道有絳樹青實，服之化為黃金。
　　君曰：仙道有琅玕華丹，服之化為飛龍。
　　右此十七條，在《靈書紫文》中，並琅玕丹之所變化也。
　　君曰：仙道有九轉神丹，服之化為白鵠。右在《茅司命傳》中。
　　君曰：仙道有天皇象符，以合元炁，亦在紫文中。
　　君曰：仙道有白羽紫蓋，以遊五岳。
　　君曰：仙道有三皇內文，以召天地神靈。右世中雖有，而非真本。
　　君曰：仙道有玉珮金鐺，以登太極。
　　君曰：仙道有神虎之符，以威六天。
　　君曰：仙道有流金之鈴，以攝鬼神。
　　君曰：仙道有素奏丹符，以召六甲。
　　君曰：仙道有金真玉光，以映天下。
　　君曰：仙道有八景之輿，以遊行上清。
　　君曰：仙道有飛行之羽，以超虛躡空。
　　君曰：仙道有紫繡毛帔丹青飛裙。
　　君曰：仙道有白羽黑翮，以翔八方。
　　君曰：仙道有翠羽華衣金鈴青帶。
　　君曰：仙道有曲晨飛蓋，御之體自飛。在劍經中。
　　君曰：仙道有三十七種色之節，以給仙人。
　　君曰：仙道之妙，皆有方也，能盡此道，便為九宮真人，不但登仙而已。然道之多方，各備則可知矣。此蓋能為盡一條之道，便得九官真人。若各各備具，則為太極真人矣。
　　君曰：今子既至心學道，當以道授子耳。然學者皆有師，我之所師南岳松子，松子為太虛真人左仙公，谷希子為右仙公。昔太上以德教，老子以得道。松子以道授於我，〔我〕#1以得仙。我之得道於松子。今子欲學道，彼必試子，試而不過，是我之恥也。今既語子以得道之方，又悟汝以試觀之法，於此試而不過者，亦子之愚也。夫欲試之人，皆意之所不悟，情之所不及者而為之，子慎之哉。
　　君曰：仙道十二試皆過，而授此經，此十二事大試也，皆太極真人臨見之，可不慎哉。
　　君曰：昔中山劉偉道，學仙在嶓冢山，積十二年，仙人試之以石，重十萬斤，一白髮懸之，使偉道卧其下，偉道顏無變色，心安體悅，卧在其下，積十二年，仙人數試之，無所不至，已皆悟之，遂賜其神丹，而白日昇天，此應是漢時人。
　　君曰：昔青烏公者，身受明師之教，審仙妙之理，至於入華陰山中學道，積四百七十一歲，十二試之，有三不過，後服金洵而升太極，太極道君以為試三不過，但仙人而已，不得為真人，況俗意哉。青烏公似是彭祖弟子也。
　　君曰：大洞之道，至精至妙，是無英守素真人之經，其讀之者，無不乘雲駕龍。昔中央黃老君隱祕此經，世不知之也，子若知之，祕而勿傳。又昔周君兄弟三人，并少而好道，在於常山中，積九十七年，精思無所不感，忽然見老公頭首皓白，三人知是大神，乃叩頭流血，涕淚交連，悲喜自搏，就之請道。公乃出素書七卷；以與誦之，兄弟三人俱精讀之。奄有一白鹿在山邊，二弟放書觀之，周君讀之不廢，二弟還，周君多其弟七過。其二弟內意或云仙人化作白鹿，呼周視之，周君不應。周君誦之萬過，二弟誦得九千七百三十三過，周君翻然飛仙。二弟取書誦之，石室忽有石爆成火，燒去書，二人遂不得仙。今猶在常山中，陸行五嶽也，子慎之哉。
　　君曰：昔在庇伯微，漢時人也，少時好長生道，常以日入時正西北向閉目握固，想見崑崙，積二十一年。後服食，入中山學道，猶存此法。當復十許年後，閉目乃奄見崑崙，存之不止，遂見仙人授以金汋之方，遂以得道，猶是精感道應使之然也，非此衛之妙也。
　　君曰：真人隱其道妙而露其醜形，或衣敗身悴，狀如癡人，人欲學道，作此試人，卒不可識也，不識則為試不過，汝但當慎此也。
　　昔漢初有四五小兒路上畫地戲，一兒歌曰：著青裙，入天門，揖金母，拜木公，到復是隱言也。時人莫知之，唯張子房知之，乃往拜之，此乃東王公之玉童也。所謂金母者，西王母也，木公者，東王公也，仙人拜王公，揖王母。
　　君曰：昔有傅先生者，其少好道，入焦山石室中，積七年，而太極老君詣之，與之木鑽，使穿一石盤厚五尺許，云穿此盤，便當得道。其人乃晝夜穿之，積四十七年，鑽盡石穿，遂得神丹，乃升太清為南嶽真人。此有志之士也，子其識之，若有此試，慎勿言不能也。
　　君曰：昔有黃觀子者，亦少好道，家奉佛道，朝朝朝拜，叩頭求乞長生，如此積四十九年。後遂服食入焦山，太極真人百四十事試之皆過，遂服金丹而詠大洞真經，今補仙官為太極左仙卿，有至志者也，非佛所能致，是其中寸定矣。此說與傅含真奉佛事亦同。
　　君曰：昔毛伯道、劉道恭、謝稚堅、張兆期，皆後漢時人也。學道在王屋山中，積四十餘年，共合神丹。毛伯道先服之而死，道恭服之又死，謝稚堅、張兆期見之如此，不敢服之，并捐山而歸去。後見伯道、道恭在山上，二人悲愕，遂就請道，與之狹苓持行方，服之皆數百歲，今猶在山中，遊行五嶽。此人知神丹之得道，而不悟試在其中，故但陸仙耳，無復登天冀也。謝稚堅有三處出，一云與葛玄相隨，一云在鹿迹洞中，一即是此，未詳為是一人，當同姓名耳。
　　君曰：晋初有真人郭聲子，在洛市中作卜師，時劉石張臧四姓，並欲學道，常自歎云不遇明師，明師出而已不覺，皆為試不過，皆無所得也，常當慎此。有異不覺，便為試不過也。人有學道之心，天網疏而不失，皆並試人，汝深思此意，慎之也。
　　君曰：昔閭成子少好長生，好學道四十餘年，後入刑山中，積七十餘歲，為荊山山神所試，成子謂是真人，拜而求道，而為大蛇所噬，殆至於死，賴悟之速，而存太上，想七星以却之，因而得免。後復為邪鬼所惑，失其左目，遂不得道，而絕山中。子當慎此之試，恒存於師也。猶是成子用志不專，頗有邪心故也。
　　君曰：黃子陽者，魏人也，少知長生之妙，學道在博落山中九十餘年，但食桃皮，飲石中黃水，後逢司馬季主，季主以導仙八方與之，遂以度世。此六國時魏，非漢後魏世也。
　　君曰：有劉奉林者，是周時人，學道在嵩高山，積四百年。三合神丹，為邪物所敗，乃行徙入委羽之山，能閉炁三日不息，於今千餘年矣，猶未升仙。猶是試多不過，道數未足故也。此人但服黃蓮以得不死耳，不能有所役使也。
　　君曰：昔高丘子，殷人也，亦好道，入六景山，積五百二十餘歲，但讀黃素道經，服餌木，後合鴻丹以得陸仙，遊行五嶽二百餘年，後得金液以升太清也，今為中嶽真人。此說與《劍經序》亦略同。
　　君曰：為道當令三關恆調，是根精固骨之道也。三關者，口為心關，足為地關，手為人關，謂之三關。三關調則五藏安，五藏安則舉身無病。昔趙叔期學道在王屋山中，時時出民間，聞有能卜者在市閶中，叔期往見之，因語叔期曰：欲入天門，調三關，存朱衣，正崑崙。叔期知是神人，因拜叩頭，就請要訣，因以一卷書與之，是《胎精中記》。拜受此書，入山誦之，後合神丹而升天。此皆前事之徵者，汝當識此言。三關事與黃庭同，並有說而無法。
　　君曰：當存五神於體。五神者，謂兩手、兩足、頭是也。頭想恆青，兩手恒赤，兩足恒白者，則去仙近矣。昔徐季道學道在鵠嗚山中，亦時時出民間，忽見一人著皮袴練褶，拄桃枝杖，逢季道，季道不覺之，數數非一，季道乃悟而拜謝之。因語季道曰：欲學道者，當巾天青，咏大曆，雙白，徊二赤，此五神之事也。其語隱也。大曆，三皇文是也。此即太素五神事也，別有經法。
　　君曰：欲使心正，常以日出三丈，錯手著兩肩上，以日當心，心中間暖，則心正矣。常能行之佳。昔有姜伯真者，學在猛山中，行道採藥，奄值仙人，仙人使平倚日中，其影偏，仙人曰：子知仙道之貴，而篤志學之，而不知心不正之為失。因教之如此，後遂得道。定錄目，許先生云姜伯真之徒，不知即此姜不。
　　君曰：常以夜半時，去枕平卧，握固放體，氣調而微者，身神具矣。如有不具，便速起燒香，平坐閉目，握固兩膝上，心存體神，使兩目中有白炁，如鷄子大，在目前，則復故也，五日一行之。此即二十四神中事也。
　　君曰：食草木之藥，不知房中之法及行炁導引，服藥無益也，終不得道。若至志感靈，所存必至者，亦不須草藥之益也。若但知行房中、導引行炁，不知神丹之法，亦不得仙也。若得金汋神丹，不須其他術也，立便仙矣。若得《大洞真經》者，復不須金丹之道也，讀之萬過，畢便仙也。房中之衛，導引行氣，世自有經，不復一二說之。此謂徒服藥存修，而交接之事不絕，亦不得長生，非言都不為者，若都不為，止服藥皆能得仙。
　　經曰：得道者皆隱穀虫之法，而見三尸之術，夫穀虫死則三尸枯，三尸枯自然落矣，殺穀虫自有別方，得者祕之。此即蘇傳中初神丸方也，其餘雜法皆不及此也。
　　君曰：人生有骨錄，必有篤志，道使之然。若如青光先生、谷希子、南岳松子、長里先生、墨羽之徒，皆為太極真人所友，或為太上天帝所念者，興雲駕龍以迎之，故不學道而仙自來也。過此以下，皆須篤志也。案此諸人學道，皆有事邊，並經辛懃，而云不學自得，其義未了。墨羽應是墨翟，亦或是木羽也。
　　君曰：然則學道者有九患，皆人之大病，若審患病，則仙不遠也。患人有志，無時有時，無友有友，無志有志，不遇其師，遇師不覺，覺師不懃，懃不守道，或志不固，固不能久，皆人之九患也。人少而好道，守固一心，水火不能懼其心，榮華不能惑其志，修真抱素，久則遇師，不患無也。如此則不須友而成，亦不須感而動也。此學仙之廣要言也，汝當思此。
　　君曰：夫喜怒損志，哀慼損性，榮華惑德，陰陽竭精，皆學道之大忌，仙法之所疾也。雖還精胎息，僅而補之，內虛已徹，猶非本真。莫若知而不為，為而不散，此仙之要道，生之本業也。
　　君曰：欲得延年，當洗面精心，日出二丈，正面向之，口吐死炁，鼻噏日精，須鼻得嚏，便止是為炁通，亦以補精復胎，長生之方也。
　　君曰：食慎勿使多，多則生病；飽慎使卧，卧則心蕩，心蕩多失性。食多生病，生病則藥不行。欲學道者，慎此未服食時也。
　　君曰：式規之法，使人目明，久而徹視。常以甲子之旬，取東流清水合真丹以洗目，日向清明平旦二七過，常行之佳。此事一出二＋四神中，彼謂之拂童，而用庚午日中時也。
　　君曰：欲為道者，目想日月，耳響師聲，口恒吐死氣，取生炁，體象五星，行恒如跚空，心存思長生，慎笑節語，常思其形，要道也。
　　君曰：七五之法，常當存之，五者在身，七者在經。
　　君曰：世有下土惡強之鬼，多作婦女以惑試人。若有此者，便閉炁思天關之中衡輔之星，具身神，正顏色，定志意，熟視其規中珠子，濁不明者，則鬼試也。知鬼試則思七星在面前，亦可在頭上，以却之。若規中方明者，仙道人也。悟者便拜之，不悟為試不過。若遇邪而謂真人，亦是不過之例也，子慎之焉。邪正相亂，此最試之難者。
　　君曰：飲食不可卒斷，但當漸减之耳，十日令臧一升，則半年便斷矣。斷穀自有方，世多有者，不復重說之。世人之食桃檔以補身，不知桃皮之勝也，桃皮別自有方。
　　君曰：斷穀入山，當煮食白石。昔白石子者，以石為糧，故世號曰白石生，此至人也，今為東府左仙卿。煮白石自有方也，白石之方，白石生所造也。又善《太素傳》，所謂白石有精，是為白石生也。此方在世。
　　君曰：《太素傳》者，道書也。學此應奉太上老君，上清皇人，此皓然虛映景中之道，非仙之尊也，老子所謂谷神是也。
　　君曰：王屋山仙之別天，所謂陽臺是也。諸始得道者，皆詣陽臺，陽臺是清虛之宮也。欲入山者，此山難尚也，下生鮑濟之水，水中有石精，得而服之可長生。此山在河內泌水縣，即濟水所出之源也。
　　君曰：大洞者，神州是也。神州別有三山，三山有七宮，七宮有七變，朝化為金，日中化為銀，暮化為銅，夜化為光，或化為山，或化為水，或化為石，謂之七變。七變有七經，七經有二十一玉童隨此書，故曰《大洞真經》，讀之萬過便仙，此仙道之至經也。
　　君曰：閬野者，閬風之府是也。崑崙上有九府，是為九宮，太極為太宮也。諸仙人俱是九宮之官 謂應作僚字耳。至於真人，乃九宮之公卿大夫。仙官有上下，各有次秩，仙有左右府，而有左右公、左右卿、左右大夫、左右御史也。明大洞為仙卿，服金丹為大夫，服衆芝為御史，若得太極隱芝服之，便為左右仙公及真人矣。
　　君曰：有尸解乃過者，乃有數種，并是仙之數也。尸解之仙，不得御華蓋，乘飛龍、登太極、遊九宮也。此謂自然得尸解為地下主者之類耳，非云託化運變之例也。
　　君曰：陽丹九轉，世人皆有此術，不復說之。此謂房中之事耳，陽丹或應作陰丹。
　　君曰：在人問學生，唯當服藥，子不斷穀，則大洞未可得。聞斷穀之法，世自有方。
　　君曰：吾欲說仙之妙，論道之變化，子必祕之，慎識吾言也。當謂後二條事。
　　君曰：昔有郭崇子者，殷時人也，彭真人之弟子。嘗兄弟四人俱行，為惡人所擊，傷其左臂，三弟大怒，欲取治之，崇子日無用，笑而各去。此人後仕宦，而崇子譽致之，數數非一，此人乃往謝之，而猶譽不止。其人曰：我惡人也，不可以受君子之施。乃自殺。後崇子得道，太極真人以為有殺人之過，不得為真人。此蓋為善之過，尚招其弊，況為惡乎？今時事亦多有類此者，故以為戒。
　　范零子少好仙道，如此積年，後遇司馬季主，季主將入常山中，積七年入石室，東北解有石 此作之葉反音，即是大瓮也，或可是石牖。季主出行，則語之曰：慎勿開此，如此數數非一。零子忽發視，下見其家父母，大小近而不遠，乃悲思。季主來還，乃遣之歸。後復取之，復使守一銅櫃，又使勿發，零子復發之，如前見其家。季主遣之，遂不得道。此事乃入不可思議之境，然每當依此觸類，慎之。
　　積功滿千，雖有過，故得仙。功滿三百，而過不足相補者，子仙。滿二百者，孫仙。子無過又無功德，藉先人功德，便得仙。所謂先人餘慶，其無志多過者，可得富貴，仙不可冀也。此一條功過之標格也，可不勉乎。
　　右道授卷訖此。
　　右一巷，有長史書，又掾書。
　　真語卷之五竟
　　#1『我』字據上下文義補。
　　真誥卷之六
　　金闕右卿司命蓬萊都水監梁國師貞白真人華陽隱居陶弘景造
　　甄命授第二
　　服朮敘
　　紫微夫人
　　此有緣書兩本，雖曰术叔，其實多原大略極論，似乎不自書意也。紫微才豐情綺，動言富逸，牽引始末，恒超理外，其後所譬，深明黃赤之致矣。
　　夫晨齊浩元，洞冥幽始，八炁靡渾，靈關未理者，則獨坦觀於空漠，任天適以虛峙，於是淳音微唱，和風合起，二明鑒暉，霄翳無待也。擁萌肇於未剖，塞萬源於機上，含生反真，觸類藏初，爰可矧萬歲以為天，願嬰札而長和耳，何事體造靈神之冥鄉，心研殊方之假外哉。自形無得真之具，器無任真之用者，誠宜步天元之妙攝，推萬精以極妙，尋九緯以挺生，覩晨景之迥照，仰觀煙氣則靈雲纏虛，俯眄六律則八風扇威，太無發洞冥之嘯，圓曜有映空之暉，於是紫霞靄秀，波激岳頹，浮煙籠象，清景遁飛，五行殺害，四節交擲，金土相親，水火結隙，林卉停偃，百川開塞，洪電縱橫而呴沸，雷震東西而折裂。天屯見矣，化為陽九之灾，地否閡矣，乃為百六之會。亢悔載窮於乾極，睹羣龍攫示，流血乎坤野。爾乃吉凶互衝，衆示灾咎，履坦道者將幽人貞吉，居肥遯者亦無往不利，冒嶮巇也，行必輿尸，涉於東北，則喪朋而悔至，苟大川之不利，明坎井之沉零矣。此皆人失其真，物乖我和，遊竟萬端，神鬼用謀。容使天地無常，以百姓為心，於是太上真人，愍萬流之鼓動，開冥津以悟賢，遂爾導達百變，攝生理具，居福德者常全，處危害者彫折，御六氣者定壽，服靈芝者神逸。奇方上術，演於清虛之奧，金簡玉札，撰於委羽之臺，窈窕神唱，真暉合離，歌其章則控晨太微，用其道則揚輪九陔，軒蓋於流霞之陣，眷眄於文昌之台。或爐轉丹砂之幽精，粉鍊金碧之紫漿，琅玕鬱勃以流華，八瓊雲煥而飛揚，絳液迴波，龍胎隱嗚，虎沬鳳腦，雲琅玉霜，太極月醴，三環靈剛，若以刀圭奏矣。神羽翼張，乃披空同之上文，煒燁元始之室，瓊音琅書，發乎三玄之宮，寶紱紆三元之贈，蘂珮發丹林之房，上帝獻紫軿之重躍，太真錫流金之火鈴，神童啟轅，九鳳齊嗚，天籟駭虛，晨鍾零鏗，竦身抑旄，八景浮空，龍輿虎旂，遊扇八方，上造常陽之絕杪，下寢倒景之蘭堂，月妃參駟，日華照容，靈姬抱裊，香煙溢窗，顧眄而圓羅邁矣，何九萬之足稱哉。然後知高仙之道蓋上，尋靈之徐微妙，服御之致合神，吉凶之用頓顯也。自非無英公子，黃老玉書，大洞真經三十九章，豁落七元太上隱玄者，莫有羣偶於此術矣。復有體神精思，寶鍊明堂，朝適六靈，使五藏生華，守閉元關，內存九真，三氣運液而灌溉丹田，亦其次也。夫丹誠而蔬禴者，亦奚用東鄰之太牢哉，乃可加以五雲水桂，术根黃精，南燭陽草，東石空青，松柏脂實，巨勝茯苓，並養生之具，將可以長年矣。吾又俱察草术之勝負，有速益於己者，並未及术勢之多驗乎。旦頃以來，殺氣蔽天，惡煙弭景，邪魔橫起，百疾雜臻，或風寒關結，或流腫種病，不期而禍奏，意外而病生者，比日而來集也。夫术氣則式遏鬼津，吐煙則鎮折邪節，強內攝魂，益血生腦，逐惡致真，守精衛命，餐其餌則靈柔四敷，榮輸輕盈，服其丸散則百病廖除，五藏含液，所以長遠視久而更明也。古人名之為山精之赤，山薑之精。《太上導仙銘》曰：子欲長生，當服山精，子欲輕翔，當服山薑。此之謂也。我北謂諸物皆當减术為益也。且术氣之用，是今時所要，末世多疾，宜當服御耳。夫道雖內足，猶畏外事之禍，形有外充者，亦或中崩之弊。張單偏致，殆可鑒乎。术亦可以長生永壽，二可以却萬魔之枉疾。我見山林隱逸，得服此道，千年八百，比肩於五岳矣。人多書煩，不能服一二記示之耳。今撰服术數方，以悟密若必信用，庶無橫暴之灾，既及太平，則四炁含融，天緯荐生，灾煙消滅五毒匿形，二辰术察，萬物自成，於是時任子所運而御，亦無復夭傾也。今所言术，欲令有心取服，遏此灾痾耳。又頃者末學，互相擾競，多用混成及黃書赤界之法，此誠有生和合二象匹對之真要也。若以道交接，解脫網羅，推會六合，行諸節氣，却灾消患，結精寶胎，上使腦神不虧，下令三田充溢，進退得度而禍除，經緯相應而常康，敵人執轡而不失，六軍長驅而全反者，乃有其益，亦非仙家之盛事也。嗚呼危哉，此雖相生之術，俱度之法，然有似騁冰車而涉乎炎州，泛火舟以浪於溺津矣。自非真正，亦失者萬萬。或遠戾天文，讚害嫉拓，靈根鬱塞，否泰用隔，犯誓愆明，得罪三官；或搆怨連禍，王師傷敗；或坑降殺服，流血膏野；或馬力以竭，而求之不已。若遂深入北塞而不御者，亦必絕命於匈奴之刀劍乎，將身死於外，而家誅於內也，可不慎哉，可不慎哉。我見諸如此等，少有獲益，徒有求生之妄作，常歎息於生生矣。豈若守丹真於絳宮，朝元神於泥丸，保津液而不虧，閉幽術於命門，餌靈术以頤生，漱華泉於清川，研玄妙之祕訣，誦太上之隱篇，於是高栖于峰岫，並金石而論年耶。諸侯安得而友，帝王不得而臣也。遠風塵之五濁，常清掙以期真，優哉悠哉，聊樂我云。案此後應有术方相連，而二本並無，乃別有掾書二方，似即是此法，今撰取在第三卷中。
　　右一條有掾書兩本，一黃棧，一碧棧。
　　方諸青童告曰；人為道亦苦，不為道亦苦，惟人自生至老，自老至病，護身至死，其苦無量，心惱積罪，生死不絕，其苦難說，況多不終其天年之老哉。為道亦苦者，清浄存其真，守玄思其靈，尋師轗軻，履試數百，勤心不墮，用志堅審，亦苦之至也。視諸侯之位如過客，視金玉之寶如磚石，視紈綺如弊帛者，始可謂能問道耳。
　　方諸青童君曰：人之為道，能拔愛欲之根者，譬如攘懸珠，一一攘之，會有盡時，稍去外惡，會有盡時，盡則得道矣。又近喻牛負重行泥中，疲極不敢左右顧，趣欲離泥以蘇息，道士視情慾甚於彼泥中，直心念道，可免衆苦，亦得道矣。謹案上相都無降□事，唯有此二告及歌詩一首，恐未必是楊君親所瞻奉受記也。
　　西城王君告曰：夫人離三惡道，得為人難也；既得為人，去女為男難也；既得為男，六情四體完具難也；六情既具，得生中國難也；既處中國，值有道父母國君難也；既得值有道之君，生學道之家，有慈仁善心難也；善心既發，信道德長生者難也；既信道德長生，值太平壬辰之運為難也。可不勗哉。三惡道者，生不得作人，得作烏獸虫畜之三惡也。
　　太上問道人曰：人命在幾日間？或對曰：在數日之間。太上曰：子未能為道。或對曰：人命在飯食之間。太上曰：子去矣，未謂為道。或對曰：在呼吸之間。太上曰：善哉，可謂為道者矣。吾昔聞此言，今以告子，子善學道，庶可免此呼吸。弟子雖去吾 謂應作校字，皆猶差懸也。千萬里，心存吾戒，必得道矣，研玉經寶書，必得仙也。處吾左側者，意在邪行，終不得道也。人之為道，讀道經，行道事者，譬若食蜜，遍口皆甜，六腑皆美，而有餘味，能行如此者，得道矣。上宰亦無降楊事，有此及服日月芒事耳。
　　太虛真人南岳赤君告曰：人有衆惡而不自悔，頓止其心，罪來歸己，如川歸海，日成深廣耳。有惡知非，悔過從善，罪滅善積，亦得道也。夫人遇我以禍者，當以福往，是故福德之氣，恒生於此，害氣重殃，還在於彼，此學道之行也。
　　又告曰：惡人害賢，猶仰天而唾，唾不洿天，還洿己 ，凡刑字皆應作形。逆風揚塵，塵不垮彼，還灌其身，道不可毀，禍必滅己。
　　太虛真人曰：飯凡人百，不如飯一善人，飯善人千，不如飯一學道者，寒栖山林者，益當以為意。赤君亦無復別授事。
　　紫元夫人告曰：天下有五難，貧窮惠施難也，豪富學道難也，制命不死難也，得見洞經難也，生值壬辰後聖世難也。我昔問太上，何緣得識宿命。太上答曰：道德無形，知之無益，要當守志行道。譬如磨鏡，垢去明存，即自見形，斷六情，守空淨，亦見道之真，亦知宿命矣。又曰：念道行道信道，遂得信根，其福無量也。
　　紫微夫人告曰：為道者譬彼持火入冥室中，其冥即滅而明獨存，學道存正，愚癡即滅而正常存也。財色之於己也，譬彼小兒貪刀刃之蜜，其甜不足以美口，亦即有截舌之患。
　　玄清夫人告曰：夫人係於妻子寶宅之患，甚於牢獄桎梏，牢獄桎梏會有原赦，而妻子情慾雖有虎口之禍，有此一異手寫本，無此十九字，恐是脫漏。己猶甘心投焉，其罪無赦。情累於人也，猶執炬火逆風行也，愚者不釋炬火必燒手。貪慾恚怒，愚癡之毒，又闕此十五字，於辭有不應爾。貪嗔癡所謂三毒。處人身中，不早以道除斯禍者，必有危殆。愚癡者，火燒手之謂也。為道者猶木在水，尋流而行，亦不左觸岸，亦不右觸岸，不為人所取，不為鬼神所遮，又不腐敗，吾保其入海矣。人為道不為穢慾所惑，不為衆邪所誑，精進不疑，吾保其得道矣。
　　南極夫人曰：人從愛生憂，憂生則有畏，無愛即無憂，無憂則無畏。昔有一人夜誦經甚悲，悲至意感，忽有懷歸之哀。太上真人忽作凡人，徑往問之：子嘗彈琴耶？答曰：在家時嘗彈之。真人曰：絃緩何如？答曰：不嗚不悲。又問：絃急何如？答曰：聲絕而傷悲。又問：緩急得中如何：答曰：衆音和合，八音妙奏矣。真人曰：學道亦然，執心調適，亦如彈琴，道可得矣。愛慾之大者莫大於色，其罪無外，其事無赦，賴其有一，若復有二，普天之民，莫能為道者也。夫學道者，行陰德莫大於施惠解救，志莫大於守身奉道，其福甚大，其生甚固矣。有人惡我者，我不納惡，惡自歸已。將禍而歸身中，猶 謂應作影字響之隨形聲矣。
　　右衆靈教戒所言。按此三男真，二女真，並高真之尊貴者，降集甚希，恐此是諸降者叙說其事，猶如秋分日瑤臺四君吟耳，非鈴親受楊君也。
　　三見易遷，再云可待，要乃起東山屋舍，且可離護之耳。問其故，未見答，問衆靈云：我或爾耶。未詳此意，欲識之。此一條楊君自記，是論長史事。
　　數遊心山澤，託景仙真者，靈氣將愍子之遠樂，山神將欣子之向化，是故百疾不能干，百邪不得犯，屢燒香左右者，令人魂魄正而但聞芳風之氣，久久乃覺之耳，覺之則入道，入道則得仙，得仙則成真。從前卷有待歌詩十篇接戒來，至此凡八紙，並更手界紙書，後截半行書字，即是楊書。淨觀天地行，此前當並有楊續書，後人更寫別續之耳，所以前脫三十四字，楊所書今未知何事。
　　靜親天地念飛仙，靜親山川念飛仙，靜親萬物念覆載慈心，常執心如此，得道也。人生者如幻化耳，寄寓天地間，少許時耳，若攝氣營神，苦辛注真，將得道久，道成則同與天地共寓，在太無中矣。若洞虛體無，則與太無共寄寓在寂寂中矣。能洞寂者，則視之不見，聽之不聞，死生之根易解，久長之年易尋，尋之可得，解之可久。
　　夫可久於其道者，養生也；常可與久遊者，納氣也。氣全則生存，然後能養至，養至#1則合真，然後能久登生氣之二域，望養全之寂寂，視萬物玄黃盡假寄耳，豈可不懃之哉。氣全則辟鬼邪，養全則辟百害，入軍不逢甲兵，山行不觸虎兕，此之謂矣。
　　學道之心常如憶朝食，未有不得之者也。惜氣常如惜面目，未有不全者也。然面目亦有毀壞者，猶氣亦有喪失，要人之所惜，常在於面目，慮有犯穢，次及四肢耳。若使惜氣，常為一身之先急，吾少見其枯悴矣。案此所云氣，蓋是房中精氣之氣，非呼吸之氣。
　　人隨俗要求華名，譬若燒香，衆人皆聞其芳，然不知薰以自燔，燔盡則氣滅，名立則身絕。是故高人哂而遠之，遂為清淨。生之為物，譬日月天地，此四象正與生生為對，失生則四象亦減，非四象之減，生減之也。若使常生，則四象常存，非四象之常存，我能常生故也。常生亦能生於無景，何四象之足計哉。灾遘禍生，形壞氣亡，起何等事耶，似由多言而不守一，多端而期苟免耳。是以玄巢頹枝以墜落，百勝喪於一敗矣。惜乎通仙之才，安可為堅子致弊也。堅子致弊，蓋為膏肓之患不除。借取晋景公之夢，不爾則是別有小兒事也。
　　南嶽夫人所言。
　　鴻鷺對南旅，以遐扇揚翮，在於十百之野，彼烏自謂足矣。然鎢鳩歎其眇邈，大鵬哂鴻舉之 謂應作咫字尺耳。苟安其安，而是非自足，故三烏不相與議焉，何譏之乎。
　　紫微言。
　　右八條並楊書。
　　古之至人，獨秉靈一之符，玄覽委順之化，明坦途而合變，捫冥樞以齊物，故自然之表，則存之而不論；域領之內，則論之而不議矣。昔玄風泯絕，埃氣彌氛，弘猶淪喪，澆偽滋起，馳驟之徒，替真於崖分之外；躁兢之羣，饕利於形名之肆，擅智生流蕩之患，希求致矜伐之累，乖常適於所適，離至當於非當矣。名身孰親，道家良 謂應作箴字。履淹者守一之至戒。良可歎息。
　　六月八日夜保命告許長史。
　　知以無涯傷性，心以欲惡蕩真，豈若守根浄沖，栖研三神，所以彌貫萬物，而玄同鏡寂，泯然與泥丸為一、而內外均福也，可示虎牙。
　　南嶽夫人言。
　　促催進散，不可令河上有事。散似是木散，河上，水官也。
　　保命言。
　　不修道德，及學道無成，則肇功之徒不相逮也。自頃未見有日進之人矣。學志故自少也。七世之德，本鍾於學者，若不學則非復所賴，故以為戒。徒攝上道而不懃者，故下鬼耳。下鬼謂下解主者，鬼師耳，不必是酆宮之鬼也。經中亦云如此。
　　在官無事，夷真內鍊，紛錯不穢其聰明，爭兢不交於胸心者，此道士之在官也。
　　秀玄栖標者，雖山河崩潰而不眄，志道存真者，雖寒熱飢渴猶不護，此一往之至也。精散八虛，魂遊萬徐，或因風以投間，或挾魍以結痾，將一切撥之而勿耳矣。昔之道非今道也，靈覺苟殊，百隟其如，予何章聞之，亦足以檢撲矣。
　　右九條並楊書。
　　夫真者，都無情慾之感，男女之想也。若丹白存於胸中，則真感不應，靈女上尊不降矣，縱有得者，不過在於主者耳。陰氣之接，永不可以修至道也。吾昔常恨此賴改之速耳，所以真道不可對求，要言不可偶聽也。有匹則不真，外併則真假，真假之邇，斷可見也。
　　此一條應是裴君言，某書
　　哭者亦趣死之音，一及者乃朽骨之大患，恐吾子未悟之，相為憂耳。極哀者則淫氣相及，來子雖善於耳，爾曹當柰張者何。
　　定錄君所戒。
　　右一條楊書，後被割不盡。
　　穆惶恐言：逢遇玄運，得聞宗告，每事將順，啟悟胸心，仁廕纏綿，仰感罔極，至於始終之分，天然定理，樂生惡亡，人情常感，哭泣之哀，奔臨之制，內以叔情，外以順禮，賢庶所守，莫之虧也。穆內雖修道，外故俗徒，未能披褐山栖，帶索獨往，不得不叙順情禮，允帖內外，一旦違之，既恩情未忍，亦懼傷之者至矣。夫人之言，宛而附情，弘道長教，可謂遠矣，輒當奉遵告敕，使哀不至傷，哭不過慟，柄道任適，不敢有違，謹白。此是答右英書本，今闕所授事，非謂前中君所告趣死之音者，而亦應相關涉也。
　　右一條據為書。
　　真語卷之六
　　#1《上清衆真教戒德行經》，兩『養至』並作『養生』。據上下文義，疑當作『養全』。
　　真誥卷之七
　　金闕右卿司命蓬萊都水監梁國師貞白真人華陽隱居陶弘景造
　　甄命授第三
　　體 此一字後人儳益標高運，味玄咀真，呼引景曜，凝靜六神，煥領八明，委順靈根，寶鍊三度，養液和魂。假使衝風繁激，將不能伐我之正性也；絕飈勃藹，焉能迴己之清淳耶。爾乃空沖自吟，虛心待神，營攝百絕，栖澄至真，當使憂累靡干於玄宅，哀念莫擾於絳津也。淡泊眇觀，顧景共歡，於是至樂，自鎗零聞於兩耳，雲傲虛彈乎空軒也。口抱香風，眼接三雲，俯仰四運，日得成真，視盻所涯，皆已合神矣。夫真人之得真，每從是而獲耳。不真而強真，亦於此而顛蹙也。復使愆痾填籍，憂哀塞抱，經營常累，憑惜外道，和適羣聽，求心俗老，忽發哀音之 。此作奚胡音，猶今小兒啼不止，謂為咳呼也。長悼死沒以悲逝，必精減神離，三魂隕炁，邪運空間，魄告魍魎，乘我虛陣，造遘百祟，何可握生道以奔於死房，陶靈風而踐於尸室，擲己吉象，投之凶穢乎？已聞高勝而故由豫，屢睹明科而釋疑，遂羅垮上章，使臭染隱書，四極擊鼓，三官尋妤，誓信云何而忘，太初於焉而遊，神虎奮爪，毒龍效牙，八方誠曠， 謂應作曷字處而逃，身謝之後，方悟清僚之可羨，言者之不虛矣。且衰聲亂真，干作正炁，明君胡不常處福鄉，於此振衣而歸室乎？
　　正月十一日夜安妃告。此一條是寅年正月，九華告楊君相譏誚之事，故南真後復有所論也。楊書。
　　真人歸心於一正，道炁摽任於永信，心歸則正神和，信順則利貞兆，此自然之感對，初無假於兩際也。夫惑生是非，嫌遘疑似，潛滯於中，抱間心裹，外握察觀之炁，內有縊結之哂，遺初覺於建始，乖玄梯而密猜者，有如此徒。我見其敗，未見其立矣。蓋有懷而懼者，豈獨一人哉。
　　二月三十日夜，南嶽夫人告許長史，可以示同炁而墮惑者。此是授長史，令說喻楊君，勿疑九華之事也。楊書。
　　故望洪濤之暨天，則知其不起乎垮池之中矣。睹玄翰之汪減，則知其不出乎章句之徒也。紫微言。
　　衆藻集而龍章成，羣聲會而雲韶諧，辛酸備則嘉味和耳。中候夫人答此二辭，乃出抱朴子外篇博喻中。後復有此例，當是衆真借取，以譬而用之，猶如所稱周易、毛詩中語耳。
　　彼人如梁伯鸞乎？中候言。彼人當是指長史也
　　梁氏德狹也。此子蕭條，氣遠甚矣。夫垂蔭萬畝者，必出峻極之嶺，滔天振岑者，必發板桐之源。洪哉積陰德之賢，有似邠人也。紫微答。邠即幽國，以比周太王也。自蔭以下，至板桐之源，亦是博喻中語，唯改襄陵作振岑。
　　彼愈北而聰明愈閉，右英言。
　　聰者貴於理道音於千載之外，而得興亡之迹矣。逸驎逍遙於太荒之衣，故無羈絡之憂，靈羽振翅於玄圃之峰，以遺羅絙之患，何其識吉凶哉。保命仙人答。此復是博喻，兩篇合為今語，而改機穿作羈落，靈鵲作靈羽，罩羅作羅絙耳。
　　尋飛絕影之足，而不能騁逸於呂梁；波波泳淵之屬，而不得陸峻攀危。彼子誠可才異也，安能內攝哉。
　　輔機者，欲仁人也，德欲茂矣。繁林蘙蒼，則羽族雲萃，玄淵浩汗，則鱗羣競赴。若其宅心者，衆將何事於近。紫微言。
　　右八條楊書，又有掾寫。
　　有道者皆當深研靈奧，栖心事外，但思味勤篤，糟粕餘物，亦足自了耳。桐柏真人言。
　　夫清諍未若東山，養真未若幽林，栖形景而虛上，遠風塵之網纏，於是榮辱之羅，何足以羈至士耶。
　　右二條楊書。
　　夫金玉山積，猶非我也；胠篋之擔往矣，猶非己也；榮冕之盛陳矣，猶非貴也；釆艷之芬華矣，猶非真也。能消而蕩之，則淫之心亡也，鄙滯之門閉矣，尚真之覺漸也， 謂應作阡字陌之情見矣。如其不爾，四者皆成內賊之害，外為驩兜之患，不去之不散，無所復營措於其間矣。亦無事趣當爾也。戒長史也。些二字本朱書，亦應是右英夫人言也。
　　為道者實有勤苦，斯人也可謂必得之矣。
　　右二條長史、掾書。
　　夫學道者，當得專道注真，情無散念，撥奢侈，保沖白，寂然如密有所睹，熙然如潛有所得，專專似臨深谷，戰戰如履於冰炭，始得道之門耳，猶未得道之室也。所謂為難者，學道也；所謂為易者，學道也。寂玄沉味，保和天真，注神栖靈，躭研六府，惜精閉牝，無視無聽，此道之易也。即是不能行此者，所以為難。許侯研之哉，斧子瑩之哉。
　　右右英所道，令疏彼君。勤其事者，有獲福者多也。
　　謂應作隋字之者禍敗積矣，范帥言不知道誰。應是鬼帥范疆矣。
　　右二條有掾書。
　　昔因華氏，累白書敬，靈道高邈，音饗冥絕，仰瞻九霄，注心罔墜，矜逮不遺，特蒙酬告，雲華斐暢，玉音粲發，誘導恂恂，啟悟丹至，披覽欣欣，五情悅懌。某志好有年，未獲 ，缺失二字，別本作剋遂。恭黨幽晦，始親天日，靈真 此缺失一字，別本作微字，疑非。請，訓誨交凑，剋己補過，思釋鄙滯，夙興勤惕，悟寐自厲，庶幾積誠，卒獲微感，玄運既會，奉覲有期， 疑長些字。良為 ，缺失二字，別本作延仰。生染迷俗，沉溺塵昧，不達上真。謂道盡此决，欲習性以靜之，損 缺失一字，四字朱書。以寶之，非為色欲 缺失一字多，而患在難 。缺失一字。至於水火之戒，冰炭之喻，朗然照豁，敬承清規，務損之又損之， 謂應是以字至於死灰也。歎覺悟之不早，恨知機之將晚，用火之言，其旨頗微，思之觸類，良追愧悚。
　　昔憑賴華氏，每輒獎勸，願其有成，得見陶冶，而耽味華競，蹈道不篤，恒欲與共清閑，使意盡言苦而已。趣向不同，密言難遇，然喁喁之懷，要欲獻其丹款矣，不審故可復有冀不。此二書，長史答先因通華僑意，似酬前書，而又言用火之言。此授今闕。
　　右二條么書。
　　茅小君去五月中失日有言云：華僑漏泄天文，妄說虛無，乃今華家父子被考於水官。華僑之失道，由華騎之佞亂，破壤其志，念華團華西姑者。三官因之以試觀，試遂不過，僑於是得有死罪，故名簡早削奪，尋輸頭皮於水官也。可密尋彼家有此人名不，是誰者。此前並是酬問華氏事，不知是子年丑年耳。
　　許朝者，暴殺新野郡功曹張煥之，又枉煞求龍馬。此人皆看尋際會，比告訴水官。水官逼許斗使還其丘墳，伺察家門當衰之子，欲以塞對解逼，示彼訟者耳。是斗亡月亡日，其應至矣，君自受命，當能治滅萬鬼，羅制千神，且欲視君之用手耳。欲令無他者，宜以此日詣斗墓，叱攝煥等，制敕左官，使更求考代，震滅爭源也。可勿宣此，當言我假威於君矣，不知君宜往試攝滅之耳，滅鬼之迹，事中蹔應爾。
　　六月十六日夜，小君授書此。此令楊君為長史家攝遏冢訟也。許朝先為南陽郡，故得殺新野人，而此三人事，不出周魴誥先生中，當是四十三條限也，斗為仙品，而猶被水官之逼者，是喪服中殃氣尚相關涉故也。
　　紙三百，酬鬼帥王延，近報錄書以杵宗會，有功。
　　油三斗，酬鬼帥傳晃，近與功曹使者令勢盛，照鬼形，使不得暴。
　　青絹三十尺，酬鬼帥范疆，近執栽百惡，滅訟散禍，有功。
　　銀叉三枚。酬鬼帥梁衛，近防護疾者，招魂安神，使冢訟不行，有殊功。
　　右四條詭，以六月十三日，小茅君假作玉斧之形。
　　以夢告於虎牙，使令夫婦明輸此四種詭，以酬四帥之禽鬼者。何以不復憶此，可餘問。餘問，謂令與同，勿忩忩耳非使此四鬼帥，本亦道家之祭酒也，得下解法，受書為鬼帥耳。
　　既有酬詭，後長為己用心也。所以夢假於玉斧之形者，虎牙魂魄未得通接仙真故也。玉斧清淨藻潔，久齋濯魄，心近於仙，故假象以通夢也，通夢而猶不悟，可謂信之不篤，或悟而忘其詭，可謂篤而不思。
　　夫詭誓者，悉皆受命密交，慎不可令人知。外書云：我聞有命，不可以示人乎。《毛詩□楊之水篇》云：我聞有命，不可以告#1人。當謂此也。
　　六月三十日夜小君授書，密密示之。
　　真司科云：有用力於百鬼騁帥，御於天威者，宜須此詭。地下主者，解下道之文官，地下鬼帥，解下道之武官。文解一百四十年一進，武解二百八十年一進。武解，一解之下者也。夫心動於事慾，兼味於清正，華目以隨世，而畏死以希仙者，皆多作武解也。此武解之目，世中諸人多有相類。
　　宜服五飲丸，去水注之氣，可急合，不但治疾而已，亦以住白，而有氣色也。
　　六月二十三日夜，南嶽夫人告。長史素患談飲，比來疾動，故有此告。五飲丸，即是世中者耳。
　　精合五飲丸，當大得力，且可自靜息乎。范安遠所言。語許長史無所憂，不煩此詭，可還之。右保命君語許侯，勿憂嗣伯之詭，且還之。
　　右右英夫人語。
　　小君曰：我二人吏兵，恐宜詭謝，獻以體上之密寶，不爾，小子後不肯復為爾用力也。許厚之徒也，許托子所賴在其弟，許牙所賴在其父，佳事不可忘也，惡事不可忘也。又為寶密關達機密，銀亦為次寶也，其今多情彌精耳，後勿復數爾，勞損其神。
　　右小茅君□所言。
　　許賤者，戴石子之女也，為讎家薛世等所殺，又世殺賤抱小兒阿寧，賤今在水官，與兒相隨，骸骨流漂，亦訟在三官，求對考今生人也。寧見殺時，頭先患瘡，瘡流面目。檢譜不見載賤，當是婦人，不顯名也。
　　七月二日夜小君授書。
　　其夕長史亦得 。此夢字也，真書多如此。
　　死生之機，得失之會，蓋更切耳，何不遠存玄味，躭虛摽流乎。求之近應，應愈賒也，此亦入失之路耳。想體尚高韻，不細求之於毫末矣。
　　七月二十六日夜，紫微夫人授作，令與許長史。
　　右從小茅君來几十八條，楊書。
　　七月二十七日禺中，許主簿、華侯當入靜中，爾時無復所有，為防未然耳。
　　近不得以疾篤告者，我慎法之故，且世人知未病之困，必泄三官之禁，則累加漏身，增療絕疾，今何乃用憂之甚耶。名身誰親，蓋宜思之。
　　縱令以小代大，如父何如，大小俱來，於母何如。衰自己身，訟自家人耳。三官自有成事，憂惋亦無所解，自非齊達於內外者，將不得不懼悸。
　　今月六日是赤孫絕日，先處事耳。今雖停放，無所復畏，然四帥逆已關之於都禁，至日為能遣尸殺使者看望之，雖弗復慮矣。至日父母將入靜中，靜中疾發，亦無苦也，我其日亦當視汝。
　　右三事小茅君說。
　　右三條ㄙ書。
　　八月六日，父母將赤子入靜燒香，北向陳乞於二君，爾時自當有所見，所見萬無所苦也。其日中時，當有前日碧衣介華袴人來，在靜前立徘徊者，小君也，可就請乞也。
　　八月六日中，當有一人著平上幘，多髭鬚長長爾，著紫皮袴褶，將黃娥來。此人是鬼帥王延也。延自為人作益，為將娥見人耳，娥其日或當被縛，華書吏其日當內井上，助主人耳，日中當來，須臾去也，故宜力上風注冢訟章，於卻氣毒之來往也。三過如此，考者匿矣。夫散翳布考，皆因人之不陳，疾者懼焉，則精胎內戰，是故疚痾流發，非唯一身而已。今所以令上章者，亦以遏虎牙之盈縮耳。
　　范中侯所道如此。范中侯名邈，即是撰《南真傳》者。
　　許厚，當謝詭南真夫人吏兵，告大章如此。
　　右小君。
　　以小代大，復請何為，當啟太上停之，何如。
　　右小君。
　　牙亦爾耶，勿忩忩演小子耳，許牙何豫乎，焉敢復相追爾，娥與厚有水火之書，吾近承南真命，推縛盡執也，小鬼頭不制服，豈足憂，亦許長史甩心之所剋也。
　　右小君。
　　許厚自是其丈人所責，責亦至也，責不以家事，往來之賓經意，意亦當得之也。云何每爾，此自家長之教忌，不豫我也，重謝斗，當必釋耳。范帥頃者以其不詭，乃欲不復豫事，我不聽之，今無為也。詭當一須疾愈送斗。恒渴而飲，不可飲，食多困，故而不可食，子婦不經心，亦不可不令知，死丈人之責耶，故宜以家事為勤，為爾不已，或能致之於丈人宇下受教耶。
　　八月二日夜，小君授書此，使示斧。
　　右十條楊書。
　　許長史所使人盜他家狗六頭，於長史竈下蒸煮，共食之，長史何以不檢校，使臭腥之氣薰染肴飯，既食而步上道，亦已犯真人之星也。
　　有一白犬，俗家以許檮土地鬼神，云何令人盜烹之，土地神言許長史教之使爾，不言小人盜自爾也。密尋之，爾在宇下而不覺，恐方有此，此亦足以為一病，宜慎。
　　八月六日夜茅小君授，以與許長史。
　　亦宜有辭詣南嶽夫人，乞疾病得愈之意。又宜辭詣保命、定錄二君，辭旨當令如南嶽夫人，疾者自當告乞於玄師，不爾不差。
　　易遷昨來道此， 此二字題紙背。
　　右四條楊書。
　　男生許玉斧辭：玉斧以尸濁肉人，受聖愍濟拔，每賜敕誠，實恩隆子孫，常仰銜靈澤，永賴天廕。玉斧以駑鈍頑下，質性難訓，雖夙夜自厲，患於愆失，此夕夢悟，尋思此意，皆玉斧罪責，慙懼屏營，無地自厝。靈道高虛，肉人未達真法，唯執心守敬，修行寶祕而已。或恐靈旨高遠，誡喻幾微，玉斧頑闇，不能該悟，如此之罪，日月臻積，違法犯誠，亦當千萬，神母仁宥，輒復原赦，故今日憂惶深重，肝膽破碎，唯 謂應作折字骨思愆，無補往過，連陳啟煩多，希請非所，兼以愧怖。玉斧歸誠乞誓，以今日更始，當洗濯心誠，盟於天地，靜守形骸，軌承訓誨，乞原父穆、兄虎牙小大罪考，玉斧不修，乞身自受責，原赦大小。若神母遂見哀愍，許玉斧思愆補過，舉家端等受恩，是永睹三光，受命更生。謹辭。此與是虎牙病時掾與南真辭也，掾自書本。
　　虎牙慎不可復履淹，及見人之新淹者，三元驚喪，多喜殺人。
　　八月二十四日南真告。
　　學道者常不能慎事，尚自致百痾，歸咎於神靈，當風卧濕，反責他於失覆，皆癡人也，安可以告玄妙哉。
　　保命告牙。
　　右二條有掾書。
　　須臾自吟曰：朝華煥晨井，九蓋傾青雲，前此珪璋庸，不識萬流椿，解落鯈欻頃，寅客何必人。或云是誠，誠則能改。
　　右英晚而言曰：見形之子，守分業於儒墨，栖沈之客，步玄辭而詠虛，彼人自可晚曉耳。
　　許伯兄弟復有心乎，恐皮耳，試復一悟，忌其微路耳。
　　九月十八日茅保命告。
　　可成與不極此舉。
　　定錄君說此。
　　違內負心，三魂失真，真既錯散，魄乘其問。夫為道者，當使內外鏡徹，宮商相應，靈感於中，神降於外，信不虛也。映昔亦如此，諸人陶其心，今已消也。夫須人陶而改者，故下通耳，所以懃懃，期不令在此，近亦粗具。
　　右小君言。
　　世事非所期，時運何足聞，有道自當見，中路莫不煩。吾欲因楊問，便自知，乃作此。
　　右清靈。
　　有間於邪，而邪炁為之踴也，非病也。
　　右安九華語。
　　念不宜多，多則正散，正散而求不病，猶開門以捍猛敵。
　　右紫微語
　　治自當差，無苦。
　　保命君言。
　　何以至喪家。
　　保命君言。
　　欲服符飲水，使即愈，不欲者當與。
　　定錄君語。
　　尋自差。
　　保命君語。
　　多有所道，甚云云，覲當乙二，第七無慮也。此一行楊君與長史書語耳。
　　戲言獪耳，許長史勿笑此。落廓不束，高下失常，定之勿疑，若不加意，勿單用此，慎示人，慎示人。
　　一句保命告長史。
　　又十四條么書。
　　衰年體贏，多為風寒所乘，當探頤養，晏此無事，上味玄元，栖守絳津，體寂至達，心研內觀，屏彼萬累，蕩濯他念，乃始近其門戶耳。若憂累多端，人事未省，雖復憩靈，空洞存心，淡泊纏綿，亦弗能達也。漁陽田豫曰：人以老馳車輪者，譬猶鐘嗚漏盡，而夜行不休，是罪人也，以此喻老嗜好行來屑屑，與年少為黨耳。若今能誓不復行者，則立愈矣，如其不爾，則疹與年階，可與心共議耶。田豫字國讓，漁陽雍奴人，有幹略，為并州刺史，遷衛尉，年老求遜位，與司馬宣王書曰：年過七十而以居位，譬猶鐘嗚漏盡，而夜行不休，是罪人也。年八十二亡。引此語以動長史，令去官也。
　　藥四丸，日服一。
　　行來宜詳，前後已累言之矣。
　　右三條楊書。
　　夢惡者，明旦當啟太上，一以正魂魄，二以所除不祥。
　　奉道之家，當精治靜舍。
　　右二條ㄙ〔書〕。
　　《禮》：年七十懸車。懸車者，以年薄虞淵，如日之仄，體氣就損，神候方落，不可復勞形軀於風塵，役方寸於外物矣。許長史既至此時，始可隱逸耶，還親華陽之館，修乎黃老之業，北河之命方旌，遷擢之華亦顯，豈不快哉。今此疾方愈也，不足憂也，雖爾慎接於紛紛之務，經緯人事之寒熱矣，於今乃未可動腳，動腳人當言爾畏鬼。北河之命，即易遷所聞竇氏之言，似有所疑者也。此年六月，憂長史不佳，非重疾也。今年許家鬼注小起，雖爾無可苦，保命及范中候已為申陳之，右帥晨許肇亦深以為意，無所憂也。去留之會，死生之事，三官祕禁，不宜外示，今所以道此者，蓋以 謂應作彼字人已聞至道於胸心也。且可官身，未宜去位，可去可罷，方更相示也。
　　右夜荀中侯言此，故書以示。
　　人家有疾病死喪衰厄，光怪夢悟，錢財滅耗，可以禳厭，唯應分解冢訟墓注為急，不能解釋，禍方未已。
　　右保命答許長史。
　　真語卷之七竟
　　#1『告』字原誤作『古』，據前後文義改。
　　真誥卷之八
　　金闕右卿司命蓬萊都水監梁國師貞白真人華陽隱居陶弘景造
　　甄命授第四
　　遊精罔象，誠不可信，然多勞多事，多念多端，所以損神喪真，擾競三關，遂當以此害明德也，故令許君之徒，含景內魄，若抑四者，研虛注靈，則仙可冀。
　　定錄告。
　　除治爾床席左右，令潔靜，理護衣被者，使有常，人常燒香，使泠然不雜也。南嶽上真當數看出內，便料理起居，可使草及木瓜耳。手自先有風患，是以今風氣之本至耳，多云針灸佳益，使人無憂。此易遷令告長史也，草及木瓜，當是理衣下人名也。可迎黃民來，出民奴，既欲來，又云：其月末左右，當小小疾患，迎來在此，則疾患除也。當部分護靜屋以為急，并欲得一室可栖息處。今年欲取草當為民奴，留之，草今年自有本命厄，非欲取也，令其乞符自保而帶之。　　
　　卧床後孤有懸風，可安北面下一 ，謂應作障字。亦可以床著近北壁下，勿使虛懸，晨夕當心存拜，靜心存行道也。身既有疾，不能拜起，故令心存不替。斧有霍亂疾，勿使冷食，此兒常不大宜住此，今自無他耳。
　　右易遷一夕再來，四更中。
　　獨來道此，先初來，又與保命俱。此似在縣下所授，令掾還山，使黃民歸家也。易遷即掾母，亡後得入易遷官，因呼為號，前所呼亦皆是也。
　　斧學道如穿井，井愈深而去土愈難運出，自當披其心，正其行，乃得見泉源耳。有人說中候言如此，可令知之。李中候名遵，即撰《茅三君傳》者。人學道譬如萬里行，比造所在，寒暑善惡，草木水土，無不經見也，亦試在其中也。頃數聞人道此，始乃悟之耳。彼君念想殊多， 謂應作詎字能成遠志不，平昔時常多所恨，始悟人難作，而善不可失，云學道者除禍責此，審爾當懃。
　　右易遷夫人所道。
　　山嶽氣擾，則強禽號於林，川瀆結滯，則龍虬慘於澤，此自然象也。故豪盛微覺，將類獸告其駭浪，玄數纖兆，而號眺徵乎治亂矣。斯蓋山川之盈縮，非人事之吉凶。若墳附丘山，誠與汧岫等波，苟趣舍理乖，則吹萬之用不同也。非靜順無以要謙，非虛栖無以冥會，是故死生之幾，吉人不復豫，苟思之無邪，不為禍害。
　　五月十四日，右英夫人答 ，後人黵作謝安字，孔氏，孔默也，云似是孔嚴兄弟，長史父先為嚴從兄坦前鋒都督，是討沈充時，既有因緣，故得此也。虎頃大號墓下事
　　自未得和神靜形，俯頤幽精者，疾源或與年而積耶，若未能用交賒之途者，將奚促促於藥。
　　定錄仙人答孔求乞藥方。
　　想早葬兄，今注煙速消，雖不辦妨於生者，要欲得柩物，時寧三泉，使凶氣泯靜也。
　　小兒疾方行當示。
　　五月十七日夜，保命仙君所言，答 一字被剪除，疑猶是孔字。所問疾息者。右從禮年來凡十九條，並有掾書。
　　遵懃心香火，有情向藥，故有言消磨之愈疾，謂其將聞斯而請命耶。仙真並呼藥為消摩，故稱消摩經也，誦之亦能消疾也。
　　應南趁而北騁，既心口違矣。夫捐薺以茹荼，哂九成而悅北鄙者，捐薺至此，亦是《抱朴□博喻》中語。我知其無識和音之聽鑒也。當永為吉人，爰及母奴，然所起是學而不思，浚井不渫，蓋肉人之小疪耳，無乃此也。今事結水禁，猶有可申，若許長史能於靜中苦救之者，則一門全矣，亦是師主祭酒之宜請，而為德惠乎。
　　五月二十日夜，右英作與長史。
　　劉遵心故為修耳，何不令其母服大遠志丸。劉遵祖善譚說，殷浩向庾亮稱之，後一會談論殊不合，遂名之為羊叔子鶴．於是失名。
　　七月七日夜，紫微夫人告。
　　即啟：可得疏方不。良久答言：世間自有可尋索密用。
　　保命君問紫微曰：此方用牛黃、銀屑者，非若是者，小為難合。此即今大鎮心丸也，先以水銀摩銀屑使消，故為難合。
　　紫微答：但頷頭。
　　右三條楊書。
　　陸納兄弟清真淳一，有姜伯子之風，知欲有遠志，欣然。其祖父有陰德，當慶流七世。知陸苟子自誓、乞苦齋一年，欲受經， 此二字後人儳益，非真。更量之。劉遵乃有好心，早自知。
　　保命答許長史。陸納兄名始，並有德行，祖名英，仕昊丹陽郡太守。苟子當是人小名，不詳是誰。納為尚書令，太元二十年亡。
　　虞昭為其 此二字後人黵易作先人字，本猶可識。事文書牽連，身被攝擊，方未已，殆欲無理，賴其在世粗有功德，且其家福德強，章聞累疊，皆被上御事已散，尋蒙追遣之，其病雖篤，無所憂，許侯為之甚至，密相示。
　　保命答許長史。
　　庾道季身處陽官貴勢，不能順天用法，憒憒慢信，心形不同，自少及長，善功無一，積惡不改，其罪目已定，今臨命方欲修德，以自濟免，徒費千金之用，不亦晚乎。
　　保命答許長史。庾穌字道季，亮第二子也，幼有才辭文義，升平中為丹陽尹，表除諸侯六十餘事，太和初為領軍。如此行迹，不似為惡，恐是聞戒修善，故得申遂。
　　郗回父無辜戮人數百口，取其財寶，殃考探重， 謂應作怨字主恒訟訴天曹，早已申對，回法應滅門，但其修德既重，一身免脫，子孫豈得全耶，回當保其天年，但仙道之事，去之遠矣。太元真人答許長史。郗回父鑒，清儉有志行，不應殺掠，如此或是初過江時擺併所致，不爾則在京時殺賊有檻也。鑒年七十餘乃終，即得為酆宮職。
　　右從陸納來四條有甲手寫。
　　平凝夷質，淵通妙靈，神造重絕，栖真攝生，太玄植簡，太素刊名，金庭內曜，玉華外瑩，朱軒四駕，嘯命衆精，騁龍玄州，飛雲浮冥，必能上友逸臺之公，下監御于太清矣。
　　八月十七日夜，紫微王夫人授，令因許長史示都。
　　希遐遠曜，冥響凝玄，蕭浪上韻，躭夢逐真，仰飛霄霧，俯散靈根，飛步四覺，內觀七緣者，則必有丹書秀簡帝房之錄。玄聲八振，栖身五嶽，於是灌胎朝元，吐納六液，從容三道，誨此景福，上可以策軒空洞，下可以反華變黑矣。若形羈榮羅，鼓輪華園，乘波適物，嗚簪風塵，外有謀道之名，內有百憂來臻者，適足勞天年以騁思，終歸骸於感三官耳。齋之不專，徒悟而無益，可謂意不盡言乎。
　　蓋行真炁當吐三納四，乘七吞九，今吸之不足，躡之失序，神漏泝源，精亡胎擾，雖休糧日抱，而莫知道與年喪矣。欲階此渡也，其未接乎。夫索長生者多津，尋靈塗者千百，何必用冰爐以盛火，趣償責於三官耶。
　　右中君言，因許長史示都。
　　紫微夫人云：郗若得道，乃當為太清監也。若能聞要道而勤者，當至此格，若不專篤而守迷行，外舍道法者，則都失也。紫微前語與太元殊乖，而如此所云，當是迷不能勤乎要道，司命顯其終迹故也。情不餘念者，道乃來耳，郗回猶未足以論至道耶。小君。郗綜婦丁淑英者，有救窮之陰德，又遇趙阜之厄而不言，內慈自中，玄感皇人，故令福逮於回，使好仙也。綜墓在束平，淑英今為朱陵嬪，數遊三上，司命亦令聽政焉。此二人當是回之曾祖也，外書不顯。郗瞿與薛春華，至垂心於門宗，初不以生人為事，然訟者多，但不能咸制之耳，每見諫考訴者，甚懃至也，時節宜祠之耶。此二人，郗家之福鬼。外書亦無此二人，不知是何親。郗雄與閻屈女，不相當負石之役，于今未了，喜擊犯門宗，心常殺絕，此二人是都家之禍鬼。郗 黵除此名，不可識，與殷武姬被考，以燒殺朱奢、李賤，以致灾也，其無後，亦求代逮，又與高豐相扇，甚助馬頭之訟，石公未便可得佳，恐不止耳，亦何趣欺其婦耶，省來懃懃，試為掩正之，亦無此諸人。
　　右保命答許長史。
　　小君說言：郗鑒今在三官，為劉季姜所訟，爭三德事。周馬頭在水官訟其婿，引理甚苦。郗朗、伊香之二人，今為牙女子奇求此。
　　范帥昨受江羅辭。
　　郗相今為大曹吏所逮，其婦形嬰桃，受事未了，方索代人於此家。
　　此自是旁聽小君之言語耳，不令書之，為自疏識以示耳。些二十二字是楊君自記與長史。
　　高齡反化晚，而祭酒弱，道氣不交，靈助無主，是以羣邪纏玄，急行其禍。奚不宗生生乎，於我助之有緣，其婦言亦急，家事當須了之，非他得豫。
　　今六天之橫縱，而太平之微薄，靈不足以助順，適足以招羣奸，所以神光披越，而邪乘正任矣。高齡之無德久矣，鬼訟之紛錯積矣。
　　許長史黃氏雞作掾字。將欲理之耶。若翻然奉張諱道者，我當與其一符，使服之，如此必愈而 此豁字也矣，不然往詣水官，所謂嗚呼哀哉。張諱即天師名也，楊不欲顯疏也。邪氣入體鬼填胸次，其將迴惑於邪正，必不能奉正一於平氣耶，如此吾治疾之方，殆不可得。正一平氣，即天師祭酒之化也。
　　彼往其子亦去，何一身之永逝乎。
　　八月十九日夜，保命君密語許長史。
　　冢訟尤甚，恐亦未已。齡曾鑿敗古人碑銘之文，以自顯焉，陰賊於鬼神， 謂應作蔽字善以自摽，訴者誠多事，以此為首先。
　　八月二十四日夜，保命告：欲取謝奉補期門郎，而今已有兼人二北帝故權停之耳，近差王允之兼行得代奉，若服术酒，可未便恭命也。高耆亦可服术，其家冢訟亦為紛紛，术遏鬼炁，故必無他耳。范中候言此。謝奉字弘道，會稽人，仕至昊郡丹陽尹，吏部尚書。王允之，敦同堂弟王舒子，有智幹，為河南中郎將江州，遷衛將軍會稽，封番禺侯，年四十亡，謐中侯。高耆即謂齡也，期門郎酆都中官，而記中不見此職，惟有脩門耳。
　　從平凝來凡十四條，有掾寫。
　　夫觀物適任，內順明靈，託性命於高真，委形氣於神攝者，亦剋疆以永遐，迴秋齡以保真。今德匠既凝神杖信，澄心密靜，圓順廣敬，固天祐焉，然胤嗣不多，或時彫落，將猶靈關失緯，潜機未鎮耳。當今五氣滋曜，常朗文昌之房，三星結華，每煥璇衡之內，是以玄潤胎萌，遂其流根矣。
　　我案《九合內志文》曰：竹者為北機上精，受氣於玄軒之宿也，所以圓虛內鮮，重陰含素，亦皆植根敷實，結繁衆多矣。公試可種竹於內北宇之外，使美者游其下焉。爾乃天感機神，大致繼嗣，孕既保全，誕亦壽考，微著之興，常守利貞。此玄人之祕規，行之者甚驗。
　　六月二十三日，中侯夫人告公。孝武壬戌生，此應是辛酉年，而後又云上相座動，後以臨登極，乃是後午未年，此為大懸。
　　靈草廕玄方，仰感旋曜精， 似草竹言邊，應說銑字。即《毛詩□盆斯》羽詵詵兮，宜爾子孫之義也。繁茂萌，重德必克昌。
　　紫微夫人作。
　　福和者，當有二子，盛德命世。福和似是李夫人賤時小名也。今《晋書》名俊容。二子，即孝武并弟道子也。
　　同夜中侯告。
　　右三條楊書，又掾寫。
　　德匠既凝，玄範自天，安危之事，未宜問也。公傾注甚至，所以未相酬者，豫事難論耳。頃天氣激逸，陰景屢變，太白解體於二辰之中，愆勃於紫房之下，王者惡焉。天子有憂，上相座動，今聊作讖，密以相示。有此及讖，有掾寫，在掾自記修事後。共紙尋真綜迴文，令難解耳。今拘連相取，又別疏出之。其授之時，維當道其辭，楊君後自更錯義，皆是說晋代之事，並有明徵也。
　　相欺豈妙道要吾知之天祕能
　　有術金之萬尋師疾逆除惡子
　　自之制夷遂平世天命乘驅寶
　　奇龍者墓可悲真間世復思宜
　　神熙逆歷有數在玆基無不無
　　兵隆誰定帝紜室來之皇慎地
　　先卒兒必虧金紛異五亂德天
　　火數失期座當變見遠凶匠制
　　規三由匠足不慮憂危撥保封
　　寸莫其測源劉知向有明施者
　　三五瑞天之代隆換迭相運推
　　精氣神妙二參儀慎凡傳人賢。
　　精氣神妙參二儀，慎傳凡人賢者施，封天制地無不宜，子能寶祕天知之。吾道要妙豈相期，自有奇神先兵規，火寸三五天瑞之，隆代迭換運相推。明匠保德慎無思，驅惡除逆疾尋思，萬金之術龍之熙，隆數卒三失由兒。莫測其源劉向知，有凶撥亂皇復基，乘天命世遂平夷，制逆者誰必定期。匠不足慮憂遠危，五世之間真可悲，驀歷有數帝座虧，當見變異紛紛來。
　　金室在玆，枕麝香一具於頸間，辟水注之來，絕惡夢矣，常存三關佳也。
　　右英告公。凡云公者，皆簡文帝為相主時也。
　　右一條楊書。五字朱書。
　　太元真人告許長史：此後非真說。
　　我嘗見南陽樂子長，淳朴之人，不師不受，順天任命，亦不知修生之方；行不犯惡，德合自然，雖不得延年度世，死登福堂，練神受氣，名賓帝錄，遂得補修門郎，位亞仙次，緣天資有分，亦由先世積德，流慶所陶。若使其粗知有攝生之理，兼得太上一言之訣，如此求道，無住不舉矣。夫人所以不盡年壽，中多夭遏，涉世者或遭刀兵之難，致榮祿不終，祚胤不長。志道之人，雖有一生之心，鑽求匪懈，徒復遭遇真文，耽玄精微，慕尚者衆，得升騰者稀。經非不妙，靈豈無感，愚愚相隨，安知修真之本，營神養性鎮守之法。世人積小以來，形中傷犯者多，帝一不治，百神驚散，考試萬端，所謂荒城之內，荊棘生焉。無妙衛以自導，修道以求仙，貪榮慕貴，多垂成而敗，皆由喪真犯氣，愚瞽罔昧，豈識此機耶。致奪年滅筭，萬事不成，以此求生，去生遠矣，虛自苦耳。太上有玄機之道，煥落七神枕中之要，此道微乎妙哉，初不傳於下挺愚俗之人。有此道者，帝一治於玄宮，萬神守備，與天同心。案訣謹而修之，登山越海，萬試不干，修仙升度，所欲從心，斯豈虛言耶。卿父子玄機邈世，理妙接真，故可榮神之仙才，而為眾真所稱，非吾獨所稱舉。故當與卿同編仙錄，無復理外之嫌，亦已諮啟卿，故令知乃心。
　　受用金龍玉魚，此不可闕，所以爾者，詣太上前昭靈亦當粗具。近所寫神虎符，意嫌不精，可更書為善。卿前所道相王事，頃面都回，亦知有好心，但所得少耳，自當保其天年也。
　　見謝所作傳未易功，乃能序述聖邊，賞解作奇，此是天發其心，昨亦已見司命君，大以為佳，冥中自當報之有緣。其子孫若知醮靈岳，祈天真降，應必也，豈虛言哉。謝家一門，唐承之世，繁林蔚然，甚可欣也。安石先對，所鍾如何，具如近面，不足宣。
　　真人西城王君答許侯。
　　右四條別一手書，陸修靜後於東陽所得，不與諸迹同，辭事偽陋，不類真旨，疑是後人所作。樂子長非受五符者。唐承，即《列紀》所云四十六丁亥之期。
　　真語卷之八竟
　　真誥卷之九
　　金闕右卿司命蓬萊都水監粱國師貞白真人華陽隱居陶弘景造
　　協昌期第一
　　經曰：行事時北向，執隱書而為之者，謂始學真妙，未涉微遠，不解星位之首向，不識玄斗之指建，故當北向執書，以漸求之耳。若既解書意，識星轉之隨時，自宜隨斗所指，按而存步，如此則無有常向，不為皆向北也。夫一切北向，自為始學者耳，恐此將可以意通觸類，不足復問邪。此答長史諮《飛步經》中北向執書意也。
　　太上真人步五星之道，以致五星降室，閉氣上綱，當先呼五星、星夫人名字，畢乃越綱蹈星，謂始上綱，便頓住，呼名字，呼名字畢，乃越綱蹈星耳。若每致星上，得復重心呼所至星處之名字，益其佳也。若其煩重難常，但可案舊而行耳。昔鬱沙公、北里子、長陵老人，皆案此法而得升天，不以煩難為辭也，所謂治生者矣，商販之汲汲，豈憚險難哉，所期唯錢貨而已耳。若使求道者，常如賈販之用心，亦有何不得仙耶。但惜初學者皆言專心盡懃，至而後漸縱，有亦似車之將故，而百節緩落，又似負重之牛，造遠足蹇。夫學者之所患，而為得者之所笑，皆如此輩事耳。苟能心研內鏡者，是為感發乎神，將有靈人發子之蒙，攜辰景之輿矣。此答諮步五星法也，經圖唯言隨綱往還，又有一法云越綱蹈星，今即是訣此事也。獎戒之言，實為切至。
　　五星圖布常向南也，以太白位在西，歲星位在束，案而施之。所以爾者，五星隱伏，縱橫無常，不如北斗列象，恒在故一，以定位於五方，不得隨星之所在也。此答諮施安五星圖也，經中無旨訣，所以宜問。
　　三八景二十四神，以次念之，亦可一時頓存三八，亦可平日一存上景，日中存中景，夜半存下景，在人意為之也。若外身幽巖，屏絕人事，內念神關，攝真納氣，將可平旦頓存三八景，二時又各重存一景，益當佳也。但人間多事，此煩難常行耳，事不得常，為益自薄。西城王君、桐□上真，皆案此道也。案苞玄玉籙白簡青經云：不存二十四神，不知三八景名字者，不得為太平民，亦不得為後聖之臣。此答諮《二十四神經》中修存之意，亦是祕訣。
　　右此四訣事，今有長史所寫本，不知此因楊諮何真，若非東卿，則紫微南真也。
　　太上真人撰所施行祕要
　　長史寫本，有題如此，此猶是衆真授說，經中所可修用還童反白諸要事，令長史施行之耳，非成事一卷經也。
　　《太素丹景經》曰：一面之上，常欲得兩手摩拭之使熱，高下隨形，皆使極匝，令人面有光澤，皺班不生，行之五年，色如少女，所謂山川通氣，常盈不沒。先當摩切兩掌令熱，然後以拭兩目，畢又順手摩髮， 謂應作如字理櫛之狀，兩臂亦更互以手摩之，使髮不白，脈不浮外。
　　右一條出《丹景經》中卷。此經未出世，是下真品目。
　　《大洞真經精景案摩篇》曰：卧起當平炁正坐，先叉兩手，乃度以掩項後，因仰面視上，舉項使項與兩手爭，為之三四止，使人精和血通，風氣不入，能久行之，不死不病。畢又屈動身體，申手四極，反張側掣，宣搖百關，為之各三，此當口訣。此運動應有次第法用，故須口訣，益亦熊經烏伸之術也。卧起先以手巾若厚帛拭項中四面及耳後，使圓匝熱溫溫然也，順髮摩項，若理櫛之無數也，良久，摩兩手，以治面目，久行之，使人目明而邪氣不干，形體不垢 此應作膩字生穢也。都畢，乃咽液二十過，以導內液。
　　右一條出《大洞精景經》上卷。亦未出世，非三品目。
　　《消魔上靈經》曰：若體中不寧，當反舌塞喉，漱漏咽液，亦無數，須臾不寧之痾自即除也，當時亦當覺體中寬軟也。
　　右一條出《消魔上靈》叙中。亦未出世，非三品目，應是智惠七卷中事。
　　右前三條，不顯誰之所授。
　　《消魔經》上篇曰：耳欲得數按抑其左右，亦令無數，令人聰徹，所謂營治城郭，名書皇籍。
　　又曰：鼻亦欲得按其左右，唯令數，令人炁平，所謂灌溉中嶽，名書帝籙。
　　右此斗條法，方丈臺昭靈李夫人出用。此云消魔上篇，亦應同是前限。
　　《太上籙濘發華經》上案摩法：常以生氣時咽液二七過，畢，按體所痛處，向王而祝曰：左玄右玄，三神合真，左黃右黃，六華相當，風氣惡疫，伏匿四方，玉液流澤，上下宣通，內遣水火，外辟不祥，長生飛仙，身常體強。畢，又咽液二七過，常如此，勛無疾，又當急按所痛處二十一過。
　　右一條滄浪雲林官右英王夫人所出。錄淳經亦未出世，非三品目。
　　《丹字紫書三五順行經》曰：坐常欲閉目內視，存見五藏腸胃，久行之，自得分明了了也。此經中真品目。
　　《石景赤字經》曰：常能以手掩口鼻，臨目微炁，久許時手中生液，追以摩面目，常行之，使人體香。此經非三品目。
　　《紫度炎光內視中方》曰：常欲閉目而卧，安身微氣使如卧狀，今傍人不覺也。乃內視遠聽四方，令我耳目注萬里之外，久行之，亦自見萬里之外事，精心為之，乃見百萬里之外事也。又耳中亦恒聞金玉之音，絲竹之聲，此妙法也。四方者，總其言耳，當先起一方而內注視聽，初為之實無彷彿，久久誠自入妙。此經下真品目。
　　《太上天關三經》曰：常欲以手按目近鼻之兩訾，閉炁為之，炁通輒止，吐而復始，恒行之，眼能洞觀。此經下真品目，云天關三圖，疑闕圖字。
　　右四條玄師所敕用。玄師即南真夫人。此四經并未出世。
　　清真人說寶神經
　　長史寫本，亦題如此。此指是前一事之目耳，其復并衆真雜說，標題有前後之異，猶是真誥之例。今人皆別呼《寶神經》。《寶神經豈得下教耶，此唯是一片鈔耳。
　　夫注心道真，玄想靈人，冥冥者亦具監其意也。若外難未披，假詠兼存，實復未能迥西榆之年，還發玄童矣。苟躭玄篤也，志之懃也，縱令牙彫面皺頂生素華者，我道能變之為嬰，在須臾之間耳。但問志之何如爾，老少之學無所在也，吾往即其人也。說此諸事，皆是令告長史也。
　　求道要先令目清耳聰，為事主也，且耳目是尋真之梯級，綜靈之門戶，得失擊之而立，存亡須之而辦也。今鈔徑相示，可施用也。此謂《寶神經》中要徑之事，故云鈔徑。
　　道曰：常以手按兩眉後小穴中三九過，又以手心及指摩兩目權上，以手旋耳行三十過，摩唯令數，無時節也。畢，輒以手逆乘額上三九過，從眉中始，上行入髮際中，口傍咽液，多少無數也。如此常行，目自清明，一年可夜書。亦可於人中密為之，勿語其狀。
　　眉後小穴中為上元六合之府，主化生眼暉，和瑩精光，長珠徹童，保鍊目神，是真人坐起之上道，一名曰真人常居內經。真諺曰：子欲夜書，當修常居矣。真人所以能旁觀四達，使八霞照朗者，寔常居之數明也。
　　目下權上是決明保室，歸嬰至道，以手旋耳行者，採明映之術也，旋於是理開血散，皺兆不生，目華玄照，和精神盈矣。夫人之將老，鮮不先始於耳目也。又老形之兆，亦發始於目際之左右也。以手乘額上，內存赤子，日月雙明，上元歡喜，三九始眉，數畢乃止。此謂手朝三無，固腦堅髮之道也。頭四面以兩手乘之，順髮就結，唯令多也，於是頭血流散，風濕不凝。都畢，以手按目四訾二九過，覺令見光分明，是檢眼神之道，久為之，得見百靈。凡修行此道及卷中諸雜事，并甚有節度，悉以別撰在《登真隱訣》中，今不可備皆注釋。
　　懃而行之，使手不離面乃佳，以成真人，猶不廢也。欲行此道，皆盟金為誓，金之多少，在人盡誠而設耳，不徒爾，苟行而已。
　　真官曰：欲聞起居，金為盟書，謂非其人而不傳授也。此道出《太上寶神經》中，此經初不下傳於世也，當來為真人者，時有得者，反白之要，事盡於此。盟信既定無科，謂受此宜用金環二雙。
　　紫微夫人喻書如左：紫微是承裴君說《寶神經》畢，仍復更接論寶神事，如此則裴所說亦同此夕。
　　夜外覺，常更叩齒九通，咽液九過，畢，以手按鼻之邊，左右上下數十過，微呪曰：太上四明，九門發精，耳目玄徹，通真達靈，天中玄臺，流炁調平，驕女雲儀，眼童英明，華聰晃朗，百度眇清，保和上元，徘徊九城，五藏植根，耳目自生，天臺鬱素，柱梁不傾，七魄澡鍊，三魂安寧，赤子携景，輒與我并，有敢掩我耳目，太上當摧以流鈴，萬凶消減，所願必成，日月守門，心藏五星，真皇所祝，羣響敬聽。卧覺輒按祝如此，勿失一卧也。真道雖成，如我輩故常行之也，但不復卧，自坐為之耳。
　　此《太上寶神經》中祝辭，上道也。令人耳目聰明，強識豁朗，鼻中調平，不垂津演，四響八徹，面有童顏，制魂錄魄，卻辟千魔，七孔分流，色如素華，真人起居之妙道也。所以名起居者，常行之故也。畢，又咽液九過，摩拭面目，令少熱以為常，每欲數也。
　　興寧三年，歲在乙丑六月二十三日夜，喻書此。其夕先共道諸人多有耳目不聰明者，欲啟乞此法，即夜有降者，即仍見喻也。此楊君自記也，長史年出六十，耳目欲損，故故諮請，楊不欲指斥，託云諸人耳。
　　又告云：道士耳重者，行黃赤炁失節度也，不可不慎。此蓋指戒長史也。
　　右一條清靈言。
　　櫛頭理髮，欲得多過，通流血氣，散風濕也，數易櫛，更番用之也，亦可不須解髮也。
　　右一條紫微夫人言。
　　《太極綠經》曰：理髮欲向王地，既櫛髮之始，而微祝曰：泥丸玄華，保精長存，左為隱月，右為日根，六合清鍊，百神受恩。祝畢，咽液三過。能常行之，髮不落而日生。
　　常數易櫛，櫛之取多而不使痛，亦可令侍者櫛取多也，於是血液不滯，髮根常堅。
　　右一條安九華所告，令施用。此二條皆駐白止落之事，亦是令答示長史也。
　　紫微夫人喻曰：披華蓋之側，延和天真，入山澗之谷，填天山之源，則虛靈可見，萬鬼滅身。所謂仰和天真，俯按山源也。華蓋，一名華庭也。
　　天真是兩眉之問眉之角也。山源是鼻下人中之本側，在鼻下小入谷中也。華庭在兩眉之下，是徹視之津梁，天真是引靈之上房。旦、中、暮，恒咽液三九過，急以手三九陰按之，以為常，令致靈徹視，杜遏萬邪之道也，一日三過行耳。紫微夫人言：人有卒病垂死者，世中凡醫，唯知針人中，不知針山源谷中，此太謬也。本注從此注起，是楊接長史書也。
　　按而祝曰：開通天庭，使我長生，徹視萬里，魂魄返嬰，滅鬼却魔，來致千靈，上升太上，與日合并，得補真人，列象玄名。
　　楚莊公時，此即春秋時楚莊王也。市長宋來子恒，酒掃一市，久時有一乞食公入市，經日乞，恒歌曰：天庭發雙華，山源彰陰邪，清晨按天馬，來詣太真家，真人無那隱，又以滅百魔。恒歌此乞食，一市人無解歌者。獨來子忽悟，疑是仙人，然故未解其歌耳。乃遂師此乞食公，棄官追逐，積十三年，此公遂授以中仙之道。來子今在中嶽。乞食公者，西嶽真人馮延壽也，周宣王時史官也。手為天馬，鼻下為山源。
　　六月二十七夜喻書此。楊接書訖此。
　　雲林王夫人曰；仙真之道，以耳目為主，淫色則目間，廣憂則耳閉，此二病從中來而外奔也，非復有他矣。今令人聰明益易耳，但不為之者，行之難。欲得上通徹映，旁觀鬼神，當洗心絕念，放棄流淫，所謂嚴其始矣。夜卧，先急閉目束向，以手大指後掌，各左右按拭目就耳門，使兩一掌俱交會於項中三九過，存目中當有紫青絳三色氣出目前，此是內按三素雲，以灌合童子也。陰祝曰：眼童三雲，兩目真君，英明注精，開通清神，太玄雲儀，靈驕翩翩，保利雙闕，啟徹九門，百節應響，朝液泥丸；身升玉官，列為上真。凡四十八字。祝畢，咽液五十過，畢乃開目以為常。坐起可行之，不必夜也，要以生炁時。一年許，耳目便精明，久為之，徹視千里，羅映神靈，聽於絕響者也。此亦真仙之高道，不但明目開耳而已。
　　夫欲學道者，皆當不欲令人知見所聞，每事盡爾。太上宮中歌曰：手把八雲氣，英明守二童，太真握明鏡，鑒合日月鋒，雲儀佛高闕，開括泥丸宮，萬響入百關，驕女坐玄房，愈行愈鮮盛，英靈自爾通。此歌正言耳目之經也。我滄浪方丈仙人，常寶而為也。此道出《太上四明玉經》中，傳行以青金為誓，然後乃施行耳。右此並是右英夫人受，令告長史也。又用盟信，兼有青帛，令亦宜依准立格乃得受傳耳，謂青可二十尺，金環二雙，此《四明玉經》三品元目也。
　　閉炁拜靜，百鬼畏憚，功曹可見與語，謂久行之耳。
　　七月二日南嶽夫人喻。
　　燒香時勿反顧，作真炁，致邪應也。入靜戶，先前使人通達上聞。臨食上勿道死事，洗澡時常存六丁，令人所向如願。理髮欲向王地，既櫛髮之初，而微呪曰：泥丸玄華，保精長存，右為隱月，左為日根，六合清鍊，百神受恩。祝畢，咽液三過。此一條猶是安妃所說無異，但不知何者前後耳，按以日月推，此則是後也。
　　右四條南嶽夫人喻。
　　《正一平經》曰：閉氣拜靜，使百鬼畏憚，功曹使者龍虎君可見與語，謂能精心久行之耳。泰清家有正一平炁，今此悉載拜靜衆事，必應是《泰清經》，恐脫炁字也。
　　又曰：燒香時勿反顧，反顧則忤真炁，使致邪應也。
　　又曰：入靜戶，先前右足著前，後進左足，令與右足齊，畢乃趁行如故，使人陳啟通達上聞。
　　又曰：臨食上勿道死事，勿露食物，來衆邪炁。
　　又曰：數澡洗，每至甲子當沐，不爾，當以幾月旦，使人通靈。浴不患數，患人不能耳。蕩鍊尸臭，而真炁來入。
　　右玄師所敕使施用。右六條與前所說大同小異者，是受旨是略記，今更詳記寫此，並益後二條，以示長史也。
　　右十條並長史寫。
　　服仙藥，常向本命，服畢，勿道死喪凶事，犯胎傷神，徒服無益。
　　東卿司命君。此一條本在受明堂玄真法後。
　　右一條楊書。
　　《太上九變十化易新經》曰：若履淹穢及諸不靜處，當洗澡浴與解形以除之。其法用竹葉十兩，桃皮削取白四兩，以清水一斛二斗，於釜中煮之，令一沸出，適寒溫以浴形，即萬淹消除也。既以除淹，又辟濕痺瘡癢之疾，且竹虛素而內白，桃即卻邪而折穢，故用此二物，以消形中之滓濁也。天人下遊既反，未曾不用此水以自蕩也。至於世間符水祝漱，外舍之近術，皆莫比於此方也。若浴者益佳，但不用此水以沐耳。鍊尸之素漿，正宜以浴耳，真奇祕也。下真品目有九化十變，疑此目是例言也。
　　紫微王夫人所敕用。
　　右一條長史寫。
　　受洞訣，施行太丹隱書存三元洞房者，常月月朝太素三元君。以正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月月十二日夜，於寢靜之室，北向六再拜訖，稽首跪曰：謹啟太上大道、高虛玉晨、太素紫宮八靈、三元君、中央黃老、無英、白元、太帝五老高真上仙、太極皇精三皇君，大洞三景弟子某，謹以吉日之夜，天關九開之間，上聞太上玉皇真君，乞得長生世上，壽無億年，時乘黃晨綠蓋龍轅，上詣紫庭，役使萬神，侍衛四明。畢，勿令人知也。此一條掾寫。
　　右四朝太素三元君法，以吉日夜半時。
　　太上大道玉晨君，常以正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，登玉霄琳房，四眄天下有志節遠遊之心者，子至其日平旦日出時，北向再拜，亦可於靜中也，自陳本懷所願，畢因咽液三十六過。長史寫。
　　東海青童君，常以丁卯日登方諸東華臺四望，子以此日，常可向日再拜，日出行之，可因此以服日精。又掾寫。
　　右紫虛元君所出。右些三事，并上學隱朝之法，其經並不顯世，故南真出之，亦是令長史遵用也。
　　右三條有長史、掾共書，同在一紙上。
　　常以二月二日、三月三日、八月八日、九月九日、十月十日夜，於寢室存思洞中訣事，而獨處不眠者吉也。其夕衛經玉童玉女，將太極典禁真人，來於空中而察子也。是其夜，常燒香精苦，有如所待者也，坐卧存思，或讀書念真，在意為之，唯不可以其夕施他事，非求道之方耳。若兼慎於其日益善，匪唯守夜矣。受洞訣之始，常當修此，好以為意也。
　　數遇惡夢者，一曰魄妖，二曰心試，三曰尸賊。厭消之方也，若夢覺，以左手躡人中二七過，琢齒二七遍，微祝曰：大洞真玄，張鍊三魂，第一魂速守七魄，第二魂速守泥丸，第三魂受心節度，速啟太上三元君，向遇不祥之夢，是七魄遊尸來協萬邪之源，急召桃康護命，上告帝君，五老九真，皆守體門，黃閣神師，紫戶將軍，把鉞搖鈴，消滅惡津，反凶成吉，生死無緣。畢。若又卧，必獲吉應，而造為惡夢之氣則受閉於三關之下也。三年之後，唯神感旨應，乃有夢也，夢皆如見將來之明審也，略無復惡占不祥之想矣。長史作惡字，皆酉下心，其義與西下心亦同，但謂西方金炁之心剛惡也。
　　若夜遇善夢吉應好夢，而心中自以為佳，則吉感也。卧覺，當摩目二七，叩齒二七遍，而微呪曰：太上高精，三帝丹靈，絳宮明徹，吉感告情，三元柔魄，天皇授經，所向諧合，飛仙上清，常與玉真，俱會紫庭。畢。此太洞祕訣，以傳於始涉津流者矣。
　　右此三事，亦是洞房太丹家事，真經亦未顯世，令世中經乃粗有其事，皆增損不同。
　　右三條有長史寫。
　　此符華長史畫
　　已上符本朱畫。
　　明堂內經開心辟 符，王君撰用。開日旦，向王朱書，再拜服之，祝曰：五神開心，徹聽絕音，三魂攝精，盡守丹心，使我勿 ，五藏遠尋。拜畢祝，祝畢乃服，服畢咽液五過，叩齒五通，勿令人見。兩妄字謂皆應作忘。若不用開日，以月旦、月十五日、二十七日，一月三服，一年便驗祕術也。
　　右符及此三條有長史掾寫兩本，掾朱書。
　　東卿司命曰：先師王君，昔見授《太上明堂玄真上經》，清齋休糧，存日月在口中，晝存日，夜存月，令大如環，日赤色，有紫光九芒，月黃色，有白光十芒，存咽服光芒之液，常密行之無數。若不修存之時，令日月還住面明堂中，日居左，月居右，令二景與目童合炁相通也。此道以攝運生精，理和魂神，六丁奉侍，天兵衛護，此上真道也。太上玄真經，先盟而後行，行之然後可聞玉佩金噹之道耳。季偉昔長齋三年，始誠竭單思，乃能得之，於是神光映身，然後受書耳。此玄真之道，要而不煩，吾常寶祕，藏之囊肘，故以相示，有慎密者也。明堂玄真自有經，經亦少耳，大都口訣，正如此而行之，偉昔亦不得經，但按此而行，始乃得經耳。爾欲得，可就偉取，玉佩隱書，非偉所見耳。
　　夜行及冥卧，心中恐者，存日月還入明堂中，須臾百邪自滅，山居恒爾，此為佳。
　　右此是說玄真經存之法，其大經在《茅傳》中。
　　右三條楊書。
　　太虛真人南嶽赤君內法曰：以月五日夜半時，存日象在心中，日從口入也，使照一心之內，與日共光，相合會畢，當覺心暖，霞暉映驗。良久，乃祝曰：大明育精，內鍊丹心，光暉合映，神真來尋。畢，咽液九過。到十五日、二十五日、二十九日，復作如上，使人開明聰察，百關鮮徹，面有玉光，體有金澤，行之十五年，太一遣寶車來迎，上登太霄。行之務欲數，不必此數日作也。
　　右一條出《太上消魔經》中。此經亦未出世。
　　右一條長史寫。
　　東華真人服日月之象上法：男服日象，女服月象，日一不廢，使人聰明朗徹，五藏生華，魂魄制鍊，六府安和，長生不死之道。 此兩字是摹真本，朱書。
　　右書日月象法，亦可圓書日也。
　　右一條楊書。
　　右此二法，不審是何真所受。
　　漢孝明皇帝夢見神人，身長丈六，項生圓光，飛在殿前，欣然悅之，遍問朝逕通人。傳毅對曰：臣聞天竺國有得道者，號曰佛，傳聞能飛行，身有白光，殆其神乎。帝乃悟，即遣使者張騫、羽林郎秦景、博士王遵等十四人，之大月氏國，採寫佛經四十二章，祕蘭臺石室第十四。即時起洛陽城西門外道北，立佛寺。又於南宮清凉臺作佛形像，及鬼子母圖。帝感非常，先造壽陵，亦於殿上作佛象。是時國豐民安，遠夷慕化，願為臣妾。佛像來中國，始自明帝時耳。此說粗與外書同，而長安中似久已有佛，裴君即是其事。且佛法乃與天竺廚賓，而月氏無有，與此為異。今既欲說小方諸奉佛，故先宜叔此也。按張騫非前漢者，或姓名同耳。傅毅字仲武，見《漢書》。秦景、王遵等不顯。此寺名白馬寺。明帝乃葬顯節陵，此云壽陵者，漢諸帝在位時，皆預造壽陵，猶今世人作壽冢，非陵名也。外書記亦云遣侍中張堪，或云郎中張愔，並往天竺寫致經象，并沙門來至。又恐今此說未必是真受，猶可楊君疏舊語耳。但真經誥中，自亟有論及佛事也。
　　方諸正四方，故謂之方諸。一面長一千三百里，四面合五千二百里，上高九千丈。有長明太山夜月高丘，各周迴四百里，小小山川如此間耳。但草木多茂蔚，而華實多蒨柴饒，不死草、甘泉水，所在有之，飲食者不死。青君宮在東華山，上方二百里，中盡天仙上真宮室也，金玉瓊瑤，雜為楝宇。又有玄寒山，山上別為外宮，宮室周二百里。中方諸東西面，又各有小方諸，去大方諸三千里。小方諸亦方面各三百里，周迴一千二百里，亦各別有青君宮室，又特多中仙人及靈烏靈獸輩。大方諸對會稽之東南，小看去會稽岸七萬里，東北看則有湯谷建木鄉，又去方諸六萬里。方諸是乙地，湯谷是甲地，則自寅至辰十萬里，方五隅七，言之邪角十四萬里，故去會稽七萬里也。
　　大方諸之西，小方諸上，多有奉佛道者，有浮圖以金玉縷之，或有高百丈者，數十 謂應作層字樓也。其上人盡孝順而不死，是食不死草所致也。皆服五星精，讀夏《歸藏經》，用之以飛行。按夏曰《連山》，殷曰《歸藏》，與此不同。依如三弟子，雖奉佛道，不作比丘形服，世人謂在真菩薩家耳。大方諸之東，小方諸上，多奇靈寶物，有白玉酒、金漿汾。青君畜積天寶之器物，盡在於此。亦多有仙人，食不死草，飲此酒漿，身作金玉色澤，常多吹九靈簫，以自娛樂，能吹簫者，聞四十里，簫有三十孔，竹長二三尺，九簫同唱，百獸扑併，鳳凰數十來至，和簫聲。
　　大方諸宮，青君常治處也。其上人皆天真高仙，太極公卿，諸司命所在也，有服日月芒法，雖已得道為真，猶故服之。霍山赤城，亦為司命之府，唯太元真人南岳夫人在焉。李仲甫在西方，韓衆在南方，餘三十一司命，皆在東華，青童為太司命，總統故也。楊君亦云東診執事，不知當在第幾住耳。直存心中有象，大如錢，在心中赤色。又存日有九芒，從心中上出喉，至齒間，而 此字儳非真徊還胃中。如此良久，臨目 此字儳非真見心、胃中分明，乃吐氣嗽液三十九過止。一日三為之，行之一年，疾病除，五年身有光彩，十八年必得道，行日中無影，辟百鬼千惡灾氣。恒存日在心，月在泥丸中，夜服月華，如服日法，存月十芒，白色，從腦中下入喉，芒亦不出齒間，而迴入胃。
　　右此方諸真人法，出《大智慧經》上中篇，常能用之，保見太平。此即應是《消魔智慧》七篇之限也。
　　右南極夫人所告。
　　行此日在心、月在泥丸之道，謂省易可得旨，行無中廢絕者也。除身三尸百疾千惡，鍊魂制魄之道也。日月常照形中，則鬼無藏形，青君今故行之，吾則其人也。今以告子，子脫可密示有心者耳。行此道，亦不妨行寶書所服日月法也，兼行益善善也。仙人一日一夕行千事，初不覺勞，明懃道之至生，不可失矣。寶書日月，即謂紫文所用者。
　　右西城王君告。此並告楊君，令以示諸許也。
　　為道當如射箭，箭直往不顧，乃能得造堋的。操志入山，唯往勿疑，乃獲至真。
　　玄清告。按南極西城、玄清二高真，未當有餘降受，唯戒及詩各一條耳，不審此當是何時所喻。
　　右八條並楊書。
　　行此四道，按玉玄上法，一年便驚視聽，自可懃之舉之無疑。中君此事失前紙，不知是何法也。
　　太極真人云：讀《道德經五千文》萬遍，則雲駕來迎，萬遍畢未去者，一月二讀之耳。須雲駕至而去。
　　右二條某書。
　　山世遠受孟先生法，暮卧，先讀《黃庭內景經》一過乃眠，使人魂魄自制鍊，恒行此二十一年亦仙矣。是為合萬過，夕得三四過乃佳。北嶽蔣夫人云：讀此經亦使人無病，是不死之道也。此十一年夕一過，不得萬遍，一恐應為七，或為八字，不爾夕則二三過耳。
　　存五星，當謹按八素，以王星為始，存以生氣時。若不王星先出者，故宜不先存王也。至於視星，入室任意耳，唯以懃感為上耳，亦不必須都見星，然後速通也，視之亦審耳。
　　清靈君告存思要法，當覺目睹五星於方面，並乘芒而下行我，然後依王星下而存王星，但吞咽一芒畢，又當鎮星下，又存鎮星，良久，總五星各一芒，使俱入口而咽之，如鎮星星過數也。此一事異法，經中無此說。
　　若頓存五星，自當依常法，不心存對星下也。依此言則後是單修法也。
　　六月一日夜，青靈真人言。右四條楊書。青當為清也。
　　日中五帝字曰：日魂珠景昭韜綠映迴霞赤童玄炎飈象，凡十六字。此是金闕聖君採服飛根之道，昔受之於太微天帝君，一名《赤丹金精石景水母玉胞之經》。
　　右英云：珠圓會暉韜綠凝日霞煥明赤童秉靈玄炎散光飈象鬱清，此日之勢也，神之威也。此說按紫文曰日魂事，義旨不正可領。
　　右二條ㄙ書。
　　扶晨始暉生，紫雲映玄阿，煥洞圓光蔚，晃朗濯耀羅，眇眇靈景元，森灑空清華，九天館玉賓，金房煙霄歌。
　　右《大洞真經》中篇，今鈔數行。今洞經亦有此四句。
　　外國呼日為濯耀羅，方諸真人呼日為圓羅曜，夢見此濯耀羅者，日之應也。紫雲中人者，胎宮神也，玄真之道矣。日德應澤，長生之象，紫雲罔晨，魂魄安也，身康神寧，從此始矣。辭四通已呈，意氣安和。此楊君自與長史書語耳。
　　右英疏《大洞真經》言，以釋夢濯耀羅之義也，如別。此亦自語也，長史夢事不顯。
　　右四條楊書。
　　真語卷之九竟
　　真誥卷之十
　　金闕右卿司命蓬萊都水監梁國師貞白真人華陽隱居陶弘景造
　　協昌期第二
　　微誠因理感，積精洞幽真，斐斐乘雲綵，靈像憑紫煙，眇眇濯圓羅，彷彿#1駕飛輪，玄翰啟矇昧，顧景恩自新。長史既開啟告，賦詩一篇，本注之，此即酬釋夢之旨也，長史自書。凡真書及古書作髣髴字，皆作彷彿字，此則是髣髴也。此字已下至也字，並朱書。
　　范幼沖遼西人也，受胎化易形，今來在此，恒服三氣。三氣之法，存青炁、白氣、赤氣，各如艇，從東方日下來，直入口中，挹之九十過，自飽便止。為之十年，身中自有三色氣，遂得神仙。此高元君太素內景法，旦旦為之，臨目施行，視日益佳。其法鮮而其事甚驗，許侯可為之矣。范即是華陽中監也，事在第四卷。
　　右一條楊書。
　　東海東華玉妃停文期，授含真臺女真張微子服霧之法：常以平旦於寢靜之中，坐卧任己，先閉目內視仿佛，使如見五藏，畢，因口呼出氣二十四過，臨目為之，使目見五色之氣，相纏繞在面上鬱然，因入口，內此五色氣五十過，畢咽液六十過，畢乃微呪曰：太霞發暉，靈霧四遷，結氣琬屈，五色洞天，神煙含啟，金石華真，藹鬱紫空，鍊形保全，出景藏幽，五靈化分，合明扇虛，時乘六雲，和攝我身，上升九天。畢，又叩齒七通，咽液七過，乃開目，事訖。此道神妙，又神州玄都多有得此術者，久行之，常乘雲霧而遊也。
　　右一條楊書，又掾寫。
　　守玄白之道，常旦旦坐卧任意，存泥丸中有黑氣，存心中有白氣，存臍中有黃氣，三氣俱生，如雲氣覆身，因變成火，火又繞身，身通洞徹，內外如一。旦行至向中，乃止。於是服氣一百二十，都畢。道正如此，使人長生不死，辟卻萬害。尤禁六畜肉、五辛之味，當別寢處靜思，尤忌房室，房室即死。
　　初存出氣如小豆，漸大衝天，三炁纏煙繞身，共同成一，混忽生火，在三煙之內，又合景以煉一身，一身之裹，五藏照徹，此亦要道也。
　　右二條有掾寫，并右三事在論華陽第四巷中，今又重鈔可修事出此耳，其本文猶在彼卷。
　　太極真人敕酆臺北帝 此三字被後人黵，不可復識。官樹神滅鬼靈符，盛以重紫之囊， 此九字又被青黵刀，不可都識，而非今所書字。衛符有三天直使者二人，凶鬼萬邪，有干佩符者即死。此下復有十字亦被黵，不可復識。男女各佩一，已別題之。
　　小君今書此符，相與佩之，在《玉馬經》上，一名《北帝書》。七元符中有一符無題，相傳言是此符，而《玉馬經》世未嘗見，不敢為定。
　　一雄黃、二雌黃、二鉛黃。
　　右三黃華。先投朱砂一，熟研之於器中，次投雄黃，熟研之，次投雌黃，熟研之，次投鉛黃，合研之，良久成也。以膠清合研之。言一者，以意為之，一分之品量多少也。此是諭作三黃色以畫符法，真符多用此。
　　右三條楊書。
　　合藥當令精，不精者不自咎，反責方之不驗，若是人可謂咎乎？可使鈔方合耳。
　　可用昌蒲五兩，所以用十兩末知道門戶之人耳，可用茱萸根皮二兩，紫雲芝英三兩。
　　此用君口訣。此是論合初神丸事，其方在蘇傳中，即周紫陽所撰，故受此訣，是告長史也。
　　右一條ㄙ書。
　　成治木一斛，清水潔洗，令盛訖，乃細搗為屑，以清水二斛，合煮令爛，以絹囊盛，絞取汁，置銅器中，湯上蒸之。內白蜜一□，大乾棗去核，熟細搗，令皮肉和會，取一□，又內术蜜之中，絞令相得如餔狀，日食如彈丸三四枚，一時百病除，二時萬害不傷，三時面有光澤，四時耳目聰明，三年顏如女子，神仙不死。
　　又法：成术一斛，水盛洗，洗乃乾，乾乃細搗為屑，大棗四□去核，乃搗令和合，清酒五□，會於銅器中，煎攪使成餌狀，日服如李子三丸，百病不能傷，而面如童子，而耐寒凍。
　　又法：木散五斤，伏苓煮三沸，搗取散五斤，右二物合和，更搗三千杵，盛以密器，旦服五合，百灾百毒百疫不能犯，面童而壯健，久服能飛越峰谷，耳聰目明矣。此三方有掾寫，似是紫微夫人所授，繼术叔後者。
　　鍊麻腴法：清水三斛，麻腴一斛，薤白二斤，合三物會煎之，以木蓋蓋上，勿令腴煙散出，取一斛止內酒中服之，亦可單服。此一方有長史寫，乃別出四藥丹方中，而世之方本又加葱白二斤。
　　太極真人遺帶散，白粉，服一刀圭，當暴心痛如刺，三日欲飲，飲既足一斛，氣乃絕。絕即是死也。既斂，失尸所在，但餘衣在耳，是為白日解帶之仙。若知藥名者，不復心痛，但飲足一斛仍絕也，既絕，已自覺所遺尸者在地也。臨時自有玉女玉童，以青軿輿共來載之也。欲停者，當心痛三日，節與飲耳。其方亦可舉家用，雲霞衣九兩是其首。此一條不知出何處，事即應是白翳散也。世未見方。
　　右一條ㄙ書。
　　齋者不宜雜不齋者而相混，并未體正道，後宜改之。
　　上道之高，《神虎經》是也，自非傳授者，皆不得令其見所寫之紙也，此又一未體矣。
　　南真云：寫神虎文不精，則萬物不為己用心，將徒勞耳。得紙更留心謹寫，燒香先者寫上書，當恒燒香文之左右，亦初不能令專，使煙清恒也。精誠務在匪懈，求道唯取於不倦耳。此又近於替乎。
　　夫得道者，常恨於不早聞受，失道者，常恨於不精懃。何#2謂精耶？專篤其事也，何謂懃耶？恭繕其業也。既加之以檢慎，守之以取感者，則去真近矣，爾其營之，勿忘也。此前五條並似止告楊君。
　　受書則師乃恥之耶，真心既有不盡，獲考者非一人。子往師蘇林守一，當先齋受戒，能得此度世，幾未可量也。九華真妃言：守五□#3內一，是真一之上也，皆地真人法也。上黨王真、京兆孟君、司馬季主，皆先按於此道而始矣。魯女生、那鄲張君，今皆在中嶽及華山。正守此一，亦可得漸階上道而進，復為不難也。
　　五斗內一，涓子內法，昔所授於峨媚臺中，本其外守一玄一之屬，莫有逮其蹤者也。
　　小君言。五□#4真一，即今蘇傳中，分至日所存用者是也。
　　中君曰：良懃不休，吾當與其流珠真，此亦中真之上道也。流珠，亦九官家事，其經未出世。此前五條，並似令告牙也。
　　又云：性躁暴者，一身之賊病，求道之堅梯也。遂之者真去，改之者道來。每事觸類，皆當柔遲而盡精潔之理，如此幾乎道者也。此語似令告掾。
　　小茅君云：丹砂、雄黃、雌黃，家家皆有之，至於無一人合藥者也。皆如傳國璽印，父傳子，子傳孫耳。好道而不專，疲志而不固，華名鍾於胸心，榮味交於外視，萬萬皆是也，適足疲我三官之司矣。此語似命告牙。
　　可令許斧數沐浴，濯其水疾之氣也，消其積考之瘕也，亦致真之階。
　　右紫陽真人言。
　　沐浴不數，魄之性也，違魄返真，是練其濁穢自亡矣。
　　右紫微夫人言。
　　上道法，衣巾不假人，不同器皿者，車服床寢不共之也，所以遏穢垢之津路，防其邪風之往來耳，此甚易行，而更以為難所為，信道不篤，欲飛反沉者也。心遘何必言哉，其自當知所為。此三條以令告長史
　　右南岳夫人語。
　　右十六條，並楊書，又雜掾寫。
　　人卧床當令高，高則地氣不及，鬼吹不干。鬼炁之侵人，常依地而逆上耳。高謂三尺已上也。
　　人卧室宇，當令潔盛，盛則受靈氣，不盛則受故氣，故氣之亂人室宇者，所為不成，所作不立。一身亦爾，當數洗沐澡潔，不爾無冀。盛字是淨義，中國本無諍字，故作盛也，諸經中通如此。
　　勿道學道，道學道，鬼犯人，亦不立，使人病，是體未真故。青童亦云：一言一事泄，减一筭，如此可不慎之。此三條本在《酆官記》中，楊書又掾書。
　　大洞真經高上內章遏邪大祝上法曰：每當經危險之路，鬼廟之間，意中諸有疑難之處，心將有微忌，敕所經履者，乃當先反舌內向，咽液三過，畢以左手第二第三指躡兩鼻孔下人中之本，鼻中隔孔之內際也，三十六過，即手急按，勿舉指計數也。鼻中隔之際名曰山源，山源者，一名鬼井，一名神池，一名邪根，一名魂臺也。躡畢，因叩齒七通，畢又進手心以掩鼻，於是臨目，乃微祝曰：朱烏浚天，神威內張，山源四鎮，鬼井逃亡，神池吐氣，邪根伏藏，魂臺四明，瓊房零琅，玉真巍峨，坐鎮明堂，手暉紫霞，頭建神光，執詠洞經，三十九章，中有辟邪龍虎，截岳斬堽，猛獸奔牛，銜刀吞鑲，揭山攫天，神雀毒龍，六領吐火，啖鬼之王，電猪雷父，掣星流橫，梟磕駮灼，逆風橫行，天禽羅陳。皆在我傍，吐火萬丈，以除不祥，羣精啟道，封落山鄉，千神百靈，併手叩顙，澤尉捧燈，為我燒香，所在所經，萬神奉迎。畢，又叩齒三通，乃開目，除去左手。
　　手按山源則鬼神閉門，手薄神池則邪根散分，手臨魂臺則玉真守關，於是感激靈根，天獸來衛，千精震伏，莫干我炁，此自然之理，使忽爾而然也。
　　鼻下山源是一身之武津，真邪之通府，不真者所以生邪氣，為真者所以遏萬邪，在我運攝之耳，故吉凶兆焉。
　　明堂中亦一身之文池，死生之形宅，存其神可以眇乎內觀，廢其道所以致乎朽爛，故由我御順其術，而死生悔定焉。
　　右一條出大洞真經高上首章。此一條不審誰□，有長史寫此經，亦未出世也。
　　夜行常當琢齒，亦無正限數也，煞鬼邪鬼常畏琢齒聲，是故不得犯人也，若兼以漱液祝說益善。
　　世人有知酆都六天宮門名，則百鬼不敢為害。欲卧時，常先向北祝之三過，微其音也，祝曰：吾是太上弟子，下統六天，六天之宮，是吾所部，不但所部，乃太上之所主，吾知六天門名，是故長生，敢有犯者，太上斬汝形。第一宮名紂絕陰天宮，以次東行，第二宮名泰煞諒事宗天宮，第三官名明晨耐犯武城天官，第四宮名恬照罪炁天官，第五宮名宗靈七非天宮，第六宮名敢司連宛屢天官。止，乃琢齒六下，乃卧，辟諸鬼邪之氣。如此凡三過也。此二法出《酆都記》，今鈔相隨。
　　北帝煞鬼之法：先叩齒三十六下，乃祝曰：天蓬天蓬，九元煞童，五丁都司，高刁北公，七政八靈，太上浩凶，長顱巨獸，手把帝鐘，素梟三晨，嚴駕夔龍，威劍神王，斬邪滅蹤，紫氣乘天，丹霞赫衝，吞魔食鬼，橫身飲風，蒼舌綠齒，四目老翁，天丁力士，威南禦凶，天縐激戾，威北銜鋒，三十萬兵，衛我九重，辟尸千里，去卻不祥，敢有小鬼，欲來見狀，攫天大斧，斬鬼五形，炎帝裂血，北斗燃骨，四明破骸，天猷滅類，神刀一下，萬鬼自潰。畢，四言輒一琢齒，以為節也。若冥夜、白日得祝，為恒祝也，鬼有三被此祝者，眼精目爛，而身即死矣。此上神祝皆斬鬼之司名，北帝祕其道，若世人得此法，恒能行之，便不死之道也。男女大小，皆可行之。
　　此所謂北帝之神祝，煞鬼之良法，鬼三被此法，皆自死矣，常亦畏聞此言矣，因病行此立愈，叩齒當臨目存見五藏 此中一字，楊本穿壤不可識，掾亦仍闕無。具五神自然存也，酆都中祕此祝法，今密及之耳，不可泄非有道者，共祕之乎。
　　右五條楊書，又掾寫。楊書北帝祝是口□時書，極多儳黵改易。
　　風病之所生，生於丘墳陰濕，三泉壅滯，是故地官以水氣相激，多作風痺，風痺之重者，舉體不授，，輕者半身成失手足也。若常夢在東北及西北經接故居，或見靈肺處所者，正欲與冢相接耳。墓之東北為徵絕命，西北為九戹，此皆冢訟之凶地，若見亡者於其間，益其驗也。
　　若每遇此夢者，卧覺，當正向上三琢齒，而祝之曰：太元上玄，九都紫天，理魂護命，高素真人，我佩上法，受教太玄，長生久視，神飛體仙，冢墓永安，鬼訟塞姦，魂魄和悅，惡氣不煙，遊魅罔象，敢干我神，北帝呵制，收氣入淵，得籙上皇，謹奏玉晨。如此者再
　　祝，祝又三叩齒，則不復夢冢墓及家死鬼也。此北帝祕祝也，有心好事者皆可行之，若經常得惡夢不祥者，皆可按此法，於是鬼氣滅也，邪鬼散形也。此應令以受長史也，但許姓羽音，今去東北徵絕命，是為不同，又九息之名，墓書無法。
　　手臂不授者，沉風毒氣在脉中，結附痺骨，使之然耳，宜針灸，針灸則愈。又宜按北帝曲折之祝，若行之百過，疾亦消除也。先以一手徐徐按摩臂，良久畢，乃臨目內視，咽液三過，叩齒三通，正心微祝曰：太上四玄，五華六庭，三魂七魄，天關地精，神符榮衛，天胎上明，四肢百神，九節萬靈，受錄玉晨，刊書玉城，玉女侍身，玉童護命，永齊二景，飛仙上清，長與日月，年俱後傾，超騰昇仙，得整太平，流風結痾，注鬼五飛，魍魎冢氣，陰氣相徊，陵我四肢，干我盛衰，太上天丁，龍虎曜威，斬鬼不祥，風邪即摧，考注匿訟，百毒隱非，使我復常，日月同暉，考注見犯，北辰收摧，如有干試，干明上威。畢。此亦以告長史也，長史極多惡夢，恒有冢注炁，又患飲癖及兩手不理，故每授諸法，并針灸在後。若弟子有心者，按摩疾處，皆用此法，但不復令臨目內視，咽液啄齒耳。
　　昔唐覽者，居林慮山中，為鬼所擊，舉身不授，似如綿囊，有道人教按摩此法，皆即除也。此北帝曲折之法，諸疾有曲折者，用此法皆佳，不但風痺不授而已也。唐覽無別所出，不知何世人也。
　　酆都北帝有此數法，亦參於高仙家用也，又有曲折經，藏著西明公處。周文王為酆都西明公也。
　　鄭子真，則康成之孫也，今在陽濯山，昔初學時正患兩腳不授積年，其晚用針灸，兼行曲折祝法，百日都除。鄭玄唯有一兒，為賊所害，有遺腹子，名卜同耳，既不入山，又復不病腳，此子真又非谷口者，進退乖異，莫辯質據。
　　唐覽，今在華山得虹丹法，合服得不死。前來至此，並應是保命告。十三過針，三過灸，無不愈，左手勝右手也。少陽左肘手脈內纏，故宜十三過針，乃得理內脈，入少陽也。灸氣得溫浮上，臂血得風痺，故宜三過灸，乃得補定流津，使筋屬不滯也。灸手幽關及風絃，并五津，凡三處急要也，當待佳日，我自別相示也，保不使爾失此手也。
　　右中候夫人言。手幽關、風絃、五津，凡三處，偃側圖及諸灸經，並無此穴名。
　　夫風考之行也，皆因衰氣之間隙耳，體有虧縮，故病來侵之也，若今差愈，誠能省周旋之役者，必風痾除也。今當為攝制冢注之氣爾，既小佳，亦可上冢訟章，我當為關奏之也，於是注氣絕矣。
　　昔鄧雲山停當得道，頓兩手不授，吾使人語之，令灸風徊、曲津兩處耳，六七日間，便得作五禽按摩也？若針力訖，當語所灸處，又心存行道，亦與身行之無異也。
　　昔趙公成兩腳曳不能起，旦夕常心存拜太上，如此三十年，太上真人賜公成流明檀桓散一劑，即能起行，後遂得道，今在鵠嗚山下。夫存拜及心行道之時，皆燒香左右，如欲行事狀也，此謂內研太玄，心行靈業，栖息三宮，偃逸神府者矣。
　　右保命言。風徊、曲津兩處，灸經亦無此穴。冢訟章不見有真本，鄧雲山，趙公成並無別顯出也。
　　夜卧覺，存日象在疾手中握之，使日光赤芒從臂中逆至肘腋間，良久，日芒忽變成火燒臂，使臂內外通匝洞徹，良久，畢乃陰祝曰：四明上元，日月氣分，流光煥曜，灌液凝魂，神光散景，蕩穢鍊煙，洞徹風氣，百邪墦然，使得長生，四肢完全，注害考鬼，收付北辰。畢，存思良久，放身自忘。
　　右保命說此，云案消魔上祕祝法。此經未出世，若猶是智慧七卷限者，未審小君亦安得見之。
　　右八條並掾書寫。
　　昨具以墓事請問荀侯，荀侯云：極陰積沍，久經墳瑩，遂使地官激注，冢靈沉滯，風邪之興，恆繼此而作。然衝氣欲散，作考漸歇，鎮塞之宜，未為急也。不如通婦墓之井，以潤乎易遷之塗，救渴惠乎路人，陰惠流於四衢，植棠棣於龍川，散松楊以固標，此其所利耶。荀侯，即應是荀中侯也。此即長史婦亡後所告。
　　范幼沖，漢時尚書郎， 缺失一字解地理，乃以冢宅為意，魏末得來在此童初中，其言云：我今墓有青龍秉氣，上玄辟非，玄武延軀，虎嘯八垂，殆神仙之丘窟，鍊形之所歸，乃上吉冢也。其言如此。此猶是前所服三氣之范監也，四靈雖同墓法，而形相莫辯，又以朱烏為上玄，亦所未詳也。
　　積善憩德，慈心在物，兼修長存之方，洞守形中之寶者，雖有此墓，為以示始終之觀耳。至於神全得會，熙鏡玄開，亦何時永為朽物，不復生出耶，此墓之人，斯可謂應運矣。此並論長史婦所葬墓事。
　　辛玄子所言。辛玄子，事在第五卷中。
　　右三條楊書。
　　青龍乘氣　上玄辟非　玄武延軀　虎嘯八垂
　　夫欲建吉冢之法，去塊後，正取九步九尺，名曰上玄辟非，華蓋宮王氣神趙子都，冢墓百忌害氣之神，盡來屬之，能制五土之精，轉禍為福。侯王之冢，招搖欲隱，起九尺以石，方圓三尺，題其文，埋之土三尺也。世間愚人，徒復千條萬章，誰能明吉凶四相哉。辟非之下，冢墓由此而成，亦由此而敗，非神非聖，難可明也，必能審此術，子孫無復冢墓之患。能知墳墓之法，千禁萬忌，一皆厭之，必反凶為吉，能得此法，永為吉冢，不足宣也。
　　此一紙異手書，青紙，依如此法，亦為可解。其九步九尺，而不云十步三尺者，是九尺入冢裹，正取中心為數也。但辟非應是朱烏，而云冢後，若徵家甲向，朱烏在西南，羽家庚向，朱烏在東北，所不論耳。
　　員三尺，題其文曰：天帝告土下冢中王氣五方諸神趙公明等，某國公侯，甲乙年如干歲，生值清真之氣，死歸神宮，翳身冥鄉，潜寧沖虛，辟斥諸禁忌，不得妄為害氣，當令子孫昌熾，文詠九功，武備七德，世世貴王，與天地無窮，一如土下九天律令。
　　員三尺，猶是方員。方員之法，六邊皆等，如印形也。趙公明，今《千二百官儀》乃以為溫鬼之名。九功十德，事出《左傳》。
　　夫施用此法，慎不可令人知，若云冢墓王相刑害諸不足者，一以填文厭之，無不厭伏，反凶為吉，
　　行下被割，餘一字，如此當是此字後行又被剪，語則未盡也。從員三尺來別一紙，復是異人迹，不與前同，而俱書青紙，色理亦小殊，疑此並寫非真，前范監既有此言，恐後人因以造法耳。
　　上清真人馮延壽口訣
　　前云是楚市乞人，西岳真人馮延壽，西嶽之號自不妨上清之目也。此後凡十四事，雖未見真書，類其事旨，不乖真法，故別撰錄，附於卷末。
　　夫學生之道，當先治病，不使體有虛邪，及血少腦减，津液穢滯也。不先治病，雖服食行炁，無益於身。昔有道士王仲甫者，少乃有意好事神仙，恒吸引二景餐霞之法，四十餘年，都不覺益，其子亦服之，足一十八年，白日升天。後南嶽真人忽降仲甫，而教之云：子所以不得升度者，以子身有大病，腦宮虧喊，筋液不注，靈津未溢，雖復接景餐霞，故未為身益，仲甫遂因服藥治病，兼修其事，又一十八年，亦白日升天，今在玄州受書為中嶽真人，領九玄之司，于今在也。此說殊功事要，仲甫父子無餘別顯也。
　　夫學生之夫，必夷心養神，服食治病，使腦宮填滿，玄精不傾，然後可以存神服霞，呼吸二景耳。若數行交接，漏泄施寫者，則氣穢神亡，精靈枯竭，雖復玄挺玉籙，金書太極者，將亦不可解於非生乎。在昔先師常誠於斯事云：學生之人，一接則傾一年之藥勢，二接則傾二年之藥勢，過三以往，則所傾之藥都亡於身矣。是以真仙之士，常慎於此，以為生生之大忌。此事彌會衆經之旨。
　　夫學道唯欲嘿然養神，閉氣使極，吐氣使微，又不得言語大呼喚，令人神氣勞損，如此以學，皆非養生也。
　　凡存神光，行真仙之事者，又不得以衣服借人，亦不服非己之物，諸是巾褐履屐之具，皆使鮮盛，三魂七魄，或栖其中，亦為五神之炁，忌垮沾故也。
　　又八節之日，皆當齋盛，謀諸善事，以營於道之方也，慎不可以其日忿爭喜怒，及行威刑，皆天人大忌，為重罪也。
　　右三條亦與經事相符。
　　凡研味至道，及讀誦神經者，十言二十言中，輒當一二過舐脣咽液，百言五十言中，輒兩三過叩齒，以會神靈，充和血氣，使靈液凝滿，帝一欣宅，所謂沖氣不勞，啟血不泄也。此別一法，經中未見其事也。
　　學生之法，不可泣淚，及多唾泄，此皆為損液漏津，使喉腦大竭，是以真人道士，常吐納咽味，以和六液。
　　凡甲寅庚申之日，是尸鬼競亂，精神躁穢之日也，不可與夫妻同席，及言語面會，當清齋不寢，警備其日，遣諸可欲。
　　凡五卯之日，常當齋入室，東向心拜，存神念炁，期感神明，亦適意所陳，恒如此者，玉女降侍。些三條與經語亦互相同者也。
　　常以本命之日，向其方面，叩齒三通，心存再拜，而微呪曰：太一鎮生，三炁合真，室胎上景，母玄父元，生我五藏，攝我精神，下灌玉液，上朝泥丸，夕鍊七魄，朝和三魂，右命玉華，左嘯金晨，命我神仙，役靈使神，常保利津，飛行十天。祝畢，又心拜四方，叩齒三通，咽液三過。此名為太上祝生隱朝胎元之道，常能行之，令魂魄保守，長生神仙。未見此經法。
　　凡入室燒香，皆當對席心拜，叩齒陰祝，隨意所陳，唯使精專，必獲靈感。此亦朝靜之例也。
　　凡人常存思識己之形，極使髣髴對在我前，使面上恒有日月之光，洞照一形，使日在左，月在右，去面前令九寸，存畢，乃琢齒三通，微祝曰：元胎上真，雙景二玄，右抱七魄，左拘三魂，令我神明，與形常存。祝畢，又叩齒三七過，咽液七過。此名為帝君鍊形拘魂制魄之道，使人精明神仙，長生不死，若不得祝者，亦可單存之耳。《道授》乃有識形，而未見此祝法。
　　又學道之士，當先檢制魂魄，消滅尸鬼，常以月晦朔之日，庚申甲寅之日，當清齋入室，沐浴塵埃，正席而坐，得不眠者益善，以真朱筆點左目眥下，以雄黃筆點右鼻下，令小半入谷裹也，點畢，先叩齒三通，微祝曰：上景飛纏，朱黃散煙，炁攝虛邪，尸穢沉泯，和魂鍊魄，合體大神，令我不死，萬壽永全，聰明徹視，長享利津。祝畢，又琢齒三通，咽液三過，并右手第二指躡右鼻孔下，左手第二指躡左目下，各七過，當盡陰案之，勿舉手也。於是都畢。按此二處，是七魄遊尸之門戶，鐵精賊邪之津梁矣。故受朱黃之精，塞尸鬼之路，引二景之薰，遏淫亂之炁也。此太極上法，常能行之，則魂魄和柔，尸穢散絕，長生神仙，通炁徹視，行之三年，色念都泯矣。此頗似太靈真人法，可兼修用之。
　　凡上清叩齒咽液法，皆各有方，先後有次，不得亂雜，使真靈混錯也。
　　夫叩齒以命神，咽炁以和真，納和因六液以運入，制神須鳴鼓而行列矣。
　　凡存修上法，禮祝之時，皆先叩齒，上下相叩，勿左右也，一呼一吸，令得三叩為善，須禮祝畢，更又叩齒，乃得咽諸炁液耳，此名為呼神和真以求升仙者也。吾屢見偽俗之人，或誤定經文，先後雜亂，無有次緒，用以為益，良可悲也。此亦同五神經中意旨。
　　右本巷訖此。
　　養性禁忌口訣
　　復有此諸條，亦未見真書，而似是二許抄事，
　　皆仙人條用小訣，有助於施行，故並撰錄。
　　黃仙君口訣：服食藥物，不欲食蒜及石榴子、豬肝、犬頭肉，至忌，都絕為上。道士自不可食猜犬肉而交房中，令藥力不行。又計食一斤，損籌百日，子其慎之。此彭祖弟子撰傳者。
　　青牛道士口訣：暮卧，存日在額上，月在臍上，辟千鬼萬邪，致玉女來降，萬禍伏走，祕驗。即封君達也，出《神仙傳》、《五岳序》。
　　沈羲口訣：服神藥勿向北方，大忌。亥子日不可唾，亡精失氣，喊損年命，藥勢如土。沈出《神仙傳》。
　　呂恭口訣：入山之日，未至山百步，先却行百步，反足乃登山，山精不犯人，衆邪伏走，百毒藏匿。呂出《神仙傳》。
　　樂巴口訣：行經山及諸靈廟祠間，存口中有真人，字赤靈丈人，侍以玉女二人，一女名華正，一女名攝精，丈人著赤羅袍，玉女二人上下黃衣。所存畢，乃叱咤曰：廟中鬼神速來，使百邪詣赤靈丈人受斬死，衆精却千里。此是三天前軀使者捕鬼之法。即樂豫章也，出《劍經》、《神仙傳》、《虎豹符》及《後漢書》。
　　東海上童口訣：道士求仙，勿與女子交，一交而傾一年之藥力。若無所服而行房內，臧算三十年。此上相青童君之別號也。
　　東陵聖母口訣：學道慎勿言，有多為山神百精所試。夜卧閉目，存眼童子在泥丸中，令內視身神，長生升天。劉京亦用此衛。出《神仙傳》，今為海神之宗。劉京，後漢末人，出《飛步經》後。
　　女仙程偉妻口訣：服食，勿食血物，食血物使不得去三尸，乾肉可耳。
　　程偉為漢期門郎，其婦知房事，見葛洪內篇也。
　　鳳綱口訣：道士有疾，閉目內視心，使生火以燒身，身盡存之，使精如彷彿，疾病即愈，是痛處存其火，祕驗。出《神仙傳》，能釀百草花以起死者。
　　陳安世口訣：道士結頭理髮，及飲食施履屐枕褥，勿令非道士者見其理髮，干其飲食，動其履屐，用其枕褥，彼俗尸魄形中之鬼來侵我神也。所以道士棲山林而幽身者，皆欲遠玆囂穢，絕放人間之業，是恐外物凡百犯其性命也，祕之。陳出《神仙傳》。
　　李少君口訣：道士求仙，不欲見死人尸，損神壞氣之極，人君師父親愛，不得已而臨之耳。所以道士去世，不事王侯，是無君也，塊然獨存，是無友也，唯父母師主，不得不臨喪，致感極之哀，不著性命之傷耳。苟以此故而傷，是以無傷之也。吾其祕之，故口傳焉。漢武臣，出《神仙傳》。
　　女仙人劉綱妻口訣：求仙者勿與女子。三月九日、六月二日、九月六日、十二月三日，是其日當入室，不可見女子。六尸亂則藏血擾潰飛越，三魂失守，神彫氣逝，積以致死。所以忌此日者，非但塞遏淫淡而已，將以安女宮。女宮在申，男官在寅，寅申相刑，刑殺相加。是日男女三尸出於目珠瞳之中，女尸招男，男尸招女，禍害往來，喪神虧正，雖人不自覺，而形露已損，由三尸戰于眼中，流血於泥丸也。子至其日，雖至寵之女子，親愛之令婦，固不可相對。我先師但脩此道而仙矣，復不及至親無心者矣，子其慎之矣。
　　綱妻出《神仙傳》，又《虎豹符》中。凡此雜事，皆與真經相符，並可按而施用也。
　　真誥卷之十竟
　　#1『彷彿』，原作『佛佛』，據陶注文改。
　　#2『何』字原誤作『可』。
　　#3#4『五蚪』，疑作『五斗』。
　　真誥卷之十一
　　金闕右卿司命蓬萊都水監梁國師貞白真人華陽隱居陶弘景造
　　稽神樞第一
　　金陵者，洞虛之膏腴，句曲之地肺也，履之者萬萬，知之者無一。保命君啞作此言。按啞此應在乙丑年六月已前，甲子歲中事，始論此山受福之端也。其地肥良，故曰膏腴，水至則浮，故曰地肺，曆世遊踐，莫有知其處者。句曲山源曲而有所容，故號為句容里，過江一百五十里，訪索即得。凡此後紫書大字者，并《茅三君傳》所記也，傳既以寶祕，見之者稀，今謹抄取說山事，共相證顯。按山形宛曲，東西這迴，故曰句曲。從山嶺分界，西及北屬句容，東及南屬延陵，句容既立為縣，故其里不復存。昔時應在述墟左右耳。今山去石頭江水，步道一百五十六里。江水之東，金陵之左右間小澤，澤東有句曲之山是也。此蓋呼秣陵之金陵，非地肺之金陵矣。小澤即謂今赤山湖也，從江水直對望山，東西左右，正自如此也。此山洞虛內觀，內有靈府，洞庭四開，穴岫長連，古人謂為金壇之虛臺，天后之便闕，清虛之東窗，林屋之隔杳，衆洞相通，陰路所適，七塗九源，四方交達，真洞仙館也。此論洞天中諸所通達。天后者，林屋洞中之真君，位在太湖苞山下，龍威丈人所入得《靈寶五符》處也。清虛是王屋洞天名，言華陽與此並相貫通也。山形似巳，故以句曲為名焉。今登中茅玄嶺，前後望諸峰壟，盤紆曲轉，以大茅為首，東行北轉，又折西行北轉，又折東北行至大橫，反覆南北，狀如左書巳字之形。金陵者，兵水不能加，灾癘所不犯。《河圖》中《要元篇》第四十四卷云：句金之壇，其間有陵，兵病不往，洪波不登。正此之福地也。爾心悟焉，是汝之幸，復識此悟，從誰所感發耶。此《河圖》者，舜禹所受，及《洛書》之屬，今猶有四十餘卷存。此語亦是示長史，言相感悟，乃從楊君宣說，吾之所啟發矣。句曲山其間，有金陵之地，地方三十七八頃，是金陵之地胏也。土良而井水甜美，居其地必得度世見太平。《河圖內元經》曰：乃地肺土良水清，句曲之山，金壇之陵，可以度世，上昇曲城。又《河書中篇》曰：句金之山，其間有陵，兵病不往，洪波不登，此之謂也。後所稱《河圖》，即是前《要元篇》語，雖山壇字異，其理猶同。此蓋指論金陵地肺一片地，能如此耳，其餘處未必有所免辟耳。金陵，古名之為伏龍之地。河圖逆察故書，記運會之時，方來之定名耳。至於金陵之號，已二百餘年矣。尋金陵之號，起自楚時，至秦皇遇江厭氣，乃改為秣陵，漢來縣舊治小丹陽，今猶呼為故治也。晋太康三年，割淮水之南屬之，義熙九年，移治闕場，元熙元年徙還今處，此是江東之金陵耳。傳所言二百餘年者，是吴孫權使人採金，屯居伏龍山，因名金陵，自然響會，所以歎河圖之逆兆也。句曲山秦時名為句金之壇，以洞天內有金壇百丈，因以致名也。外又有積金山，亦因積金為壇號矣。周時名其源澤為曲水之穴，按山形曲折，後人合為句曲之山。漢有三茅君來治其上，時父老又轉名茅君之山。三君往曾各乘一白鵲，各集山之三處，時人互有見者，是以發於歌謠，乃復因鵠集之處，分句曲之山為大茅君、中茅君、小茅君三山焉。總而言之，盡是句曲之一山耳，無異名也。三茅山隱鏈相屬，皆句曲山一名耳，時人因事而諭，今故有枝條數十作別名，舊不爾也。今以在南最高者，為大茅山。中央有三峰，連岒鼎立，以近後最高者，為中茅山。近北一岒，孤峰上有聚石者，為小茅山。大茅、中茅間名長阿，東出通延陵句曲阿，西出通句容湖，就以為連石積金山馬嶺相帶，狀如棣形。其中茅、小茅間名小阿，東西出亦如此，有一小馬嶺相連。自小茅山後去，便有雷平、燕口、方嵎、大橫、良常諸山靡迆相屬，垂至破罡瀆。自大茅南復有韮山、竹昊山、方山，從此疊障，達于昊興諸山，至于羅浮，窮於南海也。山生黃金。漢靈帝時，詔勑郡縣採句曲之金以充武庫，逮孫權時，又遣宿衛人採金常輸官，兵帥百家，遂屯居伏龍之地，因改為金陵之墟名也。《河圖》已得之於昔，可謂絕妙。今大茅山南，猶有數深坑大坎，相傳呼之為金井，當是孫權時所鑿掘也。今此山近東諸處碎石，往往皆有金砂云。兵帥仍屯居伏龍，今則無復有。唯小近西有述墟，昔乃名木墟，今是良民，述墟前十數里，大茅有昊墟村，以號而言，乃欲相似，而復不關金陵。長史宅西北，近長隱小岡下，乃時有故破瓦器，焦赤土甚多，疑是人居處，既經耕墾，基域不復存，而了無井，亦恐如長史井煙沒耳。又小茅大橫不見採金處，大茅金井若是，復不應頓如此遠居，二三疑昧。金陵之土，似北邙及北谷關，土堅實而宜禾穀。掘其間作井，正似長安鳳門外井水味，是清源幽瀾，洞泉遠沽耳，水色白。都不學道，居其土，飲其水，亦令人壽考也。是金津潤液之所溉耶，子其祕之。吾有傳紀，具載其事，行當相示。定錄君受作，密令示許侯。北邙山在洛陽北數里，北谷關即孟津關也，土色黃黑而肥腴。鳳門即長安北門也，今所擬金陵地，並無土種植及住止鑿井者，乃是無知察，亦為真靈愛護，不使輕得居焉。吾有傳紀者，即是《三茅傳》也。按長史甲子年書云未見傳記，則□此書時，或在癸亥年中也。傳中亦稱良土甘美，居之度世，故因此而顯言也。地處少少耳，隱略十餘頃許，高而平者六七頃也。既知其要，覩其形勢，便朗朗也，故不曲示耳。保命君告。按傳中云，金陵之地方三十七八頃，恐是其大垠所至，至於實錄，正當十餘頃耳。高平者是可住處也，會登其地，依說觀望，自可領略，粗知其處。若為仙真度世及種民者，無患不自然得至，苟其非分，徒擔手築室必當諸方不立，趣使移去耳。悠悠凡猥，勿承此強欲居之。金陵之左右，汧谷溪源，陵之左有山也，右有源汧名柳谷，陵之西有源汧名陽谷。《名山內經福地誌》曰：伏龍之地，在柳谷之西，金壇之右，可以高棲，正金陵之福地也。按今呼為柳谷汧者，其源出小茅後田公泉，而西南流至述墟首，入大汧。陽谷汧者，今無復其名，而長隱山岡後有小汧，西流南折，亦會述墟首。又父老云，陽谷汧源乃出中茅前大茅後，藪川注合為一汧，出山直西行北轉，亦會大汧，論兩汧相交之內即是此地，大略東西不得極正，故兼以左右為言。但今之所云二谷，不知即是昔號不，雖有耆相承，傳譯漸失，兼汧源迥異，不必可指的為□也。上古名此山為崗山，《孔子福地記》云：崗山之間有伏龍之鄉，可以避水，辟病長生，本所以名為崗者，亦金壇之質也。是以百代百易，非復本名，良可歎也。按今小茅東北一長大山名大橫山，云本名鬱崗山，山即在今所謂伏龍之東。世又呼伏龍地為死蛇崗，亦粗有彷彿，又見其長而高，益呼為長隱。隱音於覲切，其言可隱障也。此崗山雖多細石，亦可居耳。近東南取長史宅至雷平間，甚有可住處，義興蔣員葛等，今并立田舍於崗下，近去長史宅四五里。越桐□之金庭，吳句曲之金陵，養真之福境，成神之靈墟也。五倍堯水東海傾，人盡病死，武安兵其如予何，由我帶近洞臺之幽門，恃此而彷佯耳。右弼王王真人□，令密示許侯，此即桐□帝晨所說，言吳越之境，唯此兩金最為福地者也。武安者，秦將白起擊趙於長平，一日坑殺四十萬人，古來兵傷莫復酷此，故別引之為喻，斯蓋所謂兵病不往，洪波不登矣。既帶近洞天，神真限衛，故能令三灾不干。
　　右前來至此五條楊書。
　　大天之內，有地中之洞天三十六所，其第八是句曲山之洞，週迴一百五十里，名曰金壇華陽之天。傳中所載至第十天，并及酆都五岳，八海神仙，遠方夷狄之洞，既非此限，並不獲疏出。洞墟四郭，上下皆石也，上平處在土下，正當十三四里而出上地耳。此當是至太山頂為言也。東西四十五里，南北三十五里，正方平，其內虛空之處一百七十丈，下處一百丈，下摭猶有原阜瓏偃，上蓋正平也。向云高處一百七十丈，下處一百丈，則是中央高，四邊漸下。今云上蓋正平，是言其質平無凹凸處耳，非直去如板也。亦可是登隴阜之上，則於天為下耳。其內有陰暉夜光，日精之根，照此空內，明並日月矣。陰暉主夜，日精主晝，形如日月之圓，飛在玄空之中。按諸洞天日月，皆各有此名，亦小小不同，蓋猶是大天日月，分精照之，既云畫夜，便有出沒，亦當與今日月同其明晦。今大天崖畔了不得窮，此小天邊際殆可捫覩，日月出入則應有限，當是忽然起滅，不由孔穴，但未知其形若大小耳。句曲之洞宮有五門，南兩便門，東西便門，北大便門，凡合五便門也。今山南大洞即是南面之西便門，東門似在□枝隴中，北良常洞即是北大便門，而東西並不顯。中君告云：東便門在中茅東小茅阿口，從此入至洞天最近，而外口甚小，又以石塞之，事具在後。則西便門亦當如此，正應在今所呼作石墳處也。□枝乃有兩三洞口，恐真門外亦不開。此三門精齋尋之，自可見爾。今南便門外雖大開，而內已被塞，當緣穢炁多故也。北大洞猶有鬼神去來，而真仙人出入都不由五門，皆欽爾無間，設此門者，為示是山洞體製，或外人應入故耳。虛空之內皆有石階，曲出以承門口，令得往來上下也。人卒行出入者，都不覺是洞天之中，故自謂是外之道路也。日月之光既自不異，草木水澤又與外無別，飛烏交橫，風雲蓊鬱，亦不知所以疑之矣。所謂洞天神宮，靈妙無方，不可得而議，不可得而罔也。世人採藥往往誤入諸洞中，皆如此，不使疑異之，而未聞得入華陽中。如左元放之徒是所不論，然得入者雖出，亦恐不肯復說之耳。句曲洞天，東通林屋，北通岱宗，西通峨媚，南通羅浮，皆大道也，其間有小徑雜路，阡陌抄會，非一處也。漢建安之中，左元放聞傳者云，江東有此神山，故度江尋之。遂齋戒三月，乃登山，乃得其門，入洞虛，造陰宮，三君亦授以神芝三種。元放周旋洞宮之內經年，宮室結構，方圓整肅，甚惋懼也。不圖天下復有如此之異乎，神靈往來，相推校生死，如地上之官家矣。今按地域方面，則林屋在東南，羅浮在西南，惟岱宗、峨媚得正耳，直道亦當五六千里，此路至穎川間，便應徑通王屋清虛天也。元放當是為魏武所逼後仍來。後《真□》乃云：清齋五年，然後乃得深進內外宮耳。三種芝，恐是下品者也。
　　良常北垂洞宮口，直山領，南行二百步，有秦始皇埋藏白璧兩雙，入地七尺。上有小磐石，在嶺上，以覆焰處，李斯刻書璧，其文曰：始皇聖德，章平山河，巡狩蒼川，勒銘素璧。若掘即可得。始皇所履山川，皆杞以玉璧，不但句曲而已。從此後墨書，皆定錄真君□，以告長史。掾寫本前紙所失，恐非起端語，尋埋璧時在三茅得道之前，而後乃具見如此，明真人無所隔蔽矣。按傳所稱，即是登山時，但云一雙為異，或應二字，雙璧之書，亦如禹山所刻作篆跡也，今尋檢其處，亦可見石蓋，亦殊自不小也。茅山北垂洞口一山，名良常山，本亦句曲相連，都一名耳。始皇三十七年十月癸丑，始皇出遊，十一月行至雲夢，祠虞舜於九疑，浮江下，觀藉柯，度梅渚，過丹陽，至錢塘，臨浙江，水波惡，乃至西百二十里，從峽中度，上會稽，祭夏禹望于南海，而立石刻，頌秦德於會稽山，李斯請書而還，過諸山川，遂登句曲此垂山，埋白璧一雙。於是會群官，饗從駕，始皇歎曰：巡狩之樂，莫過於山海，自今已往，良為常也。爾乃群臣并稱壽，喚曰良為常矣。又嗚大鼓，擊大鍾，萬聲齊唱，洞駭山澤，讚樂吉兆，大小咸善，乃改句曲北垂曰良常之山也，良常之意從此而名。檢外書，始皇三＋七年正月，出遊雲夢、丹陽、浙江，上會稽祭夏禹，望南海，刻石紀功，還過吴渡江來，並北海至瑯琊，至平原得病，七月丙寅崩於沙丘，九月葬驪山。如此之時，皆未有濱，即是從延陵步道，上取句容江來路，仍過停饗設耳，非必故詣句曲，所以止住山北邊下處，遂不進前嶺。且於時亦未驗此山之靈奇，祀璧之意者，為通是望山設，所以中君云，所履山川皆祀以玉璧也。夫號從主人，名由地表，小君以漢成帝時□紫書，云治于良常北洞，蓋內因此成稱也。又檢始皇崩不發喪，令車載鮑魚以亂炁，此應夏月中，如外書所說相似，今依傳言，乃是三十六年十月建亥之月，為秦正月，為出遊是至雲夢耳，不爾則是三十八年秋崩也，未作秦曆，不能得定癸丑是何月中。比別更詳正之。
　　王莽地皇三年七月戊申，此七月二十四日也。遣使者章邕責黃金百鎰，銅鍾五枚，贈之於句曲三仙君。王莽制金為貨，名鎰，形如錢，無孔，重一兩，直錢一千，百鎰則百兩也。光武建武七年三月丁巳，些三月二十四日也。遣使者昊倫責金五十斤，獻之於三君，今并埋在小茅山上獨高處，塪上有聚石，入地三四尺也。此則今小茅山積石上最高處是也，此二事不顯真□中。漢明帝永平二年，詔勑郡縣修守丹陽句曲真人之廟。按三君初得道，乘白鵠在山頭時，諸村邑人互見，兼祈檮靈驗，因共立廟於山東，號曰白鵠廟。每饗祀之時，或聞言語，或見白鵠在帳中，或聞伎樂聲，於是競各供侍。此廟今猶在山東平阿村中，有女子姓尹為祝。逮山西諸村，各各造廟，大茅西為昊墟廟，中茅後山上為述墟廟，并歲事鼓舞，同乎血祀，蓋已為西明所司，非復真仙僚屬矣。
　　中茅山玄嶺獨高處，司命君埋西胡玉門丹砂六千斤於此山，深二丈許，焰上四面有小盤石鎮其上，其山左右，當泉水下流，水皆小赤色，飲之益人。此山下左右亦有小平處，可堪靜舍。左元放時就司命乞丹砂，得十二斤耳。今此嶺前後甚多大石，而山上左右無正流水，東南近下有一長澗，西南近下亦有小水，度嶺南隱居住處，近山上有湧泉，冬夏無窮，而水色不甚覺赤耳。平處可住，東西唯當近澗左右為好。左氏乞丹砂，當是入洞時所請，以合爐火九華丹。
　　右楊書。
　　大茅山、中茅山相連長阿中，有連石，古時名為積金山，此山中甚多金物，其處宜人住，可索有水處為屋室靜舍乃佳。此數處亦任意耳，快可合丹以修上道。中茅之前，大茅之後，下麓長潤，東西亦出山外對綰。此即隱居今所住東面一橫壟也。此壟純絕石，石形甚瓖奇，多穿穴側傍，盤紆下深，乃有無底處，屢投脆物在中間，玲玲之響久之。此云多金物，亦當是久來真仙所投也。西南有大石璧，聳而坼開，內有洞，入數丈漸峽小，不復容人，乃飈飈有風，外數步便有一湧泉，冬夏清流，即下解所資。近外澗口，又有一湧泉，水勢乃駛上者，冬溫而夏玲。今正對遲前小近下，復有一穴湧泉特奇，大水大旱，未嘗增臧，色小白而甘美，柔弱灌注無窮。但恨在山西，自不得東流耳，亦別開央，作東流用之。又渡此嶺東南有一石穴，水東流極好，其處隱障，甚可合丹，即後所云菌山之前也，正患去徑路近，車聲人響殆欲相聞，今若斷此路，不復聽車聲人行，便是第一處，方當思為其宜。茅山住止，惟有隱居今所住，及南洞口長史宅處乃極好，所恨迥曠，且此一山通無虺蝮毒螫，時有青蛇，都不犯物，虎亦甚少，自古來未聞害人，山居不問道俗，皆少溫病，山德寬容，不到險阻，但恨無青林冬夏常鬱，如東問諸山耳。自隱居住來，愾養成秀，於形望大好，山出好木，并雜藥，絕宜松相，而本無人植，不容自生，今亦分布歲種之耳。
　　茅山天市壇四面皆有寶金白玉，各八九千斤，去壇左右二丈許，入地九尺耳。昔東海青童君曾乘獨飈飛瀚之車，通按行有洞天之山，曾來於此山上矣。其山左右有泉水，皆金玉之津氣，可索其有小安處為靜舍乃佳，若飲此水，甚便益人，精可合丹。天市之壇石，正當洞天之中央玄窗之上也。此石是安息國天市山石也，所以名之為天市盤石也。玄帝時，召四海神使運此盤石於洞天之上耳，非但句曲而已。仙人市壇之下，洞宮之中央窗上也。句曲山腹內虛空，謂之洞臺仙府也。玄帝時，召四海神使，運安息國天市山寶玉璞石，以填洞天之中央玄窗之上也。東海青童君曾乘獨飈飛輪之車，通按行有洞臺之山，皆埋寶金白玉各八九千斤，於市石左右四面，以鎮陰官之嶺，諸有洞天皆爾，不但句曲而已。邑人呼天市盤石為仙人市壇，是其欲少有彷彿而不了了也，青童飈輪之迹，今故分明。句曲之山，諸記說今悉分明，唯夭市壇石，未知的何所在。以論邇而言，隱量正應大茅左右，而踐行不見其異處，或恐為土木蕪沒，所不論耳。按保命趙承每登壇長嘯，風雲立至，此則不應在小處。長見雲氣出入，恒先起大茅北陰，此或當高而陰故也。夫真人常御九龍，左膠名飈，右服名欻，既履山頂，故指乘其右驂。今大茅嶺上，向東行有路，傍山平治，狀如人功，足通軌轍，相傳皆呼此為飈輪邊，乃無埋沒。石壇既未顯，金寶亦難測所埋，又疑洞天中央玄窗之上，不應乃近南門，復恐在中茅間。邑人耆老，亦不復知仙人市壇處，自隱居來此山七八年，尚未得窮歷踐行，而況悠悠之徒，令其究竟之耶。所以來得遍履者，患於無良倡可同登陟之艱，獨行又覺踽踽，是以遂爾淹稽，常所耻恨。比日方負杖孤遊，庶當委曲所聞所見耳。
　　中茅山東有小穴，穴口纔如狗竇，劣容人入耳。愈入愈闊，外以盤石掩塞穴口，餘小穿如盃大，使山靈守衛之。此盤石亦時開發耳，謂之陰宮之阿門，子勤齋戒尋之，得從此入，易於良常洞口。其中多沙路曲僻，經水處不大便易，又道路遠，不如小阿穴口，直下三四里，便徑至陰宮東玄掖門，入此穴口二百步，便朗然如晝日。此即洞天東門也，隱量乃可知處，自未敢輕索入耳。前傳云洞宮出土上，計十三四里許，今此云三四里便至掖門者，是近山下已薄，而門勢又未平，計入門復應向下數里，乃得至宮耳。入口便明者，此為內光出照，不必關外日者也。大茅山亦有小穴，在南面，相似如一，謂之南便門，亦以石填穴口。但精齋向心於司命，又常以二日登山延迎請祝，自然得見吾也。誠之至矣，陰宮何足不觀乎？左慈復何人耶。此即南面之東便門，應在相枝瓏石穴中。此礲小穴甚多，難卒分別，必須精感得開，乃可議入。云二日者，謂十二月二日，依傳說，年有兩日，恐三月十八日誼譁雜鬧，非專請之宜故也。左慈以成仙人，質見易於俗，所以三月清齋，便得入洞。長史雖挺分高邈，而形識猶昧，豈可相比，此語是欲相獎勵耳。長史後答亦作此意，仰酬之也。
　　三月十八日、二月二日，東卿司命君是其日，上要總真王君、太虛真人、東海青童，合會於句曲之山，游看洞室。好道者欲求神仙，宜預齋戒，待此日登山請乞，篤志心誠者，三君自即見之，抽引令前，授以要道，以入洞門，辟兵水之灾，見太平聖君。按中君書云：常以二日登山，延迎請祝，即請十二月二日，不見道三月十八日者，屢有正月中耳。今臘月二日多寒雪，遠近略無來者，唯三月十八日輒公私雲集，車有數百乘，人將四五千，道俗男女，狀如都市之衆，看人唯共登山作靈寶唱讚，事訖便散，豈復有深誠密契，願覩神真者乎，縱時有至誠一兩人，復患此誼穢，終不能得專心自達，如此抽引乞恩，無因得果矣。唯隱居所住中巖，禁斷清年，得無遊雜，既去洞隔嶺，人自不知至於此也。
　　良常山西南垂，有可住處，是司命往時別宅處也，亦可合丹。司命初過江，立宅於此，以自蕩滌，質對神鬼。今按垂之為言如是邊際，此正應在長史宅後大橫之西。今父老相傳言如是邊際，此正應在長史宅後大橫之西。今父老相傳，乃言大茅之西北平地棠梨樹間名下薄處，言是司命君故宅，耕墾至肥良，多見磚瓦故物，似經住止處，亦驗烈不可穢犯，君此審是，則宜言中茅之西，不應遠舉良常，大都真人語自不正的，遇所引處便言耳。昔時山下遠近諸處，長林榛芳，遮天蔽日，無處不可隱密，即今斫伐耕稼，四通九達，山中亦皆顯露，時移事異，不復可准，乃言未久如此，正復五六十年來漸劇耳。#1良常東南又有可住處，其間當有累石如竈形，竈間或有寄生樹，樹如曲蓋形，此處至好，但恨淺耳，雖爾自足。此處今亦存，但無復有寄生曲樹耳，亦帶北洞流水，其左右並近大路，所以言淺，即今凋迥，無復可往也。洞口西北有一地，地小危不安，要自足立外靜舍也。今此中以去多荒蕪，漸近村埭，並不足復居，昔時言去縣小近，往來為易，又近洞口，所以屢及之耳。外靜舍當以俟游賓從憩止，非自往修行之所，益知是欲相近之意也。顧居士所撰本，此中向近所標精舍地一篇，今視掾書者，不以相次，乃別出在長史所營宅前耳。此後長史答書，道西北地危，仍次菌山，不酬金鄉至室語，明知本別□之也。
　　句曲之山有名菌山，此山至佳，亦有金，乃可往採，入土不過一二尺耳。吾昔臨去時，曾埋金於此，欲服金者，可往取，但當不中以營私累耳。今人不復識，呼菌山者，尋此山形當如菌孤立，亦或是困蒼之困，形如困也。按大茅後長阿，積金東凹地，有一山子，獨秀如博山爐，且又近積金山，恐此或當是，即今多石及樹木，但金之所在，指一兩處亦難可尋索，唯啟乞垂賜，所不論耳。意欲營轉鍊之事，亦指此山前臨長澗東流水，至幽隱有形勢，若基搆有期，當更宣述耳。
　　大茅山有玄帝時銅古鼎字，鼎可容四五斛許，偃刻甚精好，在山獨高處，入土八尺許，上有盤石掩鼎上。玄帝時，命東海神使埋藏於此。此亦當是移安息石時所埋也。今家高處乃多石，每吉日，遠近道士咸登上燒香禮拜，無復草木，累石為小壇，昔經有小瓦屋，為風所倒。尋古來帝王並重鼎器者，以其兩鉉法日月，三足法三才，能烹飪熟成萬物，兼自能輕重，神變隱顯故也。中君後答云，鑄羽山之銅以作之，諸有洞天之山皆爾。
　　大茅山下亦有泉水，其下可立靜舍，近水口處乃佳，當小危不安耳。今近南大洞口有好流水而多石，小出下便平，比世有來居之者，唯宋初有女道士徐漂女，為廣州刺史陸徽所供養，在洞口前住，積年亡。女弟子姓宋，為人高潔，物莫能干，年老而亡，仍葬山南。宋女弟子姓潘，又襲住，于今尚在。元徽中，有數男人復來其前而居，至齊初，乃動句容人王文清仍此立館，號為崇元，開置堂宇廂廊，殊為方副，常有七八道士皆資俸力，自二十許年，遠近男女，互來依約，周流數里，廨舍十餘坊，而學上道者甚寡，不過修靈寶齋及章符而已。近有一女人來洞口住，勤於灑掃，自稱洞吏，頗作巫師占卜，多雜浮假，此例亦處處有之。大茅東西亦有澗水，有晋末得道者任敦住處，合藥竈墌猶存，今有薛彪數人居之，又有朱法永，近小山上，快矚眺而乏水。
　　良常山對穴口，東視小山之嶺，其上有埋銅數千斤，以盤石填其上。漢時其山下有屈氏，家大富，財有巨億，埋銅器於此，于今在也。亦有錢，錢在西北小山上向也。今此山具存，無知其錢銅處，縱有彷彿，亦不識。尋視此山，明地高下墩澗，不似經墟村住處，恐歲代久遠，勢迹乖異故也。
　　曾得往年三月一日、八月八日二書，此乙丑所受，則長史往年書是甲子年中。按答云直置書於述墟朱家靜中，則非因華僑楊君送之也。三月一日書云：今當墾赤石田，日為往來之階，亦竟不就事也。復云：豈可遐奔坐觀存沒哉？此道自央求真之精誠也，心不在我，不可責人，使必成之也。赤石田，今中茅西十許里，有大塘食澗水，久廢不修，隱居今更築治為田十餘頃，長史昔意欲避形迹，因作田之階，得數處望靈山，而遇早塘壞，竟不果，所以此書譏之耳。都不齋，而有書云齋戒也。此亦有答，明辭奏不可輕妄，動靜必皆聞徹矣。八月八日書云：謹操身詣大茅之端，乞特見採錄，使目接溫顏，耳聆玉音，此語為求道之甚急也。得近書，具至心，可勤道獎志也，司命君自在東宮。又書不應總合，德有輕重之故也。司命常住大霍之赤城，此間唯有府曹耳，具位有高卑，故不宜共作辭啟，二君雖同居華陽而宮府各異，不得同紙，凡書奏不如口啟，於此可具鑒其儀格耳。吾等已自相知之，厚薄書疏亦甚為班班，欲停之如何。此是長史輕脫，置書於他家靜中而去，恐方將人到，又致漏泄，真靈慎密，故有此語，欲戒試其心事耳。長史後答此言，亦殆為巧便。此書疏慎示俗人，脫有見者，掘壞靈山，爾之罪大也。恐俗人貪狡之徒，知此金寶處，堪能鑿掘，則事由宣泄，此罪真為不輕，非但爾時教戒，亦傳貽無窮，將來諸子，咸共祕之。
　　右定錄中君答長史前書，說句曲山事訖。此長史前書無本出，今唯有後答，亦隨條奉酬，次第如左。
　　右從前良常來几二十一條，並有掾寫。
　　昔年十餘歲時，述虛此乃應是墟字，而由來皆作墟字，即今之山西村名也。閑耆宿有見語，茅山上故昔有仙人，乃有市處，早已徙去。後見包公問動靜，此君見答：今故在此山，非為徙去，此山洞庭之西門，通太湖苞山中，所以仙人在中住也。唯說中仙君一人字，不言有兄弟三人，不分別長少，不道司命君尊遠，別治東宮，未見傳記，乃知高卑有差降，班次有等級耳，輒敬承誨命，於此而改。此長史又更答書云，今有所起草存，故得撰錄，而前紙斷失，亦非起端語也。包公是鮑靚，句容人，悉呼作包也。答書時已是蒙示傳記，是乙丑年初矣　。
　　告小阿口直下三四里，便徑至陰宮東玄掖門，入此穴口二百步，便朗然如晝日，不審此洞天之別光，為引太陽之光，以映穴中耶？此洞天中官府曠大，云宮室數百問屋，官屬正二仙君兄弟，復有他仙官，男女凡有幾許人為直，是石室亦有金堂玉房耶？宮室與洞庭苞山相連不？包公及妹朱氏昔在世曾得入此宮不？二人為未得登舉，作地下主者耶？治在何處？愚昧冒啟，懼有干忤。包公及妹事，前中君書無有，當復是別□，今更重問，并洞中事，定錄又答有後也。
　　市山之盤石，市名之存由於此也，今之孜孜志慕於道，無心金玉，尊靈所置，唯助令彌密耳，豈有掘犯理耶，此故為未之照察也。山左右泉水，金玉津液，其地亦可立靜舍合丹，輒當以為意。此上答天市泉水可住事，而竟無所立也。不審玄帝是何世耶？後生蒙蒙，多所不及，願告。顓臾水王，故號玄帝，外書亦爾，長史脫致疑問耳，此條復有答在後。
　　告中茅山東有小穴，陰宮之阿門，入道差易，後當以漸齋修而尋求之，靈宗垂念，便以為造金門而登玉房也，但存運速之間，不敢浥遲。有如此教示，而不速求游闢，一何可恨，所以衆靈每勤勤引勸。
　　告大茅山亦有小穴在南面，相似如一，謂之南便門，欣見啟悟，喜禀德音，精誠注向，沐浴自新，既聞吉日，至時密造，區區之誠，靈皇鑒照。此道南面之東門，與小阿東門相似者。
　　告左慈復何人也，此見獎勛之言，恩念下逮，益令欣慕。傳上亦載此事。
　　告良常西南垂有可住處，是司命君往時別宅，亦可合丹。穆自見傳記，鄙心竊志，欲尋司命君往昔之舊宇，高棲之所托，患未能審知耳，今輒當隱量求處，臨時告悟。傳上亦載此事，基陛湮役，難可必審，故更乞告示也。
　　告良常東南又有可住處。累石如竈，寄生樹如曲蓋為誌，往當尋其所告，洞口西北有一地，地小危不安，可立外靜舍，愚意本自欲立內外靜舍，輒當疇量在宜。亦不聞立此外靜事，而今有一累石壇歷然，相傳乃言掾於此壇化逐也，每往拜視，輒感嘆纏心。
　　告菌山至佳，司命臨去，埋金於此，欲服金者可取，且竊有合金液意，今未敢議此，若山居積年，修學日進，後而事可得密者，臨時啟質。中君晝云：吾昔臨去埋金，不道司命長史此答誤耳。
　　告大茅山有玄帝時銅鼎，在山獨高處，入土八尺許，此帝王之所〔用〕器，疏示後生，益增禀厲承，下亦可以立靜舍，感備告悟。
　　告昔屈氏埋銅及錢，此通非所擬向也，聞此遠事，世代變易，能不悲歎。昔初拜八月八日書，已操身至述虛此猶是前村徐汎家，尋家信見報云，得應言未可登山，便承此而歸，直致此書於朱家靜中耳。愚心鄙近，亦以肉人穢濁，精誠不懇，無能上達，不悟已暢高聽，得蒙省察，辭與事違，悚息而已。長史玄挺，動靜聞徹，屑辭所向，便已關奏蒙報，或是得楊君所傳者。徐汎家今猶存，後所云徐偶即應是汎後，所以知井宅處，亦云其祖曾為長史門生也。
　　昔占赤石田利近山下，為往來之階，此乃丹誠，尋遇天旱，佃不收塘壞，穆尋見用出，此事力未展，非為息懷，今方居山下，故當修懇，以此去洞口遠，故不欲安耳。此田既在大茅中茅之西，去大山近，瞻仰禮拜乃佳，而言去洞口遠，當是道去北洞口遠耳。此田雖食澗水，旱時微少，塘又難立，不知後當遂墾之不。今塘尚決，補築當用數百夫，則可溉田十許頃，隱居綰中門人亦於此隨水播植，常願修復此塘，以追遠跡，兼為百姓之惠也。
　　告書疏班班，欲停之如何，凡書疏之興，所以運達意旨，既蒙眷逮，親奉覲對，司命君二仙靈顏，則天啟其願，沐浴聖恩，豈復煩書疏耶，所謂得魚而忘筌也。此蓋不欲停之辭，故引以回見，於理極好。不審左公今何在？又有葛孝先亦言得道，今在何處？肉人喁喁，為欲知之。葛既鄉人，所以及問，此條亦右答在後。
　　右長史答書訖。此并是自起本，多黵治，用白棧，次第如此。歲乙丑。此一行本題紙背。
　　真誥卷之十一竟
　　#1按此段注文，當有衍文。
　　真誥卷之十二
　　金闕右卿司命蓬萊都水監梁國師貞白真人華陽隱居陶弘景造
　　稽神樞第二
　　昔累得書見意，深照旨趣，先書以年行西吴，衰頹待老，中夜慨歎，莫與酬諮，夫誠感有在，亦得之無晚也。次書告有年之志，疇昔之好，恒願真人禀受要訣，仰接容景，親奉徽音。夫勤未上徹，精未廣釐，真要之騁，未可豫及也。《後漢書》云：吾發自玄授金闕素名，跨邁世邇，超登清虛，何玄標之渺邈，奇洞之淵遠哉，欲克己洗心，沐浴芳流，若能斯者，今其時矣。末書云：厠聞要旨，當修五靈，自謂西造閬圃，東遊玄洲，不為邈絕，求矜而誘之，引而致之，是為言貫于心，良可啟矣，恭仗音效五靈，亦復至耳。然道浮外迹，未關內真，是以雲車靈轅，相適猶遐。昔曾斡華僑，依此而言，則知華僑先亦蒙真降矣。蓋應會敖世，事有出嘿，徐不必靜，苟有分無志，申公所病，遇至不為，覆水始惋。是以古唁有云：逢時不邁，山客抃粲者矣。夫學道者，固不宜恃其質分，必當保任於清全矣。於焉騁逸松期，回輪紫清，靈觀四響，玄音合唱，玉振雲奏，不謀而和，可謂祕道藏珍，真暉之上挺也。子建志有年，今因以反子昔旨耳。此一書似是裴君言，且楊書。此亦不與後玄帝相連，恐非中君答也。又長史此四書本，今并不存矣。
　　玄帝者，昔軒轅子昌意娶蜀山之女，生高陽，德號顓頊。顓頊父居弱水之鄉，頊身陶七河之津，是為玄帝也。仗萬靈以信順，監衆神以導物，役御百氣，名致雷電，於是乘結元之輦，北巡幽陵，南至交趾，西濟流沙，東至蟠木，動靜之類，小大之神，日月所照，莫不屬焉。四行天下，周旋八外，諸有洞臺之山，陰宮之丘，皆移安息之石，封而填之，鑄羽山之銅為寶鼎，各獻以一於洞山神峰，不獨句曲一山而已，此所謂玄帝也。此後并中君答前所諮問四條事，復以闕上紙也。說顓頊與五符語，正同五符，唯無理鼎一事耳。
　　鮑靚，說及妹，并是其七世祖李湛、張慮，本杜陵北鄉人也，在渭橋為客舍，積行陰德，好道希生，故令福逮於靚等，使易世變練。改氏更生，合為兄弟耳。根冑雖異，德蔭者同，故當同生氏族也，今並作地下主者，在洞宮中。靚所受學，本自薄淺，質又撓滯，故不得多也。欲知之，其事如此。亦如子七世祖父許肇，字子阿者，有賑死之仁，拯飢之德，故今雲蔭流後，陰功垂澤，是以今得有好尚仙真之心者，亦有由而然也，物皆有因，會非徒爾而得之者矣。此書時先生誡事未授，所以論及子阿功蔭也。鮑亦通神，而敦尚房中之事，故云撓滯，後用陰君太玄陰生符，為太清尸解之法，當是主者之最高品矣。緣運事乃如此相關，今人之善惡，豈曰徒然。
　　問葛玄，玄善於變幻而拙於用身，今正得不死而已，非僊人也。初在長山，近入蓋竹，亦能乘虎使鬼，無所不至，但幾於未得受職耳，亦恒與謝稚堅、黃子陽、郭聲子相隨。葛玄字孝先，是一抱朴從祖，即鄭思遠之師也。少入山得仙，時人咸莫測所在，傳言東海中仙人寄書呼為仙公，故抱朴亦同然之，長史所以有問，今答如此，便是地仙耳。靈寶所云太極左仙公，於斯妄乎。
　　左慈今在小括山，常行來數在此下，尋更受職也。慈顏色甚少，正得鑪火九華之益。左慈字元放，李仲甫弟子，即葛玄之師也。魏武父子招集諸方士，慈亦同在中。建安末渡江尋山，仍得入洞，又乞丹砂合九華丹，九華丹是太清中經法。小括即小括蒼山，在永嘉橋谿之北。凡此諸人，術解甚多，而仙弟猶下者，并是不聞三品高業故也。許先生所以興歎。
　　句曲有五門，有心立志，清齋三月，登尋此門，皆可即得，得可入，但人自不能齋尋之耳。來問欲知宮室所作闊狹多少，男女主領人數，當更相示。來疏亦復泰盡邪，勤自當見。亦何事爾，亦何事爾。又當先呈啟司命，司命令答道宮室之委曲者，吾乃敢言之耳。此自是司命之別宮，吾人亦不得為洞臺之正主也。按後所論諸官僚人物，當是已為啟司命，乃具得受說之耳。
　　右定錄後書答長史所問訖此，從#1玄帝來几五條，並楊書。
　　東卿司命監太山之衆真，總括昊越之萬神，可謂道淵德高，折衝羣靈者也。賈玄道、李叔升、言城生、傅道流，往並受東卿君之要也。玄道，河東人，周威王之末年生。叔升，涿郡人，漢元帝時生。道流，北地人，漢靈帝殿中將軍也。城生，昊人，後漢劉聖公時為武當郡尉也。受學至勤，并得真道，今在太山支子小陽山中，此所謂地真者也。諸來作試者，非一津而往矣，或亦因人犯者，此最難了也。於斯之際，可不慎乎。此四人隸司命，主察試學道者，所以長史有書與賈，賈即呈司命，司命亦答之，並以在上卷。此諸人名位小，不顯外書。周威王即應是六國時威烈王也，于時雖未立河東郡，而即地已有其名矣。漢官無正殿中將軍，或應中郎將也。此紫陽真人六月二十日受。
　　右一條有掾寫。
　　七月十五日夜，茅中君受書與許卿：即長史也，後當為上清左卿。玄感凝會，精期遠範，標神映挺，雙理自分，必能鵬飛辰阿，雲扇靈元，高振玉宇，携轡秀真，可謂邈乎其奇，落絕之視也。於是洞陰之宮，內臺下觀，風無羽琅之鼓，草無瓊金之流，嚮雖濘光正明，動回五象，固乞屈之夾觀，小天之浮景耳，何足桂卿司之至念，紆蘭真以盼汜邪。然鑒無不應，圓想必通，所以興詠事外，迹亦並市，苟誠之所企，吾無隱
　　也，想善建重離之明，以期於必詣之會，皓清明朗，賢亦俱學而得耳，不令我等有蹙頞下風矣，弘之而已。此是受前書，後一月日復受此，猶論答欲見洞官事，所以有後說也。善建重離之明，如似指魏傳青錄文，而長史名字不相應，既已稱俯玄仰白在瓊刃前，則此別當有義況也。
　　右一條楊書。
　　定錄官寮有左右理中監，準今長史司馬職。又有北河司命，主水官考，此職常領九宮禁保侯，禁保侯職主領應為種民者。今洞官自二君以下，便次此三職為大矣。
　　左理中監準大府長史，昔用韓崇以居之。崇字長季，吴郡毗陵人也，少好道，林屋仙人王璋玄會，授之以流珠丹一法，崇奉而修之，大有驗。璋玄語之：子行此道，亦可以出身仕宦，無妨仙舉也。崇遂仕，稍至宛陵令，行仁以為政，用道以撫民，虎狼深避，蝗不集界。遷汝南太守，拔書佐袁安，安後位至司徒，時人通以崇有識物之鑒也。陰皇后葬，京師近郡二千石妻，當會園陵，而崇獨居清素，妻忿崇，哭泣，詔問其故。太常馮奚答曰：汝南太守韓崇清苦遠尚，味道忘形，身享重官，而妻自紡績，政化仁簡，視民如傷，深達奇博，有君子之鑒，斯則昏夕之夜光，陛下之子產也。妻不通寒儉之節，哭怨無衣，將足以顯崇明德耳。上奇之，加崇俸祿，秩中二千石。後孝明皇帝巡狩汝南，上治崇府，崇使妻出住孤獨老嫗家。上聞歎曰：韓崇，所謂百鍊不銷也。賜縑五十匹。崇在郡積十四年，政化洽著，舉天下最。年七十四，璋玄乃授以隱解法，得去入大霍山，受璋玄遁化泥丸紫戶衛以度世，今在洞中為左理中監。《漢書》所載事邇亦略同，而置辭小異耳。袁安，字邵平，初為縣功曹，被舉歷仕，遂至三公，和帝時卒，即袁紹高祖也。晋世又有馮奚，亦為大常，名位同耳。韓既隱解，必是託尸。今晋陵上有韓冢，崔巍高大，從來相呼為韓冢，疑如桃君，或即是此虛讀，而世呼為孫策將韓當冢也。云王璋玄是楚莊王時侍郎，受術於玉君。若是春秋時楚莊王者，疑侍郎之官不似古職，而漢楚王又無莊謚。
　　右理中監準職如司馬，今有劉翊，字子翔者居之。翊本穎川人，少好道德，而家世大富，常周窮困為事，好行陰德密惠。陳留張季札，當弔師喪，車敗牛困，翊於汝南界逢之，與語，不示名字，即推車牛與乘之。恤死救窮，非一人矣。後都長安，翊舉計掾到都，帝嘉其心，拜郎中，遷陳留太守。出長安五百里中，斂死恤窮，損己分人，行達陽平，遂遇馬皇先生，告翊曰：子仁感天地，陰德神鬼，太上將嘉子之用情矣，使我來攜汝以長生之道。吾仙官也，爾乃能隨我去不？翊於是叩頭自搏：少好長生，幸遇神仙，乞願侍給。馬皇先生因將翊入桐柏山中，授以隱地八術，服五星之華法，今度名東華，來在洞中，為定錄右理中監。《漢書》云：翊字子相，穎陰人，家世豐富，常能周施而不以為惠，曾行於汝南界中，有陳留張季札遠赴師喪，遇寒冰，車敗頓滯道路，翊見而謂曰：君慎終赴義，行宜速達，即下車與之，不告姓名，策馬而去。季札意其子相也，後故到穎陰還所假乘，翊閉門辭行，不與相見，常守志卧疾，不屈聘命，河南種稀臨郡，引為功曹。後黃巾賊起，翊救給乏絕，資其食者數百人，鄉族死亡則為殯斂，鰥寡則助其妻娶。獻帝遷都西京，舉上計掾，爾時道路寇阻，翔夜行畫伏，乃到長安，上嘉其忠勤，拜議郎，遷陳留太守。翊又散珍寶，唯餘車馬，自載東歸，出關數百里，見士大夫病亡道次，仍又以馬易棺，脫衣斂之。又逢故知饑困於路，不忍委去，因殺所駕牛以救其乏，衆人止之，翊曰：視沒不救，非志士也，遂俱餓死。此說大同小異，故備載之論。翊字子翔，於字例相得，而翊義亦是相，相作息亮切音，二者未詳孰正。馬皇出《列仙傳》，黃帝時馬師也。
　　定錄府有典柄執法郎，是淳于斟，字叔顯，主試有道者。斟，會稽上虞人。漢桓帝時作徐州縣令，靈帝時大將軍辟掾，少好道，明衛數，服食胡麻、黃精餌，後入昊烏目山中隱居，遇仙人慧車子，授以虹景舟經，修行得道，今在洞中為典柄執法郎。《易參同契》云：桓帝時上虞淳于叔通，受術於青州徐從事，仰觀乾象，以處灾異，數有效驗，以知術故，郡舉方士，遷洛陽市長，如此亦為小異。昊無烏目山，婁及昊興並有天目山，或即是也。慧車子，無別顯出。
　　十二月一日夜，定錄君所道。此即同是丑年所受。
　　云北河司命，頃闕無人，昔以桃俊兼之耳。俊似錢唐人，少為郡幹佐，未#2負笈到太學受業，明經術灾異，晚為交陸太守。漢末棄世入增城山中學道，遇東郭幼平。幼平秦時人，久隱增城得道者也。幼平教俊服九精鍊氣輔星在心之衛，俊修之道成，今在洞中，兼北河司命，主水官之考罰，此位雖隸定錄，其實受事於東華宮中節度。桃俊字翁仲者也。《漢書》無此事，今冢在錢唐臨平，墳壇歷然，苗裔猶存鄉，近時聞鼙角之響，故人不敢侵毀之，皆知呼為桃司命冢。錢唐杜徵士事#3京產，先與隱居共有詩詠，以贊述斯德，別在集中。幼平亦無所顯出。
　　張激子當為太極仙侯。激子者，河內張奉者也，字公先，少時名激子耳。此人亦少發名字，太傅袁隗歎其高操，妻以女，女服飾奢麗，奉不顧訾，無異路人，婦改服乃後成室家也。後棄世入刻山，遇山圖公子。山圖公子，周哀王時大夫，仙人者也。授激子九雲水強梁鍊桂法，激子修此得道，今在東華宮行，為太極所署也，或領九宮尚書，與北河侯對，職治水考。北河司命或為禁保侯，亦併共業故也。北河司命亦治在洞天之中，與張激子對局。《魏書》云：張範，字公儀，河內修武人。祖飲，漢司徒。父延，太尉。袁陳欲以女妻範，範辭不受。性恬靜樂道，徵命不就，後為議郎，參丞相魏武軍事，甚見敬重。好賑救窮乏，家無餘財，以建安十七年卒。弟承，字公先，亦知名，以方正拜議郎、諫議大夫，趙郡太守，後隨魏武西征，至長安病亡。此說名字翻覆大異，承與奉乃相類，而非袁壻。若是範，又其字不同，詳按事邊，恐多是兄也。《魏書□王修傳》又云：修往來南陽，多止張奉舍，奉舉家病，修營拯之。按張範兄弟乃嘗避地往揚州，投袁術，又非劉表，不應在南陽。二三為疑也。山圖公子，出《列仙傳》。
　　中候夫人所道。尋洞中事皆二君所說，如此兩條，獨是中候夫人者，當本是東華中職寮故也。
　　我聞易遷中人竇民言，云北河司命禁保侯，似有所擬，想當審爾。竇氏即瓊英也。似有所擬者，當是長史，故中君受云北河司命方驗也，恐受業高後，定不復為此職，然主領種民，事亦相符。
　　保命府多女官司，三官官屬有七人，四女三男。明晨侍郎七人，如今世上御史中丞之職。並隸束華方諸宮，保命君總關之耳。明晨侍郎周爰支者，漢河南尹周暢伯持之女也。暢汝南安成人，好行陰德，功在不覺，曾作河南尹，遭大旱，收葬洛陽城旁客死骸骨萬餘人，為立義冢祭祀之，應時大雨豐收，所行多是此輩。太上處以暢有陰行，令爰支從南宮受化得仙，今在洞中。爰支亦少好道，服伏苓三十年，從遇石長生教之以化遁，化遁上尸解也。暢即周嘉從弟也，性仁慈和篤，某帝時為河南尹，永初二年夏旱，久禱無應，因收葬萬餘人，應時大雨，位至光祿勳。明晨侍郎張桃枝者，漢司隸校尉朱寓季陵母也，沛人。寓往與陳蕃俱誅，寓母行陰德，久聞在易遷，始得為侍郎耳。朱寓，沛人，桓靈時八俊，後同黨人之例，李膺、杜密俱下獄死，非陳蕃同時。明晨侍郎夏馥，字子治，陳留人也。少好道，服木餌和雲母，後入昊山，從赤須先生受鍊魂法，又遇桐柏真人授之以黃水雲漿法，得道，今在洞中。馥少時被公府辟召，懸辟書著桑樹乃去，其用懷高邁如此。《後漢》及《高士傳》並云：陳留圉人，少為書生，桓帝時舉直言，不就。性質直，不同時黨，為閱人所疾，陷於黨錮之限，避難，乃萬鬚髮，變形逃林慮山中，為人治作，後還家，杜門不出，不與人相見，黨禁未解而亡。赤須子，出《列偺傳》。桐柏，即右弼王。餘數人不能一二道之，例皆取平貞正直，體隱神清，即侍郎之才，不限男女也。前云有七人，今唯說二女一男。
　　右保命君所道。此當是接中候告，後乃言之。
　　童初府上帥用劉文饒。文饒者，弘農劉寬也。少好道，曾舉漢方正，稍遷南陽太守，視民如子，怒不形顏，口無疾言，行陰德，拯寒困，萬民悅而附之，如父母焉。後為司徒太尉，上賜酒伏地睡，詔問故，乃答曰：臣任重責大，恒憂心如醉。旦使奴至市買菜，奴盜用錢飲酒，晏乃還外於閣內，又不得菜，既醒，乃罵之為死狗，罵畢，即束帶來人，恐奴從後自殺，所以慮之，不覺忽然睡耳，願見哀恕。寬用心仁愛，觸類如此矣。年七十三，一旦遇青谷先生降之於寢室，授其杖解法，將去入太華山，行九息服氣，及授以鑪火丹方，修之道成，今在洞中，作童初府帥上侯，主始學道者。《後漢書》云：劉寬，字文饒，弘農華陰人，父名崎，順帝時為司徒。寬為人謹厚，常行，有人失牛，乃就寬車中認之，寬無言，解駕牛與之，步歸，頃有誌者得牛而送還，慚懼，寬乃謝遣之。桓帝延熹八年，為南陽太守，恆用蒲鞭。靈帝嘉平五年為太尉，嘗於御坐被酒睡伏，帝問：太尉醉邪？寬仰答：臣不敢醉，但任重責大，憂心如醉耳。嘗有客來詣寬，寬遣奴市酒，迂久大醉而還，客罵為畜產，寬須臾遣人視奴，疑恐自殺，語左右曰：此是人而罵為畜產，為辱孰甚，故吾懼其死耳。後封逮鄉侯六百戶，中平二年亡，年六十六，贈車騎將軍，時進謐日昭討侯。子松嗣。按此說復為同異，故詳載之。青谷先生，無別顯出。凡此諸引教仙人，恐皆是下教限，不爾則不應得輒然。
　　華陽中事當更示爾。正月二十三日，東宮上人來看洞中，時或有龜山賓共集，高會真仙之日，寧可暫登伏龍之鄉，以禮拜於靈岫邪，可示許侯，令知之。此亦應是中君仍前十二月一日言也。東宮上人，即青童君。龜山賓，即西王母。上卷亦有此告。今登伏龍以望山禮拜，便異乎陸嶺，非必以近易為言，恐當宜然也。
　　昔有一人好道，而不知求道之方，唯朝夕拜跪，向一枯樹，輒云乞長生。如此二十八年不倦，枯木一旦忽然生華，華又有汁甜如蜜，有人教令食之，遂取此華及汁並食之，食訖即仙矣。如是用心，精誠之至也。枯木尚能生紫華，濯甘津，況三秀之靈阿，五芝所播植，而不能數恭山岫，洗拔滓穢者，良可悲也。世人所以儳此一字非真每不得如意者，亦如子所不得如意耳，豈異邪。昔有劉少翁，曾數入太華山中，拜禮向山，如此二十年，遂忽一旦得見西嶽丈人，授其仙道。禁山符有西嶽君，西嶽公不知是此丈人邪。昔有一人數旦旦詣河邊，拜河水，如此十年，河侯河伯遂與相見，與其白璧十雙，教授水行不溺法，此人見在中嶽得道。河侯、河伯，故當是兩神邪。左慈初來，亦勤心數拜禮靈山，五年許，乃得深進內外東西宮耳。前云三月便得進，與此大殊，恐以深進為異也。
　　學道當如山世遠，去人事如清虛真人，步深幽當如周紫陽，何有不得道邪。世遠傳未出，其捨家尋學事在讖書，即尹公度弟子，已得為太和山真人。清虛王君、紫陽周君，各自有傳。
　　建志當令勤，研神令虛，所為所作當令密。青童戒南真，亦云學道唯須勤密，勤即晝夜而勿怠，密則非我而不知。今中君復說此，實為至諭，可謂一言以蔽之。
　　右定錄君所道使疏。此一條又有楊書。
　　夫望林者豈不想易遷之若人，羨彼子之濯景邪，可謂瞻之在前，忽焉在後。長史妻既已在易遷，為長史今眺望林嶺，豈無羨想之懷。昔自謂勝之，今翻在後，蓋以勸激長史之辭也。
　　右南嶽夫人言。
　　張姜子，西州人，張濟妹也。濟，後漢末西凍州人，為董卓將，後攻穠城被射死，即張繡從叔也。其妹不顯外書，不知出適末。李惠姑，齊人，夏侯玄婦也。玄，魏末人，與李豐俱為晋文王所誅，不知婦亡在玄之前後。李豐乃是馮翊人，非齊人，不知此是李誰之女。施淑女，山陽人，施績女也。施績，昊興人，孫皓時為驃騎將軍，守西陵令。云山陽，恐女或出適，取夫家郡，不爾則乖。鄭天生，鄧芝母也。鄧芝，字伯苗，南陽新野人，在蜀為劉禪車騎將軍，後行見媛抱子行，引弓射殺，因感念而亡。母不知鄭誰之女。此數女子，昔世有仁行令問，並得在洞中。洞中有易遷館、含真臺，皆宮名也。計今在易遷館東廂中，此館中都有八十三人。又有協辰夫人者，九宮之女也，太上往遣來教此等法，皆以保命授書，協辰夫人主教領之也。夫人，漢司空黃瓊女，黃景華也，韓終授其岷山丹，服得仙。黃瓊，江夏人，字世英，漢順帝時司空、司徒、太尉，年七十九亡。父名香章，和帝時為尚書令，救活千餘人。瓊子瑰，司徒太尉，為李權所殺，夫人亦不知出適末。今此諸人，或稱女，或稱婦，或稱母，蓋各取名達者而言之，非必因附其功福所及也。含真臺是女人已得道者，隸太元東宮中，近有二百人。前云八士二人，止是易遷耳，含真既為貴勝，當須遷轉乃得進入也。此二宮盡女子之宮也。又有童初、蕭閑堂二宮，以處男子之學也。其男女名氏，又出後，並是略稱標勝者也。計與數人共止，最於鄧伯苗母相親愛，餘亦厚耳。伯苗母，即鄭夫人也。設牀待靈，誠孝子之長想也，計亦己為其兒作惠益也。計前與爾杯布，殆相與為贈，當往洞室之際耳。仙官有禁，不得道實，故假以他惠也，此亦意之至也。其亦欲設牀寢，令精氣之往有所棲者也，可密諸其兒道如此。此令告掾也。其事皆有指趣，不容顯注之。
　　從定錄官寮來，几三十一條，並有掾寫，注之一卷相隨。
　　真誥卷之十二竟
　　#1『從』字原誤作『後』。
　　#2『未』字下疑有脫漏。
　　#3『事』字疑衍。
　　真誥卷之十三
　　金闕右卿司命蓬萊都水監梁國師貞白真人華陽隱居陶弘景造
　　稽神樞第三
　　地下主者復有三等，鬼帥之號復有三等，並是世有功德，積行所鍾。或身求長生，步道所及；或子弟善行，庸播祖彌；或諷明洞玄，化流昆祖。洞玄，即大洞玄經，讀之萬徧，七祖已下並得鍊質南宮，受化胎仙，非今世所稱洞玄靈寶經也。夫求之者非一，而獲之者多途矣，要由世積陰行，然後皆此廣生矣。鬼帥武解，主者文解，俱仙之始也，度名東華，簡刊上帝，不隸酆宮，不受制三官之府也。又別云：心勤於事欲，兼味於清正，華目以隨世，畏死而希仙者，亦多作文武解主者。其一等地下主者，散在外舍，閑停無業，不受九宮教制，不聞練化之業，雖俱在洞天，而是主者之下者。此自按四明法，一百四十年依格得一進耳，一進始得步仙階，給仙人之使令也。依《劍經》，主者大有品秩遷轉年限，賒促懸殊，此等數之目，異於品名，反以多為貴，如此階秩矣。其二等地下主者，便徑得行仙，階級仙人，百四十年進補管禁位。管禁之位，如世間散吏者也，此格即地下主者之中條也。李東等今在第一等中。李東，曲阿人，乃領戶為祭酒，今猶有其章本，亦承用鮑南海法。東才乃凡劣，而心行清直，故得為最下主者使，是許家常所使。永昌元年，先生年二十三，就其受六甲陰陽行厨符，既相關悉，聊復及之耳。其第三等地下主者之高者，便得出入仙人之堂寢，遊行神州之鄉，出館易遷、童初二府，入晏東華上臺，受學化形，濯景易氣，十二年氣攝神魂，十五年神束藏魄，三十年棺中骨還附神氣，四十年平復如生人，還遊人間，五十年位補仙官，六十年得遊廣寒，百年得入昆盈之宮，此即主者之上者，仙人之從容矣。張姜子等，先在第二等中，亦始得入易遷耳。鬼帥之位次亦如此矣。主者之位，亦不限男女，按此年限，得棺中之骨，便得出生。世中亦往往有此，改變隱適，難已意量，殆入不可思議之境耳。
　　易遷、童初二宮，是男女之堂館也。其中間靜，東海青童君一年再遊，校此諸宮，觀見羣輩也。一年再遊，似依傳中曰，而前書云：正月二十三日，東宮上人來，便是不必復有定期也。
　　趙素臺在易遷宮中，已四百年，不肯徙，自謂天下無復樂於此處也。趙素臺，是趙熙女，漢時為幽州刺史，有濟窮人於河中，救王惠等於族誅，行陰德數十事，故其身得詣朱陵，兒子今並得在洞天中也。熙但出入在定錄府，素臺數微服遊行道巷，盼山澤以自足矣。趙熙，《漢書》不顯。微服遊行，蓋謂在洞天中耳，不應乃出世中也。
　　易遷中有高業而蕭條者，有竇瓊英、韓太華、劉春龍、王進賢、李奚子、郭叔香。此數人並天姿鬱秀，澄上眇邈，才及擬勝，儀觀駭衆，此則主者之高者，仙官之可才。其次及得張善子輩，鄧伯苗母，有善行，故後來人多宗芘之。竇瓊英者，竇武妹也，其七世祖有名峙者，以藏枯骨為業，以活死為事，故祚及於英身矣。竇武，字游平，寶融玄孫，峙則應是融祖也。武亦恒以財物散施天下貧乏，靈帝時為大將軍，與陳蕃俱被誅，其母產武時，并產一蛇，蛇出即走上南山，至母死無何而來，哀泣良久又去，亦所以為異，但未解俱承七世之變，兄戮而妹仙。當非#1道家之北斗也。鬼官別有北斗君，以司生殺爾。按孫皓敗將張悌軍人柳榮，病死已三日，旦忽起，大呼云：至北斗門下，見人縛悌來，因是驚誤。爾日晚，悌戰死。如此即應是第四官也，今第五、第六宮不顯所主者，恐是考責之府也。
　　鬼官之太帝者，北帝君也，治第一天宮中，總主諸六天宮。餘四天宮，其四明公各在其中治。雖云各治一宮，又不顯各在何宮。宮既並列，復不得依位作四方言之。尋其公次第高下，則第二宮名為西明公治，第三宮東明公治，第四宮北斗君治，及次南、次北也。二天宮立一官，六天凡立為三官。三官如今刑名之職，主諸考謫，常以真仙司命，兼以總御之也，並統仙府，共司生死之任也，大斷制皆由仙官。道家常呼三官者，是此也。而《消魔經》云岱宗又有左火官，右水官，及女官，亦名三官，並主考罰，今三茅君通掌之，大君為都統、保命為司察矣。所以隸仙官者，以為天下人不盡皆死，其中應得真仙，則非北帝所詮，或有雖死而神化反質者，如此皆在真仙家簡錄，故司命之職應而統之也。鬼官北斗君，乃是道家七辰北斗之考官，此鬼一官又隸九星之精，上屬北晨玉君。天上北斗有所司察，故鬼官亦置此職，以精象相應統領，既關琁璣，是以仰隸太上之曹也。
　　府耳#2未必盡徑來也。別更一二，密可示爾同氣，令知斗處幽間之泰也，道業可不勗哉。此三人，外書並不顯。後漢有李雲，亦為白馬令，以直言性旨死。令示同氣者，謂以告長史掾也。
　　七月二十四日夜，保命君告。按前受長史、司馬諸人，雖定錄所告，而應是初說洞中事，是丑年十一月，今此說雜人，乃宜繼後，反為七月，復不應是寅年，進退極難詳。
　　從地下主者來几十四條，并有掾寫，共一卷也。
　　含真臺，洞天中皆有，非獨此也。此一臺偏屬太元府，隸司命耳，其中有女真二人總之。其一女真是張微子，漢昭帝時將作大匠張慶女也。微子好道，因得尸解法，而來入此，亦先在易遷中。微子常服霧氣，自云霧氣是山澤水火之華精，金石之盈氣也，久服之則能散形入空，與雲氣合體。微子自言，受此法於東海東華玉妃淳文期。文期，青童之妹也。微子曾精思於寢靜，誠心感靈，故文期降之，授以服霧之道也。服霧之道授微子，微子亦時以教諸學在含真、易遷中者，我昔嘗得此方，乃佳可施用者也。
　　服霧法：常以平旦，於寢靜之中，坐卧任己，先閉目內視，髣髴如見五臟。畢，因口呼出氣二十四過，臨目為之，使目見五色之氣相繞纏在面上鬱然，因又口內此五色氣五十過，畢，咽唾六十過，畢乃微呪曰：太霞發暉，靈霧四遷，結氣宛屈，五色洞天，神煙合啟，金石華真，藹鬱紫空，鍊形保全，出景藏幽，五靈化分，合明扇虛，時乘六雲，和攝我身，上昇九天。畢又叩齒七通，咽液七過，乃開目，事訖。此道神妙，又神州玄都多有得此術者，爾可行此法邪。久行之，常乘雲霧而遊。此服霧法已別抄用，事在第三篇中，今猶疑存此，與本文相隨也。
　　其一女真是傅禮和。禮和是漢桓帝外甥，侍中傅建女也，北地人。其家奉佛精進，女常旦夕灑掃佛前，勤勤祝誓，心願仙化，神靈監其此心，亦得來此，久處易遷，今始得為含真臺主也，常服五星氣，以得道。禮和善歌，歌則烏獸飛聚而聽聲焉。
　　右定錄君言。張、傅二人，外書不顯，或應各在家譜中。
　　右#3一條有楊書，又掾寫。
　　王衍為晋武帝尚書令，其女字進賢，為愍懷太子妃。洛陽亂，劉曜、石勒略進賢，渡孟津河，於河中欲妻之，進賢罵曰：我皇太子婦，司徒公之女，而胡羌小子，敢欲干我乎。言畢，即投河中。其待婢名六出，復言曰：大既有之，小亦宜然。復投河中。時遇嵩高女真韓西華出遊，而愍之撫接，二人遂獲內救，外示死形，體實密濟，便將入嵩高山，今在華陽宮洞內易遷之中。六出時年二十二三許，體貌亦整，善有心節，本姓田，漁陽人，魏故浚儀令田諷之孫，諷曾有陰德之行，以及於六出耳。《晋書》云：王衍長女名景風，貌美，賈后為弟謐娶之。少女名惠風，以配愍懷太子，恨之如此，則不甚美也。永嘉五年六月，王彌、劉曜、石勒破洛，賊欲逼妃，妃拔刀曰：我太尉公之女，皇太子之妃，有死而已。終不為逆虜所辱，遂見害。家人收葬於城西南洛水之北，追謐曰貞定妃。與此說小異。
　　范幼沖，遼西人也，受胎化易形，今來在此，恒服三氣。三氣之法，存青氣、白氣、赤氣，各如綖，從東方日下來，直入口中，挹之九十過，自飽便止，為之十年，身中自有三色之氣，遂得神仙。此高元君太素內景法，旦旦為之，臨目施行，視日亦佳。其法雖鮮，其事甚驗，許侯可為之。此法亦以重抄書，在第三篇修有事中。范監者，即其人也。昔得為童初監，今在華陽中。又別云，曾為漢尚書郎，善解地理，以冢宅為意，此亦在第三篇。
　　右三條並楊書。
　　河內李整，昔受守一法，并洞房，得道，初在洛陽山，近來入華陽中，又主諸考祟民間之事。整往為常道鄉公傅，受道入山時，已年六十。不知李作何位，亦應是監職。常道鄉公，魏元帝本封也。
　　罡山東北有穴，通大句曲南之方山之南穴，姜伯真數在此山上取石腦。石腦在方山北穴下，繁陽子昔亦取服。此罡山猶是大橫山，故後云緣怛與方山五人往來。但不知有路通洞天中不爾。繁陽子，即鹿邊洞中何苗也。此北竚山中亦有此物。未詳竚山在何處，今句曲北鹿邊山西，有名竚角山，似當是其處也。石腦故如石，但小斑色而輭耳，所在有之，服此時時使人發熱，又使人不渴。李整昔未入山時，得風痺疾，久久乃愈耳。此人先多房內事，殆不同今者疾之輕薄也。石腦今大茅東亦有，形狀圓，小如曾青，而質色似鍾乳林，下乃皎白，時有黑斑，而虛輭。服之乃熱，為治亦似鍾乳也。
　　羅江大霍有洞臺，中有五色隱芝，此則南真及司命所任之處也。華陽洞亦有五種夜光芝，此則司命所請，以植句曲內外者也。良常山有熒火芝，此物在地如熒火狀，其實似草而非也，大如豆形，紫華，夜視有光，得食一枚，心中一孔明，食七枚，七孔明，可夜書，計得食四十七枚，壽萬年。從來未聞有見之者，當是無至心尋求耳。包山中有白芝，又有隱泉之水，正紫色。此即林屋山也，在昊大湖中耳。華陽雷平山有田公泉水，飲之除腹中三蟲，與隱泉水同味，云是玉砂之流津也，用以浣衣不用灰，以此為異矣。此水今從地涌出，狀如沸水，味異美，取浣垢衣，便自得淨，即所呼為柳谷汧者，在長史宅東南一里許也。
　　昔高辛時，有仙人展上公者，於伏龍地植李，彌滿其地。展先生今為九宮內右司保，其常向人說：昔在華陽下食白李，味異美，憶之未久，而忽已三千年矣。諸曆檢課，謂堯元年戊戌至齊之己卯歲，二千八百三年。高辛即堯父，說此語時，又應在晋世，而已云三千年，即是堯至今，不啻二千八百年。外曆容或不定，如此丁亥之數，不將已過乎。汲冢#4紀年，正二千六百四＋三年，彌復大懸也。後有郭四朝，又於其處種五果，又此地可種奈，所謂福鄉之奈，以除災厲。秦時有道士周太賓，及巴陵侯姜叔茂者，來住句曲山下，又種五果，并五辛菜。叔茂以秦孝王時封侯，今名此地為姜巴者是矣，以其因叔茂而名地焉。地號今亦存，有大路從小茅後通延陵，即呼為姜巴路也。但秦孝公時未併楚置郡，巴陵縣始晉初，不知那有巴陵之封，恐是巴蜀之巴故也。此二人並已得仙，今在蓬萊為左卿，今南鄭諸姜則叔茂之後。茂曾作書與太極官僚云：昔學道於鬼谷，道成於少室，養翮於華陽，待舉於逸域，時乘飈輪，宴我句曲，悟言永歎代謝之速，物存人亡，我勞如何。太賓亦有才藝，善鼓琴，昔教糜長生、孫廣田。廣田即孫登也，獨絃能彈而成八音，真奇事也。孫登即嵇康所謂長嘯者，亦云見彈一絃之琴，斯言非虛矣。叔茂種五辛菜，常賣以市丹砂而用之，今山間猶有韭薤，即其遺種邪。今呼為韭山，在大茅西，甚多大韭，又餘處亦有蒜養耳，非止#5姜巴一處也。今舍前有塘，乃郭四朝所造也，高其牆岸，蓋水得深，但歷代久遠，塘牆頹下耳。今舍，語似是論長史宅，宅前今乃有塘，近西為堤培，即是遏柳汧水，而去郭千甚遠。郭千在北洞西北，今有大陂塘，四朝先應住此。未解舍前之意，恐長史於彼復立田業，又有說在後。四朝常乘小船遊戲其中，每叩船而歌曰：
　　清池帶靈岫，長林鬱青葱，玄烏藏幽野，悟言出從容，鼓檝乘神波，稽首希晨風，未獲解脫期，逍遙丘林中。晨風謂上清玉晨之風，非《毛詩》所謂鵷披晨風之烏也。浪神九垓外，研道遂金真，戢此靈鳳羽，藏我華龍鱗，高舉方寸物，萬吹皆垢塵，顧哀朝生惠，孰盡汝車輸，女寵不弊席，男愛不盡輪。朝生，蜉蝣也，以喻人之在世，易致消歇耳。遊空落飛飈，靈步無形方，圓景煥明霞，九鳳唱朝陽，暉翮扇天津，菴藹慶雲翔，遂造大微宇，挹此金黎漿，逍遙玄垓表，不存亦不亡。玄垓，九垓，皆八極之外，九霞之頂名也，飛登木星，亦名玄朗東陽之垓，故若士語盧敖云：吾與汗漫期於九垓之上矣。駕欻舞神霄，披霞帶九日，高皇齊龍輪，遂造北華室，神虎洞瓊林，風雲合成一，開闔幽冥戶，靈變玄邇滅。四朝為玉臺執蓋郎，故云高皇齊龍輸。
　　定錄言。右十二條掾寫，共一篇。
　　四朝，燕國人也，兄弟四人並得道，四朝是長兄也。真法，其司三官者，六百年無違，坐超遷之。四朝職滿，上補九宮左仙公，領玉臺執蓋郎，中間久闕無人，後以思和代四朝也。山下居民今猶呼一平澤地為郭千者，是四朝之姓尚存於民口也。四朝往曾使人種植於此地也，年年四朝每行，皆過詣此山，以造思和，遊看原阜。此是茅傳中言也，按如此說，郭千止是種植處，非居止也，住處則長史宅果應是矣。今塘墻既頹，決水不復甚停，人皆以為田耳，然其地汗闊，小壅猶自成池，可得汎舟而歌，但無人能追蹤遠世，可歎如何。後云此四朝年年行過遊看，是上補去後，猶復憶羨舊居，所以數宴良常，眷盼朋好。
　　張玄賓者，定襄人也，魏武帝時曾舉茂才，歸鄉里，事師西河薊公，服术餌，兼行洞房白元之事，後遇真人樊子明於少室，授以遂變隱景之道。昔在天柱山中，今來華陽內為理禁伯，理禁伯主諸水雨官也。此人善能論空無，乃談士，常執本無理云：無者大有之宅，小有所以生焉，積小有以養小無，見大有以本大無，有有亦無無焉，無無亦有有焉，所以我目都不見物，物亦不見無，寄有以成無，寄無以得無，於是無則無宅也，太空亦宅無矣，我未生時，天下皆無無也。其所論端據如此，桐柏諸靈亦不能折也。自云昔曾詣蓬萊宋晨生。晨生者，蓬萊左公也，與其論無，粗得人意，過此已去，尚未能本有，安能本無邪。與餘人論空無，天下中皆無人焉。其高氣秉理如此，東卿君紫微玄清亦莫得而干也。理禁伯官，亦保命之監國也。此論空無之理，乃殊得無宗，而玄玄固難可曲竅矣。真人之才義亦是甚有優劣，東卿、桐柏、紫微、玄清，蓋相推並言談之英辯者，故舉此為標也。按《左傳》稱君之世子從曰撫軍，守曰監國，監國之任則是副貳，疑此監國或因作監司也。
　　趙威伯者，東郡人也，少學邯鄲張先生。先生得道之人耳，晚在中嶽，授《玉佩金鐺經》於范丘林。丘林乃是漢樓船將軍衛行道婦也，學道得仙，遂授行挹日月之道，又服九靈明鏡華，遂得，昔亦來在華陽內為保命丞。《河圖》云：昊楚多有得見太平者。其常語人云：此語不虛，此驗不久。如此諸學者，何可不彌加勤勵也。其存明鏡，非世間常法也，受范丘林口訣云：善嘯，嘯如百烏雜嗚，或如風激衆林，或如伐鼓之音。時在天市壇上，奮然北向，長嘯呼風，須臾雲翔其上，衝氣動林，或冥霧飈合，或零雨其濛矣。保命有四丞，此一人主為暴雨水，及領五芝金玉草，若欲致洪雨者，將可辭詣之也。又理禁伯亦主雨水，若請雨，宜併為辭也。其一丞是咸陽樂長治，東卿司命君鄉里人也，為小君所舉，用漢桓帝中書郎，晚從中嶽李先生受道，行七元法得仙。相去二百餘年，猶蒙卿邦之澤也。一人是孟君入室弟子鄭雉正者，孟君所屬用。孟君，京兆人，或呼為孟先生，不知何名位。其一人是西山唐房。此則《神仙傳》所載，是蜀人，奉事李八百者也。樂長治主灾害，鄭雉正主考注，唐公房主生死，趙威伯主仙籍，并記學道者，并暴雨水靈芝草。洞宮官寮司察昊越非民，在任不過此四丞也，其下則有四師，事在第三篇中。
　　定錄道此。右此有掾寫，依紙墨亦言前篇，而中間有此失缺，此行後又割，恐別復有事，并遺落，深可恨惜耳。
　　杜契者，字廣平，京兆杜陵人。建安之初來渡江東，依孫策入會稽，嘗從之，後為孫權作立信校尉。黃武二年漸學道，遇介琰先生，授之以玄白術，隱居大茅山之東面也。守玄白者，能隱形，亦數見身出此市里。契與徐宗度、晏賢生合三人，俱在茅山之中，時得入洞耳。或自採伐，貨易衣糧於虛曲，而人自不知之耳。猶琰者，即白羊公弟子也，今在建安方山中也。琰即禁山符云為孫權所殺，化形而去，往建安方山，尋白羊公，杜必當於此時受道也。契音薛，即與舜同，契字四畫，契三畫，分毫有異也。徐宗度，晋陵人，作孫皓左典軍呂悌司馬，受風谷先生氣禁道，故得契俱。晏賢生，是步陟外甥，即宗度之弟子也。
　　契弟子二人。一人孫賁孫女寒華也，少時密與契通情，後學道受介琰法，又以法受寒華。寒華初去時，先叛入建安，依邵武長張毅，毅即契通親，故得免脫，事平乃歸茅山耳。寒華行玄白法，而有少容，今嘗俱處也。玄白道忌房室，自契受道，不得行此。吴豫章太守孫賁之子#6也，山陰王孫奚之子寒華也。尋此二人，乃因奔淫，無應入道，而用志能自抑斷如此，此宜其階也。賁是權同堂兄，有子四人，各名鄰、安、熙、，而無奚，或是小名，又無奚或為王者也。其弟一子#7是陳世京。世京，孫休時侍郎，少好道，數入佛寺中，與契鄉里，故晚又授法。契初將寒華入建安之時，時亦同舉，實賴世京濟其密計焉。此數子今處茅山之外，非常在洞中之客也，亦時得入耳，亦數至長史舍屋間遊戲，然多在大茅之間。建安初至孫休即位，六十二年，杜初從孫策，不减年二十左右，則逃時已年八十許矣，不容此爾。世京今服木、澤瀉，寒華無所服。茅山通無石室，則必應起廬舍，既有服餌，便須藥具，兼猶資衣糧，不容都為隱默，但于時林花幽阻，無人尋迹耳。
　　守玄白之道，常旦旦坐卧任意，存泥丸中有黑氣，存心中有白氣，臍中有黃氣，三氣俱仙如雲，以覆身上，因變成火，火又繞身，身通洞徹內外，如此旦行之，至日向中乃止，於是服氣百二十過，都畢，道止。如此使人長生不死，辟却萬害。所謂知白守黑，求死不得，知黑守白，萬邪消却。尤食#8六畜肉及五辛之菜，當別寢靜思。尤忌房室，房室即死。
　　此道與守一相似，但如為徑要以减之耳。忌房室甚於守一，守一之忌在於節之耳。初存氣出如小豆，漸大衝天，三氣纏煙繞身，共同成一混沌，忽生火在三煙之內，又合景以鍊一身，一身之裹，五臟照徹，此亦要道也。此數人並已三百餘年，正玄白之力也，並是不死之學者，未及於仙道。玄白事已重抄出，在第三篇修用中。計杜於建安初可年二十許，至晋興寧三年，始一百九十歲，諸人又晚學，而此云並三百餘年，恐長三字，亦強可是二耳。若欲守玄白者，當與其經，經亦少許耳，自可兼行，以除萬邪，却千害，行之三十年，匿身隱形，日行五百里。一名此道為胎精中景玄白法也。
　　八月十四日夜，保命仙君告。此告必應是告牙，亦可是試以戲長史爾
　　牙守一，竟未起別寢邪。此一誥是論玄白守一事，忽然憶寅獸，寅獸嘗是未免房中，因而及此也。
　　渟景翳廣林，曖曖東霞升，晨風舞六煙，□鬱八道騰，五嶽何必秀，名山亦足凌，嬌手攝洞阜，棲心潛中興，吐納胎精炁，玄白誰能勝。
　　右杜廣平恒喜歌吟此，今疏相示。
　　右定錄君道此。此亦應同十四夜告。
　　從杜來九條，并有掾寫，共一篇。
　　峨峨岑山，幽巖嶺芳。卓卓先生，乘和來翔。散髮頹頹，躬耕陵堽。三餐自足，不期裹糧。玉迹東映，鳳響西彰。公侯招之，凌風振裳。處不矜嘿，出不希揚。被褐容與，杖策頡頑。此一篇有異手書，乃接前詩後，而後又仍接以蕭寂華門事，既真書止說前一篇已自右畢，則此詩非復是杜所作，而不知其義是誰。
　　近所摽靜舍地，此金鄉之至室，若非許長史父子，豈得居之，後世當有赤子賢者，乃得居此鄉爾，子孫事祕之，不可輕泄。按此所摽，即應是後云長史所營屋宅處也。金陵之地乃廣，則此為最勝之地，非真仙不得居，故唯長史、掾可居耳。赤子賢者，莫測為誰，或是姓赤，或是大人，或將來英賢應運者，乃當復得居之，既方是後世子孫時事，則非今所宜預言，兼以此地福重，不欲宣廣，使人濫住，致有犯穢故也。
　　許長史今所營屋宅，對東面有小山，名雷平山。周時有雷氏養龍，來在此山。後有姜叔茂、田翁，亦居焉。其山北有柳汧水，或名曰田公泉，以其人曾居此山，取此水故也。雷平山在小茅北，基址相連。田公泉今具存，左右甚多水柳樹，故名柳汧。此泉即前所云浣衣不用灰者。長史宅自湮毀之後，無人的知處。至宋初，長沙景王擅太妃供養道士姓陳，為立道士癬於雷平西北，即是今北應也。後又有句容山，其王文清後為此廨主，見傳記，知許昔於此立宅，因博訪耆宿。至大明七年，有術虛老公徐偶，云其先祖伏事許長史，相傳識此宅，只在今癬前烏柏樹處，應是似猶有齋堂前井存。于時草萊蕪沒，王即芟除，尋覓果得磚井，上已欲滿，仍掘治，更加甓累，今有好水，水色小白，或是所云似鳳門外水味也。於是審知是故宅，從來空廢，無敢居者，既云金鄉至室，便為伏龍之膏腴矣。其西北即有長岡連亘，呼為長隱者也。
　　雷平山之東北有山，俗人呼為大橫山，其實名鬱岡山也。《名山記》云：所謂岡山者也，下有泉水，昔李明於此下合神丹而升玄洲，水邊今猶有處所。此山正東面有古時越翳王冢。本墓字，後人黵作冢。此山今連延甚長，後云古人合丹，猶應是此李明，但言在方隅，則疑其小近南水邊，不復見有基迹，或漸蕪沒故也。越翳王是句踐四世孫，初不肯立，逃入菁山穴，越人薰出之，後於吴徙還會稽，以周宣王十一年為孫諸咎所殺，越人
　　又殺諸咎，不知那得遠來葬此，或當有神異處故也。
　　今尋視未見指的墳冢，而如有兆域處者。
　　右定錄君言。
　　右三條有掾寫。
　　華陽中玉碣文，在童初府西向，一云四面，其文曰：解帶被褐，尋生理活，養存三亦，洞我玉文，領理八老，二十四真，不眠內視，微氣綿綿，把錄太素，玄之又玄，神道在今，子來乃臻。
　　易遷云：鄧夫人語之，解此則得仙，此仙之要言，易遷不解此，許侯可解注之。易遷則長史妻也。鄧夫人即鄧芝母也，此碣文乃粗可領解，皆上道中事，但下挺者無由究知之，故令長史解釋，亦或試以戲之耳。
　　右一條有某書。
　　隱居今所安經昭靈臺前，欲立小石碣子，刻書華陽頌十五篇，皆讚述此山洞內外事，庶以標誠靈府，永垂遠世，而未辦作石，今且載其文於此，曰：
　　河篇徵往冊，孔記昭昔名，三宿麗天序，兩金標地英。右樞域。
　　宅無乃生有，在有則還空，靈構不待匠，虛形自成功。右質象。
　　總神列三府，分途交五便，陰暉迎夜哲，晨精望曉懸。右形位。
　　南峰秀玄鼎，北嶺橫秦璧，表裹玉沙津，周回隱輪邇。右標貫。
　　左帶柳汧水，右浚陽谷川，土懷北邙色，井洌鳳門泉。右區別。
　　郭千峙流岸，姜巴亙遠蹤，廟貌或時饗，別宅乃恒恭。右迹號。
　　昊居非知地，越家詎隱遷，樹蓋徒低蔭，石竈未嘗煙。右類附。
　　果林鬱餘□，蔬圃蔓遺辛，熒芝可燭夜，田泉常澣塵。右物軌。
　　降轡龜山客，解駕青華童，寢宴含真館，高會蕭閑宮。右遊集。
　　清歌翔羽集，長嘯歸雲翻，孑絃有逸調，空談無與論。右才英。
　　標舍雷平下，立靜連石陰，上道已沖念，飛華當軫心。右學禀。
　　方嵎遊瓊刃，華陽棲隱居，重離儻或似，七元乃扶胥。右挺契。
　　號期行當滿，亥數未終丁，迨乃承唐世，將賓來聖庭。右機萌。
　　濟神既有在，去留從所宜，靈邇何顯晦，冥途自相知。右業運。
　　刊石玄窗上，顯誠曲階門，動靜顧矜錄，不負保舉恩。右誠期。
　　右此十五首，下各兩字，是其一篇中意，篇中字字皆有義旨，後之人自以篇中事求之。
　　真誥卷之十三竟
　　#1『當非』二字上，疑有脫漏。
　　#2『府耳』二字上，亦當有脫文。
　　#3『右』字原誤作『又』。
　　#4『汲冢』，原誤作『汲家』。
　　#5『止』字原誤作『山』。
　　#6『孫賁之子』，據上下文當作『孫賁之孫』。
　　#7『其弟一子』，應作『其一弟子』。
　　#8『食』字上當有『忌』字。
　　真誥卷之十四
　　金闕右卿司命蓬萊都水監粱國師貞白真人華陽隱居陶弘景造
　　稽神樞第四
　　大茅山之西南有四平山，俗中所謂方山者也，其下有洞室，名曰方臺，洞有兩口見於山外也，與華陽通，號為別宇幽館矣，得道者處焉。此山去大茅山可二十許里，西南六七里有一洞口見外，近時有人入見一青蛇在洞中，因與呼為青龍洞。山近上及北面、西面，亦並有洞穴同，不知何者是此兩口耳。山上又有泉水，冬夏不竭，山□□□□□□平#1所以號為四平及方山也，甚多南燭，今積金山東□□□□□□#2此樹皆能高大，館中諸道士所資為藥也。其中先止者有張祖常、劉平阿、呂子華、蔡天生、龍伯高，並處于方臺矣。
　　張祖常者，彭城人也，吴時從北來，得入此室，祖常託形墮車而死，故隱身幽館，而修守一之業，師事上黨鮑察者，漢司徒鮑宣五世孫也。察受道於王君。鮑宣，漢司雜校尉，為王莽所害。宣子永，永子昱，昱子某。
　　劉平阿者，無名姓，名姓不示人也，漢末為九江平阿長，故以為號，行醫術，有功德，救人疾病如己之病。行遇仙人周正時，授以隱存之道，託形履帽而來居此室，常服日月晨炁，顏色如玉，似年三十許人。二君何容不知其本名，既示不欲復說之耳，戴孟之本族，乃亦已陳之在後矣。
　　呂子華者，山陽人也，陰君弟子，已服虹丹之液，而未讀內經，來從東卿，受《太霄隱書》而誦之，常以幽隱方臺為樂，不願造于仙位也。
　　蔡天生者，上谷人也，小為嘯父賣雜香於野外，以自業贍，情性仁篤，口不言惡，道逢河伯少女，從天生市香，天生知是異人，再拜上一檐香，少女感之，乃教其朝天帝玉皇之法，遂以獲仙，託形烏杖，隱存方臺，少女今猶往來之也，天生師之。
　　龍伯高者，後漢時人。漢伏波將軍馬援戒其兄子，稱此人之佳可法，即其人也。伯高後從仙人刁道林受服胎炁之法，又常服青□方，託形醉亡，隱處方臺，師定錄君也。伯高名述，京兆人，漢建武中為山都長，擢至零陵太守，馬援征南日，遺兄子嚴書曰：龍伯高敦厚周慎，口無擇言，謙約節儉，廉公有威，吾愛之重之，願汝曹效之，效伯高不得，猶為謹勁之士，謂刻鵠不成，尚類騖者也。
　　雷平山之東北，良常山之東南，其間有燕口山，三小山相隅故也，一名曰方隅山下，古人曾合九鼎丹於此間也。幽人在此時，心樂居焉，今常遊此。方隅山下，亦有洞室，名曰方源綰，亦有二口常見外也，常有此五人為旅。其山即是大橫西南，別有二墩壠相聚，今人不復有乎其名者，前云李明合丹，即是此矣。幽人者，掾去世後不欲顯名，故號為幽人，此是未受事，且停洞館修業也。山今亦有兩小口，五人為旅，即向之四平山者，既去來相通，故時共遊處也，所以楊君夢緣云向從四平山來也。
　　右六條是手新寫，應是保命君所告也。
　　鹿迹山中有絕洞。絕洞者，纔有一二畝空地，無所通達，故為絕洞。洞室四面皆有青白石，亦以自然光明，如無舊作繳字如此張形，下正平，自有石牀石塌，曲夾長短，障隔分別，有如刻成，亦整盛也。東北有小口，纔劣容人入，入二三百步，乃得洞室，初入口甚急，愈入愈寬大也，口外南面有三積石，積石下有汧，索即可得也。亦或以一小石掩穴口，穴口大小俱如華陽三便門。便門亦用小石塞其口，自非清齋久潔，索不可得，鹿跡洞子亦爾，不受穢氣故也。此山今屬南徐州界，正對茅山，北望見之，亦有道士住，鹿跡在石上，故仍以為名，洞口處乃可知而甚嚴潔，亦無人敢觸冒者。此云如華陽三便門，則南洞北洞本大開，餘東西乃東南皆是塞矣。
　　鹿跡華山中及洞主，有謝稚堅、王伯遼。繁陽子，號名耳，是漢越騎校尉何苗叔達也，進之同母弟。少好道，曾居河束繁山之南服食，故自號為繁陽子。中君答長史問葛玄，云在蓋竹山，恒與謝稚堅相隨，今稚堅乃在此，不知為去來往還，為當兩人同姓名也。《後漢書》云：何苗是何進異母弟，為車騎將軍，黨附閹勢，進被害時，苗於朱雀闕下，與進將吴匡戰死被斬，董卓又破棺出尸支解之，既非故為兵解去，不知那遂得來居此，其母亦被刑。苗既非進同生，官位復異，具苗而字達，於義不類，恐別是一弟，不必是名苗，戰死者耳。
　　又有馮良。馮良，南陽冠軍軍人，少作縣吏，年三十為尉，從佐迎督郵，自恥無志，因毀車煞牛，裂敗衣幘，遂去從師，受詩傳禮易，復學道術占候。家中謂已死。十五年乃還，整修志節，抗操嚴恪，州郡禮辟不就，詔特徵賢良高弟，半道委之還家，時三公爭讓位於良，遂不降就，年六十七，乃棄世東渡入山，今在鹿跡洞中。後漢安帝時人也，《漢書》所載事亦略同。
　　又有郎宗者，字仲綏，北海安丘人。少仕宦為吴縣令，學精道術，占候風炁。後一旦有暴風經窗間，占知京師大火，燒大夏門，遣人往叅，果爾。諸公聞之，以博士徵宗，宗恥以占事就，夜解印綬，負笈遯去，居華山下，服胡麻丸得道，今在洞中。《後漢書》載郎宗事云：理京房易，善星筭風角，六日七分，能望氣占候吉凶，常賣卜自奉，安帝徵對策，為諸儒表，後拜吴令。時卒有暴風，宗占知京師當有大火，記識日月，遣人參候，果如其言。諸公聞而表上，以博士徵之。宗耻以占驗見知，徵書到，夜懸印綬於縣庭而遯去，遂終身不仕。子顗，字稚元，傳父業研精，學徒常數佰人，順帝陽嘉二年，徵詣闕，上書十一事，拜郎中。還家後，為同縣孫禮所害。
　　其餘其王叔明、鮑元治、尹蓋婦之徒，復二十餘人，並在北山，不能復一二記之也。此數人是絕洞諸山之主耳。此絕洞仙人，亦思得學道者，欲與之共處於洞室，困時無其人耳。此洞既無所通達，正是地仙棲處，必非三十六天之限也。
　　道喪由簪，良可哀矣，寓家辱人哉。簪者，謂人貪仕宦衣冠，坐此不得務道，家室本寄寓耳，此洞中乃是永宅，為戀戀不去，實足辱敗人矣。此亦諷誘於長史耳。
　　右保命君告。
　　右三條楊書。
　　范帥云：三官有獄官，不名廷尉，名大理。李豐今為大理，都餘一守缺，以擬王附子，不以與許虎也。守職如今獄之三官也。李豐，字安國，改字宣國，馮翊人，李義子。本寒微，有才志，遂事魏為尚書僕射尉，與夏侯玄謀廢晋景王，事泄召來，令人以刀鐶撞腰煞之。大理當為大理，即古之獄官，前漢洎魏時廷尉，亦名大理。此職是仙官也。王附子，是王ㄙ之小名，許虎即虎牙也。
　　鮑說因吾屬長史，鼠子輩既爾，可語郡守，令得反。映亦屬吾，其家比衰，欲非可奈何，可寫存之耶。鼠子，恐是鮑靚小名，鮑為南海郡，仍解化，兒輩未得歸都，所以屬之，鮑即許先生之師也。
　　右二條有楊書。
　　武當山道士戴孟者，乃姓燕名濟，字仲微，漢明帝末時人也。夫為養生者，皆隱其名字，藏其所生之時，故易姓為戴，託官於武帝耳。而此人少好道德，不仕於世矣。少孤，養母，母喪，行服葬，服闋，遂入華陽山，服术，食大黃及黃精，種雲母、雄黃、丹砂、芝草，受法於清靈真人，即裴冀州之弟子也，得不死之道。裴真人授其玉珮金鐺經，并石精金光符，遂能輕身健行，周旋名山，日行七百里，多所經涉，猶未得成仙人也。戴乃授行玉珮金鐺，而止不死而已，未得神仙，於理為小難詳，後又云：玄真亦其鈔要，行之者神仙不死，又與本經不同。及石精金光符，既不為劍用，則止是解化一符，單服者此符，主隱遯，不云健行也。種五品芝，世亦有法。仙人郭子華、張季連、趙叔達，晚又有山世遠者，此諸人往來與之遊焉。昔居武當，今來大霍，欲從司命君受書，故未許焉。山已得為太和真人，則應居在南陽太和山矣，餘三人不見別顯出也。戴公拍腹有十數卷書，是太微黃書耳，此人即謝允之師也。按金相傳《太微黃書》第八篇，有目錄云：凡有八卷，唯此一卷出世。今戴公乃有十許篇，亦為不同。拍腹之義，謂恒以繫腰也。其外傳事亦同此。謝允，字道通，歷陽人，小時為人所略，賣往東陽，後告官被誣，在烏傷獄，事將欲入死，夜有老公授其符，又有黃衣童子去來，於是得免。咸康中至襄陽，入武當山見戴孟。孟即先來數中者，因是受道，又出仕作歷陽、新豐、西道三縣，所在多神驗，年七十餘猶不老，後乃告終也。
　　黃衣童子者，即玉珮金鐺之官耳，云坐上常有一人，共坐胇者，應是胇胇，不明狀也。即太極真人，時往來也。按說如此，似答問黃衣童意，亦可是午時既及謝，因此面訪其事。
　　受行《玉珮金鐺經》，自然致太極真人。諺云：服九靈日月華，得降我太極之家，此之謂也。玄真之法，亦其鈔要也，行之者神仙不死。
　　裴真人有弟子三十四人，其十八人學佛道，餘者學仙道，蓮。應作牖字。弟子劉顯林、辛仲甫、趙子常。
　　周真人有十五人弟子，四人解佛法。入室弟子王璋達、李建道、泉法堅。
　　桐□有二十五人弟子，八人學佛。入室弟子于弘智、竺法靈、鄭文成、陳元子，此當略舉標勝者耳，辛、泉、于、竺，皆似胡姓也，當是學佛弟子也。
　　右八條有掾寫，共一篇相連。
　　霍山中有學道者鄧伯元、王玄甫，受服青精石飯，吞日丹景之法，用思洞房已來，積三十四年，乃內見五藏，冥中夜書。以今年正且五日太帝遣羽車見迎，伯元、玄甫以其日，遂乘雲駕龍，白日登天，今在北玄圃臺受書，位為中嶽真人。伯元，吴人；玄甫，沛人。
　　華陰山中有學道者尹虔子、張石生、李方回，並晋武帝時人，授仙人管成子蒸丹餌术法，俱服，得延年健行。又受蘇門周壽陵服丹霞之道，行已五十年，精心內視，不復飲食，體骨輕健，色如童子，以今年二月十二日太一遣迎，以其日乘雲升天，今在玄州，受書為高仙真人，張石生為東源伯。
　　衡山中有學道者張禮正、冶明期二人。禮正以漢末在山中服黃精，顏色丁壯，常如年四十時。明期以魏末入山，服澤瀉□實丸，乃共同止巖中，後俱授西城王君虹景丹方，從來服此丹已四十三年，中患丹砂之難，得俱出廣州為沙門，是縢含為刺史時也。遂得內外洞徹，眼明身輕，一日行五百里。又兼守一。守一亦已三十年，以三月一日東華遣迎，以其日乘雲升天，今在方諸飈室，俱為上仙。縢含以永和十年甲寅年，為廣州刺史，此得仙乙丑歲十二年，是為前服丹已三十二年，猶更出查也。
　　廬江潛山中有學道者鄭景世、張重華，並以晋初受仙人孟德然口訣，以入山行守五藏含日法，兼服胡麻，又服玄丹，久久不復飲食，而身體輕強，反易故形。以今年四月十九日北玄老太一迎以雲軿，白日升天，今在玄州。
　　括蒼山有學道者平仲節，河中人。以大胡亂中國時來渡江，入括蒼山，受師宋君，存心鏡之道，具百神，行洞房事，如此積四十五年中精思，身形更少，體有真炁。今年五月一日，中央黃老遣迎，即日乘雲駕龍，白日升天，今在滄浪雲臺。大胡亂者，是劉淵、劉聰時也，石勒為小胡。
　　剡小白山中有學道者趙廣信，陽城人。魏末來度江，入此山，受李法成服炁法，又受師左君守玄中之道，內見五藏徹視法，如此七八十年，周旋郡國，或賣藥出入人間，人莫知也，多來都下市丹砂，作九華丹，丹成一服。太一道君以今年六月十七日遣迎，停三日，與山中同志別去，遂乘雲駕龍，白日登天，今在東華。
　　海中有狼五山，中有學道者虞翁生，會稽人也。昔受仙人介君食日精法，以昊時來隱此山，兼行雲炁迴形之道，精思積久，形體更少如童子。今年七月二十三日，東太帝遣迎，即日乘雲升天，今在陽谷山中。狼五山在海中，對白章岸，今直呼為狼山。
　　赤水山中學道者朱孺子，吴末入山，服菊花及术餌，後遇西歸子，從乞度世，西歸子授以要言入室存泥丸法，三十年遂能致雲雨於洞房中。今年八月五日，西王母遣迎，即日乘五色雲車登天，今在積石臺。赤水山，云在鄞縣南十里，從楠谿口入三百里，山正赤，週迥五十里，高千餘丈，如此則應是臨海永嘉東北名赤巖者也。許先生所住赤山，一名燒山，即此。
　　名山五嶽中，學道者數百萬人，今年有得道而升天者，人名如別。年年月月皆有去者，如此不可悉紀，今為疏一年之得道人耳。有不樂上升仙而長在五嶽名山者，乃亦不可稱數。或為仙官，使掌名山者，亦復有數千。
　　九月二十日夜，清靈疏出。右八條有掾寫，共一卷相隨。清靈猶是裴清靈也。此九月即應是乙丑歲，即疏其年中得道者。
　　吴睦者，長安人也，少為縣吏，掌局，枉尅民人，民人訟之，法應入死。睦登委叛，遠遁山林，餓經日，行至石室，遇見孫先生在室中隱學，左右種黍及胡麻，室中恆盈食。睦至乞食，經月不去，孫先生知是叛人，初不問之，與食料理，及誦經講道，說及禍福，睦聞之，於是心開意悟，因叩頭自搏，列其事源，立身所行，自首事實，求得改．往，遂留石室，為先生掃除驅使。經四十年，後先生受其道，俱採藥，服食胡麻，精修經教，得三百二十年，服丹白日升天。
　　朱□者，陳留人也。為人無道，專作劫盜，後人發覺收掩，純得逸出遠他境。至汝南少室山中，見馮先生隱學，云後三年乃受其真仙。留山服食修道三十八年，後入東阬山中，壽百四十七歲，仙人降，將入大有山洞中，成真人。
　　郭靜者，穎川人也。少孤，無父母兄弟，窮苦依棲無所。年十六，縣召為吏，後得罪，仍逃伏，經二月日不出。遇見鄭先生救度一切，以法勸化之，靜遂隨鄭負擔馭使，經七年不敢懈息，遂受其導引之要，餌服山木、茯苓，得壽三百歲。復於天維山，赤松子降受其二人真道，今在大有洞中為真人。
　　范伯慈者，桂陽人也。家本事俗，而忽得狂邪，因成邪勞病，頓卧床蓆經年，迎師解事費用，家資漸盡，病故不愈，聞大道清約無所用，於是意變。聞沈敬作道士精進，理病多驗，乃棄俗事之，得五十日，病疾都愈云云。後詣陸玩之受真內道，玩之不能入山，伯慈不樂於世，遂辭去，入天目山，服食胡麻，精思十七年，大洞真仙司命君下降，受三十六篇經，後服還丹，白日昇天，今為玄一真人。所注云云云處，是抄事人不能併取，非本闕也。
　　右四條，有人於東間鈔得，云是真書，而不知誰跡，亦無所受者，而辭旨有用，故紀續之。又此四人各有所明，一則酷史，二則凶劫，三則孤煢，四是事俗，并世間薄運，遂能得道，足知心之所造，非關善惡者也。
　　司馬季主，後入委羽山石室大有宮中，受石精金光藏景化形法於西靈子都。西靈子都者，太玄仙女也。其同時今在大有室中者，廣宵鮑叔陽、太原王養伯、穎川劉瑋惠、岱郡段季正，俱受師西靈子都之道也。季主臨去之際，託形枕席為代己之像，墓在蜀郡成都升盤山之南，諸葛武侯昔建碑銘德於季主墓前，碑讚末曰：玄漠太寂，混合陰陽，天地交浮，萬品滋彰，先生理著，分別柔剛，鬼神以觀，六度顯明。《真誥》云：季主咽虹液而頭足異處，《劍經註》云吞刀圭而虫流。今東卿說云：託形枕席為代己之像，似當是作錄形靈丸，兵解去也。漢史既不顯其終，無以別測其事也。
　　廣育鮑叔陽者，漢高帝時趙王張耳、張敖之大夫也，少好養生，服桂屑而卒死於厠溷間，今墓在遼東薊城之北山。漢高置燕郡，以薊屬燕，當是未分時也。
　　太原王養伯者，漢高呂后攝政時，中常侍中瑯琊王探也。少服澤瀉，與留侯張良俱採藥於終南山，而養伯不及，遂師事季主。前漢中常侍不用閹人，中郎非侍郎之官，或是後別為此位耳。
　　穎川劉瑋惠，漢景帝時公車司馬劉諷也，後事季主，晚服日月炁，為入室弟子，道成晚歸鄉里，託形杖履，身死桑樹之下，今墓在汝南安城縣西山岱郡。
　　段季正，本隱士也，不聞有所服御，晚乃從季主學道，行度秦州溺水，拘得尸而葬川邊，今南鄭秦川是也。此人亦季主入室弟子。尋此四人，並是用靈丸雜解之道。
　　季主一男一女俱得道，男名法育也，女名濟華，今皆在委羽山中。濟華今日正讀三十九章，猶未過竟。此理亦欲難詳。
　　季主讀玉經，服明丹之華，挹扶晨之暉，今顏色如二十女子，鬚長三尺，黑如墨也。昨日東卿君道此，如所疏，真奇事也。不知果云何耳。此一行楊君自記與長史。不知之辭，或云別有以。
　　季主託形隱景，潛跡委羽，《紫陽傳》具載其事也。昨夜東卿至，聊試請問季主本末，東卿見答，令疏如別，為以上呈，願不怪之，省訖付火。此楊君與長史書。今有華撰《周君傳》，記季主事殊略，未見別真手書傳，依此語則為非也。此前似有按語，今闕失一行。
　　是後聖李君紀也，大都與前者略同，然東卿復兼有注解。注解近萬餘言，大奇作也。昨來多論神化之事，聊及季主耳。去月又見授神虎經注解，注解非世間所聞，亦自不掌其旨也。若更聞如季主，比者自當密白。此亦楊君與長史書也，既是論季主事，故仍以相次，不復出置下卷。長史撰真仙傳，欲以季主在前，所以楊君為請問本末也。司命所注二經，並未出世也。
　　右十條有楊書。
　　范安遠適云：湛子不事齊，齊師伐之，《春秋傳》曰：湛無禮也。此則《左傳》上事，諶字作譚字，奇譚，國名也，莊王十三年為齊桓所滅。不知何故述此，似有所指也。
　　莊子師長桑公子，授其微言，謂之莊子也，隱於抱犢山，服北育火丹，白日升天，上補太極闈編郎。長桑即是扁鵲師，事見《魏傳》及《史記》，世人苟知莊生如此者，其書彌足可重矣。
　　施存者，齊人也，自號婉盆子，得遁變化景之道。今在中岳或少室，往有壺公，正此人也。然未受太上書，猶未成真焉。其行玉斧軍火符，是其所受之枝條也。施存是孔子弟子三千之數。三千之限有此人，而不預七＋二者，明夫子不以仙為教矣。壺公即費長房之師，軍軍#3火符，世猶有文存。
　　右#4三條有楊書。
　　九疑真人韓偉遠，昔受於中嶽宋德玄。德玄者，周宣時人，服此靈飛六甲得道，能一日行三千里，數變形為烏獸，得玄靈之道，今在嵩高。偉遠久隨之，乃得受法，行之道成，今處九疑山。
　　其女子有郭芍藥、趙愛兒，王魯連等，並受此方法，而得道者復數十人，或遊玄州，或處束華方諸臺，今見居也。
　　南嶽夫人言：此云郭芍藥，漢度遼將軍，東平郭蹇女也。少好道篤誠，真人因授其六甲。趙愛兄者，幽州刺史劉虞別駕，漁陽趙該姊也。好道得尸解，後又受此符。王魯連者，魏明帝城門校尉，范陽王伯綱女也。亦學道，一旦忽委鞏李子期，入陸渾山中，真人授此法。子期者，同州魏人，清河王傅也。其常言此婦狂走，云一旦失所在。此事乃出《靈飛六甲經》中，長史抄出之。
　　漢大將軍霍光有典衣奴子，名還車，伺見二星，得年六百歲，今猶在焉。此事出《方諸洞房經》，後長史抄出。按《魏書》云：青龍元年，并州刺史畢軌送漢度遼將軍范明友解婢奴，年三百五十歲，言諸飲食如常人，奴云霍顯者光祿小妻，胡友妻是光祿前妻，如依此妻，便非虛矣。
　　吞琅玕之華而方營丘墓者，衍門子、高丘子、洪涯先生是也。衍門子墓在漁陽滌縣，幽州漁陽有潞縣，今〔上〕黨亦有潞縣。衍門即羨門也。高丘子墓在中山聞喜縣，中山有安喜縣，聞喜乃屬河東。洪涯先生墓在武威姑臧縣，《凉州記》作姑臧縣。此三郡縣人，並云上古死人之空塚矣。而不知高丘子時以尸解入六景山，後服金液之末，又受服琅訐華於中山，方復託死，乃入玄州，受書為中嶽真人，于今在也。衍門子今在蒙山大洞黃金之庭，受書為中元仙卿。洪涯先生今為青城真人。
　　漱龍胎而死訣，飲瓊精而叩棺者，先師王西城，及趙伯玄、劉子先是也。王君昔用劍解，非龍胎諸丹。恐瓊精即是曲晨耳。服金丹而告終者，臧延甫、張子房、墨狄子是也。挹九轉而尸臰，吞刀圭而虫流，司馬季主、宵仲君、燕昭王、王子晋是也。桐□亦用劍解，當是此吞刀圭者，非九轉也。司馬季主亦以靈丸作兵解，故右英云頭足異處。燕昭學仙而不見別跡，景純云無靈炁，則為先究其事矣。
　　周穆王北造崑崙之阿，親飲絳山石髓，食玉樹之實，而方墓乎汲郡。此則《穆天子傳》所載，見西王母時也。夏禹詣鍾山，啖紫柰，醉金酒，服靈寶，行九真，而猶葬於會稽。此事亦出《五符》中，《茅傳》又云：受行玄真之法。
　　北戎長胡大王，獻帝舜以白琅之霜，十轉紫華，服之使人長生飛仙，與天地相傾，舜即服之而方死，葬蒼梧之野。此諸君並已龍奏靈阿，鳳鼓雲池矣，而猶尸解託死者，欲斷以生死之情，示民有終始之限耳，豈同腐骸太陰，以肉餉螻蟻者哉，直欲遏違世之夫，塞俗人之願望也。古來英聖之王，唯未見顯堯及揚得道，及鬼官之迹耳。至於青精先生、彭鏗、鳳綱、南山四皓、淮南八公，並以服上藥不至一劑，自欲出處嘿語，肥遁山林，以遊仙為樂，以升虛為戚，非不能登天也，弗為之耳，此諸君自展轉五嶽，改名易貌，不復作尸解之絕也。鏗則彭祖名也。青精亦出《彭傳》及《王君傳》。□飯方中鳳綱，并諸仙人，各有別顯。
　　軒轅自採首山之銅以鑄鼎，虎豹百禽為之視火叅鑪，鼎成而軒轅疾崩，葬喬山，五百年後山崩，空室無尸，唯寶劍、赤烏在耳，一旦又失所在也。《列仙傳》云御龍攀髯，及子晋馭鵠，並為不同。亦可是化後更出而為之也。
　　玉子者，帝俈也，曾詣鍾山，獲九化十變經，以隱遁日月，遊行星辰，後一旦疾崩，營塚在渤海山。夏中衰時，有發玉子墓者，室中無所有，唯見一劍在北寢上，自作龍嗚虎嗥之聲，人遂無敢近者，後亦失所在也。帝偕則堯父，外書作譽字。
　　王子喬墓在京陵，戰國時復有發其墓者，唯見一劍在室，人適欲取視，忽飛入天中也。
　　樂巴昔作兵解，去入林慮山中，積十三年而後還家，今在鵠嗚赤石山中。《漢書》云：巴為桂陽、豫章太守，後下獄死，當仍是用靈丸解云也。亦出仙傳中。
　　右此三條，皆出掾寫《劍經》中。經非可輕見，既是說諸仙人事進，隱居饉抄出以相輔類耳。
　　至人焉在，朗曜南辰，含靈萬世，乘景上旋，化成三道，日月為鄰，實玄實師，號曰元人，變成三老，友帝之先。
　　安知至人，不有來遊，觀化兆間，混俗為儔，釋羽沉鈴，安此南堣，豈將好兆，染俗久留。《七聖玄紀》中云：赤君下教，變邊作沙門，與六弟子俱皆顯姓名也。
　　為世染俗，不適生期，赤怪潜駭，三柱為灾，賢者南遊，三嶽是之，玄君來行，人其誰知。赤怪則熒惑星也，三柱者五車星中三柱也，步屢反。
　　在元炁為元君，在玄宮為玄師，在南辰為南極老人，在太虛為太虛真人，在南嶽為赤松子，此乃天帝四真人之師，太一之友。此四條是長史抄出，不審本是何經書中事，并是說南嶽赤君下教之旨，師友之目，小異諸經。
　　桐□山高萬八千丈，其山八重，周迴八百餘里，四面視之如一，在會稽東海際，一頭亞在海中金庭。有不死之鄉，在桐□之中，方圓十里，上有黃雲覆之，樹則蘇呀琳碧，泉則石髓金精，其山盡五色金也。經丹水而南行，有洞交會，從中過行三十餘里則得。此山今在刻及臨海數縣之境。亞海中者，今呼括蒼，在寧海北鄞縣南。金庭則前右弼所稱者，此地在山外，猶如金靈，而靈奇遇之。今人無正知此處，聞採藤人時有遇入之者，隖隩甚多。自可尋求，然既得已居昊，安能復覓越，所以息心。桐□真人之官，自是洞天內耳。
　　紫微夫人言。
　　右一條某書。
　　八渟山高五千里，周匝七千里，與滄浪方山相連，比其下有碧水之海，山上有乘林真人鬱池玄官，東王公所鎮處也。此山是琳瑯衆玉，青華絳實，飛間之金所生出矣。在滄浪山之東北，蓬萊山之東南。此即扶桑太帝所居也。方山即方丈山也。海中山名，多載在《五嶽序》中耳。
　　方丈之西北有陰成大山，滄浪西南有陽長大山，山周迴各一千四百里，高七百里，其山多真仙之人所居處焉。此二山是陽九、百六曆數之摽揭也。百六之運將至，則陽長水竭，陰成水架矣；陽九之運將至，則陰成水竭，陽長水架矣。頃者是陰成山水際已高九千丈矣，百六之來無復久時。陰成水際出山高，則是高乃應云陽九，而言百六，似是誤言，亦可是水起際如此高，非先水退際爾。但水性平，又非湍瀨，二山相去不遠，未解那得頓孤懸如此。
　　右二條有長史寫。
　　未至廟第一高山，西頭龍尾北汧洪水一所，發地長六丈餘，廣五丈，入土六尺，水流勢撻地二百餘步，去路三里。對廟後第二高山，西頭沃洪水一所，發地長四丈餘，廣三尺餘，入土四尺，水勢撻地三百餘步，去路二里。近廟後汧脇一所，洪水發地長五丈餘，廣四丈餘，入地二尺餘，水勢流入汧中，去廟一百五十步。
　　右蔣山北，凡三處發洪水，流勢西北行。
　　此三條是異迹，既不見真手，未審是非，又不知此發洪當是何時事，山南乃經有發處，以積石塞之，世呼為蔣侯飲馬汧，而山後不見有此，或當是將來期運之時乎。
　　真誥卷之十四竟
　　#1『平』字上，原本缺損六字。
　　#2原本『東』字下缺六字。
　　#3『軍軍』，疑衍一『軍』字。
　　#4『右』字原誤作『又』。
　　真誥卷之十五
　　金闕右卿司命蓬萊都水監梁國師貞白真人華陽隱居陶弘景造
　　闡幽微第一
　　羅酆山在北方癸地，此癸地未必以六合為言，當是於中國指向也，則當正對幽州、遼東之北，北海之中，不知去岸幾萬里耳。山高二千六百里，周迴三萬里。其山下有洞天，在山之周迴一萬五千里。其上其下，並有鬼神宮室，山上有六宮，洞中有六宮，輒周迴千里，是為六天鬼神之宮也。周迴一萬五千五百，為宮周迴一千里者，三百二十五所。今此六宮，止得六所爾，其餘空尚三百一十九所，計不容頓耳；恐所盲或有舛漏處也。山上為外宮，洞中為內宮，制度等耳。此山既非人跡所及，故山上可以得立容，不知山復有幾洞門也。
　　第一宮名為紂絕陰天宮，以次東行，以周過論之，洞中直東西有三千七百五十里，今一宮周過千里，是徑二百五十里，六官若併列，合居千五百里耳，其兩邊各餘二十餘里，南北有殊遠，悉悉當為藩屏故也，不爾莫測所以也。
　　第二宮名為泰煞諒事宗天宮，
　　第三宮名為明晨耐犯武城天宮，
　　第四宮名為恬昭罪氣天宮，
　　第五宮名為宗靈七非天宮，
　　第六宮名為敢司連宛屢天宮。凡此六天宮，亦皆應有義旨，乃粗可領解，自不容輕說。
　　凡六天宮，是為鬼神六天之治也。洞中六天宮，亦同名相像如一也。此即應是北酆鬼王決斷罪人住處，其神即應是經呼為閻羅王所住處也。其王即今北大帝也，但不知五道大神當是何者爾。凡生生之類，其死莫不隸之。至於地獄所在，盡有不盡一處，泰山河海亦各有焉。此山外宮當是曹局職司，主領文簿，洞中內官是住止及考謫之處也。今書家說有人死而復生者，並云初北向行詣宮府考署，或如城關檢課文書，恐此皆是至山上外宮中爾。如胡母班往泰山府君處，亦不覺入洞中，恐鬼神恍惚，不使知見實事耳。世人有知酆都六天宮門名，則百鬼不敢為害。欲卧時，常北向祝之三遍，微其音也。前云宮名，今云門名，是為門亦因宮為名，宮直是虛號，門則有榜題，百鬼皆見，而人今亦知之，故所以畏伏也。祝曰：吾是太上弟子，下統六天，六天之宮，是吾所部，不但所部，乃太上之所主，吾知六天之宮名，故得長生，敢有犯者，太上當斬汝形。此云下統六天者，不為六天所統也。不但吾自所部領，乃太上令吾主之，故復以為威。猶如郡縣官爵有臺除，非白版之例也。第一宮名紂絕陰天宮，以次東行，第二宮名，此二字，楊君書際紙下如此。掾寫不熟詳，乃作七字，今世中諸本皆作第七，此誤爾。宮唯有六，豈容是有七耶。此呪復說以次東行四字者，是欲令鬼輩訝吾知其次第位例也。從此以次，訖六宮止。乃啄齒六下，乃卧，辟諸鬼邪之氣。此一遍呪訖，六啄齒，畢又呪，如此三過，乃卧耳。此法已重抄在第三篇修事中耳。
　　人初死，皆先詣紂絕陰天宮中受事，或有先詣名山及泰山江河者，不必便徑先詣第一天。要受事之日，罪考吉凶之日，當來詣此第一天宮耳。此宮是北帝所治，故後悉應關由，猶如今州縣之獄，初雖各有執隸，終應送臺定其刑書。泰煞諒事宗天宮，諸煞鬼是第二天也，卒死暴亡又經於此。此宮當得專主收煞也，其卒死暴亡，恐文書未正，或姓名相同者，所以先來檢問之也。賢人聖人去世，先經明晨第三天官受事。後云四明公各治一宮，不知此泰煞、明晨兩宮，當是何公所居，暴亡及賢聖雖先暫經，亦猶應詣紂絕為正也。禍福吉凶，續命罪害，由恬昭第四天宮，鬼官地斗君治此中，鬼官之北斗。是復籍先身之功罪乎，然武以至忠而亡，必復入仙品矣。
　　韓太華者，韓安國之妹也，漢二師將軍李廣利之婦也。利宿世有功德，利今亦在南宮受化。廣利為漢武名將，伐大宛時，所殺戮殊不少，以先世功德，遂能消之。韓氏字安國，家福逮不應關李相扶，夫妻既同條，恐人脫致疑，是以復標別言之，亦或由因結致此也。
　　劉春龍者，漢宗正劉奉先之女。奉先，漢某帝時為宗正。
　　李奚子者，李忠之祖母也。忠晋初東平太守，忠祖父田舍人耳，而多行陰德，常大雪寒凍而不覆積稻，常露穀於園庭，恒恐烏雀饑死，其用心如此。李忠不顯《晋書》。如此說，則妻復似是緣夫之功，而夫身反不見有所果，亦難可詳言。
　　王進賢，王衍女也。事詳在後。
　　郭叔香者，王脩母。王脩，字叔治，北海人，為魏武郎中令，年七歲喪母。母以社日亡，不知是郭誰女也。
　　其童初府有王少道、范叔勝、李伯山，皆童初府之標者。少好道#1漢時人王遯兒也，漢時山陽太守。范叔勝，北地人也，魏文帝黃門郎。李伯山，冲父也。冲漢時為白馬令，行陰德，或積世有道，中行所鍾。此二府仙人，皆一進再進，得入此項梁城，作酆宮誦曰：
　　紂絕標帝晨，諒事遘重阿，炎如霄中煙，勃若景曜華，武陽帶神鋒，恬昭吞青河，閶闔臨丹井，雲門鬱嵯峨，七非通奇蓋，連宛亦敷魔，六天橫北道，此是鬼神家。
　　誦有二萬言，今略道六天之宮名抄出之耳。夜中亦可微讀之，亦云辟鬼邪。前第三宮名武城，今云武陽，或當是有兩白也。《蘇韶傳》云：是之聖者有項梁，義賢者有吴季。但不知項是何世人也，或恐是項羽之叔項梁，而不應聖於季子也。
　　酆都稻名重思，其米如石榴子，粒異大，色味如菱，亦以上獻仙官。後又有叙重思事，既是異日所說，兩出自非嫌。石榴子，即世之安石榴也。
　　炎慶甲者，古之炎帝也，今為北太帝君，天下鬼神之主也。炎帝神農氏，造耕稼，嘗百藥，其聖功不减軒轅、顓頊，無應為鬼帝。又黃帝所伐大庭氏稱炎帝，恐當是此，非神農也。又外書云神農牛首，今佛家作地獄中主煞者亦牛首，復致疑焉。四明公升擢既有年限，太帝位秩亦應加崇極。此雖已三千餘年，或恐如世中帝王不轉，而公輔屢遷也。
　　武王發，今為鬼官北斗君。文王之子周武王也，姓姬名發，伐殷紂而為天子，即位二年崩。《禮》云年九十三，《竹書》云年四十五。按後云四明公並得昇仙階，而不道北斗君。既仰隸玉晨，亦應預同遷品耳。
　　夏啟為東明公，領斗君師。禹之子也，姓姒，《竹書》云在#2位三十九年亡，年七十八。自崩滅後至今己卯歲，允二千四百二十五年。案司命說，啟在位二千四百年，得上補九宮。如此則宋元徽四年去矣。
　　文王為西明公，領北帝師。文王名昌，《禮》云年九十七亡。此父子並得稱聖德，而不免官鬼，雖為煞戮之過，亦當是不學仙道故也。
　　邵公奭為南明公，邵公名奭，文王庶子，食釆於邵，卦#3於燕國。按周公、邵公、太公，俱佐命剋紂，公#4在不殊。而周公有聖德，仙鬼之中，並無顯出。太公執匏秉鈸，威罰最深，乃載出列仙。邵公恩流甘棠，翻為魁職，亦復難了，皆當各緣其根本業分故也。酆都唯有六宮，而周文王父子頓處其三，明周德之崇深矣。
　　吴季札為北明公。吴王壽夢之少子，闔閶之叔父，太伯之後也，亦姬姓，讓國居乎延陵，今季子廟是也。雖有仁賢之德，乃亞乎先聖，亦有殊例。尋此諸公，前後參差，當是道時代謝用人也。自夏啟已來二千餘年，方得遷改，乃十倍於地下生者之數，明仙家品例，故為貴妙。
　　四明公復有賓友四人，然此四公後並當升仙階也。四明主領四方鬼。賓友四人，其事在後。又按後定錄告云：邵奭為東明公，行上補九宮右保。此乃仙階之證，而與前不同。且啟尚未去，邵理不得仙，恐脫耳，誤云邵耳。既云東明公，則應猶是啟也，其疑事別在後也。
　　西明郎十六人，主天下房廟鬼之血食。此郎亦應是隸西明公。房廟血食，是受命居職者，非謂精邪假附也。
　　周覬為鬼官司命帥，今以鄧岳、程遐二人代，以其多事故也。周顗，字伯仁，汝南安城人，仕晋過江，位至尚書僕射。元帝永昌元年，王敦南下，遣收於石頭南門，被害，年五十四，追贈光祿開府，縊康侯。鄧岳，字伯山，陳郡人，討郭默有功，咸寧初為平南將軍廣州刺史，於州病亡。辛玄子後云：鄧岳為謝幼輿司馬，此當是已遷也。程遐，代郡人，為石勒謀臣，妹為勒妻，官至右僕射，開府代郡公，勒死，為石虎所煞也。
　　西明都禁郎賈誼，昔為治馬融事不當，被黜守泰山，泰山君近請為司馬，已被可。賈誼，前漢文帝時為梁孝王傅，憂憤嘔血而死。後云荀頗為泰山君，用曹洪為司馬，今當代曹也。馬融，字季長，扶風人也，博學有才理，鄭玄之師也，仕後漢為南郡太守，未嘗按劍殺人，忤梁冀，被徙朔方，於路自刺不死，後赦還，拜議郎，延壽九年病亡，年八十九。融別傳復小異此耳。
　　南門亭長，今用周撫代郗鑒。一門有二亭長，輒有四修門郎，一天門凡八修郎也。門郎為天門亭長下官，此是北帝門也。《後漢》云：主南北門籥，則一宮有二天門也。《蘇韶傳》云：修門郎有八人，乃言顏淵、卜商今見居職，恐此不然。周撫，字道和，潯陽柴桑人，周訪子也。先為王敦將，東下伐都事敗，與鄧岳俱#5走西陽蠻中，敦被殺，赦#6出又為將，討蘇峻，後伐蜀平李勢，封建成公，為鎮西將軍，益州刺史，乃三十許年，興寧三年病亡，贈征西將軍，謐襄公。郄鑒，字道微，高平人；即愔父也。永昌元年率諸流民來渡江東，後討平王敦，封高平公，又為車騎大將軍兗州刺史，鎮廣陵，復鎮徐州，蘇峻平，拜司空，改封南昌公，猶鎮京兆城，咸康五年病亡，年七十一也，贈太宰，謚文成公也。
　　北斗君天門亭長，今是臧洪，臧洪代隗囂。又一人是王波，新補。此亦正是南門爾，其餘四明公四宮門，亦應大有，並不顯出。臧洪，字子源，廣陵射陽人，慷慨有節義，漢末，洪舉義兵誅董卓，後為清州#7及東郡太守，背袁紹，紹攻圍，食盡被擒，乃害之。隗囂，字季孟，天水人，有才德，為物所附，前漢末據隴西，自稱王，建武元年光武伐之，憤逼得病，兼餓遂亡。王波，渤海人也，晋尚書會史，有才能，投石虎為中書監彼也。
　　紀瞻本為撫河將軍司馬，今為北天修門郎，代田錄。瞻與虞潭，更直一日守天門。北天，猶應是北帝門也。紀瞻，字思遠，丹陽句容人，初仕昊為中郎將，吴平還洛，舉秀才，稍遷為會稽太守，遷侍中、尚書僕射、驃騎將軍，泰寧三年病亡，年七十二，贈開府，謚穆侯。田錄，魏武帝時為程昱叅軍，後為河問太守，反叛，為閻柔所破爾。虞潭，字思奧，會稽餘姚人，即虞杳孫也。位至衛將軍、右光錄、開府武昌侯。咸陽八年病亡，年七十，贈光祿，謚孝列侯也。
　　魏釗領廬山侯。釗字君思，會稽人，仕晋成穆公#8世，司徒、左長史、丹陽尹，至左民尚書平壽侯，永和七年病亡矣。
　　顧和從遼東戍還，有事已散，北帝當用為執蓋郎。蓋郎范明，遷補典柄侯。顧和，字君孝，吴郡人，少孤有志操，仕晋為吏部侍郎、御史中丞、吏部尚書、領軍尚書僕射、尚書令，永和七年病亡，年六十四，贈侍中司徒，謚穆公。月書不顯范明，唯前漢有范明友，恐非是此人。又誥試許先生者，稱典柄侯周舫，主非吏者嚴白虎。尋典柄侯猶應是典柄，呼之脫到爾。周魴，字子魚，吴郡陽羨人，周處父也，仕吴為鄱陽太守，甚有威惠。嚴白虎者，吴郡人也，以孫策時入山聚衆，策討之，乃散奔餘杭死，弟名輿，亦勇健，策偽與會，乃戟刺殺之爾。
　　殷浩侍帝晨，與何晏對。此有八人，事在後。殷浩，字淵原，陳留長平人，康帝建元初為揚州刺史，永和六年進中軍將軍，都督五州，北伐姚襄敗還，為桓溫所廢，徙東陽，永和十二年以憂亡。善能譚論，後與何晏對也。晏字平叔，何進孫，善言玄理，位至侍中尚書，黨曹爽，為司馬宣王所誅。
　　溫太真為監海開國伯，治東海，近取杜預為長史，位比大將軍長史。溫嶠，字太真，太原祁人，仕晋為江左平南將軍，江州刺史，下平蘇峻，位至驃騎將軍開府，封始五公，咸和四年病亡，年四十二，贈太將軍，謚中武公。杜預，字元凱，京兆杜陵人，博識多智，注春秋。仕晋，起家尚書郎，位至都督荊州，鎮襄陽，伐吴有功，封當陽侯，太康五年還洛，於鄧縣病亡，年六十三，葬洛陽，贈征南大州軍#9，謚成侯。
　　何次道始從北帝內禁御史，得還朱火宮受化，以其多施惠之功故也。後辛玄子亦云如此。次道，名充，廬江潜人，位至尚書令、驃騎將軍，除揚州刺史，錄尚書、輔正世業，奉佛，多施惠，立功德，每為善事，以永和二年正月戊寅病亡，年五十五，贈司空，謚文穆公。按如此旨，鬼職雜位非四明公，而猶得受化朱宮，升居仙品者，此當是深功厚德之所致也。
　　魏武帝為北君太傅。北君，則北斗君周武王也。四明各有賓友，恐北斗君不置此職，當以太傅准之。魏武帝曹操，沛國譙人，英雄撥亂，匡定天下，封魏王，加九錫，獻帝建安二十五年正月病亡，年六十六。此年十月魏文仍受禪，追贈太祖武皇帝也。
　　其餘多不能復一二，蓋鬼神之事不足示於世也。荀公言也。荀公即是荀中侯，既隸司命，統諸鬼官，故究知之。但論事叅差，前後遞互，如似隨問隨答，非自然叔述者也。世人多不信幽冥鬼神，故戒勿宣示，若致疑謗，益漏失爾。右此前一段所說，不記何年月，以後王逸少事檢之，則猶應是乙丑年也。
　　人外床當令高，高則地氣不及，鬼吹不干，鬼氣之侵人，常依地而逆上。鬼者陰物，多因藉以宣其氣，或附人畜，或依器物，或託飲食，然後得肆其凶毒耳。昔有人病在地卧，於病中乃見鬼於壁穿下，以手為管而吹之，此即是鬼吹之事也。
　　人外室宇，當令潔盛，潔盛則受靈炁，不盛則受故炁。故炁之亂人室宇者，所為不成，所作不立。一身亦耳，當洗沐澡潔，不爾無冀矣。故炁皆謂鬼神塵濁不正之炁，此等皆承人為惡，既靈助無主，道豈可議也。
　　勿道學道，道學道，鬼犯人，事亦不立，使人病，是體未真故也。真誥亟多此戒，云一言一事泄乃滅籌，豈但疾病而已，所謂仙者必實學，何趣說之耶，群魔伺察有如影響也。
　　山世遠受孟先生法，暮卧，先讀《黃庭內景經》一過乃瞑，使人魂魄自制練，但行此道二十一年亦仙矣，是為合萬過也，得三四過乃佳。北嶽蔣夫人云：讀此經亦使人無病，是不死之道也。此四條並是可承用事，已別抄在第三篇中，孟先生即應是京兆孟君，及屬用鄭承者。前篇有西嶽蔣夫人，今火#10天下岳，未審有兩人，為是誤也。
　　夜行常琢齒，琢齒亦無正限數也。煞鬼邪鬼常畏琢齒聲，是故不得犯人也，若兼之以漱液祝說亦善。叩齒即神存，故鬼邪不得干。今修上道者，日夜既但有此事，所以並得長生爾。
　　昔鮑助者，濟北人也。助既少微，外書不顯。都不學道，亦不知法術，年四十餘，忽得面風氣，口目不正，炁入口而兩齒上下恒相切拍，甚有聲響，如此晝夜不止，得壽年百二十七歲，後乃遇寒，過大冰，墮長壽河中死耳。北帝中間亦比遣煞鬼，及日遊地殃使取之，而此數煞鬼終不敢近助。鬼官問其故，天煞答云：此人乃多方衛，以制於我，常行叩齒嗚打天鼓，以警身中諸神，神不敢散，鬼氣不得入，是以無有緣趣得煞之耳。以此論之，若助不行冰渡河，亦可出千歲壽不啻也。當是遇大寒凍，步行冰上，口噤不能復叩齒，是故鬼因溺著河中耳。患風病而齒自叩動者，猶尚辟死卻煞鬼矣，何患道士真叩齒，嗚天鼓，具身神耶。仙方云：常吞液叩齒，使人反少。以此而言，人命便無定限，一切皆是夭遏耳。若修道精勤，如鮑助啄齒，何容不得永年，正患有時懈替，則為鬼所襲，同於溺河之斃也。凡諸鬼亦是不能靈智，乃以風病為多術，豈勝謬邪。
　　酆都山上樹木水澤如世間，但稻米粒幾大，味如菱，其餘四穀不爾，但名稻為重思耳。杜瓊作《重思賦》曰：霏霏春茂，翠矣重思，靈炁交被，嘉穀應時，四節既享，祝人以祀，神禾鬱乎，浩京巨穗，橫我玄臺，爰有明祥，帝者以熙，此之謂矣。此更說酆都中事，仍復及重思耳。說祝人有祠者，不容有蒸嘗之義，當即是前所云獻奉仙官故也。又鬼年限足，應受餘生，亦復死便有祠事矣。杜瓊字伯瑜，蜀人也。博學有才思，注韓詩，兼明數術，逆記魏當代漢，仕劉禪時，為鴻臚太常，延熙十三年亡，年八十餘耳。
　　侍帝晨有八人：徐庶、龐德、爰偷、李廣、王嘉、何晏、解結、殷浩，並如世之侍中。李廣，漢武驍騎將軍，征匈奴時被吏譴，憤慨自刎而死。王嘉，蜀郡人，平帝時為郎中，至王莽，乃棄官還鄉，不肯臣公〔孫〕述，伏劍而死。徐庶，字元直，穎川人，薦諸葛亮於劉備，後魏武虜其母，乃歸魏，仕至中丞，明帝大和中病亡。龐德，字令明，南安人，隨張鎮南降魏武，拜立義將軍，屯樊城，為關羽所害，謚杜侯，迎喪葬鄴，身首如生。爰愉，字世都，濮陽人，有才辨，多術藝，事晋武，辟司徒魏舒府，位至侍中、中書令監。解結，字稚連，濟南人，係弟也。一仕晋黃門侍郎、中丞、荊豫州刺史、尚書。趙王倫時，為孫秀所害也。何、殷二人，以注在前，前所說唯道二人，今當是更請問，乃悉具顯之。
　　四明公及北斗君並有侍帝晨五人，其向者八人，是北大帝官隸耳，選用亦同。侍帝晨之號，仙官亦有，俱是侍中位也。此言選用并同，不知止取名位，當品才識，兼論功德耶，此諸人才位永不相類，恐幽途所詮，別當有以耳。
　　又有中郎直事四人，如世之尚書也。戴淵、公孫度、劉封、郭嘉，今見在職。封者，是玄德之養子。此職應是太帝領僚，如今散曹尚書耳。戴淵，字若愚，廣陵人也，仕晋，歷位至護軍、尚書僕射、驃騎將軍，與周頗俱為王敦所害，贈光祿，謚簡侯。公孫度，字叔濟，遼東人，淵之祖也。初為遼東太守，建安中遂僭號稱王，建太子羽儀，傳國子康，至孫淵，被司馬宣王所煞。開封#11，本羅侯寇氏子，劉備未有兒，養為息，性剛猛，有氣力武藝，後建節度，賜死。此異族為嗣，亦是仍得襲姓也。郭嘉者，字奉孝，穎川陽翟人，魏武謀臣，為軍謀祭酒，病亡，年三十八，謚真侯也。
　　玄德今為北河侯，與韓遂對統，今屬仙官。仙官又有北河司命禁保侯，亦司三宮中事，乃隸東華官，保命君領之。此則是北河侯，必是相統屬矣。劉備，字玄德，涿郡人，初起義兵，後遂逮蜀稱尊號，三年病亡，年六十三，謚昭烈皇帝。尋于時同為三國之主，魏武、孫策今位任皆高，劉此職雖小，而隸仙官，其優劣或可得相匹也。韓遂，字文紂，某某人，漢末阻兵，構亂西土，建安二十五年魏武伐之，奔金城之內，為其將麴演等所害。遂乃驍雄，而未免寇難，乃得與劉備對仕，殊為不類。兼隸仙官，益復超顯也。
　　又有大禁晨二人，如今尚書令，漢光武及孫文臺二人居之。光武劉秀，字文叔，高祖八代孫，起兵討王莽、赤眉，平定天下，即位三十三年病亡，年六十三。孫堅，字文臺，吴郡人，策父也。袁衛表為破魯（虜）將軍，豫州刺史，討董卓，後伐劉表。初平二年，為表將軍黃祖部下人所射亡，年三十七。堅雖忠烈而位微，今與天子同職，亦似韓遂之匹玄德也。
　　又有中禁晨，如今之中書令監，有二人，顏懷、楊彪二人居之。懷字思季，彪字文先者。顏懷，字思季，未聰此人。楊彪，字文先，弘農人，漢司空，楊修父也。值董卓傳亂，扶濟獻帝，東西危苦，備經三司，至魏文黃初六年乃亡，年八十四。
　　許長史父，今為彈方侯。彈方侯有二人，各司南北。許長史為南彈方侯，劉贊為司馬，鮑勛為北彈方侯，韋遵為司馬，亦各主南北門籥。許領威南兵千人，鮑勛領威北兵千人，大都備門、主收執而已，如今世有羽林監威南威北兵，如道家天丁力士甲卒之例也。二禁晨及南北彈方侯，亦應並是北帝官屬也。受此語時，未必不呼許名，恐是楊自不疏之耳。北帝呪所謂威南、威北，即謂此兵，當是驍勇者也。許氏事具在別篇。劉贊，字正明，會稽長山人，少為部吏，好讀兵書，慷慨有大志，擊黃巾賊傷足，一腳屈，遂自割筋得伸，後為左護軍，與孫峻征淮南，未至病困，為魏將蔣斑所逼被害，年七十。鮑勛，字叔業，鮑宣九世孫，即鮑信子也，清白有高節，漢建安中為中庶子黃門郎，魏文帝御史中丞，數諫諍忤旨，左遷治書執法，後被誅。韋遵，字公藝，吴人，即韋昭之孫也。博學有文才，善書，仕晋成穆之世，為尚書佐民郎，中書黃門侍郎，代王逸少為臨川郡守，以母憂亡，年六十四也。
　　孫策為東明公賓友。孫堅長子，字伯符，漢末嗣父領衆，先制江東，乃欲定中國，拜討逆將軍，封吴侯，臨過江輕獵，為仇客所射，瘡發而亡，年二十六，弟權代任，後追鎰長沙桓王。策初從東出，煞道士干吉，後照鏡見之，驚忿叫，故瘡潰而死。尋項羽之英傑，逾於孫遠矣，俱是不得王，而獨不顯出，乃歷世相傳，云為吴興十山王，常居郡廳上，故太守不敢上，上者輒死，亦別為立廟，呼為霸王也。
　　真誥卷之十五竟
　　#1『少好道』，應作『少道』，人名。
　　#2『在』字原誤作『卯』。
　　#3『卦』應作『封』。
　　#4『公』字當作『功』。
　　#5『俱』字原誤作『但』。
　　#6『赦』字原誤作『赫』。
　　#7『清州』當作『青州』。
　　#8『晋成穆公』當指晋成帝、穆帝。
　　#9『大州軍』當作『大將軍』。
　　#10『火』字當作『考』。
　　#11『開封』應作『劉封』。
　　真誥卷之十六
　　金闕右卿司命蓬萊都水監梁國師貞白真人華陽隱居陶弘景造
　　闡幽微第二
　　漢高祖為南明公賓友，劉邦字季，沛郡豐人，起自布衣，伐秦平項，創漢之基，即位十二年病亡，年六十二。
　　晋宣帝為西明公賓友，司馬懿，字仲達，河內人也，魏世為大將軍、太傳，嘉平三年病亡，年七十二，贈相國，謚宣文侯，晋武受揮，追謚高祖宣皇帝。
　　荀或為北明公賓友。荀或，字文若，穎川人，漢武末#1為尚書令，有風儀識鑒。初為魏武謀臣，欲以安漢社稷，被疑，懼服藥自盡，年五十，謚敬侯，追贈太尉。荀之列在賓友，亦如延陵之匹四明，位雖非亞而德望賢矣。
　　其中宿運先世有陰德惠救者，乃時有徑補仙官，或入南宮受化，不拘職位也。在世之罪福多少，乃為稱量處分耳。大都行陰德，多恤窮厄，例皆速詣南宮為仙。在世行陰功密德，好道信仙者，既有淺深輕重，故其受報亦不得皆同，有即身地仙不死者，有託形尸解去者，有既終得入洞宮受學者，有先詣朱火官煉形者，有先為地下主者乃進品者，有先經鬼官乃遷化者，有身不得去，功及子孫，令學道乃拔度者，諸如此例，高下數十品，不可以一求之。
　　庾元規為北太帝中衛大將軍，取郭長翔為長史，以華飲為司馬，此所謂軍公者也，領鬼兵數千人。辛玄子所說與此大異，恐是受有前後，或能幾被迥換故耳。庾亮，字元規，穎川人，咸和中為征西將軍、江荊豫三州刺史，鎮武昌。咸康六年於鎮病亡，年五十二，贈太尉，謚文康公。未病時，乃獨見陶侃乘輿來讓之，於此得病而亡。郭翻，字長翔，武昌人，少有高志，庾欲引為上佐，不肯就，亡後與其兒《靈語》云：庾公作撫東大將軍，治在東海之東，統十萬兵，取吾為司馬。間者本欲取謝仁祖，選官以為資望未足，蔣大侯先取為都尉，是以拘逼王長豫為長史，委以軍事，甚有高稱。又云王丞相為尚書令，大用事，决萬機。按如此語，即玄子所說，如復似應在前，今以郭為長史，當是後更轉任，但謝仁祖在世為僕射、鎮西將軍，乃言資望未足，殊為難辨。王丞相即王導，長豫是導之元子，早亡。華歆，字子魚，平原人，為豫章太守，同孫策，策亡從魏武帝，歷顯位為司徒、太尉，封博平侯，太和五年亡，年七十三，謚敬侯。
　　孔文舉為後中衛大將軍，以張繡為司馬，唐固為長史。孔融，字文舉，魯人，孔子二十代孫，漢末名士，為北海太守，後為曹公所害。張繡，武威人，濟從子也。漢末因亂起兵，後降魏武，為破羌將軍，從征烏丸，未至柳城亡，謚定侯。唐固，字子正，丹陽句容人，修身謹行，博學儒衛，注《國語》、《公羊》、《穀梁傳》。孫權漢武#2四年，為尚書僕射，年七十餘病亡耳。
　　陶侃為西河侯，亦領兵數千，近求滕含自代，猶未許侃，以徐寧為長史，寧坐收北闕叛將不擒，免官，當以蔡謨代寧。陶侃，字士衡，先自丹陽人，遷居鄱陽，後徙廬江，而屬潯陽柴桑。晋世累經征討，大有功，位至侍中、太尉，都督八州，荊、江二州刺史，長沙公。咸和四年還長沙、亡於樊谿，年七十六，贈大司馬，謚桓公。庾亮代之，而郭長翔《靈語》云：陶公正有罪謫，未得叔用。又《別記》云：陶公亡後，少時遣先奮死，傳教與其兒。相傳云：公謝郎連與庾公相言語天上事始判，故令郎知。于時庾猶存，後三四年而亡。滕含#3，子並，南陽西鄂人，永和中為平南將軍、廣州刺史，于州病亡，謚戴侯。陶以其自代資位，復是奇懸。徐寧，字安期，束海剡人，羨之祖也。初，桓累舉與庾亮，為護軍功曹，稱為添岱清士，後仕至正員吏部郎、冠軍江州、順陽簡侯。羨之年少時，嘗來形見，自稱我是汝祖，戒其禍福，後並如言。蔡謨，字道明，陳留考城人，克子也。位至揚州刺史，又授司徒，不受，永和十二年病亡，年七十六，贈司空，謚文穆公。尋此不擒叛將，亦是鬼鬼不能相制，由如人也。人皆非自然威攝，仙真猶尚握節持鈴，以勒比輩，而況其間類乎。
　　四鎮皆領鬼兵萬人，中官領兵不過數千。四鎮有泰山君、盧龍公、東越大將軍、南巴侯四官，各領萬人。四鎮非正是四方，今此處並在中國，迥還不過數千里耳，他方復應大有，所以後言數百處也。
　　何曾為南巴侯。何曾，字穎考，陳郡陽夏人，何夔子也。性豪侈而博學孝悌，初仕魏世，稍遷尚書、征北將軍、司徒，封朗陵侯，晋太尉太保太宰朗陵公，太始四年亡#4，年八十餘，縊曰元公。
　　曹仁為盧龍公。曹仁，字子孝，魏武從弟，雄勇冠世，善弓馬，數從征伐有功，位至車騎將軍，都督荊陽#5益州諸軍事、大將軍，封陳侯，黃初四年病亡，年五十六，縊曰忠侯也。
　　劉陶為東越大將軍。漢魏晋凡有三劉陶。後漢者字子奇，穎川人也，靈帝侍中、尚書令，後繫獄閉黑而死。魏世者字季冶，淮南人，劉曄之子也，才辨而無行，曹爽用為選部郎，後出平源#6太守，景王誅之。晋初者字正輿，沛國人，永嘉中為揚州刺史。些二人不知何者是東越大將軍，以意言之，多是正輿耳。
　　荀覬為太山君。荀頗，字景倩，或第四子也。博學有詞理，佐命晋世，起家為黃門郎，遷尚書僕射，司空、太尉、太傳。太始十年亡，年七十，謚曰康公。《蘇韶傳》云：劉孔才為太山公，欲反，北帝已誅滅之。孔才即劉邵也。又梅頤為豫章太守，夢被召作太山府君，克日便亡。不知此二位與君復各是異職否耳。又云有太山令。
　　領一萬兵鎮處，亦有數百處也。領數千兵鎮處，亦有數百處，更相統隸耳，皆有長史司馬。王文度鎮廣陵，忽見卒來，召作平北將軍、徐兖二州刺史。王云：我今已作此官。卒云：此是天上職耳。須臾去，尋迎至而亡失。天地間事理，乃不可限以胸臆而尋之。此幽顯中都是有三部，皆相關類也。上則仙，中則人，下則鬼，人善者得為仙，仙之謫者更為人，人惡者更為鬼，鬼福者復為人，鬼法人，人法仙，循還往來，觸類相同，正是隱顯小小之隔耳。達者監之，便無復所關。
　　荀頜取顧衆為太山將軍，用曹洪為司馬，桓範為長史。顧衆，字長始，吴郡人，顧愷孫，顧祕子也。仕晋丹陽尹，領軍尚書僕射，永和二年亡，年七十三，追贈特進，謚靖伯。曹洪，字子廉，魏武從弟，家大富而儉吝，數征伐，為驃騎將軍，封樂成侯，太和六年病亡。桓範，字元則，沛國人，有才學籌策，仕魏世，位至太司農，黨曹爽被誅也。
　　王逸少有事，繫禁中已五年，云事已散。即王右軍也。受時不欲呼楊君名，所以道其字耳。逸少即王庭兄曠之子，有風炁，善書，後為會稽太守，永和十一年去郡，告靈不復仕。先與許先生周旋，頗亦慕道，至昇平五年辛酉歲亡，年五十九。今乙丑年，說云五年，則亡後被擊。被繫之事，檢邇未見，其咎恐以懟憾告靈為謫耳。
　　蔣濟為南山伯，領二千兵。蔣濟，字子通，楚國平阿人，仕漢魏，歷位至太尉，從宣王誅曹爽，其年亡，謚景侯。為領軍時，有其婦夢亡兒為太山五伯，來迎太廟西，孫阿為太山令，求囑阿乞轉在好處。濟即為仍之，阿亦即亡。後又夢云：已蒙轉錄。事凡如此例。鬼官職位雖略因生時貴賤，而大有舛駁，皆由德業之優劣，功過之輕重，更品其階叔，不復得全依其本基耳。
　　王庾為部鬼將軍。庾字世將，瑯瑘人，修齡父也。多才藝政書，善屬文，解音聲，位至平南將軍、荊州刺史，年四十七病亡，贈驃騎，謚康侯也。
　　此有識位者，粗相識耳。其無位者不可一二盡知之。如此散者無限數也。此皆後段所說，似猶是荀中侯，所以止道或不稱姓，而顗復云姓，恐以分別周顗也，所說人多是近世，當由代謝參差，兼易憶識者矣。三代乃遠，而兩漢魏晋，實有一段才名人，如劉向、董仲舒、揚雄、張衡、蔡邕、鄭玄、王弼、阮、嵇之儔，並不應空散。數術有如管、郭，亦無標邊，故當多不隸三官，頗得預於仙家驅任矣。前論帝王中亦不均，魏文、晋武，受命之主而不顯，反言魏武、晋宣。孫權應與劉備同，亦不載，道策。此並當啟國之基，功高樂推故也。其繼體守文之君，都無所出矣。 
　　右以前後兩過受事，皆是楊君受旨，書多儳治。又掾更寫兩本，悉無異，並各成一卷，相隨始末訖此耳。
　　許肇今為東明公右帥晨。帥晨之任，如世間中書監。許肇，字子阿，即長史七代祖，司徒敬也。雖有賑救之功，而非陰德，故未蒙受化，既福流後葉，方使上拔，然後為九宮之仙耳。此帥晨之官，四明亦並應有之。
　　邵奭為東明公，云行上補九宮右保公。前云邵為南明公，今乃是東，若非名號之誤，則東南之差，既尋當遷擢，則必應是啟中君，脫爾云邵耳，亦可是有甘棠之德，故不限其年月耳。
　　右七月十六日夜，定錄君所告。
　　此二條別受，不關酆記部。
　　辛玄子自叙并詩
　　此下剪除半行去，不知當是何字也。
　　玄子，字延期，隴西定谷人，漢明帝時諫議大夫，上洛、雲中、趙國三郡太守辛隱之子。辛隱，字某某，檢外書未得此位業。按諸辛舊關隴豪族，前漢有辛慶忌，後漢有辛繕，並高直之士，辛毗是其七世孫，則隱是毗之八世祖，但一百四五十年中而已，八世嫌其太促耳。玄子少好道，遵奉法戒，至心苦行，日中菜食，鍊形守精，不遘外物。州府辟聘，一無降就，遊山林，棄世風塵，志願憑子晋於維岑，倡陵陽於步玄，故改名為玄子，而自字延期矣。不圖先世之多愆，殃流子孫，結眚刊於帝簡，運沉逮於後昆，享年不永，遂沒命於長梁之津。西王母見我苦行，酆都北帝愍我道心，告勑司命，傳檄三官，攝取形骸，還魂復真，使我頤胎，位為靈神，於今二百餘年矣。溺水致命，事同王衍之女，恐即此形骸皆不復得生，並是反質胎神耳。雖有道心，而無道業，故不得便居仙品也。近得度名南宮，定策朱陵，藏精待時，方列為仙，而大帝今且見差，領東海侯，代庾生，又見選補禁元中郎將，為昊越鬼神之司，王事靡鹽，斯亦勞矣。若夫冠晨佩青，蕭條羽袂，嗚鈴仙階，轉軿瓊室者，雖實素心而卒日也。恨未便得與玄真併羅，同晏琨塘，察鈞韶之遺音，攘靈芝乎幽峰，振翠衣於九霄，儛玄翮於十方耳。方當攝御群鬼，領理是非，處衆穢之中間，聲交於邪魔之紛紜，事與道德為闊，眼與盱真為鍊，熟比熙寂於玄境，逍遙於太初哉。夫同聲偕合，物亦類分，相聞邈矣，係景委積，是以名書上清，丹錄玄殖，有道之氣，與靈合德，託體高輝，故來相從，今贈詩三篇，以叙推情之至也。其辭曰：楊君既為吴越司命，董統鬼神，玄子職隸，方應相關，故先造以陳情也。尋鬼書既異，不應是自運筆，亦當口受疏之耳。
　　疇昔入冥鄉，順駕應靈招。神隨空無散，炁與慶雲消。形非明玉質，玄匠安能彫。踝足吟幽唱，仰首翫嗚條。林室有逸歡，絕此軒外交。遺景附圓曜，嘉音何寥寥。此篇叔事適之本志也。
　　寂通寄興感，玄炁攝動音。高輪雖參差，萬仞故來尋。蕭蕭研道子，合神契靈拎。委順浪世化，心摽窈窕林。同期理外遊，相與靜東衣。此篇申情寄之來緣也。
　　命駕廣酆阿，逸跡超冥鄉。空中自有物，有中亦無常。悟言有無際，相與會濠梁。目擊玄解了，鬼神理自忘。此篇論人鬼之幽致也。
　　玄子云：魏時辛毗，字佐治，是七世之孫也。漢建武一年，從隴西徙居穎川陽翟縣。毗仕魏世，使持節大將軍，司馬宣王軍帥衛尉，封侯。毗子名敞，為河內太守太常卿。所說並與《魏書》同也。
　　玄子云：庾生者，晋庾太尉也，北帝往用為撫束將軍，後又轉為束海侯，今又用為鄧臺侍帝晨右禁監。近取馮懷為司馬。恃帝晨，如今世侍中。右禁監，如世右衛將軍，而甚重。如說與前大異，當是後遷侍中，領衛，便是勝中懷將軍#7也。帝晨無司馬，此是右禁之職耳。馮衛#8，字祖思，長樂人，晋成帝時為太常、散騎常侍，卒追贈金紫光祿階也。
　　左禁監是謝幼輿，以鄧岳為司馬。此則准左衛將軍也。幼輿名鯤，即謝安伯謝尚之父也，為王敦長史，豫章郡太守，年五十三病亡，贈太常，縊康侯。鄧岳已在前，而云代周顗為司馬帥耳。
　　郄南昌公，先為北帝南朱陽大門靈關侯，後天轉為高明司直。昔坐與劉慶孫爭，免官，今始當復職也。高明司直，如世尚書僕射。前云郄為南門亭長，亭長恐即靈關之職，既以周撫代，故得轉司直。而郭長翔《靈語》亦云：郄公甚屈，為天門亭長。舊選常用州征二千石，未有三公作也，如此所以得速遷。劉慶孫，名輿，中山人，劉越石之兄也。才識辯贍，為東海王越長史，永嘉中病指疽而亡，年四十七，贈驃騎將軍，謚真侯也。
　　何次道今在南宮承華臺中，已得受書，行至南嶽中。此人在世，施惠之功甚多，故早得返形。前荀公說何始得還朱火，今言已受書，則玄子所受後成在後耳。
　　周伯仁近見用為西明公中都護。中都護，如世太傅之官也。坐選鄧攸不平，左降為中護。中護准少傅。周本司命帥，當得程遐代而遷此官也。鄧攸，字伯道，平陽襄陵人，仕晋為太子洗馬、吏部郎、河東太守，為石勒所沒。後得還江東，為吴郡太守、吏部尚書，自咸和元年病亡，贈光祿。攸從胡叛還時，乃棄其己兒，自擔亡弟之子來渡江，遂自無兒，絕後嗣，謝安歎曰：天道無知，令鄧伯道無兒。
　　右辛玄子所言，說冥中事亦多矣。今粗書其贏者耳，不復一二具說。此記雖玄子所受，而雜有楊君之辭也。楊書不存，今有掾寫本耳。此紙後又被剪缺，恐事亦未必盡。
　　夫至忠至孝之人，既終，皆受書為地下主者，一百四十年乃得受下仙之教，授以大道，從此漸進，得補仙官，一百四十年聽一試進也。此地下主者，亦即是洞中所記李更等者，非別鬼官復為主者也。一百四十年一進，便入第二等，給仙人使，乃得稍受道教耳。至孝者能感激鬼神，使百烏山獸巡其墳埏也。至忠者能公犯直心，精貫白日，或剖藏煞身，以激其君者也。比干今在戎山，李善今在少室，有得此變鍊者甚多，舉此二人為摽耳。比干剖心，可為至忠，至於孝子感靈者，亦復不少，而今止舉李善，如似不類。當李善之地，乃可涉忠而非孝迹也，恐以其能存李元後胤，使獲繼嗣，因此以成其孝功，所不論耳。若程嬰齊、孫杵臼，亦應在孝品矣。李善，字次遜，本南陽育陽李元家奴。漢建武中，元家人之死盡而巨富，唯盡一孤兒，名續祖，尚在孩抱。諸奴復共欲煞之，而分其才。善乃密負續祖逃瑕丘山中，哺養乳，乃為生計。至十歲餘，出告縣令鍾離意，意於是表薦，悉收其群奴煞之，而立續祖為家，光武拜善為太子舍人，後遷日南、九江太守。其事迹正是如此，而《鍾離傳》所說，少復有異耳。
　　夫有上聖之德，既終，皆受三官書，為地下主者，一千年乃轉補三官之五帝，或為東西南北明公，以治鬼神，復一千四百年，乃得遊行太清，為九宮之中仙也。以年限言之，是聖德更不及忠孝也。計此終後凡二千四百年，乃得入仙階，益知前應是夏啟，非召公明矣。季子亡後，至晋興寧，始八百八十許，未滿千歲，不知那已為明公耶。鄧都中所記，都無頓說五帝者，恐此如北帝之例，復有五耶。所以後言英雄者，為五帝上相，而北帝有秦皇矣。又《蘇韶傳》云：揚雄、張衡等為五帝。揚、張既非上聖，爵位亦卑，不應得與炎帝為儔，復當或有小五帝，不論耳。揚、張之事，亦或不然也。
　　夫有蕭邈之才，有絕衆之望，養其浩然，不營榮貴者，既終，受三官書為善爽之鬼，四百年乃得為地下主者，從此以進，以三百年為一階。此事是高士逸民之品也。從主者以去，是入仙階，不復為鬼官耳。
　　夫有至貞至廉之才者，既終，受書為三官清鬼，二百八十年乃得為地下主者，從此以漸，得進補仙官，以二百八十年為一階耳。此格復是小勝高士，而年數倍於忠孝，故知忠孝貞廉，為行之耳。
　　夫至廉者，不食非己之食，不衣非己之布帛，王陽有似也。此目應以夷齊為摽，高士中亦多此例，而今乃舉王陽，當年淳德自然，非故為皎潔者也。王陽，先漢人也。
　　夫至貞者，紛華不能散其正炁，萬乘不能激其名操也。男言之，務光之行有似矣。女言之，宋金漂女是也。貞者，非止不淫於色，亦是淡乎榮利也。務光辭揚讓，而負石投河。宋女，恐是子胥所逢浣紗於漂水之陽者，後既投金以報之，故謂之金漂。漂字或應作漂字耳。
　　先世有功在三官，流逮後嗣，或易世鍊化，改氏更生者，此七世陰德，根葉相及也。既終，當遺腳一骨以歸三官，餘骨隨身而遷也。男留左，女留右，皆受書為地下主者，二百八十年乃得進受地仙之道矣。臨終之日，視其形如生人之肉，脫死之時，尸不強直，足指不青，手足不皺者，謂之先有德行，自然得尸解者也。此是先世有陰功密德，不拘於邇者，既非己身所辦，故以一骨酬副三官也。此骨恐是質形之骨，非神形之骨，既被遺落，當復重生之耳。火都論仙鬼中諸人，在世有剖腹刎頸，支體分裂死者，永自不關後形，其神先以離出，故今形可得而斃傷殘，初不斷神矣。而世或有見鬼身不全者，蓋是尸魄託骸者耳，非其大神本經之主也。尸解之說，復有多條，已抄記在第三篇中耳。
　　右此五條，皆積行獲仙，不學而得，但為階級之難造，道用年歲耳，要自得度名方諸，不復承受三官之號令矣。此雖五條而有七事，事中復有輕重，非至志者亦不辦得此例也。今預在學道之品，微微小業，便可與之比肩，呪乃真妙者乎。由是言之，可不自督耳。
　　諸有英雄之才，彌羅四海，誅暴整亂，拓平九州，建號帝王，臣妾四海者，既終，受書於三官四輔，或為五帝上相，或為四明公賓友，以助治百鬼，綜理死生者，此等自奉屬於三官，永無進仙之冀，坐煞伐積，酷害生死多故也。酆宮中諸人職皆是矣。疑荀或一人清秀整潔，非跋扈虐害，唯以謀謨智策佐魏武耳，乃得為賓友，與漢高等比位，恐當別有旨趣。凡在世有才識藝解，為一時所稱者，既沒，並即隨才受其職位，不必執其在生之小罪，先充諸考謫也。若過為非理，是所不論，若悠悠冗散，不辯異人者，罪無大小，悉當安之。#9
　　秦始皇今為北帝上相，劉季今為南明公賓友，有其人甚多，略示其標的耳。此是舉建號帝王者之宗耳，北帝之有上相，亦當如四明之有賓友也。
　　齊桓公今為三官都禁郎，主生死之簡錄。晉文公今為水官司命。其楚嚴公、趙簡子之徒數百人，今猶散息於三官府，未見任也。此等名位，自是三官之寮耳，無豫真仙家事矣。五霸亦一時之雄，齊桓、晋文處職並要。楚嚴公，即莊王也。簡子雖非霸限，亦擅命專制，所夢天帝使射熊之事，必是北帝之府矣。《劍經序》稱燕昭亦得仙。燕昭，六國時英主，遂不墮於三官，乃知鍊丹獨往，亦為殊拔也。從論忠孝已來，至此，並出掾寫。《劍經》中東卿司命所說，即是鬼神事，謹抄出繼此，以相證發。自三代已來，賢聖及英雄者為仙鬼中，不見殷湯、周公、孔子、闔聞、勾踐，春秋時諸卿相大夫，及伍子胥、孫武、白起、王蓊，下至韓信、項羽輩。或入仙品而仙家不顯之，如桀紂、王莽、董卓等，凶虐過甚，恐不得補職僚也。而異域有冒頓、跋頓、石塊#10、石勒諸驍傑，亦都不預及言之耳。
　　真誥卷之十六竟
　　#1『漢武末』 當作『漢末』。
　　#2『漢武』，疑當作『黃武』。
　　#3『含』字下疑缺『字』字。
　　#4『亡』字原誤作『十』。
　　#5『陽』字當作『揚』。
　　#6『平源』當作『平原』。
　　#7『中懷將軍』，疑當作『中衛將軍』。
　　#8『馮衛』，疑當作『馮懷』。
　　#9『安之』，疑當作『案之』。
　　#10『石塊』，當指鮮卑檀石槐。
　　真誥卷之十七
　　金闕右卿司命蓬萊都水監梁國師貞白真人華陽隱居陶弘景造
　　握真輔第一
　　蕭寂華門，研神保形，和魂夷炁，守養神關者，豈可以與夫坐華屋，擊鍾鼓，饗五鼎，艷綺統者同日而論之哉。大羅之與籠樊，俱一物耳，是以古之高人，皆去彼而取此矣。老氏寧悶悶，不察察，而況我之鄙夫。未知此一篇是何書中語，既有道之辭，故聊以抄出，是兩手書耳。
　　玄玄即排起。注之曰：故玄玄以八風為橐籥，天地為隄防，四海為罋罌，九州為裨糠，積之以萬殊，蒸之以陰陽，其陶鑄也。充隆吹累，剛柔清濁，象類不同，呼吸含吐。〔調彈〕#1恭柏榮。注之曰：九絕獸，神禽也，罔起此在乎，群麗擥搰乎。激奇之際，終年不足以極其變，萬殊不足以適其內，日月不足以曜其目，八澤不足以遊其足，青雲為卑，九垓為淺，八絃為小，四極為近，以此變動無常，恒入芥子之內，玉晨之玉寶，太微之威神矣。玄玄即排起，調彈恭柏榮，並是《神虎隱文□揮神詩》中句，如今再注之，乃取揚雄《玄為論》中語，更小增損易奪之，故當是理符義會可得然也。
　　夫心與治遊乎太和，唯唐虞能充其任矣。神與化蕩乎無境，唯伏羲能承其統。故二十五絃之具，非牙曠不能以為神；弓矢質的之具，非羿逢蒙不能以為妙耶。此一篇亦是《玄為論》中語，不知此復以何所明喻耳。猶如引《抱朴外篇□博喻》中語也。凡有異處，皆以朱書為別如此也。
　　若夫奇神絛詭，恢譎無方，陰陽之所煥育，川澤之所函藏，則羲和浴日於甘淵，烏飛司景於扶桑，江婔登湄而解珮，二女禦風於瀟湘，潜蛟龍戰於玄泉，蕃丘喪馬於淮陽，靈洲海運於南極，東山遙集於帝鄉，驛驪抗轡於巨龜，江使感夢於宋王。是以洞庭雖廣，濟之不容刃，廬龍雖峻，越之不崇朝，岷山懸嶺，絕闊千仞，束馬綿竹，則安樂歸晋，遼海泱瀁，橫帶天渠，公孫不競，則其亡忽諸。若夫飛壺白馬，即墨天山，三江之浸，九河之源，尚曷足語哉。吾子飛軒結駟，駕陌林薄，徒聞山河之寶，魏國所以未究，夫 吳起一言，而武侯心作也。此二條是庾闡《楊都賦》中語也。凡四條並異手書之，小度青紙，乃古而拙。此既與真書相連，故並存錄，相隨載之也。楊君。
　　秦始皇作長安渭水橫橋，廣六丈，南北三百八十步六十八間，漢時橋北置都水令丞，領徒千五百人，署屬京兆，董卓壞之，魏武帝更作，廣三丈，今橋是也。夫鍾，瑞物也。當金氏之世，有六鍾將必見乎。晋朝五霸諸侯，厥德過之，故六鍾嘉瑞耳，非復耳，事誤子孫也，預告寧無唈唈乎。此注下四十八字，黃民手所妄益，是載義羲#2十二年霍山崩出六鍾，故欲附會宋祖，輒立此辭，而不知事類大乖，追可忿笑。
　　秦為阿房殿，在長安西南二十里，殿東西千步，南北三百步，上坐萬人，庭中可受十萬人。二世為趙高所殺於宜春宮，宮在城南三里，二世葬其傍。司馬相如所云墓蕪穢而不修者，是也。
　　秦斂天下兵器，鑄以為銅人十二，置此十四字共一行，行前魚爛，餘十在今足令成字如此。之諸官。漢時皆在長安，董卓壞以為錢，餘二人徙在青門裹東宮前。魏明帝欲徙詣洛，載至霸城，重不能致，今在霸城大道南。胸前有銘曰：皇帝二十六年，初兼天下諸侯，以為郡縣，正法律，均度量，大人來見臨洮，身長五丈，足邇六尺。秦丞相蒙恬、李斯所書也。
　　―缺失秦字廟中鍾處四枚，皆在漢高祖廟中，魏明帝徙二枚詣洛，故尚方南銅駝巷中是也。
　　漢昭帝平陵，宣帝杜陵，二銅鍾在長安，夏侯征西，欲徙詣洛，重不能致之。在青門裹道南，其西者是平陵鍾，東者杜陵鍾也。此後少始皇陵一事。
　　鴻門在始皇陵北十餘里，《漢書》云張良解厄於鴻門者也。
　　秦王應是楚王，作秦王誤耳項籍以沛公為漢王，都漢中，而分關中為三秦。章邯為雍王，都大丘，今槐里是也。司馬欣為塞王，都櫟陽，今萬年縣是也。董翳為翟王，都高奴。高奴縣在咸陽西北今雀。
　　高祖自漢中北出襲，三面皆平之。《漢書》云：乘釁而運，席卷三秦者也。此三縣今皆有都邑故處也。此後少十五六條事，當是零失也。
　　杜陵，宣帝陵也。宣帝少依許氏，在杜縣，葬於南原，立廟於曲池之北，號曰樂遊廟，因菀為名也。徙關東名族四十五姓，以陪杜陵。司馬相如吊二世云：臨曲江之隆洲，謂曲池也。此一條增損，語小異，不解那得始此。
　　右此前十條，並楊君所寫，錄潘安仁《關中記》語也。用白棧紙，行書極好，當是聊爾抄其中事。
　　東方有赤氣，之內有詠言曰：小鮮未烹鼎，言我巖下悲。此是東華宮中歌詩之辭。
　　整控啟素鄉，河靈已前驅。此兩句是揮神詩中之辭。
　　風伯不搖條，神虎所挾扶。十一月二十四日，鯈忽之間，聞洞房中云：在丹幞帳中有如人聲，讀書如此。此是存洞房三真事，并前條，並楊所自記所感聞之事也。
　　得書，知洗心謝過，甚叔虛心，相行復來，張生頓首。
　　覺題云許君
　　近知來有北行事，恨不面，今致黃長命縷一枚，後復果不，張生頓首。
　　覺題云楊君
　　夢見一人似女子，著烏毛衣，賫此二短折封書來。發讀，覺見憶昔有此語，而猶多有所忘，又夢後燒香當進前室。此并記夢見張天師書信，云張生者即應是諱，今疏示長史，故不欲顯之。又見系師注《老子內解》，皆稱臣生稽首，恐此亦可是系師書耳。
　　興寧三年四月二十七日，楊君夢見一人，著朱衣，籠冠，手持二版，懷中又有二版，召許玉斧出。版皆青，為字云：召作侍中。須臾玉斧出，楊仍指此是許郎。玉斧自說：我應十三年，今便見召，未解儀體。向人答：若爾可作刺。玉斧作屬道，未解儀典，方習厲之，言須十三年。向玉斧揖而去。此掾書半紙，是口受寫楊君所夢，故猶內楊事中。侍中之位，所謂侍帝晨者也。版青為字，即青鐮白問也。
　　四月二十九日，夜半時，夢與許玉斧俱座，不知是何處也。良久，見南嶽夫人與紫陽真人周君俱來，坐一床，因見玉斧與真人周君語曰：昔聞先生有守一法，願乞以見授。周君曰：寡人先師蘇君，往曾見，向言曰，以真問仙，不亦迂乎，僕請舉此言以相與矣。玉斧曰：情淺區區，貪慕道德，故欲乞守一法爾。言未絕，周君又言曰：昔所不以道相受者，直以 吳傖之交而有限隔耳。周是汝陰人，漢太尉勃七世孫，故云傖人也。君乃真人也，且已大有所稟，將用守一何為耶？言訖，豁然而覺，竟不知在何處。此夢甚分明，故記之。
　　四月九日戊寅，夜鼓四，夢北行登高山，迷淪不寤。至明日，日出四五丈乃覺。覺憶登山半日許，至頂上，大有宮室數千問，鬱鬱不可名。山四面皆有大水，而不知是何處。某因仰天，天中見一白龍，身長數十丈，東向飛行空中，光彩耀天。因又見東面有白衣好女子，亦於空中行，西向就白龍，徑入龍口中，須臾復出，三入三出乃止。又還某右邊，向某，而又覺某左邊有一老翁，著繡衣裳，芙蓉冠，柱赤九節杖而立，俱視其白龍。某問公：何等女子，徑入龍口耶？公對曰：此太素玉女蕭子夫，取龍炁以鍊形也，此人似方相隸為官也。某又問：翁何人來登此宇？公答曰：我蓬萊仙公洛廣休，此蓬萊山，吾治此上，府君故來，乃得相見我耳。某又問：公曰此龍可乘否？公答曰：此龍當以待真人張誘世、石慶安、許玉斧、丁璋寧也。某又問：一龍而四人共乘耶？公曰：此侍晨帝官龍也，譬如世轄車朱烏，更一日乘以上直也。須臾問，公呼此四賢，未來之問，某與公及此女，以敷席共坐山上，俱北向望海水及白龍，并有設酒食，酒中如石榴子，合食之，拌亦如世間拌，拌中鮭也。覺久久許，四人並束來，共乘一新犢車，青牛青油重車上來到，並揖此公及某，並共語。語畢，公見語曰：向所道四人，此則是也。覺張誘世年可五十，石慶安甚童蒙，年可十三四，許玉斧年如今日所見，丁璋寧年可三十四五許，並著好單衣，垂幀履版，惟慶安著空頂幘。公又曰：玉斧，府君師友也。某曰：不然。公又曰：張誘世，常山人，公弟子也。石慶安，汲郡人，鉤翼夫人弟子也，才均德敵，並人士也。公因語四人言：君并可各作一篇詩以見府君，老子亦願聞文筆之美言也。於是公各付一青紙及筆各一，以與四人，四人即取曰：但恐倉卒耳。
　　於是石慶安先作詩，其文曰：
　　靈山造太霞，堅巖絕霄峰。紫煙散神州，乘颼駕白龍。相携四賓人，東朝桑林公。廣休年雖前，所炁何蒙蒙。寔未下路讓，惟年以相崇。
　　次張誘世作詩，其文曰：
　　北遊太漠外，來登蓬萊闕。紫雲遘靈宮，香煙何鬱鬱。美哉樂廣休，久在論道位。羅併真人坐，齊觀白龍邁。離式四人用，何時共解帶，有懷披襟友，欣欣高晨會。
　　次許玉斧作詩，其文曰：
　　遊觀奇山峙，漱濯滄流清。遙觀蓬萊間，巘巘衝霄冥。紫芝被絳巖，四階植琳譎。紛紛靈華散，晃晃煥神庭。從容七覺外，任我攝天生。自足方寸裹，何用白龍榮。
　　丁璋寧作詩，其文曰：
　　玄山構滄浪，金房映靈軒。洛公挺奇尚，從容有無間。形沉北寒宇，三神棲九天。同寮相率往，推我高勝年，弱冠石慶安，未肯崇尊賢。嘲笑蓬萊公，呼此廣休前。明公將何以，却此少年翰。
　　四人作詩畢，並以呈公，公讀畢而笑曰：此詩各表其才性也。石生有逸才而輕邁，張生體和而難解，許生廣慎而多疑，丁生率隱而發遲。夫輕邁則真炁薄，難解則道不悟，多疑則思無神，發遲則得靈稽，所謂殊途者也，若能各返其迷悟，其所悟不當速也，府君弟子所謂管轄請論有疑，疑則無神者矣。
　　言詩畢，各起兵共下山，下山之頃，又見此女子乘白龍而北去，某與諸人步行南下，至山下而各各別去。公曰：復二十年，當共會於七業宮，遊此地也。於是豁然乃悟，汗流終日，不能飲食。初下半山，見許主簿來上，相逢於夾石之間，公語主簿曰：汝何來遲？吾為汝置四升酒，在山上坐處，可往飲之而還。逐我。主簿即去上山，須臾見還，行甚疾，未至山下相及，公曰：美酒不？答云勵．猶恨酸。公曰：此太平家酒，治人腸也。彥曰欲得長生飲太平，何酸之有耶？故是野家兒也，守一慎勿失，後當用汝輔翼君。於是共至山下，各別，某末將主簿及玉斧東去，公還上山。其三人西去五十步，公又遣一信見告云：許牙累府君。某答云：在意。到□ 十日夜，某先具疏此夢，上白諸真道：得此異夢，分明如不眠，不審是何等，願告之意。唯紫微夫人見答云：示真炁內感，靈求萬方，神來八玄，形與魂翔，此實著至之象，事顯幽冥，非虛構也，如洛公語也，可密示斧子等，勿廣宣露靈中旨也，非小事哉，深慎。衆真並笑，情靈曰：以冥通冥也，心感洞照，南嶽君之力也。又此一夢事，後東間寫得，既不自見本，不知誰書。所稱某處，是楊君又當書此以呈長史，故云某耳，又此四月或即是乙丑年，亦可是寅年耳。
　　十月二十三日夜，夢在一大山上，有人見告：此是蒙山大洞室中也。室四面坐相向，皆柏床龍鬚席，四壁多文字而不可了。許長史著葛帴單衣白祫坐束面。西向復有三人，皆錦衣平上幘，其一人自稱曰：我趙叔臺父，昔見汝於 吳下矣。定錄告云：昔趙叔臺、王世卿，亦言篤學，竟不知人意，為北明公府所引，則是似此人之子，而不知是何時人耳。吾坐北面南向，許長史伏坐上，因引筆作書，乃沉吟思惟，良久書畢，即見示曰：此書可通否耶？書曰：日月之道，虔晨再拜，今奉佳畫，酒盃盤一具於南方，來年六月，可以入郭，遣送之事，好而又好，水火之期，求我於大木之日矣。晟猶是成音，漢時亦有人名此。
　　有學之而不得者，未有不學而得之者也，信哉斯言。
　　右長史寫青紙上，因以見示。意中云作此書，欲以刻名也。
　　登難之曰：郭是何義？長史答曰：是洞中，似郭，非冢墓之郭也。又難曰：何以為虔？又答曰：虔者敬之始，下有文字，敬之文耳。又難曰：何以為晨？答曰：晟者日下成侍，日成而月得耳。三錦衣人同讚曰：幸哉幸哉，學不可欺往來至道之時。此一條楊自記所夢事，不知是何年，云六月入郭，未測斯徵也。此上半行被剪除，正應是稱姓名耳。
　　許先生前潜景逸世，隱光九霄，冥神洞觀，頤光靈府，幸甚幸甚。平昔周旋纏綿，盟誓超羣，先覺獨造方外。先生年乃大楊君三十歲，先生初入東山時，楊始年十六，絕邇時年十九，如此明楊小便好道也。
　　自隔暉塵，行已今日，東眄雲漢，涕先言隕，伏想玄宮融和，所莅休宜，時乘八風，平蕩滓翳，六天攝威，消滅魔氣，願使真正之信，流行三元，玄無之感，變無窮矣。君前臨發頻煩，想夢所見，贈惠手跡為信，既感冥通，銘得之後，絛忽未頃，如覺千載，適能得之，奇而難解，所謂微乎妙哉，微乎妙哉，近即疏記所夢，密呈。此先生被試後，楊君因書與之也，一書麻紙極好，此是寫本，所以得存耳。
　　羲頓首頓首，陰寒奉告，承尊體安和以慰，未得覲傾企謹白不具，楊羲頓首頓首。
　　羲白：公第三女昨來委療，旦來小可，猶未出外解，群情反側，動靜馳白。頃疫癘可畏，而猶未歇，益以深憂。給事許府君侯。此六字折紙背題。
　　羲白：二吏事近即因謝主簿屬鄭西曹，鄭西曹亦以即處聽，但事未盡過耳，事過便列上也。自己以為意，此段陳冑、王戎之徒，實破的也。謹曰：此書失上紙。
　　羲頓首頓首奉告，承尊體安和以慰，劉家昨夜去，使人惻惻似中後定也。羲明日早與主簿至墓上省之也。晚或復覲。
　　楊羲頓首頓首，先昨亦得車問，想當不審，且以惋怛之，自非研玄寶精，有凌霜之幹者，亦自然之常也。長史許府君侯。此六字題折紙背上也。
　　羲白：奉賜絹，使以充老母夏衣，誠感西伯養老之惠，然羲受遇過泰，榮流分外，徒銜戢恩眷，無以仰酬，至於絹帛之錫，非復所當，小小供養，猶足以自供耳，謹付還，願深見亮，羲白。
　　羲白：此間故為清諍，既無塵埃，且小掾住處亦佳，但羲尋還，不得久共同耳，尋更白，羲白。此二條共紙書，又似失上紙。
　　羲頓首頓首，宿昔更冷，奉告，承尊體安和以慰，此覲返命不具，楊羲頓首頓首。
　　羲白：得主簿書，云野中異事，郄書別答，奉覲乙二，謹白。此背無題，恐失下紙。
　　羲頓首頓首，旦白反不散風燥，奉告，承安和，行奉勤白書，不具。楊羲頓首頓首。
　　羲白：雲芝法不得付此信往，羲別當自資，謹白。長史許府君侯。侍者白：此九字題折紙背，尋楊與長史書，上紙重頓首頓首，下紙及單疏並名白，又自稱名云尊體，於儀式不正可解，既非接隸意，又乖師資法，正當是作貴賤推敬，長少謙揖意爾。侍者之號即其事也，都不見長史與楊書，既是經師，亦不應致輕，此並應時制宜，不可必以為唯。
　　羲頓首頓首，吉日攸慶，未覲延情，奉告承尊體安和以慰，羲燒香始訖，正爾當暫還家靜中，晚乃親展，謹白不具，楊羲頓首頓首。
　　羲白：野中未復近問，然華新婦己當佳也，惟猶懸心奉覲乙二。
　　羲白：承今日穫稻，昨已遣陳伋經紀食飲，守視之，謹白。
　　長史許府君侯。此六字題折紙背，應在山應中答書，十月五日也。
　　羲白：符書訖有答教事，脫忘送，適欲遣承，會得告，今封付，別當抄寫正本以呈也，不審竟得服制虫丸未，若脫未就事者，當以入年為始耶，羲前所得，分者即服，日日為常，不正聞有他異，唯覺初時作六七日，聞頭腦中熱，腹中校沸耳，其餘無他，想或漸有理，謹白。
　　羲白：主簿孝廉，在此奉集，惟小慰釋，小緣獨處彼方，甚當慢憶，羲比日追懷眷想不可言，上下頃粗可承行垂念，謹白。
　　羲白：昨及今比有答教事，甚忽忽，始小闕爾，頃在東山所得手筆，及所聞本末，往當以呈，比展乃宣，羲白。
　　羲白：奉告具諸一二動靜，每垂誨示，勞損反側，羲白。
　　羲白：五色紙故在小郎處，不令失也，謹白。
　　羲白：明日當東山，主簿云當同行，復有解廚事，小郎又無馬，羲即日答公，教明日當先思共相併載致理耳，不審尊馬可得送以來否？此間草易於都下，彼幸不用方，欲周旋三秀，數日事也，謹白。
　　右此前五書，並是在縣答長史書，或是單疏，或失上紙也。
　　羲白：許東興昨中後見顧，主人猶小設，亦不覺久垂當去，張泓續至，其時日猶可也。奉告云：扶關入門，甚為異事，由羲不能節適酒食，量宜遣賓，伏用悚息，顧復察恕，謹白。此事在都答書，長史當在護軍府中時。
　　羲白：承撰集得五十許人，又作叔真，當可視乃益味玄之徒，有以獎勸，伏以慨然，羲聞似當多此比類，暮當倒岌尋料，得者遣送，謹白。
　　已具紙筆須成，當自手寫一通也，願以寫白石耳，願勿以見人。此當是煮石方，或是五公腴法，楊書自此後並是掾去世後事，不知誰領錄得存，當是黃民就其伯間得也。
　　羲白：《漢書》載季主事，不乃委曲。嵇公撰《高士傳》，如為清約，輒寫嵇所撰季主事狀讚如別，謹呈。洞房先進經已寫，當奉可令王曠來取，一作己白，恐忘之，謹又白。今所有紅牋紙書者，即是此也。
　　羲白：承昨雨不得詣公，想明必得委曲耳，明晴暫覲乃宣，羲白。此三書似失上紙，並是在都時答。
　　羲頓首頓首，晴猶冷，奉告承尊體安和以慰，比復親展，反命不備，楊羲頓首頓首，長史許府君侯。侍者白此九字題折紙背。
　　羲白：季主學業幽玄，且道跡至勝，乃當在卷之上首耶，東卿君大歎季主之為人，又羨委羽之高沖矣。承撰集粗畢，極當可視，未睹華翰，預已欣歎，奉覲一二，謹白。所書東卿論季主事，本別書青紙，與此不相隨，今在第四篇中。所撰要當令得七十二人，不審已得幾人，若人少者，亦當思啟冥中，求其類例也，然造一段作，且當徐徐，未可便出也。亦欲自繕寫一通呈明公，明公常所存棲，乃希心於此者也，羲白。
　　羲白：孔安國撰孔子弟子亦七十二人，劉向撰列仙亦七十二人，皇甫士安撰高士宗亦七十二人，陳長文撰耆舊亦七十二人。此陳留耆舊也，此一書首尾具而不見題，當是函封也。
　　羲白：別紙事覺憶有此，乃至佳，可上著傳中也，輒待保降，當咨呈求姓字，亦又當見東卿，此月內都當令成畢也，動靜以白。此又失上紙書，語是初送《神仙傳》答也。保降者，須保命君來也。又注此并書，並似在縣下時，非京都也。
　　仙傳猶未得治益，要當代東卿至，乃委曲耳，昨日更委曲，再三讀之，故為名作，益以慨然，符待晴當畫之，別白。
　　羲白：傳未得書上王生，所以爾者，欲以見束卿。東卿近來倉卒不得啟此，須後至乃呈，尊處已別有一本，不審可留此處本否，羲又欲更有所上，所上者畢，乃頓以奉還也，謹白。長史此仙傳遂不顯世，不解那得如此，恐楊以呈司命，不許真事宣行，因隱絕之也。
　　不審方隅山中幽人，為已設坐於易遷戶中未，聊白。方隅幽人，即謂掾也，令設虛坐於其母戶中耳。
　　信還須牛，明日食竟遣送。右此書失上紙，亦應是函封在縣下時。
　　羲頓首，奉反告，承服散三旦，宣通心中，此是得力，深慰馳情，願善將和，無復感動，羲頃公私勿勿，是故替覲小闋奉展，楊羲頓首頓首。承二紀有患懸情，近得師子書，都不道病，此必輕微耳，小晴遣信參之，謹白。
　　承石生往可念，羲乃識之，頃者甚多暴卒。亦無題，此似都下書。
　　羲頓首頓首，奉告見所疏夢并上章本末，尋省反覆，夢既是注，章亦苦到，甚以慨然，想此魍魎，尋散滅耳，比行奉覲，楊羲頓首頓首。
　　別琉：願不以示人，諸所屈曲，奉覲一二。尊所疏夢，當可解爾，然大要是注氣之作也。
　　義白：羲近連亦夢小，掾有所道小云云，大都無他耳，亦欲不復信，夢悟故不上白耳。尊疹患未和，多當是注炁小動所以爾耳，上章根具，亦當足滅之，謹白。
　　羲白：昔得小掾細白布青紙香珠之屬，然此逼左道虛妄之說，是故不復稍說耳，自當以此物期之甲申也，諸所曲屈，筆不能盡，謹白。自掾去後，楊多有諸感通事，長史既恒念憶，故楊每及之也。世中多不愜信幽顯，所以不欲備說。爾來已經太元九年、元嘉二十一年兩甲申矣，不知此所期謂在何時，謂丁亥數周之甲申乎。
　　羲頓首頓首，奉告承尊體不和，餘疹連動，懸情灼灼，想當偶爾行損，承欲章書自陳，亦足以斷注鬼之害也，夢悟亦不可專信，惟當以心鎮之耳，尋復平承，楊羲頓首頓首。
　　承紀謁者還，欣之，尊已相見，問其委曲邪，謹白，自小緣去世後，咯無月不作十數夢見之，又於睡卧之際，亦形見委曲也，所言所行，如平存爾，然不信既著，遠近所嗤，不敢復言之也。
　　見告，今具道夢，聊復以白，願不怪作，若尊意為此為罔罔者，願見還，當即以付火。此書無題，亦是函封，掾恒面來共記託以睡夢耳，于時諸遊貴或聞楊降神，信者多所請問，不信者則興誚毀，故有此言以厲之。
　　真誥卷之十七竟
　　真誥卷之十八
　　金闕右卿司命蓬萊都水監梁國師貞白真人華陽隱居陶弘景造
　　握真輔第二
　　三月十九日夜，夢小掾來在此靜中，坐良久，自說小茅山三會水處，極可看戲。向從四平山中來，路上見叔父持火炬滿手，欲以作變，先生可向阿郎道，如此鬼火，使人口噤，不得語此物，乃化為風，先生知之不。小掾又曰：方山大有侯叔草，異佳，葉乃大，昨乃大取，近乃失去布複拭，欲就先生乞此衣。掾兩庶生叔並早亡，不知此當是誰者，方山即四平山，所謂遊處方源，常與龍伯高等為旅也，既採南燭，又乞複拭，則在洞中者猶須衣食，故云杜廣平亦伐薪貿糧，而況今洞上之士乎，斯真豈復不知斷穀，特是不應為之耳。
　　小掾又曰：今葬處不吉，斷墓脉多所，云云。
　　右十九日夕所夢，此則前書所六以白者，如此則掾亦還葬舊墓，雖日虛塚，猶須吉地。
　　右與長史書，今所見真手者訖此。
　　前少一行，又闕失上兩字。情兼無以喻懷，尋省來告，粗承同之，僕尋往相見近矣，比者翹注，良不可言，給事安和，即長史也。以十九日南州，二十二日當還，功曹已入，昨相見慰懷。功曹，掾庶長兄，小名揆者也。方爾悠悠，未卒歸也，將琴絃之陰德乎，聊當一笑。琴絃事出彭素經，房中之術也。此即日無他，公明日當復南州，與大司馬別，大司馬剋二十六發也，第七似不從征。公是簡文，為司徒也。大司馬是恒溫也，鎮在姑熟，應北伐慕容。第七似是掾叔，小名嗣伯者，為尚書郎。于時是太和四年己巳歲，三月中書也。
　　乃遠送米，將供洞齋之備耶。若君遠研玄鏡，澄聲上音，在深林之中，遐人事之跡，使此物之來卒無緣也，於今逢耳，誠理盡備矣。洞齋即大洞齋法，今有真書小訣。如此則掾是備行上品七卷耳。
　　想所寫已了，校當令熟，秋冬之間，其經當復示也。不知是何經，明年掾便遁化也。
　　故服飢不，春草生，此物易尋，想數詣玄水之處逍遙也。僕此月必往叙，其不久。南燭冬乃不彫，春時色味彌好，既呼為佩，則是掾合服石和者，所以定錄云，次服訊飯，兼穀無違。但一劑干杞，其事不同耳，即不知玄水在何處也。
　　亦不煩屬李，李疾病，未攝事。承田己為勞意，敕語陳暉，如此必有秋望也。此誠小小，不暫勞君意者，則事去矣。
　　給事云，南州還當并急，四月半間欲至東山，想無差錯矣，比更告茶一簿。直注行下云：茶一簿。未正可解，當為寄與掾也。茶則是茗，掾患淡飲所須，兼亦以少寐也。
　　一日不見君，常恐鄙恡之心已生矣。君未復能屑屑中出於風塵之間耶。
　　右八條楊書，並是在都送還山與掾，失上紙，此書師與弟子灼然作君僕，用古體也。
　　承給事體氣如故，且甚延悚，念侍省遑懼辭正爾，燒香入靜具啟，夜當根陳情事，使盡丹苦之理，動靜別白，尋更承問。此少上紙，似在縣下答虎牙，道長史病事。
　　糊連給事前後書，上啟神母，因書小掾，并呈前後答神母云，小掾截留給事書，唯餘此見還。此亦是虎牙，是掾去後事也，神母應是南真夫人。
　　右楊君在此所寫外書及自記夢事，并與答長史兩掾諸書疏，及有存錄者記此，又別有紀事酬答真人書，己在前篇中。
　　長史書：暮卧先存斗星在所卧席上。
　　暮卧存星之時，皆先陰呪星名，然後存耳，祝畢乃存星，安卧其中也，然後密叩齒，祝九星之精。
　　右二條長史抄修洞房事。
　　見斧云，酉年學，戌年當歸，戌年道炁當行天下，云從戌年當受法。此一條是掾去後所記。掾記是庚午年，去此戌年，即應癸酉甲戌年。受法者，是就其真人受經二奔之道，十一年成真，故定錄云，復十六年，乃說我於東華者也。
　　經云：主諸關鏡聰明始。此《黃庭經》中語。
　　九月十七日，已一百九十過。
　　已上並是朱畫朱書。
　　九月二十六日夜始。此前後問中細字注者，皆真手也，自別復一紙。既有兩九月，便是一年中事，其間亦恐多有零落不存。
　　已上並是朱畫朱書。
　　右此是長史自讀《黃庭》遍數也。朱墨雜畫者，是因修用時遇得筆，便題記之耳。云長谷出日等亦是經中語，當是讀至此句忽有事應起，故疏誌處也。
　　大洞真玄，張鍊三魂。出惡夢祝。
　　太上高精，三帝丹靈。出善夢祝。此二條事，本經並應出《大丹》中，今以抄出，別已在第五篇中。
　　太都天錄，顯於玄宮。出《紫文仙相》。
　　左目童子。出《五神經》。
　　仙者心學。出《二十四神經》也。
　　先閉炁二十四息。出《紫文玄闕》事。
　　行之十八年。亦是《玄闕》事。
　　大帝玄書。《玄闕符》事。
　　徒行事而不知神名，還精而不知服此符。亦《玄闕》事。
　　魄唯得飲，徊水月精。出《紫文拘魂祝》云。
　　吾是天目。出《飛步經祝》。
　　三啄齒太元上玄。《夢冢墓祝》，今在第三篇。
　　魄唯聽飲，月黃日丹。《紫文制魄祝》。
　　沐浴祝太上高真。出《九真經傳祝》。
　　制虫丸。出《蘇君傳》。
　　季道、思和。似是記憶二茅君字，疑作道字，是誤耳。
　　玉簡青錄，高閣刻石，出《空常祝》語。
　　石精玉馬，照知鬼形。亦是《空常祝》語。
　　苞山下有石室銀戶，方圓百里。
　　崑崙山下有黃水，名曰日月水，飲者得仙。此二條未知何出，未見其事。
　　告王君使傳知真者，告青童使傳成真者。夫知真者，謂知真而得真；成真者，謂勤求而獲真者耳。出《消魔經序》。凡此者，當皆是略記其旨，自以備忘耳。
　　正月四日、二月八日、三月十一日、四月十六日、五月二十日、六月二十四日、七月二十八日、八月十九日、九月十六日、十月十三日、十一月十日、十二月七日。
　　右老子拔白日。此是太清外術事，似長史自抄用。
　　正月庚申、二月辛酉、三月庚戌、四月癸亥、五月壬子、六月癸丑、七月甲寅、八月乙卯、九月甲辰、十月丁巳、十一月丙午、十二月丁未。
　　右上帝煞害日，不可請乞，百事無宜。此諸日皆是隨月支干衝破凶日也，可以類求之，亦恐非真受，雖百事無宜，而常所脩行，或值諸吉，恐不可闕也。
　　所謂靜室者，一日茅屋，二曰方溜室，三日環堵。制屋之法，用四柱、三桁、二梁，取同種材。屋束西首長一丈九尺，成中一丈二尺，二頭各餘三尺，後溜餘三尺五寸，前南溜餘三尺，棟去地九尺六寸，二邊桁去地七尺二寸。東南開戶高六尺五寸，廣二尺四寸，用材為戶扇，務令茂密，無使有隙。南面開牖，名曰通光，長一尺七寸，高一尺五寸，在室中坐，令平眉中。有板床高一尺二寸，長九尺六寸，廣六尺五寸，薦席隨時寒暑，又隨月建，周旋轉首。壁牆泥令一尺厚，好摩治之。此法在名山大澤無人之野，不宜人間。入室，春秋四時皆有法，然此蓋本道相承，道家之一事耳，不足為異也，粗要知，是以及。《道機》作靜室法，與此異，恐是別有告受者，而不知審的。今存想入室，亦可依之，或云應有經也。
　　以正月十五日，尚書省中直，乞夢非常，皆靈仙真像，多所道其子孫慶。以閏月二日夕，又夢仙靈共會，吾請乞佳應，又見有 缺失一字非常好。以月半中，忽見九老先生乘軺，引從詣吾，相見欣然，云連在宣城，四十日始還。問吾消息，云今至蕪湖，二十三日當還，還當省吾，得見之欣然。此是作餘姚，還為尚書郎時也。以閏月四日夕，夢綵物如旛形，皆舒著席上，或如畫，或如錦繡，文字煥炳，如言可解，而不可解，愈舒愈更奇異，云是楊舍人物，時亦不見楊君也。意言當寫取，云須能畫人整頓，所未常見，當有十許旛。太和八年閏十月，而楊君年二十三，簡文始為司徒，恐未為舍人，亦恐是後年諸閏耳。
　　十一月十二日，夢棺器露有水。
　　十二月十八日左右，夢以鐵釵刺玄武。此玄武恐是所言墓之玄武也，非所存龜蛇者也。
　　二十一日，夢見天子，天子當年十六七許，在殿上，此應康帝時，不知是何年。重復夢見在一處，懸瞼自放，落下岐危，遙見劉升遠與語，從此當迴還，迴還道難，得一細以手巾穿之，見吾城扶助，吾遂得迴旋。右六條，並長史自記夢事。
　　十月九日，詭上廚五人旨南山治，此長史自記事，旨應作旨，謂指誓雷平宅諍金也。牙詣夫人詭，當用雙金環，汝無，吾當具交以謝恩也。
　　厚若有金貫，便以奉夫人，云以謝吏兵，華功曹至意密語新 ，脫婦字。令知，密之密之。若無，便可以二雙金環奉跪，勿勿，若欲得體上所寶玩者為好。華功曹似是華僑，而後又云楊意旨，恐是非也。厚似是虎牙婦也。
　　吾近日疏與汝，說二君應有詭，其夕即有誥云：吾二人吏兵，若無功詭，後小子不復為人使。楊意旨中，謂可用釵，小君即言釵所以導違開通，自可用也。新婦有金釵，即可用，可停貫也，先詣夫人，次詣二靈，汝疇量之。汝索環如一日疏，新婦銀釵亦可用，良無便當用環，吾停汝辭須詭，當詭辭繼其下也，不復別作。此書即涉前事也。
　　得佳清閑，云敕汝修內經，是保命，汝不答漠漠，不當爾，然此非常意，皆發自冥妙，當作本末，答當奉行此意，口又無言，為不可也。《內經》或應是《黃庭》，不爾即應是《洞房》中法爾。
　　陶休以二百紙與汝，吾留百枚。檢陶譜，長史婦親屬不見名休者。
　　斧，白米已當向盡，汝餉之。此是供染為青飾者。
　　遷告去：汝當小不佳，防之。遷是易遷夫人也。
　　右此七條，並長史與虎牙書。
　　右許長史在世抄記。紀中事目及夢，并與兒書，有存錄者訖此。其與真靈書已別在前卷中。
　　先生自寄神炁，投景東林，沐浴閑丘，乖我同心。每東瞻滄海，歎逝之迅，西眄雲涯，一反興內發，髣髴故鄉，鬱何壘壘，將欲身返歸塗，但矯足自抑耳。於是靜心一思，逸憑靈虛，登巖崎嶇，引領仰玄，冥志扉上，遊雲竦真，始覺形非我質，遂亡軀遂神矣。浪心飈外，世路永絕，足樂幽林，外難一塞，建志不倦，精誠無廢，遂遇明師，見受奇術，清講新妙，玉音洞審，吐納平顏，鍊魂保骨，沖氣夷泯，無復內外也。此則王世龍等所受服玉液諸法也。
　　但恨吾遭良師之太晚也，反滯性之不早矣，吾得道之狀，艱辛情事，定錄真君已當說之矣，崇賴成覆救濟之功，天地不能渝也。謂應作踰字，此則是定錄所說被試事也。
　　聞弟遠造上法，上清諸道也。偶真重幽，雲林降也。心觀靈元，謝過法也。炁陶太素，五神事也。登七闕之巍峨，飛天埋也。味三辰以積遷，日月五星。虛落霄表，精郎九玄，此道高邈，非是吾徒所得聞也，亦由下挺禀淺，未由望也。然高行者常戒在危殆，得趣者常險乎將失，禍福之明，於斯而用矣。道親於勤，神歸精感，丹心待真，招之須臾，若念慮百端，狹以營道，雖騁百年，亦無冀也。三官急難，吾昔聞之在前。重論排遣諸試難事，得為爾前通也。七考之福既以播之於後，子何頁業，當復延及長史父子也。因運乘易，不亦速耶。幾成而敗，自己而作，試校千端，因邪而生耳。想善加苦心勞形，勤諸功德，萬物云云，亦何益哉。斧子蕭蕭，其可羨也，各不自悟，當造此事，斧獨何人，享其高乎。歎獨絕超邈也。師友之結，得失所宗，託景希真，在於此舉也。吾方棲神岫！室，蔭形深林，採汧谷之幽芝、掇丹草以成真矣。成真之辭，小為夸激。昔約道成，當還詭信，雖未都通徹，粗有髣髴，亦欲暫偃洞野，看望墳塋，不期而往，冀暫見弟，因緣簡略，臨書增懷，映謝。從曾祖本名映，改名遠遊，此十字榮弟注。
　　右一條先生被試復，因事長史，于時應已在董竹山。定錄云辰年當暫出還人食詭，則此應是丙寅丁卯年中書也。
　　掾泰和元年八月，服六甲符。此《靈飛六甲》法，別有經。
　　泰和二年太歲在丁卯正月，行迴元道。此是謝過法，別胤經。
　　泰和二年二月中，行空常。此飛步別法。
　　泰和二年四月，服青牙。此青牙始生法，世未見經。
　　泰和二年七月，行日月在心泥丸之道。
　　右五條共一片紙記。
　　存日月在泥丸法，泰和二年六月行。前云七月，而此云六月，字當有舛誤者。此即服日月芒法。
　　泰和三年五月，行奔二景道。此則儀璘之法，雖已有抄事，未見大經。
　　又#1二條，又別一片紙，朱書，不與前事相連也。
　　二月三日夜， 脫失兩字，應似是名。夢鄭白夫人，道之交有內密而外疏者，鄭之區區，今即是也，當與繒姑俱來。鄭者，鄧芝母也，與易遷夫人周旋，故夢於掾以結芝冥津。嶒姑未測是誰，交夢亦應是二三年二月中也。
　　四月二十七日夜半，夢見一女子，著上下青綾衣，與吾相見，自稱云：我是王眉壽之小妹也。相見時似如在山林之間，云明日可暫出西門外，有犢車白牛皮巾裹僕御頭者，是我車也，後別相詣於貴解，因口喻作詩如別：
　　乘炁涉渌津，採藥中山巔。披心煥靈想，蕭蕩無悟言。願與盛德遊，膠駟騁因緣。榮塵何足尋，疾激君清玄，苟能攝妙觀，吐納可長年。王眉壽之小妹，即中侯夫人也，掾既未接真，故假夢以通旨，而有榮塵之句，又恐非掾矣。
　　泰和元年六月五日夕，夢忽聞天上有金石鍾鼓之音，仍仰看見彩雲如虹，氣狀爽爽，彌漫天上，從東直西趣，意中謂是女靈行，或呼為元君，忽復如從路上行，欻然已過，玉斧又將主簿追望，唯見輦輿後從朱衣人皆迴還見禮，路邊有一人白衣似卜師，因見語云：君體羸不堪事，可專修所行，勿雜他事，若不專，君當得病，君不見信者，自當得夢。此人自稱姓滕。主簿即兄虎牙也。
　　七月向末，玉斧夢身體飛揚，豁然入一屋下，累床南向坐，自謂是合日揚光顛迴五辰之道，此語出《消魔經》太上之辭焉。見一人在東面立，手舒卷書，看見如畫圖，像山岳狀，下輒有書說，亦與執書人語良久。
　　八月三日夕，夢忽有一人弊衣長形容，從一小兒來，如徇簫，簫作嘯旨，謂如今徇嘯賣物人也。坐與玉斧語，乃說上道事，斧仍驚愕，更危坐，須臾將進內戶，大論上道，顧小兒，莫令人見我外鼓，斧問樂耶？謂鈞天廣樂上清之曲也。云不來，欲得可取之爾，君自當得鈞樂。因問鈞樂幾人，答曰：十人一鈞，大法乃至於萬，不知道至十萬，仍覺復眠。又夢見卷書，見玉斧書先舒，惟見後是王君事，似四輔傳盡共在上，多論王君學道時見語。學道歷年事，自可須二三年間邪，意甚敬，此人未得拜，便覺，末見主簿亦在坐。
　　泰和元年八月三十日夕，夢得一帙，有四小卷書，云是神母書，或云是傳，皆以青細布為秩，秩兩頭紅色，書皆是素，時先生亦在間，又為玉斧書此傳上篇於戶外壁辟方素上，其字似符，或如獸像，帙布亦不正似布，謹記。先生即楊君也。
　　泰和三年三月二十五日夕，玉斧夢，行見天上白雲彌滿纏合，甚下而不高，仰望雲間，時有空處，狀如山穴。東行數步，覺束北有大道，便順道行，得一深室，或如石室，白炁從室中出，又似水鬱勃，來冠玉斧身。時急坐，亦不恐，向炁忽散，見室裹有牀席器物殊整潔，意中自謂是靈人所住止處，仍向室拜，叩頭訖，請乞。室內有一穴，玉斧復從此前進，穴內甚急小，不得前，意復更欲進，忽見一人在室外，語玉斧未可進，尋當得前，乃向此人再拜揖而退。又見送至道上，說玉斧應受書之言，極殷勤委曲，當勤存南真夫人，使三人送玉斧，令通板橋。初出，又見犢車中有二露頭年少，與向人言笑，未至所住便覺。欣願靈悟如夢之告，謹以記之。
　　右七條，並緣自疏記夢事，于時區區之心，亦與隱居今日何異。
　　三月八日拜疏，玉斧言，鄭恨還，奉敕，尊猶患飲痛不除，違遠竦息陰臑，願今餐食無恙，即日此蒙恩，牙近至此，便西願早至，謹及啟疏，玉斧再拜。
　　玉斧言：尊欲得六甲符，似在句容牙處，斧都不以書來山中，願就牙器中料，謹啟。此六甲符，非靈飛也，當是在右玄錄也。
　　玉斧言：承近三日會流盃，尊亦作詩，後信願寄還，謹啟。
　　鹽茗即至，願賜檳榔，斧常須食，謹啟。恒須茗及檳榔，亦是多痰飲意，故云可數沐浴，濯水疾之瘕也。此書體重小異。今世呼父為尊，於理乃好，昔時儀多如此也。
　　四月十七日拜疏，玉斧言：漸熱，不審尊體動靜何如，願飲漸覺除，違遠憔竦，急假願行出，即日此蒙恩，謹及啟疏，玉斧再拜。
　　玉斧言：有檳榔願賜，今暫倩徐沈出，至便反，謹啟。
　　四月十八日拜疏，玉斧言：昨徐沈啟願即至，漸熱，不審尊體康和，飲漸覺除，違遠戀煉，牙如常，揆時得出，斧粗蒙恩，謹及馮令史啟疏，玉斧再拜。揆是庶長兄也。
　　四月二十一日拜疏，玉斧言：陰熱，不審尊體動靜何如，飲覺蒙恩，陳輝來尊，今日當至斧近齋，唯尊來，餘人難相見，願道路安穩，小史在戶內，使不欲經遠，或淹，謹及陳輝啟疏，玉斧再拜。此亦明真齋，惟在斷外人避淹而已，小史當是其名，而猶進小兒於室內使者，貴勝人自不能躬親猥碎也。
　　玉斧言：揆、牙亦得暫還此，安穩。謹啟。
　　四月二十三日拜疏，玉斧言：奉敕昨夜至，慰馳煉熱，願尊體餐食無恙，未得侍見，戀慕旦陳，滕啟疏願已至，謹及啟疏，玉斧再拜。玉斧言：楊舍人弟病委頓，為懸耿想行當佳，謹啟。前楊書云老母，今此云弟，唯兩事顯耳，其餘親族皆莫之聞。
　　四月二十八日拜疏，玉斧言：昨奉敕，慰煉息陰炁，願尊體無恙，飲覺除違燋竦，謹及啟疏，玉斧再拜。
　　玉斧言：錢即與母主，此間都無復密付二升餘，華新參得少許，願分之，亦長在中，謹啟。山家貧儉，亦殊為契闊、華新婦即牙妻也。
　　五月四日拜琉，玉斧言：節至增感思，濕熱，不審尊體動靜何如？飲猶未除，違遠竦灼，服散微得飲水，猶是得益，願彼大小無恙，尊五日當下，願必果，謹遣扶南啟疏，玉斧再拜。
　　玉斧言：陳鹿至，尊賜脯及蒸葱，即至帝都，已還束，甚得 ，失四字，謹啟。從二十三日來，凡三書，長史並似在縣下家中時也。
　　玉斧言：承舍人下恐過句容，未進此湛家，穀猶未熟，今遣朱生出參，願尊即令□生反得穀，願為都作米，此無可春者，t若至便當就合，恐藥草燥，得米下船，乃可採草，謹啟。
　　玉斧言：此間釜小，可正一斛，不與甑相宜，又上稻應得釜用，都有大釜容二斛已上者，願與諸藥俱致，無見可否，足借斧當於懸下。少一行十許字。謹啟。此求米及大釜，皆是作訊飯所須也，云穀未熟，當在九月中，此一書長史在都下。
　　右八條，掾在山與答父書。于時長史在都及縣下也。
　　右此並掾在世間所記事，及書有存錄者，訖此。又有與真靈辭，具在前篇。
　　真誥卷之十八竟
　　#1『又』疑當作『右』。
　　真誥卷之十九
　　金闕右卿司命蓬萊都水監梁國師貞白真人華陽隱居陶弘景造
　　翼真檢第一
　　真誥敘錄
　　真誥運題象第一，此卷並立辭表意，發詠暢旨，論冥數感對，自相儔會，分為四卷。
　　真誥甄命授第二，此卷並詮導行學，誡厲愆怠，兼曉諭分挺，炳發禍福，分為四卷。
　　真誥協昌期第三，此卷並修行條領，服御節度，以會用為宜，隨事顯法。
　　真誥稽神樞第四，此卷並區貫山水，宣叙洞宅，測真仙位業，領理所闕，分為四卷。
　　真誥闡幽微第五，此卷並鬼神宫府，官司氏族，明形識不滅，善惡無遺，分為二卷。
　　真誥握真輔第六，此卷是三君在世自所記錄，及書疏往來，非真誥之例，分為二卷。
　　真誥翼真檢第七。此卷是摽明真緒，證質玄原，悉隱居所述，非真誥之例，分為二卷。
　　右真誥一蘊。其十六卷是真人所誥，四卷是在世記述。
　　仰尋道經上清上品，事極高真之業；佛經《妙法蓮華》，理會一乘之致；仙書《莊子內篇》，義窮玄任之境。此三道足以包括萬象，體具幽明，而並各二十卷者，當是坡璣七政，以齊八方故也。隱居所製《登真隱訣》，亦為七貫，今述此《真誥》，復成七日。五七之數，物理備矣。
　　夫真人之旨，不同世目，謹仰範緯候，取其義類，以三言為題。所以《莊》篇亦如此者，蓋長桑公子之微言故也，俗儒觀之，未解所以。
　　真誥者，真人口□之誥也。猶如佛經皆言佛說。而顧玄平謂為真迹，當言真人之手書邇也，亦可言真人之所行事邇也。若以手書為言，真人不得為隸字；若以事邊為目，則此迹不在真人爾。且書此之時，未得稱真，既於義無旨，故不宜為號。
　　《南嶽夫人傳》載青籙文云：歲在甲子，朔日辛亥，先農饗旦，甲寅羽水，起安啟年，經乃始傳，得道之子，當修玉文。
　　謹推按晋曆，哀帝興寧二年，太歲甲子，正月一日辛亥朔，曆忌，可祀先農。四日甲寅羽水，正月中炁，羽即雨也。起者興也，安者寧也，故迂隱其稱耳，如此則興寧二年正月，南真已降授楊君諸經也。今檢真授中有年月最先者，唯三年乙丑歲六月二十一日定錄所問，從此月日相次，稍有降事。
　　又按中侯夫人告云：令種竹北#1宇，以致繼嗣。又云：福和者，當有二子，盛德命世。尋此是簡文為相王時，以無兒所請，於是李夫人生孝武及會稽王。福和應是李夫人私名也，于時猶在卑賤。孝武崩時，年三十五，則是壬戌年生，又在甲子前二歲，如此衆真降楊已久矣。
　　又定錄以乙丑年六月，喻書與長史云：曾得往年三月八日書，此亦應是癸亥、甲子年中也。
　　又按愕綠華以升平三年降，即是己未歲，又在甲子前五年。此降雖非楊君，楊君已知見而記之也。又按乙丑歲，安妃謂楊君曰：復二十二年，明君將乘雲駕龍，北朝上清，則應以太元十一年丙戌去世，如此二十許載、辭事不少，今之所存，略有數年，尋檢首尾，百不遺一。
　　又按衆真未降楊之前，已令華僑通傳音意於長史，華既漏妄被黜，故復使楊令授，而華時文迹都不出世。
　　又按二許雖玄挺高秀，而質撓世迹，故未得接真。今所授之事，多是為許立辭，悉楊授旨，疏以未許爾，唯安妃數條是楊自所記錄。今人見題目云某日某月某君□許長史及掾某，皆謂是二許親承音旨，殊不然也。今有二許書者，並是別寫楊所示者耳。
　　又按掾自記云：泰和三年行某道。二錄是二年受，自三年後，無復有□。長史正書既不工，所繕寫蓋少。今一事乃有兩三本，皆是二許重寫，悉無異同，然楊諸書記都無重本。明知唯在掾間者，于今頗存，而楊間自有，杳然莫測，自楊去後六七年中，長史間迹亦悉不顯。又按今所詮綜年月，唯乙丑歲事最多，其丙寅、丁卯各數條而已。且第一卷猶可領略次第，其餘卷日月前後參差，不盡得序。
　　又按凡所注日月某受，多不書年，今正率其先後，以為次第，事有斷絕，亦不必皆得。又本無年月，及不注某受者，並不可知，依先闕之。
　　又按真授說餘人好惡者，皆是長史因楊請問，故各有所答，並密在許間，于時其人未必悉知。
　　又按併衿接景陽安，亦灼然顯說，凡所興有待無待諸詩，及辭瑜諷旨，皆是雲林應降嬪，僊侯事義並亦表著。而南真自是訓授之師，紫微則下教之匠，並不關儔給之例，但中候昭靈亦似別有所在，既事未一時，故不正的的耳。其餘男真或陪從所引，或職司所任，至如二君最為領據之主，今人讀此辭事，若不悟斯理者，永不領其旨，故略摽大意，宜共密之。
　　又按二許應修經業，既未得接真，無由見經，故南真先以授楊，然後使傳，傳則成師。所以長史與右英書云：南真哀矜，去春使經師見授洞房云云。而二許公世典為膈，未崇禮敬，楊亦不敢自處，既違真科，故告云受經，則師乃恥之耶。然則南真是玄中之師，故楊及長史皆謂為玄師。又云疾者當啟告於玄師，不爾不差，而長史與右英及衆真書亦稱惶恐言者，此同於師儀爾，實非師也。
　　又按楊書中有草行，多儳黵者，皆是受旨時書，既忽遽貴略，後更追憶前語，隨復增損之也。有謹正好書者，是更復重起，以示長史耳。
　　又按三君手書，今既不摹，則混寫無由分別，故各注條下，若有未見真手，不知是何君書者，注云某書，又有四五異手書，未辨為同時使寫，為後人更寫，既無姓名，不證真偽，今並撰錄，注其條下，以甲乙丙丁各甄別之。
　　又按書字中有異手增損儳改，多是許丞及丞子所為，或招引名稱，或取會當時，並多浮妄，而顧皆不能辨，從而取之。今既非摹書，恐漸致亂，或並隨字注銘。若是真手自治，不復顯別。
　　又按三君手迹，楊君書最工，不今不古，能大能細，大較雖祖效郄法，筆力規矩，並於二王。而名不顯者，當以地微，兼為二王所抑故也。掾書乃是學楊，而字體勁利，偏善寫經畫符，與楊相似，鬱勃鋒勢，迨非人功所逮。長史章草乃能，而正書古拙，符又不巧，故不寫經也。隱居昔見張道恩善別法書，歎其神識，今睹三君跡，一字一畫，便望影懸，了自思非智藝所及，特天假此監，令有以顯悟爾。
　　又按三君手書，作字有異今世者，有龜龍虛華顯服寫辭闕關之例，三君同爾。其楊飛掾飛、楊我掾我、楊靈長史靈掾靈、楊真長史真、楊師掾師、楊惡，長史惡，此其自相為異者。又鬼魔字皆作摩，淨潔皆作盛潔，盛貯皆作請貯。凡大略如此，亦不可備記。恐後人以世手傳寫，必隨世改動，故標示其例，令相承謹按爾。此諸同異，悉已具載在《登真隱訣》中。
　　又按三君書字，有不得體者，於理乃應治易，要宜全其本跡，不可從實間改，則澆流散亂，不復固真，今並各朱郭疑字，而注其下。
　　又按三君多書荊州白牋，歲月積久，或首尾零落，或魚爛缺失，前人糊□，不能悉相連補，並先抄取書字，因毀除碎敗所缺之處，非復真手，雖他人充題，事由先言，今并從實綴錄，不復分析。
　　又按三君書有全卷者，唯道授二許寫，《酆都宮記》是楊及掾書，并有首尾完具，事亦相類。其餘或五紙三紙，一紙一片，悉後人糊連相隨，非本家次比。今并挑扶，取其年月事類相貫，不復依如先卷。
　　又按衆真辭旨#2，皆有義趣，或詩或戒，互相酬配。而顧所撰真迹，枝分類別各為部卷，致語用乖越，不復可領。今並還依本事，并日月紙墨相承貫者，以為詮次。
　　又按起居、寶神，及明堂、夢祝，述叙諸法，十有餘條，乃多是抄經，而無正首尾，猶如日芒、日象、玄白、服霧之屬。而顧獨不撰用，致令遺逸。今并詮錄，各從其例。
　　又按有未見真本，復不測有無流傳，所記舛駁不類者，未敢便頓省除，皆且注所疑之意，各於條下。 
　　又按所載洞宮及諸山仙人氏族，并欲以外書詳注出其根宗，恐大致顯泄，仰忤冥軌，唯有異同疑昧者，略摽言之，其酆宮鬼官，乃可隨宜顯說。
　　又按此書所起，以真降為先，然後衆事繼述，真降之顯，在乎九華，而顧撰最致末卷。
　　又先生事邊，未近真階，尚不宜預在此部，而顧遂載王右軍父子書傳，並於事為非。今以安記第一，省除許傳，別充外書神仙之例。唯先生成仙之後與弟書一篇，留在下卷。
　　又長史書即是問華陽事，華陽事仍是答長史書，強分為兩部，於事相失。今依旨還為貫次。又顧所記二許年月，殊自違僻。今謹依真□檢求，又以許家譜參校，注名異同，在此卷後。
　　又按三君書迹，有非疏真□，或寫世間典籍，兼自記夢事，及相聞尺牘，皆不宜雜在真誥品中。既寶重筆墨，今並撰錄，共為第六一卷。顧所遺者復有數條，亦依例載上。
　　又真誥中凡有紫書大字者，皆隱居別抄取三君手書，經中雜事各相配類，共為證明，諸經既非聊爾可見，便於例致隔，今同出在此，則易得尋究。
　　又此六篇中有朱書細字者，悉隱居所注，以為誌別。其墨書紐字，猶是本文真經始末。
　　伏尋上清真經出世之源，始於晋哀帝興寧二年太歲甲子，紫虛元君上真司命南嶽魏夫人下降，授弟子瑯瑘王司徒公府舍人楊某，使作隸字寫出．以傳護軍長史句容許某，并弟三息上計掾某某。二許又更起寫，修行得道。凡三君手書，今見在世者，經傳大小十餘篇，多掾寫；真□四十餘卷，多楊書。瑯瑘王即簡文帝在東府為相王時也。長史、掾立宅在小茅後雷平山西北。掾於宅治寫修用，以泰和五年隱化，長史以泰元元年又去。掾子黃民，時年十七，乃收集所寫經符秘籙歷歲。于時亦有數卷散出，在諸親通間，今句容所得者是也。
　　元興三年，京畿紛亂，黃民乃奉經入剡，長史父昔為剡縣令，甚有德惠，長史大兄亦又在剡居，是故投憩焉。為東闡馬朗家所供養。朗一名溫公。朗同堂弟名罕，共相周給。時人咸知許先生得道，又祖父亦有名稱，多加宗敬。錢塘杜道鞠，即居士京產之父。道業富盛，數相招致。于時諸人並未知尋閱經法，止禀奉而已。
　　至義熙#3中，魯國孔默崇信道教，為晋安太守，罷職還至錢塘，聞有許郎先人得道，經書具存，乃往詣許。許不與相見，孔膝行稽顆，積有旬月，兼獻奉殷勤，用情甚至，許不獲已，始乃傳之。孔仍令晋安郡吏王興繕寫。興善有心，尚又能書畫，故以委之。孔還都，唯寶錄而已，竟未修用。元嘉中，復為廣州刺史。及亡後，其子熙先，休先，才學敏贍，竊取看覽。見《大洞真經》說云：誦之萬遍，則能得仙。大致譏誚，殊謂不然，以為仙道必須丹藥鍊形乃可超舉，豈有空積聲詠以致羽服、兼有諸道人助毀其法，或謂不宜蓄此，因一時焚蕩，無復孑遺。此當是冥意不欲使流傳於外世故也。後熙先等復與范嘩同謀，被誅也。王興先為孔寫，輒復私繕一通。後將還東修學，始濟浙江，便遇風淪漂，唯有黃庭一篇得存。興乃自加切責，仍住剡山，稍就讀誦，山靈即火燒其屋，又於露壇研詠，俄頃驟雨，紙墨霑壞，遍數遂不得畢。興深知罪譴，杜絕人倫，唯書曆日，貿糧以續炁命。其子道泰，為晋安船官督，資產豐富，數來拜獻，兼以二奴奉給，興一無留納，而終乎剡山。於是孔、王所寫真經二本，前後皆滅，遂不行世。此當是興先不師受，妄竊寫用，所致如此也。
　　復有王靈期者，才思綺拔，志規敷道，見葛巢甫造構《靈寶》，風教大行，深所忿嫉。於是詣許丞求受上經，丞不相允。王凍露霜雪，幾至性命，許感其誠到，遂復授之。王得經欣躍，退還尋究，知至法不可宣行，要言難以顯泄，乃竊加損益，盛其藻麗，依王魏諸傳題目，張開造制，以備其錄，并增重詭信，崇貴其道，凡五十餘篇。趍競之徒，聞其豐博，互來宗稟，傳寫既廣，枝葉繫雜，新舊渾淆，未易甄別，自非已見真經，實難證辨。其點綴手本，頗有漏出，即今猶存。又朱先生僧摽，學增褚公伯玉，語云：天下才情人故自絕羣，吾與王靈期同船發都，至頓破崗棣竟，便已作得兩卷上經，實自可訝。自靈期已前，上經已往往舛雜。弘農楊洗隆，安和四年庚子歲，於海陵再遇隱盟上經二十餘篇，有數卷非真。其云尋經已來一十二年，此則楊君去後便以動作，故靈寶經中得取以相糅，非都是靈期造製，但所造製者自多耳。今世中相傳流布，京師及江東數郡，略無人不有，但江外尚未多爾。此當是道法應宣，而真妙不可廣布，故令王造行此意也。王既獨擅新奇，舉世崇奉，遂託云真授，非復先本。許見卷袠華廣，詭信豐厚，門徒殷盛，金帛充積，亦復莫測其然，乃鄙閉自有之書，而更就王求寫。於是合邇俱宣，同聲相讚，故致許王齊轡，真偽比蹤，承流向風，千里而至。後又有菜買者，亦從許受得此十數卷，頗兼真本，分張傳受，其迹不復具存。菜買善行下道之教，於上經不甚流傳也。馬朗既見許所傳王經卷目增多，復欲更受，營理詭信，克日當度，忽夢見有一玉碗從天來下，墜地破碎，覺而發疑，云此經當在天為寶，下地不復堪用，於是便停。論馬朗雖不修學，而寶奉精至，夢既不凡，解之又善，亦應是得道人。
　　元嘉六年，許丞欲移歸錢塘，乃封其先真經一廚子，且付馬朗淨室之中，語朗云：此經並是先靈之迹，唯須我自來取，縱有書信，慎勿與之。乃分持經傳及雜書十數卷自隨，來至杜家。停數月，疾患，慮恐不差，遣人取經。朗既惜書，兼執先旨，近親受教敕，豈敢輕付，遂不與信我。而許便過世，所賫者因留杜間，即今世上諸經書悉是也。許丞長子榮弟，迎喪還鄉，服闋後上剡，就馬求經。馬善料理，不與其經，許既暫戢，不復苦索，仍停剡住。因又以靈期之經，教授唱言，並寫真本，又皆注經後云：某年某月某真人授許遠遊。于時世人多知先生服食入山得道，而不究長史父子事邇故也。人亦初無疑悟者。經涉數年中，唯就馬得兩三卷真經，頗亦宣泄。今王惠朗諸人所得者是也。元嘉十二年仍於剡亡，因葬白山。榮弟在剡，大縱淫侈，都不以經學為意，所以何公在馬家，快得尋寫。馬朗、馬罕敬事經寶，有過君父，恒使有心奴子二人，一名白首，一名平頭。常侍直香火，酒掃拂拭。每有神光靈炁見於室宇，朗妻頗能通見，云數有青衣玉女，空中去來，狀如飛烏。馬家遂致富盛，盜產巨萬，年老命終。朗子洪、洪弟真、罕子智等，猶共遵向。末年事佛，乃弛廢之爾。此當是經運應出所致也。
　　山陰何道敬，志向專素，頗工書畫，少遊剡山，為馬家所供侍，經書法事，皆以委之。見此符跡炳煥，異於世文，以元嘉十一年稍就摹寫。馬罕既在別宅，兼令何為起數篇，所以二錄合本，仍留罕間。何後多換取真書，出還剡東墅青壇山住，乃記說真經之事，可有兩三紙。但何性鄙滯，不能精修高業，後多致散失，猶餘數卷，今在其女弟子始豐後堂山張玉景間。何常以彭素為事，質又野朴。顧居士聞其得經，故往詣尋請，正遇見荷鋤外還，顧謂是奴僕，因問何公在否，何答不知，於是還裹，永不相見。顧留停累日，謂苦備至，遂不接之。時人咸以何鄙恥不除，而失知人之會也。何既分將經去，又泄說其意，馬朗忿恨，乃洋銅灌廚籥，約敕家人，不得復開。大明七年，三吴飢饉，剡縣得熟。樓居士惠明者，先以在剡，乃復攜女師鹽官鍾義山眷屬數人，就食此境。樓既善於章符，五行宿命，亦皆開解，馬洪又復宗事，出入堂靜，備說經廚。先已見何所記，意甚貪樂，而有鐍嚴固，觀覽無方。景和元年乃出都，令嘉興殳季真啟敕封取。景和既猖狂，樓謂上經不可出世，乃料簡取真經、真傳及雜□十餘篇，乃留置鍾間，唯以豁落符及真□二十許小篇，并何公所摹二錄等，將至都。殳即以呈景和，於華林暫開，仍以付後堂道士。泰#4始初，殳乃啟將出私解#5。
　　陸修靜南下立崇虛館，又取在館，陸亡隨還廬山。徐叔摽後將下都，及徐亡，仍在陸兄子瓖文間。此中有三君所書真受，後人糊連裝□，分為二十四篇。建元三年，敕董仲民往廬山營功德，董欲求神異，徐因分楊書一篇為兩篇與董，還上高帝，高帝以付五經典書戴慶，戴慶出外，扔將自隨。徐因亡後，弟子李果之又取一篇及豁以去，所餘惟二十，一篇，悉以還封昭臺也。
　　樓從都還，仍柱剡，就鍾求先所田真經，鍾不以還之，乃就起寫，久久方得數篇，既與馬洪為恨，移歸東陽長山，馬後遂來潛取，而誤得他經。樓中時似復有所零落，今猶應一兩篇在。其二卷已還封昭臺。
　　真誥卷之十九竟
　　#1『北』，原誤作『比』。
　　#2『旨』，原誤作『百』。
　　#3『義熙』，原誤作『義義』。
　　#4『泰』 字原誤作『秦』。
　　#5『解』字疑當作『察』。
　　真誥卷之二十
　　金闕右卿司命蓬萊都水鹽梁國師貞白真人華陽隱居陶弘景造
　　翼真檢第二
　　孔璨賤時，杜居士京產將諸經書，往剡南墅大墟住，始與顧歡、戚景玄、朱僧摽等數人，共相料視。顧先已寫在樓間經，粗識真書，於是分別選出。凡有經傳四五卷，真□七八篇，今猶在杜家。其經三真並真□，已還封昭臺。宋大明末，有戴法興兄延興作剡縣，亦好道，及吴興天目山諸玄秀，並頗得寫杜經。樓從弟道濟，及法真，鍾興女傅光，並得寫樓鍾間經，亦互相通涉，雖各摹符，而殊多麤略，唯加意潤色，滑澤取好，了無復規矩鋒勢，寫經又多浮謬。至庚午歲，隱居入東陽，道諸晚學者，漸效為精。山陰潘文盛，錢塘杜高士、義興蔣弘素、句容許靈真，並是能者，時人今知摹二王法書，而永不悟摹真經。經正起隱居手爾，亦不必皆須郭填，但一筆就畫勢力，殆不異真，至於符無大小，故宜皆應郭填也。泰#1始四年，終於剡，移還始寧岹山。馬智晚為衆僧所說，改事佛法，悉以道經數十卷，送與鍾，皆是何公先為其父寫者，亦有王靈期雜經，唯四五篇并真□，六七篇是真手，不關樓所得者。其經二卷，此真□等，悉已還封昭臺。鍾亡後所餘亡，應在兄女及戚景玄處。
　　昔有陳雷者，東陽人，是許長史門附，謹敬有心，長史常使典看經書，頗加訓授，其亦換有所寫，兼得長史自步七元星圖。長史去後，因還東陽。義熙十三年，與東陽太守任城魏欣之兄子，二人共合丹，丹成，三人前後服，服皆有神異，託邇暫死，化遁而去。雷有孫名某，號為長樂，今居永康橫江橋北。菁山道士樊仙亦頗就得所寫經書，但步圖猶在其處，今所服用，即是其本。
　　自此前凡諸經書在處者，其篇數並別有目錄。若止零牒一兩篇者，今復顯題卷目如後：
　　楊書《靈寶五符》一卷，本在句容葛榮間。泰始某年，葛以示陸先生。陸既敷述《真文赤書》、《人烏五符》等，教授施行已廣，不欲復顯出奇邇，因以絹物與葛請取，甚加隱閉。顧公聞而苦求一看，遂不令見，唯以傳東陽孫遊嶽，及女弟子梅令文。陸亡，亦隨還廬山。徐叔摽後將出，徐亡，乃在陸瓖文間。已還封昭臺。
　　楊書《王君傳》一卷，本在句容葛永真間，中又在王文清家，後屬茅山道士葛景仙。已還封昭臺。
　　掾書《飛步經》一卷，本在句容嚴虬家。大明七年，饑荒少糧，其里王文清以錢食與嚴，求得之，因在王家。已還封昭臺。
　　掾書西嶽公禁山符，楊書中黃制虎豹符，凡二短卷，本上虞吴曇拔所得許丞一瓠雜道書，吴以此二卷與褚先生伯玉，伯玉居南霍，遊行諸山，恒帶自隨。褚亡，留在弟子朱僧摽間，後褚弟五弟之孫名仲儼，又就朱取之。已還封昭臺。吴曇拔者，上虞且靡人，頗有才致，初為道士，許丞以一瓠書，皆三君小小要用雜訣，以與之，其後事佛出家，悉分散乞人都盡，後又罷佛還俗，遂留者而終，諸書訣並未測所在。
　　掾書太素五神二十四神，并迴元隱道經一卷，及八素陰陽歌一卷，並東陽章靈民先出都遇得之。章于時未識真書，唯言是道家常經而已，歸東陽以示顧。顧不即向道，仍留之，分迴元為二卷。章後既知，方就求得，今在章間，其二景歌一卷，章已與孫公。已還封昭臺。章云于時又有曲素、金真、金華等數卷，魚爛穿壞，既未悟其真手，不知擋錄，惟寫取文字而已，經本悉埋藏之也。
　　掾書所佩列紀黃素書一短卷，本許丞以與弟子蘇道會，道會以授上虞何法仁，法仁以傳朱僧摽，僧摽以奉鍾法師，樓居士見而求取，今猶應在樓間。
　　掾抄魏傳中《黃庭經》，并復真授數紙，先在剡山王惠朗間，王亡後，今應是其女弟子及同學章靈民處。
　　永興有一姓解家者，昔亦經供養許郎，又得小小雜書，後菁山女道士樊妙羅，因緣得其楊書酆宮事一卷。樊亡，在其女弟子沈偶間，沈又以與四明山孔總。已還封昭臺。解家所餘，今絕蹤迹。又聞山陰及錢塘數家，皆有古經，恐脫雜真書，從來遂未獲尋撿，想好學挺分之子，可殷勤求之，脫有所得見，使一睹則瓊礫辨矣。又魏夫人小息還為會稽時，携夫人中箱法衣，并有經書，自隨供養，後仍留山陰，于今尚在，未獲尋求之。
　　真冑世譜
　　此是今日伸述，故可稱真冑。
　　謹按許長史六世祖名光，字少張，即司徒許敬之第五子也。靈帝時，兄訓及訓子相，並儻附闔人貴盛，光懼患及，以中平二年乙丑歲來渡江，居丹陽之句容縣都鄉吉楊里。後值吴初，事為光祿勳，今許光祿墓是也。則肇時猶居汝南平輿。顧云句容子阿，謬矣。
　　《真誥》云：長史七世祖肇，字子阿，有振惠之功。今檢譜，七世祖名敬，字鴻卿，後漢安帝時為光祿，順帝永建元年拜司徒，名字與《真誥》不同，未詳所以舛異。安帝永初二年三年大饑，斗米二千文，人相食。若所救活四百八人，必應在此時也。應邵《漢官儀》載崔緩表云：許敬年且百歲，猶居相位。如此非唯陰德遠流後胤，交目#2陽功著世，所以年永身安，位至台鼎，子訓孫相，並為三公，光來過江，奕世丕承，遂至神仙。蜀司徒許靖，字文休，是長史六世族祖。漢徵士許助，字子將，是五世族祖。吴丞相許晏，字孝然，四世族祖。并同承十一世祖，光武時許交州，後交相子，名聖卿。許姓本出炎帝時姜氏，至周武王封許叔於許，今豫州許昌也，至周敬王十五年，為鄭所滅，徙居山陽昌邑，因國為姓，至交州乃移於汝南平與也。
　　敬父名專，公府掾。
　　敬第五子名光，字少張，尚書郎鉅鹿太守少府卿。過江，值吴初為光祿勳。妻戴氏，同葬今句容安成里。墓為剏造之始，縣人傳呼云許光祿墓，今墳碑顯然，並甲向。
　　光第二子名闕，字季優，有才學，吴尚書郎長水校尉。妻戴氏，同葬墓次。
　　闕第三子名休，字文烈，優遊道素，高尚其氣，州辟別駕不就。前妻晋陵華氏，後妻同縣葛氏，侍中葛相女，同葬墓次。
　　休長子名尚，字元甫，有才學令聞，吴鳳凰三年為中書郎，年五十亡。妻同郡陶氏，即荊州刺史陶濬女，同葬墓次。
　　尚第二子名副，字仲先，庶生，即長史之父也。淳和美懿，州郡所稱，為晋元帝安東叅軍，又征北叅軍，帶下那太守。後為寧朔將軍，與孔坦討沈充，封西城縣侯，出為剡令，有風化，與謝弈兄弟周旋。值蘇峻亂，又携親族往剡，事平還拜奉車都尉，年七十七亡。前妻晋陵華氏，名轉，御吏中丞華琦妹也。後妻應氏，名來子，竟陵太守應彥徽女，同葬縣北大墓也。
　　副有八男，第一奮，一名守，字孝方，庶生，有文武才望，出繼叔父朝，為何次道參軍，後為所後弟夷吾所譛，康帝誅之，年三十六。妻王氏，墓葬縣北大墓。有曾孫昔之，位至三府。
　　第二炤，字行明，正生，承嫡襲封，通濟有當世局度，亦為何次道叅軍，南臺侍御史，淮陵太守，年七十一亡。妻游氏，別葬縣東合留村。
　　第三群，字太和，正生，明爽有才幹，為虞譚叅軍，年四十四亡。妻歷陽邵氏，同葬縣北大墓。
　　第四邁，即先生也。
　　第五某，即長史也，并同正生，別記在後。
　　第六茂玄，庶生，早亡。母姓陳也。
　　第七櫂，字義玄，小名嗣伯，庶生，母姓朱也。出後伯父捷，梗有大度，好學，出為桓溫揚州從事，謝安衛軍叅軍，隨謝玄討符堅有功，封都鄉侯，尚書蒼部駕部郎、正員郎通直常侍。後患風不能言，隆安二年亡，年七十。妻宣城紀氏，同葬縣北大墓。
　　第八靈寶，庶生，早亡。母亦姓陳。
　　副有四女。長女名姜，正生，早亡。第二女名娥皇，正生，出適同郡建康令黃演。第三女名修容，庶生，母姓張，出適安固令晋陵弘升。第四女名暉容，與權同生，出適同郡紀詮也。
　　副弟名朝，字楊先，勇猛以氣俠聞，歷為襄陽、新野、南陽、潯陽太守，後與甘卓謀討王敦，事覺，卓死，朝自裁，年五十三。還葬縣北大墓，妻葛悌女，抱扑姊也。初養奮，後自生夷吾高子，并又亡，無後。
　　先生名邁，字叔玄，小名映，清虛懷道，遐棲世外，故自改名遠遊。與王右軍父子周旋，子猷乃修在三之敬。按手書授六甲陰陽符云：永昌元年年二十三歲。則是永康元年庚申歲生也。而譜云：永和四年秋，絕迹於臨安西山，年四十八。此則永寧元年辛酉生，為少一年，今以自記為正，絕迹時年四十九矣。娶吴郡孫宏字彥達女，即驃騎秀之孫，既離好，無子歸宗。先生得道事迹在第二卷中，定錄所喻被試事，已具載焉。
　　長史名謐，字思玄，一名穆。正生，少知名儒雅，清素博學，有才章，簡文皇帝久垂俗表之顧，與時賢多所儔結。少仕郡主簿功曹史，王導、蔡謨、臨川辟從事，不赴。選補太學博士，出為餘姚令，入為尚書郎，郡中正，護軍長史，給事中，散騎常侍。雖外混俗務，而內修真學，密授教記，遵行上道，挺分所得，乃為上清真人。爵登侯伯，位編卿司，治仙佐治，助聖牧民。按泰和二年丁卯歲司命所告云：丙子年當去，時年七十二。此則永興二年乙丑生，太元元年去也。而譜云：孝武寧康元年去世，年七十一。此為泰安二年癸亥生，為多二年，今以真為正。顧云寧康元年七十二，又非也。
　　妻同郡陶威女，名科斗，興寧中亡，即入易遷宮受學。同葬縣西北二里舊墓。
　　長史三男一女，長男名甽，小名揆，庶生，郡公曹，妻劉氏。少子名鳳遊，郡主簿。鳳遊子道伏，字明之。明之少子靜泰，字元寶，為海平縣令。久居會稽禹井山，頗遵承家法，傳受經書，皆摹寫而已。靜泰妻同郡葛氏。唯有一子名靈真，戊午生，今猶在會稽，亦敦尚道業，善能符書。自長史後，唯有此六世孫一人而已。
　　中男名聯，字元暉，少名虎牙，正生，敦厚信向。郡主簿功曹。謝安為護軍，又引為功曹，除永康令，衛尉丞，晋康太守，不之官，又為輔國司馬。安帝元興三年於家去世，年六十八，則成帝咸康三年丁酉歲生也。顧云咸和三年生，亦大謬。妻晋陵華琦孫，名子容。同葬江乘界新安里中。子赤孫，字玄真，篤實和隱，郡主簿功曹，年七十四亡。有四子及孫，並早亡，今無後也。
　　小男名翽，字道翔，小名玉斧，正生。幼有珪軍摽挺，長史器異之，郡舉上計掾主簿，並不赴。清秀瑩潔，糠枇塵務，居雷平山下，修業勤精，恒願早遊洞室，不欲火停人世，遂詣北洞告終，即居方隅山洞方原館中，常去來四平方臺。故《真誥》云：幽人在世時，心常樂居焉。又楊君與長史書亦云：不審方隅山中幽人，為己設坐於易遷戶中未，亡後十六年，當度往東華，受書為上清仙公，上相帝晨。譜云年三十，而不記去歲。按二錄，泰和二年丁卯，時年二十七，則是咸寧七年辛卯生也。顧云咸和六年生，又云司徒辟掾，皆為非實。自泰和三年已後，無復蹤迹，依譜年三十，即是庚午年去世。又《真誥》云從張鎮南之夜解，而未審張解之法。《耆老傳》云：掾乃在北洞北石壇上，燒香禮拜，因伏而不起，明旦視形如生。此壇今猶存歷然，則是故求隱化，早絕世塵也，事別在第二卷中。妻建康令黃演女，即姑娥皇之子，名敬儀，生黃民，乃遣還家，後離絕，又出適宛陵令戴耆之長史。一女名素薰，庶生。出適越騎校尉晋陵華瑛子名廣。
　　掾子黃民#3，字玄文，升平五年辛酉生，時掾年二十一。仕郡主簿，察孝廉，司農丞，南蠻叅軍，臨沮令，宋元嘉六年亡，年六十九。妻西陽令葛萬安女。葛安是抱朴子第二兄孫也。
　　黃民長子榮第，一名預之，宋元嘉十二年亡，不知年幾。有女名道育，隆安元年丁酉生，宋孝建元元年甲午歲，於剡任埭山亡。世謂之許大娘，卧尸石壙不殯。常有芳香之氣。
　　黃民小子名慶，宋泰始五年己酉歲，亦於剡任埭山亡，不知年幾。有女名神兒，一名瓊輝，元嘉六年己巳生，齊永明四年丙寅歲亡。世謂許小娘，東關道士多有識者。
　　右所承長史後如此，今唯有揆玄孫靈真而已。
　　楊君名羲，成帝咸和五年庚寅歲九月生，本似是吴人，來居句容，真降時猶有母及弟。君為人潔白，美姿容，善言笑，工書畫。少好學讀書，該涉經史，性淵懿沉厚。幼有通靈之鑒，與先生、長史年並懸殊，而早結神明之交。長史薦之相王，用為公府舍人，自隨簡文登極後，不復見有迹出。顧云是簡文師，或云博士。楊乃小簡文十歲，皆恐非實也。按《真誥》云，應以太元十一年丙戌去。又云：苦不奈風火，可修劍解之道，作告終之術。如此恐以早逝，不必丙戌也。得真職任，略如九華所言，當輔佐東華，為司命之任，董司吴越神靈人鬼，一皆關攝之。楊先以永和五年己酉歲，受中黃制虎豹符，六年庚戌又就魏夫人長子劉璞受靈寶五符，時年二十一。興寧三年乙丑歲衆真降□，年三十六。真降之所無正定處，或在京都，或在家舍，或在山館，山館猶是雷平山許長史廨，楊恒數來就掾，非自山居也。
　　右楊君事大略如此，須傳出更記。
　　按《真誥》中，有云鳳巢高木，素衣衫然者，配況長史名也；曾參出田云云者，離合長史字也；許仙侯、許卿者，得真位也；給事、常侍者，在世官也。
　　有云許朝者，即長史叔南陽也。
　　有云寅獸白齒者，是虎牙也。亦直云寅獸者，亦云寅客，亦云許虎許牙也。許主簿者，牙位也，華新婦者，牙妻也。似云名厚，即所謂許厚。華侯華書吏者，牙婦弟也。
　　有云瓊刃者，譬訓掾小名也。即青錄所載若鋒者矣。企望人飛云云者，即離合掾官名也。
　　有云許純子，似是揆小名也。
　　有云易遷夫人及斗者，即掾母陶科也。
　　有云勿憂嗣伯之詭者，即長史弟#4小名也。
　　有云來子雖善於爾者，即長史後母也。
　　有云當奈張者何者，即長史父妾也。
　　有云黃娥者，即長史娥#5，掾婦母也，出適黃家，故曰黃娥，本名娥皇。
　　有云演小子耳者，即娥皇婿黃演也。
　　有云赤孫者，即虎牙兒也。
　　登升者三人。先生、長史、掾也。
　　度世者五人。虎牙、黃民、榮弟、大娘、小娘。尋虎牙云遂得不死，過度壬辰，必是度世之限，其餘無迹顯出。黃民傳奉經業，道育亡有異微，恐或預例其二人，亦可更在後世子孫，若必以七世為限，則靈真之子，寔鍾斯慶。
　　長史婦陶威女，雖入易遷，恐此自承陶家福耳，不必關許氏五人之數也。
　　有云李東者，許家常所使祭酒，先生亦師之，家在曲阿東，受天師吉陽治左領神祭酒。
　　華僑者，晋陵冠族，世事俗禱。僑初頗通神鬼，常夢共同饗醊，每爾輒靜寐不覺，醒則醉吐狼藉，俗神恒使其舉才用人，前後十數，若有稽違，便坐之為譴。僑忿患，遂入道，於鬼事得息，漸漸真仙來游，始亦止是夢，積年乃夜半形見裴清靈、周紫陽至，皆使通傳旨意於長史，而僑性輕躁，多漏說冥旨，被責，仍以楊君代之。僑後為江城縣令，家因居焉，今江乘諸華，皆其苗裔也。華與許氏有婚親，故長史書與裴君，殷勤相請也。若如前篇中有保命所告，則僑被罪也，今世中《周紫陽傳》，即是僑所造，故與《真誥》為相連也。
　　真誥卷之二十竟
　　#1『泰』字原誤作『秦』。
　　#2『目』字當作『目』。
　　#3『黃民』，原誤作『黃名』。
　　#4『弟』字原誤作『第』。
　　#5『娥』字上當有『姊』 或『妹』字。