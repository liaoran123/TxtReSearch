道玄篇
　　經名：道玄篇。元王道淵撰。一卷。底本出處：《正統道藏》太玄部。
　　道玄篇
　　大道章第一
　　道包天地，故能生天地。天地包萬物，故能育萬物。萬物芸芸，莫不有道。道虛無體，故生物以立道之體。形者道之室，神者道之機。萬物各有太極，動靜與道而不離。
　　玄極章第二
　　無極曰道，太極曰身。身中有身，故曰天心。天心位安以中正，神機主宰而虛靈。靈應常清，萬化歸真。靈隨物昧，萬化自背。豈道遠於人，而人自遠於道也。
　　賦命章第三
　　人之生也，莫不有命。命之賦也，莫不有性。性即神也，命即氣也。主宰一身，神也；榮衛一身，氣也。神不失於守，氣不失於調。神氣混一，道沖而不凋。可以長生久視，超出於塵囂。
　　明理章第四
　　道不自立，故生物以立之。道不虛行，故生人以行之。是故人能明天地之常，知陰陽之房，達造化之方，可以握萬物之綱。造斯理者，其惟聖人乎。
　　妙用章第五
　　天地為陰陽之形具，陰陽為天地之化機。陽奇陰偶，陰質陽資，一昇一降，二者不離。故萬物有配合，各從其類推。是故男動女靜，則天地之情可察矣。
　　人物章第六
　　人得氣全，物得氣偏。靈一其性命，各禀於天。其於人也，性有善有惡；其於物也，性亦有善有惡。何也？此氣質之異也，非性之本然。是萬物自私於道，非道私於萬物焉。
　　寓形章第七
　　天下未有無理之物，天下未有無道之鄉。有物之形，即有物之性；有物之性，即有物之情；有物之情，即有物之道。道之寓物，假形游世以張化也。是以無物不可化，無物不可親。雖龍虎之有變，我忘機而自馴。
　　龍虎章第八
　　龍所以吟，虎所以嘯。龍得陽之道，虎得陰之兆。陽龍陰虎，各有其妙。故龍吟而雲從，虎嘯而風生。風雲變化，雷霆鼓轟。蠢然冥合一息，非大化之有情。是以聖人作，而神化莫測，萬物翕然而觀焉。
　　正位章第九
　　天覆於上，地載於下，萬物生其中。聖人正位，以安天下。居其大者任其大，居其小者任其小。民吾同胞，而皆孩之。故我忘而民忘，我樂而民樂，我無事而民無事。是以堯之為君也，治天下五十年，而不知治，以此。
　　謙德章第十
　　聖人在上位，不自大，不自貴，不自明，不自矜，此所以虛己待人也。是故不自大，以從天下之眾也。不自貴，計以禮天下之賢也。不自明，以盡天下之見也。不自矜，以賞天下之功也。此所以謙德於己，而後發用施諸人。而天下之人，無不尊之矣。
　　君臣章第十一
　　君無臣不舉，臣無君不主。君臣同心，天下莫能取。君視民如子，民視君若母。子母相親，天下莫能語。我之於道，生之若母，保之若子；子母相守，長生不死。吾非欲異於人，而欲者莫能去。
　　道德章第十二
　　道者善之長，德者善之基。上善不善，其道自善。上德不德，其道自德。德之所得，何物可得？乃得之於心，明之於理，以盡天下之性。性虛好生，故物物同於道德也矣。
　　寄禪章第十三
　　以天下與人易，為天下得人難，古之至言也。是以聖人不以一身貴天下，以天下貴天下。得其人而與之，則天下之民安矣。非其人而與之，則天下之民蕩矣。可不慎哉！此所以堯傳於舜，而不傳子。舜聖也，子不肖也。舜傳於禹，而不傳子。禹聖也，子不肖也。禹先傳於益，而後傳於子。故天下謳歌者，不之益，而之啟，故天與子啟也，而傳於子啟也。以後父子相傳，顧其可以寄天下，而後可以禪天下。
　　保守章第十四
　　畏天命，可以保身也。畏聖人之言，可以守法也。保身則可久，守法則可大。可久則家國無危，可大則子孫無殆。無危無殆，可以全身遠害。
　　虛明章第十五
　　鏡虛而明，自然見人之妍醜。心虛而明，自然知人之善惡。虛所以攝形，明所以辨色。形與色乃幻也，非真體也。故太上貴虛。
　　全形章第十六
　　民之有生，奈何不畏其死。履道於峻，自迷其性。何以郊馬無其韁，馳騁無其鄉，往而不知其返。常輕躁而縱之狂貪，厚其生，自取其亡，吾見其人多矣。是以君子常畏天之命，守其位，嚴於敬，全其氣，養其性。故天下萬物，與我無不神符。
　　禮樂章第十七
　　人於日用也，禮樂不可無也。有禮則心致於敬，有樂則身致於和。心致於敬，則百事齊之。身致於和，則百神安之。神安之，則氣滿於沖虛。
　　神氣章第十八
　　善養神者，回光晝夕。善攝氣者，冥情一息。神居氣中，氣居神室。神氣合真，而登太清。
　　圓明章第十九
　　專於內者忘於外，專於外者忘於內。非道也哉！何以一性圓明，本非內外，其存體也無形，其應用也無跡。是故君子之道，轉丸而已矣。
　　不足章第二十
　　善者不足，不善者亦不足。善者不足，惟以學不足。不善者不足，惟以貪不足。思學不足，必至於明。思貪不足，必至於昧。明則可以入聖，昧則終於為愚。明與昧幾於毫髮，可不慎歟！
　　絕學章第二十一
　　學眾人之學，擇善者以學之。窮萬物之理，不明者以明之。絕衆學則無憂，窮眾理則有本。無憂可以盡天下之性，有本可以達天下之道。性與天道，合乎自然。
　　中庸章第二十二
　　行中庸之道者，惟聖人能之，賢人猶不可及也。況愚人乎？何以聖人圓之，賢人方之。圓之者則轉而不執，方之者則執而不轉。是以聖人云：賢者過之，愚者不及也。
　　威儀章第二十三
　　聖人之心，深不可測，大而化之，無極可極。凛然其容，赫昭乎其文。德運三五，以虛其中，正四時為天下則。為天下則，萬物乃格。
　　運化章第二十四
　　道大沖漠，運乎橐籥。道之為物，溟溟焉，涬涬焉。視之不見其邊，鑽之不見其穿，大則包地包天，小則無物不然。吾亦即非有，我無名之先。
　　通玄章第二十五
　　舌之能語，孰為言之主。手之能拳，孰為握之先。達斯理者，可以通玄。
　　道要章第二十六
　　道之要，隱乎竅。精全則生氣，氣全則生神，神全則通妙。此三者不可一失，失之一則二者亦失，何道之有。
　　得失章第二十七
　　勿謂一得而喜，勿謂一失而悲。得而不知止，所得必失之矣。失而知所守，所失必得之矣。是以得者失之，失者得之。明得失之要者，惟達道者可知。
　　寧心章第二十八
　　草木之生也，因地以立根本。人物之生也，因心以立性命。地肥則枝葉茂榮，心虛則道德浹洽。奈何民不知本，以心盜之於物，反被物盜之於心；以情役之於形，反被形盜之於情。是以彼失我得，我失彼得。故有道者不取。
　　忘機章第二十九
　　人之忘機，烏之不疑。人機一動，烏之遠飛。夫何故？形可欺而神不可欺。我神微動，彼神即知。此天理昭然而不可掩者。是以聖人與萬物同塵，常忘機於無心。
　　真空章第三十
　　道本非相，執之者著相。道本非空，執之者著空。著相著空，不識道之宗。是故無相之相，即是真相；不空之空，即是真空。真相真空，萬物混同。即此用而離此用，其應化也無窮。
　　有無章第三十一
　　有而不有曰上，無而為有曰下。是以君子博學而廣知，有而不為有。小人淺學而近知，無而以為有。是故我不敢為天下先，老子之謂也。若聖與仁，則吾豈敢，孔子之謂也。有若無，實若虛，則顏子之謂也。故謙德者為上，薄德者為下。
　　重道章第三十二
　　重於人者人重之，輕於人者人輕之。物物猶不可輕，況於人乎。是以聖人保民如赤子，禮賢而貴德。故不敢以身輕天下，而天下之人安－敢不重之也。
　　治道章第三十三
　　天下怡道有五焉：以仁布天下則民安，以義制天下則民服，以禮教天下則民敬，以智察天下則民守，以信親天下則民立。此五者，同出而名異。是以聖人體道若虛，用道有餘。
　　觀道章第三十四
　　觀道如觀梅。海所以處於卑下，故能容百川之流。其聚彼也深，其揚波也大，龍魚鰕鱉皆得樂其志。是以聖人之心亦猶海也，故能容萬國之垢。其存心也，愈虛而愈深；其用事也，愈出而愈有。王侯士庶，皆得樂其所。此所以道在天下，故下者為上。
　　虛無章第三十五
　　虛無生有相，有相而復載虛無。虛無者，心也，神也。有相者，形也，氣也。其心虛，其神舒，其形氣也有餘。其心昧，其神背，其形氣也自敗。是以聖人常心虛，而善養神氣者也。
　　常心章第三十六
　　有常心者，則有常道。無常心者，則無常道。常心不殆，常道不改；常心不在，常道不泰。故君子常處心於清靜，而自內察也。
　　忠孝章第三十七
　　善忠者必善於孝，善孝者必善於忠。入則移忠孝於親，為子之道盡矣。出則移忠孝於君，為臣之道盡矣。是故君與親，一而已；忠與孝，亦一而已。其善忠善孝者，天之道也。
　　正性章第三十八
　　孔子渴不飲盜泉之水，曾子回車於背母之鄉。古人聞名不正，猶自避之，況所行之道乎。
　　執中章第三十九
　　聖人之道，執中而已矣。居天下之任，行天下之道，無高下，皆平等處之。益者損之，損者益之。益道於下，則低者上昇之。損道於上，則高者下兼之。此所以損有餘益不足，故上下和平，天下萬事無不中矣。
　　體用章第四十
　　體道以誠，道自安之。用道以時，道自利之。故安於內者，神無不和。利於外者，神無不化。以靜觀道，道未嘗靜也。以動觀道，道未嘗動也。動靜合道唯誠而已矣。
　　神虛章第四十一
　　人之神，天地之虛靈也。神之為物，不可思，不可識，不可言，不可覓。何以思則不神，識則不誠，言則不純，覓則不真。故藏小身，納乾坤；見大身，徧微塵；入水不溺，入火不焚；貫金透石，出幽達冥。明斯理者，可以策鬼神。
　　通達章第四十二
　　心不可執，事不可膠。心執則性不達，事膠則理不通。虛心合天，性自達矣。行道合義，理自通矣。是以聖人隱心於周象，故任事不膠。
　　吉效章第四十三
　　吉人素己以事天，凶人穢行以謀食。事天之道，惟能儉嗇。謀食之道，惟求厚得。是以儉嗇者必厚德，天道常祐吉人；厚得者必厚失，鬼道常迷凶人。故食之化，亂性之首也。
　　知止章第四十四
　　魚游深江，獸依高岡。物物知其所止，何人心自失，而不知其鄉？是故
　　心為身之王。得之者昌，失之者亡。
　　務本章第四十五
　　道之動，一分二用。故造化相資，善惡相依，生死相隨，強弱相欺，恩害相倚。有不識其本而逐末者，此人之迷。是以善任道者，存其體，順其用，攝動復靜，返情歸性。性虛合真，泰然而樂天之命。
　　自然章第四十六
　　蜘蛛結繙，蜣蜋轉丸，不待學師而能巧，此天性之自然也。是以聖人亦體道自然，常教民守素朴，鑿井而飲，耕田而食，不使其知，不使其識。彼此往來而不相傷，民至老死而無訟，樂雍熙之和。雖有政令，何所行之哉。
　　感應章第四十七
　　神出鬼藏，道德之著矣。龍化虎變，氣運之通矣。聖人順天時而作，人心之感矣。是故神明之變，鬼魅不可測。龍虎之變，蟲獸不可測。聖人之變，眾人不可測。若神可測，不神。龍虎可測，蟲獸同之羣。聖人可測，不為天下尊。是以居其大者，常肅其威，常正其神。以道化天下，天下歸乎身。
　　自恃章第四十八
　　恃富貴者必自驕，恃功名者必自躁，恃文學者必自輕，恃寵愛者必自辱。有此四恃者，人之病也。是故驕則不久，躁則不長，輕則不彰，辱則不祥。是以君子處富貴不自大，成功名不自居，廣文學不自有，得寵愛不自顯。防微杜漸，居安慮危，動靜合道，恬澹自然。
　　得泰章第四十九
　　天道失泰，日月晦明。地道失泰，山石摧傾。人道失泰，精氣飄零。四時失泰，萬物不亨。何以天得泰而廣清，日月自明也。地得泰而廣寧，山石自貞也。人得泰而通靈，精氣自凝也。四時得泰而運行，萬物自亨也。是故順此道者，隨陰陽之化。返此道者，可以步虛空。
　　造化章第五十
　　天有晝夜，一氣之往來。人有生死，一氣之聚散。晝夜生死，同一氣之造化。是以有晝必夜，有生必死，有往必來，有聚必散，此理必然者也。惟神之在天地，朗耀虛空，不生不死，不聚不散。是以不言而知，不行而至，不思而得，不動而成。了悟此者，可以超死生，出天地。
　　假言章第五十一
　　聖人假言以顯道，言言無方。賢人執言以論道，言言有象。是故無方之言，意在畫先。有象之言，意在畫後。若賢人能離形棄智，存神抱中，居有象而不執，亦聖人也。
　　無爭章第五十二
　　道無爭，爭者非道。道無執，執者非道。故好爭者，而有差別之智；好執者，而有彼此之分。生是見者，棄於道，失於德者。是以聖人被短褐而韜光懷玉，處眾人之中，無爭無執，保合太和之氣，四時與天地同符。
　　道化章第五十三
　　道化氣，氣化血，血化形，形化物，物化物。其化不可一也，其神一也。氣化濁，其神惡。氣化清，其神明。無情變之有情，有情變之無情，同一氣之分化，萬物異形而同神。觀乎大化之始，無形無名。
　　公心章第五十四
　　為人臣以道輔人主者，當潔己以奉公。上不閉恩，則君之德下流矣。下不閉言，則民之情上達矣。上下相通，則家國之道常泰矣。苟有得寵於上，竊弄權柄而為威福者，必自取禍矣。豈虛言哉！
　　正人章第五十五
　　正人君子，坦然其心。用之則陳道朝廷，不用則隱拙山林。居富貴不驕，處貧賤不諂。進退合度，動靜合宜，常順天命而心不欺，可以為正人君子矣。
　　道玄篇竟