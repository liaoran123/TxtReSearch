還丹復命篇
　　經名：還丹復命篇。宋薛道光撰。一卷。底本出處：《正統道藏》太玄部。
　　還丹復命篇序
　　嗟夫！人之有身，其昧也久矣！以名利盜其心，以是非賊其志，日漸一日，寢成鄙吝，不知好道，而自與遠。然至道不遠，常在目前，故《仙經》云：大道汎兮！其可左右。雖有道者欲與之開發，孰為之信？僕陋以狂言，不足以取信於人，以金鼎還返之道，陳於世者，尤非所宜。在有道者，當自知之。初年學道，所親無非理性之士，若禪宗之上乘，一悟則直超佛地，如其習漏未盡，則尚循於生死，至於坐脫立亡，投胎奪舍，未免一朝而長往。常思仲尼窮理盡性以至於命，釋氏不生不滅，老氏昇騰飛舉。由是聖人之意，不可一途而取之。宣和庚子歲，得至人口訣曰：大道之祖，不出一氣而成變，喻之為日月，名之為龍虎，因之為陰陽，托之為天地。一清一濁，金木問隔於戊己之門；一情一性，陰陽會聚於生殺之戶，採二儀未對之氣，奪龍虎始媾之精，入於黃房，產成至寶。別有法象樞機，還返妙用，長生祕訣，畢於此矣！由是方知大道不繁，須逢至人授之口訣，始能造於真際耳。數十年來所窮者，皆聖人之緒餘也，始明物有不遷之理。一陰一陽之謂道，偏陰偏陽之謂疾，龍虎之機，金木之理，此之真訣。僕聞不疑，依法行之，果躋聖域。嘗聞奧旨混於六經書史之問，故《易》曰：男女媾精，萬物化生。豈不顯其道機！詳其書史，以仁義禮樂有為而推之，故於無為之道而相返也。昔鄒魯之士，縉紳先生，多能明之，近世不復有矣！依師口訣，輒成五言一十六首，以表二八一斤之數；七言絕句三十首，以應三十日之大功；續添《西江月》九首，以應九轉之法。辯藥物採取，五行相殺，主客先後，刑德圖訣，抽添運用，火候斤兩，無不備悉。好道之士，請熟究斯文，或以宿緣契合，自然遭遇，文雖鄙陋，一一皆言其實矣！靖康丙午秋序。
　　還丹復命篇
　　紫賢真人薛道光撰
　　五言絕句
　　有物含靈體，無名本自然，赤龍藏宇宙，白虎隱丹田。
　　北斗南辰下，眉毛眼睫邊，灰心行水火，定息見真鉛。
　　精氣之無本，神靈共一家，但能擒五賊，自可結三花。
　　甲乙無令失，庚辛不要差，一陽歸正令，七返轉河車。
　　此事誠難測，賢愚總不分，雀應非鳳類，馬不入羊群。
　　悖產都三百，乾坤共一斤，巡行十二路，赤腳猛將軍。
　　一二三四五，南辰對北辰，虎龍含碧王，金木孕珠珍。
　　雲散家家月，花開處處春，幾多雲外客，盡是世間人。
　　受得真仙訣，陰中鍊至陽，地雷潛動處，星斗共商量。
　　八卦看成母，三才始見昌，不愁生死繫，俱覺地天長。
　　古仙同一術，妙絕大幽探，用意尋庚甲，專心事丙壬。
　　擒歸烏與兔，捉取水和金，辯得束西物，修成不二心。
　　窈窕並姿態，嬌羞弄軟柔，無情弦裹取，魂魄土中收。
　　笄冠聯鉛汞，靈光射斗牛，少陽陰與類，無使老春秋。
　　散誕無拘繫，偷然道轉高，妙中藏黑白，閑裹惡塵勞。
　　坐卧三峰穩，丹田二氣牢，定知逃世網，名字列仙曹。
　　採取須教密，誠心辯醜妍，事難尋意眿，容易失寒泉。
　　師指青龍汞，配歸白虎鉛，兩般都會合，水火鍊經年。
　　守一壇中要，機藏十二時，數中無走失，火候莫教遲。
　　達士方為倡，真仙正合宜，幾年雲水上，懷抱有誰知。
　　人有最靈物，依稀在北辰，不知將謂氣，識後自然真。
　　心淨如冰雪，身輕似碧雲，若無十萬歲，作甚世間人。
　　塵市通人處，明明與往還，悟來惟一物，昧處隔千山。
　　神水丹田下，華池水火間，一元能造化，返老作童顏。
　　巧拙仍藏伏，神精用意包，坎高或互用，金木喜相交。
　　白雪能同鼎，黃芽共一包，乾坤推九六，復妮運初爻。
　　一物分為二，能知二者名，鼎爐藏日月，漏滴已三更。
　　夫婦同交媾，嬰兒始結成，脫胎並洗澤，擭養鎮長生。
　　飲了靈丹藥，純陽自在人，洞明常寂照，蓬島鎮長春。
　　去就渾無繫，縱橫已絕塵，但知周甲子，不在守庚辛。
　　訪道復尋真。優游四海賓，外多舍忍辱，內省任邅迍。
　　為厭人間事，忻逢紫府賓，一言親點化，玉洞碧桃春。
　　七言絕句
　　萬物皆從一氣生，天清地濁稟生成，
　　真龍真虎纔交媾，一鼎紅鉛鍊甲庚。
　　陰陽配合法君臣，動靜相兼氣血精，
　　壬癸位中男擊浪，丙丁巖畔女噸呻。
　　龍虎一交相眷戀，坎高纔媾便成胎，
　　溶溶一掬乾坤髓，著意求他啜取來。
　　方以類聚物群分，兩畔同秤共一斤，
　　戊己宮中藏水火，小心調理武和文。
　　离宮有象藏真水，坎戶無形隱赤龍，
　　時節正時須急採，莫教芽孽隘黃宮。
　　三十輻兮同一轂，金木纔逢二氣交，
　　六十卦分朝與暮，一陽萌處發初爻。
　　陰裹十三言有象，陽中六七覓無蹤，
　　抽添運用須防謹，認取根源祖與宗。
　　恍惚之中尋有物，杳冥之內吸真精，
　　真精便是長生藥，須假黃婆養育成。
　　六百篇中仔細推，潛藏飛躍探幽微，
　　親疏回互相諳悉，盜取七星南斗機。
　　陰鼎陽爐至道根，五行和合土為尊，
　　時人若要長生藥，祇向華池覓魄魂。
　　聖人傳藥不傳火，從來火候少人知，
　　莫將大道為兒戲，須共神仙仔細推。
　　火候抽添思絕塵，一爻看過一爻生，
　　陰文陽武依加臧，一顆還丹火裹成。
　　咽津納氣固形全，須藉乾坤真汞鉛，
　　至道不繁人自昧，五金八石是虛傳。
　　二氣本因兒產母，奪來鼎內及其時，
　　夫歡婦合黃金室，一載胎生一箇兒。
　　識得陰陽要妙因，鍊成金液離凡塵，
　　淘澄不是尋常事，姹女嬰兒兩要真。
　　驅回北斗轉天罡，手握南辰入洞房，
　　否泰爻中天地合，兔雞沐浴要潛藏。
　　水晶宮裹翠娥嬌，一段風光破寂寥、
　　奪得兔烏精與髓，急須收拾鼎中燒。
　　屏除人我守丹房，轉覺光陰氣味長，
　　榮辱不隨塵外客，但於金鼎鍊鉛霜。
　　虎髓龍精氣象全，依法修來火候煎，
　　直待陰消成至寶，便知平地隱神仙。
　　些小天機論氣精，呂公曾道別無真，
　　神仙不肯分明說，說與分明笑殺人。
　　九還七返定三才，開闢抽添盡藉媒，
　　四象包含歸戊己，精勤十月產嬰孩。
　　邇來活計不勝清，一畝沙田手自耕，
　　晴雨共資春氣力，不愁苗稼不滋生。
　　歸根復命復元真，氣入四肢精養神，
　　神氣若還俱不散，混同塵世一閑人。
　　一物浮浮渾有無，堪迎秋露滴真珠，
　　烟花柳陌頭頭是，穢濁馨香任所需。
　　我今收得長生法，年年海上覓知音，
　　不知誰是知音者，試把狂言著意尋。
　　幾年勤苦覓仙儔，不做神仙未肯休，
　　綠合自然成大道，豈教凡輩覓蹤由。
　　父母生來真一氣，無形無影卒難尋，
　　要知黑白通玄妙，魂魄相投產紫金。
　　上善之基妙最探，華池神水定浮沉，
　　神功運火抽添處，鍊己持心莫放心。
　　東西南北要精通，交感陰陽雌與雄，
　　火候直須牢穩審，吹虛全藉巽宮風。
　　天地相交由否泰，屯蒙氣候互相通，
　　一夫一婦資天地，三女三男合始終。
　　又詩－首
　　拂掠郾中礙眼塵，休將大道付人情，堪矜自古神仙輩，特故如愚不作聲。
　　西江月
　　一是金丹總數，河圖象出真機，誰知罔象盡玄微，大道從玆孕起。
　　斗柄璇璣正位，陰中卻抱陽輝，崑崙子母著誹衣，是此乾坤真理。
　　偃月爐中金鼎，三台兩曜形神，尊卑簡易汞中真，握固休推心腎。
　　白虎長存坎戶，青龍卻與南鄰，陰魂陽魄似窗塵，大意不離玄牝。
　　太上三清真境，三皇五帝規模，瞿曇老氏仲尼徒，經史深歲妙素。
　　間有真人出世，來昕赤子玄珠，蟾光終日耀昏衢，滿目黃芽顯露。
　　內有五行相制，包含一粒紅鉛，相生相殺自天然，此藥殊無貴賤。
　　會向我家園裹，栽培一畝天田，中男小女共相連，種得黃芽滿院。
　　鑿破玄元三五，撥開造化圭璋，希夷妙旨在中央，咫尺無名罔象。
　　片餉工夫便得，教君地久天長，蓬萊仙島是吾鄉，怎不留心信向。
　　竹破須還竹補，人衰須假鉛全，思量只是眼晴前，自是時人不見。
　　日月相交高坎，龍蛇產在先天，長生妙藥在家園，一餉工夫便現。
　　此道至靈至聖，無令泄漏輕為，全憑德行兩相宜，言語須防避忌。
　　要藉五行生旺，須明陽盛陰衰，三人同志饉防危，進火工夫仔細。
　　煉就光明瑩玉，迴來卻入黃泉，昇騰須假至三年，攜養殷勤眷戀。
　　九九纔終變化，神功豈假言宣？分明頃刻做神仙，永駕鸞車鳳輩。
　　一炁初回遇朔，鼎中神水溫溫，剛柔相會氣均勻，妙在無過渾沌。
　　八卦循迴循繞，推排九竅追奔，東西沉靜合朝昏，莫與常人議論。
　　詩一首
　　一月一還為一轉，一年九轉九還同，唯憑二卦推刑德，五六回歸戊己中。
　　丹髓歌
　　鍊丹不用尋冬至，身中自有一陽生，
　　龍飛赤水波濤湧，虎嘯丹山風露清。
　　初時有如雲出洞，次則有如月在潭，
　　又似金蚤如玉笑，好將火候鍊三三。
　　嬌如西子離金閣，美似楊妃下玉樓，
　　日日與君花下醉，更嫌何處不風流。
　　井底泥蛇舞拓枝，窗間明月照梅梨，
　　夜來混沌癲落地，萬象森羅總不知。
　　昔日遇師親口訣，只要凝神入氣穴，
　　以精化氣氣化神，鍊作黃芽並白雪。
　　一年沐浴更防危，十月調和須同節，
　　服了丹砂朝玉帝，乘雲跨鶴登天闕。
　　烏無形，兔無影，烏兔只是日月精，烏兔交時天地永。
　　牛無角，馬無蹄，馬牛只是乾坤髓，乾坤運用坎和离。
　　龜無象，蛇無邇，龜蛇只是陰陽形，二氣交會混為一。
　　龍無翼，虎無牙，龍虎本來同一體，東鄰即便是西家。
　　鉛非汞，汞非鉛，鉛汞元在身中求，要使身心寂不動。
　　無白雪，無黃芽，白雪乃是神室水，黃芽便是氣樞花。
　　夫真夫，婦真婦，坎男高女交感時，虛空無塵天地露。
　　真交梨，真火棗，交梨喫後四肢雅，火棗吞時萬劫飽。
　　夏至後，冬至前，陰陽不在此中取，自有神氣分兩弦。
　　水真水，火真火，依前應候運周天，調和鍊盡長生寶。
　　日之魂，月之魄，身中自有真乾坤，緞鍊丹田通透赤。
　　天之尊，地之卑，便把天魂擒六賊，又將地魄制三尸。
　　藥非物，火非候，分明只是一點陽，鍊作萬劫無窮壽。
　　金非兌，木非震，從來真土應五行，金木自然解交併。
　　黑中黑，白中白，但能守黑白自現，黑白本來無二色。
　　金真金，銀真銀，金銀鍊作紫金丹，自然無一斧鑿痕。
　　偃月爐，朱砂鼎，須知抱一守沖和，不必透關投玉井。
　　中央釜，守一壇，金鼎常令湯用暖，玉爐不要火教寒。
　　玄真玄，牝真牝，玄牝都來共一竅，不在鼻口並心腎。
　　真神水，真華池，元氣虛無難捉摸，元氣恢漠本無為。
　　鍊朱砂，鍊水銀，真使朱砂遺水銀，水銀鍊作明窗塵。
　　真黃華，真紫粉，分明內鼎內爐中，變化瓦石成九轉。
　　真關鎖，真河車，鐵鎖金關牢固守，河車運動結丹砂。
　　真金精，真玉液，滿鼎氣歸銀玉液，玉液盈壺神入室。
　　真金翁，真姹女，金翁姹女結姻親，洞房保處真雲雨。
　　真丁公，真黃婆，丁公運火鍊金花，黃婆瓶裹養金鵝。
　　真嬰兒，真赤子，九轉鍊成十月胎，純陽無陰命不死。
　　真陰陽，真陰陽，陰陽都只兩箇字，譬喻丹書幾萬章。
　　還丹復命篇竟