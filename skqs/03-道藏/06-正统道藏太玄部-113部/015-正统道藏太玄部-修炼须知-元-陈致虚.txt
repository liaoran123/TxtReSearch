修煉須知
　　經名：修悚須知。元陳致虛撰。原係《上陽子金丹大要》第四卷（今本第七至八卷），後分出單行本一卷。底本出處：《正統道藏》太玄部。
　　修煉須知
　　運火行持
　　伯陽真人曰：陽燧以取火，非日不生光。方諸非星月，安能得水漿。二氣玄且遠，感化尚相通。何況近存身，切在於心胸。陰陽配日月，水火為效徵。又曰：性主處內，立置鄞鄂，情主營外，築垣城郭，城郭完全，人物乃安。《黃庭經》云：作道優游深獨居，扶養性命守虛無。緣督子曰：今之修道者，不得正傳，不悟平叔未鍊還丹莫入山之語，唯欲避喧求靜，遯世遠人，出妻屏子，離塵絕俗，窮谷深山獨居孤處，以為自高，如此則棄世間法也。無名子曰：夫運火者，先定刻漏以分子午，次接陰陽以為化基，搬六十四卦於陰符，鼓二十四氣於陽火，天關在手，地軸形心。回七十二候之要津，攢歸鼎內；奪三千六百之正氣，輻輳胎中。謹戒抽添，精專運用，慮其危，防其險，不使頃刻參差，分毫差忒，故得外接陰陽之符，內生真一之體。苟或運心不謹，節候差殊，即姹女逃亡，靈胎不結。瑩蟾子曰：採藥初關，先識天癸生時，中關則知調和真息，周流六虛。自太玄關逆流至天谷穴交合，然後下降黃房，入于中宮。
　　上陽子曰：運火者，運內外之火。火者，藥火也。候者，符候也。符者，符合也。聖人下工鍊丹之初，須知鉛汞兩相逢迎，真一之鉛將至，運己汞以迎之，鉛汞一合而即得黍粒之丹，餌歸黃金室內以為丹頭也。夫運火者，始自復卦子時起首，疾進陽火，謂之下手用工，而進火謂之野戰。〔蓋野戰〕則龍虎交合，是用三分武火，前行短之謂也。行符者，午時姤卦用事，則進陰符，包固陽火於內，故行符謂之罷功守城。夫守城者，以其鄞鄂已立，唯溫養沐浴，防微杜漸，是用七分文火，後須長之謂也。然復與子皆從人身而求，須認自己生身之由，則得之矣，不必執文而泥象也。紫陽真人《金丹四百字》云：火候不用時，冬至不在子。學者宜子細求之也。
　　朔望弦晦
　　緣督子曰：一點陽精，祕在形山，不在心腎，而在乎玄關一竅。學者不知陰陽，不知時候，不能還返，止於自身摸索，而認彼昭昭靈靈之識神以為真實，轉轉差馳。《易》曰：與日月合其明，與四時合其序。朱震《易傳》云：晦日朔旦，坎月離日會于壬癸。
　　上陽子曰：每月朔旦子時，日月合璧於癸，薄暮會于勗畢之上，此喻火之初生也。當此之時，純陰已極，微陽將生，是謂潛龍。三日之哺，月生庚上，真陽已肇，庚屬西南。《易》曰：西南得朋，乃與類行。《參同契》曰：坤初變成震，三日月出庚。蓋是時也，藥物纔生，水源至清，未曾撓動，有氣無質之際。大修行人急向此時，具一隻智慧眼，則而象之，亦如太陰初受一陽之氣，亦似坤之下爻〔交〕乾之初爻而為震，乃比人身純陰而生一陽。即我師云：先天一氣自虛無中來，點汞而入鼎也。是時鼎內陽氣初布，砂汞立基。紫賢真人曰：一清一濁，金木間隔於戊己之門；一性一情，陰陽會聚於生殺之戶。採二儀未判之氣，奪龍虎始媾之精，入于黃房，產成至寶也。八日酉時，月到天心，其平如繩，是謂上弦，得金半斤。《龍虎經》曰：坤再變成兌，八日月出丁，以像鼎中鉛汞，漸結流珠。是時金水氣停，不進腸火，亦無行符，唯沐浴洗心而已。三五為望，望者日月相射，則陰中三陽已備而成乾，猶月魄得日魂而滿。喻鼎中鉛汞壯盛，真陽充滿，火明金旺，將欲成器，是金火之氣與汞固結，汞與其母兩相留戀也。既望平明，月見辛方，乾初變巽，乃陰陽相承之道。始焉則純陰得交微陽而生藥，後則陰包陽氣而成丹。巽乃承領陰符，陰氣漸生，包固陽精，使無動逸，則金砂落于胞中，陰中含陽，是謂歸根也。二十三日平明，月見丙方，坤交乾之中爻而#1為艮，鼎中物藥自然凝結。是時陰陽之氣復停，不行陰符，亦無進火，唯休浴滌慮而已。是時下弦，得水半斤。以上弦金半斤，下弦水半斤，兩弦合一斤之數，以結丹砂。《參同契》曰：兩、弦合其精，乾坤體乃成。二十八日平明，月見乙方，此時陰陽之氣俱足，金汞結而成胎，坎離運氣於鼎中，周流六虛於象內，此喻金丹之始終也。至于晦日，日復會于壬，則陰極而陽又將生矣。
　　上陽子曰：句裹雖已分明，而學仙子當體於身。晦、朔、弦、望，皆取證於身，不可泥文而着象也。夫月純陰也，不感日之陽氣，安能滅而復生。人亦似月也，當二八少壯之年，鴻濛未判，則陽純而氣全，故其精方勝〔而〕欲泄。其未洩之前，是為純陽，是號真人。故廣成子謂黃帝曰：目無所見，耳無所聞，心無所知，神將守形，形乃長生。 一洩之後，那去一陽，而交一陰，是變為離。自此而往，情慾已萌，淳朴已散，精氣日損，損之又損，以至於陽盡而陰純也。夫惟不知金液還丹之道者，待其陽盡陰純則死矣。唯修行之人，知其還返之妙，於其未盡之際，疾早修行，急急接助，扶救真陽，收領藥火，以鍊還丹而復其命。亦如太陰領覽太陽之氣，而復其明也。
　　防危護失
　　緣督子曰：學全真者，得師略指門逕，而不知逐節事條，知神氣相依，而不知鉛汞交媾，既知鉛汞交媾，而不知性命混合，妄擬火候進退，不知此〔皆〕不成。真一子曰：陽火過刻，水旱不調，則凝冬變為大暑。或陰符失節，寒暖相侵，則盛夏反為濃霜。金宮既砂汞之不萌，一鼎則蟲螟之互起。大則山崩地圯，金虎與木龍沸騰，小則雨暴風飄，坎男共離女奔逸。以此觀之，縱識鉛汞二物，不曉火候，不防險危，實徒然耳。
　　上陽子曰：慮險防危，金丹之大事也。昔紫清白真人，既得泥丸翁之傳，年已六十四矣。急忙收拾金丹大料，用盡萬苦千辛，既得鉛汞相合、入鼎烹煉。以其平日天資#2聰明，當是溫養之時，用心不謹，不防其危，不覺汞走鉛飛，無可收救，遂作詩以自解其慍。詩曰：八兩日月精，半斤雲霧屑。輕似一鴻毛，重似千秤鐵。白如天上雪，紅似猩猩血。收入玉葫蘆，祕之不可洩。夜半忽風雷，煙氣滿寥泬。這般情與味，啞子咬破舌。捧腹付一笑，無使心腦熱。要整釣魚竿，再斫秋筠節。觀此可不慎歟？若非白真人之堅固，他人安能再整釣竿，而斫筠節乎。又得紫陽仙師以《金丹四百字》授之，令其關防慎密，後乃成道。
　　夫慮險防危，不啻一件，自有數說。其初採藥之時，日月歡會，龍虎將交，戰爭之際，真人已潛於深淵，浮游慎守於規中。蓋是時也，閉塞三寶，唯當專心致志，否則有喪身失命之事。紫陽翁云：白虎首經至寶，華池神水真金。又云：依時採取定浮沈，進火須防危甚。最為初關之緊切，此其一也。採取之時，若或陰陽錯亂，日月乖離，外火雖動而行，內符閉息不應，枉費神功，此其二也。若火候過差，水珠不定，源流混濁，藥物不真，空自勞神，有損無益，此其三也。既得黍珠入鼎，須要溫養，保扶心君，苟或未善，即恐火化丹失，此其四也。至有學者備歷艱難，屢經危險，心膽驚怖，平時在懷得丹，入鼎切宜驅除，務令清淨，勿使牽掛舊慮，以亂心君，是謂滌慮洗心，是為沐浴。偶或留戀，則恐汞鉛飛走，此其五也。及其十月胎完，脫殼換鼎，不能保固陽神，輕縱出去，則一出而迷途，遂失舍而無歸，此其六也。又有丹成之後，且要識真辯偽，若功行未滿，眼前忽見靈異多端，奇特百出，以至生生之事，如有神見，皆能明知。若此等件，是為魔障已至，並非真實，切不可認為已靈丹聖。玆乃邪偽妖幻，見吾道成，乃欲引入邪宗，以亂吾真。於斯時也，且須堅固智慧，保養全真，此其七也。凡此七件，皆防慮之大者也。有一不防，非但無成，恐致失喪。正陽祖師曰：已證無為自在心，便須溫養保全真。一年沐浴防危險，免見沈淪更用心。吾所以云慮險防危，余丹之
　　大事者也。
　　卯酉刑德
　　紫陽真人曰：兔雞之月及其時，刑德臨門藥象之。
　　上陽子曰：兔雞者，卯酉也。學道的人，須知卯酉，非止一說。有天地之卯酉，有一年之卯酉，有一月之卯酉，有一日之卯酉，有一時之卯酉。天地之卯酉者，氏房心為卯，正躔則房日兔；胃昴畢為酉，正躔則昴日雞也。一年之卯酉者，春分為卯，時日中和；秋分為酉，序曰中秋。一月之卯酉者，初八日為卯，月滿上弦，酉時月到天心；二十三日為酉，月留下弦，卯時月在天中。一日之卯酉者，日出為卯，而萬物作；日入為酉，而萬籟息。一時之卯酉者，蓋攢簇之道也。簇一年於一月，兩日半為六候；簇一月於一日，則一時分六候。故一年七十二候，簇.於一日也。是知一年之中，止有一日，一日之內，止在一時。大修行人，須辯時中卯酉，要知一時六候。蓋採藥取鉛，一時六候惟用二候，猶三停而用一停。而一時之中尤餘四候，別有妙用。
　　所謂刑德者，二八也。蓋二八者，卯酉也。卯酉是陰陽平分之位，陽為德，德則萬物生；陰為刑，刑則萬物死。而卯月乃四陽而二陰，陰道將離，而陰主殺，是以卯之二陰，陰．已不能勝陽，然殺氣未絕，至是而榆死，故為刑也。酉乃四陰而二陽，陽道將離，而陽主發生，是以酉之二陽，陽雖不能勝陰，然生意尚存，至是而麥生，故為德也。正陽訪曰：盡是靈冥轉消息，切須專志保初心。
　　沐浴心慮
　　《指迷詩》曰：沐浴之功不在它，全憑乳母養無差。五行和合陰陽順，同坐同行共一家。無名子曰：陽氣到天地之中，陰陽相半，不寒不熱而溫，故為泰卦，不進火候，謂之沐浴。陰氣降天地之中，陰陽相半，不熱不寒而涼，故為否卦，不進陰符，亦云沐浴也。
　　上陽子曰：沐俗者，適當陰陽相州鉛汞氣停，陰陽二氣自然交合。於此時也，不必進火，亦不行符，恐反傷丹。唯宜洗心滌慮，以保養之，故謂之沐浴也。且何謂沐浴？大修行人盡將平時憂愁思慮艱苦之心、執着貪愛之念，翛然脫去，渾無一毫牽掛，直要形如槁木，心若死灰，是謂沐浴也。純陽祖師曰：本性好清靜，保養心猿定，丹陽祖師曰：水中火發休心景，雪裹花開减意春。又曰：俗人無清靜之心，道人無塵俗之心，是謂洗滌。其時則近卯酉，其卦則云否泰，其候則屬溫涼，其象則為刑德。至此則罷火守城，故謂之沐浴也。《參同契》曰：候視加謹慎，審察調寒溫。周旋十二節，節盡更須親。《崔公入藥鏡》云：受氣吉，防成凶，火候足，莫傷丹，天地靈，造化慳。紫陽真人與白紫清云：及其沐浴法，卯酉時虛比。蓋不可執泥外象，當於藥火到時而取也。古歌云：刑德同生殺，加臨二八門。丹砂宜沐浴，神水灌靈根。閉兌留金汞，禁關養魄魂。不須行火候，爐裹自溫溫。大修行人工夫到此，可不慎乎！
　　生殺爻銖
　　紫陽真人曰：夫鍊金液還丹者，要須洞曉陰陽，深達造化，追二氣於黃道，會三性於元宮，攢簇五行，合和四象，龍吟虎嘯，夫唱婦隨。昔我師曰：學道之士，得內外藥物之真，兩般作用之全，合大造化，方得所傳，苟有毫髮差殊，未免天地懸隔。
　　上陽子曰：生殺者，陰陽二物也，龍虎二物也。龍乃陽中之陰而主生，故興雲致雨，潤澤萬物，而其中之陰能殺者也。猶人分陽已盡而純陰，則死矣。虎乃陰中之陽而主殺，故呼風哮吼，常有殺心，而其中之陽能生者也。猶人分陰已盡而純陽，則仙矣。夫陰陽二物者，順則成人，逆則生丹。故不為萬物不為人，則成丹矣，是所謂生也。且道生又生箇什麼？莫不是生天生地，莫不是生人生五行，莫不是生萬物者乎。莫不是有大靈通智慧，有大神聖變化者乎？且道殺又殺箇什麼？莫不是殺那無明煩惱底賊，莫不是殺傍門愚癡底賊？旌陽祖師以五童女劍殺之，純陽帝君以三清劍殺之，佛祖以金剛王寶劍殺之，德山和尚以入門棒殺之。故云護生須是殺，殺盡始安居。祖師云：斬魑滅魅了長生。魑者，癡也。魅者，昧也。若人早早殺了這愚癡暗昧底，則可以畢長生之道矣。大修行人定知毫髮差殊，不能成丹，切須洞曉也。若悟陰陽生殺二物，何憂不仙矣。至如所謂卦象爻銖之說，銖也者，將準之而定也；爻也者，將傚之而用也；象也者，將像之而為也。卦也者，猶掛以示人，使人以此而為則例也。爻與銖者，明輕重也；象與卦者，明進退也。積三百八十四爻而成六十四卦，積三百八十四銖而成一十六兩，謂一斤也。斤足卦滿，喻丹之將成也。修行之人，務在知輕識淺，知重識深，知難識退，知易識進，不過以法金丹內外二藥也。《道德經》云：有無相生，難易相成。又曰：圖難於其易，為大於其細。又曰：是以聖人猶難之，故終無難也。猶以復震為採藥之初，則半斤為入藥之數。如百爻之謂，以三十爻為文，七十爻為武者，則知採藥之難也。以卦足而藥成，則丹足二八一斤之數。故《火火記》言二百一十六，乃乾之策也；十八八箇足，乃一百四十四，坤之策也。陰陽之數既足，金液之丹已成也。
　　修真七事
　　上陽子曰：道必日學，〔學〕必曰精而已矣。老子曰。吾非聖人，學而得之。孔子曰：十室之邑，必有忠信如丘者焉，不如丘之好學也。〔又〕曰：我學不厭，而教不倦也。〔又〕曰：君子學道則愛人，小人學道則易使也。《南華經》曰：南伯子葵問乎女偶曰：道可得學耶？偶曰：惡〔惡〕可，子非其人也。夫卜梁倚有聖人之才，而無聖人之道，我有聖人之道，而無聖人之才。吾欲以教之，庶幾其果為聖人乎？不然，以聖人之道而告聖人之才，亦易矣。孔子曰：生而知之者，上也；學而知之者，次也；困而學之，又其次也；困而不學，民斯為下矣。釋迦聞半偈而欲捨身，黃帝順下風膝行而進，問廣成子：治身奈何而可以長久？夫古之大，聖，亦未有不學而能知大道者乎？今時人也，而多妄誕，不肯下問，何時而得聞斯道也哉。
　　上陽子曰：道有立談，道有心授。君臣也，父子也，兄弟也，夫婦也，朋友也，是綱常之道也。此可以立談而非心授也。所言心授者，天命之謂性，率性之謂道，此可以心授而不可以立談也。率性之道，即孔子一貫者也，即孟子集義所生者也。夫綱常之道，雖童稚亦可訓之。彼有國有邦者，置所司以掌其綱常之道，萬世不易者也。至如率性集義之道，前賢註疏，略不及焉。若賢人君子遇聖師口授而不驚疑，以集義率性之道而修之，是則謂之大聖也，方知綱常之道在其中矣。煉丹也，砂硫也，水銀也，是修鍊之道也。此可以立談而非心授也。所言心授者，無為而不為也，為之而有以為也。此可以心授而不可以立談也。無為有為之道，即金丹大道也。夫丹爐修鍊凡砂水銀之道，雖愚夫愚婦亦可鍊之，故可立談。至如先天真鉛有為之道，雖上士至人遇師口授，亦不免疑焉。若上士至人得師，指示金丹有為之道，勤而修之，是之謂神仙也。頑坐也，守性也，持齋也，是坐禪之道也。此可以立談也，而非心授者。唯正法眼藏，涅槃妙心，直指人心，見性成佛之道，此可以心授而不可以立談也。正法眼藏，直指人心，即最上一乘之道也。夫持齋坐禪，雖庸人乳子亦可立談。至如一乘之道，雖利根上智，於佛祖言下得證，猶不免疑焉。是以靈山會上，五千退席，五祖佛法不付神秀而與老盧，是謂可以心授而不可以立談也。韓湘得仙，而昌黎有收吾骨之句，豈昌黎是下根之器哉。朱晦菴之遍參，而崔子虛不與以道，豈晦菴之不欲者哉。是云道不可以立談，可立談者非大道也。葛仙翁六十始遇師，白玉蟾六十始遇修煉須知師，皆成道也。是為道有心授者也。
　　上陽子曰：道有三悟。孔子翼易曰：近取諸身，遠取諸物。是言道也，大修行人從近與遠及身與物四者求之，眼下自有悟處。老君《常清靜經》曰：內觀其心，心無其心；外觀其形，形無其形；遠觀其物，物無其物。是言道也，大修行人從內外遠及心形物六者求之，日下便有悟處。佛祖云：不是心、不是佛、不是物。是言道也，大修行人從心佛物三者求之，腳腿下即有悟處。是之謂道有三悟也。且以三教聖師，皆曉以世人從物求道，以道為物，須當審思，切勿容易看過了也。蓋道者乃萬物之一物也，而物者乃大道之一物也。故老子云：有名，萬物之母。又云：淵兮似萬物之宗。是皆以物而名道也。憫夫一切常人，唯只尋常，不肯尋上。或以孤陰寡陽攝養兀坐，或以持齋守戒離俗絕塵，或以凡砂鉛銀緞煉爐火。凡此皆誤而非悟也。能於是編言下投機，須有一箇奇特之大悟處矣。
　　上陽子曰：道有三傳焉。上焉者，文人善士寡言好善，能棄富貴，唯急於身，是云上士，宜傳道焉。中焉者，質而不文，聞道篤信，能割恩愛，力行精進，不顧是非，〔是〕曰中士，乃有上士之志，宜傳道焉。下焉者，愚而信實，樂善棄惡，捨己從人，勇於敢為，是云下士，其志可尚，宜傳道焉。故得此道者，莫不勇猛精進，莫不堅固智慧，莫不遏惡揚善。夫善之一字，乃入道之梯航也。是以常人耳常聞善，則腎不走精；口常語善，則心不失神；鼻常嗅善，則肺能安魄；眼常視善，則肝能育魂；意常思善，則脾胃生氣，黃中通理。大修行人，奚可以不善歟！
　　上陽子曰：道有三戒。凡學道者，心雖慕向，而乃驕其富貴，不肯下問，不立盟誓，是謂奸譎，戒而莫與；次學道者，略聞傍門小法，唯事強辯，以逞乾慧，是為詆眩，戒而莫與；三學道者，疑信相半，不以生死為憂，重財輕身，是不知命，戒而莫與。
　　上陽子曰：道有三去焉。一者雖智人材士，而好論狀古人，是謂無德，宜去之也；二者雖善人勝士，而好詆排是非，妄議今古，是謂不廣，宜去之也；三者雖好道向佛，而口談心非，背真就偽，是謂無實，宜去之也。
　　上陽子曰：道有四異。四者何也？酒、色、財、氣是也。一切常人飲少輒醉，平時端莊化為戲謔，平時正直化為諛佞，平時廉潔化為貪淫，平時謙和化為狂傲，因酒喪德，逃失性真。猶如山藪所藏者多，平時罔覺，忽然野火，山頳藪熱，千妖百怪無所逃避。人若無酒，不失所行；山若無火，妖怪藏形。大修行人戒飲靜坐，歛精怡神，不為酒亂，此為異耳。世之聲色敗人者多，一切常人肆情縱欲，貪著無厭。如彼蜉蝣以燈光為色，以焰為藥，投光赴焰，來往不捨，貪著於焰，趨燈而撲。人亦如是，着於愛欲，精氣以竭而情難割，情牽神失，意動氣散，神氣既喪，命亦隨逝。色之為物，本無鋒刃，而其殺人甚於刀戟。大修行人似同而異，酒肆淫房，未嘗不戲，卻乃非色為色，知色不色，不色中色，色無定色，此謂異耳。云何非色為色？如彼蓮#3花，香引十里，花卻為色，香即為聲。大修行人不貴其香，不貴其花，而所貴者唯貴其信。信即為蓮#4花之與香，不能長留；蓮#5實可久，實能安心，此故云信，是以貴之。故太上云：其精甚真，其中有信，猶此意也。何謂知色不色？如彼河水，清流涓涓，水以濟舟，至于彼岸，其舟與水，悉皆外物。祖師不云：道成而後，丹房器皿委之而去。此之謂也。何為不色中色？如彼枯旱，陰雲四興，甘雨驟至，須臾復霽。若乃求其向來雨雲，一無所見，而唯五穀萬物蒙潤發生。《維摩經》云：遊諸四衢，饒益眾生，入諸淫舍，示慾之道。此之謂也。色無定色，其義云何？如彼寶月，歲十二度，朔望弦晦，無定之中而有大定。
　　上陽子曰：當評論之，三日生魄，色以大定；八日半盈，是云上弦；十五對望，圓明徧滿，凡彼人間莫不瞻仰，而其光輝圓而復缺，乃不長在。若人再欲觀其光彩，須別索求生魄弦望，是故《易》曰：與天地合其德，日月合其明。又曰：原始要終，故知死生之說。此之謂無定色也。一切常人貪財無厭，積而不散。為兒孫計，不悟天地日月盈虛消息之理。如彼石崇，富敵於國，財聚怨結，身戮家喪，禍及緑珠。大修行人既得其財，即以求藥成丹，丹成而後盡散其餘，此為異耳。一切常人爭盡閑氣，惱亂身心，好訟欺貧，量可即奪，不顧因果生死，不悟悔吝凶危，皆由此起。所爭者少，所喪者多。如彼項王，英雄蓋世，卒之烏江，身死屍分，後來視之，為漢鷹犬。人之所爭，況不及乎。大修行人所爭之氣，非人所知，是先天地真一之氣。上陽子曰：修仙作佛，皆此先天真一之氣，若非是氣，不係修行，不能長生，此為異耳。
　　修煉須知竟
　　#1『而』原作『面』，據文義改。
　　#2『資』原作『姿』，據文義改。
　　#3#4#5『蓮』原作『連』與『蓬』，據文義改。