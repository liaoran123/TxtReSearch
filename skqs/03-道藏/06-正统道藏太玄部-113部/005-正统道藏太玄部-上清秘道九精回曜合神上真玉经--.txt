上清秘道九精回曜合神上真玉經
　　經名：上清秘道九精回曜合神上真玉經。撰人不詳，約出於東晉南朝。據稱向司命場君（場羲）傳授。言存思身神遊行北斗要訣。一卷。底本出處：《正統道藏》太玄部。
　　上清秘道九精回曜合神上真玉經
　　青玄府下教司命洞靈上卿，既錫司命之策，金闕上保檢仙司命楊君，敕東華典保清逸先生李君，授以上清祕道九精回曜合神上真玉訣。歲在閹茂，李君因北斗都司上真金華夫人蔣真，降授洞靈于南隴，且傳上保告曰：上清祕道九精回曜合神上真玉訣，司命之高業，不以教度世下真，非玉簡金名，宏才巨德，應為司命者，不得而聞也。行之九年，則治宮金房，司命衆真，存之再過，返於玉真，久則目流紫電，首搖九光，咳嘯風雲，與天合化。泄語則水官鼓筆，露文則九精移去。受者盟跪請於東華。己功未就，固不以教諸後學。玉禁至重，當敬之哉。
　　訣曰：前中秋，齋戒盥沐，中秋之夕，新衣冠，然寶香於庭。寶香謂琥珀、安息降真、沈水雜和也。精思澄觀，專視流星，或異色光氣於天，覺於己有異在左，即以意招引，吸取入兆左目瞳子中，右亦如之。或得其一，即俟來歲完之，若左右皆得，其道成矣。既備招引於雙瞳中，急歸室南面安坐，接手精思，存兩瞳為日月象，頓昇明堂中。兩眉間卻入一寸為明堂。日月光曜，交媾明堂中，三百六十五度，兆意當有感激熏結之狀，思見日月間有精如流膏，降明堂中，五色鬱勃，溫然小熱，亦當自信有流精焉，即還日月雙瞳中，焚寶香，呪曰：
　　招光吸影，妙以至神，靈童開圖，太真一真，化生太上，太一尊神，星綱躡魁，回曜九精，鍊合我炁，百福惟新，策簡司命，上登帝宸。
　　呪畢，安寢，至來夕，不復存思即寢。如是九夕，至第九夕夜半，然寶香，存明堂中，當不由意，得自見五色流精，孕育一玉嬰兒，大如蓮子心，其名無上真玄，了然見之，叩齒九通，以手掩兩耳，祝曰：
　　晨樞霞觀，太一游房，我玄我玄，出坐明堂，天地始真，五色玉光，遊從動息，與我開揚，制命下真，司命金床，長年无窮，道德流芳。
　　呪畢，雙手按膝，存北斗九星炳然天中。次存明堂中出紫炁，上如虹霓，接斗魒星中，次有二目瞳子，左曰太真，右曰一真，上登明堂，扶太一玉嬰起，登紫炁上。次存妃與二瞳，導太一先至天庭玉真舍中，兆拜太一，求乞長生司命衆真，當覺天庭小癢，如物指眉間然。次存導太一，自紫炁昇魒星中，一帝君迎禮太一，書兆生名，落兆死籍，太一與兆及二瞳，步迹九星再過，太一坐帝星中，二瞳與兆俠衛，須臾，忽乘斗九星擲空而下，赤光紫霧暎合兆身，而□舍左乳，曰登晨樞，□舍右乳，曰昇霞觀，□舍右權，曰真人居，□舍左權，曰紫源房，□舍頤上，曰懸霓磴，□舍人中、山源際間，鼻竅陷中，曰谷臨靜，□舍天中，曰謁帝君，尊星玉真舍左目，曰青田，帝君星舍右目，曰金窟。星綱赤光，貫注相纏，紫炁流霞，融貫百脉，九星森然定位。次存太一俠二瞳，乘星綱赤光，遊行宴想九宮之間，復還玉真舍。當推十干，以歸太一寢庭。謂甲在登晨樞，乙昇霞觀，丙真人居，丁紫源房，戊懸霓磴，己谷臨靜，庚謁帝君，辛玉真舍，壬青田，癸金窟也。畢，摩赤宅，挽耳舐唇，撫心而祝曰：
　　太一至真，扶接雙瞳，九星上帝，聽命玉宮，溢旋一形，天地等同，即命小兆，登駕飛龍，赤烏衮衣，擊鼓伐鍾，混存无形，長存不終。
　　呪畢，忘形。凡九日一行之，九年其道大成，上宮青君錫以司命之策，署之諸天，行之百日，夢物五色，或雉類，即太一宮太一上帝，下降兆身矣。禁魚躁脯鴈筠實，餘日食無在，非絕離一源，固冒玉禁。苟辟穀而行，則功十倍矣。
　　青童君辟穀方，猶宜此道。雞頭一石，渫去殼，以青木香根五兩，煎清泉一石，漬之。三伏時入狹苓粉三斤，辰砂粉十兩，拌勻，木甑蒸一伏時，晒乾，貯之青囊以收。每用食，即以蜜水凝漬之，炊如飲，日三服，則不飢矣。此方雖無所持行，餌之亦能却老長生。
　　上清秘道九精回曜合神上真玉經竟