清庵瑩蟾子語錄
　　經名：清庵瑩蟾子語錄。六卷。元李道純撰，門弟子柴元臯等編次。底本出處：《正統道藏》太玄部。
　　清庵瑩蟾子語錄序
　　作家話靶打頭相遇，便把自家屋裹話拈出，此豈非道中之作家者乎。予自幼業儒，壯愛談空，雖愚賤者有能道酸餡氣話，亦不以儒自高，必屈己下問，但未能遇作家爾。一日歸茅山，舊隱清庵瑩蟾子李君來訪。座未溫，發數語，字字無烟火氣。繼而講羲皇未畫以前易，透祖師過不切底關，把三教紙上語，掃得赤洒洒，將我輩瞎漢眼，點出圓陀陀。清氣襲人，和光滿座，恍不知移蟾窟於予身中耶，抑予潜身入蟾窟中耶？是夜驚喜萬倍，整心慮，爇心香，拜於床下曰：真我師也，真作家也。師不我棄，願加警誨。是後從師日久，問答頗多，集成一編，時為展敬。直待向清庵座下，踢翻玄妙寨，粉碎太虛空，方為了事漢。於斯時也，若有箇出來，問清庵老曰：到這裹要這骨董做甚。必則曰：便是我打頭遇作家底話靶。
　　時至元戊子夏季大雨時行日，茅山道士嘿庵廣蟾子稽首謹書。
　　清庵瑩蟾子語錄卷之一
　　門弟子嘿庵柴元臯編
　　答問錄
　　大顛《心經注》云：有僧問岑和尚：二鼠侵藤如何淘汰？岑曰：今時人須是隱身去。敢問何謂隱身？師曰：何須待零落，然後始知空。須是只今件件不着，事事不染，我不見一切物，則一切物亦不見我，是謂隱身也。
　　問曰：欲言言不及，山東河北好商量。此意如何？師曰：此事若以言說，說不能盡。末後一句至廣至大，都包盡了，更有何說。只這言不及已自說了。
　　問曰：要識此經麼？曰：西瞿耶尼、北鬱單越。何故偏指此二句？師曰：我不如是道。若有人問我如何是此經，我只向他道東西十萬，南北八千。
　　問曰：是大神呪，是大明呪，是無上呪，是無等等呪。此四句，三教書中比得甚麼？師曰：比得道書妙中之妙，玄之又玄，無上可上，不然而然。又比得儒書中真觀真明真勝一。雖然，最上一着，又在言句之外。
　　問曰：罔明菩薩初地出家，如何出得女子定？文殊菩薩是七佛之師，如何出不得？師曰：臭庵云：犬迎曾宿客，鴉護落巢兒。說得好分曉，休更疑惑。
　　師問予曰：因出不得女子定，文殊召罔明，參不二法門。文殊云：不得動，動着三十棒子。作麼會？予方擬議間，因定庵動身偶觸其機，遂舉似。師然之。
　　師曰：井底泥蛇舞柘枝，窗間明月照梅梨。作麼生會？予擬議良久曰：吹出竅中一曲，爍破眼裹空花。師曰：不是。予又曰：腦蓋撞開惟有我，眼睛突出更無他。師曰：較些子。
　　問曰：昔兩僧捲簾公案，其間一得一失，謂何？師曰：仁者見之謂之仁，智者見之謂之智。
　　問曰：僧問夾山：如何是法身？山云：法身無相。僧云：如何是法眼？山云：法眼無瑕，道吾聞之，不許後叅。船子回來，再舉此話，亦依前答道：吾云今番有師子。敢問吾師：一般問一般答，如何不許前，卻許後？師曰：雲月是同，溪山各異。師曰：問洞山有寶鏡，三昧五位顯。訣云：正中偏，偏中正，正中來，偏中至，兼中到。五事如何叅？答曰：正不得中，莫見其偏；偏不得中，莫顯其正；正者來歸中，偏者亦至中，偏正合一皆中，則兼到矣。到此偏正兩忘，惟中獨存是也。帥曰：欠些子。若於動靜中會意始得。
　　一日，師與四人同坐次，師曰：川老云是心非心不是心，如何說？衆答皆不當。〔予〕答曰：是心也不是，非心也不是。師曰：如何即是？予一喝。師曰：牢收取。師曰：如何是道？予拍臺下。又曰：如何是道中人？予又拍一下。師曰：欠些箇。予隨聲一喝。師曰：早遲八刻。
　　問曰：三十輻共一轂，如何說？師曰：輻與轂只是器之體，輻來輳轂，方成車之用。比得三十日共一月，以成明之用。又比得萬法歸空，以成性之用。皆同也。
　　問曰：生之徒十有三，死之徒十有三。此說譬之者多，請師為我正之。師曰：生之徒，水火既濟也。死之徒，水火相違也。水成數六，火成數七，六與七合十三數。古人道：七六十三兮，月宮春色者是也。或謂七情六欲合十三者，稍通。或以八卦五行言之者，非也。豈不聞下經有云：堅強死之徒，柔弱生之徒乎。堅強為忿欲使也，柔弱謂懲忿窒欲也。忿欲起則上炎下濕，水火違也。忿欲絕則陽降陰升，水火濟也。復何疑哉。
　　問曰：天地之間，其猶橐籥乎，虛而不屈，動而愈出。其崇籥可以建天地造化之妙歟？願師明以告之。師曰：橐是沒底囊，籥是三孔笛，總謂之鼓風韝。此喻天地至虛無窮，妙義悉具其中，又喻人之虛靈不昧也。不屈，言其舒徐通暢之義也。動而愈出，應變無窮也。
　　問曰：朝屯暮蒙，如何說？師曰：乾坤坎離為匡廓，六十卦運化於其中，始於屯蒙，終於既未，以為火符之則。丹書以乾坤為鼎器，坎離為藥物，諸卦為化機者是也。六十卦共三百六十爻，象一年三百六十日之數，自冬至後起屯蒙，大雪盡日是既未也。以一月言之，初一日起屯蒙，月晦日是既未。以一日言之，子時起屯蒙，亥時是既未。若以工夫言之，頃刻之工夫，奪一年之節候，自起手便是屯蒙，收拾便是既未。所謂朝屯暮蒙，只此總名也。達是理者，一剎那間周天數足，諸卦悉在其中矣。祖師謂：無爻卦內定乾坤者是也。
　　問曰：寶瓶裹面養金鵝，如何說？師曰：以無為言之，是兩則公案。以有為言之，是一段工夫。且先以無為向公道。僧問趙州：狗子有佛性也無？州云：有。僧曰：為甚有？州云：無。僧云：為甚無？州云：為伊了無。又古德云：瓶中鵝子成鵝了，如何出得瓶去？此兩則公案，今人多有過不得底，如有人下得一轉語，叅學事畢。又以有為言之狗者，無中有也，陰中陽也。又狗乃司寇帳中狗者，防內盜也。寶瓶裹面養金鵝，水中金也，爐中丹也。養金鵝，則是養聖胎也。聖胎成，如瓶中鵝子也。瓶破鵝出，世俗之常理也。鵝出而瓶不破，此脫胎之妙也。故祖師云：錦帳之中藏玉狗，寶瓶裹面養金鵝。其金丹之妙歟。
　　問曰：休妻謾遣陰陽隔，其說如何？師曰：紫陽云：未得真鈆莫隱山。此一句頗同今時學道底人，被謬師所惑，傳得箇工法，便道他得道了也。休妻棄子，入山隱遁，及至行功無驗，便生退悔，或還俗歸家者，或再取妻者，如此之人極多。又有下愚無學之人，不達聖人之理，卻言休妻不是道，反指婦人為鼎器，或謂婦人身中有藥，或指產門為生身處，此大亂之道也。殊不知祖師當來指示世人，若不能絕欲，徒爾休妻。又見學者錯會其意，故復云：自然有鼎烹龍虎，何必擔家戀子妻。今之無學，只着在前句上，全不思後句，真罪人也。
　　問曰：我師嘗謂修丹者，不可着在年月日時上，如何卻又道採藥須知昏曉？師曰：此即與屯蒙同一意也，其用處稍異。立春立秋，乃年中昏曉；上下兩弦，月中昏曉；寅申二時，日中昏曉；陰陽交會之時，乃身中昏曉也。通乎晝夜之道，則知陰陽推盪之理。推幽明之故，則知死生之說。佛仙聖之人大要，盡在是矣。
　　問曰：視之不見名曰希，聽之不聞名曰夷，搏之不得名曰微。與視不見我，聽不得聞，離種種邊，名為妙道，是同是異？師曰：大槩相似，其理實不同。前是體，後是用。《中庸》曰：戒慎乎其所不覬，恐懼乎其所不聞，莫見乎隱，莫顯乎微，故君子常慎其獨。即視不見我處，聽不得聞處，離得種種邊，方謂之妙道也。若謂視之不可見，聽之不可聞，搏之不可得，曰希曰夷曰微，又有甚種種邊可離也。
　　印愚樂問曰：一年十二月，有箇子月，一日十二時，有箇子時。不知人身中子時在甚處？師曰：致虛極，守靜篤，萬物並作，吾以觀其復。其斯之謂歟！答曰：癸生之時，時動必潰，此說如何？師曰：然。
　　印又問曰：元始懸一寶珠，去地五丈。〔如何說〕？師曰：相公如何說？印曰：五者，陽數也。師曰：非也，去地五丈，則是離五濁辱也。在虛玄之中，則是潛神入妙也。答曰：五濁之上，即玄牝之門歟。師曰：雖然，不下實工夫，不曾親見得，徒說得有此象，又濟得箇甚麼事。
　　問曰：天地不仁，以萬物為芻狗；聖人不仁，以百姓為芻狗。何譬之至賤也？師曰：天地聖人不以仁為仁，故視萬物百姓至微，而譬之自生自殺也。雖自生自殺，實歸根，復命也。《易·擊》云：顯諸仁，藏諸用，皷萬物不與聖人同憂。即天地不仁，以萬物為芻狗之義也。乾以美利利天下，不言所利，大矣哉。即聖人不仁，以百姓為芻狗也。
　　問曰：［老子云石〕嬰兒之未孩。孟子云大人者不失其赤子之心。是同否？師曰：同。此言其大朴未散，其復不遠也。
　　問曰：老子云：道之為物，惟恍惟惚，恍兮惚，其中有物；惚兮恍，其中有象；窈兮冥，其中有精，其精甚真，其中有信。如何三者之中，獨言其精甚真，其中有信耶？師曰：聖人言有物混成，先天地生。則這先天地生，便是道之顯象也。象因天地而顯，天地因有物而混成，物因二五之精，妙合而凝。所以二五之精，道之體也。象與物，道之用也。
　　問曰：戒慎乎其所不覩一節，以視不見我四句，譬喻得甚切。若只以儒家話引喻得切更好，願師着一語。師曰：前兩句如在無人之境，而常存乎誠也。後兩句如與人對面，常防其有不測之意也。且如上天之載，無聲無臭，誠之不可揜，非見隱顯微之密乎？上天之載，雖無聲無臭之可聞知，然天理昭昭，誠不可揜也。
　　問曰：憂悔吝者存乎介，如何說？師曰：介謂我心匪石不可轉也。凡舉心動念處，先存乎介，介然大定，則毫毛之動悉皆先兆，奚悔吝之有？只要先覺為上。
　　問曰：先甲三日、後甲三日，與先庚三日、後庚三日，同否？師曰：不同。蠱者，亂也。覺之於未然，不至於亂。覺之於已然，而後治之，亂亦可救也。苟不覺，亂之甚也。甲者，首也。覺於三日之先，謂之先甲；覺於三日之後，謂之復甲。後於三日之遠，非覺也。先庚、後庚，在巽九五，巽為風，天之命令也。令有改更，則民不信，巳日乃孚。若於未更前三日，先告誠利害，然後有所革變，則民從而信之也。又於已更三日之後復告誡，使其樂然為善也。甲至戊己為中，庚過中也，過中則變，故曰庚。所謂庚者，更革之義也。
　　師曰：非道不可言，即道如何說？速道速道。予舉似，師然之。師曰：不可道、不可名，公作何說？答曰：說則說矣，恐所以見淺近，願師言之。師曰：從自然出者，不可道之。道本無名，喚是不可名之名。從道中出者，是可道之道；才可名道，是可名之名。不可道不可名，是天地之始。可道可名，是萬物之母。欲見其始，常無欲以觀其妙。欲見其母，常有欲以觀其徽。妙玄妙，始於無始也；徼邊徼，見於可見者也。此兩者同出而異名，同謂之玄也。
　　師曰：吾昔日侍坐於適庵師之前，師令我對一對句曰：精關神關與氣關三關一輳。吾對曰：天籟地籟與人籟萬籟俱嗚。師改嗚字作澄字。公對箇甚麼？答曰：文火武火加慧火總火全功。師又曰：吾有一對：以先覺而覺後覺。對箇甚？答曰：由外觀而觀內觀。師曰：改由字作反字，更好。
　　冬至夜，師曰：一陽來復先王以至日閉關。對箇甚麼？對曰：六畫備坤君子故及時修業。師然之。
　　一日，師對衆云：先聖易心即是後人心易。各請一對。〔予〕答曰：吾身神炁本是元始炁神。詹宰云：太初真性豈非今日性真。師曰：吾自有一對，諸人諦聽。師曰：小生經藏元同老子藏經。諸人莫能及。
　　師曰：肺屬金，金本沈也，為甚卻浮？肝屬木，木本浮也，為甚卻沈？諸人皆無答。師曰：肺因受炁而有乙，木在內，故浮；肝因受炁而有庚，金在內，故沈。以卦言之，兌為金，金性本沈，因金生北一之水為坎，坎中真火上炎，故浮。震為木，木性本浮，震下實因木生南二之火為離，離中真水下降，故沈。以藥物言之，鈆屬金，本沈，見火即升，故浮。汞屬木，本浮，見水則墜，故沈。以法象言之，月屬坎，本沈，進火故浮。日屬離，本浮，退符故沈。古人云：潭底日紅陰怪滅，因水而沈也；山頭月白藥苗新，因炁而浮也。總而言之，金空即浮，木實即沈，此之謂也。
　　師曰：主中主，賓中賓，賓中主，主中賓。諸人作麼會？眾皆不解此機。詹宰曰：身外身是主中主，夢中夢則賓中賓，情中性是賓中主，性中情是主中賓。師曰：較些子。〔予〕答曰：我惟有我，他又去說他，他來使我，我又役他，即此意也。師曰：未徹在。答曰：又心外無心主中主，念中起念賓中賓，未動先覺賓中主，動後方覺主中賓。師曰：不若以動靜言之最親切。靜中極靜主中主，動而又動賓中賓，動中守定賓中主，靜中散亂主中賓。
　　師曰：乾有四德，坤有幾德？答曰：坤亦有四德。師曰：未盡善。夫坤元亨利，與乾同，貞之一字不同，順承而後方貞，故曰牝馬之貞也。牝馬柔順，健行之謂也。
　　師曰：屯有幾德？答曰：元亨利貞與乾同其辭，其德則不同也。師曰：何謂不同？吾思之未及對。師曰：若同德則非屯難也。所謂元亨者，元有大亨通之義也。利貞者，利在正固也，苟非正固，則不足以兔屯難矣。何亨之有？若能固守元有之亨，則能濟屯難而已。
　　師曰：西南得朋，東北喪朋，何謂也？吾思之未及答。帥笑曰：公未知之。蓋陰類又得陰朋，隂炁愈盛，則愈迷亂矣，故曰失常。至東北之陽位，又喪其陰朋，是以安貞吉也。陰既從陽，有生成之理，故曰得常。茍以剛志斷之，念從何起？念情絕，則喪其朋也，亦謂之得常。非天下之至明，其孰能與於此。
　　帥曰：謙六爻皆吉，何也？答曰：由其謙下之致也。帥曰：然諸爻皆言謙，第五爻不言謙，何也？
　　蓋五為君，不過於謙，則不失其權也。故有利用侵伐無不利之说也。所以修真之土，須要剛柔兼濟，不可過於柔也。
　　帥曰：先天而弗違，後天而奉天時。何也？答曰：未生以前為先天，故無所違；既生以後為後天，故有所奉。帥曰：只當以先覺喻先天出乎自然，後覺喻後天出乎不得已。出乎自然，天理弗違；出乎不得已，我不敢違乎天。故曰奉天時也。
　　帥曰：喜怒哀樂未發謂之中，發
　　而皆中節謂之和。我試問公輩：欲發未發，作磨生會？良久應之。師曰：是已發也。予默然。師曰：是未發也。再一答。師許之曰：留取自受用，恐瞎卻後人眼，自悟者始得用也。
　　清庵塋蟾子語錄卷之一竟
　　清庵瑩蟾子語錄卷之二
　　門弟子定庵趙道可編
　　道德心要
　　清庵授《道德會元》於道可，時諸門人同霑法乳，得叅言外經旨。今將諸子叅傳語集成一篇，與同志之士相與開發，以其心領意會，故曰心要。
　　師曰：這箇道字不屬有句，不屬無句，不屬有象，不屬無象，諸人作麼會？定庵曰：咄。嘿庵喝。
　　師曰：法這箇德字不屬修，不屬不修，如何即是？嘿庵曰：為無為。定庵舉似。
　　師曰：諸法眷離卻語言三昧，把出自己經來。嘿庵書空，誠庵拳。
　　師曰：第一章末後句云：玄之又玄，眾妙之門。切謂三十六部尊經，皆從此經出，且道此經從甚處出？離卻父母所生口，道一句來。嘿庵作開經勢。定庵喝。
　　師曰：第二章云：有無相生。且道不着有無一句，又作麼生？若道得，入地獄似箭，道不得，入地獄似箭。眾舉似，皆未端的。誠庵問曰：如何即是。師曰：如是如是。
　　師曰：第三章結句云：為無為，則無不治。既是無為，如何說箇為字？在上若有為，卻如何說箇無為在下？定庵曰：體用兼資。唯庵曰：即此用，離此用。
　　師曰：第四章象帝之先一句，以口說爛卻舌根，以眼視突出眼睛，含光嘿嘿，正好喫棒，諸人作麼會？李監齋舉似，實庵打圓相。
　　師曰：第五章天地之間，其猶橐籥乎。師頌曰：無底謂之橐，三孔謂之籥，中間一竅子，無人摸得着。為君吹出無聲樂，且疸如何是一竅？嘿庵曰：晚顧鼻孔。實庵曰：吟。且道如何是無聲樂。師代云：碧落空歌。
　　師曰：第六章玄牝之門。師曰：出息不涉萬緣，入息不居陰界，不出不入，作麼會？嘿庵曰：寂然不動。師自曰：萬籟俱澄。
　　師曰：第七章非以其無私耶，故能成其私。是謂修行人只為自己屬私，普度一切屬情，不屬私情一句作麼道？定庵曰：先人後己。
　　師曰：第八章上善若水。師曰：放下這點子，黃河幾度清。且道這點子放在甚處？定庵、嘿庵一般舉似。
　　師曰：第九章功成名遂身退，天之道。且道退向甚處去？定庵曰：虛空一喝無踪跡。嘿庵曰：無處去。師曰：都未是。或曰：如何是？師曰：兩腳橐馳藏北斗
　　師曰：第十章載營魄。師曰：魄好馳騁，好運動，好剛勇，以何法度治之？有心治則屬情，無心又治不得，作麼治？嘿庵彈指一下。
　　師曰：第十一章三十輻共一轂，當其無有車之用。且道輻不輳轂時，車在甚處？嘿庵曰：轉轆轆。定庵推車勢。
　　師曰：第十二章五色令人目盲。師曰：離色離相，瞎卻眼睛，諸人作麼會？嘿庵曰：見如不見。
　　師曰：第十三章貴大患若身。師曰：有身則有患，無身何以見道，畢竟如何即是？定庵曰：放下着。嘿庵曰：養其無象。
　　師曰：第十四章視之不見。師曰：無縫罅，諸人作麼會？實庵曰：渾如雞子。師曰：未是。或曰：師如何道？師曰：對面不相識。
　　師曰：第十五章微妙玄通，深不可測。師曰：水將杖探，人將語探，道將甚麼探？定庵、嘿庵皆舉拳。師曰：一狀領過。
　　師曰：第十六章致虛極，守靜篤，萬物並作，吾以觀其復。切謂復見天心，且道天心在甚處？又曰：不可動，動着三十棒。定庵奪棒。
　　師曰：第十七章太上下之有知。師曰：不屬有相，不屬無相，要見自己太上。諸子無對？師曰：只今見在說法。
　　師曰：第十八章智慧出，有大偽。
　　師曰：聰朋迷大本，智慧喪天真，諸人作麼會？止庵曰：無為。損庵曰：智不如愚
　　師曰：第十九章絕聖棄智，諸人作麼會？定庵曰： 忘其所自。
　　師曰：第二十章絕學無憂。師曰：諸人喚甚麼做絕學？嘿庵曰：繫風捕影。師曰：學不學，覆眾人之所過。
　　師曰：第二十一章。師曰：有物有象有情，果有乎？若謂有來，且叅學眼；若謂無來，去叅學眼。畢竟作麼道？嘿庵曰：有無俱不涉，惟有一真實相。損庵打圓相。
　　師曰：第二十二章曲則全，枉則直。師曰：木不材者壽，鴈不材者烹，如何即是？諸人皆不答。師曰：材不材，各順時。
　　師曰：一第二十三章希言自然。師曰：嘿嘿無言，落一第二機，如何是第一機？諸人答皆不中節：　師曰：開口不在舌上。
　　師曰：第二十四章跂者不立，跨者不行。諸人作麼會？定庵曰：舉步不在腳跟上。
　　師曰：第二十五章有物混成。師曰：有箇甚物？定庵舉似。又曰：域中有四大。還更有大底麼？嘿庵喝。
　　師曰：第二十六章輕則失臣，躁財失君。師曰：不輕不躁，又作麼生？定庵曰：道泰時清。嘿庵曰：成性存存。
　　師曰：第二十七章善行無徽迹。諸人會麼？嘿庵曰：大力量人，抬腳不起。
　　師曰：第二十八章。師曰：守黑、守雌、守辱，是用也。無極、太朴、嬰兒，是體也。朴散為器。諸人作麼會？定庵曰：生生化化。
　　師曰：第二十九章將欲取天下，為之者，吾見其不得已。予謂錯，且道在甚處？定庵曰：在為處。
　　師曰：第三十章以道佐人主者，不以兵強天下。師曰：設有寇至，作麼敵？嘿庵曰：以德化之。師曰：不若以慈衛之。
　　師曰：第三十一章佳兵〔者〕不祥之器。師曰：不用兵無以禦敵，用兵射非道，作麼是？定庵曰：逆行順化。 
　　師曰：第三十二章道常無為，朴雖小，天下不敢臣。師曰：朴雖小一句，作麼會？。定庵曰：芥納須彌。嘿庵曰：卑而不可踰。
　　師曰：第三十三章死而不亡者壽。師曰：不亡底是甚麼？嘿庵曰：無中有。密庵曰：虛靈不昧。
　　師曰：第三十四聖人不自大，故能成其大。師曰：如何是不自大？嘿庵曰：勃勃，從珠口入。師曰：上善若水。
　　師曰：第三十五章執大象。師曰：若云有象便不大，若云無象如何執？嘿庵曰：黍珠中世界。師曰：似不肯故大。
　　師曰：第三十六章將欲歙之，必固張之。師曰：睫上眉毛早錯過，且道錯向甚處去？定庵曰：當處。嘿庵曰：不得亂走。師曰：一狀領過。
　　師曰：第三十七章道常無為，而無不為。師曰：予頌云：有作皆為幻，無為又落空，兩途俱不涉，請頌一句。嘿庵曰：對面不相逢。止庵〔曰〕：一定守其中。密庵曰：自有大神通。師曰：當處闡宗風。
　　師曰：第三十八章上德不德，是以有德。師曰：喚甚麼做德？嘿庵曰：不自有其有。師曰：不自矜。
　　師曰：第三十九章昔之得一者，天得一以清。師曰：且道得一安在甚處？嘿庵曰：安在無為處。師曰：無用處更好。
　　師曰：第四十章末後一句云：天下萬物生於有，有生於無。師曰：無有之外，更有甚麼？嘿庵曰：有這箇，舉似。
　　師曰：第四十一章下士聞道，大笑之。師曰：笑箇甚麼？嘿庵舉云：笑這箇。密庵曰：笑箇無為。
　　師曰：第四十二章或損之而益，或益之而損。師曰：不損不益時如何？嘿庵曰：無欠無餘。師曰：剔渾淪。
　　師曰：第四十三章天下之至柔，馳騁天下之至剛。師曰：觸來勿與競，事過心清凉。如何是清凉境？嘿庵曰：無熱惱。師曰：無無明。
　　師曰：第四十四章名與身孰親，財與貨孰多。川老云：若能運出家中寶，啼烏山花一樣新。如何是家中寶？嘿庵曰：哩哩羅。定庵喝。師曰：一曰慈。
　　師曰：第四十五章。師曰：上章知足不辱，知止不殆，謂常足也。此章云：大成若缺，大盈若沖，不足也。足底是，不足底是？損庵、止庵曰：滿招損，謙受益。師曰：德有餘而為不足者壽，財有餘而為不足者鄙。故云。
　　師曰：第四十六章罪莫大於可欲。師曰：不見可欲，使心不亂，急走回來，救得一半。且道那一半如何？定庵曰：不離當處。
　　師曰：第四十七章末後句云：不見而名，無為而成。師曰：名箇甚，成箇甚？定庵、嘿庵皆曰：成德名道。
　　師曰：第四十八章為學日益，為道日損。師曰：益人甚，損人甚。定庵曰：損己益人。嘿庵曰：損情益性。
　　師曰：第四十九章。（缺文）
　　師曰：第五十章生之徒十有三，死之徒十有三。師曰：涅槃心易曉，差別智難明。如何差別智？眾無答。師曰：仁者謂仁，智者〔謂〕智。師曰：如何涅槃心？眾無答。師曰：前無往古，后無只今。
　　師曰：第五十一章道生之，德畜之。師曰：生箇甚，畜箇甚。實庵曰：生之畜之，只是這箇。師曰：較些子。
　　師曰：第五十二章天下有始，以為天下母。首章云：有名，萬物之母。名喚甚麼？諸人答不中。誠庵問曰：喚做甚麼名？師喚誠庵。誠庵應諾。師曰：安名了也。
　　師曰：第五十三章使我介然有所知，行於大道，惟施是畏。師曰：畏箇甚？嘿庵曰：畏天命。
　　師曰：第五十四章以國觀國。師曰：觀國非容易，觀身意更深，海枯終見底，人死不知心。還有知心底麼？諸人答不應機。誠庵問：師還有知心底麼？師應之曰：問者是誰。
　　師曰：第五十五章含德之厚，比於赤子。師曰：即孟子謂大人者不失赤子之心意，且道赤子之心是已發〔否〕？嘿庵曰：純一。定庵曰：寂然不動。師曰：未盡在，殊不知返者道之用也。
　　師曰：第五十六章知者不言，言者不知。師曰：言底是，不言是？諸人答不切。師曰：父母所生口，終不為君通。
　　師曰：第五十七章以正治國，以奇用兵，以無事取天下。師曰：取天下安得無事，無事何以取天下？眾無對。師曰：導之以德。
　　師曰：第五十八章。師曰：末後一句光而不耀，作麼會？眾無語。師曰：被褐懷玉。
　　師曰：第五十九章治人事天，莫若嗇。作麼會？止庵曰：儉。師曰：從儉。
　　師曰：第六十章以道往天下，其鬼不神。如何說？嘿庵曰：無以施其能。定庵曰：邪不干正。
　　師曰：第六十一章大國者下流。師曰：等閑伸出無為手，不動干戈定太平。喚甚麼做無為手？嘿庵曰：掀翻三教。誠庵曰：打破虛空。
　　師曰：第六十二章有罪以兔耶。師曰：過在甚處。定庵曰：覓過了不可得。師擲經云：休翻疑。
　　師曰：第六十三章圖難於其易。師曰：說易非容易，言難未是難。箇中奇特處，請續一句。嘿庵云：元只在中間。實庵云：元不離玄關。師曰：北斗面南看。
　　師曰：第六十四章其安易持。師曰：諸人作麼會？嘿庵：防微杜漸。
　　師曰：第六十五章古之善為道者，非以明民，將以愚之。師曰：一切有為法，三千六百門，從頭都勘破，總是弄精魂。惟予獨抱無名朴，無限羣魔倒赤旛。諸人會麼？定庵曰：認着一物即不中。嘿庵擲經。
　　師曰：第六十六章江海所以能為百谷王者，以其善下之。師曰：且道江海下百谷耶，百谷下江海耶？嘿庵曰：聚散皆歸一。定庵曰：上遜下順。師曰：下下下。
　　師曰：第六十七章捨其慈且勇，捨其儉且廣，捨其後且先，死矣。師曰：莫飲無明水，且道喚作麼做無明水？定庵曰：陸地平沈。嘿庵曰：無風浪起。
　　師曰：第六十八章善為士者不武。師曰：不文不武，無得無失，摸着鼻孔，通身汗出。且道父母未生前，鼻孔在甚處？定庵曰：出息入息處。嘿庵曰：在闔闢處。實庵曰：只在眉毛下。
　　師曰：第六十九章用兵有言，吾不敢為主而為客。且道主客如何分？諸人無答。師曰：你是何人我是誰？又曰：兩眼對兩眼。
　　師曰：第七十章吾道甚易知，甚易行。如何又道莫能知，莫能行？若向這裹下得一轉語，叅學事畢，其或未然叅。定庵曰：百姓日用而不知。嘿庵曰：只在目前人不識。師曰：只為大分明。
　　師曰：第七十一章知不知上，不知知病。此病作麼治？嘿庵曰：寸心不昧。其諸子皆不的當。師曰：吾將鎮之以無名之朴。又曰：不然財渾淪吞箇熱鐵丸。又曰：下士須是喫服藥過，瀉去惡知識矣。
　　師曰：第七十二章民不畏威則大威至。如何是大威？嘿庵曰：生死事大。師曰：無常迅速。
　　師曰：第七十三章勇於敢則殺，勇於不敢則活。師曰：如何是殺活機？眾無答。師曰：如王秉劍。
　　師曰：第七十四章代大匠斲，希有不傷其手者。師曰：作麼會？定庵曰：不是當行家。
　　師曰：第七十五章末後句云：夫惟無以生為者，是賢於貴生。師曰：諸人作麼會？定庵曰：以其無死地。
　　師曰：第七十六章民之生也柔弱，其死也堅強。作麼會？定庵曰：柔弱生之徒。
　　師曰：第七十七章天之道，損有餘而補不足；人之道，損不足以奉有餘。師曰：且道不損不益時如何？眾無對。師曰：也不剩兮也不少，信手拈來便恰好。
　　師曰：第七十八章受國之不祥，能為天下王。師曰：作麼會？諸人無答。師曰：無忌諱。
　　師曰：第七十九章和大怨，必有餘怨，安可以為善。如何說？惟安曰：克已為善。定庵曰：克己復禮。嘿庵曰：慈忍為善。師曰：一狀領過。或曰：師作麼道？師曰：恩怨兩忘。
　　師曰：第八十章末後句云：民至老死不相往來。如何說？嘿庵曰：安其家。定庵曰：無爭。師曰：內境不出，外境不入。
　　師曰：第八十一章聖人之道，為而不爭。師曰：作麼是不爭？眾答不應機。師曰：放倒門剎竿着。
　　師又曰：各人要一聯句，體道德二字。嘿庵曰：道藏諸用，德顯諸仁。定庵曰：道不在修，德不在求。唯庵曰：道不無中無，德不有中有。實庵曰：道可道非道，德上德不德。師曰：道寂然不動，德感而遂通。又云：道清靜光明，德謙柔巽順。
　　師曰：各人要一聯，證無為道德二字。眾無答。師曰：道擎拳，德稽首。
　　師指燭云：各人作聯，要見此燭體用。嘿庵曰：體塞破虛空，用照破黑暗。實庵曰：體圓陀陀，用光爍爍。師曰：體如如不動，用爍爍圓明。又曰：體撐天拄地，用照天爍地。
　　師曰：各人要無說一聯，要見燭體用。諸人無答。師舉似，眾有省。
　　清庵塋蟾子語錄卷之二竟
　　清庵瑩蟾子語錄卷之三
　　知堂實庵苗善時編
　　初入中和精舍庵門#1，銀山鐵壁，由誰建立。透得此關，了無闔闢。且道此關作麼透卓？拄杖一下云：咦，便從這裹入聖堂。纔說金闕化身，已自天機露洩，重增外象莊嚴，又是一場敗缺。畢竟作麼？咄，要見黃金滿月相，大家進步裹頭來。叅聖至慈至仁至靈至聖，掌生死關，行殺造令，激濁揚清，驅邪輔正，惡不報，善不應。雖然，顯現許大神通也。向清庵手中乞命，既如是，又拜箇甚麼？咦，因我得禮，孰敢不敬。
　　冬至陞堂講經
　　陞座、上香、祝語畢，師舉拄杖云：道本無言，予亦不會多說。借這拄杖子，有時在予手中為體，有時在予手中為用。橫按拄杖云：是體是用？良久又云：用則撐天拄地。這條拄杖神通莫測，妙用難量，方纔舉起，十方無極飛天神王長生大神無鞅數眾，齊立下風，太上老君也來拄杖頭乞命。何以故？一朝權在手，便把令來行。舉起拄杖云：大眾看。打一下云：打一棒，打得虛空□跳。攪一攪云：攪一攪，攪得混沌密融。畫一畫云：畫一畫，畫開三教籓籬。卓一下云：卓一卓，卓透諸人鼻孔。雖然有許大神通，盡大地不曾打得一箇。何以故？清庵拄杖，不打鈍漢。喝一喝云：莫.有要喫棒底麼？便請出來。
　　實庵出拜而問曰：冬至下雪，意如何？師曰：這一問滴水滴凍，不可作祥瑞會，不可不作祥瑞會。未具叅學跟，不作祥端會。未具絫學眼，且道作麼生？咦，地雷震動一陽至，素女青郎會絳宮，歌罷酒闌雲雨散，亂將碎玉撒虛空。這箇莫是冬至月雪麼？咦，莫作境會。何以故？守城不用尋冬至，身中自有一腸生。年中自有年中冬至。月中自有月中冬至，日中自有日中冬至，時中自有時中冬至。一· 陽節是年中冬至，每月初一日是月中冬至，每日子時是日中冬至，且道如何是身中冬至？
　　實庵曰：請師開示。師曰：月到天心處，風來水面時，一般清意味，料得少人知。會麼？曰：唯。師曰：猶恐有未會底，再念得至虛極一章麼？曰：念得。師曰：先念起頭四句。曰：致虛極，守靜篤，萬物並作，吾以觀其復。師曰：孔子云：雷在地中，復，先王以至日閉關，商旅不行，后不省方。此謂上古帝王，於冬至日閉關，不許商旅往來，使民致虛守靜，以待新腸復也。新陽既復，四時順序，五穀豐登。世人於一陽來復之時，守其安靜，使內境不出，外境不入，以待一陽來復。一陽既復，四大咸安，百骸俱理，此長生久視之道也。且如今日，冬至下雪，商旅自然不往來也，豈得不是祥瑞。雖然萬般祥瑞，不如無你。再念四句。曰：夫物芸芸，各復歸其根，歸根曰靜，靜曰復命。師曰：此四句謂觀化知復也。且如復卦，自坤而復，坤靜也，陽動也，靜極復動，天心見矣。
　　再念四句。曰：復命曰常，知常曰明，不知常妄作，凶。師曰：世人會得這些消息，直造真常境界，故曰明。苟或一陽來復，昧而不知，妄有施為，喪身必矣，故曰凶。再念四句。曰：知常容，容乃公，公乃王，王乃天。師曰：容謂廣納包容也。公者，謂普及一切也。至公且普，則可以作之君，作之師，天人同一理也。再念後句。曰：天乃道，道乃久，沒身不殆。師曰：體天合道，長生久視之道盡矣。到這裹更進一步，方證無生法忍之妙。有人認得親切，直下承當，下靜定工夫，至於致虛之極，守靜之篤，天心見矣。天心既見，便於當處放大光明，遍照三千大千世界，於一一世界中，各具三千大千國土，於一一國土中，各具三千大千法門，於一一法門，各具三千大千善智識，於一一善智識，各具三千大千眷屬，於一一眷屬，各具如是眼，各見如是天心，各放如是光明，遍照三千大千世界。恁麼則盡大地人，同一箇鼻孔出氣也。到這裹方知道，月月日日都是冬至，時時刻刻都是冬至，今日冬至只是尋常日也。古德云：大都只是尋常日，蒿撓衆生亂一場。既說道只是尋常日，為甚麼今日作法事，莫是分外麼？雖然，只得隨鄉入鄉，依例下箇注腳。有人會這箇注腳麼？
　　實庵曰：不會。師曰：你問我。曰：如何是冬至注腳？師曰：即日仲冬喜雪，恭惟尊候，動止萬福。會麼？曰：唯。師曰：既會，如何不拜。實庵拜。師曰：且住，更有向上事在。曰：更有甚麼？師曰：清庵舉似，瑞雪應至日之休祥；會首復此，令辰納自天之福祐。珍重珍重。便下座放叅。
　　師舉拂子示衆云：夫道體於無體，名於無名，亦無可說，說亦不得。今日既陞座，借這拂子代吾說法。這箇拂子不是拂子，是惹鬧，何以故？纔拈起來，便是翻祖師疑，工便瞎衆人眼，便要尋訂鬥。這箇拂子通身都是口，這箇拂子通身都是手，這箇拂子通身都是眼，這箇拂子神通莫測，變化無窮。堅起，云：看有眼也無。敲一敲，云：聽有耳也無。擲下拂子，云：咦，有神通也無。侍者拈拂子與師。師曰：即此用，離此用。良久又云：山河大地，都在這拂子頭上；森羅萬象，都在這拂子頭上；三賢十聖，都在拂子頭上；盡大地人，都在這拂子頭上。搖拂子，云：大衆莫有不在拂子頭上底麼？便請出來相見。
　　黃居士出，云：雷發一聲驚霹靂，震動滿天星斗寒。上啟吾師，如何是一陽消息？師打圓象，云：會麼？黃曰：會。身中一陽又作麼生？師振拂子，喝一聲。黃曰：直下承當。師曰：只恁麼去。黃拜謝，曰：不是我師親說破，幾乎錯過一陽生。
　　戴甲庵問曰：大都只是尋常日，蒿撓衆生亂一場。為甚麼喚作冬至？又道一陽生，卻如何下雪，畢竟作麼生？師曰：大地坦平，乾坤一色，會麼？曰：未會。師曰：近前來，向你道。戴至師前。師曰：從教雪覆千山白，孤峰元自別巍巍。戴拜謝而退。
　　師曰：我有一箇隱語，請你衆人叅。經云：惚兮恍，其中有象；恍兮惚，其中有物。且道是箇甚麼物？若有人叅得着，便從法座上，拖下李清庵來，一頓打死，深掘坑厚着土埋，教不見蹤跡，不為過。若叅不著，卻被李清庵埋卻你去也。其或未然，我更添箇注腳。頌曰：
　　我有一件物，能小亦能大。體則同太虛，用則遍法界。拈起天不容，放下地莫載。見之者則突出眼睛，聞之者則迸裂腦蓋。道人會此振動篷島三山，緇流會此掌握曹溪一派。以之治國國安民豐，以之助道時清道泰。若論酬價價直萬兩黃金，若遇知音不用一文便賣。為甚不用一文，不圖利只圖快。
　　只今舉似，向君試問：會也不會？實庵曰：不會。師曰：休論會與不會，只今自買自賣。打圓象，云：看兩手縫合中間，拈出自然香。
　　太上老君聖誕上堂
　　師陞座云：太上元無上，常存日用間。可憐無學輩，剛道出幽關。大衆且道：太上在甚麼處？咦，只今見在說法，諸人還會麼？縱饒直下會意，猶隔清庵一線道在。何以故？若言他是太上，自己卻是甚麼？須是向自己究竟，方見得親切。太上云；真常之道，悟者自得。即此意也。又云：衆生所以不得真道者，為有妄心。是謂妄心一動，起種種差別因緣，因緣纏縛，失道之本也。聖人為見衆生迷真之故，於是設立種種方便，誘諭世人離諸染着，出諸迷徑，是經所以作也。經也者，返道之徑歟。讀是經者，當知此經元是強名，本無可說，說亦不得。取不得，捨不得，添不得，减不得，形容不得，舉似人不得。不屬講論，不屬智識，不屬見聞，不屬有無。莫作實相會，莫作實虛無會，莫作文理會，莫作斷常會。然則從事於道者，將奚所自耶？非執大象者，則不足造也。太上云：執大象，天下往，往而不害，安平太；樂與餌，過客止，道之出口，淡乎其無味。是謂以聲色見道者，屬無常法，終有盡期。道之出口，淡而無味，視之不足見，聽之不足聞，用之不可既。大哉，聖人之言乎。若是箇信得及底，便能離一切相，了一切法，直下打併，教赤洒洒、空蕩蕩地，潛大音於希聲，隱大象於無形，則自然形神俱妙，與道合真也。奈何今之學者，不求師旨，私意揣度，或泥於文理，或執着文辭，聖人作經之義，由是晦矣。此經中不注腳者，往往不同，良由此也。殊不知纔開臭口，十萬八千。纔言可道，便非常道。纔言可名，便非常名。然則常道不可道，五千餘言非道乎？常名不可名，道德經名非名乎？咦，非道不可道，不可道即道。非名不可名，不可名即名。若向這裹具眼，叅學事畢。其或未然，未兔隨人腳轉，仁者以仁見，智者以智見，百姓日用而不知。故聖人之道，知之者鮮矣。清庵不惜兩片，為你諸人道破。
　　此一卷經，拭不淨底故紙，既是不淨故紙，無用五千餘言發明，不可道之義也。譬如大醫治病，對證發藥，病既瘥矣，藥亦無用。既得常道，五千餘言亦無用。作是見者，則知可道可名，道之邊徼也；不可道、不可名，道之玄妙也。有名之徼，道之用也；無名之妙，道之體也。無名，天地之始也；有名，萬物之母也。此兩者同出而異名，同謂之玄，玄之又玄，眾妙之門。苟有自有名之徼而造無名之妙者，真常之道得矣。非天下之至虛，其孰能與於此。大眾，清庵饒舌至此，是說耶、非說耶？諸人聞經至此，是聞耶、非聞耶？善智識，苟有不聞而聞者，方會清庵無說之說。恁麼則聖人作經之意明矣。起初一句，至矣盡矣，休更疑惑。
　　或白：道既不可道，名既不可名，今日大作法事，莫非多事乎？曰：不然。太上二月十五日降誕，非真也，顯生生之義也。予今與太上慶誕，正欲發明起初一句也。何多事之有，復何疑哉？大眾，起初一句已自說了，末後一句又作麼生？咦，父母所生口，終不為吾通。下座放叅。
　　師曰：視之不見名曰希，聽之不聞名曰夷，搏之不得名曰微，此三者不可致詰。予謂視之不見名曰希，莫非無色乎；聽之不聞名曰夷，莫非無聲乎；搏之不得名曰微，莫非無形乎。舉拂子云：見麼？敲一敲云：聞麼？若作見聞會，未具叅學眼；不作見聞會，亦未具叅學眼。諸人作麼會？嘿庵出云：見色非干色，聞聲不是聲，色身無礙處，親到法王城。師曰：離卻語言。嘿庵堅起拳頭云：看。打一拳云：聽。這箇還屬見聞也無？師曰：敲空作響。嘿庵曰：更有麼？師曰：待汝隱大象於無形，潛大音於希聲，卻來相見。嘿庵曰：唯，拜謝而退。
　　師舉拄杖云：泥牛喘月，木馬嘶風，觀之似有覓無蹤。清庵拄杖子，畫倒妙高峰。又道：開口即錯，可勞舉似。咦，若向拄杖下當虛皇的意，未夢見在。何以故？善行無轍述、善言無瑕謫，善計不用籌策，善閉無關鍵而不可開，善結無繩約而不可解。頌曰：舉步不在腳，把物非干手。摸着鼻孔尖，通身都是口。若能於此善叅詳，七七元來四十九。若向這裹會得，方知道太上說是經不曾開口，清庵舉拄杖不曾動手。其或未然，且向聲色裹做工夫，還有會底麼？不得開口，不得動手，離卻聲色，出來相見。道得也喫棒，道不得也喫棒。
　　黃居士出，方欲開勾，侍者云：不得開口。良久，踏一踏。師云：更有在。黃咳嗽。師曰：早遲八刻。定庵出拜云：請師再舉。師曰：不得開口。定庵竪拳。又曰：不得動手。定庵喝。師曰：向上更有在。定庵曰：更有箇甚麼？師曰：只今座下人眾，好向靜處理會。師下座，定庵隨行，師把住云：那裹去？定庵一不．無處去。師云：恁麼去，且免喫棒。定庵拜謝。
　　清庵塋蟾子語錄卷之三竟
　　#1此句之前疑有缺文。
　　清庵瑩蟾子語錄卷之四
　　門弟子寧庵鄧德成編
　　維揚作句
　　師在維揚作他句，令門人續一句。
　　師曰：若有合轍者，許進一步。
　　師曰：無形無影亦無名，撐柱乾坤古到今。剛被清庵掀倒了，定庵曰：大千沙界總成金。無庵曰：杳無蹤跡絕迫尋。復庵曰：要知下手定中尋。嘿庵曰：變成大地作黃金。月庵曰：虛無粉碎沒蹤尋。師曰：除無庵外，一狀領過。
　　帥曰：乾鼎金爐烹日月，天罡斗柄斡璇璣。劈開混沌金丹就，定庵曰：進出圓光遍界輝。無庵曰：抱箇嬰兒謁紫微。昔庵曰：直謁丹霄不用梯。復庵曰：服了乘鸞造太微。嘿庵曰：認得中間一點輝。素庵曰：放出光明太始歸。師曰：諦觀諸子之作，皆且且，獨嘿庵曰較些子。
　　師曰：舉步踏翻無色，擡頭撞倒大羅天。有人問我安身處，定庵曰：透出金測無礙圈。無庵曰：一顆中納大千。復庵曰：隱在鴻濛沫判前。嘿庫曰：無减無增本自然。月俺曰：只在眉毛眼睫前。師曰：定庵為上，復庵次之。 
　　師曰：歷劫元來一寶珠，硬如生鐵軟如酥。大千沙界無安處，定庵曰：包盡乾坤造化模。無庵曰：道外虛無盡不敷。復庵曰：照徹虛空一也無。普庵曰：看見分明覓後無。嘿庵曰：遍滿虛空總是渠。愛山曰：無限清光照太虛。師曰：都未盡，在其間，獨定庵、嘿庵較些子。
　　師曰：着無著有總非功，兩下俱捐又落空。無有兼資終不一，定庵曰：無中真有始潛通。嘿庵曰：
　　非無非有始圓通。無庵曰：非無非有顯神通。復庵曰：太虛同體道方通。師曰：都較些子。予則曰：不如默默守其中。
　　師曰：圓陀陀地一圍圈產在鴻濛未判前。沒蒂沒根無可把定庵曰：方明此際是真筌。嘿庵曰：現前
　　應用十分全。無庵曰：要知月落不離天。復庵曰：寂然不動悟真詮。帥曰：嘿庵一句可取。
　　師曰：上柱天兮下柱地，中間一竅不通氣。視之不見聽無聲，定庵曰：喫飯着衣常不昧。嘿庵曰：應用頭頭皆不離。無庵曰：拍塞虛空神鬼畏。損庵曰：却與虛空有何異。師曰：定庵可取。
　　師又曰：立鼎燒乾四大海，安爐煉碎五須彌。金丹成象包三界，定庵曰：方顯男兄得志時。無庵曰：道本無為喻有為。嘿庵曰：此是先天先地時。濟庵曰：正是超凡入聖時。師曰：定庵一句為絕。
　　師在昭陽四聖道院，與諸法眷煉志，今並附于此。
　　師曰：筆鋒一蘸江湖竭、墨梃纔磨大地穿。拍塞虛空書一畫，嘿庵曰：亘今亘古藹雲烟。息庵曰：毫尖露出本來天。退庵曰：畫開父母未生前。靜庵曰：此玄玄外更無玄。師曰：靜庵、退庵較些子。退庵一句，改作混沌未分前更妙。
　　師曰：小小庵兄小小蟾，潛藏不許外人瞻，夜來開放吞天口，嘿庵曰：滿腹丹砂火正炎。靜庵曰：嚼碎方知苦與甜。退庵曰：大地山河舌下潛。一庵曰：一味醍醐別樣甜。師曰：都較些子。予則曰：吞盡乾坤尚不厭。
　　師曰：貧者今年成煞貧，庵中無地可容針。貧來貧去貧無極，嘿庵曰：惟有金丹亘古今。濟庵曰：徹骨全無一點塵。隱庵曰：赤條條地本來心。虛庵曰：脫卻皮膚見本心。息庵曰：煉得乾坤總是金。惟庵曰：唯有通身是紫金。丁宰曰：獨有神丹一粒金。師曰：都未是。答曰：家破人亡死卻心。
　　師曰：黃婆昨夜養嬰兒，纔出胞胎體太微。混沌之中藏不得，嘿庵曰：還他無極以前時。息庵曰：卻來黍米識玄機。師曰：都是未着。答曰：太虛之外斡璇璣。
　　師曰：聞經聞法事難全，離法求玄又不然。不離不聞都是錯，嘿庵曰：一切掀倒始功圓。息庵曰：饑來喫飯困來眠。師曰：皆未盡善。答曰：執中不易是真詮。
　　師曰：竿頭立底功難就，進步如何動腳跟。不動腳跟爭得到，嘿庵曰：上頭一着妙難論。師曰：揭開腦蓋去朝元。
　　師又曰：坐中開眼道難成，閉眼元來又屬陰。不閉不開真瞎漢，嘿庵曰：通身是眼我知音。濟庵曰：放開一眼觀教親。師曰：頂門具眼見天心。
　　師曰：若行陸地涉途程，水路來時墮壍坑。不涉兩途爭得道，嘿庵曰：攔腮一掌太無情。息庵曰：元來中道坦然平。師曰：息庵較些子。予則曰：乘風歸去謁三清。
　　師曰：無門關鎖不難叅，說着無門便沒關。既是無關開箇甚，嘿庵曰：知他窠臼有何難。息庵曰：一拳打破透疑團。虛庵曰：不移一步到長安。師曰：虛庵可取。
　　師曰：坐中皆濁總為陰，及至惺惺又屬情。不散不昏都是垢，嘿庵曰：鼓琴招鳳自然清。一庵曰：萬緣俱泯大丹成。東庵曰：虛無空寂本乎誠。靜安曰：全身放下自通靈。師曰：都欠些子。答曰：放教自在便光明。
　　師曰：工夫做到杳冥中，守着些兒費了功。不守又還成茫蕩，嘿庵曰：此身全與太虛同。息庵曰：息中自有大神通。東庵曰：全身隱在太虛中。一庵曰：寂然不動感而通。師曰：拈來物外逞神通。
　　師又曰：昨夜三更日正午，大蟲吞卻南山虎。清庵定裹逞神通，嘿庵曰：獅子吼時誰敢侮。頤庵曰：撼動乾坤誰敢侮。師曰：你兩箇都不識這箇。答曰：說得驪龍起來舞。
　　師曰：水中撈月從來妄，火裹栽蓮是脫空。獗地尋天多費力，嘿庵曰：不離當處闡神通。息庵曰：無修無證始成功。師曰：爭如一定守其中。
　　又曰：天作庵兒地作基，四維八極作藩籬。中間有箇癡呆漢，嘿庵曰：獨玩天心月上時。師曰：索性掀翻不住持。
　　又曰：乾坤未判從無極，無極之前本太初。未有太初前底事，嘿庵曰：渠今非我我非渠。息庵曰：古今惟我獨如如。師曰：只今見在體元虛。
　　師曰：昨宵日午與無寥，直上中天旋斗杓。運轉法輸天地震，嘿庵曰：泰珠宮裹正逍遙。又曰：森羅萬象悉來朝。
　　師曰：莫執無心與有心，兩心到底不通真。有心畢竟心為累，嘿庵曰：會取中間真有因。師曰：無有雙忘證法身。
　　又曰：我把殺人手段，拈出活人刀子。試問殺活如何？嘿庵曰：活卻從前死底。息庵曰：斬斷一切生死。師曰：你兩箇刀子無刃。答曰：法王法令在此。
　　師曰：爍爍團團一寶珠，外無邊際裹頭虛。輕輕拈出無安處，嘿庵曰：獨露單提得自如。虛庵曰：遍周沙界現真如。息庵曰：放去收來總在渠。一庵曰：元始於中獨自居。師曰：你每安得不着下着。咦，引我蟾蠩裹面居。
　　又曰：煉就通紅熱鐵丸，紅如杲日大如天。鉗來送入諸人口，嘿庵曰：嚼出清凉一味禪。息庵曰：嚼碎方知滋味全。師曰：爛盡肝腸性始堅。
　　師曰：予與諸法眷續詩游戲，予之本意不在詩而在道，苟有以詩會道者，無上至正之妙得矣。今以挽邪歸正為題，押爺遮韻，作一絕句，證不許犯題。
　　嘿庵曰：堪笑迷徒不認家，喚他假老作親爺。嘿庵伸出無為手，直指長安無障遮。實庵曰：曲徑傍蹊數百家，人人錯認賊為爺。我今喚得回頭了，方信蓬萊路不遮。甲庵曰：三千小法眼前花，切莫迷漫喚作爺。驀鼻拖回歸大道，滿天明月沒雲遮。
　　師曰：抱賊叫屈實堪嗟，兩眼明明不識爺。莫怪清庵施毒手，打開心孔要無遮。
　　清庵塋蟾子語錄卷之四竟 
　　清庵瑩蟾子語錄卷之五
　　門弟子蒙庵張應坦編
　　雜述
　　詩贈東溪
　　丹道立基處，休教外境侵。一心纔靜定，二物互相任。離火燒鉛汞，雷車運水金。調和藉坤土，灌溉必天壬。白雪凝金鼎，黃芽長玉簪。這些真種子，本不是玄參。
　　又
　　會得潜心妙，從他上鼠侵。有人信得及，無箇力難任。慈誓弘如海，機鋒利似金。窮通內子午，掀倒外丁壬。善閉無關鍵，勿疑朋盍簪。玄之又玄處，一唯契曾參。
　　韓宰求贊吕祖師
　　這箇吕老，面善心黑。兀兀騰騰，飄飄逸逸。劍佩青蛇，丹傳紫極。校勘將來，分明奇特。奇特一句，又作麼生。咄，袖中神劍，不露鋒鋩，宇宙縱橫，了無人識。
　　王居士求贊寶公頂相
　　這箇和尚，拗服背棒。三十六場，做盡模樣。咦，直待擘破面皮，露出裹頭端相。
　　張居士求贊布袋和尚
　　這箇胖漢，慣會做賊。布袋中藏，了無人識。咦，自是賊人心下虛，笑中露出真消息。
　　李居士求贊吕公
　　箇樣鬍漢，是何像態。兀兀騰騰，捏捏怪怪。寄迹紅塵，遨遊物外。既到這裹，私臟盡敗。且道賊在甚處？咄，袖內隱青蛇，粟中藏世界。
　　善友求贊王祖師
　　這箇老叟，形容大醜。髮少如鬚，眼大似口。自稱是五祖兒孫，人喚作七真師友。且道如何，即是看口。更問如何，劈脊便摟。
　　趙居士求贊三仙圖
　　祖師清庵，黃胖黃胖，全不似像。百無一能，受人供養。還識真底麼？為伊劈破面皮，卻與虛空一樣。潔庵措大指大，千喬百怪。讀五車書，一字不會。且道云何不會？咄，脫卻鮑老戲衫，博箇金剛不壞。
　　贊諸法眷
　　了蟾頌曰：心月圓明，性天朗耀。進出了蟾，乾坤普照。
　　嘿庵頌曰：嘿庵境界，無內無外。廣納包容，含弘光大。
　　丹蟾頌曰：丹為蟾用，蟾為丹體。丹成蟾蛻，功齊元始。
　　一蟾頌曰：禪天瑩靜，慧海澄清。一蟾突出，普照無情。咄乾坤百拶碎，獨露大光明。
　　頤庵頌曰：頤庵境界，無罣無礙。九轉功成，靈胎脫蛻。咦，頂門放大光明，遍照三千世界。
　　贊李待韶
　　剔聰正容，披雲修月。向上工夫，一切漏泄。咦，至士面前呈手段，到頭萬法一齊通。
　　贊錢待韶
　　玉掠撥開雲，金刀修出月。上頭些子機，一切都通徹。咦，面前消息子，不聞中露泄。
　　雜頌
　　題三境圖
　　看這一箇拙漢，全無些子果斷。分明半死半活，猶自廝纏斯絆。咦，連忙急走回來，也只救得一半。
　　題打坐猿
　　這箇畜生，顛劣忒煞。突出眼睛，野性猶在。咄，直須爛了皮毛，物外縱橫無礙。
　　題閉目猿
　　咄這毛團，是何相態。一味顛狂，千般捏怪。既到這裹，和臟捉敗。且道臟在甚處。咦，瞑心瞑目坐山巔，全炁全神遊物外。
　　贊黑殺符
　　虛空為紙，須彌作筆。盡就靈符，神出鬼沒，試問煞活如何壍。
　　贊劍
　　殺人刀子，橫拈倒舉。逢佛殺佛，逢鬼殺鬼。
　　贊燒餅
　　水麫和成一塊，做出圓陀陀地。不因火候工夫，爭得箇般真味。咄，信手拈出向君，不用牙關嚼碎。
　　贊餳糖
　　絞出黃芽汁，煎熬憑火力。黏如鸞鳳膠，甜似彼羅蜜。懵懂拙漢，黏卻牙關。大力量人，開口不得。
　　贊瓢
　　禀賦先天一炁，成就箇般道器。拈來信手劈開，渾淪圓陀陀地。咦，舉起分明，切忌錯會。
　　又云：只－這一箇把柄，妙用神功莫測？舉起蓋日遮天，放下風恬浪息。
　　贊宗髼頭
　　髼頭髼頭，有甚風流。橫拖拄杖，倒騎鐵牛。
　　自贊真相
　　這箇面觜，不傍道理。那箇尚非，何嘗有你。咦，喚作李清庵，便是眼見鬼。
　　贊扇
　　圓陀陀地一片，直下森羅影現。舉起明月當天，搖動清風拂面。且道見也不見。咦，休問見也不見，為伊略通一線，搧一扇。
　　贊丹
　　亘古此物，無形無質。無欠無餘，無休無息。其利斷金，其圓勝日。釋曰玄珠，儒曰太極。道曰金丹，名三體一。只在目前，時人不識。○只這便是，休更疑惑。
　　示衆二圖
　　頌　頭　藏　字　疊
　　脫蛻　元形　保精
　　成丹　神鍊　氣禦　
　　久視　　　　存神
　　生長　　　　定性
　　形固　氣靈　心明
　　凝精　住神　本悟
　　釋頌
　　元神鍊形，鍊形保精。保精禦氣，禦氣神存。神存定性，定性明心。明心悟本，悟本神靈。神靈氣住，氣住精凝。精凝形固，形固長生。長生久視，久視丹成。丹成脫蛻，脫蛻元神。
　　右此頌乃煉神之要也。欲煉其神，先煉其精。欲煉其精，先禦其炁。欲禦其炁，必先存守。存守得定，則心所以明，神所以靈，炁所以住也。炁住而後精凝，精凝而後形固，形固而陽神脫蛻，長生久視之道盡矣。丹書所謂金液煉形，金液還丹，並不外乎此。
　　還　丹　之　圖
　　釋圖律詩
　　八金釜內煉丹時，
　　八者，木之成數也。木，性也。金，情也。以性攝情，入于中宮，喻曰土釜。然後加火煉之，愈煉愈堅固，愈煉愈圓明，故喻之曰金丹也。
　　戶火爐中要謹持。
　　火者，神也。戶者，室也。元神入室，如藥在爐，切宜謹謹固濟，勿令差失。鈆汞二物，惟好飛走，可不謹乎。毫髮差殊，不作丹者是也。
　　欠土坎宮壬癸走，
　　土者，坤也。坤屬身，身不動則虎嘯，身動則虎走。虎嘯則精凝，虎走則精洩。欠土者，身不定也。壬癸走者，精洩也。學者不可不謹。
　　心生性地丙丁飛。
　　丙丁，火也，屬心。心定則龍吟，心不定則龍奔。龍吟則炁固，龍奔則炁散。心生者，火炎也。丙丁飛者，氣散也。此二句喻鈆飛汞走之意也。
　　主人住處陰魔伏，
　　主人者，本來真如之性也。歷劫不壞，元神也。住者，元神入室也。陰魔伏者，情欲絕也。學道底人，身心既不動，則神凝氣固矣。
　　日月明時至寶輝。
　　日月，喻身之精華也。明者，精華凝結也。功深力到，煉成一塊至寶，放光輝照天爍地也。
　　一二三元成混合
　　天一生水，精也。地二生火，氣也。天三生木，神也。精氣神煉成一塊，三五合一，返本還元。 
　　金公鉍死抱嬰兒。
　　金邊着箇公字，鈆也。鈆死者，欲海竭也，情念絕也，聖胎成也，嬰兄顯象也。
　　一鉍二汞會三宮，
　　一者，水之生數，喻精也，強名曰鈆。二者，火之生數，喻氣也，強名曰砂。三者，木之生數，喻神也，強名曰汞。三宮者，三元所居之宮也。
　　東海金公百煉工
　　東海，喻性也。金公，喻情也。即是鈆汞之異名，情來歸性以火煉。百煉工夫方為至寶。
　　身內本元為體用，
　　自家身內有天然種子，向外求之者謬矣。身內元精，金丹之用也。心中元氣，金丹之體也。
　　艮宮木液是根宗。
　　艮宮即土也，木液即汞也，總名曰砂中汞，金丹之母也。恐學者無以取則，故強名云。
　　日居月窟真明了，
　　日居月窟者，陽來陰舍也，取坎填離也，抽鈆添汞也，嬰兒交姹女也，金木併也，水火交也。
　　心死神生慧性通。
　　心死則神生，神生則慧通，故學道之人，身如朽木，心若死灰，寂然不動。工夫純熟，慧性圓明。
　　工備水乾鉍汞結，
　　工夫周竟，則欲海自竭。性情混融，則汞鈆交結。火候功成，則形神超越。然後金丹形兆也。
　　大丹一粒透天紅
　　大丹者，大至圓也。非假外物，由本來真如之本而煉成。人還得餌，果證金仙矣。
　　學道先明三二一
　　三二一者，即神炁精也。即非交合之精，呼吸之炁，思慮之神，乃元精元炁元神也。不可不明。
　　行工莫縱性生心。
　　行工之際，不可縱心。心生則火炎上，心定則無明息。十二時中，常常檢攝。
　　時人若信吾言語，
　　學道之人，執文泥象，終不自明。老子云：吾言甚易知甚易行，世人莫能知莫能行，信不及也。
　　打併乾坤住主人。
　　乾坤，身心也。信得及底打併身心，認本來面目。苟或覿面相逢，决定無來無去也。
　　坎水揚波因欠土，
　　坎水揚波者，精不住也。欠土者，身不定也。丹書云：真土制真鈆。即此也。
　　性天起念為生心。
　　性天起念者，情動於中也。生心者，散亂也。丹書云：真鈆制真汞。即此也。
　　汞爐立定須工水，
　　安爐立鼎，必先固其精，故曰先工水也。精固則炁凝。鈆汞自結也。丹書云：鈆汞歸土釜。
　　釜內調和煉八金。
　　八金者，情性也。釜為黃中也。性情歸中，身心湛寂。丹書云：身心寂不動。即此也。
　　垂目睡時工水汞，
　　行工之際，睡魔相撓，
　　睡時汞
　　水中取火而攻之。
　　自心息定煉東金。
　　身心不動，金木交併。
　　息定煉
　　一性圓明萬緣息。
　　車由軸動吾心悟，
　　車動由軸，人動由心。
　　軸動悟
　　人明此理即全真。
　　一二三宮日月明。
　　三元合一，二物圓成。
　　三宮明
　　明如日月爍乾坤。
　　蒙庵曰：清庵師作此疊字藏頭二圖，非尚奇巧也。蓋欲發明金丹之體用，顯微無間也。疊字頌，謂丹體也，藏頭詩，謂丹用也。藏頭之意，表丹道之微密也。自釋其詳，表丹旨之顯明也。苟有觀圖得旨者，金丹之能事畢矣。於是模之于集後，與同志共之。
　　清庵塋蟾于語錄卷之五竟
　　清庵瑩蟾子語錄卷之六
　　門弟子損庵蔡志頭編
　　黃中解惑#1
　　師曰：前代祖師高真上聖，有無上正真之道，留傳在世度人，公還知否？定庵曰：弟子初進玄門，至愚且蠢，蒙師收留，千載之幸也。無上正真之道誠未知之，望師開發。師曰：無上正真之道者，無上可上，玄之又玄，無象可象，自然而然，至極至妙之謂也。聖人強名曰道。自古上仙，皆由此處了達，未有不由是而修證者。聖師口口，歷代心心所傳所授金丹之旨，乃無上正真之妙道也。
　　定庵曰：無上正真之妙，喻為金丹。其理云何？師曰：一金者，堅也。丹者，圓也。釋氏喻之為圓覺，儒家喻之為太極。太極初非別物，只是本來一靈而已。本來真性，永劫不壤，如金之堅，如丹之圓，愈煉愈明。釋氏曰：○此者，真如也。儒家曰：○此者，太極也。吾道曰：○此者，乃金丹也。體同名異。《易》曰：易有太極，是生兩儀。太極者，虛無自然之謂也。兩儀，一陰一陽也，天地也。人生於天地之間，是謂江才之道，一身備矣。太極者，元神也。兩儀者，身心也。以丹道言之，太極者，丹之母也；兩儀者，真鉛真汞也一所謂鉛汞者，非水銀、朱砂硫黃、黑錫、草木之類，亦非精津涕唾、心腎氣血，乃身中元精，心中元神，身心不動，精炁凝結，喻之曰丹。所謂丹者，丹身也。○此真性也。丹中取出○者，謂之丹－成。所謂丹者，非假外物而造作，由所生之本，而成正真也。世鮮知之，今之修舟之士，多不得正傳，皆是向外尋求，隨邪背正，所以學者多而成者少。或煉五金八石，或煉三避五假，或煉雲霞外炁；或煉日月精華，或採星曜之光，或想空中丸塊而成丹者。或想丹田有物而為丹，或肘後飛金精，或存想眉間，或還精補腦，或運炁歸臍。乃至服牘吞津，納新吐故，八段錦，三字法，摇夾脊，絞轆轤，閉尾閭，守臍蒂，採天癸，煅秋石，曲伸導引，按摩消息，默朝上帝，舌柱上腭，三田返還，閉塞行炁，大火聚於膀胱，五行鑽於苦海。如斯小法，何啻千門。縱有勤功採取，終不能成其大事。經云：正法難遇多迷，真路多入邪宗，此之謂也。夫至真之要，至簡至易，難遇而易成。若遇至人點化，無不成就。
　　定庵曰：弟子夙緣有幸，得遇老師，幸沾法乳，金丹之要，望賜點化。師曰：汝今諦聽，當為演說。夫煉丹者，全在奪天地造化。以乾坤為鼎器，以日月為水火，以陰陽為化機，以烏兔為藥物，仗天罡之斡運，憑斗柄之推遷，採炁有時，運符有則，進火退符，和合四象，追二炁歸黃道，會三性於元宮，返本還元，歸根復命，功圓神備，凡脫為仙，謂之丹成也。
　　定庵曰：天地造化，誠恐難奪。師曰：無出一身，奚難之有。天地，形體也；水火，精炁也；陰陽，身心也；烏兔，性情也。所以形體為鼎爐，精炁為水火，情性為化機，身心為藥材。聖
　　人恐學者無以取則，遂以天地喻之。人身與天地造化，無有不同處。身心兩箇字，是藥也，是火也。所以天魂地魄，乾馬坤牛，陽鈆陰汞，坎男離女，日烏月兔，無出於身心二字。天罡斡運者，天心也。丹書云：人心若與天心合，顛倒陰陽止片時。又云：以心觀道，道即心也；以道觀心，心即道也。斗柄推遷者，玄關也。夫玄關者，至玄至妙之機關也。今之學者多泥形體，或云眉間，或云臍輪，或云兩腎中間，或云臍後腎前，或云膀胱，或云丹田，或云首有九宮為玄關，或指產門為生身處，或指口鼻為玄牝，都皆非也。但着於形體上，都不是。亦不可離此身，向外尋求。諸丹經皆不言，正在何處。此所以難形筆舌，亦說不得，故曰玄關二字。所以聖人只書一箇中字。示人此中字，玄關明矣。所謂中者，非中外之中，亦非四維上下之中，不是在中之中。釋氏云：不思善，不思惡，正於恁麼時，那箇是自己本來面目。此禪家之中也。儒曰：喜怒哀樂未發之謂中。道教曰：念頭不動處謂之中，此道教之中也。此乃三教只用一箇中也。《易》曰：寂然不動，中之體也；感而遂通，中之用也。老子云：致虛極，守靜篤，萬物並作，吾以觀其復。《易》云：復，見天地之心。且復卦一陽生於五陰之下。陰者，靜也。陽者，動也。靜極生動。只這動處，便是玄關也。公但向二六時中，舉心動念處着工夫，久久玄關自然見也。若得見玄關，藥物火候，抽添運用，乃至脫胎神化，並不出此一竅。採藥者，採身中真鉛真汞也。藥生有時。夫時者，非冬至，非月生，非子時。師云：煉丹不用尋冬至，身中自有一陽生。又云：鈆到癸生急須採，金逢望遠不堪嘗。以此尋身中癸生時，是一陽也，便可下手採之。二氣交合之後，要識持盈，不可太過，望遠不堪嘗。進火退符，無以取則，遂一年節候，寒暑往來，以為火符之則。又以一月盈虧，以明抽添之指。且如冬至陽生，復卦，十二月；二陽臨卦，正月；三陽泰卦，二月；四陽大壯卦，三月；五陽夬卦，四月；六陽，純陽乾卦，陽極陰生，五月；一陰姤卦，六月；二陰遁卦，七月；三陰否卦，八月；四陰觀卦，九月；五陰剥卦，十月；純陰坤卦，陰極陽生，周而復始。此火符進退之機。奈何學者執文泥象，以冬至日下手進火，夏至日退符，二八月沐浴，由不知其要也。聖人見學者錯用心志，又以一年節候，促在一月之內，以朔望象冬夏二至，以兩弦比二八月，以兩日半準一月，以三十日準一年。學者又着在月上用工夫。又以月虧盈促在一日，以子午體朔望，以卯酉體二弦。學者又着在一日上做工夫。近代真師云：一刻之工夫，自有一年之節候。又曰：父母未生前，焉有年月日時。此聖人誘喻學者勿錯用心。奈何泥着之徒，不窮其理，執文泥象，徒爾勞心。余今直指與公，身中癸生時，便是一陽也；陽升陰降，便是三陽也。陰陽分，便是四陽，體二月，如上弦，比卯時，為沐浴，然後進火。陰陽交，神炁合，六陽也。陰陽相交，神炁混融之後，要識持盈。不知止足，前功俱廢。故曰：丹金逢望遠不堪嘗。然後退符，象一陰，乃至陰陽分，象三陰，陰陽伏位，宜沐浴，象八月，比下弦，如酉時也。然後運至六陰，陰極陽生，頃刻之間，一周天也。公但依而行之，久久工夫漸凝漸結，無質生質，結成聖胎，謂之丹成也。
　　定庵曰：下手工夫，周天火候之用，已蒙師開發，種種異名不能盡知，望師指示。師曰：異名者，只是譬喻，無出乎身心二字。下工之際，凝耳韻，含眼光，緘舌炁，調鼻息，四大不動。使精、神、魂、魄、意，各安其位，謂之五炁朝元。運入中宮，謂之攢簇五行。心不動，龍吟；身不動，虎嘯；身心不動，謂之降龍伏虎也。以精炁喻之為龜蛇，以身心喻之為龍虎。龍虎龜蛇打成一片，謂之和合四象。以性攝情，謂之金木併。以精御炁，謂之水火交。木與火同源，兩性一家，東三南二同成五。水與金同源，北一西方四共之。土在中宮屬自己，五數戊己，還從本生數。心身意打成一片，三家相見結嬰兒，總謂三五混融也。煉精化炁，煉炁化神，煉神還虛，謂之三花聚鼎，又謂之三關。今之學者多指尾閭，夾脊、玉枕為三關者，只是功法，非至要也。舉心動念處為玄牝，今之人指口鼻者，非也。身、心、意為三要。心中之性謂之砂中汞，身中之炁謂之水中金。金本生水，乃水之母，金返居水中，故曰母隱子胎。外境勿入，內境勿令出，謂之固濟。寂然不動，謂之養火。虛無自然，謂之運用。存誠篤志，謂之守城。降伏內境，謂之野戰。真汞謂之姹女，真鈆謂之嬰兒。胎意謂之黃婆。性情謂之夫婦。澄心定意，性寂神靈，二物成團，三元輻輳，謂之成胎。愛護靈根，謂之溫養。溫養者，如龍養珠，如雞覆子，謂之護持。勿令差失，毫髮有差，前功俱廢也。陽神出現，謂之脫胎。歸根復命，還其本初，謂之超脫。打破虛空，謂之了當。
　　定庵曰：金丹成時，還可見否？答曰：可見。再問：有形否？答曰：無形。再問：既無形，如何可見？答曰：金丹只是強名，豈有形乎？所以可見者，不可以眼見。釋氏云：於不見中親見，親見中不見。道經云：視之不見，聽之不聞，期謂之道。視之不見，未嘗不見。聽之不聞，未嘗不聞。所謂可見可聞，非耳目所及也，乃心見意聞而已。譬如大風起，入山撼木，入水揚波，豈得謂之無？觀之不見，搏之不得，豈得謂之有？金丹之體，亦復如是。所以煉之初，有無互用，動靜相隨，乃至成功。諸緣頓息，萬法皆空，動靜俱忘，有無俱遣，始得玄珠成象，太一歸真也。性命雙全，形神俱妙，出有入無，逍遙雲際，果證金仙也。所以經典丹書，種種異名，接引學人，從粗達妙，漸入佳境，乃至見性悟空，真事卻不在紙上。譬如過河之舟，濟度斯民，既登彼岸，則舟船無用矣。前賢云：得兔忘蹄，得魚忘筌，此之謂也。且余今之此集，卻不可執在紙上，但只可細嚼熟玩其味，窮究本源。或一言之下，心地開通，直入無為之境，是不
　　難也。更有向上關捩，未易輕述，當於言下之外求之，待公工夫好向如何，別有心傳口授，且篤力而行之。玄科深戒，乃為頌曰：
　　授汝金丹一卷書，且宜篤意返求諸。
　　若能宜解書中意，妙用圓通體太虛。
　　鍊性指南
　　性理之學，本無次序。或謂窮理盡性，以至於命，儘有次序。或謂三事一時都了。今之學者不知孰是，我今分明說與公。中下之士，須從漸入，先窮物理，窮盡始得盡性，纔有一物不盡，便有室得處。須先一一窮盡，得見自己性，然後至於命也。上智人則不然，但窮得一理盡，萬理自通，盡性至命，一時都了。如禪家戒、定、慧一同也。下根下器人，忘情絕念謂之戒，寂然不動謂之定，默識潛通謂之慧。上根器人則不然。上根器人，戒則自定，定則自然慧通，三事一時都了。鍊金丹者，漸教起手之初，鍊精化炁，漸次鍊炁化神，然後鍊神還虛。頓教則不然，以精炁神謂之元藥物，下手一時都了。如此求之，性理之學有甚次序，若是有志氣男兒，三事一時都了。且道如何是三事一時都了？咦，一握亂絲鍋，一斬一齊斷。
　　登真捷徑
　　頤庵詹公者，興化賢宰也。仁風及物，心目臨民，雖混迹於紅塵，實存心於玄境，真所謂居塵出塵之士也。一日訪予於蟾窟，請益於予。略舉工夫則語扣之，其應對不俗，不容緘默。故撰此命基九事而贈之，以合九還之理。其中所述金丹造化，以禪宗奧旨引證。觀是書而熟玩其味，曲求其旨，自然絕物我之殊，無異同之見也。若夫登真躡境之要，無出乎此，故以《登真捷徑》而名之焉。都梁清庵瑩蟾子李純素撰。
　　一、下手知時
　　欲煉金丹，先明下手處，若不知下手工夫，萬般扭捏，千種杜撰，都不濟事。紫陽真人曰：饒君聰慧過顏閔，不遇明師莫強猜。須是要真師指破安手下腳處。既知下手處，又要知時節。所謂時者，一陽時也。今人多指子時為一陽時，非也。但着在時辰上，都不是，若云無時，亦非也。豈不聞呂真人云：鍊已待時。又不聞紫陽真人云：鈆見癸生須急採，經中道時至神知。以此窮之便知道，身中癸生，便是一陽時也。且道如何是癸生時？咦，行到水窮處，坐看雲起時。
　　二、真鈆真汞
　　下手既知時節，要識真鈆真汞。鈆汞者，不是凡鈆、黑錫、硃砂、水銀，是自己身中本來二物也。強名藥物，二物感合之妙，故喻之為鈆汞。蓋鈆性好飛，汞性好走。鈆見汞不飛，汞見鈆不走。身中藥物，亦復如是。要見藥麼。咦，雲起南山與北山。
　　三、採藥入爐
　　識得不為奇，會採方為妙。夫採藥物者，不離動靜中。動靜中採得來，送入無為造化爐內，用進三昧真火，鍊成紫粉，結成玄珠，取而食之，可以長生久視。結就玄珠一句，作麼生會？咦，捉住青山萬頃雲，撈取碧潭一輸月。
　　四、抽鉛添汞
　　會得煉藥，要識抽添。所謂抽添者，抽有餘而補不足也。一切世間天人、阿修羅人、非人等，情常有餘，性常不足；念常有餘，心常不足；精常有餘，炁常不足。忘精養性，攝念歸心，煉精化炁已上，謂之抽添。且如抽得有餘，補了不足，未為奇特。更有向上事在，須是到不抽不添處始得。如何是不抽不添。咦，也不剩兮也不少，信手拈來正恰好。
　　五、火候周天
　　若到無抽無添處，正好行火候。又道：真火本無候。又道：不將火候着於火。呵呵，只這兩句子，瞎了多少人眼，開了多少人眼。我今直指與君。火者，心也。候者，念也。以心煉念，謂之火候。至於心定念息，火候用也。雖然恁麼道，卻不可著在心念上，亦不得離了心念。離了心念便是妄，着了心念便是物。在心念又不是，離心念又不是。畢竟作麼生？咦，寒來暑往，秋收冬藏。
　　六、持盈固濟
　　行功之際，要識持盈，不識持盈，前功俱廢。紫陽真人云：若也持盈未已心，不免一朝遭殆辱。太上云：保此道者，不欲盈。此之謂也。且道如何是持盈？咦，滿而不溢，所以長守富也。
　　七、固濟鼎爐
　　既識持盈，尤當固濟。固濟者，牢封土釜也。毫釐有差，天地懸隔。所以火候既周，周天數足，含光默默，真息綿綿，十二時中常切照顧，直待藥熟，方得自如。且道藥熟有何效驗？咦，此夜一輸滿，清光何處無。
　　八、溫養
　　金丹成象，更要溫養工夫。如何是溫養？如婦人懷胎相似。二六時中，行住坐臥，兢兢業業，如牛養黃，如龍養珠，常守其中，勿令間斷，直待分胎，方得腳踏實地。還會分胎麼？咦，瓜熟蒂落。
　　九、調神出殼
　　分胎之后，調神出入，更要子細，如母愛護嬰兒相似。興居服食處，常要懷抱，及至會行，便要看守。若不看守，墮坑落塹，直待立事，方可離母。調神工夫，亦復如是。鍾離公曰：孩兒幼小未成人，全藉娘娘養育恩。三年九載人事盡，縱橫天地不由親。此之謂也。雖然恁麼道，不可作境會。只要時時刻刻防危慮險，直待和爐鼎一齊掀翻，方見逍遙自在，出入無拘，遨遊物外，與太虛同體。如何掀翻爐鼎？一句家破人亡(囗十力)，虛空百雜碎，獨露一丹蟾。
　　水調歌頭　顯性理
　　至道無言說，神功妙莫量。本來具足，添之無得减無妨。不在多聞廣學，只要潛通默會，定裹細叅詳。箇中端的意，元不離中黃。圓陀陀，光爍爍，現堂堂。無餘無欠，通身無象合真常。只這而今默識，便是當來彌勒，直下要承當。開放頂門眼，遍界不能藏。
　　金丹秘要
　　大道無言，無言不能顯其道。金丹無象，無象何以見其丹。故聖人法天象地，以道化人，立種種名，設種種象，著丹書經典，誘喻羣品。奈何今之學者，執象泥文，又生見解，異端並起，三教殊途，不能合一，蓋因不知其源也。余今以金丹造化秘要，述成三十五頌。明彰至理，直指異名，目之曰金丹祕要，以贈退庵居士，使其易為曉了。苟或因言而解義，自然抱本以歸虛，直造希夷之妙境耳。
　　性命
　　元始真如謂之性，先天一炁謂之命。性本神通大，因身便不靈。只今全放下，依舊放光明。
　　體用
　　法天象地謂之體，負陰抱陽謂之用。天地為立基，陰陽運化機。這些關捩子，料得少人知。
　　龍虎
　　心中元炁謂之龍，身中元精謂之虎。性定龍歸水，情忘虎隱山。性情和合了，名姓列仙班。
　　鉛汞
　　太一靈泉謂之鈆，朱陵火府謂之汞。欲煉南山汞，先抽北海鈆。身閑心不動，至寶便凝堅。
　　鼎爐
　　乾宮真金謂之鼎，坤宮真土謂之爐。鼎用乾金鑄，爐須坤土包。身心端正後，爐鼎自堅牢。
　　丹竈
　　一靈真性謂之丹，四大假合謂之竈。幻體為丹竈，真如是藥材。工夫常不間，定裹結靈胎。
　　有無
　　繫風抱影謂之有，掬水弄月謂之無。會得離交坎，方知有即無。有無成一片，煉作夜明珠。
　　藥火
　　以炁攝情謂之藥，以心煉念謂之火。採藥元容易，烹煎亦不難。心頭無一事，真火透三關。
　　玄牝
　　虛無之谷謂之玄，歸根之竅謂之牝。虛谷氣歸根，斯為天地門。自從通闔闢，金鼎鎮湯溫。
　　中正
　　寂然不動謂之中，感而遂通謂之正。心靜方為正，神清總是中。湛然常不動，天理感而通。
　　靈寶
　　百神不散謂之靈，萬炁常存謂之寶。自己身中寶，施為便有靈。誠能含畜得，放出大光明。
　　清浄
　　靈源浪息謂之清，性地無塵謂之淨。神水本來清，隨流便不澄。只今還不動，慧日自西東。
　　抽添
　　忘情絕念謂之抽，煉情養性謂之添。養性謂添汞，忘情是减鈆。形神俱妙後，無臧亦無添。
　　沐浴
　　揩磨心地謂之沐，洗滌塵勞謂之浴。要得狂猿伏，先將劣馬擒。纖毫塵不染，神炁合乎心。
　　復姤
　　陰極陽生謂之復，陽極陰生謂之姤。陰極陽來復，陽生姤又侵。學人明此趣，一定見天心。
　　交合
　　二物混融謂之交，三元輻輳謂之合。姹女安東室，金公住在西。黃婆相會合，匹配作夫妻。
　　溫養
　　真息綿綿謂之溫，含光默默謂之養。胎內嬰兒就，便加溫養功。時時常照顧，脫殼顯神通。
　　返還
　　炁來合神謂之返，情來歸性謂之還。欲要金歸性，先教火返心。兩般成一塊，徧地總黃金。
　　收入
　　入希夷門謂之收，出羣迷徑謂之放。亘古靈童子，神通妙莫量。放開周法界，收則黍珠藏。
　　虛徹
　　有無不立謂之虛，內外皆空謂之徹。着有終成幻，云無又不中。有無俱不立，內外悉皆空。
　　靈通
　　悟本知源謂之靈，廓然無得謂之通。識破娘生面，都無佛與仙。廓然無所得，一任海成田。
　　圓明
　　全歸太極謂之圓，爍破真空謂之明。力到丹成象，功圓寶至堅。性蟾形兆也，照破未生前。
　　覺照
　　掀翻萬幻謂之覺，獨露真常謂之照。一炁還元始，元神返太初。萬緣掀倒也，獨露一真如。
　　全真
　　純一不雜謂之全，太虛同體謂之真。一致而百慮，同歸而殊途。達得全真理，身心混太初。
　　詩絕句
　　贈程潔庵
　　無為好向無中作，自有瓊蟾照碧崖。
　　盡夜下工常不問，氣圓神備產嬰孩。
　　潔庵識破世炎凉，鏟彩埋光自養恬。
　　最有一般真樂處，碧潭掬水弄瓊蟾。
　　庵兄潔淨元無物，只箇瓊蟾養在中。
　　功備煉成三五一，光輝南北與西東。
　　儒窮天理釋叅禪，道煉金丹法自然。
　　惟有瓊蟾通一貫，頂門具眼法身全。
　　先生本是通儒學，又得神仙正派傳。
　　透得真空成大覺，瓊蟾形兆獨坤乾。
　　又五吉悶絕句  贈程潔庵
　　除卻玄關竅，其他總不真。無為終贈蹬，有作枉勞辛。
　　性定離交坎，心澄木併金。四般歸一處，全在潔庵成。
　　肝肺非龍虎，心腎豈坎離。性情還混合，烏兔自交持。
　　意要常中守，心休向外迷。潔庵常定一，胎就養嬰兒。
　　河上牛郎立，橋邊織女過。一時纔會遇，兩意自諧和。
　　海底生紅焰，山頭起白波。潔庵歡樂處，時聽木人歌。
　　鼎立懸胎鼎，爐安太一爐。但知生樂處，便好下工夫。
　　頃刻虛通實，須臾有入無。潔庵工成也，獲得夜明珠。
　　無藥休輕舉，生鉛急下工。駕車須坎虎，起火仗玄風。
　　二物情交合，三關路透通。性天雲起處，光照潔庵紅。
　　說破無為趣，玄關奧且深。欲求天上寶，光覓水中金。
　　靈地無纖翳，潔庵無點塵。瓊蟾圓皎皎，光透九天明。
　　一二三四五，束西南北中。五行鑽一處，只是靠金公。
　　得一萬事畢，一居何所安。更能忘卻一，即此是金丹。
　　罔象先天地，無形混沌先。先天交混沌，玄外更無玄。
　　存誠終入聖，致敬便通玄。動静了無得，逍遙樂自然。
　　詠儒釋道三教總贈程潔庵
　　儒理
　　致知格物
　　物物包含太極微，存誠致敬便知機。無聲無臭無蹤跡，體物昭然理莫違。
　　正心誠意
　　誠明靜定道之宗，動靜相因罔不同。日用平常存一正，自然天理感而通。
　　人心惟危
　　可歎世人太執迷，隨聲逐色轉傾危。若能返理窮諸己，性定身安神自怡。
　　道心惟微
　　道在凡人日用中，顯仁藏用發神功。無餘無欠時時在，爭奈凡人眼自瞢。
　　惟精惟一
　　天心體用妙玄機，捨妄從真便造微。精義入神惟定一，功深力到達希夷。
　　允執厥中
　　得造玄微篤力行，堂堂大道坦然平。縱橫妙用中心定，危者安而微者明。
　　窮理盡性
　　存誠至要先窮理，窮理神功在盡誠。誠極理窮天大本，性天發露太光明。
　　以致於命
　　樂天知命真君子，盡理窮微大聖人。只要厥中為大本，全明大本便通神。
　　忠恕而已
　　責人之心惟責己，恕己之心惟恕人。忠恕兩全方達道，克終克始不違仁。
　　復見天心
　　羣陰剥盡一陽生，牢閉玄關莫妄開。靜極極中觀一動，天心瑩徹悟元來。
　　知周萬物
　　世間物物全天理，自是時人鮮克知。原始返終全太極，窮神知化入無為。
　　退藏於密
　　先天太易理幽深，廣大精微妙莫評。玩味探玄玄在己，洗心藏退極於誠。
　　常慎其獨
　　觀之不見聽無聲，隱顯幽微常盡誠。應用神機人莫測，堂堂天意自昭明。
　　一以貫之
　　一物自有一太極，機緘造化體坤乾。窮通一貫全天理，抱本還元合自然。
　　復歸於無極
　　無極極中全太極，太極形而分兩儀。萬物三才皆備我，復元無極聖人基。 
　　釋教
　　二身一體
　　法身清浄本無形，有象何名圓滿身。假使化身千百億，不能合一不全真。
　　三心則一
　　三心本一一元無，捏聚分開只是渠。見在更能無染着，未來過去總歸虛。
　　消得悟空
　　莫誇口鼓學談禪，但只澄心絕萬緣。學解見知俱放下，迷雲消散月華圓。
　　顯微無間
　　見了還如未見時，不能含蓄返成迷。藏身韜晦無綜跡，纔是金毛獅子兒。
　　不立有無
　　着有着無總難通，兩下俱損又落空。無有兼資終是幻，執中方可合神功。
　　戒定慧
　　動中不動為真戒，真定方能合祖宗。慧既升騰周法界，情緣妄幻悉消鎔。
　　無有定法
　　叅禪求法性全迷，離法求玄事轉違。會得法從心上出，法空心寂見牟尼。
　　虛徹靈通
　　虛心靜定通玄牝，徹骨清貧入道基。靈地瑩然心月現，禪天獨露大光
　　輝。
　　真如覺性
　　真性元來本自圓，如如不動照中天。光明瑩徹無遮障，照破鴻濛未判前。
　　常樂我靜
　　頤神養志慕清虛，終日逍遙任卷舒。最是定中真樂處，禪天獨露瑩如如。
　　朝陽補破衲
　　朝陽補衲假粧么，補了肩頭又補腰。補了破時重又補，到頭爭似赤條條。
　　對月了殘經
　　天外銀蟾纔一半，癡人要了末後段。忽然些子黑雲來，兩眼依然似瞎漢。
　　金剛經塔
　　分明一座無縫塔，強被傍人硬撞開。八面四方都是眼，中間現出活如來。
　　道教
　　清浄無為
　　清清淨淨本無言，纔有施為不自然。默識通玄關竅透，性靈神化寶凝堅。
　　無上至真
　　無為好用法乾坤，上下中間認本根。正定始能通此趣，真如透出爍天門。
　　真元妙用
　　莫著無心與有心，無心爭得悟天心。有心必竟為心累，有無俱捐覺性純。
　　損之又損
　　艮兌交重山澤損，戒人懲忿絕嗔癡。損之又損無懲窒，絕學無為入聖基。
　　三返晝夜
　　先天大道理難尋，終日乾乾抱一真。三返工夫為日用，玄關透徹出陽神。
　　一得永得
　　學解見知皆是垢，聲聞圓覺總為塵。洗心礦慮禪天浄，凡聖齊瞻慧日明。
　　抽添鉛汞
　　抽鉛只是絕塵綠，添汞工夫本性天。情性混融仙道畢，汞鉛凝結大丹圓。
　　玄牝之門
　　玄關牝戶道之門，闢則從乾闔則坤。迷者忙忙推口鼻，如何本命復歸根。
　　出羣迷徑
　　拋名奔利樂清虛，萬幻諸緣盡剪除。性海波澄舟到岸，一輪皎月出雲衢。
　　入希夷門
　　三關透了達真玄，真造無為本自然。舉步便超無色界，抬頭身在大羅天。
　　多言數窮
　　千經萬論講宗風，可歎迷途見不同。大辯高談誇俊銳，到頭終是落頑空。
　　不如守中
　　說妙談玄了不通，爭如默默守其中。不偏不倚玄關透，不易方能合聖功。 
　　九轉神丹
　　立鼎燒乾四大海？安爐煉碎五須彌。金丹成象包三界，方是男兒得志時。
　　可道非常道
　　真常之道無言說，有說分明是背宗。若向不言中會意，不勞餘力備全功。
　　清庵塋蟾子語錄卷之六竟
　　#1此篇又見《中和集》卷三，題名『趙定菴問答』。不同。
　　後序
　　嘗聞太上啟教，接引方來，故有神仙之學。神仙之學，豈尋常而語哉。必是遇其至人，點開心易，通陰陽闔闢.之機，達性命混合之理，超然獨立，應化無窮，始可與言神仙之學也。自東華紹派，鍾呂流輝以後，列仙並駕而出者，皆鴻生碩士。上則匡君以行道，下則澤民以濟生，玄風益振，競起學仙者，代不少矣。繼而瑩蟾子李清庵，出道學淵源，得神仙祕授，三教之宗，了然粲於胸次，四方聞之，踵門而請益者，不可枚舉。其發揮金丹之妙，與弟子問答難疑之辭，機鋒捷對之句，凡若干言，錄而成書，名曰《清庵語錄》。余誦其文再三，篇篇無閑言，句句無閑字，皆發明太上之遺風，先真之未露，可謂明矣妙矣。其文與《中和集》相表裹。荊南羽士鄧坦然，抄錄已久，今則命匠繡綉，以壽其傳，不泯清庵之德音，可見運心之普矣。學仙之徒，覽斯文者，必有超然而作者，豈曰小補也哉。南昌脩江後學混然子稽首謹書。