上陽子金丹大要仙派
　　經名：上陽子金丹大要仙派。元陳致虛撰。原係《金丹大要》之附錄，後分別為一卷。底本出處：《正統道藏》太玄部。
　　上陽子金丹大要仙派
　　仙派
　　太極先天老子
　　妙無天帝太極之初出生三，為玄、元、始。始炁化生先天老子。自爾以來，先天老子乃以玄炁時時而下生。
　　萬法天師
　　有古大先生
　　鬱華子
　　大成子
　　廣成子
　　隨應子
　　赤精子
　　錄圖子
　　務成子
　　尹壽子
　　真行子
　　錫則子
　　古邑先生
　　籛鏗
　　商容
　　先天老子雖世世化度，而未顯誕生之迹。乃於商十八王陽甲時，寄胎于玄妙玉女身中八十一年，方生武丁。庚辰歲二月十五卯時降誕，指李為姓也。
　　後聖玄元太上老子
　　東華紫府輔元立極大帝
　　正陽開悟傳道帝君鍾離權
　　純陽警化孚佑帝君呂巖
　　海蟾弘道純佑帝君劉操
　　重陽全真開化帝君王嚞
　　丹陽抱一無為真君馬鈺
　　長真雲水蘊德真君譚處端
　　長生輔化明德真君劉處玄
　　長春演道主教真君丘處機
　　廣寧通玄太古真君郝大通
　　玉陽體玄廣度真君王處一
　　清淨淵貞順德真君孫不二
　　黃房公披雲德光真人宋有道
　　太虛栖真雙玉真人李珏
　　祖師紫瓊子張模字君範
　　緣督子趙友欽
　　上陽子陳致虛
　　鍾呂二仙慶誕儀
　　序班　法事　灑淨　行香
　　恭聞：時維四月，宜首夏之清和；卦滿六陽，喜純乾之中正。際聖師誕生之旦，申後人朝賀之誠。清衆同聲，香花奉請。
　　舉香花請三聲
　　謹拜請：
　　先天道祖太上老君三教得道先聖仙師
　　文始天尊尹先生
　　太和尹真人
　　太極杜真人
　　泰清彭真人
　　太清宋真人
　　西嶽馮真人
　　玄洲姚真人
　　八素周真人
　　太微尹真人
　　黃庭王真人
　　西嶽李仙卿
　　河上公丈人
　　安期生真人
　　馬明生真人
　　陰長生真人
　　徐從事真人
　　魏伯陽真人
　　劉金碧真人
　　三天大法師
　　玄中大法師
　　左玄王真人
　　右玄趙真人
　　太極葛仙前
　　九州都仙太史
　　吳黃十一位真君
　　恭望仙慈降臨醮座。
　　謹拜請：
　　祖師東華紫府輔元立極大帝
　　鍾離正陽開悟傳道垂教帝君
　　純陽演正警化孚佑帝君
　　海蟾明悟弘道純佑帝君
　　重陽全真開化輔極帝君
　　恭望仙慈降臨醮座。
　　謹拜請：
　　祖師丹陽抱一無為普化真君
　　長真雲水凝神玄靜蘊德真君
　　長生輔化宗玄明德真君
　　長春演道全德神化明應真君
　　廣寧通玄妙極太古真君
　　玉陽體玄廣慈普度真君
　　清淨淵貞玄虛順化元君
　　恭望仙慈降臨醮座。
　　謹拜請：
　　天台悟真紫陽真人
　　翠玄杳林真人
　　道光紫賢真人
　　泥丸翠虛真人
　　海南紫清真人
　　恭望仙慈降臨醮座。
　　謹拜請：
　　祖師黃房公披雲宋真人
　　太虛李真人
　　紫瓊張真人
　　度師緣督趙真人
　　度師谷雲劉真人
　　古往今來修真學仙得道一切聖賢
　　恭望仙慈降臨醮座。
　　向伸啟請，諒辱光臨，仰冀迂留，納玆皈敬。今遇純陽之瑞旦，庸申朝賀之愚忱。
　　夫燭者，一點靈光，古今不少，十方世界，幽顯皆通。不知者以為火傳，其知者是云性慧。使闇室萌心而知懼，返照迴光；信天堂有路而可登，超凡入聖。
　　再拜，上進壽燭。
　　法事
　　夫香者，粵從太古之初，一枝挺出；奚待三皇之後，幾劫流芳。下愚有鼻而無聞，上士聞香而分臭。如聖師之捻土，處處苾芬；以道德而強名，人人受用。
　　再拜，上進壽香。
　　夫茶者，先春雀舌，穀雨鎗旂。斟蟹眼湯，白花浮於椀面；酌龍泉水，仙風引於蓬萊。盧仝六椀而通仙靈，趙州一甌而叅佛性。提惺瞌睡漢，發明矇□仙。
　　再拜，進茶。
　　夫酒者，天垂甘露，地湧醴泉。上味醍醐，飲者常醒而不醉；聖人糟粕，得之以有而歸無。一口吸西江，容顏不老；三盃通大道，法體長存。
　　再拜，上進壽酒。
　　法事
　　諷心印經三十品功德經
　　具有稱賀表文，謹當跪奏。
　　鍾離祖師賀表
　　大道弟子某，今月十五日，恭逢祖師鍾離正陽帝君毓瑞之辰，預向今辰十四日，謹奉表稱賀者。
　　右伏以道尊德貴，仰萬代之師陰盡陽純，際高仙之壽旦，月圓天上，瑞藹人間。某頓首再拜，恭惟祖師鍾離正陽開悟傳道垂教帝君，自本自根，先天先地。把乾坤為鼎器，鍊坎還離；捉烏兔為藥材，降龍伏虎。道超太極，恩溥群生，劫劫長存，人人受度。由純陽、海蟾、重陽繼授之後，列聖心心；暨丹陽、長春、紫陽接濟以來，為衆父父。功非言辭之可頌，仁與造化之相侔。某凡骨未靈，真心於道。幸蒙師旨，玄牝乃天地之根；詳在丹書，精氣是陰陽之本。華池神水，號曰乾金；土釜流珠，是名木汞。兩弦合體，十月懷胎。所切者妙用霎時，最難者真靜應物。況首經至寶，言之甚危；而雄虎寡情，為之深恐。玆因朝賀，並述危難，仰冀慈悲，俯忴微賤。與安身於方便，俾入室以無魔。仙家日月長，又何待塵凡之祝頌；他年功行滿，全依師匠之陶成。次期上士賢良，俱明至道，迷愚誑誕，悔發信心。酥酪成河，醍醐灌頂，土皆碧玉，地遍黃金。干冒師真，不勝戰汗。謹具表稱賀以聞。某誠懼誠抃，頓首稽首，再拜謹言。
　　年　月　日　大道弟子某賀表
　　純陽祖師賀壽表
　　大道弟子某，今月十四日，恭遇祖師純陽帝君降誕令辰，謹具表恭伸朝賀者。
　　右伏以節屆純陽，月先圓於此夜；天鍾元氣，行已滿於多年。宇宙騰懼，仙凡稱壽。某頓首再拜，恭惟祖師純陽演正警化孚佑帝君，道高千古，瑞粹群靈。內觀其心，外觀其形，故得全形之奧；有以觀竅，無以觀妙，咸歸衆妙之門。挹水源之至清，鍊金丹而早就。青蛇袖裹，過洞庭而朗吟；黃鶴樓前，隱市崖而吹笛。戲執中而一化仙女，為圖南而幾到華山。跨青牛而入洞天，騎白鹿而過滄海。高證帝君之位，功亙古而亙今；廣傳道德之真，派自南而自北。公欲濟世而人不識，我欲求公而緣未諧。伏念某莫明玄牝之旨歸，幸遇真師之盟授。乃悟道非言顯，方知事屬心傳。當求八兩之乾金，先明賓主；仍運半斤之木汞，配合陰陽。煉做一團，守成十月，靜聽龍吟而虎嘯，毋使水乾而火寒。得止於斯，為之甚恐，忙忙罔措，汲汲忘餐。倘蒙慈憫，而獲飲刀圭；活此衰殘，而熟知火候。雖無可報，所恃好生。玆幸際於昌時，且忻逢於瑞旦，敢陳凡悃，遙拜仙丰。諒尊居天叩之糾司，想垂怜於末學；雖不假人間之祝頌，因以訴於衷情。冀陰相於凡軀，俾早收於物藥。採首經之至寶，內外不愆；煉一氣之先天，始終盡善。更無魔障，會見心靈。便下手以速修，夫誰不願；與安身於方便，作事易成。次期上士賢良，俱明至道。與前同
　　具有證盟文疏，恭對敷宣：
　　大道弟子某，今月十四日，
　　恭逢祖師純陽帝君瑞誕令辰，十五日恭逢
　　祖師正陽帝君瑞誕令辰。謹備香燭，以今辰十四日，具表同申朝賀，玆已周圓。仰蒙高仙衆聖同賜印盟，虔貢楮財，敬殫皈謝。祈保學道無魔，修仙有分，仰干慈憫，陰佑危難。俾入室而功成，不差火候；早脫胎而神化，高揖仙斑。次期上士賢良，俱明至道；迷愚
　　誑誕，悔發信心。酥酪成河，醍醐灌頂；土皆碧玉，地遍黃金。干冒師嚴，敷宣罔既。
　　右謹具疏，頓首拜上：
　　先天道祖太上老君
　　三教得道先聖仙師
　　文始天尊尹先生
　　如前請神位次列寫無增减
　　送神文
　　向來情悃，冒讀聰明，仰冀矜原，廣開接引。屈仙諦而來降於塵寰、凌兢罔措；返真遊而復歸於蓬島，攀戀惟勤。玆當拜送之期，負此虛居之愧。伏聞獨自行獨自坐，姓名還動帝王心：無人會無人知，詩句喧傳卿相耳。凡夫肉眼知多少，金丹一粒定長生。這回相見不無緣，衷情欲訴；舉世盡皆尋此道，此事難知。下手速修猶太遲，世間誰是能行者。此身已出三千界，昔尚贈於張僧；許我同遊五帝鄉，今願怜於凡骨。莫道凡流空命薄，乞與貧儒換骨丹。真人已在玉清遊，劍橫雙水岸；先生去後應難老，身在大羅天。來無影去無蹤，糾司天上神仙籍；聽不聞視不見，臣事玉皇歸泰清。冒漬惟深，一心拜送。
　　上陽子金丹大要仙派竟