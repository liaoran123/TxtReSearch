雲宮法語
　　經名：雲宮法語。元汪可孫慕。二卷。底本出處：《正統道藏》太玄部。
　　雲宮法語序
　　萬形皆有弊，惟道獨不朽。人之在天地間，斯道之寄也。有命焉，有性焉，天命之謂性，率性之謂道也。天下無二道，豈有二性命哉。危微精一，見於大舜之戒禹，恒性、習性、明性、節性，見於湯尹、周公之格言。夫子贊《易》曰：各正性命。則性與命並言之矣。然觀夫子罕言命與仁，而性與天道不可得聞。性命之學，非深造者不能貫通也。至曾、思、孟之相傳，性命之學愈著而愈詳。儒者以養性率性為先，知命立命為務，故功極於贊化育，參天地。彼道釋明心見性，修命復命，至於妙有真空，與道合真。道釋性命之學，亦不能泯滅也。後世流弊，儒以文章沽爵禄，道釋以禍福誘愚庸，躬行踐履之間，鮮有出於性命之正者。況三綱五常，道之大原，天命民彝，庸有未盡，豈所以為道哉。聖明之朝，作之君師，吾儒之道尊勸益加，道釋二氏不廢崇獎，期天下咸歸於道。泰和盛治，家稷契而人臯陶，無上等正覺，釋老中之功用，於是談性命者多矣。然而未得其歸一之要。余倣之經傳，類而編之。吾儒之道由正心誠意而得，佛老之道亦由正心誠意而得也。人欲盡浄，天理流行，即一念不生，全體自見之大機括。大而化聖而神，捨是非吾所謂道，非吾所謂性命。名其集曰《雲宮法語》。道書謂偃息雲宮黃房之內，即心齋坐忘之時，究竟斯道，庶乎瞻前忽後，無時不然，仲不愧而俯不怍，豈徒虛無空寂之謂性命云。大德戊戌秋，績水虛夷子靜安汪可孫序。
　　雲宮法語卷上
　　績水虛夷子靜安汪可孫纂
　　先天品第一
　　原天地未判之始，有太易、有太初、有太始、有太素。太易者，未見氣者也。太初者，氣之始也。太始者，形之始也。太素者，質之始也。氣形質具而未相離，乃謂之混沌。混沌既判，乃開天地。《老子》曰：有物混成，先天地生。道經曰：太上至真，無極大道。《度人經》曰：上無復祖，唯道為身。又曰：元始祖炁。周濂溪曰：無極而太極。又曰：無極之真。康節曰：若論先天一事無。程子曰：人生而靜已上不容說，無極則不容言，亦無體段之可名，才說已不是。
　　彼天品第一
　　易有太極，是生兩儀，兩儀生四象，四象生八卦。闔戶謂之坤，闢戶謂之乾，一闔一闢謂之變。乾，陽物也；坤，陰物也。乾為天稱父，坤為地稱母，陰陽合德而剛柔有體，以體天地之撰，一陰一陽之謂道。故曰：精氣為物。周子曰：二五之精，妙合而凝。二氣交感，化生萬物，生生而變化無窮。《穀梁》曰：獨陰不生，獨陽不生，參合而生。《素問》曰：天地者萬物之父母，陰陽者血氣之男女，生育者人倫之本。故陽內陰外，陰含陽胎，而男形成；陽外陰內，陽含陰胎而女形成。《九章經》曰：人之受生於胞胎之中，三元育養，九炁結形，九月神布，炁滿能聲，聲尚神具，九天稱慶，於是而生。《般若經》曰：色身又曰：胎生、卵生、濕生、化生。六祖曰：卵生迷性，胎生習性，濕生隨邪性，化生趣性。子夏曰：商聞易之生，論及萬物，烏獸昆蟲，各有奇偶，氣分不同，而凡人莫知其情，唯達德者能原其本焉。天一地二人三，三〔三〕如九。九九八十一，一主日，日數十，故人十月而生。陽從奇，故日數十，甲至癸。八九七十二，偶以從奇，奇主辰，辰為月，月主馬，故馬十二月而生。七九六十三，三主斗，斗主狗，故狗三月而生。六九五十四，四主時，時主豕，故豕四月而生。斗次日月，故以主斗。四九三十六，六為律，律主鹿，故鹿六月而生。三九二十七，七主星，星主虎，故虎七月而生。星二十八宿，為四方，方有七度，七主星。二九一十八，八主風，風為蟲，故蟲八月而生。風之類盡於八九，蟲為風，風為蟲。其餘各從其類。烏魚生陰而屬於陽，故皆卵生。魚游於水，烏游於雲，故立冬則燕雀入海，化為蛤。蠶食而不飲，蟬飲而不食，蜉蝣不飲不食，萬物之所以不同，介鱗夏食而冬墊，介，甲蟲也。齕吞者八竅而卵生烏屬，齟齬者九竅而胎生。九竅，人及獸屬。四足者無羽翼，載角者無上齒。無角無前齒者膏，無角無齒者脂。《淮南》取此。又曰：無角者膏而無前，有角者脂而無後。
　　晝生者類父，夜生者似母。是以至陰主牝，至陽主牡。敢問其然乎？孔子曰：吾昔聞老聃，亦如汝之言。子夏曰：商聞《山書》：曰地東西為緯，南北為經，山為積德，川為積形，高者為生，下者為死，丘陵為牡，谿谷為牝，蚌蛤龜珠，與日月而盛虛。月盈則蚌珠之屬滿，月虧則虛。是故堅土之人剛，弱土之人柔，墟土之人大，沙土之人細，息土之人美，□土之人醜。□，耗字。息土細微，□土麤疏者也。食水者善遊而耐寒，食土者無心而不息。蟥屬，不氣息也。食木者多力而不治。血氣不治。《 淮南子》 曰：多力而弗戾，亦不治之貌。食草者善走而愚，食桑者有緒而蛾，食肉者勇毅而悍，食氣者神明而壽，食穀者智慧而巧，不食者不死而神。故曰：羽蟲三百有六十而鳳為之長，毛蟲三百有六十而麟為之長，甲蟲三百有六十而龜為之長，鱗蟲三百有六十而龍為之長，倮蟲三百有六十而人為之長。此乾坤之策也。乾天坤地。
　　魯哀公問於孔子。孔子曰：人始生而有不具者五焉，目無見、不能食、不能行、不能言、不能化。及生三月而微煦，瞳人也。然後有見。八月生齒，然後能食。三年顋合，然後能言。十有六而精通，然後能化。陰窮反陽，故陰以陽變。陽窮反陰，故陽以陰化。是以男子八月而生齒，八歲而齠；女子七月而生齒，七歲而齔，十有四而化。一陰一陽，奇耦相配，然後合道，化成性命之端，形於此也。公曰：男子十六精通，女子十四而化，則可以生矣。
　　簡狄吞玄烏遺卵，生契。姜原履巨人跡，悅而踐之，身動如孕，居期生后稷。
　　天地初分，一炁生元始，二炁生元皇，三炁生老君，而為化主。在天為萬天之主，降世為百王之師。在星曰天皇大帝，在教曰太上老君。老君之生，其母部左腋而生，頭已白矣。又曰：八十一化出世間。
　　《實錄》曰：初，顏氏禱於尼丘山，而生孔子。孔子生而首上圬，頂如尼丘山，因名丘，字仲尼，是夕有二龍繞室，五老降庭。五老者，五星之精也。顏氏之房聞奏鈞天之樂，未生時有麟吐玉書於闕里。其文曰：水精之子，繫衰周而素王。顏氏異之，以繡紱繫麟角，信宿而麟去。
　　《普曜經》曰：釋迦〔自〕兜率天降神於西域迦維國淨飯王宮，摩耶夫人剖右脇而生。
　　漢武帝皇子弗陵生沙間，趙倢伃居鉤弋宮妊身，十四月生。上曰：聞昔堯十四月而生，今鉤弋亦然。命曰堯母門。
　　《孝經》曰：天地之性人為責。《玄靈經》曰：人身難得。周子曰：人為萬物之靈。
　　《玄武經》曰：真武神母夢吞日光，覺而有孕，二十四箇月而生。
　　宋楊文公祖，夢有人言武夷君托化，及大年生，乃一卵形，剖之為一鸛雛，紫毛被體，貯而棄之江濱。其叔父異之，追而至於江，化成嬰兒，歸而撫之，後為光禄丞。
　　夏后氏之衰，後宮人處室，感龍漦而孕，是生褒姒，以亂天下。
　　楚詞曰：女岐無夫，而生九子。九子母也。
　　凡此類非一，略舉數端，可以見禀天地之秀氣，宿骨不凡，聖賢之質也。禀惡濁不正之氣，為愚為凶、為妖孽矣。
　　宋曹彬，後封武惠王。方一周歲，風俗有試周之事。其家以玩好寶玉飲食之類排列滿前，抱王觀之，王獨左手持干戈，右手取俎豆。其後為趙太祖平江南。
　　夫人自一歲，好惡之情生焉。然於其不能言，不能行之際，所謂好惡，乃赤子純一無偽之真。及其既長也，好惡之情不合於公者多矣。
　　養生品第三
　　《老子》曰：吾有大患，唯吾有身，及吾無身，吾有何患。《素問》曰：男女必當其年，男子二八，精氣溢瀉，必三十而娶。女子二七，天癸至，必二十而嫁。欲其二氣充實，則孕而育，育而壽。古者是以上壽，多百二十歲。
　　今人之患，在婚嫁之早。男未二十，女未十五而已嫁娶，真元早喪矣。及其長也，又不知補損之方。譬如一燈，其中所注之油，即賦予之元氣。器之大小，數之短長，然燈於無風之地而又加愛護，則燈可久，盡則滅。然燈於當風，膏油易涸，且致暴滅之患。人之命賦壽夭，亦猶是也。
　　哀公問孔子曰：知者壽乎，仁者壽乎？孔子曰：人有三死，而非其命也，己自取也。夫寢處不時，飲食不節，勞逸過度者，疾苦殺之。居下位而上干其君，嗜慾無厭，而求不止者，刑共殺之。以少犯衆，以弱侮強，忿怒不類，動不量力，兵共殺之。此三者死非人命也，人自取之。若夫智士仁人，持身有節，動靜有義，喜怒以時，無害其性，得壽宜乎。
　　廣成子與黃帝曰：無勞爾形，無搖爾精，乃可長生。左氏曰：天有六氣，降生五味，發為五色，徵為五聲，淫生六疾。六氣者，陰陽風雨晦明也。分為四時，序為五節，過則為灾。陰淫寒疾，陽淫熱疾，風淫末疾，雨淫腹疾，晦淫惑疾，明淫心疾。《鄉黨篇》載孔子十不食。孟子曰：食之以時，用之以禮。又曰：見其生，不忍見其死，聞其聲，不忍食其肉。是以君子遠庖廚也。
　　夫飲食起居，養生之大要，故聖人罔有不欽焉。蓋飲食之間，五味不宜過，過則為傷矣。爽口味多，須作疾是也。而勞心勞力者，傷四肢血氣焉。皓齒蛾眉，伐性之斧；甘脆肥鮮，腐腸之藥。故人在戒殺以積德，節飲食，省嗜慾，又省疾延年也。
　　修養家瀉五臟之有餘，噓肝、呵心、呬肺、呼脾、吹腎。補五臟之不足，則隨臟吸之。
　　《元始太玄經》曰：喜怒損性，哀樂損神，損性則害生，故養性以全氣，保神以安身，氣全體平，心安神逸，全生之訣也。
　　黃帝謂岐伯曰：夫人者受天地之氣，以生之來也謂之精，精之遘謂之靈，靈之發也謂之神，神之化也謂之魂，魂隨神往來謂之識，並精出入謂之魄，主榮積魂謂之心，心有所從謂之情，情有所屬謂之意，意之有所指謂之志，志有所憶謂之思，思之有所遠慕謂之慮，慮而事成謂之智，智者盡此諸見者焉。蓋精神、魂魄、意、情、智，見識之為用。
　　孫真人曰：髮宜多擲；齒宜數叩，液宜常咽，氣宜常鍊，精宜常在。
　　《抱朴子》曰：天靈一穴，乃萬神朝宗之所，得一而萬事畢。莊子謂之見獨。黃帝謂之呼吸精氣，獨立守神。太上謂之寂兮寥兮，獨立而不改，周行而不怠。獨者，一也。所謂守一以資神，依神以守一。夫守一者，可與天地相畢，壽命無窮。
　　《老子道德經》曰：知其白，守其黑。又曰：歸根曰靜，靜曰復命是也。玄一者，是我之元命。真人生而守之，守之極靜，得之守之，不復去矣。
　　《黃庭經》曰：玄元上一魂魄鍊，一之為物頗卒見。須得至真乃顧盻，至忌死氣以穢賤。
　　論曰：人之生從虛無而有，所以神化氣，氣化精，是有形用之之道。智者不施於外，而施於己，則精復化為氣，氣復化為神，鍊神合道，復證虛無之妙。此歸根復命之方，修真養命之術。《孟子》曰：夭壽不貳，修身以俟之。所以立命也。知命者不立乎巖墻之下。
　　孔矛曰：五十而知天命，不知命無以為君子也。劉子曰：民受天地之中以生，所謂命也。
　　《易》曰：窮理盡性以至於命。又曰：聖人之作易也，將以順性命之理。又曰：君子行法以俟命，居易以俟命。
　　魯哀公問於孔子曰：人之命與性何謂也？子曰：分與道謂之命。
　　《內觀經》曰：從道受生謂之命。
　　《孟子》曰：口之於味，目之於色，耳之於聲，鼻之於臭，四肢之於安佚，性也，有命焉，君子不謂性也。程子曰：五者之欲，性也，然有分，不能皆如其願，是命。此命是言賦予之理。
　　雲宮法語卷上竟
　　雲宮法語卷下
　　績水虛夷子靜安汪可孫纂
　　明善品第四
　　《書》曰：人心惟危，道心惟微，惟精惟一，允執厥中。《孟子》曰：大人者，不失其赤子之心。純一無偽之謂也。《大學》曰：正心者，身有忿懥，則不得其正；有所恐懼，則不得其正；有所好樂，則不得其正，有所憂患，則不得其正。心不在焉，視而不見，聽而不聞，食而不知其味，此修身在正其心。《孟子》曰：操則存，舍則亡，出入無時，莫知其鄉，唯心之謂歟。又曰：我四十不動心。又曰：養心莫善於寡慾。又曰：學問之道無他，求其放心而已。
　　《斗經釋》曰：人之運心於外，則神遊而逝。定心於內，則神安以和。一切善惡亦存乎心。心者神明之府，行藏動息善惡之事，欲萌悉知之，人之妄心可不息乎。又曰：人之元辰，外寄於目，內藏於心，目則外視於萬物，心則內馳於萬機，心目所馳，神亦奔競，故謂之元辰。釋馬馳事而不息，人能收心復照，存玄靈於一己，則卻走馬以糞。
　　《楞嚴經》曰：如來常說，諸法唯心所造，一切因果，因心成體。張無盡曰：了此妄心，即是清淨佛性虛靜心。戒曰：心者，萬法之宗，九竅之主，以其越古今而不壞。故曰：真如一念萌動於內，六識流轉於外，不趨乎善，則趨乎惡。
　　《清靜經》曰：既有妄心，則驚其神；既驚其神，則著萬物；既著萬物，則生貪求，既生貪求，則是煩惱。《定觀經》曰：覺心起即滅，滅即除，惟滅動心，不滅照心，但凝空心，不凝住心。
　　《金剛經》曰：過去心不可得，現在心不可得，未來心不可得。六祖曰：妄心是真心上影子。經云：汝身汝心，皆是妙明性中所現之物。知諸心之非心，則知心之體，若妄心則有過現未來真性則寂然不動。
　　已上言心
　　橫渠曰：心統性情。又曰：虛靈不昧便是心，此理具足，無少欠闕便是性，隨感而動便是情。義曰：由太虛有氣之名，由氣化有道之名，合虛與氣有性之名，合性與知覺有心之名。靈底是心，實處是性。《湯誥》曰：惟皇上帝，降衷于下民，若有恒性。《伊尹》曰：習與性成。祖伊曰：不虞天性。孟子道性善。全說理。《中庸》曰：天命之謂性。帶人物而言。有天命須是有此氣，方能承當得此理。無此氣則此理如何頓放？程子曰：論性不論氣，不備；論氣不論性，不朋。《近思録》言：心一也，有指體而言，寂然不動；有指用而言，感而遂通。朱子曰：靜而常覺，動而常正。心之妙也，寂而感，感而寂。孔子言性近習遠。孟子言盡心知性，存心養性事天。孟子曰：仁之於父子，義之於君臣，禮之於賓主，智之於賢者，聖人之於天道，命也，有性也，君子不謂命。
　　《易》曰：窮理盡性以至於命。又曰：聖人之作《易》也，將以順性命之理。
　　魯哀公問於孔子曰：人之命與性，何謂也？形於一謂之性。人各受陰陽以剛柔之性，故曰形於一。《內觀經》曰：自一禀形謂之性。朱子曰：性是太極，渾然之體，初不可以名字言。
　　已上言心性
　　前諸條目，儒家言存心養性，道釋言明心見性。儒以實理為性，見之行事者也。道釋以自然無為為性者也。愚謂道釋之言性，乃未發之中；儒者之言性，發而皆中節之謂。見性之謂道，猶見性之謂見佛也。佛之言訓覺，是殆非以泥木所塑造之謂佛也。
　　持用品第五
　　顏淵曰：舜何人也，予何人也，有為者亦若是。子曰：知而弗為，不如勿知。《華嚴經》曰：我不輕於汝等，汝等皆當作佛。佛，西方聖人之稱也。六祖曰：不悟者為衆生、為凡夫，悟者名佛。佛訓大覺之稱。
　　人受天地之氣而生，同有此善，然覺有先後，後覺者必效先覺之所為，乃可明善而復其初，斯言至矣。聖人生知安行，不倦於學；賢者學而知之，亦欲強行；困而不學，民斯為下。
　　曾子三省，忠恕一貫。君子九思、三畏、三戒。顏子克復四勿。孔子絕四，絜矩慎獨。
　　皆所當平日持用工夫。
　　誠意毋自欺也，一者誠而已，無妄之謂。誠不欺，其次矣。康節曰：先天主乎誠，至誠可以通神明，不誠則不可以得道。誠者，主性之具無端無方者也。至誠之道，可以前知。曰：在我無一毫私偽，故常虛明，自能見得。誠者天之道，誠之者人之道。誠者，不勉而中，不思而得，從容中道，聖人也。誠之者，擇善而固執之也。自誠明之謂性，自明誠之謂教。誠則明，明則誠。唯天下至誠，為能盡其性。可以贊天地之化育，與天地參。又曰：唯天下至誠，為能化誠者。物之終始，不誠無物，至誠無息，不息則久，悠久無疆。唯天下至誠，為能經綸天下之大經，立天下之大本，知天下之化育夫，焉有所倚。大經五品之人倫，大本所性之全體，聖人極識無妄，自然功用，豈有所倚著於物而後能。《詩》云：維天之命，於穆不已。蓋曰文王之所以為文也，於乎丕顯文王之德之純，純亦不已。又曰：穆穆文王，緝熙敬止。《易》曰：天行徤，君子以自強不息。《湯之盤銘》曰：苟日新，日日新，又日新。回之為人，擇乎中庸，得一善則拳拳服膺而弗失。道不可須臾離，可離非道也。
　　太極老君與傅先生木鑽在焦山石室，使穿一石盤，可五尺積，四十九年而石穿。
　　《孟子》曰：一日暴之，十日寒之，未有能生者。
　　先儒曰：敬之一字，聖學之所以成，始而成終也。程子以主一無適言敬。又曰：至誠無息，誠者真實無妄也。蓋人心易於散慢，若不立箇規矩維持之，常常提警，則放逸而無所歸。惟主一，惟至誠，所以成始成終。愚謂人患於作輟，佛教亦謂之斷常，譬如蒸砂終不成飯。禪家之常惺惺法，必念念相續。故云：勇猛精進不退轉，亦說得好與儒者之主一無息，同此機也，誠敬不可，斯須去身。
　　造微品第六
　　《華嚴頌》曰：色身非是佛，音聲亦復然。亦不離色身，見佛神通力。《莊子》曰：君子尸居而龍見，淵默而雷聲，神動而天隨，從容無為。
　　廣成子曰：至道之精，窈窈冥冥，至道之極，昏昏默默。無視無聽，抱神以靜，形將自正，必浄必清。《密多心經》曰：照見五蘊皆空。《昇玄經》曰：清掙六根，斷除邪障。《得道經》曰：心目內觀，真炁所有，清淨光明，虛白晃耀。又頌曰：杳杳冥冥清淨道，昏昏默默太虛空。體性湛然無所住，色心都寂一真宗。《本行經》曰：諸念不生，萬緣頓息。塵沙惡業，隨念消散，一切天魔，自然殄滅。《清靜經》曰：人能常清靜，天地悉皆歸。又曰：無無既無，湛然常寂，寂無所寂，慾豈能生，慾既不生，即是真靜。常應常靜，常清靜矣。《道德經》曰：衆人熙熙，如登春臺，如享太牢，我獨泊兮其未兆，如嬰兒之未孩。又曰：專炁致柔，能嬰兒。又曰：復歸於嬰兒。
　　張無盡曰：無得之得名真得，無說之說乃真說。虛卞禪師曰：大乘之法，心無罣得。得大自在，作而無作，為而無為，此所以為聖明賢。詩曰：上天之載，無－聲無臭至矣。川老頌曰：見色聞聲世本常，一重雪上一重霜。君今要見黃頭老，走入摩耶腹內藏。
　　此返本還元之學，迴光返照之機，深入於忘光絕照至矣。
　　神化品第七
　　《洪範》九五福曰考終命。《易》曰：易與天地準，是故知幽明之故，原始反終，知死生之說。
　　截魯哀公問於孔子。子曰：化終陰陽，象形而發謂之生，生化無窮。數盡謂之死，故命者性之始，死者生之終也。有始則必有終矣。子曰：未知生焉知死。樂天曰：死者數之終。孟子曰：盡其道而死者，正命也。桎梏而死者，非正命也。知命者，不立乎巖墻之下。《書》曰：玆殷多先哲王在天。解曰：商家多有在先明哲之王，精爽在天。《易》曰：遊魂為變。《易》曰：知鬼神之情狀。《易》曰：窮神知化，德之盛也。子曰：鬼神之為德，其盛矣乎。視之而弗見，聽之而弗聞，體物而不可遺，使天下之人齊明盛服以承祭祀，洋洋乎如在其上，如在其左右，神之格思，不可度思，矧可射思。夫微之顯，誠之不可掩如此。
　　先儒引《禮書》曰：諸侯因國之祭，祭其國之無主後者，如齊大公封於齊便是。祭爽鳩氏、季蒯、逢伯陵、蒲姑氏之屬，蓋他· 先主此國，來禮合祭也。如衛侯夢康叔云：相奪予饗。蓋衛後都帝丘，夏后相亦都帝丘，則都其國自合當祭，不祭者冥其如此。如晉侯夢黃熊入其寢門，以為鯀之神，亦是此類。不成說有子孫底，方有感格之理，便使其無子孫，其氣亦未嘗亡也。如今祭勾芒，他更是遠，然既合當祭他、便有此氣。要之，通天地人只是這一氣，所以說洋洋乎如在其上，如在左右。虛空偪塞，無非此理，自要人看得活。
　　晦庵朱文公曰：口鼻之噓吸為魂，耳目之精明為魄。陽魂為神，陰魄為鬼。其在人也，陰陽合則魄凝魂聚而有生，陰陽判則魂升為神，魄降為鬼。以往來言，則來者方伸而為神，往者既屈而為鬼。二氣之分，一氣之運。故孔子《祭義》曰：氣也者，神之盛也；魄也者，鬼之盛也。鄭，氏注曰：氣，呼吸出入者也。耳目之聰明為魄，然則陰陽未可言鬼神，陰陽之靈乃鬼神也。魄者形之神，魂者氣之神。魂魄是形氣之精，爽謂之靈。前夜因說箇修養人，死時衝突，知得焄蒿之意甚切；謂其氣襲人，知得悽愴之意分明。漢武李夫人祠云：其風肅然。今鄉村有衆戶，還賽祭享，或有肅然如陣風，俗呼為旋風，即此意。今時惡氣中人，使人恐懼悽愴，此為物之精爽也。天道流行，發育萬物，人得之以有生。氣之清者為氣，氣之燭者為質，知覺運動，陽之為也，形體陰之為也。氣為魂，體為魄。釋氏以性為魂，幻為魄。高誘《淮南子注》曰：魂者陽之神，魄者陰之神。以其主乎形氣，故曰神，人所以生，精聚氣也。人只有許多氣，須有箇盡時，盡則神氣歸天，形魄歸地。今釋氏以性為本，幻為命，誠如是也。凡人將死，熱氣漸微，所謂魂升；下體漸冷，眼光落，所謂魄降。有生必有死，有始必有終，聚散者氣也。若夫妖孽者，是不得其死之人，其氣未散，鬱結而成妖。
　　晦庵釋屈子《遠遊篇》曰：魄不受魂，魂不載魄，則魂遊魄降而死。又曰：魂魄者，譬如燒香，燒出來汁子，便是魄，那成煙後香底，便是魂。魂者，魄之光焰，魄者，魂之根蒂。修鍊之士，必使魂常附魄，如日光載月質；魄常檢魂，如月質受日光。則神不馳而魄不死，遂能登仙遠去而上征。
　　《易》曰：大而化之之謂聖，聖而不可知之之謂神。神無方，而易無體。
　　雲宮法語卷下竟