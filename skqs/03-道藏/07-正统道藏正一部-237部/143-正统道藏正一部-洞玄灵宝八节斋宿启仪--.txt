洞玄靈寶八節齋宿啟儀
　　經名：洞玄靈寶八節齋宿啟儀。一卷。底本出處：《正統遺藏》正乙部。
　　洞玄靈寶八節齋宿啟儀
　　法師冠帶，執簡。引道眾，依位幡花幢節。一如常式
　　晝入戶，祝。叩齒三通，咒曰
　　四明功曹、通真使者，傳言玉童，侍靜素女；為我通達，道室正神。上元生氣，入我身中。咒舉，便進左足，右足隨之。
　　夜入戶，祝。叩齒三通，咒曰
　　四上功曹、龍虎使者，正一生氣，侍靜素女，夜有所啟。願得開明童子、上玄少女，與我俱入，皇宮之裹。通達所啟，皆使上聞。咒畢，便進右足，左足隨之
　　次旋行，遠高座一市，還西，向東，平立。次都講唱，各禮師，
　　存念如法.
　　思經師所在一之方，心禮三拜。願師得仙道，我身昇度。
　　思籍師所在之方，心禮三拜。願師得飛仙，為我開度。七祖父母，早昇天堂。我得道真，昇入無形。
　　思度師所在之方，心禮三拜。願師得昇度，上登高仙。為我開度，五道八難。名入仙錄，我成真人。凡六時行道，皆先禮師，法輸經所誠。
　　清旦行道，思青雲之氣，帀滿齋堂。青龍獅子，備守所處。仙童玉女、天仙日月，星宿五帝、兵馬九億萬騎，監齋直事，三界官屬，羅列左右，威儀肅肅，不有懈怠。
　　日中行道，當思赤雲之氣。朱雀鳳凰，備守前後，帀滿齋所。
　　日入行道，思白雲之氣，帀滿齋堂。麒麟、獅子、白虎，備守四方。仙童玉女，一如清旦之法。又閉目內思，五嶽五仙五帝備守身中，金映蓋一體，體作金色。從肺後出，項有圓光，如日象。使照明十方，身中了然，盡見內外，六時並同。
　　嗚法鼓二十四通
　　無上三天玄元始三炁太上老君，召出臣等身中三五功曹、左右官使者、左右捧香驛龍騎吏、侍香金童、傳言玉女、五帝直符、直日香官，各三十六人。關啟此間土地里域真官，並速出嚴裝。臣今正爾燒香，奉為大道弟子，修建某節，靈寶宿啟妙齋，一日一夜，三時行道，三時轉經。願得太上十方正真生炁，降流臣等身中。令臣所啟，速達逕御太上無極大道至真王帝御前。
　　各稱名位
　　上清玄都大洞三景弟子，奉行靈寶宿啟妙齋法事。臣某謹同誠上啟，虛無自然元始天尊，無極大道太上道君，太上老君，高上玉皇，十方已得道大聖眾，至真諸君丈人，三十二天帝，玉虛上帝，玉帝大帝，東華南極西靈北真玄都玉京金闕七寶玄臺紫微上官靈寶至真明皇道君，玄中大法師，三界官屬，一切神明。臣等謹相携率，奉為大道弟子，修某節靈寶宿啟妙齋，即夜宿啟法堂，朝真騰奏，開度齋主家九玄七祖、亡靈眷屬。上為皇帝，宰輔大臣，土地州牧縣宰，次及經籍度師，旁及幽栖志士，同學之人，九親門族，天下人民，蜎飛蠕動，蚑行喘息，一切眾生。今故燒香，歸身歸神歸命，太上無極、十方靈寶、自然至真、無上大道。伏乞原赦齋主，前世宿世，今世生死，宿罪重過，得兔離三惡之道、十苦八難、九厄之中，超度輸迴，早昇天堂。次及家門眷屬，長幼女男，福慶咸臻，等壽無極。臣等身得道真，飛行虛空，白日昇天，侍衛道君，逍遙無上金闕七寶玄臺自然宮殿，永與道合。所啟玄感，應聲上御至真無極道前。
　　禮十方
　　懺悔
　　臣等至心歸命十方無極大道、太上靈寶天尊。奉為齋主弟子，存亡兩代，九族宗親。仰慮禀性昏蒙，行乖正道。或夭傷物命，違戾天常。凡所云為，罔知避忌。陰罪陽過，無量無邊。乞今燒香行道，一蒙蕩滌。回凶成吉，所願盡諧。伏願法事通流，無諸譴卻。方期悔謝，蒙獲感通。稽首歸憑，正真三寶。
　　禮經
　　三禮
　　重稱名位
　　上清玄都大洞三景弟子，奉行靈寶宿啟妙齋法事。臣某等謹重上啟虛無自然元始天尊、太上道君、太上老君、無上玄老、十方靈寶天尊，已得道大聖眾，至真諸君丈人，玄中大法師天師君，上相上宰，三界官屬，一切神靈。臣等兆劫垂因，千生流俗。獲聞玄教，得悟化源。三洞金書，備詳奧妙；五千深旨，伏覽希夷。而乃根地浮危，智源膚淺。不能遺形獨往，永匿岩扃；猶以小善為功，冀先開度。凡有來情，理合申奏。
　　讀詞
　　按如詞言，情唯丹切。仰憑大道，開度存亡。謹相携率，滌慮洗心。為修某節，靈寶妙齋，一日一夜，三時行道，三時轉經。法天象地，秉燭爇香。宿露懇誠，冀其通感。恩惟太上三尊、十方眾聖、監齋大法師，垂神鑒映，省覽所陳。乞勑勒靈寶官屬、土地真官，悉合同心，併力營衛齋所，滌蕩內外，誅滅思賊。令臣等心安神定，招真致靈。齋功克成，無有窒礙。敬依齋法，說戒威儀。使同齋之人，咸服法訓。
　　明晨行道，續更啟聞。
　　東向平立，誦智慧頌。北向，首體投地，迴心遍禮十方。眾官東向，法師西向說戒。威儀如法
　　天尊告太上道君曰：今當普宣法音，開度草生。為諸男女，解災卻患。請福度命，拔諸苦根。使生者見道，身脫八難；死者歡樂，飲食天堂。早生人中，轉輪聖王。修齋行道，皆當一心。請奉十戒，諦受勿忘。專精默念，洞思自然。勿得雜想，撓亂形神。能如是者，便當靜聽。
　　第一戒者，心不惡妬，無生陰賊。
　　撿口慎行，想念在法。
　　第二戒者，守仁不殺，愍念羣生。
　　慈愛廣救，利及一切。
　　第三戒者，守貞讓義，不淫不盜。
　　常行善念，損己濟物。
　　第四戒者，不色不慾，心無放蕩。
　　貞潔守慎，行無玷汙。
　　第五戒者，口無惡言，言不華綺。
　　內外忠直，不犯口過。
　　第六戒者，斷酒節行，調和氣性。
　　神不損傷，無犯眾惡。
　　第七戒者，不嫉人勝己，爭競功
　　名。每事遜讓，退身度人。
　　第八戒者，不得評論經教，訾毀聖
　　文。躬心冰法，常如對神。
　　第九戒者，不得鬥亂口舌，評詳四
　　輩。天人咎慘，損傷神氣。
　　第十戒者，舉動施為，平等一心。
　　人和神穆，行使常然。
　　天尊言，修奉十戒，每合天心。常行大慈，願為一切。普度厄世，謙謙尊教，不得中怠。寧守善而死，不為惡而生。於是不退可得，拔度五道，不履三惡，諸天所護，萬神所敬。長齋奉戒，自得度世。
　　天尊言，道尊法妙，人身亦貴。故道開法，遺戒經文，以度人身。人身既度，上與道同。宜為精行，持齋奉戒。夷心靜默，志念分明。一意歸向，專想不二。滌蕩六府，過中不三。內外清虛，每合自然。是其齋日，捻香啟願，應心上徹。四天司邏、十部威神即下，瞻履行道，觀聽法音，鑒映爾心。如戒行道，皆列功諸天。禍福立彰，道不負人。勤行諦受，勿使魔言。
　　天尊言，建齋行道，四天帝王，皆駕飛雲綠軿、八景玉輿。從真人玉女，手把華幡，前導鳳歌，後從天鈞。白鶴獅子，嘯歌邕邕。燒香散花，浮空而來。瞻履行道，觀聽法音。天王下降，萬靈朝焉。能如是者，豈可不盡其法也。先當受十戒，然後行道。庠序雅步，靜心閉意。坐起臥息，不離儀格。天天歡悅，列名上清，可謂得道方寸之間矣。
　　復鑪
　　香音使者、左右龍虎君、侍香諸靈官，當令修齋之所，自然生金液丹碧芝英，百靈眾真，交會在此香火案前。令齋生家眷康寧，年壽延遠。先亡遠逝，成獲超昇。一切生靈，共資休慶。歲時蒙祐，天下沾恩。十方仙童玉女，侍衛香煙，傳臣向來所啟，逕達玉皇上帝御前。
　　奉戒頌小學仙讚
　　回向讚於玄師前，散如常儀
　　洞玄靈寶八節齋宿啟儀竟