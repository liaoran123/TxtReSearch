上清修身要事經
　　經名：上清修身要事經。撰人不詳，約出於南北朝或隋唐。摘錄《靈書紫文》等上清經修行要訣。一卷。底本出處：《正統道藏》正一部。
　　上清修身要事經
　　太微靈書紫文拘三魂之法一
　　道士當先檢制魂魄，消滅尸鬼。常以月晦、朔之日，及庚申、甲寅之日，當清齋入室，沐浴塵埃，正席而坐，得不眠者益佳，當以真朱筆點左目眥下，以雄黃筆點右鼻孔下，令小半入裏。點畢，叩齒三通，祝曰：
　　二景飛纏，朱黃散煙，氣攝虛邪，尸穢沈泯，和魂鍊魄，合形大神，令我不死，萬壽永全，聰明徹視、長享利津。畢，又叩齒三通，嚥液三過，并以右手第二指捏左目眥下，又以左手第二指捏右鼻孔下各七過，當陰按之勿舉手，於是都畢。按此二處是七魄遊尸之門戶，妖精賊邪之津梁矣，故受朱黃之精，塞尸鬼之路，致二景之薰，滅淫亂之氣。此太極上法，常能行之，則魂魄安和，尸穢散絕，長生神仙，通靈徹視，行之三年，色念都泯也。此日名曰尸鬼競爭之日也，男女不得同席而坐，慎之。
　　凡研味至道，及誦讀神經，十言二十言輒當三過舐唇嚥液，百言五十言輒兩三過叩齒，以招神會靈，安和血氣，使靈津凝滿，帝一欣宅，所謂冲氣不勞，昏而不泄。
　　凡道士之法，不可泣淚及唾泄，此皆為損液漏津，使喉腦大竭，是以真人道士常以吐納嚥味，以和六液。
　　凡道士常當存思識己之形容，極使髣髴對在我前，使面上恒有日月之光，洞照一形，使日在左，月在右，去面前令九寸。存畢乃啄齒三通，祝曰：
　　元胎上真，雙景二玄，右抱七魄，左拘三魂，令我神明，與形常存。畢，又叩齒三七過，嚥液七過，此名為帝君存形拘魂制魄之道，使人聰明，神仙長生不死，若不得祝者，亦可單存之耳。
　　凡上清叩齒嚥液之法，皆各有方，先後有次，不得亂雜，使真靈混錯也。夫叩齒以命神，嚥氣以和真，納和嚥六液以運入制神，須鳴法鼓而行列矣。
　　凡存修上法，禮祝之時，皆先啄齒，上下相叩，勿左右也。一呼一吸令得嚥諸氣液耳，此名為呼神和真，以求昇仙者也。
　　月三日、月十三日夕，是此時也，三魂不定，爽靈浮遊，胎光放形，幽精擾喚，其爽靈、胎光、幽精三君，是三魂之神名也，其夕皆棄身遊遨，飈逝本室，或為他魂外鬼所見留制，或為鬼物所得收錄，或不得還反，離形放質，或犯於外魂，二氣共戰，皆躁競赤子，使為他念，去來無形，心悲意悶也。學生者皆當拘而留之，使無遊逸矣。拘留之法，當安眠向上，下枕申足，交手心上，冥目閉氣三息，叩齒三通，存心有赤氣如雞子從內仰上，出於目中，從目中出外，赤氣轉大覆身，下流身體，上至頭項，變而成火，因以燒身，使匝一身，令內外洞徹，有如燃炭之狀，都畢，其時當覺體中小熱，乃大叩齒三通畢，存呼三魂名：爽靈、胎光、幽精，三魂急住。因微祝曰：
　　太微玄宮，中黃始青，內鍊三魂，胎光安寧，神寶玉室，與我俱生，不得妄動，監者太靈，若欲飛行，唯得詣太極上清，若欲饑渴，唯得飲迴泉玉精。都畢也。
　　太微靈書紫文制七魄之法二
　　月朔、月望、月晦夕，是此時也，七魄流蕩，遊走穢濁，或交通血食，鬼神往來，或與死尸相共關入，或淫惑赤子聚姦伐宅，或言人之罪，詣三官河伯，或變為魍魎，使人厭魅，或將鬼入身，呼邪殺質。諸殘病生人，皆魄之罪；樂人之死，皆魄之性；欲人之敗，皆魄之疾。道士當制而厲之，鍊而變之，抑而止之，攝而威之。其第一魄名尸狗，第二魄名伏矢，第三魄名雀陰，第四魄名吞賊，第五魄名非毒，第六魄名除穢，第七魄名臭胇，此皆七魄之陰名也，身中之濁鬼也。制檢之法，交手於項中，閉息七過，叩齒七通，存鼻端有白氣如小豆，須臾漸大，以冠身九重，下至兩足，上至頭上，既畢，於是白氣忽又變成天獸，使兩青龍在兩目中，兩白虎在兩鼻孔中，皆向外，朱鳥在心上，向人口，蒼龍在左足下，靈蛇在右足下，兩耳中有玉女著玄錦衣，當耳門，兩手各把火光。良久都畢，又嚥液七過，叩齒七通，呼七魄名畢，乃微祝曰：
　　素氣九迴，制魄邪凶，天獸守門，嬌女執關，鍊魄和柔，與我相安，不得妄動，看察形原，若汝饑渴，聽飲月黃日丹。都畢也，於是七魄內閉，相守受制，若恒行之，則濁魄下消，反善舍形，上和三宮，與元合靈也。
　　太素真人教始學者辟惡夢法三
　　若數遇惡夢者，一曰魄祆，二曰心試，三日屍賊，厭消之方也，若夢覺，以左手捻人中二七過，啄齒二七通，而微祝曰：
　　大洞真玄，張鍊三魂，第一魂速守七魄，第二魂速守泥丸，第三魂受心節度，速啟太素三元君。向遇不祥之夢，是七魄遊尸來協，萬邪之源，急召桃康護命，上告帝君，五老九真，皆守體門，黃闕神師，紫戶將軍，把鉞握鈴，潰滅惡津，反凶成吉，生死無緣。畢，若又卧，必獲善應，而向造為惡夢之氣，則受閉於天關之下也，三年之後，唯神感旨應，乃有夢也，夢皆知見將來之明審也，無復惡占不祥之想矣。若夜遇善夢者，吉應好夢而心中自以為佳，則吉感也，臥覺當摩目二七過，叩齒二七通，而微祝曰：
　　太上高精，三帝丹靈，絳宮明徹，吉感告情，三元柔魄，天皇授經，所向諧合，飛仙上清，常與玉真，俱會紫庭。畢。此大洞祕法，以傳於始涉津流者矣。
　　太素真人得吉夢法四
　　凡學士夢想有婦女人，衣紫羅衣，持案食來受，而食之勿畏惡之也，此食盡是東海真彩之屬，或是嵩高五嶽中真草甚妙之藥，食之可致壽延也。
　　凡道士白日眠卧，先以兩手按目四訾三七過，叩齒三七通，乃卧也。
　　凡道士暮卧，當以左手按鼻兩孔三七過，叩齒三七通，乃卧也。
　　太上黃素道士安眠祝法五
　　道士臨眠，手撫心三過，閉目祝曰：
　　太靈九宮，太一守房，百神參位，魂魄和同，長生不死，塞滅邪凶。畢而寢。
　　玉清消魔制祝鬼魅法六
　　凡道士行來獨宿有魔精惡鬼之地，當叩左齒三十六通，閉氣微祝曰：
　　太帝陽元，四羅幽關，千祆萬毒，敢當吾前，巨獸重吻，刳腹屠肝，神公使者，守衛營番，黃衣師兵，斬伐祆魂，馘滅千魔，摧落凶姦，絕種滅類，取令梟殘，玉帝上命，清蕩三元。畢，又叩齒三十六通，名為太帝揮神內祝塞滅萬魔之法。
　　太上黃素齋見不祥之物法七
　　道士齋入室，有不祥之物者，當行北帝祝鬼方，先叩左齒三十六通，祝曰：
　　二象迴傾，玄一之旌，七靈護命，上詣三清，雙皇驅除，嚇伯羅兵，三十萬人，侍衛神營，巨獸百丈。吐威攝精，揮劍逐邪，馘落魔靈，神伯所祝，千祆滅形。畢，又叩齒三十六通。
　　青腰紫書鍊祝死尸法八
　　凡修上清之道，兆身父母伯叔兄弟於世上死亡，兆身未得絕跡，故在人中身履死殗者，三日當取清水一瓫，真硃一兩，投於水中，兆於中庭南向臨水上，叩齒九通，祝曰：
　　氣化成神，尸變入玄，三化五鍊，昇入九天，九天之劫，更度甲身，甲身更化，得為真人。畢，男死思玉童三人，女死思玉女七人，盛瓫水以灌死人之尸，畢，取水自洗手面，仰天漱畢。又陰祝曰：
　　天氣已清，人化已生，得生上天，九變更形，五苦三塗，斷落死名，超度窮魂，還反南庭。止，如此亡人即更受化，生於九天之上，九年得昇玉清之宮。其法妙於大洞度七祖之法，玉帝所祕，不傳非真，有金名帝圖綠字紫文，得見此文，勿輕施用，妄告於人，七祖父母長閉鬼官，三塗五苦，萬劫不原。四極明科七百有年，真人聽傳。
　　青腰紫書行道見他死尸法九
　　凡上學之士，遊更世路，忽於道次遇見死尸，穢氣干身，兆當行二十四步止，北向叩齒九通，男尸思玉童三人，女尸思玉女七人，來請兆玉谷之中黃芝素水，以灌彼死尸之上，須臾存死尸化生成人，便陰祝曰：
　　已枯復榮，已滅復生，得生上天，更禀太靈，九天之劫，反覆胎嬰，穢累盪滅，白尸反生。畢，以手拭目二七過止。如此穢氣即解，死人即更受化，後為靈人。兆遇二十四過，行此鍊祝，功滿德加，名標上清，二十四年，克乘靈輪，飛行九玄也。
　　外國放品占居山宅吉凶法十
　　洞淵九地三十六音內銘：
　　第一壘，色潤地正音、行音、遊音、梵音各一。
　　第二壘，剛色地正音、行音、遊音、梵音亦各一，下同。
　　第三壘音，石脂色澤地正音、行音、遊音、梵音。
　　第四壘音，潤澤色地正音、行音、遊音、梵音。
　　第五壘音，金粟澤色地正音、行音、遊音、梵音。
　　第六壘音，金剛鐵色地正音、行音、遊音，梵音。
　　第七壘音，水制澤色地正音、行音、遊音、梵音。
　　第八壘音，大風澤色地正音、行音、遊音、梵音。
　　第九壘音，洞淵無色剛維地氣正音、行音、遊音、梵音。
　　欲登山住止及安居宅，審地吉凶，當以戊己之日，黃書九地三十六音文白紙上，置所住中央，以瓫覆之，三宿開看。若有黃色潤紙，大吉；若有青色，則下有死靈之尸；若有白色者，凶；若有赤色者，驚恐；若有黑色者，則有財寶；若有紫色者，得神仙。都不異則正，可三年安，過此必折傷。
　　太上靈寶八威施用神策祝法十－
　　元始太真，五靈高尊，太帝皓映，洞朗八門，五老告命，無幽不聞，上御九天，中制酆山，下領河海，十二水源，八威神咒，靈策玉文，召龍負水，收氣聚雲，束魔送鬼，掃蕩祆群，萬精摧落，所誅無蠲。日月五星，北斗七元，諸天諸地，諸水諸山，玉真所部，冥靈大神，仙王遊宴，五帝杖旛，天丁前驅，金虎後奔，玃天猛獸，羅備四門，所呼立到，所召立前，赤書煥落，風火無間，有所攝驗，金龍驛傳。畢，叩齒九通，仰天三嘯，引天氣三嚥，八威策文指所告之地，閉氣九息而止。
　　太上靈寶八威施用神杖法十二
　　道士欲施用神杖法，當叩齒三十六通，思五帝直符吏各一人，衣隨方色，有五色之光，流煥杖上，五帝玉女各一人，合侍衛杖左右。微祝曰：
　　太陽之山，元始上精，開天張地，甘竹通靈，直符守吏，部御神兵，五色流煥，朱衣金鈴，輔翼上真，出幽入冥，招天天恭，攝地地迎，指鬼鬼滅，祆魔束形，靈符神杖，威制百方，與我俱成，與我俱生，萬劫之後，以代我形，影為五解，神昇上清，承符告命，靡不敬聽。畢，引五方氣二十嚥止，以杖指天，天神設禮，指地地祇司迎，以杖指東北，萬鬼束形。
　　青腰紫書救助日蝕法十三
　　紫書訣言：是日當露出中庭，以明鏡向日，兆身操大刀一口，南向叩齒三十六通，仰祝曰：日暉童子，陽光赤精，耀羅真人，影中玉靈，歷運乘氣，上下肅清，陰員內謀，上侵日庭。天鑒操杖，帝臣輔兵，三五正位，陽光洞明。天地代食，何假敢生，各反其位，無使虧盈，玉帝告命，靡不敬停。便引氣二十四息止，如此則天地復位，三五齊光，童子感悅，日暉迴靈，流光玄注，陶降兆身，列名紫簡，記篇玉清，九年之內，得乘綠軿，乘空駕虛，飛行上清也。
　　青腰紫書救助月蝕法十四
　　紫書訣言：月蝕之日，是其夕當出中庭，取清水一瓫，兆身操刀一口，臨水向月叩齒十六通，仰祝曰：
　　天地離合，圓氣乘虧，侵蝕月廬，上干黃輝。帝臣操杖，玉晨補非，天兵羅成，神公放威。有何假生，附景乘微，速反初位，無使有違。三過向月祝如此，以刀右還瓮水三過止，臨水引氣十六息畢，月蝕即解，天景肅清，三五齊耀，萬宮安寧也。月中真人夫人靈光，感悅意歡，迴靈玄映，降子之情，即記北帝，落子死名，注上青宮玉篇，給子玉女十二人，侍衛兆身。九年如此，得乘飛霞，上造月庭。其道至妙，不行於世，得者寶祕，慎勿輕傳。
　　太上黃素解殗穢法十五
　　凡道士見死尸血穢之物，當以朱一銖散內水中，以洗目漱口，洗手足畢，入室正寢，交手心上，叩齒二七通，心拜四方，祝曰：
　　三元上道，太一護形，司命公子，五神黃寧，血尸散滅，凶穢沈零，七液纏注，五藏華生，令我神仙，長享利貞。祝畢，閉兩目并氣良久，身中小熱為候，竟又叩齒七通，嚥液三過，此三元解穢內法也。
　　太上黃素理髮及沐頭祝法十六
　　凡道士理髮將髻，及沐頭將散髮之時，先啄齒七通，乃祝曰：
　　太帝散華，玄陰大神，今日吉日，理髮沐塵，辟惡除患，長生神仙。畢乃髻之，竟又叩齒七通，都畢。此名為太帝散華理髮內法，令人終年不病，耳目聰明，頭腦不痛。
　　太上黃素浴身及手面法十七
　　凡道士浴身及洗手面之時，先臨水啄齒三通，乃祝曰：
　　四大開朗，天地為常，玄水澡穢，辟除不祥，雙星守門，七靈安房，雲津鍊灌，萬氣混康，內外利貞，保玆黃裳。祝畢，又叩齒三通，乃洗手面，此名為澡穢除凶七房祝法，常能行之者，使人神明血爭，辟諸凶氣。
　　太上黃素齋食先祝法十八
　　凡道士入室齋戒之時，臨食常以左手持筋，啄柈三通，乃祝曰：
　　二玄上道，四極清泠，太一帝君，百神黃寧，受糧三宮，灌溉脾靈，上饗太和，飡味五馨，魂胎受命，七液流停，百關通和，五藏華明，雙星合景，飛行上清。食畢，又啄柈三過，此名為魂胎受馨，百神饗糧之道，常能行之，令人神明氣和，魂魄安寧，辟惡除試，常保利津，未食祝之。凡道士臨於盛饌，皆正心存一，目想一先飲食，然後兆乃食之，食畢，心微祝曰：
　　百穀入胃，與神合氣，填補血液，尸邪亡墜，飛登金闕，長生天地，役使六丁，靈童奉衛。止。恒如此者，則邪氣遠退，真氣來前也，食竟祝之。
　　太上黃素道士自按摩頭面法十九
　　求道要，先令目清耳聰為事主也。且耳目是尋真之梯級，綜靈之門戶，得失擊之而立，存亡須之而辯也。大鈔相示，可施用也。以手按兩眉後小穴中三九過，又以手心及指摩目下顴上，又以手旋耳行三十過，次以手逆乘額三九過，口傍嚥液，多少無數也。如此常行，耳目清明，於人中密為之，勿語其狀。次以兩手乘頭四面，順髮就髻，唯多也，於是頭血流散，風濕不凝。都畢，以手按目四眥二九，覺令見光分明，是檢眼神之道，常為之，得見百靈。
　　太上黃素道士傳授先求感法二十
　　凡傳授上法之時，有經之師當先求感應，然後傳之。當入室燒香，密願神明，乃心拜經前，微祝之曰：
　　太上元君，仙都大神，今日吉日，八願開陳，欲傳申上法，敢告靈元，未知可否，須應乃宣。祝畢便寢，必獲靈應，子自知其善否之心，審可授之方也。
　　玉清消魔玉帝祝鬼衛靈上法二十一
　　玉帝祝曰：
　　九天有命，上命玉清，促召千真，俱會帝庭，太一下觀，雙皇翼形，鑒察萬邪，理氣攝生，若有不祥，干試神明，請帝之道，勑整神兵，七神秉鉞，天鋒右征，揮劍前驅，煥擲火鈴，檄命甲騶，武卒天丁，風火齊戰，伐邪校精，上威六天，下攝魔靈，既威既攝，萬凶滅形。神戈電掃，姦祆無生，仙皇秉節，有令敢停，拒節違令，是誅是形，各警各慎，保玆黃寧，九天告命，萬神敬聽。畢。
　　兆若夜行畏恐，心震意怯，或惡夢之時，魔鬼試人，犯真干氣，欲疾病害人者，急行玉帝祝鬼衛靈之法，兆當心存至道，求濟於帝一，乃北向叩齒三十通，閉氣密祝，祝畢，又叩齒如上，嚥液十過，於是姦惡消摧，群魔伏滅。七神纏綿，太一鑒攝，萬靈衛真，外威凶氣。亦可日日諷習，振響唱誦，坐卧隨意，以塞百邪之來試，閉姦鬼之凶跡。當卧寢，亦常可誦之，令人神安意明，辟夢除厭，消諸毒惡，使終身不恐。諷習之日，不復北向閉氣也。以閉氣密祝者，謂鬼魔已試其左右，祆精已干其神室，故勑靈命真，以收其凶跡耳。而寢卧之祝，不復同之於此法也。
　　玉清消魔道士叩齒節度法二十二
　　凡上清叩齒嚥液之法，皆各有方，先後有次，不得亂雜，使真靈混錯也。夫叩齒以命神，嚥氣以和真，納和嚥六液，以運入制神，須鳴鼓而行列矣。
　　凡存修上法，禮祝之時，皆先啄齒，上下相叩，勿左右也，一呼一吸，令得嚥諸氣液耳。此名為呼神和真，以求昇仙者也。其法叩齒，上下相叩名曰天鼓，左齒相叩名曰天鐘，右齒相叩名曰天磬也，制鬼召魔，可叩鐘磬，行道求真，叩天鼓也。
　　太上素靈道士聞耳鳴祝法二十三
　　聞耳鳴者，錯手掩耳，而祝曰：
　　赤子在宮，九真在房，諸神聽命，亦察不祥，太一流火，以滅萬凶。畢，以手掩耳門一七過，當聞面熱即佳候也，若聞頭頸間色色寒者，惡氣入也，當急卧臨目，存玄丹宮太一真君，以流火之鈴煥而擲之，令惡氣即出耳外，火光亦隨之在後，炯炯然以照一身，良久平復也。
　　太上素靈審察耳鳴吉凶法二十四
　　耳中忽聞瀨水聲，雷霆及鼓鳴者，是體中勞損，心藏極弊，不能味真注生，而淫放喪亂，使六府失攝，魂魄哀號，蓋將結疾致死亡之兆矣。是以泥丸縱法，九宮失常，悲擾翻錯，鳴鼓亂行，將欲舍其居綰以棄一身也。聞之者當精念大一真君反迷還專真心，若罪未深者，自聽改也，所以耳聾者，耳神亡之故也。
　　耳中忽聞金聲玉音者，真氣來入，道欲成也。忽聞絃樂之聲者，六丁玉女來衛子道也。當隱靜專修所行，勤至之心愈彌於往也，真人因是遂有形見之漸矣。自非爾師，且勿言於他人也。
　　耳中聞簫角之音，吉象貴至也。聞叫喚號呼之聲者，凶象賤至也。聞臭氣者，必有殗穢之事，急更衣沐浴燒香，掃除寢宇以答之，此是帝君將戒勸於人者也。
　　若聞血氣者，及無故見聚血者，兵凶也。急遁人間，守三元帝君，求救自藏，齋三月，禍亦止也。此皆帝君先告人吉凶，以令懼誠其禍福耳。夫見凶象，當行陰德，營於惠救，為人所不能為，行人所不能行者，始免乎必死之候也。子其勗之，勿守常而已。
　　金真玉光施安齋堂五方符法二十五
　　書符都畢，北向叩齒三十六通，微祝曰：
　　九天有命，普告萬靈，三代相推，五氣交并，玉帝顯駕，匡轡霄庭，施布正法，收魔束精，剪戮元祆，萬道齊平，道流後學，帝君記名，招真洞幽，氣交無形，變景鍊道，昇上三清，得迅飛輿，上造玉庭。畢，隨位置符，真仙立降，身無禍殃，學無此道，鮮不喪身，可謂妙法，不學自仙也。
　　金真玉光行道服氣存思三真法二十六
　　上元宮泥丸中腦是也，其神赤子字三元先，一名仲玄生帝卿。中元宮絳房中心是也，其神真人字子南丹，一名中光堅。下元丹田宮臍下三寸是也，其神嬰兒字元陽昌，一名谷下玄。些三一之神矣，欲拘制魂魄時，皆先陰呼其名，存三神皆玉色金光，有嬰兒之貌，中上二元皆衣赤，下元衣黃，頭如嬰兒始生之狀，行道服氣時亦存名字。
　　七聖玄紀仙禁七傷法二十七
　　凡學士玄紀有名，身合仙相，則應自然合真，而有：
　　第一之傷，帶真行偽，淫色喪神，魂液泄漏，精光枯乾，氣散魄零，骨空形振，神泣窮府，上聞天關，真仙遠遊，則與九塵結因，土府同符。豈復得仙。
　　第二之傷，外形在道，皮好念真，而心抱陰賊，凶惡內臻，願人否敗，嫉能妬賢，口美心逆，面歡內嗔，形論得失，妄造罪原，毀謗同學，攻伐師根，三官所記，標為惡門，仙真高逝，邪魔攻身，走作形影，飛散體神，故令枉橫，極其惡原，考滿形灰，滅己九泉，徒有玄名，豈保自然。
　　第三之傷，飲酒洞醉，損氣喪靈，五府攻潰，萬神振驚，魂魄飛散，內外朽零，本室空索，赤子悲鳴，真仙高逝，邪魔入形。如此之學，徒損精誠，雖有玄紀，空失玉名，神昇上宮，身灰幽冥，恍惚求延，年焉久停。
　　第四之傷，行不弘物，責人宗仰，心忿口形，罵詈無常，瞋喜失節，意性乖恒，氣激神散，內真飛揚，魄離魂遊，九孔塵埃，五府奔喪，皆由性之不純，行之不祥，真仙高逝，外痾入形。如此之學，將欲何蒙，雖有玄圖，不免斯殃，望仙日悠，地里日長。
　　第五之傷，或玄圖表見，得受寶經，或運遇靈師，啟授神文，或不依科盟，形泄天真，未經九年，投刺名山，使青宮有錄，金闕結篇，便傳於人，流散世間，輕真泄寶，考結己身，徒有玄名，反累七玄，仙道高逝，身死幽泉，長充鬼責，萬劫不原。
　　第六之傷，身履殗穢，形影不香，內無清虛，外無蘭芳，清靈失仙，神不居房，氣擾精混，靈元失光，五神飛散，赤子騫揚，邪魔來攻，內外交喪，如此之學，望成反傷，真仙高逝，空景獨行，淪於混濁，仙乎可蒙。
　　第七之傷，啖食一切含生之肉，殺害足口之美，臭氣充於臟腑，伐生形於非己，真氣擾於靈門，遊神駭於赤子，魂魄遊於宮宅，濁滯纏於口齒，仙真登高於玉清，己身沈頓於地里，徒有玄名於帝簡，亦不免於必死。
　　高聖帝君曰：為學道之本，當以七傷為急，既得瞻眄洞門，披睹玉篇，不犯七傷之禁，將坐待靈降，白日昇晨。如外勤在學，內不遣於七傷者，將望仙而反敗，期生而反亡，希吉而反凶，期飛而反沈，靈仙逝於高清，五神散於八荒，赤子號泣於中宅，遊魂悲鳴於玄空，故仙相有成敗，上學有七傷，篤尚之士，孰清其真。
　　靈書紫文仙相十敗法二十八
　　第一敗勿好淫，淫則魂液外漏，精光枯竭，神焦魄散，骨薄髓穢，魂號靈府，上聞天閣，三宮權爭，胎英悲錯。此一敗仙相。
　　第二敗勿為陰賊凶惡，凶惡則黃庭競亂，三尸好殺，魂神窺姦，魄鬼干室，目光亡敗，口生傷氣。此二敗仙相。
　　第三敗勿醉酒，醉酒則形質淪壞，神真交錯，魂忘本室，魄遊邪宅，赤子飛鳴，喉腦火灼。此三敗仙相。
　　第四敗勿穢慢不净，穢慢不净則清靈失真，精魂不居，三宮生蟲，赤子浮游，血濁髓臭，神光失廬，魄走邪門，求我死書。此四敗仙相。
　　第五敗勿食一切含生之肉，則元形喪始，根本亡度，胎神號咷，絳君叫慕，三魂慘毒，魄素丘墓，此肉入口，命墜長夜。此五敗仙相。
　　第六敗勿食一切水中有生之肉，則形神犯真，泥丸滅落，三宮閉門，嬰兒交錯，魂爽飛遁，魄求棺槨。此六敗仙相。
　　第七敗勿食飛鳥肉，則氣形聲臭，精靈濁滯，腦黃齒枯，脾育死氣，魂不受真，魄生邪勃，身沈長淵，骨髓亡沒。此七敗仙相。
　　第八敗勿食五辛之菜，則五臟惡臭，三華潰亂，神不上達，精胎下淪，魂魄生離，赤子煩頓，飛靈失守，眼光流遁。此八敗仙相。
　　第九敗勿殺昆蟲以上，則兵對萬物，束骸血怨，形暴魄凶，魂氣交戰，胎靈仿惶，嬰兒逃散，泥丸姦狂，赤子棄叛，尸形湯鑊，水煮火爛。此九敗仙相。
　　第十敗勿北向便曲，仰視三光，勿北向理髮，解脫衣裳，勿北向唾罵，犯破毀王。破謂歲下辰也，王謂王氣之所在也。
　　勿怒日月星辰，勿以八節日行威刑，勿以月朔日怒恚。
　　勿以六甲日傷龜龍鱗甲之物，勿以丙午日傷雉，勿以丙子日傷黑獸，勿以庚申日別有他念，當存思念真，勿以乙卯日飲酒食肉，當齋潔靜心。
　　勿以正月殺生，勿以二月九日食肉，勿以三月三日食諸百草心，勿以四月八日殺草伐樹，勿以五月五日見血，勿以六月六日起土，勿以七月七日思存惡事，勿以八月四日市獲履屐諸附足之物，勿以九月九日起牀席，勿一以十月五日罰責人物，勿以十一月十一日不沐浴，勿以十二月晦內三日不齋燒香念真也。
　　諸如此忌，天人大禁，三官告察，以是為重罪矣。或令人三魂相疾，七魄流競，或胎神所憎，三宮受惡之時也。是以惡夢交於丹心，祆魁乘其朱闕，精液觸犯，神真恍惚，流變多禁，莫識忌術。子能奉修，則為仙才，不奉天禁，則為傷敗者也。
　　太上黃素上清法服法二十九
　　上清法服紫青作帔，紫於外，青於內，帔廣四尺九寸，以應四時之數，長五尺五寸以法天地之氣，表裹一法，表當令二十四條，裏令一十五條，以應三十九帝真之位，爾者身佩帝皇之服故也。無此服不得妄動寶經，此法服給玉童各十二人，不得妄借異人，並犯殗穢，輕慢神服。
　　女子紫紗之褐，令用二丈四尺，身袖長短就令取足，當使兩袖作十六條，身中二十三條，合三十九條。又作青紗之裙，令用四十五尺，作八幅，幅長四尺九寸，餘作攀腰，分八幅作三十二條，此則飛青之裙也，無此法服不得詠於上清寶經，此服給玉女十二人，不得妄借異人，並犯殗穢輕慢神服。
　　玉清消魔道士遊行山澤祝法三十
　　道士遊行五嶽，履涉川澤，當行三天正一之祝，威試召靈致仙之法。登山之初，當先於山外叩齒九通，閉眼思五色之雲勃勃四會，奄冠一山，及我身在雲氣之中，良久，見五嶽仙官及山形林中，草木禽獸萬物悉來朝己，仰祝曰：
　　上帝出遊，日吉時良，玉華覆蓋，太一扶將，左翼白元，右輔無英，八帝九真，陵梵履昌，導我送我，與我同光，履行五嶽，群仙奉迎，出入河海，萬道開張，役御六丁，足躡五行，三天有命，盪除萬凶，豁落掃穢，流金滅殃，正法清通，嚴如威霜，華精奕奕，龍輿昂昂，流青翠羽，飛錦羅裳，所向所之，靡不吉昌，萬真來朝，齊昇玉京。畢，引氣三十六嚥止。行此千日，得五嶽真仙降雲車羽蓋，飛行太空。
　　凡道士入山良月吉日禁忌之法
　　道士欲入山，以三月七日吉。又法，春不東山及西山，夏不南山北山，秋不西山東山，冬不北山南山。
　　入山良日，保、義、專日吉，制、伐日並凶。
　　甲子、丙寅、丁卯、己巳、辛未、壬申、癸酉、乙亥、庚辰、辛丑、庚戌、戊午，此是義日，吉。
　　丁丑、丙戌、甲午、庚子、壬寅、癸卯、乙巳、丁未、戊申、己酉、辛亥、丙辰，此是保日，吉。
　　戊辰、己丑、戊戌、丙午、壬子、甲寅、乙卯、丁巳、己未、庚申、辛酉、癸亥，此是專日，吉。
　　乙丑、甲戌、壬午、戊子、癸巳、甲辰、庚寅、辛卯、乙未、丙申、丁酉、己亥，此是制日，凶。
　　庚午、丙子、戊寅、己卯、辛巳、癸未、甲申、乙酉、丁亥、壬辰、癸丑、壬戌，此是伐日，凶。
　　道士若卒遇凶惡不祥，當打天鐘三十六過，叩左齒也。
　　道士若經山辟邪威神大祝，當槌天磬三十六過，叩右齒也。
　　若存思念道，致真招靈，當鳴天鼓三十六過，叩上下齒也。
　　凡道士獨宿山林，而多為山精惡鬼所犯試者，當叩齒二七通，閉氣祝曰：
　　吾昨被帝召，攝領真元，令我封掌北嶽，摧割酆山，萬靈受事，俱會帝前，七神啟別，三元司真，若有小祆，即時梟殘，山精澤尉，速來奉迎，神師口命，上聞三清，一如大洞之法，不得稽停。祝畢，又叩齒二七通。此為帝君補神祝伐山精百鬼之法，諸山神地祇，房祠主正之神，聞此之祝，皆執鞭奉迎，神兵侍衛，若與萬人同宿矣。
　　凡受三品上道，或未得上登三清受號仙主者，多為天魔所試，萬靈所干也，宜詠拂魔之祝，上動上天之靈音，下召三界之威神，束萬精於天鍾，斬祆魔於洞章。行此之法，常當北向，先存項生圓象如日，左有朱鳳，右有玄龍，紫霞覆蓋，光明身形，仙童玉女，執五色之節，從三界萬神，前嘯九鳳，後吹八鸞，白虬啟道，太極參軒。畢叩左齒三十六通，次叩右齒二十四通，次叩上下齒十二通，而祝曰：
　　羅天毒獸，備巨四門，吞沈割誓，山醜萬群，張喉玃天，猛馬高奔，毒龍奮爪，金頭橫吞，威兵巨萬，受符校仙，六天不拘，合凶成群，祆魔鼓洋，穢氣紛紛，謠歌空洞，亂音鄣雲，小鬼賈刑，當人生門，神王所告，無幽不聞，上攝六氣，下檢河源，五嶽四瀆，善惡速分，萬萬千千，來對我前，五帝校錄，有功者原，凶魔千真，束形帝君，敢不從命，所誅無蠲，屠肝刳腹，斬首滅根，北鑊漬湯，南陵火燌，金真錄氣，流鈴捕魂，祆爽無遺，極盡形源，身佩天書，道行正文，滌蕩九氣，清明三元，玄虛舉真，上合自然，莫有干試，改動上聞。畢，引氣十二嚥止。
　　右智慧拂魔之祝。
　　凡是學士遊行名山，在百鬼之間獨宿振怖，及嬰抱疾病，群鬼守門，誦之一過，將似鑊湯之消冰，炎火之洋金也，魂神澄正，氣安體強，目非稟命之應，終求死不可得矣。
　　上清修身要事經竟