洞真太上說智慧消魔真經
　　經名：洞真太上說智慧消魔真經。撰人不詳，出於南北朝復期。原本七卷，現存五卷五品。底本出處：《正統道藏》正一部。
　　洞真太上說智慧消魔真經卷之一
　　真藥玄英高靈品
　　太上道君時說上清大智慧文消魔真藥玄英高靈品叙，金闕帝君曾侍座而聞之，乃以告青童君曰：此《上清消魔智慧經》中之所言也。將可以逐邪起疾，驅精除害，散六天之鬼炁，制萬妖之侵者，誦此章乎，實神虎之支幹，真炁以祕用也。上相脫可以告道士宿命先有真名者，未學之時而為衆邪所乘，在室之日而為鬼物所病者，若能晝日誦之於房，夜則□之於心，乃百邪遠爾，使神開心朗矣。青童君拜受所說，以載於神符之篇焉。玉清上清太極藥名，猶足以却百鬼，况服食其物乎。九宮之仙莫見此書之篇目，太極上真亦不傳智慧之大經也。此經施於知空之學徒，不授於地上之真名，須道成昇太極，乃傳諸有受者耳。今太上說鈔智慧之經中萬分之一言耳，雖有真名於地上，而未去學道，無緣盡聞之也，是為此經不可備聞也。聞其首題，知其藥名也，為有真命之名玉書上清也。
　　青童君伏受所說，後以告赤松子。赤松子學道未得之時，乃於金華山中，忽得疾病困篤，經一十六年，雖復思真存精，而所苦不愈。松子當此之時，故自平心求道，研神守靜，初不以困病為悲感，以生死為視聽也。所謂六天靈鬼以病亂真，或上人教耶使疾，但志欲壞真心，視履水火正與不正也，乃為病試者矣。松子既清齋扶疾，誦智慧，諷消魔品三千遍，則所疾都愈，心開神朗，有愈於未病之時也。蓋夫病者，一以試心誠，二以下尸濁，三以消不正，四以練塵穢。若平心堅向，情志愈造，求道守神，希期玄教者，則疾可須臾而散矣；若惑疾亂心，守懃不固，情遊雜向，誠存苟勉者，則疾可終朝而考矣。松子後於大霍山中道成，上詣金闕，受書為太虛真人，是宿有真名於上清也。
　　《智慧經》，一名太素洞經，或名素慧傳。凡有七卷，藏於玉清之闕，高上虛皇丹房之裏矣。常使素靈玉女三千人，侍此七卷書也。故或號曰《太素洞經》耳。智者知日中之上皇也，慧者宜以生生為急也，慧字有兩生共併，而共乘一急之象也。
　　有畫誌者，《智慧經》言也；無畫誌者，太上道君二相言耳。當以次合盡誦之，使三千過。過數未足而中息，皆更從一始。若長齋正室#1，注心誦畢，皆當斷絕外物，不得中息，中息受拷於身，玉童上剡三官，奏聞於金闕也，不可不慎。學道者要當誦之使畢，皆却邪朗神，開心散愚，除妖平炁，真精入體者也。先齋五十日，乃當誦之，掇手安祝，令聲裁出口，勿忽卒也，勿速略也。既究之後，自得其妙，其時靈人將有降告，能解其旨，亦飛行太虛，太虛真人是也，誦得萬遍乃佳也，功畢之日，雲車亦至矣。此道大於三十九篇洞經，而得猶减之者，是智慧之鈔萬分之一故耳，況盡看七卷之玄囿乎。然四極科法，不得傳地上學道未昇天之真人。如可修齋之日，盡誦此一卷乃佳，窮人自不能爾也，在世間俗中開看神文，自聽讀之，不在故齋注心畢之數也。亦宜先蹔省，令諳識條例，然後乃齋誦之，三千過為一畢，二三千過為一至，三三千過為一入，四三千過為一朗。欝儀赤文為四朗，應景散者也。不可先已蹔看，已諳既誦，勿忽略而過，此青童東科之大忌也，使人眼失守光，慎之。常當安注視字，徐徐而微言誦之，若輟誤，更却讀，於止以還三十字，清靜燒香，漱口向東，平旦為始，如結璘黃章，所謂溫之至道旦者也。
　　當誦經時，聽三時食息也，辰時、午時、酉時，夜去至平旦矣。若一畢事宜，又未得即齋更誦者，遲速自期，不必相涉也。一畢欲更讀者，皆當更齋如初。洞臺內書刻欝絕西山北絕石，其文曰：誘會有素娛端加講所精至道方朗豁智來溫慧經者也。其文多聊旨書誦書之意也。
　　上清大智慧文消魔真藥玄英高靈品叙，太上道君所受高上經也，亦使人飛輪太空，逐截六天之炁。此經有七卷，太上道君所寶祕也。今青童君鈔撰消魔之章萬分之一，廁雜於神符之前後也。
　　太上老君為太上大道君典領神虎太符、金虎真符、智慧素經，告王君使傳知真者，告青童使傳成真者。夫知真者，謂智真而得真，成真者謂懃求而獲真者也。此書唯使二君傳授於玄名玉書者，他真人不得妄傳之矣。是以太上故告於後聖金闕帝君，金闕帝君以付上相、上宰二君。七百年內聽三傳，先誓盟，畢而行之，不盟而視，七世獲考於三陰水官。
　　三陰者，五帝之三官也，治罪人之死生矣。第一左官治生人之罪，第二右官治死人之罪，第三女官治女人之罪。又水火左右官，左水官治妄言天地，宣泄天文，辱毀二象，惡犯三辰者；右火官治大逆殺生，伐害師君，反謀父母，罪大丘山者也。五府在岱宗之下，太山之陰空洞之小天，小天周迴四千里，盡置於三官也。玄中有三太空，有玉清太空，有上清太空，有太極太空，玄中有三空，洞亦然也。夫太空者，在太山之下，空洞之上也。夫空洞者，在太空之下，真人官室之上也。夫太清九宮，亦有三太虛。太虛者在太極空洞之下，五岳之虛中也。
　　太上說智慧：
　　太上老君侍太上大道君之左，道君閑居於協晨靈觀嶒之室，下籍九玄紫輝，右衛有六領獅子巨獸。於是太保真人簡生，玉清神女房素，執朱陵飛炁之香華，捧要妙之幽章而立，太上道君漱碧水，吐絳炁，虛心靜躬，安神注玄，乃左帶神虎，右佩金真，說吟智慧上經，及靈藥消魔上章，及八玄九真七扉三燭。曰虛曰無，上文玄郁，千真停輪，萬靈止足，靈音上激，誌畫介福，殊響逸奏，洞金朗玉，上監潜幽，下煥筌伏，玄範流秀，神覽穎速，道會無涯，希韻幽覺，飈炁延虛，埃圯積域，是以玄珠有悵怏之照，清鑒激閑寂之錄。大道遠備，飛光遐灼，動步靈溪，驚浪素逸，沈挺九冥，難望解踵，變不期蔚，處不罔墨，變化翹陽，希栖德景，恬愉雙門，反悟理幾，鎮朴大象，振群廣河，冥洞玄通，理妙接微，遨玩神刀，汎澄大塊，激百陽以生電，鼓千陰以吐威，六天失炁，九魔消摧。握日廣霞，萬煙入懷，靜與天地合契，動與七景齊暉，寢安弗安，處危弗危，映徹波煙，拘真放栖，協晨則二絕交和，眄目則萬冥自開，於是足排七度，手秉天機，巔蓋玄辰，合還二儀，河山為之崩決，四炁為之流移，億堅明石，迅耳豁頹，周落靈度，廓一玄歸，則神全虛使，妙韻玄飛者，必能動太空於無旋，生群風於潜穎，舉八景以上昇，抗飛轡於清領，逸鳳車以高觀，放雲軿以流騁，歡九遐以濟豁，凌紫天而停朱景，樂七源以通炁，冠碧津而注絳井，飈煙浪電，與妙體挺，澄空神欽，靈梯絕永矣。朱光已煥，歧入玄河，戢翼觀化，逸尚虛羅，萬殊總映，飛輪玉阿，鸞嘯龍躍，虎嗥鳳歌，萬響瓊散，衆玉亂葩，琅林振風，絳木踊華。爾乃激和萬音，飛鳴千律，靈範既舒，雲鄰顯質，弘化晨流，奇術夕出，解帶遊神，擁膝蕭粹，觀化不藻，平玄不蔚，挺關空流，蕭任瑩薈，七朗永時，不遺不貴，逍蕩寒靈，無獨無對，欽託神條，行歌冥惠。攫天備肝，獅子鎮胇，焦火衛魂，銅頭齊魄，長牙奮耳以逆躍，電父激炁以雙趺，揭齒斂足，雷公磕捺，六眗營贍，五虎呴沸，銜刀逐邪，猛獸驅穢，奔炁雷精，保生莫墜。然此靈禽，始由人動，道亦濟生，凌峰凝神，振披崢嶸，九凶遣難，不思不情，均合八象，器玄炁輕，重霄七眄，垂芳秀英，朱黃炎萃，非煙煥靈，陶運合真，灑朴散名，漱味靈翰，神炁平清，任浪二天，高芳馨冥，玉女執香，紫妃抱甖，灌津霄池，散華玉庭，檄命甲騎，族攝天丁，毒龍吐陰，神虎出兵，外纏玄炁，內備七城，道未降合，憑威而生，真成齊德，元炁玄并。是故玉清霄真，心無空岸，高栖絕冥，抱丹雲澗，爰及上道之士，含章自粲，逮于上德之士，獨味冥散，玄不期真，標不啟煥，頡頏大道，濠川之畔，沖起應時，希微常韻，飛弦遠逸，音不待彈，九和玄響，空同至宴，故能心絕於天外，妙同於一觀也。自此以下，皆龍曜四澤，發精幽僊，遊夢玉清，託景上閑，浪映昇虛，手排八千，身振紫策，巾朱冠蓮，晃照七谷，飛芳漱煙，精徹太虛，德功九天，併日戴月，恬栖浩篇，飛輪北丘，解帶華園，西母命轡，叅乘龜山，四攄大惠，妙詠太玄，六陰美驕，來修昔緣，自德致不遐，心未悟真者，皆加以琅牙鬱華，七陽日嬰，九琳之液，八瓊之精，四蘂紫漿，五珠絳生，三華飛剛，雙珠月明，蘭酒金，甘露玉瓶，青建弱羅，漂芝流靈，神渠丹散，玄柯連縈，琅根朝結，西皇素盈，可以衝躍朱霄，飛虛玉清，呼而噏之，以至真靈，漱而變之，以入紫庭，亦可以東極織女之水，亦可以西盡長庚虞汧，亦可以南窮陽光之根，亦可以北測太陰夜城。於是朱夏凝陽，景飈遠翔，太虛拔精，二象徊光，八道調和，乘穆運芳，化理九絕，德暢玉皇，窈窕三關，神軒四張，慶雲霄搆，六度休祥，靈風散魔，法鼓徵兵，遊汜濯津，洗之滄浪，練魂化魄，俱會道場，掇清把蕭，和炁保長，服啟華穎，惠讚外融，下挹玄流，仰排空同矣。未學，少玩道宗，昔因德舉，位為仙皇，飛落脫世，上遊空同，鱗遊冥津，振地天江，朝夕衆仙，下幾存亡，耳忽聞玉清之上道，窮真之玄岸，志慕首仰，坐以待旦，我獨何辜，躭此小宴，何可長染風塵，終為上皇所抃粲者乎？於是乃置弃仙章，解冠曩世，雖復體和紛林，然心栖象外，髣髴高秀，希音玉籟，爾乃遂辭榮散華，振策崇嶺，咀嚼無炁，吸引二景，抗翅鴻征，極神測挺，寂胃虛中，斂炁傾鼎，殊荏守玄，彌春閉靜，淡身自喪，尸不束整，放形存空，無執無秉矣。遂啟洞門於希林，尋靈迹於丹穴，發九天之朱匱，望上清之瓊札，玄書既刻於玉章，絳名始刊於虛闕，周遊五嶽，萬巖畢至，百岫千峰，莫不履比，一瞻玉陛於紫清之雲，再睹神文於錦雲之笈，四遇三元於玄臺，六造五老於靈室，為太帝携持有九，厠高上同輦者七，於是天扉廓散，素徹朗幽，延輪迴軒，高會上朝，羽錦帔，流鈴鳴簫，龍冠鳳裙，隨雲逍遙，冥漠齊晨，心洞體遼，乃覺我往，醫足虬藏，今起似鸞飈，是時實自足自娛，長宴紫宇矣。通玄測極，向空尤難，然後知道妙靈觀，有累千之塗矣。足生齊全，玄心壁往，然後知求心之定，足生之幸矣。是故宗之者衆，極之者寡矣。然正用無堅之心，以上向玉真之感，又須無難之往，以上求至生之固，亦必獲玉映以齊照，終成帝皇之延容也。蕩則萬萬而不冀，專則有冀而萬來矣。諸有外情之徒，欲栖生之夫，聞道而膝行，道寂則俱亡，向山而兩足酸寒，涉川而三血波戰，五體交攻於未墜之谷，一身驚劇於死生之岸者，適足盡天年之勞苦，為聲名之外規耳。要皆由心散不一，情蕩不固，漸競日滋，渾不自覺，壞正喪志，迷夢道林故矣，安可以告至道哉。
　　今將告子靈真絕術，天仙之方，大度祕要，長存上經也。若欲白日昇天，北詣玉皇，策龍飛景，宮館上清，倒擲瓊輪，巔迴五辰，合日揚光，入月徹明者，當得玉清隱書，佩神金虎符。鬱儀赤文，招日同舉，結璘黃章，與月共居，洞真玄經，五辰合遊，大洞真經，七世散仇，三十九章，七祖仙天，黃老八道，九真神書。上逯靈書紫文，魂魄鍊拘，金闕作紀，五老寶籙，玉庭百芝，上清精藥，玉清智慧經中鈔言。
　　乃曰六淳發榮，玄光八角，風實雲子，帝坦玉闥，金敷莢英，廣天黃木，昌城玉蘂，夜山火玉，逯乃鳳林鳴酢，西瑤瓊酒，中華紫蜜，北陵綠阜，絳津金髓，月精日壽，朱河琅子，蓬山文醜，濯水七莖，崩嶽電柳，北採玄郭之綺葱，仰漱雲水之朱蜜，夜牛伏骨，神吾黃漆，空同靈瓜，四劫一實，冥城麟膽，炎山夜日，東掇扶桑之丹椹，俯採長淵之立藻，上和九轉之飛玉，下咽青玄之霞寶，太虛結鐶，素女懷抱，紫虬童子，九色鳳腦，太極隱芝，絳樹日道，太上虹李，天漢大草，南宮巨珠，西鄉扶老，三梁龍華，靈妃所討，有得食之，後天而老。此玉清之所服，太上之所寶，可以上飛景霄，分晨億道，守鎮皇精，朝注九腦也。然斯道至大，妙靈映邈，非血食肉人所得備悉，但聞玄音以散濁，聽風氣而逐穢矣。上可浮絕泰素，下可以禳妖豁疾，自非德響根神，孰能併流於靈逸哉。故上消魔，以理炁於萬通，故上真藥名，以育神而奔邪，信哉斯言。
　　其次上清幽芝，太上九時，有八光太和，斑龍黑胎，文虎白沬，出于西丘，七玄飛節，九孔瓊珠，雲漿琳酒，玄圃琅腴，鐘山白膠，金生青敷，閬風石腦，黑河珊瑚，蒙山白鳳，玉胇靈丘，蒼鸞金血，東英朱葉，九節交結，太微紫麻，瓊華玉實，流淵鯨珠，赤河絳壁，北汲太極之井，中掇文朱之脉，雲庭神桃，昆園平雀，夜精日草，青津碧荻，真宮鬱壇，玄都三蓋，左服玉童之光，右挹玉女之炁，上招神元，下飲玄瀨，仰握蘭圃之瓊精，俯摘圓丘之紫□，白水靈蛤，八天赤薤，萬載一生，流光九隊，有得食之，後天而逝。此天帝之所服，太上之寶貴，非太極之所聞，中真之所逮，誦其章可以奇流永生，諷其名可以起疾斬精。
　　蓋夫智慧之章，消魔之經，極鈔於妙象也，靈芝上藥，真皇清辭，亦粗激於道目中矣。佩符帶真，口誦九素，庶足測衆魔之情乎，體元承炁，朝研玉玄，當守之以萬椿之外耳。四魂九魄，乃遂交生於一身之用，用之殆足樂也。
　　其次太極之品，四真常珍，乃曰九石鍊煙，丹液玉滋，荀首流珠，琳華石精，丹鑪金液，紫華虹英，太清九轉，五雲之漿，玄霜降雪，騰躍三黃，東贏白香，滄浪青錢，高丘餘糧，積石飛田，太虛還丹，太秦玄堅，長光流草，雲童飛千，亦能使上飛輕舉，起體霄冥矣。此天仙之所服，飛神之所研，非陸遊之所聞，山客之所見也。又當知九化十變隱地八術，然後乃能廣遊玄空，倒步天阿，乘雲駕龍，凌騰無方矣。
　　其次又有三十六芝，飛爐煉煙，陽水月華，五石之腴，填生五藏，煉貌易軀，及瑰葩雲屑，金粉玉柔，亦能延年益壽，可至萬歲也。
　　其次又有玄水雲華之漿，五黃鬱靈中精，千石瓊飲，衆青朱英，白車飛節之實，流馬紫木之黃，一服立使人長筭千紀，日服日延，年隨藥進，命與藥遷，亦無窮之靈物，不死之奇方也。夫長筭千紀，時謂服但一刀圭而已耳。畢其下藥，先有松□陰脂，山薑伏神，昌蒲門冬，巨勝黃精，菊花苟杞，崖蜜茯苓，桃皮澤瀉，葳甤黃連，升麻地黃，赤板朱英，雲飛水桂，衆物之精，其類繁多，略舉一端，服之為能小益，不能永申，高可七百年，下可三四百歲，恐不辨長享，無期上昇青天也。亦能身生光澤，還白童顏，役使千神，得為地仙，陸行五嶽，遊浪名山，故不自辟其必死也。又漸求上藥，以自改新，則易為階級之進，何必守故而不遷，取期限以役齒乎。然此等道，宜柔弱溫仁，至心一意，潔體清净，調和五藏，安形念景，存保百神，守魂煉魄，除穢蕩滓，遊心重玄，情無流華之慾，抱一獨往，懷無嬰塵之累，薰辛五辣，不近於口，肥滋血味，不經於腸，山居空處，不營外事，乃上可以躭玄存真，召神符靈，下可以餌食八石，呼吸液津也。
　　夫陰丹內御房中之術，黃道赤炁交接之益，七九朝精吐納之要，六一迴丹雌雄之法，雖獲仙名，而上清不以比德，雖均致化，而太上不以為貴，此穢仙濁真，固不得閥乎玉闥矣。且嶮巇履冰，多見倒車之敗，縱有全者，臭亂之地仙耳。想訪擬高範，不足絓意，而注營乎近，不及導引服炁之法，胎息閉心存念之術，幽神中篇，金匱隱旨，黃庭內外，太清守記，凡如此道，數千餘事，皆流傳俗間，兆所知聞，自中世以來，軒轅之後，以此諸道而登度者，人以嶽積不可勝數。此懃心至矣，守精篤矣，秉操堅矣，志向定矣，行此四德，余將為兆破魔昇仙也。至於不固之人，有為之者，或彌年歷紀，不得其益，何也，或服引呼吸不得其理，或為他物所惑，將成而敗，或暫得其益，遇疾則止，或師將告之，而不知別，或心不能專，精神紛錯，或積罪作咎，以犯天忌，或虛增經方，以意損益，凡如此者，往往相尋，此皆浮華之人，傲穢之士，為有虛言，不可教也。故使大道不匝於天下，真仙希遊於世間，皆人之深責，非吾黨之咎累矣。
　　夫訣在平淡無營，內視八道，數神垂魂，不苟不保，灰塵九魂，抱一遊冥，五藏莫放，液炁玄凝，臨死生而不畏，對奇怪而不傾，縱天形於空同，斂神和而守精。於是大試於何而起，妖罔從何而生，金石不能比其大質，八流不能敵其淵停。澄正之才，實由天生，亦可學而速獲，亦可不求而成矣。格而言之，仙非強可求，真非干可營，自無玄籍，自不得聞智慧之經；自無玉書，終不見吾神金虎章；自非懃慕飛仙，不得知太極上清。揔而言之，分也，志也，精也，懃也，行陰德也，救灾厄也，慧窮困也，立仁功也。都而統之，慈心以對萬物，勿行凶心以向萬生，道要之門戶矣，獲道之曲室也。子懃誦而思上靈，將告子難通之辭，或心開而解宗，朗神而真來，萬鬼走迸，篤病不治，妖注竄伏，疾愈即時，實賴神虎以威六天，亦由智慧御消魔之醫也。百絙解脫，心炳神康，六和長安，七精開朗，衆羅遠縱，不存不亡，大哉上真，太上元功，諷及於此，上拜四方，大以尊我神文黃道大章矣。若誦經未滿三千遍而中止者，又當更齋誦之三千遍，不得前為數也。
　　洞真太上說智慧消魔真經卷之一竟
　　#1『長齋正室』，教煌本作『長齋山林冢室』。
　　洞真太上說智慧消魔真經卷之二
　　入定品
　　太上八術智慧滅魔神虎隱文，得者入定，生生無死，上相青童撰合成章。若有篤志宿命應見此文，受之皆當齋戒，賫金龍玉魚盟誓。皆是天下萬精群靈之名，千魔萬妖之隱諱也。故撰之成文，太一帝君常以鬼兵衛之，慎勿輕傳。太上大道君，爰乃自彈景龍雲璈，霄音千逸，萬響纏激，流徽鬱勃，紫藹迴蔭，玄風八發，於是玉鳳延頸，金鸞整炁，龍吟碧波，虎躍神州，九嘯和唱，玄鈞洞無，伏獸攘袂，猛馬張喉，揭嶽橫林，銜劍攝邪，衆聲紛亂，百狼玃妖。爾乃命玉清上宮侍女安法嬰、田四非、趙定珠、存雲門等，合歌揮神之詩，滅精散靈之曲，其辭曰：
　　汎汎太霞轡，八浮造雲營，神宗理靈襟，龍翰秀玉京，
　　金門纏蔚裕，九房朗紫瓊，高駕涉北元，蕭蕭入無生，
　　朱虎導靈師，綠轅登上清，四玄明朝禁，抱華還鳳城，
　　七難尚梵綠，擬標九元衢，宣曜寶太暉，飈眇躍景敷，
　　整控啟素鄉，河靈已前驅，陰雲帶夜日，燭月欻交初，
　　結朗未生神，携領同反無，萬源瀉北谷，乘空歸流星，
　　滅景擢浮游，峨峰自霄浪，纏綿嘉樂宿，妙微挺虛向，
　　逸宅丹玄本，太空道赤暢，幽明秉靈符，闇推豈乖喪，
　　落玄表群會，生始似久夢，德隱冲內迹，至寂不覺當，
　　神精感太素，煙映在所之，玄響奏豪外，幽條焉能疑，
　　協晨鼓長扇，暉霞生在玆，絕洞溟溟流，翔翅六領臺，
　　神王入玉虛，至無侵朱兵，九羅遘幽遼，妙會亦已平，
　　道藏金極章，彈調赫□榮，千龍吐渌水，九河倒竭傾，
　　洪藹攝絕宅，靈浪四蓋庭，齊首嶒宇，莫檢形與名，
　　領拔納元和，秀縱玄執理，含精灼雲房，蕭倅清零紀，
　　靈道趣蘭闕，玄玄即排起，萬峰但奇觀，雲上有瓊子，
　　終劫協玉華，靡覺方自始，源神齊洞化，淪伏忘定征，
　　河侯結上觀，景珠瑋琳庭，理無二虛表，凝澄豈虧盈，
　　太陽交重陰，迴拂存落冥，同任六覺外，靈唱齊一聲，
　　運璣璇漢道，煥煥動華瓊，萬神騰朱馬，千魔無暇生，
　　妖滅水火宮，真躬寶太貞。
　　四命北阿，理神定轡，呼召地祇，土精匿炁，
　　山嶽藏雲，九源絕滅，推校千精，執馘雷震，
　　北帝啟道，四明奉轅，摧爛萬邪，勒割酆山，
　　九鬼共首，千魔同身，五帝秉鉞，神公吐煙，
　　紫明煉觀，朱炁累纏，靈走夜臺，精藏長綿，
　　毒獸萬尺，所屠無親，有何小妖，聚百累千，
　　交炁齊瞻，當人生門，神虎縱威，斬玃梟殘，
　　太無奇道，至靈所甄，子今受之，永以佩身，
　　萬試不校，千妖不干，玉華詣房，天真遊旋，
　　諷明靈音，上朝三元。
　　歌畢，於是太上大道君乃命左玄玉郎鬱梨玄，執紫金羽節，召太微天帝君。太微天帝君凝化精炁，操真策虛，嘯咤萬神，權羅本初，手執金真，淡盻太元，忽聞命卒行，登勅駕羽靈，朱皇啟道，輦甲天丁，萬虎驅除，金龍御兵，玉節投景，飛華入冥，流濁煥陣，行啟
　　日精，打碧鼓之滂浪，叩瓊鍾之砰砰，於是玄鈞合和，廣樂遏後，九鳳延頸而唱嘯，百龍銜津而同呴，金精踊音，八鸞翔舞，紫旂建霄，錦旄繞野，綠蓋列廕，曲晨欻舉，流鈴交擲，月明徹響，瓊玕表真，徊停五象，香華散煙，雰葩三景，輕霄納暉，薄霞帶光，鳴轡七道，八轝浮空，虛輦九千，衛以毒龍，走雲赴玄，聚炁攝風，天明蓊潰，八光朦朧，真女右騎，左命靈童，儵欻千億，已到上宮，停駕玉清，身超帝墉，徊步紫闕，稽首待通。既至良久，太上大道君乃勑命侍晨四臣徐引以前，登藥珠之闥，入七映內房，太微天帝君稱名曰：賤臣今到，請聞大命矣。
　　太上大道君曰：李山淵德合七聖，為金闕之主，方當叅謁十天，理命億兆，定中元於玄機，制陰陽以齊首，拔真擢領，封河召海，斷任死生，把執天威，馘滅六天，總罰三官，羅執北帝，明公侍軒，道亦高標，德弘逸遠，任亦重矣，掌亦侔也，我既已說之以智慧，又復記之以消魔，智慧可以驅神，消魔可以滅邪，復授之以神虎真符，使威馘六天，詠之以揮神高章，亦助之散穢去患也。且太微帝君所寶有金虎真符，以制天地神靈，叱之以行便得摧斬千精，佩之而往則萬鬼滅形，衆魔妄侵而即死，群妖闚之而目冥，乃可俱授山淵，以成其任乎。
　　於是太微天帝君稽首唯唯，乃解雲笈，發瓊函，七光映素，流日啟真，九暉停曜，飛香交纏。執符未授，顧命太微侍女紀林華、嚴採雲、朱條煙、韓放要等，合歌金真之詩，步虛之曲，其辭曰：
　　太冥絕四玄，洞景寄神通。玉臺敷朱霄，綠霞有金墉。
　　上挹雲珠嶺，仰投無刃峰。靈鏡耀紫綰，藹沬暉沖空。
　　冥化纏玄琅，挹節攜紫童。圓塗無凝幙，綺藹復有重。
　　南排朱阜戶，西踰豪缺窗。體嬌萬津波，神生躡十方。
　　玄歸反寂轅，上響乘天龍。
　　冥攄飛景輿，揮鈴七道遊。輕朗雲塵津，欻已造玉州。
　　左攝玉映妻，右命金真夫。上接飛霄賢，俯援靈妙疇。
　　彌纏廣寒宇，披錦入神丘。鳳腦固劫齡，蘂醴反華頹。
　　太上宴壽稔，制命萬杪階。三覺承玄數，縱歡煥牙迴。
　　飈粲停琅華，紫桂何棲棲。琳實鳴九霄，玉節徵太微。
　　黃策遏德刃，豈罕真人暉。弃素入無質，百象始俱遺。
　　豁陽丹炁穎，爛燦絳雲飛。齊契玉映靜，炫懸上清畿。
　　神靈應冥數，順感招兆世。洪津浪紛蔚，併景叅容裔。
　　峨峨金闕子，蕭條入雲際。俯仰萬兆變，將順同精契。
　　玄棲絕寂臺，清詠智與慧。消魔滅萬鋒，揮詩以逐穢。
　　金虎承天威，摧神以匿氣。掃妖千萬頃，萬里無邪芥。
　　於焉大神割血，百精喪目，金虎奮豪，吐威放毒，收鬼無間，橫截刳腹，六天共首，神靈頓跼，鳥獸藏音，林草偃伏。太元奇逸，靈文朗郁，佩之而進，得以朝玉皇，禮之於瓊寢，衆真詣其房。有泄於神虎文，禍及於九宗。有漏於金虎真符，殃逮於七祖翁。山淵藏之，道德之英矣。
　　歌畢，太微帝君乃授李君金虎真符，誓陳謝而各別去。李君既得奉受二符，及聞太上說智慧消魔之二經，並告上相青童，使與上宰四輔撰集合成為文，令常施用，以傳宿命當為真人者，七百年中聽三授之。
　　此詩希微異音，多是天地萬精群靈之名，千魔毒妖之隱諱者也。太上詠其名，以顯其化，以叙其事，以盟其符矣。神映八觀，靈洞奇落，威靈之祕符，滅魔之妖，作是神虎，首其上標，金虎班其次序，智慧蔚乎文中，消魔陳其字間矣。若夜中恐畏，但諷此二篇詩，則千精迸匿，如與萬人同宿。山川聞此詩詠，其神皆執鞭向聲處而拜敬也。况佩神金以流煥六天，何得不聚伏耶。若有志道之士，遊行五嶽，欲昇仙騰超，不得太微天帝及太一君諱名目金虎真符，則名不得上仙府也。佩此符并諷誦滅魔之文，則千精進匿，如與萬人同宿，山川聞此詠，其大神皆執鞭向聲處拜敬也。若佩太微天帝諱及太一君字，皆當賫盟信義請受師口訣，不得經歷洿穢，所謂八地隱術之祕妙也。慎勿輕泄，傳非其人，殃流百世。時不能受此，恐有發泄，封還名山。
　　洞真太上說智慧消魔真經卷之二竟
　　洞真太上說智慧消魔真經卷之三
　　守一品
　　太上告金闕帝君曰：凡夫勇猛，能從科戒，制伏心形，積功累德，永成大聖，要由守一。一本无形，而能感應，感至須形，隨因見果，一有一无，无窮无極，无勞无損，无减无增，无咎无累，无死无生，无生常生，常生无死，无死之生，生生一切，一切禀生，資此无死，无死能生，生成无數，守之者智慧，弃之者愚癡，愚癡致死，而智慧保生。生生可貴，一切所欣，欣生惡死，含炁所共，而求生者不生，畏死者促死，死生不得其道，是以乖於所期。不乖所期，决在智慧，智慧先起，起知有一，一者生炁，炁生相生，不得忘遺，不得壅遏，遏炁求生，生炁斷絕，絕即為死，死未由生。冥冥長苦，識者悟之，悟之不早，是名无知。无知陷愚下，愚下難化，化而不知，知而不勤，勤而不能久，久而不能精，精而漏泄，是名无斷。无斷墮癡，癡劇不改，非智慧也。智慧者，改迷入道，捨邪還正。守其生炁，炁生相生，生炁變化，離合成三，一曰始元也，二曰元洞也，三曰玄空也。下曰玄炁，玄炁主空，救疾消灾，乘空可也。中曰元炁，元炁主洞，延年不死，除礙可也。上曰始炁，始炁主元，相生不絕，妙有可也。妙有兼三，元洞空也，有未能兼，習空習洞，習洞者修德，益筭延年，獨則抑想，偶則不施，存身為本，接物為末，本末一名為慧也。習空者立功，教化救贍，偶則施人，獨則篤己，濟物為前，成身在後，後前尚二，名為智耳。習元者修德立功，一動一靜，物我兼濟，一後一先，隨時不失，一凝一施，生己生子，生身生人，人神通暢，名智慧也。智慧之炁，炁極道源，源本无名，強號曰始，始炁之先，以生為急，急生者生物，而我常生，生生者不絕為道種，疾愈灾消，加笇无極，恩被无窮。故一炁最妙，學者不知，非智慧也。知此一者即是始一，能兼三事，故稱元一，次曰玄一，總謂三一。三一之中，三事各異，異而行之，功德有深淺，混而同會，名號極宗源，源一之妙，不增不减，不死不生，而生生无#1極，故最高最尊，獨立不改。而生生之人，須陰陽配對，一炁諦識相生，兩半成一，一生三焉，孜孜相傳，无窮已焉，謂之志，志此一源，不得相滯，耽色逞情，弃醜逐妍，浮華失素，嫉妬諍奪，非智慧也。智慧者少私寡欲，欲净而不著，欲為而不諍，若欲專而略他，欲此而忌彼，欲共而爭先，欲先而重望，欲己有而願他无，欲己妍而願他醜，己得欲速，許他欲遲，會泥不悛，離憶不遣，思念我狂，違經破法，不顧人神之責，不計罪苦之來，來不知改，非智慧也。智慧者守一，諦定心源，心源習俗，定道難弘，先當服符，精密即驗。
　　右十六符，始於八節日，朱書竹膜上，平旦向王，吞之再拜，拜畢咒願隨意，十六日止。又朱書白素，盛以錦囊綴頭上五年，真一相見。
　　右三符，朱書素，佩左肘女右。八年三一俱見。又正月旦青書白紙一符，北向再拜吞之。後以金長九寸、廣四寸、厚三分刻書，以封山川之邪神，掌五嶽之真精也。服佩符後，諦存三一。
　　兩眉間上却入一寸為明堂，二寸為洞房，三寸為上丹田，號泥丸宮，方一寸，紫炁衝天，中有日象，圓九寸，外照九萬里。我形變化，大小蹔鯈欻忘身，在意存之。上元赤子，居泥丸宮華蓋下，諱玄凝天，字三元先，一名伯无上，一名伯史華，位為泥丸天帝君。右有帝卿，諱肇勒精，字中玄，一名起非，一名常扶。二人裸身，貌如嬰兒。
　　心為中丹田，號絳宮，方一寸，朱煙叅天，中有日象，徑七寸，外照七萬里。我形變化中元真人，諱神運珠，字子南丹，一名生伯，一名史雲拘，位為絳宮丹皇。右有輔皇卿，諱中光堅，字四化靈，一名幽車伯，一名重史華。二人裸形，貌如嬰兒，坐相向。
　　臍下三寸為命門丹田宮，方一寸，白炁衝天，中有日象，圓五寸，外照五萬里。我形變化下元嬰兒，諱始明精，字元陽昌，一名嬰兒胎，一名伯史原，位為黃庭元王。右有保鎮弼卿，諱歸上明，字谷下玄，一名奉申伯，一名承光生。二人裸身，貌如嬰兒，坐相向。
　　存憶三一，積久見之，見之神通，成智惠也。學智惠者，存一未精，一未降現，神未周通，猶有灾厄，事有未明，雖得其法，未保其生，而自知自可，鄙笑他人，他人所能，愚人所解，謂為无奇，而不留意，意既不存，遂不能解，解雖非要，要亦用之，用之和光，愚難智易，弃絕不為，為而不是，不足同塵，不能有濟，非智惠也。凡數術工巧、博弈倡娛、男女鬼神、妍醜雜方、身口心事、聲色觸干，動靜隱顯、變幻浮沉、有无權實，或正或邪，強弱凶言，一切云為，有一不通，非智惠也。學智惠者，抱一勿離，離一失乎智惠，皆由三彭所為。上彭役乎魂魄，貪淫致老；中彭役乎識神，所以嗔恚致病；下彭役乎精志，所以愚癡致死。死歸鬼伍，號之曰尸，尸鬼之苦，三彭是為，故號三彭，憉惇縱橫，難制伏也。不能制之，身神煩惱，傷裂毀壞，幽淪風刀，荼毒痛楚，長夜可悲，塵劫无已，可不畏哉。智慧之人，先治三鬼，禁止貪淫，不得滯諍，抑忍嗔恚，不至訟鬥，鬥止諍息，罪不及死。死者由滯，滯者為癡，諍鬥相觸，極心逞力，不知止退，至死嬰殃，殃考酷毒，悔无所追。是以修學要先抱一，抱一存神，衆事无滯，為而无為，日損成德，貪淫蹔有，有能改悛，嗔恚時起，起即抑之，抑之改之，終免滯方，免滯方者不死長生。蹔貪淫恚，易著難祛，松貪可易，淫恚彌難，一切含識，莫不願勝，彼來加我，意所不堪，不堪則報，諍鬥遂興，興易止難，故致死敗。誓心尊道，守一不離，己无犯於人乃易，无使人犯己又難，犯而不校，志不報讎，報讎以道，更加開度，解釋怨仇，同入真正，不起恨心，永同源一，乖此術者，非智慧也。智慧上人，以己率物，太上下知，文言成教，教者所吟，七章如左：
　　一知一不守，守之不堅，堅不能久，非智慧也。
　　二知三不治，治之不嚴，嚴不能永，非智慧也。
　　三知凶不避，避不能密，密不能常，非智慧也。
　　四知言不親，親不能獎，獎不能成，非智慧也。
　　五知俗可治，治不能定，定不能興，非智慧也。
　　六知道可行，行不能明，明不能盛，非智慧也。
　　七知无知有，有不能精，精不能審，非智慧也。
　　右七覺七吟，自然文字。昔者太上，及今吾身，將來登極，皆吟此文，消諸魔試，滅衆邪疑，疑去迷除，迴末歸本，本難即至，末者共營，一懃一息，功過推移，往返之間，逢隨即至，須應須感，感以動之，開悟愚闇，闇者得明，明還正覺，覺一切无，无中有妙，妙炁變化，練偽成真，真由五德，德會六通，通資七覺，覺緣此吟，吟應彼感，感顯生名，名之為應，承因入果，有證有徵，无差无忒，七五中六，六變相成，彼感尚徵，動之令著，迹由我感，我有感名，名異實同，徵著為異，異乎寂動，對岸初分，分一為二，三生六成，成六六迹，六迹一心，心源本一，流派无窮，大分有六，出沒所關，行之出三界之上，廢之入九幽之下，智惠行六，能超三界，度九幽苦，故名六度，六六三十六天，咸共修行六度。一曰能懃，行善不懈也，二曰能信，篤道无忘也，三曰能雌，守一用柔也，四曰能終，如始无敗也，五曰能諫諍，止惡不忤，物我俱全也，六曰能棄酒色，和光通神，同塵種道，无昏无滯，是智慧也。是智慧也者，清明為常，祭酒不昏，不冥不滯，通神濟衆，係道種人，有而不亂，故名為弃，弃在无滯，滯在違科，違科則昏迷，非智慧也。習學之儔，存神慕德，未能无待，省約示廉，遵崇日損，表廉神明，供養賢德，申己至誠，依按法制，不得滂沲。
　　酒為水穀之精，善能宣通氣液，節之者接靈益性，縱之者乖神損生，耽湎致无，非智惠也。源一自然，玄二成象，兩炁流潤，和合三三，三一周布，聖普同年，盛德充盈，兩半生生，兩半成一，一一无窮，弃德好色，不顧種人，恣欲逞情，非智慧也。智慧之流，知日偃月，皇靈所崇，生生為急，自弘及物，傳化不休，慎勿乖此。
　　二炁失和，或陰陰相結，或陽陽相纏，或男多聚女，或女饒集男，貴賤混雜，道俗紛紜，妬忌忿懟，隔絕為高，致斷種滅胤，墮落不毛，求還未期，悔所无及。或男耽美女，女戀華男，交非妻妾，合非婿夫，姦邪亂正，生殺乖真，不能改悟，非智慧也。智慧清明，不邪不亂，故登三清，玉京紫極，極道之源，由清所詣也。
　　一切含炁，无能无欲，欲有深淺，事有重輕，輕者相觸，不止則重。己无犯人，人犯必受，受有怨言，言不能釋，非智慧也。若尊卑內外，有相犯觸，和顏悅色，譬喻解說，流泣悲酸，呵罵脅嚇，種種方便，趣令得止。思惟權實，一引一抑，勿致憤激，小更成大，遂不止者，宿命惡深，聖所未知，慈念勿責，密愧不能止之。慎莫出口敞靈，智惠有所无奈何，正是此等，又不得過自耻恨，弃彼不復存之，或不戒視敗，任人縱橫，无慈救功，非智慧也。智惠者守靜存神，忘形定炁，炁通无諍，諍可止也。忘形神存，諫多從也，若忘神存形，利我割彼，彼不信從，反加憾恨，久後成殃，非智慧也。
　　凡有所為，為道是始，衆事云云，皆為麄末，麄末可捨，妙始叵乖，乖妙逐麄，非智慧也。智慧者發心動口，動靜其身，行道為始，始善善終，終不違始，練心日精，善行精進，功德惟新，不能爾者，非智慧也。
　　凡立身心，同口思道，抱一統萬，習弱尊柔，江海多容，故為川王，能忍辱者，受垢成主，不堪困苦，不辨臧非，不任煩惱，非智慧也。智慧者无壞二相，物我同一，是非不足論，論之不苟執，苦樂不須辯，辯之不用申，行善不自伐，受謗不自陳，心殊此者，非智慧也。
　　凡生受生，生生最貴，貴道重經，崇師相係，此為三寶，寶真无價，三不可偏，偏則泥滯，周則圓通，通則濟衆，衆濟由乎三尊，尊體成一，一三應感，有隱有顯，有嘿有語，有交有言。道寶无形，隱為化本，經有文字，顯為教端，師有形言，出處為法，語嘿隨時，長存為最。最要之訓，度无量人，敬信三寶，存篤无忘，齋醮招神，持戒行道，謹慎不虧，全而无破。破虧即首，改往修來，不重犯者，必得度世，不信不持，不改不悔，不能度世，非智慧也。
　　凡聞大道，誓能懃行，行善不休，損己濟物。有文武才者，以識解施人；有勇炁力者，以執勞施人；有勢位財者，以榮祿施人。无此三者，以善心施人，見他佳事，助之懽憘，見他避事，助之愁憂，於彼雖无即益，緣感久久相關，彼有善人贊祐之福，己受善心隨憘之報，報同布施，增長不休，積積无虧。自然有才力勢位也。无此四施，非智慧也。
　　智慧者行此四事，為六度之先，學空不空，為聖證之極，極不空空，不空不空，空洞无矣。无有有焉，有有不有，无无不无，无无精麄，有有善惡，有无善惡，无有精麄，有无相生，精麄相形，不能究竟，非智慧者。
　　了然净明，明而不耀，用行捨藏，凡不能測，正心治身，檢口守寂，三業无違，道足神具，沈浮自在，高舉六通，號為梵行，行高於俗，去地昇乎天。六度冠梵行，七覺登大羅，非下聖中真所可跋及，次仙賢者，豈能逮哉？至於小智大迷，小惠大惑，執无著有，彼此相傷，邪來干試，不度不知，遂陷退方，非智慧也。智慧賢者，精進進功，功德超殊，亦得上合，合則魔消，宜須勇猛，後身先達，子諦宣之。金闕帝君稽首奉行。 
　　洞真太上說智慧消魔真經卷之三竟
　　#1『無極』原作『死極』，據文義改。
　　洞真太上說智慧消魔真經卷之四
　　證聖品
　　太上告青童君曰：衆聖積功，因緣致果，果極證備，妙姿絕倫，救度三十六天，故得三十六相，生成八十一品，故得八十一好，一切大感，共睹具形，小感篇應，各現多少，少現多藏，凡不能覺。是以衆聖真體无定，質定有常，无增无减，知之者希，故為獨貴。然志學之士，通照雖未圓周，至於所見，隨識覿奇。識眉眼者，矚眉眼特異；識鼻口者，覺鼻口超殊，如是三十有六，各隨識明，明極識遍，乃具朗焉。一切含炁，同少異多，多无鞅數，少極乎一，一未可至，此同路遐，方須治練，練多還少，少未至一，尚有三十六階，階為一天，有一巨異，巨異為一，天之極，極三十六者，乃會一源。是以會之之方，各立科術，法迹參差，或同或異，異同之根，以善為本，本一分應，成三十六，三炁三界，備在其中，色通其外，外得忘言，得之三十有六，三十六天，各有其一，絕勝之相，太上備有。諸天天人，真人仙人，聖人神人，各有多少。諸世間人，帝王公侯，至于凡庶，又各有多少。富貴而夭，貧賤而壽，无家宅宇，而有師君，有宮第舍，而无資待，或多財寶不事衣冠，或豐飾味不營屋室，乃至樹下草菴，名聞高顯，或華堂麗苑，以振芳風。又有瓊臺无道，石戶有德，參差億緒，勝負萬端。上有下事，下有上業，因緣不同，修行各異，不得相非，非則傷識，識神全通，通在五德，德五能備，諸迹可忘，忘迹而迹存，自然相好，具足三十六，則貴富才明，威嚴光彩，超衆絕倫，宮宇城邑，寶蓋床帷，香花伎樂，侍衛參羅，文武羽翼，幢皷高宏，風雲清和，動靜相附，日月炎光，萬色衣冕，百和滋味，身口豐盈。須與不須，適意自在，无上真人，太一元君，積學習善，究竟得斯，斯未得者，轉輪生死，死生苦樂，一有一无，識不能通，滯則失倫，倫失墮惡，未有還期，期還向善。是今學人，各精自揆，何有何无，求其所无，不滯所有，有能贍物，无則自臻。
　　凡有錢財，而无才解，宜行布施，不生悋心，輕財貴道，才解日新。若有宅宇，而无康寧，宜納賢聖，舍住真仙，心无悔惜，憂患自消。若有衣食，而无長年，宜减身割口，供養明師，尋求奇方，修習妙術，心不懈怠，必保延生。若有才智，而无居糧，宜藏明內觀，密化後生，開導一切，不名其功，謙退晦迹，心不懷疑，神明所護，人鬼所崇，自得廣宇，天宮福堂，衣食靈異，侍衛鮮華。凡如此類，以推衆事，事自現彰，不復具記。明者得之，捨有而求无，无不必得，得无在无滯，无滯在不拘。彼求則與，无固執焉，此為无滯，非為捨也；彼雖不求，有之勞慮，弃避與他，是名為捨，非无滯也，捨此與彼，滯此之无，尚非道也。又求而與之，我雖不執，彼得成灾，此麄不滯，亦非道也。道不滯妙，妙者照明，我捨无損，彼得有益，是名為道，智慧人也。施與多方，宜與不宜，得宜者是智慧，失宜者是愚癡，癡在雖施，乖智慧也。
　　又物來求我，詳量實虛，虛者試我也，實者憑我也，憑者有善惡，試者有精麄，麄試者破而摧之，精試者辭而謝之，謝之者聖師。善神以事試我，我无妙德，德未備充，致試今來，精識意趣，已知已了，无復惑心，以此辭之，是為智慧。摧之者五魔三毒，變化試之，未明吾術，未信吾威，於是治之，誅責制伏，使之歸降，能勝魔怨，是名智慧。被試驚怖，章徨迷惑，是為不度，非智慧人。非智惠人，陷入魔黨，能悟邪群，自拔得出，出邪還正，正心誓志，堅无退轉，譽來不喜，毀至不愁，解之有方，消之有法，直置毀譽，无屑中懷，修行正法，道德无懈，毀譽自弭，是智慧也。彼來加犯，犯不校計，可言言正，不可則已。嘿識神道，潜捐犯加，加犯自歇，无生報之心，心不懷報，道德日隆。惡徒惡之，不能中傷，反自受弊，乃更悲之，哀念愚頑，不得逞快，用心若此，是智慧也。一切凶人，反逆无狀，诘道誚德，呵天罵地，毀辱父母，誹謗師君，嫉妬親友，讒賊善人，有能容忍，受枉不瞋，解喻不已，恭順不諍，全道在心，是為智慧。若憤激自明，申直伐枉，損彼利己，或殺身取名，或不顧身，各肆其忿意，死而无悔，或更增感結，非智慧也。
　　凡一切惡人，兇禽毒獸，蟲鳥螫蠆，皆應防之，防之无術，術淺不攘，先對既深，今功德淺，報來必至，至不忘道，知是宿罪，所招不怨，今日之苦，念與仇對，解釋因緣，不生惡意，強梁加之。然其初來，輕重未測，先設方法，說喻咒願，種種釋之，務令兩不相傷，縱復刀杖恐脅使退，必无殺害，重增怨讎，力設方術，不能卻之，分受毀壞，以酬宿對，不起報彼之心，存道求後永免，此為智慧。
　　凡聰明而貧賤，闇塞而富貴，仁慈而短祚，謟害而長年，无罪而罹禍，有舋而逸遊，皆各報對，毫分无差，明通者了，昧滯者疑，疑不能遣，遣不能求，非智慧也。智慧者无疑，无疑者有識，識三十六天地，明三十六妙行，吟三十六真音，群魔滅爽矣。
　　三尸極凶，謂為三毒，毒害人命，急宜除之，守一精專，三尸自滅。一无形象，无欲无為，求之難得，守之易失，失由識闇，不能進明，貪欲滯心，致招衰老，得喜失瞋，致招疾病，迷者不改，致招死歿，殞瞋及老，三尸所延。治救保全，唯先守一，非一不濟，非一不成，守一恬惔，夷心寂求，損欲抑德，反迷入正，廓然无為，與一為一，此為上上之人，先身積極所致也。中中以上，先善未積，積而未極，皆由漸昇，當存三元，諦識神炁，狀貌名字，出入有无，主鎮三宮，三尸必落，三元又妙，非可即弘，當懃行善，五德備修，萬善日積，千魔敢干，尸毒既去，練闇成明，智慧神通，長生不死。
　　聖真神仙，隨因受果，昇玄化世，順運去來，自測測人，觀身觀物，皆有證驗，精詳察之，有非即改悔，有是即堅行，齋靜存思，服佩藥符，章表懺願，疑實无虛，无貪无欲，不衰不老，老反童嬰，身神光澤，无喜无嗔，不病不厄，厄度病除，炁力強盛，无迷无嫉，不死不亡，亡歿不歿，正見无邪，自通通人，與道為一，一合一也，號聖真仙。
　　欲不能寡，衰不能攘，嗔不能遣，病不能差，愚不能移，死不能免，空稱學道，皆虛妄也。虛妄之徒，終陷魔黨，致使世境，有詐稱假名，或號太上，或名聖真，矯託神仙，亂惑一切，自非實學，孰能正之。化邪保正，守一明三，行五備六，六通之人，无有假偽，動靜皆真，雖有權化，終用真道。
　　真道之業，不哀不病，不死長生，教訓不倦，古今典籍，過目即諳，照其真偽，了其抑揚，明其漏誤，洞其精麄，治定解說，朗然釋疑，施經運用，肅然有驗，吐言无瑕，出文无累，清談動天，敷文曜日，落筆成章，序讚玄極，或經或傳，或戒或律，或愒或頌，或券或疏，或辭或牒，或章或表，或懺或願，或訣或符，或記或錄，或少或多，或繁或簡，或素或華，或文或質，或淺或深，隨方設教，行藏不同，出沒舛異，隱顯之殊。或先乖後會，或前合後離，離惡合善，善為道基。發言着章，有離有易，有溢有利，宛真各宜。
　　一通之人，百字不治；二通之人，千言不改；三通之人，萬字不玄；四通之人，十萬不易；五通之人，百萬不拘；六通之人，千萬不點，自此以外，應變无窮。非斯六人，不可製作，乃得撰集，效述古先，皆應證引，前聖謨誥，慎勿率己，胸臆而言，縱言己心，心未通達，不入正法，皆謂邪文，少時自滅，不久宣行，唯彼六人，流布无窮，或隱或顯，終不滅亡。後學之儔，精研此旨，覺未同六，莫強著書，徒勞心力，人鬼所嗤，得罪玄靈，方罹重拷，風刀痛惱，歷劫无原。勿尚虛名，輕脫妄作，妄作者凶，明各加慎。
　　凡有益无益之為，有利无利之為，為為无為，為為非我，我為非我，我為為物，為為為物，有為非為，非為之為，為无為也。為无為者，怨謗不生，生不傷已，彼自招灾，灾加於彼，痛之悲之，念之祐之，不快不縱，不縱不快，救之盡方，方不能濟，濟非彼堪，此自常吉，彼自陷凶，陷凶非此，此吉不求，不求自至，自至非凶，自然是吉，不知此吉，非智慧人。
　　人嗔忿我，我嗔忿之，縱不報忿，而不防閑，坐彼罪深，貽此禍重，重禍尋來，來不覺知，闇任為通，灾延不測，未能免之，非智慧也。自能能教人，教人能益，己益人益，勿益益无，益无曰損，損偽益真。真人教人，不私在己，己善善人，人善同己，己人同善，善練入真，真道成就，毀辱不來，來不為害，判无所疑，疑非智慧。流言謗讟，不反不覆，方便解釋，悅而不嗔，彼我欣然，疑誚雲散，任性自是，不顧袪他，雖會中直，未能兼弘，偏美有傷，非智慧也。非智慧者，魔試日干，无由得三十六芝，无緣果三十六相，不能生八十一好，衆魔不可得消，威神未得具足，道場不可妄登，登道消魔，先定智慧矣。青童稽首拜受奉行。
　　洞真太上說智慧消魔真經卷之四竟
　　洞真太上說智慧消魔真經卷之五
　　變化品
　　太上告金闕帝君曰：億兆有感，感必有應，惡是本有，有而未極，雖有微善，善非妙善，思惡惡應，本有相趣也。善是本無，無而未有，捨彼麄惡，思此妙善，妙善善應，本 無今起也。本無是道，道應唯善，善有大小，皆非惡也。本有是俗，俗應唯惡，惡有大小，皆非善也。是以為惡者，道雖救之，劇迷者不迴，不迴遂墮惡，非智慧所可如何也。為善者俗雖攻之，堅正者不懷，不懷遂成善，是智慧所可營立也。營立以一，一生陰陽，太和布炁，含精養神，神炁至妙， 無始無終，無際無岸，無頂無底，無有中間，無處無也。有處皆有，有不能知，知者智慧，無上之人也。無上之人，體此妙智，而明守一，施用不盈，淵湛宗主，迹應有分，隨得多少，故有巨細智慧焉。何者？智慧外名，妙炁內實，實自 無離，名有假合，斂末歸本，引偽還真，真內無假，應外有離，離去復歸。名有出入，入為心神，出為行業，業有科法，經教文言，遵行布散，施用依師，始終無虧，號曰功德。功德成就，由於五神，肝魂肺魄，脾志腎精，心神相須，了明 無逆，調和相順，三一乃留。留一統五，六通在躬，身神俱一，入不二門，心為行主，行歸心神，神通無二，抱一不離。一無洞空，空處無極，無不容，無不有，內實 無名，外稱智慧也。智慧者標源攝流，智者知歸，慧者不惑，不惑入定，應感無遺，纖善必祐，有功必輔，有德必興，有因必果，果此入定，變化適宜。知定不定，解法不修，修之 無驗，窮不能通，空言而無實事，非智慧也。智慧建德立功，遵方用術，謹密精嚴，存道依經，從師取驗，久而無徵，更增篤勵，練習無休，自然有成。
　　方術雖多，要在少許耳。第一存道守一，一道一心，心無二想，今行無洿，服符勑咒，數炁躡步，所修能專，無不克驗。驗成不久，皆由未精，精又精之，其中有信，信决如左，慎勿妄宣也。
　　智慧上士，習此三衛，消却魔怨，誅除鬼賊，制伏惡人，禳辟凶炁，除憂救病，保免兵戎，水火不能侵，衆灾不能犯，逍遙三界之外，遊宴王母之家，代見太平之君，名入種民之錄，神仙進昇，皇階極級，永與道合，變化 無窮，是智慧之妙功，衆聖之要訣矣。金闕聖帝稽首奉行。
　　洞真太上說智慧消魔真經卷之五竟