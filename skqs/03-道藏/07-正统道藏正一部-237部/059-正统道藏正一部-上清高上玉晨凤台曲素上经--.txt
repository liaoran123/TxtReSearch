上清高上玉晨鳳臺曲素上經
　　經名：上清高上玉晨鳳臺曲素上經。撰人不詳，約出於東晉。是早期上清派重要經典。一卷。底本出處：《正統道藏》正一部。
　　上清高上玉晨鳳臺曲素上經
　　高上玉晨鳳臺曲素上經，玄都九曲陵層鳳臺，結自然鳳氣以成。瓊房處於九天之上，玉京之陽，虛生八會交真之氣，十折九曲，洞達八方上招扶搖之翮，傍通八素之靈，結九元正一之氣，以成憂樂之辭，明於玄臺之上。字方一丈，文蔚煥爛，洞明九天，飛鳳雲蓋，紫氣欎冥，遊鱗走獸，交錯馳橫，六領師子，備于下關，五帝玉仙執五色命魔靈幡，以威御五方右侍太華玉女，左衛金仙玉童，各三千人侍真典香。日月俠映，七元迴靈，三晨齊景，玄光洞明，瓊林振條，玉籟激庭，七寶華光，流曜上清，即高上玉晨太上道君所治。玄都丈人以鳳文真書憂樂之曲，玄授於道君焉。
　　如是上天萬真及五嶽飛仙，悉以月五日、十五日、二十五日，一月三登鳳臺，晏禮遊香，誦詠憂樂之辭也。上慶神真，下悲兆民，其辭虛微，玉朗洞清，四真稽首，萬仙禮音，散香逸霄，流煙虛庭。凡上宮已成真人，及始學為仙者，莫不備修九天鳳氣玄丘真書，誦憂樂之曲也。玄古皆萬劫一傳，今有其人，七百年中聽得三傳。得有其文，飛行上清，登九曲鳳臺，朝謁玉真也。輕泄失明，七祖充責，慎則神仙。凡得佩玄丘太真書五帝命魔靈幡，則能策虛召靈，制魔使神。得五行祕符，則呼魄固魂，保神長存。得誦憂樂之辭，超身九玄，遊晏玉京。得佩曲素鳳炁，則見太平奉迎聖君，身昇玄都，受仙上真也。
　　如是九天鳳文憂樂之曲，玄丘太真〔書〕#1，皆九天自然之氣結而成焉。靈文表異於空玄之中，經九萬劫，玄都丈人受之於太空，以傳太上大道君，道君傳太極真人，真人以傳東海方諸青童大君，使傳道士宿有玉名，應為神仙人者。佩之二十年，得見三元君，迎聖君於上清金闕。七百年三傳，百年有可授者，聽傳二人。齋中香一斤，上金五兩，畢歃金青之誓，以代血壇之約也。
　　高上玉晨曲素憂樂慧辭
　　東方青帝
　　結我自然氣，凝化紫鳳城。高臺超九嶺，陵層茂飛瓊。煥樂重虛上，曲折洞八清。紫虛曜雲宮，流暉翳五靈。四達无窮野，八氣迴圓明。扶搖運太空，七景轉天經。運來若无根，時去隨化傾。九圍交度內，二象互相征。帝一固中元，四綱不頹靈。南採飛皇實，北引廣寒庭。玄房交真會，虛歌自然生。五帝命靈幡，麾旗徵萬精。魔從空中嘯，道治樂未央。故興曲素辭，慶神欣太平。相與契何許，萬劫為一齡。迴轉九萬劫，同遊紫鳳軿。空生紫鳳臺，瓊闕參太微。靈風洞八會，北牖閶闔開。上有嘯歌兒，恆唱運喪衰。朝則乘景遊，暮則附景歸。二景齊一體，怕恐失景暉。九五不常居，天地有傾危。大劫終一椿，百六乘運迴。洪泉湧九嶺，大鳥翔天垂。萬蠢飄長流，顧山不得依。號泣无崖際，能不傷人懷。賢聖勤誦經，故得乘景飛。至時相奉迎，同會九天扉。數盡金馬辰，萬癘交橫馳。不見學仙人，但聞喪屍悲。嗟此愚夫質，持命痛何哀。
　　南方赤帝
　　散憂九玄臺，聚樂階太空。携契十天真，嘯命東海童。四達八會氣，交運閬臺風。目朗西華館，意合廣寒宮。婆娑紫鳳下，蕭條九嶺峰。流眄无窮野，仰觀劫仞中。清歌宮商和，憂樂自相從。二趣諧一契，理背反還同。相與樂未央，持始復持終。甘飲玉池醴，仰歡飛華皇。靈瓜自可晏，未若日月光。七曜流芳暉，斯樂豈可忘。大劫有終運，運交二象傾。龍門斷天河，三五反相征。赤鎮據東井，華蓋伏晨星。玄暉昏八荒，穢氣翳天精。三官相操促，五嶽不固靈。萬癘交橫馳，北帝勇魔兵。八網羅天外，聖主不能清。是結自然氣，陵層九重城。高觀愍萬兆，憂樂從是生。玄歌散神衿，蒙歡反涕零。哀此頑夫輩，恡財貪色縈。欣欣待命至，不顧禍自嬰。賢智逆方來，晨夜勤誦經。禮空念玄虛，以度不窮齡。若能尋道源，八節奏玉名。將免九難灾，令爾見太平。
　　西方白帝
　　瓊鳳欎晨飈，紫臺曜玉林。流光拂重玄，嵯峨凌九陰。紫景散朱霞，飛煙互相尋。七寶振瓊條，靈獸騁雲岑。萬仙乘空詠，神風揚妙音。上有高晨師，拱靜嘯與吟。八會自然容，虛降皆蘭金。瓊嚼彌劫旦，玉漿散沖心。明珠唱靈歌，法容和清琴。玉章至道宗，憂樂解人衿。釋我无終齡，良娛樂何深。自无高仙韻，安能同此飲。朝戲東華宮，夕遊西華堂。取樂二華館，不與樂相逢。但聞玄歌子，悲聲傷天童。哀響流寒庭，撫悼世運窮。天馬踴九河，烏母乘飛龍。玄津无橋梁，二氣隔不通。登我陵層臺，仰觀九難中。穢氣彌三靈，萬兆負灾衝。八域無遺民，大小山嶽崩。念此不知學，聞經若癡聾。相與任運生，鯈欻待命終。哀哉何期酷，念子傷我匈。
　　北方黑帝
　　紫鳳乘空發，陵層九玄嵎。氣結則影見，氣散則神无。飄颻有无際，天樂適我娛。安同八會唱，齊我高仙疇。摧契十天真，晏我九鳳驅。上登玉京闕，下戲閬風州。羽騎迅瓊輪，紫煙空相扶。極朝復待旦，偕樂无終休。流眄任運遷，億椿始一周。歡我自然衿，散我懷世憂。自无玄靈質，誰能同此遊。哀哉空洞內，興樂復發憂。朝登東蒙嶺，夕觀西壟丘。不見九靈母，北真道相求。遼問大象度，二炁忽云周。九龍運東井，天馬發西嵎。北帝放天兵，五嶽玄相符。萬魔已束#2帶，五行早相謀。兵灾羅天布，萬兆已被拘。上下皆受會，蕩除无稽留。哀哉五難中，運至无親疏。高登八會宮，結我冥中疇。歷觀至學者，福地以相扶。棄家尋我道，剋#3得度爾軀。勤心修至經，道成當相須。逍遙觀鳳臺，豈不樂哉遊。
　　中央黃帝
　　大樂會中元，中元聚樂庭。上有八會氣，婆娑紫鳳生。金條附玉根，七寶結華鈴。龍超極嶺峰，鳳嘯駭萬里。不見雜遊賓，但聞風雲聲。宮商自相和，音響自相成。玄歌唱妙曲，憂樂結成經。吾我自相求，誰知真人靈。錦雲帶夜月，紫曜翳飛瓊。三晨洞太暉，七元煥五星。靈幡有威光，流煙藹紫清。自謂西華妙，未若紫鳳城。上有解衿人，一面歡萬齡。偕樂无終劫，因覺天地傾。靈運自有紀，數終自由玄。去來順運迴，何為憂纏生。散憂八荒外，大象不圭真。逍遙歡樂庭，誰與憂為親。五難是常會，所傷自有人。宮商雖不和，大歸理自均。故興憂樂曲，以度學道身。若行研靈文，妙義自當鮮。但佩曲素章，剋入无憂津。乘空登鳳臺，高觀承唐年。此樂將何樂，知憂在何間。
　　高上玉晨憂樂之曲，空生鳳臺之上，靈文明於五方，金音逸朗於十天，玉京九曲上真，皆鑄金為簡，紫筆書文，齊聲合唱玄歌憂樂之曲也。其辭深賾，妙趣洞淵，自非高上之儔，莫有能究其篇者。有金名東華，書字鳳闕，乃得見此文爾。得佩鳳氣玄丘真書命魔靈幡，誦憂樂之曲，則五帝衛真，天魔教護，保舉上仙，得奉迎聖君於上清宮，遊於鳳臺之堂也。
　　凡受此文，每以本命、太歲、八節之日，及每月五日、十五日、二十五日，沐浴清齋入室，先東向誦青帝#4曲畢，禮拜朝玉真；轉南向誦赤帝曲畢，禮拜朝玉真；轉西向誦白帝曲畢，禮拜朝玉真；轉北向誦黑帝曲畢，禮拜朝玉真，〔轉向太歲誦黃帝曲畢，禮拜朝玉真〕。五方都畢，還北向九拜，朝玉晨君，仰咽炁九過止。如此皆施五帝旛於室五方也。
　　五帝命魔靈幡
　　高上玉晨命魔靈幡，主制東方青帝魔靈大王，咸保負某嶽先生王甲，體真合仙，俯仰遣東嶽仙官羽輪，奉迎甲身上登玉清宮紫鳳臺，如九天信。
　　右白書青繒上。
　　高上玉晨命魔靈幡，主制南方赤帝魔靈大王，咸保負某嶽先生王甲，體真合仙，俯仰遣南嶽仙官羽輪，奉迎甲身上登玉清宮紫鳳臺，如九天信。
　　右黑書絳繒上。
　　高上玉晨命魔靈幡，主制西方白帝魔靈大王，咸保負某嶽先生王甲，體真合仙，俯仰遣西嶽仙官羽輪，奉迎甲身上登玉清宮紫鳳臺，如九天信。
　　右朱書白繒上。
　　高上玉晨命魔靈幡，主制北方黑帝魔靈大王，咸保負某嶽先生王甲，體真合仙，俯仰遣北嶽仙官羽輪，奉迎甲身上登玉清宮紫鳳臺，如九天信。
　　右黃書黑繒上。
　　高上玉晨命魔靈幡，主制中央黃帝魔靈大王，咸保負某嶽先生王甲，體真合仙，俯仰遣中嶽仙官羽輪，奉迎甲身上登玉清宮紫鳳臺，如九天信。
　　右青書黃繒上。
　　右高上五帝命魔靈幡，虛生鳳臺之上，五帝玉真所主。有骨命合仙之人，東華即以此文告五帝魔王保舉，即依俯仰之格，遣五嶽仙官千乘萬騎飛行羽輪，奉迎上登紫鳳玉臺也。得佩此文，則五帝記名，天魔敬護，十界司迎，九年則得靈降，乘羽輪上昇也。受之男當投書高峰，女當醮靈度文，如此悉十年來降，男則又投書，女則又醮玄丘太真書鳳氣，悉同科文。
　　太極左真人曲素訣辭
　　一名九天鳳炁玄丘太真書
　　太上授太極左真人，以傳東海方諸宮青童大君，使傳道士宿有玉名，應為神仙真人者。佩之二十年，得見三元君，迎聖君於上清金闕。七百年三傳，百年有可授者，聽傳二人。齋三日，齋中香十斤，上金百兩。受畢，歃金青誓之，以代血壇之約。
　　曲素訣辭
　　右玄丘太真書隱文，召群靈，制萬精。朱書白繒佩身。白繒四十尺，白絹以保血液之券，白絹以代曲素之歃血，不靜不齋不盛解籙。青䎬二七尺，青䎬以保神仙之券，青䎬以為七百年三傳之誓，入疾入火入水入山入室帶錄。金鐶三雙，金鐶以保長生大度之券，金鐶以為抱心不泄之約，道士無此文，不得見三元君。香九兩，香以保通靈之券，香以為明靈之盟，又無以召攝六天之鬼者也。男受之北向，師南向。女受之南向，師北向。男受之十年，又一齋投書。女受之投書及醮，當召於師訣。受時有十年一醮。錄香果，列於一座密室之中，請#5太清高仙景雲真人、太上丈人官某甲奉戒。如授者師名對錄口傳，不用文於師，青錄香誓身師名。
　　太清高仙景雲真人啟天大錄，太上丈人下授五嶽君，佩之卻禍除殃，辟惡逐邪，朝眾精，從百禽，命鬼物，延年十萬，還魂卻老，安身長存。一名三天必生券。
　　九天鳳氣玄丘太真君九炁丈人，領白素玉女官十人，布在甲身中。
　　九天鳳氣玄丘真書命魔靈幡，連書九尺素繒上，授書佩身。若絕世上居，則書五方色繒。書命魔靈幡，置五方也，則制萬靈，御天魔，致仙官，奉迎太平聖君也。玄都丈人仙科，受佩齋三日，以青帛、鐶三雙，香繒以盟受，傳記太歲年月日，誓以奉法，不淫不慢，不溢不欺，不惡不嫉，行仁累德，存神命真，佩錄者神仙。
　　帶錄後訖此。
　　男受此文初，仍於本命之嶽投書，告靈而度文也。十年即又投如前，三投如前，三投都畢。女受即十年，亦一醮、三醮都竟也。
　　陽朔元年歲在庚寅，九月甲申朔一日甲申，西嶽真人王君，年四十二歲，七月生，今從高晨大師東海青童君，奉受曲素鳳文玄丘太真書憂樂之曲五行上符，謹開五帝五真五仙、五嶽五靈，投書自盟已成真人，奏名東華，定錄天仙，永保元吉，如九天之文。
　　右朱書銀板之上，五枚，安五座，置五板，師向北告靈畢，以板埋於五嶽也。若一嶽之上，亦可各依其方面而埋之。施五座，師北向叩齒三十六通，祝曰：
　　九玄上靈元始天王、五帝玉仙、靈嶽大宮真人，王甲已被三鍊九試，氣骨合真，謹按上吉九天盟文，投書告命，埋簡靈山，自是之後，依俯仰書曲，告下魔王，保舉上真飛仙羽蓋奉迎甲身，上登玉清紫鳳之宮。三告不承，依大真科文，隨違列奏，明按奉行。
　　女受則十年一醮。初一醮度文，當於密室之中，施一座，向北燒香，甘果五盤置位前，寫曲素文，盛以飛羅之巾，置於別案上。師北向，弟子南向，師叩齒三十六通，微祝曰：
　　太清高仙景雲真人、終天大錄太上丈人，今有男真王甲，年如干歲，某月生，謹受曲素憂樂之辭、五帝命魔靈幡、九天鳳文玄丘太真書、五行秘符，謹以上吉之日，奉請高晨之氣下映兆身，願告下五帝五真、五嶽五靈，記某甲玉名，上奏青宮五帝魔王，保舉合真，早得神仙，飛行上清，謁帝晨。三醮之後，如九天玄科太真明文。畢，如此三過，醮則都止。
　　太上曲素五行祕符
　　太極左仙公撰
　　太上告後聖金闕帝君曰：元氣分判，天地開張，陰陽貫位，三五戌宮，玄置六甲，化生五行金木水火土，總御中元，以炁相生，混合成真。後學求仙，不知道源，徒勞存思，損疲形神，積涉無感，望道泯泯。夫欲尋本，當歸其根，失根求生，萬不得全。今故抄集上皇玉文，出以相告，子擇賢而傳。其法寶祕，望不在言，可依明科，承而奉焉。
　　太上曰：五行祕文，與天地同生，混化萬真，總御神靈。天无五行，則三光不明，地无五行，山嶽崩傾，人无五行，身則朽零。故五行混合，相須而生。若有志心，當尋真名，既受其法，天地同根，呼魂召魄，保命役神，修之九年，刻登上仙。
　　夫受曲素訣辭，學上真之道，當知五行父母真君內諱，存以招魂，召以制魄，魂魄長存，真神總歸宮宅，備守形身，便得反於自然。如此剋日遊晏玉清，與炁合真矣。
　　凡修此道，當以甲乙之日，入室燒香，東向存思甲父、乙母二真之神。父諱青甖，著九元碧寶玄冠，翠羽章衣，手執青精保命祕符。母諱浩先，頭作頹雲之髻，著飛青錦裙，手執化生丹霞靈符。二人以符玄授我身，便叩齒九通，祝曰：
　　真君父母，化生二靈，三五反真，與元合冥，外攝遊魂，內固魄精，長居宮宅，无離本形，長與三元，同保玉清。畢，服符，又叩齒九通，咽液三過止。修此九年，洞觀无窮，徹視遠文，逆知吉凶。
　　右青精保命祕符，青書白紙，男先服保命符，後服化生丹霞靈符。
　　右化生丹霞靈符，朱書白紙，女先服丹霞靈符，後服青精保命符。
　　右甲乙二真陰陽祕符，青書上符，朱書下符。常以甲乙日，東向服之，并書素佩身。行之九年得使常陽玉女九人，乘空駕虛，白日登晨。
　　丙丁之日，入室燒香，南向存思丙父、丁母二真之神。父諱樞戶，著朱陽通天寶冠，絳章之衣，手執朱明保身長存祕符。母諱納靈，頭作飛雲之髻，衣丹飛裙，手執中原黃精祕符。來授我身，便三呼二真內諱，祝曰：
　　陰陽變化，二景生真，玉靈反魂，拘魄鎮神，三五混合，无離我身，得保日月，三景齊晨。畢，服符，又叩齒九通，咽炁三過止。修此八年，真靈降見，雲輿來迎。
　　右朱明保身長存祕符，朱書白紙，男先服，後服中原黃精符也。
　　右中原黃精符，黃書白紙，女先服，後服朱明保身長存符。
　　右丙丁二真祕符，朱書上符，黃書下符，常以丙丁之日正中，南向服之，并素書佩身。行之九年，得使赤珪玉女八人，乘空駕虛，白日登晨。
　　以戊己之日，入室燒香，向西南存思戊父、己母二真之神。父諱長卿，著黃華三寶玄冠，衣黃章單衣，手執中元度命保魂祕符。母諱來生，頭作二角頹雲髻，著黃錦飛裙，手執金光自然祕符。來授我身，便三呼二真內諱，祝曰：
　　中元玄紀，攝御四方，化生五炁，混合帝房，拘魂御魄，與形合同，長保天地，歷劫无窮。畢，服符，又叩齒九通，咽液三過止。修此十二年，徹見八方，身化金光，乘虛太空。
　　右中元度命保魂祕符，黃書白紙，男先服，後服金光自然飛符。
　　右金光自然祕符，白書白紙，女先服，後服中元度命保魂祕符。
　　右戊己二真祕符，黃書上符，白書下符。常以戊己之日脯時，向西南服之，書素佩身。行之九年，得使黃素玉女十二人，乘空躡虛，飛行上宮。
　　庚辛之日，入室燒香，西向存思庚父、辛母二真之神。父諱啟明，著九元碧寶玄冠，素羽章衣，手執素靈召神保〔命〕#6祕符。母諱德神，頭作飛雲之髻，衣素飾飛裙，手執玄陰生形上化祕符。來授我身，便三呼二真內諱，祝曰：
　　金精玄注，結炁九靈，流真混金，灌晨身形，使我魂魄，安鎮黃寧，飢食三元，渴飲玉精，乘虛駕浮，遊晏紫庭。仍服符畢，又叩齒九通，咽炁三過止。修此六年，得駕景霄晨，出入紫房。
　　右素靈召神保命祕符，白書白紙上，男先服，後服玄陰生形上化符。
　　右玄陰生形上化祕符，墨書白紙上，女先服，後服素靈召神保命祕符。
　　右庚辛二真祕符。白書上符，墨書下符。常以庚辛之日入室，西向服之，書素佩身。行之九年，得使素靈玉女六人，乘空躡虛，飛行上宮。
　　壬癸之日，入室燒香，北向存思壬父、癸母二真之神。父諱朔靈，著玄晨之冠，皂執單衣，手執通靈長命祕符。母諱法勞，頭作頹雲髻，衣玄錦飛裙，手執飛仙騰化祕符。來授我身，便三呼二真內諱，祝曰：
　　上有九元，化生陰陽，五行各差，金剛反強，三晨寶曜，冠我衣裳，五色流黃，天關開張，上昇玉清，出入帝房。畢，服符，又叩齒九通，咽炁九過止。修行五年，洞視无崖，逆知吉凶，乘虛駕浮，上昇霄晨。
　　右通靈長命祕符，墨書白紙，男先服，後服飛仙騰化祕符。
　　右飛仙騰化秘符，青書白紙，女先服，後服通靈長命秘符。
　　右壬癸二真秘符，墨書上符，青書下符。常以壬癸之日夜半，北向服之，并書素佩身。行之九年，得使太玄玉女五人，乘虛駕空，白日昇天。
　　後聖金闕帝君，奉受太上施用曲素訣辭五行祕書寶訣，即命太極左仙公鑄金為簡，紫筆書文，祕於九天之上大有之宮玉房之內。太上以西華玉女三百人，侍衛靈文，幡七寶之華，流五色之精，金真玄映，散香紫庭，飛霞蓊藹，八會俱生，光曜瓊宮，煥赫玉清，陰陽否而不虧，履億劫而方鮮。匡絡於眾妙，威制於群靈，呼魂召魄，萬神摠還，極微之化，五行之妙真。其文寶祕，不得輕泄，傳非其人。若有至學，欲單佩五行祕符者，亦聽別盟而傳。傳法師與弟子告齋七日，弟子齎五色之繒各五十尺、金鈕五雙，以誓玉帝之宮，師告誓度文。奉受之後，不得冒淹入穢，觸忤道真。輕泄天文，使人見聞，七玄父母長閉地獄，己身十苦八難，萬不得仙，慎而奉行。
　　上清高上玉晨鳳臺向素上經竟
　　#1『書』字原缺，據上下文補。
　　#2『束』原作『來』。
　　#3『剋』原作『冠』。
　　#4『帝』原作『華』。
　　#5『請』字原誤作『諸』。
　　#6『命』字原缺，據下文補。