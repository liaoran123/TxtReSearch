洞真太上八素真經修習功業妙訣
　　經名：洞真太上八素真經修習功業妙訣。撰人不詳，約出於東晉南朝。原為《八素真經》之一，後分出單行。一卷。底本出處：《正統道藏》正一部。
　　洞真太上八素真經修習功業妙訣
　　太極四真人，請問太上大道君曰：受法傳經，言聞之矣，修習階漸，緣何始乎？
　　道君曰：初學之儔，奉經治寫別室几案，晨夜香燈供養存神，朝夕禮拜所受。高上隨緣行之，科法有異，各在經中，或應自口，在乎其人。受學不事朝禮，即犯毀辱屢至，功行不興。必願成真，勿忘朝禮。因緣有礙，日夕不恒。良晨不虧，自有感效。重為子言之，審付其人也。真人稽首，受命奉行。 
　　凡習功業，精尋經誥，受持要戒，諳誦在心，心存意解，行之不疑，不懈不退，精進日新，隨世教化，依時行藏。三洞諸經，更互出沒，順運濟急，勿強違緣，應用高低，不可抑絕。緣宜上下，不可棄捐，當須得中，不可閉塞而強通。通而苟塞，上下及中，顛倒違逆，皆有灾考，不可不詳。大運和時，品依次第，不和之日，各受少分，深淺多少，不得違階，超越由緣，慎勿乖運，精心期真，嚴持戒耳。
　　齋法有十戒：
　　一者不得食含血之物，有生炁并薰卒之屬，唯菜非向生之月得食之。
　　二者平旦啜粥，日中則食，自是之後，有甘肥美味，一切不得復饗。晝則燒香，夜則然燈，燒香不乏須臾，坐起臥息不離法則。
　　三者棄寫因緣，唯道是務。
　　四者思經念誡，洗心精進。
　　五者慈孝一切，愍念悲窮，開示生道，以勸愚民。
　　六者悔謝罪過，求乞生活。
　　七者委捨榮華，所寶在道。
　　八者勞身苦體，為道驅使。
　　九者願除眾痛，十苦八難，免度厄世，為太平種民。
　　十者尊道貴德，心口相副，洗心精進，志求仙儔，承受經戒，不敢虧違，昇
　　度之日，與道合同。
　　高上科曰：監齋法師，從齋之官，誦經行道，上高座讀經一千言，聽得一飲，不在不誦之例。此一條出《四極明科》中篇。
　　高上科曰：夫受星宿正治，及奉受三寶經法，洞真玄經之法，拜署齋法之後，悉應受法難五戒，而不受此五戒者，不得參同齋官繽錄之例。并受真契三一、真一以上，又不受法難五戒者，不得列名上宮，又不得表奏星宿大章。若未受而奏章，仙都無名，露章不被奏御。所以爾者，既無法軌，身不清廉，是故不為奏御。又且星宿之官，不受未戒不廉之師奏事。故有大小科戒之法，明各依承。凡齋有五種之格，如左：
　　第一救急治病，承用天師旨教法。入三元方謝，乞生丐活，自縛泥額，塗炭之法，並在旨教之中。
　　第二靈寶梵行，集賢觀化，修身種福之法，其中又有生死謝罪，責己思愆之法。
　　第三上清仙隱，為七世先亡遷昇之齋，亦隨月修直，善行之法。
　　第四真一守寂，思神吞炁，導引之齋。
　　第五太一神丹，宜祭爐火金液之法，閉房經月之齋。其別隱靜，養神續命，清詠長齋，不在五條之例。
　　又道士、祭酒、男女官，已參受真契，并受上清三洞之經，及星宿治法，為道欲得標名玄都，奏御旨聞，當受玄都法難五戒。其戒文如左：
　　第一之戒，不得不敬於天，不得謂天無神，呼地無鬼，不得輕慢地祇山川大澤，而穿鑿無忌。是謂天地無靈，罪犯無畏。又不得教令人輕慢天地，謂無神鬼。
　　犯此一戒，奪天筭三百。一犯此過，减壽七年，格事七年，責己思愆，立功補過。有殊於先，伏誓三通，然後啟復先位，計功續命。道不負人。
　　第二戒，不得殺害眾生，探巢破卵。又不得教令人殺害眾生，探巢破卵。
　　犯此一戒，奪天筭一百六十。一犯此過，减壽五年，格事五年，責已思愆，立功補過，清善至到。有殊於先，伏誓三通，然後啟復先位，計功續命。道不負人。
　　第三戒：不得行欺巧竊盜，貪心恣惡，規圖人物，奪人志願。又不得教令人為巧竊，貪圖人物，奪人所愛。
　　犯此一戒，奪天筭一百二十。一犯减壽四年，格事四年，責己思愆，積功補德。有殊於先，然後伏誓三通，啟復先位，計功續命。道不負人。
　　第四戒、不得飲酒，外淫略他婦女，淫通不道，因公行私。又不得教令人飲酒歡妻，略他子女，淫通不道，因公行私。
　　犯此一戒，奪天筭一百二十。一犯此過，减壽四年，格事四年，思愆責己，立功補過。有殊於先，然後伏誓三通，啟復先位，計功續命。道不負人。
　　第五戒，不得詛佞嫉毒，妬無道，讒害善人，燌燒人舍。又不得教令人詛佞嫉毒，妬無道，讒害善人，燌燒人舍，破人門戶，以報怨仇。
　　犯此一戒，奪天筭一百二十。一犯此過，减壽三年，格事三年，責己思愆，立功自補。功德有殊於先，然後伏誓三通，啟復先位，計功續命。道不負人。
　　其為道士、祭酒，不受法戒，不慎道行，犯諸法禁，拜表上章既自不聞，至於救解往往無驗。皆是為道無有法軌，淪逮酒肉之考，不慎之至。自從三聖昇化之後，真科沉隱，累遭天地鄙烈；法科零落，舊章不存，縱使祭酒未受法戒，錄籍之上己為總忌，自頃常慎上章，先後云云紛互，天曹不覺驗效者甚多。百中誤有一效，皆是善民告乞，感徹丹善之至，天帝直為擁護，開許所奏，全在性命示，功不在奏章祭酒。而愚癡師輩，或因承吉善之民感徹之心，旁此一效，以為己功，便恐動百姓，求欲非一，不知吞藏之咎，已被糺奏，削其生名，减其壽命，不久奄而至。以小愆目下未即考病，便謂天地寥廓，無校小漏。或中有小功，申延其考愆，目轉多延，不加小考者，併其臟漏罪大，在驅除之例示，必滅之後，方付刀山劍樹之楚，故不數加小考。愚人不知，謂為罪不即被考病，謂天地許之縱恣。又云上天漫漫，不簡小愆，故無考咎。大以專愚推之通日愆咎，轉謂天地無神，有戒之者，專虛妄示，不知已在驅除之例，奄至不期也。天之昭昭，其可欺也。愚人無知，謂道為輕，吾念之痛心，明各詳慎為善，勿為貪濁，罪坐不輕也。
　　高上科曰：道士、祭酒男女，受真至法，并受上法寶經，星宿正治，位次真一以上，并伏法受真好向之賢，亦不可不參受法難五戒，及因緣大戒。既受至法，不受此五戒，名故不上仙都丹簡，墨籙玉曆無名，三官白籍鬼名不除，滅度之後故為下鬼，魂不得仙，考對無已，殃及子孫。其道民別有精誠否泰之驗，不在此條中，紀在墨籙上篇後也。
　　高上科曰：夫學道宜精勤，立功補過，以贖先亡七祖罪請，并又為家門及一身進上仙名，去離十苦八難之中。當受法難五戒，立功建德，求上名仙都玉曆，削除三官白簿死籍。汝等為道徒，受大法內外真契，積歷年載，而用行不合自然，又不受法難五戒，身犯酒肉貪穢，道行無法，故犯愆惡，亡筭减命，死為下鬼，不免刀山劍樹之楚，塗酷之心，為之痛心痛心。汝曹為道，明依法戒，奉行三年不倦，尅獲延年，天筭加益。天曹一年三考墨籙，計功益筭紀，司命奏上，分別善惡，即度功德著左契，犯惡非度著右契，事有炳然。道不負人，但人信真者少，罪法犯戒者多，故罹罪坐愆爾。明各慎之，慎之為善。
　　凡為道士、祭酒、男女官，受真法，請求仙度，延續生命，并行戒法，立功補過，醫治百姓，表章旨御者，當由修練齋直，奉受法戒，不違科制，舉向從願，計功昇度，祿壽不訾也。
　　高上科曰：其有出自貴分，雖不受此戒之文，用行已合自然，不須復受科戒。自古及今多有此人，然今時百中獲有一耳，不可准以為例。要標其德行合科戒者，自非抗志絕尚之人，故須科戒成生道業，如此不可不宣告戒制也。
　　高上科曰：凡欲學道求真，於世立功建德，紀名上天，昇度仙官者，當受法難五戒，依法戒行道三年，功立真名，然後表上仙都，紀在丹簡，上諱玉曆，仙籍名立，司命宣勑五嶽，告下三官，紀知真人，削滅三官死籍白簿，除去鬼名，然後正可得為修學道士、祭酒爾。如此真名勤在仙都，所奏無不徹聞。既不受戒，又不精苦，仙都無有功名，表章啟奏悉備停奏，是為道行無聞，徒損民人敬向紙筆、香油之費，更受吞藏酒肉之考，魂神常被訟對，凡向不利。或有冒法未被考坐，或是卷首三官未有死籍，常見好事，惡事未至者；或是宿有冤對，考官故迷其心，罪并重論，故不被小考，近使臟滿，併入驅除夭終之也。豈不痛哉痛哉。始學道士、祭酒、男女官，汝曹欲修命，清苦求真，并制鬼治病，立有驗效，為百姓所崇，當受法難五戒。既受戒，仙都便以紀名，修勤三年，不犯法目，司命列奉，上白天帝，紀名玉曆，便，受真人之散號，能制鬼治病，無不明效。如此之善，可不修乎。
　　道士、祭酒、男女官，欲修學制鬼治病，當受太上中臺成生五戒。既受此戒，仙都正位，丹簡有錄，功勤三年，標名上勒玉曆，天帝曹即考校功勤，勒山川五岳四瀆三官錄紀，知汝曹精進積感之功，名標玄都天神、玄都地祇所欽，百鬼所伏，救治表奏上達，汝曹徒受中外大事，真一之妙，不受法難，不慎五戒，則仙都無位，玉曆無名，身受祭酒藏穢之罪，五岳四瀆三官鬼神所不敬畏，章奏寢⺻不被呈御。坐其好走里巷，貪濁毀辱，不知改忤，違科犯忌，司命隨事糺奏，减奪壽筭。既為人師，冒法小事，不足數考，蒙其知悔，故并之重論。今人愚癡，謂為愆目下未病，便言天地不知其罪，又云無神，不知陰考已奏。既有冤對小事，故不數奏者，欲積其臟滿，併在驅除之例爾。如此死名已定，不復小考，奄被大除，夭折當世，不終三壽，罪目兼重，復加刀山火霍之楚，死為下鬼，長被痛毒，當可言乎。汝輩受真，外欲立功救治，欲練氣三元，養神續命，當訪求明師，奉行法戒，勿貪酒肉，沉湎相逐不軌之事，過無大小，悉受糺奏。唯晨夕齋直，積功補過，仰希玄澤，停年住考爾。如此延續性命，還其年筭，與之更始，功過相補，細而不漏。汝曹明各慎之，慎之修練，保得長在不朽。
　　高上科曰：道士、祭酒、男女官，汝欲修鍊太清神丹，并練三元牝牡之術，冥身山澤，思仙養志者，先受成生五戒。又經七試九鍊，摧性忍弱，被人凌辱，不以怨耻者；又不以外想邪心，靜神專一者；又當忍受饑寒，委辱不恚不墜者；又當積勤立功廣大，濟度厄急，拔度死命，受更生之始者；又當簞食精苦，陰德廣著，天未報功，不敢希望者；勳義感徹，積勤之大，身嬰困弊，遠近無問，不敢自悼者；弘惠流布，更被曲辱，不以為害，皆此智德大矣。其德有五，自非冥心篤好，不能立此行也。是故有五德之號，其至甚重大矣哉。
　　學道積年，乃經十折九辱，穢惡橫加，猶懷慊恪忍弱之仁，此為一智。
　　強行廣博，好尚內外，導養三元，五神不傷，邁而不衰，容色不悴，是為有恆，其為二智。
　　尚修不退，周流八方，一清一沉，一濁一浮，勤功世間，不紀不名，積德不已，敢以為勞，其為三智。
　　陰結藥氣，含德養性，展轉九年，中至二十四年，上至三十二年，積苦效勤，而橫被曲折，愍念不計，恬靖自居，恆無功可紀，更懷憂切，其智四矣。
　　為道既無世功相及，少修師教，伏勤師門，而中遭禍構，散蕩弊真，經十折萬忍，猶懷頤頤，不硎於口，其智五也。
　　高上科曰：凡人學道，守心貞一，施行善篤，終未感悟，又經歷七試九折，心無恚退，奉行五戒，合於五智，不違法戒，不虧經教，幽靜恬和，行及無為，久染風塵，曲辱不計，遭逢凶橫，叩搏乞過，累遭轗軻，不以為恚，殊更施惠自幸，布乞於人，恆懼失先功勤，恐宿緣深重，收致不利，有此巍巍之德，勳著曠大，不名為勞，清淨丹苦，殊更堅恪，懼墜淵谷，不朝則夕，如此之智，真為厚大。德行如此，正可以立道行，行之五年，恬然無欲，可得投身林隱，託命巖藪。汝等求道修命，延壽人間，當先處曲室，和神養志，導練三元，積勤專到，上感靈真，身被灾咎，不求申論，曲辱不利，歡心頤頤，不以為否。行此五戒，成生五智，道行清潔，剋功巍巍之重，未敢希報、反更勇猛精進，常所未能相及。其功既積，何求不得，何願不合，何叩不聞，何志不成耶。
　　高上科曰：仙有九品，術有三十六門，又有百二十禁法，皆延生之原要。未有依科求志，苦到而不獲者乎。但患人修學無勤，思道不專，執無恒，無有同心志契者，道安可修乎。但聞朝施暮望，輕忽正教，謂無靈感，多有慳貪媾辱，淪逐酒肉之座，無志精苦於玄元，施為混錯，罪磐於天府，魂思閉擊，考楚於地獄，未蒙判析，故宜深思自改，勤施德專，以求真明之效。有智之人，聞而行之，奉慎五戒，不亦妙乎。
　　小齋法，主人供一賢德，一日一人長錢一百，米菜茶果蜜薑之屬。
　　中齋，千食供，一人一日長錢二百，米菜香花燈燭茶果蜜薑之屬。
　　右二件，計人請齊官，人率增之。
　　又一條，其困病祈請齋，菜食如小齋之法。
　　靈寶延年齋，千食隨主人供，唯不得殺生犯科爾。
　　上清轉經清寂山林長齋，米菜服食菜食為恆，不在錢數之料。
　　右五等如品格。
　　太一閉房舍丹藥百日大齋法，不在錢限之例。古者盟誓金綵之屬，今以丹青四十尺，金環一雙代之也。
　　洞真太上八素真經修習功業妙訣竟