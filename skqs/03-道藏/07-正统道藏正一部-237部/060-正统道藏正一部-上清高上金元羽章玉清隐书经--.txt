洞真高上玉清隱書經
　　經名：洞真高上玉清隱書經。簡稱《玉清隱書》。撰人不詳，約出於東晉。係早期上清派重要經典。原本有四卷八篇，後分作四種。即：《上清太上玉清隱書滅魔神慧高玄真經》三篇；《上清高上滅魔玉帝神慧玉清隱書》三篇；《上清高上滅魔洞景金元玉清隱書經》一篇；《上清高上金元羽章玉清隱書經》一篇。底本出處：《正統道藏》正一部。
　　上清高上金元羽章玉清隱書經
　　如是羽章玉清隱書萬靈隱音，高上玉帝藏之玉清上宮瑤臺瓊房之內，侍經蘭庭玉女安綠梵、皇明基等七百人，北漠金仙玉童齡慧聰、王定雲等五百人，執夜光寶明，常散三氣返香之華，以拂神經之上品。是五帝萬仙衆聖，一月皆三登玉清上宮，散香朝真，禮於神經也。
　　北臺金玄洞微玉清消魔大王，生乎始劫之中，二儀分判，三象植靈，天地翳莽，幽幽冥冥，正誕於北漠廣寒之庭，平丘中域寒谷之濱，元為我父，玄為我母，始結我身，以三氣為字，諱曰： 。我脫落紫胞而六眼煥精，竦身九千萬丈，體生百變之光，七元交絡，洞暎玉形，三景待以朗曜，日月為之開明。於是受命高上玉皇，授以金真玉光紫文丹章，玉璽鳳函命魔靈幡，封掌九玄，總領五岳，檢攝北酆，匡正三五，馘斬六天，受任上宮，威制萬靈。太上以瑤臺玉女七千人，金仙玉童二千四百人，執華散香，侍衛於王，金頭巨獸備於玉闕，治北帝寒鄉廣靈之宮，時乘碧霞九色流鈴飛輿紫蓋，從桑林千真，上昇太虛，遊冥玉清，東詣青華，校定方諸，西遊龜山，定錄天真，南方之洞陽南極上元，削死注生，勒籙安昌，中禮金闕太上玉京，受事於無極，總司於五方，典生死於圖籍，制群妖於北酆，上統無上，下領無淵，五嶽四漬十二河源萬仙羣靈，莫不咸隸於王焉。
　　消魔大王治天北廣寒七寶宮下，領北羅酆山，山在北方癸地，高二千六百里，周迴三萬里，其山并有七寶珠宮，皆鬼神所住。山下有萬丈之谷，名曰丘寒之泉，則是鬼神之獄，北帝大魔王即住在山上紂絕陰天宮中。有大魔王，姓宛躬，諱 產生，官屬三萬八千人，名悉隸屬於消魔大王。凡後學成仙，消魔大王皆使大魔王保舉列言，然後乃得飛行上清。大魔王常欲敗人之學，惡人得仙，得仙便成大魔王之上真，故學常為大魔王所試，多有不過，皆是大魔所敗。學者有知大魔王秘名，所住宮府，則不被試校，亦自然得保舉於上清也。兆為學常當誦消魔王百神之咒，則禳於大魔之試，魔試既滅，真靈尅降，得見真形，便白日飛騰，上昇玉清之宮。大魔王衣玄文之裘，頭戴橫天之冠，腰帶龍頭之劍，常乘羽輸之車，飛行雲中，常作謠歌，有三千言，亂敗於後學。故太上具書其曲，在消魔寶真經中，有知其曲，則試敗不行，無復有傷壞之患。
　　東方青帝大魔王，姓迫落，諱 萬形，頭戴橫天之冠，衣青羽之裘，腰帶青綬虎頭肇囊，或著絳章單衣，或化為青赤二色之光，領官屬九千人，住在東方安大堂鄉納善之世。常以春分之日，乘青輪羽車，飛行雲中，遊宴五岳，試敗學仙之人。凡修仙之道，當以此日入室西向，誦玉清紫道虛皇上君消魔咒一遍，則天魔自滅，又不被試。九年則致紫道虛皇上君降形於兆身，修行自致感應，仙道自成也。高上玉形之道，輕泄滅身亡命。
　　東方青帝玉司君，常於春分之日，攝東方青帝大魔王，上詣鬱悅那林昌玉臺天紫閣之下，受事於玉清紫道虛皇上君也。當此之日，亦應誦消魔智慧百神咒一遍也。
　　西方白帝大魔王，姓鄧，諱 兒呼，頭戴橫天素冠，衣白羽之裘，腰帶素靈之綬五色虎頭肇囊，或著皂紋單衣，或化為老嫗，巾白巾，手執金板，或化為紫蒼二色之光，領官屬七千人，住在西極福堂州盛行之世。常以秋分之日，乘白輪羽車，飛行雲中，遊宴五嶽，試敗學仙之人。凡修仙之道，當以其日入室南向，誦玉清翼日虛皇上道君消魔咒一遍，則天魔自滅，又不被試。一十二年，則致翼日虛皇上道君降形於兆身，修行自致感應，仙道自成也。高上玉祕之道，輕泄身滅鬼官。
　　西方白帝玉司君，常以秋分之日，攝西方白帝大魔王，上詣高桃厲沖龍羅天玉闕之下，受事於玉清翼日虛皇上道君也。當此之日，亦應誦消魔智慧百神咒一遍也。
　　南方赤帝大魔王，姓赭，諱 上桓，頭戴橫天朱冠，衣青羽之裘，腰帶丹靈之綬虎頭肇囊，或著黃羅之衣，或為人頭鳥身，身如鳳凰，或化為玄黃二色之光，領官屬八千人，住在宛梨城境弃賢之世。常以夏至之日，乘赤輪羽車，飛行雲中，遊宴五嶽，試敗學仙之人。凡修仙之道，當以其日入室北向，誦玉清昌陽姬虛皇高元君消魔咒一遍，則天魔自滅，又不被試。一十八年，則致昌陽姬虛皇高元君降形於兆身，修行自致感應，仙道自成也。高上玉祕之道，輕泄滅身。
　　南方赤帝玉司君，常以夏至之日，攝南方赤帝大魔王，上詣碧落空歌餘梨天朱閣之下，受事於玉清昌陽姬虛皇高元君也。當此之日，亦應誦消魔智慧百神咒一遍也。
　　北方黑帝大魔王，姓梟，諱 搖公，頭戴橫天玄冠，衣玄羽之裘，腰帶玄靈之綬虎頭肇囊，或著青紗單衣，或為人身蛇頭，或化為青白二色之光，領官屬五千人，住在鬱亶野清靜之世。常以冬至之日，乘黑輪羽車，飛行雲中，遊宴五嶽，試敗學仙之人。凡修仙之道，當以其日入室西南向，誦玉清七靜導生高上虛皇君消魔咒一遍，則天魔自滅，又不被試。十五年中，則致七靜導生高上虛皇君降形於兆身，修行自致感應，仙道自成也。高上玉祕之道，輕泄滅命。
　　北方黑帝玉司君，常以冬至之日，攝北方黑帝大魔王，上詣迦摩坦婁于翳天玄閣之下，受事於玉清七靜導生高上虛皇君也。當此之日，亦應誦消魔智慧百神咒一遍也。
　　西北方浩帝大魔王，姓光明，諱 法明，頭戴橫天紫冠，衣紫羽之裘，腰帶紫綬虎頭肇囊，或著白紗單衣，或為女子，作飛雲髻，手執金杖，或化為紫白二色之光，領官屬萬人，住在西北福德之野延賢之世。常以立冬之日，乘紫輪羽車，飛行雲中，遊宴五嶽，試敗學仙之人。凡修仙之道，當以其日入室東南向，誦玉清太明虛皇洞清君消魔咒一遍，則天魔自滅，又不被試。十二年中，則致太明虛皇洞清君降形於兆身，修行自致感應，仙道自成也。高上玉祕之道，輕世滅身。  
　　西北方浩帝主司微君，常以立冬之日，攝西北方浩帝大魔王，上詣扶刃蓋華浮羅天紫閣之下，受事於玉清太明虛皇洞清君也。兆當此之日，亦應誦消魔智慧百神咒一遍也。
　　東南方昊帝大魔王，姓方生，諱 灾展，頭戴橫天黃冠，衣黃羽之裘，腰帶黃綬虎頭肇囊，或著紫紗單衣，或為人頭蛇身，口銜素綬，或化為蒼綠二色之光，領官屬六千人，住在東南元福田用賢之世。常以立夏之日，乘黃輪羽車，飛行雲中，遊宴五岳，試敗學仙之人。凡修仙之道，當以其日入室西北向，誦玉清始元虛皇太霄君消魔咒一遍，則天魔自滅，又不被試。十五年，則致始元虛皇太霄君降形於兆身，修行自致感應，仙道自成也。高上玉祕之道，輕泄滅身。
　　東南方昊帝主司微君，常以立夏之日，攝東南方昊帝大魔王，上詣具渭耶渠初默天黃閣之下，受事於玉清始元虛皇太霄君也。當此之日，亦應誦消魔智慧百神咒一遍也。
　　東北方倉帝大魔王，姓邵，諱 無量，頭戴橫天青冠，衣青羽之裘，腰帶青綬虎頭鞶囊，或著綠紗單衣，或龍頭人身，手執青節，或化為火精，領官屬九千人，住在福集都長安之世。常以立春之日，乘蒼輪羽車，飛行雲中，遊宴五岳，試敗學仙之人。凡修仙之道，當以其日入室西南向，誦玉清七觀無生虛皇金靈君消魔咒一遍，則天魔自滅，又不被試。十年，則致七觀無生虛皇金靈君降形於兆身，修行則自致感應，仙道自成也。高上玉祕之道，輕泄殃連七祖，己身亡命。
　　東北方蒼帝主司微君，常以立春之日，攝東北方蒼帝大魔王，上詣冲容育鬱敵沙天青閣之下，受事於玉清七觀無生虛皇金靈君也。當此之日，亦應誦消魔智慧百神咒一遍也。
　　西南方黃帝大魔王，姓五烏盈，諱 通勃，頭戴橫天綠冠，衣綠羽之裘，腰帶綠綬虎頭肇囊，或著黃紗單衣，或為一人九頭，手執金戟，或化為紫皂二色之光，領官屬七千人，住在西官延福鄉仁靜之世。常以立秋之日，乘綠輪羽車，飛行雲中，遊宴五岳，試敗學仙之人。凡修仙之道，當以其日入室東北向，誦玉清八觀高元虛皇停景君消魔咒一遍，則天魔自滅，又不被試。九年則致八觀高元虛皇停景君降形於兆身，修行自致感應，仙道自成也。高上玉被之道，輕泄被考滅身，殃及七玄。
　　西南方黃帝主司微君，常以立秋之日，攝西南方黃帝大魔王，上詣單緣察寶輪法天紫閣之下，受事於玉清八觀高元虛皇停景君也。當此之日，亦應誦消魔智慧百神內咒一遍也。
　　八方大魔王，皆與六天同生，而其官屬皆有萬衆，遊行則從鬼兵，幡蓋麾節，五色玄黃，飛行雲中，或在五嶽，下歷八間，妬害仙道，試敗學仙之人，不欲令得仙，故高上八帝君，以消魔神咒威而制之。學者徒知上皇至諱，不知天魔之名，仙道終不得成。有知魔王祕諱，而以神咒制之，魔王便自連名保舉，列言於玉清，仙道無不成也。其法玄妙，高上藏之於幽匱七寶金堂，萬劫一宣，自無金名玉字，列圖帝籍，終不得見其文。有得此法，不學自仙，高上以左官執殺侍衛，檢慢輕泄非真，七祖充責，己身滅命，幽執三塗，萬劫不原。
　　玉清消魔大王金玄百神內咒隱文
　　高虛撫閒，四氣肅恭，玄玄八會，金磬朗空，玉慧逸霄，洞微發衝，四景敷靈，六度休沖，鍊化合變，飛步霞峰，高會玉清，三元上宮，朝宴九帝，八朗丹窗，明上開道，七元煥通，清波遐鏡，精散玉房，高真森羅，鬱若流光，金仙執華，素靈散芳，飛天巨獸，備衛玉皇，二象停虛，三暉翳昏，神符萬變，七星交奔，九帝顯蓋，徘徊洞門，峨峨高虛，巍巍德尊，混生萬化，陰察聖源，檄命五帝，徵召上元，消魔變威，迴風迅雷，掃除妖祟，收攝魔群，束精捕靈，受命帝君，有罪者戮，有功者原，勒名三天，主司大神，金玄玉慧，皆如玉文，鬱羅廣都，兆生私存，玄幄總命，乘空無輪，百神之宗，日發易遷，悟達之門，度法含光，運長彌劫，速離開神，華寢明賓，皆是北酆魔王，謠歌玄音，亂我雲營，仙按名檢，察付玉晨，高上之命，悉如太真。於是五老策轡，高秀皇庭，羽裙玉袂，錦帔流鈴，金冠紫佩，日華吐精，靈光曜輪，八暉玄清，五帝翼輿，輔輔四明，洞天盼觀，妙景雲營，天扉解關，靈禁開明，翱騰紫霄，八塗合冥，道妙遠暢，遊夢上清，七聖同符，理命長生，三迴五轉，拔度七星，太一務猷，勒錄仙庭，凌梵履昌，五氣合并，十絕牢張，開度丹名，玄母歡熙，永保常生，白元無英，日會黃寧，五老齊契，枝秀華榮，保錄南仙，莫不胎嬰，三氣觀光，金仙浴形，朽尸騰飛，上昇三清，太一校魔，天元攝精，滅試消凶，不得妄生，六師揚電，放擲火鈴，威振八界，十方肅霐，龍飛鳳翔，上披四明，丹文錄字，金書羽經，世保景龍，運契仙庭，九真纏綿，上願尅成，制魔保舉，飛登玉清。
　　消魔金玄百神內篇，皇上寶祕，藏之瓊宮，授於上聖，不傳下仙，有金名玉字，列圖朱軒，胃藏生華，當得此文，修行萬徧，駕景乘雲，飛騰三清，出入帝晨，上開七祖，解拔宿根，度生錄於南宮，保紫胞於胎元，攝生道於十方，命玉慧於金房，希靈霞於妙感，撫八會於九空，爾乃招真景以曲降，覩神顏於玉皇，期徽章於蘭庭，制天魔於北酆。
　　凡行此道，常以八節及本命、太歲之日，轉經行道，履行名山，皆當北向，叩左齒三十二通，切聲而誦篇。誦詠一篇，神朗氣清，天魔滅景，仙道自成。輕泄此法，七祖充責，己身亡命，終不得仙。
　　玉清紫道虛皇上君鬱悅那林昌玉臺天中消魔智慧咒隱文金玄羽章
　　玉天四張，八世高靈，二羅煥落，玉慧洞清，金唱虛音，振響紫瓊，百和結真，檢制魔名，三波夷恬，瀆格賈生，吐毒納善，嘯命鬼兵，北酆不拘，放浪雲營，玉帝唱嘯，羣魔摧傾，六天滅景，三道布靈，皇上散暉，我道已明，太一勒籍，務猷保生，公子度符，拔解七星，五苦咸散，朽骨仙榮，滅試保真，羽服鬱青，帶金佩玉，交落流鈴，迴合玉霄，同入黃寧，萬禁開塗，飛騰紫庭。
　　玉清翼日虛皇上道君高桃厲沖龍羅天中消魔智慧咒隱文金玄羽章
　　高桃奕奕，龍羅昂昂，金暉騫張，四明煥光，景雲秀虛，朱蘭洋洋，玉房紫階，交雲四通，離羅翼翼，神宇堂堂，金靈曜虛，暎帶神王，五老八景，上合牢張，神昌玉慧，嘯朗發空，飛精羽蓋，儛輪空洞，三入北清，二謁上宮，勒命北帝，檢攝魔王，斬滅六天，嚴劫北酆，束精縛妖，受事玉皇，玃然飈蝭，萬萬皆崩，道布三真，成我仙公，陵梵履昌，守固絳宮，司命保筭，丹書南昌，解拔七玄，腐骨更蓊，起度三塗，翱翔霄峰，滅試召靈，消魔同功，道合帝一，乘景策龍，飛登高桃，龍羅天中。
　　玉清昌陽姬虛皇高元君碧落空歌餘梨天中消魔智慧咒隱文金玄羽章
　　北帝放大魔，謠歌繞雲陳，氛氛翳空洞，蓊蓊亂天真，飛行九玄霞，肆羣數萬千，乘虛叅天氣，試或干我仙，高上命玉慧，羽章朗金玄，十絕迴朱景，神唱自成真，靈幡徵萬魔，肅若風拂塵，束精滅賈生，封檢北酆山，皛配祆端，絕景消魔篇，五老度符籍，司命定命年，幽寥伯吏車，合景鍊我身，靈暉暎帝席，携提高上人，赤子招神公，降致八帝賓，飛登碧落庭，飄諷入三便，拔解五苦根，返胎生七玄，朽骨皆昇飛，同入虛无煙。
　　玉清七靜導生高上虛皇君迦摩坦婁于翳天中消魔智慧咒隱文金玄羽章
　　七靜乘劫迴，飛虛入北元，隱息洞清館，曖曖陵景雲，飛行盼陰房，日月植靈根，推度三象運，七星煥以分，天魔橫雲宮，穢氣何紛紛，宛勒當道生，稱為大魔羣，謠歌蓋空洞，亂惑學仙門，虛皇命八帝，上披于翳關，金玄朗玉慧，清誦消魔篇，催檢攝北帝，上對玉清君，束魔滅祆試，悉如九天文，洞陽鬱靈標，閉固死户源，解胞散滯血，百節生正神，正神輔我身，制魔命長存，靈福充七祖，返胎生來仙，保真迦摩天，世為道德尊。
　　玉清太明虛皇洞清君扶刀蓋華浮羅天中消魔智慧咒隱文金玄羽章
　　飛皇盼雲輿，洞清暎浮羅，玄湄散朱軒，朝靈朗太霞，汎真玄霄上，晃晃曜景華，三清保劫用，同此億椿柯，蕭蕭乘神清，握節檢天魔，五老徵北帝，收攝鬼神家，赭鄧掩天真，壅塞萬仙阿，金玄洞玉慧，羽章滅謠歌，命篇束群祆，受事詣消魔，携仙迴帝席，汎此玄津波，秀朗寶太暉，真人互翻葩，五靈度符籍，延昌固命柯，保我萬劫功，誰測天紀多，七祖上生天，解脫度幽羅，洞清滅仙試，身飛昇玄都。
　　玉清始虛皇太霄君具渭耶渠初默天中消魔智慧咒隱文金玄羽章
　　皓暎太霄，乘虛而迴，金華曜晨，龍景空飛，玉仙俠侍，五老扶麾，太陽啟津，七元煥開，五帝齊真，三景徘徊，宴輪雲房，上披朱機，徵命八天，總攝四垂，萬靈束帶，受事太微，擔天折額，承間吐威，謠歌飛空，試惑我懷，勒名北帝，檢剪無遺，神真出遊，天地傾摧，羣魔降伏，仙仙皆飛，沖成曲文，與我同暉，元父玄母，萬神總歸，超步玉霞，身登金梯，拔出三塗，七玄散披，保仙太霄，福慶巍巍。
　　玉清七觀無生虛皇金靈君沖容育鬱敵沙天中消魔智慧咒隱文金玄羽章
　　沖虛暎晨燈，暐曗廣陵堂，寶雲扇九嶺，玉房坐虛皇，紫賓表玄籍，迴風孩道康，金符召渡卿，靈幡攝魔王，器霐滅萬試，合仙成我功，于景寶命生，運珠守上官，靈灌七關府，返老化嬰童，拔出地户難，保此日月光，七祖離幽夜，受福南極房，金符入玄室，身飛昇沖容。
　　玉清八觀高元虛皇渟景君單緣察寶輪法天中消魔智慧咒隱文金玄羽章
　　渟景輪法天，八觀暎玉清，飛華落散景，返香流金庭，虹暎煥玄臺，三帝合啟明，蕭刅侍金門，保此累劫生，北元促天運，杖幡徵五靈，禁閉北酆宮，宴麾檢雲營，高上觀八荒，謠歌從何生，郁育鼓洋道，稱號灑八冥，羽書攝羣祆，金玄束萬精，魔王並受事，滅試消魔經，玄命應符會，五帝勅己清，公子執五符，太一固我形，三元標籙籍，刻書東華瓊，七玄皆昇飛，同歡八觀庭。
　　消魔智慧咒金玄隱文，皆結飛玄自然之氣以成其章，煥乎八天之上，鬱乎玉清之中，制魔定真，滅試招仙，金音逸朗於紫虛，玉慧振響於霞庭。故高上浮輪以嚴試，虛皇策轡以觀真，輔玉仙以侍衛，命五老以檢靈，上標玄妙之貴行，下崇巍巍乎難稱，福慶充於玄葉，重廕流於種躬，朽骨蒙其玄賴，受更生於胎仙，高難可名，神難可宣，故上聖置篇，稱為隱文焉。八天虛皇帝君受之於九空，以傳玉清玉帝君消魔大王，大王以傳五帝上真君，以傳高上玉皇君，高上玉皇君以傳太帝，太帝以傳太上大道君，太上大道君以傳太微天帝君，太微天帝君以傳後聖九玄金闕帝君，帝君以傳上相青童君。皆真真相承，集為靈文，依科皆七千年聽傳合仙之人，自無金名帝圖，錄字上清，不得妄宣。輕泄此道，殃及七祖，己身亡命，明慎而奉焉。若有簡名紫臺，應得此文，當以信立心，交齎上金八兩，丹錦八十尺，紫紋六十尺，師與對齋八十日，或二十七日，告盟而傳。無盟而輕泄，則愆天信，罪延七祖，殃鐘後嗣，世世盲聾，身不得仙。
　　修行此道，每至八節之日，當隨節各誦一遍。又以本命、甲子、太歲之日，及當登齋行道，誦經三十九章、雌一五老寶經，玄母八門行間十二上願，悉當並誦八天智慧咒一遍。若遊行名山，或之方面，求神仙之道，當隨方誦一遍，然後行事。如此萬試自滅，魔王敬護，所向皆合，所作尅成，真人降形，致自然靈藥，身暎玉光，神仙內唱，飛行上清。
　　玉清鬱悅那林昌玉臺天九暉太晨隱書金玄內文
　　文始先生所佩，以傳鬱絕真人。凡修神仙之道，當以白書青板上，置東方，以滅東方青帝大魔王官屬，招致東方仙官。行之九年，則青真上聖皇上丈人降形於兆身，役使仙官，取自然靈藥。又以白書青繒佩身，行來東方，則致安大堂鄉納善之世界大魔王，束帶稽首禮迎，仙官侍衛。入東嶽，則致青雲羽蓋。九年飛行上清宮。無此文，不得妄行東方青帝之道，輕召青帝仙官，則為大魔所傷，失真被殃，終不成仙。
　　玉清高桃厲沖龍羅觀靈元晨隱書金玄內文
　　九老仙都所佩，以傳廣靈丈人。行神仙之道，當以赤書白板上，置西方，以滅西方白帝大魔王官屬，招致西方仙官。行之十二年，則白景素靈七聖金靈君降形於兆身，役使仙官，取自然靈藥。又以朱書白繒佩身，行來西方福堂州盛行之世界，大魔王束帶稽首禮迎，仙官侍衛。入西嶽，則致素雲羽蓋。十二年飛行玉清宮。無文則不得妄行西方白帝之道，及入西嶽輕召白帝仙官，則為大魔王所傷，失真被殃，終不成仙也。
　　玉清碧落空歌餘梨天總晨九極隱書金玄內文
　　玉清高上元君所佩，以傳南極上元君。行神仙之道，當以黑書丹板上，置南方，以滅南方赤帝大魔王官屬，招致南方仙官。行之一十八年，則洞陽丹靈上真景君降形於兆身，役使仙官，取自然靈藥。又以黑書絳文佩身，行之南方宛梨城境弃賢之世界，則大魔王束帶稽首禮迎，仙官侍衛。入南嶽，則得南極寶書，致丹雲羽蓋。一十八年，飛行玉清宮。無此文，不得妄行南方赤帝之道，及入南嶽輕召赤帝仙官，則為大魔所傷，失真被殃，終不得成仙也。
　　玉清迦摩坦婁于翳天杳曜旋根隱書金玄內文
　　九天真王所受，以傳太上道君。行神仙之道，當以黃書黑板上，置北方，以滅北方大魔王官屬，招致北方仙官。十五年，則致北極玄上玉真君授兆高上寶書，役使仙官十五人。又以黃書皂文佩身，行之北方#1鬱亶之野清靜世界，則萬靈束帶，魔王稽首禮迎，仙官侍衛。入北嶽，則致玄雲羽蓋，飛行玉清宮。無此文，不得行北方黑帝之道，及入北嶽輕召仙官，則為大魔所傷，被殃失仙。
　　玉清扶刀蓋華浮羅天玄景晨平隱書金玄內文
　　太素三元君受之於元始天王，以傳太和玉女。行神仙之道，當以紫華書黃板上。置西北方，以滅浩帝大魔王官屬，招致西北福德之野延賢世界仙官。十二年，則致上官玉女降兆寢房，授兆神真之道。又紫筆黃紋上佩身，行之西北延賢世界，則萬靈束帶，魔王稽首禮迎，得乘飛雲羽蓋，遊行玉清宮。無此文，不得輕行神仙之道，呼召仙官，則為大魔所傷，身沒失仙。
　　玉清具渭耶渠初默天合暉晨命隱書金玄內文
　　扶桑大帝受之於太霄真王，以傳太微天帝君。當以黃筆書蒼板上，置東南方，以滅昊帝大魔王官屬，招致東南方福田用賢世界昊帝仙官。十五年，則致玉女二十四人，給兆驅使，取自然靈藥飛行之丸。又以黃書綠紋上佩身，行之用賢世界，則萬靈束帶，魔王稽首禮迎，得乘綠雲羽蓋，飛行玉清宮。無此文，不得輕行神仙之道，呼召仙官，則為大魔所傷，身被大殃，不得仙也。
　　玉清冲容育鬱離沙天齊暉晨玄隱書金玄內文
　　西王母受之於北極皇上先生，以傳赤精上真君。當以青書紫板上，置東北方，以滅蒼帝大魔王官屬，招致東北方福集都長安世界蒼帝仙官，十年則致仙童十八人，給兆驅使，取自然靈藥，高上飛玄羽章。又以青書生紫紋上佩身，行之東北長安世界，則萬靈束帶，魔王稽首禮迎，得乘紫雲羽蓋，飛行玉清宮。無此文，不得輕行神仙之道，呼召仙官，則為大魔所傷，身被大殃，不得仙也。
　　玉清單緣察寶輪法天高上龍煙隱書金玄內文
　　後聖九玄金闕帝君受之於高元虛皇停景君，以傳上相青童君。當以黃書綠板上，置西南方，以滅黃帝大魔王官屬，招致西南方延福鄉仁靜之世界黃帝仙官，九年則八帝侍真玉仙降形於兆身，授兆飛仙靈藥，七十四變光鍊化兆身也。又以黃書綠紋之上佩身，行之西南延福鄉仁靜世界，則萬靈束帶，魔王稽首禮迎，三元降下飛輿瓊輪，迎兆登三元之房也。無此文，不得輕行神仙之道，呼召仙官，則為大魔所傷，滅身失仙也。
　　玉清八天中隱書金玄內文，生於元始之先，結飛玄之氣以成於玉文，即玉清天中之書也。字方一丈，煥明太空，制魔滅精，召神攝靈。故上聖相承，受之以威神。此文隱藏，不傳於世，自無金名蘭臺，玉字紫房，不得見聞。得有其篇，高上給以玉童十二人，玉女八人，侍真典經，防衛有文者身，糺於漏慢。輕泄則七祖受責於地獄，己身被考於三官。鐘山虛無子受之於黃老君，佩身九年，內外暎徹，隱文自明，羅列一形之中，光曜九府，照明十方，身所佩本文飛入八天。至開光元年正月一日，於鐘山脫身，隱文以傳鬱靈真人鮑世玄。世玄即秦穆公侍郎，今受號為鬱絕真人，治在九疑山洞室之中。後聖九玄金闕帝君，下為周師，改號為老子，以八天隱文授於幽王。幽王自謂居自然之運，代五帝之氣，錯陰陽之化，不崇天文。老子知周文衰，收文而去周西度，制作教化，遇關令尹喜，喜心結紫絡，面有圓明，項帶承天，背負七元，金名表於玄圖，丹札係於紫房，氣叅太微，觸形合真，即為述道德經上下二章。於綠那之國，老子張口，於是隱文從口而出，以授於喜。喜依盟奉受，即致八景雲輿，洞遊八方，竦身於虛無之內，項生寶明之光，七十二相，暎照一形，隨運變化，昇入八天。其道高妙，非可載稱。凡以後學，不得此文，便當絕思於遐望，無煩損神於幽山也。
　　上相青童君以此文傳西城王君，位登四極真人，今封一通於西城山中。若有金名紫字，當以庚子、壬寅、庚午、戊午之歲，四月八日、七月七日、十月一日，於八天之世界精思苦念，當得此文。 
　　上清高上金元羽章玉清隱書經竟
　　金玄羽章玉清隱書，藏經有兩部，文並同，符則各異，故附篆于後。
　　九暉太晨隱書金玄內文
　　觀靈元晨隱書金玄內文
　　總晨九極隱書金玄內文
　　沓曜旋根隱書金玄內文
　　玄景晨平隱書金玄內文
　　合暉晨命隱書金玄內文
　　齊暉晨玄隱書金玄內文
　　高上龍煙隱書金玄內文
　　#1『北方』，原本誤作『鬱方』。