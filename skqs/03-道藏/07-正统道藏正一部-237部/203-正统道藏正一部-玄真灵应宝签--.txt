玄真靈應寶籤
　　經名：玄真靈應寶籤。撰人不祥。三卷。底本出處：《正統道藏》正一部。
　　玄真靈應寶籤序
　　始吾廟食劍嶺所降，清河內傳，落筆雙松，凡所禱者，竟以夢應。然未嘗以籤行於世，今正殿及家慶樓廟吏，率借佗籤為苟且計，如十二真君籤，即青城丈人觀籤，如易卦在家慶，尤無所證。況夫川蜀行祠，祇作朱真人內外籤耳。今吾親考較妙用，上自天文，下至地理，與夫運數之向背，物情之離合者，委嗣子等七人，巧譬善諭，以上中下各作成一百二十籤，以十二時，每時各三十籤，又以五行金木水火土輳成三百六十五籤，以按周天三百六十五度之數，庶幾士之向信者，隨其願力而各有所得焉。九天開化主宰靈應帝君序。
　　九天開化主宰文昌帝君寶誥
　　至心皈命禮不驕帝境玉真慶宮，現九十八化之行藏，顯億千萬種之神異，飛鸞開化於在在，如意救劫以生生，至孝至仁，功存者道儒釋，教不驕不樂，職盡乎天地水官，功德難量，威靈莫測。大悲大願大聖大慈九天輔元開化主宰、司祿職貢舉真君、七曲靈應保德宏仁大帝、談經演教消劫行化更生永命天尊。
　　玄真靈應寶籤卷上
　　子時第一　風雲慶會　上上
　　喜遇昇平日，加官誥命封。前程無限好，仙女跨飛龍。
　　築黃金之臺座納士招賢，拜丹詔之勳封酬功受爵。攀龍附鳳穩昇碧漢之中，雲集風生慶會紫霄之上。
　　子時第二　騰達有望　上上
　　青年人物好，智識勝蕭何。謀事探如意，眉濡喜色多。
　　車書混一文章禮樂俱興，道德無彊仁義忠信悉備。去天尺五拜丹詔於金階，不次之除受皇恩於玉陛。
　　子時第三　謹守勿失　中平
　　任使鷹鸇逐，防他虎豹威。簡居君子道，何處覓閑非。
　　鷹鸇之逐狡兔伏於山林，虎豹之威行客防於道路。君子靜於守道萬禍不侵。小人冗亂私心一謀不遂。
　　子時第四　待時必捷　中平
　　千里一將軍，奇謀藏未伸。浪高雲捲處，血染戰袍新。
　　英略之將得其謀則攻必勝戰必克，才志之人遇其時則道必亨名必遂一。將有謀而功捷不難，人得時而名超甚易。
　　子時第五　望事難成　下下
　　有口笑葫蘆，求名費遠圖，水萍空浪泛，何日達天衢。
　　將無作有孜孜空費於精神，指實為虛念念謾勞於夢想。求一事若浮雲中呼鴈，望一事如急浪裹飄萍。
　　子時第六　親好兩同　上上
　　風流王謝家，秦晉各爭誇。自是吹簫客，好簪嗚鳳花。
　　風流王謝堂前紫燕爭飛，秦晉交歡池內綵鴛對偶。乘鸞鳳吹簫泛月天上遨遊，講親好鼓瑟簪花人間歡樂。
　　子時第七　重疊有喜　上上
　　蓮幕既初開，重登錦上臺。慶他龍虎會，傑出間生才。
　　稱心之美如開碧沼之蓮，樂意之歡若玩錦堂之景。龍虎會登仙之質璞藥就丹成，賢傑生濟世之奇才安民輔國。
　　子時第八　更改則吉　中平
　　局促更何為，和融喜入時。任機隨處好，高下穩行之。
　　局促之心情不舒而意不暢，和融之景改則吉而動則安。蓋機緣之有分進達謀通，凡舉用而無疑上和下順。
　　子時第九　事多奸充　下下
　　一女既相逢，那堪二女通。柢因隨處礙，應使浪生風。
　　事多滯礙皆因三女相逢，處用差池蓋謂衆情不順。平水因風而起浪靜中不寧，安居因動以生迍暗中詭詐。
　　子時第十　內外和同　上上
　　姻婭既相通，朋簪臭味同。魚書傳尺素，留得幾家風。
　　諧合姻□之好意合情通，和同馨味之歡謀宜事遂。魚鴈得佳音而有喜內悅外和，家庭保福掃之榮昌上從下順。
　　子時第十一　守否方泰　中平
　　剝盡復方生，時通路有亨。謹身應不失，狂妄莫重行。
　　六陰至極陰極陽氣始生，吾道至窮道窮變否為泰。否與泰循環之理有盛有衰，陰與陽生殺之端有榮有謝。
　　子時第十二　所求阻隔　下下
　　久客無歸路，津梁又失時。望鄉臺上立，何見免嶇崎。
　　羈旅之情遠在天涯海角，求謀之意近逢水遠山遙。登嶇崎絕有艱辛路危道險，望音信殊無通報鴉杳魚沉。
　　子時第十三　前程大吉　上上
　　雲散月重明，風恬浪不生。岸高船自濟，撫掌一家榮。
　　陰雲忽散一輪明月現光輝，灾賽頓消萬里前程平坦率。進一事進無礙滯風浪恬然，謀一事謀有亨通歡歌撫掌。
　　子時第十四　占信有望　上上
　　燈結數層花，池蓮發異葩。柢因和氣溢，佳信落天涯。
　　燈結花報天涯之喜信，池發蓮稱人事之歡心。氤氳和氣仰感萬物之豐登，瑞靄祥雲覆護一門之康泰。
　　子時十五　望外小喜　上上
　　幸結殘花實，喜生枯樹枝。偶然春意在，雙喜笑來遲。
　　庭前枯木忽生榮茂之柯，園內殘花喜結桃梅之實。望中事不期而就就則有成，心下慮偶爾而消消則無害。
　　子時第十六　大宜進望　上上
　　桂子十分香，瓊瑤映碧堂。更加風力便，攀附看翱翔。
　　瓊瑤映玉乾坤發瑩淨之光，巖桂開金宇宙噴馨香之氣。風力便直衝霄漢萬里翱翔，神物助俓達亨衢一身康泰。
　　子時第十七　圖名遂意　上上
　　風激上青霄，鵬搏六翩秋。尺書雲外至，一舉占鼇頭。
　　圖名通達如鵰鶚飛奮於秋天，謀利亨嘉若鶯燕嬌吟於春圃。風一激雲開萬里穩穩逍遙，舉一事神助百祥平平遂意。
　　子時第十八　先滯後成　中平
　　後笑必先眺，寧無損一毫。度舟應有濟，江穩絕風濤。
　　先號咷而後笑悲極生歡，始賽塞而終通損中有益。江穩者波平風靜事泰心安，有濟者時至運臨脫灾出滯。
　　子時第十九　占福有餘　上上
　　利劍若吹毛，雲高山亦高。此身無障礙，食息豈辭勞。
　　道彌德廣高如齊嶽之山，事快情通利若吹毛之劍。有福力有謀必遂勿息勤勞，無障礙無所不通自然允濟。
　　子時第二十　危迫無成　下下
　　牛後尾分岐，那堪鷄口悲。望人人不見，回首事應遲。
　　牛乃力耕之物牛尾分則事失田荒，鷄為警旦之禽口生悲則門灾戶擾。所望者稽遲有滯，所用者迫逼不成。
　　子時二十一　望信兩失　下下
　　無情恨食言，風險又無船，日暗應迷路，煙雲遮碧天。
　　對暮春無情有恨花落水流，望長江有浪無船魂消魄散。紅日晚向迷歸路戚戚憂心，碧雲障猶隔天涯沉沉別意。
　　子時二十二　向進通達　上上
　　秋月十分圓，雲開光滿川。家家渾不礙，江映一青天。
　　雲開天淨月華現玉鑑之無塵，灾退福生家門集金真之垂祐。進向則有圓無缺光滿十分，求利則無礙有成歡生一慶。
　　子時二十三　勞心事成　中平
　　礦盡見真金，苗長識土探，青雲終有路，休恩苦勞心。
　　黃金出於鑛石非烹煉不能成其寶，真仙生於凡胎非功行不能成其道。耕耘得時稼穡登，勤勞勿憚謀用遂。
　　子時二十四　無欺有望　中平
　　月被浮雲暗，鑑猶塵土侵。若交無障礙，清卻一丹心。
　　雲藏月暗風吹雲散月明，塵掩鑑昏人拂塵消鑑瑩。雖有侵欺之惱易釋易除，更無唇吻之非保安保吉。
　　子時二十五　謀財有成　上上
　　珠玉富囊中，財糧亦自通。不資人力助，其德日無窮。
　　糧食豐足六天之內一天，金玉盈箱五福之中一福。食與財豐盈雙美日益無窮，福與祿興盛俱臨時增有濟。
　　子時二十六　用事有成　上上
　　培壅積年功，風雲要發蹤。共開龍虎道，何日不侯封。
　　合抱之木塊培非一日之功，侯爵之封陞擢乃功勳之賞。虎嘯則風生滿谷威大神全，龍吟則雲布彌天轟雷致雨。
　　子時二十七　官事而解　中平
　　官事恐悠悠，淹留幾月休。但存公直理，方得免憂囚。
　　訟終凶而返吉勿恃勿欺，事先亂而後寧且謹且守。理雖存於公道脫免為先，身當離於淹留免凶為上。
　　子時二十八　自執不通　下下
　　強弱謾紛紛，崎嶇獨掩門。幽閑無活路，饑餓任黃昏。
　　不義不仁何異以強凌弱，多貪多欲有如倚富吞貧。上下傷於和氣獨處幽閑，內外生於怨心兀居寒餓。
　　子時二十九　百事未遂　下下
　　船礙石中波，徒行驚渡河。雲高山亦險，愁寂奈情何。
　　謀心恐恐水中石礙行船，用意惶惶山下虎攔過客。險阻者不能進步無力躋攀，困厄者惟起愁情何時通遂。
　　子時三十　祈福免灾　中平
　　自有菩提路，家家香火緣，欲逃羅網厄，疏朗一青天。
　　上善之人俓達菩提之路，修真之士超登快樂之門。心無綰亂一身自脫網羅，意若謹持百事豈能拘礙。
　　丑時第一　求之必得　中平
　　得失自茫茫，閑愁慮更長。莫辭勤著意，金玉再盈箱。
　　得失乃乘除之法不用關心，興衰乃代謝之宜何勞著念。事稱遂未有不求而自至，稻豐熟豈有不種而自生。
　　丑時第二　事與心契　中平
　　紅綠為留春，佳人情更親。按頭香未斷，歌笑草中茵。
　　契綠相合所事無不歡諧，識見和同所用自然親好。香未斷再添新篆氣象氤氳，酒未乾又續新杯人情悅擇。
　　丑時第三　名職改遷　上上
　　閬苑一時春，庭前花柳新。市城皆好語，草本亦欣欣。
　　春雷微震藏者動而墊者興，陽氣方生柳吐芽而花破萼。好語者傳佳音滿國，欣顏者布歡信盈門。
　　丑時第四　財帛見喜　上上
　　憶昔傷時態，今朝花草春。稻糧隨處足，瓜李一時新。
　　時通運泰今者是而往者非，臈盡春回草自萌而花自發。瓜李熟秀而得實共慶時新，稻糧足而家給歲豐普沾福慶。
　　丑時第五　病患臨身　下下
　　天灾未可祈，力困豈能支。三蟲昂首立，非血不成悲。
　　重病未能痊瘥實乃天灾，沉瘉尚自淹延豈非今遣。況三蟲而食血慮防蟲毒之危，恐二口而衝心必致患危之厄。
　　丑時第六　小小見喜　中平
　　疏散任情真，花間謾染身。笑吟燈燭夜，樽俎客相親。
　　身疏散心除堅礙逸樂天真，道蹤橫意趣玄微逍遙人世。狂花野草更無一點塵縈，列燭開筵自有百端親好。
　　丑時第七　謹事小成　上上
　　莫愁空浪心，去去不消沉。幸自逢時變，珍良喜獲金。
　　駕商舟而圖名利必不空回，憑貨物以求資財必無消折。待變者時昌歲泰無所不通，獲金者利厚財豐無所不濟。
　　丑時第八　藥石無效　下下
　　探病入膏肓，難施扁鵲方。藥石非苦口，千里一難當。
　　病入膏育已有倒懸之危急，藥修良劑更無神效之奇功。雖盧醫扁鵲不能施其方，縱妙藥靈丹豈能救其困。
　　丑時第九　冤結不解　下下
　　秪為生荊棘，豺狼及子孫。一庭燈燭夜，灰冷半星存。
　　刻棘生於怨惡禍及子孫，狂縱起於侈淫害臨自己。燈燭夜晦暗中用事事不可明，火存半星灰內求然然不能熟。
　　丑時第十　倍獲厚利　上上
　　水高船自高，應手未嘗勞。已覺多多辦，誰能較爾曹。
　　月明風靜對秋月自現光輝，水長船高得順水不勞撐駕。多多益辦如韓信之將兵，未嘗辭勞若孔明之竭節。
　　丑時十一　大宜遷擢　上上
　　不是文章貴，安知望外遷。若論清要地，身近紫薇垣。
　　文章高美名標金榜之中，學業精微身貴玉堂之內。職居清要之地恩寵日隆，身近紫薇之垣光華易顯。
　　丑時十二　有虛無實　下下
　　無形空抱影，平地生贅疣。羈絆從我出，何日消百憂。
　　無形安得有影影自何生，無水焉得生波波從何出。虛中無實事必是於妄傳，實中有虛言必從於外說。
　　丑時第十三　久困漸安　中平
　　困龍久蟠泥，山低虎徑迷。漸攀雲霧出，紅日未平西。
　　蛟龍未得雲雨困臥幽巖，豺虎迷失山林潛伏草莽。君子凡居養道道亨則進達必通，士入脩業待時時至則功名自顯。
　　丑時十四　旅隔不堪　下下
　　多病幾時甦，煙波隔遠途。馬疲人又困，殘日嘯猿狐。
　　心不樂如患淹留之病，事不遂若隔巇嶮之途。馬疲人困不能進而不能前，列日猿狐不可行而不可止。
　　丑時十五　貴人扶助　上上
　　一箭降清霄，途行逢馬牛。輪車通寶貨，風急送行舟。
　　求名取祿遇薦舉而進身＃１，蹈困途行得駿騁而堪代步。寶貨盈而車輪快速急若飛，雲風水順而舟楫穩平疾如奔騎。
　　丑時十六　進退兩得　上上
　　一馬過前山，金烏照遠關。高低無阻礙，歌舞映容顏。
　　金烏升於天漢照下朗明，駿馬疾如追風前程通快。欲上欲速高低皆可攀躋，欲進欲違上下並無拘執。
　　丑時十七　前程失望　下下
　　大雅何時見，斯文幾日亨。秪因愁白首，捫腹困諸生。
　　文章疏謬更無科甲之名，大雅荒亡空有留連之樂。望功名而挫失白首無成，嘆學業以蹉跎年華已老。
　　丑時十八　安靜有得　中平
　　安分第一機，方識靜中暮。莫滯心頭鑑，從他細管窺。
　　澄心靜慮如通心下之機，定志頤神方識琴中之趣。棄塵緣而勿滯鑑自分明，修圓覺以參微惠光自見。
　　丑時十九　作為暗昧　下下
　　佳人恨掩門，情隔不相通。進退全無托，難尋正路蹤。
　　佳人有恨慮防陰小不寧，情隔不通多主行藏賽塞。暗昧事牽纏不已進退兩疑，幽悶懷縈撓無休憂喜不定。
　　丑時二十　失事無成　下下
　　身在急難中，猶誇意氣濃。笑他無活路，人鬼怒相攻。
　　人居患難當修善以消攘，事在窘危宜謹心而避畏。誇雄豪而不知命分挫失猶多，生妬害而欲損他人鬼神共怒。
　　丑時二十一　意外有喜　上上
　　雲外降天書，門多長旨車。香添蘭室味，携手入蟾蜍。
　　丹書天降則思寵之光榮，長者車臨慶門庭之賢貴。事遂意如入芝蘭馨香之室，謀稱心如登廣寒蟾桂之宮。
　　丑時二十二　人財遂意　上上
　　寶玉貴珍藏，年年粳稻香。翠陰千里綠，桃李自成行。
　　寶山出現貴尺璧之奇珍，粳稻熟成慶豐登之樂歲。事遂翠陰千里綠蔭清和，財豐桃李成行花開結實。
　　丑時二十三　聽時必達　中平
　　有物未周旋，生涯難復艱。天時任消息，何地不閑閑。
　　人情艱阻如登蜀道之難，謀事憂勞若渡峽江之險。天時助生涯自遂可優可閑，人事順謀用自周有消有息。
　　丑時二十四　終有所濟　中平
　　久旱欲焦枯，田園半有無。井泉從地出，當看澤來甦。
　　天久旱農力疲竭田裂紋苗稼焦枯，偶井泉湧出地神力扶而旱不為灾。忽甘澤沾濡天意，救助而秋必有望。
　　丑時二十五　灾去吉來　上上
　　花發又花殘，悲歡一半顏。十分留晚景，新意到人間。
　　人有悲歡離合花謝花開，時有否泰賽亨月圓月缺，當其晚歲忻逢冨壽慶康寧，正植桑榆喜遇春和增快樂。
　　丑時二十六　諸事漸亨　中平
　　祈福可偷安，隨緣意自寬。門庭香火供，無事也清歡。
　　省過則灾愆自息諸事漸亨，隨緣則妄想不生百魔降伏。精祈香火香火旺而神力堅，自樂清歡清歡多而道心足。
　　丑時二十七　平平　有得
　　生涯付倘來，顏笑逐時開。隨分春臺樂，天然獲寶財。
　　冨貴功名身外倘來之物，死生壽夭命中注定之因。寬其心者喜慶多而病不生，安其分者熙然樂而灾不染。
　　丑時二十八　望事羈賽　下下
　　人老又蹉跎，剛須口吻多。平地猶有觸，動得鬼神呵。
　　生涯贈蹬徒嗟人老花殘，術業蹉跎謾嘆時遷歲改。履平地若有坑有坎觸處風波，舉謀用則無功無成人神呵責。
　　丑時二十九　忙失故道　下下
　　心折已堪傷，窮途暮復長。望人人不助，知有幾回腸。
　　倉皇失措心百慮以堪傷，路阻途窮意生縈而堪恨。道既失人情寡助空自回傷，事不遂親者乖疏謾勞役慮。
　　丑時三十　所求稱心　上上
　　青牛負寶財，良馬出龍胎。異夢生英傑，翔飛應上台。
　　青牛負其寶貨力載萬鈞，駿馬生於龍胎日行千里。英傑出世應三台嘉應之祥，功名遂心達四方契合之美。
　　寅時第一　非常之遇　上上
　　不是飛蓬客，新開天上雄。凌煙倍聲價，華寵揖三公。
　　人之濟遇平地可以登仙，事之得時談笑可以獲祿。非常者不期而會喜躍歡生，王公者利見大人恩華寵遇。
　　寅時第二　勢孤援寡　下下
　　鼎沸若狂波，孤舟要渡河。異鄉無故友，人事拂天和。
　　鼎沸之心謾有吞舟之大志，奔趨之勢更無濟渡之扁舟。若孤軍絕援於堅圍，如羈旅無寥於異域。
　　寅時第三　小人道長　下下
　　冰霜寒裂膚，戎馬困長途。患深蜂蔓毒，秪自歎泥塗。
　　履霜堅冰寒非一日浸，潤膚受毀非一朝偽說。巧言之謗深於蜂薑之有毒，讒語佞口之非甚於犬戎之為害。
　　寅時第四　君子道消　下下
　　否剝數時窮，陰陽窒不通。獨謀寧獲助，紅日蝕長空。
　　天地閉塞曰否否則有迍，陰陽差謬曰剝剝則有咎。既否且剝君子所以道窮，陽挫陰差小人所以道長。
　　寅時第五　小事契心　中平
　　胡越可為家，芝蘭味更佳。雖無霜雪幹，且喜傍牆花。
　　合而不離曰契胡越可伺，美而不亂曰佳芝蘭並室。雖非比於松相傲雪凌霜，亦可慶於芳菲賞心悅目＃２。
　　寅時第六　改故則吉　中平
　　業垢礙前程，好邪事不成。但存公直理，咫尺契神明。
　　路無荊棘之所礙大道可行，事有纖芥之所疑虧邪勿用。宜改宜革吉福漸次來祥，存正存心神明目然垂祐。
　　寅時第七　奮躍亨衢　上上
　　珍藏幾年功，一夕氣吐虹。北斗寒無翳，請看三天鋒。
　　奮於學者必有成功之望，奮於志者豈無騰逢之時。神鋒三尺熒熒掃蕩千邪，北斗七星凜凜斡旋造化。
　　寅時第八　先悲後吉　中平
　　春風雖未濃，空想舊顏容。直待秋雲捲，日明重又重。
　　春風始生和氣萬物未萌，秋月方見月輝百祥集至。若占望則先晦後明明而方遂，凡用事則初否末泰泰而始生。
　　寅時第九　內外失助　下下
　　居家睽六親，作物又妨身。動搖不自得，舊跡幾時新。
　　家庭擾擾親者疏而愛者離，自身惶惶智者愚而七者拙。失助者弱力而荷千鈞焉能負載，遠動者巨浪而漂一葉豈能平穩。
　　寅時第十　人財不安　下下
　　有慮親鄰隔，無財力漸疲。強生分別路，何處覓平夷。
　　慮近不可不慮正若比鄰，財損正恐失財一如竊好。分別者道險路危則坦平未見，不安者心離事阻而乖異並生。
　　寅時十一　驚憂失宜　下下
　　龍臥明珠失，虎行人跡空。何時得安枕，驚慘夕陽中。
　　虎無爪則威令不行困居幽谷，龍失珠則神能頓減默隱探淵。驚懼如臨棘座之中，愁慘若臥針氈之上。
　　寅時十二　騰達有望　上上
　　高攀龍鳳姿，豈似鹪鷯兒。平地皆煙雨，一夕游天池。
　　鴻鵠之志豈從燕雀之徒，鵾鵬之才焉與鷦鷯之比。飛黃騰達於萬里因高貴以提携，奮發逍遙於四俱得躋攀而稱俗遂。
　　寅時十三　望用得財　上上
　　一着已先機，暮分黑白圍，大江逢好渡，展翼卻高飛。
　　謀事有若變暮算在前而成在後，進望全如射弓端在此而中在彼。津渡得舟更勿憂乎不濟，飛騰助翼何勞慮其不衝。
　　寅時十四　先虛後實　上上
　　雷發震天衢，陰雲密不舒。忽然膏雨至，霈澤領天書。
　　霶雨降必布靉靆之濃雲，恩祿寵臨必先勤勞於王事。膏雨至蘇田潤物歲稔時豐，丹書賜褒善美功道高德重。
　　寅時十五　人事不和　下下
　　樽酒謾追隨，花問爭是非。解冤冤未解，爭柰小人欺。
　　因杯酌而生譏誚立見喧爭，防談笑而變是非坐遭吻舌。因而成怨怨結重若丘山，造次為殃殃探積如滄海。
　　寅時十六　事慮非厄　下下
　　屋裹慮添蛇，馬嘶空自嗟。炎炎煙火地，紅日障量買遮。
　　騰蛇達宅門戶豈得而安，贏馬嘶嗚行人焉得而至。火炎空而虛驚將至晝謹夜防，雲遮障而暗昧恐臨日憂夕懼。
　　寅時十七　漸收天信　上上
　　離亭久索居，雲隔鳴來書。昨夜燈花結，明朝引玉琚。
　　羈旅天涯久絕一音之好，征鴻飛至忽收萬寶之書。燈結重重之蘂喜信臨門，鵲嗚切切之聲佳音入戶。
　　寅時十八　往而獲吉　上上
　　欲速尚遲遲，投機自釋疑。綠深溪岸穩，何處不相宜。
　　躊蹰未失欲進或欲退，去處兩疑待舉又時默。幸有壺天之景色遍賞何妨，殊無絕地之閑憂暢懷何礙。
　　寅時十九　事無疑礙　上上
　　玉鑑塵無染，金刀利可裁。天然成美事，爭得惹塵埃。
　　鏡瑩淨則可以鑑容妍醜乃分，刀快利則可以裁物剛次乃應。塵埃不染紛擾障礙已除，美事欲周悅擇情懷始暢。
　　寅時二十　臨事疑滯　下下
　　隔岸聞嗚烏，道途隔幾灘。神呵猶自笑，無路到仙壇。
　　烏嗚獸吼徒生吻舌之音，道阻途迷忽起嗟噓之歎。神呵者怒而不恤愆重過探，路絕者往而不通道微德薄。
　　寅時二十一　失財不律　下下
　　多聚還多失，尋財事更遲。歸有如醉夢，閑慮卻愁思。
　　貪斂之人專務得而還務失，欺邪之事不獲吉而必獲殃。心事倒亂昏昏醉夢顛迷，念若差迭擾擾愁思縈撓。
　　寅時二十二　人財虧損　下下
　　烏飛不可追，雲雨暗垂垂。尋真還失路，何處不堪悲。
　　烏飛兔走日月逝而莫追，雲暗雨垂天地暝而難曉。尋真失路仙不遇而道不成，獨處悲傷利不獲而名不遂。
　　寅時二十三　晚既可望　中平
　　鐵硯費研磨，淹留爭奈何。帆開秋漲闊，牛女渡銀河。
　　功名未遂磨穿鐵硯可為，時運未通用竭機關何益。須待晚逢佳既秋色如春，達然老遇昌時衰年還壯。
　　寅時二十四　遇知見喜　上上
　　久久困泥沙，星金散作花。借他良匠手，鼓舞出黃芽。
　　真金用於泥沙非陶鎔則不能成器，美玉隱於頑石非琢磨則不能別真。黃芽出土遇真仙，白壁生光逢良匠。
　　寅時二十五　作用通快　上上
　　青雲年少功，壯氣常凌空。用事己得時，高飛出樊籠。
　　雲梯高步蟾宮折桂之秋，舊意飛騰霄漢凌空之際。通快者前程坦率去路迢遙，得時者濟會方通情懷舒暢。
　　寅時二十六　事過空亡　下下
　　敗北不堪論，山高日又昏。馬奔人失望，煙火一家村。
　　山高日暮乃懷憂抱慮之時，敗北亡師乃挫銳失鋒之意。事不濟則空勞志役馬走人奔，道不行則饅設機謀煙消火滅。
　　寅時二十七　病患臨身　下下
　　夢想更添愁，無情人更憂。何時尋勿藥，回首幾經秋。
　　心多惑則夢想不寧，志多役則神思散亂。孜孜之欲豈無坎坎之憂，戚戚之求必有綿綿之患。
　　寅時二十八　恬退可保　下下
　　安分方成泰，奔波必遇迍。屈伸知有道，喜入笑眉顰。
　　安分者可以知止知足，恬養者可以保命保生。靜中守靜亦可屈而亦可伸，迷中又迷必致迍而必致否。
　　寅時二十九　小有知音　中平
　　庭外已虛心，忽聞鸞鳳音。斷金知有意，當認伯牙琴。
　　虛其心者殊無縈惑之憂，聞其音者知有鸞鳳之瑞。斷金者逢議讓之華風，調琴者遇知音之交友。
　　寅時三十　功名際會　上上
　　朝遊荷花湖，夕上凌煙閣。壯志歌此行，馬蹄侵日角。
　　道德就則遊宴十洲主島，功行滿則逍遙四海五湖。勳業俱盈名可標於凌煙，壯志崢嶸身可攀於麟鳳。
　　卯時第一　勞心有望　上上
　　羊腸危百結，世路實多艱，祿馬相逢處，雲霄可自攀。
　　事多過慮心萬端而腸百結，世路艱辛道未亨而力寡助。先歷風霜之險阻得意勿驕，次逢祿馬之扶持稱心勿慢。
　　卯時第二　再求有望　中平
　　重整亂線頭，新修急峽舟。若逢春後澤，花柳一時抽。
　　路頭未達一重水過一重山，謀用未成亂絲頭續亂絲尾。弊損之舟再整可濟瞿塘，甘膏之澤復還霈新花柳。
　　卯時第三　事防重疊　中平
　　心緒亂如麻，浪看花後花。何時勤拂拭，回者故人家。
　　紛紛之擾一事去而一事來，衮衮之波一浪退而一浪進。拂拭者辟除外事小吝自消，回首者改悔前非大虞自息。
　　卯時第四　事多障礙　下下
　　白頭人未老，多苦更枯腸，逢處皆荊棘，何時憂自忘。
　　人猶未老先言白首之悲，事已凋殘謾起枯腸之歎。當道有荊榛之礙進步不前，去路生顛覆之危奔趨不遂。
　　卯時第五　望用稱心　上上
　　有意出機先，相逢不偶然。職名皆得地，花錦到平川。
　　籌畫之機用在前而成在後，職祿之事向則吉而趨則亨。得地者景既如花如錦，相逢者綠契非偶非然。
　　卯時第六　家道吉昌　上上
　　桃李照門庭，溪山遠屋青。天香凝不斷，風物逐時新。
　　春色芳濃桃李有芳菲之景，秋光明淨溪山無埃昧之塵。天香一熱散蘭摩之氤氳，風物初新保家門之福慶。
　　卯時第七　欺昧不明　下下
　　玉石已難分，奸邪不可論。怨從陰毒起，蛇鼠自相吞。
　　佞人讒已雖明哲不能保其身，陰賊害人縱賢智不能免其毒。美玉頑石真偽尚未可分，君子小人邪正猶未可識。
　　卯時第八　資助有得　上上
　　去去莫遲回，天邊步斗魁。一噓吞巨浪，走馬借聲雷。
　　去路坦然勿舉遲回之意，來祥助順必昭星斗之光。巨浪興因風力而吹噓，密雲起得雷音之聲勢。
　　卯時第九　事多虛詐　下下
　　有口只談空，無情強不同。笑他人獸面，翻覆雨雲中。
　　偽談飾說聽之者其巧如簧，詐語虛詞味之者其甘如蜜。輕信寡諾秪知表而不知中，人面獸心朝生喜而暮生怒。
　　卯時第十　事遂功成　上上
　　九轉就丹砂，平吞日月華。真如龍虎妙，天地一黃芽。
　　金丹妙藥無非九轉之功，富壽康寧乃是五行純粹。天非雲障日月現於光輝，人有道心龍虎聚而欽伏。
　　卯時十一　道果圓成　上上
　　仙骨比喬松，靈丹認葛洪。鶴聲雲外急，人在碧霄中。
　　道骨仙風可比喬松之盛，龜齡鶴算可同磐石之安。功行滿得為雲外仙賓，道果圓堪作蓬壺羽客。
　　卯時十二　安分有成　上上
　　樽酒惹閑狂，誰家蝶夢忙。惺惺當自覺，秋後更時長。
　　損真亂性有如畢卓貪杯，迷意惑情全似莊周夢蝶。惺惺者宜早有覺曉岸清風，賢長者安分知機暮天月朗。
　　卯時十三　人離財散　下下
　　魂夢逐雲飛，行人歸未歸。馬奔人亦走，空有淚沾衣。
　　雲飛天外夢魂散以無蹤，鷗泛波中人財離而盡失。馬牛奔而駕馭不止。事亦難追，涕相流而悲感自生情亦難爽。
　　卯時十四　家宅多凶　下下
　　不覺斷蛇傷，鷹飛難整行。烏啼春雨後，人在日中忙。
　　鴈失行手足不利兄弟乖離，蛇傷斷骨肉有憂夫婦刑尅。烏啼雨後空嗟滿目，花殘人在日中自覺一身影亂。
　　卯時十五　神明扶祐　上上
　　事業誰無報，陰功信有神。飛騰今有路，一舉謝埃塵。
　　施陰德者必招陽報，行善事者必感福臨。上可以超宗拔祖吉慶所以流傳，下可以癮子榮孫神明所以扶祐。
　　卯時十六　望外有信　上上
　　燕子落天邊，行行馬信傳。未期心外事，紅綠已聯翩。
　　春光淡蕩燕傳熙喜之音，秋色澄清鴈報佳祥之信。望行人忽然而至花綻嬌紅，占用事坦然而成柳敷陰綠。
　　卯時十七　先滯後快　中平
　　雨腳暗山前，行人出未還。待他風力捲，明月照紅顏。
　　雨意濃而山路險，行人阻而音信稀。漸次雨散雲收便覺舒情而快爽，須臾風清月白始知發笑以開顏。
　　卯時十八　人財不寧　下下
　　閑慮苦駸駸，驚波逐此心。無言空抱恨，人鬼怒相侵。
　　憂疑不庾者謂之慮，其慮惶惶暴亂忽至者謂之驚。其驚擾擾心緒不遂則抱恨，無言人事不和黝陰鬼謀害。
　　卯時十九　前程通快　上上
　　柳陰方濯濯，松幹已峨峨。著意春無盡，東南興最多。
　　竹身松幹不憂霜雪之侵凌，槐影柳陰正遇清和之景色。幸有束君之著意朽壤須榮，不妨朱夏之熙遊情懷必遂。
　　卯時二十　得人扶助　上上
　　中流似失船，賴得一壺全。更加風濟岸，輪月照青天。
　　船至中流有失死在須臾，賴得有人救援生於傾刻。順風濟岸心始寧而事始安，紅日昇天昏得明而暗復朗。
　　卯時二十一　前程得地　上上
　　情通濯錦川，帝里又開蓮。盡是超騰地，披雲望九天。
　　情通道泰玩觀錦繡之山川，功遂名超榮耀王都之帝里。飛黃騰踏心不顧於蟾蜍，雲霧披天身可乘於鸞鶴。
　　卯時二十二　事多乖悮　下下
　　平地障雲山，朦朧不可攀。怨多空掩袖，咫尺隔雲間。
　　雲山疊疊始知途路之逼，月影朦朧難折廣寒之桂。積怨多人懷恨毒舉措隄防。契分淺事繫乖訛行藏顛錯。
　　卯時二十三　小疑有成　中平
　　紅雨濕桃腮，離情莫怨猜。春風如有待，生意又重開。
　　桃腮杏臉不禁驟雨狂風，嬌意虛情不必怨猜離恨。春風至芳萌再發釋去閑疑，小用成欣笑重開驅除念慮。
　　卯時二十四　事無定準　下下
　　身似一浮嘔，隨風柳絮遊。波瀾猶未止，何處覓蹤由。
　　一身有似浮漚忽爾生而忽爾滅，萬事有如飛絮或時聚而或時飛。進望如木上出沒之漚，謀事若風中顛狂之絮。
　　卯時二十五　必獲異寵　上上
　　嗚鶴在前途，鴛鴦叩玉壺。天廚應自設，忻得貴人扶。
　　鸞鶴飛嗚已遂逍遙之志，鴛鴦對偶相期寵愛之歡。天廚設上品之珍羞，貴人扶陰德之相助。
　　卯時二十六　庾策必勝　上上
　　籌策孰為先，人才第一賢。寵奇當未艾，千里獨加鞭。
　　機略之妙謂之籌知鬼神之情狀，料度無義謂之策庾勝負於有無。二事俱備取勝之道不難，千里加鞭立功之宜必易。
　　卯時二十七　口舌相凌　下下
　　言行兩相違，空論是與非。不知榮與辱，輕在發樞機。
　　宮行相合者謂之君子，言行相違者謂之小人。毀真亂正逢天誅地戮之愆尤，反是作非遭杖舌耕犁之果報。
　　卯時二十八　所求可望　中平
　　行意莫遲回，重添別後杯。莫憂人影瘦，庭月照江梅。
　　意思遲回多是累逢屯挫，重添杯酒豈非斷續歡忻。人影清瘦必然先見於憂懷，月照寒梅乃是晚逢於佳貺。
　　卯時二十九　喜慶有漸　上上
　　缺月未圓時，看看桂子垂。馬蹄雖未快，喜笑入雙眉。
　　新月初生漸有團圓之影，馬蹄緩步豈無馳驟之心。占名位從小至大恩既重重，占財祿從窄至寬歡情疊疊。
　　卯時三十　骨肉離散　下下
　　孤鴈失無群，一辰嗚不可聞。望伊伊不見，遼邈幾重雲。
　　鴈失群夫婦有喪偶之悲，聲哀嗚兄弟有別離之歎。占骨肉者則主生離死別，謀動用者則有惹患招殃。
　　玄真靈應寶籤卷上竟
　　＃１『求名取祿遇荐舉而進身』，籤文字數多為對稱，故疑此句脫一字。
　　＃２『目』原作『日』，疑誤，據上下文義改。
　　玄真靈應寶籤卷中
　　辰時第一　天賜福祐　上上
　　天外散浮雲，真仙降玉音。福華並祿筭，忻喜此門庭。
　　浮雲散則天氣朗而地氣清，真仙集則家道昌而公道泰。施恩布德自然祿筭之錦長，奉道敬真必爾福華之延永。
　　辰時第二　幽失不前　下下
　　天外起浮雲，月華那更明。行人山路嶮，不可復登程。
　　浮雲障月掩桂魄以無光，險路登程阻行人而失路。心所急急而不濟所以進不可前，事有阻阻而未通所以退不可後。
　　辰時第三　人情見阻　下下
　　玉石共沉埋，賢愚不並裁。是非俱一體，豈得共和諧。
　　至寶至美者謂之玉，至頑至硬者謂之石。有才有德者謂之賢，無才無德者謂之愚，既是非真偽之不分，必人事乖訛而見阻。
　　辰時第四　德意成慶　上上
　　獨步上雲霄，前程萬里迢。更無他阻障，鸞鶴自逍逼。
　　耿耿雲霄則與塵泥之隔遠，迢迢萬里始知前路之遙長。無阻障者知其意而自然，得逍遙者得其樂而成慶。
　　辰時第五　如願遂心　上上
　　萬寶已成秋，歡聲到風樓。好將香火願，共答百神麻。
　　百穀豐登萬寶收成之際，千祥慶集一天和氣之時。香火慇蔥者則福力愈重愈高，誠意堅確者則歡情愈安愈遂。
　　辰時第六　平和遂利　上上
　　春色滿仙園，風和花正妍。賞心無一事，舉措合神天。
　　和風麗日則草木秀而芳華，樂事賞心則念慮消而悅擇。物遇春雖朽壞亦可扶而敷榮，人有道求名利亦自然而超遂。
　　辰時第七　先憂後喜　中平
　　風浪急孤舟，心中未遂遊。彼岸人接力，方始得安周。
　　風狂浪急出於不測之中，旅泊舟孤正在驚惶之際。神物護無虞無害心漸平寧，人力接乃助乃安事方獲泰。
　　辰時第八　進退不安　下下
　　碎事惱心懷，人情兩未諧。欲將心下事，進退又訛乖。
　　凡事無巨無細有所感者則惱心懷，凡人求進求通無所就者必損於志。惱損心懷者謂之不安，徒勞進退者謂之不遂。
　　辰時第九　退保守吉　中平
　　月落五更殘，家人獨掩關。徘徊那有遂，仍舊守吾庵。
　　西傾月落始知更漏之殘，獨坐掩關自覺無聊之既。降寸心而屏息思慮外事休干，守大道而頤養神形內衷不擾。
　　辰時第十　殊祥祐吉　上上
　　洞庭秋色滿，明月照波瀾。好趁扁舟去，蓬覓大舟。
　　洞庭秋夜之月色浩渺波瀾，蓬萊麗日之春光熙和宇宙。扁舟順濟風不動而浪不生，大丹煉成神可昇而仙可遇。
　　辰時十一　事因不快　中平
　　落葉滿庭除，西風掃夜居。幽人情不快，餘困豈能甦。
　　心疲志困對西風著物之悲，事拙謀乖起落葉辭柯之嘆，欲棄之棄而不能食鷄玩助，欲求之求而不得指鴈為羹。
　　辰時十二　求望未遂　下下
　　星月現微明，光華事未分。亭闌人去速，心事惱精神。
　　新月初生未見團圓之桂影，寸心未遂尚多顛錯之乖情。故人去速則懷離別之悲憂，事緒惱心則見艱難之阻遏。
　　辰時十三　淹滯方甦　上上
　　枯木再逢春，芳菲滿自明。與君同慶賞，遂得逐時新。
　　在根之木得春風則葉茂柯榮，有道之人遇命亨則名超位達。雖脫淹延之滯道德重修，幸逢昌泰之時芳菲共賞。
　　辰時十四　灾退病除　中平
　　久困外沉痾，憂情甚被魔。忽然良藥遇，輕舉上雲羅。
　　綿綿困滯渾如久外於沉痾，疊疊憂懷何異困居於幽壑。忽遇良劑病可退而疾可痊，得濟高人出乎類而拔乎萃。
　　辰時十五　往凶退吉　下下
　　孤客夜登程，雲昏月色沉。秪堪恨寥落，回首竟無憑。
　　孤客登程夜已昏而月已落，蹇人用事志已拙而謀已＋疏。寥落者往則有不測之虞，回首者退則少保安之福。
　　辰時十六　前程進達　上上
　　文章得意歸，恩沛賜誹衣。光華修顯赫，福祿自相依。
　　得意文場取功名如俯地拾芥，進身台省被恩華如仰天太陽。道德隆而嗣祿超榮，福祿依而門庭顯赫。
　　辰時十七　內外不寧　下下
　　默默坐空堂，愁心未展張。那堪人鬼路，家宅事忙忙。
　　內不寧因家道不和，外不寧因人事不順。情懷鬱結人鬼怨嗟愁心默，默幽怨多擾事悽悽歡樂少。
　　辰時十八　平安凝福　上上
　　清晨一灶香，天意保安康，舉心皈大道，福慶自然長。
　　晨香至檮祈門戶之平安，夙夜無欺保千齡而益美。行一善則百神協助集福凝祥，喊一惡則萬禍蠲除宥愆赦過。
　　辰時十九　心遠事遲　中平
　　萬斛沉舟發，波津尚滿凝。空存千里志，未得一篙輕。
　　船閣淺灘不可棹而不可驚，事逢憂滯不可奉而不可通。志懷千里移寸步而尚阻尚難，心有百端設機關而何施何用。
　　辰時二十　意誠兩乖　下下
　　童蒙未解機，昏識豈堪為。且守存餘意，終成白首歸。
　　童蒙之子智識昧於奇才，愚暗之人器量淺於大用。失機會者功摧名墮白首無成，大癡迷者事拙謀乖惶顏何濟。
　　辰時二十一　聞憂不憂　中平
　　人倚在西樓，秋深笛韻幽。秪堪空自看，不必更懷愁。
　　人懷愁感聞笛韻而生悲，事繫憂心聽鴈聲而起慮。釋其憂感則悲變為歡，安其心神則慮變為慶。
　　辰時二十二　聞喜不喜　中平
　　一鴈空傳信，虛聲不見聲。笑言憂喜事，但且枉傳聞。
　　所聞者妄傳喜信喜自何生，所見者惟是空花空則無實。徒起矜誇之美譽一事無成，空成懊惱之悲慚寸心有恨。
　　辰時二十三　福至灾釋　上上
　　道德助良緣，天書降寶軒。許多灾厄慮，一掃更無愆。
　　人有三灾八難自作孽者不可活，命有四柱五行自知分者必無撓。□害除吉祥自至紅日消冰，愆尤散福慶自生暴風飄葉。
　　辰時二十四　待時有慶　中平
　　有玉隱崑山，光芒射斗寒。若逢良匠別，傳器在人間。
　　人懷道德如隱玉於石中，命遇亨通似仙脫於凡殼。道德仁義人之寶可聖可賢，金玉珍珠世之珍乃富乃貴。
　　辰時二十五　先合後散　下下
　　灰冷寶爐寒，樽空興已闌。許多歡笑語，渾似夢魂問。
　　篆消煙滅覺佳既以闌刪，筵散樽空知歡娛而寂寞。鴛侶有離別之恨鸞鑑分收，斷絃無再續之期仙音渺絕。
　　辰時二十六　事多撓攪　下下
　　擾擾復擾擾，極目清江渺。孤舟未得回，望信空生惱。
　　忽忽擾擾目前如理亂絲，或或惶惶心下若焚炎火。江浩渺而歸舟未至目極魂消，意縈惱而所事不通情疑腸斷。
　　辰時二十七　謹防語失　中平
　　談笑生荊棘，非言失所言。若非良友鑑，幾被苦牽纏。
　　觸犯忌諱乃刀劍生於口角其口宜緘，譏訟是非而荊棘起於舌端其舌宜捲。出一語而當三思，舉一事而宜詳審。
　　辰時二十八　自謹勿托　中平
　　舉措自端為，行藏更謹機。托人為所事，恐後變成非。
　　所為舉措遠邪佞而親君子似蘭斯馨，動止行藏守端正而去暴慢如松之盛。敬其事勿托非人，謹其身而戒妄作。
　　辰時二十九　得時為喜　上上
　　滿目發芳菲，仙園景最奇。趁逢佳慶節，歡笑醉金。
　　萬卉千葩到陽春而始秀，懷才抱藝得時濟而方通。靈根帶春氣而發萌，君子遇時機而顯達。
　　辰時三十　快疑退慮　中平
　　進退正宜新，明人見意深。好將懷內事，一決自分明。
　　知進退存亡者乃有先見之明，識利害榮辱者必無後悔之患。心之疑慮遇良友而曉然，事之幽潛得貴人而明辯。
　　巳時第一　解怨生恩　中平
　　念念在存思，相逢正彼如。向時儼與怨，玆者變歡娛。
　　以恩解怨炎炎火內生蓮，以怨結冤凜凜冰中積雪。恩不可拖恩深而怨自消，讎不可深儼解而怨自釋。
　　巳時第二　遂意有期　中平
　　千里關山隔，寸心飛去難。忽然舟楫便，不可更愁煩。
　　風快舟便何辭千里之遙，事泰情通自有百祥之助。遂其意愁煩自釋佳貺有期，稱其心幽滯自除進謀有望。
　　巳時第三　待時後遂　中平
　　一鉤新月微，雲淡照庭幃。雖未十分快，團圓終可期。
　　萬物代謝各皆有時，一世榮枯豈得無命。寶月有圓有缺至三五而皎潔團圓，凡人得遇得時遇際會則亨通顯達。
　　巳時第四　悟道得真　上上
　　金丹大隱書，玉典降天樞。祕語今朝賜，凡胎脫下軀。
　　金丹大典玄真祕密之文，氣魄精神形體修護之物。悟其道者祕語不傳之妙羽化飛昇，識其理者參詳契合之微脫胎換骨。
　　巳時第五　憂先喜後　中平
　　荒田久旱時，農業正傷悲。天澤忽然濟，良苗救歲飢。
　　志學者心圖名祿勞苦在先，力耕者意望秋成豐登在後。天時順甘膏降澤苗稿重甦，人事和美譽稱揚名權復顯。
　　巳時第六　困滯俱生　下下
　　雲昏月又沉，孤客守空庭。寸心千萬意，誰解起愁音。
　　危難驚惶淹延沉滯，雲掩月則光輝不現。風激水則波浪不寧一事無，諧愁音起寸心不遂嗟嘆生。
　　巳時第七　忽然有喜　上上
　　高臺百尺危，快意望雲霓。天外雙雙鶴，飛來賜寶機。
　　脫幽出滯如釋重病之軀，快意稱心若覽春臺之日。鶴飛嗚而沖霄羽翼，人脫爽而逸老安居。
　　巳時第八　不事有成　上上
　　甘澤降荒田，靈苗發茂鮮。秋成終有待，佳節保安全。
　　田疇萬頃甘澤降而禾稼榮，口體一身造物順而名祿顯。舉一事有成有遂上德欣然，謀一用處公處正下情允許。
　　巳時第九　心勞事拙　下下
　　雲外幾重雲，天書不可聞。縱然心意恪，殊不聽佳音。
　　密雲不雨徒生仰望之心，丹詔不臨謾起沉吟之嘆，志勤恪返為怠墮功不成，意縈牽殊無聽聞事不遂。
　　已時第十　所願遂心　上上
　　坐久待嬋娟，雲開寶月圓。開樽共清賞，萬慮一齊捐。
　　雲開天淨寶月現而宇宙澄清，灾退病除吉福臨而謀用稱遂。開樽俎而賞心樂事，滌念慮而事泰心安。
　　巳時第十一　有助無阻　上上
　　長江千里遠，風靜水紋平。好稱扁舟去，謀為盡契情。
　　得道者自然多助左逢挈而右逢提，得時者何患無功上遇合而下遇順。風靜者水平舟穩，契意者事遂情歡。
　　巳時十二　情乖事背　下下
　　冰炭不同鑪，彼情非我情。更宜自詳謹，心事勿相論。
　　水火不可同處為其性質兩殊，賢愚不可並居為其智識不俾。殊異共處情必乖，邪正並居謀必背。
　　巳時十三　貴人接引　上上
　　天福載文書，欣欣各遂如。朱衣相接引，權要兩相扶。
　　文書有氣天祿駕而雲奔，謀用無疑朱衣引而風助。當權握者欣欣接遇進爵添階，臨要路者穩穩扶持陞名益祿。
　　巳時十四　小害無傷　中平
　　一鬼暗中笑，豈知相竊窺，雖無十分害，第恐有微非。
　　人有鬼人，物有鬼物。生妬害者謂之鬼人，作祟怪者謂之鬼物。除鬼物者有天心之正法易以軀，除辟鬼人無治術之良方難為禁止。
　　巳時十五　順守無害　中平
　　財利欲成時，人情兩是非。順之自和悅，終保少憂危。
　　父子兄弟之不睦多以因財，同儕朋友之不和豈非爭競。利之者愈為不足失義虧仁，讓之者順而自安名光譽美。
　　已時十六　漸有涯際　中平
　　景色始光輝，憂心自退之，方能進寸步，漸可近天墀。
　　昏暝已退景色漸漸清明，憂慮已消佳既徐徐安泰。進寸步可通千里何患不週，謀一事可保百祥何憂不遂。
　　巳時十七　敬真助福　上上
　　丹爐寶篆焚，親事祝吾尊。助爾清緣福，心專道自存。
　　奉真者得其真力遇難自消，奉佛者得其佛慈逢灾自釋。焚寶爐之丹篆默禱虔誠，賜遐福之恩光昭明靜應。
　　巳時十八　陰小不寧　下下
　　鬼昧苦相持，家庭陰小危。舉心行善事，解釋自安機。
　　家庭危厄蓋因歲賽年灾，鬼魅侵欺多是志乖意僻。正其心而行其事陰小自寧，安其志而戒其非灾害自息。
　　已時十九　未遂如心　下下
　　旱地豈行舟，歸心未得由。空令煙障客，兀兀意悠悠。
　　倚舟旱地豈能濟而能行，用事搏空豈得成而得遂。歸心未展空悠悠而惆悵多，誠意未周饅兀兀而歡悅少。
　　巳時二十　起滯發幽　上上
　　寶劍射穹蒼，邪幽鬼魅藏，更無他滯礙，威德發名揚。
　　寶劍乃正真君子射斗衝牛，鬼魅乃陰邪小人伏幽藏隱。威令發宣揚道德以正除邪，功力就起拔幽潛以恩成福。
　　巳時二十一　灾退福生　上上
　　天樂發清音，仙車降宅庭。門闌光赫赫，闔慶受嘉恩。
　　靈音清亮用事和而嘉信，臨仙車降庭動則吉而美。事集浮灾微惱天邊已逐雲，飛祿慶恩華戶內福隨春至。
　　巳時二十二　舊事再成　上上
　　舊事復重新，退心變進心。分明幽滯客，翻作步雲人。
　　退心復進始知時有變更，事再重新方表命逢協助。不失青氈之故物幽閑重問，得贍金鑑之輝光容顏復整。
　　巳時二十三　有助成喜　上上
　　歸心得便舟，擾意復優游。不必更惆悵，故人相遇周。
　　歸心切切幸逢順便之舟，擾意惶惶忽變優游之樂。幽滯脫而亨途快爽春滿江山，貴人進而成遂周圓光生閭里。
　　巳時二十四　宜守勿動　中平
　　且守不可動，動之事必訛。月寒庭下靜，風鼓水中波。
　　人若謀動吉凶悔吝生焉、心若妄求福
　　禍灾祥立至。惟靜守月照庭而清幽，惟動求風鼓波而汹湧。
　　巳時二十五　是非擾括　下下
　　月落又空山，清幽事已闌。寸心千里遠，俱在是非間。
　　人之迍賽作事是而反成非，時之乖違道本亨而復為否。謀疏計拙寸心千里之間，信遠音沉月落空山之外。
　　巳時二十六　有氣可成　中平
　　寒灰事復然，休言事向遷。若逢人力助，咫尺是前緣。
　　星落寒灰忽有復然之喜，凋零枯木再生返綠之榮。候其時而進咫尺可期，得其助而成因而可就。
　　巳時二十七　慶會亨通　上上
　　得意發新文，縱橫道濟民。風雲相慶會，惟爾保安寧。
　　事獲稱遂曰得意，心無掛礙曰縱橫，雲龍風虎盤旋於金鼎之中，達聖通真慶會於蓬壺之上。
　　巳時二十八　和合通達　上上
　　豺狼陷石崖，行客免憂懷。去路平如掌，相隨意自諧。
　　豺狼當道幸然天已驅除，謀用始通頓爾心無憂惱。去路平前程坦率進達四方，事遂成衆志諧和利名相美。
　　巳時二十九　脫灾用事　上上
　　陰小脫重危，家庭漸有輝。許多憂惱事，風掃變塵微。
　　陰小重重之危厄日照薄冰，自身坎坎之灾愆風飄枯葉。敗毀褸臺復鼎新而修茸，歌傾樹木再培植以扶持。
　　已時三十　福慶兩生　上上
　　鸞鳳舞翱翔，香風降吉祥。大開佳慶宴，共集福華陽。
　　安靜無禍曰福，道德興隆曰慶。鸞鳳翱翔為天下瑞，善念滋長則祿壽昌。積善者餘慶乃生，積德者遐福必至。
　　午時第一　遲疑未達　下下
　　有意玩仙鄉，三山路渺茫。不能升一步，惟恨對斜陽。
　　蓬萊三島之鄉有所聞而無所見，求謀遠望之事已所用而未所成。志甚速而行甚遲，得甚難而失甚易。
　　午時第二　喜用有助　上上
　　行遍幾重山，今方得遂安。更逢人指引，得鹿始回還。
　　涉水登山歷遍崎嶇之險，退灾進福方成稱遂之安。得人指引有功其功允濟，得鹿回還有喜其喜普歡。
　　午時第三　喜中有憂　下下
　　靉靆起雲霓，晴天忽變悲。一天星斗暗，不見月光輝。
　　平寧安靜恐生蹶步之憂，喜笑歡欣慮有歡眉之歎。雲霓忽起一天幽暗而生，星月潛光滿目晦冥而至。
　　午時第四　賜福得慶　上上
　　枯槁本無氣，陽和一變春。東君施化力，均濟普沾恩。
　　枯槁之木非東君不能發萌，職祿之來非貴人不能陶鑄。田疇豐熟因沾雨露之恩，草木敷榮均賴陽和之力。
　　午時第五　超凡入聖　上上
　　青雲去路遙，仙籍姓名標。自有長生訣，丹砂出聖苗。
　　道高德就名標仙籍之中，行滿功成位列天曹之內。得長生之妙訣返老還童，授丹鼎之玄微降龍伏虎。
　　午時第六　憂喜未庾　中平
　　混沌似冥昏，憂歡尚未分。秪須天地豁，鷄犬始能聞。
　　混沌冥昏之際尚未能分，憂喜進退之間尚未能次。更待天清地朗慮之事盡消，始聞犬吠鷄嗚是非之端方覺。
　　午時第七　守靜待吉　中平
　　大道欲清幽，存心勿妄求。任他空撓聒，一意止存脩。
　　守道之人心欲安而神欲靜，浮華之士意多妄而念多浮。天與壽惟存脩而待之，否與通但操正而執耳。
　　午時第八　散憂退事　中平
　　退事勿再舉，進心且息然。妄傳多少意，是非不能前。
　　憂事如水上輕漚不能持久，喜事若空中搏影豈可得成。所謀所用徒勞役志役心，散喜散憂方可免灾免咎。
　　午時第九　虛空不實　下下
　　一溪春水流，花落滿芳洲。空作春花夢，悠悠事未周。
　　榆錢不可以濟乏，畫餅不可以充饑。傳不可以信虛，名不可以聽實。落花過目隨即掃空，春夢驚徊無可玩味。
　　午時第十　待時有望　中下
　　寶鼎尚沉埋，才高未克諧。一朝龍虎會，有職盡添階。
　　事之未濟如金玉沉於泥沙，時之未逢縱才智豈能亨達。龍虎盤旋交會變異風雲，時運際合亨通驟遷祿職。
　　午時十一　疾退病除　上上
　　抱疾未能痊，良醫在目前。不須多悵恨，非久得安全。
　　膏肓之病遇良醫則起死回生，迷惑之心逢成病則頓開解悟。灾厄若退其病忽爾而痊，命運若通其福自然而至。
　　午時十二　終有成望　上上
　　有鹿在山前，新花滿目妍。歷終微險阻，大可展愁顏。
　　遂鹿者歷遍崎嶇之險，玩花者曾經霜雪之寒。雖先見於至艱至難終成稱遂，乃始逢於從心從欲大展歡顏。
　　午時十三　扶持有獲　中平
　　護助非人力，扶持乃至真。分明舟欲
　　覆，廼得渡平津。
　　大廈將欹非大力而不能正，沉舟欲覆非神助而不可扶。平津得渡分明險處逢安，彼岸得臨幸爾危中有救。
　　午時十四　文書利泰　上上
　　千里一丹書，傳來自寶樞。望中為得意，職祿兩相扶。
　　丹詔來從千里恩寵光華，寶樞賜於一朝官班品貴。叩文書文書有氣化筆陶鎔，占職祿職祿有榮貴人助順。
　　午時十五　先阻後泰　上上
　　歷盡幾重山，雲開天地寬。不須多著力，平步到玄關。
　　涉水登山歷盡艱辛之阻障，雲開天諍幸逢爽快之良時。玄開到而不遠勞役休辭，謀用進而有期不須著力。
　　午時十六　合成非久　下下
　　衰朽又何為，空言白首歸。夕陽雖有景，第恐不多時。
　　衰朽之木非梁楝之奇才，輕諾之言非信實之良語。彩雲虹影終不耐於久觀，風梗浪萍必暫聚而復散。
　　午時十七　守靜勿用　中平
　　秋色到人間，庭空月正閑，丹爐香寂寂，百事不相干。
　　性靜情逸惠光朗朗圓明，心動神疲業大炎炎熾赫，心火定丹爐寂寂萬禍不侵，障雲散夜月閑閑一毫不擾。
　　午時十八　括擾未寧　下下
　　是是與非非，稠人擾自為。欲求清淨理，尤自格關機。
　　咎吝生於自擾擾則不寧，是非起自喧爭爭則有怨。關機藏隱逢怨惡而自滅自消，清淨無為遇冤尤而自解自釋。
　　午時十九　憂事無害　中平
　　病虎臥前溪，前人望自為。不能生陷害，何用設狐疑。
　　惡心如猛虎當道不可不避，舉步如履冰而行不可不謹。曰敬曰恭灾害自然不生，守正守真咎吝何由而作。
　　午時二十　得道成合　上上
　　洞庭春色闌，仙友會雲班。好覓長生藥，逍遙餌大還。
　　仙巖碧洞滿天月白風清，紫府蓬壺匝地普天春色。道果成長生久視飽食蟠桃，功力就快樂逍遙飛昇仙境。
　　午時二十一　門戶不寧　下下
　　幽鬼晴來退，家門氣象陰。謹身三七內，漸可退餛迍。
　　虧心暗毒謂之幽幽隱不明，害人竊物謂之鬼鬼邪侵擾。門庭撓括宜鎮靜而消禳，群小爭喧當謹身而退避。
　　午時二十二　得恩感惠　上上
　　得道始提攜，超凡入聖機。感心常激切，恩惠足扶持。
　　得人提拔者謂之恩其恩最大，與人財祿者謂之惠其惠尤探。中心藏之常懷感激之心，何日忘之自有神真之助。
　　午時二十三　憂中有喜　上上
　　雷轟掣雷時，邪魅已潛機。幸得風雲散，天高月正輝。
　　轟雷掣電豈誅有德之人，白璧黃金不賜無功之子。邪魅消幽魔蕩息道氣沖和，風雲散星月光輝乾坤澄靜。
　　午時二十四　讒妬相害　下下
　　佞語巧非常，侵之必有傷。暗中藏利刃，切欲要隄防。
　　佞人悅己面必譽而背必非，讒口陰謀快似刀而利似劍。比之蜂薑之毒其毒尤探，比之虎狼之惡其惡尤甚。
　　午時二十五　道合遂成　上上
　　寶騎疾如飛，青雲得路時。機謀相遇合，成遂豈能遲。
　　前程通達乘寶騎以如飛，高步逍遙上青雲而得路。謀成遇合言必聽而計必從，福至心靈物必亨而名必遂。
　　午時二十六　防謹言謗　下下
　　烈火燒珠玉，讒言毀善良。若人非解忿，幾致有危傷。
　　珠玉之美必有纖瑕之析，善良之士豈無讒毀之非。消讒滅毀當宜潔己修身，解忿釋愆尤在退思改過。
　　午時二十七　用心不遂　下下
　　獨立斜陽裹，殘蟬吸晚風。一庭秋寂寞，更漏已成空。
　　殘蟬斜日知景物以悽涼，落葉西風覺秋容而寂寞。更漏永夢中作夢夢寐不安，心諸亂憂內懷憂憂疑未決。
　　午時二十八　琢磨成器　上上
　　一躍龍門裹，桃花浪喪重。如今身得意，勞逸已成功。
　　文場得意始酬立志之勤勞，蟾宮攀桂已遂鷄窗之學業。發奮志龍門一躍，冠群倫名播四方。
　　午時二十九　得遇扶持　上上
　　念念一何求，憂心未得周。忽然人借力，携接上雲遊。
　　惟日孜孜一成名而成德亨。途坦坦萬斯箱而千斯倉。遇上人之協助風力吹毛，逢大貴而提擁雲開見日。
　　午時三十　名利不遂　下下
　　財散風彼裹，名標雲霧間。利名皆不遂，回首掩柴關。
　　財寶散失沉埋萬頃風波，名位虛無障隔一天雲霧。回首者利不獲而名不就，掩關者閉不開而塞不通。
　　未時第一　家門利泰　上上
　　五福壽為先，年高祿更延。一門佳氣集，長幼慶安然。
　　康寧富壽五福備而天下尊，嘉慶安和一門集而長幼順。孝於親者天．道助而家道昌，敬於真者吉事修而惡事退。
　　未時第二　名祿成遂　上上
　　鹿駕文書急，花開燕作喧。春花成遂合，每事喜相連。
　　鹿駕文書文書動而名祿遂，春花燕語燕語喧而喜慶臨。占遠信則遠信來，叩近謀而近謀遂。
　　未時第三　神功陰助　中平
　　竊盜來空室，勞心任往還。倘非神力助，心致損機關。
　　偷盜之輩徒生竊害之心，謀陷之中自有神真之護。謹其身以卻其禍灾害不生，守其分以安其福禍亂不作。
　　未時第四　成濟為事　上上
　　高田百種苗，豐稔慶秋高。喜得逢甘澤。農家祝聖堯。
　　時豐歲念自無水旱之憂，雨順風調必有秋成之望。所謀所用之喜如甘雨以濟枯苗，所望所求之心如涼風而懈炎熱。
　　未時第五　守真堅恪　中平
　　松栢傲霜雪，浮花不耐春。時真存節操，堅恪保安寧。
　　守真守道之志如松橋而傲雪霜不凋不枯，苟求苟望之人如浮花而敵風雨豈久堅確。常以存心安，寧自然獲福。
　　未時第六　正心無疑　中平
　　天外一聲雷，風雲慶會時。邪人皆悚慓，正士一皈依。
　　雷音轟烈警其惡而誅其邪，鏡瑩諍明照其妍而鑑其配。心若端正則無疑，道若飯依則無懼。
　　未時第七　出滯得快　上上
　　得道人多助，時欣歲又歡。豈能相阻遏，去路自翱翔。
　　得道者所以多助天下順之，守道者所以寡過一身安矣。出其幽谷飛騰而脫滯趨亨，步其去衢超越而遂心快意。
　　未時第八　福臨灾退　上上
　　鸞嗚鶴舞時，仙仗下天墀。待賜真光福，灾愆一宥之。
　　玉珮丁當駕龍車於碧漢，綵雲繚繞擁仙仗於瑤空。真光赫赫掃除天下之妖氛，聖德巍巍普賜闔門之福慶。
　　未時第九　忽然喜合　上上
　　十一口相扶，相承百事如。朱衣當引道，聞喜降天書。
　　忽爾相承事有不期而會合，因時際遇和同衆力之扶持。況貴人生提挈之歡心，主文書有陞遷之美意。
　　未時第十　憂退慮消　中平
　　三女已消亡，憂情自渺茫。目前開豁意，身後必嘉祥。
　　三女亡姦詐自然而屏息，戎具退盜賊頓爾而消除。蕾買收霧斂心眼有開豁之明，慮散憂除謀用無淹延之滯。
　　未時十一　利見大人　上上
　　利澤施于民，歡聲化彩雲。堯豐歲時泰，萬境賀升平。
　　聖人德化惠可及於兆民，君子道亨利可澤於天下。堯年豐瑞一天星斗呈輝，舜日熙和萬境歡聲誕布。
　　未時十二　干人有阻　下下
　　計策已為詐，人情不可干。再三空進退，喜氣變愁顏。
　　人之情詐口雖諾而心必違，道之乖訛言不從而謀不用。心慇蔥而至懇至切喜慶為憂，事漸懶而無阻無成進而後退。
　　未時十三　退暗出明　中平
　　坐久清風發，夢回明月生。昏昏多少意，方始見分明。
　　清風徐發滌炎熱以清涼，明月初生照幽沉之昏暗。進一步行途漸穩已有輕便，謀一事逕路開通殊無障礙。
　　未時十四　禳灾謝過　中平
　　陰小恐生述，閑爭事返驚。檜禳憑道力，香火更留心。
　　陰小坎坷門庭生不測之迍，閑事喧爭名位起不虞之惱。急須謝過依憑大道之恩光，速可消禳保祐家門之吉慶。
　　未時十五　憂喜不成　中平
　　一木見雲霓，空花發秀枝。須臾無一事，憂喜兩忘之。
　　雷雨收頓生霞彩，江海淨忽起波濤。須臾雲收霞散更無一點之悲歡，頃刻花謝水流饅有兩忘之嗟嘆。
　　未時十六　心速事遲　下下
　　策馬度嚴關，天昏月又殘，主人難進步，惆悵起悲顏。
　　千里之程非一日而可至可達，迂折之事非片言而可就可成。漏殘月落徒生惆悵之悲，心速事遲謾起呻吟之嘆。
　　未時十七　虛聲妄意　下下
　　有寶隔千山，無言向彼問，聞聲名不實，到了事空閑。
　　妄求之意有如空裹搏風，虛想之心全似水中捉月。徒取他人竊笑謾勞自己，施為事事無成謀謀何濟。
　　未時十八　憂迍不寧　下下
　　家中蕭索事，動靜一成述。旺氣全然滅，人憂鬼亦驚。
　　興敗頓成於蕭索灰冷煙沉，動靜恐染於述澶心憂意慮。守常守分猶防擾擾之非，進望進求恐有忽忽之失。
　　未時十九　成次未許　下下
　　見之則未見，成之尚未成。徘徊空進退，來往枉勞心。
　　似見不見之形雖離婁而不可睹，似聞不聞之語有師曠而不可聽。既聞見尚未得真，於成敗豈能便決。
　　未時二十　名稱俱備　上上
　　紅日照乾坤，嘉祥集孔門。望中旌表至，聲譽世間聞。
　　紅日升天陽氣舒而陰氣匿，嘉祥集戶人道亨而鬼道潛。德業備而百世流馨，忠節至而一門旌表。
　　未時二十一　敗事復成　上上
　　紅日化嚴霜，幽潛悉顯光。枯根有生意，漸可發芬芳。
　　嚴霜殺物物將敗而暖日消融，巨浪飄舟舟欲覆而暴風忽息。退散之事舉用必成，枯朽之根栽培必活。
　　未時二十二　驚心未寧　下下
　　靄靄一天雲，風雷發震驚。憂懷無限恨，猶未脫埃塵。
　　靄靄雲生必有迅雷之發，惶惶心動隄防虛詐之驚。雖不至大難凶危之厄，猶未脫小迍無妄之灾。
　　未時二十三　事遲有望　中平
　　大器晚當成，大音希有聲。琢磨方見寶，不枉久勞心。
　　方鼎之器非一日之可成，百里之雷非無時之有震。丹砂宿火須憑九轉之功，謀事稱心切要三思之用。
　　未時二十四　利見大人　上上
　　蓬萊路渺茫，仙洞歲時長。得遇高人面，靈機助玉章。
　　蓬萊路渺得其道出則何難，仙洞遐長遇其真往則何遠。夙緣契合利干上貴之人，功名照然必感寶章之賜。
　　未時二十五　萌事未發　中平
　　殘月待時久，機關用處忙，未知成敗事，流水去何長。
　　栽培之木未遇春未可發萌，謀望之心未得時未能成遂。機關用而未遂空自愴忙，智謀廣而無施謾勞心力。
　　未時二十六　福實事厚　上上
　　歷古至于今，金剛玉石身。任他霜雪凜，不改歲寒心。
　　一魚金琢玉乃成至寶之珍，植檜栽松何異雪霜之凜。祿厚者雖火水不能有傷，道成者縱邪魔安敢相逼。
　　未時二十七　守節安吉　上上
　　貫道守于一，持心不在狂。坐中當見事，笑默意何長。
　　有道之士守其一而不亂，存心之人持其志而不回，靜默虛恬則養浩然之氣，謙恭端謹則無暴慢之非。
　　未時二十八　解怨成懼　上上
　　千里遇知心，一天風月清，怨情今已解，爛熳醉懼听。
　　結怨者自種今生之禍患，施恩者必招宿世之因緣。怨情既解一天風月澄清，好既重臨千里恩爛慢。
　　未時二十九　待事如旦　中平
　　夜月照庭除，清狽一嘯孤。待須平旦日，方可去登途。
　　狽啼悄悄徒勞枕上之思，月影沉沉空役夢中之想。候得時而進用事必曉然，待平旦以登途路無阻礙。
　　未時三十　危中有救　上上
　　狂浪欲覆舟，憂慮不勝愁。須臾臨彼岸，新慶滿高樓。
　　波狂浪急舟欲覆而事欲危，風定浪收船始安而心始泰。臨彼岸已離危險天地扶持，上高樓而慶新華人物豐美。
　　玄真靈應寶籤卷中竟
　　玄直靈應寶籤卷下
　　申時第一　待時可時　平平
　　渺渺天邊鵠，乘風萬里飛。更無霜雪阻，秋色滿庭幃。
　　天邊之鵠風力健則飛達雲霄，塵世中人命運通則顯榮超遂，時未遂則潛而勿用，命運通則守而自亨。
　　申時第二　得意遇時　上上
　　皓月洞庭秋，乘鸞汗漫遊。玉壺天地闊，已脫苦淹留。
　　明月清風況對洞庭之秋色，乘鸞跨鶴何妨汗浸之清遊。玉壺潔淨更無半點囂塵，仙洞遐長已絕有為之快樂。
　　申時第三　喜信臨門　上上
　　火煉始成金，真光現寶庭。駭然為一信，忽爾報佳音。
　　烹金琢玉乃成大寶之珍，煉性修真必有昇仙之分。佳音至天降異常之喜慶，美信臨人生踴躍之歡欣。
　　申時第四　佳報奇遇　上上
　　燦然星斗交，寶劍氣凌雲。別有真奇遇，終身滿國聞。
　　寶劍凌空上徹斗牛之色，旌忠輔國下鎮夷狄之威。一時際遇遇則崢嶸，千里播聞聞則超遂。
　　申時第五　望事不成　下下
　　玉碎不成琢，金潛豈可烹。惜哉奇遇士，迤邐暗中行。
　　玉簪將就已成中折之悲，執釣得魚忽有折鉤之歎。因緣事遇而不遇一笑而空，謀望事成中不成中輟而止。
　　申時第六　次疑成事　中平
　　水清魚可見，智明情不知。幸無昏濁昧，何用強猜疑。
　　水中靜則遊魚可見，智內敏則情偽可知。既無蒙昧之欺當次狐疑之慮，舉一事須成就謀一用須去疑。
　　申時第七　守道勿用　中平
　　大道本無礙，真光照眼明。守心能守正，神鬼亦須驚。
　　大道無名本無拘無礙，真光有象可能照能明。心若正直神不干而鬼不欺，性若圓通仙可學而佛可作。
　　申時第八　惱事漸消　中平
　　群心亂生忿，眾心空憂牽。從他機巧用，舉步自安然。
　　僭亂者必遭君子之刑，忿爭者必受小人之辱。人事乖違衆情不順久而自消，心意隱忍百病不侵久而自泰。
　　申時第九　退憂成喜　上上
　　赫赫陽光發，沉沉鬼魅消。滿懷幽興盛，一掃意超超。
　　日昇天則陰邪自然潛匿，命運通則灾害自然消除。縱生慼慼之憂懷，當有欣欣之美遇。
　　申時第十　守正戒非　中平
　　人頭三尺上，神物自相隨。昧事休生意，防心切自持。
　　天雖高而聽甚卑，神雖幽面察甚明。意欲妄舉豈無暗錄之愆尤，心宜自防必有明彰之福報。
　　申時十一　憂散成喜　上上
　　風月滿高樓，提擁可恣遊。開眉展愁腹，樽酒醉方休。
　　樓臺風月正堪良夜之歡，身世康和勿負佳期之約。散憂懷於物外眉展心寬，列樽俎於席前歡天樂地。
　　申時十二　得祿有望　上上
　　天祿賜堯階，丹書降玉臺。欣然無限意，花向故園開。
　　堯階賜祿得瞻天地之恩光，故圃花開復賞芳華之景色。職位有欣欣之喜慶，家門無坎坎之非虞。
　　申時十三　危中有赦　上上
　　贏疾自夭降，昏迷日醉沉。忽逢天上士，寶餌賜玄靈。
　　顛危之事恰如病在於膏肓，迷亂之心何異醉沉於酩酊。非扶持不可以救困濟危，非妙藥不可以卻灾療病。
　　申時十四　迷中有指　上上
　　寒灰氣已消，志識更飄飄。得遇至人語，分明指路遙。
　　至人妙語頓開迷悟之心。長者提擁指引亨途大道。寒灰域燼餘焰復燃，枯木凋零舊枝再茂。
　　申時十五　謹身防失　下下
　　朽索御六馬，常須謹步行。倘然微縱放，必致禍臨身。
　　卒暴之性豈無顛蹶之危，朽敗之繩焉擊奔衝之馬。性縱逸而招禍必累其身，心警懼以免殃方成其福。
　　申時十六　舉措宜謹　中平
　　百尺高竿險，休宜縱此心。行藏須把捉，方許得安平。
　　登崖雖險常懷懼亦不致危，平地雖安縱放性豈不招禍。謀望事未成未許役志勞心，行藏事始吉始安修身養命。
　　申時十七　謹身守正　中平
　　萬頃清江靜，一天星斗寒。扁舟行正道，謹懼渡波瀾。
　　謹身謹行不可少頃離，守正守心不可銓步失。不謹不畏澄江忽起於風波，違正道必誠玉自投於水火。
　　申時十八　舊幣重新　上上
　　一喜自天降，庭幃起壽萱。豈知殘戶牖，復爾再新垣。
　　重開戶牖鼎新革固之時，再整墻垣修弊補殘之意。謀新理舊二事皆可諧同，望祿求名一喜俱能稱遂。
　　申時十九　勞中有逸　上上
　　早魚方得水，病虎入山林。漸漸有生意，悠悠快爾情。
　　放旱魚而入深淵洋洋得意，縱病虎而歸巖穴漸漸生威。勞役者有縱逸之期，勤險者有豐饒之望。
　　申時二十　先難後遂　上上
　　百戰事多危，功成凱樂歸。錦衣回故里，勳業事高彌。
　　不祥之器孔子號曰佳兵，決勝之謀孫子言日妙計。功成勳就先經百戰之危，衣錦凱旋次受封侯之賞。
　　申時二十一　感真遇貴　上上
　　九轉靈丹藥，三山玉掌仙。一時來降集，灾散福綿綿。
　　靈丹九轉服之者羽化登仙，蓬島三山到之者逍遙快樂。玄真降集福慶保於家門，高貴提携名祿登於爵位。
　　申時二十二　忍忿待時　中平
　　擊鼠雖防器，觸邪仍避真。不宜先忿躁，徒恃可成名。
　　鼠臨玉器之傍擊之者必損其寶，語犯惡人之怒觸之者必害其身。能隱忍忿事自消，若待時謀事自遂。
　　申時二十三　大成小吉　上上
　　楚玉逢良識，真金煉得烹。已能成大器，不礙小忿爭。
　　黃金白璧因烹琢而能成寶，賢才君子懷學業而可成名。良謀得遂大器所以晚成，美事既修小忿何能侵礙。
　　申時二十四　謝恩得祿　上上
　　小祿尚徘徊，東君意已隨。願將香火信，遙達上天知。
　　徘徊者必有進退之心，東君者已得提擁之意。廉謹守節祿永而職可陞，香火嚴恭神可扶而真可助。
　　申時二十五　舉語可成　上上
　　照膽觀心事，明明自可知。君能開一語，攀接兩相隨。
　　忠心義膽天可察而神可知，妄意邪謀鬼必禍而神必斜。既寸心坦然無憂無諂，若一語合矣可順可從。
　　申時二十六　此急彼緩　中平
　　此望若思渴，彼情如蹈淵。忽然風雨霽，飄駕上青天。
　　大旱望霖未有滂霧之甘澤，急趨迷徑正當差跌之多岐。此心急如懸鼓而待槌，彼意緩若停暮而思著。
　　申時二十七　難中有救　上上
　　一夕風濤起，舟人意不生。賴他心力助，道德復全亨。
　　乘舟行水暴風作而波浪彌天，處世立身狂悖興則功名掃地。拔患難乃神真之助力，獲安泰緣道德之崇修。
　　申時二十八　慮心漸解　中平
　　有意自生憂，無緣脫滯留。但能安意志，何事不相周。
　　憂疑出於縈惑慮起千端，幽滯在於淹延愁生百種。安其意則狐疑漸次而釋，寧其心則悔過迤邐自消。
　　申時二十九　望事返覆
　　一志苦相執，狂心殊不知。待他成計日，反覆已經時。
　　執迷之志將為必取之功，指擬之心卻乃虛無之失。待他者空有懸懸之望進退再三，經時者殊無肯肯之心反復不一。
　　申時三十　求信有成　上上
　　鴈信欲通傳，誠心利後先。上人能一語，美事十分全。
　　鴈足魚腹能傳千里之書，良語誠心可助十全之美。占遠信信不虛傳傳無譎詐，謁上人人受實惠惠有恩光。
　　酉時第一　謹身勿縱　中平
　　仙友在重關，千山與萬山。謹心乃謹事，歡笑勿追攀。
　　訪朋求友不勞涉水登山，養性修真先要戒貪絕欲。心宜常謹謹則無失無憂，意當去奢奢則不固不遜。
　　酉時第二　有路可進　中平
　　有徑不相阻，無門不可關。非為他妄作，千涉事須煩。
　　屈曲之徑非盤折則不可通，宛轉之求非周旋則不可就。事再三而方遂勿憚其煩。意進退而始周即非其妄。
　　酉時第三　悖理有吝　下下
　　理財理事遲，鬼賊見其機。勿共同心事，防言變是非。
　　理財理事財不利而事不成，理訟理婚訟有虧而婚有破。況鬼賊侵欺而有陰謀之逼，防語言變詐而成屈曲之非。
　　酉時第四　謹防小人　下下
　　彼意有所害，此心殊未然。更防樽俎上，外事恐相牽。
　　彼畜害我之意言且和而貌且恭，我無防彼之心行不知而坐不察。防杯歡而生仇怨，戒僭易而恐牽連。
　　酉時第五　失馭生迍　下下
　　玉石不可煉，丹砂不可沉，倘非當處用，寶器不全真。
　　玉石至美不可火煉水烹，心雖至明不可無懼無憂。失馭則駿奔遠邇難追，縱放則迷逸顛危難返。
　　酉時第六　棄利遠害　中平
　　舊事不宜舉，舉之必被連。目前當棄捨，身後得家傳。
　　既往之事不可舉舉則返害其身，鋒刃之蜜不可嘗嘗則必傷其舌。棄其小利大事必成，利其下人上情必順。
　　酉時第七　靜守防心　中平
　　天外月華清，雲中有鴉嗚。寂然無一事，不可舉私心。
　　靜其心六賊不動五蘊皆空，防其心百魔自潛三毒消滅。狼虎雖曰猛獸由可誅擒，善惡出自於心自宜降伏。
　　酉時第八　輕信寡諾　下下
　　宿諾幾千番，徒勞反覆間。面前雖笑許，心復事多般。
　　所懇所求之事雖至切而至勤，所允所許之言卻多虛而多偽。卑辭厚禮此徒費於精神，諂笑迂談彼常飾其奸詐。
　　酉時第九　先勞先遂　中平
　　二子本一事，兩情剛更推。鼠牛相促迫，虎兔見熙熙。
　　二人同其心者義可分金，二人異其志者事無協濟。子丑發用正當役役之勞心，寅卯合辰方有熙熙之喜色。
　　酉時第十　先詳次用　中平
　　行步先防險，乘舟預備風。豈宜倉卒辯，不必問窮通。
　　事無巨細宜三思而後行，動有吉凶當賓詳而始用。趨行步走猶防顛險之危，求利圖名焉可倉卒而辯。
　　酉時十一　疑事勿用　中平
　　幽昧未能知，求名叩聖機。自宜生揣分，疑事不須為。
　　幽暗者不明之象人莫可知，疑惑者昏亂之端神不可曉。揣分棄而勿用用則難諧，待時必自有通通則可久。
　　酉時十二　怨解儼釋　中平
　　夙昔有嫌疑，玆來怨釋非。不須多忌諱，仍以禮和之
　　小嫌不除將有大怨，小怨不解將成大爭。嫌疑之意非自釋不能寬其心，忿爭之端非隱忍不能和其怨。
　　酉時十三　遇事可求　中平
　　幽室有淹愁，人生水上漚，逢春須得遇，休且強遲留。
　　人生處世如水上之輕嘔，謀事未周若困居於幽室。得遇陽春少展永淹之志，幸逢良便休更強自遲留。
　　酉時十四　欲速上遲　中平
　　聽聞唯未見，遇否尚難知。欲進非能向，從他意所為。
　　千里傳聞多有虛而少有實，一時遇否難所信以難所知。事欲達尚未可達，心欲速尚未可速。
　　酉時十五　進祿可陞　上上
　　天地降洪恩，人神共仰欽。光華歸有道，仰視福來臨。
　　天地恩隆輔有道而助有德，人神欽慕仰無愧而俯無慚。祿位進陞共慶重重之喜，官班遷轉拜瞻疊疊之榮。
　　酉時十六　遇事宜進　中平
　　群鹿在山林，仙花滿徑春。正宜時進步，勿更滯空樽。
　　鹿居山林攸伏濯濯之性，人生俗世貪求戚戚之心。對仙花之爛熳進步勿遲，逢麗景之融和空樽勿滯。
　　酉時十七　出萃成用　上上
　　仙桂發新枝，蟾蜍用正輝。舉金伸我手，談笑得蟠螭。
　　手攀仙桂始酬三學之勞，步入蟾官方稱十年之志。展挈雲之大手拔萃超群，獲龍頷之真珠身榮名貴。
　　酉時十八　天貴用利　上上
　　土木著朱衣，相逢意自隨。不妨開一語，扶助上雲梯。
　　至親者父母兄弟，所倚者君子貴人。非父母不能生其身，非貴人不能保其祿。貴人助順可陸雲梯，君子扶持能成美譽。
　　酉時十九　先進後成　中平
　　一者是非公，三心意不同。勿交先下著，勝負在其中。
　　一事始用或云是而或非，三意不諧或多乖而或多異。須是先宜速著勿使後時，無令彼在我前恐或迫悔。
　　酉時二十　謹機用事　中平
　　各各意難知，機深用最宜。勿令輕漏泄，必致是成非。
　　機事不蜜則害身，謀事不謹則累已。雖同濟而干涉各懷意以難度難量，蓋所見之異端彼此情而莫達莫曉。
　　酉時二十一　擇機防失　中平
　　東南路可行，西北恐成述。用事先達利，切要自安存。
　　東南春夏乃生旺之吉方所以得朋，西北秋冬乃肅殺之否位所以喪朋。度其事可以行則行，審其謀當用則用。
　　酉時二十二　用心必成　上上
　　欲覓探淵寶，當求頷下珠。必然成底事，不用自躊蹰。
　　深淵之寶用智取而必獲，龍領之珠當猛求而可得。心誠堅則可成佛作祖解悟何難，意躊蹰必是敗道虧真追悔何益。
　　酉時二十三　失信絕音　下下
　　渺渺隔天涯，斜陽噪晚鴉。空中絕音信，默坐使空嗟。
　　天涯路渺更無一鴈傳書，夕照幽庭空聽群鴉噪晚。所謀事如空中捉影豈可而搏，所望事若海內尋針焉能有獲。
　　酉時二十四　先優後喜　上上
　　缺月又重圓，雲開復見天。醉懷今再醒，敗事更成堅。
　　雲開天淨一輸皎月重圓，憂散喜臨往事離而得合。醉夢醒魂神清淨燕處超然，邪魔退道氣常存沖和逸樂。
　　酉時二十五　安固久遠　上上
　　夙怨已除次，新恩來又別。久久意如何，青松奈霜雪。
　　施恩惠已消宿怨退禍消殃，布功力而受新恩迎祥集福，青松綠竹傲霜雪而耐歲寒，堅固保安養形神而增祿筭。
　　酉時二十六　福德兩助　上上
　　綵雲天外飛，仙音一脈隨。吉祥又喜慶，延福更延禧。
　　有福者必要有德其福彌高，積善必要積功，其善彌重。喜祥凝集簫韶仙樂常音，福慶臻華瑞藹綵雲常覆。
　　酉時二十七　家神不寧　下下
　　香火一蕭疏，家門鬼賊窺。自當修淨潔，方始得安居。香火精專真有術而神有護，家門喧鬧鬼有虧而盜有謀。正身潔己始有滌於餘愆，謝過禳灾方且獲於安泰。
　　酉時二十八　憂事成喜　上上
　　贏弱復康強，灾殃變吉祥。小人空計畫，大德自昭彰。
　　重病漸次而愈復爾康強，浮灾迤邐而消再逢喜慶。陰謀一退如雪影之無綜，照朗重明若日光之普鑑。
　　酉時二十九　如履霜冰　中平
　　忠良士已成，浸潤事何迍。幸得高人見，閑非已化塵。
　　忠良之士尚不免於讒言，賢哲之人猶自遭於潛語。欲止其謗者莫如正己修身，欲戒其非者當以省心改過。
　　酉時三十　久誤方甦　中平
　　緣木欲求魚，徒勞志已虛。分明山下路，咫尺是前途。
　　妄求之欲有如綠木求魚，越分之謀何異鑽冰取火。當自回心默省今者悟而往者迷，宜交覺念參詳醒者清而醉者濁。
　　戌時第一　徒勞心力　下下
　　折足鼎何施，安排必見危。笑他群下口，一事不能為。
　　鼎之折足不可立立則傾欹，事之虧理不可行行則迍蹇。傾欹則危而不穩上意乖疏，違蹇則撓而不安下情喧吻。
　　戌時第二　困中有救　上上
　　枯木始成用，雪霜多見摧。一朝春得意，忽爾變芳菲。
　　積雪嚴霜之際葉墜林枯，逢迍遇賽之時心灰志懶。幸陽和布氣而著物林茂木榮，得意人提攜以扶持困消厄解。
　　戌時第三　因人借力　上上
　　車轍有所礙，前途尚見遲。忽然人著力，舉步上雲梯。
　　巨石礙轍雖孟賁亦不能挽其行，猛虎當途縱卞莊亦不敢進而去。人去石轉有轟轟之勢，神庇虎行無嫌嫌之憂。
　　戌時第四　計劃無成　下下
　　夢斷魂亦消，悲心起寂寥。許多良計畫，風雨更蕭蕭，
　　魂消夢斷思百計以無成，慮亂心迷舉一謀而不就，對寂寥蕭蕭夜雨獨起悲心，暗咨嗟悄悄西風轉生悵恨。
　　戌時第五　謹身守道　中平
　　危除過重山，豺狼日共班。且將低曲折，未可展愁顏。
　　幽谷深山居處步險心危，豺狼虎豹立身日夜憂懼。宜謹謹隄防勿縱危中始安，常慊慊和忍常恭憂中變吉。
　　戌時第六　守靜待時　中平
　　萬籟已澄清，月華光彩明。且將詩酒興，餘事勿關情。
　　萬籟俱息月華朗而宇宙清，百慮皆消魂神靜而神體爽。快遣興何妨於詩酒物外逍遙。守真如不礙於謳吟箇中快樂。
　　戌時第七　隄防姦詐　下下
　　三女事宜防，巧言為亂常。守心休自縱，牛馬退灾祥。
　　奸人惑正不可測而不可度，偽言亂真必是詭而必是詐。順情者不可輕信信則悮人，悅己者必要隄防防則免害。
　　戌時第八　積功成道　上上
　　九轉靈丹藥，功成非一時。欲求無上道，先下死施為。
　　功不積者不可以成道，藥可煉者方可以成丹。修行累世名標金簡玉籍之中，習業歷年身步青雲紫霄之上。
　　戌時第九　脫危成慶　上上
　　賢達乃真儒，猶同脫釣魚。躍開千尺浪，一餌不能拘。
　　賢達之士不為小利之害身，谷舟之魚豈可一餌之拘執。錦鱗脫釣躍踴巨浪之中，君子出灾快進亨途之上。
　　戌時第十　守正福佑　上上
　　蕩蕩乾坤大，巍巍道德尊。處身當正直，功遇自心存。
　　乾坤廣大善惡報應無私，道德彌高邪正操修皆見。心正念正福佑自臨，心邪念邪吉祥自退。
　　戌時十一　戒奢防禍　中平
　　尺水豈能波，量微福戒過。自前宜撙節，來禍必消磨。
　　牛泓之水地步淺豈可興波，窄量之人胸次慳焉能容物。吉福生於勤儉儉則豐腴，禍敗起於淫奢奢則狼籍。
　　戌時十二　守道勿用　中平
　　浮華能幾何，回首勿蹉跎。守業休閑縱，狂心勿更波。
　　浮華易過渾如夢斷南柯，盛事難逢謾歷時遷歲改。道業勿令放縱返照回光，安心切戒蹉跎少憂無禍。
　　戌時十三　所事不諧　下下
　　水火兩相非，小人君子機。不堪同處樂，去就必難為。
　　冰炭不同鑪蓋有相生相克，薰猶不並載蓋有相染相污。君子有寬仁惻隱之心，小人無遠識高明之見。
　　戌時十四　失迷得遇　上上
　　奔趨路失岐，心懷正此悲。仙音嘹喨起，方始見光輝。
　　心迷誤則路頭蹉跌，意愴惶則舉止乖張。顛危得吉人點悟良言如聽仙樂，險阻遇貴人提挈重瞻天日。
　　戌時十五　遇如不遇　下下
　　萬寶積如山，行人不遇還。空將心智術，一笑夢魂間。
　　人不積善如入寶山空手回，道既寡緣得遇真仙無眼識。機會臨而失搓智術空談，好事遇而乖差營謀無用。
　　戌時十六　憂事未解　下下
　　騎虎勢難下，隨機旋旋行。一朝能脫灑，快我志平生。
　　登險崖心不可逸逸則害己，騎猛獸勢不容下下則噬人。正此憂懷宜且謙恭而待物，次須脫灑始知散慮以逍遙。
　　戌時十七　用事未達　下下
　　薄霧作濃陰，天昏未得明。行人空嘆息，去路尚多程。
　　濃陰作晦不知昏曉之天，索手登程忽陷沉迷之澤。謀未達去程多阻水隔煙村，人尚阻味況不甦雲遮隴陌。
　　戌時十八　離事重遇　上上
　　一別幾經年，相逢事偶然。重開樽俎興，歡笑再綿綿。
　　故人惜別相逢樽俎之歡，寶月當虧復有團圓之意。事際遇易知返掌笑逐顏開，時通泰順若推輪喜從天降。
　　戌時十九　用事再三　中平
　　三謁方能遇，一言那便回。再三行底事，方得笑顏開。
　　扣關三謁不辭往復之勞，事非一言豈便無從之許。雖再三而至懇終必有成，當守一而至勤事無不就。
　　戌時二十　信息臨喜　上上
　　雲中鴉陣飛，信息始重知。坐待回音至，行人咫尺歸。
　　鴈足傳書喜得雲中之美信，魚腹尺素欣逢水內之佳音。坐待者歸期之不遠，咫尺者旦夕而可臨。
　　戌時二十一　出幽得遇　上上
　　寶赦降天來，幽關鑽自開。釋他愆與釁，更賜利名回。
　　赦自天來釋其愆而宥其過，福由真降保其命以延其生。幽關破而拔萃超昇，恩光臨而標名賜祿。
　　戌時二十二　遇人知己　上上
　　寶玉久沉埋，光芒射斗回。有人能鑑識，幽現上仙臺。
　　麒驥困於鹽車非百樂而不可識，美玉藏於頑石非卞和而不能知。遇知己之士可以顯拔其身，逢高上之士可以曉明其道。
　　戌時二十三　妄語虛信　下下
　　妄語多言道，虛無非實情。傳聞空掛記，終是不分明。
　　一人妄語，衆人妄傳。妄說者將無作有以假亂於至真，妄傳者反是為非以言惑於衆聽。
　　戌時二十四　遇時得達　中平
　　百卉正芳菲，春花爛熳時，東君能著物，何慮事留遲。
　　物不遇春則不能發萌吐秀，人不遇時則不能展志舒情。時之至也東君有著物之榮，命之通也廊廟有陶鎔之賜。
　　戌時二十五　亨通無礙　上上
　　改革得從新，江山麗日明。目前無限景，嘯傲樂平生。
　　斗柄回寅革固鼎新之象，春光著物花芳柳裊之時。目前有景明媚則笑傲何妨，心下憂悶頓除則熙遊何礙。
　　戌時二十六　成名得祿　上上
　　拂拭更無塵，衣冠學業新。始能通大道，必不負青雲。
　　靈臺拂拭更無一點之塵埃，學業絕倫必取三元之魁首。衣冠正欽仰尊崇之禮貌，功業就獲取甲第之超榮。
　　戌時二十七　不可合成　一下
　　頑石休將琢，枯楊不可栽。小人無大器，往事豈能回。
　　器量小者不可以任大，智識低者不可以談高。頑石無玉琢磨徒費於工夫，枯木無根栽植謾勞於澆灌。
　　戌時二十八　憂事自散　中平
　　綿綿慮未休，豈可見蹤由。須待經時序，憂波逐水流。
　　淹延不決者謂之慮，禍患恐臨者謂之憂。慮漸解如暴風掃雲，憂自消若遊波逐水。
　　戌時二十九　鬼憂心慮　下下
　　夜雨泣幽窗，風寒雨又狂。不能成一寐，餘事更堪傷。
　　幽窗鬼泣慮邪崇侵擾於家門，永夜風寒恐疾厄牽纏於陰小。事紛亂則夢寐不安，意傷悲則行藏不泰。
　　戌時三十　前程通達　上上
　　鸞鶴兩逍遙，風清月更高。仙人相指引，霄漢路迢迢。
　　造物純粹更無賽剝之憂，功行圓成必有仙真之遇。鸞鵠昇舉逍遙於雲漢之中，風月朗清澄澈於乾坤之內。
　　亥時第一　守道得真　上上
　　妙語不可得，真仙豈易逢。一心能信恪，八達自亨通。
　　志言逆耳不巧者謂之忠，巧言美聽不中者謂之巧。一心恪信道可就而功可成，八達開通仙可學而真可遇。
　　亥時第二　出滯升達　上上
　　舉翼昇喬木，飛騰得意時。乘風方借力，一躍到天池。
　　出於幽谷遷於喬大昇騰得志之秋，失之東隅得之桑榆靈貺亨嘉之際。躍天池於萬里，因風肋於一時。
　　亥時第三　引獲迷誤　上上
　　流水碧溪長，桃源路渺茫。若非人指引，豈得遇真光。
　　心著想者謂之迷，意差謬者謂之誤。流水碧溪訪桃源而有路迷途漸通，倒亂顛危求妙理以知歸誤心復醒。
　　亥時第四　力心任大　下下
　　螢火競月華，小大意何差。費卻精神力，終為一笑誇。
　　一葉小舟不載萬鈞之重，一泓淺水焉興百尺之波。智識愚昧已非廊廟之賢才，道行疏慵未有神仙之骨格。
　　亥時第五　無助無望　下下
　　不學不知道，不修不遇真，工夫無一點，徒自作空名。
　　功行兩全乃有達道昇仙之分，學業俱美豈無科甲及第之榮。既德行學業之不修，望富貴功名而差遠。
　　亥時第六　現出明暗　上上
　　古鏡久昏昏，光輝尚未聞。一朝人拂拭，妍醜自能分。
　　昏埃積於寶鑑得洗磨則光瑩復生，淹滯出於善良遇提携則精神始懌。鑑瑩淨則可以照物，命通達則可以成名。
　　亥時第七　神真護佑　上上
　　香靄上丹霄，誠心一念遙。舉行無不利，神物自昭昭。
　　寶鑪焚篆誠心達上於丹霄，淨室延真舉意永無於欺諂。舉一事自天佑之吉無不利，謀一用唯神所護福有所歸。
　　亥時第八　灾退病除　中平
　　鬼散病已痊，愁顏變笑顏。誠心答天地，更勿造諸愆。
　　凶方鬼散因道力以驅除，幽室病消乃真光而護佑。恭敬虔誠於香火衆善奉行，消禳伸謝於愆尤諸惡莫作。
　　亥時第九　除小不寧　下下
　　缺月未圓時，家人獨掩扉。未能伸屈曲，陰小慮防危。
　　月缺虧光家人生重重之危厄，花殘凋落陰小有疊疊之迍邅。自身有暗昧屈曲之憂，門戶招唇吻是非之惱。
　　亥時第十　口舌不寧　下下
　　泣泣更沉沉，門闌非妄臨。守靜方能吉，免使禍來侵。
　　沉昤少語胸中有鬱結之愁，唇吻多端戶內惹憂虞之事。口舌爭於爭競隱忍為先，妄動起於不寧守靜為上。
　　亥時十一　得時遇便　上上
　　舟行趁便風，衆志一心同。正遇良佳節，花開滿目中。
　　得時用事逢良便易若推輪，下水行舟遇順風速如奔騎。對良辰興佳節柳綻花開，會故友與新朋心同意合。
　　亥時十二　樂極生悲　下下
　　樽空興已空，心事正迷蒙，本是逍遙客，翻居滯礙中。
　　歡娛奢侈財空興竭成憂，故縱貴婪罪極過探生禍。本是逍遙之客強起悲顏，幸為快樂之人返求拘執。
　　亥時十三　迷誤得省　中平
　　懷抱不堪言，呻吟慮最先。有人明語決，醉醒覺輕便。
　　性迷則執見不通，心解則通達易悟。得人奇語如惠百鎰之良金；快我心懷似飲一盃之酥酪。
　　亥時十四　謀望無定　下下
　　意若雲中鴉，心如水上萍。狂蹤無定跡，妙用豈能成。
　　雲鶴飛空之物準擬難憑，萍梗泛水之蹤聚財不足。所謀者必無望徒起所謀，所用者必無成謾勞於用。
　　亥時十五　望用必迍　下下
　　十言方成計，慮事必先明。不可輕輕舉，終為一笑聲。
　　陰謀執詐者謂之奸，料度奇中者謂之策。策不當而計不用返受餘殃，事不審而謀不成徒為人哂。
　　亥時十六　先到後成　中平
　　折翼下丹霄，沖天一忌已消。更須宜養銳，再舉不為勞。
　　烏折翼則挫奮飛翱翔之銳，人失志則生退慚悔懶之心。羽毛再整豈無霄漢之沖，志業重修必有亨途之望。
　　亥時十七　失則綰事　下下
　　倚恃必須失，托人終見危。虛將財與利，空惹是和非。
　　協公倚勢如倚冰山，太腸一照而冰解山摧。輕信托人如搏雲霧暴風忽至，而霧散雲飛財利俱亡交爭並至。
　　亥時十八　不可成事　下下
　　盲者不能行，失音那有聲。既盲並且啞，事語兩無成。
　　所謀不遂如瞽者視毫末之微，所望無成若瘡者起諷吟之韻。既言視不能明咦則動用焉得遂通。
　　亥時十九　遇貴成事　上上
　　森森古木高，梁棟用非遙。待時逢良匠，知音契合招。
　　端森之木良匠擇而為棟為梁，忠賢之士天官選而有權有祿。材高名重則知音自遇，學廣德深而契鑑須逢。
　　亥時二十　遇時得濟　上上
　　月到中秋夜，花逢二月春。此時當慶賞，百福盡維新。
　　中秋夜月一輸桂影團圓，二月陽春萬卉芳葩錦繡。慶佳辰而宴集百福臨門，對良夜而清歡千祥萃戶。
　　亥時二十一　失時少遇　下下
　　中秋風雨後，月暗不成輝。獨坐空庭裹，無言竟自悲。
　　風雨障中秋之月不緒蟾光，迍蒙挫寒士之心惟逢蹇塞。守空庭而獨處默默無言，居冗舍而失時沉沉有恨。
　　亥時二十二　改過得安　中平
　　逼迫上高山，行人舉步難。若能平正道，不可用機關。
　　為人豈得無過知其過則改過以自新，謀事豈得不難經其難對先難而後易。守正道者自安其分，甩機關者自撓其必。
　　亥時二十三　憂事未寧　下下
　　虎逐群羊急，風飄敗葉狂。靜中猶未得，那得望成章。
　　倉惶失措如猛虎而逐群羊，斯倒亂驚似急風而飄敗葉。心欲靜而未靜餘事尚牽，意欲寧而未寧外情內擾。
　　亥時二十四　寡助少成　下下
　　渡口無舟楫，陸行車挫輪。不能相接濟，隻力尚前奔。
　　非舟楫不能以濟渡，非輪轂不可以行車。寡助之情臨渡口而沉迷舟楫，無成之意登平陸而挫折輸輓。
　　亥時二十五　先憂後喜　上上
　　暴雨何來速，雷霆忽起驚，一時天意助，月朗氣澄清。
　　暴雨急風桃李有摧殘之意，轟雷掣電魚龍有震悚之驚。風一靜則月朗氣清，雲一收則花紅柳綠。
　　亥時二十六　功成道合　上上
　　養就真龍虎，煉成白雪金。功成神鬼助，跨鶴上雲探。
　　真龍真虎盤旋於寶鼎之中，白雪黃芽灌溉於丹田之內。道存一氣乃長生久視之人，功滿三千為跨鶴騎鯨之侶。
　　亥時二十七　謹身守道　中平
　　溺水千鈞石，遭焚一束枯。防心更防失，謹謹學時餘。
　　多貪多欲如巨石溺於探淵，縱性縱心若烈火焚於枯真。心不可不謹，恐生禍患之機，道不可不遵，當守希夷之理。
　　亥時二十八　神真扶護　上上
　　萬物莫非數，窮通信有時。道亨並道泰，保爾祿延期。
　　天地循環各由其數，萬物代謝悉有其時。敬真守正之士公道泰而私道亨，積功行善之人聖力扶而神力護。
　　亥時二十九　遇怪自安　中平
　　見怪不為怪，逢驚不可驚。但存心正直，神物守門庭。
　　怪異見而不怪怪不為凶，驚惶見而不驚驚不為禍。寧其志定其心形神自安。蕩其邪滌其穢家門自泰。
　　亥時三十　狂縱天理　中平
　　六馬奔難馭，三尸去勿追。但能端守命，造物不相違。
　　六馬者身之六賊謹禦謹防，三尸者體內三鬼欲除欲滅，六賊不縱身必安而命必延，三尸驅除道可成而仙可就。
　　金行　勿進待時　下下
　　漠漠一天雲，沉沉雨意深。路行山道險，且更守郵亭。
　　意不遂如天雲漠漠，情不舒若雨意沉沉。山路險崎而難進守坐郵亭，吾道室塞而未通困居幽室。
　　木行　去滯來亨　中上
　　缺月落西山，鍾聲四遠問。夢回人再醒，整頓道心寬。
　　月落西山漸覺束方之欲曉，鍾聲四遠時聞玉漏之催殘。夢寐初醒昏昏昧濁始除，道心一寬慊慊虞始退。
　　水行　福祿高源　上上
　　紅日乾坤大，丹砂妙道尊。高名書玉簡，厚祿付經綸。
　　陽烏赫赫升天百魔隱匿萬邪潛伏，巍巍道德高聳九天保舉三界皈依。王簡標而福祿召，經書注而壽等永。
　　火行　節儉成福　中平
　　違和必少泰，不節豈能寬。戒止宜修儉，存心自保完。
　　元氣損弱則疾病忽爾而生，財物散消則困窮必然而至。節儉者寬餘多福具守平和，奢侈者禍敗有殃切宜戒止。
　　土行　脫白得綠　上上
　　官封三品位，名姓播天池。遠近人欽仰，天公也自知。
　　龍門一躍全無點額之憂，名播四方乃有震雷之勢，脫白麻而披綠綬金榜名高，入紫微而掌偽鈞玉堂位顯。
　　玄真靈應寶籤卷下竟