洞真太上紫書籙傳
　　經名：洞真太上紫書籙傳。撰人不詳，約出於南北期。內載天尊授王母六妙秘旨。一卷。底本出處：《正統道藏》正一部。
　　洞真太上紫書籙傳
　　太真丈人所佩，傳文始先生。一名五隱六妙三九正一密旨上經。
　　上清高真大聖玄神無始天尊，與五老上帝十方得道衆聖無數真仙，會於東北始青天中，大浮黎國玉京之山，七寶瓊林清容宮殿，天樂羅陳，香華紛散，神物窮奇，禽獸巨異，參列大觀，不可稱言，天尊融笑，一切咸懽。於是太上道君乘自然寶輪，侍從無極真聖，仙童玉女，不可量計，發自玄都，造詣天尊，禮畢白言。天尊欣笑，大衆咸樂，未審所以然，而玄貺有以乎。天尊命使就座，論叙清妙，言笑甚懽，一切唱言，唯讚嘆稀有，而無的叩請。
　　爾時元始天王從座而起，長跪上白天尊：太上道君積功累德，經劫無數，致令巍巍神妙，如是會於今日，懽樂稀有，其思難窮萬機，慈洽億兆，每欲言而無與言，欲教而無能受，即日大慶，願聞要言，敢問何道可以廣濟，何法可以長懽乎？
　　天尊告曰：善哉善哉，大哉問也。吾有妙道，不可窮極，窈冥真精，不可為言，其深微秘奧，子粗已具，今出五隱六妙三九正一密旨，付授太上道君，可共明之，濟度群生，令得常住長樂之道。
　　爾時元始天王及太上道君，與無量聖真，一切大衆懽喜奉命，作禮而去。太上道君、元始天王同還大有之宮，遊宴妙庭之館，凝紫雲，涌七寶，敷丹霞，列之臺，衆華璀璨，光爛玉虛，徹映諸天，香溢十方，煥爛朗馥，不可稱宣。爾乃集會無極靈祇，至真大神，群仙衆聖，撫雲璈，奏天鈞，戲師子，遊素麟，惋儛白鵠，翱翔朱鳳，鏗鏘八音，暐曄九色，簫管鍾鼓，千奇萬伎，億種聲容，歌詠清妙，天神人鬼，爰及蠕動，一切感通，莫不懽喜。
　　爾時得道大神，號為白玉王母，乘九蓋華輿，衆真侍衛，雲龍翼從，仙童羅前，玉女列後，繖花交左，幡香擁右，儛伎作樂，敬詣道君，稽首脩訊，因請問曰：伏聞元始天尊告於元始天王，曰出六妙密旨以付道君，不審此旨可得聞不？道君答言：天尊密旨，億劫密行，真賢稀有，故不宣也。母今請問，欲鑒此乎，必願聞之，可問無始天王。於是王母下座伏地，稽顙請於王曰：天尊密旨，太上有教，歸命請聞，願賜垂告。王曰：此旨密妙，不可思議，精志之人，自能感會，至真口受，要訣流漫，行屍塵劫不遇，遇者長生通神，與道合體，變化無窮，常樂無極，不遇者輪嬰徒苦，良可悲也。母既慈慜一切，志在博濟，功德與天尊符契，何可不思行密旨乎。願還復座，請粗說之，王母神明，自當朗究也。吾昔聞天尊謂道君曰：非天非地，非陰非陽，非日非月，非柔非剛，非無非有，微密勿揚，此是妙旨之要，願母解之乎。王母俯思良久，仰而答曰：非天非地，謂無上混合乎；非陰非陽，謂中宮玄通乎；非日非月，謂兩半成一乎；非柔非剛，謂山河會同乎；非有非無，謂五九之極變化無窮乎；微密勿揚，謂默慎修之，不可妄傳乎。王曰：是也，母了之矣。天尊大慈，恩周一切，豈當惜此密旨，而不傳乎。但人多偽薄，不明至理，罪障根深，疑惑真正，儻聞微妙，更生毀謗，輕慢不信，致墮惡道，風刀苦毒，歷劫不免。天尊大悲，慜念罔極，故隱藏妙旨，以俟真賢。真賢希有之道，曠代罕傳其聞，衆品不可無教，是故廣說餘因，以拯流離，科法威儀，禁忌戒律，種種引喻，隨時創制，宗貫分張，不可具記。冀緣麄入妙，終遇斯旨。斯旨密妙，群理之本，故五老帝君，三十二天萬萬衆聖，咸共宗之，無言之時，此道潜存，有言之日，斯旨最先，高上無比，故天尊所重，聖賢寶秘，唯此一旨，餘經雖重，皆是此旨之後次也。積劫勤學，精苦不退，功德輪轉，自當遇之耳，自非應得道者，終不遇也，非得道成真者，亦無以知人可傳。今王母體道合神，精照洞徹，察究有無，窮理盡性，總映人物，巨細畢識，方救濟一切，科真別偽，賞善戒惡，度脫無鞅，解了此旨，功德方大，巍巍堂堂，豈可言乎。但此旨天尊敷教之極，包羅衆妙之端，一切育教，唯此為主，可分明傳授賢德上士，慎勿示中下之人也。王母白言：蒙天尊密旨，六度上事，四等行之，累劫不窮，盡言以謝，何足酬恩，謹竭心默慎，唯依命旨。王曰：欽哉，順行無極。
　　爾時王母白道君曰：億劫有緣，得遇此旨，方以化度一切，福慶無量，唯恐真賢希有，可致嘆耳。自今以後，若大志上士，深樂此道，捨財捨身，委命求受密旨者，不拘多少，不限年劫，遇吉景清晨，便齋戒傳之，可得然不？道君告曰：殊不輕也，殊不輕也。精選其人，合母心者，如言則可授耳，理未可忘，言不可息，宜重丁寧，誓唯謹密，勤脩默慎，通數感運，至乎道真也。王母稽首，奉命而還，入於龜山玉闕，處於青琳宮中，朱紫之房，連珠寶帳，仙童玉女，衆奇伎樂，種種侍衛，玄玄清净。
　　爾時太和真童與太玄玉女，伺承宴樂，候母恬和，謹束身心，潔齋彌日，共相約誓，內外俱盡，傾資竭產，合得七寶華堂三區，玉床金屏、珠帳寶蓋五具，九合神香，十絕華旛，童男童女各一人，金玉龍輿各一乘，百味奇甘千日供御，錦繡羅絡各千端，紫黃上金各萬斤，擎盛於玉案之上，共奏王母之前，拜伏稽顙，上白母言：塵劫幸會，得侍左右，誠懽誠慰，銘感無極，但後學功淺，大道未成，不以微乏，深樂唯進，不及之道，乞垂矜恕，今窮心盡志，傾誠竭有，自身之外，一切無餘，形骸投地，委質上尊，歸身歸神，歸命極此，請聞無上混合五九之妙，伏願大慈，特垂誥誨。王母沉吟良久，俯仰思惟，屢發嘆音，不酬所請。於是真童玉女至誠彌款，五體頓地，叩請不已，遂乃髓腦與涕血俱流，絕炁於地。良久，王母乃整容正辭，使左仙右真，扶而起之，二真蘇醒，母賜以玉漿，各服一合，神身如故。於是母告之曰：爾等能行三奇，必能修六妙，且積劫有德，致此真仙之報，今精勤至乎如此，將成無上之道矣。謹傳元尊密旨，付授於子，慎祕之科，子久所具，言略可忘，不復多囑也。二真不勝喜躍之至，唯叩摶禮謝，誓心奉行。母告之曰：夫傳此密旨，當清齋大會，延集尊神，關白衆聖，供養至真，施及無量。子既捨一切有，投身玄虛，吾今為子奉請無始天尊、太上道君，元始天王、五老帝君、三十二天帝、皇天扶桑大帝、九真諸王、十方仙公、五羅衆聖、三界靈官、無極精祇、一切正神，讚明子德，如此可乎。二真屏營，上白：非敢望，唯伏聽慈旨。於是王母命左衛仙童，嚴整雲轡，右侍玉女，肅駕風輿，又動飛鳳使者，驛龍騎吏，宣通啟白，處處之造，剋以上皇五年正月一日，大會於玉闕朱宮紫殿之中，使紫極靈童太丹玉女，與中宮黃童，領真嶽仙吏，開拓寶門，掃拂戶牖，億房兆宮，無數區宇，基陛壇階，椽梁楹柱，飛檐相連，步廊相屬，自然覆蓋，皆是七寶光明，朗無纖闇，外內洞清，徹映無極，其牀帳屏風，皆悉珠玉，珊瑚琥珀，車渠瑪瑙，琉璃玻瓈，種種裝飾，幡華香薰，伎樂具說。到是齋日，清晨誥朝，諸方聖衆，一時齊集。
　　爾時天尊現以金姿，項佩圓光，披繡戴冠，乘飛虛玉輪，覆凌雲寶蓋，衆真導引，香花侍衛，伎樂扈從，靡靡難言，於是太上引天王帝君，與王母聖衆一時讚嘆，巡繞三匝，稽首禮畢，以次還坐，人人請問，天尊一答，各各得解。及至日中，王母設膳，食飲肴果，窮珍畢妙，聲香甘美，億千萬種，不可具說，七寶器案，自然充遍，預會大衆，咸所同饗，唯飯一種，而隨其福德，飯色變異，各有差次，難可了測。食畢净竟，迴繞無始天尊，論說精粗，辯析有無，各各懽喜，悉得所了，歌詠妙音，儛翫天樂，一切欣抃，唱善相續。唯有二真，叩伏敢言，於是王母長跪，上白天尊：此二人者，累劫積功，福德所鍾，致有道緣，歸命既久，精進無退，不勝所見，願成就之，冒請天尊，欣懼相棘，不悟億劫之因，果在今日，尊已降臨，大衆懽悅。六妙密旨，大道之極，二子將成，請以付之，未敢專輒，伏須教勅。天尊告曰：此子精勤，良可成也，應成者成，應度者度，一委道君所具也，便可關白道君，宣告大衆，共明付授，不須多情於吾也。王母稽首奉旨，即白道君，普告大衆：今付二真密旨，其道成就，願大道聖衆，咸共明識，識知二真功德，成道於今日也。太上答言：甚善、甚善，一切大衆，同唱善哉。於是王母告無上混合玉佩口訣，中宮玄通三景口訣；此二訣洞真三＋九章之主。兩半成一思微口訣，山河會同人鳥口訣；此二訣洞玄經十部之主。五九之極元本口訣。此洞神大#1字、五千文之主。
　　王母重告二真曰：道君稱上清高真元始天尊密旨，云真一生玄二，玄二生神三，神三含太五，太五含三道，兼為六妙，真條有五，五繫乎三，三極乎九，九極迴變，化反一也，正一無上之道，當究竟乎此矣，善得此旨，真道必成。至道不繁，故片言可以成道，成道多端，隨人所遇，雖經億萬，不過此五，千術百道，必歸此六矣。雖億億劫中，好樂真道，不遇此旨，不成無上正真也。積劫功德，將成至真，當遇斯旨，受之之日，如子乃可付耳。夫玄元本一，成形則二，合一反一，訣在守真液液真，即玄元之本一也，合二存一，是通神也，神符真玄，五常無窮矣，通神行化者兼三也，三合成德，反一之功，含六妙之儀，運九極而變，神變無方，至真之道成也。洞了此旨，唯謹保液真真液之難留，如風過牖，既似毛車入炎丘，又象朽索馭奔馬，以數制之其上也，自然守之其中也，以合和錄之其下也。若不知三條之奇，非道之人。道之人謹此三奇，故能功德廣大，濟度無窮也。夫主一由二，成三用五，周六竟九，包羅二四，間關七八，自然之數，輪迴無極，三能成五，六能周九，成則合真，周則同道矣。然知三奇之至，解了六妙之儀，此必於今成真，非復後生登道也。
　　二真曰：久聞喭言，能知三奇六儀，何用餘為，能知一，萬事畢。常謂三一之訣，六甲之祕為是，今定非邪？母曰：丹元遁甲是末，此旨是本，本末玄玄，玄玄玄矣，雖本末相須，精麄可見矣。二真曰：願賜慈恩，乞究旨訣。王母乃開口吐之，付於二真之手。方書之文，是自然真炁，結而成字，光如綠玉，清徹煥映，照耀紫虛。其文曰：
　　甲子之旬，開除之日，生氣之時，身神調叶，不期老少，貴在誠實，陽居乎九，陰首於七，炁和心通，相解如一，鳴鼓七通，密呪曰：別訣。此數制也。清和婉穆二三九，千千百百多則壽，不問時節貴調均，鍊炁飛丹必通神，別訣。此自然守也。集物會炁相輔生，形迹雖異元始并，不可思議謂為靈，若敬合服道自成，別訣。此藥錄也。
　　母曰：能勤此三，存通五六，成真有期，不過七九也。道以空無為上，豈須人物乎。學道至深，將與道合者，故能捨一切有，虛豁歸無，爰逮身心，廓然冥靜，空空如也，遂合真道。子今捨此衆寶，闃然無顧，是得真之證，成道之驗矣。未能爾者，皆有所待，道既不須子物，可以施有待者，令各得所之，發生上願。
　　二真即奉命散施，莫不周遍。於是荷恩者，叉手讚言曰：善哉二真人，功德實希有，巍巍登道場，慈德流不朽，一切方仰慕，天尊當成此，願我等將來，得志同如是。二真答言：汝等勤尋師，傾心廣慈惠，建立大福田，長修精齋潔，密慎行不休，無令科戒缺，慊慊度群生，恩德流一切，道德既高明，自知宿啟哲，元尊所矜護，必遇斯旨訣，得者必成真，真成真不滅，存亡永任意，隨運化時泄，混洞會虛空，玄玄合玄節，長樂快無窮，此道詎言說，唯當至心求，勿使失異契，吾今故慇懃，丁寧囑玆訣，元為自寬懈，流離嬰苦斃，妙真非賒誕，想能各勉厲。於是大衆一時同聲懍然，唱言善哉，俱禮天尊，各辭而去。
　　真童曰：吾姓周，名靈濟，字道通；太玄玉女姓姬，名玉宣，字明讚，並從元始中來，歷劫無數，學道輪轉，不可稱說，或為帝王國主、公侯卿相，或為將帥儒宗、國師道士，后妃夫人、元君傅保，隨運死生，常為夫妻，積福累慶。以朱靈元年，得於始青天中，生於浮黎之鄉，精進勇猛，敬信精勤。至赤明三年，為太府真人，輔弼道君，翼佐大帝，功德感乎元尊，誠款簡於王母。以上皇五年，得遇密旨，受神口訣，成無上正真之道。以下皇九年，見王君精思，遐慕真道，追尋幽遠，遭師逢友，不可稱計，研幾深致，經劫無數，跋涉山水，出處人世，心存萬有，志在同濟，陰德廣流，慈洽一切，其感上通下，運當成真。今以天尊密旨，依訣付之，傳授之日，與吾無異。仍命其權憩西城，遊行五嶽，司察三界，監領一切，科賢簡授，號為總真，毗讚太上扶桑大帝，宣暢元始衆妙之訣，自上清高真，紫虛玉虛、太無太上、太空太微、太極太和、太玄太素、太清太平、無極諸天神聖真仙，皆關王君，上土樂道，勤尋之焉。
　　洞真太上紫書籙傳竟
　　#1『大』：原誤作『三』。