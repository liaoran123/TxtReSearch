洞真太上八素真經精耀三景妙訣
　　經名：洞真太上八素真經精耀三景妙訣。撰人不詳，約出於東晉南朝。原為《八素真經訣》之一，徒分出單行。一卷。底本出處：《正統道藏》正一部。
　　洞真太上八素真經精耀三景妙訣
　　服北斗九星法
　　服五方五星法
　　服北斗九星法
　　日月之明謂之光，星辰之精謂之耀，總曰七曜，統曰三景。景者，明精之象也。緣象得明，含明納耀，長生不死，號三景之人，昇虛入景，與真為一，變化自在，與真合同。上聖所祕，慎莫妄傳。
　　常以正月、四月、七月、十月，四孟之月上旬，九日平旦；又以二月、五月、八月、十一月，四仲之中旬，十九日之正中；又以三月、六月、九月、十二月，四季之下旬，二十九日之夜半，一月一日，三過行之。平旦中及夜，中及夜至旦，夜及旦至中。一年三十六過，應三百六十度之數。以五為盈氣為餘也。至行日時，清嚴入室，燒香精思，臨目閉氣，叩齒九通，存見九星宮府神君，威容端正，侍衛畟然。
　　第一陽明神人，吐青氣之光。
　　第二陰精神人，吐黑氣之光。
　　第三真人神人，吐黃氣之光。
　　第四玄冥神人，吐赤氣之光。
　　第五丹元神人，吐白氣之光。
　　第六北極神人，吐緑氣之光。
　　第七天關神人，吐絳氣之光。
　　第八輔星神人，吐碧氣之光。
　　第九弼星神人，吐玄氣之光。
　　九氣各從星中，下吐兆口中，隨次而吐，極氣吞之，無極微微通，細細吐故氣，仍漸漸納新氣九色，咽之都竟，叩齒九通，坐臥行息，動靜適人。如此九年，九皇神君降受兆訣，長生不死，上昇三天，結友眾真，與道合同矣。
　　服五方五星法
　　●南熒惑星
　　東歲星●　　　● 中鎮星　　●西太白星
　　●北辰星
　　常以五王之日，六丁之時，精嚴入室，燒香存神，臨目閉氣，叩齒二十五通，咽液二十五過，和心平氣，正身靜止，見歲星青氣、熒惑赤氣、太白白氣、辰星黑氣、鎮星黃氣，各在其方，鬱鬱瑛瑛，氛氳相繞，五色混合，皎皎明明，冠天洞地，布滿四方，中暎兆身，內外同浹，良久體暖，香氣芬芳。乃向王方，先咽王氣，次咽相生，周徧乃止。咽各依王數，東九、南八、維三、西六、北五。都畢，又叩齒二十五通，咽液二十五過。習之五年，五帝提携，遊宴玉京，永成真人矣。
　　凡服日月、北斗、五星光精之氣，不得多言，不得過勞，不得怠逸，不得喜怒，不得高聲，不得妄知他事，不得干求尊卑，不得偏枯獨立，不得混雜非儕，不得自稱有道，不得說其學方，不得急望速驗，不得疑惑神明，不得捨己逐物，不得制物順身，不得負違二象，不得乖伐三尊。雖修餘戒，習諸律科，不得此旨，玄靈不矜，不降不祐，不效不成。成道之資，在乎此訣，上學之侶，諦奉施行。
　　凡尊三景，稱三景弟子。已度三人，委付師友，已後傳授，得稱三景法師、先生、真人。隨師所命，朋友所薦，乃得稱之。未經表奏，不得妄稱，妄稱大名，苟貪尊號，考重罰深，三宥不赦。有犯急謝，首向青童，改革先弊。依按師言，不得又犯，三犯元原。□#1復數謝，勞而罪增，精學之士，明加詳慎。
　　凡受道之士，貴在不死，修行有效，保得長生，生生不絕，乃成真聖。聖基行化，化教復生，迷者不從，哀之不捨，反迷順正，慰之彌勤。慈獎順者，不生厭倦，悲念不從，無起忿嗔。嗔之責語，先觀其心，可者假善以感之，不可藏懟以和之，和之不使其怨，怨則更致其咎。多感之，必令其進，退則逸福得福，獨學無功，不能成德。太古無事，其愆自少，不須功贖，精思守靜，不相往來，皆得真道。中古以來，有事轉紛，仇舋既積，急宜立功，損己救物，存道誦經，從師敢懈，日夜專心，心身運役，苦不辭勞，避惡之勢，驚若探湯，就善之慊，如渴趣飲。世塞則蹔存獨立，世通則永申博濟，危不可扶，逍遙而去，哀之在心，念之無已。衰可救者，慇懃經營，抑引取與，歙張察時，喜怒賞罰，黜陟隨時。運時有可否，聖真有行藏，自非至精，莫能了此。麄淺末學，以偽稱真，強小行大，不識塞通，亂不知避，妄欲立功，禍至不悟，圖成反敗。或有不悔，持禍作福，或有晚悔，無所復追，輪迴五苦，良深可痛。上學志士，明加研詳，化身化物，必度才能，無以蚊虻負山，不可敗後方悟，大小各有妙法，量力隨次修之，皆從師訣，不可任心。心如猴猨，又似熛火，不可執制，不可把持，自非師君，安能使正。正又由己，己半師半，兩半為一，乃得成真。己無師有，亦不能迴，己有師無，亦不能化。化迴變易，去故就新，捨惡入善，練偽成真。真師之功，真質之德，功和合永，與道同也。
　　凡志欲學道，恥於師人，竊盜經書，買贖戒律，不解玄誥，隨意行之。或不從聖典，率性為善，善實善矣，善實不充，偏為小善，不成大德，魔來壞之，遂陷邪黨，與道永隔，徒勞學名，不得學實，此又可悲。如斯之流，急宜改悔，早覺可救，晚則難成。學者自省，省己及人，人雖難知，知之以法，法察興居，觀其內外，心身可解，虛實可明，除虛獎實，功德有徵矣。
　　洞真太上八素真經精耀三景妙訣竟
　　#1原本此處缺一字。