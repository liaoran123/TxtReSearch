洞真太上紫文丹章
　　經名：洞真太上紫文丹章。撰人不詳，約出於東晉。原係《玉清隱書》中一篇，後分出單行。底本出處：《 正統道藏》正一部。
　　洞真太上紫文丹章
　　一名九天玉清綠字隱文
　　紫文丹章綠字隱文，一百二十言，乃九天之上炁，凝紫暉之精，結成自然之章，表見玉清宮中。其文煥曜，昭明上清，致高上注筆，通其隱音，以綱維玉虛，制命九天，常御威神，召真檢靈。即元始天王所佩，以傳玉清帝君、消魔大王、玉清神霄王等。侍文玉童玉女各二十四人，糾於漏慢，營衛佩文者身。得佩此文，則與九天真，名書丹臺，位准高玄，身發紫光，項負圓明，游行太虛，十界司迎，致三元下降，同宴霄軿。
　　修行神仙之道，披誦高上玉清隱書大洞真經，當安身方丈之上，心映紫文丹章，左把流金火鈴，右御豁落七元，則玉虛不招而自降，大洞不叩而發關，萬真應機而感會，群魔束身而自亡，運策八炁，回轉五辰，座命萬靈，役御群仙，炁合高虛，形舉紫賓。九天之秘奧，玉清之隱文，有泄此章，身被風刀，責及七玄生死之考，一如九天盟文。
　　有金名玉字，列圖九天，得見此文，當以絳紋之繒三尺為地，以紫筆書丹章於繒上，齎紫文九十尺，金魚玉龍，詣師清齋九十日，北向告盟九天而傳。弟子受，以錦囊佩之當心也。得佩紫文丹章，皆位准高玄，得受玉清隱書，位准太真，坐起寢息，皆與玉虛交纏，玉華衛真於左右，五帝髣髴於寢軒。不得雜同於常俗，混穢於高真也。犯則神逝而魔前，被考而失仙也。
　　佩紫文丹章，出入卧息及行道之際，常當先思己身有紫暉之光，玄覆於上，氣繞一身，便叩齒九通，微祝曰：
　　玉虛九重，紫暉八纏，玄光垂映，玉清吐津，紫文丹書，表明九天，制命萬靈，招役群仙，威攝萬萬，檢剪千千，景響立會，五雲發煙，飛輿紫蓋，欻來我前，使我乘空，高登玉晨。
　　畢，便引紫炁十二嚥止。如此九年，即有紫雲之蓋，映覆兆身，身生紫光，明照十方，通神致真，洞覩太虛也。
　　昔上元夫人以隱文授太和玉女，太和玉女授幼陽君，君道成升虛，以文封於九嶷洞室，七百年當授合真通玄之人。後學精念，自當感會豫有緣也。
　　洞真太上紫文丹章