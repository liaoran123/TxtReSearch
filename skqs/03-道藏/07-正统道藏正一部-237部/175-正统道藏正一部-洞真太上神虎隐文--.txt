洞真太上神虎隱文
　　經名：洞真太上神虎隱文。撰人不詳；約出於東晉南期。是與《金虎》、《神虎》二符合用之頌章。一卷。底本出處：《正統道藏》正一部。
　　洞真太上神虎隱文
　　太上大道君，爰乃自彈景龍雲璈，霄音千逸，萬響纏激，流徽欝勃，紫藹回陰，玄風八發。於是玉鳳延頸，金鸞整炁，龍吟碧波，虎躍瓊州，九嘯和唱，玄鈞洞天，伏獸攘袂，猛馬張喉，猲岳橫，銜劍攝邪，眾聲紛亂，百玃妖爾。乃命玉清上宮侍女，安法嬰、田四非、趙定珠、李雲門，合歌揮神之詩，滅精散靈之曲，其辭曰：
　　昔泛太霞轡，八浮造雲營。神宗理靈襟，龍翰秀玉京。
　　金門纏蔚裕，九房朗紫瓊。高駕涉北元，蕭蕭入无生。
　　朱虎導靈師，綠轅登上清。四玄明朝禁，抱華還鳳城。
　　七難尚梵緣，擬標九元衢。宣曜寶太暉，飈眇躍景敷。
　　整控啟素鄉，河靈已前驅。陰雲帶夜日，燭月欻交初。
　　結朗朱生神，携領同反无。萬源寫北谷，乘空歸流星。
　　滅景擢浮游，峨峰自霄浪。纏綿嘉樂宿，妙微挺虛向。
　　逸宅丹玄珠，太空道亦暢。幽明秉靈符，闇推豈乖喪。
　　落玄表群會，生始似久夢。德隱冲內迹，至寂不覺當。
　　神精感太素，煙映在所之。玄響奏象外，幽條焉能疑。
　　協晨皷長扇，暉霞生在玆。絕洞溟溟流，翔翅六領臺。
　　神王入玉虛，至无侵朱兵。九羅遘幽遼，妙會亦已平。
　　道藏金極章，彈調赫栢榮。千龍吐綠水，九河倒竭傾。
　　洪藹攝絕宅，靈浪四蓋庭。齊首峻繒宇，莫檢形與名。
　　領拔納和秀，縱玄執化理。含精灼雲房，蕭伻清零紀。
　　靈道趣蘭闕，玄玄那排起。萬峰坦奇觀，雲上有瓊子。
　　終劫協玉華，靡覺方日始。原神齊洞化，淪伏忘定征。
　　河侯結上觀，景珠瑋琳庭。理元三靈表，凝澄豈虧盈。
　　太陽交重陰，回拂存落冥。全任六覺外，靈唱齊一聲。
　　運機璿漢道，煥煥動華瓊。萬神騰朱馬，千魔无暇生。
　　妖滅水火官，真躬保太貞。
　　四命北阿，理神定轡，呼召地祇，土精匿炁，山嶽藏雲，九源絕滅，推校千精，執馘雷震，北帝啟道，四明奉轅，摧爛萬邪，勒割酆山，九鬼共首，千魔同身，五帝秉鉞，神公吐煙，紫朗竦觀，朱炁累纏，靈走夜臺，精藏長綿，毒獸萬尺，所屠無親，有何小妖，聚百累千，交炁齊瞻，當人生門，神虎縱威，斬攫梟殘，太元奇道，至靈所甄，子今受之，永以佩身，萬試不校，千妖不干，玉華詣房，天真遊旋，諷明靈音，上朝三元。
　　歌畢，於是太上大道君，乃命左玄玉郎鬱利玄，執金羽節，召太微天帝君。太微天帝君凝化精炁，操真榮虛，嘯咤萬神，擁羅本初，手執金真，淡盻太无，忽聞命卒，行登勑駕，羽靈朱皇，啟道辇甲，天丁萬虎，驅除金龍，御兵玉節，投景飛華，入冥流燭，煥陣行啟，日精打碧鼓之旁浪，扣瓊鐘之砰砰。於是玄鈞合和，廣樂遏後，九鳳延頸而嘯嘯，百龍銜律而同呴，金精踴音，入鸞翔儛，紫旂建霄，錦旄繞野，綠蓋列廕，曲晨欻舉，流鈴交擲，月明徹響，瓊竿表真，回渟五象，香花散煙，芬葩三景，輕霄納暉，薄霞帶光，鳴轡七道，八輿浮空，虛輦九千，衛以毒龍，走雲赴玄，聚炁攝風，天明蓊潰，八光蒙籠，真女右騎，左命靈童，鯈欻千億，已到上宮，停駕玉清，身起帝墉，回步紫闕，稽首待通。既至良久，太中大道勑命侍晨四臣，徐引以前，登蘂珠之闥，入七暎內房。太微天帝君稱名曰：賤臣今到，請開大命矣。
　　太上大道君曰：李山淵德合七聖，為金闕之主，方當叅謁十天，理命億兆，定中元於玄機，制陰陽以齊首，拔真擢領，封河召海，斷任死生，把執天威，馘滅六天，總罰三官，罰執北帝。明公侍軒，道亦高標，德弘逸遠，任亦重矣，掌亦侔也哉。既己說之以智慧，又復記之以消魔，智慧可以驅神，消魔可以滅邪。復授之以神虎真符，使威馘六天，詠之以揮神高章，亦助之散穢去患也。且太微帝君所寶，有金虎真符，以制天地神靈，叱之以行，便得摧斬千精，佩之而往，則萬鬼滅形，眾魔妄侵而即死，群妖窺之而自冥，乃可俱授山淵，以成其任乎。
　　於是太微帝君唯唯稽首，乃解雲笈，發瓊函，七光映素，流日啟真，九暉停曜，飛香交纏，執符未授，親命太微侍女，紀林華、嚴綵雲、朱條煙、韓放要等，合歌金真之詩，步虛之曲。其辭曰：
　　太冥絕四玄，洞景寄神通。玉臺敷朱霄，緑霞有金墉。
　　上挹雲珠領，仰授无刃峰。靈鏡懼紫館，藹朱暉中空。
　　冥化纏玄根，把節携紫童。圓塗无凝漠，綺藹復有重。
　　南排朱阜戶，西踰豪缺窗。體矯萬津波，神生攝十方。
　　玄歸反寂轅，上嚮乘天龍。冥攄飛景輿，揮鈴七道遊。
　　輕浪雲塵津，欻已造玉州。左攝玉映妻，右命金真夫。
　　上接飛霄覺，俯授靈妙疇。彌纏廣寒宇，披錦入神丘。
　　鳳腦固劫齡，蘂醴反華頹。太上寔壽稔，制命萬杪階。
　　三覺承玄數，縱歡煥牙回。飈粲停浪華；紫桂何棲棲。
　　琳實鳴九霄，玉節徵太微。黃策遏德刃，豈干真人暉。
　　棄素入无質，百象始俱遺。豁陽丹炁穎，爛粲絳雲飛。
　　齊契玉映靜，炫懸上清畿。神靈應冥數，順感招兆世。
　　洪津浪紛蔚，併景參容裔。巍峨金闕子，蕭條入靈際。
　　俯仰萬兆變，將順同精契。玄栖絕寂臺，清詠智與慧。
　　消魔減萬鋒，揮詩以逐穢。金虎承天威，摧神以匿炁。
　　掃妖千萬傾，萬里天邪芥。
　　於焉大神，割血百精，喪目金虎，奮豪吐威，放毒投鬼，无間橫截，刳腹六天，共首神靈，頓跼烏獸，藏音林草，偃伏太元。
　　奇逸靈文，玄郁佩之，而進得以朝玉皇，禮之於寢，眾真詣其房。有泄於神虎文，禍遘於九宗，有漏於金虎真符，灾逮於七祖。山淵藏之，道德之英矣。夜中恐畏，但諷此二篇詩，則千精迸匿，如與萬人同宿，山川聞此詠，皆執鞭向聲處而拜敬也。
　　其後一篇詩，九華安妃書出。十一月六臼一五鼓向曉，紫清九華安妃來授此，令書，未旦畢。在太上八術智慧滅魔神虎隱文卷中。
　　洞真太上神虎隱文竟