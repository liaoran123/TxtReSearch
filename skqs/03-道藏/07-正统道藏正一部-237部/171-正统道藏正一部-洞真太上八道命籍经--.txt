洞真太上八道命籍經
　　經名：洞真太上八道命籍經。撰人不詳，約出於南北朝。言八節日解罪謝過之法。二卷。底本出處：《正統道藏》正一部。參見《雲笈七籤》卷五一。
　　洞真太上八道命籍經卷上
　　解罪所用訣
　　八道命籍，一名八間，一名八達，又名八解解纏釋結謝罪延福妙經。太素三元君受於自然之章，封於太上靈都紫房之內，金章玉華三百人侍衛典香。東海小童、四極真人、西城王君，封於峨媚之山西室之中。萬劫一傳，有玄名帝簡紫字，青宮玉藏之人，千年之內聽得三傳。上學之子，不得此文，虛困山林，終不得道。所謂八道者，日月四時八節所行也。日行赤道，月行黃道，黃赤二道，陰陽之所常行。至於立春、春分，月行青道二；出黃道東。立夏、夏至，月行赤道二；出黃道南。立秋、秋分，月行白道二；出黃道西。立冬、冬至，月行黑道二，出黃道北。此為八道也。月行八道之日，各有變化，翾飛蠕動，含炁之流，草木飛沉，隨緣感應，改故易新，輕者更重，重者更輕，善惡迴換，炁象之運，自然而然。上學真人，因變行化，習吉除凶，進吉黜惡，申明棄闇，入正治邪，鍊偽成真，厲愚登聖，其法高妙，玆道玄通，故曰八達，至極無窮矣。
　　一道命籍，立春清朝，北望有紫綠白雲者，是太上三元君三素飛雲也。至存叩頭摶頰各九，心禮四，再拜，密咒曰：曾孫姓名，今日幸遇三元出行，願得長生，侍給輪轂，餘所言隨人意也。某病乞差，某厄乞度，某灾乞消，某事乞果。三見雲輿，白日昇仙，不須復他存思千百。所施為行此，必有仙錄，是故謂之八道命籍也。
　　二道命籍，春分夜半子時，東北望有玄青黃雲，是太微天帝君三素雲也。存禮密咒，皆如上法。
　　三道命籍，立夏清旦，西北望有紫青黃雲者，是太極上真君三元內宮真人三素雲也。存禮密咒，皆如上法。
　　四道命籍，夏至清旦，東南望有赤白青雲者，是扶桑太帝君三素雲也。存禮密咒，皆如上法。
　　五道命籍，立秋清旦，正西望有白赤紫雲者，是太素真人天皇白帝君三素雲也。存禮密咒，皆如上法。
　　六道命籍，秋分清旦，南望有素赤黃雲者，是南極上真人上皇赤帝君三素雲也。存禮密咒，皆如上法。
　　七道命籍，立冬清旦，西南望有綠紫青雲者，是上清真人帝君皇祖三素雲也。存禮密咒，皆如上法。
　　八道命籍，冬至清旦，正東望有朱碧黃雲者，是太霄玉妃太虛上真人三素雲也。存禮密咒，皆如上法。
　　右八道命籍之日，日未至一二，先沐浴燒香以待，至日依時出望一食頃，還室，陰雨勿望。非其日忽見此雲，禮咒如上，三倍勝於其日也。
　　凡先身今身，前世今世，罪結不除，謾謝不的，原恕賒遲，功行難進，魔試不知，多致退落，衰老易至，求昇難期，一去長逝，幽苦未央，上學之子，悟此驚心，誓志仰慕，感玄徹靈，能得命籍，的斷罪根，解釋惡結，滋長善源，羣邪敢干，成真必速，諦念密修，即有驗矣。
　　凡諸解罪，必先營齋，克用八道之日，身心清嚴，自非同志，不得妄叅大道。聖真神仙男女，常會玄都，長齋清集，率心形以化億兆，流行業以濟蒼生。蒼生未嘗蹔無，應化不得蹔闕，應不蹔闕，常有主應之方，玉京之臺，是常應之所。生未嘗無死，死未嘗不生，出生入死，無量無央。天地無數，國土無窮，更生更死，時刻無休，起滅相涉，有無互成。生稱其有，死目其無，無不無，有不有，不有不無，常應常在，存而不滅，智慧無窮。上學之人，相與歸赴，赴之由階，入之由炁，思神錄炁，習法登階，名之為齋。齋者，齊也。洗心净身，身心相應，內外咸同，精敬整畟，始終彌篤，無有參差，不怠不替，無苟無矜，恬啖至道，故號曰齋。齋法甚多，不可具載，聖真相傳，口口相教，諸經有儀，略舉梗，斟酌修用，存乎其人。學而不齋，徒勞無獲，如薪無火，如火無傳，如昇天無雲梯，如飛步無星炁，雖自奮體，豈能遂心。心遂必由齋，齋靜必謝過，過不洗則福不來，福不來則禍必至，禍至不能禳，無緣成仙聖。聖仙長齋，精思積久，解謝衆愆，斷凶納吉，積福重德，德充入道，與神合同，常樂無苦。有志期此，擺撥諸塵，誓營清齋，用三元法。法以守一為主，一以恬靜為家，家在人心，宜和順，順和之美，人之所重。至於習此，弘之最難，良由前後罪鄣纏結，邪魔相干，致招不易，急應修齋，三時六時，大小懺願，的之勝都辭旨探此。案次行之齋竟，布施救厄扶危，密立陰功，改心易行，勤建陽德，不犯所知，知過勿復犯，犯之即又謝，三謝之後，灾消福至，猶未如願，精修勿怠，果願成道，乃可得休。三犯之後，不得復謝，謝不被恕，明各慎之。受法之前，有諸灾厄第一；受法之後，有諸灾厄第二；出生以來，有諸灾厄第三。右三條，灾有多端，厄有淺深，不可具記，大略標舉，觸類附之。先世今世，前身今身，雖有遠近，罪目是同，還隨源解釋，以功成德也。出生富貴，道俗兼修，出處安隱，吉樂相從。或仕官為業，或商販為資，或田蠶為事，或漁獵為常，常業雖俗，不淫不盜，不昏不亂，不妄相干，父不哭子，君不哭臣，兄不哭弟，師不哭資，老者無病而終，少者無患相奉，送死接生，弔凶慶吉，此為中平，保之者希。諸天著樂，不復立功，先福既盡，尚入凶徒，是故賢明，願生下世，隨師行道，授受相成，克獲神仙，長生不死，名為上學，業高乎中。中平可上，乃得學上，上學之方，非凡下所議矣。
　　頻遭喪亡一，
　　祖父師君，傍親眷屬，年尊卑過，非正灾限，己身慘服，為厄則同。罪由不孝，逆伐尊上，自作勸他，不知改悔。解用金帛，多買衆生，飲飼放之，各得其所。
　　連嬰疾病二，
　　生來多病，一差一家人己身，同入第三條。罪由不仁，傷損含氣，笑他疾厄，咒願令病。解用酒藥，夜置於都路、市朝之間，窮乏之處。
　　內外公家三，
　　雖非己過，非橫相牽，貴賤男女，親疏流連。罪由不柔，好鬥勸訟，制拘飛沉，籠繫生物。解用紙筆、朱墨、刀子，手中逢人賜與，不須說源。
　　大小口舌四，
　　道俗誹謗傳說，盲書辯諍無實，空中虛生。罪由不受，素薄親疏，道說人惡，負違諫諭。解用飲飰羹臛，鮭肴果菜，設之要路，不須看視。
　　出入逢賊五，
　　公私往來，住止山世，凶人侵迫，掠奪毀傷。罪由不慈，略奪一切，侵害人神，肆欲利己。解用珍寶，村竹瓦草土塼，治護治館，改易法物。
　　學業不昇六，
　　外習經史子集圖書，內習真文方術要訣，憎聞之求，見不見之，讀誦不通，積年空過。罪由不貞，穢濁心身，師友乖儀，嫉他才學，破易經文。解用膏油及薪炭炬燭，手寫經圖，勸助同志。
　　右六件，准三品，九萬九千九百九過行之。
　　仕宦退落七，
　　為君為臣為吏，在位無能被廢，或有中德，橫遭左遷歸里，僻遐守盡窮困。罪由不禮，矯位詐威，驕慢三朝，凌按四野。解用掃帚拂箕，密送他舍，晨夕掃路，勿使人知。
　　無子多女八，
　　妻妾積年，不經有子，或有男則死，有女則生。罪由不順，逆件尊上，斷人血嗣，通同姦淫。解用金銀珠玉，投之流水，祠無後親賢，繼絕世道德。
　　傷胎失育九，
　　妻妾有胎，傷動墮落，或生旬日，或至少年。罪由不饉，輕忽交會，傷落他孕，厭禱公私。解用香油、金如意、几席祠簟，送諸治舍。
　　男女媱妬十，
　　夫妻君妾，交接無度，空相疑妬，內外不和。罪由不貞素，伉儷通他，爭華在己，怒色在人。解用五色之墨，五綵之繒，施於行路，不問富貴。
　　貴賤凌辱十一，
　　帝王遭賊，臣下遇盜，道俗逢凶，傷罵約路。罪由不幹，捨善從惡，翻覆男女，穢污清凈。解用香鑪奩盒，銅鐵器物，密送山野，助人婚嫁，勸人齋集。
　　水火蟲鳥鬼衆灾所侵害十二，
　　居止出入，山水道路，所養反變之灾。罪由不義，形戮屠膾，親君師尊，內亂相威。解用冠衣、箱案、刀匕，投山水、朝野路上。
　　右六件，准三品，三萬三千三百三過行之。
　　非意去失十三，
　　經書珍寶，錢米布帛，臣下奴婢，無故去失。罪由不嚴，怠惰自適，不耐他求，竊人自益。解用膠漆鎖鑰，送治舍中。
　　酣酗忘誤十四，
　　讀誦言語，忘前失後，傳說僻謬。罪由不慎，惚同為可，誦習經戒，忽略取過。解用明鏡雜皮，送治舍中。
　　居止偏僻十五，
　　中國陋巷，邊城戎夷，山水險阻。罪由不斷，諂佞自親己親，損人舍宇。解用刀斧鋸鑿，鎚鑽釘挺，布之行路。
　　作福得禍十六，
　　齋戒布施，鬥諍傷犯，遭盜遇患，人鬼相加。罪由不解，違越三尊，假託神鬼，卜夢妄占。解用金龍、玉魚，令形纏簡，投之山水。
　　行善致惡十七，
　　吉意白彼，彼以凶疑，所勸成怨，所以為鄙，嗤誚忿責，結恨空深。罪由不智，以愚為黠，誹謗師道，強名求譽。解用然燈，十百千萬，法數日數，隨堪行之。
　　應成反敗十八，
　　道世所營，造立建創，公私計業，推理必成，為人鬼所壞。罪由不明，動止閤滯，自作苟為，毀他成事。解用奴婢，車馬牛船，燈纂主盛，給治中。
　　右六件，准三品，七萬七千七百七過行之。
　　已得又失十九，
　　道世所求，公私所作，出入所見，已得分明，俄頃或經時，遂不覺處所。罪由不清，濫受諸物，誘匿姦私，施惠追咎。解用身所服玩，布施行途，逢人即與，勿問有無。
　　為人所嫉二十，
　　有才有德，得位得財，人物所附，而有嫉憎。罪由不平，阿黨任意，好勝干衆，抑絕賢明。解用履板牀帳，供諸有道，識與不識，遇之則與。
　　為人所疑二十一，
　　道德名位，日進日新，或藏明晦迹，或寶己守常，人橫疑猜忌。罪由不忠，欺罔幽顯，萬端負誓，誤敗良善。解用冷罌與盤，櫛沐浴具，送治中。
　　為鬼所著二十二
　　忽見鬼來，男女和合，或罵詈穢醜，不自覺知。罪由不信，嗊嗃詐偽，淫祀亂真，驚恐百姓。解用桃奏符板，削治凈潔，薦蓆真朱，送治中。
　　為邪所通二十三，
　　平常忽異，或因疾苦，所見驚憂，所解求真，發作無損，邪弊日增。罪由不正，協道營俗，男女混雜，迷亂天人。解用經臺堂室，牀帳机案，巾帽廚箱，送治中。
　　被試不度二十四。
　　師友魔王，公私非意，所未嘗經，是所宜棄，今皆善之，並動心識。罪由不專，習學泛濫，望速厭遲，泄露寶訣。解用捨身，給師驅使，次造治館，躬執香燈，掃洒盡其心力，教化立於後生。
　　右六件，准三品，三萬三千三百三過行之。
　　凡有四六件，合二十四事，三八在乎其中，包羅衆條，大小疑似，是非紛紜思議，附此注正分明。依源齋謝，解而釋之。所輸所散，洗竭至誠，無悔無吝，大福即臻。非用金帛，當運心形，計力量工，筭日准直，能輸不計，皆得由人，人不堪者，或有貧富，制以取中，要在無惜，惜即又首，三首無原也。
　　東海青童君告方諸真人曰：子之應感，行化羣生，凡有志向，宜須獎成，傳付此訣，密重丁寧。前代已過，今不具陳，即日自改，准此為科。齋謝之後，小灾即消，大灾未釋，當急避之。避之所往，依案渾儀，仰觀俯察，精密勿宣。且如天文說大灾必除，除灾招福，先由此經。此經要法，內外所珍，衆聖所貴，流芳元窮矣。
　　二王君至祕此，魏華存受旨，行之有驗，後傳獨立又隱。此文修之者寡，成真者疏，玄名圖錄，必得之耳。
　　上為國師，中為民間師，下學修身，末為人師，此為三品也。
　　洞真太上八道命籍經卷上竟
　　洞真太上八道命籍經卷下
　　太上大道，炁周十方，人之動靜，在八而已。四面四維，隸上屬下，下方上方，攝統乎八。八卦正神，施行八炁，太一為主，三元流通。流通人間，間中有路，路通善人，有玉簡者，習向逍遙，出乎八門，導達遊宴，適乎十方。十方聖衆，皆從八門得出，八道命籍，悉載衆聖所行。行化濟善，日陽月陰，陰德隱通，通神妙訣，聖真所秘，齋禁彌嚴，未能解罪，不得見聞，聞見不解，解亦不行，行亦不驗，徒勞增愆。若有至誠，精思玄感，必能解罪，必見此經，必曉此事，必獲重福，遵修即驗，克成真矣。的謝齋法，法身獨修，若有同志，二人三人，乃至九人，不得過也。脫善緣運會，偶多賢明，九人之外，別更結齋，慎勿彊共，干忤九天，求福得禍，明各慎之。
　　凡師友疾厄，不堪躬齋，同學志人，可得相為，獨及有侶，亦極九人。法師都講，監齋侍經，侍香侍燈，執簡如法。的行八道，四時六事，八節五行，二十四氣，信德土功，周遍內外，是故無復四季之齋也。
　　凡相為的齋，悉不得受觀主人所用精案四科。的謝齋竟，四科所輸，默而施行，勿使他覺。有相問者，方便答之。偶有布施，或云奉上，彼苦不受，勿彊致猜，更復與他，他會受者，不須語人，道彼受不受也。
　　的謝齋法，通用三元，日數則異，春九、夏三、秋七、冬五，日夜行道，六時三時朝，朝中乾菜果實隨人。未至數日，掃灑內外，整理法物，逆辨精新，不得臨時率爾充限。禁隔唯嚴，不得囂雜。營齋之身，不得出外，出外勿還，還則別住，慎勿冒前，誤至齋所。外來信使，住門傳言，內人譯語，先水吩嗽，去又嗽之，不得忽略。施安壇墠堂房，牀帳几案，香具薦蓆，井幃步障幔幙，凈潔密完。厨帳井竈，浴室及囿厠，皆當燒諸名香，勿令臭炁發泄，猥人住處。各立圊厠，坐卧解脫，不得相涉，高卑混同，俱被灾考，防禍求福，明加慎之。齋集之夕，或食或不食，漿藥各異，沐浴當同。雖久長齋，亦宜沐浴，消息治辭，人定啟告，清嚴入室，依常朝儀。至大懺讀文，有倡者唱稱名位，法師叩齒三十六通，長跪執文如左：
　　太玄都三洞法師某嶽先生，小兆真人三景弟子，奉行大洞經事，若不受三洞，直云太上玄都玉京紫宮瓊房三景弟子，大洞法師小兆真人，某岳先生夫人。元君臣妾姓名，上啟太上無極大道、三元太真皇老、高上仙都高皇玉帝、九玄道君、無極天尊、無上洞玄自然虛皇、五方五帝、五嶽飛仙，玉司金闕一切諸靈官，臣某下愚，謬叨上道，誠懽誠荷，載惕載慙，未能專習妙法，速登神仙，推遷世途，咎舋消積，日月易去，年命難留，常恐奄忽，一往無還，自驚自悲，痛切心腑，仰怙玄慈，賜垂哀祐。今在驅除之運，幸見不死之方，久忘罪穢之躬，誓慕長生之術，伏覽八道命籍，八達要文，仰瞻三素，存禮八尊，的謝齋法，解釋罪纏，前後殃散，克獲神仙，不揆行尸，誓願修習。若為人云：今有師友，尊上君親，子弟男女某，同受此法，某今疾厄，公私迫碍，不得躬修，因臣妾等啟告，注心如科，臣妾等道同志合，冒操某辭，謹讀以聞。依科供辦，密遵要言，洗心齎辭，謹讀以聞。
　　某州某郡鄉里，男女官祭酒道士，某洞弟子，臣妾姓名，年如干歲，戶口如干，今住某處，某稽顙謝罪，乞恩辭：共辭者，具鄉居位姓名。臣某凡賤下愚，草土苗裔，幸籍善緣，叨染妙法，銜荷玄恩，寔深罔極，但生長流俗，習惡移辰，動靜成愆，日夜增積，雖奉經戒，不能修行，出入灾毒之世，遭逢驅除之期，由是懼充齑粉，俯仰驚悲，雀鼠貪生，蜫葦願活，不揆罪穢之餘，冒樂昇進之澤。某年月日時，於某處詣男女法師姓名，受某經戒，要方妙術，寶訣秘文如干卷，如干帙。或某年太歲某，某月日時，於某處，某因緣得如干卷，某年月日時，於某處玄盟。誠懽誠喜，誓志遵行，冀申素願。某月日時，於某處忽得某疾病，公私灾厄隨意言之。憂怖屏營，慮不全濟，或出生多病，貧窮困苦，少孤長獨，天人罕此，某事云云。良由宿舋既深，今愆又重，致此凶灾，慙懼敢怨。伏尋罪躬，分當甘隕，豈宜叨忤，冒昧上聞，但仰怙玄慈，含弘塵垢，善貸善成，不遺毫分，謹洗心清身，齋戒首謝，乞更造之恩，賜三宥之渥，消灾瘵疾，官事解釋，依原消息，年命申延，誓不言犯，展得自新，修行所受，克獲神仙道種之限，蒙如今請銘，荷曲成之恩。謹辭。
　　某號某年太歲某，某月朔某日子某時，於某州郡縣鄉里山館，奉辭情慊款，特乞恩矜，賜如所請，賜允所祈，原罪降福，道德興隆，功業成就，必獲神仙。謹習誦戒律，遵行祕言，千魔降伏，萬神衛門，九真使者，傳說所陳，徑御九玄玉帝几前，明晨行道，續復上聞。
　　啟畢，起巡行，誦智慧三首，畢，向北心禮十方竟，巡行至東向西，說七報七傷，誦觀身大戒。未能諳者，執文讀之。
　　七報如左：
　　真人曰：負陰抱陽，因緣各異，捨死得生，果報不同，為善善至，為惡惡來，如影隨形，毫分無謬。善惡多端，福報難數，大而言之，其標有七。
　　一者先身施功布德，救度一切，今身所行，與先不異，必得化生福堂，超過八難，受人之慶，天報自然。
　　二者先身好學，志念神仙，崇奉玄科，敬信靈文，念善改惡，立行入真，今身所行，與先不異，得接帝皇，名書紫簡，上昇玉晨。
　　三者先身樂道，不憚苦寒，隨師執役，唯勞為先，飢渴務效，不生怨言，今身所行，與先不異，得策飛耕，遊宴五嶽，乘虛落煙。
　　四者先身貞潔，不淫不姦，不貪不慾，見色無懽，心如死灰，執固道源，今身所行，與先不異，得報靈人，超度三塗，五苦不經。
　　五者先身施善，願天普隆，同得昇度，去離八難，衆身不過，己身不安，割己之服，以拯窮寒，損糧餉烏，遺物空山，今身所行，與先不異，四司稱善，感徹玉皇，書名紫簡，禮補上僊。
　　六者先身忠孝，恭奉尊親，崇敬勝己，宗禮師君，腹目相和，如同一身，心無嫉妬，口無輕言，內外齊并，動止合真，今身所行，與先不異，得受靈人，不經三塗，超過八難，善善相注，福福相因，如此之報，道豈負人。
　　七者生世不良，懷惡抱姦，攻伐師本，訾毀聖文，不崇靈章，疑二天真，外形浮好，假求華榮，口是心非，行負道源，竊盜經書，不盟而宣，泄露祕訣，流放非真，今身所行，與先不異，違科犯忌，身入罪源，七祖橫罹，責及窮魂，身死負掠，食火踐山，三塗五苦，萬劫不原，楚撻幽夜，痛切其身。夫欲修學，熟尋此文，改惡行善，速登神仙。
　　七傷如左：
　　真人曰：學貴六合，宜慎七傷。
　　第一之傷，帶真行偽，淫色喪神，魂液泄漏，精光枯乾，炁散魄零，骨空形振，神泣窮府，上聞天關，真仙遠逝，則與凡塵結因，土府同符，豈復得仙。
　　第二之傷，外形在道，皮好念真，而心抱陰賊，凶惡內臻，願人破敗，嫉能妬賢，口美心逆，面懽內嗔，形論得失，妄造罪原，毀謗同學，攻伐師根，三官所記，摽為惡門，仙真高逝，邪魔攻身，走作形景，飛散體神，故令枉橫，極其惡源，考滿形灰，滅己九泉，圖有玄名，豈保自然。
　　第三之傷，飲酒洞醉，損炁喪靈，五府攻潰，萬神振驚，魂魄飛散，內外朽零，本室空索，赤子悲鳴，真仙高逝，邪魔入形，如此之學，徒損精誠，雖有玄記，空失玉名，神昇上宮，身灰幽冥，恍惚延年，焉得久停。
　　第四之傷，行不敬物，責人宗匠，心忿口形，駡詈無常，嗔喜失節，意性乖常，炁激神散，內真飛揚，魄離魂逝，九孔塵埃，五府奔喪，皆由性之不純，行之不祥，真仙高逝，外痾入形，如此之學，將欲何蒙，雖有玄圖，不免斯殃，望仙日悠，地理日長。
　　第五之傷，或玄圖表見，得受寶經，或運值靈師，啟授神文，而不依科盟，形泄天真，未經九年，投刺名山，使青宮有錄，金闕結篇，便傳於人，流散世間，輕真泄寶，考結己身，徒有玄名，反累七玄，仙道高逝，身死幽泉，長充鬼責，萬劫不原。
　　第六之傷，身履淹精，靈關失光，五神飛散，赤子騫揚，邪魔來攻，內外交喪，如此之學，望成反傷，真仙高逝，空景獨行，淪於混濁，仙胡可蒙。
　　第七之傷，啖食六畜之肉，殺害足口之美，臭炁充於藏府，伐生刑於非己，真炁擾於靈門，遊神駭於赤子，魂魄遊於宮宅，濁滯纏於口齒，仙真高登於玉清，己身沉頓於地里，徒有玄名帝簡，亦不兔於必死。
　　高聖帝君曰：為學之本，當以七傷為急，既得瞻盻洞門，披睹玉篇，不犯七傷之禁，將坐待靈降，白日昇晨。如外勤存學，內不遣於七傷者，此將望成而反敗，期生而反亡，希吉而反凶，求飛而反沉，靈仙遊於高清，五神散於八荒，赤子號泣於中宅，遊魂悲嗚於玄空。故仙相有成敗，上學有七傷，篤尚之士，熟精其真。諸有神挺應圖，瓊胎紫虛，名題東華，得見七傷檢文。自無此挺，靈篇不可得而妄披，寶文不可得而輒看。見此文者，玄質合仙，九年修行，克得飛行玄虛，上昇玉清。誦戒從第五始，為第至後還前，取第一周第四訖，不須讀前後序說。文多不重書，臨時讀別卷。誦戒畢，起向前燈，叩齒三通，密咒明燈頌三首：
　　太上散十方，華燈通精誠。諸天皆赫然，諸地悉朗明。我身亦光徹，五藏生華榮。炎景照太無，遐想繁玉清。
　　丹精寄太元，玄腸空中響。含形滅苦根，幽妙至真想。垂華不現實，因緣示光象。我身亦如之，乘化託流景。
　　夜光表陽丹，苕苕照靈室。諸燈普光顯，諸陰即已滅。我神亦聰明，常玩智與慧。逍遙適道運，遷謝任天勢。舉形躡空洞，夜燭煥流華。
　　咒竟，還西向東，復鑪出，誦咒嗽還房，動止皆如朝儀。明旦丑時，同起清嚴，寅時登臺至戶，嗽咒存師，亦如朝儀。凡不師世師，啟告玄盟者，存玄師青童君在方諸官，願賜降現，□訣長生，神仙速就，宣化無窮。存師竟，仍臨目叩齒三十六通，咒曰：
　　北帝大魔王，受事帝君前，泉曲之鬼，四明酆山，千妖混形，九首同身，神虎放毒，馘滅雷震，真音神公，吐咒所戮，無親太微，有命攝錄，山川鳴鈴，交擲流煥，九天風火，征伐神鋒，十陳凶試，伏滅萬精，梟殘妖毒敢起，受閉三關，請依洞法，莫不如言。畢，又叩齒三十六，發鑪，別叩齒也。
　　發鑪竟，向北長跪，亦可小坐，叩齒三十六通，出官：
　　謹出臣妾某等身中，四肢五體玉門紫閣三十九戶上真靈官、左右飛仙、玉虛侍郎、五帝五色元皇太真、飛龍功曹、神仙使者，各三十六人。玉虛侍郎執飛仙羽節，九色耀天之麾；五帝五色元皇太真，手執五帝命魔靈幡；飛龍功曹，冠帶羽服金真鳳章；神仙使者交繞七元，擎持玉案，對立臣妾等前，銜臣妾等口中秘言，乘金根紫蓋丹轅瓊輿飛雲之輪，從金仙玉童、太華玉女各十二人，左右龍虎騰天羽騎二十四萬衆，飛行紫虛，上登九天之上金闕玉殿瓊房丹室之內，上啟上上無極無窮至上洞真九玄元父、太虛玄母、元始天王、高上玉虛萬道丈人、鬱單無量天王、上上禪善無量壽天王，須延天王、寂然天王、不驕樂天王、化應聲天王、梵寶天王、梵迦摩夷天王、波梨答惒天王、七十四天帝、三十六天王、三十六土皇、萬始先生、三天玉童、九天丞相太真王、高上三十九帝、二十四玉皇、玄古先生、萬始丈人、高上玉晨太上大道君、後聖金闕帝君、扶桑暘谷神王、四司五帝、南極上元禁君、西臺龜母、上清太真玉保王、上相大司命高晨師、東海玉門青華小童君、泰清玄元上三天無極大道、太上老君、太上丈人、天帝君、九天仙都君、九炁丈人等，百千萬重道炁，千二百官君，泰清玉陛下太極四真，無鞅數道上皇真人，無極天尊，炁係自然玄都元皇。大洞三景弟子小兆真人，某嶽先生、夫人元君臣妾等本生胎穢，遭遇靈運，因緣福慶，輪轉法門，得生人道，忝蒙高虛餘光曲暎，啟悟愚矇，得以臭質，仰披聖文。法師、道士、男女真人姓名，以某年月日時於某處，授臣妾某高玄九天龍書鳳章，太上玉簡三清寶文，如干卷、如干符、如干訣。或先人某承受某師上清寶經，世世相傳。或因緣所遇，某年月日時，於某處所得。供養研尋，周覽反覆，諮請師尊，解釋疑滯，或即年尋師，不能相值，某年月日時，某處玄盟。誓願遵修，以果心願。但生長五濁，而叨慕三清，身染穢累，日月遷延，未能騰景，浮輪九玄，沉淪下世，業行多違，戒律虧替，舉止罹愆，四司所執，結罪科門。敢緣聖典，盟授齋文太真三元要訣三品，上應九玄，合丹鎮生；中應六合，以解己身犯科違戒，宿結之愆；下應三才，拔度七祖，釋九陰之責，上死魂生天。此高上妙法，求仙之本根，臣某等貪道樂真，志願修行。某或誦經戒，或合丹精，今未合者云：比欲經營藥物，神仙要方，合和神丹，或禁丸散酒餌。自慮無始中來，因緣麄淺，今功尚薄，合和不成；又恐宿新動止破戒違經，幽顯罪鄣日結日纏，未能解釋，善志弗申；又懼億曾萬祖、七世父母生平釁重，沉淪三塗，流連五苦，未獲昇遷，餘殃流注，延逮後生，致祈真難感，魔試易干，兼揆前後普齋都謝，精誠漫昧，不蒙矜原。今依八道妙旨，的謝先後深愆，忖度心識，推准所行，今有某事云云，謹以某物某事證明至誠，依科辭列，曷黷上聞，辭同宿啟。辭情款到，特乞哀憐，即日入室，登齋誦經，行道存師，思神念真，燒香燃燈，朝禮玉天，修行方術合藥云云。悔罪謝過，拔贖深愆，建立功德，拯度九玄、七祖父母，中外先亡，解釋宿根，脫出幽夜，上昇南宮，窮魂受度，轉身生天；或在道門逍遙福樂，與真結緣，流恩布澤，潤洽後昆，使臣妾惡罪即釋，某云善事光新，特從高上無極天尊，乞垂曲映，鑒臣某等所陳，請煩三寶領仙侍郎、五方五帝監靈大夫、監齋大神、典齋使者、真齋上真，神仙飛仙天仙地仙五嶽靈仙，兵馬騎乘各九億萬衆，一合降下，營護臣妾等身，滅魔消試，辟凶禳患，招致九天自然正氣，金液丹精芝英，神仙交會齋堂壇墠，洞暎臣妾等身，玉童玉女侍衛香煙，令臣某等行道得道，求仙得仙，飛行太空，騰景九天，舉心願念，與三寶齊真，七玄父母拔度三塗，釋九陰之責，死魂生天，一切諸天咸蒙度脫，某灾消三無，罪滅九陰，千愆萬咎，並蒙哀原，某罪廓散，某事興隆，免離十苦八難，克獲神仙，被受太真八道八尊無極無量濟度之恩。修行事竟，啟還本宮，惟蒙御達，須報奉行。
　　出官畢，迴還向東，第一三上香，咒曰：
　　太玄都大洞三景弟子小兆真人，某嶽先生，夫人元君，臣某姓名等，今齋直行道，思神念真，誦經啟願，飛騰九天，的謝三元，燒香然燈，持是功德，為臣某等解愆釋羅，斬滅死根，降致正真，刻名上清，拔度九玄七祖、父母中外窮魂，斷絕殃注，放散幽徒，永出地獄，上生天堂，免離五苦，受福南宮，輸轉成真，利祐見在，除臣某等千基萬考，宿對惡緣，某罪洗蕩，某事果成。今歸身歸神歸命無上九玄元始玉皇玉帝、太真鬱單無量天王、上上禪善無量壽天王、須延天王、三十九帝、二十四真、九天丞相、高上玉晨太上大道君，萬仙衆聖，無極天尊，願以是功德，歸流臣某等身，解愆釋羅，斬滅死根，降致正真，刻名上清，拔度七祖、中外窮魂，斷絕殃注，放散幽徒，永出地獄，上生天堂，免離五苦，受福南宮，輪轉成真，利祐見在，除臣某等千基萬考，宿對惡緣，某罪洗蕩，某事果成。身神鍊易，變化洞空，飛行玉清金闕之宮。今故燒香，自歸依高上至極天真，得道之後，昇入無形，與三寶齊輪。
　　第二三上香曰：
　　臣妾等，今齋直行道，思神念真，誦經啟願，飛騰九天，的謝三無，燒香然燈，持是功德，願為諸天十方無極無窮無量無央四垂邊城諸名山隱學、已得道未得道法師、父母尊親，及同學門人、道士賢者，普獲昇度，同免罪門，各得其道，飛騰上清。臣妾七世父母，解脫憂苦，上生天堂，除臣妾等千基萬考，宿對重愆如上。歸身歸神歸命太真三元九玄衆聖萬仙玉皇、無極元始高上玉帝、無上至極寂然天王、不驕樂天王、化應聲天王、三十九帝、二十四真、九天丞相、高上玉晨太上大道君，萬仙上聖無極天尊，願以是功德，歸流諸天十方無極無窮無量無央四垂邊域諸名山隱學、已得道未得道法師、父母尊親，及同學門人、道士賢者，普獲昇度，同免罪門，各得其道，飛行上清。臣妾七世父母，解脫憂苦，上生天堂，衣食自然，除臣妾等千基萬考，宿對重愆如上。今故燒香，自歸依虛無太真三元高聖、太上至真、高上無極至極天尊，得道飛仙，逍遙金闕，昇入無形，與三寶齊輪。
　　第三三上香曰：
　　臣某等，今齋直行道，思神念真，誦經啟願，飛騰九天，的謝三元，燒香然燈，持是功德，為臣某等家門宗室、九族姻親，普天匝地帝主國王、君臣吏民，治舍人民，及蝖飛蠕動、蚑行喘息一切衆生，已生未生，咸乞生成。臣某等家門千罪萬過，普蒙哀原，惠及諸天一切衆生。歸身歸神歸命九天高上衆真、玉虛無極元始玉帝、太真無上至極九玄玉皇、梵寶天王、梵迦摩夷天王、波梨答惒天王、三十九帝、二十四真、九天丞相、高上玉晨太上大道君，萬仙上聖無極天尊，願以是功德，歸流臣某等家門九族姻親，帝王國主、君臣吏民，治舍人民，及蝖飛蠕動、蚑行喘息一切衆生，已生未生，咸得生成。臣某等家門千罪萬過，普蒙哀原，惠及諸天一切衆生，並受昇度廣濟之恩，免離十苦八難，五灾六害，九厄七傷，各保福祿，長居自然。今故燒香，自歸依高上無極天尊，得道飛仙，騰景九天，昇入無形，與三寶齊輪。
　　三上香畢，向東唱禮如左：
　　臣妾等至心歸命東方無極無始高上玉真大帝天尊。三拜，拜畢，法師長跪讀懺，餘人悉伏聽懺，至竟齊起，持身制意，慎勿參差。懺曰：
　　臣某等，今建齋立直，行道存師，思神念真，誦經求仙，飛騰九天，燒香然燈，解拔宿愆，謝罪三元，歸命東方無極元始高上玉帝太真天尊，乞垂曲映，原臣某等先世今世、先身今身的有某罪云云。乞豁然滌蕩，除故布新，罪目永滅，福名長存，賜臣某某厄得度，某事果成，學道得道，求仙得仙，飛行太空，騰景九天，七世父母免離三塗，上昇南宮，福流無極，被受天尊濟度之恩。畢，同叩頭三下，摶頰三過止。皆微微安徐，勿令有聲也。
　　次東南、次正南、次西南、次正西、次西北、次正北、次東北、次上方西北、次下方東南。
　　十方懺悔，皆如東，悉三拜，亦可止一，亦可心三叩，摶不可闕，不得多及少。
　　次唱禮五方懺。
　　次向西唱：臣某等至心歸命西方無上天尊，再拜。法師小坐讀願，餘人伏。
　　臣某等，今建齋立直，燒香然燈，解拔宿罪千咎萬愆，的有某過云云。願從西方無上玄元空洞大始九玄元素玉真丈人、高聖上仙龜臺玉妃、玉虛太靈無極天尊，垂恩曲映，特見哀原，拘除某過云云，賜某事云云，行道得道，求仙得仙，飛行太空，騰景九天，拔度七祖，上昇南宮，長居無為，衣食自然，被受上聖濟度之恩。各三摶頰。
　　次向北唱，效西。
　　臣某等，今建齋立直，燒香然燈，解拔宿罪，千咎萬愆，的有云云。願從北方無上太空玄洞紫虛元始丈人、三天玉童、高上玉晨太上大道君、太真丈人、太真王、北侯中真、高玄萬仙上聖天尊，垂恩曲映，特見哀原，拘除某過，賜云云，行道得道，求仙得仙，飛行太空，騰景九天，拔度七祖，上昇南宮，長居無為，衣食自然，被受上聖濟度之恩。
　　次向東唱，效前。
　　臣某等，今建齋立直，燒香然燈，解拔宿罪，千咎萬愆，的有云云。願從東方無上高上九玄玉虛帝皇、泰清玄元上三天無極大道、太上老君、諸君丈人、暘谷神王扶桑太帝君、天帝君、太微帝君、中央黃老君、九老仙都君、九炁丈人、泰清玉陛下上清太真玉保王、上相東海玉門青華小童君、高仙萬聖至極天尊，垂恩曲映，特見哀原，拘除某過，賜云云，行道得道，求仙得仙，飛行太空，騰景九天，拔度七祖，上昇南宮，長居無為，衣食自然，被受上聖濟度之恩。
　　次向南唱，效前。
　　臣某等，今建齋立直，燒香然燈，解拔宿罪，千咎萬愆，的有云云。願從南方無上太空九玄元始洞靈虛皇玉帝、南極上元禁君、南昌司命長生君、洞陽高聖上仙天尊，垂恩曲映，特見哀原，拘除某過，賜云云，行道得道，求仙得仙，飛行太空，騰景九天，拔度七祖，上昇南宮，長居無為，衣食自然，被受上聖濟度之恩。
　　次向中央太歲上唱，效前。
　　臣某等，今建齋立直，燒香然燈，解拔宿罪，千咎萬愆，的有云云。願從中央無上無極無窮太虛空洞玄古先生、萬道父母、紫虛青要君、後聖九玄金闕帝君、太華玉靈中玄四真、高聖中皇上仙天尊，垂恩曲映，特見哀原，拘除某過，賜云云，行道得道，求仙得仙，飛行太虛，騰景九天，拔度七祖，上昇南宮，長居無為，衣食自然，被受上聖濟度之恩。
　　禮五方竟，還向東，思神閉目，叩齒五，嚥液五，存五神備在身中，五符煥明內外，五方羣魔奔走遠迸，來侍衛者嚴裝，羅列在真官後，良久，嚥液三，叩齒三，誦《人鳥山經咒》曰：
　　黃中策炁斬妖宗，察制彊精斷邪翁，太上有命太上房，急召北帝詣玉宮，奉承威令宣魔王，九炁蓊鬱與命衝，祕藏玉文方就隆，三天運明，六天運終，賢者哉。
　　思神咒畢，謂十方回玄如左：
　　北方太上頌曰：
　　太上發玄蘊，煥爛敷真方。落落散天寶，十方所共尊。不始亦不終，不明故無昏。仰登玉京臺，逍遙憩崑崙。超度泉曲都，魔王願欲聞。七祖受化生，解我宿世怨。入控飛玄景，出駕浮紫雲。
　　東北方太上頌曰：
　　重暉曜玉晨，乘景開圓明。苕苕洞真殿，晃晃七寶精。一念度八難，長與太上并。纏旋獻黃景，日華虛中生。世人不念道，莫聞智慧經。大矣洞真戒，玄感魔王誠。萬劫若一息，豈擊千億齡。
　　東方太上頌曰：
　　太上體太無，散形渡弱喪。務猷宣玄術，天真並讚揚。有緣文自表，無因經為藏。若能得此道，首即生圓光。身濟無待津，飄颻逸仙堂。
　　東南方太上頌曰：
　　無無竟無永，有有安入妙。天翰蔚無上，玄宗自有要。迴轉三寶輸，十方普震耀。太上觀玉京，魔王空中嘯。天帝叉手唱，衆真乘虛笑。散華正我念，八願自然超。
　　南方太上頌曰：
　　靈仙乘慶霄，駕龍躡玄波。洽真表嘉祥，濯足以八河。福應不我期，故能釋天羅。道德冠三界，地綱亦已過。感遇靈真會，冷慧經蓮華。
　　西南方太上頌曰：
　　無上覺四輩，芒芒大方外。幽顯諒有由，無幽故不昧。來羅運玄輪，真仙萃華會。時遊眇莽間，天人無見際。
　　西方太上頌曰：
　　靈妙寄宣迹，天人有津岸。汎舟不測淵，常恐風波渙。其緣有前力，智識誰能筭。冉冉任玄樞，昭然冥因判。挺穎應真子，靈琴空中彈。冷思恭十方，去留不我羨。
　　西北方太上頌曰：
　　太上敷洞文，賢賢歸大緣。蕭條三寶囿，繁華秀我因。伯史與入精，質净生金身。終劫復始劫，愈覺靈顏新。希度禮無上，虔文降至真。道林蔚天京，下光諸地仙。縱容散靈威，洋洋大法宣。
　　上方太上頌曰：
　　太上觀十方，晻藹融風穆。圓光映三辰，真人被天服。魔王叉手立，司迎酆京側。日月翳行曜，七寶煥無極。一切營此時，福滅地獄息。眇乎無量尊，天人莫能測。
　　下方太上頌曰：
　　三寶繁十方，亹亹空中澄。宛轉隨化理，一感法輸昇。莫皦暗昧閣，四大與時興。空有靡不有，崔嵬多山陵。太上無滯念，滅念歸大乘。
　　六時味素靈之曲、太霄琅書。文多不載，臨時取卷咏之。
　　五帝憂樂之辭，巡行三周，周於南方，向北止，誦四極五苦詩三篇，如左：
　　大洞總三倫，元化有無形。寂若無根教，肅若有威靈。哀哉三塗中，憂苦從是生。至學慎玆戒，積善窮劫齡。劫盡化生天，身與日月并。愚癡隨世好，浮學以求榮。宣化無綱紀，輕漏天寶經。目科入死門，四極結爾名。魂神履九難，五苦長爾嬰。食火踐刀山，艱辛無蹔寧。歎此禍福原，悠悠中甚明。
　　高上遺嚴戒，禍福令人歎。仙道本由運，冥中亦已判。無運亦不啟，既悟常若晏。若能崇玄科，自然超霄漢。苟貪愛欲累，何為強敖翫。居罪結四明，生死履苦難。流曳五苦庭，三塗結不散。沉靈九幽掠，萬劫無待旦。悲此元始教，能不便人怨。
　　寥寥九玄上，翳翳初化始。無形亦無景，無深亦無測。二儀啟運彰，結炁以成滓。三晨朗元室，五九有綱紀。禍福由人生，善惡竟孰在。若能悟玄覺，超然凌高礙。苟執伐命斧，積晝盈心裏。沉罪結四明，宿罰良有已。生身負風刀，五苦無窮解。七玄填幽夜，萬劫方一紀。流連三塗中，未悟有生死。
　　誦五苦畢，唱：
　　臣某等，至心歸命太上無極大道太真尊經寶符，玄中大法師老子、青童君。九拜，亦可三拜，亦可心拜。法師讀大懺，餘人伏。三尊九拜畢，叩摶各九止，仍復鑪。
　　若同侣為人的謝，十五方雖竟，猶應都謝大懺，散髮注心。其文在左：
　　太玄都三洞法師某嶽先生，小兆真人三景弟子，奉行大洞經事，臣某姓名，上啟太上上上無極無窮至上洞真九玄元父、太虛玄母、元始天王、高上玉虛萬道丈人、鬱單無量天王、上上禪善無量壽天王、須延天王、寂然天王、不驕樂天王、化應聲天王、梵寶天王、梵迦摩夷天王、波梨答惒天王、九天丞相、三天玉童、高上三十九帝、二十四真、玄古先生、萬始丈人、高聖玉晨太上大道君、扶桑太帝暘谷神王、四司五帝、西臺龜母、上清太真玉保王、上相大司命高晨師、東海玉門青華小童君、泰清玄無上三天無極大道、太上老君、太上丈人、天帝君、九老仙都君、九炁丈人等，百千萬重道炁，千二百官君，泰清玉陛下無鞅數道上皇真人、無極天尊，炁係自然玄都元皇、三界內外應感正神。臣某等謬藉宿慶，陶染玄真，奉修寶經，不敢有懈，但禀性闇淺，未達清深，遵行違科，動止成舋，宿罪既重，今愆又增，懼隕漏刻，微願不申，今幸蒙大慈，賜加善貸，誓及寸陰，庶立丹志，依法奉辭，謹讀以聞。辭本如前。辭情款到，仰希哀矜，賜以三宥之澤，原赦臣妾等前世今世、先身今身，及七玄七祖、中外種親，君臣師友，一切因緣前亡後死、見在世間，有陰陽重罪，生諸灾害，學宦不達，所願不成。今洗心歸命，散髮頓頭，特願三尊涕然垂亮，敕勒所由班下正職，拘除臣某等，及上世因緣幽顯，動止違逆之愆；或不慈不孝、不仁不明、不恭不遜、不信不忠、不嚴不斷、不讓不廉、不施不救、不清不平、不正不通、不勤不順；或手害人命，劫賊攻略，謀圖姦淫，九族交接；或教人殺戮酷虐衆生，劫略謀圖姦通九族，嫉賢妬能，伐逆師主；或受經泄露，輕慢寶章；或染法混俗，哭泣臨尸，履冒血穢，不自改悛；或行用寶訣，帶近女人，陰陰雜亂，不遵七經；或叨叅三洞，不除三尸，心懷陰賊，手肆頑凶，嗊嗃自專，傷毀同氣，破賊經誥，違負三尊；或便旋興居，不顧禁忌，公知故犯，私欲乖科，飽食醉酒，作性異常，虧道壞法，協邪疑真；或不師受，竊經輒傳，不齋告盟，率爾交換，假借施行，欺侮百姓，改易聖文，意通玄妙，廢古競今，自作一法；或奉道不精，經無堂室，供養不具，朝禮頓替，異人婦女，共處往來，服飾交關，非類相會；或處高位尊上師君，輕蔑自下，殺害無辜，賞罰不平，取與無定，任愚恣慾，觸犯三光；或為臣子吏民僕隸，出入欺罔，竊濫縱橫，弒逆反倒，干忤五行；或男女翻覆，妬害公私，弃正逐邪，誹謗真道，知惡不悔，悔又重犯，積結未解，悉乞蕩除，解罪布福，和釋怨仇，消滅註訟，杜絕惡源，先亡眷屬，同免幽泉，俱昇光景，利祐後人，善神擁護，扶助存亡。令死者輪轉，與道結緣，生者學業功行惟新，墳墓安穩，宅舍清寧，家國興隆，道化日盛，群魔降伏，衆聖來遊，二儀交泰，三光同明，七曜無舛，九皇調均，四海停波，五嶽秀峰，風雨普適，穀稼豐盈，一切荷慶，天下太平。特願玄慈，賜如所請，蒙恩果願，不廢今言，上明大道更造之施，下副臣妾等渴仰之誠。
　　大懺竟，向東叩齒三十六通。讀五願，此別有五日三齋自得通用。
　　第一上願我生自然之炁，炁中結成我身，身與三光齊倫，長享無極之根。
　　二願我身常處太空之上，瓊宮玉房之裏，朝與玉帝同宴，夕與玄母同遊，渴噏浪井洪泉玉芝，飢納龍胎瓊油絳樹赤子。
　　三願我身身生萬怪，七十二光，奇毛異質，飛羽衣裳，乘虛駕空，出入帝宮，衆慶來臻，萬壽無量。 
　　四願與炁俱生，與炁俱死，死而又生，生為帝王，封掌十天，總領羣仙。
　　五願一切衆生，已生未生，同保日月三光，有道之人，七玄之祖上昇南宮，天下之福靡有不當，四方五願，並會玉堂。
　　次上願九玄，扶養我身，魂魄真神，常居我宮，上通天仙，下逮洞淵，願地、願風、願雲、願神，五願一合，定籍長生，天降紫煙，地衛五靈，乘雲駕虛，飛輦綠軿，上造金闕，進登玉清，慶及七祖，更受胎生，上願五合，長亨利貞。
　　中願亦五，得道本根，願陰、願陽、願太空、願太無、願太玄，上宴玉房，與帝因緣，遊盻生關，披浪九天，元父定籍，玄母記年，桃康結精，固保丹田，身騰金剛，名書玉篇，七祖解脫，福慶來臻。
　　下願亦五，願太虛、願太有、願太上、願太真、願神仙，運身於五嶽之嶺，飄颻九霄之際，出入開關之裏，移脫死戶之外，願天地為我父母，三光衛我年，萬神守九泉之孔，靈降自然之炁，以方五願，舉響而會。
　　願畢，叩齒二七，咒曰：
　　太帝上元，帝一玄經，五雲散景，鬱徹三清，玉童玉女，燒香侍靈，上願開陳，與我合并，使我神仙，上昇帝庭，北帝落死，南關注生，東華金格，得上我名，無窮之願，與我齊并。畢，又叩齒三七，仰嚥炁五過止。
　　咒畢，三捻香，復鑪，咒曰：
　　三元三天，五嶽五帝，神仙使者，三炁正真，左右龍虎，天仙地仙，飛仙神仙，五靈香官，當令招致十方正炁，自然金液丹精芝英，九玄玉真，交會齋堂露墠靈壇，洞灌臣某等身中，使臣某等學道得道，求仙得仙，飛行太空，騰景九天，玉童玉女，侍衛香煙，奏臣某等所啟，上御高上無極太上大道玉皇帝几前。
　　畢，叩齒九通，嚥液九過，都止。復鑪，仍迴巡，出時行詠，如左#1。
　　右六篇，六時各誦一，若三時迭互，周而復始。詠畢，出咒嗽，悉如朝儀。食後上經講至戶，亦嗽口，叩齒三通，存神如法，心禮三拜，密咒曰：
　　玉帝上法，上聞三清，吉日齋戒，開我神經，萬試隱伏，所向皆成，玉童侍護，玉華散馨，上生三元，與我長生。開經亦用。
　　入堂向道禮三拜，若人衆，可巡行至東。若定位，俱三拜，亦可一拜，亦可心拜。拜畢，正坐，坐定閉目，握固叩齒，存頭正青如碧玉，兩手如丹，兩腳如雪，魂備左，魄守右，良久開目，挼掌案摩，上坐，存畢，上高座誦經講義。先向道座禮九，三一拜，登高座，開經時先叩齒三十六通，嚥液三十六，存迴風混合帝一百神萬真，仍密咒曰：
　　微微玄宗門，煥玄徹空洞，至道由靜默，當見三素宮，大道於此成，驂景乘雲龍，左右待經人，玉女及玉童，身濟不死津，解羅順靈風，七祖反胎生，世為神仙宗。
　　讀《三十九章》、《雌一》、《大有》、《九真》、《太丹》，北向心禮四方，叩齒三十六，嚥液三十六，存五藏之內有五色之光，注五星之精，然後讀《神州》，次《百神內名》，乃誦《三十九章》，心目相應，不得雜想，令篇句畢了，不得中住。讀三十一卷，北向心拜四方，叩齒二十四，嚥液三十四，存五星日月三精，玄注兆身，餘卷依別訣。
　　讀《智慧經》及偈讚，先閉目，叩齒三，嚥液三，存三素元君在金華宮，如嬰兒狀，而詠文也。讀經講義畢，俱下正立，禮三尊，三拜，拜竟同伏，叩齒三，密祝曰：
　　陵梵履昌，七靈丈人，太一務猶，五神黃寧，上昇九天，與帝共并，乞願飛仙，七祖胎嬰，解愆釋羅，上登玉清。
　　畢，又叩齒七通，嚥液三過止。起出戶，存神，晨夕常耳，七年上昇。日夜三時、六時，存咒皆同，入壇墠者，咒中小異，言堂室處，易云壇墠耳。壇墠堂室，內外皆三重，上座大法，法師入內，次下座住中，次對齋住外。堂壇之燈，七九之外隨宜燃之，大略依上元九十，中元六十，下元三十六，合一百八十六，羅列堂壇左右、門閣、太歲、月建、日辰、本命行年之上。太歲、本命，晝夜常明，餘唯夜朗。若雨，於堂然二燈，餘者可門。行道畢，各向本命及太歲燈再拜，啟乞求願，隨意所言。又依《四極明科》，立春、春分九燈，列庭中；立夏、夏至八；立秋、秋分六；立冬、冬至五；本命十二燈，八節向王，本命向太歲，叩齒二十四，咒曰：
　　高上太真，萬聖五帝，皇帝玉司，總仙監真，今日吉晨，八節開陳，陽罪陰考，絕滅九陰，於今永始，拔擢七玄，免脫火鄉，長離刀山，三塗五苦，不累我身，得同天地，克保帝晨，五願八會，靡不如言。
　　畢，解巾，叩頭一百二十，下額向地而已，勿令痛。竟，復巾，仰天心念：我身今日，上享天恩，賜反形骸，更生飛仙。畢，仰嚥二十四炁止，三年愆除，身與真同耳。壇墠四方，合一百八十六燈，九丈者，方各一百八十六，合六百四十四也。此外千八百六十燈，門庭巷路，侍之至曉，風雨則停。日限竟止，都竟言功。
　　齋竟之朝，行道之後，未可復鑪，仍唱各稱名位某位，凡所受道高卑，依次言之，極大法者，一如黃素，若叅師籙，治歷稱在前。上啟三元太真洞空九玄太虛高上玉皇、三十九帝、二十四真、高聖玉晨太上大道君、四司五帝、萬道元始上聖、至極天尊。臣等好道樂仙，志願騰景九玄，上謁上真，以某月某日時，於某處開啟齋直，行道誦經，思神念真，合藥精思，謝罪立功，洗心竭力，遵法依科，修行事竟，日限訖今，所啟上請高上三元三清三寶領仙侍郎、五方五帝監靈大夫、典齋使者、飛仙天仙地仙神仙、五嶽四漬四方監察真官靈仙，謁還真宮，進品上仙，加爵帝秩，隨品署真。當如太真之儀，令臣某等九玄七祖、中外先亡，同免幽夜，俱入光明，宿罪解釋，福德興隆。臣某等行道得道，求仙得仙，作丹成丹，作金成金，精思感通，神明交遊，謝罪罪釋，祈福福臻，分形變化，七十四方，三元下降，降致綠軿，飛行上清，騰景九天，日月同輝，三寶齊輪，惟蒙至上，鑒映丹情。臣某等學法，未備俯仰之格，齋法難精，多違妙軌，不合典式，進止犯科，為四司所糾，五帝所執，千愆萬罪，特希赦宥，哀原未悟，愚昧不及，矜獎善心，不賜譴罰。臣某五體真官，隨尋仙職，上詣玄都，依品受秩，班賞事竟，還臣某等身中，與臣某等同科昇，飛行太空。謹以啟聞，伏須告報，臣某等誠惶誠恐，稽首再拜以聞。
　　畢，再拜，又三捻香，復鑪出，詠咒漱如常。
　　凡所送之物，所作之事，皆用正齋之日，隨便施行，若風雨阻異，可至齋後，不得過九日。過此更齋，首謝愆深，所為未遂，今更啟告，乞果素心。齋中吉凶，公私觸忤，不終齋事，後皆更營，十之百之，得應乃止。
　　凡四時之日數不可過，復不得减事，悉取周。若計用功夫，身力不贍，當貨賣，借人相助為之。所賦諸物，分人廣布，必是同志，勿使雜人。或所住幽僻，去邑道遐，皆嚴裝船車，辦彊事，計力齋日限，成就工夫，不得逋違，遷延日月。忽遇窘迫，忘失前為，為福得禍，明各慎之。凡所辦法物未得，輸送非意去失，水火盜賊，魔鬼竊藏，醜類穢污，皆應委捨，啟告燌埋，不得供他凡猥之用，悉更新辦，依法勿虧，亦應別辭啟告首謝。
　　凡有數種灾罪，或備有二十四條，皆不得一時并解，當三年取周，三年二十四節，不可虧一，虧一更始，此甚為難，非精志者莫能辦之。辦之不辦，皆不得道，將來之緣，不副今日，今日之願，當勤精密，營念不忘，無不果者。其中數灾數厄，數罪相關，共在六條者，一時并解六條，不必六時時解一事也。三年之後未得感通，乃可一時一事，的的解之，積年周竟，必獲上昇也。
　　洞真太上八道命籍經卷下竟
　　#1據上下文，『左』字下當缺六篇詩頌。