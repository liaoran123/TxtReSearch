元辰章醮立成曆

卷上
　　壇圖法
　　元辰章壇四門符
　　右懸四門上。
　　於黃壇之上，若中庭淨地立壇。壇方二丈四尺，五方各安香爐，懸當方色幡蓋及燈，方各七枚，合二十八，內方方又七枚，其盤中注一二者，是酌酒。次第明，立牓貼，左右異行，勿令迷謬也。
　　章信
　　鎮壇信錢一千二百文。白米一石二斗。白素四十尺。等子一百二十枚。清油一斗二升。青絲線一百二十尺。金人一形。金環一雙。書刀一口。紙一百張。筆兩管。墨一梃。淨席一領。朱一兩。香一斤。銀條脫一枚。
　　右一十六件，備天官儀信，人各辦之。唯夫妻同年，共屬一宿、一天府，得共此，亦從貧富量之。
　　醮法
　　五方香案。非舊香貼，須方色巾。香爐五具。并奩。酒樽六。并杓。五色繖及幡。五帝大幡五首。白米一大斗。棗栗雜果各一升，時新果子多為佳。五色紋繒依方數。好酒五斗。白脯三斤。油煎令香。米鈣稞各三種。蜜和為佳。纂十六枚，長一丈二尺，三節茅縛。左繩二十六丈。燈三十六并纂。五方二十八宿，中央又七，更一椀燈。淨席簞十三領。歷席白布二疋。盥豉各五升。分五方盤四十九面。壇內十二，五帝五，北斗七，三台一十二，時神二十四。盞八十六口。內七十二口，外十四口。
　　右前件醮具、飲食種種羅列，並令精潔甘美。所營造飯食，必須清淨香湯沐浴，然造作。稞食自不精者，不須入也。
　　羅列訖，次酌酒。先從五帝盤東方起，左迴。次酌七星，先從魁向岡。次酌三台，左行。次酌十二時神，從亥子，左迴，訖成。次酌二十八宿，先從東方角宿起，左迥訖至斡，三行酒訖。次閉目，內思相見天地神祇，一切森林羅列，然後來到。
　　次勑纂符呪：
　　臣謹劫直符將軍甲子諸君，誰直今歲，誰直今月，誰直今日，誰直今時，某入靖拜章，斷絕衆精，有邪斬殺。急急如律令。
　　次向天門呪曰：
　　天地開張，鬼道相亡。今日安壇，臣欲奏章。西北之維，戌亥中央。天門在此，執錄不祥。急急如太上老君律令。
　　次向地戶呪曰：
　　生炁流通，百邪萬精，不與真同。今日奏章，乃立壇場。東南之維，辰巳中央，地戶於此，收錄凶殃。急急如太上老君律令。
　　次向鬼門呪曰：
　　陽光流明，百邪不生。今欲奏章，先立壇庭。東北之維，丑寅中央。鬼門考鬼，執錄邪精。急急如太上老君律令。
　　次人門呪曰：
　　出陰入陽，太上使我。五內開張，大神聞之。皆走嚴裝，今日奏章。西南之維，申未中央。收攝百鬼，何有敢當。急急如太上老君律令。
　　次入壇，從天門入，至東方香案前，上香叩齒九通。呪曰：
　　東方九炁，青天明星。大神煥照，東鄉洞映。九門轉燭，陽光掃穢除氛。開明童子，備衛我軒。收魔東妖，上對帝君。奉承正道，赤書玉文。九天符命，攝龍驛傳。普天安鎮，我得飛仙。
　　次至南方香案前，上香叩齒三通。呪曰：
　　南方丹天，三黑流光。熒星轉燭，洞照太陽。上有赤精，開明靈童。總御火兵，備守三宮。斬邪東妖，剪截魔王。北帝所承，風火八衝。流鈴交煥，敢有不從。正道流行，我享上功。保天長存，億劫無終。
　　次至西方香案前，上香叩齒七通，呪曰：
　　西方七炁，素天太白。流精光耀，金門洞朗。太冥中有素皇，號曰帝靈。保神安鎮，衛我身形。斷截邪源，王道正明。宮殿整肅，三景齊并。道合自然，飛昇紫庭。靈寶符命，普惠萬生。功加一切，天地成寧。
　　次至北方香案前，上香叩齒五通。呪曰：
　　北方玄天，五炁徘徊。辰星煥爛，光耀太微。炁靈尊神，飛玄羽衣。備衛五門，檢精捕非。敢有干試，豁落斬摧。王符所告，神真八威。邪門閉塞，正道明開。映照我身，三光同輝。策空駕浮，舉形仙飛。
　　次至中央香案前，上香叩齒十二通。呪曰：
　　中央黃中，理炁總統。玄真鎮星，吐輝流煥。九天開光童子，一十二人。元炁陽精，焰上朱煙。洞照一宅，及得我身。百邪摧落，殺鬼萬千。中山神呪，普天使然。五靈安鎮，身飛上仙。
　　又別五方呪文用之，與前同，拜章立壇，兼用並佳：
　　東方開明，招真大神。身著青衣黑幀，身廣百步。頭長柱天，至食邪鬼。口容山嶽，朝食五百，暮噉萬千。十十五五，本口衣而吞。
　　南方丹天三炁君，赤衣赤積，領赤神王。至捕百鬼，須肉萬斤。太陽使者，繫火幡，各課一條，得便分肉，談食血流津。
　　西方七炁白天君，衣白衣，身長萬丈，面皺釐，手持大鐵棒。空中飛至，捕百鬼，得便夷噉肝食肺。我世資太白助，司并靈威。
　　北方黑靈太微君，好生惡殺。五炁尊辰星助化，衛侍端開福閉禍，拔幽魂。無量之邪不敢干，收魔束魅付帝君。
　　中央黃帝，中宮總御四方。玄真禮敬斬魔王，五星安鎮當照匡。五香盪尸穢不起，六天邪精不敢當，今日誦呪萬鬼心。一十二人主陽光，照此宅觀身丁強。
　　先叩齒二十四通，發爐：
　　太上玄元五靈老君、三炁正神，急召臣等身中五體真官、三五功曹、上下大夫、左右龍虎君、捧香使者、傳言素女、執案童子，各二十四人，尚書僕射通事小吏十二人。急上關啟無上三天玄元大道十方太上，臣等正爾，謹為某乙分解灾厄，燒香啟聞，願得八方正炁入臣等身中。所啟速達，逕御太上玉皇帝几前。
　　次誦迎神讚
　　今日祠五帝，口奏歸玄虛。自然通生靈，落落長夜書。請命元為門，委託東帝夫。官事悉解散，百病一切除。
　　晃晃五帝，常安不傾。能化一切，蝖飛有形。天地之位，與道俱生。處高不峻，處飛不傾。處幽不顯，處濁不清。剛柔隨俗，名之曰靈。今欲消灾，殺鬼魔兵。清酒鹿脯，歸迎太明。五帝享之，施其長生。司命益筭，更上生名。堂堂北戶，知人死籍。今日口奏，玄女龍驛。當留家親，誅戮惡逆。病者康寧，繫者解釋。與聖俱遊，名上玉曆。
　　次長跪
　　具法位，係天師其治炁祭酒云：某等稽首再拜，謹奉請東方九炁君、東嶽泰山府君、岱宗句芒青帝君、歲星君，南方三炁君、南嶽衡山府君、祝融赤帝君、熒惑星君，西方七炁君、西嶽華山府君、蓐收白帝君、太白星君，北方五炁君，北嶽怛山府君、玄冥五帝君、辰星君，中央十二炁君、中嶽嵩山府君、軒轅黃帝君、鎮星君，願賜來臨。
　　奉請東方九夷甲乙君、寅卯青帝解厄神君，南方八蠻丙丁君、巳午赤帝解厄神君，西方六戎庚辛君、申酉白帝解厄神君，北方五狄壬癸君、亥子黑帝解厄神君，中央三秦戊己君、辰戌丑未黃帝解厄神君，願賜來臨。
　　奉請東方歲星君、東辰東斗君、角亢氏房心尾箕七宿解厄君，南方熒惑星君、南辰南斗君、井鬼柳星張翼軫七宿解厄君，西方太白星君、西辰西斗君、奎婁胃昴畢觜參七宿解厄君，北方辰星君、北辰北斗君、斗牛女虛危室壁七宿解厄君，中央鎮星君、中台君、中斗君，□□□□□□□七宿解厄神君等，並願慈光，特垂降臨。某等再拜，用獻芳醪。
　　初獻酒
　　奉請天上解厄神君、地上解厄神君、日月解厄神君、司命解厄神君、四時解厄神君、解元辰星君、解勾絞神君、解大殺小殺神君、解律邢曆刑君、大會小會君、解厭元會元君、卻殺厄四時司命君、五星司命君、五帝司命君、五嶽司命君、六甲司命君、七星司命命君、土官司命君、中真土公司命君、某家丈人司＇命看、某家寵君司命君、當路司命君、直歲司命君、直月司命君、直日司命君、今詩司命君、某本命司命君、某胎司命君、某生月司命君、某行年司命君、九州社公社令社稷真官、里域真官、八部神將、土地真官、諸神君等，降臨位座，某等再拜，用獻芳醪。
　　二獻酒
　　臣某上啟：臣以凡陋，天性頑鄙，曲蒙玄慈，所建師老垂恩。受法之日，引五保七證，上謁三天皇老玄尊，中明十方，下與萬靈為契。師真要言約，當佐天理炁，助國扶命，救生度死，為一切橋梁。但為俗運凋零，鬼神交會，三灾流行，瘟疫狂邪，無處不有。四百四病，布流民問，衆厄互纏，難可聞見。凡有歸告，不敢抑塞，不勝所見。謹有某州縣鄉里官男女生人某，年若干歲，巒召百。灾厄深重，胎年生月之上，為魁罡所臨，衆忌互加，凶灾臨身。行年本命之上，並見羅網所纏。本命支干，生月支干，並相尅賊，惡星醜宿臨身。或四殺所加，五鬼所尅。或六害所臨，七傷所損。或八風圍繞，九厄迴行。招延不利，致疾病淹篤，顏容消羸，氣力衰微，隨病云云無數。或恐魂魄飛揚。或經瞼難。或隨沒山泉鬼牢之中。或被邪魅纏繞，衆魔拘執。宮府百節，各有司守。精神弗爽，百禍自臻。天有否剝，灾害因生。人有衰厄，亦罹灾、殃。筭命窮盡，應有凋零。或三元絕灾，事沒明堂。或年命支干墮於孤虛沒滅之中，年命運值太歲不祥之辰。或九宮八卦，更相傷絕。或五鬼四殺，乘隙生灾。或五藏空虛，四方刑禍。八風毒氣與九醜等鬼，世上故炁姦邪魍魎，自勞冷入人身中，屯結五藏，遊行骨髓，扇動七魄，內生姦賊。肉人頑愚，愛惜身命，貪生畏死，不知修何功德，可以自拔。伏聞太上大慈，好生惡死，開天張地，養育蒼生，罪無輕重，皆許首悔，無大無小，開其解救。黃帝之時人民，上壽百二十歲，中壽百歲，下壽八十歲，三期已下，皆被天枉。某今既遭灾厄，是以敢於考掠之丁，披肝露心。謹齎命米、白素、五方五色紋繒、算子、清油、酒脯、香餅、甘果、續命青絲、金人、金環、朱香、銀條脫、書刀、筆紙墨、五方度命幡、淨席等，件別見到，求乞解除厄會。置拔命簿之具，羅列尊神之前、伏願所請度厄尊神、算命府君、東王父、西王母、典籍拘注君、司命衆神，咸在座中，交酒集義，垂恩降福。司命司錄，上請九天，推尋某乙錄籍，知命長短，灾厄探淺所在。乞上除天曹右宮黑簿，下輟太上三官死籍，更上生名。某等再拜，用獻芳醪。
　　次獻酒
　　若某壽命不長，乞加其丈尺。若樹木枯槁，乞潤其脂澤。若倉穀乏少，乞加其斗斛。算命窮盡，乞為加算益壽。命短乞續，有灾乞消。有禍乞滅，有衰乞扶。有厄乞度，有鬼乞收。羅網乞解，轉禍為福。易亡為存，迴停漏刻。東斗主筭，西斗記名，北斗卻死，南斗上生。若某先世以來，有盤結基考于今不散者，乞為上解曾祖天曹考害之黑，下解後死地祇精祟。願除某身中灾害，隨元拔擢。若某絕命在東方，願請北方坎神五部官將，滅鬼除凶，延度厄難。若某絕命在南方，願請東方震神九部官將，滅鬼除凶，延度厄難。若某絕命在西方，願請中央鎮君十二部官將，滅鬼除凶，延度厄難。若某絕命在北方，願請西方兌神七部官將，滅鬼除凶、延度厄難。若某絕命在四維，願請南方離神三部官將，滅鬼除凶，延度厄難。伏願東方歲星君、東辰君、東斗君、角亢氏房心尾箕七宿君、東嶽泰山君、九夷君、甲乙君、寅卯君，乞為某上解天曹考結，下解東方九萬里中地祇精祟，中除某肝中厄病，消滅東方青凶、青衰、青毒、木神、木害，保護某正月、二月、三月木王相時七十二日，並乞蒙恩過度。伏願南方熒惑星君、南辰、南斗君、井鬼柳星張翼斡七宿君，南嶽衡山君、八蠻君、丙丁君、巳午君，乞為某上解天曹考害，下解南方八萬里中地祇精祟，中除某心中厄病，消滅南方赤灾、赤厄、赤鬼、赤毒、火神、火害，保護某四月、五月、六月火王相時七十二日，並乞蒙恩過度。伏願西方太白星君、西辰君、西斗君、奎婁胃昴畢觜參七宿君、西嶽華山君、六戎君、庚辛君、申酉君，乞為某上解天曹考害，下解西方六萬里中地祇精祟，中除某肺中厄病，消滅西方白灾、白厄、白溫、白毒、金神、金害，保護某七月、八月、九月金王相時七十二日，並乞蒙恩過度。伏願北方辰星君、北辰君、北斗君、斗牛女虛危室壁七宿君、北嶽怛山君、五狄君、壬癸君、亥子君，乞為某上解天曹考害，下解北方五萬里中地祇精祟，中除某腎中厄病，消滅北方黑灾、黑毒、黑害、黑病、水神、水厄，保護某十月、十一月、十二月水王相詩七十二日，並乞蒙恩過度。伏願中央鎮星君、中斗君、靛璣君、□□□□□□□七政君、中嶽嵩山君、三秦君、戊己君，乞為某上解天曹考害，下解地祇精祟，中除某脾中病厄，消滅中央黃凶、黃厄、黃灾、黃毒、土賊、土鬼，保護某辰戌丑未之歲，三月、六月、九月、十二月各十八日，四季之時合七十二日，並乞無他。某深憂慮遠，仰希尊神，靈恩景祐，得免灾厄，合家存濟。某等再拜，用獻芳醪。
　　次獻酒
　　又願解某年上已來刑厄，願解縣官牢獄刑厄，願解出入往來逢鬼刑厄，願解犯道被考邢厄，願解亡人考逮刑厄，願解杖拍之厄，願解相觸忤先靈邢厄，願解犯鼇神之厄，乞解短命刑厄，乞解筭盡刑厄，乞解五鬼四殺刑厄，乞解六害七傷八難九坎刑厄，乞解虎狼蟲蛇蜂毒之厄，乞解灾害哭泣殃疰刑厄，乞解亡魂惶怖刑厄，乞解刀兵流血刑厄，乞解繫縛枷鏁刑厄，乞解牛馬觸踏刑厄，乞解亡財失利刑厄，乞解金木水火土刑厄，乞解五行相害刑厄，乞解天年歲星邢厄，乞解孤辰寡宿妨吹刑厄，乞解建破呪詛厭檮刑厄，乞解死疰被考刑厄，乞解犯法違科邢厄，乞解違神負鬼妄語不賽考至灾厄，乞解天厄，乞解年厄、月厄、日厄、時厄、大厄、小厄，一切厄以時釋散。某等再拜，用獻考醪。
　　次獻酒
　　又啟衆尊神仙官將，伏乞停龍息駕，安隱座席。某等謹為某推課元辰章表、文辭結博。恐傳言奏事，一時罔能羅觀，恩惟尊神，留連宴喜，聽臣等為某拜章上聞。
　　上章法叩齒九通，出官日東夜北必戶
　　謹出臣等身中五體真官功曹吏。出上仙上靈二官直使功曹官，各二人。出正一功曹官，各二人。出治病功曹官，各二人。出左官使者官，各二人。出右官使者官，各二人。出陰神決吏官，各二人。出陽神決吏官，各二人。出科車赤符吏、剛風騎置驛馬上章吏官，各二人。出直使功曹，戴通天之冠，衣皂執單衣。正一功曹，冠朱陽之幘，絳章單衣，腰帶龍頭之劍。操持謁簿使者，玄陰之積，戴九德之冠，五色綬命單衣，腰帶虎符，齊執玉板。直使功曹，住立四方。正一功曹，住立中央。左官使者，持幢在前。右官使者，建節在後。陽神決吏立左，陰神決吏立右。右請靈威仰仁官使者九人。出赤熛弩禮官使者三人。出耀魄寶義官使者七人。出叶光紀智官使者五人。出含樞紐信官使者十二人。出巨神庾吏九人。出朱丹真吏八人。出鄒上玄吏六人。出石玄元吏五人。出黃忠正吏三人。出馮脩未隱娥侍者三人。出祝蒼翳逸寥侍者九人。出幼太立靈素蘭使者七人。出定羽張結連翅侍者一人。出呂公子馮夷侍者五人。出陽明陰精真人、玄冥丹元北極天關直符直事，各七人。出帝晨上尊傳命持節，各九人。出無上青赤治病功曹官，各二十人。出三部功曹、三部使者、高車使者，各二十四人。出陰陽太監吏，各十二人。出中騎驛候討平炁將軍，各五人。出狼吏虎賁察姦鉤騎、三官僕射、天縐甲卒、天丁力士官，各二百四十人。出五方童子、雲中小吏、監天童子，各二百四十人。出收神食神吏，各一百二十人。出化神歷旗剛風將軍、導炁左右騎將軍，各五人。出延請赤素君、陽光君官將，各一百二十人。出白素君、陰光君官將，各一百二十人。出出者，嚴裝顯服，正其威儀，住立臣前後左右，咸受臣口中辭語。分別關啟，必令通達此間某州縣鄉里里中真官注炁，監察考召社里邑君、道上二玄三元四始甲子諸官君、七十二官君，四面方位，三官考召，並明臣等所奏，同心申騰，上啟太上無極大道、道中之道神明君玉皇帝、太上老君、太上丈人、元上玄老、天師、嗣師、係師、女師、三師君門下典者、書佐小吏，奉行文書事。臣等謹為某州縣鄉里男女官生某拜上，分解宿命元辰，解羅釋網，拔度生死，申等益壽，代形解厄。連紙口啟章一通并表狀，露在此靖中中庭素案之上，願上官典者，垂神省理。某稽顙伏地，資信當章如法。臣等開函，伏讀上聞。
　　次讀章，次送章，叩齒十二通
　　臣謹重勑身中五體真官直使、正一功曹書佐小吏，皆各嚴裝顯服，冠帶垂纓，頭戴夜光之壁，腰帶龍淵之劍、五色之綬，簪筆幹持錄。為臣等及時操元辰，連紙口啟章并表狀，上詣太上三天曹，即日詣某曹某宮，隨章進對，隨事分別上啟太上老君、天師、嗣師、係師、女師、二師君門下生黑諸君將吏：臣等伏自尋省，人微骨賤，運會幸慶，得在治籙。耳目閉塞，役使吏兵，或有迷誤，言詞不次。願請陰陽神央吏、四部案章從事、傳言書佐、習事小吏，持龍頭書刀，長毫利筆，即為注正脫字，為益誤字為定，無令上官典者有所譴卻。或有下官故炁鬼賊，斷截章文，使不御達者，收付所在禁獄，依玄都科法治罪。令臣章逕詣太上無極太道御前，慎勿稽停。左君歷關，右吏次啟，無令遺漏，閉口氣昇，上伏須告報。
　　次伏地，存章上分明，見官君達章訖。
　　次納官
　　臣等上章設醮事訖，向所出臣等身中功曹使者、一切諸官君，各從衆妙門而入，在左還左，在右還右，各還宮室，纏身繞骨，彌綸天地，經衛百脈，無令錯互，須召復出，一如故事。
　　次送神讚不醮不用念
　　飄飄五帝輦，蕭蕭七君耕。流暉下降席，享宴感丹誠。啟奏咸響徹，落死上長生。南宮益年筭，北斗記延齡。愆厄皆解散，福報永安寧。禮謝已將畢，神昇歸太清。
　　次散酒
　　次普責文
　　醮祭既畢，神駕以昇。福祚餘馨，普沾貺責。召弟子九祖父母、七代亡靈，悉垂饗覽。又石左社、右稷、城隍、里域真官、八部僕從、功曹吏兵、建節力士、所由宅神等，甘饗醮儀。守宅三將軍、十二神將、二十四鎮神吏、門丞、戶尉、守宅吏兵，并鼇神吏，普同飲饗，醉飽為度。然後與臣羅列，鎮守宅院，使灾不過門，疫不到戶，邪精鬼賊，莫敢當向。盟威正法，事在不輕。若守鎮有功、興福助善，三會吉日，同章舉遷。不得懈怠，依法彈糺。一如天師律令。
　　次復爐
　　香官使者、左右龍虎君、侍香諸靈官：當今設醮，元辰之所，自然生金液、丹碧芝英。衆真百靈交會，集此香火爐前。乞願某乙，闔家受福，天下蒙恩。十方仙童玉女侍衛，香煙傳奏，向來言啟，逕達至真無極玉皇上帝御前。
　　次散座讚
　　三光甚明曜，天地常湛然。人生在其中，福祿隨運緣。刑殺有厭會，疾厄期命年。致使砛砢鬼，潛臻福咎愆。智者歸大道，精誠五福田。告下皆迸散，壽命與長延。七祖咸安樂，幽擊並蒙原。出靖稽首讚，流芳會帝前。
　　次出戶呪
　　出陰入陽，萬神開通。關啟事畢，請閉黃房。守靖玉女，明備神宮。左右伏立，萬神潛寧。
　　元辰章醮立成曆卷上竟
　　元辰章醮立成曆卷下
　　消本命元辰胎生行年元辰等灾
　　曰：某本命行年及胎生兩月年命于兀辰上，所被見諸厄魁綱天殺，或自相為惡，或自相刑害。並各請其子神和釋分解，合神保護，令得無他。
　　次推解法
　　干曆：甲、乙、丙、丁、戊、己、庚、辛、壬、癸。
　　惡神：庚、辛、壬、癸、甲、乙、丙、丁、戊、己。
　　子神：丙、丁、戊、己、庚、辛、壬、癸、甲、乙。
　　合神：戊、己、庚、辛、壬、癸、甲、乙、丙、丁。
　　右件陰陽干各將，配下十二支也。
　　支曆：子、丑、寅、卯、辰、巳、午、未、申、酉、戌、亥。
　　惡神：辰戌、卯、申、酉、寅、亥、子、卯、午、巳、寅、丑未。
　　子神：寅、酉、午、巳、申、丑、未、辰戌、酉、子、亥、申、卯。
　　合神：丑、子、亥、戌、酉、申、未、午、巳、辰、卯、寅。
　　右件陰陽支，配前十干為六甲，知其為惡，取其子合。
　　假令本命甲子，則惡在庚辰。成請子神丙寅某乙，合神巳丑某乙。第一甲本命，某惡在某。謹請子神某乙，從官若干人，為某和釋自相為惡之灾，消卻本命上所見諸厄魁綱天殺，衆灾惡害，一切解除之。為某土含元炁，度養性命。又請合神某乙，從官若干人，為某保護本命，令得無他。第二某乙元辰，某惡在某。謹請子神某，從官若干人，為某和釋自相為惡，云云具如本命例也。其中有別啟，當依文具之。消卻元辰上，云云。為某含玉香，吐玉漿，保養元精，延度臨終之命。又請合神，云云。為某保護元辰，令得無他。第三胎月，悉如例。消卻，胎月上吐含和氣，保養胎元。又請合神，云云。第四生月，並如上卻，生月上吐含和炁，保養生元。又請合神，云云。第五行年，悉如前卻，行年上吐含元炁，保度懸命。又請合神，云云。第六行年元辰，云云。如上卻，年元辰上吐雄黃、含玉香，保度行年元精涎度臨危之厄難。又請合神，云云。保護行年元辰某，令得無他。
　　右消年命胎生元辰，大略如此。其中巧妙，事由多能。
　　次還神：
　　願請某本命神某乙，如干元辰神，云云。胎月神，云云。生月神，云云。行年神云云。行年神辰神，云云。各還某身中，為鎮神捍體，依附宮室，除凶去害，怡神赤子，無令越逸。若居病云，又請今歲神某。假令甲子歲，即云甲子王文卿，從官十八布隨歲次神，請駕某乘午、未駕朱、雀、乘玄武。歲在亥子，丑駕玄武、乘朱雀。手持針藥，口含雄黃吐玉香，亦云銜玉香吐玉漿。一合下到某之家，詣某身中，療治所苦百疾病。從頭至足，從左至右，周身繞體，經緯百脈，調和五內，豁然除差；保卻今年之中，亦云迄于來歲。消卻凶邪、惡毒、灾禍、鬼疰州切，並令消解，扶衰度厄，皆使無他。次某本命某匹係，某從本命神順計得八神為死炁。願請生炁救神，某自命命神逆計得八神為生炁。從官如干人，為某奉齋章、上法信，上詣某天帝某官。取本命所屬二十八宿中天帝及官名。列星度宿，分解灾厄，上詣某府某君，還取所屬夭帝之府君，名勒不死炁之鄉，甲乙少陽，丙丁太陽，庚辛少陰；壬癸太陰，戊己中央。某宮，亥子北宮，寅卯東宮，巳午南官，申酉西官，辰戌丑未中宮。皆取本命支干也。為某貿名易形，削除死炁某，順八神也。移名生錄之中，延命無窮。
　　假令甲子生人，死炁辛未，是生炁救神丁已崔巨卿，從官十人，是上詣元明天帝上元宮。列星度宿，分解灾厄，上詣無生府齊童君，勒不死炁之鄉，下勒少陽北宮。為某貿名易形，削除死炁辛未，移居生錄之中，延命無窮。舉此一例，餘足知之。
　　次推六甲神名及從官數
　　甲、己、子、午九，乙、庚、丑、未八，丙、辛，寅、申七，丁、壬、卯、酉六，戊、癸、辰、戌五，巳、亥四。
　　右此支干相配即成從官數
　　甲子王文卿，從官十八人。乙丑龍委卿，從官十六人。丙寅張仲卿，從官十四人。丁卯司馬卿，從官十二人。戊辰季楚卿，從官十人。己已何文昌，從官十三人。庚午馮仲卿，從官十七人。辛未王文章，從官十五人。壬申侯博卿，從官十三人。癸酉孫仲房，從官十一人。甲戌展子江，從官十四人。乙亥龐明公，從官十二人。丙子邢孫卿，從官十六人。丁丑趙子玉，從官十四人。戊寅虞子卿，從官十二人。己卯石文陽，從官十五人。庚辰尹佳卿，從官十三人。辛巳陽仲公，從官十一人。壬午馬子明，從官十五人。＇癸末呂威明，從官十三人。甲申扈文長，從官十六人。乙酉孔利公，從官十四人。丙成#1車元昇，從官十二人。丁亥張通，從官十人。戊子樂石陽，從官十四人。己丑范和卿，從官十七人。庚寅楮進卿，從官十五人。辛卯郭子良，從官十三人。壬辰武稚卿，從官十一人。癸已史公來，從官九人。甲午衛上卿，從官十八人。乙人#2杜仲腸，從官十六人。丙申朱伯眾，從官十四人。丁酉藏文公，從官十二人。戊戌范少卿，從官十人。己亥鄧都卿，從官十三人。庚子陽仲叔，從官十七人。辛丑林衛公，從官十五人。壬寅丘孟卿，從官十三人。癸卯蘇他家，從官十一人。甲辰孟非卿，從官十四人。乙巳唐文卿，從官十二人。丙午魏文公，從官十六人。丁未石叔通，從官十四人。戊申范伯陽，從官十二人。己酉成文長，從官十五人。庚戌史子仁，從官十三人。辛亥左子行，從官十一人。壬子宿上卿，從官十五人。癸丑江漢卿，從官十三人。甲寅明文章，從官十六人。乙卯戴公陽，從官十四人。丙辰霍叔英，從官十二人。丁巳崔巨卿，從官十人。戊午從元光，從官十四人。己未時通卿，從官十七人。庚申華文陽，從官十五人。辛酉邴元玉，從官十三人。壬戌樂進卿，從官十一人。癸亥左石松，從官九人。
　　右六甲六旬神名、從官人數如前，各從本命、行年、胎月、生月、本命元辰一等支干，配取所惡之神及子神、和釋合神保護，依名請之也。　　
　　次消五音灾
　　某姓音屬角，惡在西方金。謹請南方丙丁八蠻君六十四官，為某解角姓之宮，卻除西宮定禍。願請南方熒惑星君火德，來生東宮角姓之音，禳灾致福，收除太白星白炁之害。
　　某姓音屬徵，惡在北方水。謹請中央戊己三秦君千二百官，為某解徵姓之宮，部除此宮定禍。願請中央鎮星君土德，來生南官徵姓之音，禳灾致福，收除辰星黑炁之害。
　　某姓音屬宮，惡在東方木。謹請西方庚辛六戎君三十六官，為某解宮姓之宮，卻除束宮定禍。願請西方太白星君金德，來生中宮宮姓之音，禳灾致福，收除歲星青炁之害。
　　某姓音屬商，惡在南方火。謹請北方壬癸五狄君二十五官，為某解商姓之宮，卻除南宮定禍。願請北方辰星君水德，來生西宮商姓之音，禳灾致福，收除熒惑星赤黑之害。
　　某姓音屬羽，惡在中央土。謹請束方甲乙九夷君八十一官，為某解羽姓之宮，卻除中宮定禍。願請東方歲星君木德，來生北宮羽姓之音，禳灾致福，收除鎮星黃黑之害。
　　次消五鬼絕命灾法
　　坎鬼吏在兌，絕命在坤，願請巽神字明一，四部將軍將吏各四千人，兵士各四萬人，為某延度厄難。
　　離鬼吏在艮，絕命在乾，願請震神字玄舉，三部將軍將吏各三千人，兵士各三萬人，為某延度厄難。
　　震鬼吏在坤，絕命在兌，願請離神字明上，九部將軍將吏各九千人，兵士各九萬人，為某延度厄難。
　　坤鬼吏在震，絕命在坎，願請艮神字過薏，八部將軍將吏各八千人，兵士各八萬人，為某延度厄難。
　　巽鬼吏在乾，絕命在艮，願請坎神字仁王，一部將軍將吏各一千人，兵士各一萬人，為某延度厄難。
　　兌鬼吏在坎，絕命在震，願請乾神字昊成，六部將軍將吏各六千人，兵士各六萬人，為某延度厄難。
　　艮鬼吏在離，絕命在巽，願請坤神字間沖，二部將軍將吏各二千人，兵士各二萬人，為某延度厄難。
　　乾鬼吏在巽，絕命在離，願請兌神字見陽，十部將軍將吏各七千人，兵士各七萬人，為某延度厄難。
　　消灾卻禍，安心定志，散除衆惡，解釋絕命五鬼所忌之宮，使相順伏，消滅鬼炁。
　　次入章
　　次慰喻五藏依四時五行言之
　　今春木玉，肝藏受炁。生炁循環，噓吸紫府。性命泉流，潮液所擊。願紫微宮使者，溫和凝淳。源本上出兩眼，下迴手脇。閉密中房，隨節應會，功成道泰。傳以付心、脾、肺、腎肝，以次相連。
　　今夏火王，心藏受炁。生炁循環，噓吸炎府。性命泉流，潮液所繫。願絳宮使者，溫和凝淳。源本上出脣口，下迴心中。閉密中房，隨節應會，功成道泰。傳以付脾、肺、腎、肝、心，以次相連。
　　今秋金王，肺藏受黑。生炁循環，噓吸素府。性命泉流，潮液所繫。願華蓋宮使者，溫和凝淳。源本上出頰頤，下迴肺中。閉密中房，隨節應會，功成道泰。傳以付腎、肝、心、脾、肺，以次相連。
　　今冬水王，腎藏受黑。生炁循環，噓吸玄府。性命泉流，潮液所繫。願雙合官使者，溫和凝淳。源本上出兩耳，下迴玉海。閉密中房，隨節應會，功成道泰。傳以付肝、心、脾、肺、腎，以次相連。
　　今春夏秋冬季土王，脾藏受炁。生炁循環，噓吸土府。性命泉流，潮液所繫。願玉堂宮使者，溫和凝淳。源本上出口，下迴脾中。閉密中房，隨節應會，功成道泰。傳以付季春，付心、脾、肺、腎、肝，以次相連。季夏付肺、腎、肝、心、脾，以次相連。季秋付、腎、肝、心、脾、肺，以次相連。季冬付肝、心、脾、肺、腎，以次相連。
　　又法季秋季冬，用溫和凝淳。春季夏季，不須溫和二字也。
　　次課四時請
　　春請四部啟明君，夏請太微玉華君，秋請少昊金樓玉門君，冬請大冥幽窈君，今歲直神某，從官如干人。今月直神某，從官如干人。今日直神某，從官如干人。今時直神某，從官如干人。
　　歲直太歲神，是今月直神。甲己之歲，正月建丙寅，二月丁卯，以次盡十二月推之，他皆效此。乙庚之歲，正月建戊寅，二月己卯。丙辛之歲，正月建庚寅。丁壬之歲，正月建壬寅，戊癸之歲，正月建甲寅。依此推之，即知月中六甲也。
　　今日直神，即上章日神也。今時直神，還用甲己推之也。甲己之日，平日一起丙寅。乙庚之日，平日一起戊寅。丙辛之日，平旦起庚寅。丁壬之日，平日一起壬寅。戊癸之日，平日一起甲寅。以此推之，即知時中六甲也。
　　次依四時送章付與玉童玉女
　　春付與青珪玉童、青腰玉女，夏付與赤璧玉童、赤珪玉女，秋付與素珪玉童、素珪玉女，冬付與玄素太晨玉童、玄機玉女，必使上達，伏受玄恩。
　　次上詣太上某宮伏須告報
　　一日建玉曹赤虛宮，二日太素曹太微宮，三日太微曹北平宮，四日都正曹太清宮，五日正一曹通明宮，六日玄一曹上明宮，七日太素曹高靈宮，八日靈集曹紫微宮，九日丹靈曹待春宮，十日太清曹武靈宮，十一日三水曹素女宮，十二日司錄曹巨野宮，十三日清叔曹西明宮，十四日玄正曹上絳宮，十五日中都曹曲平宮，十六日司非曹北府宮，十七日司姦曹南真宮，十八日統攝曹東明宮，十九日統錄曹西靈宮，二十日監考曹司命宮，二十一日監司曹陽明宮，二十二日典考曹太陽宮，二十三日司宮曹少陽宮，二十四日玄天曹太陰宮，二十五日太玄曹少陰宮，二十六日都司曹北辰宮，二十七日都候曹太白宮，二十八日直使曹林明宮，二十九日司直曹諸陽宮，三十日典考曹啟明宮。
　　右一月之中三十日宮曹，上章日依此用之。
　　又章頭若詣月宮者故錄之卷後
　　正月太上虛無丈人宮，二月太上玄老仙都宮，三月、四月太上三天太清宮，五月太上道靈宮，一云重道宮。六月、七月太上九炁文昌宮，八月太上天帝宮，九月、十月太上大道宮，十一月太上侍中左右監神諸將軍宮，十二月太上虛無丈人宮，與正月同。閏月太上金單太歲宮。
　　元辰章醮立成曆卷下竟
　　＃１『成』當為『戌』字之誤。
　　＃２『人』當為『未』字之誤。