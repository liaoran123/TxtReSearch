洞真太上上清內經
　　經名：洞真太上上清內經。撰人不詳，約出於南北朝或隋唐。假託元始天王命太上大道君筆錄，言誦九天諸真名諱及佩符法。一卷。底本出處：《正統道藏》正一部。
　　洞真太上上清內經
　　上清高真元始天王，時與五老上帝、九天真王、十方大聖衆、無極至真諸君丈人，同於赤明世界□陵舍中，坐香園之中，長桑之下。天王迴駕，諸天降席。是時雲霧欝勃，四景冥合，九日九夜，玄陰不解，天地無光，有如龍漢之前，幽幽冥冥。五老上真前進作禮，上白天尊：今日侍座，所未嘗經，天尊出遊，諸天傾駕，上帝高真，神仙玉女，日月星宿，璇璣玉衡，三界官屬，五嶽山神，河海水帝，一切神靈，莫不振肅，侍衛天真。當時天朗氣清，風不搖條，地無飛塵，河海靜默，山嶽藏煙，時和炁定，使生死同歡，而閉天光明，白日晝陰，天人惶怖，四座不寧，不審何故，所緣如是，願垂告誨，令衆見明，饒益一切，普得安全。
　　天王上真元始天尊告曰：今日同座，歡樂難遇，天發瑞應，自然玉字金書煥爛，障蔽天光，未通之始，致如晝冥，日慶時合，希所嘗有。今當為四衆開天妙真，九天正名真諱，以度上真之人，應得道之身，咸令一心念真，閉目伏地。於是大聖高仙，十方衆真大衆，无鞅數衆，不可勝計，同時伏地聽命。俄頃之間，天炁朗除，冥闇豁消，五色光明洞徹十方，忽有天書自然空生，字方一丈，自然而見虛空之上，空玄之內五色光中，文彩煥爛，八角垂芒，精光亂眼，不可得看。元始天尊普告四座十方無極大衆：此是靈書九天真諱，合和之炁，空生自然，九天所說杳奧，難可尋詳。吾昔付真人口訣，祕於洞房金華之宮，今以告子，克得上真與道合體，非朝則夕。明慎閉口，修而行之。
　　元始告太上大道君曰：妙道宜明，便可注筆解其正音，使皇道既暢，澤被十方，周歷八極六合之內，六合之外，脫有靈瑞應運，宿植重緣，有合真之人，宜以告乎上仙，上白天尊。元始天王曰：輒當因流揚波，乘風鼓旗，自隨運轉輪，億劫以來，屢經侍座，教導一切。初未如今日，遭值聖道，開諸法門，得見天書，自然至真，骨相應圖，合五和之音，非愚情短思所能洞明。今既厠座，仰忻觀玄，不敢藏情，輒當乘範，周歷八極六合內外，按所見書傳，冀萬有一合。稽首奉命，而作頌曰：
　　元始開大有，落落諸天明。妙哉龍漢道，八會結成經。煥爛飛空內，流光三界庭。神真啟靈會，玉字應景生。天真通妙趣，五和合成章。朗朗玉音響，飄飄萃上清。開度無終始，九幽受光明。巍巍大法門，教導一切生。斯功不可勝，歡樂慶萬齡。
　　上清九天真名大符佩身昇仙飛行上法
　　高上空玄元始丈人自然精光玉寶符，第一真名混法度應得道之人。
　　高上九玄元始天王虛生結精通光玉符，第二真名洞法度應得道之人。
　　高上太空九天丈人玄生玉精凝靈保真符，第三真名開法度應得道之人。
　　高上玄虛九天真王空生自然清流保仙符，第四真名明法度應得道之人。
　　高上空洞混化九天道父精生天通氣符，第五真名道法度應得道之人。
　　高上空生虛无自然九天真母九微道黃精符，第六真名沌法度應得道之人。
　　高上玉寶太真丈人三炁紫靈符，第七真名闥法度應得道之人。
　　高上紫映九霄太真飛靈自生神符，第八真名喘法度應得道之人。
　　高上玉虛萬始先生玄靈紫霞昇幽符，第九真名浪蘭法度應得道之人。
　　右九天真名金訣真符，法度上仙，不度中仙。得深寶祕藏之金匱，勿妄示人，有風刀之考。
　　欝單无量天八生自然寶符，姓諱杓物羅真訣。
　　禪善無量壽天玉真虛生混成靈符，姓諱墮杓勒真訣。
　　梵監天三炁龍胎玉靈神水生自然符，姓諱提頭羅真訣。
　　兜術天道真空九微鳴水素元之符，姓諱携任度真訣。
　　不驕樂天九虛玄生天水飛靈元精符，姓諱須持真訣。
　　化應聲天玉寶洞微左契命保真符，姓諱蘇越真訣。
　　鬱寶天虛明左契神化通神五符，姓諱務雲梓真訣。
　　梵摩迦夷天空玄上元三炁化自然符，姓諱凝泓真訣。
　　波梨答惒天九炁生身三景清微飛空符，姓諱靈淵真訣。
　　右高上九天真王真姓真諱，法應度得道之人，不度中仙。閉口奉修，藏之洞房金華宮中，勿妄示人，泄露祕諱，身沒九泉，明慎奉行。
　　東方青帝玉司上元玄靈自然道度仙符，姓諱區更生真訣。
　　南方赤帝玉司玄天靈元皇微玉真符，姓諱祝昌中真訣。
　　西方白帝玉司中元皇靈八化生八炁紫仙金符，姓諱辱曲正真訣。
　　北方黑帝玉司皇元靈都虛微八道金真玉符，姓諱玄尹豐真訣。
　　中央黃帝玉司三元靈微正黃書真生之符，姓諱玉真真訣。
　　右九天五方玉司姓名，祕於九天之上，結十方真炁，合和五方自然之炁，結而凝精成真姓名，以為佩帶於三十二天之中，科簡脫有合仙之人，骨相應圖，依立玄都具格盟天，金繒誓心，奉經之心至，然後而告。若得身佩九天真王自然真名姓諱之人，必得上仙，不旬月朔，但精心信向，勿不精勤。深藏金華洞房之宮，閉口奉修，勿以輒傳，泄露真名，考沒爾身，上學之士，詳慎奉行。
　　太上黃中理炁九微玄城精溉太和主食无逝九天長笇靈侍愛中元上真來監交上元赤子總近生下元丈人使千靈玄上飛真主養生高上元君益天精紫微朱官稱太平猛獸四衛爾形軀我九口長牙天四目首吞虎平河食金柱八風吹海張炎叩禮山焦禽剝鑿齒銜蛇獲天嶺萬父八文蛇年喻辰斗栴丘走萬牙斧斧猛目啖石銜豹舞師子金頭食鬼苟張山相地雷鳴獸電天牛破山賤踊百靈行飛走附強禽在我備爾神長益炁命付魂行海及丘山使天獸促爾身太上真丈人保長生得神仙登九微玄
　　右上清紫素元君上真撰出真文，以為迴文。高上元君以此真文，度三十二天中紫微上宮宿有玄名帝簡者，應補上仙之人，不傳中仙，地仙不得叅聞。自无萬劫植福，福流今身，終不得見。若有得者，尅獲上仙，骨肉俱飛。此真訣要，傳上清紫臺玄闕宿有金名玉簡者，受文而不學，要自成仙。一名太真陰陽靈籙，一名九流真書。此真訣无所不辟，无所不除。學上仙之道，要須受佩，勿妄示人，有風刀之拷，一依四極明科之制。
　　洞真太上上清內經竟