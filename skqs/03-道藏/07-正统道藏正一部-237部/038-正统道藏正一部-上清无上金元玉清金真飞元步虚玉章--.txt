上清無上金元玉清金真飛元步虛玉章
　　經名：上清無上金元玉清金真飛元步虛玉章。撰人不詳，約出於南北朝或隋唐。內載頌章十四首。底本出處：《正統道藏》正一部。
　　上清無上金元玉清金真飛元步虛玉章
　　第一首
　　稽首禮天尊，燒香歸十方。雙光十明轉，飛梵法輪綱。諸天同斯慶，齊駕轡存亡。
　　流金煥太無，眇眇至真王。三周登玉界，詵詵任虛翔。窈窕大羅上，鬱鬱金元堂。
　　第二首
　　金靈奇妙相，玉秀自然通。乘景圓明上，十方並金容。霄霄億天巔，萬道皆齊同。
　　散華日月精，元始慶金風。迴是常沙劫，常樂玉清峰。捻香朝道皇，遨遊金玄中。
　　第三首
　　錦霞撫生煙，中有玉皇庭。莊嚴七寶相，光明映上清。妙覺玄真通，遊行流金城。
　　命召神霄送，飄飄誦洞經。
　　第四首
　　玉清衆妙都，岧誕羅天端。無上元始王，十方天中尊。飛華散太無，寶蓋廕金輪。
　　八鎮玄清上，鬱鬱曜金無。蒨燦七寶林，鳳歌唱飛鸞。左俠天寶童，右侍玉真君。
　　洞明雙景象，映照金華門。
　　第五首
　　無上金玄宮，虛峙玉天臺。玄真乘空發，庠庠巡虛迴。靈檜獸合舞，法鼓振天來。
　　十絕奇曜爍，玄音靡不齊，清香奇雅樂，保固萬齡開。
　　第六首
　　金真十觀妙，希微入無形。俯命金晨童，控轡並高靈。香華隨風散，玄唱自然聲。
　　坐輦召天鈞，飛真奏瑤軿。晃朗大光中，十聖悉齊并。
　　第七首
　　湛寂大乘功，十方天中皇。摩羅諸法輪，真相自煌煌。六度劫仞峰，佩服金靈章。
　　瑞應無量發，流煥衆景陽。七寶自然生，宮殿治虛茫。諸天並歡悅，幡華散清香。
　　第八首
　　大道無境際，普度為梁津。天尊降景處，十華結成鄰。至真大聖衆，散華開三便。
　　俯仰法誡功，長為玉皇親。常餐玉烟霧，理體並無塵。形受長存相，道行自然新。
　　坐徵諸天朝，永劫斷寒因。
　　第九首
　　迢迢玉玄京，嵯峨金靈府。虛皇龍煙幡，八會真元固。提携九天王，顧盻金仙祖。
　　逍遙玄景阿，超超咸得度。容顏妙奇好，吟詠飛玄步。自非玉皇儔，焉能同此路。
　　第十首
　　騰景並玉駕，齊誦長存牋。金羽巡虛空，手執玉明蓮。鯈忽解三羅，保運劫數年。
　　金童叩玉磬，瓊鍾響諸天。會是大千衆，玉虛散龍烟。飛華逸十方，歡樂天尊前。
　　妙无无无妙，入鏡妙常玄。
　　第十一首
　　虛元至真，玄虛自然。霐洞澄清，凝素金真。元上符命，保天長存。
　　元形道三，光明洞然。流灌天地，三景同暉。上清乘騎，輔翼我身。
　　濟濟靈降，威光流明。眇眇入玄，同登玉清。
　　第十二首
　　鬱秀无上宮，上極天寶庭。玄玄无等雙，光明耀諸天。
　　我身生七寶，梵景入无形。玄妙至真德，飛天獻綠軿。
　　解脫七世考，玉帝來相迎。明輪十方景，逍遙昇玉清。
　　第十三首
　　燒香洞熏，感會上真。慶流三徒，五苦同歡。金晨童子，侍衛我身。
　　八景玉輦，送我登晨。金童玄女，散華除紛。福流帝君，諸天保言。
　　嵯峨玉清，森羅大千。衆真時降，詵詵上清。稽首稱善，朝禮天尊。
　　第十四首
　　虛玄玄玄，燦煥玉清。金真散花，流灌諸天。奉誠絕想，存思念經。
　　修齋行香，天寶衛靈。七祖同慶，昇入无形。諸天唱讚，道王應聲。
　　鬱秀威光，洞映上清。三界保度，乘景飛行。天魔叉手，玉真相迎。
　　五苦時解，逍遙上京。稽首三尊，降形十方。超超洞清，紫虛交映。
　　高真並歡，速身玉庭。
　　上清无上金元玉清金真飛元步虛玉章竟