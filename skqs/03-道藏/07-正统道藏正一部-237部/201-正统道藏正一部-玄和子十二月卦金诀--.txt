玄和子十二月卦金訣
　　經名：玄和子十二月卦金訣。未署撰人。一卷。底本出處：《正統道藏》正一部。
　　玄和子十二月卦金訣
　　復卦初爻起一陽，子時符節轉天呈。復卦者，主十一月，一陽爻初生丹象。以十一月，為初春用事，故子時還丹符，須順天罡而行火也。玄和子意用是象日是法。高奇妙手修金鼎，清淨齋心奉玉皇。十二內禁日，凡修丹之人，乃是玄玄妙手也。須潔淨尊奉，如對高真玉皇者也。白虎未能全制伏，青龍從此漸翱翔。白虎與青龍，俱在鼎中。白虎金，未能制伏青龍，龍方得文火，漸為騰躍之也。神仙自古皆同祕，誰道還丹別有方。自古至今，神仙皆祕借此道。前賢後聖，亦只同此一方，故無別理，唯丹之名號，則不一耳云。
　　臨卦分明運赤龍，中春時節雨濛濛。赤龍者，為二爻生，火漸大，已是中春節候，青龍昇降，如雨濛濛董董之逃也。海波漸减高蓬島，玉戶潜扃避隙風。鑪皆有門，門有扇，開閉以避隙風也。配合已知歸敏手，燮調須順有玄功。鉛汞皆先須配合得訣，方可入昇卦用，燮調運其，火候無差，方生化成玄功也。秪緣會得乾坤數，從此三清道路通。修鍊之法，先須得乾坤水火之數，方始運丹，丹成則三清神仙，無有不通。
　　泰卦方知二氣平，鼎中騰躍漸分明。龍吟虎嘯真堪聽，電激雷奔轉轉獰。青龍與白虎在鼎遞，相咽齒食，運丹之人專聽嬰兒之聲，以停騰火候。火則如藏畜電雷之聲，漸行武火。春景已闌扃北戶，火雲將熾映嚴城。至泰卦已行盡，春令符節，鑪北戶皆却閉之，火漸武，映鑪而明也。城即鑪也，用之如城也。幾人知此長生訣，功滿全家上玉清。謂世人但貪愛名利，須死虛生，萬萬人中無一人，知有長生之道，是此丹也。如人修丹成，陰功又滿，他日必上昇也。
　　壯卦初臨道若何，火火漸進赤雲多。丹象壯卦四陽爻，為夏首，火漸武也，故云赤雲多也。壺中日月能符節，鼎內風雷湧碧波。日月陰陽二氣也，謂能應時運其節符，只鼎內自在，如風雷湧其鉛汞也。側耳漸听聞火微，點頭時復許煙羅。火罡羅公，聞鼎內水滴火熬之聲，則青龍漸困，丹轉有功。看看便是還丹熟，萬訣千經更莫過。凡聞鼎中火熬之聲，丹漸熟，謂法不能過也。
　　夬卦中分夏景暄，一陰非久變純乾。夫卦五陽爻主，是丹象中夏之節，漸及至巳，則為乾卦，故云非久，乾之至也。解擒白虎能容易，降伏青龍豈偶然。五陽爻主，則行火轉武甚也。至此時青龍白虎，自相制伏也。漸漸蓋中飛紫粉，看看鼎內化紅蓮。凡採牙後運丹，至此節候，飛上鼎蓋者，如紫粉色中，及四面者，如紅蓮花色也。待逃數盡終歸去，卻反金壇舊峒天。凡丹成，服丹之人，皆千日為限。然須行陰功在世，逃數足後，方隨藥成功。火者白日上昇，或夜間上昇，城市死屍解也。天解化世，華陽洞有金丹壇百丈，是八大洞天也。
　　乾卦巡行六位終，火光赫赫滿鑪紅。行六位至乾卦，丹家謂陽爻為火鑪炎光，即丹至此時，武火最大，赫赫極盛之貌，所以滿鑪紅也。燮調至此齊諸聖，愛護將昇入九宮。還丹至此，火極，無龍之時，內外燮調海水，水俱竭，諸聖皆愛護，將入午位，即南方离，為九宮。雷息電收蒼海竭，龍嘯虎困鼎壺空。《易》曰：亢龍有悔。即陽極為亢。當此之時，青龍被白虎囓食已盡，白虎已自用伏。雷電寂臨，鼎空無其青聲也。先生妙手通玄理，攒簇陰陽一室中。運丹之人得到此位，皆齊諸聖玄能也。故日妙通玄理，攒簇陰陽者。世人雖留心大道，多不知年象月亦象，唯日時是訣，鑽簇陰陽，通於造化至理也。
　　老子歌云：
　　聖人奪得造化旨，手搏日月安鑪裏。
　　微微騰倒天地精，攒簇陰陽走神鬼。
　　日魂月魄若箇識，識者便是真仙子。
　　鍊之餌之千日期，身內無陰那得死。
　　姤卦看看已太平，離官依舊布祥新。雲收兩歇時無事，香馥花紅別是春。姤卦一陰生，《易》曰：履霜堅冰，陰始凝也。丹至此漸已太平，離宮午之位也，光者火也，金虎元君，兩界同符，故言依舊也。鼎內雲雨收歇，丹以香紅如春，姤也。還丹自然歸有道，功夫何處訪同人。丹土有九還七返，此謂從十一月還陽，至五月卻返其陰，數各有其道也。若運丹以此功夫覓同人，似我者何處有也。長生到此非容易，為學三茅繼後塵。長生之道，莫過於大丹。若到此符節，知其妙用，實罕有人。若到此，則非容易而求也，可繼三茅真人之道塵也。
　　遁卦元來景正秋，却歸坤位火雲收。人間七月為中秋，丹家六月為中秋，言歸坤西南也。陰爻漸生，陽爻收斂也。旋添海水聽更漏，暗想紅霞滿十洲。鑪上有水海入，陰即减室內，想有刻漏，以則時候，丹到此，想滿鼎紅，如霞之光也。洞裏姓名元有姓，鼎中龍虎已無憂。若解如此運丹，已是洞府錄其姓名，有神仙之分。謂丹到二陰爻生，則無衝失之為也。時人昧道攻胎息，誰識還丹號紫遊。時人但則只學胎息氣衛，以求長生，殊不知胎息是小術，未能換骨化形。故葛仙翁云：道士盡愚癡，唯學於胎息。豈知有紫遊之丹，白日上升之道矣。
　　否卦將來喜稱心，三陽已退卻歸陰。黃芽結後花爭發，渌水添來海自深。否卦，三陽爻已變為陰爻，故之歸陰也。黃芽化大丹，如花得春，自然香紅。水海已添，乃半故深也。解向室中權造化，卻歸塵裏混光陰。修丹之人於一室中，運用乾坤二卦，權握造化，生成丹藥，如天地生產萬物一般。丹之後鼓行，功却在人問也。因嗟久別當年侶，金鼎無緣何處尋。謂常時同修丹之人，值干戈之後，久別不知音信，不能同緣，成其金鼎也。
　　觀卦依希道已終，酉時符節恰分中。酉時，是修丹經訣吉，當其中以亦後學。酉八月也，六月當天地分中位也。自知火候通玄妙，想得還丹滿鼎紅。言火候既得玄妙，丹必然成，其紅粉也。處世豈能憂白髮，住山偏解伏青龍。既有紅粉之丹，又何憂白髮不再黑，居山得道，言解伏青龍成丹。神仙志士雖言了，未斷凡心不可窮。云我此金丹候之詩，皆是神仙至訣，盡法俱已言了。若几常之人，心生浮薄，未契道緣，不可窮道也。
　　剝卦輪還二氣全，修丹到此號神仙。謂五陰已還，陰陽將全，丹得到此，則神仙也。玉堂春晏籠香靄，金鼎花紅坼瑞蓮。玉堂即丹室也，金鼎即丹鼎也。丹至此時，自然香風滿室鼎，如新開紅蓮之狀。海浪自然澄碧水，夕陽容易泛流年。陽火漸退，上水即添，澄靜不動，時已夕陽，還丹火將中一年之候，故泛流年。世人只貪紅塵事，豈信玄中別有玄。言世人但知名利財色為樂，豈知有大還丹也。金丹從天運，有假為基地，於一中取，自然而成矣。
　　坤卦須知位已週，從他文火自遲留。至十月，已十二位周匝，火已微細，純陰結時，文火自遲留。卻將香簡朝元斗，重整衣冠祝太立。行水火陰陽，數已周足，運丹先生遂將香簡，於壇上朝謝天地真靈，再祈星斗，固護丹寵，免有邪氣侵也。愛護鑪寒方敢看，徘徊心想未嘗休。來晨禮謝開金鼎，紫粉霞光最上頭。至來日鼎寒，先焚香，禮供天地真仙，方開得見，其丹已成中最佳，飛上鼎蓋，如紫粉色光明者，號紫遊丹成矣。
　　玄和子十二月卦金訣竟