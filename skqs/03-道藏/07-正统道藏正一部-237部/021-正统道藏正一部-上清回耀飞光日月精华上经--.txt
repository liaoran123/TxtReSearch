上清迴耀飛光日月精華上經
　　經名：上清迴耀飛光日月精華上經。撰人不詳，約出於南北期或隋唐。內載頌章數首。一卷。底本出處：《正統道藏》正一部。
　　上清迴耀飛光日月精華上經
　　大哉七寶宮，自然生蓮華。煒燦開夜光，恍惚暉神家。
　　仰觀玄真臺，雲樓鬱嵯峨。流煥曜玄空，徵兵摧萬魔。
　　拔苦罪難中，積却芳嬰牙。讚誦度七祖，積福德所和。
　　太妙出神輝，無形寂無影。邊蕩無界外，豁然普濟往。
　　舉度七玄苦，寥寥豁長靜。拔涉五苦津，應感乘雲上。
　　燈王徹十方，冥勝無不明。赫赫玄真臺，煌煌映十方。
　　寥寥寒關釋，難衆身潜通。七祖三途解，無復憂惱中。
　　稽首禮燈王，度名東英宮。
　　我為海舩師，故能度三歸。夜光通幽谷，身心洗蕩開。
　　虛煙散八極，朗照入太微。禮誦無上教，福慶何巍巍。
　　飆飆結落通，寂寂滿八丘。三素生影雲，虛光照太無。
　　洞觀極十方，逍遙散苦憂。
　　飛輪藹太空，無形亦無跡。蹤落任飛輪，蕭蕭入冥寂。
　　披褐詠夜光，諸天來降錫。
　　罪福無定起，近自由人身。積功苦不多，晨夕建福田。
　　歸命無為道，終當體至真。煥爛明光暉，朗徹無幽邊。
　　赫耀絕冥外，福降積禍遷。庠序觀十方，普濟一切人。
　　嚴我玄真轡，携手擎玉符。明燈叩瓊鍾，應響已入無。
　　一觀洞三寶，釋我積世幽。
　　遷延七寶宮，迴輪曲嶽阿。息加緣蓋房，豈知年歲多。
　　口漱金液精，積椿始嬰華。下者榮競中，不解可如何。
　　玄輝映曲谷，豁朗徹淵泉。映流鬱交朗，纏繞玉京山。
　　七祖反胎生，超昇入無間。
　　蓊藹亭空曜，鬱勃入太清。天狩左右夾，迴輪歸南傾。
　　恍惚九載外，暫起不啟靈。七祖獲胎仙，南宮更受生。
　　飛輪藹空洞，眄觀千百仞。
　　理悟齊一感，五煙吸然散。身體輕無為，四朗應景判。
　　地獄三惡道，悉得脫籠難。
　　嘯歌九玄臺，崖嶺漱湍津。心醒六覺暢，日弃塵濁紛。
　　流霞耀金室，虛堂散玄熏。精感致靈降，形單道亦分。
　　鯈欻眄萬劫，豈覺周億椿。
　　秀圃蔚神階，朱瓊耀紫庭。流風鼓空洞，玉角翳虛鳴。
　　紫煙纏曲宇，丹暉繞綠軿。飛精鬱玄蓋，羽節耀太清。
　　澄景九齊際，遨邁戲風城。
　　迴浮五嶽嶺，縱轡墉城阿。仰觀玄真門，雲樓鬱嵯峨。
　　香迴繞宮殿，明燈讚靈歌。
　　項生日月光，歸命燈王經。豁落徹八極，蓮華從是生。
　　龍王含海水，故能漱香瓶。梵志受是頌，因得登天生。
　　人王受是經，壽同萬億齡。福延及七祖，無復憂惱嬰。
　　後生無量因，世世尊賢貞。
　　三條別頌
　　出南極紫元夫人歌
　　玄波振滄濤，洪津鼓萬流。駕景眄六虛，思與真人游。
　　妙唱不我對，清音無誰投。雲中騁瓊輪，孰為塵中儔。
　　白雲合靈景，鬱翳入太微。綠轡總羽輪，翠蓋逐風迴。
　　金闕開玉室，飆臺瓊闕排。延我龍軒房，上登虛皇階。
　　身雖輪世化，魂神無暫滅。
　　宿福積重業，昔願於今徹。妙哉虛無慧，真人含真出。
　　天龍瀨香津，濯我鍊胎質。妙言將誰信，靈期玄召畢。
　　道心超三界，混成表元一。獨悟本無相，放浪大乘逸。
　　上清迴耀飛光日月精華上經竟