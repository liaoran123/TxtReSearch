洞真太上太素玉籙
　　經名：洞真太上大素玉籙。撰人不詳，約出於南北期。係纂集《石景金陽素經》及上清派符文秘契而成。一卷。底本出處：《正統道藏》正一部。
　　洞真太上太素玉籙
　　太素玉籙者，玉晨君所修，五帝神使祕於素靈上宮大有之房，得者飛行太空，能隱能藏，給玉童玉女各二人，密修即驗，泄露致灾，精加謹慎，諦憶師言也。
　　太素君元成老子，天之魂也，治在太清之中句陳之內，常侍帝君，主真元之炁，號曰太素君，與太和君對侍帝君。太和君皇成老子，天之魄也，主胎元之炁。太素常衛左右，太和常從出入，天帝入紫微，正在崑崙黃闕紫房太一君所。三君三炁，本混沌一原，應化之根，與天地為四，並兆身為五，能存五者，與道合真。
　　常以月二日、三日，夜半子時，安卧閉目，存兆身頭太清太極宮中帝君，次思左目太素君，衣青衣，冠九華冠，左手持青芝，右手執青旛。次思右目太和君，衣白衣，冠五華冠，左手持金液玉漿，右手執白幡，在帝君左右。太極有九名，一曰太清，二曰太極，三曰太微，四曰紫房，五曰玄室，六曰帝堂，七曰天府，八曰皇官，九曰天京玄都。要而言之，從人頂上直下一寸為太極宮，方一寸耳，在六合官上。六合宮，太一之神皇常居其中。
　　常存三真畢，又存我魂一人如我之狀，上入太極宮中，二老因授青芝金掖，使以與我，我食芝飲液，芝似蓮花，掖如美酒。飲食畢，存再拜帝君之前，言曰：今日告請，帝君在庭，賜以神芝，金液玉漿，二老度籍，太一奉章，長生久視，壽命未央。帝答曰：幸哉，奉時月二月三復來。畢仍卧，長生不死，久則神仙。
　　太一者，胞胎之精，變化之主，魂魄生於胎神，召陽所欲立至。泄漏不遵科約，殃及七世，可不慎哉，可不慎哉。
　　服東嶽之符，則神文開出上清，雲輿迎子，逆知萬事。五嶽同法，先東嶽，以次服之，及十八謁符印文，具寫之紫素，元在置筒中，以正月奏之名山，常以奏畢置大石間，莫令人知也。子以黃土七升作泥，泥上竟，因祝之曰：
　　戴佩太微石景黃文，今謹寫一通，以還仙君，使我登虛，運元駕雲，仙靈侍衛，與真為群。畢。五嶽悉如此法，則名山石室神仙之文，為子露出，神芝奇草自然而見也。
　　子欲作金陽其印具燒文，子服印俱燒而吞之，忽然自與神通。服印之法，以墨書之，吞一印隨為程，以印封符，其相成，子服符，常先食服之，符入當寒熱視益明，須臾之間，當有白衣玉童，或是書生，服正立子前，勿驚也，須臾自消去矣。當存之三十日，子身自然輕舉，上士能騰入清虛，游宴上清，中士能舉形百丈，下士十丈。
　　子服十八符，皆見白衣人也，是子誠篤，衛符玉童玉女見兆真形也。欲服符，先絕五薰、血食、房室，勿履污穢百日，乃幽居无人之室，勿與俗人喧譁共處，則其道成也。
　　子服石景金陽符者，尤禁污慢惡行，當修身念道，齋靜精專為先。兆能修此道，可以昇仙與天真相友，得與衆仙交通，則訶召神靈，降致金丹芝草也，坐致行廚、龍車羽蓋，靈童玉女、天下衆精，皆來走使，無問不知，無求不得。
　　天地別符可以辟兵萬里，天下賊人有謀之者，反受其殃，有舉五兵向之者，皆還自傷。亦精玉馬契靈文在身，飛步空境，游行無礙，去來自在，衆邪不敢犯，群神所敬護，成規有象，訣在口中，師詳其人，隨宜啟授也。
　　玄都交帶洞真隱書石精玉契
　　太極真人後聖君受，太上隱書步天綱躡飛紀，付方諸青童君，君傳授王君，使授有志節之人，骨錄應得仙者。王君以晋永和十一年乙卯歲七月九日，於臨海赤王授許遠游。
　　齋戒資金龍玉魚，登壇盟誓，分破券契，修之七年乘空入無，神化無方，隨心所欲，是行斯道。
　　右太上隱書飛步九星契，絹為地，朱書。
　　其號年太歲某某月朔日子某州郡縣鄉里男女道士姓名年如干歲
　　號右行如前。
　　右玄都交帶太微祕契。
　　某號年太歲某某月朔日男女道士州郡縣鄉里姓名以太上三景大洞真經授學者某州郡縣鄉里男女道士姓名以白繒絹四十尺不敢輒告要
　　號右行如前。
　　右太上隱書飛步服五星契，絹為地，朱書。
　　某號年太歲某某月朔日子係天師某治炁祭酒某州郡縣鄉里男女
　　號右行如前。
　　右大洞三景契。
　　珠員會暉，韜綠擬日，回霞煥明，赤童秉靈，玄炎散光，飈像欝清。此日之勢也，神之成也。
　　真文十六字，金闕聖君采服飛根上道，太元真人受之於太微天帝，一名金精石景水母之經，即是日中五帝隱字八素交帶真文，凡二百字。此是九天王相五方真神諱字，佩此文者，得受日中五帝字，封其字，佩之左肘，使人自然聰明聖智，曉解五方之事，游行五嶽，封山召海，攝萬兵，制鬼神，天靈地祇，神童玉女侍子也，萬試不干，尋仙之道畢矣，不得傳於世。志節道士遭遇真師，受者登壇，誓以金龍玉魚不泄之盟，畢，師取金龍玉魚，以與受者，碧為地，黃書之。
　　洞真太上太素玉籙竟