太上洞玄靈寶天尊說羅天大醮上品妙經
　　經名：太上洞玄靈寶天專說羅天大醮上品妙經。一卷。底本出處：《正統道藏》正一部。
　　太上洞玄靈寶天尊說羅天大醮上品妙經
　　爾時，玉清聖境清微天宮金闕上帝元始天尊，上清真境禹餘天官玉晨道君靈寶天尊，泰清仙境太赤天宮太上老君道德天尊，昊天至尊金闕玉皇上帝，北極紫微大帝，南極天皇大帝，十方諸天尊、東方玉寶皇上天尊，南方玄真萬福天尊，西方太妙至極天尊，北方玄上玉晨天尊，東北方度仙上聖天尊，東南方好生度命天尊，西南方太靈虛皇天尊，西北方無量太華天尊，上方玉虛明皇天尊，下方真皇洞晨天尊。道言十方諸天尊，八極真人，三官天地，日月星辰，回觀照耀。伏願真形八方，鎮委天官、地官、水官，俱弗三方，和同萬彙，太一真形，變成本相，八十一天、三十六地。頭駕火叉，身騎猛獸，或跨蒼龍，擲火萬里。五嶽至尊，青龍白虎，朱雀玄武，真武大將，天蓬翊聖，黑煞天猷。羅叉從後，力士隨行。噉搖世界，倒嶽傾津，上至虛無，下至幽冥，乾坤五嶽四瀆尊神，須彌手弄，頂戴崑崙，地至九府，驅使力士，處分天神，六丁神兵、六甲神兵、天仙神兵、地仙神兵、水仙神兵，三三如九，億萬天兵。玉皇勑下，奉感威靈。群魔束手，戰懼兢兢，毒龍萬萬，豈敢爭迎，携劍斬鬼。日君月君，南辰北斗，九曜天輪，行年星曜。羅星君，計都星君，木德星君，水德星君，金德星君，火德星君，土德星君，紫炁星君，月孛星君，太陽星君，太陰星君。天河內宿，天河外宿，二十八宿，具數分明，天罡執劍。十二元辰，寅生屬虎，功曹元辰。卯生屬兔，太衝元辰。辰生屬龍，天罡元辰。巳生屬蛇，太乙元辰。午生屬馬，勝光元辰。未生屬羊，小吉元辰。申生屬猴，傳送元辰。酉生屬雞，從魁元辰。戌生屬犬，河魁元辰。亥生屬豬，登明元辰。子生屬鼠，神后元辰。丑生屬牛，大吉元辰。十二相屬，注命六神。土金，木水火，土木金火水，水土火金木，木水土火金，金木水火土。老君曰：若有善男子、善女人，持念羅天大醮真經者，瘟災不染，橫禍不侵，行年星曜、羅計都、土火惡星，盡皆消除，不遭荒儉，不遭羅網，不遭劫殺，不遭刀兵，不遭火難，不遭水難，不逢毒蟲，不服毒藥。若有官私幹事，或誤道幽靜、深山孤莊、曠野園林、密闇之處，凶惡寺觀，鬼魅極多，妖魂不少。爾時結跏趺坐，擎拳稽首，默念此經一遍，感得諸天聖眾，擁護其人，然後玉符保命，金液鍊形，形神俱妙，與道合真，精神不散，萬災消滅。或家有眾魔，野道虛耗，精邪疾病，水火刀兵，災厄刑獄，一切不祥之事，聞其靈文之名，悉皆消滅，信受奉行。
　　太上洞玄靈寶天專說羅天大醮上品妙經竟