太上九真明科
　　經名：太上九真明科。撰人不詳，約出於東晉南朝。係摘錄《大有妙經》而成。底本出處：《正統道藏》正一部。
　　太上九真明科
　　太上告諸天帝王、後聖君、上相青童、太極真人曰：凡是後學，得見上真三洞寶章，祕經首日者，皆東華書名，金字上清，雖未超騰，控轡紫庭，皆是升度之人也。然雖見此文，而不知《九真明科》條檢儀式，三洞奇文，太上寶書，不可得而便披也。明科寶祕，藏於玄都之宮，玉京金房之內，不傳於世。乃明三洞之淵賾，標眾真之儀格，拔宿對於幽官，度七玄於仙籍，實總落於萬道，解九陰之重責，其妙可得立用，其科可得肅厲。今故標出三品篇目，以輔揚三奇素靈妙經，可誡於後學，使勤尚之人，告慎於冥契。
　　諸天帝王、後聖九玄帝君、上相青童、太極真人，稽首敢問太上天尊：至真上法，高秀玄澄，落落萬宗，玄寂虛凝，妙超激玄，法化三乘，彌綸億劫，量何可勝，豈復稽於明科乎？
　　太上曰：善子之言。夫後生之徒，自非玉虛之胤，結自然而生者，皆於混元淬流於囂穢也。結有不純之行，性有不專之美，雖希慕玄賾，故心恆背伐舉止所乘，莫不犯於過，過生乎外，滅命乎內，承此而學，豈不去真遠哉。如使三官報咎，對在幽司，禍延七祖，罪累於身，有犯斯過者，而使悟於玄科有糾罰之制，聖化之大，復許有贖罪之法，案科而用，如此期真將必近矣。為學之士而無此檢，亦徒勞於精思，無益於苦念也。今故標出九真三品明科，自可授於後學應為真人者。
　　帝君、上相青童、太極真人，於是退齋上清，奉受素靈大有妙經九真科檢，祕於金藏玉匱，衛以玉童玉女，各三千人，侍典靈文，散香虛庭，飛龍毒獸，巨虬千尋，奮爪雲墻，備玉關也。如是十天大聖，九宮真仙，一月三過，莫不上登玄宮，稟承明科，禮拜於經文也。上相青童君曰：凡有金骨玉髓，名參青宮，得有此文，祕而施行。於是承受之儀，玄合上典，施用節度，與真同功，贖罪拔難，宿結咸解，七玄之祖，於是而欣，己身昇騰，上宴玉京也。
　　玄都九真明科上品傳經篇
　　玄都上品第一篇曰：《大洞真經》、《雌一寶經》、《太上素靈大有妙經》，三奇之章，高上玉皇寶篇，祕在九天之上大有之宮，太玄靈臺玉房之中。上皇之初舊科，經萬劫一傳，三道正明，學真格典，高上正科，七千年內聽得三傳。侍衛玉童、玉女各七千人，執香典靈。案科傳授之法，皆對告齋百日，分金鈕為盟，合玉童玉女，依四極科。不依科而傳，罪延七祖，幽魂充役，吞火食炭，負山運石，以填無極之源，己身抱風刀之罰，身沒形殘，長閉地獄，萬不得仙。
　　玄都上品第二篇曰：傳《大洞真經三十九章》於後學者，誓以上金十兩，銅二十五斤，金鈕五雙，金魚、玉龍各一枚，青絲一兩，纏鈕為盟。《雌一》，以上金五兩，五色文繒各五十尺，香一斤，金鈕三雙。《太上素靈洞真玄經》，上金三兩，紫紋百尺，青繒二十七尺，赤絲五兩，香一斤，丹一兩。上皇以信誓心，不得有闕，闕則虧科。師犯則遷侍經玉童玉女，還於本宮，不過三年，身被風刀之考，自然失經。受者不依明科，目皆失明，形殘，七祖、父母充北酆之責，萬劫還生非人之道，學者慎之。
　　玄都上品第三篇曰：凡有金名東華，玉字上清，得受《太霄琅書瓊文帝章》、《紫度炎光玄真變經》、《上清變化七十四方》、《九真中經》、《丹景道精隱地八術》、《解形遯變流景玉經》、《七變儛天》，皆九天真王、元始天王、太上天帝君、中央黃老君，受於太空之中，九玄之內，虛無之高章也。皆祕在太上靈都之宮，紫房之內，三元君主，侍衛玉童玉女皆三千人。元始之初，經七千劫一傳，自三道立正之後，七千年內聽三傳，七百年中有其人亦聽傳。皆對齋九十日，或三十日，或九日，告盟而授之，給玉童玉女，依四極科。若不依科而傳，罪延七祖、父母，充責鬼官，運濛山之石，填積夜之河，萬劫還生不人之道，己身被風刀之考，自然失經，終不得仙，傳者慎之。
　　玄都上品第四篇曰：傳《瓊文帝章》，金魚、玉龍，青繒四十二尺，金鈕三雙之誓。《紫度炎光》，五色錦各五十尺，上金五兩，沉香五斤，真朱一斤，書刀一口，金珠七枚，絳文七十尺之誓。《上清變化七十四方》，青繒四十尺，上金十兩，金鈕六雙，好香一斤，金魚、玉龍之誓。《九真中經》，具科截髮為盟，今以白絹九十尺准盟，法於九真之數。青絲一斤，絳繒二十四尺，此日暉之誓；碧繒二十四尺，月華之誓；金鐶三雙，無常童子圖變之信。《丹景道精隱地八術》、《解形遯變流景玉經》，悉上金十兩，金魚、玉龍各一枚，青繒四十尺，紫紋四十尺，金鐶各三雙。《七變儛天》，上金五兩，朱一斤，青繒三十二尺之誓。信以質心，不得有闕，闕則違科。師以天信投於山棲，以拯窮乏，餘以供營經書之具，不得他散。師犯上科，奪玉童玉女，减筭奪紀，注名度還北酆。受者不依科，皆喪魂失神，風刀之考，不出三年，自然失經，終不得仙。
　　玄都上品第五篇曰：《消魔智慧》、《玉清隱書》、《寶洞飛霄絕玄金章》、《紫鳳赤書八景晨圖》、《金真玉光》、《靈書紫文》、《金璫玉佩》、《金根上經》、《三天正法》，皆太上大道君、元始天王、金闕帝君之寶章，祕在玉清之宮，金房紫戶之內，典衛靈文玉童、玉女各三千人。元始之初，皆千劫一傳，自三天立正之後，七百年內聽得三傳，百年中有其人聽一傳，給玉童玉女，依四極明科。授者對齋九十日，或三十日，或九日而傳。不依科而傳，罪延七玄之祖，長充鬼役，無有解脫，己身被風刀之考，死充下鬼，萬不得仙。
　　玄都上品第六篇曰：傳《消魔智慧》、《寶洞飛霄絕玄金章》、《紫鳳赤書八景晨圖》，皆上金十兩，玉札一枚，金魚、玉龍各一枚，紫繒四十尺。《金根眾經》、《靈書紫文》，上金五兩，金簡玉札各一枚，枚長一尺六寸，廣二寸四分，金魚、玉龍各一枚，紫繒百尺，青紋四十尺。《三天正法》，青繒三十尺，青布四十三尺，金環五雙，以為密誓。上金十兩，通神之信。《金真玉光》、《玉佩金璫》、《玉清隱書》，皆金魚、玉龍各一枚，以為誓信。依科不得有闕，闕之則師奪玉童、玉女，注名還度北酆。受者皆喪魂失神，考以風刀，不出三年，自然失經，萬不得仙。
　　玄都上品第七篇曰：《七星移度》、《白羽黑翩飛行羽經》、《飛步天綱躡行七元》、《太上隱書》、《靈飛六甲》，皆太上太帝君、太微天帝君登空之道，隱化之祕章，祕在太上瓊宮之上，紫房之內，侍衛玉童、玉女皆三千人。依科七千年一傳，三天立正之後，改七百年內聽三傳，若百年中有其人便傳。傳授告齋九十日，或三十日，給玉童玉女，依四極明科。不依科而傳，罪延七玄之祖，長充北酆鬼投，十苦八難，己身被風刀之考，永沒幽源，萬不得仙。
　　玄都上品第八篇曰：傳《七星移度》，青紋三十二尺，絳繒三十尺，鳳紋之羅九十尺，金鈕一雙。《白羽黑翮飛行羽經》，金二兩，青繒三十二尺，以代截髮嗡血之誓。《飛步天綱》，錦三十尺，金魚、玉龍之誓。《靈飛六甲》，白素六十尺，金環六雙，青絲六兩。天科以信質心，不得有闕，闕則違玄科。師奪玉童玉女，除落青簿玉名，移還北酆。受者不依科，亡精喪神，罰以風刀，不出三年，自然失經，終不得仙。
　　玄都上品第九篇曰：傳方丈震靈、豁落七元八天隱文、流金火鈴、金神虎符、消魔支幹夜照神燭、八術隱遁紫清玉符、五籍洞玄六甲上符、五行祕文玄都玉格諸符，凡有六百部。太上悉以其文，標於舊經之內，以為立用。傳授明科，悉依經科，傳受有闕，罪同上品。有經無符，則天魔害人，有符無經，則思念無感，神真不絳。科云：皆不得單行，單行罪亦如之科。經及符本同出於自然之氣，虛無之章旨，故不得獨脩也。無科脩道，萬不成也。
　　玄都九真明科中品誡罪篇
　　玄都中品第一篇曰：諸是後學，七祖以下有殺害人命，劫賊攻略，謀圖奸淫，篡逆之禍，九族交通，謀反無道，其考尤重，怨對咎逮，積結九陰，非赦所原。後生皆不得以餘殃之身，參涉真經，竊受寶文。若有苦至，志尚自勵，首謝七玄，重施功德，拔出幽魂，披露己身於三光之下，散髻至頭，三年不倦，自賫重信，投於九江，贖解前咎，然後聽得清齋百日，奉受寶經，然後行事。有此之罪而不先自罰責，吐首天冥，而受法者，師及弟子同被風刀之考，七玄之祖長閉幽源，負石擔山，萬劫不解，身亡失經，明慎之焉。
　　玄都中品第二篇曰：凡欲修學上法，己身先有重罪，手殺人命，及酷虐下賤，殺害眾生，劫略百姓，謀圖姦詭，九族相交，( )妬賢能，悖逆師主，不赦之罪，積結九陰，皆不得參受妙法，脩行經文。若能苦志，吐首先犯，效功施德，披露三光，散髻叩頭，三年陳謝罰校，可以贖己愆，拔出七玄，使三界各別，然後聽得清齋百日，奉受寶經行事。有此之罪，而不先自首謝，責罰自厲，而受經文，師及弟子同受風刀之考，魂魄十苦八難，身役幽泉，自然失經，七祖父母長充幽徒，萬劫不解，學者慎之。
　　玄都中品第三篇曰：凡是學者，受三奇寶文，上清祕經，輕泄目錄，以示不同，宣露妙祕，輕慢寶章者，一犯至十，罰功斷事三年，然後得更清齋修行。過此以上，皆罪結九陰，考延七祖，充役三徒，運石負山，十苦八難，經萬劫得出還，更生不人之道，己身罰以風刀之考，失明形殘，死充下鬼，萬不得仙，奉者慎之。
　　玄都中品第四篇曰：凡是學者，受上清寶經，三奇寶文，不得哭泣，臨見死尸及血穢之淹。一犯至十，罰功斷事一年，然後得依科自罰，拔罪太陰，更清齋行事。過此以上，二十四犯，奪筭减命，玉童玉女還於本宮，不出三年，失經身喪，七玄之祖長充鬼役，萬劫不解，學者慎之。
　　玄都中品第五篇曰：凡學者受上清寶經，三洞秘文，不得帶近婦人，行陰陽之事，皆混淬真氣。十犯至二十四過，罰功斷事三百日，然後得清齋脩#1行。過此以上，玉童玉女各還本宮，减筭促命，不出年失經身亡，七祖被考，學者慎之。
　　玄都中品第六篇曰：凡學者受上清寶文，三洞祕文，而心懷賊害，手行虐暴，殺生行凶，攻略奸詭，( )賢妬能，攻毀同氣，伐敗經師，一犯至五，聽得罰信，謝責九陰，拔罪五嶽，斷功禁事十年，聽得清齋，還修所受。過五以上，至二十四犯，〔四〕司執殺，收攝魂神，充責北酆，七祖充役，經萬劫得還，更生非人之道，玉童玉女各反上宮，不出一年，失經身亡，終不得仙，學者慎之。
　　玄都中品第七篇曰：凡學者受上清寶經，三洞祕文，不得北向便溺#2，及食五辛六畜之肉，飲酒邪淫，虧道慢法，疑貳不專。十犯至二十四過，聽得依科罰信，謝過太陰，斷功一年，然後聽清齋九十日，還修所受。過此以上，减筭促命，身被風刀之考，七玄充責三途，不過五年，失經身亡，學者慎之。
　　玄都中品第八篇曰：凡學者受上清寶經，三洞祕文，當依科資信，詣師告齋，然後受經，不得不告盟而妄披寶文。凡諸學人得經，便師而受焉，此皆冥使授之，不得輕略竊寫，及改易聖文，以意自决，毀名古音，自作一法，四司所糾，罪書九陰。一犯至三，斷功禁事三年，案科自罰，投信九河，更清齋三十日，然後得還修行。過此以上，至二十四過，玉童玉女各還本宮，减筭奪命，身役鬼官，七玄之祖長充鬼役，萬劫得還，更生非人之道，學者慎之。
　　玄都中品第九篇曰：凡受上清寶經，三洞奇文，當別室安高牀，高四尺四寸，廣五尺，異諸凡下之經，明燈燒香，朝夕禮願，常為供養，不得使異炁之人，冒淹履穢，及婦人參入內，觸誤神真，此世間所用之科。受經之身，不得衣服屐履交關非類，卧息坐起，皆當與物有異。犯者從一至二十四過，罰功斷事一年，然後更清齋修行。過此以上，為四司所執，言過玉清，還名酆都，七年身亡失經，七祖被考，奉者慎之。 
　　玄都九真明科下品贖罪篇
　　玄都下品第一篇曰：凡有後學之人，七祖、父母，生世有犯玄都上品、中品第一篇之罪，其考尤重，結在九陰，七祖對冤，幽掠累劫，殃充後代，冥逮不釋者，皆當露身太陰之下，披髮叩頭，首罪九陰，三年自責，年竟，賫金鐶九雙，〔青絲〕一兩，金人一形，投於三河之口，以贖七祖之罪，拔出幽魂之難。其科朱書五行桐板一枚，記曰：某年某月某子朔如干日，子某郡懸鄉里，某七祖、父母，下逮己身，有犯玄都上品、中品第一篇之罪，罪結九陰，今謹依科罰金鐶九雙，金人一形，以贖幽魂酷對之罪，投書告命，歸首水官，以自解拔，罪滅三官，魂昇九天。畢，以青絲纏物及板，以青石沈之，臨沈之時，北向仰頭咒曰：
　　太陰九君，執司靈官，甲今有言，歸告河源，投信九源，拔出七玄，怨對滅解，我身登仙。畢。如此七祖之考，於是釋散，得離幽宮，上昇福堂，己身便得參修寶經，九年尅有真靈降形，與神同升也。玄科尤重，不得又犯。
　　玄都下品第二篇曰：凡欲修學上真之道，若己身先有犯上品、中品第二篇中之罪，其考沈結，結罪九陰，盤塞冥中，上延七祖，考對窮魂，纏綿不解者，皆當先於太陰之下，北向散髮，叩頭首罪三光，三年剋責。年竟，當資真朱一斤，書刀一口，上金一兩，金人一形，投於三河之口，以贖己罪酷逆之過，解結三官，拔出七祖。其科朱書青繒一尺，上記曰：某年某月某朔日子，某郡縣鄉里某甲，年如干歲，甲身先無所見，行失玄科，手犯元惡，上罹玄都上品、中品第二篇之罪，罪結太陰，以依科罰金人一形，真朱一斤，書刀一枚，以贖己身醜惡之罪，投書告命，歸首有靈，以自解拔，罪滅九河，身得長生。畢，以青絲纏物及文，以青石沈之，臨沉之時，北向仰頭咒曰：
　　上有太陰，執司九君，甲今有言，歸告河源，贖罪解結，拔度九難，怨魂對魄，各反自然，禍滅學仙，我身得升。畢。如此九陰之結，便得解釋，怨對之魂，反於自然也。便得修受上清之經，九年不虧，真靈降形，與神合冥也。玄科嚴重，不得又犯。
　　玄都下品第三篇曰：凡修上清寶經，洞玄秘文，己身有犯於上品、中品第三篇目之罪，其考結於太陽，為四司所執，言奏玉清。犯此之過，當斷功克己，入室燒香，叩頭首謝，北向叩齒十通，仰頭咒曰：
　　太玄幽邈，下世希聞，輕泄寶真，上虧帝尊，自收負責，伏款靈門，伏願高上，曲垂玄恩，降以靈感，啟以自然。畢，便叩頭九過。如此三年首謝，更清齋三十日，得上解三官，解考九陰，便還修行，寶祕密念，剋得飛仙。玄科尤重，不得又犯。
　　玄都下品第四篇曰：凡修學上真之道，己身有犯上品、中品第四篇目之罪，罪結九陰，懸考玉清，犯者當於中庭，夜半然三十二燈，以洗穢氣，清明內外，入室燒香，北向叩頭，首謝所犯，叩齒三十六通，仰頭祝曰：
　　世運交喪，乾尸翳彰，穢氣紛紛，與真相迎，虧科犯誠，身入罪鄉，贖以禮謝，洗以明燈，禍散三清，福充身昌，道廕曲流，其慶靡央。畢，又叩頭九過止。如此一年，更清齋三十日，然後得還修事，檢行慎科，懃心注真，九年剋得白日登晨。
　　玄都下品第五篇曰：凡修上真之道，己身有犯上品、中品第五篇目之罪，罪結太陰，考懸青宮，犯者當作香湯自浴，資油於中庭，然二十四燈九十日，入室北向叩頭九過，首謝所犯，叩齒二十四通，仰頭祝曰：
　　天乾地坤，二象交通，陰炁混正，穢氣彌充，喪神虧寶，損落法容，謹以明燈，上映玄宮，散禍九陰，福慶歸宗。畢。如此九十日，日竟，退齋二十四日，然後得還修行真法，每在告慎，明依科文，尅得玄真與形合仙，玄科尤重，不得又犯。
　　玄都下品第六篇曰：凡修上真之道，己身有犯上品、中品第六篇目之罪，其罪尤重，為四司所執，考結太陰，對在幽宮。有犯當於太陰之下，披髮叩頭，首謝玉清，解拔太陰。依科當以私寶散乞貧民，作百人食以伺饑乏十年，入室叩頭自責，北向叩齒九通，仰頭咒曰：
　　天遐地廣，九原開張，身履福門，懸罪玉京，倏羅纏落，玄洞靈場，散寶拔罰，施以窮糧，罪消太陰，福生十鄉，去故奉新，方降未央。畢，又叩頭九過止。此乃高上拔罪上法，標於正科，十年如此，宿罪滯考並消太陰，施行自責年竟，更齋百日，然後得還修行。拯身慎法，不得重犯。
　　玄都下品第七篇曰：凡學上真之道，有犯上品、中品第七篇目之罪，罪充上清，犯者當以上香十斤，送同學之人，合十處，拔罪一年，入室燒香，東向叩頭九遍，首謝上真，叩齒九通，仰頭咒曰：
　　五氣錯綜，上真不全，身染穢炁，觸忤洞門，傷藏伐命，搖動三關，違科犯誡，罹考自延，謹以罰責，歸告帝尊，乞白使我，於今自宣，去離下世，上登天仙。畢。如此一年竟，更齋二十四日，還修所受，剋得真靈下降。明科之大，不得重犯。
　　玄都下品第八篇曰：凡學上真之道，有犯上品、中品第八篇目之罪，為監司所執，考結三清，犯者當以清油一斛，於中庭然燈，多少適意，惟令油盡。又以上香十斤，奉有經之師，以拔其過三年，入室燒香，北向叩頭九過，首謝所犯，叩齒十二通，咒曰：
　　天真高遠，玄光下明，緣恃宿慶，得觀真經，未獲玄科，虧略天靈，違真犯誠，沉身分冥，尅自責厲，歸告上清，自是之後，洗濯故形，奉承玄真，與道齊并。畢。三年周竟，當更齋九十日，先以師受便得修行，未經師受，當資信詣師度經，修行如科，尅得上升。玄科尤重，不得又犯也。
　　玄都下品第九篇曰：凡修上真之道，有犯上品、中品第九篇目之罪，罪結於九陰，懸考於玉清，犯者當然七燈於堂前，入室叩頭，首罪經前，叩齒二十四通，陳咒曰：
　　玉光垂曜，仰徹上清，執供不禮，虧犯寶經，恐為四司，列罪紫庭，謹重齋敬，仰希真靈，曲垂下降，滅罪消刑，攝奉玄科，永保元貞。畢。如此一年，更齋二十四日，然後得還修奉所受。玄科尤重，宜自明慎，不得又犯。
　　右太玄九真明科，三品二十七條，出自太上靈都之宮，太上常所寶秘，不宣下世。今抄立用要訣，以付後聖，輔明三奇，標以大有素靈之經。有骨分合仙，便得此文施用，拔罪解咎，釋結散理，七玄將無，三年真靈見形，與子合并，同昇九天。輕泄玄科，罪同上文，惟在寶秘，密而奉行。
　　玄都九真篇曰：傳授經目，在九真三品科中者，是後聖帝君始佩經之時，受於太上道君。太上授經，出於三品明科，以輔三寶奇文，上真道經。施用之科格，其三十一卷、獨立餘事及眾經儀品，悉在《四極明科》之中。九真三品，以三素之上篇，置於九帝之宮，四極以四司之官，總統眾非糺罰之禁律。太真明科，以太帝君所受，元始天王之玄章，上真之儀格，其法祕於九天之上，太帝之王藏誡於上真之官，不行於世。九真明科以禁後學，四極明科總領四達，其旨幽徹，自無金字玉名，不得知聞。有得此篇，不須學而自成。科以禁罪，見科知改，知改則無虧於天地，無虧於天地則合於自然，合於自然便得上補於真仙也。無科而學，去仙將為遠矣。
　　玄都九真篇曰：凡有至志，名參玄宮，欲單受明科，知天法禁，然後受經，審有骨分，亦可先告盟而授之。盟信法物，悉依三奇寶經之數，年限亦同如之。不得輕付非真，宣露玄文，不依科旨，身沒鬼官，七祖、父母，履刀山劍樹，萬劫不原。外如不依科旨，罪同科文，彼此之禁，學者慎之。
　　玄都九真篇曰：凡受上法，而不承明科，虧略天禁，罪累七玄，考逮一身。既知改首，罪責自厲，還修所受，而迴又犯，其考重先。此則骨命不合，形與真反，魄同鬼位，皆不得重首，復修於真經也。吾今故以明科，悟於未悟，既知而犯，將何要哉。奉者慎之。
　　太帝君讚
　　翳翳元化初，眇眇晨露散。太寂空玄上。寥朗二儀判。凝精抱空胞，結化孕虛觀。含精賾神內，鯈欻啟冥旦。始悟憂促齡，運交反天漢。蕭蕭步虛遊，旋行禮玉京。稽首歸太無，乘風散靈香。俯仰帝皇堂，飄飄隨虛翔。妙唱發奇音，吟詠太真章。流度四大界，十天量無央。閬臺發幽夜，神燭吐奇光。璀璨玉林華，熠爍耀瓊堂。虛生自然煙，蓊鬱御玄綱。群真披霄讚，寶蓋順風昂。飛步詠空歌，神唱化道長。鬱鬱大化隆，濟濟滋道興。積學隨日感，功滿入大乘。福慶逮一切，七祖咸得升。整駕陵太華，迴轡絕霄館。靈風鼓空洞，香花乘煙散。蕭蕭禮靈堂，詵詵步玄漢。朗詠啟幽襟，拔度宿根難。五苦應時解，流芳注陶灌。朗闕峙雲網，飛霞翼靈輿。提携無跡真，窈窕入太虛。乘空誦玉篇，蕭條詠羽書。廣念無不普，一切慶有餘。
　　天帝君讚
　　至道生空寂，玄響陰相求。三真本元一，氣化理還殊。法輪無形內，飄飄清觀流。凝章不待思，結氣合玄符。靈唱發空歌，吟詠步虛遊。玄化本無跡，有跡生道宗。遨遊九天際，息駕六領宮。提携高上賓，反我素靈房。道暢虛漠內，靈歌發太空。形感至寂庭，思詠希微通。雲光翳晨暉，停曜廕玉京。玄龍不待駕，蕭蕭步虛翔。手撥七寶華，靈風散奇香。妙詠乘襟發，粲粲啟玉章。萬氣混元一，總歸三玄梁。乘天不云高，遐望九玄遼。振翮思玄轡，希登暮雲霄。積念告靈感，期與玉真交。曖曖天漢澄，飄飄景雲迴。三真騰空上，控轡迅紫微。明唱度後身，咸令乘景飛。拔出三塗難，九玄離苦哀。
　　太微帝君讚
　　太真生空洞，瓊羅耀寶臺。旋行禮玉京，眾仙唱微詩。迴轉無跡內，虛歌契幽期。度身上生天，吟詠積福基。策轡太霞館，時復宴景雲。飄飄無崖際，離離入玄門。意適道亦暢，心丹志亦分。積學隨日新，詠我素靈文。八景運天輿，飛霄蔚玄旌。素蓋乘風迴，寥寥入紫清。妙讚萬真曲，玉響何鈴鈴。披拔九陰籍，度身反南庭。慶流普一切，妙化靡不榮。清凈玄道宗，明朗煥太空。妙化由靜嘿，潜想三素宮。積念徹玄虛，微微至道通。叩詠響玄寂，靈唱靡不隆。丹暉映雲庭，紫煙耀玉林。焕爛七寶華，璀璨搖靈音。宮商自相和，妙趣領入衿。玄唱種福田，廣度無界心。
　　後聖金闕帝君讚
　　眇莽元始天，三象混玄一。蕭蕭正道興，浩浩大乘逸。六氣還正庭，總歸泥丸室。出入遊帝堂，精華曜雲日。運周反天漢，窈窕乘玄七。圓華映明珠，二景對真光。靈暉啟朔會，玄象交扶桑。冥度自相求，陰暢玄八荒。若能餐此精，長得御玄綱。遊戲九玄臺，解憩西羽阿。神獸鳴瓊堂，飛鳳互參差。虛生自然詠，真人唱節和。化身劫仞庭，緣香命清歌。建功立福田，拔度後身羅。七玄散幽宮，去離無難那。飛度躡霄嶺，翔翮東華宮。風雲虛中唱，玉音散瓊堂。真人詠空歌，妙響絕雲房。解我自然襟，成我積劫功。長嘯九玄上，清瞻覩空同。龍吟絕宅府，鳳嘯太霄館。虛唱無留味，哀音乘風散。誰能究此章，精誦素靈讚。以解九陰過，拔度七玄難。
　　太極真人曰：《太上素靈洞玄妙經》，以元始同生，靈文既存，眾真詣座，燒香禮經，旋行誦此二十一篇之章，以慶於神庭也。玉音激朗，清徹九天，其句幽微，妙趣傍通，誦詠一過，萬神啟靈，恒能究習，與帝合真，解宿對之重責，拔七玄之幽宮，解五苦於愁魂，度身上於生天。妙乎微哉，斯之靈文也。
　　太上九真明科竟