天皇太一神律避穢經
　　經名：天皇太一神律避穢經。未署撰人。一卷。底本出處：《正統道藏》正一部。
　　天皇太一神律避穢經
　　夫上界仙都，以避神穢，攝生治化，以避人穢。寶符行火，以避天穢。合藥鍊丹，以避江河之穢。飛符使鬼，以避生產之穢。固際禁法，以忌日月之穢。大穢之宗，略而序之。
　　夫求仙隱遁，伏鍊金丹，總有三千七百二十道，俱從此禁門而行之，萬不失一。夫十二穢，皆道之所忌。值此辰為之，永劫不成丹也。
　　黃帝幸中華丹穢，辰年辰月辰日，是子年子月子日，是十二辰，倣此不可為事，造丹不成。
　　紫雲初成龍虎穢，迅雷發日忌之，不可成丹。日月行道穢，日月蝕日，不可掛爐固際，忌之。
　　天龍交會穢，三月上辰日末，下旬辰日，不可為丹，忌之。
　　北斗真行穢，正月平旦斗指寅，十二月可知。又云：北斗不見，不可作丹，忌之。
　　蒼天神龍交會穢，天有赤雲，及有龍形出者，不可作藥、封爐，犯之如雲坼。太歲在卯，其神見申，不可為丹，忌之。
　　府藏寶器穢，古墓中，無泉地，婬女地，產生室，龍居地，古湫地，古城營，古寺基，古市，古神祠，古獄地，古窖地，此等處不可為，忌之。
　　天地流星穢，古仙聖所居之處，不可作丹，忌之。
　　陰陽交會穢，春丁卯，夏甲午，秋庚申，冬壬癸，作丹忌之。
　　玉女追遊穢，每六丁日，是不可作丹，忌六丁女也。
　　有色穢，日有朝霞，作丹忌之。
　　天魔戰血穢，石鼓鳴如地雷，日忌之。地神驚奔不安，靜而後鳴，七日不得作藥，流入黃泉，化飛盡矣。
　　右件忌穢，無問大小，金丹藥物，切宜慎之。又以丹華印印諸藥泥，塗房室并物，無令五辛、產女、雞犬入室，慎之慎之。
　　天皇太一神律避穢經竟