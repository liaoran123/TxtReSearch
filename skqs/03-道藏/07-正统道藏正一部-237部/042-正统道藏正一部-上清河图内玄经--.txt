上清河圖內玄經
　　經名：上清河圖內玄經。撰人不詳，約出於東晉南期。係早期上清派經典。有太一密諱、河圖九皇寶籙、觀星要法等篇。二卷。底本出處：《正統道藏》正一部。
　　上清河圖內玄經卷上
　　玄師聖匠#1，代代相傳，感至斯盛，光歇玆泯，往返善惡，一廢一興，沈而更舉，絕而重聯，悠悠驕慢，永隔良因，專專謹密，增長善綠，緣善能感，玄應重臻，臻則有異，異則通神，神師靈典，祕字要文，自然降見，蕩垢消塵，嘿識遵奉，長生神仙，濟身救物，三乘互陳，幽顯無棄，不順自淪，淪苦可痛，各宜畏旃，慎終如始，乃合道焉。凡自然真文，皆空中本有，是以或飛或沈，或隱或顯，龍馬龜魚，所負圖象，皆生無始，隨感現出，出現參差，唯善是與。得之者在後，其文久在前，今之所得，得與者同，悉金玉簡札，鏤寫祕藏，諳憶究解。存誦修行，亦以縑素，朱書佩身，備有遺忘。急則尋詳，行之消灾，却禍延福，久習不怠，登聖真仙。師資齋潔，啟玄告靈，非人忽傳，妄泄殃深，明各加慎，密而遵承也。
　　太一秘諱二
　　太一者，道之子也。道應物之感，現神生一，一神接導，生成一切，無窮無極。為學之先，先覺習此，以成至真，真聖相傳，以引後學。後學後覺順從，與先為一，與先為一，乃與道同。三才五德，九皇尊靈，變化之所起，救群品所資，此太一、三五及九神，道之源極也。一則總統幽顯，為無象之宗，二則玄元始交氣，為天地人，人有利鈍平，天地應之為三品，離合為五，三三合九，變化備具，鍊無鍊有，有無洞達，由乎至人。人法地，地法天，天法道，道法自然。三才有形，堪能行道，行道究竟，階同自然，差次雖五，共歸一源。故太一之神，最尊最貴，生天立地，成人物也。凡不受河圖本源，不佩真字，不識本源太一，不存五神，不守三一，不事九皇，皆不得行大謝。大謝請召，啟告周徧，尊極靈諱，內神隱名，不經師受，慎勿妄修。修用宜受，受之詣師，而因緣得文，當依玄盟之儀。依玄盟之儀，人不可妄作一法，強冒行之。行之得罪，陷己誤人。必願奉行，當密尋明師，及覓玄盟之儀，精心潔己，自然相遇。依科先具啟告，表奏既竟，設醮獻誠，唯謹唯密，有違則考臻，能勤能篤，久順則福至，福至積德，與道俱存。
　　太一尊神，諱務猶收，字歸會昌，一名解明，一名寄頻。因緣積善，遇此真諱，密識心存，動靜潜咒，乞願所求，隨心願念，不得告人。若非其人，彼此得罪。欲免罪期福，嘿識存之，恒見太一尊神光象，煒燁異常，在己左右，或坐或行，緩急日夜，諦存不忘，則凶消吉至，久必對言，言合形同，共為一也。不能晝夜恒存者，可夕存之，在己身六合宮中。入兩眉間却入一寸為明堂，二寸為洞房，洞房南，明堂北，是六合宮，上有太極宮。太一晝居太極，夜居六合也。常能存此，功行日新，魔不敢犯。若不知太一，空行功德，為邪所破，德業無成矣。學者求成，存一為急也。
　　九皇寶籙三
　　第一陽明星，玉皇九晨君。天樞星，此陽明之魂神也，對陽明西北門，上真皇夫人。
　　第二陰精星，玉皇北上晨君。天旋星，此陰精之魂神也，對陰精西門，上玄皇夫人。
　　第三真人星，玉皇主仙華晨君。天機星，此真人魄精也，對真人東南門，元皇夫人。
　　第四玄冥星，玉皇玄上飛蓋晨君。天權星，此玄冥魄精也，對玄冥東門，華皇夫人。
　　第五丹元星，玉皇金魁七晨君。玉衡星，此丹元魄靈也，對丹元東北門，中皇夫人。
　　第六北極星，玉皇北晨飛華君。闓陽星，此北極魄靈也，對北極北門，晨華元皇夫人。
　　第七天關星，玉皇總靈九元北蓋晨君。瑤光星，此天關魂精大明也，天關南門，下對北極，靈皇夫人。
　　第八輔星，玉皇帝尊九晨君。洞明星，此輔星魂精陽明也，對輔星西門，在天關上，帝皇夫人。
　　第九弼星，玉皇帝真元晨君。隱元星，此弼星之魄明空靈也，對弼星東南門，上皇夫人。
　　右九皇、九夫人，應感寄星，因光示妙，引末歸源。萬品多端，不離乎九，是故次第陰陽相對。
　　欲存神佩圖，供養禮拜，思想見真，以求所願，可精素半幅，令廣一尺，長一尺二寸，以輕青為本星，以輕黑為魂魄，皇君夫人服色吐氣，依如題注。師相傳所佩圖文，悉不得題，准前號後錄，書之如法：
　　某圖號年太歲某月朔日時，某州郡縣鄉里，男女官姓名，年若干，歲字某月日生，納音某帝子支，屬某嶽某星，於某州郡鄉里山林館舍，從師男女真人先生姓名，受九皇隱諱，長生不死之訣，九府靈官防衛某身，却邪納正，同會玉帝之前，不得有違，如太玄都律令。
　　陽明太尉府九百二十品九億萬諸靈官、飛龍騎吏、綉衣使者、玉童玉女，九九億億萬人。
　　陰精上宰府五百五十品九億萬諸靈官、飛龍騎吏、綉衣使者、玉童玉女，九九億億萬人。
　　真人司命府七百七十品九億萬諸靈官、飛龍騎吏、綉衣使者、玉童玉女，九九億億萬人。
　　玄冥游擊府八百品九億萬諸靈官、飛龍騎吏、綉衣使者、玉童玉女九九億億萬人。
　　丹元斗君府七百二十品九億萬諸靈官、飛龍騎吏、綉衣使者、玉童玉女九九億億萬人。
　　北極太常府七百七十品九億萬諸靈官、飛龍騎吏、綉衣使者、玉童玉女，九九億億萬人。
　　天關上帝府九百品九億萬諸靈官、飛龍騎吏、綉衣使者、玉童玉女，九九億億萬人。
　　輔天尊玉帝府九百品九億萬諸靈官、飛龍騎吏、綉衣使者、玉童玉女，九九億億萬人。
　　弼太帝真卿府九百九十品九億萬諸靈官、飛龍騎吏、綉衣使者、玉童玉女，九九億億萬人。
　　符並朱書。
　　一陽明星，天之太尉，司正主非，上總九天上真，中監五嶽飛仙，下領後學真人，天地神靈功過輕重。圍九百二十里，有青城玉樓據斗真人，姓上靈，諱搖天槌，九晨玉冠，青羽飛裳，執斗玄圖，坐樓中。知內諱者，玉晨下映，飛行太空。
　　二陰精星，天之上宰，主祿位，上總天宿，下領萬靈，及學仙之人。圍五百五十里，有五色玉樓舉魁真人，號北上神君，姓育嬰，諱激明光，玄精玉冠，玄羽飛裳，執五色羽節。
　　三真人星，天之司空，主神仙，上總九天高真，中監五嶽靈仙，下領學道之人。圍七百七十里，有黃臺玉樓履斗真人，號主仙華神君，姓歸，諱處衆踖，飛晨寶冠，青羽飛裳，執斗中青籙。
　　四玄冥星，天之游擊，主伐逆，上總九天鬼神，中領北帝三官，下監萬兆。圍八百里，有朱臺玉樓步中斗真人，號玄上飛蓋晨君，姓冥樞，諱搖天柱，三華寶晨冠，丹錦飛裳，執命靈之節。
　　五丹元星，天之斗君，主祿命籍，上總九天諸籙，中統鬼神簿目，下領學真兆真命籍，諸天諸地，莫不總統。圍七百二十里，有素臺金樓躡紀真人，號金魁七晨君，姓上開，諱變五道，七寶飛天冠，白錦飛裙，執青玄籙籍。
　　六北極星，天之太常，主昇進，上總九天上真，中統五嶽飛仙，下領學者階級。圍七百七十里，有玄臺玉樓步綱真人，號北晨飛華君，姓明靈，諱昌上元，飛精華冠，紫錦飛裳，執斗玉策。
　　七天關星，天之上帝，主天地機運，四時長短，否泰劫會。圍九百里，有九層玉樓乘龍真人，號總靈九元北蓋晨君，姓玄樞，諱開天徒，九元冠，九色錦裳，執暉神之策。
　　八輔星，天尊玉帝之星，日常陽也，主飛仙，上總九天，下領九地，五嶽四瀆神仙之官。圍九百九十里，有紫氣玉樓遊行三命真人，號帝尊九晨君，姓精常，諱空上開正延，飛精玉冠，九色鳳衣，執火鈴。
　　九弼星，太帝真人星，日空隱也，主變化無方。圍九百九十里，有玉臺紫綰徘徊三陽真人，號帝真元晨君，姓幽空，諱冥陽暉幽寥，飛天玉冠，九龍衣，執帝章。
　　一天樞星元斗宮中魁精玄上真皇夫人，姓明通，諱嬰育，真名 ，飛靈華頹之髻，紫黃青三色裙，帶九鈴綬，口恆吐青炁，光注陽明星。
　　二天璇星玄魁官中靈精上玄皇夫人，姓玄鏡，諱欝勃光，真名 ，飛錦羅裙鳳文錦帔，帶靈飛紫綬，口恒吐黑炁，光注陰精星。
　　三天機星上精宮中靈妃元皇夫人，姓常明，諱化雲，真名 ，戴晨嬰寶冠，飛靈明光錦，帶六山飛晨綬，口恒吐黃炁，光注真人星。
　　四天權星綱極宮中上靈神妃華皇夫人，姓開生，諱運明，真名 ，七稱玉冠，緋羅鳳文，〔帶〕#2金真玉光，口恒吐赤炁，光注玄冥星。
　　五玉衡星靈關宮中北上金蓋中皇夫人，姓元方，諱神武，真名 ，紫晨飛華冠#3，九色，帶神虎玉文，口恒吐白炁，光注丹元星。 
　　六闓陽星紫極宮中安上晨華元皇夫人，姓玉元，諱華根，真名 ，玉晨進賢冠，飛青，帶流金火鈴，口恒吐綠炁，光注北極星。
　　七瑤光星運天官中玉華靈皇夫人，姓慶元，諱終會，真名 ，飛華雲頹髻，七色夜光雲錦裙#4九色錦帔，帶天威靈玉策，口恒吐赤炁，光注天關星。
　　八洞明星真空宮中太明皇夫人，姓幽昇，諱元韻，真名 ，頹〔雲〕#5髻，飛羅雲，帶九光綬，口怛吐青炁，光注輔星。
　　九隱元星常寶宮中空玄變靈上皇夫人，姓冥通，諱萬光，真名 ，七稱玉冠，青文錦裙，帶九光夜燭，口恒吐黑炁，光注弼星。
　　一訴彼之非，明此之是，遏他之惡，申己之善，自責而不怨人，通理而各祈祐，除罪延福，告請天之太尉第一玉皇君。
　　二陰陽學官，干祿求位，告請天之上宰第二玉皇君。
　　三學道期仙，通神達聖，告請天之司空第三玉皇君。
　　四制服人鬼惡逆，誅伐幽顯凶邪，告請天之游擊第四玉皇君。
　　五立功建德，益筭延年，告請天之斗君第五玉皇君。
　　六屈滯疾厄，乞申希免，告請天之太常第六玉皇君。
　　七天地否激，炁候不調，告請天之上帝第七玉皇君。
　　八禳卻衆灾，飛上履下，告請天之玉帝第八玉皇君。
　　九變化無方，應救一切，告請太帝第九玉皇君。
　　右九皇君、九夫人內姓隱諱，知之延壽七千年。常夕夕觀之，想見皇君、夫人形相威光，憶其姓諱，諦存心，得見第八、第九二星，延壽無窮。九皇、九夫人，是九氣之魂精，九天之魄靈，九星之妙象，九化之威神。男女學道，佩帶醮之，出入行來，坐臥思真，憂喜疾厄，救疾扶衰，修身濟物，恆存識之，灾消禍散，厚福通神。有急之日，竹素依法朱筆書符，向北再拜，井花水服之。起一周九更始，一兩三憂除疾愈，便可止息。無他咒言，唯存九諱。勤立善功，九年不懈#6，必獲神通。玉皇要旨，慎勿妄宣，密而修之，位為真人元君，交遊上聖三清元始真人。受之裂素立圖，啟告而傳，祕諱心存，則成仙也。
　　凡受河圖，先請九皇內諱，對齋九日、七日、三日、一日，隨時施行，投辭啟告，三日限竟，山館壇堂，唯清閑靜，乃奏表如左：
　　太上某洞法師某嶽先生九宮真人臣某等，稽首再拜，上言
　　太上無極大道、無上無為至真天尊、高上萬真玉晨道君、扶桑大帝暘谷神王、諸天帝皇、後聖九玄帝君金闕玉陛下，上相青童太極真人、玄中大法師，三界內外一切明靈，臣無始之劫，輪轉善緣，得以凡庸，叨聞妙法，參受秘要，銘荷唯深，良因幸會，遊涉諸方，某年某月某日某時，於某州郡縣鄉里中，從男女師名，受河圖寶文上清隱諱，佩帶修行。蒙見今日法禁嚴密，不得妄傳，復索種人，又不得閉。今有某州郡縣鄉里，或今居某，男女道士姓名，於某州郡縣鄉里山林館，投辭求受，至誠慊款，足充賢明。但臣以寓蔽，神智未通，知人常難，實敢保秘，謹依科法，清嚴傳真，啟告靈祕，委玄監察。伏願
　　太上大道無極天尊，遍勒三界一切神明，降應感之靈，獎建善之志，付授之後，改往修來，神真擁護，邪魔敢干，良人相遇，凶醜歸降，使情開意悟，動靜合真。某弟子名也，約當專心返源，不敢隨逐流沫，苦行遵承，首捨衆舋，拯拔眷屬，造立新功，誓不謀圖榮欲，姦宄肆心，當杜塞劫賊之緣，防遏恣縱之路，不殺不淫，不妄不竊，不驕不暴，守一存三，行五體七，備九寶十，精遣妬之垢，洗陰虐之塵，不抑絕賢良，不背伐師道，不駡辱一切，泄露要言，不冒戶哀慟，不協女叨真，不酣歌亂正，不嗊嗃欺人，不鬼黠輕物，不恃高凌卑，不盜略經書，不改易圖誥，不奔毀聖文，不自作一法，不迷惑忘歸，不疑誤萬姓，先有斯罪，悉乞原除，自今已後，不敢又犯。仰希高聖大神，玉晨大帝，玄中法師，同垂鑒映，勅十方善神，三界官屬，隨順緣次，防護降矜，大慈含弘，善成善貸，蕩濁以清，濟愚以智，保使危者獲安，斷者更續。令某才識英拔，免度衆灾，壽命延長，與真合德，億曾萬祖，超升福堂，表裹親疏，一切同泰，行化立功，觸地無礙，智照畢周，常存無極，子孫繁昌，智惠殊特，天爵人位，長久安全，道業廣被，幽顯荷恩。蒙如所請，銘鏤玄慈，干瀆罔極，觸忤威靈，俯仰慚惶，進退忓慄，憑估與善之澤，荑榮已枯之姿，方勤潔己之威，敬俟妙門之應，罄瀝丹志，恭驗神效。臣與某或等，同淪身心，俱期至極，不負所陳。恩惟
　　太上至真天尊，高上萬真玉晨道君，分別垂哀。臣愚謹因九皇靈官、飛龍騎吏、繡衣使者，操臣為男女道士姓名，拜授河圖寶文上清隱諱，朱表一通，上詣無上三天九皇玉帝三元曹，伏須告報。臣某誠惶誠恐，頓首頓首，再拜以聞
　　臣姓某，屬某州郡縣，今屬某郡縣。
　　太上元極大道、元上元為至真天尊、高上萬真玉晨道君、扶桑大帝暘谷神王、諸天帝皇、後聖九玄帝君金關玉陛下。
　　太歲某月某日時，於某州郡縣鄉里山林館。
　　凡表體以黃素，長一尺，廣二尺四五寸，計事狀取容，人多加之。前空一行，次行作太字在分上，次上字在分下，下以次計一寸三字，朱分書闌頭，各出五分，以朱郭周，闌中九寸二十七字為則。前再拜下，長短悉空之。次行去上一字作言，下空之。次行歷分書空上行極分，闌內勿差降也。後以闌後空三行，題臣某姓名，後三行記太歲姓，中央一行細書太上至陛下四十五字，三分題記，上三寸書太上，三寸空之，下三寸後行題太歲，後分减三行，其中言太上尊位，皆懸一字。若逼行下三寸以還，皆上行三寸，以外懸書如法。自名勿露，重名勿分，勿令尊位極下下有餘字，乃為通耳。若拜下以聞有餘，長短悉空之，勿拭汰，勿佳儳，誤得洗治。三字之外，並都易去，依爭經法，更新潔分明書也。
　　讀表畢，乃筆鎮上操復如法，唯未復爐。仍讀籙前鞠，令次受後諸官。每一官，師云度，弟子伏稱名受，受竟，起再拜，亦可九拜。畢，拜伏，師咒勅諱符曰：
　　玉皇九君，夫人九神，却邪輔正，鍊偽成真，憂病廓散，功業日新，保某得道，長為上賓。
　　畢，卷授與弟子，男左手，女右手，取繞腰後，度三過，插懷中。又拜，九叩摶，都畢。師起，上香，復爐出。出後設醮，亦可前後擇王相之辰，依按如左。
　　上清河圖內玄經卷上
　　#1此句前疑有缺題及缺文。
　　#2『帶』字據前後文補。
　　#3『冠』字原本誤作『符』。
　　#4『裙』字原本誤作『晨』。
　　#5『雲』字據《上清河圖寶錄》補。
　　#6『懈』字原本誤作『解』。
　　上清河圖內玄經卷下
　　香燈謝文四
　　安九燈，七燈然油，二燈然香，普列北方。某燈南施一席，設九槃棗，九片脯安棗上，九處鹽著槃後，九柸酒置槃前。某又別施一席，向燈安香按，某長跪，九上香，仍臨目存見九星神在天上。畢，叩齒九通起。某稱三寶弟子臣姓名，今謹奉請：
　　輔星帝席宮紫炁玉樓帝尊九晨皇君、皇夫人高皇左夫人；
　　弼星上尊官玉樓紫館帝真元晨皇君、皇夫人高皇右夫人；
　　貪狼子生陽明太上宮青城玉樓九晨皇君、皇夫人逃元內妃；
　　巨門丑亥陰精中元宮五色玉樓北晨皇君、皇夫人化形內嬪；
　　祿存寅戌真人真元宮黃臺玉樓主仙華晨皇君、皇夫人上元母；
　　文曲卯酉玄冥紐幽宮朱臺玉樓玄上飛蓋晨皇君、皇夫人由元內妃；
　　廉貞辰申丹元岡神宮素臺金玉樓金魁七晨皇君、皇夫人斗中大女；
　　武曲己未北但紀明宮玄臺玉樓北辰飛華皇君、皇夫人斗中中女；
　　破軍午生天關關會宮九層玉樓總靈九元北蓋皇君、皇夫人斗中少女。
　　謹請七靈大神，九精帝晨，四尊紆鑒，垂愍至心，賜降雲駕，動聖光儀。與中和君、萬福君、延壽君、好生君、明筭君、保錄君、定命君、賞善君、應願君，從神童玉女、直符直事真官、正神將軍騎吏，一切官屬，俱降此某里中露壇墠之上，察某翹仰之情，歆某貧微之禮。臣某與某道義相延，終始有因，情同骨血，齊心投地。某歸命九皇高尊，七聖大靈，大道至真，諸君丈人。臣某誠惶誠恐，稽首再拜。
　　更上酒酌柸，令得三拈三上酒，合得九拈，成九獻橙畢。稱三寶弟子臣某，上啟七靈大神，九精帝晨，明靈高尊，道德諸君，一切正神。某今謹有同義，某州郡縣鄉里姓名，即日操墨辭，謹讀如列。某伏願一切神明，鑒映辭言，並某今設微禮，謹操本命繒綵如干尺，某詣所屬第如干皇君、夫人隨人命所屬次第玉机前，乞拔贖某應絕之命，請更造之恩。伏願某皇君、夫人，咸共哀某丹唱心，饗某今設此微禮，共垂證盟。仰希衆靈囑勸所屬某皇君、夫人，特賜以慈恩，降以應感，使某永免戹疾，無復死病之憂，得脫於非橫之禍，衆灾消弭，所向諧心，觸願如志，丹誠慊款，因臣以聞。臣以愚庸，謬參真教，志揚玄風，救護一切，先人後己，不敢有懈。今不胜虔心懃款，謹為冒昧上陳。但人生運動，實自多□，良由愚闇，任用乖真，致使迷塗失正。伏尋理在有境，不得無心，心之所務，唯當去闇就明，明須瑩發，由乎聖神，玄獎既應，聖許祀謝，神許開矜，開矜由於誠款，祀謝關於洗心，心盡則應首悔無量之罪，誠款則宜敬獻祭饌之儀，儀整則神祐必至，罪釋則善願必諧。仰緣斯理，敢布丹心。夫郊天祀地，望祭山川，前聖垂之於外謨，後睿尊之以成德，至於請五老而祈太一，招八靈而致六神，玄真既著之於內科，明誥繼之以弘道，品位有序，妙在無邪。是以奉修稱意，隨時進獻，貴不厭豐，賤不拘儉。故碧帛驎鳳，玉醴瓊漿，乃高通者之所辦，非卑窘者之所參。若乃鴻鷺之羞上帝，蘋藻之薦尊神威嚴，非微臣之所宜行，愚款之所表至。某今刷貧依法，供辦酒脯鹽豉等味，然燈照曜，以秉發皇靈，燒香騰啟，以仰期感應。是以濯浣身神，投命玄極，竭其歸仰之丹心，不願輕微之菲陋。伏願明靈大聖，至真尊神，特賜愍佑，副其翹勤。臣恐譴重功微，方罹殃考，性命難保，子孫難得，所向乖心。今仰憑玄真善成無弃，謹自整潔，洗濯身心，為某首捨衆釁。某從無始世界以來，經劫無數，或為男女人，至于今生轉輪未息。或嘗運性鄙蔽，立志猖狂，不信大道，不敬神明，為子不孝，為父不慈，為君不道，為臣不忠，為兄不友，為弟不和，為長不慎，為幼不恭，為師主不敬，為弟子不謹，為朋儔不義，為賓友不誠，為姑不篤，為婦不虔，為母不愛，為姨不敦，為舅氏不穆，為伯叔不仁，為娣姒不順，為妾媵不謙，為夫妻不睦，為嫡庶不平，為內不靜，為外不明，為上不軌，為下不清，為賤不遜，為貴不廉，為男不潔，為女不貞，不達義方，不了妙趣，芒昧玄宗，留連世務，塵路思著，俗海忘超，五情六慾，觸蕩精神，三毒七積，撓亂心志，業行不專，取捨非一，進退無恒，異端盈臆，道風既虧，世範又缺，身與年衰，釁隨日結，動不顧利，靜不修戒，深福大善，永不議作，巨禍洪惡，日夜競為。或有急之日暫存道，小寬之辰輒忘真，返逆無狀，縱橫肆心。或憑威乘勢，恃寵強梁，或毀道敗德，殺害君親，破壞經圖，攻伐師尊，誅傷同氣，殺戮友朋，酷虐萬類，輕誷百靈。或發泄冢墓，開他棺槨，刑尸罰鬼，驚骸動神，欺滅儕黨，痛感天人。或斬斫神主，焚燒社廟，陰懷謀逆，陽論順命，嫉妬勝己，讒謗忠貞，縱逞楚毒，抑絕賢明，捐交棄好，苦克邦鄉，譖善長惡，訕誚才良，慳貪益己，不願施人，割奪四輩，唯潤一身，食啖百姓，受取萬端，得無厭足，侵略人神。或藉貴怙富，凌賤孤貧，或略人所愛，離隔六親，分絕骨肉，斷遏四鄰。或蒸通九屬，淫犯萬殊，恣溢失度，謟忌無拘，強相咒咀，妄加善人，叫喚罵詈，牽引鬼神，指斥日月，告訴星辰。或勸人作惡，不教童蒙，闇任縱橫，觀人成敗。或好色躭酒，麗飾自翫，胸心顛倒，粗惡險暴，歌哭無常，舉止不覺，掊擊東西，翻覆南北。或手肆凶逆，或俠他行虐，或妄觸人神，叨忤清凈，慠突明靈，評論經教，誹誚正法，違負信約，欺誘嬌詐，妖媚諛佞。或嗔恚忿恨，殘剋自高，唝嗃並勢，貪婪日結。或戲謔勝負，岡蔑尪微，誑惑朝野，嘲調閨幃。或外偽剛直，內懷曲刃，干知是非，以退為進，強占星宿，卜相自衒，妄期禍福，表裏無信，面譽背毀，巧言令色，誤脫家邦，破亂宗國。或不敬明德，不納忠言，陰嫉高勝，潜害英能。或假託神鬼，詐稱天靈，竊予妄言，妖惑百姓，扇動天地，駭怛神明。或斷截人路，逼迮母子，閉塞人善良，抑絕人休美。或積藥思人病，蓄棺願老死，訾人學方，自譽己業，虛造生空，妄作一法，不達權化，謬懷疑貳。或因公行私，迷誤後世，好樂臭腥，忌要芳凈。或馳騁田獵，呵駡風雨，姦盜劫賊，刺射天地。陰罪陰過，陽罪陽過，死罪死過，幽顯遍知，反理違經，犯律破戒，上負三光四時五行，下忤萬象九宮六甲，中觸里域神祇，冢宅精靈，先亡魂爽，井竈門庭，出入戶路，履歷莊衢，經涉失祀，所在違和，處處犯禁，種種成□。或知而故為，或謬誤不覺，或被迫從人，或身心自搆，或忍而無悔，或悔而未謝，或謝而又犯，未能長革，或久謫釁探，未能永悛，或日積月深，無限無量，不可具陳，或中表相牽，內外相染，男女大小，一切眷屬，後世今生，俱有罪過，更相延誤。或同謀共作，或尊上使為，或懸相要擬，傍生罪根，因緣在彼，自不覺知。或操不堅，被試不過，神鬼遘怨，師徒連禍，先仇宿對，方未解釋，後晚結咎，稍復滋繁。或嘗為奴婢，役使胡夷蠻貊，戎狄氏羌，魚烏蟲獸，魔邪精魅，窮麄極醜，更相食噉，讎報未終。所陳條目，略而未盡，迴環歷劫，不可憶知，犯與不犯，不自分別，各在兩宮七十四部，事簡三元百二十曹，結咎既深，考在不測，將慮一日一奄同塵壤，小事云處世規圖，懼不如心。某今投命九皇大聖尊神，仰憑至德，特乞降祐，賜垂慈恩，令五嶽使者，即頒下所由，隨源料理，罪文咎結，一切解除，以宥其謫，斷絕惡根，積釁累愆，悉蒙洗蕩，輔導信心，開通善路，正氣流滋，貴神保護。某已往之釁都洗，即今之愆悉除，當來之尤不生，從善之志日進，上學之願無退，修經習戒，以今為始。三界五帝六甲九宮玄洲靈洞主土真官，无量仙聖一切善神，賜納臣言，同記今請，矜某首洗之丹心，愍某自新之慊志，採臣勸善之誓言，副臣歸仰之丹誠，令都天監司過君，延生之局增福之司，咸共削某黑簿，注名青文，令衆灾度脫，壽命延長，長保福慶，合門興隆，凶妖消散，善願咸從，夢想真正，冢宅安寧，止殃滅注，內外同休，以顯玄神明信之驗，以酬某元元之心。隨意續言，每在省約。
　　某又一上酒畢，各三過止。
　　臣某重啟九皇尊神，七聖明靈，一切正神，臣以芻陋，生長流俗，不閑妙法，恐所施失儀，言辭饕餮，觸忤威靈，進止違典，舉事□深，懼不能相濟，還嬰咎責。特願明靈曲垂照愍，哀矜不及，獎成善心，不加譴罰，宿釁蒙原，臣所願皆得諧心。欲有願樂，隨意言之。某荷恩之日，並依科重獻誠禮，一如今夕。某伏願明靈大神，一切真官，同垂慈恩，共賜開導，與善相因，神靈獎悅，所啟所願，即蒙御聞，今夜所請，必遂如心，則仰荷明神更造之恩。今乞洪澤浹潤某身，請以餘杯，賜某飲進，令神炁降洽，善願克諧。
　　取此人命所屬酒一杯，與飲之。
　　臣上啟九皇大神，明靈高尊，道德諸君，一切善神，向有某甲為某事云，臣與道義，因緣冒昧干請，仰屈威靈臨鑒已久，不敢稽淹神駕，願各還本官，安神復御，垂神流恩，以景福祚延長，約勅所在土地真官，宅舍善吏，堂宇僚局，明各榮衛某身及臣，使積罪永除，福名更始，令所請如啟，所願必遂，不孤至向，須後有請，仰希重降。臣某誠惶誠恐，稽首再拜。
　　送神，依次拜送。
　　拜送神，亦可都再拜而已，仍伏叩頭，乞昇車之恩，必副元元之情，欲有所言，隨人意密道畢，起復爐。若度事後即醮，未可復爐，仍設醮，醮竟，復爐也。醮畢，取第一杯酒少許灌地，不必令盡。若欲以治病，病人所屬星杯，可取與飲之。無病戹者，悉出外，賦作禮敬進之。勿及異人疑怪，彼此得罪。其所識，悉篤信無嫌者，皆得分之。若度事之後，別時設醮，或自為、為人乞願請恩，並存神竟，扣齒發爐。若入壇堂，漱咒如法。凡學士功輕，未能得道傳授靈文，更相開度，建德立功，良時吉日祈請玄恩，同先謝過。生由九炁，成由九天，學由九業，品極九階，仙真及聖，各有經法，習之未周，不能免咎，有所云為皆悔罪為端，然後恩祐不求自至。求福以著入微，故先陽明至輔弼，除罪以微至著，故先輔弼以至陽明。謝文貴賦，前辭消息，受事請恩，依源廷詔，唯首謝正同，迎送不異。危急修之，可略謝耳。
　　觀星要法
　　凡受九皇諱後，良夜請天，恒諦觀北斗，存識次第內外姓名，思見神降，與己語言。次覓輔弼，令得見形，精心注仰，久自覩之。
　　觀星唯密，勿令他知，或有問者，餘言答之，不得泄露，通其所視，見與不見，皆莫出言，心之與眼相知而已。觀星之時，洗凈身炁，垢則沐浴，穢則易衣。衣服芬馨，內外凈潔，燒香所止，存啟玄靈，熟看經圖，分明憶識，然後出視，勿忽遑高言，又勿多人，同志可三耳。同志才非，亦勿與共，各處為之，勿相訪問。有事勞倦，醉飽交接，調和未平，皆勿仰觀。又醮祭謝過，禮拜乞恩，積久無徵，由於不觀。觀雖未見，誠至心感，稍稍懃之，永不懈退，必獲了然，見則神降，醮禮即驗，兼濟無窮。不能精心習學仰觀，魔來壞人，凶怪相動，醮禮空費，勞而罪臻。有志之人，明相警戒。九星所攝，各有分野，占候吉凶，往來出入住止，求須營理，道俗皆當精察，以定所宜，可否去就，迴敗為成，尋賢得賢，訪聖得聖，所作利貞，長保元吉矣。
　　事九皇王君，晝夜行卧坐息，飲食交接云為，恒思見之，俯仰屈伸，念念不忘，九年神降，受長生之訣也。
　　天中心號北辰，有五星。第一大星，名天樞，為母，第二天子，第三太子，第四次子，第五名北極，天一所生。太一所居止在紫宮。紫宮東八星，西七星，列為藩臣，中央紫微宮，太一常舍，為五官二十八宿，金木水火土屬五星，五星五屬，北斗屬太一，太一為極，位居最尊。北斗九星宿衛太一，占其吉凶善惡，訣如左。北極空洞正天之中，北極在此空之南，此空之在北極之北，故曰北辰，衆星共之。
　　第一為魁頭，名天樞天，一名正星，字貪狼，位御史中丞，為天為日，主陽德，天子象，以壁室奎婁為徐州，主五子，歲星。
　　第二地璇，一名法星，字巨門，位大司馬，為地為月，主陰刑，女主象，以胃昴畢貲為梁州，後分為益州，主五亥，太皇星。
　　第三人璣，一名命星，字祿存，位少府，為人道，主禍，以參井鬼柳為冀州，主五戌，熒惑星。
　　第四物權，一名伐星，字文曲，位司徒光祿，為四時，主伐無道，以七星張翼軫為荊州，主五卯，辰星。
　　第五玉衡，一名殺星，字廉貞，位大鴻臚，為殺有罪，以角亢氏房為兖州，主五辰，鎮星。
　　第六闓陽，一名危星，字武曲，位廷尉，為食穀，以心尾箕為揚州，主五色，歲星。
　　第七瑤光，一名部星，字破軍，位執金吾，為兵，以斗牛女虛危為豫州，主五午，白星。
　　第八為外輔，在北斗第六星下，相去一寸許。
　　第九為內輔，一星在北斗第三星上，不可得見，見之長成神聖也。
　　占八星，審同里，其位有灾，其境有害，皆宜避之。小則厭禳，修功德，立禮醮來恩，密而勿言，禍消福集矣。功德者，萬善也。萬行萬名，大要唯九：
　　一者不殺，二者不淫，三者不妄，四者不盜，五者不邪，六者不恚，七者不嫉，八者不慢，九者不滯。此為九德，得道者也。
　　一者放生救死，二者賞貞勸潔，三者獻忠效信，四者布施除貪，五者節酒守正，六者和釋諫諍，七者禁姦止妬，八者敬愛尊卑，九者通憂解患。此為九功，公無私也。功行乎外，德定乎內，內立外修，神必密降子。高才勤行，閉口自驗，心傳同志，非人勿泄，觀見異同，心疏億之。此方前後驗否可知，無功行者，見之不明，或為邪精化亂其眼，見似而非，言凶反吉，吉更成凶，與書乖越，宜省過內首，然後復觀也。
　　一太上宮中帝君變隱逃元內妃，姓延明，諱太一法坦，字幸正扶，真名 ，衣黃錦帔丹青飛裙，頹雲髻。後八髻同。
　　二中元宮中帝君保胎化形內嬪，姓開關，諱太一三來瓫，字羅朱嬰，真名 ，衣青錦帔綠羽飛裙。
　　三真元宮中帝君六遁七隱上元聖母，姓溟濛，諱太一靈夷，字沖雙兆，真名 ，衣青錦帔繡羽華裙。
　　四紐幽宮中帝君匿景藏光中元內妃，姓開耀，諱太一七烈，字橫單盤，真名 ，衣紫錦帔黃華羽裙。
　　五綱神宮中帝君變體易景斗中大女，姓玄路，諱太一欝書，字疇丘蘭，真名 ，衣朱錦帔紫青飛裙。
　　六紀明宮中帝君隱迹散景斗中中女，姓棐廉，諱太一炁精，字抱定陵，真名 ，衣朱錦帔青繡飛裙。
　　七關會宮中帝君分景萬形斗中少女，姓翁重，諱太一郁默，字天凡婌，真名 ，衣丹錦帔青華羽裙。
　　八帝席宮中帝君化日月水火斗中高皇左夫人，姓常明，諱太一石啟珠，字絡茂華，真名 ，衣紫錦帔繡羽飛丹裙。
　　九上尊官中帝君化金石山河斗中高皇右夫人，姓空黃，諱太一愛修，字雲育玄，真名 ，衣綠錦帔翠羽華裙。
　　右九帝君九星斗中宮隱妃九陰名字。若祝說之時，但說位號名字耳，勿道著衣帔及頭結下也。子能知帝君九陰者，升晨上天，位為上清真人。兆在世終身不受哭己灾殃，太陰之神衛從，萬靈之精拜謁，分形散變，混合天地。此太陰九妃者，乃帝君之陰官神也。兆行道解結，奉符上籍，安魂制魄，化生體神道炁，延精以求長生，而不知帝妃之名字，行九陰以混合者，亦萬不得仙也。兩眉間卻入一寸為明堂，明堂正方一寸，帝君太陰九妃常居其中。恒以月之偶日，齋用生炁時，燒香入別室，坐卧任意，暝目良久，存帝君安坐在太極紫房中，又存太一五神在六合中，又存北斗九星在心中，又存太陰九妃在明堂中，又存太微童子干景精對立帝君前，童子左手把五符，右手把五籍，又存兆之形立童子後，又存太陰九妃從明堂中，上入太極紫房中，以次橫列立兆後，又存太一五神從六合中，上入太極紫房中，以次橫列，立太陰九妃後。都畢，於是帝君衆神倏欻一合大變，共為一人，一人如嬰兒始生之狀，名曰無常童子，字變化，左手把九星，頭戴日，口銜月，童子以日月九星之光，映燻兆一身，內外洞徹，自覺兆一身通赤，如火之炎，無復表裹，表裹皆炯炯然也。此為帝君太一九陰混合變化萬形也。良久畢，叩齒二十四通，咽液九過，乃微祝曰：
　　洞天神光，回曜紫清，玄陰九晨，  隱淪絕冥，斗中夫人，三女散形，
　　神妃內化，萬物立成，電光雷激，  雲霧流鈴，九變十化，生丹起青，
　　太一九女，合化混停，無常縱遁，  淪虛綰冥，錦帔華袂，紫羽飛裙，
　　左佩隱符，右帶虎文，銜火戴斗，  手把絕幡，傍麾八風，四掣景雲，
　　逍遙天綱，化蕩七元，蔽伏山河，  巔回五辰，日有塞暉，列宿失真，
　　分形作百，化軀入千，在火為火，  入林為林，居水為水，入山為山，
　　所求忽至，所召已前，倏欻適心，  盻目立臻，千種萬物，隨心所言，
　　帝君在形，太上玉晨，元英同景，  四文白元，永生天地，保養我身，
　　口有所道，隨意化遷，玉童奉侍，  玉華執巾，神妃獻香，四真同軒，
　　事事物物，皆如我言。
　　上清河圖內玄經竟