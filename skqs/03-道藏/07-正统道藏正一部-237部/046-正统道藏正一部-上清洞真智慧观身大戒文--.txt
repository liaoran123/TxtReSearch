上清洞真智慧觀身大戒文
　　經名：上清洞真智忽觀身大戒文。撰人不詳，約出於東晉南期。係早期上清派重要戒律。一卷。底本出處：《正統道藏》正一部。又見《无上秘要》卷四五。
　　上清洞真智慧觀身大戒文
　　《智慧觀身大戒》，流景散漫，暎煥太虛，積三十餘劫。其文乃是元始天王受之太上高聖道君，於是相與登洞真之堂，說而誦之，以傳太微天帝，及太極高仙天王，口口而已，不書於文。太微天帝受戒時頌：
　　智慧起本无，朗朗超十方。
　　結空峙玄霄，諸天抱流芳。
　　其妙難思議，虛感真實通。
　　有有无不有，无无无不容。
　　智慧常觀身，學道之所先。
　　眇眇任玄肆，自然錄我神。
　　天尊常擁護，魔王為保言。
　　晃晃金剛軀，超超太上前。
　　智慧生戒根，真道戒為主。
　　三寶由是興，高聖所崇受。
　　汎此不死舟，倏欻濟大有。
　　當此說戒時，諸天來稽首。
　　道學不得殺生暨蠕動之蟲。
　　道學不得教人殺生暨蠕動之蟲。
　　道學不得飲酒。
　　道學不得教人飲酒。
　　道學不得綺語兩舌不信。
　　道學不得教人綺語兩舌不信。
　　道學不得淫犯百姓婦女。
　　道學不得教人淫犯百姓婦女。
　　道學不得竊盜人物。
　　道學不得教人竊盜人物。
　　道學不得嫉賢妬能。
　　道學不得教人嫉賢妬能。
　　道學不得背師恩愛。
　　道學不得教人背師恩愛。
　　道學不得不忠其上。
　　道學不得教人不忠其上。
　　道學不得罔其下。
　　道學不得教人罔其下。
　　道學不得欺誑同學未解之人。
　　道學不得教人欺誑同學未解之人。
　　道學不得輕慢弟子。
　　道學不得教人輕慢弟子。
　　道學不得口善心懷陰惡。
　　道學不得教人口善心懷陰惡。
　　道學不得說人過惡。
　　道學不得教人說人過惡。
　　道學不得重積七寶不散施四輩。
　　道學不得教人重積七寶不散施四輩。
　　道學不得樂人錢財雜物為己重擔。
　　道學不得教人樂人錢財雜物為己重擔。
　　道學不得畜刀仗兵器。
　　道學不得教人畜刀仗兵器。
　　道學不得養六畜。
　　道學不得教人養六畜。
　　道學不得金銀器食飲死厚葬骸骨。
　　道學不得教人金銀器食飲死厚葬骸骨。
　　道學不得貪樂榮祿。
　　道學不得教人貪樂榮祿。
　　道學不得燒敗世間寸寸之物。
　　道學不得教人燒敗世間寸寸之物。
　　道學不得以世間堪食之物投水火中。
　　道學不得教人以世間堪食之物投水火中。
　　道學不得貪世滋味。
　　道學不得教人貪世滋味。
　　道學不得貪食五辛。
　　道學不得教人貪食五辛。
　　道學不得為草書。
　　道學不得教人為草書。
　　道學不得以麤物易人好物。
　　道學不得教人以麤物易人好物。
　　道學不得知預軍國事物。
　　道學不得教人知預軍國事物。
　　道學不得設權變謀。．
　　道學不得教人設權變謀。
　　道學不得无故見天子王侯。
　　道學不得教人无故見天子王侯。
　　道學不得干知天時指論星宿。
　　道學不得教人干知天時指論星宿。
　　道學不得以火燒田野山林。
　　道學不得教人以火燒田野山林。
　　道學不得无故摘衆草之花。
　　道學不得教人元故摘衆草之花。
　　道學不得親近惡人。
　　道學不得教人親近惡人。
　　道學不得无故伐樹木。
　　道學不得教人无故伐樹木。
　　道學不得人中多語叅預流俗。
　　道學不得教人人中多語叅預流俗。
　　道學不得人中獨食。
　　道學不得教人人中獨食。
　　道學不得預世間婚姻事。
　　道學不得教人預世問婚姻事。
　　道學不得習世間妓樂。
　　道學不得教人習世間妓樂。
　　道學不得泄人陰惡私鄙。
　　道學不得教人泄人陰惡私鄙。
　　道學不得妄求窺人書疏。
　　道學不得教人妄求窺人書疏。
　　道學不得與女人獨語獨行。
　　道學不得與女人同行行必有宗。
　　道學不得與女人同座男女羣居。
　　道學不得與女人同食交錯衣物。
　　道學不得親教女人。
　　道學不得說人祖宗善惡。
　　道學不得面譽世人。
　　道學不得以毒藥投淵池江海中。
　　道學不得教人以毒藥投淵池江海中。
　　道學不得親宗族。
　　道學不得疏異姓。
　　道學不得教人落子傷胎。
　　道學不得教人離別家室。
　　道學不得因恨報怨。
　　道學不得淫愛弟子。
　　道學不得妄聚集人衆。
　　道學不得教人妄聚集人衆。
　　道學不得投書讚世人。
　　道學不得教人投書讚世人。
　　道學不得自貴。
　　道學不得教人自貴。
　　道學不得自驕。
　　道學不得教人自驕。
　　道學不得自是用性。
　　道學不得教人自是用性。
　　道學不得妄多忌諱。
　　道學不得教人妄多忌諱。
　　道學不得希望人物。
　　道學不得教人希望人物。
　　道學不得竭陂池。
　　道學不得教人竭陂池。
　　道學不得評論師友才思長短。
　　道學不得輕慢經書訾毀法言。
　　道學不得教人輕慢經書訾毀法言。
　　道學不得薄賤老病。
　　道學不得教人薄賤老病。
　　道學不得棄薄乞人。
　　道學不得教人棄薄乞人。
　　道學不得恃威勢以凌世間。
　　道學不得教人恃威勢以凌世間。
　　道學不得阿黨所親。
　　道學不得教人阿黨所親。
　　道學不得與父母別門異戶。
　　道學不得教人與父母別門異戶。
　　道學不得嗔恚弟子。
　　道學不得嗔責世人。
　　道學不得罵人為奴婢畜生。
　　道學不得墨奴婢面傷其四體。
　　道學不得快人過失。
　　道學不得教人快人過失。
　　道學不得斂告煩擾世間。
　　道學不得為世俗人作禮主。
　　道學不得為人圖山立宅。
　　道學不得占知世間吉凶。
　　道學不得教人占知世間吉凶。
　　道學不得去就背向。
　　道學不得教人去就背向。
　　道學不得與世人羣處。
　　道學不得元故見貴人。
　　道學不得乘車載馬。
　　道學不得奪人所欲。
　　道學不得馳騁流俗求競世間。
　　道學不得慶弔世間求悅衆人。
　　道學不得掩他人之功名為己德。
　　道學不得卧寢金寶雕牀。
　　道學不得與名人飲食好惡。
　　道學不得驚懼百姓妄說衰厄。
　　道學不得驚懼烏獸促以窮地。
　　道學不得妄驚怖老小。
　　道學不得輕凌官長有司。
　　道學不得預世間論議曲直。
　　道學不得施惠追騷。
　　道學不得遊遨无度。
　　道學不得妄登高樓。
　　道學不得籠飛烏走獸。
　　道學不得塞井及溝池。
　　道學不得快人家喪禍。
　　道學不得以棘橫人行道。
　　道學不得教人以棘橫人行道。
　　道學不得祠祀神祇。
　　道學不得教人祠祀神祇。
　　道學不得向神鬼禮拜。
　　道學不得教人向神鬼禮拜。
　　道學不得裸形三光妄呵風雨。
　　道學不得換舉人物不還債主。
　　道學不得折割人財。
　　道學不得勸人為惡事。
　　道學不得禁人為善事。
　　道學不得諸天齋戒而不齋戒念道。
　　道學不得違歲六齋月中不齋。
　　道學不得違經教科戒禁律。
　　道學不得為人作辭訴。
　　道學不得唱論人惡。
　　道學不得信人言以患世間。
　　道學不得笑人頑闇貧窮。
　　道學不得以意增减經戒。
　　道學不得傲慢三寶輕忽天人。
　　道學不得勸人謀反君長師父。
　　道學不得勸人不孝父母兄弟。
　　道學不得嬌稱自號為真人。
　　道學不得信用外道雜術邪見不真。
　　道學不得衣物盈餘。
　　道學不得強人道學。
　　道學不得无經託學欺詐人神。
　　右觀身戒，從第一戒至一百八十，上仙之道，名玉清智慧下元戒品。
　　道學不得望人禮敬。
　　道學不得竊寫人經戒。
　　道學不得榮飾衣褐。
　　道學不得身不潔淨上高座讀經。
　　道學與人同行當讓人以前。
　　道學與人同學夏執爨供養。
　　道學與人同學冬執瓶供水。
　　道學與人同食當食其麤及菜。
　　道學與人同食當食正己前。
　　道學與人同學當敬先勝己。
　　道學與人同學住當任人處分。
　　道學與人同學當念教不解。
　　道學與人同學當請問先進。
　　道學人施惡於己己受惡不得有怨。
　　道學不得懷怨患報於人。
　　道學與女人共語不得正視面容含笑相對。
　　道學與女人同渡水不得正眼看之。
　　道學失物不得疑似同學及衆人。
　　道學失物當委運自悔多罪。
　　道學多灾病當恭己自責念改往修來。
　　道學當忍人所不能忍。
　　道學當割人所不能割。
　　道學當衣人所不能衣。
　　道學當食人所不能食。
　　道學當學人所不能學。
　　道學當容人所不能容。
　　道學當受人所不能受。
　　道學當斷人所不能斷。
　　道學无經業精神浮散真想不通。
　　道學身不潔爭魂魄離人。
　　道學有心則天真高逝魔官不服。
　　道學有家則三毒不滅三真不居。
　　道學有身則衆欲不去精思无應。
　　道學有虛心靜寂寞與真對。
　　道學當安玄泉不使妄動生元。
　　道學當滅識藏見然後真人見。
　　右觀身戒，從第一至二百一十六，无上正真之道，名玉清智慧中元戒品。
　　道學當念菜食為常。
　　道學當念先度人後度己身。
　　道學當念居山林幽靜精思。
　　道學當念安貧讀經行道无倦。
　　道學當念燒衆名香流芳諸天徹魔境界。
　　道學當念在賢衆聽受妙旨。
　　道學當念請受三洞寶經勤身供養。
　　道學當念立功度人終劫不倦。
　　道學當念報師友本德終劫不怠。
　　道學當念國中清浄王化太平无有不道。
　　道學當念鄰國有道各守境界。
　　道學當念咒願百姓令常安全。
　　道學當念萬物為先不得道己。
　　道學當念遠鬼神不敬不慢。
　　道學當念遠邪術禁忌之道。
　　道學當念遠聲色歌舞之術。
　　道學當念遠卒效鬼神妖妄之人。
　　道學當念崇本守真。
　　道學當念口不違心心不負形。
　　道學當念无疑惑聖文損益科法。
　　道學當念无求无欲。
　　道學當念清白守貞。
　　道學當念心无異想唯空唯寂。
　　道學當念家家安寧咸无苦痛。
　　道學當念世間憂厄之人罪繫苦惱咸得消釋。
　　道學當念天子聖明弘道皇家日盛。
　　道學當念主相弘輔常保有道。
　　道學當念天地日月風雨霜雪以時。
　　道學當念父母養我因緣。
　　道學當念七祖父母咸昇天堂。
　　道學當念我師早得昇度。
　　道學當念我同學未測道源淵奧典章。
　　道學當念同志轉相教導令入正道。
　　道學當念不違其口所誦之文。
　　道學當念視人父母如己父母。
　　道學當念視人子過己子。
　　道學當念視人身過己身。
　　道學當念視人傷人痛過己身。
　　道學當念視人辱惡過其己身。
　　道學當念我宿命因緣根斷。
　　道學當念我胎根已絕不復世生同緣種親。
　　道學當念我生樹已枯神合太无无數之劫體道合真。
　　道學當念三塗路塞地獄長休。
　　道學當念中食養神棄諸肥滋。
　　道學當念慎太跋常存三宮真人子丹。
　　道學當念勸世和光不驕於俗。
　　道學當念持三寶經戒常誦不輟。
　　道學當念存雌一誦大洞經眇若對神。
　　道學當念登仙度世乘雲駕龍。
　　道學當念欲見師友同學之人。
　　道學當念見真人道士修行法事。
　　道學當念見聖王治世海外稽首乘風向化。
　　道學當念食天厨自然之膳无飢渴之想。
　　道學當念與天真共對澹然无為。
　　道學當念使仙童玉女。
　　道學當念東遊青林東華。
　　道學當念南遊太丹南華。
　　道學當念西遊安養西華。
　　道學當念北遊碧羅北華。
　　道學當念遊東北方救百姓男女授其勸戒度入東北之門使得入无為之場。
　　道學當念遊東南方救百姓男女授其勸戒度入東南之門令得與道為因。
　　道學當念遊西南方救百姓男女授其勸戒度入西南之門令得入无為之道。
　　道學當念遊西北方救百姓男女授其勸戒度入西北之門當得昇入至真之場。
　　道學當念遊遨留秦閬臺崑崙。
　　道學當念遊志齋堂講肄聖道敷釋淵賾。
　　道學當念遊上清金闕禮見真人太上。
　　道學當念遊玉清七寶宮禮三元天尊。
　　道學當念遊玉清丹霞宮禮太上二十四高聖。
　　道學當念遊太上玉京七寶流霞臺蔭蓋玉林禮太上天尊十方大聖終劫復始。
　　道學當念遊紫雲宮禮洞真三十九高聖。
　　道學當念遊三十六天黃金宮禮天帝君。
　　道學當念遊九天黃金暉宮禮无上至真。
　　道學當念遊諸天宮宅與真人問道論經。
　　道學當念遊六天七寶官觀化大魔王見我符籍以入仙品示離泉曲簿。
　　道學當念遊日月宮殿光明煥赫禮見日月王飲以日月華金液之漿。
　　道學當念遊大梵天流景宮禮四天帝王聽諸天誦詠霄絕雅妙。
　　道學當念遊諸天七寶林反生靈香流芳
　　逆風聞三千里外師子飛龍嗚嘯其羽。道學當念遊諸天浴池安座蓮華之上香
　　潔自然流汨諸天池百千池皆如一處人人快樂。
　　道學當念遊諸天聽諸天妓樂无世間之想。
　　道學當念遊十方外天禮大聖象元上正真人。
　　道學當念遊下方无極金剛天宮禮諸元老真人。
　　道學當念遊天地名山隱宮洞室禮聖衆先得道人。
　　道學當念以心為道終无邪見異念當令心虛意泰不思不慮安思空寂。
　　道學當念隱祕天真名諱不出我口。
　　右觀身戒，從第一至三百首，太上无極之道，名高上玉清智慧上元戒品。
　　元始天王曰：夫《高上洞真智慧經》，不宣世上學士，皆多傳已成真，人見故難，見而難盡，是以希見於世矣。是戒尊重，不可以言宣。觀歷人身諸神三百關節，真靈不得妄出，魔試不能得犯。人受誦此戒，不違其禁，亦可不學而出雲霞，碧輿自然迎子，白日昇天，浮身空浪，放十方項生圓光，煥耀太无，率天衆聖，莫敢不敬仰於子也。六天大魔王，是時即舉奉戒之士東華宮，言名大梵天宮，大梵天宮言名玉京金闕，刻以上仙之品。
　　元始天王曰：《大洞真經》誦詠之萬遍，雲駕下迎。《靈寶洞玄經》有度劫之文，其人修之而或不仙，及金丹靈液不成，何也？故由不得修奉《智慧觀身戒》耳。故是戒衆妙之妙，威神極尊，金華仙人九百，立侍燒香焉。是真祕之道，不傳於文，當誦習而已。夫學道不受此戒，終不成仙。或造業，隨於聲色；或始勤末懈；或入山居家，為衆魔所試敗；或生異念，疑惑真經；或還從俗，无復道心；或輕慢師友，毀辱同學；或卒發狂癡，性氣倒錯；或貪財愛色，反薄三寶；或家道轗軻，怨對悉會；或惡夢亂想，精神愁悶。皆由无大戒以攝其心神，三毒浮尸狡詐，五府是知斯患也。魔王不削泉曲死名，三界不過仙品也。
　　元始天王曰：是戒因靈仙而見，令諸天諸地名山仙人，悉奉而行焉。每至朔望八節，本命元辰，諸天齋日，同學師友入室說戒一周。先禮十方，每方一拜，諸天聞說戒日，皆各作禮焉。弟子願欲奉戒，當資上金五兩，以為五帝之信，丹錦十丈，為十方質代。夫落簪之盟，不泄戒律，以奉有戒之師，對齋三日，思念戒旨。是夕當然十燈，供養光明十方大聖，以表我心矣。若其時風雨雷霆激迅，未可得受也。當更齋戒，重自恭肅，臨時亦將神開意散矣。奉戒九年，神燭自明，日月華丹，金容內發，童顏充肌，神通四達，與高仙齊德，出入无間。能奉此大律戒，則濯纓流汨之池，解拎于七寶之臺，遊觀華池之上蔭，以反生香林，金光鮮蔚，從劫到劫，永享道真。本命日正中若夜半，北向誦《太上徊玄大品章》，以洞十方太上。
　　太微天帝曰：是戒名《智慧觀身戒》，一名保仙靈文，一名高上洞真度命靈丹。自非有宿世功德垂慶累業，福祚所延者，終不令見此寶祕矣。東華无金簡玉名，亦不使與是師相遇也。能奉之者，是子命應仙矣。有經而无戒，猶欲涉海而无舟楫，猶有口而无舌，何緣度兆身耶？夫學者不知尋經，知尋經而不知尋戒，是未悟真要之根，長夢而不覺，可為痛心矣。皆當量己能奉者，資信受之。受者九百年得口授一人，不得過一人，若過一人，是為洩戒。洩戒罪及七祖，父母幽厄地獄，身履三塗五苦八難，終劫復始，轉輪惡道，去仙日遠，冤家債主因時亦會，各慎身焉。
　　太微天帝曰：敢有竊聽戒者，即為諸大魔所糾，中必至之禍，萬无疑矣。若奉戒弟子，獨處山林可畏之地，嗚天鼓十二通，心存戒神，戒神衛己三重，妖魔鬼魅不敢近，福德當隨身，諸天善神各各擁護也。先是冤家債主，皆生慈心矣。
　　太微天帝曰：我昔始學之時，唯知請經，不知尋戒，乃歷劫生死。太上愍我道心，高聖哀我不懈，見告云：子學彌勤，而不知奉《觀身大戒》，當何由得仙乎？我於是稽首金闕之下三千日，太上見授要戒，奉而修之，九年之中，雲輿來迎，三界十方真人，交會於玄虛矣。故道學當以戒律為先，道家之宗尊焉。法應習誦上口，古聖皆祕而盡書也。今奉之亦然，弗令文脫凡俗矣。
　　太上明燈頌：
　　未見然燈，皆當誦此文，不但受戒時也。叩齒三通，微為之，勿使他聞聲，凡叩齒悉爾。
　　太上散十方，華燈通精誠，
　　諸天皆亦然，諸地悉朗朗。
　　我身亦光徹，五藏生華榮，
　　炎景照太无，遐想繁玉清。
　　丹精寄太无，玄陽空中嚮，
　　含形滅苦根，幽妙至真想。
　　垂華不現實，因緣示光象，
　　我身亦如之，乘化託流景。
　　夜光表陽丹，迢迢照靈室，
　　諸天普光顯，諸陰即已滅。
　　我神亦聰明，常玩智與慧，
　　逍遙適道運，遷謝任天勢。
　　舉形踴空洞，夜燭煥流萃。
　　太微天帝曰：徒然燈而不知此誦，六天魔府不過人死命，八方諸天不遣玉童玉女、飛天真人降於子矣。十方三界不度兆仙名於東華南宮，不受子七祖父母化生之道。
　　太微天帝曰：道舉不奉《觀身大戒》，而誦經萬徧，隱處山林，昇仙之舉，恐未可希耶。若能戒全於內，和光於外，猶庶幾乎靈標之涯也。非道舉難，奉戒難耳。子能全戒，余乃十方太上將保登仙也。戒全而誦寶經，佩大符，若復不仙，天下元有不死之道矣。我之戒所慨，世求其人難得耳。末世多託聲名於浮華，罕見道德之真心，是以三寶沉昧，聖人潜處，豈道之不弘耶？受戒若全，十方大聖自然見於子也，是不學而仙道成矣。此不虛言，不虛言欲何為哉？正愍世間之志士耳。因緣會當有可教者乎？子其勗之，子其勤之，仙道既就，何樂如之，逍遙于太上玉京，放任于自然之域，是為歡樂太上前，萬劫猶未始，此之謂矣。真非翰札所能宣也。
　　太極真人曰：吾昔聞於太上言，誦三寶洞經而不是大戒，仙道衆妙胡緣而成耶？故口口而已，不宣於文，將獨逸於三寶之苑囿矣。宿无上仙之相好者，亦終不令見也，自非七祖積慶，繁華垂條，因緣累葉，冥功彌劫，豈知願樂《太上觀身之戒》乎？能奉是者，便為太上大法師，三寶之宗焉。十方皆敬子於雲漢，羣仙將引子於東華，坐召天魔。魔王舉兆符命於三界六天泉曲之府，太山主者地官无復有應死之錄籍也，青宮仙名乃定於是耳。將當為玉京之高仙，太上之真人焉。
　　太極真人曰：夫道要在行合冥科，積善內足，然後始涉大道之境界耳。自弗能爾者，皆為徒勞於風塵，无益生命之脩短也。道在我，不由彼，惟慈惟愛，惟忍惟辱，能行此四等，亦與道為鄰矣。能勤能信，能始能終，能諫諍，能棄色酒，是為六度之法，亦與真為儔矣。能受非不自申，能讓於人，能不欲，能容无理不爭，能遠无道藏身幽處，能不違心，能不負經戒，能不伐口戒，所謂此八能，亦善善為友矣。
　　太極真人曰：戒律之為道，威嚴神妙，恐人不能有心歸奉，故當祕而不書耳。是以智慧經篇，終不能悉顯於末學之士矣。口口相傳。將亦何由而泄耶？當其說戒之時，十方天人叉手敬聽，鬼神皆禮，於所聞豈可輕而為哉。
　　太極真人曰：夫古人之為道也玄寂，靜神念真，自然不動，坐忘真道，已成端拱，雲車立迎矣。或乘風凌空，駕龍騁虛，舉身踊无，飛昇太極，體於空洞而无待也。是以迹不可見，世无我知，知我者希，則我者貴，此之謂乎。合符契矣。若為師友恃詭言而為固，非上古之法，末學所制耳。若必是學士願請寶經，審觀其人，意既洞悟，便對經於太上前，啟告而付之，令案文而宗奉焉，乃合太上玄科大法矣。苟无弘道之才，胡以七祖證十方，而當違此哉？自可先深思省，子身能奉與否。三塗地獄、十苦八難，豈可輕耶。視之令心寒，於諸賢善慎明戒，則福自然矣。背爾之心，禍亦自然矣。苦痛切身，時刻叵過，何死彌劫乎。
　　太極真人曰：雖復終劫始劫，是戒不易之道。古人曰：受而身行，道成之日，邊或顯或否於外，世故不測其所修為矣。是上古以披衣坐忘而得道，軒轅陶鼎而龍迎，故能洞觀十方，超凌三界。王喬、赤松所以乘紫煙而高翔天庭，皆其類也。不能具說具記，此豈非所謂不學而仙道成者乎。
　　上清洞真智慧觀身大戒文竟