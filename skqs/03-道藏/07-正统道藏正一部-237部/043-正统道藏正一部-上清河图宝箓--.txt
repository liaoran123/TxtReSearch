上清河圖寶籙
　　經名：上清河圖寶籙，撰人不詳，約出於南北朝，係摘錄《上清河圖內玄經》改編而成一卷，底本出處：《正統道藏》正一部。
　　上清河圖寶籙
　　九天真人宮殿，並取宜裝，黑炁並青色。
　　陽明太尉府九百二十品九億萬諸靈官、飛龍騎吏、繡衣使者、玉童玉女，各九億萬人。
　　陰精上宰府五百五十品九億萬諸靈官、飛龍騎吏、繡衣使者、玉童玉女，各九億萬人。
　　真人司空府七百七十品九億萬諸靈官、飛龍騎吏、繡衣使者、玉童玉女，各九億萬人。
　　玄冥游擊府八百品九億萬諸靈官、飛龍騎吏、繡衣使者、玉童玉女，各九億萬人。
　　丹元斗君府七百二十品九億萬諸靈官、飛龍騎吏、繡衣使者、玉童玉女，. 各九億萬人。
　　北極太常府七百七十品九億萬諸靈官、飛龍騎吏、繡衣使者、玉童玉女，各九億萬人。
　　天關上帝府七百品九億萬諸靈官、飛龍騎吏、繡衣使者、玉童玉女，各九億萬人。
　　輔天尊玉帝府九百九十品九億萬諸靈官、飛龍騎吏、繡衣使者、玉童玉女，各九億萬人。
　　弼天帝真府九百九十品九億萬諸靈官、飛龍騎吏、繡衣使者、玉童玉女，各九億萬人。
　　已下符並朱書。
　　一陽明星，天之太尉，主非，上總九天上真，中監五嶽飛仙，下領後學真人，天地神靈功過輕重。圍九百二十里，有青城玉樓據斗真人，號九晨君，姓上靈，諱搖天槌，九晨玉冠，青羽飛裳，執斗玄圖，坐樓中。知內諱者，玉晨下映，飛行太空。
　　二陰精星，天之上宰，主祿位，上總天宿，下領萬靈，及學仙之人。圍五百五十五里，有五色玉樓舉魁真人，號北上晨君，姓育嬰，諱激明光，玄精玉冠，玄羽飛裳，執五色羽節。
　　三真人星#1，天之司空，主神仙，上總九天高真，中監五嶽靈仙，下領學道之人。圍七百七十里，有黃臺玉樓〔履斗〕#2真人，號主仙華神君，姓歸，諱度衆踖，飛晨寶冠，青羽飛裳，執斗中青籙。
　　四玄冥星，天之游擊，主伐逆#3，上總九天鬼神，中領北帝三官，下監萬兆。圍八百里，有朱臺玉樓步斗真人，號玄上飛蓋晨君，姓冥樞，諱搖天柱，三華寶晨冠，丹錦飛裳，執曜靈之節。
　　五丹元星，天之斗君，主命籙籍，上總九天諸籙，中統鬼神簿目，下領學真兆真命籍，諸天諸地莫不總統。圍七百二十里，有素臺金樓躡紀真人，號金魁七晨君，姓上開，諱變五道，七寶飛天冠，白錦飛裙，執青元籙籍。
　　六北極星，天之太常，主昇進，上總九天上真，中統五嶽飛仙，下領學者階級。圍七百七十里，有玄臺玉樓步綱真人，號北晨飛華君，姓明靈，諱昌上元，飛精華冠，紫錦飛裳，執九斗玉策。
　　七天關星，天之上帝#4主天地機運，四時長短，否泰劫運。圍九百里，有九層玉樓乘龍真人，號總靈九元北蓋晨君，姓玄樞，諱開天徒，九元寶冠，九色錦裳，執暉神之印。
　　八輔星，天尊玉帝之星，日常陽也，主飛仙，上總九天，下領九地，五嶽四瀆神仙之官。圍九百九十里，有紫氣玉樓遊行三命真人，號帝尊九晨君，姓精常，諱空上開正延，飛精玉冠，九色鳳衣，執火鈴。
　　九弼星，太帝真人星，日空隱也，主變化元方。圍九百九十里，有玉臺紫館徘徊三陽真人，號帝真元晨君，姓幽空，諱冥陽暉幽寥，飛天玉冠，九天龍衣，執帝章。
　　一天樞星元斗宮中魁精玄上真皇夫人，姓明通，諱育嬰，真名 ，飛雲華頹之髻，紫黃青三色，帶九鈴綬，口恒吐青氣，光注陽明星。
　　二天旋星玄魁宮中靈精上玄皇夫人，姓玄鏡，諱欝勃光，真名 ，飛錦羅裙鳳文錦帔，帶靈飛紫綬，口常吐黑氣，光注陰精星。
　　三天機星上精宮中靈妃元皇夫人，姓常陽，諱化真，真名 ，建晨嬰寶冠，飛雲明光錦，帶六山飛晨綬，口常吐黃氣，光注真人星。
　　四天權星綱極宮中上靈神妃華皇夫人，姓開生，諱運明，真名 ，七稱玉冠，飛羅鳳文，金真玉光，口常吐赤氣，光注玄冥星。
　　五玉衡星靈開宮中北上金蓋中皇夫人，姓元方，諱神武，真名 ，紫晨飛華冠，九色，帶神虎玉文，口常吐白氣，光注丹元星。
　　六閱陽星飛極宮中安上晨華元皇夫人，姓王元，諱根華，真名 ，玉晨進賢冠，飛青羽，帶流金火鈴，口恒吐綠氣，光注北極星。
　　七瑤光星運天宮中玉華靈皇夫人，姓慶無，諱終會，真名 ，飛華雲頹髻，七色夜光雲錦裙，九色錦帔，帶天威靈玉策，口常吐赤氣，光注天關星。
　　八洞明星空英宮中太常皇夫人，姓幽昇，諱元運，真名 ，頹雲髻，飛羅文，帶    九光綬，口常吐青氣，光注輔星。
　　九空玄變靈上皇夫人，姓冥通，諱萬光，真名 ，七稱玉冠#5，青文錦裙，帶九光夜燭#6 ，口常吐黑氣，光注弼星。
　　一訴彼之非，明此之是，遏他之惡，伸己之善，自責而不怨人，通理而〔祈〕#7神所祐，除罪延福，告請天之太尉第一玉皇君。
　　二陰陽學官，干祿求位，告請天之上宰第二玉皇君。
　　三學道期仙，通神達聖，告請天之司空第三玉皇君。
　　四制伏鬼神惡逆，誅伐幽顯凶邪，告請天之游擊第四玉皇君。
　　五立功建德，益籌延年，告請天之斗君第五玉皇君。
　　六屈滯疾厄，乞申希免，告請天之太常第六玉皇君。
　　七天地否激，氣候不調，告請天之上帝第七玉皇君。
　　八禳却衆灾，飛上履下，告請天之尊玉帝第八玉皇君。
　　九變化無方，應救一切，告請天之太常第九玉皇君。
　　右九皇君、九夫人內姓隱諱，知之延壽千千年。常夕夕觀之，想見皇君、夫人形相威光，憶其姓諱，諦存在心，得見第八、九星，延壽無窮。
　　九皇君、九夫人，是九氣之魂精，九天之魄靈，九皇之妙象，九化之威神。男女學道，佩帶醮之，出入往來，坐卧思真，憂恚疾厄，救病扶衰，修身濟物，常存識之，灾消禍散，享福通神。有急之日，竹素依法#8朱筆書符，向北再拜，井華水服之。服之起一，周九更始，若一二三憂除疾愈，便可息。無他呪言，唯存九諱。勤立善功，九年不懈，必獲神通。玉皇要旨，慎勿妄宣，祕而修之，位為真人元君，交遊上聖三清元君真人。受之裂素立圖，啟告而傳，祕諱心存，則成仙也。
　　凡受河圖，先請九皇內諱，對齋九日、七日、五日、三日、一日，隨時設辭啟告，齋日限竟，山館壇堂，唯請閉靜，乃表奏如左。（以下缺）#9 
　　上清河圖寶籙竟
　　#1『星』字原本誤作『三』。
　　#2『履斗』二字，據《上清河圖內玄經》補。
　　#3『逆』字原本誤作『道』。
　　#4『上帝』原本誤作『上同』，據《河圖內玄經》改。
　　#5『冠』字原本誤作『符』，據《內玄經》改。
　　#6『燭』字原本誤作『褐』，據《內玄經》改。
　　#7『祈』字據上下文補。
　　#8『依法』二字原本作『衣』，於義不通。據《內玄經》改。
　　#9本篇後當有缺省文字，可參見《內玄經》。