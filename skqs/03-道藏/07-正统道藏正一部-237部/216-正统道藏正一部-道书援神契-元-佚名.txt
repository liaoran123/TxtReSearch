道書援神契
　　經名：道書援神契。不著撰人。一卷。底本出處：《正統道藏》正一部。 
　　道書援神契序
　　世之議老子教者，皆曰異端，其初本於儒，而末之流自異也。儒不可謂之教，天下常道也。堯、舜、禹、湯、文、武、周公、孔子，相繼而作，何教之云？周道衰，禮樂廢，而俗多詐，視孔子之道若與時異，因指為教，其本諸此。老子與孔子同時，最號知禮，孔子常問以禮，老子以道莫行於亂世，潔己去國，務為清虛。孔子憫道之不行，斯文將喪，歷聘諸國，其進退不同，衣服禮法未嘗異也。後世孔子徒之服隨國俗變，老子徒之服不與俗移。故今之道士服，類古之儒服也。至於修養性命，則本乎易；醮祭鬼神則本乎周禮，春官、宗伯符檄冠佩，又未嘗不本乎古之制也。因末流之弊，列于巫祝，作是書而大之，本其源流凡三十四條，名之日《道書援神契》。大德九年序。
　　道書援神契
　　宮觀
　　古者，王侯之居皆日宮，城門之兩旁高樓謂之觀，殿堂分東西階，連以門應。宗廟亦然。今天尊殿與大成殿同，古之制也。詩曰：雍雍在宮。傳曰：遂登觀臺。
　　醮壇
　　古者，祭皆有壇。後世州郡有社稷壇。記曰：壇而不屋。古醮壇在野，今於屋下，從簡也。
　　鐘磬
　　古者，祭樂有編鐘、編磬，每架十六，以應十二律及四宮清聲。又有特懸鐘、特懸磬。特懸者，獨懸也。今洞案金鐘玉磬，又有大鐘等，皆本諸此。
　　其大銅磬本諸擊缶。《周禮》：鳧氏為鐘，磬氏為磬。
　　香燈
　　古者，祭祀有燔燎，至漢武帝祠太一始用香燈。《禮記》曰：既奠，然後炳音熱蕭。
　　神衹
　　古有重黎氏能降天神地。祇書曰：乃命重黎，絕地天通。《周禮· 春官》冬至奏樂於圓丘。樂六變而天神皆降。夏至奏樂方澤，樂六變地祇皆出。
　　餅果附酒
　　古者，祭用黍稷犧牲。梁武帝以麪為犧牲代之。唐玄宗又以餅餌代之，《周禮》籩人掌棗栗菱美。又有糗餅粉賽。又酒正掌五齊三酒。
　　帳幕
　　古者，宮室皆有幕帟。《周禮》：幕人掌之。
　　法服
　　古者，祭祀法服有中單蔽膝佩裳之屬，今法服乃其流也。孟子曰：衣服不備，不敢以祭。《禮記》曰：古之君子必佩玉。
　　冠裳
　　古者，士大夫皆有冠，但纓而不簪，唯弁冕簪纓。全夫子戴章甫冠，曰：吾長於宋，故冠宋之冠。莊子曰：原憲華冠華杖，即樺皮冠也。《禮記》有侈袂，大袖衣也，道衣其類也。唐李泌為道士，賜紫。後人因以為常。直領者，取其蕭散之意也。 
　　圭簡
　　古之公侯皆執圭。《周禮》有桓圭、信音身圭、躬圭。《禮記》：士執魚須音班文，竹木簡之類也。
　　位牌
　　古者，祭宗廟有木主，祭社稷有石主，見《禮記》。今位牌，即其類也。
　　符簡
　　古者，以竹二尺為簡，以皮連穿之。又有以木片者，謂之牘。今符簡象此也。《春秋序》曰：小事簡牘而已。孔子修《春秋》，筆則筆，削則削，是木版也。古者，召命有符節。符以竹片為之，今黃紙召神符代竹也。人形符象，使者也。
　　步虛
　　古者，祭祀歌樂章，或歌毛詩。今法事長吟，本諸此也。《書》曰：聲依永律和聲。
　　章表
　　古者，祭祀有祝版，後世用紙也。《書》曰：史乃冊祝。《周禮》：大宗伯掌其祝，號盛奏方函代版匣也。殷浩寄書，誤達空函是木匣也。
　　跪拜
　　《周禮》 拜有九等。今稽首，周法也。《書》曰：拜，稽首。《禮記》曰：受立不跪。
　　法尺
　　古者，被除不祥，用桃枝。后羿死於桃棒，故後世逐鬼用之。今天蓬尺是其類也。《周禮》曰：巫祝桃茢。
　　法劍
　　古之士大夫皆佩劍。《漢書》：劍履上殿。《周禮》有救日月之弓矢，此其流也。劫水，雨師清塵之義也。
　　方綵
　　古者，祭五帝各隨其方色。五方信綵是也。
　　禁祝
　　古以咒字作祝字，從口旁，乃後人俗字也。成湯祝網，果羸祝螟蛉，即此意也。
　　符文
　　《周禮》禳祆音妖鳥者，以方書十日之號、十二月之號，十二歲之號，懸樹上即去。古人用篆字，今之符文，猶似之也。
　　鋪燈
　　古者，倉頡制字而天雨粟，鬼夜哭。故道法劃地為獄，以米為界，後世凡鋪燈皆用米，本諸此也。
　　附體
　　古來祭必有尸，尸者以孫為之，服其祖之服，坐于神位之席，又謂之嘏。《禮記》曰：祝以孝告，嘏以慈告。今之薦先亡而借體，通傳者本諸此也。
　　手鑪
　　古者，灌獻之禮用圭瓚。瓚之形盤，柄象圭，盛酒其中，執瓚則不執圭。今道士執手罏則不執簡，亦此意也。
　　帝鐘
　　古之祀神舞者，執鐃帝鐘，鐃之小者耳。
　　氣訣
　　道書作炁字。取炁之道，呼吸陰陽之義也。《易略例》曰：命宮而商應，修下而高者降，鼓舞盡神之義也。齊女號而起風，鄒衍哭而降霜，吹律而和氣至，皆此類也。
　　令牌
　　《周禮》：牙璋以起軍旅。漢銅虎符，上圓下方，刻五牙文，若垂露狀，背文作一坐虎形，銘其旁曰：如古牙璋作虎符。今召將用令牌，此法也。
　　旛幢
　　《周禮》有旌旄旆諦之屬，此其製
　　雲傲
　　古者，祭祀有樂，此倣之也。其常高於常，樂全用清聲，達於天地。手執者象天樂可遊行而奏也。
　　禱疾
　　語曰：子疾病，子路請禱。《尚書》：武王疾，周公立三壇以禱之。
　　睛雨附禳災
　　古有崇雩之祭，水早之祭也。成湯以身代犧牲而禱於桑林之野。董仲舒《春秋繁露》有請雨止雨法：隨日辰造五色龍，各有法式，此不再具。禳火，春秋昭公十八年，宋衛陳鄭同日火，子產為火，故大為社被，禳於四方，振除火灾。
　　休糧
　　《孔子家語》曰：食氣者，神明而壽；食穀者，智慧而巧；不食者不死。
　　道士
　　孔子曰：士志於道，食者，未足與議也。而恥惡衣惡食者，未足與議者。
　　道書援神契竟