上清諸真人授經時頌金真章
　　經名：上清諸真人授經時頌金真章。撰人不詳，約出於南北期或隋唐。內載金真章十二首，又見於《上清諸真章頌》。底本出處：《正統道藏》正一部。
　　上清諸真人授經時頌金真章
　　宴盻太霞宮，金闕曜紫清。齋戶映太素，四軒皆朱瓊。
　　擲輪空洞津，控轡儛綠軿。玉華飛雲蓋，西妃運錦旌。
　　翻然塵濁外，鯈欻佳#1人庭。宿感應期來，所得已在冥。
　　乘風想九霄，甘酣丹華嬰。顧謝世物子，安知無中靈。
　　北登玄冥闕，携手結高羅。香煙散八景，玄風鼓絳波。
　　仰超琅琅津，俯盻曲岳阿。玉簫雲上唱，鳳鳴洞九霞。
　　乘氣遊太空，曷為翮山阿。金節命羽靈，徵兵摧萬魔。
　　漱挹圓晨暉，積椿方嬰牙。紛紛趣競中，不解可奈何。
　　北壟欝霄藹，絳樹結紫華。青藥落鳳林，碧□秀巖阿。
　　靈闕凌太空，瓊房參太霞。雲興曲室內，八風飛冥沙。
　　九弦彈帝牖，龍嘯唱節和。扇飈五岳嶺#2，握節徵萬魔。
　　顧盻須臾頃，忽然椿已過。哀哉朝生者，安知齡紀多。
　　隅景希林宮，運神沖漠幽。至觀映六虛，大小盡逍遙。
　　龍吹纏五雲，虎嘯駭萬條。三素成高圖，丹霞蔚晨霄。
　　羽旂橫靈津，紫軿飛華翹。控轡九天外，俯仰自寥寥。
　　塵沬結囂穢，神喪氣亦彫。奚不尋遠御，八千乃一朝。
　　朝濟碧海波，飛輪辭綠房。高唱疇冥友，扇蓋越滄浪。
　　三契玉霄賓，五期東華童。羽飈升帝晨，宴此廣寒宮。
　　八宮虛中彈，紫鳳唱靈風。絳霞遏明曜，八景飛太空。
　　咀嚼瓊泉津，浩秀還嬰蒙。至樂頤五神，年積劫仞崇。
　　脫屣良何難，勞擾喪天沖。
　　朝駕晨景暉，逸轡發紫清。浮輪騁太霞，揚蓋廣寒庭。
　　高真森帝室，墉宮列西靈。士絕儛空同，飛煙繞錦旌。
　　虎旂扇神風，慶雲迴龍軿。鯈欻盻八方，一顧椿已傾。
　　蕭蕭玄鏡子，奚不尋泰生。
　　神圃秀隱芝，昆池灌瓊田。盻觀玉清闕，嵯峨臨絳津。
　　紫霞映帝席，五雲曜九玄。八風超絕宇，幽藹綠軒間。
　　三元舍西宮，東華有佳人。北冥唱七嘯，明姬歌南真。
　　撫璈操朱律，玉節暢八弦。合契安非運，俱響廣鳳聯。
　　同期命萬魔，宅此羣累千。超然來何難，乃啟不窮年。
　　駕氣盻空同，乘景憩九天。龍旗鬱廣暉，羽蓋生八煙。
　　飈輸無軌滯，我馬亦無津。握節入東華，夕宴玄閬巔。
　　束帶携五靈，解衿翹良人。冥感自適運，沈默亦有緣。
　　俱載凌厲翮，一扇動億千。絳景浮玄晨，紫軒乘雲征。
　　仰超金闕內，俯盻西華城。
　　東霞啟五暉，神元煥七靈。翳映記三燭，流任自齊冥。
　　風鼓空同宇，香煙散玉庭。手携織女儛，雙衿絡錦青。
　　左徊交羽旗，華蓋隨雲傾。宴寢九度外，是非不我營。
　　抱空泥丸內，天姿愈日甖。豈同愆穢中，慘慘無聊生。
　　扶桑翠空峰，朱雲葩微明。浪臺霄虛上，四觀映高清。
　　飛景控紫輪，三素轡丹軿。偃寢太帝館，嗷嘈阿母庭。
　　濯足碧瀨波，提携玉醴甖。曲晨乘風扇，飄颻時下傾。
　　蹔適圮藹中，迴駕汜良貞。玄會自相要，流浪任幽冥。
　　始知榮辱辛，方悟憂促齡。
　　曲室可清靜，頤真待日誠。何為講當塗，百痾從是生。
　　天庭生金華，內以障陰邪。　玉谷參玄響，瓊氣互扶羅。
　　天真立日上，飛藥吐靈沙。真晨晏天馬，迴駕神玄家。
　　仙人來入室，文以滅百魔。
　　右金真章十二篇，皆萬靈之內諱，咸宮館之隱名，誦之者令人百關開朗，疾病散滅。傳授之時，皆宜歌詠之也。
　　上清諸真人授經時頌金真章竟
　　#1『佳』字原本誤作『往』，據《上清金章十二篇》改。
　　#2『嶺』字原本作『領』，據《上清金章十二篇》改。