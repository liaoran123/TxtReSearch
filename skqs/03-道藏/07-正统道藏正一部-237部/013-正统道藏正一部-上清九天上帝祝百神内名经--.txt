上清九天上帝祝百神內名經
　　經名：上清九天上帝祝百神內名經。撰人不詳，約出於東晉南期，係改編《大洞經》、《雌一經》而成。一卷。底本出處：《正統道藏》正一部。
　　上清九天上帝祝百神內名經
　　兆能知百神名首者不死，恒誦九天上帝之祝者神仙也。兆行迴元五通八間十二願之事，既畢，讀百神名一過，以續行事之後也。
　　百神名
　　三藍羅波逮臺。離堂合推運入。珠鬱羅廣都靈。弗育邈散兆生。
　　超滯天橫冥始。騫苞庭盻猷已。玄幄沙稱福神。明柱子會和存。
　　樂百勒飛冥賢。望昌竭順萬煙。迴素充吉來靜。和歸絡結舒永。
　　三樂深五達門。泓鬱遐度法全。明考梨拔劫阿。徊因明神初羅。
　　發遷合光運長。彌劫大大生彰。滿景生比常通。種氣會出闌蒙。
　　會命初幽中和。冥冲次信明都。掌堂逮元眇靈。保解乘結六庭。
　　丹明昌左帝根。變世氣三道遷。登來張乘法謨。解曲玄鏡重車。
　　總命本登龍律。暉延勒得日賢。乘元輪入幽宗。無阿累奉神冲。
　　映遂劫度連絕。觀軒寢明賓鬱。盈劫運邕玉昇。無帝伯方超凝。
　　開神華太紀元。淩昌玉百塗君。極氣壽受乘明。
　　三五七九仙道成，混洞八間帝凝形，上願十二天福生，
　　是為迴元百神明，五道祕祝保黃寧，我知百神得常生，
　　願天願仙得上清，祚祿自然含真靈，混洞八間雌一精，
　　懷抱大洞高上經，上祖解結受胎名。
　　右祝百神名畢於此也。
　　三五七九，混洞八間帝一凝形之道，十二人合願者，乃大洞之口傳，三十九章之玉訣，得之者成上真，行之者成上真，金簡撰於羽章，玉札刊於洞巔，天帝寶其變，三元禁其泄。故傳授者，對齋三百日，中齋一百七十日，下齋四十五日，勤丹心於冥訣，苦五體於請乞，身勞於經師之氣，求感於靈漢之表，香雲鬱於寢席，正和坐於師宇，如此則真心明達，玄苦合旅，幽求坦暢，真經乃與耳。齋饌之節，一依大洞之法，受書之日，共盟于別室。泄漏玉經，七祖獲風刀之考罰矣。
　　太上說智慧消魔唱
　　讀《大洞真經》十過，輒當一過讀此消魔唱，以辟九天之毒氣，禳北帝大魔王之來試也。太上四老君，侍玉晨太上大道君之左，大道君閒居於協晨玉虛之房，金華之室，下籍九玄，右濟六領。於是太保真人，簡生玉清神女房素，執朱陵飛氣之香華，捧要妙幽玄之神章而立，太上道君漱碧水，吐絳氣，虛心靜躬，安神注玄，乃左帶神虎，右佩金真，誦吟智慧玉經，及消魔藥叙上章，及八玄九冥、七扉三燭、日虛月無，上文朗郁，千真停輪，萬靈止足，虛音上激，玄灑百福，殊響逸奏，洞金朗郁，上鑒潜幽，下焕跧伏，玄範流秀，神覽穎速，道會無涯，希韻幽覺，飈氣延虛，埃圮積域，玄映內照，清波鏡淥，大道遠備，飛光遐灼，動步靈宇，驚浪素逸，沉挺無冥，望日解躍，變則期蔚，化不淳默，逡化翹陽，希栖景德，恬愉雙門，反悟理幾，鎮朴大象，振鈴廣河，冥洞玄通，理妙接微，遨玩神刀，汎澄大瑰，激百陽以生電，鼓千陰以吐威，六天失氣，九魔消摧，握日廣霞，萬煙入懷，靜與天地合契，動與七景齊暉，玄寢法堂，虛注安危，映冏流煙，採真含棲，協晨則二絕交和，盻目則萬真自開。於是足排七度，手秉天機，巔蓋玄辰，合遁二儀，河神為之衝决，四氣為之流移，堅玄明玉，九璇豁穨，周落靈度，廓一玄歸，神全虛往，妙韻玄飛者，必能動太空於無常，生羣風於潜穎，舉八景以上昇，抗飛轡於清嶺，逸鳳車以高觀，放雲軿以流騁。觀九遐以齊煥焕，凌紫天而停朱景；樂七源以通氣，冠碧津而注絳井。飄煙浪電，與妙體挺澄，空神欽靈，梯絕永矣。朱光已焕，氣反玄河，戢翼觀化，逸尚虛羅，萬殊總暎，飛輪玉阿，鸞嘯龍躍，虎嘷鳳歌。萬響瓊散，眾玉亂葩，琳琅振風，絳木躍華。尔乃激和萬音，飛鳴千律，靈範既舒，雲麟顯質，玄化晨流，奇術夕出，解帶遊神，擁滕蕭華，觀化不藻，玉玄不蔚，挺開空流，蕭任瑩薈，七朗永時，不遺不貴，消傷寒靈，無任無對，欽託神調，行歌冥慧，攫天備肝，師子鎮肺，焦火衛魂，銅頭齊魄，長牙奮耳以逆躍，電父激氣以雙趹，揭齒歛足，雷公磕捺，六( )營瞻，五虎呴咈，銜刀逐邪，猛獸驅穢，奔氣雷精，保生莫墜。然此禽始由人動，道亦濟生，陵峰凝神，振披崢嶸，九兇遣難，不思不情，均合八象，玄無氣輕，重霄七盻，垂芳秀英，朱黃炎萃，飛煙焕靈，陶運含真，灑朴散名，漱味靈翰，神平霄清，流浪九天，高房馨冥，玉女執香，紫妃抱嬰，灌津霄池，散華玉庭，檄命甲騶，疾攝天丁，毒龍吐鋒，神虎出兵，外纏玄氣，外備五城，道無不合，憑威而生，真成齊德，元氣乃并。是故玉清霄真，心無空岸，高栖絕賢，抱丹雲間，爰及上道之士，含章自粲，逮于上德之士，獨味冥散，玄不期真，標不啟焕，頡頑大道，毫分之畔，冲起應時，希微常韻，飛弦遠逸，音不待彈，九和玄響，空同至冥。故能心絕於天外，妙同於一觀也。自此以下，皆龍曜四澤，發精幽遷，遊夢玉清，託景上閒，浪暎升虛，手扇八千，身振紫策，巾朱冠蓮，晃暎七谷，飛芳漱煙，精徹太虛，德盈九天，併日載月，恬栖浩篇，飛輪比丘，解帶華圓，西元命轡，驂乘龜山，四攄玉慧，妙詠太玄，六陰之華，來修武緣，德致朱遐，道悟上真。又加以琅玕鬱華，七陽日嬰，九琳之液，八瓊之精，四蘂玄槳，五珠絳生，三華飛網，雙珠月明，蘭液金( )，甘露玉瓶，青建弱羅，漂芝流靈，神屑丹散，玄柯連營，浪根朝結，西皇素盈，可以衝躍朱霄，飛虛玉清，呼而吸之，以至真靈，漱而變之，以入紫庭，亦可以東極織女之水，亦可以西盡長庚虞淵，亦可以南窮陽光之根，亦可以北測大陰夜城。於是朱夏凝陽，景飈遠翔，太虛伏精，二象向光，八道調和，乘穆運芳，化理九絕，得暢玉皇，窈窕三關，神軒四張，慶雲霄構，六度休祥，靈風散魔，法鼓徵兵，遊汜濯津，洗心滄浪，鍊魂化魄，俱會道場，歠精( )胎，和氣保長，啟華發穎，慧讚外融，下挹玄流，仰排空洞矣。器( )兆也，爰玩道宗，結根因緣，反宴玉皇，晨落脫世，上遊空洞，氣歸冥津，振施靈江，朝籍金仙，自濟不終，玉清之上，太元靈氣，籍弃仙章，解冠晨世，雖復體和粉林，然心栖象外，髣髴高秀，希音冲籟。爾乃遂辭榮散華，振策崇嶺，咀嚼元氣，吸引二景，控鵠九仙，極神測挺，寂骨虛中，歛氣傾鼎，淡身自喪，宅運閒靜，放形得空，無心無秉矣。遂啟洞問於希林，尋玉靈於丹穴，開九天之朱戶，得玉清之瓊札，一瞻玉陛於清霄之雲，再覩洞文於錦雲之笈，四遇三元於玄臺，六造五老於碧室，過扶桑於玄宮，見太常於九高，天扇廓散，素微玄幽，延輪迴軒，高會玉朝，羽裙錦被，流鈴鳴簫，龍冠鳳華，隨雲逍遙，冥漠齊晨，心洞體遼，大洞玉經，發我九幽，上登日月，玉林之條。
　　大洞玉經食玄根之氣法
　　食玄根之氣法，使人體中清朗，神明八聰，身有日暎，面有玉澤，眼生明光，齒含紫氣，堅腸華藏，長生久視。服吸朝液，懸糧絕粒，道要於金液，事妙於水玉所為，謂吐納自然之太和，御九精之靈者也。夫道之為用，貴自然也；德之為靜，尊恬愉也。攝自然以表真，抱恬漠以正邪者，則橫犯不生，非害自滅。此及三五七九之氣，可謂要道之旨者也。
　　兆臥未起之時，存口中有一白氣，大如雞子之黃，雞子之黃外又有五色氣，五色氣宛轉自然，結溢黃外，須臾，乃須滿心口中，名曰三五七九日子玄根之氣也。人存心胃口之中，有一女人如嬰兒之形，無衣服也，正立胃管中，張口向胃管門口，號曰九天玄女，承注魂液，仰嗡口中雞子黃之五氣也。常漱滿口中內外上下，以舌迴吸日氣五色津液，滿口吞之，存使津液下入玄女之口矣。如此五過，畢，又叩齒三通，微祝曰：
　　玉清高上，九天九靈，治在玄玄，下入胃清，金和玉暎，先自虛生，名曰淳鐶，字曰豔精，鍊魂拘魄，心開神明，服食日子，金華充盈。
　　良久，都畢，以手拭兩目二七，又以兩手相拭，極摩面眉目之間，鬢膚之際，小令熱，使臺薰薰然也。此太上服三五七九日子玄根之道也。
　　紫微王夫人頌
　　宴盼太霞宮，金闕曜紫清。仙房暎太素，四軒皆朱瓊。
　　擲輪空洞津，總轡儛綠軿。玉華飛雲蓋，西妃運錦旌。
　　翻然塵濁際，倏欻佳人庭。宿感應期來，所得已在冥。
　　乘風愬九霄，共歠丹華嬰。顧謝世俗物，安知空洞靈。
　　北登玄冥關，携手結高羅。香煙散八景，玄風皷絳波。
　　仰超琅玕津，俯盼迴岳阿。玉嘯雲上唱，鳳鳴洞九遐。
　　乘氣浮太空，曷為躡山河。金節命羽靈，徵岳摧高魔。
　　漱挹圓晨暉，積椿方嬰牙。紛紛趣競中，不解可奈何。
　　上清九天上帝祝百神內名經竟