洞真太上金篇虎符真文經
　　經名：洞真太上金篇虎符真文經。撰人不詳，約出於東晉南朝。係摘錄《金虎》、《神虎》二符改編而成。一卷。底本出處：《正統道藏》正一部。
　　洞真太上金篇虎符真文經
　　右金虎真符，太微天帝君以傳金闕帝君，朱書白素，盛以紫錦囊、佩之頭上以行，則制命天地群靈，神仙敬伏，玉華執巾，天丁衛軀，山嶽稽精。加敕威神之祝，玉精之章，便得馘斬九魔，千妖滅形矣。此上清禁符，不傳於世，得佩之者，飛昇上清。
　　太元上景金真威神內祝，以召使神兵，斬滅邪魂。當入室燒香，叩齒三十六通，坐臥任意，乃祝之曰：
　　辟乾毒王，震拾羅旍，八仙秉鉞，上帝五靈，太玄落景，七晨衛庭，黃真曜符，煥擲火鈴，神虎奮豪，毒鋒亂逞，紫勃文儀，四躍仰鳴，九天六天，四天晶晶，外纏玄炁，內守帥兵，左威右顧，風伐火征，叱斬萬妖，擢馘千精，金真啟震，九魔攝形，北酆摧落，所滅皆傾，我佩真符，役使萬靈，三元告真，玄合帝誠，太微上命，上昇三清。
　　太元上景威神內祝之法，皆上清之禁經也。辟乾毒王者，是六天大鬼之內名也。震拾羅旍者，是北帝魔王之隱諱也。四天皛晶者，是北酆鬼相之魂名也。能知三鬼名者，則千妖竄跡，萬鬼匿形，九魔莫得而動試，百邪弗得而陳害。山林獨處及在府廟神鬼之中，便可按而行事，不必燒香入室也。又以雌黃書碧繒，長三尺，廣一尺二寸，亦可都方圓一尺二寸也。又以四郭其外，并以丹錦緣廁其裹，帶於腰中之右面也。若登齋入室，及朝宴八九，并制魔召靈，驅策神真，便佩而行事也。慎不可臨見尸穢，罪同漏泄，七玄之祖拷于地獄。
　　太上神虎玉經神虎內真符
　　神虎真符，太真九天父母所出，太真丈人以傳東海小童，九天真王以傳太上道君。太上道君常所寶祕，藏於太微靈都瓊宮玉房之裹，衛以巨獸，捍以毒龍，神虎七千，備于金闕，金晨玉童、素靈玉女各三百人，侍衛靈文。玄暉空映，散煙紫庭，威振九遐之域，神光煥乎上清，妙暢啟於自然，洞惠徹於無形，神虎斑其像，金虎亙其真，智慧標其幹，消魔演其源。微旨幽句，妙趣難詳，皆著天魔隱諱，或標百神內名，誦其章千精駭動，詠其篇萬妖束形。以三天立政之始，付太微天帝君，使威制六天，馘斬萬妖，攝山召海，束縛群靈，威魔滅試，迴轉五星。於是太微天帝君，奉受消魔智慧神金二符，佩遊上清，乘虛逸駕，浮輪太微，澄景太真之館，止足玉帝之階，靜與天地合契，動與七景齊暉，匡落九玄，握節靈機，領括萬度，億律總歸，激百陽以生電，運千陰以吐威，神霞被道於金闕，天關應感而自開，命八景以高登，騁神虎以昇飛，群仙啟路，七星奔移，玄光冥滯，億變萬奇，洞觀無極之境，周覽極天之崖，流目眄於五濁，衰生死以告之，可謂微乎，靈北之妙哉。
　　太微天帝君，告上相青童君、西城王君曰：上清大智慧文消魔真經，此太極之玉篇，高上之寶訣。神魄真詩，九天太真所寶章。智慧可以逐穢，消魔可以束邪，真符可以制魔。夫有玉簡紫名，得修上法者，不為眾妖所乘，萬魔所試也。可謂萬害不能傷，萬試不能干，皆神虎之威，真經之妙用也。今以相付，可傳後學應為真人者。當依太真之科也，七百年內聽得三傳，不得示非其人。輕露真文，身被風刀之拷，殃及七玄。若有金名東華，綠字上清者，得吾此符，便以玉童玉女三十六人，侍衛子身，將可以經危冒險，越山跨海，召神制鬼，封掌靈嶽，所之所向，千妖伏側，萬魔束形，群仙侍衛，身生異光。修未七年，真靈自當降子之房，飛輿綠軿，白日登晨。受者對齋九十日，或三十日，或七十日，皆資上金十兩，以為神真之信，錦九十尺，以誓九天，青繒三十尺，以盟其心。好道樂真，勤心注玄，無恡財物，輕財貴道，道無不存，如此之士，始可與言。內愛財寶，外心浮好，道亦己照，閉之玉笈，加以金闕，昇度之後，深藏名山。
　　佩神虎上符，以青為地，黃書文。若之五嶽，并在厄難之中，鬼魅之地，皆當作威神大祝，叩左齒三十六通，祝曰：
　　九天玄音，醜節秉和，總統幽張，開神百華，超滯無迹，三籃羅波，迴素滿景，珠欎幄沙，丹明揔命，梨祕劫阿，含光映遂，登來盈家，伯樂乘無，運策天魔，調更絕種，滅形九羅，虎變神威，攝制萬邪，斬戮無大，自小皆殂，妖絕光陰，禍滅太和，乘景策虛，上躡飛霞，出入帝庭，長保靈柯。畢，次咽炁三十六過止。
　　不受神虎上符，不得妄說此祝。此祝皆九天大魔內諱，一咒九天駭動，萬鬼束形，千精喪目，百神詣庭。不受而妄說，皆亡魂失魄。高上滅魔之祝，亦如此，明慎之焉。又有消魔符及神虎之符，在消魔經中，悉是九天魔王之隱音也。亦應佩祝制之時，悉服一枚益佳。
　　興寧三年乙丑歲七月一日，桐栢真人授許遠遊，言至甲申、乙亥、壬辰、癸巳之歲，九月一日、七月七日、四月八日，當有道士著七色法衣，手持九曲策杖，或在靈壇之所，或在人間告乞，或詠經詩，或作狂歌。子若見之，勤請其道，必授子神虎上符。此南嶽真人，太上常使其時下在人間，察視學道者之心。
　　洞真太上金篇虎符真文經竟