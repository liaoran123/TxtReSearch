洞真太上八素真經三五行化妙訣
　　經名：洞真太上八素真經三五行化妙訣。撰人不詳，約出於東晉南朝。原為《八素真經訣》之一，後分出單行。一卷。底本出處：《正統道藏》正一部。
　　洞真太上八素真經三五行化妙訣
　　太極四真人，諮太上大道君曰：服日月之精，奔二景之妙，妙極之寶，寶之最高，降生神丹，三合成德，謹已聞命。道足止此乎？
　　太上答曰：善哉要問，利益一切矣。凡學得道，皆由積善，其間方術，內外輔成。吐納餐服，皆方術也。三智五慧，皆善行也。善行不立，方術無驗，驗亦不久，久必滅身。上士高才，先立善行，然後方術。方術巨多，多亦無數，精麄有階，雖各因緣，緣麄至妙，妙極三合，在此日月神丹。欲速得效，務行萬善，萬善不可頓行，行之亦不知其要，要在三五，三五得之，萬善自立。其數雖不倅足，其間可得修方。方術與善，動靜兼行，行之積久，不過九年，必獲神通，登聖真矣。
　　真人稽首，重請問曰：三五之要，可得聞乎？
　　太上答曰：可得聞耳，非人勿傳。三者智也，五者慧也。三智者，知天、知地、知人也。知人法地，安靜為本；知地法天，和順為基；知天法道，動不累寂。寂常湛存，動應利物，利益一切，不名不矜，不勞不慮，不厭不辭，此知明了。了然無疑，與日合德，故號三智。智者，知也。知此三才，才堪行道。道者，通也。仁義禮知信，五者同不壅，不壅則通，通濟無極。物我相生，生生最急，急行不怠，决解無疑，利益無窮，故號五慧。五慧合三智，三智通五慧，慧智無極，智慧無崖，忘滯得通，長生無死，由於三五。萬善相成，各有經戒，科法威儀，天文地章，人理分明，父以教子，君以勑臣，師訓弟子，卑亦獻尊。無心故忘言，有心則相益，益彼不以為功，功忘名為上德，德得上道，常得無失，學者之極，極此宗源也。
　　真人又請問曰：無上妙旨，方願宣行，上以化下，下以敬上，師資之宜，經卷互有，或前或後，或在中篇，或別科儀，或傳口訣，世代不同，家殊國異，繁省既並，施用多疑，不敢意斷，迴遑移辰，白日易去，寸陰難留，修行乖體，增罪加尤，救之無方，俯仰慙懼，歸命天尊，天尊曲愍，的然要旨，特乞戒言。
　　太上答曰：學必須師，師口為定，諸文修忘，多少參差盡意，豈得具言乎。方演化利益羣生，羣生有心，急宜獎就，輒說要訣，善自詳量，以時消息，勿背宗源耳。真人歡喜，稽首奉命。
　　太上曰：所以貴人與天地等者，謂其能相教導也。先學悟後覺，反流歸一源，捨苦即樂，可貴可尊。故得道仙真，未極大聖者，後皆發心立願，緣運垂感，更生人中，贊揚妙法，積德累功，乃登大聖。大聖之資，資於行教，教訓嚴明，治邪以正，慈悲喜捨，四等宣通。不能爾者，雖日夜誦經，佩服符氣，勞多獲少。欲成大乘，大乘以溥濟為先，溥濟以開化為急，急教眾生，守一存三，行五無，必究大乘。其中小識，不堪大方，方其小者，依任與之。行藏在師，師明無謬，精加內省，勿妄唱為，為己為物，後身身先。自非深智洞慧之人，不可與之言斯道矣。行化之時，先誠所習，所習有驗，雖未究竟，粗可救急，急便行之，待備則功不進，求備則無期矣。求備有期，在乎並行，並行並習，並習並驗，驗不即者，久久自徵，自徵數滿，滿則得道。得道極修，不可即登，雖不可即登，當稍稍行習。習之以時，行之會運，運之未會，不可強時。易失可虧，虧時強運，勞而致弊，得時逢運，逸而保全。全德之人，不失時運，時運不是，上下相疑，內外精忌，陰陽相傷，此不可冒犯。犯之考深，幽顯得罪，不可解除，欲免斯禍，諦識運時。四序五行，相續不絕，依時修習，無蹔懈退，感至運開，各有其法。三洞諸經，法法不同，運興則用，運衰則捨，不得輕慢，敬與用平，運有行藏，道無輕重也。化身化家，化鄉化國，化天下，天下不相許，與勿犯之，國鄉家身，皆同一法。身習不宜，亦莫苦強，苦強致敝，退敗成灾，墜陷地獄，永隔天堂，人身尚不可得，何冀乎仙真。真人之學，自試為先，先習某所受事，可則進，不可則止。止不為惡，更思因緣，因緣未深，徐密又進，進可則前，不可又已。已重首過，慙愧屏營，不得對退，與他言之。默復潛習，一事三為，三為不可，可更易方。方法無數，隨受施行，行化化身，然後及物，自一身及天下，至于無央。天下皆同，密行此術，此術練心，心練質易，質易心精，成真有期矣。
　　凡行妙化，當先化身，化身者先志道。道在心中，心中存道，道不可見，心不可忘，不忘心者，存道堅正，正道在心，心事不懷，邪不敢干，名之為志，志道至堅，成於事也。何由自堅，堅由大慈，慈愛一切，不異己身，身不損物，物不損身，一切含炁，木草壤灰，皆如己身，念之如子，不生輕慢意，不起傷彼心，心恆念之，與己同存。有識願其進道，無識願其識生，此應天德，萬善之先，久行朗達，與日月並明也。
　　凡行妙化，先當化身，化身者先志道，志道已，次守德。德在識中，識中有神，神識篤道，守德成真，真人所習，習善不忘，憶之無遺，名之為識，識善行慈，生生為始，次用儉慎，慎終如始，無敗無雜，號曰真人。謹密不忘，動身隱靜，為事出則應時，時去即淪，不滯乎物。聲色不能污，勞辱不能累，處富貴時，不積不傲，不驕不奢，不華不耀；在貧賤日，不諂不佞，不矯不偷，不嗊不嗃。居中有常，厚薄取衷，潛光布實，持節用敬，節有尊貴之報，實光招洞真之果，修儉不休，與日月合德也。
　　凡行妙化，先當化身，化身者先志道，次守德，終謙卑。卑者，知也、移也、底也。識神有知道、知德，道尊德貴，不可妄求，求之以謙，卑以自牧，位勢在前，退身在後。次第在後，無覬於前，恆居眾下，底極之鄉，人所不競，俗所不營，止而不悶，思道益堅，守德彌固。羣生所伏，凡所不能，己獨能之，超羣出眾，神明所矜，正真所祐，移下昇高，自地登天，捨凡入聖，遂成大智慧之源，一切所宗，天人所仰。由平退身，度人致能，居後反前，謙讓更得，不靜最雄，不敢為先，自之先達，人中之尊，天地齊一，白日登晨。星辰之極，三智之實，實在慈儉，不敢為先，智之妙也。
　　凡行妙化，先當化身，化身者習三智，三智已，遵五慧。五慧者，仁禮信義智也。三智洞者，包乎五慧，五慧中智，即是三智。學習未究，三智未相包，修行未通，五慧未相一。故立名有殊，三五成異。然則五慧中智，智未極也，極則在三同一，一同無復五矣。仁禮信義，亦有智分，智分在四，四故得成，四無此智，不能立也。四有少分，故不受智名，智分居多，故與四德為五，五德相通，平等無偏。無偏則無復五名，名元則與三智為一。三智初一，一就五焉，號為六通，洞達之後，又無三焉。三五既脗，謂之七覺，覺悟了然，究竟無極。有數無數，朗徹無礙，分之則分，合之則合，合不累分，分不累合，合則總稱曰一，分則略名為七。七階示漸，引末歸源，識神生知，是其一也；知而能見，是其二也；見而能從，是其三也；從而能習，是其四也；習而能堅，是其五也；堅而能成，是其六也；成而不居，是其七也。七覺七階，由乎一覺，覺有淺深，次第為七，過此以往，洞入道源。八達無窮，非言所說，說不能窮，默識自了。默識自了，其言自忘，忘言得道，道之上也。
　　凡行妙化，先當化身，化身者遵五慧。仁者好生惡殺，救敗護成，禁忌殺傷，隔絕嫉妬，能和合陰陽，放生度死，慈悲慊款，念念弗忘，積仁長壽，遂登神仙。神仙所貴，貴乎相生，生長不絕，隱顯相傳，傳行有氣，氣質有名。名仁者主木，木生火，火為禮。禮者恭敬內外，揖拜有儀，崇仰三尊，貴養重和，禁忌驕慢，斷絕貪淫，能清貞廉潔，久則神仙。火生土，土為信。信者中實不妄，誓無負違，禁忌虛詐，欺內者誅，能心口相應，孚諒有徵，篤厚誠實，久則神仙。土生金，金為義。義則明斷是非，賞善罰惡，去邪就正，决嫌定疑，捨財不盜，抑猛佑贏，禁忌迷惑，邪見狐疑，強梁自用，竊奪公私，能獎福遏禍，治亂止暴，清素博贍，久則神仙。金生水，水為智。智者一切知了，分別真偽，禁忌姦邪，愚癡執滯，能清平洞徹，勤學教人，善誘無倦，久則神仙。五德偏多，有功有罪，有進有退，更相補贖。多善受福，多惡受禍，禍福無門，唯人所召，所召未專，善惡迴換，雖福至天堂，尚有退落，禍入地獄，亦有超昇。皆非學道之儔，正是流俗之侶，粗知信向，不能得真。真仙之道，付上士志人，志人上志，皆好學真仙，懃習三智，精修五慧。三智平等俱行，不偏不著，積久周通，克登上聖，與道合真，更相傳授，必得其人。學不知三五，徒自勞苦耳。知者祕之，密行勿泄也。
　　凡行妙化，先當化身，化身者先受法。受法不齋，率爾傳付，或齋戒不精，信物不備，或協勢強求，不遵師法，或因緣遇得，不尋明師，或玄盟不洗，信物不輸，初欲修行，俄便廢棄，或更狐疑，訾毀敞露，形言醜惡，穢辱萬端，或祕之不解，無意研尋，供養違科，施置非所，輕慢靈文，苟存我有，或奪或乞，竊覽妄行。犯此諸罪，風刀無原，急宜解謝，洗心浣腸，歸命青童，禮拜首愆，三年不替，罪必被原，後不重犯，乃得行經。若相命未合，由功德未充，唯存青童，開通心識，解咎殃之結，降洞朗之明，使究了玄義，自照因緣，修行速驗，克成上真也。
　　存青童君法
　　東海之中方諸之山，本名東壟東華之宮，周迴三千里，有六門。
　　東門名青華門，門郎姓立，名伯淵，主學仙簿錄所經。
　　南門名神華玉門，門郎姓王，名祖思，主真人飛仙出入。
　　西門名玉洞門，門郎姓康，名尚節，主高上眾真玉皇、三十九帝、二十四玉真、西龜王母出入。
　　北門名玉陰門，門郎姓史，名少業，主真仙及始學者，紀糺退降所經。
　　東南門名天關門，門郎姓文，名五車，主人宿命因緣簿錄，得仙所由。
　　東北門名寒水門，門郎姓重，名林都，主鬼爽轉叙所經。
　　右六門，治天東壟，山門有師子、巨狩各三百，衛門門將各三千。學道之人，先知門名次弟，有知者則不死，名奏青宮。入室燒香，恆存門名，及門郎姓字，九年得乘雲，昇入六門也。
　　六門內有三宮，第一宮名方諸青宮，上相青童所治。
　　第二宮名玉保青宮，上相大司馬高晨師所治。
　　第三宮名玉華青宮，東海青華小童所治。
　　右三宮，內宮並有玉樹數百株，上有鵾雞、鳳凰、九色之鳥，下有芝草、玉井自生之泉，飲之壽同三光。師子、天獸，輔衛牆外。
　　凡學道未成，皆由罪障，當清齋燒香，謝罪請福。以丁卯日時，出於露地，雨則住堂，注心東向，叩齒三通，閉目存見三宮，念上相青童君，在方諸青宮之內，金殿瓊房之裹，眾真侍女三千人，直衛左右，玄輝自暎，神灼自明，青霞廕其上，紫霄繞其間。宮北殿上有玉格，格上有學仙簿，錄玄名年月，金簡玉札有十萬篇，領仙郎典之。想我名存中，諦存良久，然後見青童君姿貌光彩，煥爛煒燁，堅心歛手，稱位姓名，今至心歸命上相青童君，仍禮三拜。拜畢，仍伏密叩搏各三，密言：乞赦小生某，先後深愆重罪，開心悟意，使解了玄經，自識宿命，速成神仙，家門興隆，道德流布。畢，又禮三拜，三叩搏止。亦可向北，六十日一行禮。至於存思，恆在心也。若不能得丁卯日，餘卯皆可用。又不能六十日一行，亦可四時為之。為之疏者，罪積難積，不精不改，徒勞增尤。必能至到年一行之疏而慊實，勝於數而浮虛。自非六十日一修，皆一禮三百六十拜，至三千六百拜止。若體不甚疲，可一日一夜十二時行之，一時禮三百拜，合三千六百也。禮後思過改之，勿復重犯，存善行之，不得蹔休，如此三年，三尊降現矣。
　　洞真太上八素真經三五行化妙訣竟