洞真太上三元流珠經
　　經名：洞真太上三元流珠經。撰人不詳，約出矜南北朝。言存神養生法術。《無上秘要》卷四七稱此經原本有四訣八卷。現僅殘存一卷。底本出處：《正統道藏》正一部。
　　洞真太上三元流珠經
　　三元流珠經，司命之所行，其道妙大，五經之尊。受之用白真珠，員正明朗，大如桐子者三百六十五枚，應星宿之度，日月所會之期。絳黃二帛各二十四尺，誓陰陽靈官，延昌和之道，質二十四炁，結盟清齋，啟告而付。三百年一傳，滿五授止，不得復出。此太極公卿司命之道也。
　　凡人兩眉之間近上，却入一寸為明堂，二寸為洞房，三寸為丹田，四寸為流珠。流珠宮內有上太一君，寶座光明，冠於紫房，司命往還，諮禀命錄，有過則削生注死，有功則除死上生。生生之人，謹遵此法，立功無過，司命奏言，請上太一增筭益年。雖未及四宮雌一之妙，實五官雄一之高矣。
　　凡修《太微黃書》八卷，精密有效，乃見流珠，不見流珠，淪溺八生，往還勞苦，無由昇玄。玄昇之要，在乎流珠，珠明上宮，流光九府，內外洞徹，無礙無拘，逍遙九天之上，遊宴三清之裏。
　　九臺符
　　上清真人馮先生口訣
　　夫學生之道，當先治病，不使體有虛邪，及血少腦减，津液穢滯也。此不先治，雖服食行炁，無益於身。昔有道士王仲甫者，少乃有意好事神仙，常吸引三景餐霞之法，四十餘年，都不覺益，其子亦學，服之足一十八年，白日昇天。後南嶽真人忽降仲甫，而教之曰：子所以不得昇度者，以子身有大病，腦宮虧臧，筋液不注，靈津未溢，雖復接景餐霞，故未為身益。仲甫遂因服藥治病，兼修其事，又一十八年，亦白日昇天，今在玄洲，受書為中嶽真人，領九玄之司，于今在也。
　　夫學生之夫，必愛炁養神，服食治病，使腦宮填滿，玄精不傾，然後可以存神服靈，咀吸三景耳。若數行交接，漏泄施瀉者，則炁穢神亡，精虛枯竭，雖復玄挺玉籙，金書太極者，將亦何解於非生乎。在昔先師，常誡我於斯事云：學生之人，一接則傾一年之藥勢，二接則傾二年之藥勢，過三往則所傾之藥，都亡於身矣。是以真仙之士，常慎如此，以為生生之大忌也。
　　夫學道者，惟欲愛炁養神，閉炁使極，吐炁使微，又不得多言語，大呼喚，令神勞炁損。如此以學，皆非養生。凡存神炁行真仙之事者，又不得以衣物借人，亦不得服非己物，諸是巾褐履屐之具，皆使鮮盛。三魂七魄或栖其中，亦為五神之炁常忌，汙沾之薰故也。又八節之日，皆當齋凈，謀諸善事，以營於道之方也。慎不可以其日忿爭喜怒，及行威刑，皆天人忌，為重罪也。
　　凡研味至道，及誦讀神經者，十言、二十言中，輒當一二過舔脣嚥液，百言、五十言中，輒兩三過叩齒，以招神會靈，充和血炁，使靈津滿，帝一欣宅，所謂沖炁不勞，啟而不泄也。學生之法，不可泣淚及多唾泄，此皆為損液漏津，使腦大竭。是以真人道士，常吐納嚥味，以和六液。
　　甲寅、庚申之日，是尸鬼競亂，精神躁穢之日也。不可與夫妻同席，及言語面會。常當清齋不寢，警備其日，遣諸可欲。
　　凡五卯之日，常當清齋入室，東向心拜，存神念炁，期感神明，亦適意所陳矣。常如此者，玉女降侍。
　　常以本命之日，向其方面叩齒三通，心存再拜，而微咒曰：
　　太一填生，三炁合真，胎室上景，母玄父元，生我五藏，攝我精神，下灌玉液，上朝泥丸，夕練七魄，朝和三魂，右命玉華，左嘯金晨，令我神仙，役靈使真，常保利津，飛行十天。咒畢，又心拜四方，叩齒三通，嚥液三過。此名為太上咒生隱朝胎元之道也。常能行之，令人魂魄保守，長生神仙。
　　凡入室燒香，皆當對席心拜，叩齒陰咒，適意所陳，唯使精專，必獲靈感。
　　凡人常當存思，識己之形容，極使髣髴對在我前，使面上常有日月之光，洞照一形，使日在左，月在右，去面前令九寸。存畢，乃啄齒三通，微咒曰：
　　元胎上真，雙景二玄，右抱七魄，左把三魂，令我神明，與形常存。咒畢，又叩齒三七通，嚥液七過。此名為帝君錄形，抱魂制魄之道，使人聰明，神仙長生不死。若不得咒者，亦可單存之耳。又學道之士當先檢制魂魄，消滅尸鬼。
　　常以月晦朔之日，及庚申、甲寅之日，當清齋入室，沐浴塵垢，正席而坐，得不眠者益佳。當以真朱筆點左目眥下，雄黃筆點右鼻孔下，令小半入谷裏也。點畢，先叩齒三通，微咒曰：
　　二景飛纏，朱黃散姻，炁攝虛邪，尸穢沉泯，和魂鍊魄，合形大神，令我不死，萬壽永全，聰明徹視，長亨利津。咒畢，又啄齒三通，嚥液三過，并以右手第二指鑷左目訾下，又以左手第二指鑷右鼻孔下，各七過。當陰按之，勿舉手也。於是都畢。按此二處，是七魄遊尸之門戶，殘精賊邪之津矣。故受朱黃之精，塞尸鬼之路，二景之薰滅，淫亂之炁也。此太極上法，常能行之，則魂和魄柔，尸穢散絕，長生神仙，通靈徹視。行之三年，色念都泯矣。
　　凡上清叩齒嚥液法，皆各有方，先後有次，不得亂雜，使真靈混錯也。夫叩齒以命神，嚥炁以和真，納和因六液以運入，制神須鳴鼓而行列矣。凡存修上法，禮咒之時，皆先啄齒，上下相叩，勿左右也。一呼一吸，令得三叩為善。須禮咒畢，更又叩齒，乃得咽諸炁液耳。此名為呼神和真，以求昇仙者也。吾屢見偽俗之人，或誤定經文，先後雜亂，無有次序，用以無益，良可悲也。
　　洞真太上三元流珠經竟