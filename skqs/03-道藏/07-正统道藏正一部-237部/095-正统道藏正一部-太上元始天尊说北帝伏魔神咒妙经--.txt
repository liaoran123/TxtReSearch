太上元始天尊說北帝伏魔神咒妙經
　　經名：太上元始天尊說北帝伏魔神咒妙經。原題上清三洞經籙碧霄洞華太乙史歐陽雯受。內引陶真人、鄭思遠說，當出於唐末至宋初。十卷。底本出處：《正統道藏》正一部。
　　太上元始天尊說北帝伏魔神咒妙經卷第一
　　上清三洞經籙碧霄洞華太乙吏歐陽雯受
　　敘議品
　　道言：昔於龍漢元年甲午之歲，元始天尊居上元之殿、八景天都，安五雲寶座，垂十絕靈旛。與三十二天帝，十極真人，玉童玉女，三景丈人，侍衛大威力魔王，八景大神，飛龍騎吏無鞅數衆，碧落空歌，天樂搖曳，演說真一妙法。是時，上元天都東北方振動，天門忽開，下觀乃有欝勃血光參雜之氣，幽幽冥冥，從人間東北方上衝天宮，盤結不散，其氣皆腥羶臭穢。大衆咸驚，默然不敢發問。
　　是時，法會中有一真人，名日妙行，福德充備，瞻仰整頓而出，斂簡跼步，再拜長跪，上白天尊：臣聞至真妙域，明絕非祥。無何之鄉，本除怪異。臣侍道君已經萬劫，未嘗有此異見。奈何。今日法會之中，睹此穢結黑毒血光之氣，紛雜衝天。是何灾祥？恩惟至聖，重宣妙典。令破衆疑，得究其源。令學道之者，咸生敬向。
　　是時，元始天尊良久微笑發言：汝等當知，靜默安神，而為汝說。下元生人，皆從此界降下。氤氳真一之形，皆備三萬六千神氣。清淨扶衛，久為陰魔，忘源失本。今三九數終，鬼魔流行。信著邪道，不依道源。為諸神雜體，為諸陰魔邪鬼所亂。心生兇惡，殺害群生。以同神鬼，謟求餘福。曆數將終，顛狂淫亂，不孝不忠，不慈不義，好樂邪道。今為六天鬼神，枉有所傷。若男若女，若老若少。未盡天年，橫被夭傷。死魂未散，結成惡氣，怨怒上衝，卿當省知。
　　是時，妙行聞是說，己心大驚怖。上白天尊言：彼六天鬼神，不審備何威力，有何神通？得於人間行種種刑害。殺傷生人，無所畏懼，諸法皆不能禁止。唯願為臣，分別解說。臣雖聾愚，願假聖力，知其所始？往彼救護。令得下元生人，免遭非橫。
　　天尊告妙行曰：從此天界正北方，過此太溟無鞅里數，窮北方之極，有一世界。名曰五氣玄天洞，陰朔單欝絕之。國中有帝君，名曰太陰五靈玄老黑帝靈君。侍佐助理，名曰玄滋天君。太上靈君侍真行氣，降生玉女，名曰太玄夜光玉女。當與靈君北鄉無鞅太玄諸靈官，開太玄北門，名曰陰生廣靈之門。說《太玄真一妙經》，制御陰魔。聞是法味，一國人民，死者更生，枯骨重肥，人無夭傷，不至非橫。其國下界有太虛太荒溟渤，周迴無鞅里數，海水皆惡腥穢黑色，無測邊際。中有一大山，上參碧落，下入風泉，名曰酆都羅山。山聳十萬六千里，周迴五萬里。山下入水深一萬里，水際山腳下有大洞陰景天國。中有主者，名曰太陰水帝北陰天君。其洞天周迴一萬五千里，其宮名太陰宮。左右助理，名日東斗斗中生氣君，西斗斗中生形君，南斗斗中司禁君，北斗斗中司命君，中斗斗中總錄君，下吏九令主者，五嶽府君，二十四治陰官，二十四治陽官，河海掾吏，丘陵溪澗主者，下吏無鞅之衆。六天異鬼惡神，以為侍衛。左右列三十六獄，周迴各五十里。獄中草樹，皆稟自然惡毒之氣，所生為刀劍鋒鋩。多饒衆毒、猛獸、炎火，烟黑風飄，日夜不停。冥昏毒氣，血光熏臰音臭。火車灰河，鐵棒銅鎚。拷打楚痛，呻吟振天。皆是下元肉人，罪鬼死魂之所處也。其太陰天洞外，左右有三小宮，各五十里，各有主者居焉。第一宮名天官宮，第二宮名地官宮，第三宮名水官宮，皆是生死追呼之要司也。其山中有六洞宮，其洞宮是太一陰洞天宮，每宮周迴五千里，此六宮亦陰府之六曹也。每官直主者役士，各一大魔王，每一魔王下小吏三十六萬人，皆異狀兇怪鬼神，或魚龍之形，以為侍衛。其洞門在太虛杳冥之中，常為烟霧濛鬱所蔽。若非天帝至力，不可及也。名為六天魔王宮，其鬼乘生人迷亂，下降人間。啖食女人懷胎血孕精氣，令非夢惡想。或為貓犬之形，令女人驚怪。痿黃色頓，血精斷絕，狂病衰患傷，食生人子息。或一歲至十歲，枉遭夭折。下元生人，大限未終。愚迷不能添神益筭延生，請命遭逢魔鬼，枉折天年。又與生人九玄七祖拘年，考問生人姓名，延累共行，諸惡病瘨瘇，焦瘦涕唾，膿血惡瘡，疥癩癲狂，盲聾閉塞。或為風水作難，遊魂惡夢，柳鎖鞭撻，禁繫非常，行種種疾病，不可具載。妄將生人行年本命、三魂七魄，上送六宮，落生名，上死籍。病困床枕，積歲經年。改易形骸，以求血食。或為女巫搖鈴鼓吹之怪，據於大木古樹。或為三皇五帝古先帝王形像，垂旒帶佩。或為六天魔女，盛服艷粧。或為九州前代猛將兇臣，持戟把劍。或為諸天大將軍，馭騎日月星辰光氣，遊行人間。或為生人七代填墓祖考儀貌。或為野獸，乘騎飛鳥，駕馭蛇鼠，五色光明，妖童艷女。或託異木怪石為主。或為古穴泉源。百形千變，殺害生人。苦遭逼逐，或求異法禁衛，鎮壓追捉。其鬼力不能加，即反入洞中，不可尋逐。諸邪不禁，力不加敵。及有大威力，移山拔樹，興雲動雨，不可禁制。卿等當知。
　　是時，妙行啟天尊言曰：臣雖聾愚，願假聖力。今日請將三天真仙飛仙龍騎，往下人間，降禁是鬼。令得下元生人，免遭茶毒。
　　是時，天尊告妙行曰：吾不令卿往，奪卿誠悃。既攝伏邪精，以求善功，即當行矣。
　　是時，妙行從法會起，將領三天丈人、十極真仙、騎吏飛將，天樂導引，正北而行，尋其黑氣結勃之所。去人間數里，龍鶴不行，雲輿不進，所領侍衛悉有觸縮之狀，不能前進。
　　是時，衆中有一素車白馬真君，告妙行曰：下元人間，屍臭穢氣，鬼毒流行。吾等皆三清至真金姿玉質，清諍之儔。遭此穢觸，不能降下，願卻歸天，往不可也。
　　是時，妙行引諸道衆，卻反上元天中，朝謁天尊，再拜長跪，上白天尊言曰：臣昨與三天丈人、十極天真仙官眷屬，下降人間，降伏鬼魔，救護生人。至其方所，去地數仞，龍鶴不進，侍衛真從悉皆有觸縮之狀，為鬼魔穢毒所熏。不審以何方術，得其生人，免是殘害。
　　是時，天尊告妙行言曰：是酆都羅山絕頂之上，虛元北界有北帝靈君，統領北方無鞅大力魔王、天丁力士、陰景飛雷電吏，甚有威力。若非北帝，不可攝伏。
　　是時，妙行啟天尊言曰：不審以何道力召命得是北帝，以救生人，免為屍臰、日有所害。時天尊叩齒，遙存北方五炁天中太陰北帝。爾時，北帝遙知，將領十天魔王，八景大神，三十六洞天丁力士，三五大將軍，高麾五湖大將軍，豁落北斗七元大將軍，衛靈大神，無鞅飛雷電吏，巨獸毒龍諸小神吏，及北陰大力飛天鬼衆，一時同會，至其會所。時理劍佩玉，斂簡跼步，再拜長跪言：臣自違侍筵，以僅十劫。今日遙奉密旨，得拜聖顏，不審至聖召臣，有何指役？
　　是時，天尊告北帝曰：北陰鬼魔，出行人間，枉殺生民太半。今當三九七五之歲，生人昏迷，遭逢鬼魔殺害尤甚。大限未終，橫折無數。陰魄不散，托結幽途。茫茫冤魂，上衝震天。卿可與十洞魔王、三五將吏，下降人間，禁伏陰鬼。功成德合，昇入無形，自然真極。
　　是時，北帝再拜受命。總統十天大魔王，三五大將軍，三師門下吏兵，天蓬殺童，北斗殺吏，巨獸飛吏，梟鉤索飛吏，太上真神，天丁力士，天騶甲卒，南斗殺鬼使者，北斗火炬科車神吏，紫氣前衝，流火萬里，下降人間。是時，陰鬼未睹天兵，十日已前，悉皆遭北帝太玄殺氣，先衝腦裂，死向太半。北帝將降，橫天刮地。上張天羅，下布地網。天騶猛獸，縱橫音窄，齒也。齒。天丁飛吏，斬破鎚斷。或未變其形，隱藏無處。或為龍蛇。或為女童妖狀，七日悉皆禁斷。
　　是時，北帝將領天兵，歸赴上元天中。八景玉殿，朝拜天尊：臣奉聖旨下界，攝伏陰魔。七日之內，應斷北酆都羅山六洞鬼宮。臣各使一大力魔王，專令守固鎮壓。
　　是時，北帝啟天尊言：下元生人三九七五之歲，生人多積凶惡釁欣去聲。深惑重，招延洞中魔鬼，遙乘其虛耗，潛出人間。或有收禁未盡。或生人曆數將終，陰洞自開。不令禁制，流行人間。四海五湖，七澤九江，五嶽二十四治山川，坑坎洞穴隱沒，為人灾難。臣令三十萬兵，常在人間巡行，捕逐生人急難。誦臣此神名，咒一遍，魔鬼聞之，悉皆腦裂。
　　北帝曰：下元生人國土，或有歲凶穀儉，三灾刀兵，瘟疫流行，國人傷死，血光漂流。即當清淨，求請三洞道師，於國北門建竪北斗七元壇場，然燈散花，行道申表，誦吾六天神咒，旋遶七日、二七日，及四十九日。
　　北帝此時統領三五大將，天蓬部落，十天魔王，無鞅數衆，大力天丁，飛雷電騎，梟鉤索騎吏神王，威劍萬丈南斗大神，北斗使者，紫氣流火，隱□其所，掃除魔鬼，瘟疫血光、穢氣氛氳，悉令清諍。
　　北帝曰：下元生世女人，懷孕死損，系嗣十九不成。或懷胎一月二月，或至得生，或於胎中消死，或長成至七歲至十歲，無端夭傷。此皆女人懷此血穢，為六洞天魔女鬼母飛隨女人，食女人精氣，胎血頻遭損傷。令女人痿黃惡瘦，夢想驚怪。其鬼變形為貓鼠狸狗，夢中食人子息。即當清淨堂宇，求諸道師，依科置壇，醮北斗七元君，燒香然燈，誦吾神咒，行道懺謝。或一日至七日，吾當使太玄夜光玉女一十二人侍衛女人，令不傷損，一一成就。若有產死急難之時，為鬼母障閉，北陸陰穢鬼求食，啖產母之血，令產母楚痛，一日或七日，受苦難忍，呻昤晝夜。當須清淨庭院，建壇作法，誦咒行道。吾當使九玄殺童、六丁玉女擁護產母，無令楚痛，所生男女皆異相，端好聰明貴達。
　　北帝曰：若有下元生人，或遇天灾流行，瘟役病死，炎毒熾盛，人人困伏床枕，非橫競起。或邪鬼侵奪住止屋宅。或於生人行年本命之上，妄作灾衰，枷鎖刑獄，執繫禁錮，累歲經年，窒塞四方不通。或久病在牀，魂為魔鬼禁繫幽司。或為耗鬼擁塞，錢財流散，祿命衰微，所為不成。當依科法，申奏章表，醮祭北斗七元君、五星二十八宿，行道誦咒，然燈散花，一日三日，七日四十九日。吾當令北斗司命君削除黑簿，南斗司禁君移易生籍。添年益壽，迴灾轉厄。所有狂邪妖鬼，當使六天大魔王、三五大將軍，驅除斬决，不令為難。
　　北帝曰：或有下元生人，求學道業，中道不成，退散迷忘，昏闇不通。當清淨齋沐，誦吾神咒。或七遍至百遍，行住所止，不論穢觸，但心存誦念，當降北斗七元君，清氣入人心中，祛除心魔，外備百神，安穩吾藏，通暢心竅，開爽神情，所學克獲。
　　北帝曰：下元生人，或泛大海江湖，遭遇風雷電掣，驚怖沉溺。或山行林谷嶮隘，晦暝夜行野止，豺狼虎獸龍蛇鬼怪種種恐怖。當淨心端坐，密誦吾此咒三七遍。是時，六天魔王，天蓬大將，領本部神兵，及曠野大神，八景神王，五嶽四瀆江河溪澗大神，土地主者，應心下降圍遶，不令驚怖，安穩無他，神色怡悅，衆邪消散。
　　北帝曰：下元生人，有身無子孕。此為洞天魔女鬼母與天狼貪狗食其精華，令絕種裔。若求男女，當於堂房中置北斗燈壇，隨師行道，燒香散花，誦吾神咒萬遍，朝醮北斗，當降青腰玉女一十二人侍衛子藏，應願得生，上相聰明，男女壽考。
　　北帝曰：下元生人，若能清掙身心，每日行住起止，常誦此咒七遍，或至一百遍。晨昏念誦，所為無不成，就博戲求利，或見侯王貴人，常獲歡喜，願念和合。
　　北帝曰：下元田土所種五穀，為蝗蟲衆灾所損。當須於田中作壇，依科誦咒七遍，或四十九遍。吾當勑九州社令、后土土王，禁斷三日，灾蟲皆自消滅矣。
　　北帝曰：此是六洞天魔王，常為下元生人六害。第一宮，害人財物，能令虛耗，錢財流散。第二宮，害人生命，能令人身名不達，官爵衰退。第三宮，害人爵祿，能令人窒塞，四方不通。第四宮，害人田宅家舍，頻有死亡灾害鬼怪，住止不安。第五宮，害人妻妾，能令人頻頻喪死，或一至七。第六宮，害人男女，能令不成，病死絕滅。是此六害，常為六天魔鬼經營，生人與洞中六司掩塞，作生人害難。若有志人，當欲除之。但於清淨山野外，或古壇靜室之中，結壇行道，依科作法，三日七日至四十九日訖，當申表一通，名日六害表醮，六十囗#1六甲及五星二十八宿、太陽太陰宮，當須佩三五解六害大籙一品。當降九宮玉童一百二十人，解害大將軍及北斗斗中大神、天蓬部，行案六洞陰宮，檢勘為害之所，一一分解，永斷其殃，更不復纏遶生人。
　　北帝曰：下元生人，或為王侯征戰陣敵。當須佩九宮捍□六宮辟屍大籙，祭北斗七元君，及寫此咒於籙中，佩於左膊音博。臨陣對敵，心密誦神咒七遍，六天魔王、天蓬大神、北斗使者、三元大將，密衛生人，令不傷損，得保清吉，永卻血光非命之厄。
　　北帝曰：下元生人，或為惡人若欲侵害。當存惡人於左足下，誦此咒一百三十遍惡人，自反凶為吉。
　　北帝曰：下元生人，有知酆都六洞天官名，則百鬼不敢為害。凡欲卧時，常先面向北，叩齒七通，誦咒三遍，微其音曰：
　　吾是帝君之臣，名書玉清，下統六天。北帝鬼宮，悉是我營。我之所部，何鬼敢生。左佩豁落，右帶火鈴。擲火萬里，威制千靈。有犯者戮，有干者刑。帝君有命，收捕不停。天光駭動，群魔東#2形。鬼妖滅種，我得長生。急急如帝君勑律令。
　　謹按《天關三圖上清經》曰：酆都山在北方癸地，故東北為鬼戶，死氣之根，山高二千六百里，周迴三萬里。其山之洞宮，在山之下，周迴一萬五千里。其上下並有鬼神宮室，山上有十二宮領鬼，山下有十二宮統神。每一宮周迴千里，上宮左右各六宮，下官左右各六宮，故二十四宮也。
　　上六宮名：
　　第一宮名紂絕陰天宮。
　　第二宮名泰殺諒事宗天宮。
　　第三宮名明晨耐犯武城天官。
　　第四宮名恬照罪氣天官。
　　第五宮名宗靈七非天官。
　　第六宮名敢司連宛屢天官。
　　下六宮名：
　　第一宮名休明總靈洞天宮。
　　第二官名玄司重正宗靈天宮。
　　第三宮名統仙升靈希微天宮。
　　第四宮名正真邵靈宛司天官。
　　第五宮名雲婁玉紀明天宮。
　　第六宮名崇虛赤映雲田天宮。
　　一咒則天地先駭，萬魔束形。二咒則鬼妖滅種，六天絕人死名。世人學道，不知酆都宮名，神鬼所治。不能斷塞死根，使後學者萬無得成也。
　　北帝曰：下元生人，或男或女，夜中經行及睡卧之時，誦六天宫名者，諸鬼魔聞之，皆自成血糜音迷。散不得高聲，損鬼尤甚。若無患害誦咒，先發願者，吾所誦六天門名咒，用安魂定魄，不損陰冥。爾咒曰：
　　紂絕標帝晨，諒事構重二。炎如霄中姻，勃若景耀華。武城一神峰，恬照吞青河。閶闔臨丹井，雲門欝嵯峨。七非通奇蓋，連宛亦敷魔。六天橫北道，此是鬼神家。
　　辟虎毒王，六天鬼王，震拾羅鈴，北帝魔王，四天皛晶，酆都鬼相，巴元醜伯，九天都錄，總領大魔，敢不從命。
　　北帝曰：臣所說此咒者，名北帝神咒，皆是摧斬啖食六天鬼神也。下元生人；若老若少，若男若女，貧賤困卑，當行坐止息，誦此神咒，所求無不克者。諸魔鬼退散，即生神氣。專志堅固，無諸滯礙。所求合道。北方黑帝五靈玄老大神咒，但每持念之時，先存天蓬神將，四面六手，各執戈劍、弓箭、金鉾音牟、戟等六物，身長五十丈，披金矛鎧音凱。甲，光赫萬里，叱音尺。咤音叱。震怒，領神兵三十萬人，黑衣玄冠來下，禁滅邪妖。叩左齒三十六通，次叩右齒三十六通，次嗚天鼓二十四通，然後轉身北面，次坐建王方向破地，乃微音咒曰：
　　天蓬天蓬，此是四面天兵，各領四萬人，布聲如虎音。九玄殺童。此是上清禹餘天大赤天上法中上清三洞法三天兵符，管天煞大神百億萬人世。五丁都司，此是六丁神女在三天門下聲誦，三十六司中各有六萬人到者煞急，北帝三煞神兵一十一萬人也。高刁北功。此是北帝一洞天中北帝三煞神一十一萬人也。七政八靈，此是北帝七星真人七千四百人，常居師之左右，以聽善惡也。太上浩兇。此是太上三將軍，有三千萬衆，待立師長前，祛散邪魅也長顱巨獸，此是四海龍王四千四百人，收攝山精野鬼誅斬之。手把帝鍾。此是五嶽四漬河海大神，各有五萬人，在此禁壇修齋用。素梟三神，嚴駕夔龍。並是三天魔王，有三千兵馬，常在人間，虛空聽人善惡。在齋堂或有疑惑者，當存此神，以鎮其所也。威劍神王，斬邪滅蹤。並是風神主海神，各八千人，請雨時存之。紫氣乘天，並是兵魔都統王，管此世間人名煞惡，存以下聲也。丹霞赫衝。並是女青詔書玄都大神，百億萬人，靈官章醮存，常在左右。吞魔食鬼，橫身飲風。此是二十四天鬼神，常收偽得便斬者，勑召存此。治救疾病瘟疫官私口舌並存之。此六萬人。蒼舌綠齒，四目老翁。並是日月星辰之王，各有八千人，移山塞海存此神。天丁力士，威南禦凶。天騶激戾，威北銜。此是上清法中將，各有一千二百人常隨，師誦經時存之。三十萬兵，衛我九重。辟屍千里，祛却不祥。並是六丁八史大神，各有八萬五千人，誦經時及傳符籙存之。敢有小鬼，欲來見狀。鑊天大斧，斬鬼五形。此是五帝兵馬三洞天官，有三千萬衆，常隨師之左右。修真之時存之。炎帝裂血，北帝燃骨。四明破骸，天猷滅類。此是四明功曹使者，三千六百人，隨師左右，以聽善惡。常須存好事，不得起心形惡念之。神刀一下，萬鬼自潰。此是北帝黑煞大神王，煞鬼存之。虛空中並聞。鬼叫之聲也。急急如太上老君律令。
　　右三十六句，四言一叩齒。
　　北帝曰：誦吾神咒，行吾此道，守護科禁。吾當與北方三十洞天君，天蓬大將軍，十極八景大神飛天，猛獸隱蔽，不離生人，圍遶侍衛，令一切愛念無所滯礙。誦此咒或七遍，或至四十九遍，一百二十遍訖。即啄齒，嗚天鼓，擊天磬，各三十六通。又更誦此後咒三遍或七遍，即行寢外無妨，名淨天地咒。所居穢惡，常念解穢辟屍咒：按經云所叩齒，使內外虛徹，纔似耳聞也。
　　洞中玄虛，晃朗太元。八方威神，使我自然。靈寶符命，普告九天。乾羅怛那，洞罡太玄。斬妖縛邪，殺鬼萬千。中山神咒，元始玉文。我誦一遍，卻鬼延年。按行五嶽，八海知聞。魔王束手，侍衛我軒。凶穢消散，道氣長存。急急如律令。
　　道言：此咒北帝神祕之法，若世人得此，常能行之，可以制禦諸惡，添福益筭，延年度厄，禳灾卻禍，救護生人，無有枉橫，男女長幼，總可奉行。
　　陶真人曰：吾昔於天台學道未成就，常為山鬼所擾，見形露體，互來驚怖。吾常聞此道，未嘗行之。依法戒行七日訖，因經行所居之處，去室百步外，見血流遍地，屍臭音臭。盈谷。聞有人哭聲，詞理哀切。云：陶弘景，陶弘景，奪我居止，傷我性命。自後，更不復高聲。持誦之久，如與百神同遊，長生可取。
　　王真人曰：吾先師張天師奉太上命，戰奪蜀郡二十四治鬼營，救護生人。一戰二十四治大鬼帥，一時降伏，諸徒吏悉禁閉在治下，今為山二十四獄鬼，竟不能出。皆得太上降此北帝神咒，吾師臨鬼一咒，天兵及三五大將天蓬部落一時降下，往無不伏者，是天蓬第九星辰也。
　　鄭思遠曰：五聞太上北華仙人，教始學道士，受以此道，誦之萬遍。先滅妖魅不祥，立見真道。吾思之，不可得聞。後東華山遇左仙翁，謂吾曰：子欲拜受北酆都山大帝圖籙神咒，章醮驅邪除鬼，得修真之道，當以信帛香油質命，方與子受此，是太素元君玄母之道，不可妄傳於迷亂之夫、行屍走骨之輩。若不敬之，殃逮祖考。吾受之，克見真道。其細微祕事，不具載於此。多出於《上清玉帝消魔神慧玉清隱書》 也，科法若下卷。
　　北華仙人告鄭思遠曰：凡誦此神咒，每一句一啄齒，以為常節，此是修真之科。若晝夜常誦此，則不必一一啄齒。若生人有鬼難，如法端坐，一依四言啄齒。或先啄齒七通，誦此三遍訖。更啄齒七通，誦此三遍訖。更啄齒七通，陳心中所願，為祟之鬼，皆眼睛盲爛而死矣。此神咒皆斬鬼之司名，北帝祕言。若世人得此法，常能行之，斷絕葷茹雜食行之，可以禦諸惡，添福益筭，延年度厄，禳灾卻禍，救護生人，無有橫也。按經云：凡叩齒，使內者虛徹，纔似耳聞也。
　　天尊告北華仙人曰：修誦當須淨心專一，不得雜事諸邪法術，並不同室，此皆六天惡神守衛。世人雜樂等，閑誦詠以為尋常，未生敬奉，輕慢真言。天蓬大怒，殃咎無限，可慎之敬之。是時，諸天大聖衆，聞說此經救護之法，悉皆歡喜踴扑，發無上道意，進品自然，承元始天尊威力，稽首奉行。
　　太上元始天尊說北帝伏魔神咒妙經卷第一竟
　　#1□ ：原文不清，疑作『槃』字。
　　#2東：疑作『束』。
　　太上元始天尊說北帝伏魔神呪妙經卷第二
　　七元祕訣品
　　元始天尊，爾時遊歷諸天，成就國界，濟度人民，廣宣妙法。見下元生人，有諸灾妖鬼氣流行，九醜之精枉害良善。因作是想，三界轉輪，冤對彌多，國土不安，兵戈亂起，作何救助？以保兆民。於是召命北帝真君，演其濟度之法。
　　北帝曰：臣酆都之旨，伏鬼消魔七元之壇，保家安國，大聖所使，即降真靈。爾時，天尊聞北帝應聲祕要，願而奉行。
　　北帝曰：其咒甚妙，宜長齋念誦，身得長生，飛騰虛空。
　　北帝分身咒曰：
　　謹勑臣身中五體真官，魂為天父，魄為地母，頭為雷公，髮為黑雲，頂為明星，腦為朱雀，眉為麒麟，眼為日月，鼻為虎賁，上唇為風伯，下唇為雨師，舌為九州都督，喉為璇璣，左臂為玉衡卻敵，右臂為玉衡破敵，掌為火車，指為甲卒，兩乳為仙童，腦骨為橫山，脊骨為蓬山，脇骨為名山，腹為金城，肝為青帝，腎為黑帝，脾為黃帝，心為赤帝，肺為白帝，膽為太乙，腸為龍虎，腋為禁獄，臍為江湖，石子為織女，膀胱為河伯，血為河水，脉為螣蛇，胃為勾陳，皮為天羅，肉為地網，臀音屯。為玄武，陰為八蠻，腿為雙童，膍音昆。為力士，膝為剛風，脛為師子，足為白馬，手為三將軍，各領七千萬衆。兵士抽刀拔劍，乘駕火車，從臣身中出。急急如律令。此咒伏一切鬼神。如癲邪，即念三徧。如小可，切不得念，損子魂魄。慎之。
　　入房退病天蓬敕水咒：
　　咄，吾是天帝太上之子，為老君所使。頭戴日月，身佩北斗。吾有乹靈之兵，百千萬衆。在吾左右。前有萬石鑊湯，后有黃金鉞斧。吾朝太上，忽逢神將。教吾殺鬼法，授吾斬神方。上帶太素符，收攝諸不祥。上告天帝，召喚吏兵。頭戴華蓋，足躡魁罡。何神不走，何鬼敢當。縛汝必定，治汝橫傷。病人先無罪狀，何敢輒犯賢良。吾含天地之正氣，咒破邪鬼之殃。咒神神自滅，咒鬼鬼自亡。急急如律令。畢，即含水噴病人。
　　又咒曰：
　　東方邪神，南方邪神，西方邪神，北方邪神，中央邪神。咄，汝是羊鱧音里。之魚，或為浮萍之草。或是浸漬之蟲，黿鼉龜鼈鰭音常魟音紅鰻音瞞鯬。音黎樹木之精，妖魅魍魎。造作人形，媚著人身，妖惑男女。北帝聞之，大嗔大怒。故遣吾領將，千兵萬騎，殺汝百邪之鬼，何不急去。急急如北帝威劍神王律令。咒畢，含水噀病人三過。
　　又咒曰：
　　吾是天師神氣太上之子，遊行天下。東方有病，吾能治之。南方有病，吾能治之。西方有病，吾能治之。北方有病，吾能治之。中央有病，吾能治之。吾治病有法，醫病有方。吾頭戴通天之冠，身著赤陽之衣，手把龍頭切玉之劍，斬殺鬼賊，千頭萬數，不問罪狀。急急如律令。噀水三過，次於五方。七步七元罡，面顧破立，誦天蓬咒，一炁誦之三遍。每四言一啄齒，此為法術。禁伏一切邪鬼。尋常不得啄齒，恐損神。誦了，即輸掌訣。
　　捻訣後咒
　　咄，景精中王，威振九天，金虎蔽日，飛龍遶乾。黃神秉鉞，綠齒揚鞭。璣衡五斗，平調七元。收捕九醜，殺滅六天。手把三景，足躡九玄。八威吐毒，天丁導前。討察妖精，送著曲泉。十天保國，萬友安全。
　　又咒曰：
　　天火落落，光照八方。女青鬼律，誅斬邪殃。吾今禁汝，妖鬼敢當。速出速出，伏鬼魁罡。急急如律令。
　　次勑五方咒
　　東方責#1鬼，腐木之精。九夷老氣，因春化生。神不內養，外作邪精。五毒之氣，入人身形。或寒或熱，舉體不寧。九醜之鬼，知汝姓名。北帝神咒，攝錄汝精。四明破骸，北斗然明。神刀一下，萬鬼自刑。傷寒頭痛，不得妄生。西方金氣，滅汝身形。伏在肝中，不得動傾。急急如律令。
　　南方赤鬼，炎火之精。八蠻老氣，因夏化生。神不內養，外作邪精。五毒之氣，入人身形。或寒或熱，舉體不寧。九醜之鬼，知汝姓名。北帝神咒，攝錄汝精。四明破骸，北斗然明。神刀一下，萬鬼自刑。傷寒頭痛，不得妄生。北方水炁，滅汝身形。伏在中心，不得動傾。急急如律令。
　　西方白鬼，死金之精。六戎老氣，因秋化生。神不內養，外作邪精。五毒之氣，入人身形。或寒或熱，舉體不寧。九醜之鬼，知汝姓名。北帝神咒，攝錄汝精。四明破骸，北斗然明。神刀一下，萬鬼自刑。傷寒頭痛，不得妄生。南方火氣，滅汝身形。伏在肺中，不得動傾。急急如律令。
　　北方黑鬼，陰水之精。五狄之氣，因冬化生。神不內養，外作邪精。五毒之氣，入人身形。或寒或熱，舉體不寧。九醜之鬼，知汝姓名。北帝神咒，攝錄汝精。四明破骸，北斗然明。神刀一下，萬鬼自刑。傷寒頭痛，不得妄生。中央土氣，滅汝身形。伏在腎中，不得動傾。急急如律令。
　　中央黃鬼，糞土之精。四季八節，因王化生。神不內養，外作邪精。五毒之氣，入人身形。或寒或熱，舉體不寧。九醜之鬼，知汝姓名。北帝神咒，攝錄汝精。四明破骸，北斗然明。神刀一下，萬鬼自刑。傷寒頭痛，不得妄生。東方木氣，滅汝身形。伏在脾中，不得動傾。急急如律令。
　　斬溫之法成功後，先念天蓬上咒。日用功滿，甲子日佩大籙，及作法建立七元壇者，先念吾敕五嶽水咒曰：
　　吾是太上之臣，名書玉清，上統六天。北帝鬼宮，悉是我之所營。我之所部，何鬼敢生。左佩豁落，右帶火鈴。擲火萬里，威制千靈。有犯者戮，有干者刑。帝君有命，收捕不停。天光駭音蟹。動，羣邪束形。鬼妖滅類，我得長生。急急如律令。
　　帝君曰：念咒畢，即念吾召十天魔王、八景大神、三十六洞天大威力、天丁力士、三五禁氣大將軍、衛靈大神、飛雷電騎神呪，曰：
　　羅天毒獸，備衛四門。神兵萬衆，九醜萬群。張喉钁天，猛馬高奔。毒龍奮瓜，金頭橫吞。威兵巨萬，受符校仙。六天不拘，合兇成群。妖魔蠱魅，穢氣紛紛。謠歌空洞，亂香陣雲。小鬼假形，當人生門。神王所告，無有不聞。上攝六氣，下檢河源。五嶽四瀆，善惡速分。千千萬萬，來對我前。五帝校錄，有功者原。凶魔千神，束形亂鞭。敢不從命，所誅無捐。屠肝杵膽，斬首滅形。北钁清湯，南陵火焚。金真戮氣，流鈴捕魂。妖爽無遺，蕩盡邪源。身佩天書，道行正文。滌蕩九氣，清明三元。玄靈舉真，上合自然。莫有干試，斬後聞天。急急如律令。
　　北帝曰：但念南方衛靈咒訖，即禁壇咒曰：
　　朱雀陵光，神威內張。山源四鎮，鬼井逃亡。神池吐氣，邪精內藏。魂臺四明，瓊戶玲琅。玉真巍峨，坐鎮明堂。手揮紫霞，頭建神光。執詠洞經，三十九章。中有辟邪，龍虎斬罡。猛獸奔牛，銜刀吞鑲。揭山鑊天，神雀毒龍。六頷吐火，啖鬼之王。電猪雷父，掣星流橫。梟磕駮灼，逆風橫行。天禽羅陣，皆在我傍。吐火萬丈，以除不祥。羣精啟道，封落山鄉。千神萬靈，併手叩顙。澤尉捧爐，為我燒香。所在所經，萬神奉迎。天獸來衛，千精振伏，莫干我氣。急急如律令。
　　出房復立。
　　國中卻蝗蟲灾符
　　北帝曰：若國土州縣，遭蝗蟲降下，萬民惶惶。不安業者，但於州北門前建七元壇，行道將吾靈符二道。一道生鐵書，擲於州河之中，當變為黑氣衝天，甘露降下。又一道以梓木，用雌黃書之，埋於土地廟中，入地一尺二寸，其蝗蟲當時消死矣。
　　右符，用生鐵一方，朱書，擲於國大河中。
　　北帝曰：禁壇訖，行道求心中耳。
　　用梓木板長一尺二寸書之，埋安土地廟中，其蟲消死矣。
　　北酆殺鬼印
　　北帝曰：下元生人，若男若女，被山魑古魅、神壇里社、妖精野怪，使其病人。狂言亂語，入水不懼生死，將吾北酆印，印病人心，其病立差。以棗木心刻之，一年三度醮祭，然後行用矣。
　　北帝曰：吾於上經卷中，宣題下元生人有諸苦難等。官符口舌，疾病灾怪，或入軍陣之中臨當被敵，一切癲癇。但帶吾此符，應日立愈。入軍陣者，頭上帶之，一當百人，永離刀傷之厄，神兵相佑矣。
　　北帝曰：下元生人有心中不快，頻遭死殃。或女人身孕不成，男女死損。及被惡人謀枉，咒詛相刑。但吾火鈴帝籙厭之，大吉。
　　右符出衡山錄。
　　北帝曰：若封山嶽，敕古廟，召五嶽神，來聞未來之事，及移山覆海，驅遣妖精。將吾此符以鏡上，用朱砂書，懸七元壇上，去壇二百尺，壇上念天蓬咒，其鬼神親見，須臾立對未來之事。
　　北帝曰：凡欲與天下人作法之時，用甲子庚申之日。若傳不得其人，令人癲狂病死，慎之敬行。若持咒喫五辛口不淨者，天蓬大將怒目一嗔，令人神魂墮落，因而癲邪，甚難救治。凡人祭七靈畢，即取座上酒七杯飲之，後七日神通自然，心生智慧，光顯尊妙，秘之神驗。
　　臨壇行持掌圖
　　北帝曰：吾所說妙經，能上消天灾，下鎮帝王帝印使訣，以除不祥，告諸衆善念之。國有此文，普天獲福。世間有此文，龍神扶衛。山居有此文，百邪振伏。神通之力動，皆有三十萬兵隨逐。此文非常之詞，勇猛之旨，不得傳授輕泄背慢，不遵真典之者。
　　爾時，四衆及諸真人上白北帝曰：此經當何名為？北帝曰：號《神咒妙訣印七元伏魔上經》，流傳神祕，萬劫奉行。太上北帝素靈斬邪滅魔殺鬼玉符，若人能佩之，保命延年。及貼房門之中，去諸邪精鬼魔，符中使者，斬邪滅鬼，大吉。
　　太玄北帝第一神符，下元修行弟子，若能佩帶，長生久視，辟屍斬邪滅魔。貼房堂之中，去諸邪精鬼魅，符中使者，斬邪滅鬼矣。
　　北帝第二符，酆都上清神符，辟屍大籙。太上三五丹呈陰陽，驅伏邪精。翻天倒地，斬諸邪魔。各各降伏，所使護身，長命滅鬼等用。
　　北帝第三符，治一切疾病。佩帶護人身命，禁斷諸鬼，斬邪縛神，去灾滅禍，却邪成正，保守人身，長生久視。
　　元始天尊第四符，說北帝真書玉文辟屍神籙，救治人民疾病灾難，降此玉字神符，誅斬邪魅。令人佩帶頭上，辟屍千里。若有邪精鬼魅，貼符堂房之中，悉斬消滅矣。
　　北帝第五符，斬飛屍鬼魅邪精，應破喪死之家。為害者佩之，護身命，大吉利。
　　北帝第六符，治水火灾難。佩帶身上，及貼門中鎮宅，大吉。 
　　北帝第七符，治人身染殟疫瘴毒、妖魔行癘氣。苦惱者佩帶此符，永得安平，惡鬼消滅矣。
　　北帝第八符，解穢辟惡，驅邪遣魅，不敢害人。保命護身，延年大吉。
　　右前八符，五靈玄老帝君，能救一切衆生灾難殟疫等疾。佩我之金書玉符，普皆安樂。其神驗極大，殊非小功耳。
　　太上元始天尊說北帝伏魔神呪妙經卷第二竟
　　#1責：疑作『青』。
　　太上元始天尊說北帝伏魔神咒妙經卷第三
　　酆都戮鬼品
　　道言：北方五靈帝君，時在神丹之極雲景殿上五明宮內玄臺寶座之中，垂十絕靈旛，披離羅之帔，戴寶曜花冠，飛鳳羽裙，瑤華蘂珠文履，執碧瑤之笏，七寶之函，雲錦鳳紋之案，琉璃華佩，瓊鳳香爐，交龍神虎之劍，飛雲鳳氣明光玉几，班麟翠拂，左右侍真，列班其次，瞻視尊顏。北帝訣。大指恰子，四指壓大指，二三五指皆直。
　　是時，北方五靈帝君，忽然微笑，鼓動法音，神光赫奕，遍照十方無極世界。于時，東方九氣天君，侍真騎吏九千億眾，來入于座。南方三氣天君，侍真騎吏三千億 眾，來入于座。西方七氣天君，侍真騎吏七千億眾；來入于座。北方五靈帝君，是時命詔北玄真人，侍真玉童，令侍其座。須臾萬變，宮闕殿堂臺榭，皆是水晶、琉璃、珊瑚、琥珀、雕裝嚴飾，金麟獅子，遍在其座。北方五靈帝君先謁東方九氣天君，次謁南方三氣天君，次謁西方七氣天君，各就其座，講酆都下元男女生死之錄。忽聞鬼獄冤魂受對，痛聲號絕。又見死魂無託冥闇之中，鬼官不錄。
　　是時，于座西方七氣天君問曰：此輩罪人，是何業報？死魂受栲，痛切難任。
　　北方五靈帝君答曰：下元生人，死魂受栲。為其前生不孝不忠，君臣不義，父子不慈，不敬三光，不信冥理，欺師謗道，反逆宗親，廣殺物命，恣縱貪淫。酆都奪筭，壽促中年。死魂報對，劫盡無解。
　　七氣天君又曰：死魂無託，鬼官不錄，是何緣對？
　　北帝曰：此人為其前身，躭酒味肉，殺戮無度，不造善功，專行無道。年筭未盡，六天洞宮魔鬼，乘人罪釁，放其毒疫，夭折人筭。水火盜賊，疫癘刀兵，危難人命。官私口舌，枷鎖迍塞，令人所為不遂。年年歲歲，有遭不少。吾有《酆都三備神咒經》，北帝之法。若人能淨心，專行吾道，依經受持，作七元壇，香燈供養，晝夜無倦。誦吾神咒，存真思神，無撓外事。吾遣天蓬神兵部落，洞淵赤殺吏兵，衛靈神將，豁落七元兵士，侍衛爾身。令萬病消散，所治者愈。令居貧得富，居危得安，居卑得尊，求者得遂。下元生人男女，顛狂鬼魅，異常之怪。但依吾科禁，將吾神咒步罡，七星臨斗，專行印訣。神兵立降，防護爾身。
　　北帝曰：若後學道士，功業未成，須依吾酆都攝錄鬼神大印。可以赤棗木，長五寸，闊四寸。以壬辰日，於正北郊外，人犬不知處雕成。以酒七脯七分祭畢，可埋癸地。咒曰：
　　北帝神印，佩帶靈真，三師下降，依吾指陳，飲吾醮祭，福壽來臻。急急如大帝口敕律令。
　　北帝曰：若救治萬病，存其神。先鳴天鼓三通，次鳴天鐘三通，次存度師在左右。又鳴天鼓九通，閉目在空懸之中，北極靈君戴大玄冠，羽服煥然，降壇之所。次存星辰七人，形如小兒，朱衣赤幘，降臨壇所。次存左上仙蔽身大將軍，二指上。姓唐名宏，字文明，家在會稽，身長八十丈，天冠赤幘，絳章單衣，羽服赫然，手持寶劍，兵士三十萬人，從左腎中出，降侍前後。次存右上靈景大將軍，中指上。姓葛名雍，字文度，家在豫章，身長七十二丈，天冠赤幘，絳章單衣，羽服赫然，手持玉戟，兵士三十萬人，從右腎中出，降侍前後。次存中上神藏形已身大將軍，四指上。姓周名武，字文剛，家在吳郡，身長九十六丈，天冠赤幘，絳章單衣，羽服赫然，手持玉楊枝，兵士三十萬人，從心中出，降侍前後。次存青龍將軍，卯文。天冠黑幘，著青衣，身長八十二丈，手持弓箭，兵士四十萬人，悉青衣，羽服赫然，從肝中出，降侍左右。次存白虎將軍，酉文。天冠黑幘，著白衣，身長三十六丈，手持弓弩，兵士四十萬人，悉白衣，羽服赫然，從肺中出，降侍左右。次存朱雀將軍，午文。天冠黑幘，絳章單衣，身長六十丈，手持長鼓吹角，兵士四十萬人，悉朱衣，羽服赫然，從心中出，降侍前後。次存玄武將軍，子文。天冠黑幘，著皂衣，身長二十五丈，手持鐘鼓，兵士四十萬人，羽服赫然，從腎中出，降侍前後。次存麒麟將軍，中指根。身長七十二丈，天冠黑幘，絳章單衣，手持魁罡，兵士四十萬人，悉黃衣，羽服赫然，從脾中出，降侍前後。次存八神八煞大將軍，搜山八將訣，四指中文起。天丁力士捕鬼使者，天冠赤幘，悉赤衣，羽服赫然，從遍身毛孔中出，降侍前後。先結雙雷訣，擎起雷公在左右，次兩手天蓬印，擎起四面八臂。次存天蓬大將軍，身長萬五十丈，兩手斗訣。著龍鱗之甲，佩七星之劍，統兵百千萬騎，平身端坐，存腰胯拳膊，為一座斗。豁落七元大將軍，洞淵神將，雷師電師，兩手雷訣，塞耳取雷聲。又用兩手雷訣，閉目取電光。羽服赫然，各持金劍，並從面中出，降侍前後。次存欎儀將軍，左眼，吁氣一口，名彭執。結璘將軍，右眼，呬氣一口，名彭叫。羽服赫然，照曜內外，各領兵士一十二萬人，並從兩眼中出，降侍前後。次存役使吏兵，仰頭咒曰：呵氣一口，存見元始天尊在目前。向兆吐氣一口，中有一真人，即己身，是名天帝之子。
　　叱咄，吾是天帝之子，老君所使，頭戴日月，兩眼出。身佩北斗，有乾靈之兵百千萬 眾，毛孔是。在吾左右。前有萬石鑊湯，雨手彈午後有黃金鉞斧。朝發北斗泰山之道，路逢東王公教我殺鬼之法，授我役神之方。上告北帝，召役吏兵。頭戴華蓋，山字印。足躡魁罡。左扶六甲，右使六丁。何神不伏，何鬼敢當。急急如律令。
　　北帝曰：下元生人，有知七星名字者，一切灾病，呼之即百邪退散，萬願從心。咒曰：
　　子，貪狼之星，諱陽明，尊神億萬眾，來扶我身。丑亥，巨門之星，諱陰精，尊神億萬眾，來扶我身。寅戌，祿存之星，諱真人，尊神億萬眾，來扶我身。卯酉，文曲之星，諱玄冥，尊神億萬 眾，來扶我身。辰申，廉貞之星，諱丹元，尊神億萬眾，來扶我身。巳未，武曲之星，諱北極，尊神億萬眾，來扶我身。午，破軍之星，諱天關，尊神億萬眾，來扶我身。叱咄，七星尊神，千千萬萬億兵士，在吾左右。左青龍，名孟章。卯文。右白虎，名監兵。酉文。前朱雀，名陵光。午文。後玄武，名執明。子文。脾為貴子，入中宮。中。孟章監兵前行，陵光執明在後。執節持幢，負鐘鼓，在吾前後左右，週匝千萬重。急急如律令。想左右前後四狩訖，吐濁炁一口西北，吸清氣一口東南。
　　北帝曰：次存思，躡北斗七星罡。先躡貪狼，次躡巨門，次躡祿存，次躡文曲，次躡廉貞，次躡武曲，次躡破軍。次從壇所，收劍就座。看病人屬何星，可書七星符，令病人佩帶吞服，立候神驗。
　　神符圖篆
　　貪狼星君 巨門星君 祿存星君 文曲星君 廉貞星君 武曲星君 破軍星君 
　　子生人屬之 丑亥生人屬之 寅戌生人屬之 卯酉生人屬之 辰申生人屬之 未生人屬之 午生人屬之 
　　　　北帝曰：北斗七星神符，若男若女，有人身著 眾邪魍，音罔。魎，音兩。失心神，及五藏去聲。脹音漲。滿，寒熱往來，皆吞此符，立有靈效。百邪見符，悉化為血。延年益筭，永保元吉。
　　貪狼星符 巨門星符 祿存星符 文曲星符 廉貞星符 武曲星符 破軍星符 
　　卻狐狸精 治井竈精 見貴相吉 注神追召 收伏百鬼 令人五富 遇賊陣帶之 
　　飛柱符 熒惑星符 鎮星符 辰星符 角星符 赤靈符 太清符 
　　召狐狸之精 病者帶之 斷鼠食蚕
　　朱書之
　　治牛馬病
　　朱書貼角上
　　除宅內伏屍之鬼
　　斷耗鬼
　　吞之吉
　　治死奴婢之鬼
　　佩之吉
　　天倉符 啟明星符 太白星符 　 　 　 　 
　　　 　 　 　 
　　宜職祿
　　佩帶之大吉
　　佩帶之
　　辟口舌吉
　　厭官府口舌鬼妖
　　大吉
　　　 　 　 　 
　　亢星符 氐星符 房星符 心星符 尾星符 井星符 鬼星符 
　　女人被猫妖之精
　　吞之
　　被邪術禁
　　解之並吉
　　治女人多憂愁
　　帶之吉
　　和合夫妻相刑
　　帶之吉
　　召百怪
　　用梓木板書之
　　治一切腫病
　　吞之
　　治水腫
　　吞之效
　　箕星符 柳星符 星星符 歲星符 張星符 翼星符 軫星符 
　　王死至書
　　指之向東大吉
　　主養蚕成熟
　　用之吉
　　令人資財益進
　　大吉
　　攝十二神
　　在熒惑之下
　　厭狐狸入宅
　　大吉
　　厭諸妖怪消伏
　　吉利
　　召陰人被咒詛
　　帶之吉
　　奎星符 婁星符 冑星符 昴星符 畢星符 觜星符 參星符 
　　奴婢逃走
　　書之牀腳下
　　召竹木精
　　宜案上安之吉
　　召犬精
　　於香爐下安之
　　地蛟精
　　於香爐下安之
　　召石獅精
　　於足下安之
　　古塚伏屍
　　於病人左足下書
　　厭飛雉入宅
　　召財帛並吉
　　斗星符 牛星符 女星符 虛星符 危星符 室星符 壁星符 
　　厭飛雉入宅中
　　孟吉
　　召五殟之鬼立至
　　大吉
　　解厭牛疫死者
　　令活
　　伏犬之精
　　並吉昌
　　厭百舌烏嗚
　　大吉利
　　厭宅中客亡等鬼
　　召五酉之鬼
　　天河星符 七星符 眼赤痛 玉皇符 治霍亂 
　　召浮雲神
　　書盆底見
　　厭牛羊疫
　　於欄木書之吉
　　書紙上
　　水洗於目神效
　　召五龍王
　　書之納盆筒中壇上
　　令病人吞之
　　立效
　　蛇入人家飲水 治頭痛 治牙疼 學法者吞符 聰明符 
　　符厭
　　大吉
　　病人吞之
　　立有神效
　　安孔中即止
　　吞之大吉
　　日吞七道
　　神氣入心
　　吞之
　　令人神效聰明
　　長生符
　　已上長生神符四道，以四時八節晦朔吞之，延年益壽。
　　北帝曰：吾真符六十六道，悉是北宮殺鬼治病靈篆。但精誠，以法信五綵命紋，志心詣師受佩。上答國恩，下保萬民。龍神護衛，冤對成親。神仙治化，鬼不侵人。敕符咒曰：子文。    
　　北方黑帝，萬聖之尊。太微六甲，五氣靈君。
　　光華日月，威備乾坤。飛符攝戮，斷絕鬼門。
　　行神布炁，辟除五殟。左右吏兵，三五將軍。
　　雷公霹靂，電繞風奔。刀劍如雨，隊仗如雲。
　　手把帝鐘，頭戴崑崙。行遶天下，收捉鬼神。
　　九州社令，血食之賓。不許拒逆，敢有張鱗。
　　鎮星縛手，北帝收魂。三台七星，持劍斬身。
　　罪不輕拷，殃及子孫。邪精魍魎，耳不得聞。
　　聞吾者死，逆吾滅根。頭破腦裂，碎如微塵。
　　急急如太上真符律令。
　　北帝曰：下元生人，是男是女，受持吾祕法，及醫治萬民，皆須清淨，沐浴身心。依科行法，醮祭七元，壇位皆須嚴潔，酒脯五果香燈。佩吾神符，誦吾神咒，專心不二。即七真下降，神將潛扶，所願從心，無不稱遂。若人受持此法，心為不潔，志不謁誠，徒費金玉，終無神驗。
　　北帝曰：吾使六丁將吏，攝戮鬼神，驅斥魔鬼。下元生人，求學未能。契吾至道，先須符印，降伏外魔，攝治萬病。召酆都鬼錄之官，進品仙階，名書碧簡。慎勿妄傳非人，七祖酆都攝拷魂神，生人奪筭。爾時，四方帝君聞北帝說伏魔神咒符印神祕之法。讚歎五靈帝君，神力微妙，不可思議。大 眾恭敬，六天振動，付諸真子授教。
　　太上元始天尊說北帝伏魔神咒妙經卷第三竟
　　太上元始天尊說北帝伏魔神咒妙經卷第四
　　捍厄品
　　爾時，元始天尊在於香林園中，為諸天童子說法演戒畢，太上道君前進作禮，上白天尊：今日侍座，得聞明真科律二十四條，善惡因綠受報之日，心歡意釋，無餘滯碍。又蒙開示罪福緣對拔度齋法，救濟幽魂長夜之苦，上昇福堂，衣食自然。其法弘普，死者咸賴。然今世及來生男女，未見經戒，氣力薄弱，不堪受持，無以捍厄。多為世間衆邪惡鬼橫作侵害，夭折壽命，不終天年。天尊既開大慈之化，使生死俱濟，存亡荷恩。惟願哀憐，更垂開示來生男女防身護命之法，得免厄難。見世三灾九橫、五瘟七疰、疾病疫毒之氣，衆邪魍魎諸灾之難。全其性命，無有中傷。如蒙哀愍，仰受聖恩。
　　於是，天尊歡喜，答曰：善哉善哉，子今所請，亦為至要。吾今愍一切，如父母念子。今為汝說，汝可諦聽，堅持在心，勿忘吾言。
　　爾時，衆聖欣慶，一心皈命。天尊告曰：往昔過去，人民淳朴。無有中傷，任命長短。終其天年無有夭枉，鬼不橫傷。但今末世淺薄，人心破壞。五情雜亂，更生疑惑。所為不實，唯用邪行。背真從偽，不義不仁。違天逆地，攻根伐株。不忠不孝，無愛無慈。欺罔萬民，酷虐百姓。殺戮衆生，殘害物命。結諸罪釁，欣，去聲。冤對無邊。致使今生，動見厄難。或為劫賊之所傷命。或為惡鬼之所滅身。或被蚖蛇虎狼百毒蟲螫音適。之所加害。官私口舌，無故橫生，閉繫牢獄，鞭杖徒刑。或復家遭瘟疫，身染毒氣，大小疾病，人口死亡，六親斷絕。諸如等苦，並是六天故氣。北酆帝王八部鬼師，人間死將，五兵之神，通行天下，乘其罪釁，放其毒氣，以殺惡人。年年月月，有遭不少，更相牽連，以致死亡。所存人民，無能免得如斯等，苦甚可痛。今為汝說北帝無畏神咒，并六宮之名。若能信向，一心持誦，必免諸難，終身無患，獲如是福。其咒曰：
　　吾是太上弟子，下統六天。六天之宮，是吾所部。不但所部，乃太上之所主。吾知六天宮名，故得長生。敢有犯者，太上斬之。急急如律令。
　　第一，紂絕陰天宮。
　　第二，泰殺諒事宗天宮。
　　第三，明晨耐犯武城天宮。
　　第四，恬照罪氣天宮。
　　第五，宗靈七非天宮。
　　第六，敢司連宛屢天宮。
　　北帝曰：有知酆都鬼王及六宮名者，百鬼攝伏。當臨外之時，志誠點念。魔鬼聞之，悉化為血。可先面向北，微其音，不得高聲，咒曰：
　　咄，吾頭戴朱雀，足履玄武，左扶青龍，右踞白虎。前有萬石鑊湯，後有黃金鉞斧。天騶甲卒在吾前後，瘟邪百鬼去我萬里。急急如律令。
　　又咒曰：
　　洞中玄虛，晃朗太元。八方威神，使我自然。靈寶符命，普告九天。乾羅怛那，洞罡太玄。斬妖縛邪，殺鬼萬千。中山神咒，元始玉文。我誦一遍，却鬼延年。按行五嶽，八海知聞。魔王束手，侍衛我軒。凶穢消散，道氣長存。急急如律令。
　　又咒曰：
　　吾是帝君，名書玉清。下統六天，北帝鬼宮。悉是我營，悉是我部何鬼敢生。左佩豁落，右帶火鈴。擲火萬里，威制千靈。有犯者戮，有干者刑。帝君有命，收捕不停。天光駭動，草魔束形。鬼妖滅種，我得長生。急急如律令。   
　　又咒曰：
　　太上老君，教我殺鬼，語我神方。上呼玉女，收捕不祥。登山左契，佩帶印章。頭戴華蓋，足履魁罡。左扶六甲，右踞六丁。前有黃神，後有越章。神師誅伐，不避毫狂。先殺小鬼，次殺夜光。何神不伏，何鬼敢當。急急如律令。
　　北方黑帝五靈玄老大神咒殺鬼之法
　　先叩齒三十六通，次念救護神咒：
　　天蓬天蓬，九玄殺童。五丁都司，高刁北功。七政八靈，太上皓兇。長顱巨獸，手執帝鐘。素梟三神，嚴駕夔龍。威劍神王，斬邪滅蹤。紫氣乘天，丹霞赫衝。吞魔食鬼，橫身飲風。蒼舌綠齒，四目老翁。天丁力士，威南禦凶。天騶激戾，威北銜。三十萬兵，衛我九重。辟屍千里，祛却不祥。敢有小鬼，欲來見狀。钁天大斧，斬鬼五形。炎帝裂血，北帝然骨。四明破骸，天猷滅類。神刀一下，萬鬼自潰。急急如律令。
　　天尊重告太上老君曰：若遇瘟疫之年，鬼兵流行。所在國土州縣鄉坊，疫癘競起，無處隱藏。若欲求免者，宜志心日誦三遍，可與病人同牀同食。無所畏懼，一切疾病邪魔終不能害。至竟平安，三灾九厄自然得度。若復有人常常讀誦，令人見世居危得安，居疾得康，居貧得富，萬灾不干，所求如意，所願從心。
　　爾時，太上告諸真，子欲修此道長生不死之法。先存其神，養其根，行其氣，呼其名。先存五獸防身，次鳴天鼓，次存天地日月，與我長生。然後存其神，頭髮神七人，字尋長。頂上神三人，字東王父。腦戶神七人，字元光。眉間神，字天君。兩耳神四人，字嬌女。兩目神六人，字英明。鼻神，字通靈。口神，字丹朱。舌神，字黃人。齒神三十六人，字衛士。喉神，字虎賁。兩肩神，字一爵。兩手神，字魄陰。肺神，字鴻鴻。心神字，虛虛。肝神，字臨臨。膽神，字鑊鑊。胃神，字怛怛。脾神，字裨裨。腎神，字漂漂。臍神，字玉靈。丹田神，字丹精。兩□神，字陰陰。兩膝神，字膒音區。公。頸音景。神，字隨朵。兩足神，字柱天力士。子欲卧，從上三呼之，竟乃止。若體中有病，皆隨疾處，呼其名字，對神治之。正卧暝目，存其神，所疾立愈。日用朔望八節之日，悉皆存其神，自然尸解三尸。一以志心，存四神向王，呼吸咽液，津氣輪轉，乃得長生。過此不得雜想，撓亂心神，衆惡備履，乃自致損折矣。
　　北帝曰：修身求法，正伏凶魔。先須精心，存神念道。晝則焚香，夜乃然燈。不想外事，志心奉行，無有懈怠。轉經念咒，去離三業。淨想身心，功成克遂。上界鑑知，當令萬福歸身，善芽增長。乃有仙童玉女，常在左右。咒中大威力神王，觀其素志，密衛其身，所求皆果。
　　北帝殺鬼咒，先叩齒三十六通，咒曰：
　　二象迴傾，玄一之精。七靈護命，上詣三清，三皇驅除。赫奕羅兵，三十萬人，侍衛神營。巨獸百丈，吐威攝精。揮劍逐邪，馘落魔靈。神伯所咒，千妖滅形。急急如律令。
　　玉帝長生咒曰：
　　九天有命，上告玉清。促召千真，俱會帝庭。太乙下觀，雙皇易形。鑑察萬邪，理氣攝生。若有不祥，干試神明。青帝之道，勅整神兵。七神秉鉞，天降右征。揮劍前驅，豁落火鈴。告命甲騶，武卒天丁。上威六天，下攝廣靈。既攝百邪，斬鬼滅形。神戈電掃，姦妖無生。仙皇秉節，有命敢停。拒節違令，一一誅刑。各敬各慎，保玆皇寧。九天告命，萬神敬聽。急急如律令。
　　是時，太上道君及諸天無量聖衆，聞說北帝真言捍厄之法，不勝欣悅。成起作禮，讚歎五靈妙術功德，威攝之力。我等今者獲大法門，謹於來世救獲衆生。男女勤修不退，各各受持，歡喜奉行。
　　太上元始天專說北帝伏魔神咒妙經卷第四竟
　　太上元始天尊說北帝伏魔神咒妙經卷第五
　　神印品
　　北帝曰：《酆都祕密神咒妙經》，皆斬鬼之文，役使萬神之旨。教告諸來世真子，得吾此法，常能行之，為不死之道。若頓修學之法，在於危險之路。鬼廟之間，有諸疑難之處，當先反舌向其所，唾之三過，以左手捻鼻孔下中鬲內際三十六過，按之勿舉指。計數足，叩齒七通，進手掩鼻，臨目微咒曰：火鈴印向午彈。
　　朱鳥陵光，神威內張。山源四鎮，鬼兵逃亡。神池吐氣，邪根伏藏。魂臺四明，瓊戶玲琅。玉真巍峨，坐鎮明堂。手揮紫霞，頭建神光。執詠洞經，三十九章。中有辟邪，龍虎斬罡。猛獸奔牛，銜刀吞鑲。揭山钁天，神雀毒龍。六頷吐火，啖鬼之王。電猪雷父，掣星流橫。梟音驍。磕駮音剝。灼，逆風橫行。天擒羅陣，皆在我傍。吐火萬丈，以除不祥。群精啟道，封落山鄉。千神萬靈，併手叩顙。澤尉捧爐，為我燒香。所在所經，萬神奉迎。天獸來衛，千精振伏，莫干我氣。急急如律令。
　　北帝曰：此咒名為南方火鈴大神咒，若有一切灾病恐怖之處。但存吾形及天蓬大將，專志專心，念此神咒一遍。自然魂魄歸身，萬邪攝伏，衆惡消亡。若諸國土，兵革四興，侵害萬姓，欲求免脫。但立七元壇於國北門，依時行道，然燈燒香，念此神咒。天蓬將降，逆風橫行。南方火池吐氣萬丈，以除不祥。兵戈正息，賊害消寧。返凶為吉，背義不生。三十萬兵，威加火鈴。
　　北帝曰：吾酆都神印，一十二圖，靈驗神化，變動無方。能伏使萬神，驅邪遣魅，收鬼治病，安國寧家。依法修行，無灾不滅。功成道備，身生水火。逍遙自在，長生可取。並以赤棗木心為之，刻字依科，鋪陳醮祭不闕。有灾之日，一心行之。上消天灾，下散地禍。救病療疾，皆獲神驗。
　　北帝第一煞鬼神印
　　用雷霹木刻之，長三寸，闊二寸一分，治一切瘟疫。但棗栢木亦可。
　　北帝酆都召鬼神印
　　用赤棗木心刻之，治一切瘟病。及印病者，必平安。
　　天帝神咒
　　收邪伏魔，令人吉亨。
　　天丁治病疾神印
　　帶之大吉利。
　　印隨身逐帶之
　　延年益壽，安宅利人口，吉。
　　天蓬印
　　治一切為狗鬼，令病人自說，功成道合，乘印升天。長三寸，闊三寸一分。
　　合君印
　　帶之，令貴人朝集入宅，大吉昌。
　　太微帝君印
　　帶之，令人畏懼。攝召靈神，無不振伏。已上印擇日刻之。
　　北獄使者印
　　帶及吞之，去諸癇疾百病。帶右肘上，吉利。
　　大將軍印
　　帶之，伏強兵戰鬬，用之百勝。並帶右膊上。
　　力士神玉印 
　　雜用隨意，先書詞，卻印其上帶之吉利。
　　太微帝君印
　　帶之，令受敬，貴人相合。長一寸二分，用六合日刻之。
　　北帝曰：已前神印，却滅三灾，安保三光，利宜萬姓，去禍除殃，討逐不祥。若能志心，立見真道。善哉善哉。
　　北帝曰：吾玄都大神印，分布六合，救灾解厄，治病消魔。願諸真子，勿示非人。救印咒曰：午文。
　　太上神靈，炎帝之精。霞光掣電，流曜三清。流火萬里，鬼無逃形。神印一著，灰滅邪精。三五將軍，豁落吏兵。平天戛地，誅鬼不停。飛符走印，頭戴五星。擲火前殺，萬鬼千精。六天鬼賊，付與神丁。五靈真老，是吾天師。無礙神通，萬靈同歸。惡鬼絕滅，不祥者追。中黃九道，威布四圍。伏匿故氣，不遣纖遺。五瘟七疰，吾能殺之。何神敢拒，何神敢窺。酆都戮形，北斗斬屍。神刀一下，萬鬼消麋。急急如太上五靈五氣北方黑帝靈君律令敕。
　　又咒曰：
　　大道有神，名曰天丁。奉承九天，受事三清。下遊世界，捕逐妖精。神王一怒，五嶽摧傾。征東羣魔，豁落鬼兵。千千截首，萬萬剪形。羅酆敢試，北都共營。凶凶者戮，善善者寧。六天沉魂，一一錄名。違道者死，順道者生。飛游灾煞，敢變幽冥。鬼妖蕩盡，人道安寧。急急如北帝靈君敕印斬鬼律令敕煞攝。
　　北帝曰：此神咒神印，北玄所祕，上聖所宗。告諸將來真子，精心受持。立我形像，供養禮拜，精勤不替。每年龍行三日，馬住五日，雉飛七日，戌建九日，甲子庚申之日，醮祭虔仰，專想不二。每旦齋心，持念神咒滿萬遍。當可功成，所施即應。告諸來世真子，若居世俗，焚修香火，即微聲持念，勿令高詞，恐驚神祇，忌生死穢氣。凡持經，即須解禁。此酆都神印，乃長生不死之道。故置之於下元生界一十二圖，以鎮十二年月日灾氣，伏滅十二時之難。有修之於國，天下和平，諸方賓伏，蠻夷胡越，八表歸仁。若國土有灾，殺戮不息，君臣憂苦，皆須建七元之壇，急造印，掛於國維十二辰位，分野之中，晨夕焚香供養。
　　北真將降，神印靈仙，化為大神。或作猛將，扶助國家，當為消滅三灾刑戮之難，戈甲不行，國土安康，君臣共泰，萬民清吉，神印之力。
　　北帝曰：若下元生人，修吾此道。未見科法，不睹經文。符印不備，捻訣無方。念誦無功，只言無效。不知神仙妙道，事在精修。日進其功，神靈習記。宿愆既蕩、罪業蒙原。三障漸消，六根無礙。上通靈智，下統人倫。立召立來，神兵侍衛。醮祭不輟，上聖日知。治病消魔，應心隨意。功成道果，證入無為。
　　爾時，北帝所說神咒神印，付諸大力神王三十萬人及諸妙行真人。凡大地鬼神聞之，普皆攝伏，滯疾蒙甦，冤魂解脫。此經又何名之？
　　北帝曰：名為《酆都神印大帝妙經》，和天安地，度陽九之難，延命扶危。人各受持，告諸真子精而行之。
　　太上元始天專說北帝伏麾神咒妙經卷第五竟
　　太上元始天尊說北帝伏魔神咒妙經卷第六
　　一名太上九真妙戒金籙度命九幽拔罪經
　　爾時，元始天尊在九清妙境三元宮中，御三炁之華，寶雲玉座騫林之下，與諸大聖太上道君，太上老君，九皇上真，飛天大聖，妙行真人，四司五帝，天龍人鬼，無鞅數衆，一時同會劫仞寶臺。十方來衆，皆駕五色瓊輪，八景琅輿，玄靈翠節，飛雲素蓋，麟駕羽軒，龍旗鳳葆，獅子白鶴，嘯歌邕邕，燒香散花，遊空飛步，詠誦洞章，朝讚天尊，總校圖籙，拔度諸苦。時三元上宮，光明照耀。洞朗太空，靈都紫微，輝映十方。下及無極境界，長夜九幽地獄之中。善惡命根，光中煥然。一切玄司，無不照耀。一一天宮，皆見元始天尊與諸大衆，敷弘妙道，開化人天，標訖善功，注名黃籙，金格玉簡，陳列三清。一一地獄之中，皆見十方救苦天尊，入於九幽，拔度諸苦，勅命北帝，三官九府，百二十曹，五帝考官，察命童子，司命司錄，司功司殺，土皇九壘，及四明公賓友僚屬，五嶽掾吏，執罰神兵，巨天力士，天騶甲卒，牛頭獄卒，威劍神王，三界大魔，九億鬼王，皆集九幽地獄之中，同禀教戒。
　　爾時，酆都北帝及諸鬼官，咸皆震悚，各作是念：我等積罪，身為鬼官，統御冥司，常居黑闇，動經億劫，不見光明。今日何緣？忽感上聖，威光朗耀，普照重昏，欲有啟問，懷疑未敢。爾時，普掠獄中，有諸罪人，名入黑簿。牛頭獄卒，驅上刀山，皆悉身首壞爛，五體零落。其中獨有一人，循山上下，逐樹高低，履鋒踐刃，無一傷損，所有刀戟，變成蓮花。
　　爾時，北帝心大驚怖，稽首禮謝，上白天尊：弟子先緣不幸，身任冥司，自處酆都，已經億載。屢見罪人，受諸苦惱。亦見東方風雷之獄，常有黑風震雷霹靂，飛戈飄戟，衝突罪人，分散肢體，穿穴五藏，萬劫受苦，不捨晝夜。又見南方火翳之獄，有諸罪人，吞火食炭，為火所燒，頭面焦燎，頭戴火山，皮膚骨肉，節節生火，萬劫受苦，不捨晝夜。又見西方金剛之獄，有諸罪人，金槌鐵杖，亂拷無數，肢體壞爛，筋骨零落，鐵叉穿腹，金槌塞心，萬劫受苦，不拾晝夜。又見北方凕泠之獄，有諸罪人，沉沒丘寒之池，冰戟霜刃，衝斷筋骨，百毒之汁，以灌其上，五體零落，心腹破壞，萬劫受苦，不捨晝夜。又見中央普掠之獄，有諸罪人，身被拷掠，痛毒難忍，斷筋流血，悶絕擲地，於是獄卒，方以鐵叉叉刺，令諸罪人，各各循上刀山劍樹，八達黑風，吹樹低昂，足落刀山，身掛劍鍔，萬劫受苦，不捨晝夜。又見東南方銅柱之獄，有諸罪人，手抱足登，表裹焦爛，筋骨零落，腹背膿潰，萬劫受苦，不捨晝夜。又見西南方屠割之獄，有諸罪人，身被倒懸，刀劍割體，四肢筋眿，皮膚五藏，皆有刀刃割切其中，血流滿地，非可堪忍，萬劫受苦，不捨晝夜。又見西北方火車之獄，有諸罪人，五車裂體，四肢分散，或身處火車東西，一一車輪皆有刀刃，隨輪運轉，割切肢體，加諸猛火，燒炙焦爛，萬劫受苦，不捨晝夜。又見東北方鑊湯之獄，有諸罪人，身被鐵叉，叉入鑊湯，五體煮漬，四肢潰爛，膿血臭穢，不可堪忍，萬劫受苦，不捨晝夜。未審今此罪人，以何因緣，巡上刀山劍樹，了無傷損，刀戟鋒刃，變成蓮花，相好端嚴，獨步無畏，衆苦所加，莫能害者。忽感上聖迴駕，天真降集，一切震懼，莫知所以。惟願天尊大慈大悲，溥濟溥度，令諸九幽受苦衆生，拔除衆罪，自識宿命，捨惡從善，得出九幽，身處光明，輪轉福報，長得解脫，永離三塗。
　　爾時，九幽地獄衆生，聞是北帝廣為啟請，心生悔過，願求拔罪，舉聲悲叫，響震梵天。爾時，十方救苦天尊，大悲觀心，普及一切，度身威光，假六通惠，令諸罪人，閉眼靜思。俄頃之間，自識宿命，各各明了。生存之日，或造諸惡業。或手弒君父，不孝二親。或誹謗大道，背真就偽。或傷殘兄弟，謀及師尊。或六親通同，淫犯骨肉。或為劫賊，殺害人命。或屠割衆生，自饒一身。或以強淩弱，以貴虐賤。或浮好三寶，執心不專。或輕慢法師，穢賤靈文。或心懷陰賊，安忍嫉妬。或惡口兩舌，鬬亂善人。或殺生淫祀，裸露三光。或心生，或口語，或自作，或教他。積劫以來，所有諸罪，一時頓悟，各各明了。倍增悲惱，願求解脫。
　　天尊普告四衆曰：汝等諦聽，此諸罪人，億劫已來，不信經教，唯罪是修，惡惡相牽，賍滿罪定，遂使名書黑簿，身沒九幽，沉淪三塗，未應解脫。賴於其中，有此一人，生存之日，曾建九幽大齋，受持金籙白簡、九真妙戒，標名金格，列字玉清，德重功高，名通上界。我以神力，隨念救護。今當普宣禁戒，絕諸惡根，咸使汝等一時解脫。
　　爾時，北帝聞是說，己心大歡，喜不勝，踴躍瞻仰尊顏，而作頌曰：
　　善哉元始尊，衆生慈父母。傾光紫微宮，曲映九幽戶。峨峨丘寒庭，迴照廓冰浦。炎炎烈火獄，霈然洒法雨。圓通大哀智，常善濟衆苦。拔度長夜魂，今得稽首禮。
　　爾時，北帝說是頌已，是諸大衆同聲稱善。鈞天伎樂，萬種互作。幢蓋香花，蔭洒一切。於是元始天尊復告四衆曰：汝等諦聽，靜念在心。吾當為汝顯說九真妙戒、金籙白簡受持功德，拔難濟苦，神力難思。衆靈稽首，伏受教命。天尊告曰：
　　一者敬讓，孝養父母。
　　二者克勤，忠於君王。
　　三者不殺，慈救衆生。
　　四者不淫，正身處物。
　　五者不盜，推義損己。
　　六者不嗔，兇怒淩人。
　　七者不詐，諂賊害善。
　　八者不憍，傲忽至真。
　　九者不二，奉戒專一。
　　右九真妙戒。
　　黃籙白簡救苦真符
　　元始符命，黃籙白簡救苦真符，告下十方無極世界，三官九府，百二十曹，五帝考官，九幽地獄，巨天力士，執罰神兵，司錄同命，司功司殺，牛頭獄卒，三界大魔，拔度亡過，某靈魂出離地獄，永辭長夜，睹見光明，萬罪蕩除，冤仇和釋。承此九真妙戒，拔度功德，上生天堂。一如告命。
　　年  月  日  時齋壇告下。
　　金籙白簡長生靈符
　　元始符命，金籙白簡長生靈符，告下南方月天世界，朱陵火府，南昌上宮，長生大君，韓君司馬，司命司錄，延壽益筭度厄尊神迴骸起死監生大神， 超度亡過，某靈魂上登朱陵流火之庭，玉眸煉質，黃華蕩形，書名紫丹，受化更生。承此金籙，度命功德，時刻昇遷。一如告命。
　　年  月  日  時齋壇告下。
　　太極真人曰：修上真大洞道及三真之要，而不知酆都山真形者，七祖不得蕩滅於胞門也。又名六天策文，丹黑書寫歿者姓名於其側，烈火煬之，則此都解其縛，三官赦愆，上昇福堂矣。石刻立臺墓宮，苦魂受度，簡記朱陵。學者佩身及置堂房上，萬鬼滅爽，幽源開泰。此文書上清北元之闕，以正六劍之分，出《元始六天制魔經》 讚曰：
　　酆都真形，文隸上清。學修仙士，佩制魔精。三官賜福，七祖受生。削除黑簿，煉度朱陵。威神默護，致道契成。六天策文，鎮宅利亨。
　　開業道甘露通真咒曰：
　　功德金色光，微微開幽關。華池流真香，蓮蓋隨雲浮。千靈重元和，常居十二樓。急宣靈寶旨，自在天堂遊。
　　此名破地獄通真神咒，及太上金口所宣秘咒妙言。若人持誦，能令地獄門開，關鎖自落。九幽罷對，六道停輪。苦魂受生，先靈超度。
　　浄酆都地獄昇天咒曰：
　　茫茫酆都中，重重金剛山。靈寶無量光，洞照炎池煩。七祖諸幽魂，身隨香雲旛。定慧青蓮花，上生神永安。
　　天尊言：此神咒，若地獄幽魂，一聞咒名，自然快樂，得生天路。此二神咒，出《甘露神咒地獄昇天經》。
　　酆都山真形
　　汝等若能受持金籙白簡九真妙戒、長生靈符、救苦真符，當消九幽大罪，標名九宮。察命童子護戒，威神五帝直符，六宮掾吏自當隨逐簡文，覆護受戒弟子。
　　天尊又曰：若有國土，兵灾不息，疫毒流行，是其國主后妃太子王公及諸庶人，亦當修建九幽大齋，各各受持九真妙戒、金籙寶符。兵灾靜息，妖惡自屏，天人稱慶，欣國太平。若在山林曠野，為虎狼猛獸之所奔突。便當寧心，存思金簡靈符，察命童子、受戒法師、護法神王。猛獸自退，終不害己。若入大海，遭遇惡風，亦當存念風波靜息，得達於岸。若入軍陣白刃之中，亦當存念兵杖伏匿，不有損傷。若在牢獄枷鎖之中，亦當存念冤枉自伸，必得解脫。若為邪精眾苦所纏，亦當存念鬼魅消滅，自然差愈。若人命過，應入九幽，名書黑簿。夫妻男女門人同學，當為亡人立九幽大齋，名書白簡，為受九真妙戒，燒除黑簿。彼諸罪人，應時解脫，昇入天門，因緣輪轉，得為九宮真人。
　　天尊又曰：金籙妙戒、長生靈符，威禁至重。若能如法修行，其福無量。若復有人起心誹謗，生輕慢想。當知此人積惡萬劫，罪障深重，名書黑簿，身沒鬼官。命過之後，必當淪陷九幽地獄，備受諸苦，綿綿長夜，不可解脫。設復有人，初雖信受，後起悔心。察命童子奏上三官，削除金簡，注名死錄。或在見世身受惡病，蟲癲癰疽，人所弃擲，求生不得，求死不得，憂惱自煎，無由解脫。或復長被橫惡所加。或犯王法。或犯刀兵。或犯虎狼。或犯水火。或犯惡人，口舌咒詛，室家不和，門庭起諍，冤家牽引。一失真道，常淪惡趣。是故汝等，依科遵奉，勿生異念。宣告男女，咸使聞知。是時，北帝及諸四衆、九幽罪人，聞是說，已神開意悟，各發善念。衆苦消釋，身心泰然，背#1發道意，永不輪轉。
　　是時九幽黑簿，一時焚燼。火山息焰，水池靜波。吞火食炭，化為甘露。金槌鐵杖，變成蓮花。飛空步虛，而作頌曰：
　　稽首無上道，歸心元始尊。至真妙應主，開化飛玄門。妙戒悟五靈，金書警萬神。察命錄籍，靈符度苦魂。乘雲朝玉帝，齊契玄中人。
　　太上元始天尊說北帝伏魔神咒妙經卷第六竟 
　　太上元始天尊說北帝伏魔神咒妙經卷第七
　　九龍品
　　爾時，天尊在紫微宮中九龍座上，青春長齋之月十五日，明星皎潔之時，與諸天帝，八威神王，地下衆靈，仙男仙女，神男神女，九宮仙人，飛仙部衆，悉在道前稽首，長跪瞻視聖顏。天尊默然，一無所說，閉目靜思，普念十方無量衆生，處在愚冥，不聞真正，造諸惡業，沒生死河，輸迴五道。窮苦所逼，誰能悟理，獨吾知耳。心念是已，便復叩齒。
　　不覺北帝乘道威力，知有所念，從北方玄丘絕頂之上，與諸真騎浮空而來，直詣道前，虔心作禮，上白天尊言：上聖慈化，憫念天人，備受灾厄，廣為救拔。諸天歡樂，瑞雲映生。地獄無冤對之愆，天堂荷更生之慶。邪妖屏絕，六洞不開。人天赤子，普獲深恩。又念窮苦所逼，飢寒憂悲。不審上聖，將何救度？如蒙拯濟，諸天荷恩。
　　天尊告曰：子今所請，欲令人天，貧富一均，無有差別，當為汝說。成天立地，起自無為。結氣凝空，是因吾教。宿命修短，得道因緣。注上生籍者，詣南昌之宮。去灾榮祿者，求於北斗。執簿追呼者，屬於三官之司。利祿獲珍者，即須五龍九聖。吾今演說，各願受持。
　　天尊告曰：四天之中，有九龍微妙名字，善利官祿，令土地豐熟，灾害不生，有求稱遂，離諸虛耗，日得富昌。
　　天尊告曰：龍化無跡，因道而生。為天帝之威靈，衛世人之俸祿，其由信也。告諸大衆，若國土灾厄，五穀不豐，貧窮困苦，衣食不充。及諸國人民，官祿不遷，憂惶相繼，諸不稱意，名宦不昌。欲求利益者，當先立吾形像，置三官之位，建九龍之壇。晨夕三時，焚香行道。禮念九龍名字，召五方龍王。精思北極，天符將降，龍王即臨。受其信心，為勅五土之神，廣作利益，運五方珍寶，來降境中，國土豐饒，無不遂意。精誠之者，立應其福。
　　道言：青龍者，是東方七宿角亢之精，下降人間，護持國土。青華宮內，化生修吉龍王、深林龍王，掌領青色之寶、地下雜珍，衛護人世青色之衣官祿。有人居世，願不副心，貧窮逃難，宜立壇焚香，畫形禮拜，念誦三日三夜，或七日七夜。清齋啟請，能招東方無極世界青色之寶及青色之衣官祿，入人身中，消除東方格木之灾、凶橫之厄，歲星真官即為注籍，令人富貴。赤龍者，是南方七宿井鬼之精，下降人間，護持國土。長生宮內，化生多善龍王、花留龍王，掌領赤色之寶、地下雜珍，衛護人世赤色之衣官祿。有人居世，值諸迍厄，官祿不遷，七珍不集者，宜立壇焚香供養，禮拜求願。能招南方無極世界赤色珍寶及赤色之衣官祿，入人身中，消除火灾，口舌之憂，見世安樂，令人福興。白龍者，是西方七宿奎婁之精，下降人間，護持國土。素雲宮內，化生甘恩龍王、善然龍王，掌領白色之寶，注人世白色之衣官祿，管地下七珍。有人居世，志願不從，名宦不達，公私賽迫。宜立壇焚香，獻水禮拜，供養啟請。能招西方無極世界白色之寶及白色之衣官祿，降入人身，消除虛耗咒詛之厄，廣利土地，令五穀豐登，心神安泰，公私俱利，福祿齊新。黑龍者，是北方七宿斗牛之精，下降人間，護持國土。太陰宮內，化生波流龍王、思度龍王，掌領黑色之寶及黑色之衣宮祿，注舟船之道。有人居世，所願乖違，未償素志者，宜立壇禮拜。能致北方無極世界黑色之寶及黑色之衣官祿，入人身中，能消水灾船車之厄，欲令土地豐稔。禮此龍神黃龍者，是中央七宿□□之精，下降人間，護持國土。高皇天內，化生離宮龍王，掌領黃色之寶及五方庫藏之珍，供給萬姓衣食俸祿。隨人居處房室之中，及名山珍寶窟穴之中。及人居世，欲求福祿稱意，宜立壇禮念。能招中央土帝之宮地下黃色珍寶官祿，入人身中，生業日盛，貴極王祚，萬願從心，消除五臟百病之厄、及五星臨命之灾，鎮星注籍，令人福生。
　　道言：此五方龍王，善鎮國土。又其九龍，善護珍寶，化生五方。若國土五穀不豐，人多饑饉，王賦不充，逃亡山谷，怨聲盈路。心欲求安，當須置立九龍道場，轉經行道，天降甘露，飢者自飽，五穀早熟，花果有味，救此饑荒，免致命殂，龍王之力。道言：若諸國土分野，灾祥四興，五穀斷種，人民饑荒。可以碧玉、黃金、象牙為簡，以三元之日，書九龍名字，據分野五方，釘入地一尺二寸。安鎮神龍，仍以香花逐位供養。七日之後，驪宮龍王與北帝大將，詣朱明宮開寶藏，運七真之具，及詣羊山左谷中取五穀，來赴此國救濟，天人即得豐稔，免諸憂悲。道言：若國土男女，生遇醜星惡宿之年，五墓四絕之下，運命不昌，生逢虛耗，衣食不充，憂惶旦夕，百不稱意。其欲求福，當立壇禮念九龍真形，及每月二十六日，焚香獻水，佩帶九龍真符，及五龍大籙。精誠專志，龍降天威，入人宅舍，令所求如意，立得利宜。
　　道言：若諸國人民方伯，二千石下至令長，欲得官祿高遷，身無災難，禁斷有方，無諸諍訟。可以象牙，於福生之日東立，書此九龍名字，以五色袋盛之，精誠奉信。於所卧之室，每至月辰之日，以名花異果獻之，及淨水供養。龍王下降，神力護人，扶助王化，遷官宜祿。
　　道言：五虛之鬼，姓狼，字僧文。六耗之鬼，姓黃，字元蓋。每年作人虛耗，令人貧困，所向不通，錢財耗散。但念九龍妙典，供養禮拜，傳授真符。即不能侵擾，虛耗之鬼助人作福。
　　道言：吾所說五龍九聖，安鎮五方九宮分野。所以者何？龍王上統九天，下安九地等仙官之靈威。升天入地，傳言負綵。出幽入微，年壽萬歲，精通至道。若世間有通靈徹聖之者，修真悟道之人，及國王大臣，及行軍戰陣，悉用神龍扶助，而得勝也。體生於無，皆稟靈也。天地萬物，皆因道法，起教證焉。
　　道君告北帝曰：有形之聖，莫過於龍。復能降雨興雲，感動天地。善護珍寶，吐琅玕寶珠。致物與人，守連環寶珠。江湖洞穴，壘明月寶珠。龍宮內殿，無價瑩珠。奇不可說，是以保家安國。若有人持念此北帝九龍妙典，設法行道。國中人民有疾苦者，悉得安愈。金銀湧出，八苦消停，衆善和合。法音流布，無不獲福，分野歡樂，悉證無為。爾於未聞，要在宣傳。
　　道言：若下元生人，住宅凶耗，居處不安，頻有灾疾。可建立五龍道場，日夕三時，轉經行道。當降仙官及勅八卦大神，月德六合及五龍王。入其宅舍，為消虛耗，逐去邪精。安貼宮室，鎮守宅宇，保子宜孫。廣招官祿，致五色珍寶，入於家庭。永代安和，富貴無極。
　　道言：九龍真符，宜官利祿，能令人富貴，萬願從心。有佩此文，諸灾不染，官私敬愛。此符有龍神從官九人，玉女十二人，六甲將軍八萬人，童子六人，及北帝大將軍，常來衛護。上消天灾，下散地禍，無願不從。自非虔仰，不敢妄傳。於是仙衆而作頌曰：
　　龍化本無蹤，有跡生道宗。遨遊九天際，息駕六領宮。提攜高上賓，及我素靈同。道場虛寂內，靈歌發太空。形感至寂庭，思詠微通。龍吟統官府，鳳嘯太霄館。靈唱無留味，衆音承風散。誰能救此章，精誦素靈讚。以解三塗過，拔出九玄難。虔誠禮太虛，福慶凌霄漢。九龍映明珠，二景對真光。雲飛啟翔會，玄象及扶桑。冥慶自相扶，陰陽朗八荒。五星光輝耀，神龍演紀綱。若能修至道，消遙入紫鄉。
　　道君告北帝曰：此九龍妙典，非人不傳。若家有此經，能招珍寶、無價明珠。告諸真子，善思念之。廣修至道，接引迷途。功成德遂，昇入無形。精德加重，生南上宮，離諸邪境。耳聞妙音，足乘五雲。口飡甘露，變化無窮。
　　爾時，座中大衆聞說九龍妙典及五方龍王本源，各生歡雅。諸方世界，七寶湧出，免諸饑乏。六合清平，天無妖穢，五穀豐登。衆真作禮，傳化奉行。
　　太上元始天尊說北帝伏魔神咒妙經卷第七竟
　　辟屍籙品
　　北帝曰：下元生人，宿緣修淺，居世多迍。當今陽九運周，百六數訖。鬼精亂行，侵擾大地，善惡莫分。太上慈仁，出洞淵祕籙神化神咒，以除不祥。猶有未盡根由，敢附竹木水石之中，尤害萬姓。或魍魎所侵，邪神通體。或五殟百毒，侵害人間。或入軍陣交鋒，枉損性命。故出明教，妙篆真圖，告諸將來真子。有灾之日，精心傳授，以保萬民。白素為之，佩帶供養，百邪自退，軍陣得勝，家宅清寧，辟屍千里，冤家止訟，善願從心。
　　北帝曰：受者詞云：某國小兆，某官臣某，謹齎法信，詣天師門下，請受北帝神咒，飛行妙篆。所屬北斗某星君，北斗大神隨小兆臣某。伏鬼消魔，居世安樂，家國休靜，大帝扶持。急急如律令。
　　北帝曰：此篆靈圖，常有一十六部北帝大吏，神咒將軍各一百二十人，常覆護受佩之人。令百邪潰伏，延年益筭，永保元吉。若入軍陣之中，受佩此文，兵革退散，免血光之厄、八難之灾。
　　北帝曰：下元生人，若有滯疾不瘥，魂魄不安，被百魅所侵，連年累月者，即須叩頭，奉受太微帝君明鏡大籙。佩之身上，鬼精退散，百病自消，延年保命，神祕神訣。
　　靈篆圖像
　　明鏡玉女一人，保命玉女一人，司命玉女一人，黃素玉女一人，青腰玉女一人。
　　北帝曰：夫人五人，為勾銷死簿。東斗主筭君，為延壽益年。南斗真人君，為注上長生玉曆。西斗記名君，為注上福祿。北斗星皇君，為落除死名。中斗太微君，為禳却灾禍，消諸不祥，所居安樂，鬼氣消亡。若有強□違道之者，並請收付魁罡之下，入地萬丈。急急如律令。
　　北帝曰：吾出此道、救世安人。既天下清寧，則功成道合。爾時，天尊在不可思議城中，遙觀北帝，大布符圖，救護大地。仍放光明，普照諸天，乃至下方無極世界。令彼下元生人，得見光明，開諸愚昧，與道結緣，反本還元，受其威力。於是，天尊舉手彈指，無上寶光，如鏡之圓，從掌中出。徹照下方無量國土，乃至三塗惡趣、九幽苦境，皆得明朗，了了清淨。地獄休息，報對停閑。聾盲六疾，一切苦惱，皆得除愈。人畜禽獸，普發善心，不相傷害。因此光明一切，衆生舉身，遙見不思議城，如看掌中，無有遺夫。見其光者，必當得往長生福堂，入寶城中，快樂無極。
　　我今所演說，一切諸天尊，過去未來，皆同一心力。十方微塵土，所有諸法王，俱演微妙義，一乘無上經。若有一人聞，一章一句偈，誓心欲奉持，宣讀未來世。如此善男子，及以善女人，所在經行處，灾疾不敢傷。若有一心念，五毒盡消摧。又請說真義，所行奇妙因。真人所得法，觀身如悉空。苦樂無二相，憎愛悉同因。高卑無異趣，小大不殊形。日出非初合，日沒詎終亡。東西本無定，出沒亦無方。又問何因緣，恩惠起虛皇。
　　北帝爾時說此微妙寶圖，告諸來世善男子善女人，有憂之日，勤行不倦，佩吾符篆，萬厄消亡，敬而信之，至心奉行。
　　太上元始天尊說北帝伏魔神咒妙經卷第八竟
　　太上元始天尊說北帝伏魔神咒妙經卷第九
　　八字消災品
　　北方黑帝靈君，爾時告天蓬大將，九元煞童，上清禹餘天、大赤天、清微天、大煞神衆百億萬人，六丁大神，六甲玉女，高刁北翁，三煞神王，北斗七星真人，驅邪三昧將軍，四海龍王，五嶽四瀆河海大神，三天大魔王，嚴駕夔龍威劍神王，煞鬼大神，女青詔書，右部大神，吞魔食鬼二十四大神，四目老翁，日月星辰，六丁八史，五方五帝神兵三千萬衆，四明功曹，通真使者三千六百人，黑煞大兵，九土羣靈，山河溪澗一切部衆。吾欲廣宣要法，以救天人，絕其呻吟楚痛之厄，汝等諦聽。爾時，闔座靈官，聞帝君欲宣妙典，各各歡喜，一心歸命。
　　北帝曰：北宮祕訣，不可得聞。救疾禳灾，寧家安國。吾知下元生人疾苦聯積，楚痛難任。不忍見此愚聾，今欲專行救護。
　　北帝曰：八字靈篆，寶之上宮。萬劫不傳，是為神祕。切見下元愚俗，苦痛甚多。若不施行，萎黃無脫。今當付授，寶而積功。有灾之日，依法修行。救度天人，免其憂厄。
　　爾時，闔座聞帝君欲宣八字，五體投地，踴躍而作偈曰：
　　聖帝惠恩流，廣開金口訣。救此下元人，疾苦令消滅。闔座聞法音，五體欣然別。聾者耳得聞，啞者口能說。是日六宮動，邪魔知凶吉。垂賜大光明，重昏遇朗日。
　　北帝曰：座中真子，若欲修吾八字靈篆，北向再拜，吾當見汝志心耳。
　　北帝曰：八字靈篆，若下元生人有疾在腹者，以墨書，水吞之一字，加持神咒。至此八字，即得消散。若疾在外者，當靜思神力，以墨書其肉上且書第一字。若未消散，更於其側書第二字，大都不過三字，無不退散。告諸真子，憶而奉行。
　　北帝曰：下元男子女人，若治生不益，貧窮困厄，鬼魅相侵，時多疾病，經年累月。但帶此八字靈文，邪疾迸消，治生日益，灾妖止息，六害消亡。
　　北帝曰：下元生人，若眷屬不和，每多口舌，夫妻相剋，男女不安。宜志心虔懇，以六合日素書八字，佩帶供養。精誠之至，當有神童隨逐上下卧止之處，不令口舌，男女成長，或夢而示事，萬頭和合。
　　北帝曰：下元生人，若行江河渡海及入山林，行軍戰伐。但以亥子二時，沐浴身心佩此八字，素帛為之，帶於身上。神龍護衛，風伯助持，戰勝得通，無不克果。
　　北帝曰：下元生人，田種連年不收，若五穀灾損。但受佩此八字真文，佩之身上，所營種植，獲利萬倍。若能夏首，祈恩立願，保至冬收。用酒脯、餅果、銀錢鎮信，依科醮奏，荅吾神力，則灾蟲伏滅，土伯和心。八字之功，不可思議。
　　北帝曰：下元生人，若居職位，上至官遷，拘束公途，養他民子。必令恩威兼備，平斷四方，直道至公，無損多益。當受此經及帶八字真文，無不稱遂。
　　北帝曰：下元生人，若求仙學道，訪友尋真，燒丹煉藥，隱跡山林。必須受此經，思此妙道，帶此八字。若無斯文，徒費功力。
　　北帝曰：下元生人，乃至真人，受佩吾此真道。必欲行法之時，預先盥漱，叩齒三通，閉炁三息，方可下筆書之。亦當思神念咒，度香噀水，當應神驗矣。
　　醮祭真君法
　　太微帝君，爾時居玄景宮中，九龍之室。自然湧出七寶宮殿，其座皆是水晶，碧玉、琉璃、真珠，嚴諍裝飾，世之稀有。座下侍從無鞅之衆，各捧香花，持心供養。十方來者，各詣帝前，聽說妙義。於是，帝君微笑，告四衆曰：下元生人，從玆向去，各被迷亂，鬼精流行，善惡莫分，不可勝計。汝等求學之衆，鍊骨修真，莫非率己度人，救危解厄。當清淨齋戒，存想北斗真君玄靈妙義，救拔天人。令將來之代，普得平安。見世灾危，漸得消止。如是之福，不可思議。
　　北帝曰：下元生人，作法之日，常以亥子二時，禮醮七星真君。乃施禹步，握劍向北，熏香志心精潔，不可輕慢。醮祭得功，千日之後，其神親見。或作美貌女人形，或作乞人形。若當見時，不得與語，但低頭禮拜，陳心中之願。神降良久，即欻然而去，志心禮送。乃取座中湯酒喫之，於玆之後，神氣入心，自然有天生之智，知未來之事。或知軍兵進退，家國修延，自得日月灌心，身生水火。或作老人形，或作少年形，入夢來告吉凶。若人遇惡星交會之時，所求不遂，官祿不遷，常多疾厄，心神不安，夜多怪夢。或被惡人咒詛，家國不寧。但修此法，一切衆惡不能侵害，延年益壽，永保於世。
　　北帝曰：下元生人，若國土不安，四方擾動，軍賊流行，虎狼毒蛇刀兵之厄。但依經醮禮七星真君，不過二日、七日，惡跡退散，兵戈止息。
　　北帝曰：下界真子，祭醮七星，修真求仙，延命扶危，須候良日。龍行三日，馬住五日，雉飛七日，戍建九日，醮祭北司。真君下降，獲福萬倍，能令人名入清宮，壽算延益。
　　北帝曰：臨祭之時，具陳白素：某國小兆臣某，謹上啟太上元皇，九天丈人，仙都僕射，九天使者，左右青龍白虎，都監使者，垂恩照證小兆。
　　設玄科之日，奉受神氣謹請東方青帝駕青龍，南方赤帝駕赤龍，西方白帝駕白龍，北立黑帝駕黑龍，中央黃帝駕黃龍。各請詣玄壇，證臣所啟，皆得成就，心中了然，求道得道，求仙得仙，返老卻少，與道合同。
　　北帝曰：作禮以捻香，啟願叩頭陳拜，而上白言：小兆今日奉請靈官，乞降大慈之澤。謹請東方青真氣，入吾身中。謹請南方赤真氣，入吾身中。謹請西方白真氣，入吾身中。謹請北方黑真氣，入吾身中。謹請中央黃真氣，入吾身中。謹請五方龍王五色真氣，入吾身中。小兆今請斗中真氣，敢行神仙之術。乞天丁力士誅斬邪精，九天丈人收攝灾氣。陳啟之後，得神通力，見自然之智。上遊帝闕，昇入福堂。九蟲不生，三屍殄絕。粗誠至道，感達無為。
　　北帝曰：仁屬木，其色青，以掃不祥。義屬金，其色白，能伐百精。禮屬火，其色赤，以除萬殃。智屬水，其色黑，漂流故氣。信屬土，其色黃，下扶萬象，收捕死亡。告諸將來真子，有知五行，敬存五星，灾不能加。復能精修本屬之星，知其名號，臨絕呼之，亦可延年。
　　元生在子，屬第一□星，主天英陽明，名貪狼，真名格，字露神子。
　　元生在丑，亥屬第二□星，主天內陰精，名巨門，真名正，字貞文子。
　　元生在寅戌，屬第三□星，主天衝真人，名祿存，真名機，字衛府子。
　　元生在卯酉，屬第四□星，主天輔玄冥，名文曲，真名光，字子惠子。
　　元生在辰申，屬第五□星，主天禽丹元，名廉貞，真名橫，字子衡子。
　　元生在巳未，屬第六□星，主天心北極，名武曲，真名衛，字大車子。
　　元生在午，屬第七□星，主天柱天關，名破軍，真名行，字太賓子。
　　北帝曰：河圖寶篆，獨標真君之號，可傳大力，上合天神。若下元行屍之輩，敬而祕之，自獲真道。
　　北帝告妙行真人曰：夫神至尊者，天也。配統於人倫者，北斗也。故北斗為天曹。凡求仙學道，和天安地，求顯營運，婚姻諸等，皆由北斗之力也。乃至世間，一飲一饌，皆由北斗奏過，然可遇之。若欲辟灾除禍，去屍之鬼，莫非祭七祖為嘉焉。常以本氣日、六合日，戌亥二時，於清潔之所，掃地祭天，隨國所供白素，曰：
　　國號小兆，上啟上天神后，北極靈君，北斗真人。小兆輒依祕典，謹薦神明之果，乞萬願歸身主筭之君，添祿之君，進福神仙，度世真人，名入清宮，國界安寧，四方平泰，五穀豐登，二景長輝，專誠作禮。
　　北帝曰：常修七星祕典，每存北斗咒曰：
　　我是天目，與天相逐。睛如雷電，光耀八極。徹見表裹，無物不伏。急急如律令。
　　北帝曰：念神咒了，即存北斗覆小兆頭上，以柄指前。次存北帝臨目，叩齒二十四通，微音咒曰：
　　太乙鎮生三氣合真胎元上景，父玄母元。生我五臟，攝我精神。下灌玉液，上朝泥丸。夕召七魄，朝呼三魂。右命玉華，左嘯金神。令我升仙，役靈使神。常保利貞，飛行十天。急急如律令。
　　北帝曰：咒訖，即存吾在酆都殿上，即念天蓬神咒，每句一叩齒，則萬灾不干，功成道備，駕景登天。若下元真子修之，為護世之法。所施救拔，鬼化為血。神呎廣濟，無不感應。
　　天蓬天蓬，九功煞童，五丁都司，高刁北玄。七政八靈，太上皓兇。長顱巨獸，手執帝鐘。素梟三神，嚴駕夔龍。威劍神王，斬邪滅蹤。紫氣乘天，丹霞赫衝。吞魔食鬼，橫身飲風。蒼舌綠齒，四目老翁。天丁力士，威南禦凶。天騶激戾，威北銜鋒。三十萬兵，衛我九重。辟屍千里，祛却不祥。敢有小鬼，欲來見狀。钁天大斧，斬鬼五形。炎帝裂血，北帝燃骨。四明破骸，天猷滅類。神刀一下，萬鬼自潰。急急如律令。
　　北帝曰：下元生人，若精持吾咒者，每日丑時，叩齒三十六通，向壬方正坐，存神咒曰：
　　左青龍，名孟章甲寅。右白虎名監兵甲申。頭上朱雀，陵光甲午。足下玄武，執明甲子。脾為季子，入中宮甲辰甲戌。急急如律令。
　　次存北斗咒曰：
　　我是天目，與天相逐。睛如雷電，光耀八極。徹見表裹，無物不伏。急急如律令。
　　北帝爾時，善巧方便，演此經訣。諸天衆聖，皆大歡喜，而說偈曰：
　　妙哉北帝君，能開護國經。若能行妙典，大地溥光明。救拔將來世，是為種福因。接引下元子，禍滅即成真。仙官無數億，乘虛駕六麟。能滅九醜類，蕩絕百邪身。護國安民主，扶危外境賓。下邪不敢動，上界勅微塵。溫邪入清正，功成日漸新。自然通大聖，昇降入無形。
　　北帝曰：此經聖力，神用朗然。上統六宮，下權九地。無神不伏，無鬼不依。勤行敬念，真道巍巍。
　　北帝曰：此文與神咒，道同一源。列宿分魁，各歸明旨。此經十卷，廣救天人。作大地紀綱，為國土和靜。若有善信學士、大化真賢，傳吾此法，可清齋七日，去穢靜神。禮請北帝，時不暫替。乞降靈應入夢，示人可否。方任修行，不得曲相授度，慎之慎之。
　　北帝曰：下元生人，欲傳此法，先得靈應。可以亥子之時、寅卯之日，建王之辰，支干和合。先立七元之壇，依儀行道。入浄戶發爐，願念上香，入詞拜表設醮，先度神兵，然後分約命信。碧繒四十九尺，五方綵各五尺，白素四十尺，刀一張，淨蓆一領，米一石二斗，青布誹紋一丈六尺，青絲一丈二尺，百藥湯五果之具，一一依科。然後傳授，不得輕泄。其經文神咒，躬自宣讀，不得隱昧。又須三師證明，錄其實約，玄科立信，不泄不愚，勿傳非人。
　　北帝曰：下元生人，貪進忘退。意在法流，心不專想。不味鍊骨修真，吐咽靈液，存想六度。是以上仙未應，地祇未申，功果不圓，修行難滿。今故指告汝等，但以虛心虔啟，旦夕誦持。直日仙官，即為注上生籍，身飛太極，與道合同。北帝曰：下元生人若受道，威儀不備，信命不方，醮祭不申，四曹不錄。
　　北帝曰：傳咒授經，一一較定，勿令錯誤符印文字，須曉來由。若有參差，法令不度。
　　北帝曰：下元生人，有灾之日，單受五靈大咒及辟屍大籙，以消百邪，不必一一受經。
　　北帝曰：下元生人，若受經咒，畢時醮禮，不得有怠。
　　北帝曰：下元生人，若受道法學此經，各座供養。何以故？大力神王名字在彼。
　　北帝曰：下元生人，受吾經咒，祕而隱之。不得勸導愚輩，私相傳授，神兵責人。
　　北帝曰：下元生人，受吾此道，念吾神咒，不得背子向午。爾時，座中大衆，聞說傳度之法，各各按經奉行。
　　太上元始天尊說北帝伏魔神咒妙經卷第九竟
　　太上元始天尊說北帝伏魔神咒妙經卷第十
　　神兵護國品
　　北方黑帝玄德天君，爾時在淵泉世界有泠國土玉壟山中、神丘之上定水池邊萎蕤樹下，與諸眷屬、侍座童子、玄冥真人，如斯集會無鞅數衆。一日三時，願念燒香，散花然燈，虔仰修齋。讚歎自然，供養隨所自通，應心具足。如是精進，千有餘載，功業未圓，誓願不退。開救護之祕訣，演醮謝之玄科，安國寧家，濟度幽顯。告諸將來真子，依法修行，自獲真道。
　　北帝曰：作吾要法，皆須醮祭酆都大吏、一切靈官，以效功賞。當立七元壇，燃燈捻香，異湯五果，隨國供養。以銀錢凈水，令得豐足。入壇啟事，祝香勑神。上請三十二天帝君，十極真人，仙官玉女，三界丈人，十天大威力魔王，八景大神，三十六洞天君，飛龍騎吏，妙行真人，三天丈人，十極真仙騎吏，素車白馬真君，三清至真，陰景飛雷電吏，天丁力士，三氣大將軍，高麾五湖大將軍，豁落北斗七元大將軍，衛靈大神，巨獸毒龍騎吏，北方大力飛天鬼衆，三五大將軍，三師門下吏兵，天蓬殺童，飛天鈎索騎吏，太上真神，天丁力士，天騶甲卒，南斗殺鬼使者，北斗炎爐科車神吏，曠野大神，八景神王，五嶽四漬溪澗大神，土地主者，青腰玉女，太和玉女，各領部落百千萬衆，降臨壇所，排班列位，受今供養。
　　北帝曰：北極世界五氣玄天洞陰朔單欝絕之國太陰五氣五靈玄老黑帝靈君，助治玄滋天君，太上靈君，侍真行氣降生太玄夜光玉女，北極世界太虛太華海中北酆羅山腳下洞陰境天國主者，太陰水帝君，助治東斗斗中生氣君，西斗斗中生形君，南斗斗中司禁君，北斗斗中司命君，下吏九令主者，五嶽府君，二十四治陰官，二十四治陽官，河海掾吏，丘陵溪澗主者，無鞅數衆，六天惡鬼，以為侍衛，左右列三十六獄七祖九玄孤魂苦爽。若第子醮祭之時，召請並來入座。
　　北帝曰：太陰洞外左右三官，生死追呼要司主者，天官，地官，水官，酆都山六洞宮陰府六曹主者，魔王小吏三十六萬人，主人間行百病，迷亂生人，所司請降壇外而座。
　　北帝曰：北帝神咒大將軍，勅水大將軍，平天大將軍，勅火大將軍，勅病大將軍，禁鬼大將軍，勅屍大將軍，召魂大將軍，勅殟大將軍，勅毒大將軍，勅破廟大將軍，勅船大將軍，元陽大將軍，禁病大將軍，禁蛇蟲大將軍，破泉大將軍，禁狼虎大將軍，愽戲大將軍，勅石大將軍，勅刀大將軍，卻力大將軍，若有賞禮之時，啟召降臨，並入中壇而坐。
　　北帝曰：第一□星，第二□星，第三□星，第四□星，第五□星，第六□星，第七□星等七星君。北斗斗中諸部延壽扶命君，斗中諸部斷邪殺鬼王，斗中諸部度厄益筭玉童，斗中諸部斷邪鬼王，斗中行典藥玉女，斗中扶衰消灾真人，斗中降魔收魔等神王，斗中度厄益筭童子，斗中左右將軍，斗中左右力士，斗中左右功曹，斗中天騶甲卒，斗中左右天兵，斗中左右使者，斗中天丁力士，斗中神兵。星中道士，星中仙人，星中真人，星中吏兵。已上八部大衆、總二百五十二等，計二千一百九十一萬九百五十八人。若第子有供獻之時，為國禳灾，並請班次入座，誠心敬禮。
　　北帝曰：吾酆都玄妙之旨，大力神王黑色形狀，能上消天灾，辟五兵戰戟之厄。臨陣存之及能祭醮，堅持讀誦，兼行符印破邪妙音。依科朝拜，伏地存想，並黑衣朱冠，持刀把戟弓箭戈鉞，入于座中，啟無不應，當起作禮。
　　北帝曰：啟咒之時，皆稱本職。小兆臣謹啟闔座壇中內外天帝、真人，十極丈人，仙人，金剛，神王，黑帝將軍，大威力魔王，北極酆都羅山六洞天三元六曹主者，部落及七元斗中大神。小兆臣受法之日，與北帝三官有約，動止思存。內以治身，外將救物。心存真氣，降福消灾。科禁嚴約，不敢妄行。猶思自庸，贊揚威化，廣為天人。凡有請禱，不敢抑絕。今為國土灾疫，或軍戈亂行，狂夫侵野。當今陽九數訖，百六灾興，求告玄司，敬薦湯膳，消灾解厄，安國寧家。願北都帝王三十萬兵，功曹神將，六甲將軍，玉童玉女，直日旬吏，直符使者，降下所請天仙大聖，三五將軍，八萬力士，三部將軍，斗繫斗□音次。斗伐斗煞漩璣卻敵左右大將軍，繫□銷灾殺伐散禍扶命解厄諸將，入小兆臣身中，隨逐覆蓋。為國為家，上消天灾，下散地禍，水火殃害，百毒殟疫，千精萬魅，揚兵戰戟，並請度脫。
　　北帝曰：北極殿上，有高上玉皇紫微帝君，仙都使者，九天僕射，能降世間一切灾害、水火刀兵。若有國土男女之人，有刑害在北斗貪狼星中者，願請陽明尊神府君，為解而度之。若國土男女之人，有灾厄妖害在北斗巨門星中者，請陰精星尊神，為解而度之。若國土男女之人，有灾厄刑煞在北斗祿存星中者，請真人君為解而度之。若國土男女有刑厄在北斗文曲星中者，請玄冥君為解而度之。若國土男女有灾厄在北斗廉貞星中者，請丹元君為解而度之。若國土男女之人及分野之中，有刑厄在北斗武曲星中者，請北極君為解而度之。若國土男女之人有刑无在北斗破軍星中者，請天關君為解而度之。水火刀兵，毒蟲猛獸，願自消散庶。得家國安寧，存亡慶泰。上藥靈丹，永除灾疫，長生久視。北辰之力，不可思議。
　　北帝曰：下元生人，動止常行此道。吾將斗中真人，三台輔弼，侍真衆聖，下降人間，救護生人，削死上生，收魂養命，斷絕死氣，度免三灾。若國土方伯、十善大臣，國有妖灾之時，鎮界分野，名山大澤，皆當日行此道。天龍下降，力士行兵，陰陽二官，俱來救護。精懇志意，玉女見形，能令兵戰自消，天下安靜。
　　爾時，北帝說是語訖，告諸來衆，勤行念之，見世獲福。愆尤解散，善結緣生，功成道合，昇入無形自然，與真極以同羣，共上仙而接手，救護之法，濟度為先。以偈頌曰：
　　願念憑香信，飛烟覆紫庭。一心隨丹志，玄天降綠軿。愆罪除萬劫，福報遂千齡。南宮注生祿，北府落死名。魂魄安官腑，關氣得清寧。神通駕太玄，妙跡昇上清。九祖輪天闕，人自保長生。啟請心虔功，精思感玉衡。
　　北帝曰：此名《神兵護國經》，若有國土灾迍，但當持念，兵賊銷亡，三光朗燭。若家有衆邪疫癘，治生退散，但當轉念醮祭，靈官無不感應。若轉經之時，神兵下降，如道場有恐懼，旛燈影亂，搖動如風，北即神兵下降，百惡迸散。
　　爾時，座中諸大力士，真人玉女，九土真靈，聞《護國真經》，普皆踴躍，發無上心願：將來之世，有說我形像等名字，皆赴是人志心，救度灾疾，令家國清寧，功德成就，一切衆生，同證無為之道。演法將畢，稽首奉行。
　　太上元始天專說北帝伏魔神咒妙經卷第十竟
　　燈壇圖
　　誦經玄訣，按誦經之法當潔淨為壇，上設北極紫微大帝高案，面南東。設天蓬、翊聖二案，西設天猷、佑聖二案，五案隨方，制五色小旗、酒果。齋中布燈壇，四角設四天王牌鎮壇。祿米、剪尺、鏡、秤、燈盞、茶酒果，供西北方，上設誦經高案。早起請法師，先發文字，開啟隨意，誦經禮懺。午後，卻依科建壇，陞座說經。至晚設醮圓滿。若敬信善人，只於本家，嚴潔設立五案，精心持誦亦好，務在誠敬奉持，不宜怠慢。