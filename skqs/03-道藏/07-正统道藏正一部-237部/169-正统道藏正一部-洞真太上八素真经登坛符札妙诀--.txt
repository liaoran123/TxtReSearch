洞真太上八素真經登壇符札妙訣
　　經名：洞真太上八素真經登壇符朮妙訣。撰人不祥，約出於東晉南期。原為《八素真經訣》之一，後分出單行。一卷。底本出處：《正統道藏》正一部。
　　洞真太上八素真經登壇符札妙訣
　　太上告諸天帝王、後聖帝君、上相青童、太極真人曰：凡後學之士，得見上真大洞寶經，皆東華書名，金字上清，先緣己善，貴重難勝。而不尋師受訣，登壇修行，徒欲誦習，不測本源，勞而無益，更致魔干，猶致竊經之罪，無昇仙之期。有志之子，必務依科從師，受旨以成至真。今故標出告盟之儀，諦傳其人，慎勿輕泄。諸天帝王、一切聖真，同時稱善，稽首奉命。
　　凡盟約告靈，各有階品，山林在世，信物不同，齋集日數，多少亦異，結齋投辭，事源隨人，師徒進止，大略依此祕道之要。天地寶珍幽隱、不傳諸神真，非凡夫末學，少才之人所宜聞，所宜見，所宜言，所宜用，則太平得賢勿閉。
　　凡得寶經，參差多緒，大要言之，其因有七：一者神靈光像，聲形降□；二者善人相逢，山洞容與；三者從容散逸，公私誤得；四者出入市朝，或人來貨；五者未識法科，竊略威儀；六者精心崇師，啟告傳授；七者家親祖宗，傳世相付。凡此七條，或分或合，或上或下，各有盟法，師傳為中。正科如左：
　　登玉清皇壇，告盟度經訣。壇廣長二丈四尺，開四角門，五方紋繒各一疋，紫紋九十尺，青羅九十尺，上金九兩，本命繒四十尺，五座席，金魚、玉龍各一枚，玉札一枚，長一尺二寸，廣二寸四分，五行板五枚，書符三方，五香火，緋羅巾一枚五尺，白素一尺，金環一枚，五明鏡，白素一丈五尺，書籙盟文，青絲纏金鈕，交帶紫紋、䎬紋二十尺。地戶素壇，同廣長二丈四尺，開四角門，上金五兩，白紋九尺為帶，紫紋三尺二寸。明日度事，尚宿於壇所，北向叩齒九通，仰祝曰：
　　高上元皇，九天靈尊，上真玄遐、邈幽瓊軒，三五運推，七宿改晨，虛皇控轡，玉帝定仙，青宮簡籙，符命靈山，是日元吉，萬真開陳，上學甲乙，宿命因緣，得遇神經，上皇寶篇，謹於玄嶽，上盟九天，上告五帝，十二河源，乞丐記領，奏上高晨，普告萬靈，浮位皇壇，營衛滅試，按如太真，須到明日，以合當傳。
　　明日登壇之時，未至壇所三十步，叩齒三十二通，思紫雲覆冠一山，五帝神兵千萬人來迎兆身，便微咒曰：
　　神真出遊，萬帝駭驚，玉靈玄衛，五嶽司迎，天丁力士，萬不輔靈，命召十方，驅策天兵，率天以下，咸到皇庭，令我登仙，洞得道精，審知不祥，通幽究冥，所向所陳，悉合玉清。
　　畢，乃登壇。師從西北入壇之上，向西北九拜，朝九天王，叩齒九通。〔微啟曰〕：
　　今傳弟子王甲九天寶經，上至玉諱。清宿齋奏，氣命合真，乞願下監，真仙玉諱。典錄侍郎，衛靈司馬，下監盟天，所啟所付，早得上聞。畢，還向東南，再拜又啟：
　　高上元始天，今上願八會，日吉時清，謹於玄嶽，盟度上經，乞丐告下，五帝靈仙，監臣盟誓，早得神仙，得乘飛軿，上昇帝庭。
　　弟子從東南入於壇下，西北九拜，向東南再拜，還北面南向仗師，北向叩齒三十六通，先誦金真太空章一遍，以制萬魔。此章出金真玉光卷中。不受上清玉光，不得誦此篇。
　　天精乘空發，萬精駭神庭。託仙謠歌章，隨變入無名。囂氣何紛紜，穢道當塗生。雲中舍朱宮，北帝踴神兵。鼓洋自智道，玄運來相迎。上景宴飛轡，迅駕檢雲營。促校北帝籙，收攝羣魔名。豁落張天羅，放威擲流鈴。今真捕空洞，玉光煥八冥。金玄守上宮，神虎戮天精。剪滅萬妖氣，億億悉齊平。上承九天信，嘯命靡不傾。招真究三洞，慧誦眼且清。八道望玄霞，七轉緯天經。混合帝一真，拔度七祖程。削滅五苦根，反魂更受榮。金光耀寂至，神燭自然生。華香散玉宇，煙氣徹玉京。帝遣徘徊輦，三元降緑軿，迅駕騰九玄，朝禮玉皇庭。
　　誦太空章畢，東向叩齒三十六通，咒曰：
　　無上三天玄元始氣太上老君，召出臣身中虛無自然飛仙功曹、神仙使者、左右飛龍、太真玉女、五帝直符，各三十六人出，關啟此間土地真官正神，臣今正爾燒香，願所啟速達無極玉帝至真高上萬聖几前。
　　畢，向北叩齒二十四通，出上清官。不受上清三元玉檢，不得出此官。
　　謹出臣身中虛無自然左右玉虛侍郎各二十四人，出混沌自然五帝太真各二十四人，出混沌自然左右領仙玉郎各二十四人，出九玄虛無飛龍功曹各二十四人，出上元功曹各二十四人，出中元功曹各二十四人，出下元功曹各二十四人，出上清玉虛飛仙使者各二十四人，出神仙使者各二十四人，出玉仙使者各二十四人，出太仙使者各二十四人，出上元使者各二十四人，出中元使者各二十四人，出下元使者各二十四人，出玉清金晨玉童各二十四人，出玉清太華玉女各二十四人出。出者嚴莊，冠帶仙服，正其威儀，對立臣前。玉虛侍郎，冠飛玄玉冠，衣龍文九色虎衣，執命魔幡，立左。五帝太真，冠元晨玉冠，五色飛仙羽服，九色之麾，立右。飛龍功曹，冠平天玉冠，衣九色鳳衣，腰帶虎書，執召神之符，在上。三元功曹，冠九元朱陽玉冠，衣三色羽衣，腰帶流金火鈴，執攝殺之律，立下。飛仙使者，冠飛天玉冠，衣九色班文之衣，手執金符，建節在前。神仙使者，冠朱陽玉冠，衣飛仙羽衣，手執玉板，持幢在後。太空洞虛自然檢天輔仙飛玄騎各九億萬眾，檢天輔真飛騰騎各九億萬眾，檢天輔神飛行騎各九億萬眾，檢天輔帝騰空騎各九億萬眾，檢天輔靈騰虛騎各九億萬眾，洞虛自然五帝飛仙策空騎各九億萬乘，洞虛自然飛仙騰空騎各九億萬乘，自然飛瓊羽蓋策轡騎各九億萬乘，自然飛轅緑軿策轡騎各九億萬乘，自然檢天制地龍騰騎各九億萬乘，自然招真生芝玉仙吏各九億萬眾，自然神丹生仙吏各九億萬眾，自然金真流光耀電騎各九億萬眾，自然陰精興雲降雨騎各九億萬眾，陽明照耀檄炁逐電騎各九億萬眾，自然雲門執節命光騎各九億萬眾，神仙兵馬乘騎，一合下屯，住臣前後左右，羅列行伍。自然五色流霞紫煙各九億萬重，自然五帝飛輪流煙各九億萬重，五色飛瓊羽蓋各九億萬重，五嶽五色飛軿各九億萬重，匝繞身形，流精散氣，布滿十方，周天覆地，營衛臣身。嚴莊事訖，侍仙羽節、飛行玉童，擎持立空玉案，對在臣前，銜臣口中辭語，分別關啟上下中央四面十方天官地神，五嶽四瀆九江八極名山大澤五帝真官，四司監察九部考召玄元始氣甲子諸官君，無窮無極無高無下無深無淺無幽無顯無鞅數量真官，注炁乹皇九宮八卦六甲真人，虛無直事五嶽飛仙神龍羽騎。歷氣上啟元始皇上高虛玉帝九天丈人、元始三天玉童太靈真王、高上萬仙扶桑大帝、太上大道玉晨君、三元南極禁君、金闕後聖帝君、東華青童、四極真人、三十九帝、二十四真、太清玄元上三天無極大道、太上老君、太上丈人、天老帝君、九老仙都君、九氣丈人、無極太一帝君等百千萬重道炁，千二百官君，太清玉陛下，天仙、神仙、飛仙、五帝仙君、太華真人。臣自因緣宿福，九天之劫，輪轉不滅，慶祚所逮，得生法門。昔蒙先聖真人，所見拔擢，開導愚蒙，顯授上法，九天大訣、三洞寶經、玉符靈文、丹書紫字、飛空步章，登於皇壇，告命九天。從來積載，天運推移，皇道數行，法當傳付後學，宿有玄名應仙之人，靈文祕重，不敢閉塞，不敢輕傳，如案年限，動有劫年，於至學之士，永無其緣，有絕思之歎，勤而無成，至於元始開化，難遇其人，癘以玄科之旨，遇合便授。今有某嶽先生王甲，宿福餘慶，遭值開泰，因緣僥倖，生於聖世，被蒙太上，書名帝簡，得參大法，修誦玉經。從來積載，某棄情忘影，志託幽阜，靜神巖穴，思靈念氣，而所見淺狹，觸事未備。今重詣臣，清齋七日，投辭啟誓，求乞成就，建立皇壇，告命九天，奉受上清寶訣玉經，凡如干事。信誓俱備，皆如科法，臣輒與某上登靈山，關五嶽五帝，上告九天，以傳某身。某約閉口奉修，不得輕怠，宣露真文，違科犯誡，考延七祖，身謝鬼官。檢行慎法，身得飛仙。謹以啟聞，須御以傳。
　　出官畢，命盟度諱及經符籙，師北向立，左手執經，師叩齒三十六通，心存太上玉皇，令日月之光，俠照師并弟子之身。咒曰：
　　太微何渺邈，真人結虛生，空津自然通，集為大洞經，真賢奉法信，乘運歷黃庭，保祕年劫積，泄慢地獄嬰，拷及七世祖，風刀解汝形。師左手執經，弟子右手執信，對向天而微言曰：出四極明科
　　上告高玄，萬帝虛微，下世有願，守固不移，敢告明科，以檢眾非，玉經寶訣，皆如科威，度身之後，萬炁總歸，長保天地，三景齊暉，敢有泄漏，長謝四非。畢，弟子置信受經，向北九拜，弟子擎法信，師受信物，弟子左手指西北，右手受經，迴東南上，倚向西立，以次南迴取天門，埋滅跡符。若併受紫結帶者，於東南上未迴，亦可分紫素，別有科儀也。
　　師位立東北上，叩齒三十六通，仰祝曰：
　　九天洞耀，玄符煥明，上學甲乙，被練炁精，上選皇臣，並關萬靈，玉帝監位，侍仙神庭，北酆三宮，檢制魔兵，四司五帝，戮滅賈生，明攝九府，勒落甲名，騰身遯變，藉地隱形，壽同三景，九元齊并。
　　畢，單步二十四，至弟子後地戶間，又咒曰：
　　足躡五嶺，上攀玄機，騰身九空，出幽入微，輕行雲步，逮變迅暉，金真煥光，天關朗開，身佩帝章，飛青羽衣，五靈監暎，去無稽遲，億齡兆劫，永謝世違。
　　畢，便埋騰天遁變符，於弟子左足下。弟子便單步二十四，至西南角人門上倚，又祝曰：
　　解形皇壇，變跡入無，滅景靈岳，迅軀太空，騰天藉地，混代十方，閉無不開，絕無不迴，高上玉帝，九天大王，靈映已監，永畢世崇，告盟皇壇，更過靈峰，脫跡三塗，上登玉京。
　　畢，便埋藉地解形符，於弟子右足下。次單步三十九，至西北角天門上倚，師又咒曰：
　　發足地戶，雲行天門，三迴九練，明道獨分，告盟靈岳，乘運轉輪，瓊輿徘徊，控轡持雲，五晨翼雲，案景七元，解形藉地，上被三關，朝禮金闕，與帝長存。
　　畢，埋騰天符於左跡，藉地符於右跡。畢，師與弟子於九天門，青絲纏金鈕，告靈而去，便出西北九天之門。弟子出門，便自執魚龍投山之巖，正北向叩齒九通，自告盟於九天，咒曰：
　　太晨玄除，九玄幽密，朱景監映，萬靈練質，三運交遷，迴月周日，是時開陳，元慶良吉，登壇高峰，隱明巖室，上誓九天，中開常一，下告靈山，萬神永畢，輕傳世寶，長謝玄七，違師負盟，形殘影滅，三塗五苦，萬劫不脫，按知盟文，記名玉札，乞早昇度，騰身帝室。
　　畢，便投物於山崖也。
　　右二符，青書白素，埋於天門，受者兩跡下也。地戶，埋騰天符弟子左足下。人門。埋藉地符弟子右跡下。弟子鎮命紋繒，置本命之上，五帝紋隨色鎮五方，盟信置中央。五盟鏡鎮五帝，制天魔，無此鎮繒，則五嶽之靈不受子盟也。西城王君抄太真科要訣於陽洛，過南嶽夫人，惟騰天、藉地二符，訣口口相傳。受此法，別有盟訣太真科中。
　　師登壇，當施五帝告真之符，以弟子信鎮於五方，以盟九天，誓五靈。施緋羅之巾五尺於前，以請經文，師北向讀度諱，弟子東向伏受。命盟事訖，弟子北向九拜九戢，仰咽九炁，畢，便去。師當以金魚、玉龍、玉札埋於絕巖，埋時北向叩齒三十六通，微咒曰：
　　天元八朗，九玄－關真，三景應期，是日敷陳，上帝納聽，告命靈山，三官九府，十二河源，記某名籍，永以成仙，坐須龍駕，飛輿紫煙，得御上昇，朝謁玉晨。
　　畢，埋魚龍札於玄谷。
　　九天告命東嶽青靈萬仙宮屬衛扞先生某甲之身登盟度真記錄青宮俯仰遣白帝仙官九人給奉司迎如九天信
　　右丹書板上，置南面，以鎮東嶽靈官，侍給仙官九人。
　　九天告命南嶽赤靈萬仙官屬衛扞先生某甲之身登盟度真記錄青宮俯仰格遣赤帝仙官九人給奉司迎如九天信
　　右白書板上，置西面，以鎮西嶽靈官，侍給仙官九人。
　　九天告命西嶽白靈萬仙官屬衛扞先生某甲之身登盟度真記錄青宮俯仰格遣白帝仙官九人給奉司迎如九天信
　　右白書板上，置西面，以鎮西嶽靈官，侍給仙宮九人。
　　九天告命北嶽黑靈萬仙官屬衛扞先生某甲之身登盟度真記録青宮俯仰格遣黑帝仙官九人給奉司迎如九天信
　　右黑書板上，置北面，以鎮北嶽靈官，侍給仙官九人
　　九天告命中嶽黃靈萬仙官屬衛扞先生某甲之身登盟度真記錄青宮俯仰格遣黃帝仙官九人給奉司迎如九天信
　　右黃書板上，置中央，以鎮中嶽靈官，侍給仙官九人。
　　右五符，上皇玉帝制命告靈真符，登玉清皇壇當依法書符安位，師於中央，命四極之盟。畢，埋符五嶽。
　　度大盟，投金龍玉魚玉札文曰：某年月朔某日子，某嶽先生某甲，年如干歲，某月生，命屬某斗某帝君，謹於玄嶽高山之巖，告誓九天，上受九十一卷經，四極太真明科，九天譜明科之訣，奉行道真，乞注紫簡，言名青宮。違盟負誓，不敢希仙。
　　右朱書玉札上，長一尺二寸，廣二寸四分，讀畢，埋於絕巖之陰。
　　洞真太上八素真經登壇符札妙訣竟