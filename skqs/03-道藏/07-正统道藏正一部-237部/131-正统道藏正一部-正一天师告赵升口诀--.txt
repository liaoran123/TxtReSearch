正一天師告趙昇口訣
　　經名：正一天師告趙昇口訣。撰人不祥，約出於南北期。假託正一天師張陵告弟子趙昇。一卷。底本出處：《正統道藏》正一部。
　　正一天師告趙昇口訣
　　天師告趙大夫曰，吾欲告子口訣，不忍言。昇叩頭千下，願見哀憐，賜昇一言。師曰：且止，須明年相告。至壬午年正月七日中時，於雲臺治閉房，昇叩頭千下。師曰：太上有吾，吾有汝，然官契至要，難可具宣，道重理妙，不可妄傳，今九天俱立，使六天出治，隨世分布，三道治正轉亂，不能中正，三五之氣，上三天恚怒，無本父母臨正，使太上老君絕世，更立正一盟威之道，太上開化，不以吾輕賤小人，受吾真法為百鬼主者，使開二十四治以應二十四氣，置署職籙，以化邪俗之人，黃老赤錄以修長生，吾言大道永畢。
　　太上老君前與尹相吾臨孟津河上，告吾天有常運大期行交，先不治三天清遵父母大神，今躬臨正統，理三天上治，使李君下牧萬民，吾欲不就事，上官命嚴，命放六天故氣，三官百鬼，以大兵大病虎狼蛇虺百毒驅除天下，當爾之時，枉暴者眾，銜痛泉壤，善惡不分，莫不可言天帀地盈都停，二十四萬人為種民，先得道神仙者不在其例，聖人前敕三陽比算，南至大江，北至北濱，東至東夷，西至濛氾，已逆注十萬人名上太玄紫簿，餘十四萬人於三代之中索之，遣十二仙乘飛龍，官從二十四人，十二玉女周旋天下，考校州郡里域，求清貞慈孝忠信朴實之人以充種民，使吾先授職籙化看人情，後授黃老赤籙，分別善人以補種民仙官，周行考求，吾所分別善人以補種民，大期將盡，金馬甲子日既西傾我立不停，德應人主，先為世相，此甲子為斷，自此大簿既定，不須受籍，甲申大水蕩沃穢濁，仙官乘龍日不進寸不見種人，但見佩黃老職治之人與三官百鬼，文墨紛紛，更相毀鄙，濁亂清文，多佩籙職，自稱真人，賣術自榮，妖惑愚人，貪尺帛十錢斗米聚斂，人物求目下之安，不顧大命將至三官條狀，受贓不恥，名曰劫盜之物，信義不送，亦同其罪，中犯不正，名曰奸淫，三官皆錄為奸盜，身入三塗，名編黑籍，太玄紫簿，未得一人，吾親在事尚復如此，後世當以黃赤相傳以為常事，不可分別，太上憐愍百姓，愛念善人，甚若赤子，且上期急促太上求申，至壬辰癸巳為料種民應備事急，今出太玄九光，萬稱生符，以簡料真一，甄別種人，太上救十二仙官遊行天下，見有佩吾萬稱九光符者，便以種民定數注上太玄玉籙，壹無所復，問至太平之時，聖君自當簡料隨德，分敕天下億鬼兵將百毒，皆衛護種人，使至太平之世，舉家完全，如有毀傷，檢校所得即斬，今三災之世交爭方興，太平在金馬之末，年歲尚爾，世非賢人所處，吾不忍先經土戶白日昇天，當須神丹，便與昇長避世隱居，採精石髓玉瑰羅珠鳳腦芝英，奇異絕殊，隨四時能合千日丹成，各服刀圭，身變五色，毛羽立生，體融金光，太上遣仙官乘鶴鹿來迎，昇天翠羽登騎輕翔英稚二生，攀龍俱舉，趙昇侍從，俱至無極之崖，青雲之中，躍龍踟躊，徘徊天路，顧呼趙生，吾今即位，眾事敬積料生別死，大運期近，不得中還，以太平為期，汝且還料理治中，普告清信男女諸弟子，忠貞者大運巳促勤，以忠信為務，勿貪財色，夫天生萬物皆有終始。
　　老子隨時改易，皆應大運，人生滿百二十，要當還土戶，十鍊九轉，名上太玄紫簿者，命終亦經土戶，魂魄即登紫府，侍衛聖君，須至太平之世，魂精還其故形，白骨更起，血氣更流，始經宿昔之間，暮卧朝起，化示世情，當斯之時，明此符真雖受職，治黃老大要紫黃金剛，不見九光萬稱之符，不兔三官驅除，死沒黃泉，不得過土戶，骨肉灰腐，魂魄付三官拷楚，荼毒難言，不欲尸解者，當合神丹，故須九光萬稱生符，不得此符不得名上太玄生簿，此符如天子有玉璽，三公有黃鉞，諸侯有印綬，若有清賢志士死者，生時未見此符，追授死人，至太平之世，死尸更生，與聖君同出吾說，此符口不忍言不忍以付弟子，非世所見，得吾此符，但當修行潔己，慈孝忠貞，精誠自守，信真任道，考官日日門至戶達，視看人心，若有厄急，懸命漏刻，但正心向道，把九光萬稱符至尊救度人也，此際會之恩，聖君屈節，日近所稟，未至聖君垂出，不復經土戶，自然得壽萬八千歲，但聖君當簡料其中各有所在爾，其是壬辰癸巳前得吾九光萬稱符者，皆在種人之例，壬辰癸巳後受符無復及也，眾官集紫府仙官還天曹，復不得受人也，此是聖人心口中祕言，祕符平常不忍出也，今事促不得不空囊傾心也，遣侍郎一人度世，玉女一人隨此符，不慈不孝不忠不貞不誠不信之人脫得見吾此符，侍郎玉女迷塞其心，不使得受，應合之人，神開其心趣，得見勤苦求請，三一有百人，萬稱九光有一人，三一有千人，萬稱九光有十人。爾形影天下眾靈，共祕此符，故使希見，世間不明吾言，子看後世萬人受道者，約無一人得佩此符者，今以付子，是吾極耳，子勑後人推擇忠良清貞一心者，依科盟授千金勿示也，三十年吾遣人迎汝，趙昇稽首再拜，銜命奉辭。
　　正一天師告趙昇口訣竟