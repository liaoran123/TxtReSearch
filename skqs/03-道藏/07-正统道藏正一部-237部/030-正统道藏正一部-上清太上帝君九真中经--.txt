上清太上帝君九真中經
　　經名：上清太上帝君九真中經。簡稱《九真中經》。撰人不詳，約出於東晉南期。為早期上清派重要經典之一。原本一卷。後分作二卷。底本出處：《正統道藏》正一部。
　　上清太上帝君九真中經卷上
　　太虛真人南嶽上仙赤松子傳
　　太上帝君九真中經內訣
　　中央黃老君者，太上太微天帝君之弟也。以清虛上皇二年，混爾始生，日暉重曜，連光暎靈，五雲翳蓋，慶煙玄停。年七歲，仍自知長生之要，天仙之法，乃眇綸上思，欽納玄真，蕭條靈想，心棲神源，廣體八絕，握空投全，解脫於文蔚之羅，披素於空住之肆，浩洲黯探，玄波雲峙，總轡遁遷，澄理萬塗，煥冷風於妙覺，隱摽霄以遊盤，激玄元於天外，運九氣於霞津，逸韻蘭波，凝清渟旋，奇音冥響，雲會八煙，理翫太初，冥心高象，希塗十方，搜神幽元，掇飈振毫，潜素隱微，目豁玄元之戶，手披萬寢之庭，仰欣神匠，俯悲五難，流浪師契，窈窕明機，濯易神穎，歸想真靈，爾乃天韻妙藹，宿會玄感。於是太上授以帝君九真之經，八道秘言之章，施修道成，受書為太極真人。
　　太極有四真人，中央黃老君處其左，得佩龍玄之文，神虎之符，帶流金之鈴，執紫毛之節，巾金精之巾。或扶晨華冠，駕鬱華飛龍，乘三素之雲。
　　八道秘言曰：欲行九真之法者，長齋清室，常以三月三日、五月五日、九月九日，及本命日，用東流水沐浴五香之氣，又以甲子日夜半沐浴畢，燒香於左右，向本命，心再拜，心祝曰：
　　太上高真，九靈景精，帝君五神，太一歸明，使我飛仙，上登紫庭，沐浴華池，身神澄清，桃君守命，帝君反嬰，上通太虛，五藏自生。
　　太上曰：夫人唯結精積氣，受胎歛血，黃白幽凝，丹紫合煙，所以凝骨吐津，散布流液，四度會化，九宮一結，五神命其形軀，太一定其符籍，忽爾而立，怳爾而成，罔爾而具，脫爾而生，於是乃九神來入，安在其宮，五藏玄生，五神主焉。父母唯知生育之始我也，而不覺帝君五神，來適於其間也。人體有尊神，其居無常，出入乎上中下三田，迴易陰陽，去故納新，展轉榮輸，流注元津。大神虛生內結，以成一身，灌質化鍊，變景光明，非如三魂七魄，是積靈受氣，自生於人父母者也。帝君九魂，變形一時，忽為尊神，有九名，號曰九真君，此太一帝君之混合而一變也。分為上下，旁適萬道，子能修之，則出水入火，五臟常生，長齋隱栖，以存其真。此文一名九真內訣，一名太上飛文，一名外國放品，一名神州靈章，雖有四名，故一寶書耳。
　　第一真法，以正月本命日，甲子、甲戍日平旦，帝君太一五神，壹共混合，變為一大神，在心之內，號曰天精君，字飛生上英，貌如嬰兒始生之狀。是其日平旦，當入室，接手於兩膝上，閉氣冥目內視，存天精君坐在心中，號曰大神。使大神口出紫氣鬱然，以繞我心外九重，氣上衝泥丸中，內外如一。畢，因叩齒九通，咽液九過，祝曰：
　　天精大君，飛生上英，帝君內化，來見心中，身披朱衣，頭巾丹冠，左佩龍書，右帶虎文，和精三道，合神上元，五靈奉符，與帝同全，口吐紫華，養心凝神，赤藏自生，得為飛仙。畢，夜半復行之，如上法。此是帝君五神，應時自然混變，為一大神耳。所謂觸節順生者矣，不復待兆存念而成之也。
　　第二真法，以三月本命日，及甲申日辰時，帝君太一合會五神，混化內變，為一大神。大神分形散氣，盡布在諸骨節中，號曰堅玉君。是其時也，當入室，接手於兩膝上，閉氣冥目，注心內視，存堅玉君，字凝羽珠，入坐喉下胃管中，化白氣以入諸百骨節中。存大神口吐白氣，以繞骨九重，內外鬱鬱，如雲霧之煙也。畢，叩齒九通，咽液九過，祝曰：
　　堅玉大君，來入骨中，身披素衣，頭巾白冠，字凝羽珠，灌養九門，左佩龍書，右帶金真，口吐白氣，固骨凝筋，白骨不朽，筋亦不泯，百節生華，使我飛仙。畢，夜半生氣時，復一行之。九真日也，帝君太一五神，自然混化，立為一大神，不復待兆先思存，而後為結變也。貌狀並如嬰兒之形，九真同法爾。此是九魂七魄，化五神結凝，帝君九變，太一三斗同把符籍，定錄玄清，使兆長生不死，上昇仙庭者也。此道幽秘，上靈所寶，非有仙籍者，不得聞也，非有宿契者，不得見也。聞見之者，皆應運挺生，與靈合得，故冥感吉會，拔匠幽領，天神來過，玉華接盻，故九真堅心，八道悟觀矣。斯乃三元之合符，非陸行之所希也。先陳盟誓，乃得宣焉。
　　第三真法，以四月本命日，及四月甲午、丁卯日巳時，帝君太一五神，混合化生大神。大神又欻爾分形，為黃氣鬱鬱，盡流入諸精血中，號曰元生君，字黃寧子玄。巳時當入室，接手兩膝上，閉氣冥目內視，存見元生君，周遊一身血脉精液之中，使口吐黃氣，以纏熏孔脉之外，及一身九重，使內外並同黃氣。畢，叩齒九通，咽液九過，祝曰：
　　元生大君，同灌血軀，身披黃衣，頭巾紫芙，左佩虎錄，右帶龍書，羽衣上披，威儀扶胥，口吐黃津，固血鎮虛，真氣日入，邪氣消除，精盈液溢，九靈俱居，使我飛仙，天地同符。畢，夜半生氣時，又一施行。
　　第四真法，以六月甲辰日、本命日、戊寅日午時，帝君太一五神，變為一大神，來入在肝中，號曰青明君，字明輪童子。至此日午時，當入室，接手於兩膝上，閉氣冥目內視，存青明大君入坐肝中，使口吐青氣，以繞肝九重。畢，叩齒九通，咽液九過，祝曰：
　　青明大君，來入我肝，身披青衣，頭巾翠冠，左佩虎章，右帶龍文，字為童子，寶真明輪，口吐青氣，養肝導神，青藏自生，上為天仙，太一護精，抱魄檢魂，帝君奉籍，使我得真。畢，夜半生氣時，復一行之。
　　第五真法，以七月三日，及本命日、庚午日巳時，帝君太一五神，混合化為一大神，在脾中，號曰養光君，字太倉子。至此日時，兆入室，接手於兩膝上，閉氣冥目，內視注心，存養光君入坐脾中，使口吐綠氣，以繞脾九重，氣上衝泥丸中，內外洞徹鬱鬱。畢，叩齒九通，咽液九過，祝曰：
　　養光大君，來入脾中，上灌三元，是為太倉，身披綠衣，頭巾蓮冠，左佩玉靈，右帶威神，五靈秉鉞，七電九震，口吐綠華，養脾滯魂，黃藏自生，上為真人。畢，夜半生氣時，復一行之。
　　第六真法，以八月十五日，及本命日、庚申日申時，帝君太一五神，混合化為一大神，在肺中，號曰上元素玉君，字梁南中童子。至其日時也，兆當入室，接手於兩膝上，閉氣冥目內視，存上元素玉君入坐肺中，使口吐五色氣，以繞肺九重，上徹泥丸中，內外鬱然。畢，叩齒九通，咽液九過，祝曰：
　　上元大君，來坐肺中，三天梁南，靈華中童子，身披龍衣，黃晨華冠，右把皇籍，帝君同輪，太一把圖，右執靈篇，左佩玄書，右帶虎文，口吐五氣。時復一行之#1。
　　第七真法，以九月十九日，及本命日、戊戌日酉時，帝君太一五神，混合化為一大神，忽爾又因分形為二神，分坐散形在兩腎中，號曰玄陽君，字冥光先生。至此日時，兆當入室，接手於兩膝上，冥目閉氣內視，存玄陽君化形，並入兩腎中，使口吐蒼氣，以繞腎九重，上衝泥丸，內外鬱然。畢，叩齒九通，咽液九過，祝曰：
　　玄陽帝君，入坐腎中，身披紫衣，頭巾扶晨，左佩龍符，右帶鳳文，冥光先生，常在帝前，口吐蒼華，灌腎靈根，太上徘徊，上迎帝君，下籍書我名紳，黑藏自生，身為飛仙，北登玄闕，遊行天關，高步上虛，携手五神。畢，夜半生氣時，復一行之。
　　第八真法，以十月十二日，及本命日、辛巳日午時，帝君太一五神，混合變化為一大神，在膽中，號曰含景君，字北臺玄精。至其日時也，兆當入室，接手於兩膝上，閉氣冥目內視，存含景君入坐於膽中，使口吐五色氣，繞膽九重，上衝泥丸，雲霧內外，通匝鬱然也。畢，叩齒九通，咽液九過，祝曰：
　　含景大君，來坐膽中，身披錦衣，頭戴紫冠，北臺玄精，化生靈煙，左佩神光，右帶玉真，口吐五炁，養膽強身，上帝三命，與我結親，桃君記符，太一七陳，和精寶血，理液固筋，使我上昇，得為飛仙，北朝虛皇，乘軿三元。畢，夜半生氣時，復一行之。
　　第九真法，以十一月二十八日，及本命日、丙子日巳時，帝君大一五神，混合變化為一大神，在泥丸紫房之中，號曰帝昌上皇君，字先靈元泉。此神者，是帝君之父祖，故自九化混魂，反形於祖父，以降於上宮也。定名仙書，解結胞中，胞中之節，非祖無以散化，非父無以披根，非帝無以正魂，故須祖父來營，定形神以長存也。兆每至其日時，當沐浴，燒香左右，入室平坐，接手於兩膝上，存帝昌上皇君在泥丸紫房之中，使口吐紫氣，繞頭九重。畢，又使口吐紫氣，繞兩目內外九重。畢，又使口吐紫氣，繞舌九重。畢，又使口吐紫氣，繞齒九重。畢。凡四九三十六繞氣，使一身內外，都鬱然洞徹，如日在身內之狀也。都畢，叩齒三十六通，咽液三十六過，祝曰：
　　帝昌祖君，帝皇元神，鎮守紫房，宮在泥丸，黃闕金室，混為九魂，魂生萬變，乃成帝君，五神奉侍，七氣上真，龍衣鳳帔，紫翠青緣，手把皇符，頭巾華冠，左佩玉瑛，右帶虎文，下坐日月，口吐紫煙，周氣齒舌，朝溉眼唇，出丹入虛，呼魄召魂，凝精固胎，六合長歡，上登太微，列補仙官。
　　夫一年之中，九真之道畢矣。周而復始，則泥丸領靈，目童明全，五藏自生，血脉保津。若身未昇登，合形俱晨者，則宜翳景示俗，暫入太陰也。身經三官者，三官不得犯也。則九真召魄，太一守骸，三元護氣、太一攝魂，骨肉不朽，五臟不隕，能死能生，能陰能陽，出虛入無，天地俱生。是以道士清靜營形，感致九真之氣應也。三元飛精以盈虛，太一抱我尸而反質，微乎深哉，微乎深哉。
　　子常修九真之道者，百神揖拜，萬鬼受事。若經太陰，則形骸不朽，五臟自生，計二十四年，更得生焉。豁爾而寤，了爾而覺，明明憶昔日之入太陰也，似一宿之睡卧耳。悵然已在於棺槨之外，朗然已坐丘山之巔，斯迺九真之幽妙，帝君之極神也。夫行此道者，欲得寡言靜心，言不及死，正行不淫，語不及色。又欲得惜氣養神，起居安詳，閉氣使極，吐氣使微，出虛入無，綿綿不絕，此所以帝君所栖，乃玄母之所親，可以存五神，可以念九真也。
　　太上帝君九真寶符文
　　（原闕符）
　　右此符，常以八節日朱書服之。
　　太極真人曰：常當闇諷之，每至朔望旦及夜半，昤詠三過，以和九魂，復帝房之氣，使人神正邪消，百關開朗，兆善秘寶，勿得妄宣，此所謂三天龍書者也。
　　太上九真作龍書，帝君神庭，以身為家，天尊朱室，明堂是居，正坐太極，玄丹不邪。玄母所乘，三素之輿，元父所控，赤羽飛車，左御絳鸞，右轡靈烏，一寸正方，上靈共都，丹臺火闕，流暎散虛，高棲太微，手把紫錄，靈淵素池，金醴水玉，九氣徘徊，飛華雲躍，中有大神，不可名目。父駕元氣，母載玄軸，巾日精華，腰帶虎籙，流火萬丈，眼生龍燭，天帝秉節，鳳衣羽。常存九真，神帝所育，乃在紫房，明堂之北，灌生續精，防守玄谷，出入命室，遨遊洞關，時入中宮，上通太元，盤桓四氣，九星判分，五藏堅華，太一守魂，寢息幽庭，役使七神，子能詠之，白日登晨。精感妙對，攝御靈獸，山崩水潰，呼嗡響救，生地得時，上昇天宿。九真道畢，泄則禍遘，三官泄毒，考罰宣漏，當傳仙才，審可成就。
　　中央黃老君八道祕言章
　　祕言微曰：閒心靜室，寥朗虛真，逸想妙觀，騰濯玄人，苟誠感上會，精悟暉晨，亦將得見丹景之氣，三素飛雲，八輿朱輦，紫霞瓊輪，上清浮盼，徊轡三元，高皇秉節，靈童攀轅，太素擁蓋，南極臨軒，帝君守房，合景五神，七氣續明，高暉遠纏，冥光外映，濛蔚龍顏，象燭太虛，流逸七觀也。子勤候之，立便飛仙，雲輪忽降、則白日登晨，不煩復凝霜濯華，玄腴金丹也。
　　一道秘言曰：以立春日，正月甲乙日，清朝北望，有紫綠白雲者，是為太上三元君三素飛雲也。其時三元君乘八輿之輪，上詣天皇太帝，子候見是三色雲。當心存叩頭自搏，心存四再拜，自陳乞曰：曾孫某甲，少好道德，修行九真，沐浴五神，並為天帝、帝君所見記錄，今日有幸，遇三元君出遊，乞得侍給輪轂。任意祈祝矣。若三見元君之輿者，則白日昇仙，不須復他存思，千百所施為也。八道所行祝拜之辭，亦如此。此所謂八道秘言者矣，非有仙錄者不得聞也。
　　二道秘言曰：以春分之日，及寅卯日，夜半東北望，有玄青黃雲者，是為太微天帝君三素雲也。其時太微天帝君乘八景之輿，上詣高上玉皇也。見者心存拜祝，如上法。若四見天帝之輿者，則白日有龍軿羽蓋，來見迎而昇天也。
　　三道秘言曰：以立夏之日，及甲子上旬戊辰、己巳之日，清旦西北望，有紫青黃雲者，是為太極上真君三元內宮真人三素雲也。其時太極上真三元真人，乘玄景綠轝，上詣紫微宮。心祝拜如上法。若五見太極轝者，則白日昇仙。
　　四道秘言曰：以夏至日，甲戌旬戊寅、己卯之日，清旦東南望，有赤白青雲者，是為扶桑大帝君三素雲也。其時扶桑公太帝君，乘光明八道之輿，上詣太微宮，見之心祝拜，如上法。若四見之者，則白日有雲龍見迎，而昇天也。
　　五道秘言曰：以立秋之日，甲申上旬戊子、己丑之日，清旦正西望，見白赤紫雲者，是為太素上真人天皇白帝君三素雲也。其時太素上真白帝君，乘翛條玉輦，上詣玉天玄皇高真也。子當祝拜之，乞如上法也。若五過見之，則白日昇仙。
　　六道秘言曰：以秋分日，甲午上旬戊戌、己亥之日，清旦南望，有素赤黃雲者，是為南極上真人上皇赤帝君三素雲也。其時南極上真赤帝君，乘絳琳碧輦，上詣閬風臺，詣九靈夫人。若見，當祝拜之，如上法也。若四過見之，則白日昇仙。
　　七道祕言曰：以立冬之日，及甲辰上旬戊申、己酉之日，清旦西南望，見綠紫青雲者，是為上清真人帝君皇祖三素雲也。其時上清真人帝君皇祖，乘玄景八光丹輿，上詣高上九天玉帝。子心祝與拜，如上法也。若四見之者，則紫晨太一君乘鳳文羽車，來迎於子，白日昇晨。
　　八道秘言曰：以冬至之日，及甲寅上旬戊午、己未之日，清旦正東望，有朱碧黃雲者，是為太霄玉妃太虛上真人三素雲也。其時太霄玉妃太虛上真人，乘徘徊玉輦，上詣太皇宮，召太微天帝君。子見是雲色者，拜祝請乞如上法。若三見之者，玉皇命中黃司命，乘絳龍玉車來迎於子，白日昇晨。
　　右八道秘言畢矣。見者當心存叩頭搏頰，四再拜，自陳如上法。又當先沐浴燒香，以待其時，而心出望一食頃，而還室中。三素雲各自有色，色上下相沓積，如所次說也。假令立春日見三元三素雲者，則紫雲在上，綠雲次之，白雲在下，共相杳也。子謹視之。上旬者，謂甲子之日，初入月十日之內，有甲子日是也。非其日非其時，而見此雲者，亦當拜祝，則三倍於其日時見也。他日效於甲子矣。
　　凡行九真，司八道之事者，則天人衛護其形軀也，真皇守其命骨矣。夫非有仙名玉籍者，幽冥亦不以此經示之，雖復希求，終不見也。有見之者，皆玄書宿名，應為仙靈故也。
　　施行此道者，勿令人犯其履屣，并其巾褐衣服也。履屣之類，常令新鮮，巾褐衣服，常令淨潔，行此道也，無犯禁忌。
　　太素上清致帝君五神氣法
　　常以戊己日雞鳴時，閉目存東方青氣大如弦，從日中來，使氣滿入頭泥丸中。又有兩青煙，復從目中出，鬱鬱然，須臾變成二童子，上下衣青，如嬰兒始行狀也。左目童子名曰帝君飛靈，右目童子名曰太乙晨嬰，並在我之左右，侍兆之起居也。極使髣髴，念之良久。畢，叩齒九通，咽液九過，微祝曰：
　　東方五靈，日氣煥青，帝君二童，欻然已生，旦入泥丸，鍊腦寶形，左變右化，得道之名，使我上朝，太素紫清。
　　畢，極念二童子名，則百害不干。此二童子乃玄母之魂魄，玄父之精神，故假帝君太一而名變，再以保兆魂，以正兆魄，魂魄保正，則一形常生矣。若能修之十八年，白日昇天也。存兩童子，令從目中出，使青氣忽化，而生成也。存在左右，令二童子各吐青氣，以灌繞我一身，洞入內外也。
　　上清太上帝君九真中經卷上竟
　　#1『時』字上,當缺『畢夜半生氣』五字
　　上清太上帝君九真中經卷下
　　太上玉晨鬱儀奔日赤景玉文
　　太上玉晨結璘奔月黃景玉章
　　右奔日月隱道，太上上清太極九皇四真人之所寶祕，玄虛元君之玉章也。自非有金閣玉名，及綠字東華者，皆不聞見此二章之篇目矣。行之者，先清齋百日，絕交人事，乃為之也。久久行之，上奔日月，得給玉童玉女各十五人。
　　太上鬱儀赤文、結璘黃章，乃太上玉帝君之靈祕篇也。藏於九天之房，丹瑤之臺，非勤心好真，宿有飛玄天仙之骨錄者，莫能得而見聞也。聞其篇目，皆不可妄言稱及，犯者受考三官，天地不赦。初令三百年，得宣傳一人，却後七百年，乃復得傳一人，若神真冥告有宜授者，傳之也。傳授之法，皆師友相授，以崇玄科也。
　　七魄餘氣，變成龍虎，守人地關，伏於履屐之下。三魂餘神，化成五靈之雲，映其巾中。若有犯之者，則心震意惕，悵然自失，所以神虧魂散，精光翳滯也。常當警備之，履屐之下，不令有土者，忌糞壤之氣也；衣服內外，不令有垢穢者，忌洿慢之薰也。侍經有高上玉童玉女，各十七人，言此有經者之功過，攝萬邪之不祥也。若子視經，深入別室，燒香左右。傳授之時，對齋乃付。按傳授之法，各對齋靜，以誠其心，思神研真，以壹其志。今寶書有九真之事，及二十四神名字，存念祝說，皆靈言上音，故以重齋受之，始盟漏泄之考矣。二人各共對齋二十四日，又告齋前後各一日，日訖出經，以付弟子。弟子寫畢，剪髮束結，詣師以為效信。今代用白絹九丈准盟，歃割之傷，用白素者，太素之炁也，用九丈者，九真數也。受經以後，不得宣盟泄經，愆德毀正，多言失行，以穢道真。遵修是經者，則白日登晨，違其約者，七祖受地獄考也。
　　上清紫精君、皇初紫靈道君，常內鎮洞房，觀盼九天，偃息華辰之下，寢晏九精之內，拘魂魄於北上，鍊五神於真炁，逍遙八素，列名玄圖。太上太道君吟曰：上紫門，望八晨，列丹宮，具明神，遊九氣，舞天仙，巾天青，詠太曆，帶豁落，誦靈策，招飈龍，躡雙白，引紫童，徊二赤，藏太素，隱華壁。此言是紫精三帝君，常致五神之道經也。太曆謂《七聖玄紀》，靈策謂《玉皇經》。
　　科曰：授非其人，不遵法度，為宣泄天文也。漏慢違誓，死為下鬼，乃七祖考受風火之罪。自非同氣，寧當閉口。
　　西玄山洞臺中，有此二經，刻以玉簡，書以金字。及王屋清虛天，皆有而不備具，唯太玄宮高上臺，及蓬萊府北室金柱玉壁，刻文並備具也。中宮仙人、太清諸官，並不知此經是何事也。
　　峨眉山北洞中石室戶樞，刻石書字曰：鬱儀引日精，結璘致月神，得道處上宮，位為帝君真。凡二十字，下仙見之，臺自不解。欲行得此，不必愚賢，但地上無此文耳。真官玄法，啟誓乃傳，有道而行，位為上真，乃乘八景瓊輪，遊行九晨，詣太素宮，見太一帝君，俱朝元晨。故秘言曰：子得鬱儀結璘，乃成上清之真，不修上道，不得見三元君。
　　太上鬱儀日中五帝諱字服色
　　日中有青帝，諱圓常無，字照龍韜，衣青玉錦帔，蒼華飛羽裙，首建翠蓉扶晨冠。
　　日中赤帝，諱丹靈峙，字綠虹暎，衣絳玉錦帔，丹華飛羽裙，建丹扶靈明冠。
　　日中白帝，諱皓鬱將，字迴金霞，衣素玉錦帔，白羽飛華裙，建皓靈扶蓋冠。
　　日中黑帝，諱澄增停，字玄錄炎，衣玄玉錦帔，黑羽飛華裙，建玄山芙蓉冠。
　　日中黃帝，諱壽逸峊，字飈暉像，衣黃玉錦帔，黃羽飛華裙，建扶靈紫蓉冠。
　　右日中五帝君諱字服色。欲行奔日道，當祝識名字，存帝服色，在我之左右前後。月中夫人之魂精內神，名曖蕭臺摽，右月中魂配五帝，次之又祝之。
　　能知月魂名，終身無灾，萬害不傷。太上藏日月帝君、夫人諱字於太素宮，有知之者神仙。
　　太上結璘月中五帝夫人諱字服色
　　月中青帝夫人，諱娥隱珠，字芬豔嬰，衣青瓊錦帔，翠龍鳳文飛羽裙。
　　月中赤帝夫人，諱翳逸寥，字宛延虛，衣丹蘂玉錦帔，朱華鳳絡飛羽裙。
　　月中白帝夫人，諱靈素蘭，字鬱連華，衣白琳四出龍錦帔，素羽鸞章飛華裙。
　　月中黑帝夫人，諱結連翹，字淳屬金，衣玄琅九道雲錦帔，黑羽龍文飛華裙。
　　月中黃帝夫人，諱清榮襟，字炅定容，衣黃雲山文錦帔，黃羽龍文飛華裙。
　　右五夫人頭並頹雲三角髻，餘髮垂之至腰。
　　右月中五帝夫人諱字服色。欲行奔月之道，當祝識名字，存夫人服色，在己之左右前後。日中五帝魂精內神，名珠景赤童，右日魂配月五夫人，次又存祝之。
　　能知日魂名，終身無疾，萬禍不犯。太上藏日月魂名於紫虛玉宮，有知之者，通神使靈。
　　存奔日月道者，任意所便行耳，不必盡為之也。欲得靜室隱止，唯令見日月之始暉處也。若不絕人事，與外物相干者，不得行此道也。夜半當燒香，存五帝、五帝夫人名字，心祝曰：
　　願與帝君太一五神，合景如一。於是二十四年，亦白日昇天，亦不必行奔存之道也。常存在我之左右，并心祝竊誦，勿令耳聞。
　　行鬱儀奔日之道，旦旦視日初出之時，時無日當在靜室，先臨目閉氣十息，因又咽日光暉十過，當存令日光霞，使入口即而吞之。畢，微呼日中五帝君字，并月魂名，凡三過。畢，陰祝曰：
　　願得與五帝真君，月魂精神，共乘景雲，上奔日宮。又閉目，乃存青帝君，從日光中來下，在我之左；次又存赤帝君，從日光中來，在我之右；次又存白帝君，從日光中來，在我之背；次又存黑帝君，從日光中來，在我之左手上；次又存黃帝君，從日光中來，在我之右手上。次五帝都來，存帝服色，令髣髴。於是又叩齒五通，咽液九過，微祝曰：
　　赤鑪丹景，圓華九明，太暉啟晨，煥曜朱精，五帝肇霞，映洞萬生，觀落上真，空洞條平，運氣鍊彩，流蕩五形，使我神化，六府敷盈，同與帝君，太一無英，驂乘絳雲，陽遂九軿，上奔日官，與帝合靈，壽均天地，二晨相傾。畢，又叩齒三通，咽液三過，微祝曰：
　　月魂精神，曖蕭臺摽，使我得到，日窟之天，東蒙長丘，得受揮神之章，帶九有之符，食青精日，飲雲碧之腴，宴八極之城，登明真之臺，坐希林之殿，詠玉晨之辭。畢，又存陽遂絳雲之車，駕九赤龍，從日光中來到我之前，仍存與五帝共乘，而奔日也。自忘形良久，又咽液十四過訖，乃開目極念，存思自有髣髴。能久行此道者，必得乘景奔日，此鬱儀之道畢矣。
　　行結璘奔月之道，夕夕視月初出之時，無月者，於靜室中，先臨目閉氣九息，因又咽月光九過，當存月光，使入我口中，即而吞之。畢，微祝五帝夫人諱字，并日魂名，凡三過。乃存月中青帝夫人，從月光中來，在我左右，相次比如存日中五帝法。都來，存服色極令髣髴。於是叩齒九通，咽液九過，微祝曰：
　　黃精啟暉，元陰內彰，暎觀太玄，開洞萬方，散蔚寒飈，七晨懸琅，迴陰三合，天地吐光，紫暉旋結，浮華九空，圓明賦彩，六氣化通，五帝夫人，躡雲把風，靈帔鬱羅，佩瓊帶璫，羽裙拂霄，逸虛扇東，騫樹敷晨，蓋條秀蓬，雲蟇鍊摩，扶養木王，洞根萬里，廕遏吾躬，魂和神化，六玄虛充，還老歸嬰，玉暎反童，帝君合化，併景桃康，時乘流鈴，飛雲十龍，上奔明月，位為仙皇，壽合二象，天地無窮。畢，又叩齒九通，咽液七過，又微祝曰：
　　日魂精神，珠景赤童，使我西到，六領之門，入協晨玉宮，八紘素丘八景上房，得帶千明之符，佩流星夜光之章，坐太和之殿，登七靈之臺，飲月華雲膏，食黃琬紫津之，詠高上之篇，吟玉晨真辭。畢，又存流鈴飛雲之車，駕十黃龍，來從月光中到我之前，仍存與五帝夫人，共乘而奔月也。自忘形良久，又咽液三十過訖，乃閉目極念，存思自有髣髴。能久行此道者，必得乘景奔月，此結璘之道畢矣。
　　若已得仙道，又備鍊精思者，二年存之，便有髣髴，三年形見，五年行之，得奔日月也。自非已成仙人，始欲精思者，故為不速。能久脩之，上屬二景，得為上清真人。
　　太上八景四蕊紫漿五珠絳生神丹方經序
　　一名三華飛綱丹經
　　張道陵撰并註
　　太上真人，所以廣盼眾天，豁落紫空，宴觀七覺，遊翔萬方，寔由四液之飛津，五珠之丹皇矣。遂乘三華以八盼，御飛剛以保真，分神易景，逍遙上清者也。兆睹琅玕之華，則絳生之丹立焉。既獲九真之高章，而九陰之戶啟矣。長年在於玄覽，得道在乎精微。精微所宜，澹質妙綏，注神真氣，栖心冥機，澄五神於紫房，鏡混合於太微，月華合於結璘，日暉洞於鬱儀，靈變朗於九晨。挹凝液以虛飛，玉經唱於明景，煥龍華於扶希，眇眇奔乎冥漢，天地欻以推移，立變分於圓塗，電散疾於震雷，居洪淵而不溺，踐兵刃而不危。將塞也，則萬路楗閉；欲通也，則積滯蕩開。沉扇無方，隨意所宜，大哉靈化之丹，與帝一九陰齊其光暉。服盡一劑，後三光而不衰。
　　太上八景四蕊紫漿五珠絳生神丹方經
　　第一、絳陵朱兒七斤。口訣是丹砂，巴越之精明上者。
　　第二、丹山日魂四斤。口訣是雄黃，取精鮮色好，洞明上者。
　　第三、玄臺月華三斤。口訣是雌黃，不用青色。
　　第四、青腰玉女五斤。口訣是空青。
　　第五、靈華沉腴三斤。口訣是薰陸香。
　　第六、北帝玄珠一斤。口訣是消石。
　　第七、紫陵文候五兩。口訣是石英，精好者。
　　第八、東桑童子七兩。口訣是青木香。
　　第九、白素飛龍八兩。口訣是白石英。
　　第十、明玉神珠七兩。口訣是琥珀，拾芥者。
　　第十一、五精金羊五兩。口訣是陽起石。
　　第十二、兩華飛英五兩。口訣是雲母，取光明白好者。此物有種五，各異名。
　　第十三、流丹白膏九兩。口訣是胡粉。
　　第十四、亭炅獨生六兩。口訣是雞舌香，取味辛者。
　　第十五、碧陵文候五兩。口訣是石黛。
　　第十六、倒行神骨五兩。口訣是戎鹽。
　　第十七、白虎脫齒四兩。口訣是金牙石。
　　第十八、九靈黃童三兩。口訣是石硫黃。
　　第十九、陸虛遺生五兩。口訣是龍骨，舐之附舌者佳。
　　第二十、威文中王六兩。口訣是虎杖花，陰乾而擣。用陰乾，當以細絹囊盛，勿以塵附。一本云虎頭腦。
　　第二十一、沉明合景四兩。口訣是蚌中珠，已穿凹者亦可用，但令新者可用。
　　第二十二、章陽羽玄四兩。口訣是白附子。
　　第二十三、綠伏石母五兩。口訣是磁石，取懸針者可用。
　　第二十四、中山盈脂七兩。口訣是太乙餘糧，取中央黃好細理者。
　　右二十四種，合二十四神之炁，和九晨九陰之凝液，結日月之明景也。以次別擣，先從丹砂始，各四千杵。藥皆令精上鮮明者，搗藥人當得溫慎，無多口舌者。當令先齋三十日，日訖乃擣，別處靜室，潔其衣服，日數沐浴，每從清香。合藥可將三四人耳，同心齊意，隱靜而處，禁忌之法，一如齋禁。別擣藥都畢，以藥安著釜中，按第一次先內丹砂，次內雄黃，次內雌黃，次內空青，次內薰陸，後乃內太一餘粮，在眾藥之上也。二十四種內都畢，皆當次叙令竟釜中，小柳篦按，令相薄也。又次以水銀五斤，灌諸藥之上，都畢也。又徐徐安上土釜，以黃丹泥泥其平際，以牡蠣泥泥其外際一寸，陰乾十日，取燥坼又上泥之。畢，又通以牡蠣泥泥其外面，上下四邊，令厚六分也。又應先作六一泥，以泥土釜內外。
　　作泥法：用東海左顧牡蠣、戎鹽、黃丹、滑石、赤石脂、蚓螻黃土，凡六物，皆令分等，擣治下細絹簁，和以百日苦酒，極令酸釅。和畢，更擣三萬杵，六一之泥成也。以泥兩土釜內外，漸漸薄泥，向日曝令乾燥，使經時稍稍上泥，都畢，令釜內外各厚二寸半，如此泥釜了也。作六一泥，穩量取足用。凡作泥之法，皆以苦酒和泥。無戎鹽者，河東大鹽可用。又以東海細鹽二斗，內一斛苦酒中，絞之去滓，以和六一泥，計此為率。
　　作竈法：當在無人處，先作竈屋，長四丈，南向開屋，東頭為戶，屋南向為紗窗，屋中央作竈。竈令四方，四面開口，以大鐵□□施四腳，以著竈之中央，使上下相遠，高下之法，以意裁量，好安隱之。以所盛藥土釜，好安著□上，以好糠火於下燒之。令去釜底一尺許，調適視火，勿令暴猛。足十八日訖，更令火去釜下五寸，復九日。日足，更令火去釜下三寸，復更七日。日足，更令火去釜下一寸，復五日。日足，更令火齊釜底之下，足二十七日。日足，更令火至半下釜之腹，三十日。日足，更令火末及下釜之上二寸，二十四日。日足都畢，藥成也，可復寒之七日，而徐徐發視，八景四蘂之華，皆懸著上釜。以三歲白雄雞羽掃之，盛以金銀密器中。其華當作景雲之色，五十八種之氣，流霞玄暎，紫光鬱耀，不可名字，名曰八景四蘂五珠絳生神丹。
　　以二月、八月朔，平旦向太歲王再拜，以東流水服一兩，即頭生九晨之光，面有玉華，飛暎寶曜，洞觀天下，閉氣則立致三素之雲輿，唾地則化為日月之光，左嘯則神仙稽首，右嘯則八景合真。於是騰空上造，以詣紫虛，出入玉清，寢宴晨房矣。若藥華未盡起者，可合泥固際，如前法，使密，更燒釜腹，頓六十日，萬無不成。復寒之七日，開發如初。
　　以鍊麻腴一斛，取四蘂紫華三兩，合投之於銅器中，下微火煎之，三日藥成，名曰四蘂紫漿。日服一合，壽同天地，分形為萬人，成虛而行，所欲隨意。
　　以四蘂紫腴塗掌中，及手爪甲，以鏡細視之，則見萬里之外物，欲觀之事也。隨心所視而視之，亦照見方來之事，仿像生死盛衰之玄運也。
　　此丹或名八景丹，或名曰四蘂紫華，或名曰太微紫玉腴，或名曰五珠華丹，或名曰絳生晨華，或名曰三華上，或名曰太上飛綱，或名曰九晨上丹，凡八名也。
　　鍊麻腴之法：清水五斛，麻腴一斛，空亭吴莎、葱薤白各二斤，合水、腴、空亭吴莎#l四物，合煎之，取一斛止。
　　作紫蘂腴，當於靜寂處發火，以木蓋蓋銅器上，勿令腴煙散出。鍊腴亦可單服之，以致延年。
　　糠火八景神丹，日數既足，勿發，復更火之，如初日時，進火之日法如先。都畢，寒之七日乃發，藥煙變成明月珠五枚，仰綴著上蓋，皆裹以絳幙，服其絳幙，送以清水，則絳雲見覆，飛登上清。佩此五珠，則以暎天下，與日月同景。名此丹曰五珠絳生，以行上清。用一倍火之，五珠既成，勿發，復更火之，用日如先，再火之日也。火畢，又寒之二十一日，乃開之，明月五珠又變成三華飛綱之龍。發釜之後，便恍惚長大，文彩光華，吐氣興雲，所謂隱龍者也。即乘之而行，以造九晨之宮。故高上經曰：子乘隱龍，與天無窮。
　　夫火之倍日者，計先火一日，後火則應二日，又後火則應四日，又後火則應八日，又後火則應十六日，每事效此為數也。
　　取作虎杖花之法，用馬御芎窮一斤，細搗為屑，以虎杖花六兩，和此屑為餅，而陰乾之。既乾而更搗，而秤之取六兩，餘者投之於東流水中。陰乾虎杖花，三年內者亦可用也，不必新乾而必佳也。乾時以絹囊盛之，勿令塵附。
　　用薰陸香如漆者，先多塵濁，當以湯水洗澤去垢，取令光明而無滓者，可用也。取錫十斤，於鐵鑊熬之半日，投四蘂紫華一銖，合攪須臾，立成萎蕤紫金，屈伸在人而用之，謂初成之時耳。投二銖，成紫蘂玉，投三銖，成玄梨綠景玉。
　　取八景丹滓，搗三萬杵，日服一丸如小豆，身生玉光，壽同九晨，體香聞三十里。燒一丸如小豆，辟百疫惡氣，諸鬼不祥，而芳十日不已。取一丸如黍米，含之而唾，則變化隨心任意，隱形蔽影，縱橫天下，欲止即吞此丸，乃息。已死人未三日，服一丸如大豆，立活。當發口折齒，送之以水。又以一丸塗心，則魂魄自還，而四體溫軟也。
　　取鉛錫十斤，於鐵器中煎熬，投此二丸如雞子黃，合攪須臾，立成黃金。投三丸，即成紫磨金。帶一丸以行，則山海之神來朝。以一丸塗門戶，則一家無病，辟百鬼精魅。日服一丸，百日則色如女子，三年而面反童嬰。以一丸如小豆，投水中，則龍魚浮出而水沸。以一丸如大豆，投火中，而火停光一日許。
　　上清高聖中央黃老君洞真金玄九陰九真玉經、太上鬱儀結璘章、八景神丹文，皆刻於東華仙靈臺，不宣於世上。自非宿有仙名者，不得聞見也。傳授之時，皆對齋思神，審可付與，立盟為誓，約無宣泄。其受帝君九陰訣，盟用青絲一結，以為盟誓。其受太上鬱儀文，盟用絳紋二十四尺，此即日暉之誓也。其受太上結璘章，盟用碧紋二十四尺，此即月華之誓也。其受八景丹經，盟用金環三雙，此無常童子圓變之誓也。合用四盟，引九晨以為約，指日月以為信，必無宣泄，心齊天地。若不崇信誓，身為下鬼，七世、父母，受考水火，摙蒙山之石，以投積夜之河。按經師之受盟物也，當施散於寒窮，救貧病之急戹，拯山川之餓夫，營神靈之公用也。若私割以自贍，貪濫以為利者，則經師之七祖，受長考於地獄，身入風火，甚痛也。又弟子經師，和心相愛，所以親根本也。道德既厚，則入鬼無間，根本既親，則魂魄用寧。若崇始慢終，不恒其德者，何年命之能長，何神仙之可要乎。得其領者，始可與言尋道之本末矣。
　　太一餌瑰葩雲屑神仙上方
　　夫茂實者，翹春之明珠也。巨勝者，立秋之沉靈也。丹棗者，盛陽之雲芝也。茯苓者，絳晨之伏胎也。五華合煙，三氣陶精，調安六氣，養魂護神，能用得其方，位為天仙，老素反玄，嬰胎童顏，千害不傷，延壽長年。
　　三春茂實者一斛。名曰茂者，茂於陽精也，故為藥首。若三春不得合藥者，藏茂實於密器中，封泥之，須用乃開之。到來春不復用先者，勿取蛀蟲茂也。此物難藏，當索清淨燥器盛之。若茂實變成水者，當絞去滓，以茂水和藥也。黑巨勝屑三斗，先熬，乃擣為屑。茯苓重秤十斤，細搗，下簁為屑。白蜜五升，乾棗一斛，大者剝去皮核，蒸瓤，搗令相和調。清酒美者五斗。凡六物，合攪，令合一，內釜中，微火煎，令凝如糖狀，似可圓者，乃出著密器中，更分擣三千杵，圓如雞子中黃，日服三圓。夫擣藥為屑，皆令極細，細絹簁，又內釜中煎之，當數攪和之，以蓋蓋釜上。合藥欲得別處，不欲得多人聞見。得服此藥者，一年目明耳聰，彊志通神，二年愈勝，三年瘢黶皆滅，四年體烋氣充，五年行步如飛，六年白髮還黑，面有童嬰之色，身生玉光，灾害不傷，乘雲上升，位為真人。此藥補胎益氣，充精開明。上圓方，道士有單服此藥昇度者，不可勝數，不比於常方，而宜用合餌之。
　　太一玄水雲華漿法
　　取茂實三斛，陰閉器中，百日自化為水。以白蜜一斗合和，微火煎之，令三沸止。一名曰雲茂朱漿，日服五合，使人體香，而面有童華，神仙祕方也。茂水少者，以煉腴四斗，清水一斛，都合茂水共煎，取四斗乃止，微其火。祕方上法也。
　　太一大四鎮圓方
　　太一神仙，生五臟，鎮六腑，養七竅，和九關，鍊三魂，曜二童，保一身，長生千歲。
　　太一禹餘根四兩，定六腑，鎮五臟。
　　真當歸一兩，以和餘粮，止關節百痛。
　　薰陸香一兩，以和當歸，薰五臟內。
　　人參一兩，補六腑津液，助餘粮之勢。
　　雞舌香一兩，除胃中客熱，止痰悶。
　　凡五種，以餘粮為主，四物從之。先內主，擣百杵，乃次內，皆令成散。
　　丹砂四兩，攝魂魄，鎮三神，理和氣。
　　甘草一兩，以和丹砂，益肌膚，去白髮。
　　青木香一兩，以助甘草，去三蟲，除伏尸。
　　乾地黃一兩，和百髓，滿腦血。
　　詹糖香一兩，益目童，薰下關。
　　凡五種，以丹砂為主，四物從之。先內主，擣百杵，乃次內，皆令成散。
　　茯苓四兩，以鎮七竅，補九虛，和靈關。
　　术一兩，以和茯苓，益神氣，明目童。
　　乾薑一兩，以和术勢，除炎熱，開三關，去寒冷。
　　防風一兩，以補濕痺，除穢津，止飢渴。
　　雲母粉一兩，以澤形體，面生光，補骨血。
　　凡五種，以茯苓為主，搗百杵，乃次內，皆令成散。
　　麥門冬四兩，去心，以鎮精神，養靈液，固百骨。
　　乾棗膏一兩，以助麥門冬，凝血脉，去心中穢。
　　附子一兩，熬之，以益腦中氣，鎮藏內，除冷去痰。
　　胡麻一兩，熬之，以和喉中液，鎮下關，泄澤三神。
　　龍骨一兩，以益六液，養窮腸，黑髮止白。
　　凡五種，以麥門冬為主，四物從之。先內主，擣百杵，乃次內之，皆令成散。
　　凡四鎮神圓，合二十種藥，令精上者，其五物為一部，皆令成散。先內禹餘粮部，擣三千杵；次內丹砂部，擣四千杵；次內茯苓部，擣五千杵；次內麥門冬部，擣六千杵。又內白蜜四升，又擣七千杵，又內白蠟十二兩，又擣八千杵。又更下蜜，令可圓，若剛者當下蜜，柔者不須。又不可大下蜜，但可多少下蜜爾。更擣三萬杵，藥成，圓如雞子中黃。亦可計黃，以為細圓而服之。以正月、九月、十一月上建日，合之滿日，起服之，百日中籌量服五圓。當先一日不食，後日平旦乃服，服畢，乃飲食如故。千日之後，二百日中服七圓。二千日之後，三百日中服二十丸。三千日之後，四百日中服三十圓。計此為率，鎮神守中，與天地相畢。此藥萬年不敗，若常服此藥一圓，不可復服其餘雜餌之藥也。合藥先齋戒七日，永不得犯房室，無令雞犬、小兒、婦人見之。合藥時當先燒香，設一淨席於東面，西向為大帝君、太一、太上、太元君之坐也，心存常呼祝之。服藥時，亦當心存之，以向月王也。此所謂四太方，以鎮四神，以治百病也。令人不老，遠視萬里之外，白髮復黑，齒落更生，面目悅澤，皮理生光。服之一年，宿疾皆除，二年易息，三年易肉，四年易脉，五年易髓，六年易筋，七年易骨，八年易齒，九年易形，形髓皆易，十年役使鬼神，威御虎狼，步涉江川，無事船梁，山行不畏百害，分身存亡，長生不老。服藥之後，禁見死屍臭血，食五辛及一切肉。初服時，當食麵棗栗，久久自不復食。若無麵者，大麥亦佳，無二麥當食米，米令藥氣遲行耳，大都無害。今已得仙道者，猶服之，服四鎮圓而食穀者，後不復生百病。此要道也。
　　太一胎精菖蒲圓散方
　　太一胎精寶記內濟之方，守中鍊神，長生久視，填凝骨髓，補滿腦血，徘徊精液，益氣保真，合津定命，五臟受靈，精景上攝，玄根不傾。久服此藥，色如少女。一名九轉胎精太上寶方，不老長生，太一之祕要也。
　　菖蒲一斤，取石上生，一寸有八九節者，削去外皮，秤取一斤，以著白蜜一斗中，漬之一日一宿，出曝菖蒲令燥，燥又內蜜中，漬曝取盡一斗蜜乃止。剉切菖蒲，搗為散，以溫和五臟，補耳目不足，塞諸腠理，美華色。若體中宿有客熱、八風關痺者，當用水中菖蒲。水中菖蒲，一名昌陽芝草，疏節而根莖大者是也。蜜漬出曝，亦如上法。昌陽兼治邪氣搔擾，殺諸虫，而使身有光澤。
　　石上菖蒲，使人不忘，而使神明速開，是曰心家之治。
　　甘草十兩，取堅實好者，削去上皮，搗為散，以和六腑，益胃開靈，是曰胃家之治。
　　茯苓七兩，取正白者，削去上皮，搗為散，以和血液，益精神，去痰積，宿氣不定者也。是曰肝家之治。
　　人參六兩，取白色而有潤澤者，可用搗為散，以調五臟，治腸中宿疾，和口齒津液，明目遠視，攝魂理魄，是曰脾家之治。
　　當歸五兩，取好者，搗為散，主諸急痛，治積氣不消，益精神，和不仁，去臟中寒，是曰肺家之治。
　　朮五兩，搗為散，去痰癖，積飲停水，治臟中百病，鎮骨節內精神，守年命，益臟氣，是曰腎家之治。
　　防風五兩，搗為散，治濕痺八風所病，止恍惚，益精液，是曰骨家之治。
　　遠志五兩，搗為散，開五臟、管竅塞滯之病，是曰六腑津液，心家之治。
　　菊華三兩，擣為散，留魂神，制七魄，益眼光，養腦氣，是曰腸家之治。
　　右九種散，以次內臼中，都一治，令合會，更搗三千杵。藥成，盛以密器中，勿令氣泄也。籌量一月之中，令得九服耳。服之或以平旦，或以食後，或以夜半，隨宜任意。若欲丸者，以白蜜，又擣千杵。服散，日四方寸匕上；服圓，日四十圓，如梧子。若體中先有邪氣之病，志意恍惚，及有虛損之勞者，當令一月之中，作十五服也。又當加麝香七兩，鹿茸四兩，與九種散合治，俱搗三千杵，婦人女子皆可服。所服用水，飲無在多，唯令藥進下喉者也。亦可日日服藥，藥無毒，無禁忌。合藥時齋三日，不欲令人臨見，唯執事者親營之耳。當先搗鹿茸四兩為散，然後治合九種散中，仍俱搗三千杵耳。亦可入太一禹餘粮八兩，代麝香、鹿茸之用，又佳又任意，若代一種者，用餘粮四兩耳。
　　上清太上帝君九真中經卷下竟