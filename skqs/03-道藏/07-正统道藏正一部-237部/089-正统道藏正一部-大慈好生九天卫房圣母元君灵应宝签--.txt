大慈好生九天衛房聖母元君靈應寶籤
　　經名：大慈好生九天衛房聖母元君靈應寶籤。撰人不詳。一卷。底本出處：《正統道藏》正一部。
　　大慈好生九天衛房聖母元君靈應寶籤序
　　謹按九天玉樞寶經內天尊言：世人夫婦，其於婚合，或犯咸池，或犯天狗。三刑六害，隔角交加，孤陰寡陽，天羅地網，艱於嗣息，多是孤獨。若欲求男，即誦此經，當有九天監生大神，招神攝風，遂生賢子。於其生產之時，太乙在門，司命在庭，或有寃愆，或有鬼魅，或有禁忌，或有兇厄致令難產，請誦此經，即有九天衛房聖母默與抱送，故能臨盆有慶，坐草無虞。稽首大慈好生九天衛房聖母元君，高居九天之上，總職三界之中，宣太上好生之聖德，救陰陽生成之號令，上自后妃下及民婦，俱蒙救命，人物生成，錄人間之善惡，察女子之貞邪。有德者奏聞玉京，敕神祇而護佑，書名仙籍，益筭延年。有過者申告三官，付五雷斬勘之司，照依玉律施行刑，遭疾苦困危，魂繫鄧都，常沉苦海，永失真道。善者賜其賢子賢孫，不善者世遭苦厄，多諸憂惱。大哉聖母元君之功不可稱量，好生之德，豈只保於一時之生產，恩可佑於終身。善惡二事必書錄。舉行世人，未知恭侍者少，有負元君恩德者多矣。今幸欽承敕命，頒降寶籤九十九道九則妙理，無窮玄機，探奧昭天。省賞善之條，明雷府伐惡之令，怒責邪兇，勸其仁孝，露未萌之灾福，闡大道之慈悲，彰其善惡，示以吉凶。欲化人民，咸行善道，勿墮邪非。自女人及於苦爽，蒙於元君恩命，方始生成。鑑今奉命告下九天監生司，帥將神祇，依上大慈好生九天衛房聖母元君靈應寶籤序遵行，外人問之信善至誠，恭奉聖母香燈，以祈福佑。切勿輕慢，自招罪責。帥將威靈不可輕杞，敬之者萬灾不干，神明護佑。輕之者生遭疾厄，死受風刀，可不敬歟。
　　三天聖師敬讚
　　妙哉靈應九十九，玄奧真詮廣聖慈。
　　為恐有情忘正念，故垂籤語指群迷。
　　萬郡生民俱有幸，千般巧計總為非。
　　人還肯信行忠孝，吾當親奏寶鸞墀。
　　大慈好生九天衛房聖母元君靈應寶籤
　　第一
　　天尊有敕救人民，帥將欽承闡聖靈。
　　幸喜慶緣逢道化，須當作善保全生。
　　解曰：天恩大降，普救人民。神明欽奉，道闡興行。早宜作福，子母團圓。
　　第二
　　仁慈信善孝翁姑，守一存貞敬重夫，
　　吾今特賜臨盆慶，更宜常服保胎符。
　　解曰：孝親敬夫，名達天應。善力保全，皈依道法。常服靈符，臨盆有慶。母子雙全。
　　第三
　　增添喜氣福來臨，得子分明果善因。
　　好事既然從汝願，須當恭敬奉堂親。
　　解曰：產生賢子，宜孝堂親。了還心願，更有欣欣。
　　第四
　　萬木呈芳色，千花逞艷容。電飛雷震怒，觸目總成空。
　　解曰：花木嬌美，偶逢風雨，一聲長歎，可惜傷哉。
　　第五
　　常依正道天神佑，敬重翕姑將帥怜。
　　臨盆坐草還欣慶，展開眉鎖賀團圓。
　　解曰：平生和美，聖力扶持。寬心待時，子母團圓。
　　第六
　　好笑你惺惺，不信有神明。口強心自硬，只怕汝難生。
　　解曰：速宜懺罪，庶免凶憂。
　　第七
　　是非啾唧犯神明，動用機謀事不平，
　　莫道侍強無報應，此時汝自顧其身。
　　解曰：剛強逞俊，巧計多謀。光陰有限，回首何如。
　　第八
　　祖宗有德汝心慈，六甲分明報喜期。
　　十月滿時還有慶，更宜修善謝神衹。
　　解曰：積善之家，必有餘慶。既行中正，產孕全生。更宜作福，上報神明，亦當修善，薦謝先親。
　　第九
　　敬吾大道敬神明，恭奉堂親及奉經。
　　日常善果今當應，天人著意保全生。
　　解曰：道化招彰，神明在佑。孝可達天，經能至道。胎產有慶，喜熙光榮。
　　第十
　　德行公勤達上蒼，善果因緣應吉昌。
　　此日生時吾自降，更令帥將保賢良。
　　解曰：聖母親降，神明佑護。焚香拜謝，喜炁非常。
　　第十一
　　一番歡喜變成憂，事到斯時不自由。
　　縱有機謀何處用，今生還遇夙生讎。
　　解曰：前事成空，今遇風寃。急宜解禳，可免悲傷。
　　第十二
　　聰明智慧笑他癡，懞懂元來卻勝伊。
　　任你身藏伏虎計，憑何妙策去搓移。
　　解曰：愚者可智，智者先行。
　　第十三
　　滿門老幼喜欣欣，偶獲奇材無價珍。
　　積善之家招此慶，廣修善果報天真。
　　解曰：貴子當生，大修善事。拜謝天真，千里光輝。
　　第十四
　　多年憂悶番成喜，此去歡容笑語喧。
　　一子以奇猶有慶，還即兩兩鍾袍鮮。
　　解曰：從前憂問，今日欣喜。一子以貴，又有賢即。
　　第十五
　　綵雲終易散，好事未堅牢。多因緣分淺，何苦怨天曹。
　　解曰：孤陰寡陽，老歎無成。
　　第十六
　　一番桃李一番春，不敬公姑致此因。
　　萬聖千真俱喜孝，省時猶可保全生。
　　解曰：幾番得失，勞力無功。孝敬堂親，可保全生。
　　第十七
　　殺生充口時間美，錦綉遮身欠久安。
　　秋聲夜雨成空歎，可惜黃花滿地斑。
　　解曰：損物傷生，自惹愆非。
　　第十八
　　慈孝天神佑，虔城罪業無。從今眉自長，笑捧小嬌雛。
　　解曰：神明佑庇，可免灾危。更宜告寵，喜慶臨身。
　　第十九
　　松竹年年翠色青，隱藏仙宇聽鍾聲。
　　業債幸無君莫惹，早宜崇善誦真經。
　　解曰：道炁興隆，宜奉真聖。春花秋月，恐誤工夫。
　　第二十
　　因君孝奉在堂親，住宅神祇動保伸。
　　又幸有心求我道，賜賢一子作朝臣。
　　解曰：德行神欣敬，心願早宜還。更宜謝鼇府，報答住居神。
　　第二十一
　　汝既惺惺大似天，何須來此叩香煙。
　　善惡還君吾不管，笑伊惶急化金錢。
　　解曰：心強口硬，到此惶忙。善惡有報，豈容私庇。
　　第二十二
　　翁姑恩德比蒼天，動用因何敢自專。
　　汝若悔新吾亦喜，憊時曲賜一英賢。
　　解曰：公婆至重，不宜怠慢。切宜小心，慇懃恭奉。至誠達天，可得賢子。
　　第二十三
　　樓頭金鼓報三更，萬象森羅月正明。
　　二女一男須記取，臨盆有慶保安寧。
　　解曰：臨盆有慶，坐草無虞。
　　第二十四
　　一九非三九，因緣是夙緣，寅申并甲午，喜慶兩成全。
　　解曰：因緣會合，喜慶團圓。
　　第二十五
　　君家喜氣在庚辛，好事多期亥與申。
　　卯牛相逢牛首旺，此時恭敬謝天真。
　　解曰：喜炁光輝，胎產有慶。
　　第二十六
　　一輸紅日正當天，萬里清明慶福緣。
　　坐草無虞吾保佑，也須多獻寶鑪煙。
　　解曰：胎產無憂，宜謝天真。
　　第二十七
　　有犯坊隅土下神，因此妖邪敢近侵。
　　急須告土求司命，吾敕城隍保汝身。
　　解曰：胎產有厄，因犯土神。至心祈告，司命上神。
　　第二十八
　　日暖風和二月天，花開紅紫柳含煙。
　　三春好景從君願，一朵奇葩曲襤邊。
　　解曰：風和日暖，花柳逗芳。產生賢女，有願宜還。
　　第二十九
　　好四只為登高見，佳會須知在九邊。
　　教君謂得神仙面，誰信重陽雪滿天。
　　解曰：仙機隱顯，造化無窮。胎產待時，喜氣來臨。
　　第三十
　　幾聲嘹嚦鴻南飛，一曲悽清笛韻悲。
　　皓首慢然然巧計，空勞嗟嘆別人兒。
　　解曰：十月桃花，終難結果。
　　第三十一
　　公公長嘆問婆婆，皓首飄然怎奈何。
　　我等孤身誰送老，鄰家兒女又嫌多。
　　解曰：老而無子，嘆惜傷悲。
　　第三十二
　　花開花謝會結果，雨浸風搖未肯牢。
　　兼為本根無善土，致令見景墜花梢。
　　解曰：胎產不堅，子嗣難留。今生夙世，未有善因。
　　第三十三
　　志感神明佑，勞卿獻寶嬸。灾晦從今散，兒童共母安。
　　解曰：至誠神佑，宜獻寶嬸。灾晦已散，子母安康。
　　第三十四
　　人三語四惱心疑，牢把繩頭展皺眉。
　　好事已成名與利，吉慶總然莫怨遲。
　　解曰：勿聽閑言，妄服藥劑。了還心願，寬心待時。胎產無憂，事總平安。
　　第三十五
　　紗窗未睡月朦朧，畫燭熒煌聽晚鍾。
　　衙將方才傳戌亥，房中歡喜弄孩童。
　　解曰：胎產待時，老幼欣欣。
　　第三十六
　　只知冨貴罔神靈，天律分明有甚情。
　　萬斛金珠蝴蝶夢，一場名利火鑪冰。
　　解曰：恃冨欺貧，罔謾神明。灾厄將臨，天神嗔怒。
　　第三十七
　　好事重陽後，佳音在午前。此詩方慶喜，老幼謝蒼天。
　　解曰：胎產平安，待時而生。
　　第三十八
　　一輪明月照窗紗，二朵妖燒逞秀花。
　　魏紫姚黃雖好看，爭如園內小奇葩。
　　解曰：群花空好看，小樹結實多。
　　第三十九
　　春山秀麗多佳境，夜月澄清宇宙明。
　　鼕鼕再擊樓頭鼓，坐草嬰兒正二更。
　　解曰：胎產不須驚，臨盆正二更。
　　第四十
　　早齋卻了未餐茶，房內佳人弄小牙。
　　堂上前姑歡喜道，這番喜炁顯吾家。
　　解曰：胎產平安，數足方生。
　　第四十一
　　往年多逞千般計，今日方知萬事虛。
　　梅花欲報江南信，寒之空傳塞北書。
　　解曰：胎產不牢，作善保之。早宜改悔，祈免凶悲。
　　第四十二
　　春花色艷多無子，梅蘂飄香有秀英。
　　得失豈因君會等，忽然絕處卻逢生。
　　解曰：用意栽花，秀而不實。偶因無心，卻遇生成。
　　第四十三
　　境域城隍申社令，地神覆實告雷霆。
　　從前多少虧心事，九天元不順人情。
　　解曰：神明舉過，上達天真。
　　第四十四
　　五雷斬勘伐妖邪，太乙移文禍怎遮。
　　此際因君多妙計，何勞巧急告吾家。
　　解曰：自作自受，自心自知。
　　第四十五
　　灾厄將除晦漸消，雲開月皎照良宵。
　　從今守待壬癸後，三七安和福自昭。
　　解曰：否極泰來，雲收月皎。灾厄已去，好事將到。
　　第四十六
　　皎潔三更月，熒輝萬點星。小童驚汝夢，婆婦笑聲清。
　　解曰：一番喜慶，家春欣欣。
　　第四十七
　　汝既虔誠告，吾當泄露機。寶香添一灶，保佑小孩兄。
　　解曰：作福保胎，可獲嬰孩。
　　第四十八
　　灾殃縱有不須荒，吉曜將臨福自昌。
　　吾救神祇專保庇，逢三遇九可安康。
　　解曰：灾不須荒，吉曜來臨。神衹保庇，自然安康。
　　第四十九
　　門庭有願早酬還，方得家聞老幼安。
　　臨盆有慶吾恩庇，此事須知應五三。
　　解曰：心願早還，可保安康。聖恩庇佑，胎產有慶。
　　第五十
　　行藏故誤犯天神，急可虔誠告斗真。
　　命運衰危猶可救，全憑善力保全身。
　　解曰：命運衰危，急宜告斗。更可作善。修福保安。
　　第五十一
　　靈符到處萬神驚，寶駕臨門慶俊生。
　　道炁靈堂真福慶，他時名望震雷霆。
　　解曰：使秀降生，道法興行。九玄有慶，親俗遇恩。
　　第五十二
　　此腹非俗子，清和俊秀胎。一朝名有望，依祿在蓮臺。
　　解曰：奇才降產，喜炁昭然。
　　第五十三
　　有一仙人到世間，借胎寄歇要君看。
　　積善之家招此慶，人欽俊德喜和安。
　　解曰：更直作善，可保團圓。
　　第五十四
　　爺婆頂禮拜蒼天，夫婦虔誠進寶煙。
　　兒貴女榮從汝願，只因慈孝慶團圓。
　　解曰：有願早還，可保團圓。
　　第五十五
　　四七非三六，辰申應甲寅。鍾聲驚夢覺，得獲俊兒嬰。
　　解曰：孕生子不又憂，願宜還有餘慶。
　　第五十六
　　萬兩黃金貴，一鑪寶篆誠。汝身吾右保，南北遠山青。
　　解曰：宜作善事，了還願心。
　　第五十七
　　千般齋供傳恭敬，一灶真香表至誠。
　　善惡從行隨影報，丹砂九轉自今成。
　　解曰：至誠作福可招，喜慶有願當還。
　　第五十八
　　冨貴無千代，貧窮只暫時。花開終結子，葉長又生枝。
　　解曰：暫時憂悶，他日榮華。不宜欺善，心可平平。
　　第五十九
　　汝祖汝親俱性善，卿夫卿婦亦和平。
　　層臺時降金泥詔，上報天恩一卷經。
　　解曰：天恩已降，作福拜謝。
　　第六十
　　滿園春色空妖艷，一朵秋香結秀成。
　　著意栽花應好笑，無心插柳自然生。
　　解曰：但作善事，自有好音。
　　第六十一
　　姚黃魏紫雖聲價，嫩綠嬌紅未可誇。
　　直待雪霜零落後，江梅一朵逞奇葩。
　　解曰：否極泰生，終有子孫。
　　第六十二
　　浮津空積翠，籬菊謾堆金。寬心遊雪景，忽遇一枝春。
　　解曰：專意未偕，無心自有。寬心守待，喜逐時來。
　　第六十三
　　春去夏過秋又到，梧桐葉落鴉南飛。
　　將謂一年無好處，梅花雪裹逞芳姿。
　　解曰：好事應遲，直須待時。
　　第六十四
　　寶鴨金鑪尚有煙，月移花影二更天。
　　忽聽有人傳報喜，房中已產小英賢。
　　解曰：宜修善福，可招喜慶。
　　第六十五
　　心香一灶以誠虔，特敕仙童降此籤。
　　孝敬堂親吾所勸，汝還遵守得英賢。
　　解曰：聖意勸孝，可宜遵守。願宜早還，產生佳子。
　　第六十六
　　陽孤陰寡是前緣，何敢無知怨上天。
　　滿目奇花槐國夢，早宜修善免灾愆。
　　解曰：汝命孤獨，何敢怨天。急宜修善。庶免灾愆。
　　第六十七
　　幸因宗祖多餘慶，感格神明得保胎。
　　汝若所行能敬慎，必然坐草獲嬰孩。
　　解曰：當修善事，報薦先親。了當舊願，自無遭逵。
　　第六十八
　　嬌花逞秀三春景，嫩蘂呈方二月天。
　　好笑一場無限喜，看時卻是愆嬋娟。
　　解曰：胎產平穩。
　　第六十九
　　何須多慮謾生疑，貴子生時本自遲。
　　寧心且待三七數，好事元來四鼓期。
　　解曰：產生平安，還生貴子。更宜修善，守待其時。
　　第七十
　　幾番勞力幾番空，好似花飄趁水束。
　　汝既虔誠求我佑，賜賢一子奉年終。
　　解曰：先憂後喜，作善招祥。
　　第七十一
　　只知口誦經和呪，動用欺心不孝親。
　　行濁言清難準信，當頭事到自捫心。
　　解曰：行短招殃，聖真責怪。呪詛愆非，急宜悔改。
　　第七十二
　　消悶三盃酒，求安一灶香。月在梅稍上，人來報弄璋。
　　解曰：求神了願，自有禎祥。
　　第七十三
　　好笑今番巧，方知遇七生。梧桐方結子，早誦生神經。
　　解曰：誦經作善，可保平安。
　　第七十四
　　梅黃麥熟榴噴火，柳綠荷香笑已竿。
　　且喜臨盆今有慶，神祇保佑得平安。
　　解曰：神衹保佑，胎產平安。
　　第七十五
　　既有多聰慧，緣何至此危。平生親作事，善惡不差移。
　　解曰：善惡之報，如影隨形。
　　第七十六
　　海棠嬌態看觀賞，雨過妖嬈亦可誇。
　　爭似梅花多結子，一枝春色到君家。
　　解曰：胎產平安。
　　第七十七
　　一鑪香透九重天，道炁興隆表意虔。
　　最喜祖玄俱有慶，忽然塵俗誕真仙。
　　解曰：至誠恭敬，拜謝天真。胎產有慶，喜炁非常。
　　第七十八
　　燕語雕梁蝶舞枝，花開園苑柳垂堤。
　　佳音正在春三月，好事交君聽曉鷄。
　　解曰：祈求平穩。
　　第七十九
　　金泥紫語降丹墀，寶篆沉煙舞鳳旗。
　　多少慇戀方稱意，笑看榮顯老生兒。
　　解曰：天恩庇佑，稱意榮顯，更宜修善，莫怨乎遲。
　　第八十
　　鷄聲三唱曉星明，紅日東方漸漸昇。
　　辰戌早交知報應，午卯元來得稱情。
　　可解曰：胎產平安。
　　第八十一
　　金玉滿堂宜保守，長命冨貴慶良緣。
　　此時既遂平生志，謹慎行藏答謝天。
　　解曰：胎產平安。
　　第八十二
　　行藏善惡自家知，誰教貫良把行欺。
　　九天採訪牒申報，不敬堂親只愛兒。
　　解曰：輕慢大人，天神嗔責。急宜改過，免致愆尤。
　　第八十三
　　欲差帥將體行藏，社令城隍上表
　　夫婦所為俱不善，今因兒女始繞
　　解曰：所為不善，名到雷司。急宜改過，舊願了還。
　　第八十四
　　因君不重祖親神，兒女如何得稱心。
　　似此謾餐千日素，一朝報應禍臨身。
　　解曰：不孝有罪，陰譴將臨。
　　第八十五
　　君要求兒須有法，依吾敬奉得賢郎。
　　父母公婆當孝養，更宜看誦玉樞章。
　　解曰：求子可孝，宜誦寶章。
　　第八十六
　　求子須當孝敬親，方得神祇佑汝身。
　　孝子慈良貞與潔，恁時有子稱人心。
　　解曰：求子當孝，修德招祥。
　　第八十七
　　只因俊慧逞惺惺，戲謔玄元慢寶經。
　　到此交卿知律令，無情道法不容輕。
　　解曰：輕慢道法，戲笑天真，灾譴難逃，急告急改。
　　第八十八
　　食齋持戒誦真經，孝敬堂親睦弟兄。
　　任你所求吾俱允，賜賢貴子答虔誠。
　　解曰：行藏既善，所求稱心。
　　第八十九
　　行藏不昧鬼神欽，有德無私感上真。
　　利衆方知還利己，平心自有好收因。
　　解曰：平心正直，天神庇祐。
　　第九十
　　瘟疸疫毒上天行，為是凡民自犯刑。
　　有慢神祇並不孝，更兼刻剝害生靈。
　　解曰：灾不妄降，凡民有犯。
　　第九十一
　　夜月瑤琴三五弄，梅花角韻兩三聲。
　　階下元戎傳報子，更宜廣誦玉樞經。
　　解曰：產固平安，誦經祈福。
　　第九十二
　　凜冽寒威萬木枯，小橋雪凍酒難沽。
　　亭前一樹梅花放，宜訪仙壇告寶符。
　　解曰：芳春虛度，晚歲成功。
　　第九十三
　　秋成事了樂堯年，道果絲成謝上天。
　　千載風雲今際會，一番喜色衆家全。
　　解曰：胎產有慶。
　　第九十四
　　水畔逢佳子，溪邊路始通。桃花仙洞口，人笑小橋東。
　　解曰：遇水逢山，佳音歡慶。
　　第九十五
　　人身難得，中土難生。假使得生，正法難遇。
　　解曰：厄難臨身，急早告斗。大作善福，預告天尊。
　　第九十六
　　夫婦婚姻事，兒女骨肉情。要令從汝願，誦禮玉樞經。
　　解曰：早還心願，持誦寶經。禮告天真，請祈福佑。
　　第九十七
　　五男二女伊家慶，殿宇蕭然我未安。
　　非吾貪好人間景，欲便凡民告與參。
　　解曰：聖意設化，歡募民心。便民祇告，會者獲吉。
　　第九十八
　　人間箇箇要求兒，休壞吾前寶殿兒。
　　你能粒畫兒童喜，他自爭來作你兒。
　　解曰：不可損扼，寶殿小兄。宜添塑造，精巧粒嚴。引接小兒，自有喜慶。
　　第九十九
　　上天不負至誠人，好事相逢自有因。
　　美女佳兒俱可得，管教從願稱人心。
　　解曰：至誠感應，管稱人心。
　　大慈好生九天衛房聖母元君靈應寶籤竟