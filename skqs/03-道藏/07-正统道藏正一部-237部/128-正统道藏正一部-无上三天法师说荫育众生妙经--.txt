無上三天法師說蔭育眾生妙經
　　經名：無上三天法師說蔭育眾生妙經。撰人不詳，約出於南北期。假託正成法道等。天師張陵傳弟子春。底本出處：《正統道藏》正一部。
　　無上三天法師說蔭育眾生妙經
　　天師曰：善哉善哉，吾見天地轉動，日月變移，星辰失度，劫運將終，饑鬼出世，異災萬端。吾在空中，愍念眾生，欲出此經，乃見萬民饑餓，草菜為食，多分死者，難可待活。不論貧富之家，倉庫空虛，蠶麥無收，蕎豆不成，有樹無花，有花無子。有三色之鬼，散出人間，食人糧食，使人饑餓而死。窮鬼行諸色病殺人。第一經求遂路被人殺死。第二食葛蔓根腹中脹滿死。第三食肉味病重死。第四往還行不得施。第五氣力薄弱死。第六國土不安，賊戰鬥死。第七蟲虎食人死。第八覓糧逐路饑死。第九贏瘦死。第十食蔓根不濟死。以至災劫運數之日，風霜折木，鬼兵出世，為此荒亂。鬼行毒藥殺人，收人，五穀蕩盡，食人糧食，遣人糧米不息，令人饑餓而死。富貴作種不成，死無收拾，倉庫空虛。貧人遭之，噉食草菜，面目烏黃，蔓根亦無，米豆乏絕。人無筋力，已漸瘦損衰微。今故告天下萬民，欲得免災難，請造《蔭育眾生妙經》，闔家大小等，各寫造一本，修設神呪，靈寶清齋，蕩除藥毒之鬼，請出家三洞法師修建善根，設齋禮懺，即濟治萬民。動修一中一宵，家家可須營造此經，歸家供養，即獲康健，氣力丁強，飲食得息，田蠶倍收，五穀成熟，經求亦得稱意。若不信者，魔鬼所侵，身遭災劫。爾時，天師乃說頌曰：
　　眾生不修善，饑死不生營。葛蔓根不充，米緬何處生。求覓不可得，汝等心不驚。見身受苦辛，安得不經營。今年小災起，來年大難生。饑鬼在人間，食人糧食盡。鬼出遣人請，朝飽食滿足，轉身便即饑，作聲氣力微，消瘦非人形。欲得免災難，涿家讀此經，見錢三百文，遞家須表慶。凡今為汝說，讀諸得安寧。不論貧富等，聞者即來聽。
　　但是在世人，家家讀此經。汝等請法師，家口莫相爭。五穀大豐熟，鬼災自滅形。不遵天尊教，七祖谷幽冥。見身受辛苦，所作何由成。信邪入地獄，念道得仙名。傳符降此經，救護諸，眾生。超度饑大劫，永離饑窮形。
　　天師言：不但夷夏之家，須普修禳，虔心懺悔，忠君孝親，不殺不盜，廣積善功。至逆魔出世，耗損萬民，及傷五穀不熟，家家饑餓，草菜為活，不可思議。汝等好好備辦香油米麵於清淨之地，安立道場，依自然齋法禮懺，列戶計口出錢，不以多寡，隨心布施，法師和心等意，勿得爭競。不依經旨，徒費香油盤僎，終不契聖意，無功德力。輾轉困苦，貧窮饑餓，何似各各發心作功德力。忽遇天尊經傳汝家，須信授，勿得生疑惑。若用金銀贖，還得金銀果報。若用絲絹贖，還得絲絹果報。若用錢財贖，還得錢財果報。若用惡物贖，還得惡物果報。
　　天師曰：善報善綠，由作善而昭著。惡因惡果，實積惡以嬰纏。吾觀下界眾生，不崇正道，不奉至真，役役貪生，孜孜利欲；善根不種，惡業競為；淫祀鬼神，躭迷邪教；雖遵厄會，孰免枉亡。吾今以《太上神符蔭育妙經》於庚戌歲十一月下雲臺山中，付崇道三洞弟子，廣勸世人，流傳天下，萬民急修造功德，遲恐不免羅水火疾疫，災難大起，失損性命，明示奉行。說如當州縣鄉邑信敬男女，明監勸誘造此經教。吾當常加擁護此人，延年益壽，災厄消散，運為和合，四路開通，饒財益寶，富貴不斷。
　　聞州雲臺山豐饒里中有一道人，年登六十，姓成名法道，以庚戌歲十一月一日平旦往山中尋揉藥苗，偶見一真人，身著五色金衣，頭戴圓光，左右仙人侍從，來下雲臺山中。法道便即向前叩頭頂禮，三十二拜，親見天師。天師語法道曰：汝莫驚怖，吾是正一天師，今親自來下遣汝，傳吾祕言。近以八月九月，乃有新出鬼師，將領饑餓鬼無數，巡歷天下。作者鼠形，入人家中，食人五穀，嚙人家臭味聲唧唧。復作人形，在人門邊，看作食熟，契人飲食，飲人肌血，令人常日贏瘦無力，腳手痿弱，瘨瘇卒死，蟲虎傷死。吾在空中，不忍下觀，故授汝此經，廣傳布與萬民，欲得免災難，及家家平安，飲食豐饒，氣力健壯。來年春秋冬夏，各得田蠶，倍收吉健之家，當為設靈寶清齋一日一夜，遂家各於庭中造立壇場，依法條禳。吾聞鐘磬聲，即下降，遣左右真人王長、趙昇等，持太上神符，為汝馘絕一切鬼孽，令汝萬民平安。汝等若不信吾祕言，心生疑惑，意逸僧嗔，不知罪福因綠，堪可哀憫。吾苦告汝等，各發崇道之心，急急寫造妙經，設靈寶清齋，即當安穩。恐有不生信心，吾故叮嚀汝為吾委曲流布，庶使萬民永不遭橫夭疫死。今告汝等，符到奉行。
　　無上天師，神符朱書。主弟子蒙保護，合家大小平善，各得田蠶倍收，五穀成熟，六畜丁壯。收魔斬鬼，急急如律令。
　　無上三天法師說蔭育眾生妙經竟