洞真上清青要紫書金根眾經
　　經名：洞真上清青要紫書金根眾經。撰人不祥，約出於東晉。係早期上清派重要經典。二卷。底本出處：《正統道藏》正一部。
　　洞真上清青要紫書金根眾經
　　上相青童君撰
　　洞真上清青要紫書金根眾經卷上
　　青要帝君者，乃九陽元皇玉帝之弟子，以中皇元年歲在東維，天始告暉，君育於玄丘玉國無崖之天，瓊林七寶之下，溟濛九域之濱，法化應圖，三日啟晨，厥姓堯，諱字曰伯開。仍有九龍翼君側，七色瓊鳳廕君身，神鱗含芝以玄哺，天女吐精以觀真，玉童擲華以卻穢，神妃散香以攘塵，含嗽以胎息。法秀自然，華冠二六，面發金容，體生靈符，言韻金章，七十二色，洞暎玉清，三晨麗景，六炁齊軿，玄雲紫蓋生乎房，飛精流光照其庭，含真獨操，熙頤靈嵎，容序順化，隨運沉浮，栖心明霞之境，敖浪玉國之墟，執抗元皇之策，落景九域之丘。逍遙流盻，遂經累劫，方還清齋雲房之間，以紫雲為屋，青霞為城，黃金為殿，白玉為床，五炁交結，高臺連甍，玉陛文階，鳳闕四張，金童侍側，玉華執巾，天仙羅衛，五千餘人，備天之狩，羽騎如鱗，龍虎辟邪，偶偶雙蹲，玄炁九會，靈風揚煙，芳香激天，虛生瓊宮，流精玉光，洞映十天，蕭條高暢，獨演靈篇，餐精嚥炁，咀嚼玄根，服餌還白玉酒，金液流精，玉林結華，日月皇泉，鍊骨易髓，舉體成真。元陽元皇玉帝君，時乘碧霞九鳳飛輿，瓊輪羽蓋，從桑林千真，萬乘億騎，飛行侍仙三十六人，宴景霄庭，來降於君。與君共登九老仙都之京，九曲之房，命西臺龜母開雲鳳之蘊，紫錦之囊，出紫書真訣玉篇，以授於君。君修行道備，位登玉清，太上大道君授君飛雲羽蓋，流紫鳳章，金真玉光豁落七元金神虎符，流金火鈴青精玉璽，九色無縫之章，單青羽裙，飛行上清。於是縱景萬變，迴轉五晨，策虛召月，攝日揚輪，洞化離合，與真同靈，解形遯變，鯈欽億千，上登三元，朝謁玉宮，遊覽無崖，胤洛九天，出入洞門，携契玉仙，仰禀高上元始太真，應炁順命，位掌帝晨，總統萬道，無仙不關，下攝十天山靈河源、五嶽四海，莫不上隸於君。自飛常圖於紫虛，金名於青宮，紫書不可得而闚，金根不可得而聞也。
　　青要是紫清帝君之別號，受元皇玉帝紫書妙訣，皆眾經之要，秘九天之上，書八會之隱文也。玉帝命高上值真總仙君，科集寶目，合為眾經，以紫筆繕文，金蘭為篇，皆出上皇玄古之道，高聖所撰集，集以成卷，傳於青要帝君，帝君傳上虛皇元靈道君，道君傳太素高靈洞曜道君，道君傳南極上元君，上元君傳天帝君，天帝君傳太微天帝君，天帝君傳後聖九玄帝君，九玄帝君傳上相青童君，掌籙瓊宮。夫有宿命，應見此文者，皆玄挺開會，必有神仙定籙也。玉帝寶秘，不傳於世，妄說之者，則九天刺奸，奏於帝君，言子之罪，太上使五帝神兵罰子之身，死為下鬼，充塞河源，七祖父母，受拷水官，學者慎科，祕而奉焉。若有金骸玉骨，名書帝錄，得見此文，當依九真玄科，修行法度，案盟齎信，金龍、玉魚各一枚，紫繒百尺，青紋四十尺，詣經師而授之。師與弟子對齋七百日，按科七百年有人，聽得三傳，不依科文，輕泄祕篇，身沒鬼官，七祖充責，萬不得仙。
　　凡修上真之道，披詠黃庭玉景萬遍之根，通釋三宮，開明幽關，乃得修行紫書玉訣，招真致靈白日昇玄之法。
　　紫書訣言：凡修上真之道，當行上清玉霞紫暎內觀上法。常以本生上旬之日，沐浴清齋，盛潔法服，平旦入室，以內觀開明玉符，清華之水，東向洗眼，并嗽蕩口腹，令內外清虛，口無餘味，腹無餘薰，眼無餘視，體無餘塵，泊泊靜默，唯道是身。然後還南向，平坐瞑目，內思紫炁出兆頭頂之上，勃勃衝天，氣冠己形，內外鬱冥。便引紫炁，仰嚥三十九通，覺熱，隨嚥入兆口腹之中。嚥訖，開眼，朗然豁除，便叩齒三通，仰咒曰：
　　上清流霞，暉真吉旦，紫雲暎靈，陽積交煥，內注金門，玉戶受觀，寶神和藏，魂魄無散，明皇九真，八道流羨，攀雲招虛，靈降紫漢，洞徹幽元，三晨齊宴，遊騰玉堂，上拜帝館。畢，仰嚥三過止。
　　此內觀開明玉符，當以朱書白紙，投水中，東向叩齒三通，咒曰：
　　天無飛翳，地無遊塵，玉符蕩穢，洗除非真，洞明玄虛，招致靈仙。畢，以水洗目漱口，吩內外，餘符水悉放之東流。
　　紫書訣，出上清玉霞紫暎內觀經中篇。修之八年，紫雲覆兆身，目明徹視，洞觀九天，體生奇光，縱景萬變，飛行太空。此道至妙，傳已成真人，不行於世。有金名玄圖，緑字東華，得有此文，祕而奉修，真靈易感，招仙易成，道備炁盈，白日飛昇。慎勿輕傳，以泄靈篇。
　　本生上旬之日者，甲子旬生，當以甲寅日為上旬，他皆如之。
　　紫書訣言：修上清玉霞紫暎內觀之道，常以月生一日，取西流水三升，盛以金器，銅器亦佳，以真朱一兩，內著水中，名曰金精石景水母玉胎之瑛，露於中庭。至月十五日正中，令日精流光玄暎於石景水母，日象煥明水母之中。東向書流霞開明洞觀玉符，投內石景水母中，轉南向，叩齒十六通，仰呼：日魂珠景胎韜緑暎迴霞赤童玄炎飈像，凡十六字。畢，閉眼存日中五色流霞，下冠兆身，洞煥一形，存見日中有一仙人，形長八寸，頭戴朱陽赤冠，衣絳錦丹裙，下在兆身頭頂之上，口引日中赤丹金精石景水母之暎，灌溉兆形，便臨所盛水中瑛日光；而微咒曰：
　　耀羅丹陽，元景敷陳，赤鑪大明，九炁齊真，三五運精，二象交纏，玉胞石髓，鍊故反新，流霞玄注，水母凝神，和魂柔魄，內外同煙，仰餐丹華，口啜日根，靈芝盈溢，面發金仙，與炁同軀，與日同存，乘景飛空，上造帝晨。畢，仰向日十六嚥止。取石景水母之瑛，向日洗目，并沐浴形軀，餘水放之西流。行此九年，面有金容，內外洞徹，與日同光，飛行玄虛，上造日門。此道高妙，不傳下世，輕泄寶文，罰以鬼兵，身沒鬼官，七祖獲殃。
　　此流霞開明洞觀玉符，東向朱書白紙上，叩齒十二通，咒曰：
　　太陽九道，八真齊明，三五迴化，混合丹靈，石景玉胞，朱丹之精，採納飛玄，來降我形，長與三晨，同死俱生。畢，以符投於石景水母之中。
　　右上清玉霞紫映內觀上法，一名金精石景水母玉胞經，一名採服日根招霞之道。帝君常所寶祕，紫筆書文，紫金為簡，封於太上九老仙都之房，瓊宮玉室之內。依科七百年一出，有金名玄圖，緑字上清，得見此文，帝遣太陽金童十二人，侍衛己身。修行九年，剋得上仙，白日昇天，遊冥玉宮也。
　　紫書訣言：修上清玉霞紫暎內觀之道，白日昇玄之法，常以月生三日，取東井皇華之精三升，井華水也。盛以金器之中，銅器亦佳，露著中庭。至月十六日夜半，令月精光玄暎於皇華丹景洞明皇華之中，兆東向，書黃炁陽精洞明靈符，投著皇華器中。轉西向，叩齒二十四通，仰呼曰：月魄曖簫芬豔翳寥婉虛靈蘭鬱華結翹渟金清營炅容臺標，凡二十四字。畢，閉眼存月中五色流精紫光，下冠兆身，洞匝一形，存月中有一真人，形長九寸，頭戴紫冠，通身衣黃錦飛裙，下在兆頭上，口引月中皇華，以灌激兆形，便臨皇華器中暎月光，而微咒曰：
　　靈舒耀華，三五洞清，紫黃交降，二炁混并，天元離合，運度虧盈，皇芝流溢，黃胎結精，景中真人，陶灌我形，月君夫人，固我黃寧，玉佩金鐺，使我徹明，與月俱虧，與月俱生，長餐皇華，昇入帝庭，浮遊太空，匡御飛輪，上享無極，億劫兆齡。畢，仰向月二十四嚥止，取皇華向月洗目，及通身自盥洗。畢，餘殘悉放東流之水。行此九年，目覩空洞，徹見萬里，逆究吉凶，鍊容易體，面有玉精，體生紫光，乘空駕虛，飛行上清。此道高妙，不傳下世，輕泄寶文，罰以神兵，身沒幽泉，殃流萬世，長充鬼官。
　　此黃炁陽精洞明靈符，東向，以黃筆書青紙上，叩齒十二通，咒曰：
　　陽藏陰生，二炁交周，天元混合，三五應符，服御皇華，靈降我軀，長享景炁，與神同休，落己九玄，參駕飛浮。畢，以符放皇華之中。
　　右上清玉霞紫暎內觀上法，一名藏天隱月玉胎之經，一名八素真經服月皇華。帝君常所寶祕，紫筆書文，紫金為簡，封於太上九老仙都之房，瓊宮玉室之內。依科七百年一出，有金名玄圖，緑字上清，得見此文，帝遣西華玉女十二人，侍衛兆身。修行九年，尅得上仙，白日昇天，遊造帝房也。凡行此道，未至三日，皆沐浴蘭香，清齋別房，不交人事，靜思真靈，對景霄晨，至日行事，如覩帝顏，積感髣髴，尅日化仙。若天陰無日，亦可於室思而行之，道在精思，故感而致焉。
　　紫書訣言：修行上真之道，當以三月、九月、十二月三日、十五日、二十五日，一年三月，月三過行之。此月是九天元父受化之月，日是遊宴九天上宮值合之時也。每至其日，沐浴清齋於隱寂之地，不關人事，向東北之上，仰天思九天元父姓名身長九寸九分，著玄黃素靈之綬，頭戴七稱朱玉之幘，無極進賢之冠，居九天之上，太極瓊宮玉寶之府，丹靈鄉洞元里中。時乘碧霞飛輿，從十二飛龍、二十四仙人，匡鵠侍輪，遊於虛玄之上。存思分明，令如對顏，便九拜於元父，三過陰喚元父，甲今有言，乞與上昇，奉侍帝靈。叩齒九通，仰咒曰：
　　高上帝尊，元始大神，合真胤炁，形秀紫天，乘雲駕浮，落景八煙，迴輪曲降，道廕我身，得乘霄景，奉侍靈轅，今日八會，上願開陳，所乞所啟，莫不如言，長享元吉，與帝同存。畢，仰嚥九炁止。如此元父感悅，帝尊欣喜，即命領仙注子金名。九年精思，尅遣瓊輿，下迎子身，白日飛昇，上造帝晨。此道高妙，非下世凡學所可參聞。自無金名玄圖，緑字上清，莫得知見。若於機會，遇得寶篇，皆宿挺合仙，但當寶錄，密而奉行。輕說非真，罪延七祖父母，長閉地獄，萬劫不原，身沒鬼官，萬不得仙。
　　紫書訣言：凡修上真之道，當以二月、七月、十月，月五日、十六日、二十九日，一年三月，月有三日。此月是九天玄母合化始生之月，日是天元合慶變雌天德之日也。是其日，沬浴清齋，別室寂處，不關人事，夜半露出中庭，西南向，仰天思九天玄母姓名，身長六寸六分，著青寶神光錦繡霜羅九色之綬，頭戴紫元玄黃寶冠，居九炁無極之上，瓊林七暎之宮，玉寶洞元之府，九光鄉上清里中。時乘紫雲飛精羽蓋，從十二鳳凰、三十六玉女，匡鳳侍仙，遊於太清之上，無崖之中。存思分明，朗然對前，便九拜於玄母，三過陰喚玄母，甲穢質貪真，仰慕上清，乞與盻接，得侍玉靈。叩齒九通，仰咒曰：
　　三合五離，混化二元，炁凝成神，神變合魂，胎養九天，保固生門，陰精玄降，淘灌形源，鍊質染炁，受化自然，今日何日，玄母開陳，八願九會，上獲天真，景響參微，得啟玉晨，骨騰肉飛，乘虛絡煙，上造紫轅，長輔帝臣。畢，仰嚥九過止。如此玄母含暢，帝妃憘懽，天真下降，得見靈顏，即命青宮注上玉名。九年精思，帝遣玉女乘雲下迎，上昇玉清，侍衛玄宮。此道高妙，非世所聞，若有金名標侍帝簡，得見此文，皆宿挺合仙，尅得飛昇，遊宴九天也。慎勿輕宣，身沒三官，七祖被拷，長閉河源。凡行此道，皆當精心苦念，目瞻靈顏，仰希玄降，以要飛仙。不得汙穢，上干太真，身被禁閉，萬不得仙。若天陰無日，亦可於靜室行事，但使心目相應，口響相和，神無不感，道無不降，學無不成，道降神附，飛行太空也。
　　紫書訣言：凡修上真之道，常以九月九日、七月七日、三月三日，此日是九天真女合慶玉安，遊宴霄庭，敷陳納靈之日。是其日，五香沐浴清齋，隱處別室，不交人事，夜半露出燒香，北向仰思九天真女諱字，身長七寸七分，著七色耀雲羅□，明光九色紫錦飛裙，頭戴玄黃七稱進賢之冠，居上上紫瓊宮玉景臺七暎府，金光鄉無為里中。時乘紫霞飛蓋緑軿丹輿，從上宮玉女三十六人，手把神芝五色華旛，御飛鳳白鸞，遊於九玄之上，青天之崖。思畢，心拜真女四拜，叩齒二十四通，仰咒曰：
　　天真迴慶，遊宴紫天，敷陳納靈，合運無間，上御玉宮，下盻兆臣，八會開張，九願同纏，思微立感，上虧神真，流精陶注，玉華降身，萬慶無量，長種芝田。畢，仰引炁二十四嚥止。如此真女感悅，神妃含懽，上列玉帝，奉兆玉名，記書東華，參篇玉清也。修之九年，面發金容，體暎玉光，神妃交接，身對靈真，尅乘飛蓋，遊宴紫庭也。此法高妙，世所不行，若有金名書字紫簡，得見秘文，骨挺應仙，寶而密修，計日成仙。輕泄非真，罰以神兵，長役幽泉，七祖受累，萬劫不原。
　　紫書訣言：日暉中玄之道，常當丙午、庚午之日，日中時，以九寸明鏡一面，露卻於中庭，令日精光暎於鏡中，兆以南向，面臨鏡上，叩齒二十四通，咒曰：
　　日精耀羅，流光暎靈，華芒八朗，緯絡天庭，歷度應運，玉胞充盈，玄光童子，日暉赤精，迴真曲暎，停午洞明，金鏡採霞，混合我形，二景同符，與日齊并，八十一息，胃藏華生，長保日月，天地相傾。仰天口注日光，引嚥三十六息。畢，還以面臨鏡上，又引嚥鏡中日精四十五息。畢，還合八十一息也。此日暉中玄之道也，行之三年，目中童子有流紫玉光，徹見萬里，洞鑒無窮，面如赤丹，體發金容，行及日影，如飛乘空。此玉帝上法，傳於魯女，女採精以登玉庭。其法寶秘，不得妄傳，傳非其人，殃及七祖，身役下鬼，萬不得仙。
　　凡修日暉中玄之道，若天陰無日，亦可別室行事，但嚥炁倍於日中也，當作百六十二息。鏡每令精明，勿使塵垢，不得妄令他人臨暎，此至忌也。經三人臨暎，則日中童子、赤精二君，云又下降，令人失明神亡，可不慎之。
　　此法西王母常所修，授於青要帝君，青要帝君授於魯女，魯女傳太陽女。太陽女常於世中行之，洞覩玄空，面生金光，年七百歲，上和之年，時人謂之年十七八。常乘飛鳳遊行天下，亦監察有道人，或降以真炁，有宿分者，或於景響中遇而悟之，得接真形，便能飛行。
　　紫書訣言：凡夫朔會之日，此以天地二炁交度，度周則陰炁勃蕩，陽精虧降。當其日一時之中，天分操兵，萬真臨軒，五星移度，十天同振，修日暉中玄之道。是其日，當露出中庭，以明鏡向日，兆身操大刀一口，南向叩齒三十六通，仰咒曰：
　　日暉童子，陽光赤精，耀羅真人，影中玉靈，歷運乘炁，上下肅清，陰員內謀，上侵日庭，天臨操仗，帝臣輔兵，三五正立，陽光洞明，天地代食，何賈敢生，各反其位，無使虧盈，玉帝告命，靡不敬停。〔畢〕，#1便引炁二十四息止。如此則天地復位，三五齊光，童子感悅，日暉迴靈，流光玄注，陶降兆身，則列名紫簡，記篇玉清，九年之內，得乘緑軿，乘空駕虛，飛行上清也。
　　紫書訣言：凡月蝕之日，其夕陰炁虧，陽炁盈，度分相加，二景相征，此皆天地有離合日月之別炁，乘有月虧之夕，便侵謀於正炁也。當此之時，皆五星宿帝晨部司，勒命太陰齊兵衛靈。是其夕，當出中庭，清水一瓮，兆身操刀一口，臨水向月，叩齒十六通，咒曰：
　　天地離#2合，負氣乘虧，侵蝕月廬，上干黃輝，帝臣操杖，玉晨捕非，天兵羅域，神公放威，有何賈生，附景乘微，速反初位，無使有違。畢，三過向月咒如此，以刀右迴瓮水三過止，臨水引炁十六嚥。畢，月蝕即解，天景肅清，三五齊輝，萬宮安寧也。月中真人夫人靈光，感悅意懽，迴靈玄暎，降子之情，即記北帝，落子死名，注上清宮玉篇，給子玉女十二人，侍衛兆身。九年如此，得乘飛霞，上造月庭。其道至妙，不行於世，得者寶祕，慎勿輕傳。此帝君紫書上法，王靈子所修，項上常生紫光，洞照十里中，兩目有流精，如星暎照，面發金容，夜灼虛明，役使太陽金童、太陰玉女各十二人。其法至祕，不得輕傳。若天陰不見日月者，亦於室內行，此日潛相謀犯，不可不救於正景也。
　　紫書訣言：凡修上清之道，未能騰景霄庭，宴駕紫虛，始欲涉學，雖託志幽阜，長齋窮林，猶不免於陽九之災，承唐之年也。
　　元始天王度厄寶真玉符，將可以防度此災。此符與九天俱生，日月俱存，涉洪泉而不沉，履猛火而不燒，經白刃而不傷，壽萬歲而方翹。佩之九年，形變易容，體生奇光，乘空飛行，上昇玉清。依四極明科，七百年有金名玉字，紫簡青宮，聽傳三人。輕泄不真，身沒鬼官，拷延七祖，長閉幽泉，萬劫不原。
　　大劫度厄寶命長存符
　　右元始九玄之符#3，經太陽會，洪水滔天，當以青書白絹，佩之頭上，浮翔清波之上，萬災不能傷，保身長命，久佩神仙。
　　小劫度厄寶命長存符
　　右九天太、真符，經小陽九之周，水火交橫，萬災並興，當以朱書白絹，佩之左肘，入淵不沉，入火不燃，萬災不能害，保身長命，與天同壽，久佩神仙。
　　大百六度厄寶命長存符
　　右上皇玉天符，經大百六之厄，朱書白絹，佩之頭上，流災暴厄所不能傷，保身長命，壽同三光，佩之九年，白日飛仙，上昇太清。
　　小百六度厄寶命長存符
　　右高上紫虛玉符，經小百六之厄，黃書白絹，佩之左肘左，千妖萬精，疫癘橫流，災所不能傷，保身長命，壽同天地，佩之九年，白日飛昇。陰陽度厄寶命長，存符
　　右三天童子玉符，經天地改度，萬癘交橫，水火兵病，千災並行，黑書白絹，佩之，與天同年，與日月光，九年飛行，上昇太清。
　　右度厄寶命長存符，以元始天王傳於九成公。九成公者，乃九天丈人，身長九尺，目圓口方，聲如雷，頂有紫光，暎照十天，洞徹太無，左右侍女二十四人，著九色斑文之裘，頭戴紫晨之冠，座紫虛之上，空玄之中，時乘飛鳳玄龍，遊於白水沙州空山之上。自公受符，以經七千餘劫，屢履陽激陰否，百六之周，浩翔洪波之上，而無厄會之憂。召水母以填源，命九河而止流，勑陰官而自迎，役六丁以自扶，制五嶽為玄梁，導羽騎以汎舟，逍遙清虛，極意遨遊，承天歷數，法傳後賢。若有玄圖於帝簡，緑字於上清，當得此文。得者位同靈仙，超度百六，白日昇晨，帝給玉童、玉女各十二人，傍衛己身。惟當寶祕，慎勿輕傳。
　　受符，師弟子對齋九日，或三日，賫#4白絹年一尺，紫紋三十二尺，以誓九天之信。建日夜半，露於中庭，北向，清酒一升，脯一勾，棗五十枚，九桮巾一，請符案上。師叩齒二十四通，奉請九天使者、鑒真大夫：今有真人男女某甲，好樂神仙，生值季世，萬災流行，謹受上符，度命長存，佩身之後，與真通靈，免遇厄難，得為上真，乘空駕虛，飛翔太清。以符授弟子，畢也。餘饌隨意所散。
　　紫書訣言：凡修上清之道，兆身父母、伯叔、兄弟，於世上死亡，兆身未得絕跡，故在人中，身履死穢者，三日當取清水一瓮，真朱一兩，投於水中，兆於庭中南向，臨水叩齒九通，咒曰：
　　氣化成神，尸變入玄，三化五鍊，昇入九天之劫，更度甲身，甲身更化，得為真人。畢，男死思玉童三人，女死思玉女七人，請瓷水以灌死人之尸。畢，取水自洗手面，仰天吩嗽，畢，又陰咒曰：
　　天氣已清，人化已生，得生上天，九變受形，五苦三塗，斷落死名，超度窮魂，還反南庭。止。如此，亡人即更受化生於九天之上，九年得昇玉清之宮，其法妙於大洞度七祖之法。玉帝所祕，不傳非人，〔非〕#5有金名帝圖，緑字紫文，不得見此文。未經施用，輕告於人，七祖父母，長閉鬼官，三塗五苦，萬劫不原。四極明科，七百年有真人聽傳。
　　紫書訣言：凡上學之士，遊行世路，忽於道次遇見死尸，穢炁干身，兆當行二十四步止，正北向，叩齒九通。男尸思玉童三人，女尸思玉女七人，來請兆玉谷之中，皇芝素水以灌彼死尸之上，須臾，存死尸更生成人，便陰咒曰：
　　已枯復榮，已滅復生，得生上天，更禀太靈，九天之劫，反覆胎嬰，積累蕩滅，白尸反生。畢，手拭目二七過止。如此穢炁即解，死人即更受化，後為靈人也。兆遇二十四過行此鍊咒，功滿德加，名標上清，二十四年，剋乘雲輪，飛行九玄也。
　　紫書真訣，出自上皇，玄古之道，高聖所撰，元皇玉帝以傳青要帝君此訣，標於妙用，集為金根眾經。太帝以金晨玉童、西華玉女各二十四人，侍衛靈文，記功明善，有犯上科，奏罪於玉帝，告下五帝神兵，罰子之身，七祖被拷，長閉河源，奉者慎焉。
　　洞真上清青要紫書金根眾經卷上竟
　　#1『畢』字原缺，據上下文補。
　　#2『離』字原本誤作『羅』。
　　#3『符』字原本誤作『精』 。
　　#4『賫』字原本誤作『資』。
　　#5『非』字原缺，據上下文補。
　　洞真上清青要紫書金根眾經卷下
　　上相青童君撰
　　元始天王經
　　元始天王禀天自然之胤，結形未沌之霞，託體虛生之胎，生乎空洞之際。時玄景未分，天光冥逮，浩漫太虛。積七千餘劫，天朗炁清，二輝纏絡，玄雲紫蓋映其首，六氣之電翼其真，夜生自明，神光燭室，散虛馥之煙，栖心霄霞之境，鍊容洞彼之濱，獨乘靈符之節，抗御玄降之章，內炁玄崖，僭想幽窮，忽焉逍遙，流盻忘旋，瓊輪玉輿，碧輦玄龍，飛精流靄，耀電虛宮，東遊碧水豪林之境，上憩青霞九曲之房，進登金闕，受號玉清紫虛高上元皇。太上大道君金簡玉札，使奏名東華方諸青宮，受命總統億津，玄降玉華之女、金晨之童各三千人，飛龍毒獸，巨虬千尋，玃天奮爪，備衛玉關，天威煥赫，陳于廣庭，飛青羽蓋，流紫鳳章，金真玉光，豁落七元，神虎上符，流金火鈴，結編元皇，位登玉清，掌括上皇高帝之真，道備炁澄，仍讚靈篇三十九章，玉慧激詞，演究無窮，妙音發於始天，玉響啟於洞門，故號《能書#1大洞真經》。其道極尊，與元始俱生，高上妙化，量難可勝，流音億兆而不休，經萬劫而方新，自無金簡玉名，不得參聞。後學之徒，懃志高尚，棄累忘塵，寂心長阜，對景霄晨，精齋苦念，倦不敢眠，奏金簡玉札，記名玉清，然後得受《大洞真經口訣》，三元立到，發音駭動九天。有得此章，上真之根次，有金簡奏札，玉郎名參東華，便為真人，室招虛生之暉，堂降百和之煙，玉華侍側，金晨衛形，洞鑒極天之崖，協三光以通真，運五晨以騁駕，策飛龍以御輪，上登三素之宮，拜謁太帝之前。高上元皇之所禀，太上大道之極真，微乎元始靈化祕文，以付上相青童君，掌錄東華，使傳後聖應為真人者。其道寶祕，不傳下世，輕泄神文，身役幽源，殃及七玄，長充下鬼，萬不得仙。
　　上相青童君曰：金簡玉札，出自太上靈都之宮，刻玉為札，結金為簡，書以朱文，編以紫繩，常以玄雲紫蓋廕其房，百和之香散其庭，使西華玉女、金晨之童各三百人，典衛靈文。元始天王受於太，上大道君，其真、科七百年三傳。凡是學者，雖未得此文，其名皆已逆參青宮，但無金簡玉字爾。領仙侍郎、典錄玉司，常以陰察精麄，其有勤尚苦志，皆令玄授此文，使奏名玉皇三元東華，太上當遣真人授其真經。後聖眾真，莫不先奏簡於東華，投玉札於上清，然後得受《大洞真經》，精齋苦行，上為真人。末學之徒，青宮無有金簡之錄，玉格無有玄編之名，神經亦不可得而授，彼天魔亦不可得而收，真靈終亦不降，玉女亦不衛子之身。今故禀上皇之科，抄集品次，以為後學開津之逕。有心者宜加清齋，督志懃尚，注念玄真，感徹玉皇，奏簡青宮，便得誦詠神經，通釋幽玄，太上剋遣丹輿飛軿，來迎兆身上登玉清。然此經禁戒尤重，非真不傳。
　　封金簡玉札五嶽上法#2
　　太上常以正月一日、七月七日、九月九日，一年三遣玉晨元皇、太極真人、領仙玉郎，詣東華青宮，校定真仙簿錄。其有金簡玉名者，即言奏三元，隨學深淺，玉童玉女防衛其身。若有漏泄，輕真慢法，為玉童所奏，雖有金簡，即被除移名鬼官，身被風刀之拷，七玄之祖運蒙山之石，填積夜之河。
　　凡積學之士，每以其日，當夷心寂室，清齋靜念，散香左右，朱書金簡八通，紫繩結篇，以奏高上玉皇、東華青宮；玉札八枚，以奏三元。先於室內東向叩齒九通，讀簡札一過，畢，口祝上啟：
　　太上高上玉皇、三十九帝、二十四真，甲受生末世，久染囂塵，感荷先慶福德所鐘，得觀真文，今奏金簡，言名玉清，封付靈嶽，長為天臣，乞白高上記名三元，賜給玉童玉女衛身，得乘飛霞，上昇帝宮。畢，起再拜。奏高上玉皇金簡上篇：某嶽先生王甲，字某甲，本命某子某月生，某年某月朔日子，奏金簡紫錄玉籍寶文，上詣太上高上玉皇、三十九帝、二十四高真，金簡紫輝玉景瓊宮。
　　右書紫文上，一尺連金簡頭。
　　係高上虛皇玉清東華青宮真人，王甲稽首再拜，
　　右書一簡上。
　　奏言
　　右書一簡上。
　　高上虛皇、玉晨太上大道君、二十四玉皇、三十九帝尊，甲季世小臣，忝染餘慶，福祚所充，得叅上真，謹依玄格，正月一日上奏金簡，記名東華，乞賜編錄，降下真靈，得乘飛霞，上昇帝晨，身登金闕，朝謁玉皇。謹奏。
　　右三簡上令足。
　　某郡某縣鄉里，某嶽道士王甲，年如干歲，字某甲，
　　右書一簡上。
　　某子生某月子，命屬某嶽某帝某里。
　　右書一簡上。
　　太歲某子正月某子一日某子，於某郡縣鄉中，封某嶽奏。
　　右書一簡上。
　　合用金簡八枚，紫繩編之，北向讀簡一過，畢，起執簡再拜。奏三元君玉札上篇：
　　某甲先生王甲，字某甲，本命某子某月生，某年正月朔一日某子，奏金簡玉札仙簿錄籍符，上詣白素元君、黃素元君、紫素元君，三元紫蓋金輝洞房宮。
　　右書一尺白文上，連玉簡頭。
　　係三元君玉清，始學真人王甲，稽首再拜，
　　右書一札上。
　　奏上
　　右書一札上。
　　太素三元君，甲昔有因緣，福慶所鐘，得受神經，未敢披看。謹依東華玄格，奉奏玉札，記名青宮，上言三元，乞賜編錄，降下真靈，得昇帝晨，上朝玉真。謹奏。
　　右書三札上。
　　某郡某縣鄉里，某嶽始學真人王甲，年如干，字某甲，
　　右書一札上。
　　某子生某月子，命屬某嶽某帝，某甲
　　右書一札上。
　　太歲某子正月某朔一日某子，於某郡縣里中，封某嶽奏。
　　右書一札上。
　　合用玉札八枚，以紫繩編之，西向讀玉札一過，畢，口祝上啟：
　　太素元君、黃素元君、紫素元君，甲昔蒙真師，盟授真經，今奏玉札，記名三清，乞賜給玉女，真靈降身，得乘紫霞，上登帝宮。畢，起再拜。奏東華青宮上相金簡一篇：
　　某嶽先生王甲，字某甲，本命某子某月生，某年正月某朔一日某子，奏金簡青錄仙籍文，上詣玉寶王金闕上相高晨師東海青童君，東華方諸青宮。
　　右書青文一尺上，連簡頭。
　　係高上玉清青童上相，始學真人王甲，稽首再拜，
　　右書一簡上。
　　奏言
　　右書一簡上。
　　太清玉寶金闕上相高晨師東海青童君，甲沉染下俗，慶運所充，福祚下流，得生人道，叅真係炁，志在絕跡，栖身長阜，託廕靈嶽，謹案玄科，奉奏金簡，記名上宮，乞賜上編玉清，降下神真，得離下世，上昇金闕，進朝玉皇。謹奏。
　　右書三簡上。
　　某郡縣鄉里某嶽始學真人王甲，年如干，字某甲，
　　右書一簡上。
　　某子生某月子，命屬某嶽某帝某星。
　　右書一簡上。
　　太歲某子正月某朔一日某子，於某郡縣鄉里中，封付某嶽奏。
　　右書一簡上。
　　合用金簡八枚，以紫繩結之，東向讀簡一過，畢，口祝上啟：
　　太清玉寶金闕上相高晨師東海青童君，甲宿緣福慶，充流後代，蒙真師成就，得受上經，謹奏金簡，記名青宮，乞賜編錄，掌付玉郎，普告諸天諸地、洞清洞淵洞源五嶽眾仙，咸見右別，降以真靈，得乘飛霞，上昇三清。畢，起再拜。
　　三面奏簡都畢，還東向，叩齒九通，咒曰：
　　元綱玄邈，天真幽冥，蒙受先慶，福加來生，昔緣真師，誠授寶經，敢告三元，上奏玉清，金書東華，錄籍記名，長為帝臣，希降真靈，賜給玉童，玉女衛形，得乘飛霄，上昇金闕，拜竭玉庭。畢，仰嚥液九過止。
　　都畢，以簡札埋於所屬嶽，令玉皇篇在北，三元篇在西，青宮篇在東，入土三尺，堅築其上。埋畢，北向伏地，叩齒九通，又咒曰：
　　名奏玉格，錄字上清，金簡玉札，結篇皇庭，高上玄遐，三元幽冥，真官來降，謹關有靈，封簡神嶽，錄奏三清，列上東華，着我玉名，得乘玄輿，飛霞緑軿，上造三元，騰身帝晨。訖，起再拜。
　　元始天王所受太上投簡求仙上法，三奏簡札，九年之內，玉皇尅降丹精玉芝龍璽鳳章，太極真人來降子房，三元剋遣玉童玉女三十六人，上相青童剋告五嶽，給以仙官飛霞玄蓋，迎子之身上昇金闕之宮。太上寶祕此文，不傳於世，故付上相青童掌錄，以校真仙簿籍，傳付應為真人者。若有骨炁相宜，或精求苦念，感徹上清，得見上文，其名便以逆注青宮，依科奏簡，便成真人。太上以西華玉女三十六人，侍衛靈篇，記功明善。子有此文，常當燒香禮念，如奉君父，神明自當降見於寢房也。違科泄慢，則身沒鬼官，長閉地獄，萬不得仙，明慎之焉。
　　諸學仙之家，無有此文，不得妄動三十九章玉清寶經。凡詠玉經，皆駭動九天，諸天王悉禮伏聽音，所徹高遠，所制不小。詠誦之日，東華領仙玉晨，即校玉名，有奏金簡者，即普告諸天諸地三界，悉使詣界稽首。無有金名玉札，而詠三十九章，則遙動高上，即下執司右別。妄叩神經之者，皆忘神失精，意性錯異，怒喜無常也。學者億萬，至於合真無一，懃苦求尋，而鮮不中敗，或自頹懈，或興憤忿，作性罵詈，誅擊神鬼，或毀謗神文，疑惑不真，或泄漏寶訣，形露世間，此皆由東華無有金名，不為三界稱善，而為眾魔所乘，萬試所敗，死之徵也。故三十九章，不可得而妄動。有得此經，宜加禮拜，清齋修奉，不妄詠諷，久久自然當得金簡玉篇也。
　　謁青宮投金簡上格
　　凡學道，道成應真人，皆先詣東華方諸青宮，投簡謁青童君也。東華有六門，門內週迴三千里。
　　東門名青華門，門郎姓丘，名伯淵，主學仙簿錄所經。
　　南門名神華玉門，門郎姓玉，名祖思，主真人神仙出入所經。
　　西門名玉洞門，門郎姓庾，名尚節，主高上眾真玉皇、三十九帝、二十四玉真、西龜王母所出入。
　　北門名玉陰門，門郎姓史，名少華，主真仙及始學者，犯糺退降所經。
　　東南門名天關，門郎姓名，名五車，主人宿命因緣簿錄，得仙所由。
　　東北門名寒水門，門郎姓童，名林都，主鬼爽轉叙所經。
　　右六門，治天東壟山，門有師子、巨狩各三百頭，衛門侍門各三千守士。學道之人，宜先知門名次第，有知者則為不死，名便得奏青宮。然當入室燒香，常存念門名，及門郎姓字，九年，剋得乘雲昇門也。此道祕在玉寶宮內，有得知者，白日昇天。輕泄傳付非真，長閉夜獄，終不得輕於東華青宮也。
　　門內有三宮：
　　第一宮名方諸青宮。
　　第二宮名玉寶青官。
　　第三宮名玉華青宮。
　　宮內有玉樹數百株，上有鹍鷂、鳳皇，九色之鳥，下有芝草、玉井，自生之泉，飲之壽同三光，師子、天獸附墻。上相青童君，治在方諸青宮之內，金殿瓊房之裹，眾真侍女三千人侍衛左右，玄暉自映，神燭自明，青霞廕其上，紫霄繞其房。宮內北殿上有金格，格上有玉格，格上有學仙簿錄，及玄名年深深淺金簡玉札，有十萬篇，領仙玉郎典之，有知者白日昇天。玉寶王上相大司馬高晨師，治王寶青紫宮，雲繞其房，虛煙生其堂，自明神燭照其內，眾仙玉女三千人侍衛左右。宮內北殿上有金格，格上有金章鳳璽玉札，丹青羽蓋，昇仙法服，以給成真之人。又有學仙品目進叙及退降簿錄，侍仙玉晨典之，有知者白日昇天。東海青華小童，治在玉華青宮，紫雲蓋其上，日月夾其宇，眾仙玉女三千人侍衛左右。宮內東殿玉格上，有寶經三百卷、玉訣九千篇，主學仙簿籙，應為真人者授之，玉晨監仙侍郎典〔之，有知〕#3者，白日昇天。
　　東華青宮俯仰之格
　　青童君曰：凡學道求仙，宜知俯仰之格，有知者，其名便以逆注青宮。當懃心苦念，入室燒香，存想六門三室之內，使分明羅列，便叩齒三通，仰咒曰：
　　上清玄晨，三宮六門，典我玉名，降我神真，龍裙羽章，以給我身，上昇玉清，東華投篇，名刻金格，長為帝賓。畢，嚥炁九過止。如此九年，剋得真靈下降，玉女見形，玄雲緑軿來迎子身。
　　凡修此道，不得履淹入穢，常當清齋念真，真無不降。其法祕要，不得妄傳，傳非其人，殃及七玄，身被風刀之拷。
　　真人投簡正儀
　　凡學道道成，皆先詣東華青宮投金簡，更受仙號。當至神華玉門，未至門，夾門有兩玉闕，當伏闕左投簡，須臾當報，便起進門下，又伏門左，須臾，當有四真人出引前，便起直進方諸青宮，伏於階下。臨時自當有侍者唱讚，聽唱便起再拜，真人引上殿上，當從南階左行上，伏於殿前，須臾，當有領仙玉郎齎金簡紫籍，來校定玉名，名叅紫簿，即授玉札，更署真仙之號，上昇玉清。羽童丹青飛裙，金真玉光流金火鈴，玉童玉女各三十六人，仙官三十六人。受署畢，便起再拜，退還階下，又再拜，至門止，又再拜，皆向宮也。至時，自當有所主統，所治住止，遊於五嶽之儀格也。此青宮舊格，未成真人者。
　　詣東華方諸青宮，上相青童君几前：某嶽先生王甲，年如干歲，一名某，字甲，某月生。
　　右金簡儀，書一簡上。
　　此學道道成，上詣青官投金簡，受署真仙上格。上相藏於玉寶之宮，不傳下世，若有得者，便是骨相合仙，名應玉格，自然亦得上昇青宮也。此法尤重，不得妄宣，有犯被拷三官，深宜慎之。
　　上清金闕宮俯仰之格
　　上清金闕宮在三元宮之北，相去五萬里，高上所處之東，去玄羽野西壟山九千里，處玉清之西，與天關連臺。外有四門，門有兩闕，一闕金，一闕玉，皆夾門左右。門有羽衣守士各三百人，師子巨獸各三百首，內有清精玉芝流霞之泉。
　　東門名玉景金融門，門有二玉晨王，執九節之麾，各鎮一半，高上玉清虛皇太真之賓，出入之所經。
　　南門名洞寶瓊雲門，主真人飛仙遊宴八極，周行五嶽，出入之所經。
　　西門名玄京玉寶門，主學仙受署真人，進叙錄簿所由經也。
　　北門名朔陰極雲門，主真人犯非退降偏皇之任，學素簡所經由也。
　　凡有四門，門有兩闕，金闕在左，玉闕在右，並高九千丈。金闕以金為柱，紫雲為蓋，刻金題闕眾真飛仙之號。玉闕以青玉為柱，緑雲為蓋，刻玉題闕上皇太真之號。八闕悉如是。闕下則有青龍白虎，處在左右，天獸巨虬備衛玉闕，玉童玉女各三百人，散香其間。闕上有九層金臺，虛上玉晨領仙君所住。門內周迴七千里，金闕宮處在中央，中有金輝紫殿瓊房玉室，後聖金闕帝君所住。紫雲廕其上，緑霞繞房，日月夾照，神燭自明，金真玉女，散香虛庭，流光八玄，風鼓玄旌，迴儛旄蓋，玉樹激音，琳枝自籟，百響互生，此金闕之上館，眾真之所經。其有四極真人，主領學仙傳錄，進叙退降，及始學儀則，皆由四極真人也。
　　真人奉玉札儀格
　　夫學道道成，皆詣東華青宮，校定金名，退更清齋三月，書玉札一枚，詣金闕謁金闕帝君。儀法當於洞寶瓊雲門外，投玉札，伏地須臾，待報便起，再拜四極真人，當引入進金闕下。又在金闕左、玉闕右伏地須臾，真人引進紫殿。當從左行，繞玉景金融門，過東南行，上登殿下伏階。左領仙玉郎，以紫鳳丹章、飛行玉情飛青羽蓋、丹錦飛裙十絕龍幡，使登三元宮，流金火鈴玉札金章，令召千靈流雲玄霞九龍玉輿，受號真仙，飛行太空，侍唱儀則。事畢，便起再拜，揖謝三過。此受號而已，未得便見帝君。畢，當直行，詣朔陰極雲門金闕下，東向伏地稱：遊學先生王甲，今受帝君真仙之號，不勝喜慶，謹詣闕謝聞，乞丐虛上玉晨領仙君，記名玉闕，係在真仙之次。起再拜，次詣玄京玉寶門金闕下，南向伏稱如上法。次詣洞寶瓊雲門金闕下，西向伏稱如上法。次詣玉景金融門金闕下，東向伏稱如上法。詣四門八闕畢，還從玉景金融門外，更再拜伏地，四極真人當齎金札玉章授其身，時自當有五嶽仙官雲車來迎也。其時自當有所之方面，掌統靈嶽之任也。
　　詣玉清金闕宮後聖帝君几前：
　　某嶽先生臣王甲，年如干歲，字某甲。
　　右金簡文，書一簡上。
　　真人謁金闕投簡受號上法，此學道道成，上詣金闕，謁金闕帝君，更受真仙之號。拜謝儀則，帝君常所寶祕，以授成真人之者，不傳下世。有得金闕宮名，及金簡儀則，此名逆注金格，亦自然得登金闕也。
　　金闕宮門名，此皆九天之隱名，於地上之音異。故高上虛皇道君經易有，九天之上西北門，名易有，去玄京寶門三千五百里，然運明梁之炁，二門相通也。眾真之所遊，叙次之所關，既登易有之門、便上昇帝堂，得謁玄景玉寶，便得進朝三元。學者未登此門，宜知門名。徒苦涉山林，絕志人間，而不知門戶之所由，天真之儀格，何由得登金闕之宮。夫存思之道，不知神名所在，神固不降。欲登金闕上詣東華，不知其名格，宮因何登。此乃出九天之上，祕於金闕之裹，知之者不死，得者飛仙，學者成真人。世間不學之士，有知金闕宮名，天下三界稱善，萬神禮形，千妖喪目，而况於積學之家耶。其道寶貴，不得輕傳，非其人，殃及七祖，己身受考，無復仙冀矣。
　　真人披天關飛仙上法
　　天關者，是九天之生門也。治在九天東南角，一名天圖，一名天關，故為三關也。眾真之所經，神仙之所歷，學者之由也。其去金闕五千里，玉清上宮七千里。得披三關，便得上登金闕，遊宴玉清也。
　　第一天關，上有九層玉臺，去地一千二百丈；下有長蛇數千，飛龍毒獸備守玉關。巨士三千人，皆備交金之領，奪牡門端。太虛玉晨監，字虛上明，處在玉臺之上，飛雲流霞，夾映其房，日月玄照，光洞玉清，侍者真仙三百人，主上真出劉入開關所由。
　　第二天圖，上有六層玉臺，高九百丈：下有長蛇數千，飛龍毒獸備守玉關。巨士三千人，皆備交金之領，夾門兩端。太上監真玉郎，字玄上伯，鎮在玉臺之上，丹雲紫蓋鬱房，玄光偶月映其間，侍者真仙三百人，主臥眾真遊宴之所經。
　　第三天關，上有三層玉臺，高六百丈；下有長蛇數千，飛龍毒獸備守玉關。巨士三千人，皆備交金領，夾衛兩端。太帝監真玉司郎，字無常生，領生玉臺之上，玄雲蓋其上，虛煙馥其庭，自明之光煥其形，侍者真仙三百人，主上天眾真、地下眾真，簿錄簡籍所關由之。
　　凡受投金簡玉名之道，當修披天關之法。常當朝夕入室燒香，叩齒十二通，東向心拜四方，存思見九天之端，三關之下，歷然分明。都盡，次存七星在天之上，隨運而轉，我身在天關星上，七星運我身，至天關玉臺之下，便投玉札一枚，奏名太虛玉晨監自通，見玉晨監以札記著玉格之上，通我身至天圖之下。
　　次存我身還七星之上，七星運我至天圖玉臺之下，便投玉札一枚，奏上上直真玉郎前自通，見直真玉郎以札記著玉格之上，通我身在天關之下。
　　次存我身還七星之上，七星運我至天關玉臺之下，便投玉札一枚，奏太帝監真玉司郎前自通，見斷真玉司郎以札記著玉格之上，通我身至金關之下玉清之宮。
　　次存失去七星，身在空玄之上，溟涬之中，無所倚見。須臾，覺在金闕玉景金融門之上，投金札一枚，見四極真人以玉案承札，入奏金闕帝君前。四極真人報，與我俱登玉清之上。
　　次存玉清之上，四極溟然無崖，唯見青炁鬱鬱，仰亦無天，仰亦無地，唯見中央有金門四達，內有瓊宮玉樹，金枝夾生兩邊，巨龍走獸遊戲其巔。存我周遊其間，良久，覺如睡眠，己遠寢床，身中覺怳怳惚惚，如體蹈空。存遊洞都畢，便叩齒三十六通，仰天咒曰：
　　三華寶曜，玉都開明，玄暉敷陳，映監無形，金簡緑字，剋奏玉名，朗覩九天，上戲三清，天關三圖，迴登紫庭，金闕受號，東華記生，得乘八景，叅御飛軿。畢，嚥炁九過止。
　　凡學之人，而不知披天之關，奏簡記名之道，萬亦無成也。三關總統諸天諸地上真飛仙，及始學簿錄，莫不經於三關者也。凡積學之徒，能使九天三關有玉名，三關玉晨奏於太上大帝之宮，帝君自當遣玉童玉女各十二人，營衛子身。此太帝之上篇，以傳天帝君，天帝君以傳南極上元君，南極上元君以傳太微天帝君，太微天帝君以傳金闕帝君，金闕帝君以傳上相青童君，使教後學應為真人者。依玄科，七百年內聽得三出。上元君以西華玉女九十人，衛在南極紫房之內。
　　青童君曰：有骨相應玄，得見此道，知有投簡之法，便成真人。但其科尤重、不得輕泄。夫學者積億，遇真者幾人。故中央黃老君云：得見《大洞真經三十九章》，便白日昇天。而有修之者，積年無成，便謂經之不真。此皆坐由，東華無有金簡之目，金闕無有玉札之名，真不為其降，而為天魔所乘，故有不感之效，徒得神經，萬亦不成矣。向使先奏金簡於青宮，奉玉札於帝皇，得給金晨玉童、西華玉女，侍衛靈文，普下諸天諸地，三界稱善，詠章萬遍，豈不有致瓊輿紫軿之感耶。
　　披三關投玉札昇仙上文：
　　詣天關玉臺太虛玉晨監几下。某郡縣鄉里真人王甲，年如干歲，字某甲。
　　詣天圖玉臺太上直真玉郎几下，某郡縣鄉里真人王甲，年如干歲，字某甲。
　　詣天關玉臺太帝監真玉司几下，某郡縣鄉里真人王甲，年如干歲，字某甲。
　　右書三玉札上，令長一尺六寸。
　　披金闕投玉札昇仙上文：
　　詣金闕宮玉闕帝君几前，某郡縣鄉里真人王甲，年如干歲，字某甲，某月生。
　　右書玉札上，令長一尺六寸。
　　青童君云：無有金簡者，銀木亦可當，無有玉札者，桐木亦可當。但令精好，直理無關節耳。
　　青童君曰：存披天關天圖天關，上登青宮金闕玉清之道，當書玉札，先入室叩齒十二通，東向讀札畢，仍備修存念之道畢，取札祕於雲錦之囊，常燒香左右，不得輕露。此上真之至號，玉郎之靈篇也。
　　若有金名玉字逆注青宮，得見此道，當依太真之科，齎金簡、玉札各一枚，長一尺六寸，廣二寸四分，金龍、玉魚各一枚，紫繒百尺，青紋四十尺，以為太真之盟，奉有經之師。師東向，受者北向，告北帝為盟，告七祖為誓，約不宣泄之信。當依玄科，七百年內三傳，傳非其人，七玄之祖長充鬼役，身沒九泉，萬不得仙。篤志之士，希仙之夫，當案科而奉真，依文而修焉。
　　洞真上清青要紫書金根眾經卷下竟
　　#1『能書』二字上原缺三字。
　　#2此行原本錯簡，今移至此。
　　#3『之有知』三字原漏，據文義補。