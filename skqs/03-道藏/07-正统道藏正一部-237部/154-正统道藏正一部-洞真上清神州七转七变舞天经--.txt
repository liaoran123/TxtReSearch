洞真上清神州七轉七變舞天經
　　經名：洞真上清神州七轉七變 舞天經。撰人不詳，約出於東晉。係早期上清派重要經典。一卷。底本出處：《正統道藏》正一部。
　　洞真上清神州七轉七變舞天經
　　上皇先生紫晨君上經
　　神州在天關之北，日月迴度其南，七星轉輪其中央，晝左迴八緯，夜右轉七經，七星運周，天光迴靈。此上皇紫晨受化之度，便修七轉之法，位登於玉清也。
　　上皇先生紫晨君，蓋二暉之胤，結王晨之精，育龍煙於大空，包紫虛於通靈，託九玄以含秀，凝洪露以成神，陶三炁以自灌，經玄母以法生，任歷劫而受化，感吉日而濯形。於是上皇元年天甲啟晨，誕於神州八景之天，平丘中域洞淵之濱。厥名諱婆，字曰虎諷。既生之旦，面發金容，體映玉光，五色紫章，七十二變，精耀玉顏，神龍吐芝以灌溉，鸞鳳舞翼以癊玄，丹霄散景於瓊軒，流光煥爛於遐真，二景停暉於八朗，七元迴精以匡晨，金仙散香以亂氣，神妃擲華以發煙，五緯結絡，神秀紫天。年冠二九，逍遙中元，餐精咽氣，吐納靈津，含芝內灌，凝神胎仙，挹漱守默，淡泊自然，思微念炁，時不虧閒，積感洞元，名超上清，受號元皇，登位紫晨，蘭鳳應瑞，順運流遷，神秉五曜，形盤七元，飛霄迴轉，乘空絡煙，群仙啟路，三道合明，流電吐威，逸駕九玄，再登玉陛，三謁紫庭，遊嗎瓊闕，宴景三元，携契五老，玉霄上賓，飛獸攘踞，神鳳撫嗚，巨此框轡，靈風散香，流芬激揚，蓊藹玉清，金童攀雲而侍輪，玉女躡虛而衛靈，東遊碧水桑材之館，洞凈浩靈極清之源。暘谷神王總仙玉司，請九玄元圖青精翠靈，九變之光日景啟明之章，以鍊真化形，遊洞上宮，西之玄羽素野，西隴濛氾之濱，紫微玉堂。王母請皓靈素章，龜山元錄定真王格，以禪紫皇之號，南造朱陵大丹極炎流火之鄉，太陽瓊宮九層玉臺。南極上元君請太丹洞元火鈴七曜瓊章，金真玉光，以招二景玉精，鍊化七變之容，北造朔陰九玄寒鄉。太陰玉晨九元真妃，受流精飛景寶章，蕭條九耀豁落七元，以披天關，朝宴玉京，上登始天元景玉京，峻嶒之臺九曲之房。太真丈人、太上大道君，受三天正法威制六天，受九縫飛精章，衣流金鳳璽，位登紫晨上皇先生。於是靈暉曜姿，金容暢顏，體冠法服，頭戴紫文飛霜七色之冠，侍女眾仙十億萬人，飛龍毒獸備衛玉軒，夜明自然神燭，室散虛馥之煙，風鼓玄旌，迴舞紛藹，嘯朗太无，玉音激籟，虛唱飛歌，八響應會，鸞嗚鳳吹，清奏玄泰，玄精迴映，三晨停蓋，萬真禮慶，莫不宗賴，順神神州之闕，蕭條無崖之館，匡制三五之運，拯化承唐之難，理二儀於玄圖，總上皇之遺幹，靜詠瓊軒二，俯胛冥翫，蔚蔚三關，幽章啟韻，令唱玄聞、明範應讚，虛音馳騁，洞惠朗煥，激八風以迅軀，攝流電以揚精，召六甲於五行，役武卒於天丁，符五岳以伺駕，檄威章以振靈，變□天於神州，迴七轉於妙庭，招虛无以自灌，服玉符以升形，絡玄象於日月，運七炁於斗星。於是飄飄九域，公子同軒，司命齊輪，遊宴紫晨，領括洞淵，總御群仙，自天以下，莫不受事於上皇，由七變之道妙焉。
　　神州七轉上經
　　七轉七變之道，上皇紫晨君受於九天父母，修行道成，以傳玄感清天上皇君，皇君以傳三天玉童，三天玉童以傳紫極真元君，紫極真元君傳天帝君，天帝君傳南極上元君，南極上元君傳太微天帝君，太微天帝君傳後聖金闕君，後聖金闕肴傳上相青童君，承真相係，智經萬劫一傳一小有計決王後撰一通，以封於西域山中，得者皆奉迎聖君於上清宮，給玉童玉女各二十一人，典衛靈文，營護有經者身。
　　上皇七轉之道，絳簡紫書，祕於紫天元臺玉室金房之內，授已成真人，不教始學。凡受《洞真三十九章》、《雌一玉檢》、《大有妙經》，解給散滯，拔度七玄，而不知七轉之法，皆不得謂詠玉篇。夫七轉之章、皆神州之曲，高上之音，運於天地，參絡三晨，左迴右轉，合會洞門，變五還二，以應七元，轉三還五，緯度天關，其道甚妙，故為□天。謂之一遍，朗徹无間，七轉八誦，三光齊真，五老定籍，司命改篇，解散宿結，斷絕胎根，上開九祖，更反胎仙，制御千秋，萬魔束身，修之萬遍，位登紫晨。
　　凡修七轉之道，當先讀第五太上大道君章，次讀三元紫精君章，次讀真陽元老玄一君道章，次讀青靈陽安君章，次讀皇清洞真君章，次讀九天太真章，次讀元始高上玉皇章，此七轉竟，周於元始高上也。還讀上皇道章，次讀皇上帝君章，次讀太陽君章，次讀高上太素君章、次讀中央黃老君章，次讀无英中真上老君章，次讀皇初紫虛君章，還讀太上大道君章，此八緯周竟，會於太上所治玉京山也。還讀如先，又從第五起，七過乃畢。如此則上響玉帝，萬真禮音，下召萬境，束結真形，精修百日，沐浴垢塵，坐震靈之上，誦七轉之章萬遍、道備白日升天。高上玉篇，祕而奉行，慎示非真，泄露靈章，罪滅子身，考流七玄。
　　凡修七轉之道，每以月朔十五日，及八節之日，齋戒，正中入室東向，讀七轉之章八過止，至夜半北向，又讀七過止。一日晝夜，合十五轉，此則上應天關，運度三光；中整一形，通津固神；下制萬魔，平滅千靈輪轉相和，參五齊明。學失此道，死入幽冥，精修苦念，尅乘飛軿，上登紫晨，遊宴玉清。
　　凡有神州七轉七變□天之道，役使玉童玉女各二十一人，遊行五嶽，玄絡青毛之節，駕青景之龍，佩神虎之符，戴芙蓉之冠，着紫繡毛帔丹青飛裙，嗚金鈴玉真紫蓋華幡、帶九赤班符封山召雲，上遊紫極金堂之中。若未能變景騰霄，故在人中修行此道，九天父母上皇紫晨，亦以法服飛仙羽章給子之身，但不顯於囂塵之中耳。子修此道，當常存己身著此章服，乘龍御雲，七年剋得真靈見形，上升紫晨也。
　　高上元始玉皇道章第一
　　神州玉章曰：元始玄玄，祖氣肅精，神風亂天，撫閑四清，上景總仙，帝一黃寧，六曜啟暉，凌梵撫征，混合萬變，玉蘭發榮，太真潛映，華反南庭，拔苦七難，窮魂化生，明梁之館，變白為青，長咽吐霞，蓊藹紫清，森羅曜日，百和俱嗚，玉唱洞朗，惠冠无形，七轉八緯，昇入帝靈。
　　九天太真道章第二
　　神州玉章曰：玄虛九清氣，三素凌華芒。淵響啟靈扉，七門扇羽章。豁落丹霄觀，幽寥宜運彰。六覺悟玄會，眇栖合太空。陽臺大洞野，幽逸英芝光。遺累翳虛空，絕宅自冥通。高會玄晨闕，騫首朝玉皇。神映木靈音，虛鼓響明鐘。九轡浮雲軒，逍遙紫霞峰。丹陵啟碧室，緑庭披五房。金門煥嵯峨，藹沫上清宮。太一度符籍，保我右无英。七祖離窮徒，南仙反形容。　遊冥太帝室，乘浮適十方。
　　上皇玉虛君道章第三
　　神州玉章曰：玉虛範玄匠，高會通冥想。翳翳昇九元，朗朗生帝景。三曜无停暉，明真煥雲亡。提携宴玉賓，契駕乘煙騁。黃籙命玉符，公子運我上。解散七玄祖，更法无中影。七化反自然，帝一同玄響。
　　皇上玉帝道章第四
　　神州玉章曰：帝牖含玉蘭，玄上有清扉。七覺悟幽旦，熙神落風迴。旌旗耀太空，煥朗金靈暉。扶晨發曜羅，牢張洞紫微。丹皇嘯運珠，赤子守玄畿。七祖解胞根，反胎皆仙飛。迴五還造二，三周順運迴。叅晨絡玄紀，萬真咸總歸。携提霄上客，帔景朗瓊幃。控轡登雲輪，極宴玉帝喈。
　　太上大道君章第五
　　神州玉章曰：景化九玄關，玉晨迴紫精。內映絕宅府，乘虛造四明。法輪皆三周，七變還無英。太一檢天魔，迴章校千靈。左嘯洞玄微，右叱九天傾。契落彌八荒，流眄策神兵。拔過七祖難，越度仙皇人。司命保元籍，東宮注玉名。迴光泥丸府，五藏秀華榮。耀景負圓珠，固魂保劫齡。上宴九霄館，蕭蕭登玉清。
　　三元紫精君道章第六
　　神州玉章曰：三元澄靈化，紫清洞虛无。伯央啟神宗，金門玄相求。三素迴帝室，飄飄戲玉州。丹暉映空天，金室曜蘭敷。承光固幽關，凌梵躡雲軀。五雲□夜日，秀朗上京衢。太一度符籍，拔散七玄憂。迴嬰及仙宅，欻然神明初。變五還反二，天象迴一周。七化順炁轉，公子受靈符。妙吹九晨飈，超登仙公廬。
　　真陽元老玄一君道章第七
　　神州玉章曰：玄一帝尊，撫閑真陽，五秀結炁，神華內昌，司命定錄，太一扶將，滅魔洗穢，誅剪不祥，急告北帝，檢察鬼鄉，有橫者戮，无使越揚，神真出遊，十天司迎，右携白元，左引无英，乘雲迅駕，上造玉清，流鈴交擲，豁落開張，金仙執幡，西華散香，五色羽節，丹青玉霜，流金寶蓋，登仙鳳章，上戲洞青，遊宴玄梁。
　　青靈陽安君道章第入
　　神州玉章曰：三華曜丹府，青靈扇八氣。迴輪上元闕，五道齊玉位。凌梵之日門，履昌合神契。二真把符命，拔度五苦界。混化帝一景，迴風洞妙惠。飛步入北元，七晨運身逝。上挾九天關，玉路先氛翳。合符丹霄上，飄飄凌雲際。
　　皇清洞真君道章第九
　　神州玉章曰：洞真混玄化，皇清法三靈。虹映九天階，含真秀景生。蕭刃煥金室，丹暉曜太冥。五老典命籍，玉司總神營。歸會離羅上，八合周黃寧。解結絕胞根，七祖更受榮。太乙度五籍，朽落反胎嬰。充鎮泥丸宮，五藏秀丹盈。八徊盻日門，乘虛騰紫庭。
　　皇初紫元君道章第十
　　神州玉章曰：紫元煥九霄，皇初曜輝室。三五契神州，離合運朱日。蕭條金門上，迥陰總元七。拔出五苦□，超登白元匹。洞披朱阜戶，逍遙入玄蓽。理化順風氣，混合帝尊一。帶月抱叔王，過我死根滅。五符保長命，永與酆都別。七祖同獲慶，洪芝蕙流溢。迴風化七轉，金章洞靈室。
　　无英中真上老君道章第十－
　　神州玉章曰：无英落雲姿，結秀玉陽房。蕭蕭元素炁，圓珠映紫宮。高會玄玄上，携我九天王。被朗金華門，五帝命空同。度兆五符籍，寶魂耀九重。桃康固下關，氣與泥丸通。霐化混合真，三帝同玄宮。父寧母延精，使我成仙公。七祖離幽徒，南軒反形容。逍遙洞野外，盻觀劫刃中。
　　中央黃老君道章第十二
　　神州玉章曰：圓華曜太暉，黃老治中真。吟詠玉皇章，妙響激洞鄰。赤景逸幽寥，太一增劫年。度符升紫房，七祖離苦臻。飄飄玄華上，靈風散紫煙。混化三五氣，迴合成我身。司命保籙籍，公子度靈篇。長宴景龍轝，携契高上賓。
　　高上太素君道章第十三
　　神州玉章曰：高上嚴龍駕，宴景紫霄館。太素映玄光，五老翼靈讚。合契命符籍，冥初欻已判。拔度三塗梁，超然離苦難。仰掇騫林實，含華增年筭。帝一守上關，太張解胞散。混合化胎仙，寶魂耀幽幹。熙恰暢六府，玄母結始旦。七祖去幽宮，飄飄戲玄漢。
　　太陽君道章第十四
　　神州玉章曰：玉寶耀雲蓋，微玄契三晨。太陽化元景，混合運胎仙。開陰結太漠，凝精固魂神。金符煥玉契，披釋七祖根。太一嘯洞章，靈響徹南軒。童子擁素明，帶日御雲輪。乘飈映空蓋，仰手掇華騫。司命度仙籍，受號玉皇前。
　　神州玉章，乃十四帝君洞野之曲，百神內名，玉天之玄象，三晨之精，誦其章，玉響激朗上元虛无，則九天真王萬仙，皆陪位神庭，稽首禮音。故誦大洞真經，皆當先行七轉之道。此章契絡十天，迴停三晨，萬魔伏竄，千妖喪形，誦之萬遍，白日昇天。
　　紫晨常以月三日、七日、九日、十四日、十七日、二十一日、二十七日、當取白芷，青木、香桃皮三物，各七分，煮之七斗水，子時北向沐頭。臨沐之時，即叩齒九通，微祝曰：
　　五川洪池，曲水丹華，洗垢除塵，芳香滂沲，神形濯鍊，玉漿芝泥。便沐事竟，又陰呪曰：
　　神真變景，改容鍊形，體含玉髓，胃藏華生。畢。此九沐浴變鍊之道，行之令人體香神通，與真合靈。修七轉之道，不知此法，神明不降，誦詠无徹也。學者習之。
　　神州七變舞天經
　　第一之變氣，當先化身為雲，召風超氣，吐焰成烟，五霞冠匝，以變兆身，積感道降，上昇太玄。當以壬癸之日夜半子時，燒香靜室，平坐北向，安徐靜
　　思，冥目存炁，見霧露蓊藹，冠覆己身都定。仰嘯三過，覺有風氣入室，便左噓九過，思炁出口，化為青煙，便九過思喚東方青霞，諱飛虛，來衛我左；轉右噓七炁，思炁出口，化為白煙，便七過喚西方白霞，諱素廬，來衛我右；左顧右噓三炁，思炁出口，化為赤煙，便三過喚南方赤霞，諱丹映，來在我前；正噓五炁，思炁出口，化為黑煙，便五過喚北方黑霞，諱玄象，來衛我後；仰噓十二氣，思炁出口，化為黃煙，便十二過喚中央黃霞，諱總生，來衛我形。都畢，叩齒十二通，仰祝曰：
　　召風制天，吐炁為煙，霧露蓊欎，羅布十天，五霞纏絡，匝冠我身，變化隨體，形無稽延，呼召應命，飛升帝晨。畢，服霞精玉景飛玄生符，還北首而臥，正申四體向上，閉目存己身化為五色之雲，雲炁憐鬱，與炁合昇然，飄飄昇虛，散滿於天，周竟无崖，從空來還。便摩兩手掌心令熱，拭面三九過，將上至腳下三過，起搖頭七過，以正北向，微祝曰：
　　五色變景，化成飛雲，與體合炁，俱昇洞門，乘霞絡晨，上謁三元。畢，咽炁七過止。修此七年，思不虧日，則雲炁降感，應炁響集，身化形變，與炁同煙，乘雲而飛，上造帝晨。至妙之道，上皇玉篇，祕而奉修，慎勿示人，天科告慎，唯不妄傳。
　　第二之變，當化身為光，映照室內，朗曜八荒，乘玄御虛，昇入太空。行此之道，常以月朔、三日、九日，及十五日、二十五日正中，入室燒香左右，安神定炁，冥月靜思，存日中精光五色流霞，煥明東方，光中又有紫炁，大如目瞳，煥曜在五光之內，流爛竟天。便陰呼日魂內名曰：日魂珠景照韜緑映迴霞赤童玄炎飈象。凡十六字。畢，思見日光下降兆身，入左目瞳中，須臾，紫炁匝冠內外。次存月中精光五色流精，朗映西方，月光之中又有黃炁，大如目瞳，在月光之內，流爛極天。便陰呼月魄內名曰：月魄曖蕭芬艷翳寥婉虛靈蘭欎華結翹淳金清熒艮容臺標。凡二十四字。畢，思月光下降兆身，入右目瞳中，須臾，黃炁匝冠內外，日月二景混合，更相纏繞，匝絡兆身。便叩齒二十四通，祝曰：
　　日月玄光，圓天俳精，九陽齊化，二煙同生，玄霞流映，注入我形，變景為光，與炁混并，坐在立亡，二真合靈，叅駕飛浮，上之玉庭。畢，服陰陽玉景開明靈符訖，還東首而臥，正伸四體向上，閉目思日中有童陽君，長七寸，冠飛天冠，衣朱絞單衣，姓羲，諱兆靈；月中有娥景少陰女，長三寸五分，頭戴七稱進賢寶冠，衣素羅飛裙，姓玄，諱娥精。日月二真下入兆身，治兩眼之瞳。存已身化為日月五色之光，流爛煥耀，覺體飛輕，豁然蹈空，隨光而昇，通體匝熱，如在日月之中，遊歷四迴，竟天來還。便摩兩掌令熱，拭面三七過，將上至下三過，起坐搖頭七過。畢，仰祝曰：
　　二景流暉，光映五形，內外洞徹，變化立生，與炁同昇，與光合精，圓華已布，耀羲持靈，玄真敷散，運我入冥。畢，咽炁二十四過止。行此一十八年，目生流電之光，頭上常負日月之精，變化易景，與二耀齊并，乘虛御空，造之玉庭。妙化之道，祕而奉行，不得宣泄，禍延七玄，身沒幽泉，萬不得仙。
　　第三之變，當先使其身化為火精，精光流焰，燒鍊身形，內外圓匝，從火反生，身被三煉，尅登太清，唯使懃念，以招真靈。行此之道，常以甲午、丙午、戊午、庚午、乙卯、丁卯、己卯、辛卯之日，入室燒香，南向冥目，存頭頂之上有青煙之炁，欎欎冠頭，思己左目中有炎薰火光曜陽君，長七寸，姓祝，諱赤精，頭着霞陽三梁寶冠，衣絳章單衣，左手執日精，右手執變景通光之符；右目中有赤圭耀靈通精玉女，長五寸，姓南，諱娥延，頭着飛雲三角之髻，衣赤羅之□，左手執月珠，右手執神化七變鍊精玉符。二人俱從目中而出，上入青煙之內，玄光映照，洞冠於頭。叩齒三通，祝曰：
　　炎精二神，化生流火，鍊體變景，乘煙飛揚，混合元炁，洞入火鄉，桃君
　　授符，命籍永昌。畢，服變景通光、神化七變煉精二符。服畢，解衣帶，散髮，南首而臥，正伸四體向上，閉目鼻引青煙之炁，咽之二十一過，畢。次口吐赤炁四十五通，吐炁之時，以目存炁作火精冠身，兆已在火中，覺體通熱，有微汗佳。便起南向，三過呼左目神赤精，三過呼右目神娥延，二神共以大炎之煙，鍊度我身。便摩兩掌令熱，拭目四十五過，將面至腳七過。畢，仰祝曰：
　　變煉五神，體骨凝生，玄光流焰，飛迅炎精，三迴七轉，吾道能明，微思洞想，覽察幽靈，散光天窮，朗曜紫庭。畢，咽炁三過止。此火煉變形之道，能常思苦祝，行之七年，兩目之中則生流電之光，書符於五心，入火不然，吐炁成煙，冬能入水，裸身不寒，役召六甲，迴轉天關，乘雲御空，白日昇晨。
　　第四之變，與氣浮沉，煉身化水，九河為儔，引炁成濤、吐炁成流，制御蛟龍，召役水侯，萬丈之淵，可得入遊，子能行之，極天不休。凡修此道，當以月一日、三日、九日、十八日、二十七日，一月五日，以太陰九河帝君宴景暘谷，上戲玄精，遊會之時也。兆至其日，當以夜半入室燒香，北向冥目，內思九河帝君，姓蕭，諱馮命，頭冠遊天玉精之冠，衣五色雜綵章衣，左手執金鈴，右手執玉璫，治在扶桑暘谷清水上宮，坐金床玉榻，五色幃帳，內外光明，侍玉女童，各二十四人，日月之道，經緯其庭。兆當審思，每使分明。旋頃，存見九河帝君，執命河九源寶章之符，來入兆身，治於臍下丹田宮中。思東方青龍，運東極渌波之水；西方白龍，運西海素流洞清之源；南方赤龍，運南海丹洪萬丈之泉；北方黑龍，運北海玄陰極源之瀾；中央黃龍，運黃炁陽精玄注玉芝五色之水，共來陶灌兆身。覺體小寒，便三呼九河帝君馮命，長治我身丹田之中，命龍運水灌鍊我身。便服命河九源寶章之符，叩齒十二通，仰祝曰：
　　五帝神龍，運取四海，五芝洪泉，以鍊我形，我形得化，步行水源，沉淪溟波，无極之津，九河開道，蛟龍導前，十二河伯，皆衛我身，无使魍魎，妄當我真。畢，還北首，正臥向上，冥目，又思兆身乘五色之龍，入於西海之中，涉水步川，如之路行，揚濤迅浪，意不為難，遊洞水下，極意周旋，常存帝君在兆眼前。既竟來還，便起，引東方九方九炁、南方九炁、西方九炁、北方九炁、中央九炁，咽之畢，兩手相摩令熱，拭面二九過，又仰祝曰：
　　三河四海，總統九江，長波萬里，洞淵无窮，神真出遊，控御五龍，河伯水帝，通我橋梁，鯨鯢開道，魍魎滅亡，清河玉女，扶將送迎。畢，又咽五炁止。此水鍊變形之道，修行五年，則畫地為江，唾地成淵，身入海底，嘯御蛟龍，乘濤運流，適意所從，役使水官，河伯司迎，乘雲飛昇，上登太空。
　　第五之變，當化身為龍，匡御五星，鍊易形容，乘雲宴景，上登玄宮。修此之道，當正中入室，南向冥目，思歲星在我左，太白在我右，熒惑在我前，辰星在我後，鎮星在頭上，五星纏繞我形軀。須臾之頃歲星化為青炁，太白化為白炁，熒惑星化為赤炁，辰星化為黑炁，鎮星化為黃炁，五氣欝勃，化成五色之雲，冠覆室內。覺我坐在雲炁之中，左引青炁十八息，右引白炁十二息，前引赤炁十六息，後引黑炁十息，仰引黃炁十二息。覺體匝熱，叩齒三十二通，仰呼：東方歲星皇君，諱證瀾，字清凝；南方熒惑星皇君，諱寶容，字飛雲；西方太白星皇君，諱維停，字散融；北方辰星皇君，諱華瓶，字玄羅；中央鎮星皇君，諱寥凌，字振尋。五星真皇，共乘飛雲五色玄轝，來降我身，流精陶注，哺我龍津，飲宴太和，胎息自然，龍振體化，鬱然登玄。畢，服龍胎保精之符，還東首而臥，正伸四體向上，閉目存五色之雲覆廕我上，思我身化為青龍，冉冉隨雲而升，周遊五嶽，上造三清，須臾之間，還於寢床。竟，急摩兩掌令熱，拭面三七過，搖身三七過，又祝曰：
　　五神迴化，變景升飛，遊戲五嶽，上之太微，周旋天地，得道來歸，長保自然，萬劫不衰。畢，咽炁三七過止。如此五年，修不廢日，神龍降見，隨意所欲，化為龍身。此上化之道，紫晨妙真，祕而奉行，白日登晨。
　　第六之變，當行出有入无之道，解形遁變流景之法。每以六戊之日，入室南向、冥目內思，存左目為奔星，右目為迅電，光精煥赫，流電欝冥。存見光中有一真人，形長九寸，頭冠通天耀光玉冠，衣五色流黃飛雲之衣，姓耑，諱流爛，左手執神虎策文，右手執解形七變之符，此无英童子也。生在流光之內，以符玄授於兆身，便叩齒三十六通，祝曰：
　　流光奔移，煥赫天威，五形解變，七景齊飛，出有入無，上造紫微，得與三晨，長保光輝。畢，服解形七變之符，以釋根解滯。畢，南首而臥，向上冥目，思兆身在流光之中，隨光奔移，覺體輕揚，如升如飛，須央之間，奔星迅電之光入兆身中，光明洞赫，體中匝熱。思見真人還兆絳宮中，便三呼：无英童子耑流爛，為我解形遁變，隨光流煥，形逐炁變，骨隨光散。便摩手，拭目及面三十六過，仰祝曰：
　　變形散炁，分影為光，光奔萬里，形影俱藏，二炁相乘，流淇八荒，得御玄轝，上造帝堂。畢，咽炁三十六過止。此解變之道，帝君所行，已得帝真，萬金寶祕，慎勿輕傳。修之七年，身變七十二光，流精紫章，洞映內外，萬化无方，能隱能顯，能見能藏，得有此法，上為真皇。
　　第七之變，其伕至精，縱體空洞，纏絡七星，召風降雲；嘯叱群靈，吐納玄芝，改容鍊形，皓華易色，朽齒更生，含真內發，萬歲反嬰，神州七轉，乃升玉清，兆欲尋之，苦思幽冥，積感神降，道自見形。欲修其化，當以月七日、十四日、二十一日，一月三過行之，此以七變之日，紫晨七鍊之時也。每至其日正中、夜半二時，入室先讀之七轉之章，竟，便北向，思天北斗九真帝君內妃隱諱。第一星帝君變隱逃元內妃，名太一法坦，字牽正；第二星帝君保胎化形內嬪，名太一三瓫，字羅朱嬰；第三星帝君六遁七星上元丹母，名太一雲夷，字雙兆；第四星帝君匿景藏光中元內妃，名太一七列，字丘單嬰；
　　第五星帝君變體易景斗中大女，名太一鬱書，字丘闌；第六星帝君隱迹散象斗中中女，名太一炁精，字抱定陵；第七星帝君分景萬形斗中少女；名太一郁默，字天凡淑；第八帝君化日月水火斗中高皇左夫人，名太乙啟珠，字絡茂華；第九帝君化金石山河斗中高皇右夫人，名太一愛條，字雲精玄。九君內妃精光煥赫，朗曜北方，便祝曰：
　　玄斗神皇，內妃九真，流精下注，陶灌我身，變形七轉，上升斗辰，鍊胎化精，內發金仙。畢，服七元曜靈玉符，還北首而臥，閉目思己身升入斗星中央華蓋之下，隨斗運轉，迴歷四方。存見斗中三台真人，形長二寸四分，姓迴元，諱迴靈，朱冠絳衣，授我七元曜靈玉符。覺我服符，自然飛升，來還寢床，起北向，叩齒七通，三呼斗中真人迴靈，便仰祝曰：
　　太一九女，散形玄阿，神光迴曜，靈風發華，左握七精，右御飛霞，流鈴九變，十化七歌，分形為千，唾地成河，所願所求，无令艱難，靈章七轉，威制天魔，順敬者仙，逆道者殂。畢，咽炁二七過止。此神州七轉□天之道，縱景萬變之法，鍊形化仙玉訣，行之九年，九妃宴景，同舉飛空，體發奇光，面映金容，七星絡軀，乘雲升晨。
　　七變□天，乃上皇紫晨始學玉真煉化之道，九天父母授以變景七轉之章，解結釋滯，披散七玄，使鍊形易體，上昇玉宮。修之洞究，積感始天，遂位登上皇，受號紫晨。其道高妙，不得妄傳，輕泄寶文，殃延上祖，考及己身，十苦八毒，萬劫不原。有骨分之人，得此神文，祕而奉行，尅日成真。
　　第一雲精玉景飛玄生符
　　行事以朱書青紙服之，朱書青繒佩之。五霞之精，能知五霞上清金華，行之七年，同景曜羅。
　　第二陰陽玉景開明靈符
　　行事朱書青紙服之，朱書青繒佩之。此日月二景之精，能知二景之精，隱景藏形，行之十八年，上昇紫庭。
　　第三變景通光神化七變鍊精玉符
　　行事青書白紙服之，青書白繒佩之。此太陽之精，能知其化，鍊身易形，景炁洞虛，與火齊并，行之七年，上昇帝庭。
　　第四命河九源寶章符
　　行事墨書白紙服之，墨書白素佩之。此洪波玉精之炁，能知九河內名，變化分形，上遊九源，下沉水靈，行之五年，萬變立成。
　　第五龍胎保精符
　　行事黃書白紙服之，黃書白繒佩之。此龍精九化之炁，能知龍胎，變景升崖，上遊九玄，下戲九疑，行之五年，歷劫不衰。
　　第六解形七變符
　　行事青書黃紙服之，青書黃繒佩此雷電始凝之精，此道極妙，分影散形，流光萬化，與真合冥。
　　第七七元耀靈玉符
　　行事朱書青紙服之，朱書青繒佩之。此七星之精，變化隱藏，昇景玉庭。
　　右七變之符，九天父母以授上皇紫晨君，變影煉形之道，太真之所祕，九天之所寶。紫晨君所修，得上登帝皇之號。其道尊妙，眾經之宗，七轉既備，天真齊同，自无金骨玉體，不得叅聞。若玄名東華，緑字上清，得見妙篇，祕而修行。當依太真之科，七千年聽得三傳，七百年內有其人，亦聽傳之。受者當責真珠一斤，青紋三十二尺，上金五兩，以盟九天不泄之信。愛財慕法，罪同貪欲，輕寶受經，誠感玉皇。丹以告感，信以明心，苟无信心，何為其於浮好乎。如此之學，將沈萬丈之谷，而望攀雲之路，豈不邈哉。輕財尊道，道雖幽寂，陰察已彰，將有登峻之階，造真有由也。今撰此篇，以傳應仙之人，不施於凡才。輕泄寶文，宣露上真，七祖父母充責鬼官，運濛山之石，填積夜之河，萬劫還生不人之道，身被風刀之拷，自然失經，萬不得仙。受者祕而慎焉。
　　凡上清寶經三百卷，玉訣九千篇，符圖七千章，皆出元始高上玉帝，禀承自然之章，玄古之道。學者得其篇目，立登真皇。其道祕在九天之上，大有之宮，相傳玉文，以付上相青童君，封於玉華青宮；逮至元景元年，撰集一通，以封西城山中。舊科皆經萬劫一傳，自六天罷退，三道正明，運度相促，至道應行，改科七千年聽傳，若七百年內有至心，骨相應玄，錄字上清者，皆得依盟而傳。有得此經，尅成真人，依次修行，理無不足，道无不成，炁足道備，則白日昇晨。
　　太帝君命扶桑大帝暘谷神王所撰三十一卷獨立之訣，皆備天地之運，黃庭玉景，調理五藏，通暢神關，誦之萬遍，亦得飛騰。凡學之士，皆當先受明科，拔罪贖過，披解七玄，令罪滅九陰，福生上清，然後得投金簡玉札，奏名青宮，受豁落七元、流金火鈴、金真玉光金玄羽章，威制六天三天正法、消魔上經。次有九真八道靈書紫文，服御日月招致雲霞，黃素品格四十四方，曲素訣辭五行招魂，策虛駕无紫度炎光，飛行羽經躡行七元，三九素語祝命五方，黃炁陽精日月洞明，金噹玉佩二景混生，三元玉檢固神寶真，神州七轉八變□天，契絡天地齊迴晝冥。乃得披誦大洞真經三十九章，拔度七祖，受生南宮。雌一玉檢五老寶經，金華玉房隱朝三元。大有妙經洞玄素靈，太丹隱書五籍寶神。三奇寶文，萬遍升玄，兼御靈飛藏景錄形，七星移度披天三關，隱地八術丹景道精，七十二變萬化立成，混合帝一五神胎生。備行眾經，道滿炁盈，上下相須，大小齊靈，登齋入室，幽思念生，真神降感，三元詣房，越行錯縮，神散炁零，空體獨學，若魂无形，苟欲貪足，不從本根，輕披三寶，搖動九天，三司所執，結罪四明，不出三年，身沒鬼官。不自忿己，反怨道經，非道負人，自由諸身。至學之士，叅受寶文，當案科品，以次修行，萬無不感，理无不全，道无不降，形无不仙，萬遍道備，白日升天。上經三百首，上真各有所禀，亦不悉備，後來積學，亦不得齊於太真之所修也。世人多混穢炁炁正，故學有次序階級之科。若修大帝所撰三十一卷，道備然後自得適其所好爾。始學之士，不得逕造所欲，以虧明科，其考甚重，深各慎之。
　　小有天王曰：凡修三十一卷，以得次第，丹清上徹，太帝自當遣太極真人，更授子眾經俯仰之格。學者勤精苦念，每使无虧，尅得飛騰遊宴玉京也。
　　凡受上經，當檢口慎言，不得背彼向此，道說經文，疑惑天真，宣露世間，毀壞同學，冒名賢人，始能勝己，虛誕天靈，攻伐師友，謀反不道，自言有道洞備妙經。如此皆四司所執，奏言太帝，七祖父母收結鬼官，長閉地獄，身被風刀之考，萬不得仙。學者各宜慎之。
　　四極科中品曰：經不受，師竊天寶，受无盟信，忽天道。若於因緣得經，世无經師，得依科賚信詣絕巖之峰，隱盟而受。若有經師，便詣師盟度，得經而不盟受，輕妄修行，觸忤天靈，妄說經目，語於凡學之人者，此考甚重，四極四司之官所執，七祖父母充積夜之河无極之役，身被見事之拷，死充十苦八難，吞火抱劍，以謝輕說經之責，受者明慎科制。
　　洞真上清神州七轉七變舞天經竟