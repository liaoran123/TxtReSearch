洞玄靈寶太上六齋十直聖紀經
　　經名：洞玄靈寶太上六齊十直聖紀經。撰人不詳，約出於隋唐。言齊戒日期及齊法。一卷。底本出處：《正統道藏》正一部。
　　洞玄靈寶太上六齋十直聖紀經
　　道教五戒
　　一者不得殺生，二者不得嗜酒，三者不得口是心非，四者不得偷盜，五者不得淫色。
　　十善
　　一念孝順父母。二念忠事君師。三念慈心萬物。四念忍性容非。五念諫爭解惡。六念損己救窮。七念放生養物，種諸果林。八念道邊舍井，種樹立橋。九念為人興利除害，教化未悟。十念讀三寶經律，恒奉香花供養之具。
　　凡人常行此五誠十善，但有天人善神衛之，永滅灾殃，長臻福祐，唯在堅志。
　　年六齋
　　正月、三月、五月、七月、九月、十一月。
　　月十齋
　　一日、北斗下。八日、北斗司殺鬼下。十四日、太一使者下。十五日、天帝及三官俱下。十八日、太一下。二十三日、太一八神使者下。二十四日、北辰下。二十八日、下太一下。二十九日、中太一下。三十日。上太一下。
　　自下中上三太一下日，皆天地水一切尊神俱下，周行天下，伺人善惡。
　　甲子日，太一簡閱神衹。
　　庚申日，伏尸言人罪過。
　　本命日，計人功行。
　　八節日，有八神記人善惡。
　　三元日。天地水三官校人之罪福。
　　三會日
　　正月七日、舉遷賞會。七月七日、慶生中會。十月五日。建生大會。
　　五臘日
　　正月一日、名天臘。五月五日、名地臘。七月七日、名道德臘。十月一日、名民歲臘。十二月臘日。名侯王臘。
　　三會日，三官考覈功過，宜受符籙，齋戒呈章以祈景福。
　　五臘日，常當祠獻先亡，名為孝子，得福無量。餘日，皆是淫祀。通前三元日，為八解日，皆可設净供求福焉。
　　夫齋直之法，要在乎絕甘肥葷辛酒色，陰賊嫉妬妄想，一切諸惡。唯宜燒香然燈，誦經禮懺，願諸一切普免灾厄，乃為齋矣。昔孔子謂老子曰：丘居貧，唯不飲酒、不茹葷久矣。老子曰：是祭祀之齋也。汝一志，無以耳聽，而以心聽，無以心聽，而以氣聽，疏瀹汝心，澡雪汝精神，掊擊汝智，吾將語汝。
　　論曰：按諸經齋法，略有三重。一者設供齋，可以積德解愆。二者節食齋，可以和神保壽，斯謂祭祀齋，中士所行也。三者心齋，謂疏瀹其心，除嗜慾也。澡雪精神，去穢累也。掊擊其智，絕思慮也。夫無思無慮則專道，無嗜無慾則樂道，無穢無累則合道。既心無二想，故曰一志焉。蓋上士所行也。詳夫齋者，齊也。要以齊整三業，乃為齋矣。若空守節食，既心識未齊，又唯在一志，則口無貪味。謂玆二法，表裹相資。故《大戒經》云：夷心靜嘿，專想不二，過中不味，內外清虛是也。孔子雖薄閑節食，未解調心，故示玆齋法，令其受道。而末學之徒，孰能虛心一志哉。夫鄙乎祭祀之教，自謂得心齋理，蓋嗊嗃怠慢之夫矣。雖口譚玄寂，無解其目，是自矜焉。《易》云：聖人以此齋戒。
　　人生各有歲月日時，隨其所屬星宿，以定貧富貴賤、性命長短焉。然六家之物，有合則有散，有生則有死，有成則有敗，有盛則有衰，此天下之恒數，自然之對也。五色者，陷目之錐也。五音者，塞耳之鎚也。五味者，截舌之斧也。財貨者，亂人之物也。故禍莫大於死，福莫大於生。是以有名之名，喪我之橐。無名之名，養我之宅。有貨之貨，喪我之賊。無貨之貨，養我之福。罪莫大於淫，禍莫大於貪，咎莫大於僭，此三者禍之車也。小則亡身，大則亡家。
　　營生養性，載神扶命，則離苦昇樂，福慶流延矣。人之生也，皆由於神，神鎮則生，神斷則死，故勤心積感，則能舉形上昇玄宮矣。
　　夫人唯知豐餚以甘其口，爵祿以榮其身，而不顧甘口之食，是傷命之斧，爵祿奢麗，刑對天下之怨矣。
　　元君曰：道者，靈通之至真。術者，變化之玄技也。形之無形，因術以濟人。人之有靈，因修而會道。人能學之，則變化自然矣。夫道之要者，在乎探簡而易攻也。衛之祕者，唯符藥炁也。符者，三光之靈文，天之真信也。藥者，五行之華英，地之精液也。炁者，陰陽之和炁，萬物之靈爽也。爾雖得一事未畢，要資符藥道乃訖。藥能鍊形，符能致神。夫人愛其身，天地莫能害也。守其志，天下莫能敗也。安其貧，天下莫能富也。樂其賤，天下莫能貴也。未有敬焉而無不敬，未有讓焉而無不讓，未有矜焉而無不矜，未有惠焉而無不惠也。守直以曲，守白以辱，守辯以訥，守巧以拙，以無伐為盈，以無知為貴，以愛寵為驚。非無患之地則不蹈，故百禍不能罹也。非夷易之塗則不由，故險阻不能危也。不以祿位穢其志，故刑罰不能加也。不以毀譽為喜怒，故謗讟不能隨也。百禍不能罹，是以總萬物之要也。險阻不能危，是以保永安之祚也。刑罰不能加，是以充其壽考之年也。謗讟不能隨，是以完其純粹之真也。人能虛無清净，慈惠忠信，孝敬和順，謙勤儉柔淳素，則與道同也。故以道理之於身，則心達志通，重神愛氣，輕物賤名，思慮不惑，血氣和平，筋骨便利，耳目聰明，肌膚潤澤，面有光榮，精神專固，身體輕強，虛實相從，鬢髮潤光。理之於家，則父慈子孝，夫信婦貞，兄良弟順，九族和睦，耕桑時豐，倉稟積蔚，六畜蕃殖，事業修理，常有餘矣。故君臣有道，即忠惠。父子有道，則慈惠。士庶有道，則相愛。故有道則和，無道則乖。由此觀之，道之於人，不可須臾而去矣。
　　文子問老子曰：何謂道德仁義禮邪。老子曰：無形無為，內以修身，外以理人，功成事立，與天為鄰，道也。畜之養之，遂之長之，兼利無擇，與天地合，德也。為上不矜其功，為下不羞其病，於大不矜，於小不偷，兼愛無私，久而不衰，仁也。為上輔弱，為下守節，達不肆意，窮不易操，一度順理，不私枉撓，義也。為上恭嚴，為下卑敬，退讓守柔，為天下雌，立於不敢，設於不能，禮也。故修道即下歸服，修德即下從令，修仁即下不爭，修義即下平正，修禮即下尊敬。五者皆修，即國家安寧。
　　凡當代之士，聰明深察，而近於死者，好議人之罪也。博辯閎大，而危其身者，好發人之惡也。若夫法天象地，恩及動植，忘而不持，乃合大道焉。故曰：深行之為道德，淺行之為仁義，薄行之為禮樂也。由是觀之，不若懷道抱德，自然淳朴矣。
　　老君謂陵陽子曰：吾前與關令尹喜妙真要解百萬言，虛白九章。虛而白者，吾宅也。清而净者，吾舍也。無為自然者，吾素也。易而為一者，吾號也。和而無體者，吾用也。應化無窮者，吾變也。夫自然者，道之真也。無為者，道之常也。虛無者，德之尊也。淡泊者，德之宮也。靜嘿者，德之泉也。清净者，神之鄰也。精誠者，神之門也。中和者，事之原也。人為道，能自然者，故道可得而通也。能無為者，故生可得而長也。能虛無者，故氣可得而行也。能淡泊者，故志可得而共也。能靜嘿者，故聲可得而滅也。能清净者，故神可得而光也。能精誠者，故志可得而從也。能中和者，故化可得而從也。是故凡人為道，當以自然成其名，以無為養其形，以虛無而養其神，以淡泊而存其志，以靜嘿而養其身，以清净而平其心，以精誠而守其志，以中和而存其神矣。夫安心游志，使若大水之自澹也。深居靖處，使若蛟龍之潛藏也。懷虛不屈，使若橐籥之挹空也。化得存神，使若社稷之保功也。立尊居神，使若宗廟之守仁也。使不我見，若巨魚之居大水也。使人莫我知，若日出而無東也。使我生無窮，若大道之無方也。道之相致，譬如高山大澤之自致禽獸豺狼也，若深林巨木之自致飛鳥百蟲也，若江海湖池之自致魚龞蛟龍也，若盛德太平之自致麒麟鳳凰也，若精誠潔白之自致玉女芝英也，若中和嘉應之自致德瑞吉祥也，若灾異惡行之自致妖孽殃禍也。
　　夫人常去道，非道去人。人常失生，非生失人。若使道與生相保，生與道相守，二者不相離，乃能得長久。
　　夫有形之內，人為最靈，天性雖同，因修各異，何者。以之習善，即漸成真人之風，用之涉惡，即轉為兇卒。故老君哀之，令其學道。
　　夫修身之道，乃國之寶也。不可不愛，不可不貴也。然一身之根有三。一為神，二為精，三為氣也。此三者，本天地之氣也。神者，受於天。精者，受於地。氣者，受於中和也。相與共為一道也。故神者，形乃乘也。氣者，神之輿也。精者，居其中也。三者相助為理。夫人欲壽者，乃當愛氣尊神重精也。故氣生於精，精生於神，神生於明，人本為陰陽之氣，氣轉為精，精轉為神，神轉生明。是故不欲老者，當念守元氣而合精者也。令不去其形，合而為一也。即淋淋自見，身益輕，意欲精也。此神光欲生也。心中大安，欣欣若喜也。若冥目卧，著志意於身內，內意不出，則身鍊形變也。如此則真理已得，太平自應矣。神哉此道。神者，君也。精者，臣也。氣者，人也。故修身之道，安神養氣，不欲其喜怒，若能制之，氣自強也，意自得也，百邪自去，眾病自消，光明自見，善神自應也。故曰：大道坦坦，去身不遠。第一初果，行人之中，九轉仙行。一者可從於善，二者閉塞於惡，三者廣生濟物，四者勸助良善，五者布施財力，六者大願利人，七者身慈，不害於物；八者口慈，言不害物；九者心慈，常念於善。常行九行，一不可闕。
　　太上洞玄靈寶六齋十直聖紀經竟