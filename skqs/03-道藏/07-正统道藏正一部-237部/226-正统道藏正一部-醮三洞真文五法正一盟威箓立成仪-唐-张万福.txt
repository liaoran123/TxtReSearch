醮三洞真文五法正一盟威籙立成儀
　　經名：醮三洞真文五法正一盟威籙立成儀。原題賬萬福撰。一卷。底本出處：《正統道藏》正一部。
　　醮三洞真文五法正一盟威籙立成儀
　　三洞弟子張萬福撰
　　凡醮者，所以薦誠於天地，祈福於冥靈。若不精專，則不足以通感，盡誠而福不應者，未之有也，誠不極而望臻者，亦未聞矣。修佩之者，宜竭誠焉。凡設座，得名山洞穴是佳，不然，即幽閑虛寂，亦可施置其器物座具。時果芳饌，必在豐新。山洞間無席，即藉草以木葉。若凈為巾，預慎內外，不得犬鼠畜產，離穢葷肥，登臨犯觸，及呵叱大小。盛饌一如齋法，世人心昧，不睹精微，即云酒脯，但生不信。且道法清虛，特忌殗穢。星辰嶽瀆，皆是真仙主之。不究根尋源，直信邪說，若斯之類，吁可痛哉。知上士之所勤，下愚之大笑也。
　　設壇座位第一
　　潔壇解穢第二
　　入戶咒第三
　　發爐第四
　　出靈官第五
　　請官啟事第六
　　送神真第七
　　勑小吏神第八
　　內官第九
　　復爐第十
　　送神頌第十一
　　出戶咒第十二
　　醮後諸忌第十三
　　設壇座位第一
　　夫神道非形，至誠斯感；真靈無象，啟必有方。修之者，須立壇位，以祈福應也。其壇，請依靈寶招真法，開東、西、南、北、王上五門，方二丈四尺，欄纂如法。何者？三洞經法，洞玄居中，故用其事，以通上下也。立壇訖，置上清位於壇中，稍近前，南向施青絳紋巾，以法籙開安座上，前設五尺盤三枚。一盤九分，一盤六分，三盞燈，一盤一分，都合十六分十六杯，三爐香。
　　次北近西六甲位，南向敷絳巾，以符開安座，前設六盤，每盤一分，一爐香，六杯，燈一。
　　次東頭三皇位，南向敷碧巾，以符開安座上，從東天皇，次地皇，次人皇，前設三盤。盤一分，三香，三杯，三燈。
　　次東面北頭，五嶽真形圖，西向敷絳巾，以圖符安座上，前三盤。近北一盤，五分，五嶽君位近南，一盤二分；佐命君位次南向，二盤，各一分；青城廬山使者位，三盤，九分。九杯，四燈，四爐香也。
　　次南五符位，西向敷巾，以符安座上，前三盤。一盤一分，稍前，或別席敷皂巾。人烏山位一盤，一杯，一香，一燈。次後二盤，真文五符八景內音位，各五分，合十分，十杯，一香，一燈。
　　次南設盟威位，東向敷絳巾，符安座上，前設三盤。盤八分，合二十四分，二十四杯，或十二杯，或八，或三，各有法象，一香，一爐。
　　次北設東西二禁位，東向敷青巾，以符安座上，前設三盤。近北一盤一分，西嶽君位；次近南，中黃太一位，一盤一分；次近西，四神君位，一盤四分。都三盤，合十六分，或六盤，三分，二香，二燈。
　　若修七星，即於壇中上清後、六甲前，南向敷紫巾，設七盤。盤一分，七杯，一香，一燈，此位縱不修，亦宜設位。夫醮法，以斯為首也。
　　河圖；附上清，亦可於上清後、三皇前，敷青巾，南向設一盤九分，一香，九杯，一燈。醮餘鎮信盥、豉、米等，於上清前，小近東一席置之。項見師，作如是設位，非敢自專其所，須香燈、鎮信，並須如法。或能每座設案，更以淨巾，以籙於案上更佳。各設版壇，四面並須絳繩欄之。不然，即灰，或麥麩圍之。欲使真靈有位想念，可以淨幕遮圍，不使香燈散亂尤佳也。
　　潔壇解穢第二
　　夫所以潔壇者，蕩滌故炁，芳澤真靈，使內外清通，人神俱感。凡啟醮，悉皆如之，非直此也。向王書解穢符於紙上，其水桃皮、竹葉、沉香、雞舌、香柏葉等，剉絹袋沉湯中煮之，以灑壇及器物中，並沐浴。或以清泉新水，亦得用也。依前章鋪訖，具法服，以劍水於地戶上，先劍後水，相去各三步，啟奏作三才步。步畢，握固瞑目，存經、籍、度師在西面，存唐將軍兵馬佩劍執印在左，葛將軍兵馬執戟佩劍在右，周將軍兵馬執節在前，真人著朱衣、乘九鳳、步斗臨壇收穢。七星覆己，頭上柄指前，不得遮己目。畢，開目誦四靈
　　咒。咒曰：
　　東方青龍，角亢之精云云，並依常。畢，以手撫心，丁字立，咒曰：
　　吾召百神既集，即當遊云云，次三才步。
　　次勑水江河淮海，非凡水云云，乃噀水一下，唱攝三下。
　　次稱名位訖，謹請東方青龍，降以真氣入臣身中云云。
　　次作三才步、九跡或既濟卦。
　　次請五童君云云，其他並常也。次作七星剛步，放水椀訖。
　　入戶祝第三
　　四上功曹、龍虎使者、正一生炁、侍靜素女，夜有所啟，請得開明童子、上玄少女，與我俱入黃宮之裹，通達所啟，皆使上聞。畢便入，繞壇一周，啟事人西北設位而立。餘眾宮男設位向東，先上諸座香，次上啟告香也。
　　次唱，各禮師存念如法。
　　次存三師如常。
　　發爐第四
　　嗚法鼓三十六通。
　　無上三天玄元始三炁太上老君，召出臣某身中三五功曹、左右官使者、左右捧香、驛龍騎吏、侍香金童、散花玉女、五帝直符、直日香官，各三十六人出關，啟州縣土地里域真官正神，臣某今正爾燒香設醮，願得十方正真生炁降流臣等身中，令所啟，速達徑御三清玉帝至真几前。
　　次上奏按香，眾官再拜。
　　出靈官第五
　　長跪，叩齒二十四通。
　　謹出臣某身中五體真官、上仙上靈、直使功曹、正一功曹、左右官使者、陰陽神决吏、科車赤符吏、剛風騎置驛馬、上章吏官，各二人；出臣某身中虛無自然左右侍郎、混沌玉帝太真、左右領仙玉郎、九玄上虛功曹、三元功曹，各二十四人；出上清玉虛使者、神仙使者、太山使者、金晨玉童、太華玉女、左右靈飛、玉虛侍郎，各二十四人；出五帝、元皇、太真，各九千人；出檢天輔仙騎、輔真騎、輔神騎、輔帝騎、輔靈騎，各九億萬眾；出五帝飛輪策空騎、五帝飛仙騰空騎，各九億萬眾；出九天飛瓊羽蓋騎、飛轅緑駢騎、制地龍騰騎，各九億萬眾；出自然招真生芝玉仙吏、招神生芝玉仙吏、神丹生芝玉仙吏，各九億萬眾；出金真輝電騎、陽精興雲降雨騎、陰精興雲降雨騎、陽明照曜逐電騎、雲門執節金光騎，各九億萬眾；出臣某身中靈寶洞玄三部八景諸天內音神仙、繡衣玉女、五帝直符、傳言奏事、日月星宿、五帝官屬、神龍騎、飛龍騎、驛龍騎、雲龍騎乘等，一合嚴裝冠帶，整其威儀，對立臣某前，告勑上下八方、天官、地官、水官、五嶽四瀆、九江八極、名山大澤、五帝真官、四司監察、九部考召、玄元四始、甲子諸官君，無極無窮、無高無下、無幽無明、無深無淺、無鞅數眾真官，注氣乾皇、九宮八卦、六甲直符、虛無直事、五嶽飛仙、神龍羽騎等，並為關啟。
　　奏聞臣某，去某年、某月、某日，詣上清大洞法師某君門下，奉受仙靈畢法、上清仙籙、靈寶真文、八景五法、六甲祕符、西嶽名山、五嶽真仙圖籙、三皇五帝神符、九天鳳炁正法真籙、金神虎符、豁落七元靈飛、六甲紫文交帶，迴車畢道，佩服身形，存修供養，吉辰於某觀靈壇之上，旋設薄醮，陳情獻欵，以契真靈三界官屬，與臣某身中五體三萬六千神吏，分形合影，營護壇所，馘減妖氛，咸令肅穆，無使參差，聽臣某關奏啟請，必蒙降赴。
　　請官啟事第六
　　從此已後，並須平聲低言讀之，每至再拜，皆住良久，不得高厲也。
　　上清玄都大洞三景弟子、某嶽先生、某帝小兆真人臣某，再拜請官。
　　謹奉請上皇二十四高真、玉清紫虛高上元皇道君等，各神仙、玉童、玉女，一合乘雲馭炁，應景分靈，垂光降臨醮席。再拜。
　　謹奉請三天正法三元大君、太微靈都元皇真君、神仙丈人、玉童玉女、六十三部靈官真人，一合分靈應景，馭炁乘雲，騰空遍下，垂光降臨醮席。再拜。
　　謹奉請太清高仙、景雲真人、太上丈人、上皇君、九華太帝、玄黃玉女，一合流精散氣，逐感隨機，駕景通神，乘光降席。再拜。
　　謹奉請瓊宮左右靈飛、真童玉女神仙等眾，垂光降席。再拜。
　　謹奉請河圖太尉、玉帝府九晨君、真皇夫人、諸靈官使者、玉童玉女等，一合馭景分暉，垂光降席。再拜。
　　謹奉請太平下教二十四高真人，一合留神應感，布大慈悲，念彼有心，同塵接世，分暉列照，垂光降席。再拜。
　　謹奉請北斗七星真君、輔弼真宰、仙靈騎從，一合馭景分暉，垂光降席。再拜。
　　謹奉請六甲所領六旬真神、六丁玉女、符吏從官、直日直符、十二守士，並臨降醮席。再拜。
　　謹奉請西嶽君，及飛天丈人、太一中黃、玄上玉童、虎王李君、猛獸先生，一合來下，降臨醮席。再拜。
　　謹奉請五嶽君、佐命潛霍儲君、青城丈人、廬山使者，及當境山川真靈，並降臨醮席。再　　拜。
　　謹奉請天皇天一君、地皇太一君、人皇玄一君、真靈騎從，並降臨醮席。再拜。
　　謹奉請人烏山形、真靈騎從，一合來下，降臨醮席。再拜。
　　謹奉請東方靈威仰蒼帝君、青牙九炁天君、太上真王、青腰玉女、東鄉諸靈官，並臨醮席。再拜。
　　謹奉請南方赤熛弩赤帝君、朱丹三炁天君、元炁丈人、朱宮太丹玉女、南鄉諸靈官，並臨醮席。再拜。
　　謹奉請中央含樞紐黃帝君、太帝真人、子丹黃庭戊己天蒼玉女、中央太帝靈官，並臨醮席。再拜。
　　謹奉請西方曜伯寶白帝君、明石七炁天君、元炁丈人、太上白素玉女、西鄉諸靈官，並臨醮席。再拜。
　　謹奉請北方隱侯局黑帝君、玄滋五炁天君、太上靈君、夜光玉女、北鄉諸靈官，並臨醮席。再拜。
　　謹奉請夏帝君、五嶽靈山真人、江河四瀆、三官九府諸靈官、地仙玉女、五嶽飛仙諸仙官，並臨醮席。再拜。
　　謹奉請斗宮諸真人、玉童玉女、高仙神官，服紫翠十華之帔、雲錦鳳羅之裙，右佩虎章，左帶龍劍，御碧林之輦，乘三素之雲，垂光迴眄，曲賜下臨。再拜。
　　謹奉請左上仙蔽身大將軍一人，姓唐，名宏，字文明。赤積朱衣大冠，左手執節，右手持符。佩劍兵士三千萬眾，下臨醮席。再拜。
　　謹奉請右上靈隱形大將軍一人，姓葛，名雍，字文度。赤幘朱衣大冠，左手執戟，右手持符。佩劍兵士三千萬眾，下臨醮席。再拜。
　　謹奉請中上神藏影大將軍一人，姓周，名武，字文剛。赤幘朱衣大冠，左手執節，右手持符。佩劍兵士三千萬眾，下臨醮席。再拜。
　　謹奉請臣身中所佩太上正一童子一將軍籙，籙中正一功曹使者、仙童侍從，降臨醮席。
　　謹奉請臣身中所佩太上正一童子十將軍籙，籙中功曹使者、郎吏虎賁等，降臨醮席。
　　謹奉請臣身中所佩太上正一上仙上靈百五十將軍籙，籙中功曹使者、將軍吏兵，降臨醮席。
　　謹奉請臣身中所佩太上赤天三部唐將軍、葛將軍、周將軍，並侍從兵吏，各三千萬眾，嚴裝盛服，降臨醮席。
　　謹奉請臣身中所佩太上上靈百鬼召籙，籙中功曹使者、將軍吏兵，降臨醮席。
　　謹奉請臣身中所佩太上元命混沌赤籙，籙中功曹使者、仙人玉女、將軍吏兵，降臨醮席。
　　謹奉請臣身中所佩太上三五上仙百鬼召籙，籙中將軍吏兵，降臨醮席。
　　謹奉請臣身中所佩太上九州社令籙，籙中功曹使者，將軍吏兵，降臨醮席。再拜。
　　謹奉請臣身中所佩太上三五星剛五斗籙，籙中功曹使者、魁罡斗步、將軍吏兵，降臨醮席。
　　謹奉請臣身中所佩太上河圖寶籙，籙中功曹使者、仙童玉女，降臨醮席。
　　謹奉請臣身中所佩太上解六害神符籙，籙中真官，解刑卻害，將軍吏兵等，降臨醮席。
　　謹奉請臣身中所佩太上九鳳破穢籙，籙中五方破穢將軍吏兵，降臨醮席。
　　謹奉請臣身中所佩太上都章畢印籙，籙中真神、功曹使者、仙童玉女，降臨醮席。
　　謹奉請臣身中所佩太上斬邪華蓋籙，籙中功曹使者、將軍吏兵，降臨醮席。
　　謹奉請臣身中所佩太上九天兵符籙，籙中統領九天神君、將軍吏兵，降臨醮席。
　　謹奉請臣身中所佩太上九宮捍厄籙，籙中諸官、卻厄君、將軍吏兵，降臨醮席。再拜。
　　謹奉請臣身中所佩太上八卦護身籙，籙中功曹、八方護身君、將軍吏兵，降臨醮席。
　　謹奉請臣身中所佩太上考召籙，籙中考召君、將吏、攝召靈官，降臨醮席。
　　謹奉請臣身中所佩太上斬邪赤籙，籙中辟斥將軍吏兵、斬邪靈官，降臨醮席。
　　謹奉請臣身中所佩太上辟邪神籙，籙中功曹使者、將軍吏兵，降臨醮席。
　　謹奉請臣身中所佩太上四部禁炁籙，籙中禁炁將軍、功曹吏兵，降臨醮席。
　　謹奉請臣身中所佩太上大斬邪籙，籙中誅邪、斷絕水府精邪、將軍吏兵，降臨醮席。
　　謹奉請臣身中所佩太上功曹籙，籙中功曹使者、仙童玉女、吏兵，降臨醮席。
　　謹奉請臣身中所佩太上保命長生籙，籙中保命君吏，降臨醮席。再拜。
　　謹奉請太上三元大將軍券契中貴神將吏，降臨醮席。再拜。
　　謹奉請陽平治都功治籙。若不受都功，不請也。
　　言治典二十四治，治有二十四人，官有二十四職，職有二百四十軍，軍有二千四百將，將有二萬四千吏，吏有二十四萬兵，男官、女官、二十四官，男職、女職、二十四職，男氣、女氣、二十四氣。
　　治中虎賁威儀鈴下五百將，各二十四人。
　　治中校尉百二十人。
　　治中功曹二人。
　　治中主簿二人。
　　治中幹佐十二人。
　　治中金剛童子十二人。
　　治中小吏十二人。
　　治中部章督郵十二人。
　　治中從事十二人。
　　治中使者士二人。
　　治中通章二人。
　　治中典治君十二人。
　　治中考召吏二十四人。
　　治中左右陰陽二十四生炁吏。
　　治中建節監功大將軍二十四人。
　　治中前步效功吏二十四人。
　　治中後步效殺二十四人。
　　治中驛亭丞二十四人。
　　治中監章從事二人。
　　治中按章從事二人。
　　治中錄章從事二人。
　　治中校章從事二人。
　　治中呈章從事二人。
　　治中鈴下百鬼中王二十四人。
　　治中定章從事二人。
　　治中齎章從事二人。
　　治中御章從事二人。
　　謹奉請名山大澤守土真官、當界主司、虛空監察、四司五帝、應感真靈，各領分輝垂光，降臨醮席。再拜。
　　請眾聖事畢，便伏想見真靈百匝千重、億乘萬騎，悉在壇所，各依位次，儼然陳列，靈真光輝煥耀，肅然在目。前畢再拜。
　　次讀詞，詞訖亦拜。
　　次稱名位。
　　上清玄都大洞三景弟子，奉行三洞醮法事某嶽先生，某帝小兆真人臣某等，誠惶誠恐，謹叩頭再拜，上啟虛無自然元始天尊、無極大道太上老君、上相上宰、無極元君、太上玉晨高上道君、太微天帝君、後聖金闕帝君、玉皇二十四高真、玉清紫虛元皇道君、四輔上相上宰、東華方諸青童大君、三天正法三元君、太微靈都元皇真君、九天鳳炁太清上仙、太上丈人、神仙丈人、玉童玉女、三台七元輔弼尊帝、神真上聖、上保南極紫元夫人、上傅太素真君、上宰西城總真王君、太極真人、南嶽赤君、太平下教二十四真人、司命南嶽魏夫人、紫微王夫人、九華安妃、太元真人、東卿司命茅君、清靈真人裴君、紫陽真人周君、仙侯侍帝晨、二許真人、司命楊君、句曲真人、定錄右禁郎茅中君、三官保命司直茅小君、華陽洞府領括蒼吳越生死罪福眾真、三十六司命官君、河圖九晨君、六甲諸靈官、西嶽君、中黃太一君、五嶽九山佐命君、三皇真君、无上元始太上大道君、五老上帝、至真大聖尊神、玄中大法師、道德眾聖、天尊大帝、天帝玄一三真人、太上明威正一天尊、天師嗣師、係師、女師、三師門下典者君吏、上皇太上道君、太清玄元上三天无極大道太上老君、太上丈人、九老仙都君、九炁丈人等，百千萬重道炁，千二百官君，太清玉陛下南上大道君、四方三界一切真靈、三洞典經玉郎、神仙官屬，臣某七世積德，慶及今生，少懷慕道，心思妙法，潔志清嚴，歸命師門，勤求俛仰，以詣某君門下，奉受寶經、天書、玉字、符圖、要訣、內外治籙，佩服身形，存修供養，未契真靈。以今吉日良會，沐浴熏修，敷陳法座，施設芳饌，啟薦真靈。伏惟大聖眾尊，願迴雲駕，俯垂釆納，鑒映凡情，省理所言，留恩降福。臣某稽首再拜。
　　三上香。
　　三上湯。
　　臣某謹重上啟：
　　夫大道微妙，神用無方，吐納陰陽，生成萬物。有形之類，皆是道生，長養成就，如母所受。凡厥迴向，莫不感通。伏惟太上眾尊，哀憐有心，賜見開悟。若臣某上代七祖，有大罪，負越科禁，穢犯天地、日月星辰，或罵詈神鬼，指斥真靈，誹經謗道，抑弱欺貧，三業六根，驕慢四輩，殺生偷盜，萬罪千愆。啟大宥之恩，普賜原赦臣某七祖父母，先化亡魂，永離幽牢，遷昇福地，南宮受鍊，仙化成人，高步九天，無為自在。臣某宿根重積，固疾深災，眾病潛消，諸殃殄滅，凶謀惡逆，姦鬼邪神，一切消除，天祿永延，福樂無盡。同師共法，及以姻宗，久視長生，巍巍貞吉。乞臣某心靈朗悟，智慧圓通，真聖冥扶，神靈降接，良師善友，玉液金丹，必自相逢，不求而至，行道得道，求仙得仙，舉意從心，萬向皆遂。臣某稽首再拜。
　　三上香。
　　三上湯。
　　臣某謹重上啟高靈眾尊、上聖尊神、三洞神真、四司五帝，臣某有幸，宿世恩深，九天之劫，轉及今身，值遇明運，道法流行，得以穢質參染靈文、高上秘籙、三洞符圖寶章。自叨竊以來，尊仰上真，心希神仙，而精誠淺末，未能感靈，常恐罪身沉傾臰穢，淪沒九泉。天慈廣大，展其功效，心守誠信，志度無窮。今日上告，萬願開陳，清心啟謝，披露宿新。伏願上聖高尊、諸君丈人、至真天尊，曲降卑賤，誠慙誠恐，不敢自寧，天光遐照，無幽不鑒，披心上啟，敢奉以聞，乞真符寶籙、神靈侍衛，營護臣身登山涉險，出入林澗，所求所向，皆得如言。金石開通，神明交會，萬願從心。採服芝藥，不得隱藏。山精伏匿，萬試不干。虎狼毒蟲，令不加身。仙童玉女，給侍東西。萬神靈炁，降入身形，安鎮五臟，內外聰明，心開意悟，逆知吉凶，三尸消滅，九蟲不生，身有奇毛，早得神仙。惟蒙高尊大帝真人，降福垂恩，流下眾庶，賜如所陳，不勝洪澤，輒以自效。臣某誠惶誠恐，稽首再拜。
　　三上香。
　　三上湯
　　送神真第七
　　臣某啟：
　　上勞尊靈，下降凡穢，加以食膳寡薄，詞理庸拙，久稽真儀，罪當萬責。今雲車已整，里路方披，仰勞尊神還登金闕。臣某不逮，願賜開宥昇車之恩，伏希罔極。臣某誠惶誠恐，稽首再拜。四散香湯及醮胙，收法籙及位版，然勑小神吏。
　　勑小吏神第八
　　夫上下尊卑，人神共軌，不可謬濫，須依次序。今尊神既昇，諸有營護侍衛土地真官、及身中兵吏，主掌符圖，位卑職小，未預法座之者，請各配位，依其上下，受臣某言啟。
　　上香。
　　上湯。
　　伏以龍輿整馭，不敢久停。幸願降臨之後，各還所職，如常守衛，降福除禍，留恩布德。侍經玉童玉女、左右玉郎，兼臣某所受真官，各依掌衛，與臣某同心一體，行住動止，不相去離。若有災危厄患，神惑氣昏，違犯契盟，吏兵先坐，玄科格律，罪□不輕，神宜慎之。散香湯等。
　　內官第九
　　臣某設醮已畢，向來所出身中五體真官、三洞玉郎吏、一切靈騎，並願還臣某身中，各依所守，在左還左，在右還右，安坐金堂玉室，保炁全真，須臣某後召復出，一如故事，伏良久閉目，叩齒三通，想見身神，翕然盡還身中，如世中州府兵馬，各還營幕，帖然澄靜，然後復鑪。
　　復爐第十
　　此後一章，平聲高唱，一如齋法事。
　　香官使者、左右龍虎君、侍香諸靈官，當今壇靜之所，自然生金芝玉英。臣某求道得道，求仙得仙，七祖三師，悉蒙昇度，遍沐玄恩。十方仙童玉女，接侍香煙，傳臣向來言奏，速達徑御三天太上、無形、無名、无極、元尊玉帝几前。
　　送神頌第十一
　　眇眇空無像，悠悠感有情。敬則垂天貺，洩則被魔精。吉凶隨運起，否泰應緣生。道不貴珠玉，神懼在志誠。丹碧盡勤苦，懇欵竭中情。自然通大聖，皆得降明靈。捻香陳所願，稽首冀嘉貞。天尊常湛寂，迴心歸杳冥。
　　誦畢，學仙下壇，一如常法。
　　出戶祝第十二
　　玄上太陰，八窗開明。向有所陳，少女通靈。事畢復位，萬神潛寧。
　　醮後諸忌第十三
　　凡醮食，可以飯賢人、道士，不得與雜俗昏穢之人，孝子、婦人尤忌，亦不道餉遺俗流之類，舊法皆送於長流水中，及土地埋之。勿飲酒，其氣亂；勿食五辛，其氣昏；勿與別人同坐，其氣雜；勿視死看生，其氣穢；勿嗔怒，其氣奔；勿悲哀，其神傷；勿見血，其氣污。
　　已上七戒，宜依七日，或二七日不違之，能滿四十九日更佳。大都道人忌之，悉然非止醮後。
　　夫求市醮物，皆須時新豐潔，無蚛孔及塵穢之物。又不得論其財，鏹其入土。沉穢之物，不充醮物，蔗芋、署藥、藕葛之徒，若以人參、伏苓之類，不禁。此皆靈物所育，營辦之時，先沐浴清淨，燒香洗滌器物、刀機，不得高言厲語，嗔怒小大，交遊外俗。如不解自營，須求造食，人先約勒，令沐浴換新衣，專自看之。
　　醮三洞真文五法正一盟威籙立成儀竟