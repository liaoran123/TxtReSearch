洞玄靈寶五老攝召北酆鬼魔赤書玉訣
　　經名：洞玄靈寶五老攝召北酆鬼魔赤書玉訣。撰人不詳，係節錄《赤書玉訣》改編而成。一卷。底本出處：《正統道藏》正一部。
　　洞玄靈寶五老攝召北酆鬼魔赤書玉訣
　　此赤書乃學道之士之切要，惜其原闕，尚俟考補。
　　靈寶八威神策訣
　　當朱書三天太上召伏蛟龍虎豹山精文，著一銀木板上。又書記年月、師姓諱，著一板上。合二板，納囊裹。朱書次文，著一板上，著囊外。凡三板合封為神策，如傳之狀。
　　板悉用銀木，長一尺四寸，廣二寸四分。以絳紋之繒作囊，令長一丈二尺。衣之，封外板上。下頭印口中元始五老之章。
　　當以栢函，絳文作衣，衣函以請策文，著別室。燒香左右，精心供養，受以佩身。天下神靈朝夕朝門，給五帝玉童、玉女各一十二人。出入遊行，五帝侍衛，三界司迎，生死無復三惡之難，不經太山，逕升九天，衣飯自然，位同太極，要自成仙。
　　受學道士佩此文，施行神呪。以策文指天，天神下。指地，地祇朝拜，三界束帶。指神，神禮。指鬼，鬼自滅爽。指水，水神通。大劫數交，洪灾四會，以策召龍，龍為負身。長修積感，神靈交會，所在施召，舉嚮立到。千變萬化，適意所從。出入行來，位準太極，皆前導飛龍，後從天鈞，鳳嘯鸞嗚，十二華光建二七色節、命靈之幡。精思九年，天儀自備。
　　靈寶八威神呪
　　元始太真，五靈高尊，太華皓映，洞朗八門，五老告命，無幽不關，上御九天，中制酆山，下領河海，十二水源，八威神呪，靈策玉文，召龍負水，收氣聚雲，束魔送鬼，掃蕩妖羣，萬精摧落，所誅無蠲，日月五星，北斗七元，諸天諸地，諸水諸山，玉真所部，冥靈大神，仙王遊宴，五帝伏幡，天丁前驅，金虎後奔，玃天猛獸，羅備四門，所呼立到，所召立前，赤書煥落，風火無間，有所攝檢，金龍驛傳。畢，叩齒九通，仰天三嘯，引天氣三咽，以策文指所告之地，閉氣九息而止。
　　元始五老鎮震求仙禳灾玉訣
　　道士隱學，書青帝赤書真文，置東方，則東嶽仙官至。長齋百日，精思靈寶尊神，則天真下降，給青要玉女九人，取東嶽神仙芝草不死之藥。青帝鬼魔遠舍九萬里，一方凶悖惡獸、毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。
　　國土東方及春三月有灾，欲使東鄉安鎮，當赤書青石上，鎮東方九日。灾自滅，凶逆自消。一方仁人，蒼龍來翔，善瑞自至，國土太平。書文佩身，卻諸禍殃，身無患橫，常與神明相當，保國寧家，享福無窮。
　　道士書赤帝真文，置南方，則南嶽仙官至。長齋百日，精思靈寶尊神，則天真下降，給朱陵玉女八人，取南嶽神仙芝草不死之藥。赤帝鬼魔遠舍八萬里，一方凶悖惡獸毒螫皆不生害心，反善仁人。長齋修行二十四年，身得神仙，但佩此文，亦得尸解，轉輪成仙。
　　國土南方及夏三月有灾，欲使南鄉安鎮，當朱書赤石上，鎮南方八日。灾自滅，凶逆自消。一方仁人善瑞顯明，鳳凰來遊，白鸞飛嗚，天人歌詠，欣國太平。書文佩身，萬夭不生，禳凶却穢，生致神靈，福慶無窮，延年長生，家致興隆，國祚安寧。
　　道士書黃帝真文，置中央，則中嶽仙官至。長齋百日，精思靈寶尊神，則天真下降，給黃素玉女十二人，取中嶽神仙芝草不死之藥。黃帝鬼魔遠舍十二萬里，中央凶悖惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。
　　國土中央及四季月有灾，欲使中國安鎮，當朱書黃石上，鎮中央十二日。灾自滅，凶逆自消。四方和睦，善瑞自生，麒麟來歸，白虎游庭，國豐民富，普天安寧。書文佩身，萬灾不經，身康氣強，五官精明，長保家國，永亨利貞。
　　道士書白帝真文，置西方，則西嶽仙官至。長齋百日，精思靈寶尊神，則天真下降，給太素玉女六人，取西嶽神仙芝草不死之藥。白帝鬼魔遠舍六萬里，西方凶悖惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。
　　國土西方及秋三月有灾，欲使西鄉安鎮，當朱書白石上，置西方六日。其方灾自滅，凶逆自消。西方自歸，善祥來遊，靈獸飛軒，金雀銜符，五老歸賓，國寧民休。書文佩身，神明交遊，灾不加身，與五帝同廚，子孫昌熾，世享王侯。與善因緣，何慮何憂。
　　道士書黑帝真文，置北方，則北嶽仙官至。長齋百日，精思靈寶尊神，則天真下降，給太玄玉女五人，取北嶽神仙芝草不死之藥。黑帝鬼魔遠舍五萬里，北方凶悖惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。
　　國土北方及冬三月有灾，欲使北鄉安鎮，當朱書黑石上，置北方五日。其方灾自消，凶惡自滅。北方自賓，善瑞日昌，地藏發泄，金玉露形，天人歌詠，國富民豐。書文佩身，萬灾消亡，壽同天地，福祿永光，所向所求，莫不利貞，子孫昌盛，世出賢明。
　　道言：學至道上法，修奉齋戒，思神念道，上希靈真，滅魔卻試，皆當先按靈寶上元舊格，施安真文，鎮於方面。靈真降室，五帝官屬侍衛門戶，鬼魔消滅，所向成從。赤書青帝真文於青繒上，置室東壁。赤書赤帝真文絳繒上，置南壁。赤書黃帝真文黃繒上，置中央。赤書白帝真文白繒上，置西壁。赤書黑帝真文黑繒上，置北壁。施安五篇於齋堂之中，朝暮燒香，隨方禮拜，不得雜俗異人干入堂內。此皆方方各有威神，玉童、玉女侍衛，犯之奏罪九天，冥考立加，奉者明慎禁忌。
　　九氣青天中有元始青靈之童，諱開陽青，典青帝赤書真文。青靈童長九寸，衣青羽衣，手執青麾，侍文左。學者應思此神降己身，百日精念，靈真見形，所求立感。有佩真文，此童亦恒在己肝府之中，致青芽之精。
　　三氣丹天中有元始赤靈之童，諱丹湶珠，典赤帝赤書真文。赤靈童長三寸，衣赤羽衣，手執赤節，侍文前。學者應思此神降己身，百日精念，靈真見形，所求易感。有佩真文，此童亦恒在己心府之中，致赤芽之精。
　　中央黃天中有元始黃靈之童，諱洪瑛，典黃帝赤書真文。黃靈童長一寸二分，衣黃羽衣，手執黃鉞，侍文中央。學者應思此神降己身，百日精念，靈真見形，所求立感。有佩真文，此童則恒在己脾府之中，致黃芽之精。
　　七氣素天中有元始素靈之童，諱明石流，典白帝赤書真文，素靈之童長七寸，衣白羽衣，手執白旗侍文右。學者應思此神降己身，百日精念，靈真見形，所求立感。有佩真文，此童則恒在己肺府之中，致素芽之精。
　　五氣玄天中有元始黑靈之童，諱玉滋，曲黑帝赤書真文。黑靈之童長五寸，衣黑羽衣；手執黑幢，侍文後。學者應思此神降己身，百日精念，靈真見形，所求立感。有佩真文，此童則恆在己腎府之中，致玄芽之精。
　　此五帝靈童與元始五老同生，主五篇真文，上統九天之氣，下領五嶽，中主人五藏，引五芽之精，補養人身，服食五芽，不知此神，終而無感，徒勞疲勤。
　　洞玄靈寶五老攝召北酆鬼魔赤書玉訣竟