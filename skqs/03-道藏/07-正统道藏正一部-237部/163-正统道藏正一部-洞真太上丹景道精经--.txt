洞真太上丹景道精經
　　經名：洞真太上丹景道精經。撰人不詳，約出於南北朝。據稱係谷希子傳。書誦讀《曲素訣辭玉景內真金章》之法。一卷。底本出處：《正統道藏》正一部。
　　洞真太上丹景道精經
　　太谷先生黃童真人谷希子傳，余受而遵行，封一宗於岱宗山中，與隱地八術名同事異。八術八名，藏之玉笈，封以金章，侍以玉童，衛以玉女，各八百人。玉晨授於九玄，七千年乃傳余。此之丹景，亦有二名，一曰太上丹景道精經，二曰太素三元曲素訣辭玉景內真金章，與憂樂惠辭#1又名同實異。七千年中乃聽三傳，百年之內有其人者，亦得三傳，給玉童、玉女各二人。
　　然曲素訣辭內真金章者，乃虛皇帝君之極篇，太素三元君之寶辭也。烟生結文，玉浪虛無，徊真洞乎曲說，訣素煥乎金房，故能除六天於三變之始，招五神於七徊之中，司一列三則靈仙降寢，轉七變五則應召無方，禮二尊於閒館，震素慧於寒靈。於是山澤稽精，水源伏滅，千妖同誅，九魔失墜#2，啟五百於金章，招酆華於帝位，然後玉華宿寢，五老同謠，神兵束魔，邪烟絕囂，拔七祖於南宮，受形胎乎晨霄，拜太上於蘂闕，謁太素於西朝，超五品於帝室，窮二儀而不凋。斯故極真之高章，徵魔之所摽也。依四極明科之制，使五百年中聽再傳之。
　　兆常能誦曲素訣辭於寢靜之宇者，則五老之賓晨朝，玉華之女夕降，衛文大武，以攝不祥，源澤之神皆來拜己，五嶽真靈稽首而前。若欲有所役召，當行七轉五變。先正心北向，存禮太素三元君於金華之宮，又拜太上玉晨君於七映之房。此二尊君，玉秀虛朗，金姿映苓，圓光蔚於華寢，晃曜激乎八玄。存既畢，叩齒十二通，先三讀金真之祝畢，乃讀上品第四章、次讀第二章、次讀第六章、次讀第三章、次讀第五章、次讀第七章，上中二品合十四章，都畢。又臨目心存所召，則隨心而到。請#3召五嶽神靈，及司命、司錄、北帝三官，並使除罪籍，刻生名，伐滅邪魔之烟炁，絕塞試觀之根源。勑語既畢，時發遣之，慎不可久留。一月之中，得三行此道。若但欲驅除不祥，伐伏妖魔者，自不可頃齋而行事也。當先讀中品第三章、次讀上品第二章、次讀中品第七章、次讀中品第四章、次讀上品第六章、又三讀金真咒，此謂五變之道，以招伏魔鬼，但單行之，不復有所存禮也。若欲迴七祖之罪，拔生宮於帝尊者，兆當先存禮如上，從經上品第一以轉之三過，輒當一讀金真祝，一日之中令得三遍至五百遍，為一品過至五百品過，則七祖胎仙，兆昇三天也。兆誦經之時，慎勿令章辭有誤，十誤則罰一品矣。
　　夫欲佪品大過之時，皆當先齋三百日，沐浴五香，使身服潔清，絕交人事，心不營慮，然後乃得存行之耳。
　　太素三元君曲素訣辭玉景內真金章
　　上品第一章曰：
　　北命錄臣，四司秉靈，南和九真，化合威明，
　　併羽太一，玉景揚旍，檢錄五神，高命北清，
　　魔靈受事，萬司摧聲，太陰四混，景昇雲京。
　　中品第一章曰：
　　太上委玉司，九天總神營，混此歸會昌，寄炁履昌靈，
　　招魔束鬼精，司錄位帝庭，促來召泉曲，荷戈侍神營。
　　上品第二章曰：
　　徘徊三玄，理命四司，太一元禁，握節往來，
　　九源墜#4滅，束錄鬼祇，大帝扶胥，五老同規，
　　明真紀魂，華元理魄，七慧齊吟，永康常伯，
　　請治不祥，攝魔護籍，司罪伐妖，六天摧落，
　　上願名仙，身昇晨宅。
　　中品第二章曰：
　　運氣入太元，解罪列帝圖，玄錄刊朱軒，九真秉金符，
　　出入無定止，解駕皇人家，四明奉神宗，玉旍徵萬魔，
　　高兵列帝帥，伐此載酆章。
　　太素金真消魔內真咒曰：
　　太元啟真，萬靈勒羅，農司逃澤，四童明牙，
　　金仙秉鉞，天旅充戈，火爄揚鋒，水甲導波，
　　冲落九天，洗滌玄河，號獸毒蛇，鷹禽擊魔，
　　山精伏滅，七象交和，馘斬千妖，齊戮酆華，
　　金威震落，六天凋殂，三元告命，萬靈是呼，
　　四明聞召，請錄帝圖。
　　上品第三章曰：
　　大帝上命，玄元四章，天帝秉鉞，司命承綱，
　　元真護籍，七符司皇，神宗輔衛，保命桃康，
　　群魔受事，應召會方，千妖伏滅，山嶽啟梁，
　　握符促到，萬邪自傷，九天之命，賓錄中王。
　　中品第三章曰：
　　四落酆山，促校鬼都，西皇揚輪，南真奉書，
　　太一同軿，玄幽伯無，三元秉籍，公子定符，
　　九鬼七廣，應召對誅，千精受事，奉我勿休。
　　上品第四章曰：
　　理命真君，北攄定慧，養光神庭，丹皇栖憩，
　　雲拘守靈，萬魔收厲，司命秉符，公子護籍，
　　仙王騁駕，神華高幙，五嶽奉轅，千妖收落，
　　鬼滅禁庭，凶伏帝濩。
　　中品第四章曰：
　　太無偉神寶，圓明映三清，紫虛方玉皷，上景固天精，
　　三官促受事，嶽真一來庭，四司明朝禁，千妖假伏形。
　　上品第五章曰：
　　上帝凝天，促命四真，靈元列素，神虎衛蕃，
　　永攝陰府，頓落酆山，妖伏火宮，精滅帝前，
　　所召促到，無鬼無真，三元告符，籙景皇賓。
　　中品第五章曰：
　　玉虛理帝景，玄炁聚泥丸，九真列華房，公寧合玄丹，
　　太山三官主，從來對帝言，收魔束鬼精，乘景太素端，
　　七祖拔滯根，兆身昇三天。
　　上品第六章曰：
　　太無上景，南真受靈，起非握節，玄一扶旍，
　　明真秉曜，上躡雲庭，九符促召，群妖滅形，
　　嶽鬼伏到，六天摧傾，有凶而誅，有善必營，
　　帝與太一，記籍書名，我同福根，飛仙上清。
　　中品第六章曰：
　　九天有司尊，帝一理靈摽，威明煥八景，揚旍列太霄，
　　併此芬艷嬰，萬靈一來朝，魔王促受事，滅邪破千妖，
　　提携青帝母，列坐金華條，七祖受仙品，永度三塗囂。
　　上品第七章曰：
　　太極四真，奉司帝一，玄歸保神，育生理炁，
　　元宗奉行，九真混會，赤子凝天，文素蔚羅，
　　急校三官，戮妖滅魔，九天震落，七炁冲和，
　　除伐胞根，拔履三塗，累葉受恩，世為仙家。
　　中品第七章曰：
　　帝一守玄靈，拔籍三塗中，虛盈順福生，化合泥丸宮，
　　三官對帝召，急來校北酆，滅除妖穢津，身得昇帝墉，
　　世世大福生，繁華永無窮。
　　凡誦曲素訣辭玉景內真金章之時，皆帝一凝觀，司命衛真，五神仗鉞，公子守闕。當净服燒香，心禮四方，然後乃得開其篇目耳。發響之時，則千魔聚伏，萬妖摧爛，山嶽來朝，玉華同宴，誦之一品，玉音瓊振，七日勿殆，萬向如願矣。
　　凡受曲素訣辭之法，丹錦三十尺，金鐶兩雙，以為帝君玄真之信也。授書之時，封齋七日，灌浴五香，不交人物，求降感應。必可授者，乃得傳之，傳非其人，妄泄寶經，則七祖父母受冥拷於地獄，可不慎哉。
　　洞真太上丹景道精經竟
　　#1『辭』字原本作『解』。
　　#2#3『墜』字原本作『隊』。
　　#4『請』字原本作『諸』。