
　　正一部
　　洞真太上八素真經服食日月皇華訣
　　經名：洞真太上八素真經服食日月皇華訣。撰人不詳，約出朴東晉。原為《洞真太上八素真經訣》之一，後分出單行。一卷。底本出處：《正統道藏》正一部。
　　洞真太上八素真經服食日月皇華訣
　　扶桑太帝，當以經傳太極四真人，諮於西龜王母。王母告太帝曰：上皇之年，所以為學得見寶文，便位登玉清者，皆由密修寶道祕靈，不宣於口，不形於人，潛感至寂，以致上真。故道貴隱寂，化于無形，出乎無聲。自我受真經於九空，已經累億之劫，未傳三人。至中皇元年末，乃刻北元天中錄那之國，靈鏡人鳥之山闍萊之岫，於靈宮之中，凝九玄正一之氣，結而成字。後聖九玄金闕帝君，來見靈文，便命仙都運筆寫而盟天，修行道成，位登金闕。高上以我輕泄天寶，削我真元之號，退降遊散靈官，五百年中方得復於本真。元始所以置四司五帝之宮，部於神兵者，正以欲檢於漏泄，罰於風刀也。如此可不慎哉。後學如林，無一人得仙，何意？皆由形泄道文，流放天真，道既不降，天罰潛彰，進退失志，獨死空山，徒勞無獲，痛恨何言。道非勤而不告，非密而不行，得見真經，當密行求靈，神真易感，計日成仙也。如四極真人，備經萬戒，寶道祕真，而執固靈圖，神志挺拔，名刊上清，錄字帝簡，位登四極，授此將復何疑哉。於是太帝以《八素真經》，依盟而傳焉。西城王君今封一通於峨媚之山，曲房之中。《八素真經》玄文，生於太空之內，見於西龜之山，玄圃之上，積石之陰，金堂玉室之裹。八素高玄羽章，靈文鬱乎洞標，紫字煥乎瓊林，神光流耀於九元，金音虛朗於紫天，丹霞羅廕於玉房，飛霄鬱勃於凝真，紫鳳振翮，靈風揚煙，流芬激氣，洞微入玄，左運自然金童，右命太虛上仙，神妃侍衛，太華執巾，玉郎輔位，四司臨軒，二景停暉，三晨迴精，飛仙互騁，流曜雲營，華光交煥，三燭合明，文威煥赫，氣布紫庭，眾真宴禮，稱慶上清，斯神文之至尊，德巍巍乎高靈。於是高上玉晨太上大道君，清齋上宮，紫金盟天，受之於九玄。採黃華於東井，掇日根於金門，迴二景以玄注，納飛精以暎顏，引太虛以為期，與三光以同年，極天號於高上，編紫錄於玉晨，總萬司於帝圖，掌玉皇於上仙，服八素於日月，誦玉章以轉神，期靈真以自娛，經萬劫而不傳。此道飛空步虛，超騰上真之妙法，當傳得道有骨錄，應為真人者。學仙之士，百萬之夫，無有一人能得見其篇目者。上天金闕、方諸青府及地宮，皆逆刻簡於未生之前，當得受於真經爾。得者便補上真，為萬仙之宗師也。
　　元始以經傳高上玉皇、九天帝王、九天丈人，於空玄之中，表之於西龜之山，玄授於西王母。太上大道君受之於九玄，以傳扶桑太帝君。金闕帝君受之於北元，以傳上相青童君，太帝以傳四極真人。玄古之道，氣氣相胤，真真相傳。上相撰集，以編靈文，祕於九天之上大有之宮，侍衛玉童、玉女各七百人。依科七百年中，有真人聽傳。四司以五帝神兵七百人，糺罰漏泄。有得此經，不依科而妄傳，七祖充責，身死九泉。
　　日精赤，圓形而方景，其氣有衰盛，運度潛虧。常以月生三日、九日、十七日、二十一日、二十五日，一月五過，於金門之上，以金精石景水母芝英，鍊於日魂耀精八芒也。當此之日，日華流散，飛根滂沱，金精盈溢，普天得潤也。夫欲求仙，當以其日採御日根，靈降玉戶，精充幽關，體生奇光，與日同年。潛行其道，昇到金門。金門在天西關之內，日月通靈之門也。帝君名曰赤丹金精石景水母，玉胞之經。
　　月光黃，其氣方精而圓象，運迴而盈，度周而傾。常以月五日、十五日、二十五日，經於東井之上，沐浴靈暉，瑩飾精芒，鮮明皇華也。當此之日，陽精流散，黃氣內纏，皇華盈溢，普天納真也。夫欲求仙，當以其日採黃華於東井，服陽精於日魂，潤流九孔之內，神鎮五府之宮。修行其道，上昇月庭。月魄在東井之內，則日月通輝之戶也。帝君名曰黃氣陽精藏天隱月，玉胎之經也。
　　夫欲採日華飛根之道，未至一日，當清齋燒香，取井花之水九斗，露於中庭，書石景九鍊水母玉符，置於水中，西向叩齒十二通，微祝曰：
　　陽明鍊精，光煥紫庭，八芒朗暎，魂芝溢盈，五迴三轉，氣通太靈，流芳曲注，廕潤蒼生，冠帶金門，華根鮮明，服御石景，水母灌精，順天運氣，隨日華榮，九孔納真，解脫本形。畢，露水中庭一宿，到明日正中時，取所露水一升，向日服之，又叩齒二十四通，仰向日祝曰：
　　陽精已通，飛華已新，皇芝流溢，廕注內纏，仰餐玄潤，芳華來臻，宮宅開張，蕩洗囂塵，體暎玉光，面發金真，雲飛羽步，上造日門。畢，便仰向引日精四十五咽止。以餘水沐浴通身，竟還室內，西向叩齒二十四通，冥目思見日中五色流霞，皆來下接繞一身，五色流霞之中，自復有紫氣大如目童者，累重數十圓，煥耀五色之內，與五氣俱來下，入兆口中，便引氣四十五咽。咽畢，又咽液九過，微祝曰：
　　日魂流光，五色滂沱，鍊魂金門，圓景峨峨，靈暉吐曜，受明天河，玉芝盈溢，蘭潤芳嗟，飲我皇泉，哺我飛華，掇根咽實，壽同靈柯，形附太暉，身騰飛霞，千齡萬劫，使不傾差。畢，心拜日門九過止。此採日根飛華太陽之精，玄古妙道。行之一年，面有玉澤，體生金光。七年靈降，飛行日門，日中童子與兆共言。自無金名帝圖，緑字青宮，不得見其篇目。輕泄靈文，九祖充責，己身謝愆，三徒五苦，萬劫不原。
　　右石景九鍊水母玉符，朱書青紙，著水中，兼行事之日，悉朱書青紙，西向服之一枚。行此道，慎殗穢，勿食五葷，令五藏清香，必納真靈也。若天陰無日，亦於室內行之。
　　夫欲採月皇華之道，當以月臨東井之日，清旦取井華之水一瓫，露於中庭，夜半書陽精玉胎鍊仙之符，置於水中，東向叩齒二十四通，臨水祝曰：
　　黃氣陰華，陽精洞鮮，沐浴九魂，冠帶金晨，圓明啟告，玉胎鍊仙，華光交煥，流芳淘津，九陽齊化，玄霞散煙，元景迴靈、曲暎我身，飛昇上宮，洞觀瓊軒。畢，取水一升，向月服之，便握固，存月中五色流精，皆來冠接一身，五色之中，又有月光黃氣大如目童，累重數十，在月精五色之內，並從口中而入洞房，匝五藏，便向月吞精五十咽，咽液十過，又叩齒十通，微祝曰：
　　黃氣流精，三合凝光，玄暉反正，冠帶八芒，鍊魂東井，受明飛皇，金華散靈，五君流芳，夫人降醴，潤灑十方，洪芝下注，六腑縊充，金精九化，易景反容，乘虛落煙，遊宴太空，上造月庭，與真齊雙，變化八道，出有入無，二晨同暉，永保無窮。畢，以餘水洗浴，浴訖還室，東向服陽精玉胎鍊仙符，又叩齒十二通，微祝曰：
　　藏天包光，黃氣鬱散，結精凝暉，八芒朗煥，瀅飾黃華，石景淘灌，玉芝盈溢，潤充霄漢，普天受鍊，啟明晨旦，駕景登空，得昇帝館，長離下世，超度八難、與月齊暉，與月同幹。畢，咽氣五十過止。此服月華之道，元始妙法。行之一年，面生玉澤。七年靈降，身發金光。九年飛行，上造月鄉，月中童子夫人五君，與己周遊。自無金名帝簡，錄字上清，不得參聞。有行此方，尅得上仙。輕泄靈文，考延七祖，身沒鬼官，長閉地獄，萬劫不原。
　　右陽精玉胎鍊仙符，黃書白紙，著水中，兼行事之日，悉黃書，東向服之一枚。若天陰無月，亦於室內修之。失一日不行事，損前百日之功。
　　凡上學之士，採日月飛華，暮臥當叩齒三十六通，握固冥目，思日中紫光在左眼之上，月中黃氣在右眼之上，晃晃爍爍，洞明頭面之境，微祝曰：
　　二景流精，光暎我形，飛華皇芝，甘香充盈，上冠泥丸，下布黃庭，三光混合，二氣交并，長保朱宮，反老更生，年同日月、萬劫齊齡。畢。能恆行之一年，則日中司命，月中五星，以真靈之輝，飛皇之華，降受兆身，面有金容，頭生紫光。九年不虧，一飛行太空。上妙之道，勿傳非真。
　　凡修上道服日月皇華之法，每至太歲本命、八節之日，書日月二景飛精八素玉符、於竹膜之上隨節正面，清旦服之。此符從九空之內，明於西龜之山，玄圃之上，積石之陰。王母受之於九玄，以引飛華二景之精。於是太素三元君、南極上元君、太虛真人，悉修此道，位登高上元皇，紫札玉虛，玄靈太真。此法至妙，不傳下世，有得其法，飛行玄虛，上造日門，逍遙月庭，壽同二景，與氣長存。輕泄靈文，七祖充責，己身謝罪，長閉鬼官。竹膜虛洞，上通八素玄暉之氣，日月二景光所流暎，故飛精明於竹膜之上也。施行雌一玉檢玄母八門行簡十二上願，醮禮之氣奉奏靈宇求仙之道，而無此符，靈不為降，氣不下臨，道則遠逝，萬不得仙。
　　右陽精飛景之符，太歲之日朱書竹膜之上，向太歲服之，三年胃管通明，真暉充鎮，靈降玉戶，面生日光，七年飛行，上造日門。
　　右陰精飛景玉符，太歲之日黃書竹膜之上，向太歲服之，三年流光下暎，徹照六腑，五藏通明，面有玉光，九年飛行，上造月庭。
　　右飛華日景玉胎靈符，以本命之日朱書竹膜之上，向本命服之，三年流精紫光洞照身形，面生金容，九年飛行太空，上造日門。
　　右皇華石景內化靈符，以本命之日青書竹膜之上，向本命服之，三年項生圓光，玄照一里，九年與月中夫人共言，飛行太空，上造月庭。
　　八素飛精玉符，以立春之日青書竹膜之上，向東北正中服之，一年九孔通明，三年神華內鮮，九年與真合靈，飛行上清。一名天曜七元。
　　七素飛精化神內符，以春分之日青書竹膜之上，東向正中服之，一年五內神化成真，七年見形，為兆使令，九年內外洞暎，自見五內，坐在立亡，神仙飛行。一名九鳳玉文。
　　六素飛精通靈玉符，以立夏之日朱書竹膜之上，清旦東南向服之，一年日中童子見形，三年與形神共言，九年九空真人授兆真經，變化八方，坐在立亡，飛行上清。一名九天龍虎章。
　　五素飛精洞天靈符，以夏至之日朱書竹膜之上，清旦南向服之，一年徹視十里，三年自知神化，九年洞覩九天，拜謁九天王，與靈通言，飛行九天。一名九靈玉文。
　　四素飛精結仙玉胎金符，以立秋日黃書竹膜之上，清旦西南向服之，三年血髓凝化，九孔受真，七年形變，容如金光，九年得降飛霄，乘空而行，上造日門。一名金光玉玉真。
　　三素飛精招仙上符，秋分日黃書竹膜之上，清旦西向服之，三年五嶽仙官來到，上真形見，中士菴靄，若見若亡，下士夢睡，與仙共言。九年得仙官雲軿來迎，上昇月庭。一名總天元錄。
　　二素飛精九空石景玉符，以立冬日墨書竹膜之上，清旦西北向服之，三年能晻中讀書，目明通靈，見神共言。九年日月玄暉生於五藏，通身明光，乘空飛行，與日同年。一名玄景自然金靈。
　　一素飛精黃氣乘天靈符，以冬至日墨書竹膜之上，清旦北向服之，三年能知九天人言，九年與八素同軿，遊行太霄，宴景玉晨。一名三景玄精金暉。
　　右八素飛精二景玉文，生於空洞之中，明於龜山之巔，玄圃之上，積石之陰。萬氣所宗，總御諸天日月隱文，秘於九天之上，萬劫一傳。有得靈文，日月同年，變化縱景，出有入無，項生紫光，面發金容，萬靈稽首，十天司迎。九年修行，飛昇太空，上朝金闕，遊宴日月之房。輕泄寶文，七祖充責，己身滅亡，三徒五苦，萬劫不原，奉者慎之。
　　凡行此道，至其日書符，向正中方，叩齒三十六通，冥目存思日月二景，在己身兩目之上，上有紫黃二氣，鬱勃如煙，冠匝一身，便仰引日月二光，紫黃之氣五十咽，咽液十過止。微祝曰：
　　八靈運玄綱，二景迴太空。三晨同靈曜，七精煥八芒。鍊化金門上，沐浴東井中。流暉翳洞野，石景散上宮。精灑九天外，洪芝灌十方。仰餐八素氣，乘天採飛皇。神降六胃昌，反形朗金容。長保日月根，萬劫無休終。畢，服符止。行此道慎殗穢，若犯此禁，當以真朱一銖，投水中，以自澣浴，然後行事。此上真秘道，泄則道去，密則道存，修學之士，宜秘修行，尅獲上仙也。
　　凡上學之士，得有此法，若能長齋苦行，計日昇玄。若有此經，未能勤修思真念靈，與俗無別者，故不失隱存下仙，白日尸解。及命過太陰地下主者，或遺骨胎變，受化南宮，必宿有骨錄，應得此經，終歸神仙故也。
　　太上大道玉晨君，受九玄太空靈文，日月皇華之法，帝君十二上願，玄母八門行簡醮禮之氣，上告九天之明晨，醮氣之招神也。此月華日曜之氣，暎乎東井者也。得行此道，八素之氣自然降也，日月飛根必可採也，十二上願尅從願也，玄母八門將刻上仙也。學無此法，將損神於徒勞，無獲於求仙。若欲施之，受師口言，此道微妙，不行於世，得者皆青宮逆注於未生之前，定錄於東華，必為上清真人者也。
　　常以正月九日、二月八日、三月七日、四月六日、五月五日、六月四日、七月三日、八月二日、九月一日，十月十日、十一月十一日、十二月十二日，一年十二日，沐浴清齋，夜半於密室之內，遠近安定，人犬不聞，然後施行安八位。置八方位，施二尺四寸紫紋為席，以白茅為藉，位香餅棗果三柈，一香火於位前，八位則八香火也。書八
　　簡置八方，以請九天明晨之官。
　　第一簡曰：九天元始玉清紫道虛皇上道君，駕一景之輿八素紫雲，迴明晨之蓋，下降王甲醮禮，願使甲得長與玄母俱生於生氣之間，仰服八素飛精日月皇華之根，十二上願，早得飛仙，遊行玉清。青書竹簡上，置西北位。
　　第二簡曰：九天元始玉清翼日虛皇上道君，駕二景之輿七素絳雲，迴明晨之蓋，下降王甲醮禮，願使甲得與玄母俱存日月之間，仰服七素飛精日月皇華之根，十二上願，早得飛仙，遊行玉清。青書竹簡上，置正北位。
　　第三簡曰：九天元始玉清昌陽姬虛皇高元君，駕三輿六素紅雲，迴明晨之蓋，下降王甲醮禮，願使某得與玄母俱保於九天之間，仰服六素飛精日月皇華之根，十二上願，早得飛仙，遊行玉清。青書竹簡上，置東北位。
　　第四簡曰：九天元始玉清七静導生高上虛皇君，駕四景之輿五素青雲，迴明晨之盖，下降王甲醮禮，願使某得與玄母俱食自然之間，仰服四素飛精日月皇華之根，十二上願，早得飛仙，遊行玉清。青書竹簡上，置正東位。
　　第五簡曰：九天元始玉清太明虛皇洞清君，駕五景之輿四素黃雲，迴明晨之蓋，下降王甲醮禮，願使某得與玄母俱飲匏河之間，仰服四素飛精日月皇華之根，十二上願，早得飛仙，遊行玉清。青書竹簡上，置東南位。
　　第六簡曰：九天元始玉清始元虛皇太霄君，駕六景之輿三素緑雲，迴明晨之蓋，下降王甲醮禮，願使某得與玄母俱息於玉真之間，仰服三素飛精日月皇華之根，十二上願，早得飛仙，遊行玉清。青書竹簡上，置正南位。
　　第七簡曰：九天元始玉清七觀無生虛皇金靈君，駕七景之輿二素紫雲，迴明晨之蓋；下降王甲醮禮，願使某得與玄母俱寢於仙堂之間，仰服二素飛精日月皇華之根，十二上願，早得飛仙，遊行太清。青書竹簡上，置西南位。
　　第八簡曰：九天元始玉清八觀高元虛皇淳景君，駕八景之輿一素靈雲，迴明晨之蓋，下降王甲醮禮，願使某得與玄母俱遊三玄之間，仰服一素飛雲日月皇華之根，十二上願，早得飛仙，遊行玉清。青書竹簡上，置正西位。
　　右玄母八再行簡，以請九天明晨之氣，服御八景飛精日月皇華，求仙之道。青筆書竹簡之上，令長一尺二寸，以置八位之坐，示醮禮氣之招神矣。於八位外，北向叩齒三十六通，稱某嶽先生王甲，謹以吉晨，清齋奉醮禮，上迂神蓋迴靈曲暎，降八素之氣，下臨丹心，咸見降位，賜丐神仙。
　　次向西北再拜，長跪讀第一簡竟，便奉請八素希微蒼帝明晨道君，下降醮位，賜甲神仙，得乘一景之輿八素紫雲，上昇玉清，朝禮九天。
　　次向正北再拜，長跪讀第二簡竟，奉請七素中微赤帝明晨道君，下降醮位，賜甲神仙，得乘二景之輿七素絳雲，上昇玉清，朝禮九天。
　　次向東北再拜，長跪讀第三簡竟，奉請六素紫微白帝明晨道君，下降醮位，賜甲神仙，得乘三景之輿六素紅雲，上昇玉清，朝禮九天
　　次東向一再拜，長跪讀第四簡竟，奉五素玄微黑帝明晨道君，下降醮位，賜甲神仙，得乘四景之輿五素青雲，上昇玉清，朝禮九天
　　次東南向再拜，長跪讀第五簡竟，奉請四素始微上帝明晨道君，下降醮位，賜甲神仙，得乘五景之輿四素黃雲，上昇玉清，朝禮九天。
　　次正南向再拜，長跪讀第六簡竟，奉請三素靈微中帝明晨道君，下降醮位，賜甲神仙，得乘六景之輿三素緑雲，上昇玉清，朝禮九天。
　　次西南向再拜，長跪讀第七簡竟，奉請二素宣微下帝明晨道君，下降醮位，賜甲神仙，得乘七景之輿二素紫雲，上昇玉清，朝禮九天。
　　次正西向再拜，長跪讀第八簡竟，奉請一素洞微真帝明晨道君，下降醮位，賜甲神仙，得乘人景之輿一素靈雲，上昇玉清，朝禮九天。
　　奉請八帝都竟，還向北面，冥目內思，存見室一內有八素之雲，鬱鬱竟天來下，滿於室內，冠匝己身，便叩齒三十六通，仰頭引雲氣二十四咽止。仍祝曰：
　　吉日有良辰，八道氣澄清。微霄乘運迴，流霞曜紫庭。素景朗太虛，控轡迅緑軿。飛根鍊八芒，皇華瑩魂精。二象吐奇津，流香灌太冥。玄母結上願，八簡奏丹誠。醮禮招神饗，仰迂八素雲。靈降不終旦，鯈欻玄光傾。有願朝玉宇，結篇東華庭。賜給八景輿，素靈帶飛軿。精思思玄感，願不損我生。畢，都向北九拜止。餘醮適所止，唯不得妄與異人嘗之爾。一年十二過行之，三年如此，更不又施也。
　　此道至祕，不行於世。凡修眾經，備符咽氣，而不奉醮於明晨，真不下降，思不上感，徒勞苦念，損神喪氣，無益於求仙也。有得其法，但依日三年奉醮，九天感悅，八素歡暢，神真感降，八年尅得乘輿輕舉，飛行太空也。上古真人醮禮之法，悉用金液瓊英，世無此物，可以珎果妙味，亦足感於神真也。
　　帝君開善，願行八簡，正以凝於神真，希降靈仙故也。今五嶽諸仙，及神州仙女，猶酌金液而按瓊英，說大願，陳八簡，期太素，奉三元，志霄晨，為玉真，拔七祖，入廣寒，豈况世中之庸猥，五濁之微賤者哉。當可替而不修，聞而不為者耶。夫形神雖積善於生生，而七世有罪而不解者，己亦必無仙冀也。是須大願，奏八簡，奉醮果，希神降，釋宿根，兆身乃得不死，必成上仙之人。自無宿挺合仙，刻名上宮，此文不可得見也。有得神篇，則給玉童、玉女各十二人，侍衛神真，糺於漏泄，有犯明禁，罰以風刀，七祖謝責，負石摙山，三徒五苦，萬劫不原，奉者慎之。
　　凡修八素之道，行八簡之法，常以立春、立秋之日，平旦入室，向北叩齒三通，仰思太素元君，頭戴日圓光寶華之精，身衣雲光雲文素綬；始素元君，頭戴月珠寶光夜精，衣紫光雲衣素綬。二素共乘紫、緑二色之雲，飛輿瓊輪，十二鳳皇，從上宮玉女三十六人，徘徊玉清之上，東北而行。便八拜，八叩頭，八搏頰，微祝曰：
　　太始二靈，素氣高明，徘徊瓊輿，吉日行清，上迂神光，下暎我形，通我九元，降我八精，四會交達，五寶雲生，得乘一景，上昇玉庭，稽首太素，受仙素靈。畢，仰頭八咽止。
　　春分、秋分之日，食時入室，向東叩齒三通，仰思玄素元君，頭戴青華歲星九氣之精，衣飛雲九變素綬；元素元君，頭戴白光太白星素華之精，衣流光飛雲素袿。二素共乘玄黃二色之雲，飛輪羽蓋，二十四鳳皇，從素靈玉女三十六人，徘徊玉虛之內，東南而行。便四拜，四叩頭，四搏頰，微祝曰：
　　玄元二景，高尊素神，化氣散靈，飛騰金門，紫虛策轡，五靈翼軒，徘徊華庭，洞耀九雲，上吉之日，天元敷陳，萬慶交會，我願自然，高上流降，永保素真，乘景飛空，昇入玉晨，稽首上玄，受化高仙。畢，仰咽八氣止。
　　立夏、立冬之日，正中入室，東南向叩齒三通，仰思紫素元君，頭戴丹元熒星八光流精，衣玄黃九色素羅之綬；黃素元君，頭戴玄晨辰星五色之精，衣飛雲無縫素錦之綬。二素共乘紫青二色之雲，瓊輪玉輿，九龍匡玄，從上宮玉女二十四人，徘徊紫虛之上，東向而行，便再拜，再叩頭，再搏頰，微祝曰：
　　紫黃虛靈，二素高真，乘空落景，嘯風命煙，遊迴玉清，洞觀紫天，元慶上吉，高聖敷陳，流精億億，淘津千千，下匝無下，上普九玄，賜我八景，飛昇無間，與日同暉，與月齊年。畢，仰咽八氣止。
　　夏至、冬至之日，晡時入室，向西叩齒三通，仰思白素元君，頭戴黃元鎮星三氣華精，衣黃緑曜光雲文之裘；飛素元君，頭戴七曜紫元流光，衣七色雲羅素袿。二素共乘青虹之雲，飛瓊紫盖，十二飛麟，從太華玉女三十二人，徘徊洞清之上，西南而行。便六拜，六叩頭，六搏頰，祝曰：
　　飛景八素，白元結精，玄氣交慶，混合上清，流雲二色，曜真霄庭，玉皇迴轡，匡絡紫瓊，徘徊丹房，八氣洞明，迴度天元，流盼我形，運我雲輪，降我飛軿，得與八素，齊景真靈。畢，咽氣八過止。
　　此八素行真宴景，雲京上會之道，高靈玉名，口口相傳，自無金書緑字，列名玄圖，不得參聞。得行其法，八素詣房，八年自然洞朗八宮，飛空乘玄，遊行上清也他
　　凡受八素真經，弟子師對齋百日，或三十日，齎上金八兩，五色繒各三十尺，法衣一副，以盟九天誓靈之約。受八素內名，繒文二十二尺，以列告寶真之誓。闕此信，不得妄告八素名。輕泄高靈，九祖充責，受者同被風刀之考，真景高逝，徒勞為學，不降爾形。傳受明慎，如四極之盟焉。
　　洞真太上八素真經服食日月皇華訣竟