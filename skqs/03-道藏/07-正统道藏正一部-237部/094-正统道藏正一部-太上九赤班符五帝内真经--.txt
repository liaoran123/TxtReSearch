洞真太上九赤班符五帝內真經
　　經名：洞真太上九赤班符五帝內真經。簡稱《九赤班符》。撰人不詳，約出於東晉。係早期上清派重要經典。一卷。底本出處：《正統道藏》正一部。
　　洞真太上九赤班符五帝內真經
　　九赤班符，一名羽中林飛天九符。元始天王藏之於上清瑤臺金房玉室之中，神真煥明，流光曜空，四極監試，五帝衛真。太上以雲宮玉童三百人、上元又以西華玉女七百人，侍典靈文。神標上清，威嚴九天，制魔滅祓，馘斬羣凶，封掌名山，攝召水神，總統億億，領括萬仙，五嶽四漬及後學者身，部以神兵，罰過賞功。九千年則九天一開，九天開，其文則明五嶽之室，玄授得道之人。自無仙骨玉名，刻書來生，不得見其篇目。有得其文，便為五嶽之師宗，四海之君王。奉之者慶延七祖之魂，福流九種之親，修之者刻成上清高仙真人。九赤者，乃九元之炁飛玄羽章，結成玉文。元文人以傳太上大道君，元始天王以傳南極上元君，太上以傳扶桑大帝，太帝以傳太微天帝君，太微天帝君以傳後聖金闕帝君，以傳上相青童君，南極上元君以傳洪崖先生、太極四真人。炁炁相傳，皆刻書金簡，結以紫篇，盛以雲錦之囊，封以三元之章，藏以鬱森之笈，祕於九曲之房。玉仙典香，太華執巾，四司監暎，五帝衛軒，三元晏禮，萬仙朝真，其道至妙，依科七千年一傳。輕泄宣露，傳非其人，七祖獲考，身沒河源。
　　後學勤心苦思，求仙精誠，感於太虛冥德，合於三元玄挺，應會自得此文，得佩真符，始可涉歷於玄嶽，託身於幽山，役九赤以封丘，命五行以招神，俾水帝以削罪，攝海靈以通源，則罪籍滅落於九府，生錄刻注於三清，炁震溟波，威攝萬靈，羣魔滅試，仙官降形，運策六甲，制御天丁，通幽徹微，逆覩未生，故能神仙，飛行上清。
　　夫學不見九赤白羽中林飛天九符，則五嶽不領玄名，四海水神不為兆削滅罪簡，勒注三清也。遊行川澤，隱居幽山，不佩此文，則山靈天魔試敗其旨，萬害自生，終不成仙，水帝結書，列罪帝君也。
　　五嶽五帝內思變化真形求仙上法
　　凡入東嶽，思東方青帝神，閉眼即見真形者，其人則五宮結氣，六藏生真，九府洞朗，內無滯根，和音震響，妙理明通，此人皆上仙之才也。故道為之即降，神明為之感會，則仙不移年而成也。若見青炁鬱鬱，亦其方正神虛暎之炁也，則道有漸也。若見黑氣，則上真本生之號虛暎之官，監試於兆身。若見赤氣，則洞生之官虛暎之炁，來衛兆身也。若見黃炁，則嶽所使之官虛暎之炁，來給兆通真也。此悉無怪，依本而行事，久久道自感而降焉。若見白炁，則天魔空中之精，來干試兆身，當叩左齒三十六通，而誦金玄章之祝一遍，則魔精自滅，真自來降也。
　　凡入南嶽，思南方赤帝神，閉眼即見真形者，其人則骨結玉霜，炁參神宮，丹臺刻簡，結錄紫篇，幽悟冥塗，逸浪虛庭，觸類無滯，靜思感真，此人皆上仙之才。故道為之即降，神明為之感會也。如此則仙不移年而成。若見赤炁，亦其方正神虛暎之炁也，則道有漸也。若見青炁，則上真本生之號虛暎之官，來監試於兆身。若見黃炁，則洞生之號虛暎之官，來衛兆身。若見白炁，則南嶽所使之官虛暎之炁，來結兆身通真也。此悉無怪，依本行事，久久道自感而降也。若見黑炁，則空中太魔之精，來干試兆真也。兆當叩左齒三十六通，誦玄章滅魔之祝一遍，則魔精自滅，真自降也。
　　凡入西嶽，思西方白帝神，閉眼即見真形者，其人則胇有金闕，六宮納真，通幽達靈，迴釋玄元，內無礙滯，外無欲塵，故名書金格，錄字上清，此人皆上仙之才也。故道為之即降，神明為之感會，則仙不移年而成也。若見白炁，亦其正神虛暎之炁也，則道有漸也。若見黃炁，則上真本生之號虛暎之官，監試於兆身。若見黑炁，則洞生之官虛暎之炁，來衛兆身也。若見青炁，則西嶽所使之官虛暎之炁，來結兆身通真也。此悉無怪，依本而行事，久久自當感真而降焉。若見赤炁，則空中大魔之精，來干試兆真也。兆當叩左齒三十六通，誦金玄章滅魔之祝一遍，則魔精自滅、真形自降也。
　　凡入北嶽，思北方黑帝神，閉眼即見真形者，其人則玄挺標晨，五心結絡，炁叅紫天，玄書北元，刻簡青宮，朗照幽室，通神達微，此人皆上仙之才也。故道為之則降，神明為之感會，則仙不移年而成也。若見黑炁，亦其正神虛暎之炁也，則道有漸也。若見白炁，則上真本生之號虛暎之官，監試於兆身。若見青炁，則洞生之官虛暎之炁，來衛兆身也。若見赤炁，則北嶽所使之官虛暎之炁，來給兆通真也。此悉無怪，依本而行事，久久自當感真而降焉。若見黃炁，則空中大魔之精，來干試兆真也。兆當叩左齒三十六通，誦金玄滅魔之祝一遍，則魔精自滅，真形自降也。
　　凡入中嶽，思中央黃帝神，閉眼即見真形者，其人則絳府生華，赤子納仙，理幽綜滯，味景霄清，名書帝室，圖影三元，此人皆上仙之才也。故道為之即降，神明為之感會，則仙不移年而成也。若見黃炁，亦其正神虛暎之炁也，則道有漸也。若見赤炁，則上真本生之號虛暎之官，監試於兆身。若見白炁，則洞生之官虛暎之炁，來衛兆身也。若見黑炁，則中嶽所使之官虛暎之炁，來給兆通真也，此悉無怪，依本而行事，久久自當感真而降焉。若見青炁，則空中大魔之精，來干試兆真也。兆當叩左齒三十六通，誦金玄之章滅魔之祝一遍，則魔精自滅，真形自降也。
　　五嶽內思刻名定仙上法
　　太上九赤鎮嶽求仙班符
　　東嶽青帝內思甲乙入木九炁班符
　　東方青帝君，姓常，諱精萌，頭建九元通天冠，衣青錦帔碧飾飛裙，佩太上九炁命靈之章，帶翠羽交靈之綬。常以立春之日，乘碧霞九龍雲輿，從青腰玉女十二人，手把青林之華九色杖幡，遊行東嶽太山，校定真人仙官錄札，時詣東海水帝，考筭學道功過罪目，迴降佩符者身。學者服其符以招其人，存其炁以降其真，求削水帝之簡，上名玉札之篇。當以立春之日平旦，沐浴齋靜，入室燒香，服甲乙入木九炁班符，叩齒九通，思東方青帝君，姓常，諱精萌，衣服形色，乘碧霞雲輿，下降兆房，青炁鬱鬱，覆滿一室，冠匝己形。存見帝君青炁之中化為赤光，如歲星之精，赫赫照明，從頭頂而下，入兆身中，光明洞暎肝部之間。便引炁九咽，覺身中薰熱，須臾，赤光於內散，從九孔中出，迴合還兆頭頂之上，化成青雲，覺兆身在青雲之中，隨雲而昇。良久覺定，豁如蹈空，便仰咒曰：
　　太丹億齋，迴合九門，玄虛舉真，赤班早分，帶甲入木，乘乙御雲，上制五嶽，封丘召山，下告九河，十二水源，落除宿簡，列奏玉篇，掌錄我真，青帝之君，降我碧霞，飛青羽裙，與帝合景，奏謁玉晨。畢，又叩齒十二通，咽液二十四遍止。行之九年，則能書符投山，山降雲雨，鯈欻晻冥，書符投水，水上蛟龍，能入萬丈之淵。如行人中，書符於木，削之不滅，其文轉明，帶符抱木，身成山林，東嶽衛以仙官十二人。一十八年，則能飛行上清。輕泄此道，罰以鬼兵，殃延七祖，身沒河源。
　　太上甲乙入木九炁班符，朱書，立春之日平旦，東向服之，祝如上法。又以正月、二月甲寅、乙卯之日，青書桐板之上，令廣九寸，長一尺二寸，埋之所住東嶽，令深九尺。甲乙唯一日也，如此法三年一埋，不必年年也。但存思服御，依節行之，亦九年無不感降也。此一名白羽中林飛天九符，一名九變三合成一，得見其文，與五帝同真。埋符之日，當東向叩齒三十六通，存思青炁之雲，覆冠一山，上下鬱冥。東嶽太山君，乘九色之龍，手執青羽之麾，從太山仙官十二人，在青炁之內監暎兆身，仰祝曰：
　　天通地理，二炁交真，九赤陽明，四度開陳，上開五帝，東嶽泰山，下告萬靈，無鞅之神，削我宿對，記我此篇，滅消魔試，使我成仙，封賞靈嶽，與炁同煙，興雲降雨，飛霄碧軒，昇入玄虛，高皇帝前。畢，埋符如式，仰引青炁三十六咽止。
　　東嶽泰山君，常以春分之日，列奏真仙已得道及始學之人名錄，上言高上帝君，檢校玄名。修飛仙之道，當以其日日之時，沐浴齋戒，燒香入室，東向思東嶽泰山君，姓玄丘，諱目陸，頭建三寶九光夜冠，衣青羽章裙，披九色班裘，帶上皇命神之篆，乘青雲飛輿九色蒼龍，從十二仙官，手把五芝，東北而迴，上登無崖之上玉清之天，徘徊玄虛之內青雲之中。當叩齒九通，心言：今日上節，八願開新，願迴神曲，來降我間，納我所求，奏我所陳，得上玉札，位係紫篇，道君迴暎，我獲上仙。
　　畢，思泰山君乘輿下降，青炁鬱鬱，覆滿一室，君處青炁之中，手執青簡，注上我名於青簡之篇，微祝曰：
　　玉真徘徊，煥明東方，乘龍駕輿，飛行太空，迴靈曲暎，下降我房，青陽告始，上願開通，納我所陳，削過記功，刻名青簡，列奏高皇，西龜結錄，東華勒方，五靈輔翼，八帝齊光，來甲御乙，出木入空，六丁侍衛，玉女扶將，攝山召海，命制蛟龍，嘯風興雲，靡不立躬，天魔伏試，萬靈敬從，變景化形，上昇玉宮，年享泰山，永保無窮。畢，仰咽九炁止。修之九年，則泰山君見形於兆前，降於青炁之雲，給神童九人，致自然神芝，能知東方萬里之事。一十八年，則致龍輿，乘空飛行，上昇玉清宮。
　　南嶽赤帝內思丙丁入火三炁斑符
　　南方赤帝君，姓炎，諱洞丹，頭建三炁玄梁寶冠，衣緋雲錦袍丹文之裙，佩南極制陽之符，帶朱宮八光之劍。常以立夏之日，乘赤霞飈輪，從太丹玉女十二人，乘九色之鳳，手把日精三炁之華，遊行南嶽衡山，校定真人仙官錄札，及學者之名，時詣南海水帝神王，考筭學道功過罪目，迴降佩符者身。學者服其符以招其神，存其炁以降其真，削除水帝之簡，上名玉札之篇。當以立夏之日正中，沐浴齋戒，入室燒香，服丙丁入火三炁班符，叩齒三通，思南方赤帝君諱字，衣服形色，乘赤霞飈輪，下降兆房，赤炁赫赫，覆滿一室，冠匝己形。存見帝君在赤炁之中化為熒惑星，赫赫照明，從頭頂而下，入兆身中，光明洞暎心宮之間，便引炁三咽，覺身薰熱，須臾，熒惑星於心散為赤炁，從九孔中出，迴合還兆頭頂之上，化成赤雲。覺兆身在赤雲之中，隨雲而昇，良久覺定，豁如蹈空，仰祝曰：
　　三炁迴元，飛天九清，白羽中林，入微洞靈，帶丙耀光，乘火入丁，中真混合，上化景星，制御萬炁，封山召靈，符攝九河，十二水精，削滅九陰，宿簡之名，興雲降龍，丹霄朱軿，八景迅虛，流火鬱冥，飛輪紫蓋，來運我形，乘虛躡浮，上造玉庭，受鍊洞陽，五神鮮明，永享天眉，與帝合并。畢，又叩齒九通，咽液十二過止。行之九年，則能書符投林，林自生火，書符投水，水上蛟龍，書符投山，山降雲雨，帶符入火，身則不然，埋符南嶽，則得仙官侍衛兆身。十八年，則能飛行，上昇玉清。輕泄此道，殃延七祖，身沒鬼官，長閉地獄，不得成仙。
　　太上丙丁入火三炁班符，朱書，立夏之日正中，南向服之，祝如上法。又以四月、五月丙午、丁已之日，朱書桐板之上，令廣八寸、長一尺二寸，埋之所住南嶽，令深八尺。丙丁唯一日也，如此法三年一埋，不年年也。但存思服御，依節行之，亦九年，赤帝君衡山君無不降見於兆形也。此一名三合成道九真中符，一名九合入微幽虛七變。得見其文，五帝齊真，刻成上仙。埋符之時，當南向叩齒二十四通，存思赤炁之雲，覆冠一山之上，南嶽衡山君乘赤龍雲車，手執赤羽之節，從衡山仙官十二人，在赤炁之中監暎兆身，仰咒曰：
　　丹靈洞陽，上總天逢，九變三合，乃成道宮，赤景班符，威御萬方，今日上節，三炁開通，上關五帝，告文靈峰，削我宿負，列名高皇，使我道成，變化玄空，封掌靈嶽，召海策龍，興雲降雨，萬向立從，飛霄赤輪，昇入帝房，八炁并景，三元齊光。畢，埋符如式，仰引赤炁二十四咽止。
　　南嶽衡山君，常以夏節之日，列湊真仙已得道及始學之人名錄，上言高上帝君，檢校玄名，區別功過。修飛仙之道，當以其日日中之時，沐浴齋戒，入室燒香，南向思南嶽衡山君，姓爓，諱洋光，頭建八朗寶光玉冠，衣赤錦飛裙，披神光緋文之表，帶封靈制魔之章，乘赤霞飛輪，從南嶽仙官十二人，悉乘飛鳳，手把神芝，東南而迴，上登無崖之上玉清之天，徘徊空虛之內赤雲之中。當叩齒三通，心言：今日上吉，良辰應真，玄願普降，竟天納新，願乞道君，值迴上仙，飛輪羽蓋，下降我身，道君迴降，我成帝臣，名言上清，東華結篇。畢，思衡山君乘赤霞飛輪，下降兆房，赤炁鬱鬱，覆滿一室，君在赤炁之中，手執赤簡，注上我名於赤簡之篇，微祝曰：
　　朱腸乘晨，徘徊九霄，丹輿飛蓋，洞煥霞寥，曲迴下暎，監我心翹，上願所陳，莫不感幽，抑披靈衛，形與神交，書名丹臺，結字南瑤，六丙翼真，乘丁入飈，攝山封海，命制萬祆，千精伏竄，羣魔皆消，南嶽既掌，三元來招，降致朱軿，昇入皇朝，三景齊靈，後天而凋。畢，仰咽三炁止。修之九年，則衡山君授兆寶書，給仙官八人，降致神芝奇異之物，能知南方萬里之事。行之十八年，則致赤雲之輪，飛行太空，上昇玉清之宮。
　　西嶽白帝內思庚辛入金七炁班符
　　西方白帝，姓混，諱辱歸，頭建七炁明光寶冠，衣白錦雲光之袍素錦飛裙，佩素靈之綬，龍潮漫誕之劍。常以立秋之日，乘素雲飛輿，從太素玉女十二人，白虎手把七色華旛，遊行西嶽華山，校定真人仙官錄札，及學者之名，時詣西海水帝神王，考筭學道功過罪目，迴降佩符者身。學者服其符以招其人，存其炁以降其真，削除水帝之簡，上名玉札之篇。當以立秋之日晡時，沐浴齋靜，入室燒香，服庚辛入金七炁班符，叩齒三通，思西方白帝君諱字，衣服形色，乘紫雲飛輿，下降兆房，白炁奕奕，覆滿一室，冠匝己形。存見帝君在白炁之中化為太白星，赫赫照明，從頭頂而下，入兆身中，光明洞暎肺部之間。便引炁七咽，覺身薰熱，須臾，太白星於肺中散為白炁，從九孔中出，迴合還兆頭頂之上，化成白雲，覺兆身在白雲之中，隨雲而昇，良久覺定，豁如蹈空，仰祝曰：
　　七炁飛精，西華金靈，龍變九道，萬物自生，日月過度，飛羽陸冥，幽虛玄真，三合七成，變化入景，辛迴景星，帝諱符合，變化我形，上承皇威，部御神兵，制山檢海，封嶽命精，真不咸來，受事我庭，興雲起雨，降致素軿，九龍七虎，策御六丁，迅我飛虎，出玄入青，上造朱月，金治鍊明，逍遙華堂，長保天經。畢，又叩齒七通、咽液三十二過止。行之九年，則能書名於石，鍊石成金，書符投石，石隱兆形，書符投山，山降素雲，書符投水，水上龍精，埋符西嶽，則給仙官，降致自然神奇異物。一十八年修行，則能乘空飛昇玉清。輕泄此道，罰以神兵，七祖負考，長役鬼官，慎祕修行，尅獲上仙。
　　太上庚辛入金七炁班符，朱書，立秋之日晡時，西向服之，祝如上法。又以七月、八月庚申、辛酉之日，朱書桐板之上，令廣六寸，長一尺二寸，埋之所住西嶽，令深六尺。庚辛唯一日也，如法三年一埋，不年年也。但存思服御，依節行之爾，九年，白帝君及華山君無不降見於兆形也。此一名九微入神封靈玄，一名赤白自生七變金門。得見此道，西母降真，萬變立成，飛昇帝神。埋符之時，當西向叩齒十二通，存思白炁之雲，覆冠一山之上，西嶽華山君，乘白龍雲車，手執七色飛行羽節，從華山仙官十二人，在白炁之中監暎兆身，仰祝曰：
　　六炁徊靈，三合成一，五雲變化，轉九會七，帝尊混合，神生金室，是時何時，上願之日，所向所求，靡不良吉，命靈召神，羣魔隨滅，八道散明，我真穆穆，五嶽齊眉，與帝相畢。畢，埋符如式，仰白炁二十四咽止。
　　西嶽華山君，常以秋分之日，列奏真仙已得道及始學之人名錄，上言高上帝君，檢校玄名，區別功過。修飛仙之道，當以其日晡時，沐浴齋靜，入室燒香，西向思華山君，姓浩丘，諱元倉，頭建六元通神飛冠，衣白錦飛裙，披素錦之裘，帶交靈素綬，乘霞飛輪，從西嶽仙官十二人，悉乘十二白虎，手把七色華幡，西南而迴，上登無崖之上玉清之天，徘徊空虛之內白雲之中。當叩齒七通，心言：我願飛仙，上昇玉清，飛入華嶽，與帝同靈，乞丐道君，降我真形，為我致仙，書我玄名。畢，思華山君乘白霞飛輪，下降兆房，白炁奕奕，覆滿一室，君在白炁之中，手執白簡，注上我名於白簡之篇，微祝曰：
　　金門煥明，白雲巍峨，四會交真，八炁結羅，上吉告晨，帝靈昇霞，迴神下降，曲盻我家，謂我白簡，書名西華，七真部仙，制御掌魔，上承皇威，攝山命河，興雲降雨，龍輪立過，運我飛虛，上造靈阿，所願立致，所剪立嵯，千變萬化，洞明玄霞。畢，仰咽七炁止。修之九年，則華山君為兆致神仙之藥，給仙童七人，九年能明西方萬里之事，吉凶之兆。行之十八年，降致白雲之輪，飛行太空，上昇玉清之宮。
　　北嶽黑帝內思壬癸入水五炁班符
　　北方黑帝君，姓玄，諱朔萌，頭建五炁玄晨之冠，衣玄錦之袍五色飛裙，佩七元流鈴，帶文身通神之劍。常以立冬之日，乘玄雲飛輿，從太玄玉女十二人，乘十二飛龜，手把五色華旛，遊行北嶽恆山，校定真人仙官錄札，及學者之名，時詣北海水帝神王，考筭學道功過罪目，迴降佩者身。學者服其符以招其神，存其炁以降其真，削水帝之簡，上名玉札之篇。當以立冬之日夜半，沐浴齋靜，入室燒香，服壬癸入水五炁班符，叩齒五通，思北方黑帝君諱字，衣服色形象，乘玄雲飛輿，下降兆房，黑炁勃勃，覆滿一室，冠匝己形。存見帝君在黑炁之中化為辰星，赫赫照明，從頭頂而下，入兆身中，光明洞暎腎部之間。便引炁五咽，覺身薰熱，須臾，辰星於腎中散為黑炁，從九孔中出，迴合還兆頭頂之上，化成黑雲，覺兆身在黑炁之中，隨雲而昇，良久覺定，豁如蹈空，仰祝曰：
　　五神通真，化炁廣陽，七元迴靈，煥落北方，帝尊告令，八節御光，上總萬仙，下統無窮，乘炁迅虛，迴降我房，授我玄符，變化流通，帶壬入洞，負癸昇空，封掌五嶽，制命九江，召山興雨，符水上龍，飛軿紫蓋，昇入帝宮。畢，又叩齒五通，咽液十八過止。行之九年，則能書符投水，水上蛟龍，停流止波，入水如空，埋符北嶽，則給仙官，降致神藥不死之方。一十八年，坐在立亡，乘虛飛行，上昇玉清。其道高妙，不傳非真，輕泄靈文，七祖負考，身沒鬼官，長充幽徒，不得又仙。
　　太上壬癸入水五炁班符，朱書，立冬之日夜半，北向服之，祝如上法。又以十月、十一月壬子、癸亥之日，朱書桐板之上，令廣五寸，長一尺二寸，埋之所住北嶽，令深五尺。壬癸唯一日也，如此法三年一埋，不年年也。但存思服御，依節行之爾，九年，黑帝君及恆山君降見於兆形也。此一名交昇雲門七變五合，一名五靈玄陰中道萬畢。有得此文，仙道立成，行之變景，飛昇紫清。埋符之時，當北向叩左齒二十四通，存思黑炁之雲，覆冠一山之上，北嶽恆山君乘黑龍雲車，手執五色飛仙羽節，從恆山仙官十二人，在黑炁之中監暎兆身，仰祝曰：
　　玄武交昇，五變成神，三合九離，乃會玉門，上節八願，我享其仙，安炁鎮靈，五嶽保令，乘空命虛，萬魔來身，降致雲輿，玄輦紫軒，飛行太空，上昇帝晨，長與北君，保命天真。畢，埋符如式，仰引黑炁二十四咽止。
　　北嶽恒山君，常以冬至之日，列奏真仙已得道及始學之人名錄，上言高上帝君，檢校玄名，區別功過。修飛仙之道，當以其日夜半，沐浴齋靜，入室燒香，北向思怛山君，姓伏，諱通萌，頭建五炁寶晨玉冠，衣黑錦飛裙，披玄文明光之裘，帶交靈紫綬，乘玄霞飛輪，北嶽仙官十二人，悉乘飛龜，手把五色華幡，西北而迴，上登無崖之上玉清之天，徘徊空虛之內玄雲之中。當叩齒五通，心言：今日上吉，八節迴還，道君迴降，曲盻我身，領掌命錄，長保天年。畢，思恆山君乘黑霞飛輪，下降兆房，黑炁勃勃，覆滿一室，君在黑炁之中，手執紫簡，注上我名於紫簡之篇，微祝曰：
　　玄陰迴靈，乘日御晨，五炁總真，普統羣仙，安景上宮，徘徊雲陳，曲降監暎，來我房軒，書名玄簡，記上玉篇，使我通明，洞徹入真，制命五靈，封河召山，降龍起雨，導雲興煙，飛霄輕輪，昇入帝晨。畢，仰咽五炁止。修之九年，則恆山君為兆降致玄龍雲輿，給以仙官五人，招北方神真靈藥，洞明北方未然之事，吉凶之兆。行之十八年，飛行上清，與北嶽帝君齊保玉真也。
　　中嶽黃帝內思戊己入土一炁班符
　　中央黃帝君，姓麻，諱忠慎，頭建黃晨通天玉冠，衣黃錦之袍玄黃飛雲錦裙，佩黃帝越元之策，帶靈飛紫綬。常以太歲之日，乘黃雲飛輿，從黃素玉女十二人，乘十二飛鱗，手把五帝華幡，遊行中嶽嵩山，校定真人仙官錄札，及學者之名，時詣三河四海十二水帝神王，考筭學道功過罪目，迴降佩符者身。學者服其符以招其神，存其炁以降其真，削字水帝之簡，上名玉札之篇。當以太歲之日中後，沐浴齋靜，入室燒香，服戊己入土一炁班符，叩齒十二通，思中央黃帝君諱字，衣服形色，乘黃雲飛輿下降兆房，黃炁鬱鬱，覆滿一室，冠匝己形。存見帝君在黃炁之中化為鎮星，赫赫照明，從頭頂而下，入兆身中，光明洞暎脾部之間。便引炁十二咽，覺身薰熱，須臾，鎮星於脾中散為黃炁，從九孔中出，迴合還兆頭頂之上，化成黃雲，覺兆身在黃雲之中，隨雲而昇，良久覺定，豁如蹈空。仰祝曰：
　　中靈黃元，十二飛精，五炁混化，高皇洞明，是日上吉，總攝萬靈，檢錄校札，除罪結生，迴真流盻，曲降我庭，為我落死，刻簡紫名，輔我太真，給我神兵，匡制五嶽，封山召靈，羣魔滅試，我道肅清，乘戊負己，洞入無形，興雲降雨，飛霄紫軿，造晏五嶽，與帝合并。畢，又叩齒十二通，咽炁十二過止。行之九年，則知三十六國之音，知萬淵之下三十六土皇形色，書符把玉，形與土合，埋符中嶽，則使黃素玉女十二人，致自然之廚不死之藥。行之十八年，則能飛行玄虛，上昇玉清。祕之神仙，輕泄九祖獲考，身負三徒，充責幽冥。
　　太上戊己入土一炁班符，朱書，太日日中後，向四季服之，祝如上法。又以三月、六月、九月、十二月，戊辰、戊戌、己丑、己未之日，朱書桐板之上，令廣三寸，長一尺二寸，一埋之所住中央，令深一尺二寸。四季唯一日，如此法三年一埋，不年年也。但存思服御，依日而行之，九年，黃帝嵩高山君，無不降見於兆形也。此一名玄真總暉自生萬度，一名神飛九道靈變自然。有得此道，立昇雲宮。埋符之時，當向四季叩齒十二通，存思黃炁之雲，覆冠一山之上，中嶽山君乘黃龍雲車；手執玄黃十二節麾，從嵩高山仙官十二人，在黃炁之中監暎兆身，仰祝曰：
　　三素流飈，黃雲五纏，道合萬變，玄虛舉真，神安靈嶽，道降我身，黃白早分，記名紫篇，封山召河，制御群仙，興雲降雨，黃霄飛輪，乘空步玄，上昇高晨。畢，埋符如式，仰行黃炁十二咽止。
　　中嶽嵩高山君，以三月、六月、九月、十二月，戊辰、戊戌、己丑、己未之日，列奏真仙已得道及始學之人名錄，上言高上帝君，檢校玄名，區別功過，修飛仙之道，當以其日日中後，沐浴齋靜，入室燒香，向四季思中嶽君，姓角，諱普生，頭建中元黃晨玉冠，衣黃錦飛裙，披玄黃文裘，帶黃神中皇之章，乘黃霞飛輪，從中嶽仙官十二人，悉乘飛驎，手把玄黃十二節麾，西南而迴，上登無崖之上玉清宮，徘徊空虛之中黃雲之內。叩齒十二通，心言：天垂上願，我享其恩，念虛降靈，思微致仙，中嶽之君，結我同軒，使我飛行，昇到金門。畢，思嵩高山君乘黃霞飛輪，下降兆房，黃炁勃勃，覆滿一室，君在黃炁之中，手執黃簡，注上我名於黃簡之上，微祝曰：
　　黃靈中玄，道翳紫天，三合成一，結虛而仙，掌錄保篇，固命度年，列名東華，記仙中秦，五靈監暎，使我道鮮，出虛入微，洞徹九玄，身生水火，變景億千，乘空步虛，飛行無間。畢，仰咽十二炁止。修之九年，則與中嶽君對面共言，為兆降致黃龍飛輿；給以仙官，取自然之物以與兆身。行之十八年，道成飛仙，上昇玉清。
　　四海水帝內思除罪削簡上法
　　太上九赤封海通真班符
　　東海水帝九源青炁班符
　　太上九元青炁班符，常以立春、春分之日分、平旦，朱書青紙上，東向服之。行事訖，朱書符桐板，上記：某年某月某日子，某郡縣某鄉里某嶽先生某，年若干歲，某月生，於符下。以青石九兩，青絲纏之，著符下，投之東流之水。常以其日清齋，入室燒香，東向叩齒十二通，思東海水帝神王，姓王，諱度源，頭建太晨寶明之冠，衣青文翠羽飛裙，帶七色師子虎頭鞶囊，乘碧輦飛龍，從東海水帝十二仙掾，乘十二蒼龍，飛行上詣高皇玉帝，徘徊青雲，迴降我身，青炁鬱鬱，內外晻冥。神王對坐我前，削我死簡，注我仙錄，微祝曰：
　　洞淵九源，上參玉清，分流二炁，混合同生，上總上真，下典兆名，是日良吉，八願齊并，水帝削罪，記功上靈，太一固年，保命黃寧，形交九都，炁應神精，左役天甲，右運六丁，命山召海，降輿龍軿，運我飛昇，上朝三清，羽儀翼翼，金璫玲玲，徘徊步空，遊宴紫庭，下觀水宮，水受我形，使我長存，與劫同齡。畢，服符，仰咽液九過止，便依法投符東流之淵。行之十八年，水帝削兆罪簡，言玉清降致龍軿，飛行太空，身入萬丈之淵，與水帝對言。玄妙之道，不得妄宣也。
　　南海水帝洞源赤炁班符
　　太上洞源赤炁班符，常以立夏、夏至之日正中，朱書青紙上，南向服之。行事訖，朱書符桐板，上記：某年某月某日子，某郡縣某鄉里某嶽先生某，年若干歲，某月生，於符下。以赤石八兩，赤絲纏之，著符，投於南流之水。行其道，常以其日清齋，入室燒香，南向叩齒十二通，思南海水帝神王，姓開，諱納靈，頭建太晨寶明之冠，衣赤錦文裙，帶交靈紫綬九色鞶囊，乘蛟龍飛行雲輪，從南海水帝十二仙掾，乘十二飛龍，上詣高皇玉帝，徘徊青雲，迴降我身，青炁鬱冥。神王對坐我前，削我罪簡，注我仙錄，微祝曰：
　　南陽赤淵，萬谷洞泉，帝君安鎮，總領水仙，校定罪簡，記功紫晨，日吉時清，匡龍策煙，徘徊玄虛，來降我軒，與炁混合，道成自然，制魔滅精，攝海封山，六師啟道，通我水源，興雲降雨，嘯命立前，所願所啟，靡不如言，飛行上清，朝謁玉晨。畢，仰咽炁八過止，便依法投符南流之淵。行之十八年，水宮無復罪目之簡，神王列名於玉皇，降致雲龍丹輿，飛行太空，登山涉海，萬神衛迎，洞微入玄，與帝合真。輕泄靈文，罰以五帝神兵，祕之者仙。
　　西海水帝洞淵白炁班符
　　太上洞淵白炁斑符，常以立秋、秋分之日晡時，朱書青紙上，西向服之。行事訖，朱書符桐板，上記：某年某月某日，某郡縣某鄉里某嶽先生某，年若干歲，某日生，於符下。以白石六兩，白絲纏之，著符，投於西流之水。行其道，當以其日清齋，入室燒香，西向叩齒十二通，思西海水帝神王，姓道，諱洞清，頭建太晨寶明之冠，衣素錦飛裙，帶素靈命神之章，九色師虎頭鞶囊，乘飛輿，從西海水帝十二仙掾，乘十二白虎，飛行玄虛，上詣高皇玉帝，徘徊玄空青雲之中，迴真下降，對在我前，削我罪簡，注我仙錄，列奏玉帝之前。微祝曰：
　　暘谷萬丈，洞淵九流，十二帝府，九江水侯，上統玉虛，下領神州，是日上吉，神王出遊，掌我命籍，保我玄符，迴真曲暎，來降我廬，削我罪簡，勒上天書，道發自然，飈昇雲輿，混合元吉，與帝并軀。畢，仰咽六炁止，便依法投符西流之淵。行之十八年，則能洞行西海，履萬丈之淵，海神衛迎，不拘水契，降致龍輿，飛行太虛，水官削罪，言名帝皇。其道高妙，不行於世，有見其文，不學自仙。
　　北海水帝洞川黑炁班符
　　太上洞川黑炁班符，以立冬、冬至之日夜半時，朱書青紙上，北向服之。行事訖，朱書符於桐板，上記：某年某月某日，某郡縣某鄉里某嶽先生姓某，年若干歲，某月生，於符下。以黑石五兩，黑絲纏之，著符，投於北流之水。行其道，當以其日清齋，入室燒香，北向叩齒十二通，思北海水帝神王，姓噏，諱淵元，頭建太晨寶明之冠，衣玄錦飛裙，帶豁落七元五色虎頭鞶囊，乘玄霞飛輿，從北海水帝十二仙掾，乘十二飛龜，遊行玄虛，上詣高皇玉帝，徘徊玄靈之上，鬱鬱青炁之中，迴真下降，對在我前，削我罪簡，注我玉篇，列言上清玉皇帝前。便微祝曰：
　　天地分流，四瀆御清，三河水府，九江帝靈，檢定簡錄，結罪四明，有道者功，有過者刑，今日上吉，帝暎我庭，流真迴降，我仙自成，三河四海，來衛我形，千變萬化，應口立生，飛行玄虛，上昇八冥，長保三光，天地齊停。畢，仰咽八炁止，便依法投符北海之淵。行之十八年，命召水侯十二蛟龍，運水興雲，使白日闇冥，飛行虛空，上昇玉清。其法高妙，非真勿行，違禁妄傳，殃滅兆身，考延七玄，唯祕神仙。
　　太上九赤班符，結飛玄紫炁以成其文。上真帝君以封嶽召山，攝江制靈。其文洞微，煥落上清。元始天王藏之於瑤臺金房玉虛之中。舊科七千年一傳，自無金名玉字，丹文玄臺，不得參聞。有見其文，尅成上仙。當依法，八節之日，服符禮祝，并埋山投海。九年之中，則五嶽仙官侍衛兆身，水帝水靈隨方伺迎，五帝奏名玄宮，水官落滅罪書，龍降雲覆，變化無方。又當依常彩色書符佩身，登山履川，萬神衛形，滅魔消試，威制羣精，五雲降室，紫煙自生，項負圓光，內外洞明，八景齊真，三元降軿，飛行玄虛，上昇玉清。
　　有金名玉骨，寶字上清，得有此符，佩之三年，便得為五嶽真人，履川涉海，便為四海君王，五帝輔翼，萬神敬迎。修行其事九年，則能水行萬丈，制御蛟龍，入山隱學，則五帝五嶽見形共言，興雲起雨，立召龍煙，千變萬化，應響已成。修之十八年，飛行上清。其道高妙，不行於世，輕泄靈文，七祖充責，己身亡命，長保鬼官。受者弟子師對齋三十日，或七日，齎上金三兩，五色文繒各五十尺，錦四十尺，上香一斤，詣五嶽之巖，告五帝，關五靈，三河四海天官地官水官，依四極之盟，然後而傳。受者不關天靈，侍經玉童玉女，列奏高上，罰以五帝神兵。輕泄者罰於九祖，考滅己身。受而不盟，殃延七祖，身被風火，自然失經。故上元君告於五帝：經非盟而不告，受不關而失真，彼此皆有生死之責。學者宜依文而奉焉。道無不降，仙無不成，生死享其慶，福流於種親，靈文至重，斯道之極真也。
　　洞真太上九赤班符五帝內真經竟