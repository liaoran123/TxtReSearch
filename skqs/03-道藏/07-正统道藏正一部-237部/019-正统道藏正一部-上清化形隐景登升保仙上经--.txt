上清化形隱景登昇保仙上經
　　經名：上清化形隱景登昇保仙上經。撰人不詳，約出於南北朝。言存神隱形飛仙法術。一卷。底本出處：《正統道藏》正一部。
　　上清化形隱景登昇保仙上經
　　中央黃老君，受太微天帝君化形隱景登昇玉清上經，存八景以運軀，思五雲以昇形，役紫度以招虛，策炎光以召靈，迴三晨以玄注，引七斗之元精，立月機於寢室，積神感於寂庭。自無金書東華，玄格玉名，莫得披看高帝之篇。
　　凡修隱景之道，每至八節之日，八帝遊會之時也，沐浴蘭香，清齋幽房，入室靜坐，臨目存思希微蒼帝君，名錄豐子，建金華太玄實冠，著雲光錦袍，帶九暉通光陽霞之符，乘八素紫雲一景之輿，授我九輝大晨隱符，以雲氣覆冠我身，身覺隨景而昇，叩齒二十四通，嚥氣八過止。
　　次存思中微赤帝君，諱定光彥，建二素寶一之冠，著雲光錦袍，帶元晨四朗朱碧之符，乘七素絳雲二景之輿，授我觀雲元晨隱符，以雲氣覆冠我身，身覺隨景而昇，個叩齒九通，嚥氣九過止。
　　次存思紫微白帝君，諱梁淵石，建芙蓉之冠，著玄靈錦袍，帶總晨皓靈扶希之符，乘六素紅雲三景之輿，授我總晨九極隱符，以雲氣覆冠我身，身覺隨景而昇，因叩齒十一通，嚥氣六過止。
　　次存思玄微黑帝君，諱齊元旋，建九元賓冠，着玄雲錦袍，帶沓耀靈真簫鳳之符，乘五素青雲四景之輿，授我沓耀旋根隱符，以雲氣覆冠我身，身覺隨景而昇，因叩齒九通，嚥氣五過止。
　　次存思始微上帝君，諱接空子，建玄光賓冠，著雲光錦袍，帶玄景中元八維玉門之符，乘四素黃雲五景之輿，授我玄景晨平隱符，以雲氣覆冠我身，身覺隨景而上昇，因叩齒十二通，嚥氣四過止。
　　次存思靈微中帝君，諱康戹文，建遠遊冠，著綠錦紋袍，帶合暉玄霞之符，乘三素綠雲六景之輿，授我合暉晨命隱符，以雲氣覆冠我身，身覺隨景上昇，因叩齒十二通，嚥氣三過止。
　　次存思宣微下帝君，諱宏膚子，建三寶神冠，著單錦文袍，帶齊暉保曜靈之符，乘二素紫雲七景之輿，授我齊暉晨玄隱符，以雲氣覆冠我身，身覺隨景上昇，因叩齒九通，嚥氣二過止。
　　次存思洞微真帝君。諱泗登攄，建飛雲紫華之冠，著玄靈錦袍，帶元命保形玄暉之符，乘一素靈雲八景之輿，授我高上龍煙隱符，以雲氣覆冠我身，身覺隨景上昇，叩齒三十六通，嚥氣一過止。
　　次存思九微內帝君，諱申明閑，建紫元三寶之冠，著玄雲錦袍，帶晨霄八變飛宮之符，駕太霞紫煙洞景玉輿，來授我高清太元無極上道常隱符，以洞景之輿來迎我身，上登玉清之房。都畢，叩齒三十六通，祝曰：
　　八景玄煙，散氣虛庭，蔽身九霞，隱景幽冥，寶符玄降，駕乘綠軿，迴轉九晨，住我身形，上登玉房，拜謁紫庭。畢，嚥氣三十六過止。
　　次存斗第一星帝君變隱桃元內妃，名太一法坦，字幸正扶，著黃錦帔丹青飛裙，頹雲髻。
　　第二星帝君保胎化形內嬪，名太一三瓫，字羅朱嬰，着青錦帔綠羽飛裙，頹雲髻。
　　第三星帝君六遁七星上元丹母，名太一雲夷，字沖雙兆，著青錦帔繡羽華裙，頹雲髻。
　　第四星帝君匿景藏光中元內妃，名太一七烈，字丘橫嬰，著紫錦帔黃華羽裙，頹雲髻。
　　第五星帝君變體易景斗中大女，名太一鬱書，字疇丘蘭，著朱錦帔紫青飛裙，頹雲髻。
　　第六星帝君隱迹散象斗中中女，名太一氣精，字抱定陵，著朱錦帔青繡飛裙，頹雲髻。
　　第七星帝君分景萬形斗中少女，名太一都異，字天凡淑，著丹錦帔青華羽裙，頹雲髻。
　　第八星帝君化日月水火斗中高皇左夫人，名太一石啟珠，字洛茂華，著紫錦帔繡羽飛裙，頹雲髻。
　　第九星帝君化金石山河斗中高皇右夫人，名太一愛條，字雲育玄，著綠錦帔翠華飛裙，頹雲髻。
　　存九星帝君隱妃九陰內名，形色衣服，皆使朗然，從北斗中來下，炎光流曜，煥爛虛无，迴神玄映，入我身中，處明堂之內，紫房之中，夾日月二象，九晨之暉羅列，相次化為嬰孩，九帝真形，名曰無常童子，安在兆身，內外洞徹，炎光玄映，匝體通熱，仍叩齒九通，祝曰：
　　九晨迴巔，隱化元方，洞天九元，斗中真童，炎光玄映，布溢紫房，千變萬化，易景嬰蒙，隨意所之，出有入無，得乘八景，上謁帝皇。畢，嚥氣九過止。
　　此帝君九陰化形隱景之上經，中央黃老君、南方赤精君、東方青童君、北方太上君、西方太素君，並迴九陰以散形，運九晨以匿軀，擲飛輪以登空，乘玄霄以遨遊，縱景萬變，隨世沉浮，若兆行之，三光同休。
　　上清化形隱景登昇保仙上經竟