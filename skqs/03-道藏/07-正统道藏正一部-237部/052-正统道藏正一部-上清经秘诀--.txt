上清經祕訣
　　經名：上清經祕訣。原不題撰人。內有『朕聞』字樣，當係唐明皇撰。慕集三洞、經訣而成。原本卷數不詳，現僅存六百餘字。底本出處：《正統道藏》正一部。
　　上清經祕訣
　　按經旨叩齒思神，默想念之，乃得飛昇。
　　夫大道一乘，分為三洞，故教開漸頓，人有賢愚，設法隨機，要在合道。然戒以防非止惡，制斷六情，籙者進品登仙，遠超三界。故《道性品》云：戒行攝衆生，錄引歸真一。自淺之探，非無優劣，從凡入聖，各有等差。以正一仙靈為初戒，以玉清昇玄為畢籙，通玄合道，契真言象，以宗其道，師其人，行其教，遵其禮。朕聞寥廓之際，真宰存焉，瞑涬之初，聖人利見，其教善貸而不有，其道日用而惟新，則煥乎雲篆仙書，祕于瑤篇玉簡，非握圖受籙之主不能行其教，非栖真擇賢之士不得閥其文。明真有五科，太上留十戒，我國家冑白雲之積慶，承玄元之妙旨，合德二儀，同光五聖，皆以至道滋萬類，敦德臨兆人。
　　《上清經》云：三洞者一曰洞真，二曰洞玄，三曰洞神，各有一十二門，分為三十六部尊經，上應三清三十六天，下應九壘三十六宮府。故人頭有九宮，心有九孔，臍有九神，形有九戶，三十六所也。《九天生神經》云：人受生於胞胎之中，三元育養，九氣結形，九月神布，氣滿能聲，身尚神具，九天稱慶，太一執符，帝君品命，主錄勒籍，司命定算，五帝監生，聖母衛房，天神地祇，三界齊臨，亦不輕也。《登真隱訣》云：所論一理者，即是一切衆生身中清爭道性，道性者，不有不無，真性常在，所以通之為道，道者有而無形，形而有情，變化不測，通於群生，在人之身為神明，所以為心也，所以教人修心即修道也，教人修道即修心也。道不可見，因生以明之，生不可常，用道以守之，生亡則道廢，合道則長生也。
　　上清經祕訣竟