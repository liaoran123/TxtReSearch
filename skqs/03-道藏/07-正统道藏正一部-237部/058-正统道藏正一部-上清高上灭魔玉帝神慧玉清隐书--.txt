洞真高上玉清隱書經
　　經名：洞真高上玉清隱書經。簡稱《玉清隱書》。撰人不詳，約出於東晉。係早期上清派重要經典。原本有四卷八篇，後分作四種。即：《上清太上玉清隱書滅魔神慧高玄真經》三篇；《上清高上滅魔玉帝神慧玉清隱書》三篇；《上清高上滅魔洞景金元玉清隱書經》一篇；《上清高上金元羽章玉清隱書經》一篇。底本出處：《正統道藏》正一部。
　　上清高上滅魔玉帝神慧玉清隱書經
　　高上玉清刻石隱銘內文
　　上清高上刻石內文，玉清上宮北壁隱書鬼神內銘，高上玉帝以傳太微天帝君。三道立正，太微天帝君以授後聖太平道君，以刻書酆都六宮，下制北帝酆都之山。道君書其文，備遊十天，召神滅魔，威伏萬精，封檢五嶽，束縛羣靈，上披天關，迴轉五星，縱景萬變，真光洞明，流金交煥，十天鬱冥，欲殺者殺，欲戮者戮，適意所造，平斷死生。其道嚴妙，玉帝之精，有見其文，不學立成，北酆落死，青華記名，真仙來朝，上造王庭。玉清隱書，玄旨秀靈，瓊音洞微，妙趣明徹，八電激威，制靈使氣，策召璇璣，輸轉五辰，七星奔移，坐命九天，萬神總歸，玉司浮位，二景停暉，千精伏竄，羣魔滅摧，詠其辭則天關洞開，說其呪則萬真解懷，紫霞流暎，金仙侍靈，天元敷庭，八風肅清，玄光冥滯，三景合明，天淵靜波，巨虬嚴征，神虎振威，毒獸羅兵，斬馘不祥，妖魔伏形，萬萬受事，千千皆平，五通七合，三氣齊并。子有玉骨，當尋寶經，勤心苦行，尅造雲營，上之玄宮，朝謁三清。
　　酆都山在北方癸地，山高三千六百里，周迴三萬里。其山洞天在山高下，周迥一萬五千里，其上下并有鬼神宮室，山上有六宮，洞中又有六宮，一宮輒周迴千里。是為六天鬼神之宮，二處合一十二宮，上宮主鬼，洞中主神，生死之所由名簿，悉隸北帝君也。
　　玉清刻石隱銘內文二篇，一篇制鬼，一篇檢神。十二宮北壁，輒刻一篇隱銘內文也。
　　第一宮名紂絕陰天宮，第二宮名泰殺諒事宗天宮，第三宮名明晨耐犯武城天宮，第四宮名恬照罪氣天宮，第五宮名宗靈七非天宮，第六宮名敢司連宛屢天宮。
　　右六宮治酆都山上，主領萬鬼，總統地上人民之死生。玉帝刻石隱銘，以書宮北壁，制檢羣凶，不使橫暴，枉害生民。學者得佩此文，則萬鬼衛身，北酆落名，度命南宮，得為真人也。
　　酆都山洞中六宮，主領萬神玉帝隱銘刻名文，書宮北壁，以制六宮萬神之靈。
　　第一宮名休明總靈洞天宮，第二宮名玄司重正宗虛天宮，第三宮名統仙升靈希微天宮，第四宮名正真邵靈宛司天宮，第五宮名雲樓玉紀明朗天宮，第六宮名崇虛赤暎雲由天宮。
　　右酆都山洞中宮名，總領萬神，生死簿錄，莫不係之。若有知洞中六宮之名，佩玉帝隱文，南神內朝，不復害人，北酆落除死目，度名南宮，真神衛從，白日昇天。
　　右玉清刻石隱文，以朱書青繒三尺佩之，兼青書所住北壁，出入行來，遠近萬鬼朝己，千鬼衛真。此玄古道，玉清隱文，得者神仙，不復隸於酆都之宮。受者祕之，慎勿示人。有金骨玉名，名叅青官，得有此文，當依玄科，七百年內聽得三傳。傳非其人，北帝為所奏，殊延七祖，長充鬼責，身沒形殘，萬不得仙。
　　右玉清刻石隱文內銘，凡九十一言，玉帝刻書酆都洞天六宮北壁，以檢制萬神。若有玉骨，名書紫清，得遇此文，當以朱書青繒三尺佩之，又朱書所住北壁，則真仙下降，萬靈衛形，千妖伏竄，天魔喪精，威制十天，總統衆生，縱景變體，萬化立成，乘空駕浮，飛行玉清。輕泄寶文，殃連七玄，身沒鬼官，永不得仙。
　　凡受玉清隱文洞景金玄之章，誦詠萬褊，常呼酆都上下六宮名萬徧，自當洞解刻石隱名。此音發於高上玉虛之天，自然之篇，皆著天魔內名，或表九天玉章，其辭幽遠，非始學凡夫所可意通。自非大帝下降，坐致瓊軒，叅晨乘雲，駕浮洛景紫天，不得諳究此銘。後學有心者，得見此篇，皆東華書名，骨相合仙，天真降感，故受此文。但當依法佩身，以却萬靈，道滿氣澄，必得洞覽隱音，遊行玉清也。
　　凡受玉清隱書洞景金玄之章，而无玉帝刻石隱銘內文，皆不得誦詠金玄之章。輕誦駭動高上，萬魔乘機而生。徒有隱銘內文，而不受洞景金玄，亦无以制魔。上下相部，二用齊并，三景合契，萬氣肅清。《金根經》言：凡修大洞，當坐震靈；凡修金玄，當佩隱銘。其道至妙，藏於玉虛九曲之房，金神侍衛，玉華執巾，三十六真典領玉篇，違科犯禁，列奏三清，身沒鬼官，長責幽泉，天科重告，慎勿妄宣。
　　凡受玉清隱書刻石內銘，皆先清齋七日，齋竟，然後賫錦繒三十尺，金鐶九雙，告北帝而盟，誓而傳。長齋之士，絕交人間，身不染穢，體清氣澄，乃得修行行此道。太一監試，司命定生，玄感妙告，上徹玉清，帝君懼悅，羣真詣庭，萬遍道備，尅乘綠軿，參駕玄浮，上造帝庭。
　　高上減魔殺鬼上法
　　甲乙日殺鬼都伯吏，姓宋，名巨暎，主領甲乙日萬鬼目錄。丙丁日殺鬼都伯吏，姓友筒，諱法生，主領丙丁日萬鬼目錄。戊己日殺鬼都伯吏，姓黃，諱安正理，主領戊己日萬鬼目錄。庚辛日殺鬼都伯吏，姓帛，諱西子留，主領庚辛日萬鬼目錄。壬癸日殺鬼都伯吏，姓鄭，諱玄丘伯，主領壬癸日萬鬼目錄。
　　玉帝曰：此五帝殺鬼都伯吏，皆受北帝清虛之號，雖為領殺鬼之主，至於諧級，亦不為輕，乃五嶽所宗奉，學者所仰憑也。其例二千四百年，皆轉升玉清，為總仙之官也。學者不知伯吏內名，又无殺鬼玉文，鬼魔莫不干試，毀其仙正也。諸以北帝萬鬼，天下羣魔，及苦爽未升者，名隸北酆，悉總主之，有知其名，則勤錄九天，萬魔滅凶，羣鬼匿爽，將无復試敗之患，必自然成真也。然此高上所祕，藏之於瑤臺，不傳於下世。輕泄者役身負風刀之考，七祖受罰於濛山也。
　　此神吏，七寶間翠元冠，碧玉簪，金華翠緣，紫綃之服，白綬，絳裙，朱履，紅繡窄衣，執棨幡五色。
　　北帝寒靈滅魔殺鬼玉文，受之於高上三天，衛以玉女三十六人，一名九天命靈文，高上神霄王所佩，欲殺甲乙日鬼，當朱書文白奏〔上〕#1，長一尺二寸，廣三寸二分，置西方庚上，乙日辛上，閉氣七息，叩左齒三十六通，呪曰：
　　乘天履氣，奉行威章，高上玉文，普攝萬凶，寒靈受制，嚴如天鐘，明告伯吏，檢制北酆，先戮鬼爽，後剪魔王，大小滅種，高下摧崩，如天之命，絕氣火宮，太一監詔，五老促翁，天清地朗，萬津開通，甲乙所執，靡不敬從。畢，引氣七咽止。行此七日，天魔束形見景，受事於眼前，鬼爽滅種，萬精自亡，朱書白素佩身，可遊行天下，羣妖試滅，萬鬼不敢干也，役使太丹玉女八人。
　　此神吏，金華綠絳綃之服，黃裙，青羅窄衣，綬帶冠履同前。
　　北帝丹靈滅魔殺鬼玉文，受於高上三天，衛以朱宮玉女六十四人，一名攝殺律，高上消魔王所佩。欲殺丙丁日鬼，當黃書文黑奏上，長一尺二寸，廣三寸二分，置北方壬上，丁日置癸上，閉氣五息，叩齒三十六通，咒曰：
　　高上告命，普攝萬靈，伯吏受符，校案玉清，檢督北酆，條送魔名，上帝所須，元虧時呈，皇老監詔，五仙部兵，天一秉鉞，斬滅無停，萬萬伏法，千千戮形，殺律所攝，莫不悉清。畢，引氣五咽止。行之五日，鬼魔皆束形露景，受事於服前，萬凶滅跡，千精自喪，黃書玄繒佩身，遊行天下，萬妖滅凶，羣靈不敢干也。五年自得役使黃素玉女十二人。
　　此神吏，金華皂緣，紫綃之服，絳裙，黃錦窄衣，綬帶冠履同前。
　　北帝素靈滅魔殺鬼玉文，受之於高上三天，衛以素靈玉女三十六人，一名九天兵信，玉清玉霄王所佩。欲殺庚辛日鬼，當黑〔書〕丹奏上，長一尺二寸，廣三寸二分，置南方丙上，辛日置丁上，閉氣三息，叩左齒三十六通，咒曰：
　　天開地通，玄氣朗清，掃除浮翳，五道煥明，奉帝詔命，檢校萬靈，北酆所部，嚴束正形，高上所攝，促氣時呈，羣魔自到，鬼爽滅精，風發電激，自天肅平，皆如玄符，伏法帝庭。畢，引氣三咽止。行之三日，鬼魔皆束形見景，受事於眼前，萬魔伏法，羣凶滅跡也。黑書丹文上佩身，遊行天下，萬魔竄伏，群靈不敢干。三年自得役使太玄玉女五人。
　　此神吏，金華綠緣，絳綃之服，皂緣，紅裙，青羅窄衣，綬帶冠履同前。
　　北帝威靈滅魔殺鬼玉文，受之於高上三天，衛以太玄玉女二十五人，一名威神玉策，玉清消魔王所佩。欲殺壬癸日鬼，當青書黃〔奏〕上，長一尺二寸，廣三寸二分，置中央戊上，癸日置己上，閉氣十二息，叩齒三十六通，咒曰：
　　天摧地激，四時攝光，五行促校，檢定十方，天帝浮位，皇老出房，高上所討，嚴剪无容，先戮鬼爽，後截羣凶，千妖萬試，莫不伏降，皆如玉文，流鈴八衝，豁落交擲，山嶽摧崩，承天順命，伯吏齊功。畢，引氣十二咽止。行之十二日，鬼魔束形，皆見景受事於眼前，萬魔滅種，羣妖喪精，青書黃繒上佩身，遊行天下，萬鬼自竄，千妖匿景。十二年，自得役使青腰玉女九人。
　　此神史，金華翠緣，朱羅之服，紅緣絳裙，白繡窄衣，綬帶冠履同前。
　　北帝洞靈滅魔殺鬼玉文，受之於高上三天，衛以黃素玉女十二人，一名黃神威靈策，高上玉帝君所佩。欲殺戊己日鬼，當白書青奏上，長一尺二寸，廣三寸二分，置東方甲上，己日置乙上，閉氣九息，叩左齒三十六通，咒曰：
　　黃中理氣，制命九天，三靈應符，五老校仙，促檢北帝，束送魔身，羣凶瞽目，不得推遷，上帝所告，捕追无親，敢有越逸，急制酆山，明如帝信，上對玉晨。畢，引氣九咽止。行之九日，鬼魔束形見景，受事於眼前，萬魔滅種，羣妖喪精。白書青繒上佩身，遊行天下，萬鬼伏竄，千妖匿景，不敢干犯。九年自得役使素靈玉女七人。
　　玉帝曰：殺鬼玉文，出自九天隱空之中，高上以付殺鬼都吏，以制御萬魔，剪滅羣凶。如消魔王、神霄王等，皆受之於高上神慧祕咒，自玉清中之微辭。凡學仙之夫，遊行名山，經歷險阻，皆當依具施行。又登齋誦經，修求飛騰之道，亦案其施之，以遏鬼試。若在人中多鬼之處，亦當施之，以滅鬼妖也。若行此之道，皆當精心苦誠，執志審固，无有疑預，如法計日，天魔无不露形伏法。若萬一不見真形者，便是己身自履穢未消，雖爾鬼魔亦於冥內受形於伯吏也。若浮好之士，身不精感，輕施召鬼，鬼反害於己，便受大殃也。明慎之，勿輕脫也。
　　玉清神霄王曰：凡鬼魔巧便，變化萬端，或沉或浮，或見或亡，或聚或隱，或藏或形，或氣或死或生，或飛雲中，或治空洞，五色恍惚，无有常形，如此皆承六天之運，受會於三天，在其度之內，故得肆其凶醜。高上亦以後學多巧，民心不純，洎害繁生，惡逆滋彰，故容之以威民，使協真以罰非，役之以兼考官，故不滅其根種也。若使運終數訖，則其氣自消，民心自然而純學者，自然成仙也。今鬼之為物，貪濁无廉，因威生凶，干試後學，无復有真，皆九天逆明其象，故置五帝殺鬼玉文，以檢截其凶橫也。若後學得此文，將鬼魔自滅，其凶試不干也。九天禁限，依四極明科，七百年中有其人，聽三傳。輕泄漏慢，身受大殃，宜詳慎奉行。
　　高上消魔王曰：凡上真已成真人，猶凶魔所試，何況凡學之夫耶。仙道不成，亦不被試者，皆是九天制魔保舉，故魔宜先試其邪正也。得魔保舉，便白日昇天，豈可為咎魔也。但魔所試，其欲令敗，不欲使過，故高上明其凶橫，置於殺鬼玉文，滅魔之章，及玉帝神慧，皆以防滅此橫也。若使其干試以理者，亦當不須又消滅之方也。後學故宜勤修，施行玉文，及誦玉帝神慧，以禳此灾也。自非受氣玉虛，結秀瓊胎者，空身而求肉飛之舉，无有此文，自勞鬼於疲曳，无獲於圖尚也。
　　高上九天驅除邪精神慧上法
　　上清隱玄玉帝大慧，一名九天驅除神咒內法。此之經文，皆虛皇之上道，高上所神祕，攝靈命真，滅魔總慧，振六天，招衛神兵，摧落姦妖，伐戮邪精，蓋玉帝大試之時，正立三天之法也。瓊音既震，則凶穢消除，山精殘滅，萬靈受事，神真輔衛，九魔伏形，寒靈失氣，天鋒仰曜，神威俯攝，辟毒禳試，萬妖滅跡。此法至不可輕泄，傳授之者，皆立盟為誓，約不宣漏。若違盟負誓，不崇科禁者，身為下鬼長閉地獄，七玄之祖受風刀考罰矣。
　　九天玉帝神咒曰：九天上化，化道常生，保景太元，寢暎朱瓊，逸宅丹玄，受事玉清，十轉九過，七混五成，神暉赫曜，振策皇庭，道達三變，錄神命靈，玉帝散慧，隱玄羽經，千真傾輪，五皇命征，披朱巾羽，森列帝庭，左佩神虎，右策金兵，九天征伐，煥擲火鈴，滅魔破妖，剪邪校精，風火奕震，六天摧傾，豁落北酆，九魔塞靈，逆道者誅，順化者生，上帝委命，勑衛神兵，千邪滅試，萬鬼无停，敢試有干，一付天丁，有妖則滅，有毒則刑，既滅既刑，攝邪錄精，六天已誅，威震七靈，寶神驅穢，霄浪三清，萬真受事，俱會帝庭，六象調和，七晨暉明，神風散魔，道暢无名，神慧滅魔，玉帝咒生，九天垂命，攝真御靈，請奉皇命，仙道乃明。咒畢，又叩齒三十六通，咽液十過。於是乃寢，都畢也。
　　若道士他行獨宿，及有心震之地，或於林廟之間，多有山精惡鬼，喜來犯試於人，心神畏恐者，當誦玉帝神咒之法，以禳辟之。靈音既震，則天魔滅試，萬邪竄迹，神真營衛。若與萬人同宿，是夕也，當有靈應妙覺，神兵見衛，伐戮姦祆，驅滅凶穢，三宮受真，五帝輔弼，內填靈闕，外威賊氣，於是神清體平，都无所畏矣。
　　玉帝咒鬼衛靈上法
　　玉帝咒曰：九天有命，上奉玉清，促召千真，俱會帝庭，太一下觀，雙皇翼形，鑑察萬邪，理氣攝生，若有不祥，干試神明，請帝之道，勑整神兵，七神秉鉞，天鋒右征，揮劍前驅，煥擲火鈴，檄命甲騶，武卒天丁，風火齊戰，伐邪校精，上威六天，下攝魔靈，既威既攝，萬凶滅形，神戈電掃，姦妖无生，仙皇秉節，有令敢停，拒節違令，是誅是刑，各敬各慎，保玆黃寧，九天告命，萬神敬聽。
　　兆若夜行畏恐，心震意怯，或惡夢之時，魔鬼試人，犯真干氣，欲病害人者，急行玉帝衛靈之法。兆當心存至道，求濟於帝方，北向叩齒三十六通，閉氣密咒畢，又叩齒如上十過，咽液十過，於是姦惡消摧，伏魔伏滅，七神纏綿，太一鑑攝，萬靈衛真，外威凶氣，亦可日日誦習，振響誦念，坐卧隨意，以塞百邪之來試，閉姦鬼之凶跡。每當卧寢，亦可誦之，今人神安，辟夢除厭，消諸毒惡，使終身不恐。誦習之日，不復北向閉氣也。所以閉氣密咒者，謂鬼魔已試其左右，姦精已干其神室，故敕靈命真，以收其凶惡耳。而寢外之咒，不復同之於此法也。
　　上清高上滅魔玉帝神慧玉清隱書經竟
　　#1『上』字原缺，據文義補。後文凡方括號中缺文，均據文義補。