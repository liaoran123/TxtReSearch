太上三天正法經
　　經名：太上三天正法經。又名《上清除六天之文三天正法》。撰人不詳，約出於東晉。係早期上清派重要經典。一卷。底本出處：《正統道藏》正一部。
　　太上三天正法經
　　清虛小有天王撰
　　九天真王與元始天王，俱生始炁之先，天光未朗，鬱積未澄，溟涬無涯，混沌太虛，浩汗流冥七千餘劫，玄景始分，九炁存焉，一炁相去九萬九千九百九十歲，青童君曰：時未有歲月，九炁既存，一炁相去九萬九千九百九十里，一里為一歲也。清炁高澄，濁混下布。九天真王、元始天王，稟自然之胤，置於九天之號，九天真王、元始天王，始皆生於九炁之中，氣結而成形焉。九炁玄凝，成於九天圖也。日月星辰於是而明，皆輪運周於九天之境也。便有九真之帝，青童君曰：九真者，九天之清炁，凝成九宮之位也。上真、中真、下真，生於極上清微之天；清微之天，是始炁之澄也。次中三真，生於禹餘之天；禹餘之天，是元炁之澄也。下有三真，生於第三大赤天。大赤天，是玄炁之澄也。三號既明，三元夫人從炁而生，以天為父，以炁為母，故號太素三元君。此各以炁自然之孕子也。生於三元君，皆女子之號。青童君曰：白素元君者，則右白元君之母；黃素元君者，則黃老中央君之母；紫素元君者，則左無英君之母也。虛結空胎，憑炁而生也。各置宮第，便有上清營衛之官。金晨玉童三千人，西華玉女三千人，侍給三元夫人也，在洞房宮。三道興隆，舉號為太上大道君，太上大道君者，乃眾真之帝，位高炁清，故號為太上。皆炁胤承真，積級受號，非始天有一太上者也。得受太上之號，便為萬神之主也。置於瓊宮玉殿，處於太上，大道之君也，總統九天，次位八方。八方置八帝，故上三天有二十四帝，玉皇之君也。八帝者，皆受自然之胤，得為帝號，亦非後學之任也。於是各引所承，造上皇之章，以為寶經，祕於玉清之宮，以度後學得真之人。逮至黃帝，置立生民，後生之人，起於黃帝也。黃帝結土為象，放於廣野，三百年中，五色變化，能言能語，各在一方，故有傖秦氐夷蠻差之類也。五姓合德，亦法自然，承上真之炁，而得為人也。能有生死之期，壽命之會。若有骨炁係真，便為不死，得補上仙，有不純之行，死歸土也。蠢以元炁，五色衣冠，皆稟元炁而生，衣以五綵之衣。六天之治，於此而興。故太上大道君，給以鬼兵，使於三代之中，驅除惡人。青童君曰：黃帝生民，各興殺害，不稟自然，使天炁憤激，三五失正，故以六天之炁，使誅除惡民。善行精勤，思念長生，不犯三官，則為種民，當授真經也。夫二炁離合，理物有期，陽九布炁，百六决災，三道虧盈，迴運而生，期訖壬辰、癸巳之年。青童君曰：大陽九、大百六，皆九千九百年，小陽九、小百六，皆三千三百年。六天受號至周，已三經大陽九之數，善惡猶未都平。後聖九玄道君，請問太上不應之期，太上云：六天事設，資於太真，求九經陽九、百六之數，還治三天。計期盡承唐之年，金氏御世，丁亥之末，壬辰之歲，善惡當明，吉凶都判也。九天真王授於太上大道君，太微靈都婉轉真三方文，眾書真籙，以制六天三天之法。三天正法，以九天真王、元始天王受炁之初，於空玄之中所授。到六天立治之法，授於太上。至黃帝興治，太上以付後學帝君、上相青童君、西城王君，使付諸為真人者。以六天之炁，由三天之法，得者神仙。三天九微玄都太真靈籙，出於九天真王，以傳太上及三天玉皇，元始天王以授西王母，靈飛太真太上丈人，以授眾仙得道真人。此文祕於太上靈都之宮，刻以紫玉為簡，黃金為文。付五老上真仙都左公，封以紫蘂玉笈，盛以雲錦之囊。天妃侍香，玉華執巾，衛以金童，各三百人。如是後聖金闕帝君、上相青童君，皆月三告，清齋時，乘碧霞九靈流景雲輿，飛青羽蓋，從桑林千真，上諸太上靈都之宮，朝啟真父，遊宴玉庭。太上大道君，時與九玄聖君、上相青童君，共登瓊宮玉殿之內，侍女眾真千億萬人，飛龍毒獸備衛靈關，巨虬千尋，奮爪廣庭，流光八朗，煥赫玉清，懸於旌蓋，流旗繞香，玉籟虛唱，神林激音，萬響揚聲，洞暢九元，眾吹雲歌，麟舞鳳鳴，激給玉虛，瓊振三清，設流霞之醴，鐶剛之果，雜案紛落，流盼太冥，末乃自引雲璈之琴，撫而彈之，玉音粲麗，徹響太霄，而歌神鳳之章，九靈之曲。其辭曰：
　　微乎九玄炁，洞源三清滓。靈化隨運生，淵響徹高擬。六覺啟玄關，未悟方乃始。携襟玉皇庭，披究太虛理。紫輝朗玄臺，流映無窮已。大劫有終數，百六翻然起。神娛不極齡，撫哀後生子。
　　於是太上歌畢，九玄帝君又稱名而歌曰：
　　策御九龍轡，上朝玉皇庭。太虛九玄炁，法化沉三靈。高會玄晨闕，躬命元始精。結芒太霞館，流盼無窮齡。神映通幽關，鍊胎反初形。撫哀五濁子，命同浮朝生。
　　於是九玄聖君歌畢，上相青童君又稱名而歌。其辭曰：
　　九天洞元紀，化生無方炁。三靈澄玄景，六精順運逝。丹霄翳空洞，三真超無際。俯仰太帝堂，稟承三天制。驅洗六天凶，正立無塵穢。洞究太真章，以救承唐世。啟悟末學子，有心齊冥契。拔脫三塗苦，飈然控龍轡。藹沬上清館，豈覺有餘滯。
　　歌畢，於是太上與後聖九玄、上相青童君，共序三天正法除六天之文，施用寶訣祝說投祭法度，以付二君，使教後學諸為真人者，以制六天，收戮群凶。於是帝君、上相青童君，奉受真訣，稽首而還。
　　清虛小有天王曰：凡受眾文三天九微玄都太真陰陽靈籙，恒當精心苦念，入室燒香，祈請真靈，求得奉迎聖君於上清宮，加恒誦詠靈章及符經一過。如此九年，靈垂告感，太上自當遣太極真人，降子寢房也。
　　太上告後聖君曰：凡詣經師受文，師當北向告誓，付度弟子。弟子受文畢，當還東向九拜，亦可心拜，陰祝曰：
　　上啟九天真王、元始天王、太上大道君，某生值季世，去上玄遠，稟承真統，得受三天正法除六天之文，不勝喜慶。謹以上聞，乞丐正真，賜降真靈，威御十方，攝制萬精，嘯咤立到，舉響徹冥，得承八景，奉迎聖君。
　　畢。寫經，將一通盛以別室，朝夕燒香，禮拜神文，太上當遣玉童玉女各十人，侍衛己身。
　　太上告後聖君曰：凡有骨相，名叅東華，得佩三天正法太上眾文靈籙。九年，每以本命之日，或太歲之日，以白素朱書文一通，詣所屬嶽封埋之，以制五嶽萬精之炁。埋符之時，北向叩齒三通，仰祝曰：
　　六天運周，三道正明，上仙真文，制御九靈，封掌五嶽，攝錄群精，當今真仙，來朝我形，上告萬神，記別我名，洗蕩千祆，後昇玉清。便埋文，令深九尺，如此二十七年，合三埋之，太上剋遣四極真人，來迎子身於上清宮也。五嶽靈官，恆當營衛出入遊行，授其自然之樂，雲輿羽駕迎子之身。
　　汝受九年，當以本命或太歲之日，夜半於別室，人民寂絕，露於中庭，施坐北向，用五案安著五方，案一香火，案一手巾，覆於案上。又用絳紋三尺，請經符著案上，以菓一盤，棗一升，著一柈中。北向再拜，叩齒十二通，奉請九微八道上皇、九華帝玄黃女、九靈之官、監真使者，稱名某甲，昔受眾書八靈真籙，九年請奉微禮、上獻眾真，願蒙垂降，下納丹心，使某體清氣朗，威制十方，千邪萬祆，悉皆執伏，得與神通。九年周竟，當又上煩明真。願畢。如此都畢，以所祭菓棗物，埋於所屬嶽也，令深九尺。臨埋時，北向叩齒九通，咒曰：
　　天清在上，微道遐幽，三正理運，六炁沉消，上真靈籙，攝御萬祆，獻禮五靈，以蒙納招，封還靈嶽，當使我身，與嶽同休。
　　以灌餘物上。如此三祭，太上剋遣真人，授子元君之號，五嶽仙靈衛子之身也。
　　太上告後聖九玄帝君曰：君受號為上清金闕後聖帝君，上昇上清，中遊大極，下治十天，封掌萬兆，及諸天河海、神山地源，陰察群靈，皆總領所關，勤搜上真，輔正三天，滅除凶惡。今故出眾書八靈真籙相付，宜加精勤，授於骨分，使為聖主，除祆存種，反正三天，令至承唐之年、壬辰之歲，吾道當行。
　　太上告後聖君曰：凡受三天正法，當為三天立效，佐時除凶，使正道演明，六天殄滅也。恆當沐浴清齋，入室燒香，書真文靈籙五通，安著所住室內五方，己身正在中央，平坐北向，叩左齒三十六通，瞑目內思己身吐炁，炁化為火光精流，竟天鬱冥，焚燒四方天下山林草木，土地靈司人民，悉令蕩盡，竟天冥然，無復孑遺，洞達無涯，火炁都消，清炁鬱勃，上則無天，下則無地，率天以下，莫不歸宗於虛無，金門玉闕、瓊宮紫殿羅列，及己身俱在空虛之中，清炁之內，便仰祝曰：
　　天陽地激，三五及靈，流光極崖，竟天鬱冥，自下無外，悉還無形，六天群祆，靡有不平，太一促運，真道當行，九天有命，收攝賈生，周天徧地，莫有所停，聖皇顯蓋，控駕紫庭，推校十方，列奏玉清。畢，引取五方炁，嚥之，方引九炁止。
　　此九天之祝，九天真王以授太上，太上授後聖，令恒修行，攝御六天，威制萬靈。若能勤心，精注三官，佐天除凶，太平之世，太上自當科校其中，隨勤補用，以充真仙。
　　太上告後聖君曰：凡受三天正法，佩帶真文，恆當沐浴盥洗為急，每令屐履衣服盛潔，不使污穢，真靈遠離，凶邪所乘，便有毀敗，學者宜明慎之。有犯此禁，太極領仙退削子陟真之爵。
　　太上告後聖君曰：凡受三天正法，不得妄入掩穢，哭泣悲淚，弔問死喪。犯者奪削退陟真之爵。
　　太上告後聖君曰：凡受三天正法，佩帶真文，出入三光，及冥旰臥息，不得露頭不著巾帽，及脫衣露形，毀慢形神，恥辱真文，令貴靈遠逝，空尸獨在。犯此之禁，奪筭，削退陟真之爵，學者慎之。
　　太上告後聖君曰：凡受三天正法，不得妄與陰家共牀坐起，及外炁不同之人共著衣服，及同被臥息，屐履之屬更相交關。犯者滅筭，退削真爵，學者慎之。
　　太上告後聖君曰：凡受三天正法，收束群靈，威平六天，當先令己身清靜，儼然明正，不犯眾禁，真靈恆肅，萬神衛形。案法修行，六天之凶自然而退，亦不干子之正矣。而使己身不明，為眾祆所乘，軾軻之日，不得惋吾此文，學者慎之。
　　太上告後聖君曰：此五條，出《四極明科》第十一篇中篇，有玉童侍衛，佩者犯禁，玉童所奏，身被冥拷，殃及七玄。今故抄出，以示後學，佩者習焉。
　　太上告後聖君曰：得佩三元大君紫文者，給玉童、玉女各十二人，侍衛佩者身。得佩眾書真籙者，給玉童十人，侍衛佩者身。得佩太微靈都婉轉真三方文，給直符三十人、玉女十二人，侍衛佩者身。得佩天帝君皇愍真書，給玉童十人，侍衛佩者身。得佩太上元君真文，給玉女十二人，侍衛佩者身。得佩紫微玄宮玉文飛天真書，給玉童、玉女各二十四人，侍衛佩者身。得佩蓬萊高上真書者，給玉童十二人，侍衛佩者身。得佩天帝丈人黃上真書，給玉女百人，知吉凶。得佩玄洲仙伯開天萬仙真書，給玉童十二人，侍衛佩者身。得佩廣生太真五嶽兵符，給玉女十二人，侍衛佩者身。得佩元始天王真書，出有入無，又給玉童、玉女各十二人，侍衛佩者身。
　　太上告後聖君曰：諸有骨分，名書東華，錄字上清，得佩真書眾籙，即給玉童玉女，侍衛己身，記功明善，糺禁漏泄。佩者不得妄傳，傳非其人，不依年限，輕泄寶文，身被風刀之考，沒命鬼官，殃及七玄、祖父，運蒙山之石，塞九源之河，深慎奉行。
　　上清除六天之文三天正法，後聖君受太上，清虛小有天王撰集，上仙真籙，總名為六天文三天上真正法，以捕萬鬼，收束眾邪。七百年三傳，一百年有其人，聽再授。朱青䎬三十尺為要信，青布四十三尺為密誓，金鐶五雙為指天大誓。男受投文不祭，女受當祭。相授齋三日，或七日。又於齋內奉有經之師，好金十兩，為通神之信。泄閉不從科條者，七世獲考，如四極科法。佩書不經陰炁，陰炁濁殗，則身受殃大罪，身後為下鬼。奉之如法，必登上清。八皇以此為祕仙券，有者太陰書名玉簡。
　　太上三天正法經竟