正一部 
　　上清迴神飛霄登空招五星上法經
　　經名：上清迥神飛霄登空招五星上法經。撰人不詳，約出於南北朝。係纂集《迥神飛霄登空招五星上法》、《鎮神養生內思飛仙上法》二篇而成。一卷。底本出處：《正統道藏》正一部。
　　上清迴神飛霄登空招五星上法經
　　迴神飛霄登空招五星上法
　　迴神哺飲上招五星登空之道，上衝七玄，下解兆形，混合萬變，立昇玄綱，沐浴蘭香，入室清齋，修行其方，五內映明，七孔朗然，神鎮絳府，形登五晨，至極妙法，非真不傳。所謂知道者易，修方者難，難修之道，可不祕乎。
　　常當以甲子、甲午、乙酉、乙卯、己丑、己未、戊辰、戊戌之日，沐浴清齋入室，坐卧任意，臨目執手於心，髣髴存東方青帝，諱通明，字蓋卿，巾青巾，衣青衣，青冠青履，帶通光陽霞之章，入我身中。又思肝中四真，名青明君，字明輪童子，常鎮我肝中，守我胃管之戶，膏膜之下，固塞死氣，為我降青精月水玉芝。因存歲星光精，口引咽之九十過止，令氣極充於肝府。行之九年，使東方青腰玉女九人侍側。
　　次思南方赤帝，諱太陽，字幻林，巾赤巾，衣赤衣，赤冠赤履，帶四朗朱碧之章，入兆身中。又思絳宮中一元丹皇君，名神運珠，字子南丹，一名生上伯，一名史雲拘，常鎮我絳宮中，守我項骨首之戶，斷絕死氣之路，為我降丹精赤水玉芝。因存熒惑星光精，口引嚥之八十過止，令赤氣充布絳宮中。行之九年，役使南方赤圭玉女八人侍側。
　　次思西方白帝，諱通陰，字元起，巾白巾，衣素衣，素冠素履，帶皓靈扶希之章，入兆身中。又思肺中六真，名上素君，字梁南中童，恒鎮我肺中，守我十二關門，斷絕死氣之路，為我降素芝月水玉精之丹。因存太白星精光，口引咽之六十過止，令星氣布充於肺。行之九年，太素玉女六人侍側。
　　次思北方黑帝，諱通神，字子規，巾蒼巾，衣皂衣，蒼冠蒼履，帶欝真簫鳳之章，入兆身中。又思腎中七真君，名玄陽君，字冥光先生，常鎮我兩腎中，守我背骨地戶，斷塞死氣之路，為我降玄陰丹芝九液之水。因存北方辰星精光，口引咽之五十過止，令星氣充布兩腎之中。行之九年，太玄玉女五人侍側。
　　次思中央黃帝，諱萬福，字太倉，巾黃巾，衣黃衣，黃冠黃履，帶中元八維玉門之章，入兆身中。又思脾中五真君，名養光君，字太昌子，常鎮我脾中，守我極根之戶，斷絕死氣之路，為我致黃水月華玉胎丹芝。因存中央鎮星精光，口引咽之十二過止，令氣充於脾中。行之九年，黃素玉女十二人侍側。
　　次思上玄元父君，諱高同生，字左迴明；下元玄母，名叔火王，字右迴光。二神守我本命之根，塞我死氣之源，為我致陽芝陰精，哺飼我身。存日月二景之光，映照一形，口引光色三十六咽止，令光氣充盈臍下丹田宮。行之九年，面生金容，目有流光，役使六甲，召制六丁，隨意所欲。
　　真人詣房存思五帝二景真神事訖，祝曰：
　　五星纏絡，光流內明，二景飛霞，灌溉五精，真神鎮藏，長保黃寧，太乙務猷，變胎迴嬰，肝肺結華，心腎光盈，脾保中元，五芝受生，日月寶光，與帝合并，飛空騰虛，上朝玉清。
　　修行迴神哺飼招五星飛空，事畢於此，行之九年，存祝不虧，真靈內映，三元詣房，絕死氣於九房，度生錄於南宮，承五神之玄注，咽二景以長存，五藏結華而不朽，魂魄保鎮而停年。
　　鎮神養生內思飛仙上法
　　太微天帝君鎮神內思解胞散結固魂凝魄混化玄真之道，開通六府，五官受靈，咽氣思真，芳芝自生，胃管結絡，神澄體清，玉輦立至，白日登晨。
　　常當清齋沐浴，燒香入室，夷心棄累遺塵，豁然无滯，注念不眠，然後真形可覩，遊神可還。每以平旦東向平坐，臨目內存形色朗然，呼其正諱還鎮本宮，叩齒三十六通。乃存髮神名蒼華，字太元，形長二寸一分；腦神名精根，字泥丸，形長一寸一分；眼神名明上，字英玄，形長三寸；鼻神名玉隴，字靈堅，形長二寸五分；耳神名空閑，字幽田，形長三寸一分；舌神名通命，字正輪，形長七寸；齒神名崿鋒，字羅千，形長一寸五分。面部七神，同衣飛羅裙，並嬰兒之形。存之審正，羅列一面，各鎮其宮。畢，便叩齒二十四通，咽氣十二過，咒曰：
　　靈源散氣，結氣成神，分別前後，總統泥丸，上下相扶，七神敷陳，流形遁變，愛養華元，導引八靈，上衝洞門，衛軀攝景，上昇帝晨。
　　畢。次思心神名丹元，字守靈，形長九寸；肺神名皓華，字虛成，長八寸；肝神名龍煙，字合蒼明，長七寸；腎神名玄冥，字育嬰，長三寸六分；脾神名常在，字魂庭，長七寸三分；膽神名龍曜，字威明，長三寸六分。六府真神，同著丹錦飛裙，處五臟之內，六府之宮，形若嬰兒，色如華童。存之審正，羅列之形，從朝至暮，思念勿忘，叩齒二十四通，咽氣十二過，祝曰：
　　五臟六腑，真神同歸，總御絳宮，上下相隨，金房赤子，對處四扉，幽房玄闕，神堂紐機，混化生神，真氣精微，保鍊丹田，與日齊暉，得與八景，合形昇飛。
　　畢。次思精血三真，名元生君，字黃寧子，恆鎮我兩孔之下源；骨節二真，名堅玉君，字凝羽珠，鎮我太倉之府五腸之口；心中一真，名天精津液君，字飛生上英，鎮我胸中四極之口；九元之真男，名拘制，字三陽，鎮我左耳伏晨之戶；皇一之魂女，名上歸，字帝子，鎮我右耳伏晨之戶；紫素左元君，名翳欝無刃，字安來上，鎮我頭面之境；黃素中無君，名圓華黃刃，字太張上，鎮我胸腹之境；白素右元君，名啟明蕭刃，字金門上，鎮我下關之境；日中司命，名接生，鎮我左手中；月中桃君，名方盈，鎮我右手；胎中一元白氣君，名務玄子，字育尚生；太一精魂，名玄歸子，字盛昌，二神鎮我五臟之上結，結喉之本；結中青氣君，名案延昌，字合和嬰；元君精魂，名保谷童，字明夫，二神鎮我五臟之下，大胃之上；節中黑氣君，名斌來生，字精上門；帝真精魂，名幽臺生，字灌上生，二神鎮我九腸之口，伏源之下；胞中黃氣君，名祖明車，字神無極；天帝精魂，名理維藏，字法珠，二神鎮我少腹之內，二孔之本；血中赤氣君，名混離子，字叔保堅；司命精魂，〔名〕#1發紐子，字慶玄，二神鎮我百關之血絕節之下；上玄元父君，名高同生，字左迴明；下元玄母，〔名〕#2叔火王，字右迴光；帝皇太一，名重冥空，字幽寥無；九帝尊，名曰明真，字衆帝生；太帝精魂，名右陽堂玉，字八靈；九關魂，名綠迴道，字絕冥；天紀帝魂，名照無阿，字廣神，七神鎮我本命之根，塞我死路之門。存祝衆真從頭至臍，無不朗然，便使金液流匝，玉華映魂，神溢於窮腸，帝氣充於九關，七祖披釋於三徒，受更胎於南宮，鎮生神於一身，布真氣以固年。畢，叩齒三十九通，祝曰：
　　氣生於無，結氣於神，陽氣外貞，陰氣內成，二象番錯，交結元靈，內真鎮衛，九孔受生，保魂固魄，萬神安停，保我三關，華芝充盈，與我同昇，俱造玉清。
　　畢，咽氣三十九過。以鎮三十九戶，氣澤匝潤流布一身。若能棄累，不拘世塵，靜心夷意，朗覩虛房，眄想內視，鎮神固魂，絕死氣於九戶，鎮生宮於上關，迴匝存祝，如面共言，晝夜三年，真神見形，皓華反根，朽齒牙生，五藏結絡，內補充盈，役召六甲，驅策六丁，室致九霄之賓，神降三素之軿，神飛形舉，白日登晨。
　　右上真之神寶名內字，而鎮在人身之內，運於九天之氣，固人六府機關。萬精化生，皆由於神，神鎮則生，神逝則亡，勤心積感，則能舉人身形，上昇玄宮。求仙之道，不知形神內名，又不知填塞死戶，生豈可冀乎。夫修此道，不得身履殗穢，食五辛酒肉之屬，觸忤正氣，神則去矣。人知豐肴以甘口，爵祿以榮身，而不願甘口之食，是傷命之斧，爵祿奢麗，是消真之源。故神人愛幽寂，不棲身，不顯形於凡塵者也。修生之家，宜可慎乎。
　　上清迴神飛霄登空招五星上法經竟
　　#1#2『名』字據前後文補。