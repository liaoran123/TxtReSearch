上清金真玉光八景飛經
　　經名：上清金真玉光八景飛經。撰人不詳，約出於東晉。是早期上清派重要經典。一卷。底本出處：《正統道藏》正一部。參校本：敦煌DX1962+2052+P.2728+2848+S.238號抄本#1。
　　上清金真玉光八景飛經
　　上相青童君撰
　　金真玉光太上隱書
　　九天丈人受太空靈都金真玉光於元始天王，名之八景飛經，廣生太真名之八素上經，青真小童名之豁落七元，太上大道君名曰隱書玉訣。金章同出於九玄之先，目其上篇而四時名焉。其道高妙，眾經之尊，總統萬真，匡御羣仙，玄符流暎，洞明紫晨，祕於九天之上大有之宮，金輝紫殿玉寶瓊房。鑄金為簡，以撰靈文，刻玉丹書，以明其篇，流光奕奕，輝焕太空，日月俠照，五晨翼靈。命金華之女、玉晨之童各三千人，侍衛玉文，玉妃典香，靈風揚煙，巨龍毒獸，備守玉闕，瓊鳳撫翼，神鸞蔭玄，眾真宴禮，萬聖朝軒，玉陛騁蓋於霄庭，太帝屈節於几前，玉皇改度以推運，璇璣命斗以迴神，唱神州以齊景，變七轉以儛天，歷三五於神化，散軌度於九玄，策五行以招魂，御豁落以威靈，命八景以登空，攝天魔於金真，披隱書於寂室，詠妙章於無間，理萬帝於上上，總羣下於生生。是時建炁之始，九天丈人坐命靈都，携契玉仙，五老上真、三十九帝、上皇先生、萬始道君、高聖大神、太上大道君、扶桑大帝暘谷神王、南極上元、紫素三元君、西龜王母、太素三元君，上登上上上紫瓊宮玉寶臺七暎朱房，施檄五帝四方司官，靈都神兵，輔衛上元。命上仙太和玉女，施金真招靈攝魔之符，置於五方。太極四真人，誦太空之章，妙唱朗徹，八景齊真，玉光焕霄，豁落洞明，三晨停暉，八風迴旌，玄鼓雲蓋，九炁暎靈，三五翼讚，六六合并，蓊藹玄玄之上，焕赫鬱乎太冥，飛香繞日，流電激精，華光交灑，神燭合明，流緬千劫，得妙忘旋。於是九天丈人即臨玄臺之上，命左仙侍郎李羽非、監靈使者鄧元生，執九色之麾，瓊文帝章，告盟四明，啟付眾真，太上大道君八景飛經金真玉光豁落七元，位登至上，洞遊玉清，金仙輔翼，五帝衛靈，啟命事悉，雲輪騁蓋，飛虬整駕，龍超霄際，倏頃之間，億仙立會，瓊輪碧輦，流精蓊藹，眾吹雲歌，鳳鳴鸞邁，交煙互集，徘徊玄太，蕭蕭非#2太霞之上，放浪於無涯之外，各返玉虛之館，豁若靈風之運炁。太上大道君還登峻層之臺，九曲之房，引後聖九玄金闕帝君、上相青君，對齋三月，依盟啟受於二君，使各封一通於金闕上宮、方諸青宮。至大劫之周，三道虧盈，二炁離合，理物有期，承唐之世，陽九放灾，翦除凶勃，搜採上賢。至此之年，若有修行大洞之真經，精雌一之幽關，施八道以招無，研金華於三元，誦素靈於寂室，策五行以招魂，佩金神之虎文，移七星於天關，掌玄名於帝圖，建青錄於上清，胞玉秀以結絡，含瓊胎以內靈，絕世好以長阜，獨守默於自然，可得玄授於八景，告妙訣於金真，施招靈於曲宇，置豁落以御神，拔七祖於幽宮，免五苦於刀山，離八難於火鄉，滅負石於宿根。有得此文，超騰九玄，縱跡飛影，洞覩三清。自無其人，累劫勿傳。
　　《金真玉光八景飛經》，乃生九天之上，無景之先，玄光流暎，若無若存，懸精晻藹，洞曜瓊宮，積七千餘劫，其文甚明，仰著空玄之上，太虛之中，覽亦不測，毀亦不亡，焕赫洞耀，徹照十天。於是九天丈人以建始元年，歲在東維，天甲吉辰，清齋太空七寶瓊臺，以金青盟天，請受靈篇，招靈攝魔豁落七元，玄章既測，亦無師宗，不知從何忽然而生。案文施行，八景見形，光燭瓊室，招致萬真，於時啟命帝皇，羣僊莫不詣庭，施俯仰之禮，朝宴玉經也。此乃九天之帝信，玉皇之威章，左輔執節仙都，右置侍仙玉郎、五方靈官十億萬人，典衛寶文，營輔佩者之身。依太極四明，萬劫一傳，秘於九天之上大有之宮，金暉紫殿玉寶瓊房，施飛羅自然之帳，玉几金牀，玉晨之童，執香侍左，金華之女，散煙於右，太妃侍前，玉仙輔後，玄雲紫蓋，廕乎堂宇，諸真仙上聖，一月三登行禮。如是寶訣法告，三五改運，大劫交周，七百年中當行世間。若有玄名帝簡，玉字紫清，金藏玉骨合真之人，聽得盟傳。輕泄帝寶，七祖、父母，及兆之身，被考三官，充刀山地獄，三徒之中，萬劫不原，奉者詳慎。
　　元始天王啟之於空玄之上，以傳九天丈人、太真太上大道君#3、青真小童、五老上真、三十九帝、上皇先生、萬始道君、南極上元、紫素三元君、西龜王母、太素三元君、太真夫人。上皇先生以傳紫清帝君，萬始道君以傳黃石先生、三天玉童，太上大道君以傳東海小童、紫微夫人、後聖九玄金闕帝君，帝君以付上相青童君、太極四真人、西城王君。如是寶訣，皆上真口口相傳，上相帝君科校撰集施行祝說法度，先後相次，集為寶卷，今封一通於王屋山石室之中。若有勤尚高志，棄放世榮，登陟靈山，精修苦念，名掌青宮，當得此文，帝君當遣真人玄授兆身。兆得此文，五帝衛房，招靈攝魔，制精御神，修道誦經，上應九天，無復試敗之凶。按法施用，真人下降，與兆共言，不過七年，乘空而行，九年精感，白日登晨。上上之道，不傳非真。
　　凡有得《金真玉光八景飛經》者身#4，皆玄挺應會，宿命當仙，每以別室燒香，朝夕禮拜，心存神真玉光紫炁，滿於齋堂之中，躬禮崇奉，如眼對神，帝遣金華之女、玉晨之童各二十四人，侍衛兆身，賞功罰過，分別善惡也。又有左右水火二官，糾察漏泄，違科犯禁，罰以風刀之考，愆連七祖。生死之科，明慎修行。
　　凡修學上道，入山登齋，誦詠靈章，而無此文，施安招靈攝魔之符、豁落七元上法，不得妄動於玉篇，真不為降，天魔犯身。故此文為九天之信，玉皇之章，無信而行，因致道真不得，輕以短見誦詠求仙，積勞無感，反收禍殃，三官執考，滅兆之身。兆欲修道，當備眾經#5，令部數充足，上下相成，俯仰之格，施行合度，齋誦萬遍#6，得真人降房，剋日成仙，不必萬遍，正在精研。
　　有佩招靈攝魔豁落七元之符，皆太一定生，司命改年，主錄校籍，注上太玄，普告四司五帝靈官，五嶽九河神仙萬靈，皆稽首奉迎，營衛兆身。此上帝真皇章信，故得制神使靈也。凡行此道，不得至冒淹入穢，履生死之污。犯此之禁，真靈高逝，反正上宮，施名不制，反誤兆身，子得其法，慎此為先。
　　立春之日，三素元君上詣天皇，太帝遊宴之時，元景行道受仙之日也。兆修《金真玉光八景飛經》之法，當以其日沐浴齋戒，清朝入室，燒香行禮，施安招靈致真攝魔之符，置於五方，兆於中央，東北向，叩齒十二通，仰思紫、綠、白三色之雲，東北而迴，便心念#7微言：三素元君，乞迴神駕，下降我身，右別我名，賜我神仙。畢，還思東北清微上府始陽宮中，元景司空司錄道君，姓葛，諱 太咒獻，形長七寸八分，身著玄黃之綬，頭冠七色耀天玉冠，足躡五色之履，手執威神之策，乘八景之輿，飛龜玄雲之車，驂駕青龍，從太和仙童二十三人，下治兆身泥丸官中，乃微祝曰：
　　元景大神，玄道迴精，上節告始，萬炁混生，九微上化，迴降我形，保固元吉，監總帝靈，招真制魔，我道威明，上致太和，玉芝充盈，通神徹視，洞覩三清，得乘飛景，俱昇帝庭。畢，仰咽八炁。此元景之道，行之八年，則三素之雲、八輿飛輪，迎兆之身，上昇帝晨。所謂八道元景招靈祕言，不傳非仙之人。
　　春分之日，太微天帝君上詣高上玉皇遊宴之時，始景行道受仙之日也。至其日，如上法，夜半東向，叩齒九通，仰思玄、青、黃三色之雲，東北而迴，便心念微言：太微天帝君，乞迴神駕，下降我身，上我帝簡，賜我神仙。畢，還思東方青陽上府玄微宮中，始景老子大道君，姓羽，諱 幽窕，形長九寸，身著紫青之綬，頭戴九色通天寶冠，足躡九色之履，手執命神之章，從太陽仙童三十六人，乘八景之輿，青雲之車，驂駕蒼龍，下治兆身明堂宮中，仍微祝曰：
　　始景上元，招靈致真，承炁命節，法典帝先，迴精玄蓋，上宴玉晨，迴靈下降，鎮固我身，保精鍊炁，五華結鮮#8，紫炁流暎，洞得御神，驂乘飛景，上宴瓊軒。畢，仰咽九炁。此始景之道，行之八年，則玄雲飛輪來迎兆身，上昇太清。八道始景祕言，勿傳非仙之人。
　　立夏之日，太極上真三元真人上詣紫微宮遊宴之時，玄景行直受仙之日也。至其日，如上法，清旦東南向，叩齒九通，仰思青、紫、黃三色之雲，西北迴，便心念微言：太極上真，三元真人，乞迴神駕，下降我房，書我玉名，使我神仙。畢，還思東南少陽上府太微宮中，玄景玉光無極道君，姓王，諱 無英，形長八寸八分，身著丹錦之綬，頭戴無極進賢玉冠，足躡九色之履，手執招靈之章，乘玄景綠輿，五色雲車，驂駕鳳凰，從靈飛仙童三十九人，下治兆身洞房宮中，仍微祝曰：
　　玄景上靈，驂宴八炁，造景九玄，翱翔無外，迴真下降，解我宿滯，廕以飛雲，覆以紫蓋，得乘八景，上昇霄際。畢，仰咽八炁止。此玄景之道，行之八年，則紫、青、黃三色之雲，玄景綠輿來迎兆身，上昇太清。玄景八道祕言，勿傳非仙之人。
　　夏至之日，扶桑公太帝君上詣太微宮遊宴之時也，虛景行道受仙之日。至其日，如上法，清旦南向，叩齒八通，仰思赤、白、青三色之雲，東南而迴，便心念微言：扶桑大帝君，乞迴神光，下盼兆身，記名東華，得乘飛煙。畢，還南向，思太陽上府紫微宮中，虛景太尉元先道君，姓玄，諱 伯史，形長八寸八分，身著絳錦丹綬，頭戴平天曜精玉冠，足躡九色之履，手執制魔之章，乘光明八道之輿，赤雲之車，驂駕鳳凰，從丹臺上宮玉童三十六人，下治兆身中元丹田宮中，仍微祝曰：
　　虛景啟靈，乘炁旋迴，迅駕八道，光明吐威，下降我房，暎我丹輝，攝魔御神，萬靈悉摧，使我洞幽，與景齋飛。畢，仰咽八炁止。此虛景之道，行之八年，則致光明八道之輿，來迎兆身，上昇太清。虛景八道秘言，勿傳非仙之人也。
　　立秋之日，太素上真白帝君上詣玉天玄皇高真也，元景行道受仙之日。至其日，如上法，清旦西南向，叩齒十二通，仰思白、赤、紫三色之雲，正西而迴，便心念微言：太素真人，乞迴神光，下降兆身，奏名玉天，得為真人。畢，思西南少陰上府靈微陽宮之中，元景太一淡天道君，姓黃，諱 運珠，形長七寸八分，著玄黃素綬，頭帶七寶進賢之冠，足躡九色之履，手執命神之策，乘翛條玉輦，五彩朱蓋紫雲之車，驂駕六龍，從黃素上宮仙童二十四人，治兆身下丹田宮中，仍微祝曰：
　　元景上真，八道玄靈，上治黃母，下治兆形，徘徊神輦，流暎紫清，歷運御氣，三炁焕明，制神攝魔，我道洞精，長保上景，飛仙長生。畢，仰咽七炁止。此元景之道，行之八年，則致翛條玉輦來迎兆身，上昇太清。元景八道秘言，勿傳非仙之人。
　　秋分之日，南極上真赤帝君上詣閬風臺，詣九靈夫人遊宴之時也，明景行道受仙之日。至其日，如上法，清旦西向，叩齒十二通，仰思青、黃、赤三色之雲，西南而迴，便心念微言：南極上真，上皇赤帝君，乞迴神光，下盼兆房，賜書玉簡，上奏九靈，得乘飛景，昇入無形。畢，思正西太陰上府精微兌宮中，明景太和道君，姓浩，諱 二儀，形長六寸八分，身著白文素靈之綬，頭戴無極寶天之冠，足躡九色之履，手執度命保生玉章，乘絳琳碧輦，白雲之車，驂駕白虎，從素靈上宮玉童二十二人，下治兆身華蓋宮中，仍微祝曰：
　　明景道宗，總統九天，弘絡紫霄，迅御八煙，迴停玉輦，下降我身，啟以光明，授以金真，豁落招靈，身無稽延，得乘飛景，上晏霄晨。畢，仰咽七炁止。此明景之道，行之八年，則致絳琳碧轝來迎兆身，上昇太清。明景八道秘言，勿傳非仙之人。
　　立冬之日，上清真人帝君皇祖上詣高上九天，玉帝遊宴之時也，洞景行道受仙之日也。至其日，如上法，清旦西北向，叩齒九通，仰思綠、青、紫三色之雲，西南迴，便心念微言：上清真人，帝君皇祖，乞迴神駕，下降兆房，賜書玉名，上奏上清，得乘飛景，昇入無形。畢，思西北陰暉上府清微中宮，洞景司錄太陽道君，姓玄，諱 元輔，形長五寸八分，身著玄黃之綬，頭戴九玄飛晨玉冠，足躡五色之履，手執攝殺之律，乘玄景八光丹輦，紫雲之車，驂駕玄武，從太玄仙童二十四人，下治兆身倉命宮中，仍微祝曰：
　　洞景帝尊，玄靈陰神，乘霞御龍，驂駕飛煙，上遊玉清，下治太玄，迴降紫輦，來入我身，得乘八景，位同真人。畢，仰咽五炁止。此洞景之道，行之八，則致玄景八光丹輦，下迎兆身，上昇太清。洞景八道秘言，勿傳非仙之人。
　　冬至之日，太霄玉妃太虛上真人上詣太皇宮，太微天帝君遊宴之時，清景行道受仙之日也。至其日，如上法，清旦正北向，叩齒十二通，仰思朱、碧、黃三色之雲，東北而迴，便心念微言：太霄玉妃，太虛真人，乞迴神駕，下降我房，賜書玉名，奏上太霄，得為真人，遊宴上宮。畢，思北方陰精上府道微宮中，諫議玄和道君，姓玉，諱 陰精，形長五寸八分，身著玄雲五色之綬，頭戴玄晨寶冠，足躡五色獅子之履，手執招靈之策，乘徘徊玉輦，錦雲之炁珠玉之車，驂駕玄鳳黑翮，從太玄上宮仙童三十六人，下治兆身玄谷宮中，仍微祝曰：
　　清景素真，元始同靈，受化九元，含炁朱嬰，徘徊玉輦，逍遙紫清，輪轉八節，緯度天經，削我死錄，保命南生，得乘飛景，按轡綠軿。畢，仰咽五炁止。此清景之道，行之八年，致徘徊玉輦下迎兆身，上昇太清。清景八道祕言，勿傳非仙之人。
　　行八景飛經八道祕訣，上皇玉帝告命諸天十方眾聖、五嶽靈仙，悉來護兆身，降致玄輿飛輦，得與真人同昇上清，真皇守兆之命，太一防兆之身，出入遊行，無有凶橫之患。若無仙名玉籍，列圖紫宮幽冥，亦不可以此經啟悟兆心。兆得此經，即東華注簿，位同真人，唯寶唯秘，不可輕宣。妄泄祕言，死滅兆門。
　　夫修《金真玉光八景飛經》，案置招靈致真攝魔之符，皆當先北向香爐，叩左齒三十六通，詠金真太空之章一遍，然後行事也。詠此一句，上響九天，中徹無間，外朗洞元，玉帝駭聽，羣魔束身，此章至妙，故為金真。其篇曰：
　　天魔乘空發，萬精駭神庭。託化謠歌章，隨變入無名。囂氣何紛紛，穢道當塗生。雲中合朱宮，北帝踴神兵。鼓翔自知道，玄運來相征。上景按飛轡，飛駕檢雲營。促校北帝錄，收攝羣魔名。豁落張天羅，放威擲流鈴。金真輔空洞，玉光焕八冥。金玄守上官，神虎戮天精。翦滅萬祆氣，億億悉齊平。上承九天信，嘯命靡不傾。招真究三洞，慧誦朗且清。八道望玄霞，七轉緯天經。混合帝一真，拔度七祖程。削滅五苦根，反魂更受榮。金光耀寂室，神燭自然生。華香散玉宇，煙氣徹玉京。帝遣徘徊輦，三元降綠軿。迅駕騰九玄，朝禮玉皇庭。
　　畢，便修所行。如此一遍，天兵輔真，玉帝攝魔，修行上徹，招致真靈，學無此章，仙道不成，天魔所敗，反誤兆身，故撰為篇，審而奉行。
　　招靈致真攝魔之符一名九天信
　　青帝招靈致真攝魔之符，以墨書青木簡上，令廣九寸，長一尺二寸，置室東面，修行誦經，入室百日，與神人共言，三年室生自然青霞之雲。欲致真人天仙，當書如法，著符北面，精思百日，真人降形，諸仙詣房，授子神真之道。兆欲攝魔，書符如法，安著中央，誦太空之章一遍，則北帝操兵，天魔喪形，萬精滅景，內外肅清。又墨書青繒九寸，佩身八年，帝降八轝之輪，下迎兆身，白日上昇。九天之祕信，兆當寶密。修行其道，道無不降，仙無不成，泄露宣傳，妄與非真，道則遠也，禍滅兆身。
　　赤帝招靈致真攝魔之符，以青書赤木簡上，令廣九寸，長一尺二寸，置室南面，修行誦經，入室百日，與神人共言，三年室生自然赤霞之雲。欲致真人天仙，當書如法，著符東面，精思百日，真人降形，仙人詣房，授子神真之道。兆欲攝魔，書符如上法，安著西方，誦太空之章一遍，則北帝操兵，天魔喪形，萬精滅景，內外肅清。又青書絳繒九寸，佩身八年，帝降八景之輿，下迎兆身，上昇太清。九天秘信，兆當寶密。修行其道，道無不降，仙無不成。泄語三人，傳付非真，道則遠也，禍滅兆身。
　　白帝招靈致真攝魔之符，以黃書白木簡上，令廣九寸，長一尺二寸，置室西面#9，修行誦經，入室百日，與神人共言，三年室生自然白霞之雲。欲致真人天仙，當書如上法，著符中央，精思百日，真人降形，仙人詣房，授子神真之道。兆欲攝魔，當書符如法，安著東面，誦太空之章一遍，則北帝操兵，天魔喪形，萬精滅景，內外肅清。又黃書白繒九寸，佩身八年，帝降玄景綠輿，下迎兆身，上昇太清。九天祕信，兆當寶密。修行其道，道無不降，仙無不成。泄語三人，傳付非真，道則遠也，禍滅兆身。
　　黑帝招靈致真攝魔之符，以白書黑木簡上，令廣九寸，長一尺二寸，置室北面，修行誦經，入室百日，與神人共言，三年室生自然黑霞之雲。欲致真人天仙，當書如上法，著符西方，精思百日，真人降形，仙人詣房，授子神真之道。兆欲攝魔，書符如法，安著南面，誦太空之章一遍，則北帝操兵，天魔喪形，萬精減景，內外肅清。又白書黑繒九寸，佩身八年，帝遣光明八道之輿，下迎兆身，上昇太清。九天秘信，兆當寶密。修行其道，道無不降，仙無不成。泄語三人，傳付非真，道則遠也，禍滅兆身。
　　黃帝招靈致真攝魔之符，以朱書黃木簡上，令廣九寸，長一尺二寸，置室中央，修行誦經，入室百日，與神人共言，三年室生自然黃霞之雲。欲致真人天仙，當書如上法，著符南面，精思百日，真人降形，仙人詣房，授子神真之道。兆欲攝魔，書符如法，以著北面，誦太空之章一遍，則北帝操兵，天魔喪形，萬精滅景，內外肅清。又朱書黃繒九寸，佩身八年，帝遣徘徊之輦，下迎兆身，上昇太清宮。九天祕信，兆當寶密。修行其道，道無不降，仙無不成。泄語三人，傳付非真，道則遠也，禍滅兆身。
　　書符都畢，北向叩齒三十六通，微祝曰：
　　九天有命，普告萬靈，三代相推，五炁交并，五帝顯駕，控轡霄庭，施布正法，收魔束精，剪戮凶祆，萬道齊平，道流後學，帝君記名，招真洞幽炁交無形，變景鍊骨，道昇三清，得迅飛輿，上造玉庭。畢，隨位置符，真仙立降，身無禍殃。學無此道，鮮不喪身，可謂妙法，不學自仙也。
　　帝君豁落七元上符一名帝皇威章
　　此一元豁落日精之符。兆欲修行誦經求仙，當以雌黃書生碧上，佩身。兆欲上致真人，朱書白紙，東向服之，精思百日，真人降房，與兆共言。兆欲制魔，當以青書黃木九寸板上，著月建上，天魔自消，萬精束形。帝皇之章，慎勿洩揚，秘而奉修，七年飛仙。
　　此二元豁落月精之符。兆欲修行誦經求仙，當以空青書絳繒，佩身。兆欲通靈致神，黃書白紙，西向服之，精思百日，神人降形，與兆共言。兆欲制魔攝精，當以黑書赤木九寸板上，施著東北之上，百日，北帝捕魔，天元攝精，萬祆絕滅，內外蕩清。帝皇之章，祕而修行，七年飛仙，白日昇天。
　　此三元豁落歲星精符。兆欲行道求仙，當以朱書生碧，佩身。兆欲致東嶽真人仙官，當以黑書青紙，東向服之，精思百日，仙官立到，真人詣房，賜兆神仙之藥也。兆欲制青帝之魔，當以白書青木九寸板上，著東面百日，天魔束形，萬精自喪。帝皇之章，秘而修行，七年飛仙，白日昇天。
　　此四元豁落太白星精符。兆欲行道求仙，當以雌黃書白素，佩身。兆欲致西嶽真人仙官，當以黃書白紙，西向服之，精思百日，仙官立到，真人詣房，賜兆真書，與兆共言。兆欲制白帝之魔，當以朱書白木九寸板上，向西面百日，天魔束形，萬精自喪。帝皇之章，行之七年，神仙度世，白日昇天。
　　此五元豁落熒惑星精符。兆欲行道求仙，當以雌黃書生紫，佩身。兆欲致南嶽真人仙官，當以青書赤紙，南向服之，精思百日，仙官立到，真人詣房，賜兆神芝寶文，與兆共言。兆欲制赤帝之魔，當以黑書赤木九寸板上，向南面百日，天魔束形，萬精自喪。帝皇之章，行之七年，神仙度世，白日昇天。
　　此六元豁落辰星精符。兆欲行道求仙，當以黑書黃素，佩身。兆欲致北嶽真人仙官，當以白書黑紙，向北服之，精思百日，仙官立致，真人詣房，賜兆神仙之藥，與兆共言。兆欲制黑帝之魔，當以黃書黑木九寸板上，向北面百日，天魔束形，萬精自喪。帝皇之章，行之七年，神仙飛行，白日昇天。
　　此七元豁落鎮星精符。兆欲行道求仙，當以朱書青碧，佩身。兆欲致中嶽真人仙官，當以朱書黃紙，向太歲上服之，精思百日，仙官立到，真人詣房，授兆神仙之藥，五老真書。兆欲制黃帝之魔，當以青書黃木九寸板上，置於太歲之上百日，天魔束形，萬精自喪。帝皇之章，行之七年，神仙飛行，白日昇天。
　　此高上玉帝元皇道君，受九天丈人豁落七元之符，主致上真飛仙之官，通靈徹視，與神交言，制魔伏靈，威攝十方，流火萬里，坐在立亡，行之九年，得乘玄輿，飛行上清。
　　施行上道，修行求仙，攝魔御精，書符如法，北向叩左齒三十六通，存日月五星精光，洞暎兆身；微祝曰：
　　七元煥落，流威吐精，擲光萬里，神耀五靈，上攝北酆，檢錄鬼名，天帝命章，剪戮賈生，我備豁落，流金火鈴，內保六府，外引流精，飛仙真人，與我齋并，洞覩空洞，三道合明，得御玄雲，驂駕緑軿，携率五嶽，運我昇清。畢，隨位施用七年，尅有真人來降，授兆上真寶文也。
　　夫有金骨玉名，紫字上清，得佩招靈致真攝魔之符、豁落七元之符，則九天記名，帝告萬真四司靈官，右別兆身，出入行來，登陟五嶽，仙官衛迎，萬魔伏首，羣凶喪精。修行百日，與神通靈，真人下降，授兆真經也。七年之中，得乘飛軿，遊戲五嶽，出入三清。泄語三人，傳不得真，七祖父母，下及兆身，並充刀山，三徒之中，萬劫不原。得者保祕，慎如#10四明。
　　凡上學之士，道成飛昇，而無此文，亦九天玉司不遣兆仙，天關之門亦不可得前，五嶽之官亦不衛兆之身。故九天之信，帝皇之章，施於已成真人，不行於世。得者便仙，其有左輔執節，仙都右置，侍仙玉郎，五方靈官，典衛此文，不可輕慢，泄露上真，有犯其禁，死滅兆身。上古之科，萬劫一傳，今有其人，七百年中聽得三傳。依明科之法，師弟子對齋九十日，齎金龍、玉魚各一枚，紫紋百尺，上金三兩，以奉有經之師，誓於九天之信。無盟而傳，身被風刀之考，受而無信，輕道賤真，身沒鬼官，愆連七玄。故四極明科有三分之信，師受不依科文，以營他用，死沒三官，長充地獄，萬不得仙。
　　趙伯玄，昔師萬始先生，受書道成，當登金闕，而無招靈致真、豁落七元二符，於俯仰之格，方退還戎山，七百年後，詣清真小童，依盟受之，誓於委羽之山，今昇為上清左司君。
　　王君以經於陽洛山，十一月上午子時，盟九天以傳南嶽夫人，今封於陽洛山中。
　　南嶽松子，以陽朔之年，於太華山傳經於谷希子，令封一通於鳥鼠山中。
　　桐栢真人，以六月二十九日，以此文授許遠遊。
　　上清金真玉光八景飛經竟
　　#1按敦煌本卷末題曰：『如意元年（692）閏五月十三日經生鄔忠寫』。可知為唐武后時抄本。以下僅校補《道藏》本錯漏字，異體字不校。
　　#2敦煌本無『非』字。疑『非』字當作『於』。 
　　#3『元始天王啟之於空玄之上，以傳九天丈人、太真太上大道君』，敦煌本作 『九天丈人受之於空玄，以傳元始天王、廣生太真太上大道君』。
　　#4『者身』，敦煌本作『之身 』。
　　#5『經』 字原本作 『聖』，據敦煌本改。
　　#6『萬遍』，敦煌本作『一遍』。
　　#7『念』字原作『合』，據敦煌本改。
　　#8『五華結鮮』，敦煌本作 『五藏潔鮮』 。
　　#9『西面』原作『西南』，據敦煌本改。
　　#10『如』字原作『 負 』，據敦煌本改。