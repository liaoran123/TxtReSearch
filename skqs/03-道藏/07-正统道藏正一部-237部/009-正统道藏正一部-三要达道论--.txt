三要達道篇
　　經名：三要達道篇。撰人不詳。底本出處：《 正統道藏》 正一部。
　　三要達道篇
　　夫黑受於沖和，形成於天地，妙用藏於不測，真元散乎有作。是以茫茫之說，若嘉苗而不秀，鐵鐵之論，若顛木之不芽，其大道嘗病乎。不知以為知，不損以為損，而人視之，常若千里之遠矣。今修行人當去慮忘思，絕塵拂愛，試聽吾一說焉。吾嘗讀《陰符經》 云：九竅之邪，在乎三要。吾謂知其本矣。且誘人之真，亂人之神，使內觀不明、慧照不清者，五色也。而目力常與之爭焉。去人之靈，遺人之清，而使天鼓不嗚，希音不亮者，五聲也。而耳力常與之較焉。一失為榮辱之機，一出為善惡之原，而是非之由發乎此者，言也。而口常與之辯焉。目焉而與五色爭，耳焉而與五聲較，口焉而與一切言辯。目由是而盲，耳由是而聾，口由是而訥，則真元不存，而九邪自此而起焉。欲養道者，欲去九邪，先正三要，莫若非禮勿視，非禮勿聽，非禮勿言。顏淵為仁，尚慎乎此，況養道乎。常蔽其目而無色，塞其耳而無聲，緘其口而無言。無色非直無色也，無其色色而已，若視之以禮，何必蔽焉。無聲非直無聲也，無其聲聲而已，若聽之以道，何必塞焉。無言非直無言也，無其言言而已，若語之以典，何必緘焉。視之以禮，則五色不為其亂，而無眼罪矣。聽之以道，則五聲不為其淫，而無耳罪矣。語之以典，則一切言不為其愆，而無口過矣。如是則法眼無不見，法聽無不聞，法言無不辯，而大道常在乎己，而物不能漬之。今人學道未絕三要，以求超真，必未之知也。吾因議道，將此一說，幸為眾審，以為道用，期出世之妙果爾。
　　三要達道篇竟