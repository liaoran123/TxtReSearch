伏魔經壇謝恩醮儀
　　經名：伏魔經壇謝恩醮儀。撰人不詳。一卷。底本出處：《正統道藏》正一部。
　　伏魔經壇謝恩醮儀
　　法事
　　白請師文
　　恭以寶篆氤氳，一縷之香烟乍起。瑤壇煒燁九華之燈焰初然。天書暫閟於蘂宮，誠意猶存於菲禮。欲攀迎於
　　上帝，先關告於真師。遙望玄都，修齋奉請
　　宗師。
　　修齋行道，奉請祖師，降臨壇所。
　　真師。
　　舉雲轝。
　　法師長跪奏對如法。
　　門下具法職姓某，誠惶誠懼，稽首頓首，再拜上言。伏聞原神道設教之妙，莫不於師。推博施濟衆之仁，無過於法。故行經教舉揚之際，必賴師資默佑之功。有開必先，無文不度。恭炷真香，一心啟告：伏魔啟教聖師孫君、閔君真人，保舉師盧靖張真君，蕆教祖師了源柯君真人，弘教祖師三十五代天師觀妙張真君，宗師三十六代天師沖和玄靜張真君，宗師四十二代天師沖虛張真人。伏魔演派，諸大師真。恭惟諸位師君，神威遠振。聖道無方，開化凡愚。懸一輪之道月，主張教範。振萬古之宗風，百官千將。盡屬指揮三界，萬靈悉皈糾察。凡有祈禱，敢不奏聞。恭對清光，俯陳丹悃。
　　宣齋意
　　心詞真實，聖鑒匪遙。諒沐師慈，必垂省覽。伏念某教門末學，濁世凡愚，識淺才疏，徒切心存於真一。炁庸質濁，豈能神會於玄微暨想念之舛訛，與言詞之鄙陋。行持有誤，孚應難期。必賴聖眼同明，法輸大轉。俯從凡懇，真輶降幸於人間。保奏帝庭，法澤沾濡於天地。庶俾某思真念道，蕆教行科，悉獲感通，以臻報應。伏願真靈下盼，道炁冥扶。寶座敷時，冀九龍飛步，萬魔奔走。瓊科啟處，俾三界侍衛，五帝司迎。果副所祈，不忘大德。但某誠惶誠懼，稽首頓首，再拜謹言。
　　唱道    旋遶
　　上香    入戶
　　各禮師存念如法。
　　五星烈照，煥明五方。水星却灾，木德致昌。
　　熒惑消禍，太白辟兵。鎮星四據，家國利亨。
　　名刊玉簡，字錄帝房。乘散景，飛騰太空。
　　出入冥無，遊宴十方。五雲浮蓋，招神攝風。
　　役使萬靈，上衛仙翁。
　　嗚法鼓二十四通。
　　无上玄天五靈玄老黑炁真皇大道君，當召出臣所佩法籙中神仙官將、伏魔五帝直符、專將張包謝黃李五大天丁、太玄夜光青腰玉女、飛龍飛虎騎吏、奏事仙官出出者嚴裝，關啟此間土地里域正神。臣今設醮，行科燒香，奏為齋意。以今關盟三界，普告十方。願得太上正真道炁下降，流入臣等身中，令臣心廣體胖，神清氣爽。忱詞上達，景貺下孚。傳臣所啟之誠，速達徑御无上三天七皇上帝、伏魔洞微天尊衆真御前。      
　　請稱法位
　　具位臣某，謹上啟：
　　金闕九清上帝，大羅十極高真，諸天上帝，星斗群真，經壇與降四府群真，恭望洪慈，洞開靈鑑。臣聞大道無情，萬物遂生成之化。聖人有作，群生蒙覆護之恩。自洪濛未判之先，有曲成不遺之者。大而開天闢地，巍巍乎有成功。小則利物濟人，綽綽然有餘裕。惟我祖師，伏魔大帝，道宗三境，位列九清，為中天萬乘之尊，主下土兆民之命。昔在龍康之劫，時當甲午之年，魔魅興妖，生民夭閼。承元始之降密旨，摧破鬼營。佐玉帝以福黎元，咸躋壽域。由是地絕妖塵，天無氛穢。至今光華日月，威鎮乾坤。經宣金口之中，教闡塵寰之內。昭昭靈跡，赫赫玄功。凡有禱以必通，悉無求而弗應。今則座排寶位，案列菲儀。燈然萬象之森羅，燭幽破暗。香爇五雲之縹緲，達信通誠。既圓十品之真詮，尚欲三陳於薄禮。六甲威靈瑞檢，琅書暫閟於天宮。萬魔奔走聽神符，儀仗分臨於醮席。密邇龍鸞之御，願歆豺獺之誠。
　　臣等瞻望天增，恭迎聖駕。
　　請班    降聖
　　安座    獻茶
　　臣謹重誠上啟：虛無金闕七皇上帝，北極神霄帝君，諸天宰輔，上壇高真。臣聞人生斯世，命屬上天。肫肫其仁，共稟陰陽之化。高高在上，難生殺之權。倘操修有昧於靈臺。而報應定膺於憲網。漂沉諸趣，淪沒三途。幸祖師垂經教之科，俾後世知修禳之目。遷善改過，請福延生。以今某德荷鈞陶，身蒙覆燾。用皈從於經教，敬投設於法門。酌水獻花，然燈像斗。舉壺觴而陳三獻，披肝膽而瀝寸忱。綠蟻黃封，謾貢人間之薄味。珠宮貝闕，自多天上之流霞。聊寓小心，以酬大德。伏願諸天稱慶，三界侍軒。秩秩初筵，如大會玉京之日。巍巍大範，常願親寶黍之玄。拜首高真，謹陳初獻。
　　樂法以為妻
　　臣謹重伸上啟：主法中天北斗，三光列曜星君，上界群真，中壇列聖。臣聞日君月后，為上天列宿之尊。斗極星垣，司下土群生之命。運樞機於不測，示光彩之無私。以及注賜諸曹，泰玄三省莫不恢張萬範，調理四時。輔相天地之宜，主宰鬼神之事。宣其炁而張其教，戒用休而董用威。居高聽卑，彰善癉音旦惡。以今某生蒙宰制，日荷照臨。深慮流慾海而趣愛河，徒為生中土而遇正教。敬崇玄範，用啟琅書。是再酌於清酤音孤，悉昭回於皇覽。三島神仙客，既昔陪於瑤池。一盃羅浮春，更上陳於玉陛。獻上帝松花之義，效野人芹藻之忱。伏願享于克誠，錫之多福。靈章出世，睹落落之高張。酒星在天，爍煌煌之曜景。無任惶懼，亞獻清觴。
　　欎欎家國盛
　　臣謹重伸，上啟：酆都岱嶽水國，陽間經中無鞅神仙，壇下合干帥將。臣聞上帝權衡，盡屬百司之主宰。下民罪福，難逃衆聖之詮量。道德崇高，神明渺漠。雝雝在宮，肅肅在廟。正直無私，溷溷音混。其淵。浩浩其天，監臨有赫。或主玄籍，掌青律。或窮碧落，下黃泉。陪上界之真人，為神仙之官府。莫不除邪輔正出幽入冥。誓以濟死度生，隨方蕆化。以今某夙沾教雨，久沐玄風。念道思真，爰舉行於教典。避凶趍吉，期固結於善根。三獻潢汙，再陳丹悃。懇懇款款，懼深瀆於高明。巍巍堂堂，諒不嫌於微陋。與其潔也，表而出之。清者聖而濁者賢，固難品藻。澄其心而遣其慾，極切傾葵。伏願聽於無聲，叩之則應。玉（ ）斟元，醴罄一時事帝之忱。仙兵護道，場仰千載伏魔之教。酒終三獻，禮盡一心。
　　大道洞玄虛
　　禮畢三行，徒寓小心之翼翼。罪當萬坐，難逃天網之恢恢。仰惟大德之好生，為此下民而斂福。仰祈洪造，少寓微誠，圓滿心詞，謹當宣奏。
　　宣詞
　　具如詞旨，已罄敷宣。諒沐天慈，必從凡懇。伏願赦過宥罪，滌垢蕩瑕。勅下紫微宮，功圓靈寶（ ）。琳琅振響，梵炁彌羅。金童散花，玉女執巾。魔王敬形，鬼妖滅爽。仍冀某身沾法澤，青編紀福壽之書。生遇昌時，黃道順星躔之次。無所不禳，無所不度。悉符經旨之不殊，必得其祿，必得其名，咸契道言之無量。次冀臣等，道心開發，法性圓明。常瞻獅座之浮空，風雲慶會。共睹龍章之行世，日月同明。陽長陰消天清地肅。四海樂升平之化，群生躋仁壽之鄉。謹啟以聞。
　　獻狀  三禮  十二願  誦經
　　宣疏
　　重稱法位
　　具位臣某，謹重誠上啟：金闕九清上帝，大羅十極高真，諸天上帝，星斗群真，經壇與降四府衆真。恭望洪慈，洞開靈鑑。臣聞帝座中天，居其所而衆星拱。真經垂世，依玄科而萬劫傳。既獲睹於靈文，實可為於大幸。重念臣等，凡籠濁質，下土行屍。濫叨祭酒之名，莫稱持經之任。言辭庸瑣，儀範麄疏。戰戰兢兢，懼難逃於斧鐵。魏魏蕩蕩，諒不責其草茅。監此微忱，弘施巨澤。小善必錄，鼓化筆以覃恩。大德曰生，斡洪樞而錫佑。今則香銷寶鼎，燈謝銀缸。淺淺蝸廬，難久淹於仙仗。皇皇龍馭，亦將返於玄都。攀戀元由，喜懼交切。傾光迴駕，肅瞻天上之麒麟。外轍攀轅，空聽雲中之雞犬。所願罪銷，臣等福集。齋官宥其蒙瀆之愆，錫以泰來之祉。博也，厚也，高也，明也。莫盡贊揚之私。匡之，直之，輔之，翼之，永賴帡幪之賜。無任惶懼，奉送高真。
　　修齋事畢。
　　雲輿已返。
　　存神燒香。
　　香官使者，左右龍虎君，侍香諸靈官。當令臣設醮之所，自然生金液丹碧之英。百靈衆真交會，在此香火鑪前。當願臣等，學道得道，求仙得仙。齋官蒙福，合室治恩。十方仙童玉女，接侍蘭筵。向來所啟之誠，速達徑御元上三天七皇上帝伏魔洞微天尊衆真御前。
　　解壇頌
　　伏魔經壇謝恩醮儀竟