道法宗旨圖衍義
　　經名：道法宗旨周衍義。元鄧格慕圖，元章希賢衍義。二卷。底本出處：《正統道藏》正一部。
　　道法宗旨圖衍義序
　　養吾會三家為一家者，雖然道不可圖，苟求其故，道非遠人，是能親禮，非揣籥聞鐘以為日也。學者勉之。至大第二春，三十八代天師廣微子書。
　　道言：吾不知其名，強名曰道。道既無名，何以述之？苟求其故，雖萬八千篇，未為過也。鐵崖子傷大道之不行，憫流俗之傍見，纂集諸象，為《道法宗旨圖》。噫，大哉其心也。龍虎刊行，觀之若望洋焉。希賢不愧凡愚，嘗有志於三家微言，為之衛義。後因探省，若杳冥中有所警者，得遂初志。且夫太古以來，真機未泄，雖有其象，然性與天道不可得而聞也。蘇子所謂：道不可言，可言皆其似者也。是書，亦似者也。故達者，因似以識其真。昧者，執似以陷於偽。願與同志，因似以識其真。明道之士，不必觀也。若夫眼看空花，手撈水月，又非予之願也。大德己亥至日，臨川章希賢書于養吾堂。
　　道之廣大，大且無邊。道之精微，微且蘊妙。是以道之以法，法之以圖，圖之以景，景之以玄，玄之又玄，空妙貫一。養吾章君，以風月典刑之外，煙霞涉趣之間，取與自新，變化莫極。豈不以造化歸之，功行疇著而爾然耶。今索叙言，盡取大藏一决，案贊明高道之妙。甲辰秋，空玄子謹書。
　　空玄子者，姓汪氏，諱萬頃，字清伯，臨川人也。生長巨室，出家為黃冠，號藥山。與道山徐先生順孫交遊，遍走名山，歸隱林下。或坐高松之上，或處小室之中，人密窺之，口中自語，人去則已。或求其文，橫說堅說，千言立成。大德間，道山於龍興樵舍萬家坐化。玉筋下垂，先至大戊申十一月十四日示疾化去。其徒以其寫真唤之，作頌卻去，復活起坐，書曰：居藥博施之，效高山仰企之神。先生之道如此。凌煙所記非真咄，道在吾身，一天風月，擲筆大笑復化去。至順庚午秋，臨川張霖叔云：佃僕入閩見之。邵武道中吁江蔡志夫亦云：瓢笠人來說見之武夷。嘉禾聶敬安云：龍虎見金陀頭問之，云在武夷不久見之。故孟子謂：所過者化，所存者神，即此道也。噫，非大丈夫孰能與於此哉。臨川參學章希賢述。
　　道法宗旨圖衍義卷上
　　鐵崖鄧樁以正纂圖養吾章希賢師亮衍義
　　元始祖劫圖
　　元始祖劫，化生諸天。開明三景，是為天根。
　　衍義
　　《太上度人經》云：元始祖劫，化生諸天，開明三景，是為天根，上無復祖，唯道為身。道書云：一炁分為三炁，三炁各結一宮。龍漢之初，玄炁結而為玉清之宮。赤明之初，元炁結而為上清之宮。上皇之初，始炁結而為太清之宮。玉清統十二天，九聖居之。上清統十二天，九真居之。太清統十二天，九仙居之。三清所統三十六天，謂之大羅天。三十六天分居四極，每極九天。大羅之下，為大梵天。凡四，又為之四種民天。自大梵而上為大羅，大羅而上為三清，此諸天皆前劫修真。與道合真，聚則成形，散則成炁，合散自然，無有名貌，窮無盡劫，不復退墮。自大梵而下為無色界，無色界之下為色界，色界之下為欲界。欲界凡六天，色界凡十八天，無色界凡四天，是為三界二十八天。人積善功，得生欲界天，或為天主，或為天人，或為天衆。欲界天人，猶有欲想，無欲想則昇色界。色界天人，猶有色想，無色想則昇無色界。無色界天人，猶有覺想，無覺想則昇大梵天，而出三界之外矣。三界二十八天，分居四方，方各七天，謂之八圓，又謂之四梵小羅天也。凡夫有善行高功，得昇三界天而止。天福盡而不增修，則有退墮，故各有壽量。六道中之天道，蓋三界天也。三界天人，一念不真，自上仙降為下仙，下仙不能加功，則復還人趣，所謂退墮。
　　無盡居士張商英，撰《廬陵道藏記》。今玄妙觀道藏是也。空洞之先，炁母混成，不妄為真，不二為精，不昧為覺，不測為神。孰清孰濁，孰凡孰聖，孰短孰脩，孰魔孰正。輕極重生，上下乃形，下騰上降，水火傳精，故有日月，晝夜司明。一二成主，三微成炁，三炁成候，三候成節。大明終始，五六循環。日從左運，辰以右合，周流六虛。故新相易，剛柔交發，三才奠體。杳冥太空，三清所都。莫知其先，強目曰元。莫知其初，強目曰始。莫知其大，強目曰太。莫知其頂，強目日上。高而無至，名之曰尊。寄而無我，主之曰君。能虛能盈，能一能萬。化生諸天，成就世界。中有妙山，名曰玉京。四方既正，八方既分，三十二帝，分住寶城。斗箕角輯，井參奎璧，魁承罡建，五合造運。杪毫忽釐，與道同流。劫運悠曠，太少格塞。邪氣失元，散入羣生。因其九竅，發生情識。情流識蔽，宛轉顛倒。因流起愛，蔽愛生憎。憎愛交攻，前伏後起。棄明趨昧，積昧為陰。結陰為幽，入幽為鬼。伸為人形，傍為異趣。啖食凌暴，更相強弱。性不得靜，命不得延。黑炁慘霾，干犯霄極。三清化主，三天帝君，鑒觀在下，一念慈悲。自然妙炁，絡繹成文。靈風鼓奏，自成音聲。至慈度厄，至仁好生。至正摧邪，至明破冥。上列宮曹，下設嶽瀆。衆真分職，列仙分統。真機既漏，玉字乃出。火鍊洞陽，筆著空青。玉檢金版，符錄呪訣。教授仙衆，威制魔群。鍊度魂魄，役召萬靈。
　　混元化身之圖
　　宋仁宗御讚曰：大哉至道，無為自然。劫終劫始，先地先天。含光默默，永劫綿綿。東訓尼父，西現金仙。
　　百王取則，累聖攸傳。衆教之祖，玄之又玄。
　　《如如顏居士語錄》讚曰：生從無始，代屬周王。化身復現，釋迦問禮，猶聞夫子，八十一天之教主，百千萬劫之導師。
　　《太玄經》曰：太上老君，萬億化身，隨方設教，應機立號，普濟天人，朝朝降蹟，代代帝師。希賢以《法華經》云：諸佛世尊，唯以一大，事因緣故，出現於世，同一道也。
　　《家語》曰：孔子謂南宮敬叔曰：吾聞老聘博古知今，通禮樂之原，明道德之歸，則吾師也今將往矣。敬叔與俱至周，一問禮於老聰，自周反魯，道彌尊矣。遠方弟子之進，蓋三千焉。
　　葛仙翕序《道德經》曰：老子體自然而然，生乎太元之先，起乎無因，經歷天地終始，不可稱載，終乎無終，窮乎無窮，極乎無極，故無極也。明教嵩禪師《鐔津集》曰：夫老子所言者，大道也。故孔子於禮則曰：吾聞諸老聃。《禮運》曰：大道之行，與三代之英。丘之未逮也，而有志焉。《擊辭》曰：天下之動，貞夫一者也。而《老子》 曰：王侯得一，以為天下正。考其無思無為之理，陰陽變化之說，二書豈不皆然必以老氏為非，則《易》與《禮運》可燔矣。夫先儒之好辯者，孰與孟子。孟子之時，老子之書出已百有餘年矣。而莊子復與孟子並世，如其可排，則孟氏已排之矣。豈待後世儒者辯之耶？司馬氏謂：老子之道，約而易，操事少而功多。儒者或不然，譏其先黃老而後六經，是亦不其意也。太史公之書，孔子即為之世家，老子即為之列傳，此豈尊老氏之謂耶？蓋以老氏之道，乃儒之本，所以先之者，正欲尊其本也。
　　《史記》曰：老子之道，約而易，操事少而功多。又曰：道家使人精神專一，動合無形，澹足萬物。《西漢書》 曰：道家秉要執本，清虛以自守，卑弱以自持，此人君南面之術也。
　　了翕陳先生《罐史評》曰：漢武帝黜黃老而用儒術，興大學修郊祀，改正朔定曆數，協音律作詩樂，建封禪禮百神，號令文章焕焉。可述此用儒之效也。然天下多故，主心不靜，專務改作，百姓厭苦。用好事之臣，以開三方海內虛耗，戶口臧半，兵不戢而自焚，恩虧於父子之間。其發於命令者，未嘗不本於仁義。而觀其效，則不異於始皇者幾希。當此之時，天下不一日無事，思慕文景不可復得。然則黃老之清靜，亦何負於天下哉？吾儒之論，必日彼非此是，與其是孝武而非文景，孰若兩取而兼其善哉。
　　昌黎韓文公愈《進士策問》曰：孔子亦有師，問禮於老聃。今之人不及孔子遠矣，而且無師。然其不聞，有業不通而道德不成者何也？出文集第十四卷。
　　疊山謝氏曰：《道德經》者，能發明上天之心，於世道未嘗無益。
　　雷霆互用圖
　　上下往來，陰陽相應。
　　《金誥》曰：天地清濁，其質如卵，乃太空之中一物而已。陽升到天，太極而生陰，以窈冥抱陽而下降。陰降到地，太極而生陽，以恍惚負陰而上升。一升一降，與天地行而萬物生成也。濂溪周子曰：无極而太極，太極動而生陽。動極而靜，靜極而生陰，靜極復動。一動一靜，互為其根。
　　晦庵朱子曰：陰以陽為質，陽以陰為質。水內明而外暗，火內暗而外明。橫渠曰：陰陽之精，互藏其宅，正此意也。
　　《真原》曰；陰陽升降在天地之內，比心腎交媾之法。《玉書》曰：陽負陰而上升，陰抱陽而下降。一升一降運於道，所以天長地久。
　　雷霆之圖
　　為天之樞，其性善，其主生，其體陽，其象陰，故甲丙庚壬為陽雷。
　　為地之機，其性惡，其主殺，其體陰，其象陽，故乙辛丁癸為陰霆。
　　《莊子》曰：陰陽錯行，天地大駭，有雷有霆，水中有火，乃焚大塊。
　　《淮南子》曰：陰陽相剥，感而為雷，激而為霆。《金誥》曰：陰中伏陽，陽炁不降，擊搏而生雷霆。橫渠張子曰：陰炁凝聚，陽在內者不得出，則奮擊而為霆。陽炁伏於陰炁之內不得出，爆開而為雷也。
　　環溪昊氏《璣衡內篇》曰：洊雷為震，固也。而雷何以有聲？蓋下四爻離象也，互離之上則坎也。火入水中則激烈有聲，以物之小者推之。火鍛金石，使之透徹，持以入水，其聲尚奮，況坎離之大炁乎？渾天之象包於地，日東升西沒，明入地中，而天一生水則水在地中。越宿復升于東，明出地上也。日出扶桑，實騰于海，故曉日清潤。及其沒也，其聲震厲如雷。故崦磁之圖擊金鼓以雜之，否則稚耄駭懼。此火入水而有聲之驗也。故知水火之怒氣，激而成雷，而況坎為雨，離為電，復相因乎。
　　《子朱子》曰：雷雖是炁，但有炁便有形。如蝃蝀，本只薄雨為日所照成影，然亦有形，能吸水吸酒。
　　《爾雅》曰：疾雷為霆。
　　宿曜玄機之圖
　　希賢曰：天道左旋，日月五星順行於四七之間，為天之經緯。所以起滅四時，生成萬物，皆因梵炁之功，為天地常行之道。《度人經》云：周迴十方，旋斗歷箕，迴度五常是也。
　　《混元三清經》云：陽精之炁為日，陰精之炁為月，日月之餘炁，散為星辰，分布二十八宿。
　　《黃帝素問太始天元玉冊文》曰：太虛寥廓，肇基化先。萬物資始，五運終天。布炁真靈，總統坤元。九星懸朗，七曜周旋。曰陰曰陽，曰柔曰剛。幽顯既位，寒暑弛張。生生化化，品物咸亨。
　　雷霆三關圖
　　祝為天關 訣為人關 罡為地關
　　《黃庭玉經》曰：口為天關精神機，手為人關把盛衰，足為地關生命扉。
　　希賢曰：孟子謂：所過者化所存者神。道書云：身雖死，陽神存。
　　呂洞賓《尸解復現詩》云：昔曾錦水留遺蛻，又到蓬萊別姓名。
　　斗柄周天之圖
　　希賢曰：天以斗為機，經歷十二辰之上，順五星於四七之間，而化生萬物也。若斗柄不運，緯候參差，則吉凶生於爻象，符火失於晨昏，星辰錯亂，日月差殊，四季不調，萬物不產。故曰：乾坤日月本不運，皆因斗柄旋其機。故斗之正二三月，運寅卯辰之位，生育萬物也。四五六月，運巳午未之位，長養萬物也。七八九月，運申酉戌之位，成熟萬物也。十月十一月十二月，運亥子丑之位，收藏萬物也。斗柄周天，歲功成矣。大哉，無為之化也。經云：天以斗為機，人以心為機，故天機運於陰陽，人機成於大道。斗柄之機，不可不察也。
　　邵康節云：天渾渾於上而不測也，故觀斗數占天也。斗之所建，天之行也。魁建子，杓建寅，為晝是也。
　　楊子雲《太元經》曰：斗之南，左行而右旋。
　　四象歸真圖
　　希賢曰：經云：口之於味也，目之於色也，耳之於聲也，鼻之於臭也，則是窮人．欲滅天理，皆心之所動也。《莊子》曰：嗜慾深者天機淺，故聖人無為。緘舌氣，含眼光，凝耳韻，調鼻息。四象合和，歸於虛元寂然不動之中，真我也。顏子如愚，達麼面壁，夫子默識一貫，老子抱一守樸。《孟子》曰：養心莫善於寡慾。道言：常能遣其慾而心靜。《四十二章經》佛言；遠離嗜慾，心意清靜，同一境界也。
　　《莊子》曰：天機不張，五官乃備。
　　《中庸》曰：視而不見，聽而不聞，食而不知其味。此謂修身，在正其心。
　　《荀子》曰：目不欲景其色，耳不欲驀其聲，口不欲綦其味，鼻不欲綦其臭。又曰：心居中虛，以治五官，是之謂天君。
　　註曰：五官者，耳目鼻口形也。《度人經》云：神風靜默，山海藏雲。天無浮翳，四炁朗清。
　　混一三才圖
　　《金碧古文龍虎上經》曰：雞子為形容，叅合應三才。又曰：徑寸之珠，混合三才。
　　《文中子》曰：止蕩蕩倉蒼之謂也天者，統元黑焉，非止蕩蕩倉之謂也。地者，統元形焉，非正山川丘陵之謂也。人者，統元識焉，非止圖首方足之謂也
　　《列子》曰：元炁輕清者為天，重濁者為地，沖和之氣為人。
　　五雷攬簇圖
　　希賢曰：五氣朝元，一塵不染，能清能靜，是曰無漏。肝為東魂之木，肺為西魄之金，心乃南神之火，腎是北精之水，脾主中宮之土。是以聖人，眼不視而魂歸於肝，耳不聞精在於腎，舌不聲而神在於心，鼻不香而魄在於肺，四肢不動而意在於脾。故曰：攢簇五雷，《玉樞》曰：東方風雷在肝宮，南方火雷在心宮，西方山雷在肺宮，北方水雷在腎宮，中央土雷在脾宮。斬除五漏。寂然不動，為道之體。感而遂通，為道之用。斯五雷之妙也。
　　雷霆吞啖圖
　　希賢曰：天動地靜，天圓地方。動者必圓，靜者必方。圓則變通，方則凝定。方如車，圓如輪，輪轉則車嗚，內運則外應。是以雷霆之妙，在於坐運也。
　　《黃庭內景玉經》曰：外方內圓神在中。
　　《文中子》曰：圓者動，方者靜，其見天地之心乎。
　　《孫子》曰：圓則動，方則止。
　　道法占示旨圖衍義卷上竟
　　道法宗旨圖衍義卷下
　　鐵崖鄧柟以正纂圖養吾章希賢師亮衍義
　　法行先天大道之圖
　　昏昏默默。杳杳冥冥。
　　《廣成子》曰：至道之精，杳杳冥冥，至道之極，昏昏默默。無視無聽，抱神以靜，形將自正。必清必靜，無勞汝形，無□汝精，可以長生。
　　《元始生天得道經》曰：心目內觀，真氣所有。清靜光明，虛白晃曜。杳杳冥冥，內外無事。昏昏默默，正達無為。古今常存，總持靜念。《老子》曰：有物混成先天地生。傅大士曰：有物先天地，無形隱寂寥。能為萬象主，不逐四時凋。
　　將用自己元神之圖
　　不似我，不似爾。不似神，不似鬼。
　　《禮記》曰：清明在躬，氣志如神。
　　《悟真篇》曰：恍惚裹相逢，杳冥中出變。一霎火焰飛，真人自出現。
　　虛靜天師曰：六根清靜，方寸澄徹。久而行之，可以坐役鬼神，呼召風雨，豈可忽哉。如如居士讚之曰：六根方寸絕塵埃，久久行之一念灰。不是鑿池專待月，池成明月自然來。
　　康節邵子曰：人積善而陽多，鬼益畏之。積惡而陰多，鬼弗畏之。大人者，與鬼神合其吉凶。
　　《中庸》曰：鬼神之為德也，其盛矣乎。視之而弗見，聽之而弗聞，洋洋乎。如在其上，如在其左右。
　　楊子《法言》曰：心神恍惚，經緯萬方。
　　五雷胎息圖
　　侍宸王真人胎息詩損神終日談虛空，不如歸命於胎中。綿綿不息神自通，煙昇雲降雨濛濛。
　　七元三老即此功，我身不西亦不東。但當終歸莫今窮，常教體內生微風。
　　世人見一不識一，一迴存想一迥空。
　　希賢曰：此詩唐劉文詩集中有之，鐵崖鄧子誤以為侍宸之詩。按《唐書》云：劉文，一節士。少放肆為俠行，因酒殺人，亡命會赦，出更折節讀書。能為歌詩，不能俛仰貴人，常穿破衣。歸齊魯，不知所終。蓋又亦有道者，故能知此。世傳仙去云。
　　《太上中黃真經》：內含胎仙道自成，胎息真仙食氣得，卻閉真氣成胎息。
　　雷霆一竅圖
　　抱朴子云：玄牝一竅，非心賢鼻口、肝肺、穀道、膀胱、泥丸。
　　知此一竅，則冬至藥物，火候沐浴，脫胎結體，皆在此矣。
　　此竅雷霆之竅，得之則雷霆之樞機不必外求也。至人用此，所以沖舉。
　　希賢曰：○佛仙修行逕路，大道不二法門。 坎為命宗，陰中有陽，真空交妙有也。妙有為體，真空為用焉。 離為性宗，陽中有陰，妙有交真空也。真空為體，妙有為用焉。佛中有命脈，道中有性源。性命交叅，空有攝无。老子即釋迦，釋迦即老子。生於空劫之先，為性命之祖。自後語言一立，各成異教。故偏於命者，必落空亡。偏於性者，必墮陰向。致使大道殊途，異端競起，而不能究竟於性命本源矣。吾夫子曰：窮理盡性，乃至於命。是以天下無二道，聖人無兩心。性之與命，不可須臾離也。
　　玉谿真人曰：前真有云：只明真性不修丹，萬劫應知變化難。不明真性只究命，此是修行第一病。既到此處，不妨進步。如道光禪師欲訪張紫陽，卻遇石杏林，始得玄宗一家，二妙了了，遂作《復命篇》行于世矣。昔有僧問智門，如何是般若體？門云：蚌含秋月。如何般若用？門云：兔子懷胎。後雪竇有頌云：一片虛凝絕蝟情，人天從此見空生。蚌含玄兔深深意，曾與禪家作戰爭。
　　寒山詩曰：心月自精明，萬象何能比？欲知仙丹術，身內元神是。
　　寒山詩曰：益者益其精，可名為有益。易者易其形，是名之有易。能益復能易，當得上仙籍。無益復無易，終不免死厄。
　　毗陵禪師《復命篇》曰：余幼年學道，，所親無非理性之士，若禪宗之上乘，一悟直超佛地。如其習漏未盡，則尚循於生死。至於坐脫立亡，投胎奪舍，未見一朝而長往。常思仲尼窮理盡性以至於命，釋氏不生不滅，老氏昇騰飛舉，由是聖人之意，不可一途而取之。僕之得遇至人口訣曰：大道之祖，不出一炁而成變化。僕一聞不疑，依法行之，果躋聖位。
　　穎濱蘇氏曰；命者，性之妙也。性猶可言，至於命則不可言矣。《易》曰：窮理盡性以至於命。聖人之學道，必始於窮理，中於盡性，終於復命矣。
　　晦庵朱子讀道書，作：巖谷秉貞操，所慕在玄虛。清夜眠齋宇，終朝觀道書，形忘氣自沖，性達理不餘。於道雖未已，庶超名跡拘，至樂在襟懷，山水非所娛，寄語狂馳子，營營竟焉如。又誦經，作：坐厭塵累積，脫灑味幽玄。靜披笈中素，流詠東華篇。朝昏一俯仰，歲月如奔川。世紛未云遣，仗此息諸緣。又久雨齋居誦經，作：端居獨無事，聊披釋氏書。暫釋塵累牽，超然與道俱。門掩竹林幽，禽嗚山雨餘。了此無為法，身心同晏如。
　　右三詩，並見晦庵《朱文公大全文集》。先生扶綱常，益世教，則指為異端，至於窮理盡性則非矣。夫三聖之道，體同而用殊。夫子毋意毋必毋固毋我，釋氏無二無盡，老氏無思無為，同一理也。先生之詩，殊途而同歸，是故天下無二道。知我罪我，其唯先也生之詩乎。
　　橫縱雷霆九宮圖令
　　希夷陳先生《龍圖》曰：戴九履一，左三右七，二四為肩，六八為足。
　　希賢曰：雷霆九官，乃縱橫十五之數。伏羲氏觀河圖而畫卦，即其數也。震三兌七，中宮五十五數也。艮八坤二，中宮五十五數也。乾六巽四，中宮五十五數也。坎一離九，中宮五十五數也。縱橫妙用，皆成十五，乃得陰陽之備數。故《乾鑿》云：老陽之策九，老陰之策六，九六亦十五之數。雷字亦十五畫而成之，故曰陰陽擊搏之謂雷。
　　戊癸玄化之圖
　　甲庚為之 丙為之 壬為之 卯為之 子為之 惟戈癸 
　　希賢曰：東方甲木屬震，震為春為雷，生化萬物也。西方庚金屬兌，為秋為霆，肅殺萬物也。故雷霆司號令之權，春生秋殺終，始萬物者也。《易》曰：天不言而品物亨，歲功成矣。丙屬離，離為火，火旺於丙午，故為雷火之會。離中虛，恍恍惚惚，杳杳冥冥。經云：恍惚裹相逢，杳冥中出變，一霎火焰飛，真人自出現。壬隸乾，乾乃雷
　　之所，伏而為雷之局也。《玉樞雷書》曰：伏乾出巽，體元工是也。卯為震，木震為雷，生於亥，旺於卯，卯為雷之門，雷至卯月方有聲。《月令》曰：仲春之月，雷乃發聲是也。子為十一月之支，冬至在焉。為地雷復卦 ，上坤下震，一陽初生於五陰之下，陽炁尚微，故閉肩安靜以養陽也。《易》曰：先王於至日，閉關是也。戊癸化火者，非五行書所謂也。坎乃天一真精之水，坎中有戊有癸而化生真火。虛中為雷火之司，總御四序，控制五行，是雷霆之主也。
　　《莊子》曰：有雷有霆，水中有火是也。
　　雷霆運用之圖
　　運雷之法，人咸知其握固掩耳矣。不知所以握固掩耳為何？
　　要得一點雷霆之根，騰騰運動，得其門戶而出風雨，雷電自此而發，非假乎噓呵。
　　印閃可合先天大道之用。即此運審，與父母朱生前無以異也。豈宜以尋常平易之說而忽之。
　　楊子《法言》曰：聖人有以擬天地而叅諸身。
　　康節邵子曰：吹嘖噓呵，呼風雨雲霧，雷言相類也。又曰：雲行雨施，電開雷震，亦各從其類也。
　　《內經素問》曰：風炁通於肝，雷炁通於心，雨炁通於腎。清陽為天，濁陰為地。地炁上為雲，天炁下為雨。雨出地炁，雲出天炁。
　　五子歸庚圖
　　无上元君得九五之道，而帝雷霆九五之道者，自北而東，目子而已，皆陽道也。
　　所以統天，榮枯萬物，起滅四時，五雷君得三五之道，亦無殊於九五，皆雷霆道也。
　　希賢曰：五子歸庚者，一三五七九，皆陽數也，合而為二十有五，故《易》曰天數二十有五。夫五子歸庚，所以為萬物之主宰。東方自壬子而歸庚，乃九數也。北方丙子歸庚，五數也。南方戊子歸庚，三數也。西方甲子歸庚，七數也。中央庚子歸庚，一數也。得天數之正焉，乃雷霆之道也。
　　大衍之數圖
　　雷霆得天地之中炁，故號五雷。道書云：東三南二同成五；北一西方四共之。
　　戊己還歸本生數，三家相見結嬰兒。既成聖胎，即五雷君也。
　　一三五七九，陽奇數也《易》曰天二四六八十，陰偶數也，地數三十是焉。天地之數，總成五十有五，陰陽之數備矣。太衍之數五十者，去五為五行之本。其用四十有九者，又去一以象太極不動之義。
　　劉牧《鉤隱》曰：一與五合而為六，二與五合而為七，三與五合而為八，四與五合而為九，五與五合而為十。一六為水，二七為火，三八為木，四九為金，五十為土，即五五也。
　　楊雄《太玄》曰：一與六共宗，二與七為朋，三與八成友，四與九同道，五與十相守。
　　陳希夷曰：大衍之數，其用四十有九，掛一而不用之義。學者徒知一為太極不動之義，而不知義實落處也。何則一者，數之本宗也。凡物之理，無宗本則亂，有宗本則不當用，用則復亂矣。且如輸之運，而中則止。如輅之行而大者，復如網之有綱，而綱則提之。如器之有柄，而柄則執之。如元首之在上，而手足為之舉。如大將居中，而士卒為之役。如君無為，而臣有為。如賢者尊，而能者使是知。凡得一者，宗也，本也，主也。皆有不動之理一，苟動焉，其餘則錯亂也。
　　伊川程子曰：大衍之數五十。數始於一備於五，小衍之而成十，大衍之則為五十，五十數之成也。成則不動，故損一以為用。天地之數五十，有五成變化，而行鬼神者也。變化言功，鬼神言用。
　　《京房易》云：五十者，謂十日、十二辰、二十八宿也。凡五十，其一不用者，天之生炁。
　　鄭康成曰：天地之數，以五行炁通。凡五行臧五，大衍又减一，故用四十九。五行炁通者，蓋謂十日、十二律、二十八宿者，五行之炁通焉。為五
　　十五，减五之數為大衍，又减一為四十九。其說本於《乾鑿度》，與京房為一說，而五行炁通，其說尤善。
　　《關氏易》曰：張彝問曰：凡衍天地之數，五十有五，今云五十，又去其一，何謂也？關子曰：蓍不止法天地而已，必五行運於中焉。
　　趙蕤曰：其用四十有九，大衍不窮。其數去一者，所以示其不窮也。
　　五行顛倒圖
　　五行不順生　虎向水中行　五行顛倒術　龍從火裹出
　　紫陽張真人曰：五行逆兮，丹體常靈。
　　侍宸王真人曰：連環迭運理相生，顛倒無過是五行。會得箇中顛倒意，青天白日起雷霆。逆者，顛倒五行，和合四象，採混元未判之炁，奪龍虎始媾之精，入于黃房，產成至寶，可謂無質生質，身外生身，暨乎功德滿就，而證上仙焉。順者，人之大倫，分精氣以成人，精氣為物，遊魂為變，有身則有患，煩惱從此起也。
　　《悟真篇》曰：能將日用顛倒求，大地塵砂盡為寶。
　　雷霆玄化之圖
　　雷　陰陽擊搏，法而為雷。
　　電　陰陽凝流，激而為電
　　風　陰弱陽盛，起而為風
　　雲　陰弱陽盛，起而為風。
　　雪　陰盛陽弱，聚而為雲。
　　雨　陰陽升降，蒸而為雨。
　　霜　陰否陽潰，飛而為霜。
　　露　陽泰陰散，布而微露。
　　霧　升降不能，化而為霧。
　　雹　陰陽不暢，結而為雹。
　　霓　淫水為霓。
　　魃　淫火為魃。
　　雷霆體用歌
　　天地虛中一竅常，纔分動靜曰陰陽。
　　殺生開闔并顛倒，斗柄常輪定紀綱。
　　激搏雷聲從地發，凝流電曜激金光。
　　風飄弱盛隨時起，盛弱成雲聚短長。
　　升降薰蒸霖雨下，舒和瑞雪降銀堂。
　　飛霜否潰連天白，泰散陽陰露四方。
　　升降不能化為霧，結陰不暢雹非陽。
　　淫水為蜺火為魑，調暢融和萬物彰。
　　靜默神風天炁朗，欲升不降反真常。
　　狂風驟雨陰陽舞，冬暖如炎夏伏凉。
　　久雨長晴洪水泛，轟雷十月夏飛霜。
　　自身造化通天地，不識樞機謾度量。
　　《靈寶畢法》曰：地炁上騰，升而為雲，散而為雨。天炁下降，散而為霧，凝而為露。積陰過，則露為霜，雨為雪。積陽過，則霧為煙，雲為霞。陰中伏陽，陽炁不降，擊搏而生雷霆。陽中伏陰，陽炁不凝，堅固而生雹霰。陰陽不合，而生閃電。陰陽不匹配，龍變而為虹。
　　康節邵子曰：陽得陰而為雨，陰得陽而為風，剛得柔而為雲，柔得剛而為雷。無陰則不能為雨，無陽則不能為雷。雨柔也，而屬陰，陰不能獨立，故待陽而後興。雷剛也，屬陽，陽不能自用，必待陰而後發也。
　　《天地神交論》曰：積陰，陰過則露為霜，而雨為雪。積陽，陽過則霧為煙，而雲為霞。陰中伏陽，而生雷霆。陽中伏陰，堅固而生雹子、霰。陰陽不正，亂交而變虹。
　　《莊子》曰：大塊噫氣，其名為風，是為無作，作則萬號竅怒。
　　希夷曰：震得乾初爻，故雷自天之下而發，觀兌畫則知雨自地出。又曰：天炁下為雨。又曰：坎，乾也，水也，氣也。坎井是也。兌，坤水也，形也，今雨是也。一陽陷二陰為坎，坎之氣潛行於萬物之中，為受命之根本。故曰：潤物者，莫潤乎水。
　　橫渠張子曰：陽炁正升，忽遇陰炁，則相持而下為雨。蓋陽炁輕，陰炁重，故陽黑為陰炁壓墜而下也。陰炁正升，忽遇陽炁，則助之飛騰，而上為雲也。陰炁凝聚，陽在內者不得出，則奮擊而為雷霆。陽炁伏於陰黑之內不得出，故爆開而為雷也。陽在外不得入，則周旋不舍而為風。陰炁凝結於內，陽炁欲入而不得，故旋繞於其外不已，而為風至，吹散陰炁，盡乃已也。和而散，則為霜雪雨露。不和而散，則為戾氣隨霾。戾氣飛雹之類，曀霾黃霧之屬，皆陰陽邪惡不正之炁，所以雹水穢濁或青黑色。
　　晦庵朱子曰：雪花所以六出者，只是霰子被猛風拍開成稜瓣也。又曰：六者陰數，太陰玄精石亦六稜，蓋天自然之數。又曰：龍水物也，其出而與陽炁交蒸，故能成雨。但尋常雨，自是陰陽炁蒸鬱而成，非必能龍為之。只是下炁上升，未能為雨。必是上炁蔽蓋，無發洩處，方能成雨。
　　環溪吴氏曰：隨風為巽，固也。而風何以有炁？蓋下四爻，坎象也。五體之上，則離也。水入火中，則相鼓而有氣。以物之小者推之，勺水以熄火，則火奮而氣騰。況坎離之大氣乎？火之喜也，其聲微，其氣烈。而瀑流激湍之傍，其聲□灊則氣淒冷，積微成著則水火之為風也。信矣。溫風生於丙丁之月，而颶風生於海露，是不獨雷怒而有聲，彼萬竅怒號，惟風亦然。蘊極而蟄，蟄久而泄則為雷。常泄則不極，不極則為風。凡物之怒者，永有非水使之者也。
　　道法宗旨圖衍義卷下竟