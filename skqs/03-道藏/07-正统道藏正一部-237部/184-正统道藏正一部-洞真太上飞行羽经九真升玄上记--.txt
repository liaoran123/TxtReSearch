洞真太上飛行羽經九真昇玄上記
　　一名太上迴元九道飛行羽經
　　經名：洞真太上飛行羽經九真昇玄上記。又稱《九真昇玄文》。撰人不詳，約出於東晉南期。一卷。底本出處：《正統道藏》正一部。
　　洞真太上飛行羽經九真昇玄上記
　　太上大道君，昔受飛行羽經九真昇玄上記，寶言紫文錄金之字，超虛躡空浮景之道，於玉清上宮虛皇高真道君。於是太上大道君，以其要傳上清玉帝君，〔玉帝〕#1君以傳上元太素君，太素君又傳太微天帝君。〔太微天帝〕#2君施行真祕，以傳晨中黃景君，〔黃景〕#3君以傳皇初紫靈君，君以傳中央黃老君，〔黃老君〕#4以傳九微太真玉保王金闕上相大司命高晨師青童太君梵湄，使以此文教授當為真人者也。
　　諸有太素絳錄及金簡刻名，皆當得見此文。自非其人，不與相遇。欲出傳之者，必須精應感激，乃付之耳。歃盟斷金，誓以不宣之信矣。有此經者，太素三元君遣玉童二十四人、玉女二十四人，侍書之左右，札刺泄慢之愆，衛護有書者身。此太上中真之道也，非次第之中也，蓋中和之中真矣。配簡三元，名刊太素，行則紫旄之節，駕則八景錦輿，前從萬靈，後從千真，九鳳齊嘯，天鈞唱弦，神龍啟道，玉帝參軒，飛行太空，遨宴丹霄，位為上清真人，玉卿之師。
　　諸有太上飛行羽經昇玄九真者，聽三千年六傳，遇其人，一日頓授之。若無可授者，三千年限盡，以朱素寫六通，封之峨眉山金臺之室，過此不復傳出。不可授而傳者，泄真人之道也。受而不承科者，毀真人之誓也。授者經師，受者盡宗焉。違書慢犯宣露寶文者，七祖父母詣玄都受風刀之拷，身為下鬼，幽之夜河。欲受飛行，散金為盟，欲知仙忌，文巾為志，既知羽書，天地同符，子聞玄文，超駕慶雲，此之謂也。出委羽洞臺刻名。
　　太素三元君有言曰：仙人始知廕庇斗星之道，而未知真人藏斗精之法。夫九斗者，天樞之正蓋，玄軸之華寶，機紐八維，總旋九度，迴廕圓方，運攝和氣，理調陰陽，司適無外，夫斗星之玄曜二暉，為之夜翳璇璣，動用四象為之流墜，玄明合煥，威光共蔚矣。
　　太帝君有言曰：仙人徒知咀嚼陰陽，吐納二氣，而不知斗星是陰陽之根府，二象之玄綱也。乃苦辛玩其波末，而不識營始而甚易，廕其枝條而失乎根本矣。何不心藏九斗，陶冷二象耶。行之十四年，太上迎以瓊輪，超虛躡空，上登上清，列為上真，反神嬰顏，衆神侍軒。
　　青童大君有言曰：仙人徒知璇璣大威，煥曜萬辰，覩九道之流共，玩員動以攝神，庇之以求大度，用之以求神仙，而猶不識迴九氣以內照，藏明斗於泥丸，於是魂凝魄練，合德靈煙，解其道上昇上清，得其道身為上真。是以真人抱大象以匿霞，包斗精以藏身。我先師是故左駕綠雲，右轡絳晨，身昇太素，超虛躡空。存斗星紫色，其剛赤色，覺紫色之炁溫暖也。存星大小，〔在〕#5意行之。此青童君口訣。
　　昔梧成子、谷希子、廣成子、青真子，各存斗星之炁，並與身共入蓮實之中，忽見蓮內有千里金池，玉山萬頃，官臺宇室，蓋亦連雲，朱木結實，紫華生園，碧輦玄黃，三素八輸，奇異之觀，不可名字。四子遨遊經時，旋宴極盻而反。當是之時，不覺蓮實之中央也。所謂以大投小，變化無蹤，此存星之極感，闊狹之標致也。乃可豪杪為八海，何蓮實之足妙哉。
　　以月一日、三日及五日，禺中時、夜半時，唯一時也，入室正坐，北向接手，定氣臨目畢，乃存北斗九星來下，入頭泥丸中，以柄杓前指，魁偃向上也。良久，忽見斗魁中有一大神人，衣服名字如祝所言。極久，頭中當小熱溫然也。此是上元九精真氣來入，故暖異以告驗熱感之休應也。方乃嚥液五十過，叩齒九通畢，舉左手第三指，捻兩眉中央，於是微祝曰：
　　太上紫暉，九道之尊，華蓋七落，迴曜萬晨，動御高靈，靜和景雲，陰陽流灌，二炁中分，旋濟無外，煥朗衆天，令月啟牙，來登泥丸，元精結感，化為大神，名曰奇紐，厥字靈綱，正坐中斗，游我明堂，鳳羽紫帔，虎錦丹裳，左帶玉佩，右腰金璫，手把流鈴，頭巾晨光，吐炁溉精，泥丸以康，魂魄凝和，植華柱梁，使我飛仙，超虛躡空，上造上清，策虎命龍，北朝王帝，瓊琳上宮，西謁太素，稽首三元。
　　祝畢，又嚥津三十過，叩齒九通，又祝如前，畢，起北向再拜，西向再拜，拜畢，乃不復臨目，事訖矣。
　　諸寢靜之室肺上，行之可也，拜亦不下地也。夫真人作法，所貴於安其所安，崇妙簡微，不復曲折敗常，乖乎宿處也。要道不煩，要領絕倫矣。
　　後施三祝之法，皆依希象此行也。但祝不同，及存星有背向之異耳。要言在於密房曲室，勿令有見其存思也。所以爾者，存思時玉童玉女將在側而鑒焉。又不可弔喪臨尸，經穢淹邪，衣被巾履一切勿錯越，以假借於非類矣。何謂類邪？同志契者是也。非我同好，不與同席而坐，非我同盟，不與同牢而食，道俗以殊。有崇奉六天及事山川魔神者，不居其室，不饗其撰，勿著其衣，勿冠其巾，蓋避其尸穢之下氣，遏其邪風之往來也。此所謂真道之真道矣，精妙之精妙也。若能為其妙，乃得其真，能避其穢，乃獲其新。若將混沌雜棲，臭香齊器，不標其神，不整其氣，淫貞同牢，貪廉共位，廁邪風而不蕩心，履塵壤而不思超邁者，以此尋真，真為無也。夜光不生於糞井，下才不植乎標嶺，此之謂也。精感仿佛，靈應機微，玉華告驗，神光表暉，自非爾師，勿言之也。
　　斗中大神者，蓋九星之精，因感變而忽生矣。是施行時，當心存名字，至後祝日止，後祝自復有神，又存如初。若是泥丸中星神，恒存居其中。每事效此為象。
　　存斗星來下，令極思不覺，忽然已在我形中也。初存或未應仿佛，但極思念之，如已在形中，亦足致感，久久自漸入妙。
　　月七日、九日、十二日，禺中時，若夜半時，入室正坐接手，定氣臨目畢，乃存北斗九星來下入心中，以柄杓堅仰向喉，魁中向外也。良久，忽然見魁中有一大神，衣服名字如祝所言。極久，當有覺心中溫暖，真氣來入也。乃嚥津五十過，叩齒九通，舉右手第二指以捻心，於是乃微祝曰：　　
　　太上紫真，九氣中靈，包括萬度，璇璣煥明，飛霞流暉，曜燭玉清，玄蓋衆辰，陰陽判成，四和交降，七緯順生，肇月吉辰，來映心庭，流光落景，中元充盈，六府啟關，華液泯平，魂魄制練，得真之精，感至觸變，億化立成，忽見大神，坐安心房，整氣朝津，百節流通，攀斗據魁，盻邈百方，其名璇度，厥字素康，綠羽華帔，龍帶虎裳，身生寶曜，項負圓光，首建飛晨，扶冠低昂，使我飛仙，超浮太空，上造紫闕，北朝玉皇，役使萬神，衆靈奉迎，心上生華，慶雲永昌，鳳嘯泠泠，鸞吹鏘鏘。
　　祝畢，嚥津三十過，叩齒九通，又祝如前，祝畢，起向南再拜，事畢此也。畢乃開目。
　　月十五日、十九日、二十三日，禺中時，若夜半時，入室正坐接手，定氣臨目畢，乃存北斗九星來下，入臍中三寸下元宮中，以斗柄杓竪仰向心，魁中向外。極久，忽見魁中有一大神，衣服名字如祝所言。亦當覺臍中溫溫熱，真氣來至也。乃嚥津六十過，叩齒九通，使舉左手第三指，以捻鼻下人中，於是乃微祝曰：
　　太上紫皇，煥朗中樞，九璋炳藹，光秀太霞，萬靈仰鎮，千晨植牙，七度用明，九煙芬葩，制陽表順，執陰以和，真暉啟陣，玄根總羅，肇月惟吉，觀映臍內，紫氣發霄，飛光縱墜，練我魂魄，華津縈蔚，忽見大神，上宮靈貴，名曰祝萌，厥字流鬱，正坐臍中，乘斗九氣，吐納雲液，平血理胃，黃鳳羽被，龍衣虎帶，手啟日根，頭戴綠符，腰生流火，煥電映無，使我飛仙，超空躡浮，上造玉房，携帶霄虛，役使萬神，天地同休。
　　祝畢，又嚥津三十過，叩齒九通，又祝如前，祝畢，起向本命再拜，拜畢開目，行下元之道畢矣。凡舉手有所捻，是臨祝之詩耳，祝畢接手如初。
　　八節日夜半時，入室正坐接手，定氣閉目內視，乃存一身冉冉起上，飛昇北斗魁中。良久為之，如覺我形已在斗中也。極念為之，當聞體中熱，是真炁合德也。又存九精三大神名字服色，貌如嬰兒之始生也。三神與我對坐，我心拜之焉，精想仿佛，遺形眇眇，將令怳惚也。乃嚥津八十過，叩齒九通，舉左手以撫心，乃徵祝曰：
　　太上丹靈，玄光颼煥，九璋啟璇，暉炁澄散，紫晨幽燭，七曜蔚集，二景奏明，陰陽以判，四度用昌，雲津迴灌，八節啟炁，上昇九元，據斗攀綱，奉見三神，問我稽留，何不昇仙，我即稽首，畏鬼以前，帝乃赫然，口銜日根，左破六天，右蹙鄧山，流鈴上煥，萬魔碎分，遂和我魄，強我三魂，藏斗內曜，九精在心，紫霞洞映，飛光萬尋，和魂制魄，六腑滌練，精感變躍，玉妃忽見，坐當我心，俯視仰盻，其名密華，厥字鄰蒨，吐納朱炁，和平百關，身服錦帔，鳳光鸞裙，腰帶虎錄，龍章玉文，手執月華，建以日冠，騰躍太霄，駕景蓋雲，書名太素，我得飛仙，超浮空同，乘瓊太元，上造朱房，役使萬神，紀均二度，還反嬰顏，北帝激電，南帝火陳，束倉啟燭，赫赫雷震，西流雙扑，嗚音唱鈞，四舉超躍，薦我玉真，遂乘八景，遨宴九煙。
　　祝畢，又嚥津三十過，叩齒九通，復祝如前，祝畢，起向西北再拜畢，開目，行八節之真畢矣。
　　此道是超空之祕妙，九真之奇法，三段行真，月用九日，故謂之九真昇玄文。此太上禁書內寶，為真之要訣也。若得其人當傳之時，受者當清齋百日，或三十日，或十日，任意造其所適矣。又當先告齋一日，以洗素心。授者對齋，如受者焉。付與之日，先歃血累壇，剪髮立盟，為不宣泄之信誓也。後聖以敵血犯生氣之傷，剪髮違膚毀之犯，謹以黃金二鎰，代割血之信，青柔之帛三十二尺，當割髮之約。師受誓物，不得散為私利，藉以濫用，皆當施山棲高隱，單侣貧道。若超騰步虛，或投之於山室，散之雲巖。所以爾者，明天信貴束誓測，道精賤愛育也。不奉科約，生死七祖父母，受玄都風刀之考，身為下鬼。傳授年限，出授節度，如上法。當謹按之，盟物皆精上也。啟心肅整，坦誠單允，靡有不盡也。
　　受書則宗也，授書則經師也。聞道則仰範標模，求生則存近生地，不遵所奉，闕略違慢者，三祖獲刑於火官，身生業疾。軒轅師判山丈人，丈人但解鍊石之道，無他妙也，豈賢於縉雲哉。軒轅曾問其鍊石道，故遂師焉。荊山丈人是姬幽子也，今在委羽山，能鍊石成水，煎水成玉，粉玉為散，以石水服之。能知其道，與天同存，然不能飛行虛空，手把晨霞也。鍊石雖妙，固小術耳。
　　右太上飛行羽經九真昇玄上記，其道畢矣。其下卷#6是太上九真中經。書雖有上下序訣，然別法異用，不相干也。中央黃老君分以傳太虛真人，與八道祕言相次。九真中經在人間施行，亦有口訣，本文以祕不書也。今請言之：
　　第一真法，當以五月五日、十五日、二十五日、二十七日、二十九日、一月之中五過行之耳，皆以平旦。
　　第二真法，當以八月八日、十一日、十四日、十九日、二十三日、二十七日、一月之中六過行之耳，皆以辰時。
　　第三真法，當以六月六日、七日、十七日、十八日、二十五日、二十六日，一月之中六過行之耳，皆以巳時。
　　第四真法，當以正月二日、八日、十四日、十八日、十九日、二十八日，一月之中六過行之耳，皆以午時。
　　第五真法，當以三月三日、八日、十三日、二十日、二十六日，一月之中五過行之耳，皆以未時。
　　第六真法，當以七月七日、十一日、十四日、十八日、二十三日、二十五日、二十八日，一月之中七過行之耳，
　　皆以申時。
　　第七真法，當以十一月二日、六日、九日、十三日、十六日、十九日、二十三日、二十七日，一月之中八過行之耳，皆以申時或酉時。
　　第八真法，當以二月二日、七日、九日、十五日、十八日、十九日、二十七日，一月之中七過行之耳，皆以戌時或亥時。
　　第九真法，當以十二月三日、九日、十七日、十九日、二十六日、二十九日，一月之中六過行之耳，皆以子時。
　　右行九真中經口訣畢矣。此月此日，皆是合真迴順，生炁攝精之時，善可以存思，易致玄感。若高棲絕嶺，
　　標雲巖，斷人事於內外，割粒食以清腸，接手正心，合乎含晨，皆當日日施行，自如本經。今之所書，蓋人間多事，不得日日清閑以行之也。行之十四年，亦超浮虛無，能死能生，出水入火，上登上清，五藏生華，與天相傾。
　　其昇玄羽經上卷也，行之三道，一月九日，蓋亦人間未及大靜之時。
　　若長齋久靜，單景獨往，仰秀空洞，心單事外者，皆宜此日行之，以次相續也。一月九行，施於人中耳。
　　八節昇斗中，又存思忽見斗中玉妃在我前坐，玉妃坐紫煙入我心中，良久，其衣服如八節所祝。此女子是九精之陰靈，玉清之上妃也。出青童口訣。
　　洞真太上飛行羽經九真昇玄上記
　　#1『玉帝』二字據《上清五常變通萬化鬱冥經》補。
　　#2『太微天帝』四字，據《鬱冥經》補。
　　#3『黃景』二字據《鬱冥經》補。
　　#4『黃老君』三字據《鬱冥經》補。
　　#5『在』字據《鬱冥經》補。
　　#6『卷』字原本作『弓』。