海瓊傳道集
　　經名：海瓊傳道集。一卷，洪知常編集，出於南宋。底本出處：《正統道藏》正一部。
　　海瓊傳道集序
　　關尹子曰：所可傳者，只謂之事，不謂之道。老君曰：吾不知其名，強名曰道。此集之行，其與三千六百法，養命數十家，大故天淵矣！凡我同志，其精研之！《魯語》有謂夫子之言性與天道，不可得而聞也。吁！天下後世，不審夫子之意，即以為甚高難行之事。夫豈知夫子之門獨稱顏淵，顏淵得之，則三月不違仁，而又終日如愚，故其在陋巷，甘以簞食瓢飲為樂，所以三十二歲而蛻去矣！人能悟顏淵心齋之旨，則知神室之說，既知神室則知神水。孟子曰：性猶水也。其斯之謂乎！《悟真篇》云：修生之要在乎金丹，金丹之要在乎神水華池。至簡至易，雖愚暗小人行之，立躋聖地。《道德經》云：吾道甚易知，甚易行。昔者鍾離雲房以此傳之呂洞賓，呂傳之劉海蟾，劉傳之張平叔，張傳之石泰，石傳之道光和尚，道光傳之陳泥丸，陳傳之白玉蟾，則吾師也。乙亥之秋，遇之於武夷山，越戊寅之春，復於廬山相會，過太平興國宮，有道士洪知常字明道，自號坎離子，於內外二丹，留意久矣！千師萬友，叅究已遍；千經萬論，搜括無蹤。一旦與之因綠契合，半句之下，金篦刮膜；片餉之間，玄珠成象。洪公將隱形遁跡，杜門絕交，坐進火候，以圓聖胎。恐此道無傳，故以所得吾師《金丹捷徑》一篇，《鉤鎖連環經》一卷，及《廬山快活歌》一章，刊行于世，總而名之曰《傳道集》。欲天下共之。刀圭子陳守默，紫芝子詹繼瑞，稽首拜書。
　　海瓊傳道集
　　丹法叅同三十對偶子
　　清濁　盈虧　衰旺　存亡　有無　吉凶　
　　悔吝　生剋　刑德　動靜　進退　消長　
　　賓主　沉浮　升降　老嫩　文武　剛柔　
　　離合　聚散　往來　上下　雌雄　黑白　
　　守戰　生殺　剝復　探淺　抽添　寒暑
　　丹法叅同二十貫穿子
　　在天為日月星辰，在地為山河草木，在人為夫婦男女，在易為乾坤坎離。
　　在象為龍虎烏兔，在數為九三二八，在藥為鉛銀砂汞，在醫為燥濕寒溫，
　　在內為經絡榮衛，在外為皮膚毛血，在形為心腎肝肺，在時為陰陽寒暑。
　　在運為金木水火，在用為精神魂魄，在道為隱顯動靜，在物為壇爐鼎室。
　　在妙為虛無自然，在方為東西南北，在色為青紅黑白，在景為春夏秋冬。
　　攢族五行之圖
　　和合四象之圖
　　偃月爐之圖
　　仙化圖
　　此圖論藥物。老君曰：後其身而身先，忘其身而身存。
　　第一轉金丹，謂之一返，謂之一還。
　　如糞壤中有蟲，名曰蜣蜋。用鉛不用鉛，須向鉛中作。
　　第二轉金丹，謂之二返，謂之二還。
　　如蜣蜋探糞成丸子。玄珠成象，太乙歸真。
　　第三轉金丹，謂之三返，謂之三還。
　　如蜣蜋有兩個，一雌一雄。夫婦老相逢，思情自留戀。
　　第四轉金丹，謂之四返，謂之四還。
　　如蜣蜋共裒糞九，從地上行。周天火候，自在河車。
　　第五轉金丹，謂之五返，謂之五還。
　　如兩小蛻娘，共抱糞丸，守而精思。養正特盈，守雌抱一。
　　第六轉金丹，謂之六返，謂之六還。
　　如糞丸之中有螟白者。精神聚會，結成聖胎。
　　第七轉金丹，謂之七返還丹，謂之七還。
　　如糞丸中蜆白已成蝡形。其中有精，杳杳冥冥，其中有物，恍恍惚惚。
　　第八轉金丹，謂之八還。
　　如蟬形已棄其糞丸之殼。節候既周，脫胎神化。
　　第九轉金丹，謂之九還。
　　如蛻娘死，糞丸裂，其蟬飛。形神俱妙。
　　天機圖
　　此圖論火候。老君曰：綿綿若存，用之不勤。
　　第一轉火候
　　如桃核入土。取將坎位中心實，點破離官腹裹陰。
　　第二轉火候
　　如桃核生芽無質生質是還丹，誰信無中養就兒。
　　第三轉火候
　　如桃核抽條白雪黃芽纔過了，一爐猛火緞紅
　　此一月屬卯，木旺在卯。防危慮險，沐浴丹頭。
　　第四轉火候如桃條發英。一霎火焰飛，真人自出現。
　　第五轉火候
　　如桃條敷葉。牽將白虎歸來養，產個明珠似月圓。
　　第六轉火候
　　如桃樹生花到此丹砂須沐浴，抽添運用更防危。
　　第七轉火候
　　如桃花已落花蒂，留其萼。飲刀圭，服丹砂。
　　第八轉火候
　　如桃花之萼結子鷄卵中黃，龍珠內白。
　　此一月屬酉，金旺在酉。只宜養火，不可放逸。沐浴
　　第九轉火候
　　如桃實紅熟十月霜飛丹始熟，十月胎圓，超凡入聖。
　　十月脫胎吞入腹，始知我命不由天。
　　丹法叅同十九訣
　　一採藥收拾身心，斂藏神氣。
　　二結丹凝氣聚神，念念不動。
　　三烹鍊玉符保神，金液鍊形。
　　四固濟忘形絕念，謂之固濟。
　　五武火奮迅精神，驅除雜念。
　　六文火專氣致柔，含光默默，溫溫不絕，綿綿若存。
　　七沐浴洗心滌慮，謂之沐浴。
　　八丹砂有無交入，隱顯相符。
　　九過關果生枝上終期熟，子在胞中豈有殊。
　　十分胎鷄能抱卵心常聽，蟬到成形殼自分。
　　十一溫養知白守黑，神明自來。
　　十二防危一念外馳，火候差失。
　　十三工夫朝收暮採，日鍊時烹。
　　十四交媾念念相續，同成一片。
　　十五大還對景無心，晝夜如一。
　　十六聖胎墊其神於外，藏其氣於內。
　　十七九轉火候足時，嬰兒自現。
　　十八換鼎子又生孫，千百億化。
　　十九太極形神俱妙，與道合直。
　　老君曰：道非欲，虛虛自歸之；人能虛心，道自歸之。
　　天地交乾之圖
　　悔
　　天地交鉛見癸生須急採，金逢望遠不堪嘗。
　　朔
　　日月合璧之圖
　　望十五日亥十六日子日月合
　　金丹火候口訣
　　古云：聖人傳藥不傳火。此金丹捷徑，備言丹法細微之旨矣！終不敢明說火候。夫火侯者，乃奪天地之氣，盜日月之精，不敢輕。世風有仙骨，自然有分。
　　造物圖
　　老君曰：專氣致柔，能如嬰兒！常德不離，歸於嬰兒。
　　龍虎圖
　　金液還丹圖
　　白玉蟾曰：虛無自然，無中生有；萬物一物，一貴乎守。回風混合，終日如酒，大夢得醒，雷轟電走，雲收雨散，天長地久。
　　仙派
　　正陽真君　純陽真君　海蟾真君
　　紫陽真人　杏林真人　道光真人
　　泥丸真人　玉蟾真人
　　鉤鎖連環經
　　太乙元君曰：金丹即是汞，汞即是鉛，鉛即銀，銀即砂，砂即金，金即錫，錫即水銀，水銀即青金，青金即白金，白金即黑金，黑金即黃金，黃金即紫金，紫金即河車，河車即黃芽，黃芽即白雪，白雪即玉符，玉符即神水，神水即華池，華池即青龍，青龍即白虎，白虎即朱雀，朱雀即玄武，玄武即勾陳，勾陳即黃房，黃房即真土，真土即戊己，戊己即金木，金木即水火，水火即卯酉，卯酉即兔鵝，兔鸚即烏兔，烏兔即龜蛇，龜蛇即馬牛，馬牛即乾坤，乾坤即坎離，坎離即雌雄，雌雄即夫婦，夫婦即子孫，子孫即房畢，房畢即日月，日月即天地，天地即人，人即黃婆，黃婆即金公，金公即姹女，姹女即嬰兒，嬰兒即丁公，丁公即赤子，赤子即聖胎，聖胎即三關，三關即金液，金液即玉液，玉液即刀圭，刀圭即丹田，丹田即絳宮，絳宮即泥丸，泥丸即氣海，氣海即腎，腎即心，心即道，道即法，法即術，術即虛無，虛無即自然，自然即運用，運用即火，火即藥，藥即氣，氣即神，神即丹頭，丹頭即大還，大丹即七返，七返即九還，九還即金火，金火即紫芝，紫芝即水源，水源即土釜，土釜即金鼎，金鼎即玉爐，玉爐即神室，神室即元壇，元壇即黃庭，黃庭即眼，眼即鼻，鼻即耳，耳即松，松即蜣蜋，蜣蜋即桃，桃即朱橘，朱橘即六賊，六賊即三尸，三尸即三魂，三魂即七魄，七魄即五神，五神即萬神，萬神即一神，一神即萬寶，萬寶即沐浴，沐浴即抽添，抽添即進退，進退即文武，文武即斤兩，斤兩即吉凶，吉凶即刑德，刑德即存亡，存亡即黑白，黑白即有無，有無即始終，始終即動靜，動靜即寒暑，寒暑即陰陽，陰陽即冬至，冬至即夏至，夏至即望，望即朔，朔即弦，弦即晦，晦即潮候，潮候即月輪，月輪即日華，日華即太一，太一即玄珠，玄珠即四象，四象即五行，五行即八卦，八卦即三才，三才即三光，三光即兩儀，兩儀即太極，太極即太上，太上即混元，混元即無始，無始即無終，無終即元始，元始即一氣，一氣即虛空，虛空即虛元，虛元即混沌，混沌即金丹。
　　老君曰：得其一，萬事畢，畢其萬，一事辦。
　　張紫陽曰：鉤鎖連環，相續不斷，道無終始，流轉無窮。惟人最靈，以心契道。道在天地，天地不知，道在萬物，萬物不知。故得道者，身即天地，天即地，地即天，天即道。道而天地，天地即身，身即心，心即神。
　　陳泥丸云：古仙上聖，口口相傳，不立文字，吾今於世，書而錄之。上士得之，心同太虛；中士得之，身同枯木；下士得之，身心營營。
　　關尹子曰：賢人執於內，眾人執於外，聖人皆偽之。
　　白玉蟾曰：得悟之者，可傳聖道，無悟無得，悟者自得。得悟聖道，無古無今，其去非古，其來非今，所可傳者，只謂之事，不謂之道。道本無傳，道無聲色，道無相貌，道無古今，道無往來。
　　道光和尚曰：行之一年聖胎成，行之二年嬰兒靈，行之三年身外身，行之四年子生孫，行至九年可飛昇。功行未備，或聚散，聚則成形散則風，子但片餉見玄珠。玄珠即是混元精，日鍊時烹火溫溫，保爾身同天地存。
　　劉海蟾曰：勤而不遇，終遇聖師，遇而不勤，終為下鬼。
　　呂真人曰：輕泄漏慢，殃及九祖，修鍊行持，身登太微。
　　鍾離雲房曰：輕輕捲，默默收，灌沐怡怡兮一表一表。
　　《道德經》云：綿綿若存，專氣致柔，猶於嬰兄，常德不離，復歸於嬰兒。
　　快活歌贈道士陳知白
　　快活快活真快活，被我一時都掉脫，撒手浩歌歸去來，生薑胡椒果是辣。
　　如今快活大快活，有時放顛或放劣，自家身裹有夫妻，說向時人須笑殺。
　　向時快活小快活，無影樹子和根拔，男兒端的會懷胎，子母同形活潑潑。
　　快活快活真快活，虛空粉碎秋毫末，輸迴生死幾千生，這回大死今方活。
　　舊時窠臼潑生混，于今凈盡都掉脫，元來爹爹只是爺，懵懵懂懂自瓜葛。
　　近來髻髭辨束西，七七依前四十八，如龍養珠心不忘，如鷄抱卵氣不絕，
　　又似寒蟬吸曉風，又如老蚌舍秋月，一箇閑人天地問，大笑一聲天地闊。
　　衣則四時惟一袖，飯則千家可一缽，三家村裹弄風狂，十字街頭打鵲突。
　　一夫一妻將六兒，或行或坐常兀兀，收來放去任縱橫，即是十方三世佛。
　　有酒一杯復一杯，有歌一闋又一闋，日中了了飽三餐，飯後夠夠睡一歇，
　　放下萬綠都掉脫，脫得自如方快活。用盡惺惺學得癡，此則化景登晨訣，
　　時人不會翻筋斗，如飢喫鹽加得渴。偶然放浪到廬山，身在白蘋紅寥問，
　　一登天籟亭前望，黃鶴未歸春雨寒。心酸世上幾多人，不鍊金液大還丹，
　　忘形養氣乃金液，對景無心是大還，忘形化氣氣化神，斯乃大道透三關。
　　絳宮炎炎偃月爐，靈臺寂寂太玄壇，朱砂乃是赤鳳血，水銀乃是黑龜肝，
　　金鉛採歸入土釜，木汞飛走居泥丸，華池政在氣海內，神室政在黃庭間，
　　散則眼耳鼻舌忙，聚則經絡榮衛閑。五臟六腑各有神，萬神朝元歸一靈，
　　一靈是謂混元精，先天後天乾元亨。聖人探此為藥材，聚之則有散則零，
　　晝夜河車不鏨停，默契大造同運行。人人本有一滴金，金精木液各半斤，
　　二十八宿歸一爐，一水一火須調勻。一候剛兮一候柔，一爻武兮一爻文，
　　心天節候定寒暑，性地分野分楚秦，一日八萬四千里，自有斗柄周天輪。
　　人將蛻殼陰陽外，不可不鍊水銀銀，但得黃婆來紫庭，金翁姥女即婚姻，
　　青龍白虎繞金鼎，黃芽半夜一枝春。九曲江頭飛白雪，崑崙山巔騰紫雲，
　　丁公默默守玉爐，交媾溫養成胎嬰。神水沃滅三尸火，慧劍掃除六賊兵，
　　無中生有一刀圭，糞丸中有蜣蜋形。誠哉一得即永得，片餉中間可結成，
　　忽然四大生虛白，不覺一靈升太清。縱使功夫汞見鉛，不知火候也徒然，
　　大都要藉周天火，十月聖胎方始圓。雖結丹頭終耗失，要須火候始凝堅，
　　動靜存亡宜沐浴，吉凶進退貴抽添，火力綿綿九轉後，藥物始可成胎仙。
　　一時八刻一周天，十二時辰準一年，每自一陽交遘後，功夫鍊到六純乾，
　　精神來往如潮候，氣血盈虛似月魂，一轂從來三十輻，妙處都由前後弦。
　　專氣致桑為至仁，禮義智信融為仁，真土歸位為至真，水火金木俱渾全，
　　精水神火與意土，鍊使魂魄歸其根。先天一氣今常存，散在萬物與人身，
　　花自春風烏自啼，豈知造物天為春。百姓日用而不知，氣入四肢徒凋零，
　　松竹虛心受氣足，凌霜傲雪長年青。況人元神本不死，此氣即是黃芽鉛，
　　老者可少病可健，散者可聚促可延。心入虛無行火候，內景內象壺中天，
　　須知一塵一蓬萊，與夫一葉一僱佺。神即火兮氣即藥，心為爐兮身為田，
　　自耕自種自烹鍊，一日一粒如黍然。靈芝一生甘露降，龜蛇千古常相纏，
　　一朝雷電撼山川，一之則日萬則煙，日中自有金烏飛，夜夜三更入廣寒，
　　子子孫孫千百億，爐鼎鷄犬皆登天。大道三十有二傳，傳到天臺張悟真，
　　四傳復至白玉蟾。眼空四海嗟無人，偶過太平興國宮，白髮道士其姓陳，
　　半生立志學鉛汞，萬水千山徒苦辛，一朝邂逅廬山下，擺手笑出人間塵。
　　翠閣對床風雨夜，授以丹法使還元，人生何似一杯酒，人生何如一盞燈，
　　蓬萊方丈在何處，青雲白鶴欲歸去。快活快活真快活，為君說此末後句。
　　末後句，親分付，普為天下學仙者，曉然指出蓬萊路。
　　海瓊傳道集竟