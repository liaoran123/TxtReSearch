上清僊府瓊林經
　　經名：上清僊府瓊林經。撰人不詳，約出於南北朝。係摘抄《大洞真經》《真誥》《登真隱訣》等上清派修行經訣而成。一卷。底本出處：《正統道藏》正一部。
　　上清僊府瓊林經
　　經云：天有玄一，生於太陽，名為流珠，衆妙之門，得而留之，可得長生。人有三一，其居不同，兼能守之，可為仙王也。一在北極太淵之中，前有明堂，下有絳宮，上有華蓋，玉樓萬重。
　　又云紫陽真人曰：吾昔學道，受三一真名於中嶽真人蘇子玄，子玄授吾守一之法，凡二百餘事，吾奉而行之，為上清真人，其道至真。
　　又曰：二十四氣以應太微二十四真，其有千乘萬騎，羽蓋雲車，以合紫宮上清元圖，若守之彌固，精應感暢，則三一可見，三一可見則千乘萬騎見矣，羽蓋可御，雲車可乘，上造太微，混二十四氣，見二十四真，飛行上清，列名元圖，此白日昇天，兼行洞房之道也。
　　又曰：上一真之極也，中一真之至，下一真之妙也。天皇得極故上成皇極，地皇得至故上成正一，人皇得妙故上成衆妙之君。三皇體真以守一，故一無藏形，仙人尋真以求一，故三一俱明。一無藏形，其真極也，三一俱明，得一而已。
　　《上真始生變化元錄》曰：皇上開真，九道合明，變鍊元虛，洞映上清，分形化景，四運順生，八景扶翼，運致丹軿，乘雲駕煙，策御上清，飛行雲房，朝謁帝京。又曰：凡修九天真王之道，常以冬節之日，沐浴入室，西向九拜，朝九天真王，自然得乘九色雲輿，飛行上清。又曰：九天上靈，元始自然，云云。中寶紫元，三素外纏，云云。洞化入微，我道早分，目招靈暉，心披五雲，乘策八景，飛入帝晨。又曰：含真胤氣，形秀紫天，乘雲駕浮，浴景八煙，云云。得乘霄軿，飛昇玉晨。又曰：瓊琳七映之宮。又曰：內為含仙靈，外鍊真容，玉池華露，澤流紫房。又曰：太上玉晨，迴景虛明，分形變合，九鍊三真。
　　又曰：上元太素三元君晨華之氣祝文曰：三素迴天元，清霄翼玉靈，云云。太霞雖云遼，洞映鑒有情，相與携玉契，同期九天軿。又曰：太素策運，四景虛飛。又曰：皇清摽晨暉，靈氣翼虛遷，飄飄九元上，靡靡入帝晨。又曰：四老中真，散花雲房。又曰：玄晨帶高靈，總真御八清，玉華披丹房，紫鳳曜雲營。又曰：我乘日吉，上告帝靈，求仙昇飛，得御流軿。又曰：紫皇元初，道合玄虛，三變九分，混化太初，飛雲流輔，蒼蓋綠輿。又曰：天夜朗清，幽虛啟真，流雲徘徊，金花四騫，丹皇敷暉，雲飛紫軒。
　　《太上玉經寶訣》曰：上昇玉清中，邀晏九遐外。又曰：靈風扇華香，粲爛開繁矜，太真撫雲璈，衆仙彈靈琴，雅歌三天景，散惠玉華林。又曰：學道由丹信，奉師如至親，挹景偶清虛，孜孜隨日新，竦身陵太清，超景逸九霄，保元持法綱，遊玄適逍遙，萬劫猶昨夜，千椿如晨朝，靈幡順風散，繁想應時消。
　　《太洞真經》曰：太宴絕九玄，洞景寄神通，玉帝乘朱霄，綠霞煥金墉，上館雲珠內，仰投元刃峰。又曰：流珠停暉，紫霞踊煙，七度迴路，三光映真。
　　《太上素靈洞玄大有經》曰：耽栖靈洞，宴景七晨，澄灑華園，息憩九玄，變景玉虛，攜領諸天。又曰：太真陰神，號曰女靈，變景九玄，乘真隱冥，運致飛霞，上造帝庭。
　　又經曰：九玄九天，謂在三界之上。又曰：遊戲九玄臺，解憩西羽河。又曰：八景運天輿。
　　《大洞真經》曰：絳霞遏明曜，八景飛太空。又曰：八願玄母，與我俱遊三玄之間，乃逸轡太漠，迴軿三玄，五靈扶背，王母比肩，舞輪神丘，停駕九天。
　　《洞房內經》曰：無極高真，晨中朱庭，龍衣虎帶，讀洞真經，徘徊九天，高會七虛。乘空洞之流軿，轡太霄之圓車。又曰：我混五氣中，共化乘日軿，宴觀雲霄外，吐納七神精，槃栢九玄內，坐起霞上生。文出五老雌一經
　　《三元真一經》曰：左激雲輪，右騁飛龍，仰役二十四神，千乘萬騎，呼陽召陰，白日昇天。
　　《龜山元籙》曰：朝翔太陽觀，夕栖隱閬風。又曰：衆仙戲雲景，丹葩敷春陽，皇駕停雲侣，飄颻自翱翔，瞻此八極外，誰究運所長。又曰：三元真君各隨四時變化形象，則反所元之氣，受鍊復形。
　　《太洞真經》曰：北隴欝霄靄，絳樹結紫華，青藥落鳳林，碧□秀巖阿，靈闕凌太空，瓊房叅太霞，云云。龍吹纏五雲，云云。丹霞蔚晨霄。
　　《玉珮金璫經》曰：金璫九天之上，名曰虹映，一曰上清之館，太霄之中，結白煙之氣，靈映九天，云云。色如白雲，形如玉山，有瓊林之宮。又曰：九天帝君鎮在日門金庭之內。又曰：玉珮以九天魂精，九天之上名曰晨燈，云云。結青陽之氣，靈映九天，云云。色如青玉，形如月圓，內有空玄，玉臺紫殿。又曰：日華月精，日霞月映，左迴玉珮，右把金璫，二景纏綿，雙魂安康，上行太極，下造十方。
　　《紫書金根經》曰：青要帝君以九陽元皇玉帝之弟子，育於玄丘玉國元崖之天，瓊林七寶之下，七色瓊鳳蔭君之身。又曰：栖心明霞之境，教流玉國之墟，執把九皇之策，落九域之丘，云云。以紫雲為屋，青霞為城。黃金為殿，白玉為牀。
　　《守玄丹上經》曰：兩眉間上却入一分為守寸雙田，却入一寸為明堂宮，却入二寸為洞房宮，却入三寸為丹田宮，却入四寸為流珠宮，却入五寸為玉帝宮，明堂上一寸為天庭宮，洞房上一寸為極真宮，丹田上一寸為玄丹宮，流珠宮上一寸為太皇宮，凡一頭中有九宮也。其明堂、洞房、丹田、流珠四宮之經，皆神仙為真人之道，傳於世。其玄丹經，亦真官司命之要言，四宮之領宗矣，此經須太極帝君告乃可與之也。又曰：玉帝宮有玉清神母居之，天庭宮上清真女居之，極真宮太極帝妃居之，太皇宮太上君后居之，此四宮皆雌真一也，道勝於雄真一也。並有寶經，以傳已成真人者，未得成真，非所聞也，雌真之要亦自不授之矣。太上所以出宴八景，入叅瓊軒，玉女三千，侍真扶軒，靈妃俠唱，神后執巾者，寔由守雌一之道，用以高會玄晨也。此太上之宗根，虛皇之所傳。又曰：守玄丹太一真君之道，暮夕靜寢，去諸思念，坐卧任意，先存北極辰星紫氣來下，入己玄丹中，云云。又存日來入玄丹宮中，日滿宮內，在紫氣中央，望視如闇中視火珠之狀。畢乃存上清中黃太一真君，從北極紫氣中來，下入玄丹宮日中坐，君諱規英，字化玄，又存己一身忽然上入玄丹宮日中，在太一真君前對坐，云云。於是太一君乃與己俱乘日，入行赤氣道中，云云。亦即有真應，云云。則與太一同俱到七元之綱也，詣#1上清宮。又曰：太上龍書曰，正坐玄丹，不徧不邪，言此道之要也。兆當存太一紫氣以遶身，及咽吞之，又當常存太一真君在玄丹宮紫氣中，長生無極，萬凶不干，玄丹之道畢也。
　　《道機經》曰：人以身為國，神為君，精為臣，氣為民，炁變為精，精化為神，神化嬰兒。
　　《神仙本起內傳》曰：八節之日，諸天大聖尊神，妙行真人，莫不上會靈寶玄都玉〔京〕#2山上宮，朝慶天真。
　　洞神部曰：控景大霞宮，齊輪九天庭。
　　《龜山元籙》曰：真人於金堂瓊室，七寶花林之中，渌水華池之上，云云。飛真步虛，遊宴玉房，金臺寶光，八希之饌，登仙洞空，龜山之中，朝餐瓊芝，夕嗽玉泉，俱來造焉，十二玄龍，紫鳳靈虬，神禽丹輿，羽蓋真騎，諸神上丹，諸君從靈，來降我焉。
　　《自然玉字》〔曰〕#3： 越衡天上，玄都之京，有空峰之山，乃萬聖之所遊，道成得仙，逕昇空峰之上，受號而騰空。又曰：皇茄天上有金華之山，山有五帝之宮，常生五色之雲，日月俠乎左右，飛仙翼軒。
　　《靈寶經》曰：太上道君於西那天鬱察山浮羅之嶽，坐七寶騫林之下，云云。道君方自彈景龍雲璈，霄音逸響，流激千尋，諸天鬱勃，紫蓋迴玄，慶霄四會，八道煥明。
　　《太上寶訣》曰：微微玄宗門，煥朗徹空同，至道由靜默，當見三素宮。又曰《老子道德經》稱：視之不見夷，聽之不聞希，摶之不得微，即三元老子之號矣。又言此三者不可致詰，故混而為一，是三素合為元一君，是三尊之元父、玄母也。讀此經，二老君子見之，仙道成矣，道盡此矣。又曰：大朴本無質，聖聖謂之玄，二義由終始，萬物至淵泉。又曰：崑崙山上諸仙多作中夏，九天誦詠，蕭條遠暢，清音泠朗，聽者霄絕，使人忘情。時會衆仙，歌洞詠玄，合〔聲〕#4齊唱，新聲激響，窈窕遐聞，云云。上真之所重也。
　　又《高臺銘》曰：子欲乘空凌虛，誦我步玄羽書。諸仙不解此語也。步玄羽經，此之兩書，太上玄經，不傳中仙矣。
　　《紫書金根經》曰：制命九天之皆，徵召五帝之靈，逸迴風之混合，凝九轉於玄精。又曰：太上君后頭九玄玉精頹雲之髻，居太清九玄之上。臺名也，亦九天洞元極真宮中。
　　《大洞真經》曰：飄飄三霞嶺，徊綱七元蓋，八景入太無，飛灑九天外。瓊扉生景雲，靈煙絕幽藹，西宮詠洞玄，清唱扶桑際。又曰：七闕煥流霞，瓊室生龍雲，左迴三素轡，右撫八景輪。又曰：左把玉華蓋，飛景登七元。
　　《太上飛行玉經》曰：上步天宿，飛行九星，左把隱書，右執羽經，拜謁帝尊，受帝之名，得越華蓋，騰翔紫庭。又曰：駕景紫煙，飛步九元。又曰：五皇夫人內陰隱名，太上藏之玄斗紫蓋宮中，此五夫人皆迴天轉地，盈縮三光，變化山河，改易五行，移動萬物，隱藏幽冥，有知其道，皆不復經地戶，魂過太山也。又曰：道氣無光，寥廓無端，混沌元形，虛元自然，太上無根，冥寂玄通。又曰：天地大劫之交，諸天至真尊神、妙行真人下遊五嶽，逕觀天下至學之人，洪流彌天，皆以五龍迎之，登遊福地，得與元始同遊。
　　《靈寶經》曰：妙行真人，無鞅數衆，一時同會，國土皆以融金灌地，四邊階道並是碧玉瑠璃寶飾，四匝嚴整，光明洞徹。又曰：元始天尊於碧落空歌大浮黎國土，坐碧霞之上，地皆是碧玉，四邊階道悉以金寶銀飾，種種奇妙。又曰：禪黎世界赤明之國，南圃丹霍之阿，三元洞室，天尊坐絳雲之上，至真大神、大丹玉女，一時同會丹霍之阿，其國土常生赤炁，似如絳雲。
　　守一之法，常以少飲食、無食豕肉魚臊，凡飲食隨四時溫凉，無逆時以之。
　　守一法，慎無飲濁酒。濁酒損人精五藏生炁，精炁不行，血脈不通。
　　《上皇先生紫君經》曰：神州在天關之北，日月迴度，其南七星，輪轉其中。
　　《上清經》曰：念三元於泥丸，守九真於形宅，吐納五華，呼吸玉液，朝暮求仙於空洞，寢息感神於太漠。又曰：奉之者登三晨，遊太霄。又曰：大洞之經乃九天之奇訣，上元太清君金書之首經也。昔中央黃老君隱禁此書，時元知焉，唯太玄有金闕玉名、瓊劄紫簡。受讀此章萬過，即便白日昇天，上登上清，受書太極，拜為高上卿。但有此書不得讀之者，太微天帝君拔出死簡，刊定真籙，度籍太極，刻名東華，關奏太上，錄封龜臺，萬靈千神自稱兆為九玄大夫，位准泰清仙伯。
　　《大丹隱玄五晨金華玉經》曰：玄母八門行間篇曰：願玄母與我俱生於生炁之間，與我俱存於日月之間，與我俱保於九天之間，與我俱存於自然之間，與我俱飲於匏河之間，與我俱息於玉真之間，與我俱寢於仙堂之間，與我俱遊於三玄之間。又曰：九天帝君十二上願，九靈玄母八門神間，大迴元五通，靜於密室，散香灶煙，而讀《大洞金華經》。
　　《先進洞房內經》曰：崑崙高而不傾，神仙所止，金堂玉城，九炁離合，雲雨杳冥，黃闕紫戶，至為玄精，上衝絕霞，下照九靈，左連青宮，右俠皓清，金臺八素，遊變萬形，玉醴澄液，瓊液自生，六合幽戶，八閣會經，中有太真，至不可名，微妙無中，號曰無英。
　　又曰：昔常安李仲，了不知他道，又亦不知施行太丹之事，三元之法也。唯隅得此隱朝之道，守行之三十年，得乘雲駕欻，昇入玄洲。〔仙〕#5人王履冰、趙雙成、范叔友、管平何、李明賢、安生之輩，皆得此道，而昇崑崙之房，或在玄洲三玄宮也。
　　又曰：太素三元君者，一真女子也，服紫炁浮雲錦帔，九色龍錦羽裙，建寶琅扶晨羽冠，腰流金火鈴，虎符龍書，而坐空中，膝下常有丹綠青三素之雲，欝然冠其形也。又太素三元君常詠曰：太元連玉清，三洞曜高明，八景迴晨風，散雲藹飛靈，圓輪擲空洞，金映冠天精，玉華結五老，紫煙暉霄軿，乘炁蕩玄房，金姿曜九霞。云是玉清上宮之唱。
　　《玉晨明鏡經》曰：白素右元君者，白元洞陽君之母，太素三元君之子也，諱啟明蕭刃，字金門上，口中常吐出白氣，名之曰玉晨白寶生魂之炁，以熏我身，使人神仙不死。
　　黃素中央元君者，中央黃老君之母，太素三君之子也，諱圓華黃刃，字太張上，號日黃素高元君，有黃金之質，口吐黃炁，名曰玉晨黃寶大靈生五藏之炁，以熏我身，使人飛仙升天。
　　紫素左元君者，元素君之母，太素三元君之子也，諱翳傳無刃，字安來上，神鏡八方，而貌少嬰孩也，口吐紫炁，名曰玉晨紫寶命胎流霞之景烟，以熏我身，使人白日昇晨，登玉清上宮。此係節抄出者，其全文具在本經。
　　又曰：三素元君項後各有一寶曜，日氣九色，圓光朗徹金花洞房一室之內，三素元君口各吐炁如上法，三炁會合，纏這相著，化為一日象九寸，在金華洞房中。
　　又曰：太上玉晨，九微導煙，五老散景，八靈生門，三素寶炁，太玄玉晨，金華雌一，中有紫元，混化七九，上拔云云，三上三炁，入虛出丹，常與紫素，俱列玉仙。
　　《大洞雌一太極五老帝君鎮生五藏上經》曰：太極金華真人以此經文刻於天帝紫微宮玄琳玉殿東壁牖上，其文曰：五炁異方，津光合形，有終而死，有始而生，萬類反本，千條歸冥，氣適浮烟，血奔流清，哀哉兆身。已後在丹方服餌注耳。
　　又云南嶽真人曰：吾昔有入室弟子仙人趙成子者，初受吾鎮生五臟上經，乃案為之，成子後欲還入太陰，求改貌化形，自故死亡於幽州上谷玄丘中石室之下。死後五年，後有山行者見白骨在室中，露骸冥室，又見腹中五藏，自生不爛如故，五色之華瑩然於內，彼山行人歎曰：昔聞五藏可養，以至不朽，白骨胸中生花者，今覩其人矣，此子將有道不終，將中道帔試不過乎。因手披之，見五藏中各有一白石子，鎮生五色華，如容狀在焉。彼人曰：使汝五藏所以不朽者，必以五石生華故也，子已夫道，可以相與。因取而吞之。去復四五年，而成子之尸當生，彼人先服石子，以成子當生之旦，而五石皆從口中飛出如蟬狀，隱隱雷聲，五色洞日徑還死屍之臟，因此成子改形而起，如一宿醉睡之間。其人心懼恍惚，因病日甚，乃至入山尋視死屍所在，到石室前，方見成子偃據洞嘯，面有玉光，而問之曰：子何人哉？忽見有五老仙公披錦帶符，手乘羽節，頭建紫冠，言於成子曰：昔盜吞先生五臟寶石者，此人是也。言畢，彼人面上即生惡癩，噤而失言，比歸達家，癩瘡亦匝，一門大小，同時俱死，族亦遂滅矣。
　　又常服日月之精華者，欲得常食竹筍，竹筍者，日華之胎也，一名大明。又欲常食鴻脯者，月胎之羽烏也，一名月鷺，欲服日月，當食此物，炁感通之。
　　太虛真人曰：鴻者羽族之總名也，其鵲雁鵝鴝，皆曰鴻鷺也。
　　古歌曰：鴻鷺千年烏，為餚致天真，五帝銜月華，列坐空中賓。此古之漁父歌也。
　　《玉晨明鏡經》曰：又存五神名，各安坐其宮也，五神並口吐紫炁，以纏我身，內外冥合，手足不相見乃止。又存日月出我頰間，左日右月，二光洞照，於是紫炁豁然，而徐存日上入我口中，口即食之，作飴味，九咽止。又存月入我臍中，當命門，下照陰室，間又存我手把北斗七星之柄，戴以行步，入紫房太微中，見帝君曰：子之得神仙，我以子上青玉之符，書九有之天也。
　　槃□九玄內，起坐霞上生，五符付帝子，上歸反華嬰。又曰：三五相反，天覆地始，我有五符，上歸帝子，三無長留，營室之裏。已上出《五老雌一經》
　　《玄妙內篇》曰：太上曰，元道本起於無先，萬炁之祖，萬道之元，虛無之上，無有之先，無體無象，不有不無，尊無有上，貴不可勝。
　　《玉晨明鏡經》曰：太一帝君洞真玄經存五神法，又存神太一、無英、白元、司命、桃君等，凡有五女子之神，有九男子之神，名曰三五九七，上到玄門之時，形貌並如嬰兒始生之狀，五女九男口中各吐白炁，互熏兆身，於是五女九男并兆一身，混共一合，都為一白炁圓形，如日之光團團之狀，須臾圓光白炁變為二小兒，一男一女，並如初生嬰胎之狀，男曰九元之真，女號皇一之魂，男名拘制，字三陽，女名上歸，字帝子。須臾又存男兒拘制，女兒上歸，並立在日月之中，男在日中，女在月中，日月懸乎皇天，日在東方，月在西方，當時自覺一身乃已共化為向之白炁矣。又存聞童子拘制在日中，有聲詠曰：拘制三陽，九元之真，是我之號，日結我身，符籍玉清，與天相親，混合雌雄，神仙纏綿。又存聞上歸女子在月中，有聲詠曰：上歸帝子，皇一之魂，是我之號，月結我精，主人符籍，已在大明，與玄為親，壽萬億齡，混合雌雄，裸身華。
　　《漢武內傳》曰：西王母授帝《五嶽真形圖靈光生經》，上元夫人授帝《六甲靈飛招真》十二事，云云。或乘虛步玄之術，諸要妙辭，帝自撰集為一卷，及所受之事，皆承以黃金之几，封以白玉之函，以珊瑚為牀，紫錦為囊，安著□梁臺上，數自朝拜，燒香灑掃，帝後意旨自誤，不修至戒，每事不從王母之言，王母遂不復來。太初無年天火燒□梁臺，所受十二事於是燒失矣。
　　《化形隱景登昇保仙上經》曰：存九晨帝君隱妃九陰內名，形色衣服，皆使朗然從北斗來，下炎流映，煥爛虛無，迴神玄映，入我身中。九晨即九星之精也。《紫度炎光經》說同也。
　　《真誥》曰：南嶽夫人言《寶神經》是裴清靈錦囊中書，侍者常所帶者，裴昔從紫微夫人受此書也，吾亦有俱如此寫西宮中定本。又問西宮所在，答云：是玄圃北壇西瑤之上臺也，天真寶文盡藏於此中。裴真人又言此盡與隱盡同輩事要，而即可得用，一名七隱玄書。
　　《真誥》曰：六月二十四日夜，紫微王夫人來降，因下地請問真靈云云，敢諮於此，願誨曚昧。夫人因令復坐，即見□令書，此以答曰：夫汎景虛玄，無塗可尋，言發空中，無物可縱，云云。是故放蕩元津，遂任風皷枻，存乎虛舟而行耳，故實中之空，有中之無象矣，至於書迹之示，則揮於紙札云云。騫露有骸之物，而得與世進退，上玷逸真之詠，下虧有隔之禁，亦我等所不行，靈法所不許也。請陳為書之本始也。造化之既肇矣，乃是五色初萌，文章盡定之秀，人民之交別，陰陽之分判，有三元八會群方飛天之書，又有八龍靈篆明光之章也，其後逮三皇之世，演八會之文，為龍鳳之章，拘省雲篆之跡，以為順形梵書，分破二道，壞真從易，配別本支，乃為六十四種之書也，遂播之于三十六天十方上下也，云云。校而論之，八會之書是書之至真，建文章之祖也，今三元八會之書，玉帝太極高真諸仙之所用也，雲篆明章，今所見神靈符書之字是也。
　　《真誥》曰：南嶽夫人語弟子，言我明日當詣王屋山清虛宮，令汝知之所至也。
　　《真誥》曰：紫清真妃坐良久，都不言，妃手中先握三枚棗，色如乾棗而形長，內無核，亦不作棗味，有似於梨味耳，妃先以一枚見與，次以一枚與紫微夫人，自留一枚，令各食畢，真妃問年登答，云云。真妃又曰：君師南真夫人，司命秉權，道高妙備，寔良德之宗也。
　　《真誥》曰：六月二十六日夜，降八真人，紫微左夫人，紫清上宮九華真妃二，上真司命南嶽夫人三，紫陽真人四，清靈真人五，茅中君六，茅小君七。又有一神，甚少整頓，建芙蓉冠，朱衣帶劍，未曾見也，隱疑是桐□山真人王子喬。多論金庭山中事，言多有不可解者，恭玄紫微上真九華妃也，皆揖稱也。官上真云，昨與叔申詣清虛宮，校為真仙得失之事耳，近頓除落四十七人，都復上三人耳，并復視爾輩之名簡，如今佳耳，許某及得在伯扎中，許某即長史名。日者霞之實，霞者日之精，君雖聞服日實之法，未見知餐霞之精也。夫餐霞之經甚祕，致霞之道甚易，此謂體生玉光，霞映上清之法也。眼者身之鏡，耳者體之牖，視多則鏡昏，聽衆則牖闇，妾有磨鏡之石，决牖之術，即能徹洞萬靈，眇察絕響，可乎。
　　《真誥》曰：閬野者，閬風之府是也。崑崙上有九府，是為九宮，太極為太宮也。諸仙人但是九官之官僚耳，至於真人，乃九宮之公卿。夫仙官有上下，各有次秩，仙有左右府，而有左右公、左右卿、左右大夫、左右御史也。明大洞為仙卿，服金丹為大夫，服芝為御史，若得太極隱芝服之，便為左仙公及真人矣。
　　真人告曰：人隨俗要求華名，譬若燒香，衆人皆聞其芳，然不知燻，自以燔焰盡則炁滅，名立則身絕，是故高人哂而遠之，遂為清凈。又曰：有似騁冰車之陸乎炎州，泛火舟以浪於溺津矣。自非真正，亦失者萬萬。
　　《真誥》曰：張姜子等先在第二等中，亦始得入易遷耳，易遷童初二宮，是男女之道堂館也，其中閑靜，東海青君一年再遊，校此諸宮，觀見群輩也。
　　趙素臺，在易遷中已四百年，不肯徙，自謂天下無復樂此處也。素臺，趙熙之女，熙漢時為幽州刺史，有濟窮人於河中，救玉惠等於族誅，行陰德數十事，故其身得詣朱陵，其兒子今並得在洞天中也，熙常出入定錄府。
　　易遷中有高業而蕭條者，有竇瓊英、韓太華、劉春龍、王進賢、李奚子、郭叔香，此數人並天姿欝秀，澄尚眇邈，才及擬勝，儀觀駭衆，此即主者之高者，仙官之可才，其次及得張姜子輩，鄧伯苗母有善行，故後來人多宗庇之。竇瓊英者，竇武之妹也，七世祖有名峙者，以藏枯骨活死為事，故祚及於英身矣。韓太華者，安國妹，漢二師將軍李廣利之婦，利宿世有功德，利今亦在宮受化。劉春龍者，漢宗正劉奉先之女。李奚子者，李忠之祖母也，忠晋東平太守，忠祖父云云，多行陰德，嘗天大雪寒，常露穀於園庭，恐鳥餓死，其用心如此。王進賢，王衍女也。事許長史。郭叔香者，王修母也。王修字叔治，北海人，魏武郎中令，年七歲喪母，母以社日亡，不知是郭誰也。其童初府有王少道、范叔勝、李伯山，皆童初府之標者。
　　《真誥》曰：郎宗，字仲綏，北海安丘人，少仕官為吴縣令，學精道術，占候風炁，後一旦有暴風經窗間，占知京師大火燒大夏門，遣人往叅果爾，諸公聞之，以博士徵宗，耻以占候就徵，夜解印綬負笈遁去，居華山下，服胡麻丸得道，今在洞中。又有朱□者，陳留人也，為人無道，專作劫盜，後人發覺云云。遠遁他境，至汝南少室山中，見馮先生隱學云云，後三年乃授其真道，留山服食，修道三十八年，後入東坑山中，壽百四十七歲，仙人降，將入大有山洞中成真人。又有郭靜者，穎川人也，少孤云云。年十六縣召為吏，後得下罪逃伏，經二月不出，遇見鄭先生云云。靜遂隨鄭驅使，經七年不敢懈怠，遂授其導引之要，餌服山木、茯苓，得壽三百年，後於天維山中赤松子降授其二人真道，今在大有洞中為真人。
　　又曰：司馬季主後入委羽山石室大有宮中，受石精金光藏景化形法於西靈子都，子都者，太玄仙女也。其同時今在大有室中者，廣寧鮑叔陽，太原王伯養，穎川劉偉惠、代郡段季正，俱受師西靈子都之道也。季主臨去之際，託形枕席為代己之象，墓在蜀郡成都昇槃山之南，諸葛武侯昔建碑銘德於季主墓前，碑讚末曰：玄漠太寂，混合陰陽，天地交泮，萬品滋彰。先生理蓍，分別柔剛，鬼神以觀，六度顯明。季主顏如少女，髭鬢三天，其黑如墨。男女二人各令修道，男名汝育，女名濟華，今皆在委羽山中，濟華今日正讀三十九章，猶未過竟。
　　《裴君序訣》曰：裴君字玄仁，少為人顏儀整素，目有精光，垂臂下膝，聲氣高徹，呼如鍾鳴。
　　《真誥》曰：火棗交梨之樹在君心中也，今心中猶有荊棘相雜，是以二樹不見，不審可剪荊棘出樹否，此樹單生，其幾好也。
　　《登真隱訣》曰：太微造形紫元內神二十四人，生氣變神，主仙上精，能修存名字者，治鎮一身，保守元精，紫虛並結氣之玄宗，成體之具神，連導雲霧，帶生真煙，各能致玉輦龍騎，千萬列行，同輿一體，白日登晨，此大真人乘飈欻之道，行之十八年，太上命太微混靈道君，檄二十四真人，千乘萬騎，馳風躡雲，呼吸流昇，白日造天注內。案《三一經》云：太微中有二十四氣，氣中有二十四真人，皆帝皇之臣，所以致分道變化矣。既致守身中三一，則上太微三一，帝皇之君而降見於外，與子言矣，皆出入上清，寢止太微，案如此言，令守身中三部，亦能致彼二十四真，千乘萬騎而來迎也。入日左龍名飈精，右龍名欻亭，存二龍並吐白煙，非止己身之神真，能騰躍玄霄矣。
　　《葛仙公內傳》曰：從叔孝先曰：卿邁俗味，奔華道，慕神仙，乃巢綺之上真佳事也。
　　上清仙府瓊林經竟
　　#1『詣』原本誤作『請』，據文義改。
　　#2『京』字據文義補。
　　#3『曰』字據文義補。
　　#4『聲』字據文義補。
　　#5『仙』字據文義補。