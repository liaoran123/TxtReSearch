上清太一帝君太丹隱書解胞十二結節圖訣
　　經名：上清太一帝君太丹隱書解胞十二結節圖訣。撰人不詳，約出於南北期。係摘錄《大丹隱書》改編而成。一卷。底本出處：《正統道藏》正一部。
　　上清太一帝君太丹隱書解胞十二結節圖訣
　　夫人生由胞胎以自變，禀血精以自成，故既生而胞胎更結，既成而血液不留。不留者，帝君混合則已留住之矣。胞胎有十二結節，盤固五內，五內滯礙，結不可解，節不可除，故人之病也，由節滯也，人之死也，由結固也。常以本命日，若八節日，上請帝君與太一混合，約制百神，而解胞中牢堅之結，盤根之死節也。胞有十二結，內又有十二節，節在結內，人不知解胞結節者，亦不免死矣。恆解之者長生。
　　胞上結，一在泥丸中，二在口中，三在頰中，四在目中，此胞之四結在上部。
　　胞中結，一在五藏中，二在太倉中，三在大腸中，四在小腸中，此胞之四結在中部。
　　胞下結，一在膀胱中，二在陰中，三在後門中，四在兩足中，此胞之四結在下部。
　　解結之法，入室閉戶存思，先讀帝君以下百神名字，再過畢，乃按次解結。此法是帝君太一混合二十四神，解結除尸氣之道也。兆以本命日，若八節日，日中夜半時任意也，正坐向本命之方，接手端心，叩齒二十四通，曰：男生某甲，上啟胞父胞母，始生之日，三積留血，化為十二大結，今本命之日，謹請三九之神，二十四真人，解三關十二結。請言所召：
　　東方青帝雕梁際，字青平。
　　五方五帝，隨方色，取宜設色
　　南方赤帝長來覺，字南和。
　　西方白帝彰安幸，字西華。
　　北方黑帝保成昌，字北伐。
　　玄一老子林虛夫，字靈時道。
　　服緑，已下服色依註說，餘並取宜設色。
　　三素老君牢張上，字生道。服素。
　　正一左仙人仲成子。
　　一名帝賓，字四華，服紫。
　　正一右仙人曲又子。
　　一名光賢，字靈和，淺紅服。
　　太微小童干景精，字會元子。
　　一名三衿交，一名對帝真，絳服。
　　上胎內真等，有九人，外合九氣，是為九君，為甲上解結。結在上關，四結解散，津血流源，長上生籍，永為帝仙。
　　太一尊神務猶收，字歸會昌。
　　一名鮮明，一名寄頻，服深紫。
　　右無英公子玄元叔，字合符子。
　　一名元素君，一名神公子，淺紅服。
　　右白元洞陽君鬱靈標，字玄夷絕。
　　一名朱精，一名啟成，絳服。
　　中央司命丈人君理明初，字玄度卿。
　　一名神宗，一名靈華，服紫。
　　命門桃君孩道康，字合精延。
　　一名命王，一名胞根，淺紅服。
　　泥丸天帝君上一赤子玄凝天，字三元先。
　　一名伯无上，一名伯史華，絳服。
　　泥丸天帝卿肇勒精，字中玄生。
　　一名起非，一名常扶，服紫。
　　絳宮心丹田宮中元丹皇君神運珠，字子南丹。
　　一名生上伯，一名史雲拘，淺絳服。
　　絳宮輔皇中一卿中光堅，字四化靈。
　　一名幽車伯，一名董史華，絳服。
　　中胎九真，是為九君，迴靈九氣，化入絳宮，五藏大結，大腸小腸，皆當化散，四結分昌，中關調利，流注太倉，千灾萬禍，一時滅亡，記上生錄，永無灾殃。
　　命門下一黃庭元王始明精，字元陽昌。
　　一名嬰兒胎，一名伯史原，服紫。
　　黃庭保鎮弼卿歸上明，字谷下玄。
　　一名承申伯，一名承光生，赤黃服。
　　第一胎中白氣君務玄子，字育尚生。
　　素服。
　　第二結中青氣君案延昌，字合和嬰。
　　服青。
　　第三節中黑氣君斌來生，字精上門。
　　服皂。
　　第四胞中黃氣君祖明車，字神無極。
　　服黃。
　　第五血中赤氣君混離子，字叔保堅。
　　絳服。
　　第六上玄元父君高同生，字左迴明。
　　淺紫服。
　　第七下玄玄母君叔火王，字右迴光。
　　絳服。
　　下胎九君，胞胎內真，生化九氣，州是為九魂，九魂精結，胞中節堅，使甲不壽，中年隕顛。今日本命，如往初生，乞得解散，十二死根，名上玉籍，五符入身，下鎮九氣，永得纏綿，上開九宮，下開九關。
　　禮讀再過，都畢，當和心下氣，勿令音輟而蹇也。又閉目存呼太極紫房天皇大帝君逢凌梵，字履昌靈，一名七靈，一名神丈人。如此祝之，三又存三九結解真君，東方青帝雕梁際等，下詣玄母叔火王等二十七人，同著朱衣黃巾。黃巾者，似遠遊冠之狀也。貌如嬰兒，有無長短。若兆不能諳識一二存念者，可入室按文施行之。
　　已後山色、雲炁、人物，並取宜設色。
　　次引太極紫房，並北面對太帝君，而各長跪，其言曰：上關雕梁際等九人，中關太一務猶收等九人，下關下一黃庭始明精等九人，三九二十七人，即日緣氣內咽，上開三關，關有二十四結，結有二十四筋，筋即已斷，結已解散，津血上衝，徑滿泥丸，玉液下順，哺養百神，即日某甲名上帝籍，長生神仙。畢，又存太一召兆，上詣帝君前。帝君曰：胞結已通，光內徹外，使爾長生，命不傾墜，汝可合我形中矣。帝君因開口，覺我忽入帝君口中，徑到帝君六合宮中。帝君六合宮中，又有太上神，名重冥空，字幽寥無，因告兆曰：可食日精矣。兆即取日精食之，作九咽止。須臾，見向二十七真人，皆在兆左右立。二十七真人曰：某甲胎籍已解，穢氣皆除，面已玉澤，體洞太虛，長生億萬，帝君同符。又存帝君祝曰：
　　天上同真，是甲之身，天上同靈，是甲之形。良久，都畢也。此為九君混合，內化百神，解胞散結，開利三關，上符六合，併景帝君，變化命籍，氣鎮泥丸，長生受符，方為天仙者也。存思都畢，乃更散髮，更梳頭解衣，更結衣，洗手足。
　　帝君泥丸中，又有六合宮，宮中有帝皇太一君，名重冥空，字幽寥無。兆知之者，朽骨更生，五藏生華，終身不畏怖。畏怖之時，北向呼此名三過，祝曰：
　　羅阿重冥空，雷風幽寥無，上生帝君形，祐兆使無憂。畢，如與千人同侶。
　　太一曰：人有三魂，利人之存，人有七魄，害人之命，七魄朝在人左目下，暮在鼻人中下。學道者欲臥，先以右手爪按左目下及人中，各三七過，甚佳，此制七魄之道也。
　　帝君曰：太一寶玄玉經，太上真人藏於五嶽華房之內，非有仙籍者，不得聞見此也。見之者生，行之者仙。是故重為盟誓，束其天真，以防宣泄流布離行耳。自天尊貴仙，幽秘此道，非仙骨者不授也，無至誠者不聞也。故經曰：師受者禮焉。經之傳也，從師而受，受經而用弟子道也。傳授之際，各齋七日，或十日，先後又曰告齋，各復八日也。古者盟誓，皆歃血斷髮，立壇告天，以為不宣示信之約也。今自可以金青絲之陳，以代髮膚之體耳，列於別靖，祝啟上皇。法用金鐶三枚，鮮明赤而有光者，青繒九尺，以代三契之盟，亦可相連為二十七尺耳。受經當寫為兩通，修一几一也。盟物備錄，不得私用以自營也。故太上中經曰：夫師因經業，故稱之曰生受者，習焉以同其誠，推盟誓天，固神告靈，纏綿憂樂，義齊死生，於是始驗尅終，俱期仙庭者矣。爾乃束拜諮受，修盟曲室，尊卑以顯三契，分別孜孜之心，寶經藏密，施行要言，誠存專一，保敬師經，方寸敢怠，如此始可與言神靈之交，道德之契矣。奉經而祕其道，行事而遵其誓，則上以刊名於玉簡，書帝錄於太極。若違其道也，則七祖受風刀之考，玄母受胎零之害，身為下鬼，門亦堙滅，摙蒙山之石，以投積夜之河。悲夫，有心之子，其慎祕也哉。此太上真人契令，張天師演出於丹景經中，有是慎盟之書也。受太上帝君之道，用事如此，故記而施行焉。
　　金鐶三枚，盟三元之誓也。青繒二十七尺，䎬帛也，盟帝君二十四神之誓也。赤絲五兩，以盟五神公子之誓也。和香二裹，以為告靈交氣之因也。筆一枝，紙一百，丹一兩，書盟也。
　　右五種，以物器盛之，不宣露也，皆受經者具也。弟子寫畢，乃齎經及信，來詣師室而受經。受經畢，乃得施用耳。不盟受而竊行之者，按女青詔書，失兩明也。受而不行者，有天灾考也。行而宣泄者，有風刀灾考也。傳非其人，七世父母受其考也。此玄都鬼律女青詔書之旨。
　　上清太一帝君太丹隱書解胞十二結節圖訣竟