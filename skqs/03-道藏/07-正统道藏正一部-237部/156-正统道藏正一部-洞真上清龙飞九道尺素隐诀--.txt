洞真上清龍飛九道尺素隱訣
　　經名：洞真上清龍飛九道尺素隱訣。撰人不詳，約出於南北朝。係纂集《白羽黑翮龍飛玉符》（即龍飛尺素訣）、《太上飛行羽經昇玄上記》（即白羽黑翮靈飛玉符）二篇而成。一卷。底本出處：《正統道藏》正一部。
　　洞真上清龍飛九道尺素隱訣
　　白羽黑翮龍飛玉符
　　太上大道君以上皇元年二月一日甲子，於無量天告盟，傳北極真公。時九天上帝高仙大聖，並臨盟場，五帝束帶，萬靈侍軒，日月吐暉，五宿列精，七元開關，黃道不行，天地停璣，三界肅清，絳霞隨廕，紫雲四騫，時和日慶，八景敷陳。君裂帛華晨之下，授訣口口之中，發言九天遙唱，命諱上帝稱欣，天真稽首，魔王束形，保舉玄虛，位登玉清。命五老監試，四司輔真，左右侍仙，命盟告靈，依俯仰之格，北向祝曰：
　　寒飛登場，上命九靈，運度推移，日月不停，是時吉晨，赤心解形，銜刀南宮，噏丹寒庭，金羊銀雁，禮獻上清，裂素分天，告盟于經，請如四極，萬劫一傾，有泄我言，禍罰七玄，有負我盟，考滅爾形，生死謝責，長閉九冥。
　　畢，於是裂素度經，口授祕言，天真下降，五帝衛靈，九晨給以金晨玉童九百人，九皇給以玉華之女七百人，五皇又給五帝玉女各五百人。五老命駕，四司仗幡，紫雲飛軿，十二瓊輪，前導鳳歌，後從玄鈞，六師啟路，九龍翼轅，以迎於真公，上登玉清北晨上宮，遨宴七元，迴旋五宿，歷步天關，位登總仙，治於北極廣靈之宮。至開皇上年，以文付東華青童大君，依格萬劫一傳。
　　龍飛尺素之道，出於九天上帝，以戴天地九晨五星空常之名，高上寶祕靈音，故為盟文。自非前生九劫，逆注玄簡，錄字上清，應為真人者，不得盻其篇目，叅其隱音也。得見此文，生死成仙。能修其道，則神光流暎，帝皇下降，七年隱淪，變化百方，出入幽冥，浮景九空，十四年白日登晨，飛昇玉清。有宗无經，但朝禮神真，則致長生，延壽無窮，千禍不干，萬凶不當，兵灾殄滅，觸向皆成，出入則致九星垂蔭，項負圓光，五帝營衛，所在司迎，尅得奉侍聖君於上清宮。
　　此道與元始俱生，九天元皇以傳太上大道君，道君以傳後聖金闕帝君、太帝君、太微天帝君、北極真公，使付東華青童大君。依格萬劫傳於後學得道之人。傳度之法，受者依科，資絳紋繒九十尺，五色紋繒各五十尺，詣有經之師。對齋百日，或七十日，或七日，於玄嶽立壇，高寂之地書文，北向分盟度訣。以金羊五兩告五星，銀雁九兩告九晨，二物禮天受經，奉師效心。子時露於壇場之上，以絳文之巾請羊著東，白文之巾請雁著西，告誓九天，分盟各半，口度祕名。臨度之時，亦依上祝之法，可謂寶道貴真，誓不泄漏之盟矣。無盟輕傳，師及弟子同考滅身，七祖充責，萬劫不原。上天之禁，宜各審詳。登盟之時，弟子執羊雁，北向九拜，次五方各一拜，西起竟南，還西伏，東向置羊雁於師左右，師於中央，北向叩齒九通，稱：
　　某嶽真人某甲，敢以良時上吉，三合嘉晨，露登皇壇，披形赤心，清齋請瑞，列盟于上天，願高上垂暎，顧盻某甲，北帝所舉某嶽先生某甲，先身永成真道，不經輪轉，九天流祚，不絕宿名，玄簡運禀，令得目披洞章，口詠帝一，貪羨神仙，仰希靈契，令輒於某天之中，授度羽章飛空之訣，上告萬帝至極元皇、高仙大聖、無量道君，願垂迴暎，曲監盟誠，以玉清上宮真仙之氣，補侍甲身，告五帝五嶽萬靈、河海大神，共監盟文，請如所奏，依格以傳。
　　尺素左半
　　當以白素三尺，書此文，令一半左一尺上，兩半合中央符。受者以紫筆書諱，朱筆書文及符。師度諱，請玉童玉女侍衛受者身畢，於中央符裂分各半，佩身，男受取左，女受取右，以丹錦為囊，請文當心。每不可冒生死之殗，三犯天宿奔潰，五老號泣，魂精失散，亡神失魄，不移年而喪身。九天上禁，慎之則天靈玄暎，神真下降，身生水火，萬化自從也。
　　太上飛行羽經昇玄上記
　　元始九天父母、太真丈人，同宴景龍之輿，從桑林千真萬騎，飛仙巨虬，御輪流電迅煙，縱體適運，口歌靈篇，逍遙玄丘之洞，解憩清波之邊，遊磐紫之館，息駕無崖之端。是時天元煥明，五晨迴光，三素流雲，紫煙吐芳，飛香繞日，馥散太無，華光交煥，三燭合明，凝真上契，咀嚼日根，餐玄注虛，披朗金章，洞嘯九微，靈暢瓊軒，妙思感於太寂，內念啟於自然。以明上皇元年三月三日元始啟旦，忽致玄靈垂降白鸞之車，黑翮之鳳口銜素章，飛行羽經登空步虛真訣，玉精飛仙導煙，羣神衛靈，晻靄九霄之上，煥赫玉虛之庭，來降於太真，玄授寶經。是日太真丈人方退齋上清，時太帝君、紫微三素元君、天帝、太微天帝君、高上玉皇之賓，咸同降坐，焚百和之香，五色神官浮號玉位，列于紫宮，眾真禮經，旋行三周，三素元君起立西向，發玄朗之音，誦慶真羽章，以讚神經，其辭曰：
　　藹沫太虛館，靈風散奇香。蕭蕭玄景上，微飈翼太陽。素鸞迅飛鳳，口銜神羽章。翻翻振九霄，悲鳴煥玄梁。妙訣乘空發，清治道未央。羣真並稱慶，稽首禮玉皇。
　　誦畢。太帝君又起立，北向誦曰：
　　玄鳳迅雲翮，白鸞欣躊躇。飛香和芳華，流景耀雲衢。巨虬控長轡，飛仙互相扶。萬真慶嘉吉，欣鳳虛中遊。元始本无跡，玄感自相求。振羽不待駕，飄飄乘煙浮。寶章綜玄剛，五體御靈符。稱慶衛福庭，旋香各三周。
　　誦畢。天帝君起立東向，又謂曰：
　　素羽斑玄翮，乘浮落運迴。流香溢十天，芳芝鬱太微。靈章啟幽機，羽經朗玄輝。至道本无賾，持真景自飛。於是誦畢。
　　太真丈人身建法衣，冠極天無量三寶玉冠，衣無縫九色飛空輝光羽章，左佩流鈴，右帶七元，正南而伏。太微天帝君起，命羽仙侍郎擎執金桉，請經，北向長跪，以授於太真，眾仙咸稱善。太真立受經，面發金光，五體即生自然靈飛玉符。登携眾真，共登白鸞之車，駕黑翮之鳳，以宴常陽。東之豪林碧水之境，扶桑之墟九源之口；西遊玄羽素野之域濛汜之濱；南造朱陵極炎之精南夏之邑；北到朔陰洞玄之館寒水之鄉；中盤十絕黃氣陽精太玄玉京，金臺玉室丹瓊之宮，遊朗十天，八域洞清。總領億真，无天不係，无幽不關，无氣不統，无仙不攝，普御羣神，自天帝以下，莫不範德於太真，仰宗於羽經也。於是帝君各浮玄宮，經劫七千，傳於太上大道君焉。
　　上靈飛玉符，玄仙羽精自然之章，佩之七年，乘空飛行，上登七元。修羽經飛步之道，无此符則不得乘虛昇玄。受者青錦九十尺盟天。登修之日，書左手掌心，即握碧霞而飛行。書青繒九寸，佩之左統，六甲十二神、玉女十二人侍左。
　　下靈飛玉符，元始之精羽玄玉章，佩之九年，乘空飛行，上登五星。行飛步昇玄之道，无此符則不得乘空而行也。受者素錦六十尺盟天。登修之日，書右手掌心，即能握素靈而飛行。書白繒九寸，佩之右統，六甲十二神、靈飛玉女十二人侍右。
　　左靈飛玉符，玄氣始生之精素羽之章，佩之九年，乘空飛行，上登五星。行飛步昇玄之道，无此符則不得躡雲玄登也。受者丹錦八十尺盟天。登修之日，書左足蹠，即能躡空飛行。書絳繒九寸，佩之〔左〕統，六甲十二神、靈飛玉女十二人侍前。
　　右靈飛玉符，元氣之精昇玄羽章，佩之九年，得乘雲飛行步玉清。修飛步昇玄之道，无此符不得躡於七元，而昇虛也。受者玄錦五十尺盟天。登修之日，書右足蹠，即時躡玄而飛。書皂繒九寸，佩之〔右〕統，六甲十二神、靈飛玉女十二人侍後。
　　太靈飛玉符，陽氣黃精飛行羽章，佩之九年，面生金光，坐在立亡，飛行太虛。修飛步昇玄之道，无此符則不得仰登皇魁，超昇九玄。受者黃錦十二尺盟天。登修之日，書符於心，即能吐氣成雲，乘雲而行。書黃繒九寸，佩之左統，六甲十二神、靈飛玉女十二人侍身。
　　凡修行存思七星之道，入室皆先服五符，然後書也。書及服，皆東向，叩齒十二通，仰呪曰：
　　玄虛紫清，飛行羽經，上暎雲霞，下攝千靈，控御六甲，運我身形，飛步天元，上舉斗精，凝魂固魄，內填充盈，出空入玄，與氣常生。
　　畢，服符，書五心，然後行事。如此九年，剋得乘空御雲，飛行太清。
　　左右靈飛玉符，出於自然之氣，玄授太真，以登空步虛，舉魁躡剛，纏落七玄，上昇玉清之道，以備飛行羽經，得之者神仙，佩之者成真人，修之者致白鸞之車，黑翮之鳳，來迎子身，上登玉宮，遊宴常陽。太上大道君以傳上元太素君、太微天帝君，施行道成，祕於太上靈都之宮。依科三千年一傳，不得輕泄，宣露天真，違盟負誓，身役鬼官，殃及九祖，充閉幽泉。前符並朱書。
　　洞真上清龍飛九道尺素隱訣竟