洞真太上三九素語玉精真訣
　　經名：洞真太上三九素語玉精。撰人不詳，約出於東晉。係早期上清派重要經典。一卷底本出處：《正統道藏》正一部
　　洞真太上三九素語玉精真訣
　　三九素語玉精真訣
　　九天丈人、三天玉童，以上始元年天甲吉辰，時加北維，移度停軒，三元齊景，九帝迴真，登高上玉館，紫虛之天，三九素語，披解靈關，玉精真訣，理命長存，開究遼朗，清暢蕭條，玉音秀虛，瓊音逸霄，香風激無，慧唱遐寥，流芳深頤，氣冠神飈，玉檢總御，萬仙來朝，斯玄古之妙化，經萬劫而不彫，撰真訣以遺觀，試來心於懃翹。若金名東華，緑字紫庭，得受妙篇，位登玉清，三關啟機，九戶受靈，面登金容，五藏華榮，金真感暢，豁落洞明，神燭潛照，寶光夜生，流金交擲，煥落火鈴，嘯命立到，驅策神兵，三元詣房，降致緑軿，乘空駕虛，飛騰上清。
　　上相青童君曰：三九素語，出於九帝三真命咒之辭，理氣停年，開解靈關，五藏華鮮。子有玉骨，得見此文，密告明誓，誓信九天，潛修其道。慎勿妄宣，宣示非人，考延子身，不但風刀，殃逮七玄。明慎天科，以求道真，九年不懈，剋得上仙。
　　訣文以九天丈人、三天玉童，同時傳太帝君、天帝君、太微天帝君。太帝君以傳南極上元君，天帝君以傳西王母，太微天帝君以傳金闕聖君，金闕聖君傳上相青童君，青童君傳西城王君，使付後學應為真人者。承真相統，氣係皇篇，至王君已經七千餘劫。王君後封靈文於王屋山西穴玉室之內，有素靈之官侍香典文。其道祕妙，不行於世，若有玄名遇得此文，萬仙來朝，天官衛身，懃行苦思，白日昇晨。
　　凡受上清道德三寶妙章，步虛昇玄之道，而不先釋五藏，開理幽關，萬氣不固，真靈不欣，徒勞懃事，萬不得仙。今撰玉訣，上帝妙言，以傳後學，祕而奉真，慎勿輕傳，殃滅子身。
　　每至本命之日，沐浴入室，東向叩齒九通，冥目思東方青帝少陽九靈真人，諱拘上生，身長九寸，頭戴九元之冠，衣單青飛裙，手執青精玉板，乘青雲飛輿，從十二青桂玉女，從天清陽宮中來下，以青雲冠覆我身。思九靈真人乘雲氣入我身中，安鎮肝內，便三呼少陽九靈真人拘上生，齎青芝五精補養我身。便三味口三嚥止，仰咒曰：
　　蒼元浩靈，少陽先生，九氣還肝，使為魄寧，幽府結華，藏內鮮明，練容固體，反白為青，神化內發，景登紫庭，敢有犯試，摧以流鈴，上帝玉錄，太清記名。畢，引氣九嚥止。
　　正南向，冥目叩齒三通，思南方赤帝太陽南極真人，諱融尚生，身長三寸，頭戴進賢之冠，衣緯章之衣，手執朱玉之板，乘赤雲飛輿，從赤桂玉女十二人，從天蘭臺宮中來下，以丹雲飛輿冠覆我身。思太陽南極真人乘雲氣入我身中，安鎮心內，便三呼太陽南極真人融尚生，齎丹芝玉精補養我身，便三味口三嚥，仰祝曰：
　　赤庭絳雲，上有高真，三氣歸心，是我丹元，騰我淨躬，逕奏以聞，心固神靜，九靈閉關，金真內暎，紫煙結雲，太微緑字，書名神仙，飛行上清，朝謁帝尊。畢，引氣三過嚥止。
　　正西向，冥目叩齒七通，思西方白帝少陰素靈真人，諱辱明子，身長七寸，頭戴玉寶玄冠，衣素錦之衣，手執素玉之板，乘白雲飛輿，從素靈玉女十二人，從天皇堂宮來下，以素雲冠覆我身。思素靈真人乘雲氣入我身中，安鎮胇內，便三呼少陰素靈真人辱明子，齎洪芝玉精補養我身，便三味口三嚥止，仰咒曰：
　　素元洞虛，天真神廬，七氣守胇，與神同居，保練五藏，含華秀芝，澄誠明石，遊御玄虛，白玉金字，九帝真書，使我飛仙，死名落除，遊洞三清，適意所如。畢，引氣七過嚥止。
　　正北向，冥月叩齒五通，思北方黑帝太陰玄靈真人，諱冥玄默，身長五寸，頭戴玄冠，衣玄雲之衣，手執玄精玉版，乘玄雲飛輿，從太玄玉女十二人，從天玄陰玉虛宮中下，以玄雲冠覆我身。思太陰玄靈真人乘雲入我身中，安鎮腎內，便三呼太陰玄靈真人冥玄默，齎玄芝玉精補養我身，便三味口三嚥止。仰咒曰：
　　玄元北極，太上靈璣，五氣衛腎，龜玉參差，寶華結絡，胃藏朗開，神名玉臺，年同二儀，上皇太帝，峙然不迷，役使六甲，以致八威，參龍駕浮，超然昇飛，吐納神芝，歷劫不衰。畢，引氣五過嚥止。
　　正向本命之上，冥目叩齒十二通，思中央黃帝總元三靈真人，諱原華，身長一寸二分，頭戴黃晨玉冠，衣黃錦飛裙，手執黃精玉版，乘黃霞飛輿，從中央黃帝玉女十二人，從天玉房宮中下，以黃雲覆冠我身。思三靈真人乘雲入我身中，安鎮脾內，便三呼總元三靈真人原華，齎黃精玉芝補我身，便三味口三嚥止，仰咒曰：
　　黃元中帝，本命之神，一氣侍脾，使我得真，實藏生華，結絡紫晨，變景練容，保命長延，後物而傾，千神來臣，老君玄錄，名書神仙，長生久視，與天同存。畢，引氣十二嚥止。
　　還東向，瞑目叩齒三十六通，思五氣玉清高皇上寶真人，諱太虛，身長三寸，頭戴玉晨之冠，衣五色無縫單衣，左手捧日精，右手執月光，鎮我上府泥丸宮中。三呼上寶真人太虛，齎五氣流精陶灌我身，便五味口五嚥止，仰咒曰：
　　高上真皇，五帝太靈，保我泥丸，玄暎五形，三光朗耀，日月洞明，飛雲流霞，陶注玉精，練容保魄，神魂自生，千變萬化，昇入紫庭。畢，引氣五嚥止。
　　五方命咒畢，摩兩掌，拭面目。如此五年，面發金容，五內華生，玉藏保氣，神仙道成，三宮感暢，真靈見形，乘空駕虛，白日昇天，惟在密修，慎勿輕傳。
　　八節投刺法
　　夫修上法，誦萬遍之道，希真致自靈，以求神仙者，當以八節之日，投刺靈山本命之嶽，列奏玉清，三年勿失，則名書青宮，札係玉皇，玉華侍衛，金晨奉迎。此玉清真訣，帝君寶篇，有得此訣，計日昇仙。妄泄神文，考及九玄，身沒形殘，長閉河源，惟在密修，道不虛言。
　　夏至節之日，於本命嶽，正中，南向叩齒三十二通，仰微咒曰：
　　玄精陽明，元始帝靈，四景八氣，緯度天經，白元落死，無英注生，奏簡靈嶽，錄聞玉清，高上帝尊，記甲真名，伏須告御，身謁紫庭，三官九府，靡不順聽。畢，嚥氣九過止。還北向，長跪讀簡，咒如後法訖，埋簡於絕巖之峰。
　　立秋之日正中，向西南叩齒三十二通，仰微咒曰：
　　流炎四射，飛景啟明，八氣交煥，齊落天經，元始告晨，上應帝靈，奏簡靈嶽，東華記名，長保玄室，宴景紫庭，三宮九府，列我長生，與天同休，永保黃寧。畢，嚥氣九過止乞還北向，長跪讀簡，咒如後法訖，埋簡。
　　秋分之日正中，西向叩齒三十二通，仰微咒曰：
　　少陰告運，八道開張，二象順迴，緯度天梁，元始勒正，齊契四鄉，奏簡玄嶽，上聞玉京頂上帝高尊，記名無英，三官落死，九府順昌，自爾之後，三界司迎，乘虛駕煙，飛行太空。畢，嚥氣九過止。還北向，長跪讀簡，咒如後法訖，埋簡。
　　立冬之日正中，西北向叩齒三十二通，仰微祝曰：
　　玄陰御晨，四運迴天，八氣交度，三五周還，上帝告命，母吉啟辰，奏名青宮，上補帝臣，承天順命，拜謁玉晨，北酆落死，南宮度名。畢，嚥氣九過止。還北向，長跪讀簡，咒如後法訖，埋簡。
　　冬至之日正中，北向叩齒三十二通，仰微咒曰：
　　陰精激氣，朔晨乘冥，二景交絡，運度天經，九帝齊運，煥釆真名，奏札上聞，記契玉庭，五嶽三司，咸定我生，與日同光，與天同寧。畢，嚥氣九過止。長跪讀簡，咒如後法訖，埋簡。
　　立春之日正中，東北向叩齒三十二通，仰微咒曰：
　　陽精告始，玄氣射晨，二運交煥，三五反真，上帝有命，告我靈篇，投簡靈嶽，永保飛仙，三官九府，度我河源，名叅帝籍，長為玉賓。畢，嚥炁九過止。還北向，長跪讀簡，咒同後法訖，埋簡。
　　春分之日正中，東向叩齒三十二通，仰微咒曰：
　　天清氣布，浩素流青，乘剛御晨，迴歷五星，黃籙暎魂，東華保生，長享無極，億劫肇齡，奏簡玉闕，北帝落名，遊歷玄臺，浮景紫清。畢，嚥氣九過。還北向，長跪讀簡，咒如後法訖，埋簡。
　　立夏之月正中，東南向叩齒三十二通，仰微咒曰：
　　八氣維絡，整位憐天，五迴七轉，變化忽聞，三練九試，改容易年，濟景無蹉，永保上仙。畢，嚥氣九過止。還北向，長跪讀簡，咒如後法訖，埋簡。
　　高上紫虛玉皇大洞三景弟子某嶽先生王甲，年如干，字某甲，某月生，已被三試，應為帝臣，謹關五嶽靈山真神、三官九府十二河源，記臣玄名，上奏玉清。
　　右朱書銀刺上，北向讀刺畢，埋刺玄巖之下，勿令人得知之。
　　北向再拜，長跪讀簡畢，又叩齒九通，微咒曰：
　　元始帝皇，高上玉真，金仙父母，玉華紫晨，萬氣總司，監真領仙，上校青宮，符命靈神，檢定錄札，列奉帝前，謹關九府，三官河源，度名玉篇，永保長存。畢，埋簡。
　　此帝君素語妙訣，傳有骨分應仙之人。每至一節，輒如上法，令三年得二十四過投刺靈嶽，則真皇注名，帝給玉童玉女各十二人。輕泄寶訣，罪滅子身，明慎玄科，祕而奉修。
　　帝君玉文鎮神上法
　　玉精訣言：子欲隱學，清齋山嶽，當以壬癸之日，刻青石，黑書九天玉文，埋所住東方。臨埋時，東向叩齒九通，咒曰：
　　青辱青辱，太山靈嶽，九炁靈精，長林幽黑，三田藍波，四腳六目，上真宮宅，四域普告，千靈萬精，靡不順伏，玉帝有命，干者刑戮。
　　畢，埋石深九尺。此帝君玉文鎮神上法，文如左：
　　此天帝君受九天丈人九天玉文，以黑書青石，以鎮所住嶽東方，制萬魔，致神仙真人來見，玉女衛形，祕慎勿傳。
　　玉精訣言：當以甲乙之日，刻赤石，以青書九天玉文，埋所住嶽南方。臨埋時，南向叩齒九通，咒曰：
　　赤丹陽精，南霍萬靈，鬱蕭育飈，乘幽入冥，帝宮有位，浮命黃寧，自天以下，敢不順聽，有干者戮，有犯者刑。
　　畢，埋石深九尺。此帝君玉文鎮神上法，文如左：
　　此帝君受九天丈人九天玉文，以青書赤石，以鎮所住嶽南方，制萬魔，致神仙真人來見，玉女衛形，得玉精真訣，白日昇天，祕慎勿傳。
　　玉精訣言：當以戊己之日，刻白石，以黃書九天玉文，埋所住嶽西方。臨埋時，西向叩齒九通，咒曰：
　　白皓結羅，素靈玄阿，西嶽萬精，乘氣逸波，元始告命，制御三華，四域八氣，悉為我家，有干者斬，有犯者刑。
　　畢，埋石深九尺。此帝君玉文鎮神上法，文如左：
　　此帝君受九天丈人九天玉文，以黃書白石，鎮所住嶽西方，制萬魔，致神仙真人來見，玉女衛身，玉文自明，白日昇天，祕慎勿傳。
　　玉精訣言：當以庚辛之日，刻黃石，以白書九天玉文，埋所住嶽北方。臨埋時，北向叩齒九通，咒曰：
　　北方恆山，辰星之精，玄蔭黑點，協氣放靈，上帝有命，玉文鎮生，三道揚威，所制不輕，宜各順令，復爾真形。
　　畢，埋石深九尺。此帝君玉文鎮神上法，文如左：
　　此帝君受九天丈人九天玉文，以白書黑石，鎮所住嶽北方，以制萬魔，致神仙真人來見，玉女衛形，真訣自明，白日昇天，祕懷勿傳。
　　玉精訣言：當以丙丁之日，刻黃石、以赤書九天玉文，埋所住嶽中央。臨埋時，向本命叩齒九通，咒曰：
　　黃氣玄嵩，總御五方，上乘元命，制伏妖王，千卒伯扶，與魔同凶，天一
　　帝靈，受命九陽，元始玉文，鎮神中宮。
　　畢，埋石深九尺。此帝君玉文鎮神上法，文如左：
　　此帝君受九天丈人九天玉文，以朱書黃石，鎮所住嶽中央，以制萬魔，致神仙真人來見，玉女衛身，真訣自明，白日昇天，祕慎勿傳。
　　右玉精鎮嶽上法，帝君受於九天丈人，口口之訣。依上真玄科，七百年聽傳有骨應仙之人，自無玉名，不得妄宣，輕泄神文，考延七祖，殃滅子身。受者慎焉，秘而奉行。
　　傳真訣素語之要，依明科，皆齎金魚、玉龍，青紋四十尺，金鈕九雙，本命之繒百尺，以誓九天之信。告盟誓諸天，清齋幽室，然後奉傳。虧誓違信，師及弟子同罪鬼官，傳受之身，各詳，慎而行。
　　洞真太上三九素語玉精真訣竟