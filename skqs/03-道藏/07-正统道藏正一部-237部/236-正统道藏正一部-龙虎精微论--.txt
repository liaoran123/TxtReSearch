龍虎精微論
　　經名：龍虎精微論。不著撰人，疑出於宋代。一卷。底本出處：《正統道藏》正一部。
　　龍虎精微論
　　粵若太易未分，莫之名狀，太極既始，遂有混成。中含真一之精，實為天地之母。四象因之而建立，萬物由之以生成，炎烈火中，出飛龍之嬌嬌；泓澄水底，躍走虎以耽耽。陰陽莫能測其情，鬼神無以窺其跡。聖人有作，港開造化之源，學者精心，遂啟希微之旨，則金丹之道，可得而言。且夫眇覬幽深，秘在鉛火，離宮有氣，向甲乙以生華；坎位騰精，入庚辛而結粹。金胎神室，肇建丹臺，聖母華池，爰開藥祖。所以陽鑪陰鼎，法天地之元規；剛火柔符，凝寒暄之大柄。回旋八表，依約五行，取三百八十之卦爻，循環火內，盜四千三百之正氣，來入鼎中。春夏秋冬，頃刻而更相代謝，子午卯酉，遺巡而不越準繩。任二十四氣以推遷，俾七十二候之羅絡，促歲功於月內，寒暑無差；陷月候於日中，弦望有則。從子至巳，純陽用事而進陽符，乃內陰而求外陽也；自午至亥，純陰方興而退陽火，乃外陽而附內陰焉。周流六虛，往來上下，水火運轉，動靜無常，故得龍虎相交，向鴻濛而有象；夫妻合體，從恍忽以成形。是以坎作陽男而居陰位，陰中陽附，故金虎見於水問，遂為月魄。離者陰女而處陽方，陽中陰生，乃汞龍出於火內，故日日魂。至于神室範圍，象如鸚子，兩弦相合一一體混同。爰從否泰之中，承玆交感之氣，養鄞鄂，樹立根基，以至凝然，遂成神物。其或抽添過度，進退失期，符火有差，寒暑不應，則陰陽乖殊，四方成水旱之災；天地分崩，萬物有流離之變。和氣由玆而不降，真精自此而莫留。生皿運火之失宜，匪用藥之有異也。必若辨鉛認汞，識水知金，躬受秘聞，親傳大訣。取黃芽於鉛內，化出金田；散白雪於砂問，搆成神室。中央作鼎，法象乾坤，四面行符，循環日月。陽升陰退，陰進陽錯，蟾光盛而金水成形，兔影滅而龍虎伏體，歲月既滿，功用方神，浸以澄波，浴之寒夜，半圭入口，向五內以雲蒸；一劑纔終，已金身而霞舉。此得之者也。夫鉛火之始終，雖得其鉛，復難其火。每精思於至理，固難測於玄機，苟不從師，終無自悟。微矣！．妙矣！．神哉！．聖哉！．若自得其真，則不言而可信，或，終迷其趣，必忠告而見疑。遂有妄出胸襟，恣為穿鑿，依約經旨，飾說虛談，雖強名略同，而至道殊邈。竊呼二氣，誑號靈砂，以榴黃為陽鉛，用水銀作陰汞。亦運水火，還設鼎鑪，徒成殷鮮之形，可供藻繪之用，而又桑霜雪水，各見煎熬，草汁木灰，竟聞收採。或以便液而鍊，或以糞穢而燒，或將古井之汙泉，認為神水，或取草頭之露顆，喚作河車，鍊鹹為鉛，抽砂作汞，或以金銀之合雜，或將砂汞之調和，五金平用於鑪中，八石同烹於鼎內。如此則虛勞歲月，枉費資財，遂使白首成空，死心神之不實，丹臺莫到，向淪謝以何逃。此失之者也。殊木知至藥者，乃天地之極靈，為出世之要道，採陰陽五行之氣，取日月四象之精，自無形而入有形，從有物而至無物，死生永度，變化無窮。向雲漢以高躋，與穹昊而齊久，豈將凡朽之用，可並神靈者哉纏愚竊慕長生，深探至理，雖莫窺其堂奧，亦粗曉其津涯，終冀獲遇高真，恭聞寶訓，證成妙道，以拔塵籠。常默默以為懷，每兢兢而在念，藏於絳府，莫漏微言。今乃觀縷再三，敷舒不已者，豈敢評量於天道，固非泄慢於天機，其如著懷，亦有所自。益欲招同志養素之士，結絕俗深識之流，共棄浮榮，相期巖谷耳。復以詩一十首，系之於末。
　　其一
　　識汞知鉛辨火金，還丹深旨杳難尋，
　　若將世上凡常物，白首虛勞枉用心。
　　其二
　　泓澄水底深藏虎，烈火光中密有龍，
　　調燮陰陽無舛錯，自然蟾彩入烏中。
　　其三
　　五行妙用循環轉，相賊相生變化成。
　　若遣世人皆會得，便應傾國彩雲迎。
　　其四
　　震龍張鬣欲騰方，兌虎神威又捉將，
　　二氣混成歸一體，可知金鼎道非常。
　　其五
　　化女成男事可論，轉南成北道彌尊，
　　人問無限神仙藥，指與翻疑是誑言。
　　其六
　　四千三百真精黑，上帝潛移頃刻中，
　　火記盈編藏祕旨，誰知年月日時同。
　　其七
　　星堂獨照滿皇都，萬里天河注玉湖，
　　碧浪騰波歸大海，黑雲諼鍵化玄珠。
　　其八
　　朝元羽液頻將鍊，莫把靈烏暗處舒，
　　往往求生多此用，迷徒失路怨清虛。
　　其九
　　癸水連天濟海涯，庚辛產鍊木精華，
　　坎離二女調和聚，同化相生共一家。
　　其十
　　志操興功修寶殿，碧霄池畔長鉛花，
　　復來再會成姻眷，日日常般漸漸加。
　　莊老火候
　　凡人欲行此周天火候，先須絕嗜欲，臧食味。若常潔食，方為合宜也。不可貪財逐利。凡欲行持之時，先行導引，凡事略略為之，要開關脈，能引多般，尤更良矣！．又勿使疲困，致損精神，殊不妙也。導引大綱，略云下項：
　　擺掣四肢
　　以手大擺，以足大踏步行，又以一腳踏地，一腳懸空，向前踏空，令響。
　　手托山勢，
　　以手交抆，指掌仰上，放脫手，直上托，以兩腳用力，踏地少時。
　　拽弓勢，
　　以兩手左右挽，如拽弓之勢，又側身，如射鷓之勢，左右為之。
　　又以兩手交抱項後，搖上截身，連頭動也。腳膝亦要摩攏赤澤，並乾浴，　更以手相摩熱，熨氣海穴之上下。亦握固兩手指，歷歷令響，然後叩齒集神。
　　又振天鼓三十六下，以左右手按鼻左右，是制七魄也。
　　又呼三魂名：爽靈、胎光、幽精數遍，或只一遍先閉定氣，久然，後呵，遂出敗宿食穢氣。又直舒展手足，令氣出指梢。
　　又想青龍白虎，朱雀玄武，於前後左右，黃氣罩身。此即五臟真形，然後息定意款，乃作用打爻。
　　陽爻，每一爻以息定來去勻，俟出息時，留一半，便閉息，以意助取自己元氣。元亦源也上至層環已上，乃鼓住咽去聲下，咽時取左邊下，轉面向右咽，入聲取三十六足。如初行三兩，歇了三十六，亦可仍須想咽下田層環，穿胃神口，過入丹田，卻放氣出入，再調息候，又打一爻。
　　每三十六咽去聲下，想時依上法，過神口，直入丹田中。每咽下時，令氣嘔嘔，汨汨歷歷而作聲。如此打盡六爻，計合二百一十六數。然後想一齊聚於丹田，中將身左右搖動五七遍，更以手摩氣海，上下助之。於十二時中，陽時打陽爻，陰時打陰爻，打時須閉目，萬慮俱絕，不得纖毫掛心。卯酉二時屬沐浴，不行。若或以午後盡為陰，子後盡為陽之時，只是背著陰陽五行真的矣！．今須且依他。此本午後五時行陰卦，子後五時行陽卦，所以此本中言午後行坤。每一時一卦，除數目在前，本目共一百四十四是外，其餘次第皆一般。每一季一次起火燒之，發火行徑，一如君侯所燒法一般，略而不書。所行無，已是火候所燒滯濁也。行一年小成，二年中成，三年變質，六年六陰退，六陽備，名係仙籍，九年可以超昇。
　　初時須服餌以助之，陰德以扶之，淡默以養之，同道一二，以借之。復不拘山林與城市，而皆可居也。不可借自己所著者鞋履衣冠與人，恐損功力。或依水靠林，得為中。若城樊崖市，即其上耳。
　　夫莊老之本珍之守之自然成功也。道德之源銘之佩之
　　龍虎精微論竟