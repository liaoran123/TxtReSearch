洞真上清開天三圖七星移度經
　　經名：洞真上清天關．三圖七星移度經。撰人不詳，約出於東晉。係早期上清派重要經典。原本一卷，徒分作二卷。底本出處：《正統道藏》正一部。
　　洞真上清開天三圖七星移度經卷上
　　移死度生保仙上法
　　天關者，是九天之生門也，治在九天東南角，一名天圖，一名天關，故為三關也。眾真之所經，神仙之所歷，學者之所由也。其去金闕五千里，玉清上宮七千里，得披三關，便得上登金闕，遊宴玉清也。
　　第一天關，上有九層玉臺，臺去地一千二百丈，下有長蛇數千，飛龍毒獸備守玉關，巨士三千人，皆備交金之領奮牡門端。太虛玉晨監，字虛上明，處在玉臺之上，飛雲流霞，夾映其房，日月玄照，光洞玉清，侍者真仙三百人，主上仙出入，開關之所由。
　　第二天關，上有六層玉臺，高九百丈。下有長蛇數千，飛龍毒獸備守玉關，巨士三千人，皆備交金之領，夾门兩端。太上監真玉郎，字朗伯，镇在玉臺之上，丹雲紫蓋鬱其房，玄光日月映其間，侍者真仙三百人，主監眾真遊宴之所經。
　　第三天關，上有三層玉臺，高六百丈，下有長蛇數千，飛龍毒獸備守玉關，巨士三千人，皆備交金之領，夾衛兩端。太帝監真玉司郎，字天常生，鎮在玉臺之上，玄雲蓋其上，虛煙馥其庭，自明之光煥其形，侍者真仙三百人，主上天眾真、地下眾生，簿錄簡籍所關由。
　　凡受投金簡玉名之道，當修披天關關之法。常當朝夕入室燒香，叩齒十二通，東向心拜四方，存思見九天之端，三關之下，見形狀分明歷歷然。都盡，次存七星在天之上，隨運而轉，我身在天關星上，七星運我身，至天關玉臺之下，便投玉札一枚，奏名太虛玉晨監自通，見玉晨監以札記著玉格之上，通我身至天關之下。次存我身還七星之上，七星運我至天關玉臺之下，便投玉札一枚，奏太帝監真玉郎前自通，見監真玉郎以札記著玉格之上，通我身至天關之下。次存我身還七星之上，七星運我至天關玉臺之下，便投玉札一枚，奏太帝監真玉司郎前自通，見監真玉司郎以札記著玉格之上，通我身至金闕之下玉清之宮。次存失去七星，身在空玄之上，溟涬之中，無所倚見。須臾，覺在金闕玉京金融門之上，投金札一枚，見四極真人以玉案承札，入奏金闕帝君前。四極真人報，與我俱登玉清之上。次存玉清之上，四極溟然無崖，唯見青炁鬱鬱，仰亦無天，俛亦無地，唯見中央有金門四達，內有瓊官玉樹，金枝夾生兩邊，巨龍走獸遊戲其巔。存我周遊其間，良久，覺如睡眠，已還寢狀，身中覺恍恍惚惚、如體蹈空。存遊洞然，都畢，便叩齒＝一十六通，仰天呪曰：
　　三華寶曜，玉都開明，玄暉敷陳，映監無形，金簡錄字、尅奏玉名，朗覩九天，上戲三清，天關三圖，迴登紫庭，金闕受號，東華記生，得乘八景，驂御飛耕。畢，嚥炁九過止。
　　凡學之人，而不知披天之關，奏簡記名之道，萬亦無成也。三關總統諸天諸地上真飛仙，及始學簿錄，莫不經於三關者也。凡積學之徒，能使九天三關有玉名，三關玉晨奏於太上太帝之宮，帝君自當遣玉童、玉女各十二人，營衛子身。此太帝之上篇，以傳天帝君，天帝君以傳南極上元君，南極上元君以傳太微天帝君，太微天帝君以傳金闕帝，君，金闕帝君以付上相青童君，使教後學應為真人者。依玄科、七百年內聽得三出。上元君以西華玉女九十人，衛在南極紫房之內。
　　青童君曰：有骨相應玄，得見此道，知有投簡之法，便成真人。但其科尤重，不得輕泄。夫學者積億，遇真者幾人。故中央黃老君云：得見《大洞真經三十九章》、便白日昇天。而有修之者積年無成，便謂經之不真。此皆坐由東華無有金簡之目，金闕無有玉札之名，真靈不為其降，而為天魔所乘，致有不感之效，徒得神經萬亦不成矣。而使先奏金簡於青宮，奉玉札於帝皇，得給金晨玉童、西華玉女，待衛靈文，普下諸天諸地，三界稱善，詠章萬遍，豈有不致瓊輿紫軿之感耶。
　　披天三關投玉札文
　　詣天關玉臺太虛玉晨監几下，某郡縣鄉里男女生王甲，年若干歲，某月生，字某甲。
　　詣天圖玉臺太上監真玉郎几下，某郡縣鄉里男女生王甲，年若干歲，某月生，字某甲。
　　詣天關玉臺太帝監真玉司郎几下，某郡縣鄉里男女生王甲，年若干歲，某月生，字某甲。
　　右書三玉札，令長一尺六寸。
　　披金關玉札文
　　詣金闕宮金闕帝君几前，某君縣鄉里男女生王甲，年若干歲，某月生，字某甲。
　　右書玉札上，令長一尺六寸。
　　青童君云：無金簡者，銀木亦可當，無玉札者，桐木亦可當，但令精好耳，植理無有關節爾。
　　青童君曰：存披天關、天圖、天關，上登青宮金闕玉清之道，青書玉札，先入室叩齒十二通，東向讀札畢、仍修存念之道畢、取札祕於雲錦之囊，常燒香左右，不得輕露，此上真之至號，玉帝之靈篇也。若有金名玉字逆注青宮，得見此道，當依太真之科、齎金簡、玉札各一枚，長一尺二寸，廣二、寸四分，金魚、玉龍各一枚，紫繒百尺，青紋三十尺、以為太真之盟誓，奉有經之師。師束向，受者北向，告北帝為盟，告七祖為誓，約不宣泄之信。當依玄科，七百年內三傳，傳非其人，七玄九祖長充鬼役，身沒九泉、萬不得仙。篤念之士，希仙之夫，當案科而奉，依文而修焉。
　　如是寶文，太帝君常所寶祕，以傳天帝君，天帝君以傳南極上元君，南極上元君以傳太微天帝君，太微天帝君以傳金闕聖君，金闕聖君以付上相青童君，使教應仙之人。如此七百年一出，上元君以西華玉女三十六人，典衛神文，在南極紫房之內。
　　天帝君曰：此文總統九天之上書，八會之隱文，冠落於眾道，妙殊於玉篇。故中央黃老君祕三十九章，太帝君寶移度七元，雖三乘各標其妙，至於立用，亦不齊輪。真人徒知飛步玄綱，仰存五晨，嚥炁服霞，咀嚼日根，採流精之玄注，反浩白以停年，而不識七星之移度，開離合於天關，迴九炁以自觀，保七精於泥丸，得行此道，癮以緑軿之雲，所以太帝得號極上之尊。
　　南極上元君曰：自妙採玄光吐納流霞，凝魂和魄固精保神，御紫度炎光流金火鈴，結璘奔月縱景萬變，九真八道服日月皇華，玉佩金噹存二景之真，如此之事，三百餘方，遂致玄光仰注，宴景靈宮，又未得受七星移度天之紐關，歷御二十八宿，迴運日月二光，挹五晨以兼用，解離合於寢房，天降紫霞之煙，帝給金晨之童。若能苦思積感玄宮，不過七年，得乘緑轅三素飛軿，上昇帝晨，可謂微哉，靈化難窮者也。
　　太微天帝君曰：真人徒知飛步天綱躡行七元，而不識移度七星開天之關，迴斗綱以廕身，運七度以長全，離東北於死戶，合西南於生門，行之十四年，上致玄降玉輿飛霞丹軿之轅，白日登晨，上昇金闕之宮。
　　金闕聖君曰：天關之道，易披而難明，移度七元，難見而易行，離合二象，生死之源。人之受炁，而有十三生，命之應終，而歸十三死。故天關為離合之紐，七元為生死之根。修行高尚，求仙念真，而不知閉死炁於鬼戶，度生炁於人門，迴七星於東北，披天關於西南，亦不兔於不死，希真亦甚難。若有金名東華，綠字上清，得見此道，則不死之根，行之七年，位掌名仙，飛輿緑軿，絳子之身，上登玄宮。
　　上相青童君曰：旋璣運乎天地，玄斗御於八門，流光映於九霄，天威振於十方，列玄象於天圖，總生死於七元，固五離以鎮死，採六合以自防。若能乘高真以求度，閉死戶於天關，服九精以內照，存玄斗以微芒，尅致飛霞之輿，三素之雲，騰空駕虛，上造霄晨。
　　凡修七星移度之道，上招玉皇九君，玄精內照，斷塞死根，當寂心幽房，不關風塵，獨立對景，盻觀霄晨，燒香左右，散煙霞庭，精心苦念，是日勿眠。如此七年，則致瓊輿飛蓋丹轅，來迎兆身，上登天關，塞死路於東北，記仙錄於南仙，所謂難希之道，易降之真者也。
　　夫有金格玉名，得披此道。當以壬寅、丙寅、甲子、甲午、辛未、辛丑，此是天之六會日，高上值合之時也。玉帝常以其日，使侍仙玉郎校定東華青宮金格玉名，學仙之錄。是其日，有勤志上徹，感啟玉皇者，即命北帝酆都六宮斷絕死錄之根，記生錄於人門，移七星加於鬼門，度玄樞，披天關。
　　每當清齋，苦念注玄，暝目內存，叩齒三十六通，思天第一太皇玄樞陽明天樞魂神上玄九君，衣飛雲錦裙，頭建玄晨之冠，從玄斗中，下入我身中，因呪曰：
　　玄樞陽明天樞魂神上真九君，混合變化，共為一神，願為我斷死路於鬼戶，度生錄於南軒，除七玄於三塗，受胎生而更仙，迴七精以玄廕，度我形於天關。畢，嚥炁二七過。修行不懈，上招玉皇之賓，帝降紫霞之雲衢，以西華玉女、　金晨玉童各十二人，侍衛子身。
　　次思第二元星北胎陰精天璇魂神上玉九君，同著黃錦飛裙，玄晨之冠，從玄斗中，下降入我身，嚥炁呪曰：
　　北胎陰精天璇魂神上玉九君，混合萬變，共為一神，願為我削陽罪於太陰，度陰炁於太陽，移七元以斷死，披六合於天關，拔七祖於三塗，更受胎於南軒。畢，嚥炁二七過。
　　次思第三真星九極上真上元夫人天璣魄精上素九君，同著青錦飛裙，玄晨之冠，從玄斗中，下降入我身，嚥炁呪曰：
　　九極上真上元夫人天璣魄精上素九君，混合變化，共為一神，願為我披解宿對之根，斷絕死道之源，令我目明徹視，洞監无窮，玄真仰注，精灌我身，上攀皇魁，飛步七元，駕景乘空，與天相傾。畢，便嚥炁二七過。
　　次思第四紐星璇璣玄冥天權魂精上虛九君，同著紫錦飛裙，玄晨之冠，從玄斗中，下降入我身中，便呪曰：
　　璇璣玄冥天權魂精上虛九君，混合萬變，共為一神，願為我移度七星，填塞鬼門，斷截死炁，披朗天關，迴北斗於玄樞，度生炁於西坤，離北帝於酆都，得記名於南軒。畢，嚥炁二七過。
　　次思第五綱星天平丹元玉衡魂臺上玄九皇君，同著丹錦飛裙，玄晨之冠，從玄斗中，下來入我身，便呪曰：
　　天平丹元玉衡魂靈上玄元九皇君，混合萬變，共為一神，為我上降七精，下注我身，迴四轉三，豁落七元，塞死戶於東北，受生宮於九玄，記名東華，得侍玉晨。畢，嚥炁二七過。
　　次思第六紀星命機北極闓陽魂臺上丹皇虛無九君，同衣朱錦飛裙，建玄晨之冠，從玄斗中，下降入我身，便呪曰：
　　命機北極闓陽魂靈上丹皇虛九君，混合萬變，共為一神，為我上開天一三圖玄關，下轉北帝酆都六宮，制御陰官，落除九死之根，迴三還四，度名七元，長保無窮，與斗同年。畢，嚥炁二七過。
　　次思第七關星玄陽天關搖光太明太上玉皇道君，同著丹錦飛羅裙，玄晨之冠，從玄斗中，下降入我身？便呪曰：
　　玄陽天關搖光大明太上玉皇道君，混合萬變，共為一神，願為我上招帝晨九真帝君，九陰混合，迴轉天門，解我七玄之祖，令得遨遊玄雲，削我北陰死根，記我東華玉篇。畢，嚥炁二七過。
　　存七元畢，叩齒十二通，臨目思北方七星光明，煥照北方，玄精內映，來覆我身，斗中真君混沌變化，無有常形，共乘緑霞之雲，來迎我身，同昇七星之中。自覺我身在斗中央華蓋之下，精光煥赫，冠匝一身，隨斗運轉，如車之輪。須臾之頃，已開天關，七星九君，各授我豁落七元開關之符，以制北帝六宮，斷塞死炁之根。受符而旋，以復本元，還在斗中，七符煥照如火之精，運我來下，豁然蹈空，倏忽之間，安在寢林。叩齒三十六通，仰頭呪曰：
　　玄光曜精，流景電形，棄霞遯變，上昇七星，璇璣促轡，如電奔驚，天一開關，度我著生，北帝陰宮，落我死名，不度不落，上向七精，我佩七元，流金火鈴，豁落天機，流漫八冥，運使六甲，策役六丁，天降玄霞，帝給神兵，乞丐東華，記我玉名，飛空乘虛，上詣玉清。便三十六嚥炁止。此以開天關斷絕死根混合萬變之道，畢於此。行之七年，佩豁落七元，則有飛霞緑軿來迎兆身。惟在秘修，慎勿輕傳。
　　洞真上清開天三圖七星移度經卷上
　　#1『天關』原本誤作『開天』。
　　洞真上清開天三圖七星移度經卷下
　　帝君豁落七元符
　　右雌黃書生碧。
　　右空青書絳。
　　右朱書青碧，一云黃書素。
　　右雌黃書白素。
　　右雌黃書生紫，一云黑書素。
　　右黑書黃素。
　　右朱書青碧。
　　右豁落七元內符，帝君以授天帝君，天帝君以傳南極上元君，南極上元君以傳太微天帝君，太微天帝君以傳金闕君，金闕君以付上相青童君，使授應仙之人。依四極明科經，符皆七百年一出。傳授之法，弟子若告齋七日，賚青紋三十一尺，亦青繒七十尺，鳳紋之羅九十尺，金鈕七雙，金魚、玉龍各一雙，以為告誓之信。無信而受經，謂之輕泄天寶，違信而授經，名曰漏天道。聖人貴道而輕財，故有信而傳之焉。人惱財而尋道，道亦遠矣。雖於泄漏之中，得見寶文，身沒鬼官，殃及七玄，亦無益於從得矣。若有志心，丹情空託，上啟玉皇，名言東華，栖身幽岫，遠迹人間，割己衣食，乃可啟而付之。夫學生之士，而不知天有開關，地有酆都，開關統神，鄧都主鬼，此是二帝，主應乘生死，係由七星之紐機。故七星移而度之，北帝無六官之名，開關有記仙之籙，玄斗應以華蓋，七元授以豁落，去仙之路，近在咫尺。
　　南極上元君言：人之有志，皆七星九皇玄照其心，精求苦念，自得此經，修行七年，白日登晨。若但奉此經，未得思存，燒香左右，七星之精亦常玄照其房，酆都之官不敢經近其身也。
　　行移度七星事畢，次思存帝尊二星，當平坐東向，叩齒三十六通，存帝尊二星，高上玉皇八景元君九尊、太微玉帝君太素七星元君，同著飛雲紫錦裙，玄晨之冠，從玄斗中，下降入我身，呪曰：
　　高上玉皇八景元君九尊、太微帝君太素七星元君，九變混合上帝二尊，為我上開天關，移度玉名，斷塞鬼戶，北帝六宮死根斷絕，上昇七元，賜我八景七精九皇飛輿緑軿，同登帝晨，總朝皇妃，攝御萬靈。畢，嚥炁三七過。
　　玉帝開天關飛空上符
　　右雌黃書生碧。
　　右帝尊二符，上登七星華蓋之中。二尊星治在華蓋之下，華蓋常覆二星，精光不見，人無見者。故《金書玉字》云：得見二星，延壽六百年。子無二帝飛空上符，則不得上登華蓋之下，二星亦不見於子。得佩二符，二帝自以玄光暎子之身，修行七年，白日昇晨。
　　北帝酆都六宮度死法
　　酆都山在北方癸地，故東北為鬼戶，死炁之根。山高二千六百里，周迴三萬里，其山下洞天元，在山之下周迴一萬五千里。其上下並有鬼神宮室，山上有六宮，洞中又有六宮，一宮輒周迴千里，是為六天鬼神之宮。
　　第一宮，名紂絕陰天宮。人也治
　　第二宮，名泰殺諒事宗天宮。
　　第三宮，名明晨耐犯武城天宮。
　　第四宮，名恬照罪炁天宮。
　　第五宮，名宗靈七非天宮。
　　第六宮，名敢司連宛屢天宮。
　　右六宮，是北帝所主，六天鬼神所治，領人之名，死者莫不由酆都六宮也是故帝君常以七星移度學仙之人，過天開關南極之宮，斷塞東北之死門也。子行移度都畢，當叩左齒九通，呼六宮之名，而呪曰：
　　吾是帝君之臣，名書玉清，不統六天，北帝鬼宮，悉是我營，我之所部何鬼敢生，右佩豁落，左帶火鈴，擲火萬里，威制萬靈，有犯者戮，有干者刑，帝君有命，收捕無停。
　　如此都畢。一呪則天光駭動，萬魔束形，三呪鬼妖滅種，六宮絕人死名，天關度人，南極生人。學不知酆都宮名，鬼神所治，不學斷塞死都，亦萬無成仙。
　　五離解過絕死度生上法
　　行六會移度之道，當修五晨離於死戶，度於生宮飛仙上法。當以壬申、丙申、戊申、甲申、庚申，死五離之日。是時帝君高宴，景龍之輿，緑霞飛軿，從仙官玉女，周旋十天，下降人間，看察學仙之人，命北帝太陰五君，齎死錄上詣平都主筭宮，推校死生簿錄。五方五星真皇道君，各統一方，總領諸仙應得道者，言名東華。有陰罪陰過、陽罪陽過，結在北帝者，太陰君言名酆都之宮，離別善惡生死之人。是故五離之日，首罪於太陰，修生於太陽，落死籍於北帝，求仙錄於五星。每至其日，齋盛衣服，燒香入室，悔過念善，存神內思，一心注玄，無有他念。帝君周行五界，神官自記子之功，言名於玉皇也。如此五年，尅得五星真皇來降子室也。至此日平旦、日中、夜半三時，入室燒香，北向再拜，叩齒三通，存呪曰：
　　高上玉皇帝君，乞丐原除我七祖以來，下及某身所行陰惡無道，殺生淫慢，妬害正法，千條萬犯，陽罪陰過，名奏北帝者，並乞丐除散，削滅罪名，斷落死根，度人天關，得在東華，書字主篇，七祖父母，反胎南仙。
　　畢，便思北方辰星中真皇道君精原，著紫錦飛裙，腰帶虎符，首建黃冠，乘錦霞飛雲，從十二仙官，從北方來下，降覆我身，光色蓊藹，煥赫精芒，仰而呪曰：
　　北上真皇，總統飛仙，乘雲迴軿，來冠我身，乞為我填塞鬼戶，離絕死根，言名玉清，披釋天關，我得去離北帝，上昇南軒，壽與真皇，同保北辰。便嚥炁二十五過止，東向再拜，叩齒三通，存呪曰：
　　玉晨太上君、太極元景君，乞丐原某年一以來所行陰罪陽過，上及七祖宿對重愆，結在三陰者，並乞披釋，離滅罪名，填塞死根，北帝除我宿結，東華記我玉篇，七玄父母，同昇帝晨。
　　畢，次思東方歲星中真皇君青牙，著雲錦龍紋之裙，腰帶虎符，首建黃瓊之冠，乘碧霞飛雲玉輿，從十二仙官，從東方來下降覆我身，光色鬱鬱，煥爛東方，仰而呪曰：
　　東方中真，流霞九門，光暎內外，覆冠兆身，乞丐賜我，告下北帝，離我死根，度我玉名，東華內真，我得昇度，永離死路，七玄父母，咸享福祚，與月俱生，與日同暮，乘虛浮空，上登飛步。
　　便嚥炁九過止，南向再拜，叩齒三通，存呪曰：
　　上清三元君、南極上元君、太陽九炁玉賢元君，乞原某有知以來所行元惡不孝，謀反無道，姦淫偷竊，陰罪陽過，上及七祖宿結流逮，簡目在於太陰，罪名係於北辰，乞丐披釋，離減三官宿對之目，填絕死炁之根，過度東北之戶，上昇西南開關，七祖父母，咸蒙帝恩。
　　畢，次思南方熒惑星真皇君維停，著雲霜鳳華龍鈴，腰帶虎符，首建玄晨之冠，飛青錦衣，乘丹霞絳輿，從十二仙官，從南方來下降覆我身，光色煥赫，如日之昇，仰呪曰：
　　南方真皇，玄象流光，徘徊三門，叅駕丹輿，上昇七元，光明內暎，洞冠我身，為我除絕北帝罪名，解結散滯，消滅太陰，身離鬼戶之中，斷滅宿對之根，上披天關，昇入南軒，七祖父母，同謁帝前。
　　便八嚥炁止，西向再拜，叩齒三通，存呪曰：
　　太素三元君、四老道中君，乞丐原赦有識以來所行所犯，(女十自)妬賢能，輕泄經文，履穢染塵，洿慢三光，呪誓悲淚，上觸帝君，宿對結在太陰，罪名係於鬼官者，乞丐披釋，離滅考根，斷塞死路，度名生門，七祖父母，上昇北堂。
　　畢，次思西方太白星真皇君寥凌，著皓錦流鈴之裙，腰帶虎章，首建扶晨冠，乘素霞飛軿，從十二仙官，從西方來下降覆我身，光明洞徹，煥赫西方，便仰呪曰：
　　西方真皇，素暎玄標，參駕玉輿，素華鬱霄，迴晨來降，真形披交，為我迴轉九戶，度身皇朝，身離太陰之錄，上昇玄宮同謠，壽傾天地，億年不彫，七玄父母，咸登晨霄。
　　畢，便六嚥炁止，次向中央再拜，叩齒三通，存呪曰：
　　高上大帝君、玉皇君，乞丐原宥某受生以來，迄于今日所行所犯億愆兆罪，七祖宿對連染不解，事結太陰者，並乞解除披釋，散絕北帝玄名，斷絕癸地鬼戶死炁之根，度名天關，歷過五晨，七玄父母，咸蒙更仙。
　　次思中央鎮星真皇君耽騁，延著黃雲龍錦虎裙，腰佩金符，首建紫冠，駕黃霞飛輿，從十二仙官，從中央來下，冠覆我身，光明洞徹，煥落中元，便仰呪曰：
　　中央鎮星真皇君，總攝五帝，運轉玄綱，參駕黃霞，周行四方，為我落絕死根，度名南陽之宮，離五還六，與我同翔，變化萬津，永享無量，上登太極，金闕玉堂，七祖父母，同符利昌。
　　畢，便嚥炁十二過止。
　　五離首過於五帝，存五晨以度生，事畢於此也。若常至其日行之不廢，七年感徹五晨真皇，見形於子寢房也。太帝自遣五方玉女五人，衛子之身，北帝太陰亦來朝子之門，不敢拘子之罪也。學仙求真，宜勤行焉。悔過求仙之道，是上相青童君請金闕聖君之法，為後學求生之者作戒爾，非太帝君之悔過也。行其事，帝君亦監子之心，自宿過不盡，六天之宮亦不落子死名，開關之門亦不度子之身。是故離合之府，開關之門，開關之門為度生之官，離合之府為填死之源也。惟在精求，便得其真也。
　　帝君明燈內觀求仙上法
　　南極上元君受
　　帝君常居朗玄之臺，金房紫戶之內，明玄燈以自暎，通霞光於八窗，念太真於五形，披三願於帝房，靈上降以紫蓋，元皇給以金童，自然號我帝位，總掌於玄宮，太品生乎始妙，道在微芒，今以相告，子勤奉焉。
　　告南極上元君曰：子學神真之道，處靈官之上，瓊房之內，而不知明燈以自暎，通玄光於五藏之內，因得明
　　矣，形體之神，因得歸也。子若能暮明燈於本命，朝明燈於行年，常明燈於太歲上，三處願念，即體澄炁正，真光明照，萬神朗清。元君奉受法度，施行三年，即致夜光童子二十四人，玄光自然而明，不須明燈而通光也。然此上真清之妙法，亦不傳於下世，若有金名玉字玄格者，得吾此道，行之九年，身體光明，徹見萬里，玄觀自然，夜光童子降子之房，授子真書，白日登晨。
　　常明燈於所在靜室本命之上，暮入室，向燈長跪，叩齒十二通，呪曰：
　　玄光暎太陰，八達朗且明，澄神曲室裹，仰徹躍上清，五暉發玄臺，玉芝自然生，洞照通太真，萬神監我形，削滅九陰炁，記上東華名，保我無終休，長與日月并，拔度七玄難，南宮更受榮，明光啟玉皇，上受內觀經，天降飛霄輦，騰空御緑軿，得謁太帝館，進拜玉皇庭。畢，再拜，向本命仰頭，嚥液七過止。
　　又常明燈於行年之上，朝向燈，叩齒十二通，呪曰：
　　明燈照行年，散光煥八方，嬰嬰色象澄，內觀朗空同，披釋朗神衿，子與玉真通，仰宗高上道，眇邈無形蹤，思得玄雲降，控轡御飛龍，卻我百年期，還返嬰兒容，賜我西華女，給我金晨童，侍香履年命，稽首玉皇房，神泰道亦暢，懼適香煙中，整心住太玄，精感洞虛無，室招神霄降，瞑目矚仙公，拔過七祖難，度形還南宮。畢，再拜，向東嚥炁二七過止。
　　常於太歲上明燈以通神，履願以求真，三年玄光內瑛，神真下降，授子不死之方，當時自有感應也。當朝夕燒香，叩齒十二通，向燈呪曰：
　　燈火暎太真，明光徹玄虛，披朗無上道，心注玉帝廬，洞達空洞內，神觀形自舒，積感致靈降，心恬理潛居，朝禮太帝堂，夕誦念真書，逍遙玄都裹，萬歲反嬰孩，天冠紫霄霞，帝給六瓊輿，浮遊五嶽巔，適意得所如，七祖免三塗，福慶有盈餘。畢，再拜，嚥掖二七過止。
　　若能常於三處明燈不滅，七玄九祖即得去離十苦，上昇南極，一身神明澄正，目視萬里，耳聰遠聽，心智逆知未然，神真來降，夜光童子當教子求仙之道。九年如此，靈光自明，通於表裹也。五離首過於五帝，存五晨以度生，事畢於此也。
　　帝君五願求仙上法
　　帝君常以九月九日、十月五日、三月三日、四月八日、七月七日，此五願十會之時也，上登太極瓊臺，高上玉殿金室之內，存五願於瓊宮，希玄真以自降，虛無啟以玉章，金音暢於太空，召五帝以衛靈，慶萬會於丹房。故有感而致真，真亦感發而降焉。是其日，常沐浴清齋，入室燒香，心拜四方，正東向平坐，東向者，是當陽始暉之方也。叩齒三十六通。第一上願我生自然之炁，炁中結成我身，身與三光齊倫，長享無極之根；二願我身常處太空之上，瓊宮玉房之裹，朝與玉帝同宴，夕與玄母同止，渴嗡浪井洪泉玉芝，饑納龍胎瓊腴絳樹赤子；三願我身生萬瑞七十二光，奇毛異骨，飛羽衣裳，乘虛駕空，出入帝宮，眾慶來臻，萬壽無量；四願與無俱生，與無俱死，死而又生，生為真皇，封掌十天，總領羣仙；五願一切眾生，已生未生，同保日月三光，有道之人七玄之祖，上昇南宮，天下之福，靡有不當。四方五願，並會玉堂。
　　次上願九玄扶養我身，魂魄真神常居我宮，上通天仙，下逮洞淵，願天、願地、願風、願神、願仙，五願一合，定籍長生，天降紫煙，地衛五靈，乘雲駕虛，飛輦綠軿，上造金闕，進登玉清，慶及七祖，更受胎生，五願五合，長享利貞。
　　中願亦五，得道本根，願陰、願陽、願太空、願太無、願太玄，上宴玉房，與帝因緣，遊盼生關，披浪九天，元父定籍，玄母記年，桃康結精，保固丹田，身騰金闕，名書玉篇，七祖解脫，福慶來臻。
　　下願亦五，願太虛、願太有、願太上、願太真、願神仙，運身於五嶽之嶺，飄颻九霄之際，出入開關之裹，移脫死戶之外，願天地為我父母，三光衛我萬年，神守九源之孔，靈降自然之炁，八方五願，與響而會。五願畢，叩齒二七通，呪曰：
　　太帝上元，帝一玄經，五雲散景，鬱鬱三清，玉童玉女，燒香侍靈，上願開陳，與我合形，使我神仙，上昇帝庭，北帝落死，南斗注生，東華金閣，得上我名，無窮之願，與我齊并。
　　呪畢，又叩齒三七過，仰嚥炁五通止。
　　此帝君開陳上願，與靈合形之道也。常能爾者，則玉華侍衛，玉童散香，上徹九天，感應帝皇，五年如此，道自降矣。天下十方有道之願，道無不降子之情。口願之際，當令心意在一，不得他念外想，真神散越，則願不降也。履淹冒穢，真亦遠也。帝君上願五會之道，畢於此也。每至其日，若能精心願念如法，帝遣玉童衛子之身，招致五方之願，神仙之道來降爾形。如此五年，尅乘飛雲，上昇九天，列名東華，七祖父母亦荷福慶，得去三塗，受仙南宮也。
　　南極上元君曰：世人之學，唯知朝求而暮獲，一念而希降，吐呪而望應，而不知登栖岐之嶺，起於山跡，千丈之木，出於毫末，道高而真妙，豈可發足而望登於雲梯耶。帝君受炁而掌真，猶尚明燈以自通，五願以希慶，豈不能包於自然也。夫求仙之道，皆當先願而後求，願感而致靈爾。五願之大也，願亦無所不包，福亦無所不覆，慶亦無所不流，可謂觸願善矣。若能精心在願，願亦無不響應，後來有情者，為復訪而意焉。
　　上相青童君曰：吾往學經歷七百年，涉峻登巔，越東跨西，殊南經北，逍遙中原，經師三十二人，凡受三百餘事，未得上登金闕，詣聖君受靈書紫文，服日月黃華拘魂制魄之道，結璘鬱儀，九真八道解形遯變，紫度炎光流金火鈴，吐納飛霞騰空步雲，躡行七元寶經。聖君以七星移度，太帝所寶，告盟見授，使斷落六宮死名，填塞東北鬼戶，上開天關移度我身，然後可得上登三元奉行，遂得上相之司，總領羣仙，七星煥落於天，迴轉九元之精，上乘三元之炁，下統六天之名，生死離合，莫不由於七星。故人為斗所加則死，斗所移則生，故七星為天之相，開關為度生之府。夫學不知斷死戶於東北，度生目於南關，生可不保乎。上帝以此經祕於六合之房，命西華玉女、金晨玉童三百人，侍衛靈文，後傳眾真，乃出於名山。
　　西城王君，後於王屋石室之內，見有此文。王君方退齋三月，齎信詣山，奉授披省，是七星移度，修行其道，得成真人。自無玉名成仙之人，莫得聞見此道。有經之子，酆都之六宮便記子之名，移度南關，况復修行之耶。王君云：此本有三卷，天關、天圖二卷，不行於世。南嶽夫人所受，正得此一卷七星移度爾。
　　洞真上清開天三圖七星移度經卷下竟