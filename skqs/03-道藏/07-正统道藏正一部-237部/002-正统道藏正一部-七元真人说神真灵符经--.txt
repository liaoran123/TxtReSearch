七元真人說神真靈符經
　　經名：七元真人說神真靈符經。撰人不詳。二經同卷。底本出處：《正統道藏》正一部。
　　七元真人說神真靈符經
　　七真告一切諸鬼王神王，北酆都羅山六洞天魔王：自今已去，不得枉殺天下萬民，萬民悉我身中胑脉，我有神章，勅禁外魔，內著六腑。自今已去，若有上清道士，至隈嵒邃谷，專至一法，退身讓義，勿與財貨為貴，專心救人，行吾此道，歸向紫微上帝、五老天真。若有道士一心欲受持者，齎以命白素，告啟上真，依法奉行，誓不宣泄，藏之玉篋，億劫不傳。
　　七真告六天魔衆，伏聽訣言：修奉之道，皆致雲軿，輕慢之道，禍滅三劫，今伏告言矣。
　　七真曰：我勅威劍神王大符，若有道士治病，當墨書白素上，可與病人佩之，其病即差。此符出酆都伏魔官中，若道士得此符，可以行世救人，治邪考鬼。此道士入病之家，萬鬼自伏。不用大道生神正真之力，魔自伏滅藏，黑殺之億劫，不可得而傳矣。
　　黑殺天丁五丁神符，朱書白楊木，長一尺五寸，鎮宅五方用，天綱日傳書之。
　　上部天丁，主殺東方青瘟之鬼。
　　中部天丁，主殺南方赤瘟之鬼。
　　下部天丁，主殺西方白瘟之鬼。
　　左部天丁，主殺北方黑瘟之鬼。
　　右部天丁，主殺中央黃瘟之鬼。
　　七真曰：五靈黑殺神符一道，墨書梓木板，長二尺，青為地，以甲子日書。鎮有多年山源□精邪怪之處，可用此符斷截法，用酒脯一十二分，誦天蓬神咒七遍，我當勅衛靈神兵萬衆，流火萬里，掃除祆群，萬靈振伏，萬里逃蹤。此符出酆都六天宮中，三天真券神符，一炁書之。
　　七真曰：告八威神符一道，若有道士欲為治疾病，遏絕精邪，可墨書栢木板，長一尺五寸，懸宅中庭，齎以本命紋素，當可傳之。三十年一鎮也。
　　七真曰：告九符神章、九龍告命，白素三十六尺。佩此神符一契，百靈隱韻，萬神侍軒。若有後學道士，精進勇猛，為天下之所崇者，可授此丹書神訣，伏一切魔國。若有祟，天下疫灾，可遊行國界，為一切衆生有灾之人，給佩神符，大建七元壇場，燃燈行道，召考吏兵，扶助天民，行是功德，為三界所舉。此章靈妙，藏五岳洞天靈官，各有侍經神兵二十四萬衆，皆燒香散花，侍衛左右。宿有善因，玄會當授矣。
　　七真曰：符可書之時，每至月三日、二十七日清旦。東向立机，按朱書之吞一道，服之令足。可為通徹視，神炁不衰。勿令女人穢炁所觸。數滿千日，見太微神女見身。
　　第一元真炁
　　第二元真炁
　　第三元真炁
　　第四元真炁
　　第五元真炁
　　第六元真炁
　　第七元真炁
　　七真曰：昔受玄真寶，秘在大羅天，上有玄玄聖母金闕玉房，保此神真章句。醮祭名山大川明源，療治疾病，行兵發將，三十二天中皆朝。太帝之宗，司法有八十萬神訣，不可具傳。得此一法，便足千日，奉行桉如師口訣。
　　七元真人說神真靈符經竟