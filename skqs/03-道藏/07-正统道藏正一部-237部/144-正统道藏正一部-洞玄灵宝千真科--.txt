洞玄靈寶千真科
　　經名：洞玄靈寶千真科。一卷。底本出處：《正統道藏》正一部
　　洞玄靈寶千真科
　　爾時，太極左仙公以昊赤烏三年正月一日，登勞盛山，精思念道。是日中時，有地仙道士三十三人，詣坐燒香。儵爾之時，乃有天鈞仗樂萬鍾樂作。太上道君與諸聖，眾天真皇人、扶乘千真、仙童玉女，乘空履虛，同時俱至。變所居處，床座莊嚴，太上道君依位而坐。仙公稽首伏地，良久言曰：玄積劫有幸，好道樂真，銜荷慈尊，降此卑室，千真集會，喜慶難言，沈迹下僚，未由大悟，不審人間，居處道俗，軌儀進退之誠，伏希指示。太上告曰：子有功德，宿著左仙，暫託因緣，寄生下世，為物宗匠，助道弘宣。乃命千真，為說科戒。千真唯唯，伏受教言，護命真人乃說科曰。
　　科曰：施制立法，要假能行。眾中無法者，不問老幼，悉不得共住。共住之人，必須同遵聖教，動止合儀，惡悉能斷，善共保護。如勸惡者，事在別科。
　　科曰：道法清虛，不希名利，閑居靜室，謂曰仙家。我弟子中，多畜錢財寶貨，牛馬奴婢，着不已。如此之人，斷三寶原，奪眾生眼，能持經奉戒，俱為滅法。
　　科曰：大德名人，同住一處，有狡猾弟子，苦欲歸依。或愛情未離，或枉威逼，事不獲已，各試機宜。或先令苦使，或誘弘恬言，或獨立坐忘，或擯令遠去，或出經寶教授，令齋戒治除，或懼自尊威，而令傍人撫接。若終惡不改，而無進善之功，畜斯弟子，是滅道法，永須遠離。
　　科曰：若有弟子，愛樂正法，深經大義，咸願欲聞。直以機在前緣，眾根闇鈍，如此之人，善欲暨發，可須安慰，三戒、五戒，示靜安心。大德法師是眾生模範，若心性高者，而令低心下意；若動止強梁，而須攝伏；若其懦弱，勸進勇猛。既為眾生父母，寧不慇懃，必契道法，永無退轉。
　　科曰：出家之人，能持三戒、五戒、九戒、十戒，乃至三百大戒等，一戒之中，各有二十四善神之所擁護，天人供養，不犯眾惡。有不信戒，眾惡故犯，罪結冥陽，卻受生墮落盲道。違戒奉戒，得福獲罪，不問道俗，至理無偏，其功等爾。
　　科曰：上德尊人，住持大眾，下有小過，須避嫌疑。若有不和於國王、妃嬪眷屬、大臣宰輔，及俗人兒女、小道士、凈人，宿新惡嫌之人前，並不得呵責。若應舉罰，先喚來隱處，自以示語。
　　科曰：不堪為眾所惡，乃當白眾舉罰。
　　科曰：出家之人，務在簡靜，非法行事，動則落邪。非法者：一則廣求利養，自託我能；二則貪積無窮，為人婚姻卜相；三則強稱多解，視天文；四則行等淨人，躬執稱稼；五則岡亂大眾，與惡友交游；六則正法為事，而與凶俗結黨；七則坐起無分，混淆法次；八財不依正道，與俗同床；九則闇夜出行，而不炳炬自照；十則樗櫟雙陸，劫盜行非，恣意所為，而不自戒。入道依眾，可以矢之，如不自懲，是滅道法。
　　科曰：上清法師，不應授人大戒，不應受人依止，不得畜弟子，不應為人教授，不預評論眾事，不得闇夜自行，不得親近邪見，當須動止在法。
　　科曰：諸小道士所請名德，皆須脩飾形儀，整頓冠履，安庠雅步，稽首三拜。拜訖，長跪啟白：某甲小兆，未備法教，故以遠來，伏願大德，賜垂解結，我有所聞，必無返逆。大德為白眾：今有某道士，從小來心，有結緣累，不能自解。今稽首求悔，若從生至今，行嗔，行怒，行劫盜，行貪慾，一切不善之行，於今解釋，不敢復犯，進學正戒，通明義理。說竟，謹依所說，乃起更三拜而退。
　　科曰：亂眾之人，不依正法，飲酒醉亂，輕欺上下者，罰錢及米，或餘貨財，當時同和，後便違拒，不肯輸送，因玆杖罰，或奪財帛，以用供養，或苦役治地，斬伐草木，鋤禾收刈。如一眾不能治罰，捻集道眾。又不能治，可送與國王，以依俗律。
　　科曰：若有不依正法，遊入他觀，妄有輕欺，科索酒肉；或媒嫁淨人，賣買奴婢，及餘畜產；或造順俗之制，犯罪囚禁，遭赦得免；或自貨財，方便得脫；或奪賊物，因利求利。律有正科，依法與罪。
　　科曰：住立道場，皆須眾食，登齋應供，十方共同。擊磬鳴鐘，名集法眾，非是齋人，不預斯食，同建福善，道俗無違。恨客閉門，眾所同醜，或有問者，食則有限，客乃無違，既不神通，何能供給。答曰：主客之人，遞互為作，本供既少，客數又多，聽可均分，减口讓哺。此是人情，勿宜杜絕。
　　科曰：道法平等，不簡親疏，亦貴賤同處一眾，護惜無偽。若人人作情，來求輒與，此不存眾，眾即破攘也。各宜慎之。
　　科曰：若是齋時，俗人來乞食者，監廚之人，即須借問，能齋以否。若能齋，與食，若不能齋，深示因果，使知罪福。非為恡惜，欲令返悟，謹守道法，是為第一慈悲。若不示語，眾生得罪。
　　科曰：若齋食時，有五事：一先當取晷影，二則鳴鐘集眾，三則行水洗淨、鋪巾列席，四則打磬就食，五則說先師食咒。若不為此五事，非入淨齋，名為盜食。
　　科曰：諸大眾人，每用常料，若先約三，不可加减，减為犯盜，多取亦然。若行食時，果菜已上，並不可長取。若意貪長取，此即犯盜。若行食時，上座須量下座須用多少，不可過取。《昇玄經》云：上下共相顧望也。
　　科曰：道眾威儀，事在嚴整。衣服清潔，軌行可觀，則生世善心，諸天稱嘆。若形儀疏慢，不喜眾心，不堪眾論，毀辱道法，即是道寶有虧，斷大慈種。若為眾儀軌，人所欽慕，遠玄教益隆，法門有異。
　　科曰：若就齋戒儀軌，大德之人應當前坐，約語徒眾，必使齋整，勿使主人有所嫌鄙。或各爭異論，無有畏忌，非唯道俗腎善惡惡，亦乃十方大聖冥鑒。為罪招殃，各因己受。
　　科曰：入眾坐起，皆有法則。若坐時，男先上左腳，正履近床，次上右腳，徐手拓床，平身向後安坐。若下床時，亦徐手拓床，近前取履，先下左腳，次下右腳，安徐而起。女前右腳，坐起咸然。若入堂時，先於門外，端衣笏，正褐帔，束身歛版，存想堂中法眾如十方天尊、如得道眾聖、如見在國王、如州縣府主等，方始安庠進步。
　　科曰：若入堂時，有門兩頭東西門，各隨左右入。若門西坐者，從門西入；若東坐者，可門東入。不得於門上交過。
　　科曰：道服，中華之衣，橫裙大袖，與俗有別。不得與白衣叅雜。袍裘皮靴，角柄食器，皆須添素而已，不繁金銀銅器。朝修行事，禮謁眾聖，皆盛儀服，隨法位次。若上清，衣紫帶珮；靈寶通黃，三五衣絳，非事時，細絹為衣，荊槐色而已，不得紋綾羅錦，炫惑時俗。女官不得金玉釵釧，花粧粉飾。一則入道通惡，二則非為正心。
　　科曰：道士女官，各須淨行。道士不得畜女童子，女官不得畜男童子，各便遠離，栖肅其心，目不見形，聽不聞聲。老子經云：不見可欲，使心不亂。若有此色，即須白眾，告舉不肯制止，國王有法。
　　科曰：大觀私房，皆多混亂，特由尊者，不能謹慎，縱恣無方。或是綱維不出教令，身居寶地，心穢慳貪，導引後生，同開惡趣，凶惡長養，塞大道源，使正信者憑心何所。
　　科曰：共入寶方，同開善趣，懷嗔動煞，咸乖大慈。養牛畜馬，不免鞭撻，獵狗放貓，專懷殺意。今入淨戒，此等並合戒之。
　　科曰：人有尊卑，戒無大小，或身雖奉戒，意無在法，不脩淨舍，詎飾殿堂，招引凶黨，動為非法，聞鳴鐘禮拜，大笑入觀門，見尊德行道，外生誹謗。特由綱維自尔，何能戮力徒眾，遞互作法，風教日乖。
　　科曰：若眾中有一人不善，可隱處示語云：真品仙階，行人所踐，道無形像，要籍人和，十方法徒，助道揚化，聞有法要，學擬成身。豈得過令他知覺。今大德諸行無犯，唯有其事，不依正道，請即改之，猶如月虧，更滿蘭歇，更薰幸相，用言共匡，法教不悛，即舉白大眾。
　　科曰：所養子弟，彌加呵責，有大罪過，引五事責之：一我今呵責汝，汝須出去；二則出離之後，莫入我房；三從使無人，誓不用汝；四我之生前，莫至我所；五則寧引化三塗五道，終不與汝共語。此之呵責，折伏為之甚矣。不用分外，非法拷打枷棒，懸首反縛，晝夜打罵。律無此條，傷大慈種。若師主使令弟子酤酒買肉，坐行販賣，牧牛養馬，並為邪婬，驅使弟子，弟子可言曰：以此所作，非天尊之行，某不敢為師弟子，若有嗔責，可須捨去。
　　科曰：惡行弟子，教不知悔，其行有十：一則為惡不恥，二則見善不修，三則聞諫彌甚，四則動非威儀，五則強梁我慢而無恭肅，六則夷情狠戾，七則友非忠信，八則遊習奸婬，九則好樂屠戮，十則醉亂尊卑。有此十種行人，是破道法。若不為惡，能伏勤苦，清旦入房，除穢清塵，朝中日暮，三時問訊，求有所習，隨用□使，不辭勞苦，漸盈大器，積德成真。有此弟子，紹隆正法，廣以讚嘆。
　　科曰：出家之人，與俗既別，置觀立舍，並不得與俗人、及家口寄住。若是十方法眾，行往經過，看前人德行高低，作三品安置，尊卑居止，要合行所。
　　科曰：每觀舍，應須精思別院置名，得平常集眾，同在齋堂。若是遠方行人，來暫居止，即須先問，欲何處居止。其十方來人，自量才德， 請就居止。若才德高遠，精思別院。若無奇行，請平常居止。若自量卑弱，請乞下房小室，聽可以謙請，不可過分。若是上人讓請下人，可須辭謝改處。若才非所處，即須黜退。
　　科曰：出家之人，既能披黃戴青為相。若能淵澄霜潔，玉潤水清，世世福田，行無點污，守持正戒，有五種譬喻：一者如富貴之家，忽生一子而無兩目，經涉三月，兩目忽明，眾家歡喜。無戒之人，猶如無目。二者喻如磨鏡，漸漸增明。有戒之人，念念功積。三者喻如嬰兒，細細長大，能持戒者，以下之高。四者喻如飢人，終念得食，不得食故，必死無疑。不受戒人，長輪盲道。五者喻如航，能度大海。能持戒者，必度生死苦海。
　　科曰：若國王、大臣，施主、工匠，能有益眾者，可供給飲食，薪火有求索，白眾給之。
　　科曰：若威勢及惡賊，能損害眾者，亦須供給飲食。此是不善人，能損壞法眾故也。
　　科曰：常住財物，不得貸借，充私房中用。其有病患，切急白眾求請，後一陪填還。
　　科曰：非法之抓，不得布施。仙公曰：何為非法之物？真人曰：牛馬奴婢、軍械器杖等物，並是也。
　　科曰：時在饑荒，又遭離亂，各欲隨豐逐靜。能有守固者，眾可分私財物，以與守固之人。
　　科曰：法物、造像、造經，有所施用，輕重各別。仙公曰：何為法物、什物、經像等之輕重？真人曰：鐘磬幡花、爐合帳蓋、寶幢經縕之屬，此是法物則重，冠履機笏、褐被裙襦衫褶等為什物則輕。本心為重－後作輕，犯五刑律。本作輕今作重，不犯。像有三等，天尊為上，真人為中，眾仙、玄中法師等為下。本心捨施，造像為重，不得入輕，入輕犯十惡。若以卑入尊，不犯。經亦然，上清為大洞，是大乘；洞玄靈寶是中乘；洞神三皇為小乘。本心造大乘，後為中、下，犯五刑律。本心造小，今造中、大，不犯。
　　科曰：盜法物、什物，罪同五逆。
　　科曰：將常住食飲，以私餉及歸私者，準盜論。
　　科曰：常住之物，十方共同，遞互相付，百代常行。不可當時任意取用，不得共制私自用意，分以歸私，並犯五逆罪。
　　科曰：若母及姑姊妹等，為病患及急難，要須扶提者，無犯。若是他人兒女，沒水墮火，縱有婬心，亦須極救，不得犯觸。
　　科曰：出家之人，單景獨宿，與物不群，割愛遺榮，超然宴處。若犯逐亂，世不崇敬。
　　科曰：若行住道路，逢女人有所求覓，並乞食飲等，只得隔十步外遙言。若得物及飲食等，安致地上，或持，去後任來取，不得親授手中。若路逢婦女，須避路與過。
　　科曰：居淫心起時，如逢猛虎，如見毒蛇想，如見國王，如為賊廢逢主想，如坐在宅中、宅被火發遺燒想，如乘舡渡海、舡漏欲沒想。作此六心，淫無起處。
　　科曰：共居觀舍、堂殿、園林、田地，三寶眾有，殿屬天尊，堂屬道士。若其營造尊卑，有其私房，是道士自造，廣狹等級，出自己身，死後身前，由身處分。若死後而無付囑，徒眾施為白衣童子，自所營造。得度之後，配名則別者，亦聽許自己處分。唯地屬三寶，不得改動。若大眾先有別約，眾例不犯。
　　科曰：諸初入道，戒行未全，依倚村坊，不住觀舍，上無尊德可畏，下多狡猾為朋，誘引兒女，同床坐起，歌笑僖戲，飲酒食肉，俗人見之，返生穢慢。如此之類，是滅道法，破他信敬，尊德巡察，依科與罪。設不能治，國王有法。
　　科曰：若出家之人，將三寶之物贈遺官人豪勢，內求潤己，翻令俗人生怖望心，縱能興建，不如淨坐。如有犯者，准盜物論。
　　科曰：出家之人，不交世俗，不求名利，不作有為功德，靜思入定，降伏外魔，名為淨戒，是真寶法母。
　　科曰：出家之人，清堂虛室，着既甚，有十惡累：一則廣占荒野、別畜田宅，二則種植園林、自求地利，三則出入貯積絲綿穀帛，四則畜販奴婢，五則愛養六畜，六則貪聚八珎，七則樂玩，八則銅飾帷帳，九則衣着奇異，十則財寶珎勤。此之十事，並不得為，深宜改革，從道日新。
　　科曰：若有人來乞索，是因三寶起齋，傳度講誦，轉經受施。但是因三寶得者，准明真科，依十二折傳處分。看是此外，所得聽出意，布施濟惠，仍不得以不淨取，以為不淨施，皆犯枉法得罪。
　　科曰：若諸弟子，恒畏天寒時亂、遭飢荒等事，儲積絲綿、絹布、五穀，以備時急惠施者，不禁。
　　科曰：若有人，將器杖、禽獸、非法之物，以惠施者，並不合受。
　　科曰：若有人，將使人奴婢以供給者，悉不合受。其使人能齋菜持戒者，可受。
　　科曰：出家之人房舍，與俗兒女鄰並者，夜宿各須閉戶，不閉犯律。
　　科曰：出家之人，寧受犯偷鐘盜像之罪，不得言說他家陰私、穢惡之事。
　　科曰：出家之人，衣裳鞋履，皆須整頓，行動坐起語笑，要須得節。若為疾病，或威迫驚懼，或被獸，則趂逐被傷刻，舉足動步及衣服違法者，不犯。非此等，犯律。有故為者，犯律。仙公問曰：何為犯律。何為犯科。真人曰：律無正犯，而言犯律，杖罪；科無正犯，而言犯科，犯笞罪。
　　科曰：若野地得藏，還與國王。馴若藏中有冢銘記，記云是經像堂殿功德之物，得者，依其銘記，處分施造，不須白王。若不示，犯十惡律。如路次野中，拾得之物，捉取其物，依物標榜，得主分付。如不得主人，送常住，不尔犯律。
　　科曰：冬天洗浴，每一旬一浴。先作密室，方六尺，安水槽火罏，筒渠注湯水入其，須桃枝栢葉、蘭香竹葉等，內籠濾湯。至乃鳴廚下鼓，尊卑以次入浴，不得男女同室，亦不得與俗人共浴及浴衣。若不示，並犯律。
　　科曰：出家之人，不得飲酒，或妄託天寒，詐稱腹痛，飲後色變，或鬪亂尊卑。應供赴齋，或施行章醮，或行遊道路，或應對公私，非惟自失禮義，抑亦穢辱道眾，是滅道法，無生弘讚。然應人就請，本以清潔為先，出公入私，皆用端嚴為首。有如此例，皆犯律論。其實是疾痛，眾所通知分藥，要須不在禁例。須令出外，不得入法席。仙公曰：道法之中，聽許飲酒。《靈寶經》云：置酒浮雲觀，高飲玉清臺。此何頓隔之？真人曰：何見之謬。《太清經》云：化金玉為三十六水，以金為水則為金漿，赤玉為水則為瓊漿，白玉為水則：為玉漿，或玉液。《定志經》云玉液五者不醉，常思淨行，何有許法。
　　科曰：出家之人，出外行遊，見人鬪打，不孝父母，不順兄弟，為偷盜，行軍兵，傷殺人事，皆須歸觀香湯洗浴，入靜思微，不示犯科。
　　科曰：齋時受食，皆須淨手巾盛
　　受。
　　科曰：齋後，須楊枝揩洗口齒。
　　科曰：齋取時，依立主法，分二十四炁，以定得失。
　　科曰：小師若見大德，及經像在背後者，皆須侍衛，不得違背。
　　科曰：傳經度戒之時，女官得入道士觀，道士得入女官觀，要須請師資，位定白眾，令知嚴整法戒，不得一人自往聽將，二人同行，直入法堂，更不得私房混亂法事。當日即出，不得經宿，不尔犯律。
　　科曰：男女官各得依止。男官依止男官，女官依止女官，大法者為師。每一旬，至師所受教訓。至時，整理法服，赤心靈宇，恭敬謹肅，直詣師門，不得東西異向。至師門已，通問云：某弟子問訊。師知己，乃端嚴衣帔，燒香於經誦之室，命弟子進。進至師前，安詳三拜，問訊云：師比者起居安否？德無損乎？師無他故，乃答云：亦無虧禮誦。若有疾苦，隨事應弟子。若有罪過，先聞師耳，可云：汝有某事，可加戒誨，令其改隔。弟子拜謝乃云：不能自勵，勞師戒勑。又拜謝云：從今以去，不敢復犯。若是齋前，設齋。齋後，無所施設，乃辭去再拜：願師以自珍重。師重戒云：所在之處，勤行齋戒，以自慎護，勿起驕慢。唯然即退，三步乃始轉去，不得更入他房。歸至本觀，以師戒誨之言，示眾大小，不得藏匿。若女官無大法，不解傳授者，可訪男官請受。若有高德女官，男官亦得詣請受法。俯仰之格，男女通用。問曰：道士女官，而被俗人不依道理輕凌，若為依止？答曰：若道士女官，而為俗人不依道理輕欺者，告父母、兄弟，及村落有勢力者，以為外護。若道士女官，有不是罪過，可白徒眾，徒眾依律治罪。不受，送與國王。問曰：天尊初得成道，聽許男子出家，未審女人從何乃得入道？答曰：天尊因樂淨信，夫妻結果，道成為元始，因許男女通令出家。妻以果地，為金中候太夫人之稱，亦許女人相係入道。傳經度戒之後，大洞女官見男子入道，受老子自然法已，即須敬禮，依法引接，為能紹隆聖種。若見有過，垂心慰喻，不得罵詈非謗。若治籙童子，須禮大洞女官，為敬法故。問曰：男女童子，依奉經戒，王勑與度，作何方法，得度之後，合禮父母以否？答曰：紹隆聖種相係，弘護男女入道，揀取端正慈敏、有道心者，師先試練，十行可軌，聽許講習。王勑與度，依王法制，應合度已，依一大觀，嚴整玄壇，施安蘭纂，依明真拔罪之法。預度男女於壇南，依左右方面以別，兩行倚立。以監度官長正南橫行，須一大洞法師橫行之前，施案席然香，讚嘆曰：大聖天人尊，歷代所崇敬。今有珍貴者，是我大國王。以發慈善心，普令入正道。得入正道已，實由國王恩。永離有為情，長尋聖境界。必得大法利，同趣證無為。讚嘆既已，白新度法師：今日之後，禮聖禮真，永離親俗。人各三禮，長為俗別。第一禮國王帝主，德澤無盡；第二禮州縣官長，度脫之恩；第三禮存沒父母，得與出家離俗。三禮訖，法師投新度一人衣冠曰：大哉，聖化被無窮，星宿為冠，日月為服，法天行道，勿替四時，廣度眾生，求超三界。法師令大眾，普皆唱善彈指三聲，舊人唱善彈指，齊各三聲訖，乃捴着法衣。竟，官人行香如法，行道三周，舊人在前引發壇。嘆道事訖，投齋。齋竟，各謝法徒。從老起至下竟，列坐父母、兄弟，皆來禮拜。於兒女邊，父母並稱弟子，發願之後，師必定成道，與弟子等，同入正真。問曰：出家之後，從少至老，有何階級？答曰：出家之人，有五種階級：從七歲至十一，名蒲車道士；十二至十四，名駐邪道士；十五至十九，名趂施道士；二十至六十，名弘護道士；七十至九十，名住持道士。問曰：三乘之道，何以為心？答曰：一、小乘之人，隱處山林，自調自愛；二、中乘之人，德澤弘深後，能兼濟度物；三、大乘之人，忘功絕私，發弘誓願。
　　科曰：能勸他人男女，並捨自子出家，譬如微塵世界之數功德，亦不如勸人捨子等出家之功德。縱有人造幡造蓋懸，至三清之境功德，亦不如勸人出家之功德。
　　科曰：道俗二徒，造於經像，俗人仰之，以金木銅綵模寫聖儀，安心供養，名為造像。
　　科曰；若有信敬捨施田宅園林，為人侵奪，請報本施主，令其轉貨。
　　科曰：出家之人，與俗有別，然而死病亦無定法。然稍修軌制病之時，轉讀然香，晝夜不絕，臨打無常磬送終，依五練生尸法，失以病疾。觀內大眾，數以存問，檢校廚下，令前與病人食。疾病之時，難有達命，福勢既盡，乃欲隱避東西。此並是前路功德無憑，而以臨時驚懼作此，意速死而已。可以淨灑掃，開敞房舍，來往善知識達命之言，更相啟發，請法無常。寧有住者，必應壽盡，量命無機，可移入遷化堂。其堂，可於觀西北角別立，為院堂三間五架，堂面看西北。其堂中高座，上造昇虛像，身坐蓮花，如人大，舉左手以指天門，左右二真俠。侍病人恐命將絕，移入堂中像座後安置，用黃紋全幅為幡，長二丈四尺，尖擊左真腰，幡頭與病人手投，令病人直心正念，願隨二真登天門，詣金闕。若未應化，隨建福田，男向左真，女向右真，一人入此堂、難得平然歸者，臨命將絕，咸稱未困，特是貪生，有此計耳。達命君子，豈去住為心。
　　科曰：出外行遊，須思量結覓好伴，當有十可觀：一擇覓知己，二要須正見，三心心相得，四疾苦相憂，五遞樂相師，六威儀勿失，七行動檢攝，八所見鞠躬，九禮敬盡節，十進退合儀。可同行也。
　　科曰：道學法徒，速來客依，不問大小，各須安置。先與房舍，次給所須，三令隨眾朝拜，四教示門中諱忌，五語去處避就。
　　科曰：清信俗人，欲入觀舍，觀齋聽法，請會供養者，並須清淨，不染薰辛酒氣，嚴整衣服。結束卑恭，歛身下意，先禮天尊，次拜大德，後小戒道士。既入門，通當崇敬。若是日日齋講，恒在二時，須來者，直於禮座，禮天尊，即以安坐。其善女人來者，亦准此，不得語笑倡蕩，脂粉圖飭，粧眉畫面，常須執志整容，觀聽妙法，捨香發願，同契成道。
　　科曰：俗人入觀寄宿，不得眠坐常臥之床，得坐居客別床。眠時，不得脫衣露體。
　　科曰：恩德大者，無過孝順，父母師主親自供養，溫良無失，此恩最大。又能勸課，令人作善，其功等比。若父母貧老、疾病、死亡，無可以充衣食、湯藥、茶餅者，得供營送。若父母不敬信三寶者，怡顏勸喻，令得法利。問曰：俗人欲齋戒者，何為教示？答曰：若欲入齋者，可以一日、八日、十五日、二十八日、二十九日六齋日示之。若能進，又以一日、十四日、十五日、二十三日、二十四日、二十八日、二十九日，以八齋日示之。若又能進，以一日、八日、十四日、十五日、十八日、二十三日、二十四、二十八日、二十九日、三十日十直齋日示之。若又能進，即以正月、七月、十月三元齋示之。若又能進，即以正月、三月、五月、七月、九月、十一月歲中六齋月示之。若欲齋，人先令受戒，戒之所起，三業為初。身業有三：殺、盜、邪淫，口業有四：妄言、綺語、兩舌、惡罵，意則有三：貪、嗔、癡。此之十戒，由三業根，先須防之。問曰：齋食，若為次第？答曰：若自居常齋，廚下監廚一人，先自檢校廚頭巢菜，調和生熟、顏色、氣味，並令得所。次看日時圭影。天陰，取漏刻，以正齋時。時，鳴鐘召食，各送食器於齋堂，量坐處位次安置。斂鐘訖，行道讚嘆竟，各坐定已，水一遍，次行食，中始就食。尊卑得序，前下先師拌，監廚人長跪擎柈於先師座前，節眾人座頭鳴磬子一下，座頭大德咒曰：建齋，為道真、為道種、道父、道母、真人、神人、仙人、聖人，或同為道，同共飲食，長生無極。竟，柈下先師前，次下齋人食，恒聲各唱巢菜飲食名示眾，齋人各捧器物盛受。若不須者，勿取。大德顧望看食，通至下周遍竟，乃令鳴磬子一下云：請就食。大眾安庠正坐，无語无笑，以就食。食時，示不鳴唇，亦不□口，亦無歠飲之聲，亦無咯唾，亦無呻聲吐氣，亦無驚匙打筋。上座緩食，相待行食之時，事事三遍，行上次下第。行食訖，從下收上。行食時至，是時應受，非時不得輒索。齋欲了，斂取眾生飯散與眾生。非監廚人，不得向廚下有所科索。飯食來不及齋，即須下堂食。若強入齋堂，即名觸食。眾食未了，食飽輒起，即名驚座。眾若自居長齋，無先師拌，即無先師，咒即有出。眾生飯咒食了，行飲一遍，次行水一遍，各收食器竟，鳴磬子一下，唱曰：齋食以竟，各隨意下息。大德乃以捧食器出堂，歸房盥漱。監廚人檢校廚下，不得一人不出。若犯前一條者，對眾各罰二十拜。若應俗人齋供，坐起受食並同，唯受菓不得不受，俗人恐生揀擇之意。但受之食竟，餘菓食並面前節，眾人鳴磬子一下，唱白：大眾齋餘長食，充主人無礙用。同者嘿然，不同者說。三唱訖，齋官或有父母、師主老病，得取此餘菓，即起白云：某甲有父母、師主老病，今將某菓歸家餉餽。上座大德答云：好將去。若不此者，並令主人收充家中無礙用。或問曰：齋時，合出眾生餘否？答曰：棄賢世界初開，元始命行道真人下教，為遍嘗百草，以得五穀，活於人命，一切餓鬼，無種植功。於齋之次，各出飯七粒，真人德施與一切眾生，亦名神農飯，亦名眾生飯，一切眾生得此飯一粒，能飽千曰。
　　科曰：出家人行動語笑，並避譏嫌。入法之人，不得言殺心殺，不得言奸起奸，不得言盜起盜，纔非正法，並須隱避。
　　科曰：聖人去代，眾生戀慕，可以駐心，發眾生敬信。堂造堂殿，宮闕臺榭，施置雕飾，造十方天尊、真仙、聖眾，或金、或銅，或鐵、泥木、圖畫，隨力能辨，幡化仗樂，種種供養。若以日月增久，虫鼠侵傷，烏糞穢污，牛馬衝突，遂致毀壞。能有敬信，身手治理，或顧借工匠，洗飾安置，猶勝前人初造功德。何以故重發人敬信，又續前人基址故也。
　　科曰：朝哺禮拜三寶，得於禮拜板上。若行道時，得於地鋪席上。若於路相逢無席，得於地上。如地上禮時，手至地，得屈指，指背着地，不使塵污掌心，名為護淨。若為高廣大床、平床、長床、方床上禮拜者，並不合儀，深乖崇敬。譬如見世間高貴，尚當進退合節，何况謁聖朝真，而於床上啟白，冥考一百日。
　　科曰：尊像之前，即是奉真承聖。對俗間官長，尚乃不敢低頓，豈况朝謁八真七聖，而以倨傲形容，或大語高聲，或更相虧林，或攘怒眼，或仰臥斜身，並以結罪冥科，亦大為俗人不生敬信。
　　科曰：齋戒之家，未至一日，先於門前竪一長竿，懸十絕大幡，標門戶，示絕浮好，以存閉靜。
　　科曰：出家之人，常合忠正，出入動止，以正為先。一正己身，二正門徒子弟，三正觀中良賤，四正四遠法眾，五正頑為俗人。能正己身為物軌，則能正弟子，承禀有儀，能正觀中大小從順，能正四遠法義稱揚，能正頑為廣增惠解。能如此者，名為道士。若身既不正，為物所憎，弟子不敬，卻賤師主。觀中常無禁忌，大小貴賤混淆，不存信義，四遠同皆厭惡，欺凌愚蔽，增長罪田，不能廣立威恩，卻更誘引他家子弟、奴婢，或圖物入己，或私與交關，不依正義在身，恒以邪僻為行。有如此色逃課凶賊，共所防戒。如不受懲，國王有法。
　　科曰：出家之人，還歸俗家。若有父母，可歸父母之堂，別床安置，不得與俗人共床坐。若父母有疾，聽得扶持看侍。若無父母，可進客堂，安慰大小，並不得嗔聲大語，及俗間戲吓哂笑，絫雜男女，經宿居停，並犯戒律。
　　科曰：若退一紀，即退三百日。若减十筭，减十日。
　　科曰：叅省師主大德，皆三拜侍立，命坐即拜而坐，更問他故，則起立而答，皆條直身體，並腳斂手。
　　科曰：為弟子灑掃之禮，必加篇於箕上，兩手捧接腋下而來，次有五事：一則斂塵掃時，以袂拘而卻；二則滅跡，勿使有於痕跡，不淨於惡；三則不背長者，勿生不敬；四則除糞箕自向；五則掃篇還故處。不尔，犯科。
　　科曰：為弟子之禮師主，令過授物事。師主若立，則倚授；師主若坐，則長跪授。
　　科曰：進尊者之房戶，知在房中、或庫內，若不聞聲，□咳發覺。如不聞，退。若問，稱名啟白，命入則入，房開則開，戶閉則閉。入戶，正視尊者，左右斜顧犯科。
　　科曰：為弟子之禮師主，有客當即拂拭床席枕褥，灑掃前後訖，白師主，師主令命客進，乃命客進。
　　科曰：弟子有所啟白，得主及同觀、外觀大德，皆整衣至房，房閉，當屈指細細打戶三過。停少時，不聞人聲，又三過，合九過，不聞人聲則退。
　　科曰：師主大德，若從遠歸，命所使先到觀中，令知歸至。弟子則整衣被出觀迎接，當以大顧望，不得無故掩人不備。
　　科曰：若於道路，逢見得主及師知故，皆以下風避影，不隔越道路而與共言，當以曲腰磬拆，有言則對，無言則退。
　　科日：隨從尊者出入，當為提持機杖、鞋履。登危臨嶮，當以親侍左右，兩手提携，不得散手遠離，老少別用。
　　科曰：夫為弟子之禮，出則啟白，還則慰問，問訊上下，乃復常業。
　　科曰：眾有疑惑，我不勸成。眾有評論，我所審察。眾有擅造，我從眾宜。眾有行遊，我不矯俗。自常卑退，尊敬於前人。
　　科曰：為師主大德存眾之法，寬宏以立節容物，慈愛以約眾，行事以恭勤，朝修以肅敬。上乃均平，不生異心，下無怨色，斯為大德者矣。
　　科曰：為人自己有善行，當與在下共之，勿自取歸己。
　　科曰：學道者，不發他人過，不揚己之能，不拒人之諫，不見己之怨。
　　科曰：行道時，齋主禮三寶訖，投香爐，拱手長跪法師之前。法師三揲香咒曰：當願主人七世父母得出長夜，身睹光明，災消福降，生死昇仙。訖乃行香。
　　科曰：自臨中食時，咒曰：二玄上道，四極清泠，太乙帝君，百神黃寧，受糧三宮，灌溉脾靈，上饗太和，飡味五聲，魂胎之命，七液流停，百關通和，五藏華明，雙皇合景，飛行上清。
　　科曰：為人齋，出飯咒曰：今日是吉日，齋戒向太上。中食天行廚，主人福無量。
　　科曰：下先師飯咒曰：建齋，為道真，為道種、道父、道母、真人、神人、仙人、聖人，或共為道，同共飯食，長生無極。
　　科曰：出眾生飯咒曰：勤脩大道法，精誠感太冥。真降魔魅散，眾妖皆滅形。七祖生南宮，兆身登上清。福既無不普，法食施眾生。
　　科曰：服糜咒曰：今日清淨，服食仙糧。行香吃粥，壽命延長。又曰：乾、元、亨、利、貞，身為大法王。糜粥入腹，五臟清凉。漱口咒曰：楊枝捶口眼明好，願得一枝供大道。道在一樹多名香，願將身心奉三寶。
　　科曰：出家同道，與俗有乖，是我法徒，共相掩蔽，匿惡舉善，遞互生恩，使遠近稱揚，通令深信。
　　論云：天下善人少，不善人多。今時之人，吹毛覓瑕，互相讒嫉，不知己過，強毀他非。設有一善，爭相毀謗，不能改身就善，乃欲敗善同惡，故壞道法，專由此人。大德尊者，深所約語。
　　科曰：盜造像物，罪同十惡。若盜將他家，相緣路告訖，又取物入己，被八門長考，萬劫無出。
　　科曰：盜十方齋供眾物，或為頭首，私自入己，入火坑獄，萬劫方出，更入酆都，六十年考，長為餓鬼。
　　科曰：若有惡口赤舌，凶徒惡黨以相羣聚，常懷遠離。設使偶會，情不獲已，須要口順心。若不能行，災為切害。
　　科曰：凡人為道，威儀不足，皆為犯科。以此示子，子明審之。仙公奉科，稽首而退。
　　洞玄靈寶千真科竟