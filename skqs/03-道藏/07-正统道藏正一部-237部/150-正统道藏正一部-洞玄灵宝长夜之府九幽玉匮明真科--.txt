洞玄靈寶長夜之府九幽玉匱明真科
　　經名：洞玄靈寶長夜之府九幽玉匱明真科。撰人不祥，約出於東晉。係古《靈寶經》之一。一卷。底本出處：《正統道藏》正一部。參校本：敦煌七P.2730、P.2442、P.2406、P.2352、P.4658、S.6312+S.7730+S.2451號抄本。
　　洞玄靈寶長夜之府九幽玉匱明真科
　　元始天尊時在香林園中，與七千二百四十童子俱，教化諸法，度身威光。於是天尊放五色光明，徹照諸天長樂福堂、十方無極世界地獄。是時童子俱在一處，見諸天福堂男女善人，逍遙無為，衣食自然；普見無極世界地獄之中囚徒謫役，餓鬼死魂裸身無衣，頭腳鎖械，足立刀山，身負鐵杖，大小相牽，五體爛壞，無復人形。飢則食炭，渴飲火精，流曳三塗八難之中。爾時上智童子閉眼伏地，稽首上白天尊：今日侍座，得見諸天地獄之中善惡命根，心振意懼，五神悲惶，敢緣天慈，曲逮無窮，欲有所問。惟願天尊有以開悟愚矇之心，直垂訓厲，敷演玄教，令眾得明。來世之人，不見科戒，方當履向五濁毒湯，遭難遇害，不能度身，是男是女，皆當如今所見地獄囚徒餓鬼謫役之魂，億劫塗炭而不得還，無知受對，甚可哀傷。願使禁戒明真科律，以為來生人世作善因綠，世世可得蒙此大福，免離苦根，度脫三塗，上昇天堂。
　　元始天尊曰：善哉善哉。子之所問，要乎深矣。長夜之府九幽玉匱明真科律，具說罪福宿命因緣，善惡報應，解拔苦根，戒人治行，身入光明，遠惡就善，終歸福門。其法弘普，廣度天人，生死蒙惠，免脫八難，身超三界，受慶自然，世世歡樂，享祚無窮，今以相告，密遵之焉。
　　上智童子前進作禮，長跪稽首，上白天尊言：不審今所普見諸天福堂，及無極世界地獄之中，善惡報應，悉何因緣，所從而來。生世何修而得飛行！逍遙上清，位登高仙。生世何緣，身得尸解，滅度無為。生世何緣，死而不休，後還更生。生世何緣，死補天官，身有光明。生世何緣，死生諸天，為太上之賓。生世何緣，死無拘閉，與五帝交游。生世何緣，死得受號，為地上靈神。生世何緣，死為眾聖，策駕雲中。生世何緣，死昇福堂，衣食自然。生世何緣，死昇南宮，即生人中。生世何緣，死入地獄，長夜無窮。生世何緣，死受楚毒，萬痛加身。生世何緣，死不得食，餓鬼之中。生世何緣，死受分離，破裂身形。生世何緣，死充囚徒，流曳三官。生世何緣，死入擭湯，無復人身。生世何緣，死循劍樹，風刀往還。生世何緣，頭面焦燎，頭戴火山。生世何緣，身無衣服，鐵杖負身。生世何緣，身被髡截，負石無閑。生世何緣，死受鎖械，幽閉三光。生世何緣，驅馳若極，食息無寧。生世何緣，拔出其舌，鐵錐刺之。生世何緣，死汲溟波，以灌四瀆。今見地獄之中有如此輩，生何所犯，而受斯對，魂神苦痛，乃至如此，不審幾年，當得解脫，解脫之日，當生六畜，為還人中。願為分別，解說命根，為說來生，作善因緣，如蒙開悟，即受聖恩。
　　天尊於是命召十方飛天神人，披長夜之府九幽玉匱，出明真科律，以度童子。是時諸天大聖、元極尊神、神仙玉女，無鞅數眾，不可勝計，同時詣座。天洒香花，神龍伎樂，飛歌四暢，瓊音流逸，天朗氣清，澄無氛翳，日童灌精，月女散花，流光四合，照曜諸天，百和洗穢，神風掃塵，河海濳伏，山嶽吞煙，龍鱗踊躍，神人普懽，生死開泰，福慶普隆，五苦解脫，九幽赦魂，長徒披散，上昇天堂。男女懽悅，長樂欣欣，諸天稱慶，伏聽訣言。
　　長夜之府九幽玉匱明真科#1
　　明真科曰：生世好學，棄色斷情。長齋持戒，晨夜誦經，不倦時刻，惟道自營。恬和六行，心柔意玄，想念在法，輪轉生死，願心不絕。世世因緣，名書金格，列字九天。致得乘虛，白日飛行，駕景策龍，上登玉清。
　　明真科曰：生世好學，修行經教，吞精咽炁，恒無倦息，持齋服御，吐納自練，積功布德，名書上清。致得尸解下仙，遊行五嶽。後生人中，更受經法，為人宗師，轉輪道備，克得上仙，白日飛行，位及高真。
　　明真科曰：生世鍊真，服御神丹，五石鎮生，神寶#2五宮，功微德俠，運未昇天。身受滅度，而骸骨芳盈，億劫不朽#3，須臾返形，便更受生，還為人中#4。智慧聰達，逆知吉凶，運通#5徹視，役使鬼神，輪轉不絕，克得受書，為九宮真人。
　　明真科曰：生世好法，收鬼治病，佐天正炁，驅馳謹按，不犯科戒，施為得法，功德巍巍，為地祇所稱，名上諸天，死昇南宮，受號上補諸天都官，總領鬼神。後更受生，還為人宗，隨世教化，洞明自然，輸轉不絕，位及神仙。
　　明真科曰：生世念善，敬樂神明，供養三寶，禮受師宗，命過昇天，為太上之賓。後生人中，得為人尊，三界所敬，鬼神所稱，門戶清貴，天人所欣。於此而學，宗受大經，修齋持戒，廣見福田，功滿德足，克得神仙。
　　明真科曰：生世好道，遊涉名山，八節本命，禮請神明。燒香願樂，恒無暫忘，施窮救厄，濟度眾生。敬仰師寶，感應諸天，五帝所舉，名言青宮。命過克得徑昇五嶽，死無拘閉，與五帝周旋。後生人中，身受大經，神明備衛，威制五方，靡不回伏，適意所從，神丹玉芝，不求自豐，身生水火，變化萬端，因緣不絕，克得受號為#6五帝真人。
　　明真科曰：生世勇猛，平斷四方，佐時正炁，誅除姦凶。心清身淨，行合神明，後死魂昇，南宮受書，為四極明公，或為善爽之神。後生人中，通靈徹視，坐致自然，三官所敬，天人所宗。救度厄命，廣作大功，因緣不絕，克自得入無為道真。
　　明真科曰：生世敬信，修奉智慧#7上品十戒。積諸善功，供養法師，燒香燃燈，佐天光明，照耀十方，施惠有德，念度眾生，死昇東華，受號飛天，位比太上#8十轉弟子，為眾聖策駕，遊行雲中。後生貴家侯王之門，世世歡樂，恒值明師，修受經法，建大善功，諸天所敬，神明所宗，天人所仰，坐致自然，福慶巍巍，難可為勝，功滿德就，白日昇天。
　　明真科曰：生世願樂，宗奉至經，供養三寶，廣開法門。捐棄財物，散施貧民。供師法服，建立治堂，明燈照夜，九幽之中，見世光明，死昇天堂#9，逍遙歡樂，衣食自然。後生富貴國王之門，世世慶祚，與善因緣。又於貴盛供養殊精，修齋持戒，濟度眾生，地司所稱，名上諸天，功滿德足，身有光明，項生圓象，白日飛行，上昇玄都，位為仙王。
　　明真科曰：生世奉師，供養道經，長齋持戒，不違天科，燒香燃燈，照曜諸天，朗徹九幽，長夜光明，七祖歡泰，無復憂患。身行善功，大建福田，廣度一切，惠流眾生，仙運未滿，法應更滅，死昇南官，即得更生。還生貴門，帝王宮中，適意從容，於此發願，精誠殊勤；心不退轉，施功日新，三界所稱，名書上清，滅度運充，克得飛行，上昇太極，位登仙公。
　　飛天神人曰：長夜之府九幽玉匱明真科品，上牒十善因緣，治行所得積善之功，名題諸天金簡玉字神仙品中。運未昇度，應經輪轉，死昇天堂，衣飯自然，逍遙無為，福慶難勝。還生富貴，帝王之門，世世歡樂，與道因緣#10。承此之基，勤修大法，廣立善功，情不懈怠，志行日新，三界所稱，克得神仙。若於福中，不能勤心，縱情退轉，還入惡門，施行凶逆，所作不忠，犯諸非法，沉輪惡根，一失善階，無有還緣。來生諸賢，善思吾言。於是諸天大聖七千二百四十童子，同時稱善。飛天神人說十善因緣功德報應畢，諸天童子歡喜作禮，是時飛天神人而作頌曰：
　　勤行奉齋戒，誦經制六情。致得乘空飛，曜景上玉清。精心奉經教，吐納練五神。功德冠諸天，輪轉成上仙。苦行修生道，服藥鍊芝英。滅度形不休，體骨自香芳。精苦明鬼法，驅馳以效功。滅度補都官，後生為人宗。受道敬神明，供養三寶真。生世為人尊，滅度太上賓。八節遊名山，願念度眾生。位登五帝友，後生有威嚴。勇猛平正心，回惡滅姦凶。三官所畏敬，得為天人宗。敬信奉十戒，燒香恒明燈。功齊十轉報，位得及飛天。供養三寶經，施散立功勤。滅度昇天堂，後生國王門。奉師過奉神，欣欣對真經。生處貴門中，滅度三界庭。
　　明真科#11曰：無極世界男女之人，生世身行，不念為善，動為惡根，攻伐師主，讒擊善人，殺害無道，不念眾生，酷虐為行，陰懷謀逆，嫉妬勝己，抑絕賢明，死受惡對，拘閉罪魂，徑入地獄，長夜之中，諸痛備加，苦毒難勝，萬劫當還，生非人之道，永失福門，長淪罪塗，往返無窮，不得開度，億劫無緣。
　　明真科曰：無極世界男女之人，生世身行，發心舉意，恒惡為先，苦酷無度，諂害忠良，毀善長惡，謗擊賢人，死受惡對，牛頭狩身，晝夜考掠，楚毒難言，身體膿壞，無復人形，萬劫當還，生邊夷之國，有人之形，無人之情，永失人道，長淪罪門，流曳五苦八難之中，不得開度，億劫無還。
　　明真科曰：無極世界男女之人，生世慳貪，惟欲益己，不念施人，割奪四輩，神人為冤，啖食無厭，自饒一身。死受惡對，為餓鬼畜生，吞火食炭，恒不得充。身體焦爛，無復人形，流曳塗炭，苦毒難言。萬劫當還#12生六畜之中，永失人道，長淪異形，不得開度，望反甚難。
　　明真科曰：無極世界男女之人，生世富貴，淩虐貧賤，奪人所愛，離人種親，分隔骨肉，各在一方。或六親通同，婬犯骨肉，斯罪深重，死受破裂，身形分離，頭首異處，魂鬼髡截，鋃鐺鎖械，往返鐵鍼之上，食息不得，一日三掠，乃得還生牛馬之身，以報宿冤，永失人道，長淪罪根，不得開度，億劫異形。
　　明真科曰：無極世界男女之人，生世惡逆，咒詛善人，叫喚神鬼，質誓三官，殺生婬祀，禱祭邪神，歌舞妖孽，自稱姑郎，貪啖#13百姓，妄作無端，贜滿罪定，死受惡對，魂鬼囚徒，流曳三官，五嶽之中，一日三掠，痛苦難言，萬劫當得還生賤人，或嬰六極，無人之形，沉淪罪深#14，望反冥冥，不得開度，福道無緣。
　　明真科曰：無極世界男女之人，生世所犯，手殺君父，謀反師主，賊害人命，恃強抑弱，攻擊善人，官府怨酷，橫罹無端，枉者稱訴，怨對彌天。或裸露三光，穢慢北君，不敬天地，不畏鬼神，毀滅經教，穢辱天真。死受惡對，身入鑊湯，五體煮漬，無復人形，百毒之汁，以灌其上，痛不可居，苦難不任，萬劫當生六畜之中。或為賤人，聾盲六疾，非人之形，任人殺活，以報宿怨，福路日遠#15，罪根日深，不得開度，長淪無還。
　　明真科曰：無極世界男女之人，生世所行，不信大法，不敬神明，或浮好三寶，執心不專，輕怠經法，穢慢靈文。或傳受弟子，不依科年，或不關天地，私傳無盟，自作一法，違負四明，或齋戒怠慢，疑忽上真。其罪深重，死被髡鉗，循上劍樹，八達交風，吹樹低昂，足落刀山，往返無數，身體爛傷，痛不可忍，毒不可任#16，萬劫當得還生下愚之中。或嬰六疾，聾盲不聰，長與#17道隔，永遠學門，轉輪五苦，沉淪罪由，不得開度，長值惡根。
　　明真科曰：無極世界男女之人，生世所行，評詳四輩，攻擊天人，不慈不孝，不仁不忠，罵#18辱父母，六親相殘。或烹殺六畜，割剔殘傷，夭殺狩命，屠毒眾生，其罪深逆，死受酷對，吞火食炭，為火所燒，頭面焦燎，通體爛壞，無復人形，身負鐵鑊，頭戴火山，痛非可忍，考不可擔，當得還生六畜之中，任人殺活，以酬昔怨，永失人道，長淪罪根，不得開度，何由得還#19。
　　明真科曰：無極世界男女之人，殺生淫祠，叛道入邪，誹笑道士，訾毀真人，輕慢三寶，棄法入偽，恣意無道，不信宿命，自作一法。或掘人骸骨，暴露草野，其罪深重，死受重對，裸身無衣，肉負#20鐵杖，五體膿爛，不可勝忍，萬劫當得還生下愚之中，癡聾無知，或受邪病，非復人道，福路長乖#21，與罪為綠，不得開度，億劫無還。
　　明真科曰：無極世界男女之人，生世無道，劫盜人物，肆行凶逆，傷害人命，刀戟刺射，無所顧慮，換貸不還，取求無足，其罪深重，死受殃對，身形髡截，負山擔石，食息無閑，不捨晝夜，塗炭辛苦，非可堪忍。萬劫當得還生牛馬之中，以力報怨。縱生人道，當受殘傷，刑獄幽擊，流曳八難，求死不得，憂惱自嬰，不得開度，永淪罪門。
　　明真科曰：無極世界男女之人，生世無道，乘暗而行，夜入人家，掠人妻妾，奪人衣服，謀圖不軌，傷殘男女，死受重罪，頭腳鎖械，幽閉三光，不見日月，考掠楚痛，非可堪忍。萬劫當得還生下人之中，為人僕#22使，任人鞭杖，或聾盲無目，為人所牽，以報宿怨，永去善道，惡根日深，長淪億劫，不得開度#23。
　　明真科曰：無極世界男女之人，生世無道，不念善緣，三春游獵，放鷹走犬，張羅布網，放火燒山，刺射野獸，殺害眾生，其罪酷逆，死充重殃，身負鐵杖，萬痛交行，驅馳百極，食息無寧，死魂苦毒，非可堪當，萬劫當生，野獸之身。恒被燒斫，以報宿怨，縱橫人道，恒遭惡人，萬劫鞭迫#24，憂苦自嬰，福路日遠，罪根日臻，不得開度，長夜綿綿。
　　明真科曰：無極世界男女之人，生世立行，惡口赤舌，鬪亂中外，評論道德，毀辱天真，不信經法，口是心非，濳行謀惡，攻擊四輩，走作人物，形名男女，天人冤對，罵詈無度，聲言醜穢，叫喚鬼神，更相咒詛，其罪深重，死受苦毒，拔出其舌，鐵錐#25刺之，巨天力士，鐵杖亂打，無復限極#26，身體爛壞，不可為忍，萬劫當還，受形為犬，恒使吠人，任人打扑#27，縱還#28人中，當生邊夷，非人之類，百惡所歸，以報宿對，永失人道，無有歸期，流連罪門，不得開度#29。
　　明真科曰：無極世界男女之人，生世立行，躭酒好色，恍惚失性，猖狂迷惑，五情亂離，去神損氣，因醉貪慾，為惡不覺，叫喚罵詈，獨作無對，打擊善人，穢慢道法，謗毀經教，背真入偽，違負口信，欺謗#30四輩，所行失道，罪有深逆。死受重對，魂神苦劇，摙#31汲溟波，以灌四瀆，謫作江河，晝夜無息，鋃#32鐺鎖械，相牽流曳，冥冥長夜，終無解脫。萬劫當生賊人之中，貧賤陋疾，為人所惡，以報宿怨，因緣之對，福路日遠，罪根日結，不得開度，無由得出。
　　飛天神人曰：長夜之府九幽玉匱明真科律，一十四條罪報之目，先身積行，負逆惡對，善善相係，惡惡相續，往返相加，以致不絕，既失人道，轉不自覺，沉淪六畜，畜生之類。縱還人中，癡愚之極，或生邊夷，或嬰六疾，相牽流曳，萬劫無出，生世無幾，死日長閉，一失善路，永乖賢域，冥冥長夜，何時得脫。來生男女，明自勖#33勵，建立大功，以自拔贖，身受十戒，可免此厄，善識吾言，慎勿忘失。於是諸天大聖真人七千二百四十童子，一時稱善。飛天神人說行惡受對一十四條，惡根因緣不絕之科畢，諸天童子歡喜作禮，於是飛天神人而作頌曰：
　　生世不善念，酷虐攻師寶。死受萬痛毒#34，萬劫失人道。苦酷諂忠良，讒謗擊賢人。生世處邊夷，死受牛馬身#35。慳貪惟欲得，不念施眾生。死魂為餓鬼，後生六畜形。富貴淩貧賤，離奪人種親。身受破裂報，魂鬼被髡鉗。咒詛無辜人，淫祀儛邪神。流曳三塗中，萬劫生賤身。謀逆虐君父，穢辱毀天真。死入鑊湯煮，苦痛不得還。執心不專固，輕慢天寶經。命過循劍樹，風刀無暫停。不念懷慈心，酷毒害眾生。死魂負鐵鑊，萬劫戴火山。叛道向邪神，訾毀背真人。死形無衣披#36，鐵杖不去身。劫盜人財物，斫刺於天民#37。死魂受髡截，生世被刑殘。乘暗入人家，肆意適所行。死魂長幽閉，不見日月光。積行不念仁，遊獵捕眾生。鐵杖以報怨，驅馳無蹔寧。凶性作口舌，鬪亂無疏親。死受拔舌報，後生恒吠人。好酒失本行，五神並猖狂。死汲溟波水，灌沃四瀆中。
　　於是飛天神人偈誦善惡因緣報應，以告諸天童子。是時天人莫不開悟，咸見命根，普思宿昔所行罪源，改心自勵，修奉經文，宿責披散，九幽肅清，皆得更生善緣之中。諸天童子伏受法音，一時歡喜，作禮而去。
　　九幽玉匱罪福緣對拔度上品#38
　　太上道君前進作禮，上白天尊：今日侍座，得見童子，受諸威光，普照#39諸天福堂，及無極世界地獄之中，善惡報應，苦樂不同。善者歡泰，逍遙無窮，惡者塗炭，流曳八難，無復身形，甚可哀傷。如此之報#40，受惡因緣，億劫長對，不識命根，不審可有功德，拔贖開度死魂，令出長夜九幽之中，身入光明，更生福門不乎#41。如蒙慈愍，生死荷恩，亡者閒樂，見世興隆，富貴昌熾，壽命久長，則雲蔭八遐，風灑蘭林，來生男女，得聞法音，惟願天尊，分別解說，授以訣言，令眾見明科，一切得安。
　　天尊告太上道君曰：諦聽吾言，善思善識封#42於中心，晨夜存念，慎勿使忘。吾今為汝解說妙音，可得依用，拔贖罪魂，開出長夜，九幽八難，宿對披散，轉入信根，生死歡樂，世世因緣。其法高妙，萬劫#43一傳，世有賢明，誓而告焉。密則福降，泄則禍#44臻。風刀之戒，告於明真，違犯科律，勿怨諸天。
　　於是天尊命#45飛天神人說罪福緣對拔度上品。當說經時，諸天日月星宿，朗曜普照九地無極世界，長夜之府九幽之中。長徒餓鬼，責役#46死魂，身受光明，普見命根，於是自悟，一時迴心，咸使思善，念還福門，五苦解脫，三塗蒙遷，宿對披釋，地獄寧閒。是時男女，普聞法音，預以有心，悉得神仙。
　　飛天神人曰#47：九幽玉匱拔度死魂罪對上品，常以正月、三月、五月、七月、九月、十一月，一年六月；月一日、八日、十四日、十五日、十八日、二十三日、二十四日、二十八日、二十九日、三十日，一月合十日；及八節日、甲子日、庚申日。於家中庭安一長燈，令高九尺，於一燈上然九燈，每令光明，上照九玄諸天福堂#48，下照九地無極世界長夜之中。依威儀具法#49開啟，上請天仙地仙，真人飛仙，日月星宿，九宮五帝，五嶽三河，四海兵馬，各九億萬騎，三十二天監齋直事，侍香金童，散花玉女#50，五帝直符等#51，各三十二人，傳言奏事飛龍騎吏等一合來下，監臨齋堂，捻香願念，應口上徹，行道事竟，皆啟#52還天宮。晝則燒香，夜則然燈，使香煙不絕息，露經中庭，於九燈之下，繞燈行道，上香願念畢，次向東九拜言：
　　某甲今皈命東方無極太上靈寶天尊、已得道大聖眾、至真諸君丈人、九炁天君、東鄉諸靈官。今故立齋，燒香然燈，願以是功德，照曜諸天，普為帝王國主#53，君官吏民#54，受道法師，父母尊親，同學門人，隱居山林學真道士、諸賢者，蠢飛蠕動，蚑行蜎息，一切眾生，普得免度十苦八難，長居無為，普度自然，某#55家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆，今故燒香，自皈依#56師尊大聖眾至真之德，得道之後，昇入無形，與道合真。
　　畢，脫巾叩頭自摶，各八十一過止。
　　次南向三拜言：
　　某甲今皈命南方無極太上靈寶天尊、已得道大聖眾、至真諸君丈人、三炁天君、南鄉諸靈官。今故立齋，燒香然燈，願以是功德，照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普得自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真#57。
　　畢，叩頭摶頰，各二十七過止。
　　次西向七拜，言：
　　某甲今皈命西方無極太上靈寶天尊、已得道大聖眾、至真諸君丈人、七炁天君、西鄉神仙諸靈官。今故立齋，燒香然燈，願以是功德，照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭自摶，各六十三過止。
　　次北向五拜言：
　　某甲今皈命北方無極太上靈寶天尊、已得道大聖眾、至真諸君丈人、五炁天君、北鄉諸靈官。今故立齋，燒香然燈，願以是功德、照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因綠，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭摶頰，各四十五過止。
　　次東北向一拜，言：
　　某甲今皈命東北方無極太上靈寶天尊、已得道大聖眾、至真諸君丈人、梵炁天君、東北鄉諸靈官。今故立齋，燒香然燈，願以是功德，照曜諸天，為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭摶頰，各九過止。
　　次向東南一拜，言：
　　某甲今皈命東南方無極太上靈寶天尊、已得道大聖眾、至真諸君丈人、梵炁天君、東南鄉諸靈官。今故立齋，燒香然燈，願以是功德，照曜諸天，為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭摶頰，各九過止。
　　次西南向一拜言：
　　某甲今皈命西南方無極太上靈寶天尊、已得道大聖眾、至真諸君丈人、梵炁天君、西南鄉諸靈官。今故立齋，燒香然燈，願以是功德，照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因綠，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭摶頰，各九過止。
　　次向西北一拜，言：
　　某甲今皈命西北方無極太上靈寶天尊、已得道大聖眾、至真諸君丈人、梵炁天君、西北鄉諸靈官。今故立齋，燒香然燈，願以是功德，照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度七苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭摶頰各九過止#58。
　　次向上方#59三十二拜言：
　　某甲今皈命上方無極太上靈寶天尊、已得道大聖眾、至真諸君丈人、三十二天帝君、玉京玄都紫微上宮諸真人玉女、神仙靈官。今故立齋，燒香然燈，願以是功德，照曜諸天，普為帝王國主，君官吏民，受道法師，父母尊親，同學門人，隱居山林學真道士、諸賢者，蠢飛蠕動，跂行蜎息，一切眾生，普得免度十苦八難，長居無為，普度自然。某家億曾萬祖，囚徒先魂，開諸光明，咸得解脫，轉入信根，去離五道，開度因緣，死者長樂，生世蒙恩，天下太平，道德興隆。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭自摶，各二百八十八過止。
　　次向下方#60一十二拜，言：
　　某甲今皈命下方無極太上靈寶天尊、已得道大聖眾、至真諸君丈人、九壘土皇#61、四司五帝、十二仙官、五嶽四瀆、九宮真人、神仙玉女、無極世界地祇諸靈官。今故立齋，燒香然燈，願以是功德，照曜無極世界長夜之府九幽之中，普為帝王國主，君官吏民，受道法師，父母尊親，同學門人，隱居山林學真道士、諸賢者，及臣家億曾萬祖，長夜死魂，先身所犯天禁地戒，罪惡纏結，死受宿對，往返塗炭，因緣不絕，流曳五苦，長徒無脫，乞今燒香，然燈懺謝，以自拔贖，光明普照長夜之府九幽地獄，解出幽魂，罪根散釋，三官九署，不見拘閉，開度昇遷，得入福堂，去離惡道，恒居善門，生世歡樂，普天安寧。今故燒香，自皈依師尊大聖眾至真之德，得道之後，昇入無形，與道合真。
　　畢，叩頭自摶，各一百二十過，止。
　　飛天神人曰：明真科品，凡拔度億曾萬祖宿罪惡根，行道如法，則九幽開通，長徒死魂，身受光明，大慈之道，無量福田。夫屈折禮拜，叩頭自摶，以施遜謝之辭，而心丹意盡，精誠苦到，自然感徹，身體疲弊，不任牽曳，自可心拜於天真，無煩於屈折。苟外飾而心怠，亦勞形於禮拜爾。信向之士，心口相應，捻香感願，已徹諸天，生死罪對，靡不散釋。然此功德甚重，三界所稱，福德巍巍，難可載焉。
　　太上道君稽首上白天尊：今聞飛天神人說罪福緣對拔度上品，陳請禮謝，解釋宿根，來生男女當受其恩，普得開度，身入光明，為善如是，復有餘方，不審天有重灾，國祚不安，星宿越錯，四氣失常，兵寇#62疾厄，帝王不寧，毒癘流布，天人死傷，當作何法，以禳其灾，拔度厄難，解諸不祥，願垂教旨，可得修行，和天安地，佐國立功。如見訓敕，則恩布十方，國祚安鎮，帝王興隆，天下歡泰，福慶無窮，來世一切，普聞法音。
　　於是天尊告飛天神人而說#63罪福緣對拔度上品，救度國土灾疾、危厄灾難，未盡者便可盡為對太上道君一一說之，使未見者見，未聞者聞，普教一切，令眾見光明，於是說之，善受訣言。
　　飛天神人曰：長夜之府九幽玉匱明真科法，帝王國土疾疹#64兵寇，危急厄難，當丹書靈寶真文五篇，於中庭五案，置五方，一案請一篇真文。以上金五兩，一兩作一龍，五兩分作五龍，以鎮五篇文上。又以五色紋繒之信，以鎮五帝，有灾之身隨年齎紫文之繒，拔度身命，安鎮國祚，禳解天災，明星列宿。春則然九燈，亦可九十燈，亦可九百燈。夏則然三燈，亦可三十燈，亦可三百燈。秋則然七燈，亦可七十燈，亦可七百燈。冬則然五燈，亦可五十燈，亦可五百燈。四季之月則然燈十二，亦可百二十燈，亦可千二百燈。又安一長燈，長九尺，上安九燈置中央，以照九幽長夜之府明達。大法師於中央，披頭散結，依訣塗炭，六時請謝，中庭行事。若清信男女，佐國祈請，當於門外散髮，塗炭陳情。春則九日九夜，夏則三日三夜，秋則七日七夜，冬則五日五夜，四季則十二日十二夜。羅列光明，照曜諸天無極世界長夜之中，則九幽開清，光入無窮，三景朗照，天地安寧，星宿復位，四時和平，萬災咸消，兵疾不行，天人歡泰，國祚興隆。行道日竟，當燒真文，散之青煙。
　　飛天神人曰：法師從地戶入燒香#65，繞香燈三過，還東向立，叩齒三十六通，發爐#66。
　　次發爐#67
　　無上三天玄元始三炁太上道君，召出臣身中三五功曹、左右官使者、左右捧香驛龍騎吏、侍香金童、傳言玉女#68、五帝直符，各三十六人出，出者嚴裝，關啟土地里域四面真官，臣今正爾燒香行道，願使十方正真之炁入臣身中，所啟速達，徑御太上無極大道至尊玉皇上帝御前。
　　次各稱法位#69
　　三洞大法師小兆臣某#70上啟虛無自然元始天尊、無極大道太上道君、太上老君#71、高上玉皇、已得道大聖眾、至真諸君丈人、三十二天帝、玉虛上帝、玉帝、大帝、東華南極西靈北真、玄都玉京金闕七寶玄臺紫微上宮靈寶至真明皇道君。臣宿命因緣，生值#72法門，玄真啟拔，得入信根，先師盟授三寶神經，法應度人九萬九千，位登至真#73。臣#74祖世以來，逮及今身#75，生值經教，常居福中，功微德少，未能自仙，志竭皈命#76，佐國立功。今國土失和，兵病並興，陰陽否激，星宿錯行，灾疾#77重厄，其事云云。或慮帝王受天禪祚#78，總監兆民，未周#79施惠，廣潤十方，使天人豐沃，欣國太平，而行無歌詠，路致吞聲#80，故三景昏錯，大灾流行，帝王憂惕，兆民無寧。今謹依大法，披露真文，燒香然燈，昭曜諸天，信誓自效，行道謝殃，願上請天仙兵馬九億萬騎，地仙兵馬九億萬騎，真人兵馬九億萬騎，飛仙兵馬九億萬騎，神人兵馬九億萬騎，日月兵馬九億萬騎，星宿兵馬九億萬騎，九宮兵馬九億萬騎，五帝兵馬九億萬騎，五嶽兵馬九億萬騎，三河四海兵馬九億萬騎，三十二天監齋直事、侍香金童、散花玉女#81、五帝直符各三十二人，傳言奏事飛龍騎吏等，一合來下，監臨齋堂，捻香願念，應口上徹，須行道事竟，有功勤者，言功仙官#82。
　　次三捻上香
　　三洞大法師小兆臣某，今故立直，初捻上香#83願以是功德，為帝王國主，君臣吏民、普天七世父母，去離憂苦，上昇天堂，今故燒香，皈身皈神皈命大道，臣首體投地，皈命太上三尊。願以是功德，歸流普天七世父母，乞免離十苦八難，上昇天堂，衣食自然，長居無為，今故燒香，自皈依師尊大聖眾至真之德，得道之後，昇入無形，與道合真。
　　臣今故立直，二捻上香#84，願以是功德為帝王國主，君官吏民，受道法師，父母尊親，同學門人，隱居山林學真道士、諸賢者，願各得其道，皈身皈神皈命大道。臣首體投地，皈命太上三師，願以是功德，歸流帝王國主、君官吏民、受道法師、父母尊親、同學門人，隱居山林學真道士、諸賢者，願各得其道，安居無為，長享福祚。今故燒香，自皈依師尊大聖眾至尊之德，得道之後，昇入無形，與道合真。
　　臣今故立直，三捻上香，願以是功德、令臣速得仙道，及九親姻族#85，國中同法學士，天下人民，及蝖飛蠢動，跂行蜎息，一切眾生，已生未生，並乞成就，皈身皈神皈命大道。臣首體投地，皈命太上三尊。願以是功德，歸流臣身，令得仙度，終入無為，與四大合德。天下人民，一切眾生，並得免離十苦八難，五毒水火，賊疫鬼害，灾厄之中，國土安寧，天下興隆。今故燒香，自皈依師尊大聖眾至真之德，得道之後，昇入無形，與道合真。
　　次東向九拜，言曰#86：
　　天地否激，陰陽相刑，四時失和，灾害流生。星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命東方無極太上靈寶#87天尊、已得道大聖眾、至真諸君丈人、九炁天君、東鄉諸靈官。今故立齋，披心露形，引咎#88自尅，為國謝殃，燒香然燈，照曜諸天，下暎無極長夜之中九幽之府，開諸光明，願以是功德，為帝王國主，君官吏民，解灾却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　畢，便解巾#89叩頭自摶，八十一過止。次南向三拜，言曰#90：
　　天地否激，陰陽相刑。四時失和，灾害流生。星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命南方無極太上靈寶天尊、已得道大聖眾、至真諸君丈人、三炁天君、南鄉諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明，願以是功德，為帝主國王，君官吏民，解災却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢#91叩頭自摶，各二十七過止。次西向七拜，言曰：
　　天地否激，陰陽相刑，四時失和，灾害流生，星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命西方無極太上靈寶天尊、已得道大聖眾、至真諸君丈人、七炁天君、西鄉諸靈官。今故立齋，披心露形，引咎自剋，為國謝殃，燒香燃燈，照曜諸天，下映無極長夜之中九幽之府，開諸光明，願以是功德，為帝主國王，君官吏民，解灾却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各六十三過止。次北向五拜，言曰：
　　天地否激，陰陽相刑。四時失和，灾害流生，星宿錯綜，以告不祥。國土擾亂，兵病並行，帝王憂傷，兆民無寧。謹依大法，披露真文，皈命北方無極太上靈寶天尊、已得道大聖眾、至真諸君丈人、五炁天君、北鄉諸靈官。今故立齋，披心露形，引咎自剋，為國謝殃，燒香然燈，照曜諸天，下映無極長夜之中九幽之府，開諸光明。願以是功德，為帝主國王，君官吏民，解災却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各四十五過止。次東北向一拜，言曰：
　　天地否激，陰陽相刑，四時失和，災害流生，星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命東北方無極太上靈寶天尊、已得道大聖眾、至真諸君丈人、梵炁天君，東北鄉諸靈官。今故立齋，披心露形，引咎自尅，為國謝殃，燒香然燈，照曜諸天，下暎無極長夜之中九幽之府，開諸光明，願以是功德，為帝主國王，君官吏民，解灾却患。三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，九過止。次東南向一拜，言曰：
　　天地否激，陰陽相刑，四時失和，灾害流生，星宿錯綜，以告不祥。國土擾亂，兵病並行，帝王憂傷，兆民無寧。謹依大法，披露真文，皈命東南方無極太上靈寶天尊、已得道大聖眾、至真諸君丈人、梵炁天君、東南鄉諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明，願以是功德，為帝主國王，君官吏民，解灾却患。三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各九過止。次西南向一拜，言曰：
　　天地否激，陰陽相刑，四時失和，灾害流生，星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命西南方無極太上靈寶天尊、已得道大聖眾、至真諸君丈人、梵炁天君、西南鄉諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明。願以是功德，為帝主國王，君官吏民，解灾却患。三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶九過止。次西北向一拜，言曰：
　　天地否激，陰陽相刑，四時失和，灾害流生，星宿錯綜，以告不祥，國土擾亂，兵病並行。帝王憂傷，兆民無寧。謹依大法，披露真文，皈命西北方無極太上靈寶天尊、已得道大聖眾、至真諸君丈人、梵炁天君、西北鄉諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明。願以是功德，為帝主國王，君官吏民，解灾却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各九過止。次西北向上方三十二拜，言曰：
　　天地否激，陰陽相刑，四時失和，灾害流生。星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命上方無極太上靈寶天尊#92、已得道大聖眾、至真諸君丈人、三十二天帝君、玉京玄都紫微上宮諸真人、玉女神仙諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明。願以是功德，為帝主國王、君官吏民，解灾却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各八十八過止。次向東南下方十二拜，言曰：
　　天地否激，陰陽相刑，四時失和，灾害流生，星宿錯綜，以告不祥，國土擾亂，兵病並行，帝王憂傷，兆民無寧。謹依大法，披露真文，皈命下方無極太上靈寶天尊、已得道大聖眾、至真諸君丈人、九壘土皇、四司五帝、十二仙官、五嶽四瀆九宮真人，神仙玉女，無極世界地祇諸靈官。今故立齋，披心露形，引咎自剋，為國謝殃，燒香然燈，照曜諸天，下暎無極長夜之中九幽之府，開諸光明。願以是功德，為帝主國王，君官吏民，解灾却患，三景復位，五行順常，兵止病愈，國祚興隆，兆民懽泰，人神安寧。今故燒香，皈身皈神皈命師尊大聖眾至真之德，得道之後，昇入無形，與道合真。
　　願畢，叩頭自摶，各一百八過止。
　　次旋行三匝，誦步虛靈章
　　次復爐#93
　　香官使者、左右龍虎君、捧香驛龍騎吏，當令請宣齋堂，生自然金液丹碧芝英，百靈眾真交會在此香火爐前，令臣得道，遂獲神仙，舉家蒙福，天下受恩，十方玉童玉女侍衛香煙，傳臣所啟，徑御無極大上大道御前。
　　飛天神人曰：凡行道日數，多少自適。人所為雖有四時日#94數，依五行周#95度，至於三日三夜苦請，丹心亦感徹於諸天。學士自可量節而行事。
　　飛天神人曰：凡國王帝主，禳灾度厄，用五方紋繒，隨方尺數#96。龍用上金，命繒用紫紋，法天家之重。庶民用縵繒，龍用中金，然燈請乞，同於上法。有違考屬天官玄都曹。
　　飛天神人曰：受靈寶真文十部妙經，以金龍三枚，投於水府，及靈山、所住宅中，合三處，為學仙之信。不投此，三官拘人命籍，求乞不達。法依玉訣之文，有違考屬地官九都曹。
　　飛天神人曰：受靈寶真文十部妙經，當#97以紋繒五方之綵，各四十尺，以關五帝，為告盟之信。闕則五帝不受人名，為五帝魔王所壞，使人志念不專。考屬水官泉曲曹。
　　飛天神人曰：受靈寶真文十部妙經，法用上金五兩，以盟五嶽，為寶經之信。闕則犯慢經之科，五嶽靈山不領人學籍。違者考屬陰官曹。
　　飛天神人曰：受靈寶真文十部妙經，以金錢二百四十，以質二十四炁生官重真之信。闕則三部八景之神不度人命籍。無金錢者，銅錢六百準。犯之考屬都神曹。
　　飛天神人曰：學士不明然燈燒香，七祖不得開度長夜之府九幽之中，身無光明。考屬太陰曹。
　　飛天神人曰：學士不持齋奉戒，七祖不得上昇天堂，身無香潔，不致神明。至士能持齋戒，則思念立感，功應自然。有違考屬太陽曹。
　　飛天神人曰：天文祕重，非信不寶。故上聖以信效心，無信則為賤道，無盟則為輕寶。有違考屬左右官曹。
　　飛天神人曰：經不師受，五帝無盟，妄披其篇目，罪同竊經之科，考屬明法曹。
　　飛天神人曰：受經之身，先信未佩，後遇賢人，齎信請受，皆當以所受之信，完補先師之限，餘者可為身法用。有違考屬火官曹。
　　飛天神人曰：受經法信，當十分折二送祖師，又折二散乞貧人、山棲道士，餘信營己，法用燒香然燈，為弟子立功。有違考屬三官曹。
　　飛天神人曰：受經中悔，放散天文，考屬司非曹，三年滅種長夜。
　　不輕忽三寶，不泄露真經，不欺師違義，不稱己功名，不輕天慢地，不毀辱三光，不穢污五嶽，不凌籍神明，不口是心非，不妬害賢能，不慳惜施功，不貪欲自榮。
　　飛天神人曰：明真科文，戒於罪福，品目如上。至士精心，修科奉法，不違經典，冥感自然，天亮爾心，七祖立得開度九幽長夜之中，上昇天堂，衣食自然，早得更生王侯之門，見世光明，慶福難勝，勤行弗息，克獲神仙矣。
　　洞玄靈寶長夜之府九幽玉匱明真科竟
　　#1《道藏》本原缺此標題，據敦煌P.2730抄本補。
　　#1寶：原作「室」，據敦煌本改。
　　#3不朽：原作「不休」，據敦煌本改。
　　#4便更受生還為人中：敦煌本作「便更受炁，還生人中」。
　　#5運通：敦煌本作「運靈」。
　　#6「為」字據敦煌本補。
　　#7智慧：原作『 智惠J ，據敦煌本改。
　　#8太上：原作『 太和」，據敦煌本改。
　　#9天堂：敦煌本作「福堂」。
　　#10因緣：敦煌本作「結因」。
　　#11明真科：敦煌本作「長夜之府九幽玉遺明真科」。
　　#12「還」字據敦煌本補。
　　#13 貪啖：敦煌本作「食啖」。
　　#14沉淪罪深：敦煌本作「幽淪罪源」。
　　#15日遠：敦煌本作「轉遠」。
　　#16任：原作「壬」，據敦煌本改。
　　#17與：原作「興」，據敦煌本改。
　　#18罵辱，原作「詈辱」，據敦煌本改。
　　#19得還：原作「得道」據敦煌本改。
　　#20 肉負：P.2730作「身負」P.2352作「宍負」。
　　#21長乖：原作「長革」，據敦煌本改。
　　#22僕使：原作「伏使」，據敦煌本改。
　　#23不得開度：敦煌本作「不見前緣」。
　　#24萬劫鞭迫：P.2730作「身被鞭拍」，P.2352 作「身受鞭拍」敦煌本近是。
　　#25鐵錐：敦煌本作「鐵針」。
　　#26限極：敦煌本作「限數」。
　　#27打扑：敦煌本作「打拍」。
　　#28縱還：原作「縱橫」，據敦煌本改。
　　#29不得開度：敦煌本作「生死莫知」。
　　#30欺謗：敦煌本作「欺誘」。
　　#31摙：原誤作「漣」，據敦煌本改。
　　#32鋃鐺：原誤作「鉋鐺」，敦煌本作「狼擋」。當從前文改作「鋃鐺。」
　　#33勛勵：原誤作「厄勵」，據敦煌本改。
　　#34痛毒：敦煌本作「痛楚」。
　　#35牛馬身：敦煌本作「牛狩身」。
　　#36衣披：敦煌本作「衣被」。
　　#37天民：敦煌本作「天人」。
　　#38 P.2730 抄本止於此句，作尾題。P.2442抄本起於此句，作首題。P . 2352 抄本以此句為文中小標題。《道藏》本亦以此句為小標題，但句末多一「曰」字。
　　#39 P.2442「普照」前有「光明」二字。
　　#40如此之報：敦煌本作「凡如此輩」。
　　#41「不乎」 二字據敦煌本補。
　　#42封：原作「對」，據敦煌本改。
　　#43萬劫：敦煌本作「四萬劫」。
　　#44 禍：原作「惡」，據敦煌本改。
　　#45命：原作「會」，據敦煌本改。
　　#46責役：敦煌本作「責作」。
　　#47按P.2406抄本起於此句，句前有標題「太上洞玄靈寶明真經科儀」。P.2442抄本無此標題。
　　#48 令高九尺：S.6312 抄本作「杆長九尺」。其它敦煌抄本無此四字。
　　#49具法：P.2406抄本作「舊法」。
　　#50敦煌本於「監齋直事，侍香金童，散花玉女」三句下，均有「卅二人」三字。
　　#51「等」字據敦煌本補。
　　#52「啟」字據敦煌本補。
　　#53帝王國主：敦煌本作「帝主國王」。後文均同此，不復出校記。
　　#54君官吏民：敦煌本作「君臣吏民」。後文大多同此，不復出校記。
　　#55按敦煌本祈願詞中「某」字多作「甲」 。
　　#56皈依：敦煌本作「歸依」。按後文中凡「皈依」、「皈命」 等詞，敦煌本均作「歸依」、「歸命」、「歸神」。不復詳出校記。
　　#57按自「今故立齋」至「與道合真」，凡一百五十餘字祈願詞，敦煌本均省略作「願念如上法」。下文同此，不復出校記。
　　#58按自「次向東南一拜」以下三節經文，敦煌本省略作：「次東南、次西南、次西北，四角俱一拜，叩頭摶頰並各九過，歸命願念，悉如東北方之法」。
　　#59次向上方：敦煌本作「四角畢，次向西北上方」。
　　#60次向下方：敦煌本作「次向東南下方」。
　　#61九壘土皇：敦煌本作「九土玉皇」。
　　#62兵寇：原作「兵疫」，據敦煌本改。
　　#63而說：敦煌本作「曰所說」三字。
　　#64疾疹：敦煌本作「灾疾」，近是。
　　#65敦煌本無「燒香」二字。
　　#66發爐：敦煌本作「言曰」。
　　#67敦煌本無「次發爐」三字。
　　#68侍香金童傳言玉女：敦煌本作「侍香玉童侍香玉女」。
　　#69敦煌本無「次各稱法位」五字。
　　#70臣某：敦煌本作「王甲」。後文與此同例。
　　#71敦煌本無「太上老君」四字。
　　#72值：敦煌本作「落」。
　　#73至真：敦煌本作「上真」。
　　#74敦煌本「臣」字下有小字注文「之道胤德」。
　　#75敦煌本「身」字下有注文「後學者但云」五字。
　　#76皈命：敦煌本作「軀命」。
　　#77災疾：敦煌本作「危灾」。
　　#78或慮帝王受天禪祚：敦煌本作「誠由帝主受天福祚」。
　　#79未周：敦煌本作「不能」。
　　#80行無歌詠路致吞聲：敦煌本作「恩無歌詠，路有吞聲」。下文「故」字作「致」。
　　#81「監齋直事、侍香金童、散花玉女」 三句下，敦煌本均有「卅二人」三字。
　　#82有功勤者言功三官：敦煌本作「有勤謁功仙官，便起，東向三上香，咒曰」。無後文「次三捻上香」五字。
　　#83初捻上香：敦煌本作「燒香」。
　　#84臣今故立直二捻上香：敦煌本作「次又三捻香，咒曰：
　　臣今故燒香」。下文「三捻上香」同此例。
　　#85令臣速得仙道及九親姻族：原本作「令臣得仙道，友九種姻親。」據敦煌本改。
　　#86敦煌本此句作「開啟上香願念畢，東向九拜，言曰」。
　　#87敦煌本無「太上靈寶」四字。後文西方、北方等天尊名號，敦煌本亦無「太上靈寶」四字。
　　#88引咎自剋：原誤「引求自剋」，據敦煌本改。按後文中「引求自剋」句，均據此例改，不復出校。
　　#89「畢便解巾」四字據敦煌本補。
　　#90按敦煌本以下各節祈願詞，均有大段省略，僅保留歸命諸方天尊神人文句，其餘文字則省作「願如上法」。不復詳校。
　　#91「願畢」二字據敦煌本補。後文皆同此例。
　　#92上方無極太上靈寶天尊：敦煌本作「卅二天無極靈寶天尊」。
　　#93按敦煌本「次旋行三匝誦步虛靈章次復爐」等句，改作「十方願念禮謝都畢，當旋行三匝，繞香燈，口誦步虛洞章竟，還東向，咒曰」。凡二十八字。
　　#94「日」字據敦煌本補。
　　#95周度：原作「用度」，據敦煌本改。
　　#96尺數：敦煌本作「丈數」。
　　#97「當」字據敦煌本補。按敦煌本與《道藏》 本文字異處較以上所列更多，不能一一列舉。