上清元始高上玉皇九天譜錄
　　經名：上清元始高上玉皇九天譜錄。撰人不詳，約出於南北朝。一卷。底本出處：《正統道藏》正一部。
　　上清元始高上玉皇九天譜錄
　　上告九天無崖無窮、無祖無宗、無形無名、無始無終、無響無音無寂太空紫虛洞玄溟涬幽冥昆光元先億真虛皇道君，以三靈迅虛，玄統運晨，道化皇基，籍真自然，靈緒幽微，九帝推遷，高皇寥邈，元正監乾，翳翳玄古，時不我存，敢上告九天元始太真，普開萬維，登盟靈山，四方五帝，悉監盟文。上學先生王甲受氣合仙，清齋玄嶽，奉受玉篇，帝皇祕諱，極妙訣言，案如禁戒，敢負盟文，違科犯律，身沒河源，長充幽夜，負火踐山，三塗五苦，不敢蒙原。諸末咸悟，以今為新。四司五帝，列奏某名，上言九天，下告萬神，早得靈應，真人降房，飛霄輕蓋，翠羽青裙，來迎某身，上昇帝晨，翺翔九空，宴景三元。上告之日，八願開陳，諸所告命，靡不如言。
　　符並朱書
　　上清元始高上玉皇九天譜錄竟