洞真太上青牙始生經
　　經名：洞真太上青牙始生經。撰人不詳，約出於南北期。假託西王母傳谷希子。言服食五方生氣法術。一卷。底本出處：《正統道藏》正一部。
　　洞真太上青牙始生經
　　修行五生寶圖
　　青牙始生，西王母所修，傳太谷先生黃童真人谷希子。太極真人封一通於岱宗之山，七千年三傳，有玄名紫簡，當得此文，百年內有其人者，亦聽三傳。修行五年，三尸消滅，五神安鎮，五帝交遊，逍遙三清也。
　　東方青牙，元象蒼天，中為歲星，流為木精，下為太山，鎮人肝府。其炁始生，如春草之初萌，其光啟耀，如暉日之發芒。二人共吞，與神同一。
　　南方朱牙，元象丹天，中為熒惑，流為火精，下為衡霍，鎮人心府。其炁始生，始絳雲之包白日，其光肇照，如玄玉之映丹淵。二人共吞，與神同一。
　　中央黃牙，元象黃天，中為鎮星，流為土精，下為嵩高，鎮人脾府。其炁如黃羅之裹紅雲，其光如紫煙之籠落日。二人共吞，與神同一。
　　西方素牙，元象素天，中為太白，流為金精，下為華山，鎮人肺府。其炁如景雲之絡明月，其光如幽夜之睹明珠。二人共吞，與神同一。
　　北方玄牙，元象玄天，中為辰星，流為水精，下為恒嶽，鎮人腎府。其炁如素煙之迴玉樹，其光如流星之赴洪波。二人共吞，與神同一。
　　男女年十二以下，知可及之，未可行之。十二以上，知之行之，不經私通，謂之始生。十五以上，皆為晚焉。晚知多已經損，補復彌為艱難，雖非私通，知生為晚，晚生猶可得延，不可名為始生矣。若經私通後知生道，先應齋謝，依科如期，不知謝法，不得參受始生之經。得受之者不死，能得之者必生。生生之人，共吞五炁，五藏結華，五神懽悅，五星流布，五老降靈，携遊五嶽，上宴五天，長生不死，保成真仙。凡經傷損，不得始生之經，不吞青牙之炁，不納五色之津，雖習衆方，終不補復。補復尚未可得，得道從何而招矣。
　　夫乃同志，精修五德，勤服五牙，旦旦不替，亦可向五王方行之。不過五年，位登仙聖，五帝使命羽駕雲輿，日夜迎接，適意逍遙，運未昇玄，迹未淪隱，行化世間，出入无礙。誹謗者自受其殃，干犯者自罹其咎，惡人凶魔不能毀壞，辱之愈潔，揜之益明，恩德流布，天人仰宗矣。
　　洞真太上青牙始生經竟