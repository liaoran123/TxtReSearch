洞真上清太微帝君步天綱飛地紀金簡玉字上經
　　經名：洞真上清太微帝君步天綱飛地紀金簡玉字上經。又名《步天綱飛六紀玉經》。撰人不詳，約出於東晉南朝。一卷。底本出處：《正統道藏》正一部。
　　洞真上清太微帝君步天綱飛地紀金簡玉字上經
　　黑星者，北斗之魂魄，欲步綱時，先閉炁，左迴七星之外，行斗魂魄之上三匝，然後登陽明也。子欲神真步斗，魂魄有綱，曲折隨行，得昇玉堂。
　　步三台，從玉綱禹步，閉炁，上至金綱，往還九過，叩齒三下，通炁，乃祝台名，所願隨意。求田土之屬，祝上台；求祿位，祝中台；求金玉，祝下台。常以六甲日，此別法，不必常修也。上台虛精，中台六淳，下台曲生，皆名也。
　　太上飛行五星之道，以尋步水火五星來降，致神雲車羽蓋，登太空之術，谷希子法。閉炁上綱，嚥液十五過，每至星所，左手俯心，祝曰：飛仙兩言耳。未登綱時，先存五星精在五藏中也，每步綱畢，輒按而為之，十四年，白日龍飛。要到在尺素之上，是此之綱圖矣。
　　後聖君告三官地神之書，佩之以步綱飛仙，昇太平帝。太上玉帝告七星之符，八節日朱書，服之，齎帶一符於首上，以施於步綱之仙者也。
　　太上隱書攝玉皇佩之左，
　　太上隱書攝玉女佩之右。
　　已上符并朱書。
　　太上隱書，太微帝君昔授皇清洞真君，步天綱，飛地紀，據玄斗，攀星魁，接九真，乘飛龍，遊三命，浮三生，固三寶，出六害，隱六陰，入六絕，鎮天英，守延期，存元輔，躡大弼，周流丹房，上昇文昌，展轉九道，位為九老，行之二十年，受書為上清真人。
　　高上太素君，及上清八老君，下教玄洲二十九真人，以升閬風臺。後聖君詣金晨華闕上清，以付方諸宮青童君，令教仙名骨錄，有玉字於真籍者，道成，以經還方諸之室，然後受書上登太微。凡人望七星為近，而不知步之甚遠，道士苟知天綱之可步，而不知魂魄，不追其身。非身之不將魂魄也，但魂魄畏七星之威，不敢追身而上行也。故三魂不攝，七魄蕩散，徒以空尸步綱，而神不我從，實徒勞也。子欲步綱，澄心虛靜，不思哀憂，不念榮味，於是迴行三匝，登星啟祝，使魂魄二神俱過靈關，豁然縱體，奄忽自忘盛潔，乃步常如蹈空，一年辟非，二年辟兵，三年辟死，四年地仙，千害萬邪，眾莫敢干，自此以往，福慶無端，致神使靈，驂駕飛龍，太極賜芝，玉帝給童。行之二七年，為上清真人。
　　步綱法，勿橫行干綱也。直畫連星之界分，曰綱也。犯橫天綱，皆伐斷天道，大禁也。
　　步綱勿躡真人星，大忌也。犯此二者，皆脫巾叩頭，謝綱象。以布帛為之，長九尺，廣六尺，羅列星位於帛上，以青筆為星，丹筆為綱，盛之潔箱，每欲施行，燒香出之。侍書有玉女七人，衛星有玉童七人。步行世路，與俗人同涉阡陌之道者，其中飛塵獨亂，洿穢同迹，皆不得步綱。若雖處世俗，俱行道路乘車，而目不見流血死尸者，可步綱也。若山林長齋，絕軌人間，或巖居隱處，服食斷穀者，不問涉塵途之忌也。忌食六畜肉，及五辛之菜，皆當沐浴潔衣，燒香於步綱之處，又當視北斗星所，首隨而案之。沐浴者，謂初步綱之始也，不必一步綱輒一沐浴也，要最令手足口面至清盛也。天陰可於靜室中，若所卧牀上為之。又白日步綱，尤勝於夜半，皆不好見人而行事也。唯令勿經淹穢，精心而已。
　　太微帝君教授步天綱之經，謹按神真上法。先燒香於行事之所，閉炁左迴，行斗星之外三匝，始於陰精，匝於陽明。畢，乃通炁，始得足躡於七星，身上，步於陽明耳。於是向陽明星，又閉炁，而心祝曰：陽明大魁，玄極文昌，使某魂魄，俱遊天綱。祝畢，乃左足躡陽明，又進右足躡陰精，心祝曰：陰精北樞，太上璇璣，使某魂魄，與身相隨。次左足躡玄冥，心祝曰：玄冥搖光，紫微闓陽，使某魂魄，俱行玉衡。次右足躡丹元，心祝曰：丹元紫宮，太上靈田，使某魂魄，俱過神津。次左足躡北極，心祝曰：北極天光，迴適玄辰，使某魂魄，俱至玄關。次右足躡天關，進左足，前與右足併，乃通息。一閉息不竟綱者，可丹元星上通更閉。微祝曰：
　　金木水火土，五行相推，七星煥煥，天綱最威，輔星鎮盛，弼星卻衰，九真太上，太極太微，三府玉帝，三尊辟非，天動地轉，魂魄相隨，使我飛仙，真光徘徊，名入金房，玉門乃開，乘龍陟空，日月同輝，遊行上清，鳴鈴翠衣，左攝流電，右御奔雷，地上萬邪，伏死敢追，惡心視我，使爾斬摧，帝命玉女，營侍以歸，魂真魄神，合形升飛。
　　倒行法，止於天關，倒向北極，微祝曰：
　　太上元辰，華蓋紫靈，北極玉房，藏景化精，太微玄臺，九真玉城，願某飛仙，得行雲庭，反步天綱，魂魄俱生，乘龍華宮，得道之名，左佩玉璫，右腰金鈴，虎帶龍裙，嘯攝天兵，乘景三素，飛登上清。
　　祝畢，乃閉炁，舉左足躡北極，右足躡丹元，次舉左足躡玄冥前，右足與左足併，而向真人之星，通息，微祝曰：
　　太極九精，上皇高真，出登元清，入隱玄陰，育某長某，使某好仙，玉臺忽開，金堂八門，乞某佩書，絳龍青裙，上佐紫微，後聖之君，乘十飛龍，玄蓋景雲，列名元圖，日月同并。
　　祝畢，因又閉炁，左足躡弼星，進右足躡陰精，又進左足躡陽明前，右足與左足併，乃通息，微祝曰：
　　天魁正陽，斗運低昂，前轉元機，後動靈綱，制魄以寧，拘魂以康，魂魄與身，俱行天堂，向見金闕，高上太皇，右扶仙母，左扶仙公，紫翠飛華，龍袍虎裳，帶真巾玉，項生圓光，手把神鈴，腰佩金璫，口詠洞真，七變妙章，先自虛無，生而為王，飛行九道，據斗攀綱，前從太一，後從玄郎，告某口訣，坐在立亡，反行至要，位為仙卿，五藏自生，與天相迎，所願皆合，所求剋昌，萬邪伏害，易地隱藏，惡我天伐，水滅火喪。
　　反行法，又閉炁，右迴斗星之外三匝，始於陽明，匝於陽明，通息，祝曰：
　　高上太真，七耀至尊，反行尋生，上步天元，使某飛仙，得入紫門。
　　因又閉炁，左足躡陽明，右足躡陰精，先前右足躡玄冥，左足躡丹元，次右足躡北極，左足躡天關，右足前與并，乃通息，祝曰：
　　七變返旋，上行玉宿，六紀輔我，三綱合步，玉帝左盼，高上右顧，教我乘星，騰登玄路，乞賜飛仙，不死之祚，浮行上清，乘華三素，金青翠裙，出入九舍，北皇見揖，南真見謝，名書仙臺，千變萬化，得友聖君，太平輔佐，所願從心，萬事成就，有惡我者，刀刑火墓。
　　順行、倒行、反行，三道都畢，乃又舉兩足，俱上陽明星，以右手拊心，以左手指玄冥星，閉氣三息，叩齒三七，嚥液三九，名曰據斗。微祝曰：
　　陽明紫炁，太素玄辰，金闕黃房，中有大神，左拊上皇，右把高真，龍銜翠衣，飛錦虎文，腰帶玉符，首戴蓮冠，出無入虛，金真玉光，靈尊巍峨，號曰陽明，足躡朱煙，口詠洞章，賜某隱書，見教步綱，周行三復，據斗自忘，使某飛仙，超虛浮空，名書上清，乘玄駕龍，意有所之，願樂皆從，三尊合德，魂魄內通，致給神官，玉女玉童，有惡某者，形以電風，姦謀斷舌，裔之十方。祝畢，存心中忽然，忘身良久而下。
　　據斗之道既畢，乃又兩足俱上陰精星，以左手拊心，以右手指真人星，閉炁三息，叩齒三通，嚥液三過，名曰攀魁入太微。微咒曰：
　　陰精玄素，華闕生門，中有玉帝，北極至尊，鳳繡華領，龍翠碧裙，腰虎佩鈴，扶芝丹冠，號曰陰精，太上之君，授某隱書，使步七元，攀魁上昇，遂遊靈關，外拘七魄，內制三魂，魄鍊俗累，魂寶胎神，魂魄守身，與之俱仙，飛行上清，還炁嬰顏，所向如心，萬欲無難，有惡某者，形死三官，威攝六天，役使羣神。
　　攀魁之道既畢，乃又兩足俱上弼星，併足向真人星，四拜畢，跪閉炁四息，叩齒四通，嚥液四過，名曰接真。當正心，從魁中入登弼星上，勿橫度綱也。跪，微祝曰：
　　太極九精，上元明真，正機把衡，吐納紫煙，金光玉暎，威照十天，攝御三光，調陽和陰，理元賦炁，改易故新，上治中宿，玄關之玄，金室玉戶，北掖四便，出駕八景，浮遊太元，龍錦鳳衣，虎翠飛裙，絳旍綠帔，紫羽七緣，腰帶神符，首戴扶冠，上栖九虛，下翔天淵，自號玉皇，九天極真，哀某好道，授某隱篇，躬登弼魁，朝拜靈君，乞願丹書，為生之先，得治三天，飛行八玄，五臟自生，上品飛仙，得翼玉帝，後聖之臣，位高大夫，乘雲飛輪，所願皆合，眾邪莫干，有惡我者，暴形破門。
　　接真之道既畢，乃又兩足俱上玄冥星，以右手拊心，左手指丹元星，閉炁三息，叩齒三七通，嚥液三過，名曰北斗。微祝曰：
　　洞天神光，迴隱玄冥，炁盈太虛，去來無形，隱天藏地，周灌無生，忽登天綱，上步紫庭，北視雷房，南顧電城，眩惑萬變，非復故形，恍惚流景，捅手立成，欲求藏身，得我姓名，虛無傲兀，九變玄冥，坐起六甲，謁署六丁，賜某隱書，步斗行星，仰見上皇，披丹巾青，手把靈光，腰帶玉鈴，上乞飛仙，與天俱生，名書太微，浮行上清，下乞變化，藏景錄形，萬事如願，所摧皆平，有惡我者，戮以神兵。
　　太極真經金根上文曰：子登玄冥，步斗隱形，子欲變化，當得我名，迴天動地，萬物立成。步玄冥時，及欲隱時，當心存此名字。
　　步斗之道既畢，乃又兩足俱上丹元星，以左手拊心，以右手指北極星，閉炁三息，叩齒三通，嚥液三過，名曰躡紀。微祝曰：
　　太上九臺，丹元玄紀，外管北樞，內正天理，金闕映外，玉庭耀裹，中有至尊，號曰赤子，治在丹元，絳房之中，翠雲繡華，龍帔虎裳，右執皇籙，左把魁綱，足躡景雲，首巾紫冠，右佩流鈴，左帶玉鐺，賜某隱書，躡紀遊行，上乞飛仙，乘玄駕龍，書名丹臺，太極玉堂，所向所求，福祿來迎，有惡某者，願為滅亡，給侍神官，玉女玉童。
　　躡紀之道既畢，乃又兩足俱上北極星，以右手拊心，以左手指天關星，閉炁三息，叩齒三通，嚥液三過，名曰步綱。微祝曰：
　　玄上太微，北極紫蓋，下有太真，遊翔九外，翠華飛裙，金鈴青帶，腰佩玉光，玄雲奄藹，賜某隱書，上行七炁，登清戲煙，真人合會，乞丐飛仙，書名丹室，所向如願，無灾無害，有惡我者，令彼傷敗。
　　步綱之道既畢，乃又兩足俱上天關星，以右手拊心，以左手指天關，閉炁三息，叩齒三通，嚥液三過，名曰乘龍。微祝曰：
　　太上七極，紫微絕辰，寶玄金房，外有玉門，周運九宮，調和天關，中有尊神，號曰紫皇，授某隱書，携某乘龍，上游九天，下飛地元，景雲丹輿，玄華翠裳，腰佩龍策，頭巾虎文，包生萬物，教訓飛仙，脫某死名，天地長存，乘龍步斗，所向受恩，有惡我者，風刀火然。
　　乘龍之道既畢，乃又兩足俱上輔星，閉炁一息，叩齒三通，嚥液一過，名曰遊行三命，旋步天英也。微祝曰：
　　太極輔星，精在紫關養在育命，寶守神魂，金房再開，奉見輔君，賜某隱書，使某遊旋，列名聖皇，飛仙九天，巾金佩真，出入洞門
　　。
　　遊行三命既畢，乃迴行詣弼星，兩足俱上，閉炁一息，叩齒三通，嚥液一過，名曰徘徊三陽，出入三生，微祝曰：
　　太虛泥丸，紫宮天尊，玄空真紐，為帝之先，在道玉皇，在身泥丸，平感剡生，炁貫霄元，精入明堂，強胎益魂，朱山再開，奉近靈元，左採日華，又掇月根，流火萬丈，金羅碧裙，腰帶天骨，首戴華冠，賜某隱書，得行天關，乞願飛仙，役使萬神，萬向皆會，福德如山。
　　行事時皆向北，執書而為之也。亦可按文視星，不必闇誦而作也。
　　後聖君受太上步綱隱書，以付方諸青童君，青童君以傳王君，使密授骨命玉籍有仙名者，按而行之。其無仙錄錄字之人，徒見而不求，有而不行也。非不欲行，神遏之上。按《四極明科》，太上隱書，聽七百歲中傳三人，過此不得復出。授書初時，皆先試彼人，而後傳耳。試觀非一條例，唯取令其猜恚，及可否與奪之事也。是以古之真人，以察其心而定其志，看其行而觀其事矣。子於傳授之際，微其言哉。
　　黃上先生受黃纍小童步三綱之法，行其要訣，遂飛迅景雲，北遊於上清之宮，出入生門，呼吸虛無。
　　黃帝受襄城小童步六紀之法，行其要訣，遂鑄鼎荊山，隱變喬陵，駕龍玄圃，乘雲閬風。
　　廣成子受東海中元小童步六害之法，行其要訣，遂乘三素之雲，到無極之野，駕華鳳八龍，入無窮之門，倒行太虛，位為玉皇。
　　龔仲陽受嵩高小童步六絕之法，行其要訣，逐登朱光丹陵，乘玄上造，御十飛蟬，遊行南冥，絳雲為蓋，以入五城。
　　夫四小童，並天真之師也。所受隱書施行，俱一事耳。三綱、六紀、六害、六絕，異其名耳。春步七星，名曰步三綱。夏步七星，名曰躡六紀。秋步七星，名曰行六害。冬步七星，名曰登六絕。按而密行，浮遊上清。
　　王君曰：吾經周時也，涉戰國之間，遊強秦之中，出大漢之世，履地源，遊九宮，見諸仙人，問諸真官，始求此道，無不步天元，行紀綱者，得其道，速成而不難也。是以被衣步綱，七精下遊；齧缺步綱，上登天堂；王倪步綱，乘雲十天；黃帝步綱，精為軒轅；許由步綱，鳳凰羣翔：巢父步綱，上朝天皇；支離步綱，栖集閬風；華封步綱，體生玄雲；子州步綱，翠龍虎服；善卷步綱，乘蹻龍燭；石戶步綱，飛行瀛州；北人步綱，玉女來遊；蒱衣步綱，遂入北斗；安公步綱，赤龍見負；桓成步綱，遂見文始，得友西歸，半車童子；二女步綱，俱澣白水，乃見金母，栖身東陛；卞隨步綱，駕龍泰清；務光步綱，身超紫庭；馬皇步綱，龍雲俱至；彭祖步綱，乃之流沙；老聃步綱，稱曰聖師，關令受教，俱會雲臺；郊間步綱，乘龍奔辰，放釣棄綸，永為上真；大項步綱，色反嬰兒；秦始步綱，神龍吐符；涓子步綱，河出靈魚，服挹玉液，遂昇玄洲；蕭史步綱，隱逸秦樓，弄玉受教，俱到青丘；接輿步綱，夫妻俱仙，得治峨媚，封掌山川；伯昬步綱，列為水靈；庚桑步綱，遊行八冥。皆須此術，要道乃成。故粗撰其人，以告於子。或先勤而後息，歷試觀而不過者，亦皆成地仙，及得尸解之身，或成地下主者，當復數千百人也。不能一二記其姓名矣。
　　諸尸解地下主者，按四極真科，一百四十年乃得補仙官，復一千三百年，乃得補真官，於是始得飛華蓋，乘羣龍，登太極，遊九宮也。謹按法度，奉而行之，無不得仙，精心勤誠，用一十四年耳。於是乃七星之精，下化成神人，並乘流鈴八景，丹玄班雲，俱來詣於子，拜子仙官，授子真符，道成皆登上清，昇太微宮。勉之勤之，所向必感，亦何為怠情，而為尸解太陰地下主者，方復一百四十年，然後得階乎。吾昔亦由精勤，而致此也。
　　步綱之日，一月七日為之也。月一日、五日、九日、十五日、二十日、二十五日、二十九日。若夜步則用夜半，若白日則用日中，若在無人處，日中止庭乃吉，要不欲令俗人見。俗人見則天精不降。斗建正，月建寅，闇暮天關臨寅，平旦臨申，日中臨亥，但按月斗建，推計晝夜，常知所在，以圖象隨之。若見凶鬼惡人，但存斗星以指之，閉炁，心祝曰：
　　吾是天目，與天相逐，睛若雷電，明耀八域，徹知表裹，無物不服。如此則姦凶萬鬼，禍惡眾非，莫來犯子。
　　甲子日、八節日，皆步綱得仙，而致七星詣子。諸步綱者，勿以冬甲子日夕眠卧，七星之光掩人眼精。
　　步綱脫死名上玉籙法，用正月三日、二月十一日、三月十九日、四月八日、五月五日、六月九日、七月七日、八月四日、九月九日、十月五日、十一月八日、十二月十二日。用此日步綱，方諸宮那仙臺削死書，上生字也。其一月七步綱，自按常法，若卒急及非禍疾病，皆登時可步，不須待吉日也。所言所祝，亦將在意，要當先祝舊文畢，及言意所願，皆登時立效，速於水火。女子步綱，以絳為綱象，男子步綱，以布帛為綱象。
　　太上隱書金簡玉字，步天綱，飛地紀，昇上清，入紫微之要經。太上常使西靈神童、面有玉華者七人，侍此七星之象，於圖之左右，步綱之時，神童皆從而登星也。始學者未之見也，一年之後，常夢此七童在側，三年之中，形見人前。皆飛天交髻，玄黃青衣，執霞檀之膏，香華朱燈。太上常使南真靈妃、紫靈驕女，面有金碧龍華者，侍此隱書，在書之左右，步綱之時，神女皆從而登星也。始步者但未之見也，一年之後，常夢此七女在側，三年之中，形見人前。皆飛偏結，丹霞翠衣，執衣泉玄脂，日華香燈，齋潔七日，乃傳此經，受者亦然。《太上四極明科》，有書聽百年得一傳，其在七百年內，一人限三傳而已，過數不得復出受之。授之皆齋乃度，立盟結誓，保無泄露，試校彼心，探其厚薄，審其內實，料其善惡，然後乃出以與之耳。若非骨命，不應得此書。若是行尸皮好之夫，將試而不悟，生搆怨讎，或見傷殺，違生失和，有及此者，皆非得道之子，當受惡以止，勿語其故。天靈七君，道德大神，自照觀榮辱，報以介福，且勿憂也。此真極之意，後聖之法，亦足以測有為矣，亦足以知無能為矣。子有悟其觀試者，當隨事首謝七星之神也，乃得補復其失也。
　　八稟訣曰：非求仙之難也，得其人之難也；非學道之難也，得受其經之難也；非受其經難也，過試而不知之難也；非經試之難也，行經精誠之難也。太上祕言，妙矣信矣。
　　太上紫書王君自序
　　青要紫書曰：子欲昇天，當行七靈，既登北極，又入紫庭，非人勿傳，先試其情。此之謂也，正論步綱之事耳。吾昔受神經，人有試吾者，無故以杖槌吾手而血出，吾猶傾心向之，情不他念，是試之過也。遂得此經，見告曰：子昨已履水火中，得脫矣。吾初時亦不解此語，晚乃悟以槌手為試也。吾昔授一人神經，經法有試投之約，未授之前，乃無故舉火燒其衣，衣盡而彼不言，然色不大懼然也。雖爾姦醜之炁不形於外，非惡之言不發於口，故為得過也，吾後亦授其步綱隱經也。其施行得道，上登太極，乃見先有刻太極北璧書字者云：咸陽茅盈，受步綱經，師法隱試，火燒衣形，口雖不言，色猶不平，是為下過，非真之精，可行太極，勿登上清。盈見璧文字，讀之悵然，自見試受書以來，初自不悟有色炁不平之累，于今九十八年矣，乃知鑒綱玄璧，無細不書也。乃更尅復往□，訴誓上真，始得補帝皇之卿耳。子其勗之，王君以此言告小王君。
　　太上隱書玉精真訣，以致太極隱芝，翠羽華衣，紫繡毛帔，丹青飛裳，五嶽靈山，六元七玄，明真地神，遊行之仙，皆各獻其方物，奏書太微宮。致之有要，獲之有方，能得其訣，拜為仙公。
　　太上隱書曰：正月一日、二月二十日、三月二十七日，步綱之道已畢，正身入斗魁中，東向，視歲星象在肝中，再拜，跪祝曰：
　　太歲元神，木公九天，陽華玄元，盡來入身。祝畢，叩齒九通。行之十四年，東嶽君獻青毛之衣，東極真人命玄元地神眾丘靈山，送上清之服，翠羽華裳。
　　太上隱書曰：四月八日、五月五日、六月十八日，步綱之道已畢，正身入斗魁中，南向，視熒惑星象在心中，再拜，跪祝曰：
　　南上元神，火陽四光，仲離丹水，來入丹房。祝畢，叩齒九通。行之十四年，南嶽君獻飛行之羽，南極真人命玄元地神眾丘靈山，送上清之服，紫繡毛被。
　　太上隱書曰：七月七日、八月二十日、九月九日，步綱之道已畢，正身入斗魁中，西向，視太白星象在肺中，再拜，跪祝曰：
　　西上太玄，金精七道，玉元二帝，炁迴胎腦。祝畢，叩齒九通。行之十四年，西嶽君獻曲晨飛蓋，西極真人命玄元地神眾丘靈山，送上清之服，丹青飛裙。
　　太上隱書曰：十月五日、十一月三日、十二月六日，步綱之道已畢，正身入魁中，北向，視辰星象在腎中，再拜，跪祝曰：
　　北玄紫辰，金車水元，龍胎化靈，來入一身。祝畢，叩齒九通。行之十四年，北嶽君獻龍衣虎帶，北極真人命玄元地神眾丘靈山，送上清之服，鳳錦玄巾，蓮精紫冠。
　　右朝四極，呼四星之魂精，祝四元之隱名，以致遊行上清之帔服也。外經云：羽翼已具，非謂身生毛羽也。乃上登天綱，偃魁存真，拜五精之魂，祝四元之名，以致靈獻，用昇上清，是以羽衣玄降，寔由精誠也。
　　太上隱書曰：每至甲子日、八節日，步綱之道已畢，正身入魁中弼星後，向真人星，存鎮星象在脾中，再拜，跪祝曰：
　　太極九真，流康陰根，飛一却蓋，來入泥丸。祝畢，叩齒九通。行之十四年，中嶽君獻玉珮金璫白羽紫蓋，太極真人命三玄洞天陽臺天國委羽靈州九疑太玄神丘赤霍三台，使送金真玉光太極隱芝。太極隱芝有四種，或四方色，光照百步之內如月。其一種青色，如累明鏡狀，面徑五六寸許，光照洞徹，三重相累，高六七寸耳。名曰太極靈鏡隱天碧芝。
　　其一種白色，如堅斗星，有七節，以星為節，以莖為綱，高且三四尺，光明朗洞，名曰太極玄節隱辰靈魂芝。
　　其一種赤色，如小棗樹，其實如鐶，光明煥照，高三四尺，名曰鐶綱隱玄太極金天芝。扣其樹枝，實有玉音金聲。
　　其一種蒼色，如偃蓋於地，或重累相杳，周圓七八寸，清光流燭，高三四寸，名曰太極玄月偃龍芝。
　　右太極隱芝名，精誠求請，三玄神明真人，皆致以與子。或出平澤，或生非所，或生山丘，或生宅宇，有如此者，皆真人以與於子也。得而食之，太微遣使，拜為仙公，分形萬變，身生玉光。
　　太上隱書步天綱飛六紀玉經，皆後聖君上請，以付方諸宮青童君，使下教骨命宿有仙名者，自無仙籍玉書，得道之子，亦永自不相遭遇，見此玉經也。四極真人科，聽七百年內得三出，傳授皆盟，書寶約，不宣泄者，以貴上靈。經與眾書絕禁，不相干雜也。其受步七元行星之訣，誓䎬帛三十二尺，以合一五七之數也。受行五星訣者，誓金龍、玉魚，以合二四六之數也。此亦玄象曲直分度，故誓必期之矣。龍魚世無其物，亦不得閉經而待難得之也。請以青布三十尺，以示准此誓，示其始終，明其誠尚也。並以奉之於有經之師，師又當施散，勿營私累，犯盟皆有三官罪考，非小事也。真人重青信金，每臨約誓，皆引此以為明也。其違科犯泄皆為罪，罪延祖父母，受刑地獄。誓約之物，每令上最，勿以告人。天關三圖曰：治根以精，啟心准平，統本以誠，所向必生，真人貴盟，寶金重青，以諧以祝，指之為盟，斯誓大矣，勿犯勿輕。
　　諸誓傳皆各有數限，其不傳而妄言經篇目者，皆犯泄漏，玉童玉女上言太上，三犯泄漏，死名復見，不復得仙也。傳授皆按盟，又當以金青還師，以勸功德。
　　有太上玉經隱書，皆盛以別笈。施行看視時，皆燒香，左右玉童玉女侍衛在側，勿謂未見而無之也。真靈從太無之鑒，以察於纖介之心，可不慎歟。
　　世間自復有步綱躡紀之法，漢成皇帝大司馬王鳳，以陽朔元年中，聞道士劉京從邯鄲張君學仙，得步天綱法，鳳於是逼求，以威以貴，京不獲已，乃密撰此鈔略以與之。鳳謂為延年求富貴之要，甚祕行其法，傳之宗門，故祝說多以富貴祿位為辭，使用天倉天府離合之日也。是鈔略之出，起於劉京矣。漢末亦以此鈔示皇甫隆，隆亦奉而行之也。浮末之說，亦何得動天地，感神真乎。鳳弟子有王色者，逮莽時封侯，謂步綱之經，乃更鑄金為簡，刻而寫之，告莽云：天瑞也。亦復何限非步綱之益乎。但未見真文本訣，便已為無量之益，況得其根耶。鈔法甚大行於世，始於劉京，流泄至今。至於太上玉經飛紀大訣，京寶而祕之，莫知所授。
　　洞真上清太微帝君步天綱飛地紀金簡玉字上經