上清玉帝七聖玄紀迴天九霄經
　　經名：上清玉帝七聖玄紀迴天九霄經。簡稱《七聖玄紀》。撰人不詳，約出於東晉。係早期上清派重要經典。一卷。底本出處：《正統道藏》正一部。
　　上清玉帝七聖玄紀迴天九霄經
　　玉帝七聖玄紀迴天九霄上經，乃上聖帝君以九玄建炁之始，空靈分判，二儀既彰，九元合韻，九帝命靈，齊景霄館。於是上聖携契玉虛紫賓，迴駢丹霄瓊輪，上登九層七暎朱宮，徘徊明霞之上，蕭條九空之中，天元冥滯，三景合光，流精曜虛，八會四通，交真齊契，嘯詠太無，玄始暎朗，天景敷陳，河海靜波，八風颺輪，流煙蔚於龍軒，浮景揚於九玄，金仙秉鉞，四司杖幡，五帝靈官十億萬人，飛麟羽騎備衛天真。西華玉女、金晨靈童，曜雲姿於瓊側，含仙容於蘭房，散靈香以却穢，揚華精於拂塵。遊龍交馳於紫館，毒獸奮爪於玉關，金翅撫翮於瓊林，靈鶴飛吟於雲端。西妃擊節，天女羅錚，龍吟虎嘯，鸞儛鳳嗚，四真合唱，八音齊聲，雲璈激朗，傾駭三清，飛歌玄奏，廣樂虛廷，流芬翳霞，靈風散真，華光交煥，三燭合明。是時高聖太上大道君，佩九色離羅之帔，衣飛森霜珠之袍，巾須臾百變之冠，帶晨光日鈴育延之劍，豁落交帶玉璽鳳章，流金耀虛，七精激无，乘碧霞九靈八景流雲之輿，從飛仙羽蓋桑林千真、紫虛之童三十萬人，顯蓋九霞，迴天傾光，天丁前駈，六師厲鋒，奔電揚精，四明扶靈啟路，五老通津，飛旌瓊途，流盻高清，上詣九層七暎朱宮。道君列座，九帝齊歡，三真合韻，七聖同欣，天音朗暢，高聖歡焉，玄心充於帝簡，飛翰蔚乎慶煙，舋舋神靈，德虛體玄，曜龍文於滄淵，煥彩雲於九天，濯高貌於蘭玉，發金精於瓊泉，列七紀於上錄，明刻書於隱篇，括致沈毫，運轉滯輪，採結五象，携集上真，寔高上之垂化，以敷教于羣方也。於是七聖撰上玄之章，集為靈文，命龜母按筆，太一拂筵，天妃侍香，玉華執巾，丹書紫字刻於白銀，隱起靈韻結於玉篇，題以青錄得道之名，以付五老上真仙都左公，藏於紫蘂玉笈，封以啟命之章，玉童玉女各三百人，散花侍靈，七聖各掌一通，西龜定錄，東華校名，請以五嶽群仙。後學之人，有奏簡三元，奉錄青宮，一年七揀，列名上清者，皆刻注於玄圖，得為太平之上真。此乃天誠玄暢於上聖，明德一合於三元。故太上告命，記乎玉文，玄契冥唱，霄暉內鮮，洞玄悠韻，輪運應玄，高範超於三界，丹景陵於上真，尅得題於白簡，結錄字於青文，冥圖高妙，非以簡札翰墨所能言宣，粗記千分之一，略標得真之遐跡爾。
　　迴天九霄白簡青錄，上聖帝君受於九空，結飛玄紫炁自然之字，玄記後學得道之名，靈音韻合，玉朗禀真，或以字體，或以隱音，上下四會，皆表玄名空生，刻書廣靈之堂。舊文有十萬玉言，字无正類，韻无正音，自非上聖莫能意通。積七千年後，題崑崙之室北洞之源。字方一丈，文蔚煥爛，四合垂芒，虛生菴藹，若存若亡，流光紫炁拂其穢，金精冷鍊瑩其文，遂經累劫，字體鮮明。至中皇元年九月七日，七聖齊靈，清齋長宮，金青盟天，誓告虔，奉受靈文。高上解其曲滯，七聖通其妙音，記為迴天九霄得道之篇，刻以白銀之簡，結以飛青之文，藏於雲錦之囊，封以啟命之章，付於五老仙都左公，掌錄瓊宮。依四極明科，萬劫一傳，檢以四司之律，罰以五帝神兵。名參玄簡，當得此文。得者輕洩，殃滅九族，考累七玄，己身亡命，長責鬼官，雖有玄名，不得入仙。
　　七聖玄紀迴天上文，或以韻合，或支類相叅，或上下四會以成字音，或標其正諱，或單複相兼，皆出玄古洞之中，高聖撰集以明靈文。後學之士，名叅其篇，得受寶訣，自然上仙。然有六合，復有七傷，寶之則合，忽之則亡，有分之身，勤加精誠，長齋靈阜，遠尋幽山，燒香行禮，晨夕誦經，弃諸雜想，心注太真，剋得玄降，白日飛騰。
　　凡後學之士，或名不書玄簡，而備得寶經者，皆以己身有宿世重德，豐柯垂廕，度逮其身，或身有冥功，志分出羣，單心苦尚，上感玉皇，四極所奏，五嶽記名，致遇經師，得受寶文。如使精勤，不犯七傷，則使真人下降，授其真文，注上玄紀，亦七年成仙也。
　　諸得見上聖玄紀之文者，皆以玄名有飛仙之分，刻書於來生之象，逆注玄虛之篇，既禀人道，青宮揀名，四司所保，五帝所詮，玉虛結藏，紫絡植根，骨有奇光，舉形合仙，四司潛降，陰受寶文，太一定籍，司命與年，魂固魄安，六胃結真，萬神總具，剋成上仙。修行七年，自當靈降，乘空飛騰。
　　高聖帝君曰：凡得七聖玄紀迴天九霄，雖未昇騰，皆青宮揀名，告下五嶽，付諸靈山河海司官，防衛其身，玉童玉女各十二人，侍衛靈文，奉經行真。此玄挺應會，理會自然，上聖皆以逆注真錄，位准仙卿，須以道備，四真詣房，降下雲輿，令白日登晨，俯仰之格，隨品進仙。此道遐眇，非以常學所可窺聞，奉者寶祕，慎勿妄宣。
　　高聖六合隱存定簡記仙上法
　　高聖帝君曰：正月一日、三月三日、五月五日、七月七日、九月九日、十一月十一日，此一年六日，是天德值合之時。七聖定簡，五帝記名，西龜勒錄，東華結篇。當此之日，天元合慶，四司羅兵，高上顯蓋，玉虛迴駢，九帝束帶，七聖齊靈，億真萬仙，皆浮位金庭，三晨翼軒，七元煥明，天地潔落，十界肅清。九天帝王遣監真使者，高上七聖遣定錄左仙，西龜王母命五老仙伯西皓中真，東華青童遣領仙玉郎，各部飛仙遊輪羽騎，周行十天五嶽名山，陰察洞元已得道者遊散仙官，及後學之人名叅簡錄，身未昇騰，或玄紀无名，而苦行修勤，情冠玉虛，上感玉皇。諸以學身，當此之日，清齋燒香，弃諸異想，願合天心，存思苦念，修行靈文，為五帝所舉，即勒注白簡，素錄記名，即遣四極下降，授以上真，七年，當得乘空駕虛，上登霄晨。當此之日，如有輕慢天寶，漏泄玄文，身犯七傷，為四司所糺，有白簡之名者，皆勒落青錄，注還鬼官。宿无簡記，因緣遇經，即命五帝罰以神兵，收捕七祖，充責河源死生之考，如日之明。故學在精心，不必於白簡玄名也。唯密唯苦，便獲神仙。
　　高聖玉帝道君曰：欲書白簡玄紀之名，身登玉清上宮之法，當以正月一日上合之時，沐浴清齋，平旦入室燒香，北向九拜，朝禮玉帝畢，北向平坐，叩齒九通，思齋室之內有青雲蓊鬱，周匝一室。存五老仙伯在青雲之中，披飛青羽帔，冠通天玉冠，手執青文之錄。思領仙玉郎著雲錦之袍，冠七寶玉冠，手執白銀之簡。思見二真為我記名於簡之上，結錄於青雲之編，以我簡錄付監真使者、定錄左仙，上刺九天帝王七聖几下，簡錄定名。五老仙伯、領仙玉郎，化入我身明堂之中，便祝曰：
　　上合之日，天元肅清，高上顯蓋，玉帝臨庭，九真命虛，七聖齊靈，上校玄記，白簡之名，勒注元錄，落死刻生，西龜結篇，保仙華青，上受冠帶，煥落五形，給我羽服，降我緑軿，得乘飛霄，上登紫瓊，三景合光，七元同明，永保二儀，天地長并。畢，又七拜禮七聖，咽七炁止。此高聖經錄刺簡六合之法，行之七年，先无玄名者，亦得勒注於玄紀，三元下降，四極啟靈，自然洞達，得飛行太清也。
　　高聖帝君曰：欲記名玄簡，騰身上清之法，當以三月三日上合之時，沐浴清齋，食時入室燒香，北向九拜，朝禮玉天畢，北向叩齒十二通，思齋室之內，有紫雲鬱勃，周匝一室之內。存五老仙伯在紫雲之中，披飛青羽帔，冠通天玉冠，手執青文之錄。思領仙玉郎著雲錦之袍，冠七寶玉冠，手執白錄之簡。思見二真為我記名於白簡之上，結錄於青文之篇，以我簡錄付監真使者定錄左仙，上刺九天帝王七聖几下，簡錄定名。五老仙伯、領仙玉郎，化入我身洞房之中，便呪曰：
　　天元慶吉，上合六陳，九帝命靈，七聖敷真，空玄記錄，東華結篇，名勒帝簡，永保上仙，音韻相和，我體自然，紫胞玉秀，瓊琅內鮮，面彩金暉，骨化如銀，奇毛異色，上下匝纏，玄降九霄，迴天紫軒，六領五龍，飛昇帝晨，三元合慶，得如所言。畢，又七拜禮七聖，咽七炁止。行之七年，真人見形，自注簡錄，降致三元，乘空步虛，昇行上清。
　　高聖帝曰：欲刻石玄紀，迴天九霄之法，當以五月五日上合之時，沐浴清齋，正中入室燒香，北向九拜，禮玉天畢，北向叩齒十二通，思齋室之內中有丹雲，煥爛於一室之內。存五老仙伯在丹雲之中，披飛青之帔，冠通天玉冠，手執青文之錄。思領仙玉郎着雲錦之袍，冠七寶玉冠，手執白銀之簡。思見二真為我記名於白簡之上，結錄於青文之編，以我簡錄付監真使者定錄左仙，上刺九天帝王七聖几下，簡錄定名。五老仙伯、領仙玉郎，化入我身絳宮之中。便呪曰：
　　朱明南丹，慶合上陽，天元交會，六願內昌，九真七聖，齊靈瓊堂，上刺玄簡，結錄西音，刻書正音，明達四通，丹雲迴霄，來降我房，飛青羽儀，翼翼光光，左策朱鳳，右控遊龍，六轡同舉，超登華堂，五老携契，四極齊雙，長保玄暉，日月同容。畢，又七拜禮七聖，咽七炁止。行之七年，則玄紀得道之名，定於上宮，迴暎昇入无形。
　　高聖帝君曰：欲記名西龜之山，騰形七暎之房，當以七月七日上合之時，沐浴清齋，哺時入室燒香、北向九拜，朝禮玉天畢，北向叩齒十二通，思齋室之中有白素之雲，虛在蓊藹，滿匝一室。存五老仙伯在素雲之中，披飛青之帔，冠通天玉冠，手執青文之錄。思領仙玉郎着雲錦之袍，冠七寶玉冠，手執白銀之簡。思見二真為我記名於白簡之上，結錄於青文之編，以我簡錄付監真使者定錄左仙，上刺九天帝王七聖几下，簡錄定名。五老仙伯、領仙玉郎，化為我身太素宮中，便祝曰：
　　天慶普降，上合萬神，太白記名，東華刻篇，結以青錄，簡以白銀，四韻合一，齊音成真，高聖玄授，以度我身，二氣下鎮，迴天九煙，化為仙伯，玉郎并真，八景携契，上造帝晨，朝禮上聖，福慶九纏、長保三光，天地同年。畢，又七拜禮七聖，咽七炁止。行此之道七年，則龜母注籙，東華記名，三元下降，昇到紫庭。
　　高聖帝君曰：欲刻名於金闕之宮，騰身九霄之上，當以九月九日上合之時，沐浴清齋，日入之後，入室燒香，北向九拜，朝禮玉天畢，北向叩齒十二通，思齋室之中有黃雲，鬱勃滿室。存五老仙伯在黃雲之中，披飛青之帔，冠通天玉冠，手執青文之錄。思領仙玉郎着黃錦之袍，冠七寶玉冠，手執白銀之簡。思見二真為我記名於白簡之上，結錄於青文之編，以我簡錄付監真使者定錄左仙，上刺九天帝王七聖几下，簡錄定名。五老仙伯、領仙玉郎，化入我身黃庭之中，便祝曰：
　　上合啟晨，六慶敷密，九真鑑暎，七聖命日，天仙定錄，五老刻札，玄紀我名，得叅羣匹，迴天九霄，下降我室，啟我自然，鍊我形質，反華停年，金容充溢，得乘飛輿，上昇帝一。畢，又七拜朝七聖，咽七炁止。行此之道，則五老刻名於金闕，三元降授於紫軿，七年乘空而飛，上昇玉帝之庭。
　　高聖帝君曰：欲書名青華之宮，列記諸方之府，騰身九霄之上，逍遙入於大有，當以十一月十一日上合之時，沐浴清齋，子時入室燒香，北向九拜，朝禮玉天畢，北向叩齒十二通，思齋室之中有五色之雲，蓊藹一室之內。思五老仙伯在五色雲中，披飛青之帔，冠通天玉冠，手執青文之錄。思領仙玉郎着雲錦之袍，七寶玉冠，手執白銀之簡。思見二真為我記名於白簡之上，結錄於青文之編，以我簡錄付監真使者定錄左仙，上刺九天帝王七聖几下，簡錄定名。五老仙伯、領仙玉郎，化入我身命門之中，便祝曰：
　　天元大合，上慶普隆，三元歡悅，九帝齊容，高聖監靈，萬仙咸恭，五帝定錄，四司衛房，刻名玉簡，列記上宮，玄上所祐，我身入空，上變下化，七十四方，逍遙靈館，晏轡華堂，永保天地，與劫俱終，七元同根，二暉齊光，六合五願，我為仙王。畢，又七拜禮七聖，咽七氣止。行此之道，則東華刻名於諸方，五老記名於三元，五帝君右別，四真降房，七年飛行，上昇帝堂。
　　高聖帝君曰：此六合之時，天真刻簡定錄之日，下諸名山四司五帝，揀校玄名，得在玄紀之中，皆逆注其名，位准仙卿，依其合日，行禮燒香，願念存祝，上感神真，七年，太帝命靈四極真人，下降兆身，授兆真文寶訣，白日登空也。
　　高聖玄紀得道隱名內文上篇
　　高聖玉帝君列玄紀上篇曰
　　清容內結華外鮮，長燈朗室永垂天。
　　晨君西遊披日門，唯見北鎮對天關。
　　堂有紫賓玉賢君，三五居上夾一元。
　　立求日精止月魂，苟與契合合玄文。
　　芝英浩浩草穢紛，凝霜下激萎華繁。
　　二十七數音合圓，雙日沓光曜天端。
　　赤龍御世此道分，若明其訣昇九雲。
　　四極下降授靈篇，給以羽服飛青裙。
　　乘空策虛造金門，此道密妙慎勿傳。
　　殃滅汝身及七玄，後學有分審此言。
　　高聖太上大道君列玄紀上篇曰
　　有日垂光照人山，長彌浩浩與天連。
　　高峊植愛結華鮮，八月羽單翮凌天。
　　已與言韻有八人，二八人與火合煙。
　　人之立左恭不臣，了無宗緒一為親。
　　二口兩分日并身，靈泉左流灌米田。
　　呂伏岩下至強秦，雲中之子巾素巾。
　　玉璫合寶青華裙，得道不久承唐年。
　　青炁行治吾道宣，有得其訣奉聖君。
　　乘空駕虛上九玄，自知玄記白簡文，
　　其法密寶見者仙。
　　上聖紫清太素三元君列玄紀上篇曰
　　三五之末至道沈，門內有人名觀音。
　　閉口不言歷古今，空洞之中穴何深。
　　工非神匠帶人心，單車失迪登山林。
　　冥木茂盛鬱陽森，我有何求山下吟。
　　一土參玄據宮商，披褐詠經理靈衿。
　　白玉峨峨陵雲岑，十斗歷數力相尋。
　　嗚齒召神合玉音，與月相望期上金。
　　皇上八真來相憑，白帝行炁道當新。
　　名書紫簡得其篇，西龜定錄位真人。
　　逆注玄紀應自然，慎勿妄泄道泯泯。
　　所謂法鼓會群神。
　　上聖白玉龜臺九靈太真西王母列
　　玄紀上篇曰
　　玄古之上引弓長，立人在左專為強。
　　白簡玄紀草飛翔，十口學道并无糧。
　　山下餌豆過十昌，三力同心君牧羊。
　　日月乘焉四體強，一士二刀齊四鄉。
　　千子合真八來迎，北極女子頭建巾。
　　與月結期生雲英，龍飛之後道當行。
　　要須玄記補上宮，名叅青錄昇西堂。
　　自得其訣乘空翔，遨遊八極樂未央。
　　子有此文深祕藏，四極試觀題諸方。
　　逆注玄簡東華宮，不出七年約來從。
　　上聖中央黃老君列玄記上篇曰
　　上元有真一炁玄，守之者何月中人。
　　了不學他遇一賢，誓信奉受受要言。
　　迅轡九霄卒獲真，朱玉含寶華光鮮。
　　緑草鬱鬱坐丹田，日精帶中赤石邊。
　　昌元之先昇三天，金王木廢選此人。
　　各自勤心尋道根，尅見玄紀及靈篇。
　　得書白簡青錄文，四極下降授子真。
　　乘空飛行昇九玄，輕傳妄泄入幽泉。
　　長充鬼役不得仙。
　　上聖扶桑太帝君列玄紀上篇曰
　　紫虛玉館乘素絲，唯有皇人心相期。
　　周之後氏田中兒，月照幽谷上高臺。
　　歷觀八極見赤精，洞念幽微二人并。
　　俛仰尋真力手輕，得道寶訣首體生。
　　北有上真南方平，安在玄闕期高靈。
　　十子八實輔吾經，當須金後道治清。
　　學者勤念尋其名，尅書玉簡致紫軿。
　　三元詣房授真經，曉知玄紀昇三清。
　　飛行玄虛登帝庭，深藏寶密尅得仙。
　　妄洩輕傳滅爾形，死充下鬼畢劫齡。
　　後聖金闕帝君列玄紀上篇曰
　　九一之字難可聽，在阜之南易為名。
　　竟須九鍊與金精，圓口之中光延明。
　　二日守元見真形，碧石落落人中生。
　　耳下帶玉口詠經，緑草鬱鬱冬夏榮。
　　上素絲結三心并，皇老光光耀日庭。
　　高上真人叩玉瓊，至於萬劫乃成嬰。
　　良木重森植秀齡，兩輿羽合灑八冥。
　　六十玉女侍汝形，奎宿入呂輔刀兵。
　　赤兒出遊六國平，四方之數萬神靈。
　　刻書玉簡補上清，壬辰之後道治明。
　　必有先智得此經，當為人宗簡勤精。
　　十十五五結弟兄，登山告盟列華清。
　　得有此應注玄名，三元下降致緑軿。
　　弓口出治侍華庭，當此之時樂未央。
　　高聖帝君曰：高上受九玄之炁，布位萬真、三十九帝、二十四玉皇，以部上清之宮，分炁散靈，以總兆民玄空之內，送注白簡二十四萬人，應得道者。後學有見其文，名叅其韻，尅成上仙。至壬辰之後，至道當行，扶桑大帝當以其時，遣四極真人遊盼下世，歷諸名山六合之中，部五帝神官，揀校玄名有合真之人，當授寶訣，使為師宗。採擇骨性有名之身，登山告盟，列奏青宮，結帶授言。須太平卯木宮口出治，當解結孟津，奏迎聖君於上清官。自无玄名，不得叅其上篇。有得之者，便以白簡定數，勤修苦行，長齋念真七年，自當有靈瑞下降，悟子神真也。便得為學者之師宗也。自无此挺，弗得
　　窺看，輕洩妄宣，七祖充責，登履刀山己身亡命，長謝河源，不得入仙。
　　高聖隱書金名玉字內文
　　高聖帝君曰：金閣有隱書玉名，有知者飛昇金闕，騰景上清。佩之者則金閣刻書，玉簡注名，四瀆五嶽靈仙，營衛送迎。九年得乘飛雲，役使玉女十二人。丹書白繒。
　　高聖帝君曰：上清金書玉錄上文，有知者飛昇上清，位齊四真。佩之者則上清刻書，金簡注名，神仙告下五嶽，以仙官扶迎。青書白繒。
　　高聖帝君曰：太極白簡青文，有知者飛昇太極宮，騰景金闕之中。佩之者太極刻書於簡文，注名於神仙，四極營衛，九年飛行。青書白繒。
　　高聖帝君曰：方諸玄素紫名隱文，有知者飛昇方諸宮，佩之者則方諸刻書玄素紫名，九年飛行，神仙衛迎，五嶽記名。青書白繒。
　　高聖帝君曰：太清玉籍絳名隱文，有知者飛行太清，騰景瓊宮。佩之者太清刻書絳名於玉籍，九年通神飛行，給玉童十二人。丹書白繒。
　　高聖帝君曰：太素瓊簡金名隱文，有知者飛昇太素之宮，上朝三元君。得佩之者，太素刻書瓊簡，九年降致飛雲，白日昇天。黃書白繒。
　　高聖帝君曰：南極有丹文紫錄上文，有知者白日飛昇，謁南極上元。得佩之者，則南極注名於紫錄，九年三元君下降，授子真書，白日昇天。丹書白繒。
　　高聖帝君曰：玄宮上元青金赤書隱文，有知者飛昇雲宮，騰景上清。佩之者目見上元真形，九年降兆之房，授兆真書，即得神仙也。青書白繒。
　　高聖帝君曰：玄都丹臺白玉金字隱文，有知者白日飛昇玄都。佩之者刻書丹臺之名，九年乘空景而行，久久神仙。黃書白繒。
　　高聖帝君曰：三元宮琳札青書隱文，有知者白日昇天，上拜三元君。得佩之者，刻名於瓊琳之札，九年三元詣房，授兆真文，神仙飛行。青書白繒。
　　高聖帝君曰：玄斗之中玄名錄籍隱文，知者得昇玄斗之中，飛行上清之宮，刻書玄斗之名，九年神人下降，授兆真書，行之神仙。黑書白繒。
　　高聖帝君曰：五嶽有丹書瓊簡紫錄之名，知者白日昇天，飛行五嶽，仙官防衛兆身，五帝刻名於五嶽之簡，九年乘空飛行，上昇玄宮。青書白繒。
　　諸隱文皆玄古空同之書，以表得道合仙之人。有得見此文，皆四極所監，五帝所舉，萬靈侍衛，羣真敬迎。有知其音，飛行上清，三元下降，與兆同昇。得佩其文，刻書玄圖，給玉童玉女各十二人，遊行五嶽，履涉名山，十界稽首，萬仙來朝。九年自當洞明其音，與神人交言，乘雲步虛，飛行太空。
　　高聖隱存刻書瓊文簡錄上法
　　高聖帝君曰：欲書名金闕玉錄，飛行上清，當以正月一日，丹書金闕隱書玉名十音，向寅上服之，叩齒十二通，微祝曰：
　　天恢炁精，五晨絡形，禀統玄古，金闕記名，上元合慶，天津敷榮，服御隱文，身飛玉清，洞曉自然，與帝合靈。畢，咽炁九過，上九拜，朝金闕帝尊，便止。行之九年，金闕書名，刻字玉篇，自然明解天書，與帝合并也。
　　高聖帝君曰：欲書名上清金書玉籙之文，飛行上清之宮者，當以二月二日，青書金簡玉錄十音白紙上，向東服之，叩齒九通，微祝曰：
　　胤元玄靈，承古法虛，骨象應圖，玉錄金書，河魁絡己，五神煥舒，次慶二元，玄律降廬，名題上清，得乘飛輿，永享無窮，福慶有餘。畢，咽炁八過，向東八拜，朝上清之宮八帝尊神，止。行之九年，則上清刻書玉錄，降飛雲丹輿，上昇玉清之宮。
　　高聖帝君曰：欲書名太極白簡青文，飛行太極之宮者，當以三月三日，青書白簡青文十音，向辰上服之，叩齒十二通，微祝曰：
　　三合成契，玄綱總辰，五體法圖，玄簡青文，名題太極，位准上仙，三元已布，六炁敷陳，金音玉字，我啟自然，得乘飛景，上造帝晨。畢，咽炁十過，向辰四拜，朝太極四真，止。行此九年，太極書名，四真下降，授兆真文，自解明音，飛行上清也。
　　高聖帝君曰：欲書名方諸玄素紫名，飛騰東華之宮者，當以四月四日，素書玄素紫名十音，向巳上服之，叩齒九通，微祝曰：
　　九玄散靈，七聖翼讚，八道暉光，流精朗煥，天元羅張，玄圖啟韻，名題方諸，飛昇玄漢。畢，咽炁九過，向巳上九拜，朝青宮方諸大神，止。行此九年，方諸刻名，真人下降，授兆真文，明解聰慧，逆覩未然，乘空飛行，上昇青宮。
　　高聖帝君曰：欲書名太清玉籍絳名隱文，飛騰太清之中者，當以五月五日，丹書玉籍絳名十音，向南服之，叩齒八通，微祝曰：
　　離建玄綱，分位九宮，施元散靈，總監八方，玉籍隱書，玄圖大空，帝尊曲暎，我位仙王，得乘飛景，上昇紫房，長保天地，日月齊光。畢，咽炁九過，向南再拜，朝南極上元君。行此九年，太清刻書玉籍絳名，九孔洞達，察覩幽冥，真人下降，與神交言。
　　高聖帝君曰：欲書名太素瓊簡金名，飛行太素上宮者，當此六月六日，黃書瓊簡金名十音，向未上服之，叩齒八通，微祝曰：
　　素靈皓華，四真布精，玄圖瓊文，金字紫名，刻書太素，四會洞生，三元交慶，我禀太真，得乘八景，丹轅緑軿，逍遙无崖，上造太清。畢，咽炁八過，向未八拜，朝太素，止。行此九年，則刻名瓊簡，得給飛行之章，乘空而飛，上造太素宮。
　　高聖帝君曰：欲書名南極丹文紫錄，飛行南極上宮者，當以七月七日，丹書紫錄十音，向申上服之，叩齒三通，微祝曰：
　　丹文結錄，紫元玄文，華光交灑，上真敷雲，散景曲鑒，我道獨分，翠羽飛章，丹錦緑裙，乘景虛行，飛入洞門，携英九老，八真齊羣。畢，咽炁八過，向申八拜，朝南極上元八帝太真，畢。行此九年，南極刻書丹文紫錄之文，三元下降，授兆真音，乘空而飛，上昇南極之宮。
　　高聖帝君曰：欲書名玄宮上元青金赤書隱文，飛行玄宮之上者，當以八月八日，青書青金赤書十音，向西方而服之，叩齒九通，微祝曰：
　　天迴炁布，四綱正方，三五結絡，九道成叢，青金赤書，文耀太空，玄圖乘音，八達四通，洞得幽微，朗覩無窮，得朝三元，進登紫房，出入三清，長保華光。畢，咽炁六過，向西六拜，朝玄宮上真，止。行此九年，則上元刻書青金赤書隱篇，自然明解編曉究幽窮，與神交通，乘虛飛行，上昇上清。
　　高聖帝君曰：欲書名玄都丹臺白玉金字，飛行玄都之上者，當以九月九日，黃書白玉金字十音，向戌上服之，叩齒三通，微祝曰：
　　天道順迴，玄斗運精，三元應機，交會啟靈，玄圖隱錄，丹臺金名，白玉峨峨，我道以明，八會四通，上下洞清，神炁下降，六府結靈，得乘飛霄，丹轅紫軿，携契四真，上造華青。畢，咽炁九過止，向戌再拜，朝玄都上真帝尊，止。行此九年，則玄都刻名於丹臺，九老下降兆房，授兆真文，神人交言，白日昇天。
　　高聖帝君曰：欲書名三元宮琳札青書隱文，飛昇三元之宮者，當以十月十日，青書琳札青書十音，向西北而服之，叩齒三通，微祝曰：
　　九炁鬱靈，三道迴周，皇上置位，玄圖應符，七聖曲瑛，已鑒我軀，名書琳札，位准玄州，控轡特昇，上到雲衢，三晨齊景，八真結儔，與天相保，永無終休。畢，咽炁三過，向西北三拜，朝三元，止。行此九年，則三元刻書琳札之名，下降兆房，授兆真文，審察幽微，飛行雲宮。
　　高聖帝君曰：欲書名玄斗之中玄名錄籍，飛行上宮者，當以十一月十一日，墨書玄名錄籍十音，向正北服之，叩齒十二通，微祝曰：
　　玄斗運炁，迴綱整辰，八炁應靈，玄圖記仙，題名玉札，上合天真，斗中華蓋，七元大神，降我妙道，啟我自然，令我飛騰，上之帝晨。畢，咽炁七過，向正北七拜，朝斗中七真，止。行此道九年，七真刻書玄斗錄籍，真人下降，授兆真文，自然洞達，曉知自然，乘空飛行，上昇斗晨。
　　高聖帝君曰：欲書名五嶽丹圭曰瓊簡紫錄之名，飛行五嶽之法，即當十二月十二日，青書瓊簡紫錄十音，向東北服之，叩齒三通，微祝曰：
　　五嶽丹房，羣仙所宗，帝靈刻書，云古上皇，玄圖紫名，定錄五宮，我禀自然，法景太空，服御靈音，洞覩八方，上宴玄都，出有入無，逍遙太極，無終無窮，五嶽上真，結我為朋，降致飛霞，昇入帝房。畢，咽炁五過止，向東北五拜，朝五帝靈尊，畢。行此九年，則五帝刻書玄名，於五嶽瓊簡紫錄之文，五嶽仙官侍衛兆身，降致飛與，運兆之身，遊宴五嶽之宮。
　　右高聖書名玄圖，服御靈音自然上法。後學得行此道，則有玄名於上清，刻玉簡於華宮，五帝扶護，仙官敬迎，身發紫炁，項有圓光，洞暎無幽，坐覩自然，九年靈降，三元詣房，靈輿羽蓋，迎兆之身，飛行玄虛，位加仙鄉。密則靈降，洩則滅身，妄行不真，七祖充責，萬劫不原，己身喪命，永無復仙。有志之士，慎密此文。
　　高聖帝君曰：後學有好尚勤修，仁和行柔，色弘四大，觸類有容，如此之人，皆玄名題於帝籍，紫字結於玉篇，納元啟於神圖，德尚顯於合仙，內則感太極鑒暎，外則總大匠之宗，功滿道備，則自然白日昇天。
　　高聖帝君曰：後學之人，或有皮好而望仙，朝勤而暮怠，內希騰舉，外重榮利。或形謹而心放，或心勤而口慢，或學不弘博，攻伐師宗，形論萬物，毀賢嫉聖，愛彼憎此，罔弱朋強。或嗜酒耽色，亡神喪精。或遇經不盟，竊看祕隱，輕减靈密，以示非類，傳不關告，五嶽無盟，皆為宣洩，犯考四明。如此之人，徒有仙相，名書帝篇，行乖本根，更招考罰，上累七祖，罪滅其身，永失仙道，長充鬼役，輪轉五苦，痛念何言。
　　高聖仙禁七傷之法
　　凡學士玄紀有名，身有仙相，自然合真，而心不堅正者，七敗傷之。
　　第一之傷：帶真行偽，婬色囂神，耗液洩漏，精光枯乾，炁散魄零，骨空形殘，神泣窮府，上聞天關，真仙遠遊，魔魅來干，自與幽陰，玄紀除名，九獄結因，六天相親，淪苦無極，豈復得仙。
　　第二之傷：外形在道，皮好念真，心抱陰賊，凶惡素堅，願人否敗，嫉能妬賢，口美心逆，面喜內瞋，形論得失，好結罪源，毀謗伺學，攻訐宗根，三官所記，標為惡門，仙真弃置，邪鬼附身，走作形影，飛能體神，故令枉橫，極其惡緣，考滿形滅，魂沉九泉，徒有玄名，豈保自然。
　　第三之傷，嗜酒好醉，損炁喪靈，五府亂潰，萬神振驚，魂魄飛散，內外朽靈，本室蕭索，赤子悲嗚，真仙高逝，魔精入形，如此之形，徒積精誠，雖有玄紀，竟失玉名，神拘六宮，身灰幽冥，以此求延，年焉久停。
　　第四之傷：行不弘潔，責人宗敬，心忿口罵，好為闘競，瞋喜失節，性不安定，炁激神散，內真飛迸，魄離魂遊， 自致灾病，年壽頹盡，皆由於性，真仙高遊，衆疾來傷，雖有勤學，不免斯殃，望仙日悠，地獄日長。
　　第五之傷：或玄圖表見，得受寶經，或運遇靈師，啟授神文，而不依科盟，形洩天真，未經九年，投刺名山，使青宮有錄，金闕結篇，便傳於人，流散世間，輕真洩寶，考結己身，徒有玄名，反累七玄，仙道高遊，身死幽泉，長充鬼責，萬劫不原。
　　第六之傷：身履殗穢，形影不香，內無清虛，外無蘭芳，道不降真，神不居房，炁擾精濁，靈元失光，五神進散，赤子飛颺，邪魔來攻，內外受殃，以此而學，望益反傷，仙真高逝，尸軀獨行，淪沒不救，仙胡可成。
　　第七之傷：啖食含血之肉，殺害供口之美，羶腥充於臟腑，傷生殘於非己，真炁擾於靈門，遊魂駭於赤子，魂魄逝於宮宅，穢濁纏於口齒，仙真遠棄於雲霄，己身沉頓於地裹，徒有玄名帝簡，終不免於形死。
　　高聖帝君曰：為學之本，當以七傷為急，既得瞻盼洞門，披覩玉篇，不犯七傷之禁，將坐待靈降，白日昇晨。如外勤在學，內有違於七傷者，此將望仙而反敗，期生而反亡，希吉而反凶，期飛而反沉，靈仙遊於高清，右五神散於八荒，赤子號泣於中宅，遊魂悲嗚於玄空。故仙相有成敗，上學有七傷，篤尚之士，熟精其真。
　　高聖帝君曰：凡有玉骨丹文，列名帝圖，得見七聖玄紀。凡有金髓紫藏，名題金札，得見隱書內文。凡有神奇異毛，紫胞玉絡，名標上清，得見白簡玉篇。諸有流精紫光，內暎外靈，寶藏金容，名書玉虛，得見青錄之文。諸有神挺應國，瓊胎紫虛，名題東華，得見七傷檢文。自無此挺，靈篇不可得而妄披，寶文不可得而覽也。得見此文，皆玄質合仙，九年修行，剋得飛行玄虛，上昇玉清也。
　　凡受七聖玄紀迴天九霄白簡青錄之文，師弟子對齋九十日，或三十日。弟子賚上金七兩，紫紋七十丈，上朱七兩，詣師北向，告命高聖，盟天而傳。師授不盟，輕洩寶文，弟子受而無信，窮披玉篇，同被風刀之考，七祖充責，三塗五苦，萬劫不原。五帝神兵，常糺漏洩，明慎奉行。
　　上清玉帝七聖玄紀迴天九霄經竟