高上神霄宗師受經式
　　經名：高上神霄宗師受經式。撰者不詳。一卷。底本出處：《正統道藏》正一部。
　　高上神霄宗師受經式
　　上聖開圖，明華散藹。真元經粹，妙範流芳。粵在浩劫赤明之初，元始之尊乘赤混太元靈積生之炁，應化於東方始青諸天，與十方天真大神、上聖高尊、妙行真人，無鞅數衆，演說《靈寶度人》神霄衆經，並以授於玉宸太上道君。因命天真皇人并上清諸真人，總其元義，開品分條，共為六十卷，以應六甲之數，皆以無量度人為首。其經既成，簡奏虛皇，遂使藏于紫微上宮，仍今付於神霄玉清真王君，祕於東極華堂瓊室之內，至於後劫，方當下傳。逮其炎宋，興隆太平，炁至時際，吉會神霄，真王當降世間，以為人主。遂舉其弟青華帝君，代領神府之任，真王受天明命，紹承丕祚，統御九有，協和萬邦，顯彰道化，闡神元風。政和壬辰之後，青華時來密會禁掖，神明齊契，天人相通，所以告於期運者焉。於是，真王飛神達變，洞合紫清，乃以神霄瓊室所祕《靈寶真經》六十卷。又以昔侍元始，同登鬱羅，觀覽三元靈光玉網之炁，而成《高上神霄玉清祕籙》三卷，嘗於上皇年間詳考於玉晨之手，定格於紫微之房，亦在神霄歷劫禁重，今並當出。乃遺左右仙卿仙吏，將其經籙，著以人間之義，易以世俗之迹，置設科式，宣揚於志節之士。若其得遇此道，勤而修之，皆是夙簡元名，形繪帝軒三華，鍊骨五輝，內纏克保，為壬辰受度之人，學真之士，萬劫之中，際遇此時，是為難也，可不勉之者哉。
　　玉清虛皇元始天尊為祖師。
　　上清玉宸元皇道君為宗師。
　　高上神霄玉清真王長生大君為真師。
　　已上高上神霄大道三師。
　　《高上神霄太上洞玄靈寶度人經》六十卷：《太上洞玄靈寶度人上品妙經》、《清微金科上品妙經》、《禹餘玉律上品妙經》、《大赤靈文上品妙經》、《玉宸大道上品妙經》、《太一元精上品經》、《日精陽明上品妙經》、《月華陰景上品妙經》、《離合五行化體上品妙經》、《斷絕胎根閉塞死戶上品妙經》、《騰曜二景五星上品妙經》、《扶桑青陽上品妙經》、《素景曜靈上品妙經》、《五方正炁上品妙經》、《五行順治上品妙經》、《天地八維安鎮國祚上品妙經》、《求延劫運保世昇平上品妙經》、《飛神召靈上品妙經》、《降真召靈上品妙經》、《十方聖境上品妙經》。
　　明體貫炁品：《九霄高玄上品妙經》、《九宮仙籍上品妙經》、《八景神合上品妙經》、《玉明運度上品妙經》。
　　赤符丹光品：《紫光丹靈上品妙經》、
　　《碧落空歌上品妙經》、《鍊黑變仙上品妙經》、《神變炁化上品妙經》、《生化胎根斷除邪穢上品妙經》、《迴骸起死上品妙經》、《長生久視上品妙經》、《三晨光曜保命延生上品妙經》、《降真延壽上品妙經》、《保胎護命上品妙經》、《消禳國君王侯世土上品妙經》、《太一神變五福護國禳兵上品妙經》、《七星除妖上品妙經》、《神符除難上品妙經》、《洞神禳灾上品妙經》、《祈禳水旱上品妙經》、《消除灾疫保命延年上品妙經》、《除禳水火漂溺上品妙經》、《解禳山谷瘴癘上品妙經》、《消除病癘跛病上品妙經》、《顯瑞符應上品妙經》、《陰陽化生上品妙經》、《五行備足生靈壽域上品妙經》、《安鎮九壘土妖不祥上品妙經》、《祈求嗣續慶延門閥上品妙經》、《蠲化水火灾癘上品妙經》、《玄明洞淵上品妙經》、《南宮延生上品妙經》、《北都除殃上品妙經》、《斬馘不祥上品妙經》、《斬滅五行邪怪上品妙經》、《追度上世亡魂上品妙經》、《解釋幽牢上品妙經》、《濟度死魂上品妙經》、《化尸受形上品妙經》、《永斷輪轉上口叩妙經》。
　　已上經題，各有《太上洞玄靈寶無量度人上品妙經》字。
　　《高上神霄靈寶度人經》六十一卷，並出於神霄東極華堂瓊室之中。乃歷劫禁祕永傳經也。得遇此道，保己則登昇三境，為人則劫滅百痾，功德協著，克度神霄，後當獲補，宰制治化之官矣。世人受誦，修奉如法，即得福慶無量功驗之應，各如本經所載者。
　　高上神霄玉清祕籙
　　《神霄玉清祕籙》按太微科格，與洞真齊妙，亦上清之標冠矣。可輔於大洞之品，而受佩如法，隨其學功，各如本籙所言。
　　解註
　　混元上德皇帝《道德》二經之義，乃宋徽宗道君皇帝御製是也。《南華真經逍遙遊真義指歸》，乃宋徽宗道君皇帝御製是也。
　　補註
　　李玉德解《靈寶度人經》義，真王君制序，右解註真義。高上神霄真玉說《五
　　方天中好生不殺頌》，右出神霄東極華堂妙濟經科之中，誦之解脫物命天枉之禍，修好生不殺之功焉。政和御製《金籙中科儀》，右科儀為國修齋設醮、祈禳福祐，《大洞招真通微妙章》、《步虛玉清樂》、《上清樂》、《太清樂》、《散花樂》、《白鶴引右招真通微妙章》、《受天明命歌》、《金闕始青步虛歌章》、《高真道德步虛歌章》、《尤道太微步虛歌章》、《夏祭地祇降格出現記》、《高上神霄真王長生大帝降生記》、《上清玉書真符照驗諸記》、《冬祀天真降臨示現品記》。右諸真記神霄紀聖祕籙，乃述長生大君同青華帝君，前後飛神臨降禁掖，昭示靈化之事。神霄玉府東西二臺掌治諸仙卿祕傳，右諸傳，乃紀述諸仙卿修真得道、掌領神霄職任之事。右神霄內府所存三洞四輔，有自古以傳者，或多見於世間，有歷劫未傳禁祕寶經一千二百卷，分為六等一十二品，列為上中下三卷，藏于東西華堂。自太平啟運壬辰庚子之後，漸當降顯。有得備上一經法者，稱神霄王天洞景法師虛元統化真卿，道成得為玉府上相上宰真伯之任。有得備中一經法者，當稱神霄洞化法師保度合明真卿，道成得為東西二臺仙卿仙侯之任。有得備下一經法者，當稱神霄元化法師靈妙通元真卿，道成得為東西二臺仙官長吏九宮真宰之任。其法服：玉清雲臺寶冠，紫靈翠玉之簪，飛雲鬱靄緑光之帔三十六條，褐黃裳飛青之裙，朱陽之履，洞靈碧瑤之珪，三炁交暉玉珮，震耀消魔之劍長三尺六寸，躡九炁之壇。若三階之中，或得上經、中經、下經卷帙朱備，或兼三洞在世一二經法，當稱為神霄太平輔化弟子，道成得為諸天仙真之任，或亦補為神府散官仙吏之職，但未得專處高清玉天之貴，不能必掌神符上司之權焉。其法服：素玉三華碧冠，或三素元冠，紫精水玉之簪，素紫之被三十六條，碧褐黃裳緑青之裙，黃華瑤簡朱履，玉珮，五炁丹精之劍，長三尺二寸，躡三光八緯之壇。一若有受其經法，三階俱備，道成則登三天高皇道君之位，與諸聖齊倫者矣。非拜表上章朝真閱籙行事，其法服不可輒服，靈官檢察墮道之功。
　　高上神霄宗師受經式竟