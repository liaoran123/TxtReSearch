上清太上元始耀光金虎鳳文章寶經
　　經名：上清太上元始耀光金虎鳳文章寶經。撰人不詳，約出於南北期。一卷。底本出處：《正統道藏》正一部。
　　上清太上元始耀光金虎鳳文章寶經
　　上隱書諱
　　上隱書辭
　　地皇叙鳳文章
　　人皇鳳文章
　　高上鳳文章
　　上隱書諱
　　上隱書辭
　　高上三皇太真玄洞上洞道君曰：金虎鳳文章真符，是太真九天父母所出，太真丈人從三皇君所受，積劫以傳東海小童。九天王以傳太上大道君，常所寶秘，藏之於太微靈都玉房之裏，衛以巨天大獸，捍以毒龍金虎，導以七千人，備于玉闕，金晨玉童、素靈玉女各三百人，侍衛靈文，玄暉空暎，散煙紫庭，威振九遐之域，皇天大神煥乎上清、妙暢啟於自然，洞徹慧於无形。神虎班其首，金虎衛其真，智慧標其幹，消魔馘其源，微旨幽邃，妙輒難詳，皆署天魔之隱諱，亦標百神之內名，誦其章則千精駭動，詠其篇萬妖束形。以三天立政之始，傳付太微天帝君，使威制六天，斬截萬神，攝山谷，召海神，眾精為之束帶。群靈施符，大威振魔，邪滅於形，地獄真神，迴綱轉五星。於是太微帝君奉受消魔智慧金虎鳳文，佩符遊遨，洞戲上清，超乘虛逸，玄浮霄輪，太微澄景於高館，太真止足乎階庭，與天地合其契，耀七景而高明。齊運度於三皇，耀七落於九冥，握雲節於崖嶺，煥瓊章於機靈，括萬度於玄聰，檄神真而召百陽。於是電耀萬毒，盪滅億千，使萬祆滅毒，威振遐庭，金晨披道，无容自開，上窺金闕內，八景應命迴，靈官御金虎，載我絕空飛，羣龍啟仙路，遙上謁太微，三台為引導，七星從奔馳，飛澄騁神築，鬱鬱乎天機，洞觀九玄門，遊覽極天涯，燕寢瓊房軒，往還浩不衰，微乎天真符，皇靈將妙號。
　　地皇敍鳳文章
　　地皇付金虎鳳文符章於太微天帝君，太微天帝君告上聖青童君，於是西城王君又曰：《上清大智慧消魔之真經》，此三皇之鳳章，太極之內文，眾靈之隱諱，高上之玉篇，上皇之寶訣，金虎之寶章。智慧可以逐穢滅魔，大有所禳制毒，兼以察邪，萬祆莫不摧形。佩之則合形飛超，散景萬方，遊浪海津，萬害不傷，坐在立亡，上與玄通，須立得，何願不從。今以威神相付，勤加修躬，真經高妙，當誦此萬通，宣勸後賢受真之朋。當依太真之制，不順慎勿開容。世无信順之人，七百年後當相從，復出馬氏末，善德及宋方，威烈輔三傳，遂登太極公，自非龍鳳姿，焉得寶賢同。
　　人皇鳳文章
　　鳳文既遐降，金虎耀神真。所加有元功，不降穢濁人。覆載三洞師，超升高玄賓。過登王母闕，遊浪天河津。先拜太極帝，劫歷三十天。頻蒙天真降，玉女有數千。金童降於左，玉女侍右邊。加賜九曲節，玉與一何鮮。天官從其降，五嶽導其前。天人鼓篁璈，簫歌衛其間。山海為靜波，清道無翳塵。下遊戲四瀆，五嶽亦暫旋。萬魔悉伏藏，妖□并滅身。飛景絳闕中，鬱鬱從羣仙。志專蒙天降，白日昇皇乾。何不為勤徹，廣覽明師津。天皇道高妙，通上徹聖真。地皇次其明，德與帝徵因。人皇亦聖化，德同天齊輪。
　　夫師受弟子，悉當清齋九十日，或三十日，或小齋七日。皆責上金七兩，以為金虎鳳文之信。丹地錦九十尺，以誓九天。青繒四十尺，以盟其文。好道合真，勤心注玄，無恡財物，貴身好信，應無不降，亦靡不新。禀之當勤求，勿為過之先，專專夜不寐，務進殊人前，何為自怠慢，端然受坐愆，體法當與道，不體勿妄言，內外並浮好，安可共周旋，慎之財為累，毀名沒子身，纖毫天已知，勿言細不纏，願子避世羅，漸去庇名山，山澤寂無娛，可以存萬神，時時散財寶，以贖宿世愆，世世為橋梁，濟度幽遠人，損有補不足，功施揚八方，過灾當由道，道降翼可蒙，恩施當迎作，勿為待灾衝，灾衝咎已結，非可復料通，料通力不至，念子坐守窮。
　　佩金虎鳳文章上符，以丹書之，亦可以青為地，丹書之。
　　皇道曰：道士學仙真之道，在人間建立功德，經年之後，應入五嶽諸山。學士苦辛，未及鍊隱遁，立望芝藥，逕造諸山，道里長遠，忽遇三灾五難，卒不得施方術，身在惡賊鬼魅之中，皆當作威神大祝。輒向惡處，同鳴天鼓三十六通，具身中神，因祝曰：
　　願九天玄音，降節萬和，總統四張，開神萬華，越滯天迹，三五兼羅，迴素蔚景，詠命伊馳，盟丹啟誓，盪釋卻痾，含光高暎，流景盈家，伯樂運策，威馘天魔，收錄絕種，滅形九羅，虎符神威，威攝萬邪，斬戮無大，纖細悉殂，祆絕九陰，禍滅流沙，萬毒悉伏，百難並過，當為言功遷賞，不負太和。
　　高上鳳文章
　　赫赫五芒嶺，孤峰耀太輝。學者不嚴潔，吏兵亦不依。我承正道行，萬邪何敢加。體佩金神信，流鈴隨身飛。三天符五嶽，並導吾後前。天羅已張維。地網亦布機。鬼邪及毒獸，見吾即滅摧。盜賊何敢前，金鳳食汝衰。千精即喪目，萬魔走如雷。何以容盜賊，三官應嚴推。急走使奔迸，虎兵當痛推。急急承勑命，嚴明宣太威。有功當遷賞，無功追萬機。急急如明天祝律令。
　　又有消魔大符，在《消魔天水經》中，可預施之以卻惡，然後神咒行令也。
　　此是九天眾魔王之隱音也，亦應佩之祝之，以制魔也。無祝制時，亦先服一符，益勑內神相應。
　　興寧三年乙丑歲七月七日，桐栢真人承樂子長、安期先生，受出三皇蘊中金虎鳳文章符，令晚學道士許遠遊承受，以制萬魔。言神祝行至乙未、甲申、乙亥、壬辰、癸巳之歲，九月一日、及七月七日、四月八日，此三日當有賢人道士，著七色法衣，手持策杖，在靈壇之上，或在人間告乞，時詠經誦書，或作狂歌之聲。子若見如此之人，勤請問之具道情事，必當授子金虎上符，并諸學要言也。慎勿輕之，此隱化真人也。南嶽真人從太上無極大道君、天帝君常所使，其時或下在人間，觀察末世晚學道士勤志之心爾。
　　上清太上元始耀光金虎鳳文章寶經竟