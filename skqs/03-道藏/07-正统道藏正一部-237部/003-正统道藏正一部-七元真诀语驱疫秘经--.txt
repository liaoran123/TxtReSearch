七元真訣語驅疫秘經
　　經名：七元真訣語驅疫秘經。撰人不詳。二經同卷。底本出處：《正統道藏》正一部。
　　七元真訣語驅疫秘經
　　道言：龍漢之劫，數窮混沌，七元凝精。皆有靈書祕訣，出乎龍漢之初。北方黑帝有征鬼之法，大著神功於一國，號曰鬱單，皆是生死之籍。執錄三魂所，總管三十二天世界，列位星象。皆主生人之命籍，執錄三魂七魄。惡置右宮黑簿，善置左宮青書玄曹。凡天子帝王，皆稟星辰應象，位主中天。是以下元生民，多積罪穢凶逆之徒，死皆為下鬼，三官所考。元精本命，凝上炁不能救。其屍為魔穢六洞所承，下流三界，令人畏懼。死為鬼道，永失真趣。不能添神益筭，夭亡於日月之下，可不悲哉。
　　道言：夫天地之間，皆稟七元之覆育。夫天地生人，皆有七魄神在人身中，上應七星。有三魂在人五藏中，上應天為三台。生人若能修行吐納，吞精納炁，奉行經戒。入室精鍊，思神念真，惜炁少語。即七魄真神護人，上應天，中應七元宮。皆上元三官九府三千六百曹，名列天元之精。令生人所學成就，神降靈府。三魂神在天為三台官，皆置為天曹，主人生死急難之事。若修鍊七元者，即三天曹為善錄，下鬼三官不能執錄者也。
　　七真曰：下元生民多積凶舋，不能添神益筭。皆為陰鬼惡魔所縛，係著風刀，不知大道。七元真炁，可能救拔三五，有戰鬼之功。天曹有迴換之籌，北極帝君有驅除之法，可為延齡。令後學修之，可獲長生，延壽益命。下元生人，皆被屍魔所縛，不能得上司之力，所以夭亡。埋屍葬骨，魂魄難詣玄都，為敗屍之民，迷而不悟矣。
　　大帝告七真曰：我昔奉天尊告命，戰伐下鬼，救拔生民，免遭橫死。日有所益，太上昇入北方，位為總極，為北酆大帝。治諸圖籙有三十六條科法，皆列星象正法。有六天神符六道，以封六洞鬼宮。又列七元寶籙，有三天玄圖，圖中列二十八宿日月之位。有寶鎮靈神章，四十八字，皆列元精之炁，凝結成輝。其字皆長八寸，刻鳳管之中。七真可皆，三過朝軒，名曰伏魔神篇。男女之官，可依科法，素絹朱書佩帶，辟除凶惡，延年益筭。七真稽首再拜，立臣高位，總掌天民，施奉圖籙，作何修奉？得驅魔穢。令得下元，遭逢玄奧，跪受訣言。令生人修學，得知善惡報應，在乎深遠矣。
　　大帝告七真曰：下元生民，從此降下氤氳真一之炁，元精所生，稟為一形。皆備三元育養，九炁所覆，下為兆民。皆交一元所生，年命自有度數，衰盛皆有運周，皆可修續延生之法。佩服符籙，送我命財，專精勵機，勿為罪障。可隨一元濟拔，消其不祥。一元皆有三十六宮，宮有一百二十曹，主知生死罪福之科令。人修謝齎，送錢帛，隨元所詣。生人獲福，殃消疾愈，無不應瑞。當降元精清炁，下覆人身。為元精育養，三魂鎮體，七魄扶身，萬邪不敢害矣。    
　　七真授命，總校諸司罪福之科，各有曹府，係屬生民命籍。生死吉凶，皆悉由我之元精。能守其形，固其根蔕，名曰守精。降真之民，吾當常育之。令其王相，齋戒守道。可佩吾祕書之訣，服日華月英，仰謝二十八宿真官。可以延年度厄，遊歷名山，為世之真師。萬靈稽首，明魔侍軒，得道克真。遂成昇仙之侣，列之圖券書。此經中末學之士，一依修奉，治世理民，勿犯天科。事獲精進。天書玄妙，用傳後人。真券靈文，列之于左：
　　太真曰：七元真炁，紫府神章，列鳳券合，四十八字，刻藏之名山。昔紫童君所授，非世塗後學真師，慎勿輕泄，天科嚴峻，明告天人知之者矣。
　　七元真訣語驅疫秘經竟