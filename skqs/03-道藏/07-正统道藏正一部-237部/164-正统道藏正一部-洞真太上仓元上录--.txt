洞真太上倉元上錄
　　經名：洞真太上倉元上錄。撰人不詳，約出於南北期。言修道品階及三洞十二類名義。一卷。底本出處：《正統道藏》正一部。
　　洞真太上倉元上錄
　　倉元上錄，一名太清內文，又名玉鏡寶章，又名金圖瓊字，又名破淹洞符，又名玄覽寶籙，又名人烏山經，又名金生策文，又名威武太一扶命。玉晨君所修，祕素靈上宮，得而奉行，能飛能沉，能隱能顯，位為真人也。
　　元炁流化，凝上為天，敷色翠碧，故曰倉元。文明運度，惡殺好生，戒示禍福，學者鏡焉。占候善惡，即吉避凶，出處得適，動靜保全，化導功立，積德道成，不知此訣，徒勞蔥求。習他小益，不免大灾，雖昇二十八天之上，猶不免墮落艸虫之中。是以上真寶祕尤密，子緣遇得，閉口修之。一切含炁，禀倉元而生，不知感悟，更增善緣，任性縱橫，失其元炁，蒼生之死，皆由恣惡積滅身，蹔懽不久，嬰苦長夜未測。還期上聖哀愍，演迷妙炁，標寫自然靈文，題勒修善要法，佩之服之，存之誦之，施行如科，念念不息，不過九年，必昇三清也。
　　渺莽无極，不可具言，總號自然，表名元炁。元炁善應，化而為形，形象有稱，大略目曰天地。天地覆載，含育倉生，生氣倉倉，衆色第一。仰觀天形，諦別其色，精存其神，乃得其氣，氣降周身，內外洞浹，長生不死，變化无窮。至於人有利鈍平，天有大中小、小中大。諸天羅列，元數重累，諸地同亦无鞅无數。諸天各有三光、七真无央，諸地各有五岳、八俱、崑崙、須彌，大小不同，隨人感得有无，各因所居利害，依業受果。有在濁而清，有在清而濁；有上智而位卑，有下愚而爵貴；有境大而凋荒，有域小而豐實；有居尊而憂戚，有處賤而懽康；有為男而頑懦，有為女而雄強；有外明而內闇，有內照而外蒙。或先下而後高，或先虛而後實；或首正末邪，或前邪終正；或獨或群，或同或異，億品參差，不可勝數。无數諸天，共有此等，唯大羅三天，清純唯一，一炁具足，无所闕焉。有感斯應，應迹億千，有麄有妙，有淺有深，雖有重輕，同是清純，分化殊形，源本一也。隨其感緣，依緣現迹，有見氣候而悟者，第一人也；有見光音而悟者，第二人也；有見符圖而悟者，第三人也；有見文字而悟者，第四人也；有見形相而悟者，第五人也；有見言談而悟者，第六人也；有見影象而悟者，第七人也；有見華貴而悟者，第八人也；有見素賤而悟者，第九人也；有見顯通而悟者，第十人也；有見隱塞而悟者，第十一人也；有見中間而悟者，第十二人也。大品十二，分階有三，上中及下，各有四焉。習業不同，因果各異。在地十二，昇无極三清之天，諸天之上也。上學遊乎十二，精鍊宴乎三清，宴乎三清，无復為也。有為為物，非我所須也。未登三清，亦能為物，為物為己，參雜行之。或自為處少，為物處多；或為物處淺，自為處深。探淺有差，遂成十二，无淺无深，乃昇三上。上三本一，應接三階，初來未至，三名未合，至後既合，无復三名。下知有之，強號為一，一亦非名，為衆名之主。主不可无名，故標之為一，一統億兆嘉號，羅生玄元始等。太上尊神，皆學者所須存呼為主，並非實名，名不去也。
　　上學之侣，精解因緣，體之无惑，修之必專，專之必效，所志必成，成由遵法，法有三乘，乘十二事，事在經中，上中下品，三洞應運，遞互出焉。或時同現，攝一切文，一切文圖，皆屬三洞，三洞三清，即是三乘，三乘經戒，各十二焉，合為三十六部，以度无量天人。人緣厚薄，得之不同，或多或少，或淺或深，自非至德，名在玉圖青錄白簡，不得具聞，亦不具見，亦不具解，亦不具行。各隨所獲，漸進昇階，唯具足者，乃登三清矣。三清者，玉清、上清、太清也。三洞者，洞真、洞玄、洞神也。三經者，洞真上清也、洞玄靈寶也、洞神三皇也。十二事者，演說衆法，心迹无為，為不為物，物得其賴，本不為己，己亦自全為之，似關心迹，心迹不在此為，不見乞而施，不見施而與，不見之見，見妙常存，不可思議，迴邪使正，應感而然，然非我欲，欲既无矣，何有累哉，无累之迹，道之應形，聖真神仙，共所崇習，習之合道，第一事也。心无為，迹有為，忘我為物，為物德高，第二事也。心有為，迹无為，閑居少務，省繁就約，至于垂拱，守靜无為，而心思存想，念是防非，求善避惡，第三事也。捨家而處人間，去親愛之著，同人于世，修德立功，少私寡欲，第四事也。攜家入居山澤，深藏以避可欲，課督尊卑，消諠以寂，弊衣麄食，研尋有无，枕石漱流，餐霞餌炁，聞无出想，第五事也。出世與人隔絕，不復顧戀君親，一切都斷，孑己孤棲，修習師旨，第六事也。在世和光同塵，婚宦不殊，炁類晦明，獨見華素，不偏自學，教人通塞適運，堅志不變，第七事也。斷欲明斷，去妻絕穀，欲動即責躬，窮居常禮懺念念願斷，第八事也。不斷自斷，精存不滯，妻妾羅列，聲妓具陳，尊卑懽樂，調和以中，无恣无逸，唯法是從，貴賤之儀，不相僣濫，慶集纂乎清風，无滯以歸玄炁，慎終如始，第九事也。遊空中，中為志，不著下，不叨上，怡性養神，不傷萬物，餘暇濟衆，不損我躬，積漸自昇，第十事也。在地下，居洞中，守靜篤，思神通，隱淪无悶，第十一事也。住天上，處顯章，流恩澤，濟倉生，挹元炁，保長存，尊嚴不虧，第十二事也。此十二事，備在三乘，三乘之學，各有其人，倫多受名，乘成為號。上洞為大乘，中洞為中乘，下洞為小乘，大略舉之，以其事多者為稱。譬如目錦，亦以其綵多者立名也。此十二事，又各有十二事，一日自然文字、二名符策、三曰注訣、四曰圖象、五曰譜錄、六曰戒律、七曰威儀、八日方法、九曰衛數、十曰記傳、十一曰讚頌、十二曰表奏。行十二事者，各有此十二，階在三洞，洞達相通，玄有少多，隨因列導，精解修之，感驗必速，不解漫求，效則遲應，迷昧不精，行之无徵，僻以望果，致考臻，上學志人，嚴加詳慎也。
　　破淹符如左：
　　凡生有境，清少濁多，穢障相纏，行善不立，邪氣來侵，強魔玄試。上學之人，濁動徐清，潔齋存思，禁隔囂塵，非類之子，叨突去來，家人他室或有產乳，中外親表或有喪凶，牢獄鬥訟，六畜驚奔，烏沉交接，悲泣血傷，諸如此等，見之不祥。皆是穢濁淹藹生纏，障結不釋，闇昧亂神，急宜沐浴存思即消。但精思難精，精防有法，亦當擇日王相之辰，清齋啟告，受佩破淹之符，九天之炁化為九鳳，各首同身飛行三界，引三清之妙炁，蕩九地之囂塵，佩身出入，動靜常清，眾濁不能誇，群塵不敢干，諸厄悉度，延年无衰，魂魄俱鎮，同昇玉清也。
　　某號太歲某年某月朔某日某時、某州郡縣鄉里、男女姓名、若干歲，謹請大度厄延年益筭不衰破淹神符，保守年命，延度九厄，明耳目，療關節，安魂定，萬淹不干，急急如太上九老律令。
　　洞真太上倉元上錄竟