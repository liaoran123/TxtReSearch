太上出家傳度儀
　　經名：太上出家傳度儀。宋賈善翔編集。一卷。底本出處：《正統道藏》正一部。
　　太上出家傳度儀
　　左街都監同簽書教門公事崇德悟真大師賈善翔編集
　　引弟子於大道前，禮三拜，上香，度師祝香。
　　以今焚香，供養三清上聖、十極高真、玉皇大天帝、紫微天皇大帝、紫微北極大帝、后土皇地祇、聖祖天尊大帝、元天大聖后、三十二天帝君、十神太一真君、十一曜星官、天地水三官、南北二斗星官、四方二十八宿星官、四聖真君、三元真君、玄中大法師、經籍度三師、正一真人、五嶽聖帝、儲副佐命大洞仙官、三十六洞天仙官、七十二福地、三十六靖廬、二十四化仙官等，四瀆源王、四海九江水帝龍王、地府酆都北帝，出家弟子本命星官、宮觀里域真官、天曹地府、一切威靈，今辰謹有某人弟子某人，幼離俗網，早慕真風。今蒙國恩，許圓道相，啟壇場於玆旦，服冠簡於昌時，庶竭焚修，上報真聖，仰冀三境慈尊、十方真宰、天曹地府、一切聖賢，曲賜證明，少延飆馭，稽首皈依無極大道。
　　次度師於三師前，設案坐。華夏引弟子禮度師三拜，面北長跪，聽說出家因緣。設香花供養，度師上香。
　　謹按《真一本際經》云：爾時，青童君問出家之法何如？天尊曰：夫出家者，義趣甚深，利益洪遠。出家有二種：一者恩愛，二者諸有。始學之人，既值明師，志能勤苦，執事奉承，餐受妙訓。若在居家，父母、妻子，愛累相纏，如處囹圄，不得自在，適意從容，遠近隨師，詢請玄業。故告父母，請別妻子，捨離居室，遠遊山林，依憑道舍，棄俗服玩，黃褐玄巾，捨世榮華，隨緣告乞，廣建福田，惟道是務，是名初出恩愛之家。既出家已，勤行齋戒，免離三塗，信根已立，學靜入室，離三界愛，登入九清，是名出諸有之家也。
　　青童君曰：我今乃離三惡道，願得出離諸有家，不知何者名立正教？
　　天尊曰：若有經文，具十二部，應三洞者，是名正經。目此之外，須辨邪正，方可受持。當自請師，審定分別。青童君聞是說已，歡喜踊躍，稽首而退。自是及後，凡出家之人，既辭恩愛，來入法門，當發神仙行願，貴在自利利他，屏去兇心，惟生善念，敬上接下，動止柔和。每遇設像，諸聖諸真，諦信不二。晨香夜燈，圍繞贊歎，五體投地，禮拜供養。惟翼今生、來世，與道有緣，月帔星冠，雲軒羽駕，名利九天之上，位居三島之中。且金簡玉書，不容妄度；五逆十惡，穢雜下流。若違明科，度師獲罪。而況太上垂經，天尊說戒，遇人不度，殃及己身，非人而傳，禍延祖考。所以法門傳授，戒慎為先。今汝道心深重，得生中華，仍捨業緣，乃趨真教。
　　謹按經云：人身難得，中土難生。假使得生，正法難遇，多迷真道，多入邪宗，多縱罪根，多諸巧詐，多恣淫殺，多好羣情，多愛貪嗔，多沈地獄，多失人身。如此等緣，眾生不悟，不知正道，迷惑者多。我今哀見此等眾生，故垂教法，為說良緣。令使知道，知身性命，皆從道生。了悟此因，長生人道，種子不絕，世世為人，不生無道之鄉，不斷人之根本。更能心修正道，漸入仙宗，永離輪迴，超昇三界。汝既以難生而生，難遇而遇，不迷真道，不入邪宗，不縱罪根，不為巧詐，不好淫殺，不愛貪嗔。如此則骨相合經，堪為法器，傳經演教，佐國度人。今遇良辰，圓具道相，當知此出家因緣，勿生疑惑。苟有異志，即為下鬼。汝其諦聽，戒之慎之。
　　今再白：汝今出家，一人有慶，九祖沾恩。況汝骨氣通仙，神情合道，慕清虛之聖境，脫穢濁之樊籠，願效駑鈍，永歸真聖，澡雪形體，褫裂俗裝，先為召百靈監度，五帝證明。冀汝名書玉簡，體掛霞衣，便隨羽客以朝真，早獲仙丹而出世。今宜先禮帝主，次別慈親，後成出世之高人，永作登真之上士。而今而後，只可朝真禮聖，不可享鬼拜邪。凡所立功，先資家國。今於庭下，拜辭以俟披度。
　　次引弟子於庭下，北向禮帝王。
　　汝欲窺眾妙，將悟重玄，當脫縫掖之衣，即被彩霞之帔，永叅玉帝，上謝人君，便長遂於逍遙，更不須於趨折。教起金母，勸自軒皇，宜北向禮皇帝四拜。
　　次謝先祖。
　　汝由先祖積慶，福及後昆。故捨繁華之緣，來持清爭之教，惟憑焚誦，以致薦修。每逢奠祭之時，輒修拜跪之禮，宜望先隴四拜。
　　次辭父母。
　　汝自違甘旨，來入法門，雖辜罔極之深恩，蓋慕無為之妙道，庶持經法，以報劬勞，由此拜辭，有違定省，宜辭父母、叔伯、兄長，各四拜。
　　次辭親知朋友。
　　汝久侍巾瓶，致疏交友，息芳春之駘蕩，樂清境之追遊。今披羽衣，不復俗禮，宜辭親知朋友四拜。
　　次華夏引弟子至三師前立，知磬請三師法事。
　　次三歸依。
　　次弟子長跪，具白刺自陳。如念不得，以木簡寫，如不用簡，紙亦得。
　　某伏念螻蟻穢質，不自揆量，輒罄愚誠，願親眾妙。玆者幸承睿旨，許具冠裳。今就度師，虔請教戒，庶從願念，不敢有違。苟違明科，不辭陰譴。某誠惶誠恐謹言。禮三拜訖，即立。
　　次度師讀白文。
　　恭以三洞垂文，七真演教，咸令披度，得入妙門，功德難思，天人稱慶。斯乃從凡入聖，階淺及深，名奏天曹，身居仙列。苟非宿命，寧合因緣。汝既自陳道心堅固，當報四恩，三有以悟，獨立重玄。今則百靈降格，萬聖傾光，直須默運虔誠，無致褻慢。宜請保舉二師，為脫俗衣，以圓道相。
　　次保舉師與脫俗衣，先著履。度師讚云：
　　汝先足躡雙履，永離六塵。經云：千里之行，始於足下。此一步，為初之意也。願汝一心奉道，履踐靈壇。凡所行遊，不步凶惡之地，常登法會，逕陟仙階。每遇二漏之時，即須改換。
　　次繫裙，度師讚云：
　　裙者，羣也。以羣統為意，草於道友，統以清爭。又謂之裳，蓋在上為衣，在下為裳，以表守謙下為常行之法，則能如是者，災害不生，諸聖佑護。
　　次著雲袖，度師讚云：
　　輕剪黃雲，裁成法服，上以襯霜羅之帔，下以統飛霄之裙，為中道之衣，不可須臾離體。
　　次披道服，度師讚云：
　　道服者，乃天尊老君之法服也，真聖護持，人天讚仰。既沾於體，當自欽崇，可以滅三世之愆，尤可以令九先之超度。行住坐臥，常須護持，不可置之以穢器，不得雜之以俗衣。苟不如是，當招惡報。
　　次知磬舉仙衣讚：
　　上界神仙服，天寶自然裳。輕盈六銖妙，佩服齊三光。願今一披奉，逍遙不死鄉。
　　次頂簪冠，度師持於手中，讚云：
　　汝頂星冠。冠者，冠也。一身之上，最處崇高，總括眾髮，斗星燦爛，岳勢巍峨，像列真之朝元，作三洞之妙士，不為臣妾，蓋假於玆。宜其晨夕護持，勿令塵埃染汙。如自輕慢，則天曹奪筭。念玆在玆，則神仙可冀。
　　次令弟子就坐側長跪，度師與戴冠云：與道合同三遍。
　　次知磬吟星冠讚：
　　煥懼七星冠，翩翩降自天。授之有科戒，宿命應神仙。願今一頂戴，永保大椿年。
　　次執簡，度師讚云：
　　夫簡者，以簡事為言，收心斂意為用。簡則心專，持則有守，瞻星禮斗，祝聖朝真，為道法之光容，作人天之儀範。能如是者，方獲執持。
　　次知磬舉三啟頌。
　　次度師說十戒，弟子長跪。
　　夫戒者，止惡防非，護正摧邪，無令傲忽，弗敢輕侮。今授汝十戒，以護身心，諦聽受持，不可懈怠。
　　第一戒者：心不惡妬，無生陰賊，檢口慎過，想念在法。能持否？答云能，下同。
　　第二戒者：守仁不殺，憫濟羣生，慈愛廣救，潤及一切。能持否？
　　第三戒者：守正讓義，不欺不盜，常行善念，損己濟物。能持否？
　　第四戒者：不貪不慾，心無放蕩，清潔守慎，行無點污。能持否？
　　第五戒者：口無惡言，言不華綺，內外中直，不犯口過。能持否？
　　第六戒者：不得嗔怒，調和氣性，神無所傷，不犯眾惡。能持否？
　　第七戒者：不嫉人勝己，爭競功名，每事遜讓，退身度人。能持否？
　　第八戒者：不得評論經教，訾毀聖文，躬心奉法，常如對神。能持否？
　　第九戒者：不得爭競是非，評論四輩，天人咎恨，損傷神氣。能持否？
　　第十戒者：舉動施為，每合天心，常行大慈，普度厄難。能持否？
　　天尊曰：戒有二種，一者有得，二者無得。有得戒者，三戒、五戒、十戒、二十七戒、百八十戒、三百大戒，止惡防非，未達方便，名有得戒也。止離三塗，及人中苦，未入道分，若識識法，畢竟空寂，是名正戒，無持無犯，開正觀門，為道根本，此名出家持戒也。
　　次舉智慧頌。
　　次聽度師教戒，弟子長跪。
　　汝既圓道相，初入法門，自今已後，語默動靜，常須念道、念經、念師，名曰三寶，作汝皈依處所。
　　夫念道寶者，能制滅一切惡相。猶金剛刀，無所不斷；猶如猛火，無所不燒。念有二種：一念道身，七十二相，八十一好，具足微妙，人間天上，三界特尊，是我歸依覆護之處。二念法身，猶如虛空，圓滿清靜，即是真道，亦名真身，亦名道性，常以正念，無間餘心，是名念道。
　　其次念經寶者，有三種：洞真、洞玄，及以洞神，係心受持，常生信慕，存想不移，審知是法，是出世道，無他雜念，是名念經。若知諸法本無文字，正觀實相，達其旨趣，亦名念經，是名善解念經之相。
　　其次念師寶。師寶者，父也。我若無師，不能得道，是故應當遠近隨逐，心眼觀想，常在目前，不替須臾，無諸雜想，是名念師。三念既已，當上報四恩：一天地恩，二國王恩，三生身父母恩，四師長恩。次當下資三有；一資天徒，二資地徒，三資水徒。汝當發大善心，晨香暮燈，誦經行道，於諸大道前，旛花果實，禮拜供養。上願皇帝萬歲，家國太平。次願生身父母、九祖先亡，幽顯沾恩，己身得道。次願師尊長壽，法屬興隆。次願十方信施，常蒙道廕。次願江山朋友，學道知音，早遂初心，光榮門族。次當誘化一切有情，令於三清諸聖，結大善緣，或建宮觀，或造經像，或度出家法身，此乃自利利他，功德無量。常須柔弱，不得剛強。經云：柔勝剛，弱勝強者是也。凡朝禮時節，開靜即起，入靜即息。對諸大眾，不得高聲，舉步安庠，慎勿粗行。苟非病患，不得飲酒茹葷。每遇齋筵，慎勿語笑，疊足端坐，令人天敬仰。接見賓客，先自和顏，貧富貴賤，各隨其心，方便應對，不得輕於貧賤，而奉富貴。裙褐冠簡，鞋履襯袖，務在潔凈，勿要鮮華。又不得殺一切物命，每見人殺，當須勸誘。他人有短，慎勿言之，縱有陰私，亦勿舉訐。若違此戒，身謝之後，永墮惡趣，餓鬼畜生，受諸苦報。良朋善友，常須親近，凶徒惡黨，輒勿交遊。又不得奉事鬼神，學諸邪法，不惟浼黷清靜之教，抑亦自招陰譴。或登靈壇，或預經席，秉簡端謹，如對君父。晝夜便旋，不得向北，當解裙褐，以就掩隈，仍避神祠，及諸尊貴，事已凈手，方拈法服。忽見師長，及尊宿煖帽，方巾逍遙，急須撒去，罄折問訊。常懷慈憫，拯濟危急，勿貪名利，勿畜貨財，勿攻異端，勿習幻術，勿捨吾教，妄親別法，勿生健羨，以破道心，此為修行之要也。一動一靜，當依十事威儀，即無違科背律之譴。汝既出家，紹隆教法，將入眾妙，與道合真。當須屏去三惡，灑落六情，勸人忠孝，勸人樂善，不得陰謀，不得是非，不得訕謗，不得色慾，不得輕慢，不得以強凌弱，不得以勢欺人，不得竊盜三寶常住及諸尊像、衣冠服色，竊之，即眉鬚墮落，足跛手攣，死入寒泉，受種種苦報。常孝順師尊，及汝父母。見男官、女冠法身，遞相供養，勿生彼我，當異骨成親。服飾售用，及諸五穀、蔬茹等物，常宜愛惜。見男弟子、女弟子，常須演經化誘，入我法門，令悟重玄，朝禮聖真，五體投地。侍奉師長，旦夕問安，出送入迎，稽首珍重。持守清凈，恬淡無為，不以富貴聲利輒動身心，宜行陰德，以作今世、來生因果，冀遇神仙，證無上道。且九先超度，乃在於汝；九先沈墮，乃在於汝。汝當洗心刻意，注念無差，一切聖賢，靡不昭鑒。今先叅禮三師，誓依教戒。
　　次引新戒，禮三師。
　　禮經師。
　　列真雅誥，上聖綸言，蘊三洞之琅函，禮九天之金格；青囊紫笈，寶閣雲房，掌八千之靈篇，傳四萬之大劫。既為道士，先奉經師。凡所誦持，勿令穢觸。當運至誠，叅禮經師，三拜。
　　禮籍師。
　　玉籙高真，金符上聖，主八景之龍章鳳篆，藏三清之寶策瑤圖，眾聖靈音，諸天隱語。凡為道士，須奉籍師。每當佩籙行符，切在施功布德，當運至誠，叅禮籍師，三拜。
　　禮度師。
　　化導真師，拔俗至聖。蒙度之者，星冠月帔。荷指之者，大戒沖科。漸拋塵土之蹤，得遂神仙之列。幸為道士，切奉度師。永荷真休，常當信禮，當運至誠，叅禮度師，三拜。
　　次十二願。
　　次學仙頌。
　　次回向念善。
　　次引新戒，禮大道功德。
　　次禮度師等。
　　太上出家傳度儀竟