洞真太上八素真經占候入定妙訣
　　經名：洞真太上八素真經占候入定妙訣。撰人不詳，約出於東晉南朝。原為《八素真經訣》之一，後分出單行。一卷。底本出處：《正統道藏》正一部。
　　洞真太上八素真經占候入定妙訣
　　太帝告四極真人曰：今有篤信至道，修學不懈，皆是先身已經積善，生諸天上，天上著樂，無以進功，年訖來生，輪轉下世。或發願啟告，求生世間，救物立功，勤習上道，皆非凡人。凡人不覺伊，亦不自知，自知亦不說。如此諸人，不免灾否，或眷屬衰喪，或身嬰疾病，或公私口舌，或隱顯逢凶，惡人醜鬼，毒獸鳥蟲，金木水火土草為妨，良由功德未滿，受法未備。急清齋責躬，謝過請福，精存太上，守一無忘，施行三五，諦憶玄師。玄師青童君，總領一切經書，寶文妙圖，皆悉由之。學士尋師未遇，求經未得，得或不足，足或不明，明或不行，行或不久，或多漏悞，不能憶知，或己憶知，瞥已遺忘，邪精所干，魔鬼所試。急擇佳辰，丁卯之日，登山入室，清嚴燒香，啟告太上，諦存青童，向東住心，想見方諸宮，稽首禮拜，面對金闕上相，贏疾厄難，常禮六拜，拜畢叩頭，密陳苦志，或公私否塞，或心識露忘，隨願言之。指彼即急患，不得多及緩事。若緩急備言，當書委曲，拜竟密讀取，不聞竟，即燒之後為亦爾。氣力強盛，可禮十二拜、二十四拜、三十六拜、七十二拜、百二十拜、二百四十拜、三百六十拜、七百二十拜、一千二百拜，一時能竟，注心益善。復不堪者，寅時至丑十二時，時百拜也。有能二時寅申、子午，適所堪耳。常能行之六旬一百，不能移日他辰行也。同志三五人，不可多相引喧鬧，泄漏考不可解。上學之士，精加詳慎，修行此法，然後為師傳經，必得其人，付授無悔恨矣。
　　凡師傳經，不得其人，或是其人，傳不如法，付授之後，一十二旬，眾灾互湊，急謝青童，苦有福慶，亦啟荷恩也，凡受道後，如法修行，九十日無灾病，此宿新有善，合仙之人。四九三百六十日，公私勝泰，此前後積福，合真之人。三周涉四年一千二百，功德興隆，幽顯敬伏，此上士至勤，合神之人。便傳授，廣度賢明，救凡泛愛，慈心立功，博濟無私，克登上聖神真仙君，帝王公卿之位矣。
　　若受道之後，百日之內有諸厄病，皆宿新多罪，非合仙之人。急應首謝，誓革心行，改往修來，憑請師友，洗悔恨之情，篤慊款之志，敬信無疑，必獲福利。四九三周，準擬此例，建德立功，免度危患，戰戰兢兢，恒懷慚懼，媿有深罪，慚無重功，不可為師，慎勿傳授。德業漸升，五八四十年，乃擇人啟付耳。有灾強行，叼遇為師，彼此相誤，皆是惡因緣也。期篤之中，不齋度者，師有相結，為之祈請，首過乞恩，至誠丹切，不得虛飾，又勿苟為，心非口是。又勿語人，稱為功德，唯精唯密，彼此得福，上學之士，明共遵行。
　　凡生死未止，皆由罪根未除，出陰入陽，動靜多過，過積則死，死苦可悲，上士所畏，勤學求生，受經行戒，方術禳灾，解罪延福，以登神仙。初習法者，先首過請恩，從無始中來，億曾萬祖，今身七世父母，善惡相關，七世有得道，及賢明才智，功德著於幽顯者，餘慶所鍾，諸罪易釋，有頑凶悖逆者，眾殃難祛。又己身無始中來，至于七祖以來，陰陽愆咎，或輕或重，重則難遣，輕則易除。易除者，齊戒立功，少日便感，難遣者，精苦累歲，尚不蒙應。不蒙應者，好致懈退，不悟先舋源深，更忿神明無驗，此增惡緣，罪不在赦。若能彌勤，誓死不怠，必有良效，轉禍為福。其中先世先身，多功德者，今加修善，招果自速。不明了者，乃謂其善未足可稱，便云得道，或云虛妄，或云自然，非學所得，如此之流，復不可教，永失道緣，方為魔羣，生死不已，深可痛悼。智明洞達之人，高才篤信之士，無此諸疑，勤行不怠，難易小復，推移積久，皆能得道。得道長生，要在行善，行善止惡，心堅意固，持戒必令不圓三尊，不遣五德，默識密行，不忘言說。善惡未必能行，行善不必會眾，眾猜致誚，疑嫉生灾。是以上聖為善不代，知善為善，斯不善矣。能知善不以矜誇，不以自是，不以規圖，不以為善，恬然若無，乃得道耳。非同志者，不得妄說，說化可化，非人勿強，易者四九三周，難者二四四六，極乎五八之年，無不得道。不得道者，皆由受法不行，行之不勤，勤之不精，其間作罪，善惡雜糅，功不贖過，德不補愆，死後得為善緣，緣增於鬼，得悟幽中立德，亦作鬼官，積功升仙，或為靈人，或轉輪貴盛道德之家，並不塵勞，唯不能於即身得道耳。若背叛誹毀，初是末非，死隨邪黨，與善絕因。因善不絕，皆由信向，信向雖不能至到，但令不疑惑迷退，則善緣日增，增長不止，必亦成真。真人四百年，四千年，四萬年，爰至萬劫。傳付各有訣令，初學之人，以四九三周為限，善惡依科，慎勿妄犯。
　　凡學上道，諦定身心，身心不定，學無所成。成學入定，守一為先，微妙難習，守之不能，即堅雜營他事。守之不能入定，當精占候，省己及物，己身異同，物有變怪，覺之即改，修術用方，消而却之，久無復異，然後入定，眾真相携矣。
　　一若眼中漠漠，光明不恒，所見非真，彷彿不識，當精嚴入室燒香，存思兩目神道童精，長三寸，衣五色衣，兩目各一人，喜相向相就，從東西遊行，侍從有千乘萬騎。良久諦思，極則止，止又思，日夜可十二時存之，差乃已能六日不睡，道童現形，百二十日分明見萬里之外，三百六十日逆知吉凶，與神合德也。罪由好看邪色，不視正真，改過精思，即有驗也。
　　二若耳中訇訇，或至痛滿，不聞遠聲，聽語不別，當精嚴入室燒香，存思耳神道平精，長八寸一分，素衣，從千乘萬騎，還耳兩孔之中。思極則止，止又思，差乃已如上法。罪由好聽淫聲，不察聖教，改過精思，乃有驗也。
　　三若鼻中清汁，或至塞痛，所聞不香，臭香不齅，當精嚴入室燒香，存思鼻神道微精，長二寸五分，玄衣，從千乘萬騎，還鼻兩孔之中。思極則止，止又思，差乃已如上法，罪由好嗜肥鮮，不喜香馥，改過精思，即有驗也。
　　四若口不知味，或齒舌脣痛，咽喉不快，飲食艱澀，當精嚴入室燒香，存思舌神道岐精，長七寸，朱衣，從千乘萬騎，還口中。思極則止，止又思，差乃已如上法。罪由好味惡言，不素不實，改過精思，即有驗也。
　　五若頭痃痛癢，髮落不生，當精嚴入室燒香，存思腦神道都精，長一寸一分，青衣，從千乘萬騎，還頭中。思極則止，止又思，差乃已如上法。罪由輕佻犯上，不禮謝三尊，改過精思，即有驗也。
　　六若心腹中煩，忿忿不樂，絞痛堅脹，飲食不消，當精嚴入室燒香，存思心神道明精，長九寸，綵衣，從千乘萬騎，還腹中。思極則止，止又思，差乃已如上法。罪由好動，喜怒無常，不念清靜，不除嫉諍，改過精思，即有驗也。
　　七若腰背髀骼、膝脛腓足，酸痛疼癤，動轉艱難，當精嚴入室燒香，存思脇神道成，雜綵斑衣，從千乘萬騎，還腰背髀骼、膝脛腓足、兩脇之中。思極則止，止又思，差乃已如上法。罪由強健勞擾，不篤端嚴，改過，精思，即有驗也。
　　八若舉體合身，內外疾惱，不復自覺，氣息短急，當精嚴入室燒香，存思皮膚神道連精，長一寸五分，丹素之衣，從千乘萬騎，還身中內外，驅邪布正。思極則止，止又思，差乃已如上法。罪由殺盜姦醜，不顧正真，改過精思，即有驗也。
　　九若卒病頓卧，或積疾困篤，不能痊瘥，當令入靖燒香頓首，存思腎神道生，左右二腎精，長二寸三分，從千乘萬騎，還備體中。思極則止，止又思，差乃已如上法。罪由凶逆肆暴，不念首悔，改過精思，即有驗也。
　　右九事之來，必有候，善能占之，逆營防備，自然消除，永保貞吉。
　　凡夢及出行，見氛氣晦暝，井濁無水，洿池不淨，糞血尸鬼，人物交淫，皆眼當有疾。急存眼神，挼掌令熱，以熨兩眼，二七過止。又以手指爪捻目訾，有光明朗則吉，青黑則凶。又精存思摩熨，首謝罪愆，則無患矣。
　　凡夢及出行，聞空中異聲，悲驚醜切，皆耳當有疾。急存耳神，交手掩耳，二七按之，畢拱靜聽，思聞太上雲璈之音，天鈞之樂，延集師友，察講誦之聲，首謝罪愆，則無患矣。
　　凡夢及出行，聞不香之氣，腥躁異常，有物入鼻，不測是何，或塵或蟲，或消或滅，皆鼻當有疾。急存鼻神，交手捻鼻，縮之歕之二七可止。勤守香火，合和名香，氣煙相續，不捨時刻，首謝罪愆，則無患矣。
　　凡夢及出行，見飲食朽敗，惡人罵詈，口動齒酸，言語僻誤，皆口當有疾。急存口神，反舌漱液，滿口咽之二七可止。習誦要戒，密咒微吟，諮詢經典，解滯釋疑，首謝罪愆，則無患矣。
　　凡夢及出行，見遊光炫煥，雨雪紛披，從高墮下，器物翻覆，皆頭當有疾。急存腦神，挼手摩眉，修歷額上明堂、洞房、丹田諸宮，擇取東井之水，香藥合和，為湯沐櫛，傳香三過可止。勤心禮懺，瞻仰三尊，首謝罪愆，則無患矣。
　　凡夢及出行，見水火散泆，羅網縱橫，船車翻覆，裸露驚奔，皆心腹當有疾。急思心神，左手掩心，右手掩臍，臨目閉氣，極則微吐之，平又閉，如此九可止。精潔沐浴，謹事續明，嚴除殺想，動止向南，候光翫景，所行見清貞，首謝罪愆，則無患矣。
　　凡夢及出行，見闘戰打擊，擔多負重，倒跢折傷，武僵仆，行杖動刑，陰陽相侵，皆腰背機關當有疾病。急存脇神，交手掩脇，捻之二十，咽氣、叩齒各二七可止。思惟所行，破戒違科，即改革之，宜有施恩，便自營理，諫諍止訟，檢口抑身，勿妄出入，行坐卧起，皆務防慎，安徐顧望，周正心身，首謝罪愆，則無患矣。
　　凡夢及出行，見人物相剝，食啖非常，翻覆男女，倒亂陰陽，皆使身當疾。急存膚神，兩手相摩，獎將通體，極而後己，已又為之，三周可止。誦習戒律，精尋玄言，除滯去惑，寡欲少私，首謝罪愆，則無患矣。
　　凡夢及出行，見人物驚奔，大水大火，鳥獸紛汨，劫賊狂酒，兵戈縱橫，狗虎逐嚙，不識之人妄云有舊，皆身當卒病。急存實神，女子口訣，青龍白虎，更互摩握，二七過止。勤遵玄素，無負黃書，生人生子，必依師言，首謝罪愆，則無患矣。
　　凡九事之中，萬億條緒，端坐聞見，與夢行同，精按斯旨，眾患自消，無勞醫藥，則不假祈請矣。
　　凡除患清身，知變革意，意正身清，然後入定。入定道可成，不定真弗降，弗能降真，豈能得道，得道由降真，降真由清正，清正而不得道，未之有也。　　
　　洞真太上八素真經占候入定妙訣竟