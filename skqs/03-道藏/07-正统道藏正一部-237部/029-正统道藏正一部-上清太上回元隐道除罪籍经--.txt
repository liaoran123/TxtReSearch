上清太上迴元隱道除罪籍經
　　經名：上清太上迴元隱道除罪籍經。撰人不詳，約出於東晉南朝。經文又見於《九真中經絳生神丹訣》中。一卷。底本出處：《正統道藏》正一部。
　　上清太上迴元隱道除罪籍經
　　太上玉真隱元內觀，用六甲之旬六丁之日，夜半是生氣之時，天元敷陳，胞結重固，七魄上言，三魂記過，違愆七祖，積罰三陰，故有消除之法，以解脫愆罪#1。施此道者，乃曰求仙之夫者矣。
　　常以甲子之旬丁卯之日，夜半之時，於寢室牀上平坐，北向接手，叩齒七通畢，乃仰存七星，使煥明於北方，良久，微咒曰：第一太星玄樞陽明魂神上玄九君。作七呼之，乃又祝曰：願得除某七世已來，下逮某身陽罪陽過，皆令消除，所向如願，萬事合心，飛步七元，與天相傾，名刊斗晨，延紀億年。畢，乃存北斗七星從天來下，飛入我口，徑在心中。存星光，令內外洞徹，極思念之。此謂解晨結羅內暎上道。
　　甲戌之旬丁丑之日，夜半之時，於寢室牀上平坐，北向接手，先叩齒七通畢，乃仰存七星，使煥明於北方，良久，微咒曰：第二元星北台陰精天璿魂神上玉九君。作七呼之，乃又祝曰：願得除某七世已來，下逮某身陰罪陰過，皆令消除，六氣盈滿，四神用虛，飛行七元，名刊玉書，上登紫清，乘玄駕無，出入利貞，與天同符。畢，乃存北斗七星從天中而來，飛入我口，徑在肺中，使洞鑑內外，五藏分明。又存星來入口，當令自覺光芒四散滿口，口中覺小熱，即星精來入之驗也。
　　諸思七元存九晨之道，所寢牀席不與他人同止，衣服亦然。男女同席而息者，乃列罪北玄之籍。若犯乎洿穢者，殃注於地獄也。師友同氣不為犯也。
　　甲申之旬丁亥之日，夜半之時，於寢室牀上平坐，北向接手，叩齒七通畢，乃仰天存七星，使煥明於北方，良久，微祝曰：第三真星九極上真上元真人天機魄精上素九君。作七呼之，乃祝曰：願得某七祖已來，下逮某身死罪死過，積惡私慝，犯違天地水三官者，皆令消除，目明徹視，洞監幽無，飛行七元，名書上清，役使萬神，上登玉庭，駕景乘空，與天相傾。畢，乃存北斗七星從天來下，飛入我口，徑在肝中，使光照五藏，內外洞明。畢，心存北向再拜，拜畢，咽液九過，亦可起拜。
　　甲午之旬丁酉之日，夜半之時，於寢室牀上平坐，北向接手，叩齒七通，乃仰存七星，使煥明於北方，良久，微祝曰：第四紐星璇根玄冥天權魄精上虛九君#2。作七呼之。又祝曰：願得除某七世以來，下逮某身無恩無德，不仁不孝，陰惡之罪數千萬計，皆令消滅，服食納精，日以進益，飛登七元，刊錄太玄，上列玉皇，乘景九天，役神御靈，日月同心。畢，乃存北斗七星從天來，飛入我口，徑在脾中，使光明洞徹，暎照五藏。畢，咽液二七過。
　　甲辰之旬丁未之日，夜半之時，於寢室牀上，北向平坐接手，叩齒七通畢，乃仰存七星，使煥明於北方，良久，微祝曰：第五綱星天平丹元玉衡魄靈上元君上玄九皇君。作七呼之。又祝曰：願得除某七世已來，下逮某身內外穢罪，表裹洗過數千萬億，記在幽關者，皆令消除。當令體充黃庭，盈鎮胃中，上列太素，乘景紫宮，右侍玉女，左侍玉童，日月同暉，位為真王。畢，乃存北斗七星從天來下，飛入我口，徑在胃中，使光明洞照，五藏分別。畢，咽液二九過。
　　甲寅之旬丁巳之日，夜半之時，於寢室牀上北向接手，先叩齒七通，乃仰存七星，使煥明於北方，良久，微祝曰：第六紀星命機北極闓陽魄靈上丹真皇虛無九君。作七呼之。又祝曰：願得除某七世已來，下逮某身所犯所行賊惡罪過，姦逆亂妄，引紀帝官者，皆令消滅，百痾康愈，體氣利貞，名書仙臺，刻金上清，役使萬神，飛行九明。畢，存北斗七星從天來下，逕入我口，在腎中，使光明洞徹，五藏分別。畢，咽液二七過。陽日存在左腎，陰日存在右腎。一日為陽，二日為陰。此道尤禁見血穢臭漫，雜食葷辛，則上注延於七祖，下注禍逮某一身，死為下鬼，名除帝門。
　　月晦之夕明日月朔，未雞鳴之前，當於寢室牀上，東向接手平坐，叩齒七通，乃仰存北斗七星，使煥明於我之左面，良久，微祝曰：第七關星玄陽天關瑤光大明太上玉皇道君。作七呼之。又祝曰：願得除某七世已來闇昧匿罪，犯天羅五刑身中之神數千萬億，記在北帝鬼官者，皆令消滅，當令某神精八達，坐在立亡，耳聽絕音，目生紫光，刊玉太素，洞鑑無形，名書帝君，命均二明，飛行七元，寢宴紫庭。畢，存北斗七星從天來下，徑入我口，從口入至目童中，通暎兩眼，使內外自照，存見五藏，使分明。陽日存星入左目童，陰日存星入右目童。
　　六甲日夜半生氣之時，於寢室牀，卧坐首向隨意也，握固而閉氣定神，良久，叩齒九通畢，存北斗九星，使煥明於項上，令九星光芒，二星在斗柄前，光芒以相映及於是，乃微祝曰：第八帝星高上玉皇神八景元君、第九尊星太微玉帝君神太素七晨元君。九過呼之，乃祝曰：願得除某九祖父母已來，下逮某身諸丘山川源大小罪過，名上死籍，陰匿賊惡，伏姦藏欺，事有億萬，列在鬼帝酆山上者，死罪條例之愆，記于北上九元太極真人黑簿者，乞九元太上帝尊玉玄君，皆令事事消除，飛行七道，上登玉清，同遊太無，乘景晨生，北宴八素，與日相傾，總朝皇妃，攝御萬靈。畢，又存北斗七星從天來下，經入於泥丸紫房中，使洞照泥丸，令光明接徹一身五藏，使內外通生紫光雲氣，極令鬱鬱，髣髴念之。畢，咽液三九過。
　　若六甲日及月晦日、六丁日，存思相彷近者，自可以次調適，籌量修之，不必使頻仍相切近也。每事效此，唯令全備於真法也。於是太上迴元謝罪之道畢矣。
　　太上藏五通日，封于五嶽之玉笥。隱迴元之道，隱於九晨之宮。既修五通，當行迴元，五通開於帝始，迴元關於玄終。故修五通，行七元迴隱道者，不食血腥葷物，見諸尸穢，犯者受太玄考。五通者，太上之吉日；迴元者，太上之更新日也。不知五通，不得解罪除過；不知迴元隱道，不得列名上真。常以其日思存吉事，首謝身中罪過，所謂解適七世，離脫刑名者也。不以示九宮中仙矣。諸修洞房紫房中事，及存九元七元者，眠初起初卧時，及臨食食畢，先微祝曰：
　　五星五通，六合紫房，迴元隱道，豁落七晨，生魂者玄父，父變一成神；生魄者玄母，母化二生身，攝吾筋骨者公子，為吾精氣者白元，長生久視，飛仙十天。畢，勿令耳聞祝音。此太上隱祝，以除邪氣，致精神，使人終身不厭昧也。
　　上清太上迴元隱道除罪籍經竟
　　#1『罪』字原本作『羅』，據《洞房上經》改。
　　#2『九君』原本作『九宮』，據前後文改。