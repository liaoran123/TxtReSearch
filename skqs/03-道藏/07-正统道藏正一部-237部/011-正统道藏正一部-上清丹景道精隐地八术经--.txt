上清丹景道精隱地八術經
　　經名：上清丹景道精隱地八街經。撰人不詳，約出於東晉。係早期上清派重要經典。二卷。底本出處：《正統道藏》正一部。
　　上清丹景道精隱地八術經卷上
　　紫清飛靈八變玉符
　　億地八化玄真之術，一曰藏影匿形，二曰乘虛御空，三曰隱輸飛霄，四曰出有入無，五曰飛靈八方，六曰解形遁變，七曰迴晨轉玄，八曰隱地舞天。此乃上清金臺玉室祕房妙術，藏之玉笈，封以金章，侍以玉童，衛以玉女，各八百人。太上玉晨高聖君，受之於九玄，七千年乃傳太極真人、東華大神方諸青童、扶桑暘谷神王、清虛真人，告盟于上清，裂金以誓。身有其文者，則隱淪八方，有修其術，則乘虛駕景。口口而授，不得妄傳，子不示父，臣不奉君，唯在金簡書名玉篇。輕泄祕文，殃及七玄，身為下鬼，充塞河源，案如神真，祕而奉焉。
　　第一藏形匿影之術
　　當以立春之日，平旦入室，向東北角上坐，思紫雲鬱鬱，從東北角上艮宮中，下覆滿一室，晻冥內外，良久，化為九色之獸，狀如燐之形，在我眼前，因叩齒三十六通，而微祝曰：
　　迴元變影，暎暉幽蘭，覆我紫墻，藏我金城，與炁棍合，莫顯我形。畢，便九咽止，開目，雲氣豁除，便服飛靈玉符。修之一年，形常隱空，有難之日，立於艮宮之上，取本命上土，撮以自障。案如立春之日祝，思炁自覆，人不見焉。
　　陽符
　　陰符
　　飛靈玉符，太極真人所受，服之一年，與神同軀，萬變縱橫，形藏玉房。其有祕諱，不得書文。立春之日，東向服符，微呼八景陰名，祝曰：
　　天藏地隱，二氣合偶，艮宮玄房，可以騰軀，名言上清，吞咽靈符，无使刀兵，與我相畢。便服符，九咽便止。
　　第二乘虛御空之術
　　當以春分之日，正中入室，東向冥目，思碧色之雲，鬱鬱如飛輪，從東方震宮中，下覆滿一室，內外時冥，良久，青炁化為蒼龍，在我左耳上，纏繞我身，叩齒三十六通，而微祝曰：
　　騰玄御輪，迴轉八宮，坐則同人，起則入空，覆我碧霄，衛我神龍，暎顯我形，通幽洞冥，吞咽九靈，永得无窮。畢，便九咽止，開目服符。修之二年，乘虛駕空，有難之日，立於震宮上，取行年上土，撮以自障。案如春分之祝，思炁自覆，人視如炁。
　　飛靈玉符，服之三年，能乘虛駕晨。其有祕名，不可語人。春分之日，東向服符，微呼八景陰名，祝曰：
　　神清玄鈕，暎流上清，太素曜景，玉臺檢名，乘虛步空，上造華庭，雲龍幡旗，來奉我形。畢，便服符，又九咽止。
　　第三隱淪飛霄之術
　　當以立夏之日，正中入室，東南向冥目，思赤雲如煙之狀，從東南巽宮下來，覆滿一室，內外晻冥，良久，赤炁化為玄兔，在胸腹之上，因叩齒三十六通，而微祝曰：
　　玄兔靈飛，啟告三晨，披除囂翳，通我清津，景登雲輿，炁降紫煙，萬靈稽首，皆伏我前。畢，便開目服符，又九咽止。修之三年，隱淪空霄，有難之日，立於巽宮左，取十四炁咽之，撮太歲上土，以自障。案如立夏之祝，思炁自覆，則與炁同形。
　　飛靈玉符，服之三年，隱淪玄霄。當以立夏之日，東南向服符，先微呼八景陰名，微祝曰：
　　靈飛九天，紫暎霞霄，服咽八炁，吐納六翹，神真充內，外欲豁消，縱形任己，適意皇朝。畢，便服符，又九咽止。
　　第四出有入无之術
　　當以夏至之日，正中入室，南向冥目，思赤炁蓊鬱，從南方離宮中來，覆滿一室，內外晻冥，良久，赤雲化為鳳凰，在我頭上，因叩齒三十六通，而微祝曰：
　　赤霞晻玄，炁液流通，九道之變，化為鳳凰，授我真府，賜我玉漿，出自天門，入自離宮，招致雲軿，駕虛乘光。畢，便九咽止，開目服符。修之四年，能出入无窮，有難之日，立於離宮左，取九炁，撮九月建上土，以自障。案如夏至之祝，思赤炁自覆，則身為火光。
　　飛靈玉符，服之四年，運身玄虛，出幽入無。當以夏至之日，南向服符，先微呼八景名諱，祝曰：
　　八景我方，上天之宗，御以神虎，挾以羽章，嘯叱風雲，拘制萬靈，出幽入虛，莫不濟軿。便服符，九咽止。
　　第五飛靈八方之術
　　當以立秋之日，哺時入室，西南向冥目，內思白炁鬱鬱，如天之霧，從西南上坤宮中來，覆滿一室，內外暗冥，良久，白雲化為麒麟，對在我前，因叩齒三十六通，而微祝曰：
　　仰注玄精，吞咽黃華，身生飛羽，輕舉登霞，遊宴八宮，萬萬不殂。畢，便九咽止，開目服符。修之五年，能昇八方，有難之日，立於坤門，仰咽三十六炁，左取今日辰上土，以自障案。如立秋之祝，思白炁自覆，則身化為露霧，人不見也。
　　飛靈玉符，服之五年，遊宴八宮，出入虛房。當以立秋之日，西南向服之，先微呼八景名諱，祝曰：
　　飛靈紫清，化為鱗軀，上躡玄綱，乘空駕虛，與我七玄，同宴遨遊，極天而老，終地而休，自非金簡，莫我干求。畢，服符，又九咽止。
　　第六解形遁變之術
　　當以秋分之日，哺時入室，西向冥目，內思白雲從西方兌宮來，覆滿一室，暗冥良久，白雲化為神虎，在我右邊，因叩齒三十六通，而微祝曰：
　　解形遁變，追飛躡浮，先謁玉皇，退之八嵎，分身為萬，適意所求，俄頃之變，八宮已周。畢，便九咽止，開目服符。修之六年，形化影變，縱橫八方，任意所之，有難之日，當立兌宮之中，思火氣來燒我身，仰咽七氣，取丙上土以自障。祝如上法，則人莫之見。
　　飛靈玉符，服之六年，解形為萬，化身為千。當以秋分之日，西向服符，先微呼八景名諱，微祝曰：
　　玄暎九靈，真炁洞微，解形散影，晨駕暉，遊盻八宮，出入紫微。畢，便服符，又九咽止。
　　第七迴晨轉玄之術
　　當以立冬之日，子時入室，西北向冥目，內思黑雲從西北方上乾宮中來，覆滿一室，晴冥內外，良久，黑雲化為螣蛇，在我左足下，因叩齒三十六通，而微祝曰：
　　太陰九玄，化為螣蛇，迴輪五星，運轉七機，上宴玄宮，八景同輝，吞精吐炁，永无終哀。畢，便九咽止，開目服符。修之七年，能迴轉五晨，出入無間，有難之日，當立乾宮之中，思黑雲覆我身，仰咽二十五炁，取天門上土，以障其身。祝如立冬之文。
　　飛靈玉符，服之七年，則上宴太清。迴化五晨，龍登虛。當以立冬之日，西北向服符，先微呼八景陰名，微祝曰：
　　靈符七轉，品同金章，上迴五星，下轉七玄，八術變景，出入無間，掌籙元籍，制御酆山。畢，服符，又九咽止。
　　第八隱地儛天之術
　　當以冬至之日，子時入室北向，內思黑雲壘沓相覆，北方坎宮中來下，覆滿一室，內外暗冥，良久，化為玄龜，在我右足下，因叩齒三十六通，而微祝曰：
　　靈符隱方，藏地儛天，逃已六陰，顯身玉輪，龍御煙，上造帝晨。畢，便九咽止，開目服符。修之八年，則登玉清宮，有難之日，立在坎宮之上，思黑雲覆身，仰咽二十五炁，取地戶上土以自障。祝如冬至之文。
　　飛靈玉符，服之八年，則登玉清，任適周旋。當以冬至之日，北向服符，先呼八景陰名，微祝曰：
　　八術奇方，藏身逃形，服符咽氣，與真合靈，先宴八宮，進登玉清，七玄放解，還更童嬰。畢，便服符，又九咽止。
　　凡修八術之道，未至七日，齋戒沐浴，燒香至日入室，先詠消魔，以制萬靈，案法為之。修八術，呼八景真名，及陰諱十六字，悉是八宮大王，制御真仙都官。知其名，則學仙志不亂，邪不干，騰步天綱，躡五星之精，則八景大王監子所為，降子真景，與炁合并。
　　第一玄昌，第二修靈，第三飛玄，第四耀光，第五魔王，第六飛倉，第七合萌，第八通靈，凡十六諱。又有陰諱，在師口中。修之一年，可得逃身；修之二年，可以乘虛；修之三年，可以隱淪；修之四年，可以入无；修之五年，可以登八方；修之六年，解形遁變；修之七年，可以迴五晨；修之八年，入地上天。長為之者，出入帝晨，宴駕雲輪，遨騰上清。高上所撰紫清妙篇，子遇其文，金簡書名。案如玄科，七百年傳，傳至八人畢，加金簡封之五嶽，編于名山。
　　其飛靈玉符，每至本命日夜半子時，北向醮獻，跪祝之故，如是靈飛六甲同文。其文高妙，其誓尤深，案如玄真白素四十尺，紫紋八十尺，金鈕八雙，以代列告之盟。授者曰師，受者弟子。違科負誓，七祖風刀之考，己身為下鬼，五苦八難，萬劫不原，祕而慎之。
　　上清丹景道精隱地八術經卷上竟
　　上清丹景道精隱地八術經卷下？？