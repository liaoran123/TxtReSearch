太上明鑑真經
　　經名：太上明鑑真經。撰人不詳，避淵字諱，當出於唐代。言明鏡訣及服藥思神法。一卷。底本出處：《正統道藏》正一部。
　　太上明鑑真經
　　老子曰：金水內景，以陰發陽，能為此道，分身散形，以一為萬，立成六軍，千億里外，呼吸往還，乘雲履水，出入無間，天神地祇，邪鬼老鬽，隱蔽之類，皆可見也。審其精思，逆見方來，子能守之，為仙王也。
　　老子曰：欲行明鏡，勿入喪家、產乳之中，精衣香薰，沐浴五香，并飲蘭桂之液，無食薰辛之物，絕棄腥躁，無近婦人，於密靖之地，幽室之中，不聞車馬之聲、金鼓之音、鳥獸喧噪，乃可為之。此道之忌，莫甚於驚，一往不復反，一敗不復成也。當其時，心不欲復有所存，耳不復欲有所聽，注心正目，彷彿想念，至精不怠，乃復可成。
　　老子曰：當得明鏡九寸，無令面有偏缺毀損疵瑕，務欲清明周正，不失人容色者善。昔我先師，以尺二寸鏡，前後左右〔各〕#1一焉，名曰四規。行此道者，甚難速成易得，若驚則有大殃，少能者也。文子豪成，皆以一尺鏡一枚，正置其前，亦以見神，而不能長生也。
　　老子曰：以九寸鏡各一枚，俠其左右，名曰日月，亦以延年矣。若欲分身散形，坐在立亡，上昇黃庭，長生不死，役使百靈，入水入火，入金入石，入木入土，飛行在意者，當用吾四規之道。若但欲逆知吉凶，日月足矣。
　　老子曰：立規之法，皆去己一尺五寸，令與眉齊，各垂紫青線，下有華水，務令平也。晝夜不閉目，以得為效。不可閉目者，恐當閉目之時，神明忽見而不即見之，或失神以去，或卒開目見之，而漸致驚懼而敗也。
　　老子曰：四規之道，必見尊神，非上士至真，勿以此示之。吾道至密，世無其人，寧見道門。欲行四規者，皆令去己一尺五寸，高三尺。東規當見仙人二人，冠丹纚之冠，面貌狹小，耳高其頭，身皆生黑毛，見之勿驚。西規當見西王母，玉女侍之。南規當見中和無極元君，一身十一頭，冠自然之冠，衣色赤。北規當見天皇君十三頭，衣冠之色如其時也。
　　陵陽子明得此法曰：或見二人，衣黃衣，冠黃冠，白鬚者即延壽君也，少者受命君也。或見二人，赤衣赤幘，年少者稟命君也，老者司命君也。或見二人，衣羽衣，黃色玄冠者，察行君也。或見三人，衣羽衣，赤色青冠者，聽響君也。或見一人，大冠朱衣，執筆把札者，司過君也。或見一人，黃衣冠，掩面者，增年君也。或見二人，赤裳者，視形君也。或見玉女青衣者，名曰惠精玉女。或見玉女黑衣，名曰太玄玉女。或見玉女赤衣者，名曰赤圭玉女。或見玉女黃衣者，名曰常陽玉女。或見童子三人，青衣紫下俱來者，一名常在，一名絕洞，一名五德。或見九玉女，衣服五綵俱來者，一名上，一名虎，一名扶，一名靈闕，一名孔林，一名馮，一名住，一名多，一名□#2。或見一人，目下徑三寸，黃衣青下者，同目君。或見嬰兒長二三尺，向人笑者，是九都童子。或見童子長五六尺，立而笑，其上有自然蓋者，日中童子也，上无自然蓋者，月中童子也。或見人頭鳥身，五色玄黃者，上上太一君道父也。或見九人，皆衣青衣而白首者，无極大元君也。或見一人，長六尺五寸，冠角，白衣赤領，或虎文鳳章者，姓李名耳，字伯陽，見之常以平旦。或見一人，長六尺七寸，冠重華，白衣青綵，名李舕，字伯陽，見之常以日出。或見一人，長六尺九寸，冠重華，五色衣，名李□#3，字伯光，見之常以食時。或見一人，長七尺二寸，冠辟邪，衣羅（ ），形像龍蛇，名李石，字孟公，見之常在禺中。或見一人，長七尺三寸，冠飛龍，衣朱衣，名李重泉，字子文，見之常以日中。或見一人，長七尺五寸，三傑冠，朱玉衣，名李定，字无陽，見之常以日昳。或見一人，長八尺，冠皮毛，衣黑衣，名李元，字伯始，見之常以日晡。或見一人，長八尺五寸，冠自然，衣龍蛇，名李願，字元生，見之常以日入。或見一人，長九尺五寸，冠自然，衣青紫，名李願，字伯文，見之常以黃昏。
　　老子曰：上士為之七日，中士一旬，下士一月成也。
　　老子曰：紫青為裏，合之九寸，規者尺二寸。
　　老子曰：上士為之，先見己形，次見宅中鬼神，次見天神。鬼神或有一身不皆見之，多不過六神、七神來也。但熟視規中，勿熟所見神也。亦勿語，亦勿拜，急自定，无驚恐。
　　老子曰：為此道者，春无伐木，夏无水灌滅火，四季之月无掘土，秋无鑠金，冬无遏水杼井。
　　老子曰：為此道者，春无食肝，夏无食心，四季之月无食脾，秋无食肺，冬无食腎。五臟神怒，則令人不明不壽。
　　老子曰：為此道者，長不怠七日，得者七十日一施之，必如初日，此道可以還年却老也。陵陽子明曰：坦然已平。
　　老子曰：見神之後更施之，可問以長生之要，則具以告之。
　　老子曰：為此四規之道既成，可以握一規之道施之，不復用四。幽闕二重齋，著綠幘，上入北極，下入玄蹤，以鏡其事。為此道，常當上朱鳥高三尺，下玄武高五尺，左青龍高九尺，右白虎高七尺，又當履日月。
　　老子曰：不唯己也，又當令朱烏銜九寸鏡，玄武背負尺二鏡，青龍銜日，白虎銜月，己形象龍蛇。須能分形，坐見四海之外乃止。止者真物來，夜則以燈燭、麻油為火，大善。欲治病人，及入大山恐山神及百鬼試人者，以一規著戶上，一器華水著下，拔刀劍橫水上，以刃外向，百鬼不前，有老鬽至入戶者，亦不得過水即死，血在水中。祕之，勿示俗人。
　　老子曰：欲辟五兵百邪者，以三寸規一枚，鑄圓天符，著其懷，陰日右，陽日左，入大衆所為勝，人人皆畏之。吾道祕矣。
　　某年某月某日，某州某郡某縣某鄉里，道士某以老子四規明鏡要訣，授學者某州某郡某縣某鄉某里某，以白絹四十尺、米一斗、薪一束、鹽五升為盟，丙不得不告要言，某不奉身入黃泉，一同先師，玄君張白羽偶成，金師某丙，共畫一為信，三年有效乃得傳，不得傳非其人，身謝天地水三官，得仙不得背本之言。
　　老子曰：迴天符，一名圓天符，一名蓋天符，左元放所祕之。朱書。
　　（原缺符）
　　老子曰：圓天符，辟灾殃，可得長生久視，與天相保。虎狼摧牙折齒，百兵不敢向，見之則伏不敢起。某甲服此符，誰能知者，左社右稷，當得天福，千秋萬歲，長生无極。急急如律令。
　　昔黃庭真人道士，稽首敢問：天地五行之氣，人為貴，或壽不壽，何乃故？
　　老子曰：人受天地之氣，皆壽百二十歲，但喜怒貪色嗜美，甘肥快口，不能止穀，空處不樂，日居俗間，不能思道，皆邪鬼伴，故令不壽。
　　道士曰：若設能止穀，不樂甘肥快口好色，可以自度不老？
　　老子曰：子能好道，善慎身心，奉守一身，可得不老。人頭圓法天，足方法地，五藏法五行，四肢法四時，九宮法九州，目法日月，髮象星辰，子應天基，故萬物之中人最為貴。
　　天有神藥，名曰就衡，布列天下，乃生濕濡之地。其葉光澤如長雄，生道壯盛。秋八月，雄雌俱合根結，枝葉交錯，龍蛇得之，銜用藏匿。陽春三月，雷鳴便出，人得食之，藏之石室為寶也#4。堯遭洪水，民飢渴，令民採之，皆用告活。審而服之，可得神仙，聖人服之，閉口不言。今以告子，可得度身。候以霧採之，以盛秋雌雄合會，甚為良也。懸之舍北，陰乾，擣千杵，盛以大盤，蜜和丸如梧子，日服三丸。日數有三七二十一日，其道畢矣。服之一日，上遊泥丸，下還崑崙。服之二日，遊止玉堂。服之三日，歷玉戶。服之四日，排華蓋，止絳宮。服之五日，緣華山，大佳，諸神相將登玉天，上玉堂。服之滿二十一日，男女中壯小各得其所。可不勉哉。傳之與賢。
　　銜草圖曰：二月生於道傍，其色青，可九節，下第三節有十二葉，第四節有十二葉，第六節復有十二葉，凡三十六葉。下根如坐人，長三寸許，中正白，皮黃。其味甘辛。
　　七十六神丹經合藥符，四方各別作四符，合藥有神。
　　北方天合同符 西方大將軍符 南方赤句王女符 東方青牙童符 
　　以黑書之置北方
　　收日作
　　以白書之置西方
　　建日作
　　以朱書之置南方
　　滿日作
　　以青書之置東方
　　成日作
　　黃童玉女主藥精，可以合藥日造符四方，不畏諸耗。
　　老子曰：下形中尸若蟲，道士服之，即蟲下時氣，須臾目明。下此煞尸，但視有明破日，蕩除形身，即飲潔清。諸不留滿七破，伏尸蟲下不過七破，七破老人更少，當靜退也。又二符者，同出老子三十九真符第八符，本受書二卷，符出不同，故重書。破伏尸亦兩符。凡下尸，不得預語人，剋日三尸雖无耳目，預知人但密知耳。合藥須靜處，入山所宜時節：正月一日、二月二十五日、三月二十四日、四月十六日、五月十一日、六月六日、七月二日、八月二十五日、九月二十一日、十月十六日。此是天倉開日，可以名山行來吉利。正月子、二月丑、三月寅、四月卯、五月辰、六月巳、七月午、八月未、九月申、十月酉、十一月戌、十二月亥，此日是天地開日，入山最吉，可久居，令人安穩无患。
　　老子曰：入山符，丹書白素帶之，橫行天下。
　　老子曰：无名之名，蓋我之宅，有名之名，喪我之橐。无貨之貨，全我之德，有貨之貨，喪我之賊。罪莫大於婬，禍莫大於貪，咎莫大於慾，有此三禍，名禍之車，小則危身，大則殘家。雖然齋心，念三神焉：一名靈朱君，二名靈明君，三名靈黃君。常思念之，行住坐卧日三稱其名，可度厄年也。祕之莫傳。
　　右第一神衣絳服黃裙，第二神衣黃服黃裙，第三神衣絳服黃裙。
　　太上明鑑真經竟
　　#1『各』字據上下文補。
　　#2#3原本此處缺文。
　　#4『藏之石室為實也』，此句原本錯插入『人頭圓法天』句前。