洞神八帝元變經
　　經名：洞神八帝元變經。撰人不詳，約出於東晉。係洞神部古經之一。合召役八卦鬼神法。一卷。底本出處：《正統道藏》正一部。
　　洞神八帝元變經序
　　原夫世塗莽昧，利害之道難知。得失未形，安危之機罕識。故蒼生庶類，莫不闇步艱難之裏，顛墜險阻之中。所以取困於斯者，皆不能逆見存亡，致玆危殆。故聖凡所寶者命也，賢愚共愛者身也。然則聖人好生，故設教以防其事，以律令威過失之心，禮法開敬讓之路，卜筮去是非之惑。此雖濟生異道，扶教遏非，猶殊途之一致，別贊而同功也。養生之要道，莫過於避害，避害豈踰於去惑，去惑莫尚於卜筮，卜筮莫先於鬼神。鬼神之為用也，或見徵祥於天文，或露祆灾於地理，或構吉凶於人事。《易》曰：知變化之道者，其知神之所為乎。神者藏往知來，曲成萬物，故人能通神，則與其齊功，非銷灾益智而已。然召役之文，其來尚矣。故東方朔翼奉漢朝稱聖，景純韓及晉代表奇。然則隱逸巖林，獲功效者不勝其數，且久傳斯術，遷流綿邈，辭旨疏缺，難以具聞。假有獲驗之賢，恐泄之而招禍，莫不飲效，故懷阻於傳授，自非金蘭之友，投分之交，豈容吐實以形其事。必有應符契道，分資役術者，方可逢其師，獲其旨要。然世傳斯文者，是沙門惠宗之所撰錄，神圖藥物不過三紙，悉改換藥名，令人不識，又與本草殊為乖背。余弱冠好術，厭世希道，研磨玆文，未曾言倦。但章呈詭闕，無可牽尋。斯術玄微，效之者寡。所以吁嗟爽友，無可諮曰。余既好之不已，志在研幽，遐邇求師，勤於諮訪，遂遇先達者經驗斯術。余則寤寐宵興，伏膺曩日，親蒙口授，咸决所疑，並得刊正藥名，餌服節度，符用委悉。及禹步尺版、祭立壇儀、徵驗雜候，斯等宗旨，咸得其要。今遂推觸類長之，隨所宜應，次第立目，合為十五篇。其學斯術者，必先識次第，善於文要，故建提綱紀目，為其經首，提綱紀目第一。君靈體別，功用大殊，露彼幽通，令人所慕，故以神圖行能為第二。行術進旨，各有吉時，動靜所依，莫不循日，故以論時節要為第三。步綱及祝，惟宜預習，召驗所期，用為最急，故以禹步致靈為第四。符功與術，徵驗是由，習若閑通，施無不速，故以服符見鬼為第五。藥味敗虧，人心不專，神則不降，畢備新香，志在恭恪，靈祇方下，故以餌藥通神為第六。凡欲修法，義須寬靜，若不見置，行術無由得效，故以神室處所為第七。蔬餐素服，足以感神，節儉非久，無以成誡，故以術人服膳為第八。惟清惟敬，可以招神，明靈降福，惟感其意，故以齋中供潔為第九。設哺有方，食必有數，薦味差殊，祈召致違，故以布坐奠餚為第十。群神將見，先兆其候，若不預知，或生不預恐怖，故以徵驗見形為第十一。已得通靈，慮其擾亂，趣欲傳通，不勞輕露，故以淺取輕用為第十二。役使人多被殘害，皆由馭之無法，以罹此損，故以持神馭伏為第十三。人恃所知，多求衒販，泄於非類，必致夷滅，故以誡身保命為第十四。庸人不信，好為詭謗，愚冗無知，或輕譏毀，故以先達已驗為第十五。余敢竭駑賽，裁之鄙見，皆以義類相從，為之章句，其經旨所用，皎如白日，文辭璀璨，婉然成章，雖不博盡群言，亦謂所宜咸備，庶好求秀悊，研覽而具備焉。
　　洞神八帝元變經
　　提綱紀目第一
　　黃帝曰：南斗史佐，八大鬼神，名曰皇天使者，各有為直日，來下人間，徧遊于世，營護學道之人。其有清身重法、懇切尊事之者，必能形見，為人勝友，行住坐卧，與人相隨，吉凶之事，必先誡告，萬象濳萌，莫不預曉，能遏未然之禍，堪致無形之福，萬金非重，此法可祕。苟能慈順忠素，不拘名宦，淡然養性，如若不知，止自為己，專於道者，猶須盟歃，方可傳通。脫以此道輕示庸堅，衒販功能，漏泄神意，凡於授受，各無利益。慎之。勿以傲慢，輕泄反殃。
　　黃帝曰：術者所務，在於潔志一心，專求繫念，靜照觀行，晝夜無怠，拘攝身心，絕於亂想。亂想則心識不澄，心識不澄則境界不明，境界不明則不能鑽微洞幽，妙鑒無象。豈有逸志懈墮，而能感物者哉。其能不貪軀命而以專求為務者，若決摩霄之水，以注千尋之壑，其易也如此。直有好善之名，而無懇志之實者，若引幽澗之泉，倒越中天之嶺，其難也如彼。然世俗麤事，泄慢不勤，猶無功效，況至道冥沖，而不銳志可以輕致者乎。勉之，務在勤心耳。
　　凡行術者，必須預習禹步，及與祭文，術中法用，並須闇誦口持，使其熟利。藥物奠餚，特欲精好。可以庚寅日入齋中，合藥書符。以庚子日平旦寅前，入室置座，備設懸符，帶符禹步，服符服藥並訖，方執版讀文，向壇祭之。經文所用，不得賽澁，澁即致驗差遲。此為術次第之綱維，總收大略之要紀，置術之所必須。逍曠虛寂，齋院神室，彌欲灑浄香嚴，衣服案具，最用精華，進止威儀，不得差失。
　　神圖行能第二
　　八大鬼神，並是南斗吏佐，列宿羣神。若有術者，精誠學道，心業純粹，好餌符藥，閑習禹步，此等八神，即來奉事。如侍天官，常加覆護，安營無怠。而吉凶未象，禍福始萌，神能逆知，預來誡告，又令術者常得斯益。然群神呈效，各有所長，業行殊能，功用不一。或能辟兵來敬，雪怨報讎。或取藥供人，令得仙道。或招官除謗，致悅興財。或令致真見神，洞鑒精魅。或能轉禍為福，取食贍飢。或作醫巫，預知生死，千里轉通，令人聰慧，廣取財金，以供學者。或令田蠶倍收，珍物盡致。或令夜行禳盜，辟虎追奔。斯等之效，動延萬品，若欲備言，書不能述，略陳功用，并寫神圖，依經列次第，條之如左。
　　淺青衣淺紅裙
　　乾第一鬼神，名興文。能興人辟兵。所出入處，人常尊敬之，能報怨讎事，往來為人除害，能却陰邪之事。其神圓冠，有三道，以麥索著古衣革帶，右手持刀，左手垂下。
　　淺紅衣淺黃裙青緣
　　坤第二鬼神，名興成。能取萬年不死仙藥。陸地孔中有魚長一尺，咸能取得，與人餌食，使得長生壽萬歲。昔有術者張雍、宿靖、刑辨、董宣等四人，並使此鬼取食之，應時得道，今見在陽遂山中，不妨食穀而享長年。
　　青衣青裙並皂緣
　　震第三鬼神，名興松。能令人富貴，封侯累代，禳諸讒謗，身無非咎，萬事得意，常懷歡喜，種物倍收，百惡盡止，所願之事，無不從心。
　　淺黃衣淺紅裙並皂緣
　　巽第四鬼神，名興明。能令人不習禹步，不服藥，持此文三年，自然通見鬼神，昭然了了，凡世間諸鬼、樹木水土、山林門戶、井廁舍宅、牛羊猪狗、蟲鳥狼虎，一切精魅，世間徵怪，經書所錄有姓名者，二百四十餘種，悉皆盡見形狀。不服符藥，直持此文，三年成真。
　　紫衣綠緣黃裙
　　坎第五鬼神，名興兒。若有曲事妄加，若身不實為詐，先能變化君主，轉禍為福，高步獨脫，直至有驗。若世遭儉飢，又可使取飲食米穀，供用無窮。
　　淺紅衣淺青裙並皂緣
　　離第六鬼神，名興叙。能令術人作醫巫，預知生死。若人家有疾病，了知差劇死生之證，可使取千里消息，委曲之旨。令人耳目總明，取金銀財帛，置於人家。祕之。
　　淺青衣淺黃裙並皂緣
　　艮第七鬼神，名興進。令人宜田蠶倍收。又能取珍奇可貴之物，盡置家內，又能取食魚肉立至。可使召女子，千里之身隨意即至。不傳於他人，必祕之，萬金不得示人。
　　素衣青裙青緣
　　兌第八鬼神，名興高。能令人夜行無畏，不逢劫盜，辟二十七惡，驅役虎狼，走及奔馬。祕慎之慎之。
　　此八大鬼神，兩神一對，直日下來人間，三日一番，循環相次。受之者以其直日，依經齋潔室內，戶門西樞之間，置座設祭，呼名召之，應時即無差越，百試百驗。先賢後聖，歷代遵傳，豈妄設空文，誑惑後生，何益於先達者矣。若好道之賢，切敬祭之，應時必效，不踰於瞬息。
　　論時節要第三
　　兩儀興用，謂之大造，大造所要，必計陰陽，陰陽所宗，依於日月，日月所樹，名曰四時，四時呈效，謂之通變。通變致功，能成萬物，萬物所生，莫不因時之所用，其利遐博，故能裁成庶類，雕刻群有，而萬象濳萌，時堪引就，品物盛興，時登遷易。故時者，引漸成形，而所引不識其成。遷物令朽，而物遷不覺其朽。故時切妙密，厥用必然。所謂蒼生是賴，日用不知，惟達者通鑒。預悟斯旨，為功必就，時不可失。凡諸動時，莫不因時。故時之所用，廣矣大矣，無所不宗。若乃天時舛互，則風雨不調，地時不休，則玄黃罕育，人時不减，則彝倫頹毀。而賢達之遊於世，或出或處，或默或語者，莫不候時觀變，然後獲安。堯曰：欽若昊天，敬授人時。呂望曰：時不再來。難得而易失，難成而易敗者，惟時之謂歟。故時者，動天地，感鬼神，成人事，可謂三才備用，六合神功者也。然道術所宗，學者所務，莫不趣法陰陽，遵候時節，必以令月喜辰，方可行術，然所以致失者，其惟過與不及耳。此乃亡機之巨害，剋就之宏宗。故失之秋毫，差之千里。是以立功之士，必寢志於候時之境，棲神於應機之域，勤求一向，棄命損身，罄心於此矣。
　　常以仲季秋二，春夏孟一月，此之三朔，並為上時。春時木王，木德主仁，仁主吉慶。然四時之最，莫尚華春。春者，乃是青升玄退之初，萬物咸新之始。然則年光艷逸，氣序葳蕤，晝靜宵清，炎凉適會，時和景暢，人性溫柔。寔術者可以修志。其修者，或於聚落寬園之中，或在平原逍曠之所，或入名山恬寂之處。時乃荒郊闡翠，節物開妍，竹蔭山階，茅簷接菀，花飄異馥。兼出萬規之模，葉散殊倫，更開千種之樣。或園樓帶沼，或綺棟連山，或閑居隱室，雰霏霧裏，或冲甍聳岫，半入雲中。哀禽巧哢，風度必聞，水響崢嶸，修流海至。玆晨所尚，可馳龍馭鳳，控鵠乘鸞，策雲車而陟玄庭，駕彩輿而昇紫極，況役術小文，何往不就。故夏為次時，秋冬為下時，而春上時者，非獨氣和時吉，亦欲就烏新卵，及濕和藥。夏中猶有晚烏稚卵，故以夏為次時。所以秋冬為下時者，恐烏卵淹敗腐，藥勢不新，致術遲驗故也。事不得已，不及上次二時者，採卵令乾，秋冬行術，亦得充用，不廢通神。故經曰：惟德是馨，黍稷非馨，神明歆德，何必專在祭餚藥物而已。
　　潔齋日法：未入神室，七七以來，或事不得已，或七七以下，乃至一七二七以來，並得在齋潔淨，至庚子日，始得入神室察之。
　　合藥日法：預備藥物，以庚寅日入神室中，人定亥時，搗藥和合令訖，並書符使了。
　　服藥日法：以庚子日寅前入神室，先禹步服符，然後服藥並訖，方讀文祭之、符依藥日，故不重言。
　　祭時日法：朝祭平旦寅前，夕祭人定亥後。
　　神下日：興文、興成，此二神寅卯辰日，下在人家。興松、興明，些二神巳午未日，下在入家。興兒、興叙，此二神申酉戌日，下在人家。興進、興高，此二神亥子丑日，下在人家。
　　右八鬼神各有下日，欲召之者，庚子為始，入神室呼名，祭而召之。神見日限，依法敬祭十五日，來神悉見身，與人言語，與跡相隨，任問從役。
　　神見日時：神欲見時，或在寅前，或在亥後，或在夜半。雖舛錯無常，不離三時，術者年時所宜。
　　凡受神役鬼之術，蓋是玄洞隱祕之文，道士求仙之法。或有吉人，清心重道，習靜好閑，志在養生，潛神隱逸，捐名棄位，不染俗途，寢寂安虛，不交於物者，斯人致學，必致得道，非特知微知彰而已。或有君子懷仁履信，體義行忠，志道雖深，不能棄俗，身染世塗，亦得行此。唯恐漏泄未形，輕露凶吉，或為神擾迫，矯誑生民，遇斯患者，罕不兵戮，故非流俗所宜應行，必好之不已。春秋未高，亦不宜學。年踰四十，可行此術。然強壯之年，行無尤悔，假有韜蘊博深，其堪寶密，斯人致學，或可無累。若能爾者，可謂乾坤之水鏡，六合之明心，以後篇目，自有懇懃誠約，故不復委云。
　　禹步致靈第四
　　禹步者，蓋是夏禹所為術，召役神靈之行步。此為萬術之根源，玄機之要旨。昔大禹治水，不可預測高深，故設黑矩重望，以程其事。或有伏泉磐石，非眼所及者，必召海若河宗，山神地祇，問以決之。然禹屆南海之濱，見鳥禁咒，能令大石翻動。此鳥禁時，常作是步，禹遂摸寫其行，令之入術。自玆以還，衛無不驗。因禹制作，故曰禹步。末世以來，好道者眾，求者蜂起，推演百端。漢淮南王劉安已降，乃有王子年撰集之文，沙門惠宗修纂之句，觸類長之，便成九十餘條種，舉足不同，咒頌各異。詳而驗之，莫賢於先舉左足，三步九跡，跡成離坎卦。步綱躡紀者，斗有九星，取法於此故也。自玆以還，更無異效，可以尋研者矣。其欲召神見鬼，禹步最為急要，步及咒文，時須熟誦，利即神來，生即乖闊。故以前件效驗文圖，列之如左。
　　禹步法：於室內，術人鋪前，面向神壇，以夏時尺量三尺，為星相去之間率。以清淨白灰為星圖，及八卦之數。術人立在地戶巽上，面向神壇坐之，方鳴天鼓十五通，即閉氣步之。
　　先舉左足踐離，右足踐坤，左足踐震，右足踐兌，左足從右並作兌。乃先前右足踐艮，左足踐坎，右足踐乾，左足踐天門，右足踐人門，左足從右足並，在人門上立。然后通氣，迺為咒曰：
　　乾尊耀靈，坤順內營，二儀交泰，要合利貞，配天享地，永寧肅清，應感玄黃，上衣下裳，震離坎兌，翼贊扶將，乾坤艮巽，虎步龍釀，天門地戶，人門機衡，衛我者誰，昊天旻蒼，今日禹步，上應天綱，鬼神賓伏，下辟不祥，所求如意，應時靈光，不順之者並收伏魁綱之下，無動無作，急急如太上老君律令。
　　服符見鬼第五
　　符者，蓋是天仙召役之神文，學者靈章之祕寶。然則符文於術，無所不宗。故云：玄文垂象，王者當有衰盛；坤文兆靈，百姓所以存亡；變怪見微，室家必有善惡；龜筴呈文，筮者豈無臧否；符文已彰，鬼神何能隱伏。故道家以靈文太版、真文大字，及都籙鬼符，並是役神之祕書，階仙之典誥。真人隱要，莫不因符。能效諸符之力也，或致天神地祇，或辟精魅，或服之長生不死，或佩之致位顯達。若備言功效，則書而莫盡，所以略叔綱維，其學者宜存志矣。
　　乾符第一，仙人興文之臨之符。乾上懸之，位在西北。
　　乾符同前。此乾神姓劉，字伯升，吞之。
　　坤符第二。仙人興成柱下之符。坤上懸之，位在西南。
　　坤符同前。此坤神姓朱，字姜孟，吞之。
　　震符第三，仙人興松建綱之符。震上懸之，位正東。
　　震符同前。此震神姓劉，字亮卿，吞之。
　　巽符第四，仙人興明玄精之符。巽上懸之，位在東南。
　　巽符同前。此巽神姓張，字曹龍，吞之。
　　坎符第五，仙人興兒大建之符。坎上懸之，位在正北。
　　坎符同前。此坎神姓焦，字君子，吞之。
　　離符第六，仙人興叙日精之符。離上懸之，位在正南。
　　離符同前。此離神姓馮，字馬許，吞之。
　　艮符第七，仙人興進日原之符。艮上懸之，位在東北。
　　艮符同前。此艮神姓王，字玉平，吞之。
　　兌符第八，仙人興高太玄之符。兌上懸之，位在正西。
　　兌符同前。此兌神姓劉，字孟元，吞之。
　　黃帝曰：欲召八史通靈，役使鬼神者，必以庚寅日人定時，在齋室之中，以桐板方三寸，背破向建，朱塗板上，閉氣以墨書之，令八符當時即成，寢著神室之中。至庚子日置著壇側，當位八方之上，亦當日以朱砂畫八卦符吞之，見神之後，乃止。
　　黃帝曰：此符乃是真人神仙之所奉行，若術人精心勇切，遵誡敬修，謹依經法，所制清浄，懸之必能立見鬼神，隨念即至。久服亦得白日昇天，豈獨通靈而已。
　　餌藥通神第六
　　藥之為用，廣矣大矣，然則含靈通識，莫不資之所以存身。故還丹玉液，神仙之祕道，異草靈芝，養生之要路。故藥者，可謂流形之命，聖達之心。語其功也，或能興雲致雨，愈疾通神，威虎辟兵，禳灾厭盜。或明人耳目，或移人性靈。故金朱增年，銀屑益壽，石膏發汗，大戟必瀉，麻黃見鬼，莨菪拾針，此乃藥性，殊能無所不致。斯則與覆載侔功，四時齊變，功庸無盡，難得而稱焉。
　　鬼兵一分，一名鬼箭，今時鬼箭草是也。□咀取羽，共帶皮而用之，根葉枝莖，非所須也，是山之中，即有此藥，依時取任用之。
　　鬼扇一分，又方扇，是苗處山澤中，偏饒此藥，故不復言。
　　鬼軋一分，又名石軋。此藥出處正是山陰石上、水流過之處，石上水苔是也。但是諸山陰石上水流過之處，即有此藥。石笞是形如水中苔。
　　鬼苗一分，又方用鬼督郵苗，名為鬼苗，見用之亦有效驗。
　　鬼臼二分，一本一分鬼扇根是此藥，世間常用易識，故不復委細注之。
　　真丹砂五銖，此藥出雄黃中，然與雄黃少異，其形色黃明潤澤，勝於雄黃，不甚有熏黃之氣，然猶是雄黃之類。
　　烏卵三分。易識，故不廣言。二月、三月春時，於鳥巢中探取，未經斷壞者，良用之。若須合藥，及濕即須合。可取十五許箇，傾取黃白著瓦器
　　中，日曝令乾，刮取紙裹，藏之，擬秋冬用。所以乾之者，此藥既是一時之物，恐非時而求之，難可卒得，故須曝乾以備不虞。臨須服藥，當以泉水漬之，卵令其濕液，然後和藥為丸充用。
　　合藥法：預備六種藥物，令六味具足，事事新香，不得腐敗。依經擇取庚寅日，淨持諸藥，取人定時，在齋室中，背破向建，合搗細篩，以鳥卵閉氣，和之為丸。合藥時不用一人知見，惟術者自掌，泄即無驗，徒費施功，不可不慎。
　　服藥之法：依經擇取庚子日寅前，入在神室，先懸符帶符了，次即禹步，服符藥訖，然後祭之。朝祭之前，即須一度服符，一度服藥。暮祭之前，又一度服符、服藥。符服兩道，藥兩丸，丸如梧桐子。一日之程，以此為度。服時必須口含一丸良久，令藥口中解散，然後吞之，不得入口即吞，致神不降。但精心敬肅，依法服之，十五日內，此八鬼神悉來見身，共人言語，百試百驗，次得非虛也。
　　若恐鬼神傳通虛誑，譎詐不實者，可以藥一丸纏埋，著初見神所立之處地中，即所召鬼神，永世不能妄語向人。此術厭之，數用有驗，神良假為此術，眾事具足。若不服藥，無所見。要須服藥，始得神通，種種役問。此術之中，最以服藥為其宗要。
　　學道人言勝，先張魯稱道仙經有四十卷，八千萬言，考研機實，或藥貴難得，絕穀不食而仙叵得，或食穀如常藥，而萬年神仙。所以然者，聖人不同，各師其意，故致如此。常廣寫仙方，見藥問鬼，鬼自識之，語人善惡，鬼神有信，實不虛言。
　　神室虛所第七
　　召役之法，要在山中虛靜之處，必不能遠尋巖藪，或於聚落之間，訪覓寬閑園宅之中，置立齋院，必是傍無孝家。此室必須新造，若事不得已，舊室亦得充用。神室之中，特不得曾經停屍，及六畜產污。以香泥塗地灑掃，勿使不潔，致術遲驗。仍恐致室違經，故圖神室儀形如左：
　　為衛之處，置立牆院，或竪柴施柵，但令蒙密，闚不見內，即得充用，院方二十步，若事不得已，寬窄任人。去院內南墻、西墻各四步，置神之室，室令三間，間中丈六。東間壁下，術人地敷鋪，頭向北舒。中間南向開戶。西間南西北三面，各開一戶。西間下三面門中，置立神壇，高三寸，積土為之，方八尺，於四面各二階道。以白墡土，和白草香末，熟搗泥壇，極令香白可愛。比至祭日，令乾，不得濕穢，勿令臨時不潔。神室東置齋室，大小方丈。神室東西近南角，開門通齋室，以厚席簾之，不用露見。神室之內，又開方尺窗，以紙糊，使室內明了。齋室北又置一室，亦令方丈。齋室北面東角開門，令通此室。此室北面西角通門，擬術人出入。供祭具雜物，悉著此室之中。凡諸室門，兼令有簾有扇，神室宜以箔簾之，餘室以席簾之。
　　術人服膳第八
　　衣者可以禦寒濕，可以表禮敬，故衣弊則慙避之志露，服新則勇伸之意生。垂纓鳴玉，則文雅之懷播；擐甲持矛，則雄武之情逸；布衣衰絰，則悲悼之義存焉；葛冠草履，則希道之心銳矣。以情隨服變，意逐事遷，表裹相感，中外合趣，所以動術者之心，致神來之意。求善者存性命，視奢儉。重肉美膳，則驕誕長淫；菜蔬簞食，必欲微神靜。衣食者，人事之急也。故道誡持之於先，臭味垢衣，猶非代俗所宜，況術者清嚴，安可輕耳。其要者也，必去奢節儉，雅素為真，或著葛巾，或鹿皮冠，裙衫或裙襦，帛抹或氈靴，並得充用，衣裳新淨。若賓遊遠處，必不得已，始取俗服，新衣亦得充用。
　　術人在神室東壁下，地敷氈被褥席，並得行用者也。
　　術人日得再食，食粥食鹽，亦得食飯與果。食常欲少，不可飽，令體內虛弱，弱即神祇易著，強即召神難成。可預儲十五日調水及食菜等，皆令備足。不得觸禁日日遠輩，無致諠雜，務在清虛，寂靜為最。
　　齋中供潔第九
　　人事之先，莫尚於恭敬。修敬之所先，豈過於鬼神。故身恭可以服人，心敬可以感物。祈禱之禮，則先之以粢盛；召致之儀，必須預備以齋潔。當想神來，思神所能，存神所在，惟清心息，不亂而已，此外無所間然。術者當以庚寅日前三七日，來在齋室中，潔淨香湯，七日一浴，不得色穢、酒肉、辛葷、嗔怒之類，並不得為。尤不用出齋室，浪與人言語，獨在齋室，清浄勤恪，專念神形，不得懈怠睡眠，以致驕慢。若能百日潔齋，術驗彌速也。從庚寅日前三七，乃至庚子日前，並在齋室中潔清，以己亥日香湯洗浴，即以此日夜四更中，入神室，敷設祭具使了。寅前入神室，依法祭之。從庚子日入神室祭神以去，彌須敬切儼然，不得趣作出入，磕蹲蹋，以忤神威，兼亂術人之想，想亂不精，術必遲驗。如人鑽火，務在心速，速即應機，遲即疏闊，推此觸類可知。神室之中，日沒以後，荏子脂油，為燈然之，不用過明，如常燈也。置燈在術人鋪南壁下，燈炷小大如簪細頭，又以絹籠之，纔使朏亹，類似白夜，不假分明，即鬼神不安，闇即人眼不見。以意裁量，折中取用。可斟酌脂油多少，令得達曙，不得夜半燈滅，中起續之，致延紛雜，令術者意亂，觸忤神來。惟欲靜心為務，燈脂寧多而不得少，寧闇而不明。一一依經，不得差較。
　　布坐奠餚第十
　　靈祇分王，各有其所宜。布餚設饌，必在其方。猶如分野，儀無亂雜，五色體殊，豈容舛互。然則祈擣之文，莫過於祭祀，薦神致祐，豈踰於美食。然則心無至誠，群神不降，奠味不馨，則餚徒設。祭神所要，惟務心切食精而已，術者當以庚子日入神室戶西間下，壇上白茅為薦，置：
　　興文、興成，此二神之座於壇上東面，令坐整當階道，二座相去二尺餘，座倣此設之。興松、興明，此二神之座，於壇南面。興兒、興叙，此二神之座，於壇西面。興進、興高。此二神之座，於壇北面，燒白香塗灑神壇，及種種掃潔，並用此香。
　　凡召役鬼神及祈禱，皆用此香。此香鬼神之所歆響，餘香非是所用也。世人又名此香為茅，田野之問偏饒。此香晉陽山中最是所出，牛馬畜牧不食此草。白茅為薦，此八神之坐，悉以白茅捩紐，狀如藁薦，形似傍箕，還以茅為繩編之。作經並不用麻茅薦，大小方尺。採茅時，若靈茅三脊者最良，必無可取，但令鮮潔，不得輕示穢污，使神不響。此乃神祇所坐，是以特用香嚴置八神坐，以茅薦置壇四面，面別兩薦，薦在壇內，不得出壇。二坐相去二尺，坐去角二尺。則別一帊，黃絹為之，大小方一尺八寸。神坐前各置一帊，悉著坐東，令神東面受祭，置設帊訖，然後帊上設食。帊別兩盞，盞中安酒必滿著，不得令少。酒醇清，不得添和，使有灰水。酒必須自醞，事不得已，始可外求。帊別安脯，必著鹿脯，特須新淨，不得腐敗，微燒令熟。其脯方寸者，二枚可為設。若無鹿脯，可求之牛羊雉兔，亦得充用。帊別安好棗，棗安四枚。當用青州東陽所出之者特好，治事使之潔掙無塵垢，並須完全，不毀不蠹敗，始可堪用。乾香美者，方堪獻上。若無東陽，可求隨鄉所出，亦得充用。若七八月，社中復須設生棗，亦得充用。帊別安栗，栗安四枚，當取幽州固安所出者，特欲新香不朽壞者，炒之令熟，去皮，必使色貌黃潤，氣息氛氳。若無固安者，隨所出亦得行事。帊別安餅，餅安四枚，白餅糐熟，不用脂煮，餅徑一寸，直漱白麵為之。麵必須當年新麥，不得蒼鬱。作餅必須清淨，不得穢器，及婦女為之。壇上四面，面別置坐，坐東敷帊，帊別設之食，食數依經，不得損益，奠必須餚，不得一設再祭，以招不敬之失。徹下之物，宜術人服之，必致神來之速。祝文以墨書桐板，讀文跪啟告板，廣一尺，長一尺二。朝夕二祭，常讀此文，祝詞曰：
　　某為南斗，按行天下，除諸不祥，與子為友，自東徂西，無復限礙，我常食汝，最上飯食，當與吾取金銀財帛，陰密之事，吉凶善惡，未來過去，使我預知。吾意所好，盡皆令得，無爽言信。今奉美酒、香棗、甘脯等饌，庶事馨香，願垂酣飲，醉飽為度。早來隨我，永不遠離，畫形為友，莫相負失。急急如律令。
　　徵驗見形第十一
　　自是之後，即有影響，或即見身，或夢非常之物。但令心正不亂十五日，來神悉見。形當欲見，術人精神悸悸，驚怕憧憧，遍身毛竪，體中寒熱，悚惚不安。此神見之先徵，獲驗之决候。初見神時，但為賓主之禮，無跪拜之儀。神初見之時，其形甚微，倏忽之間，漸漸分炳，形見未明，不須與語，彌加專念，勤祭而已。須臾形露，鬱耳分明，璨然覩訖，心念欲問，神即答人，自道姓名，於是相隨，永不乖背。但人鬼道別，幽顯理殊，乍見群神，多怒恐迫，特須勇志，不得驚惶，見說少時，心自安帖，因此相隨，常為勝友，潜萌任决，惠察無窮，徹視之明，自玆而著。術已訖，即於壇上盡供，備設竟夜醮神，使酒沃滂沲，散餚狼藉，鼓舞盡情，寤寐達曙，敬玩斯徵，深懷欣泰，令人神慶悅，博盡歡娛。仍須七日以來，寢在神室，縱橫數祭，不得習常。此外任行，無復限礙。必有官事牽纏，義不得已，當以其事啟白神知，方可出齋。假出齋外，猶須自抑，每事存心，務令聲色和柔，動止庠序，庶欲沈緩，勿得驚神。神初附人，其如調鷹馭馬。不得不勤之於念慮。凡與世交，尚須益敬，況持神馭鬼，安可輕哉。當初受得神時，術人作十許日，意情之中，不用見人。所以然者，乍得通神，術人躭翫，專味神談，欣於效驗，每事必知，所疑咸决，逸於新愛所致，此必須自抑，不得過然，令人著邪，返於正道。此之證候，令預件告庶，令術者深加防護，就於休善，不得慢於舉範，被人疑已近左道之謗，君子所恥之。神術已驗，令人百日以來，神志怳怳，不能自安，或欲勤產求富，或欲學問立名，或欲規位希官，或欲捐家隱逸，如斯等比，思想萬端。若逢此候，特須忍抑，不得隨神所欲，種種施造，若不忍迫，必有灾累。已過百日，還即清浄，人神吉正，永絕祆徵。術人者宜須預識，深以防之。
　　淺取輕用第十二
　　受得神訖，恐人情膚薄，不制剋志靜心，多矜所知，廣露凶吉。或於帝王之所，或在俗網之中，因神授訣，泄其徵驗，如是之徒，反被兵戮。自古以來，此輩非一，若飲麤略知之，不用言與鬼神為友者，故立斯篇，微取少驗，纔得通傳而已。如此用者，次無灾橫，全身兼術，不亦休乎。
　　術曰：淺取之法，可依前大術，一一無別。唯不須服藥餌，直禹步訖，以藥一丸置頭髻下，又以兩丸塞耳中，又以兩丸內鼻中，又以一丸飾齒脣目臍中，二七日內，依法祭之，即得見神，亦得具决吉凶。雖見神形，朏亹不甚分明，如藥真受之者，依前大法，服藥求之。十五日內，決定還得斯術效驗，無往不剋。唯恐麤率不慎，衒販猖狂，希道求生，反貽殃滅，若能徧知世事，杜口不言，預見安危，懷之不泄，止自養生獲安而已者，永無兵灾，終離橫禍，必致神仙，享齡天筭，財寶貨產，坐延巨億，榮位宰輔，立求可至。但道士清虛，寂靜為務，通人懷遠，棄俗清心，豈可有希財職，而論世利。故略說道要，恐未能修，凡所施為，無所不致，所以導初學者，令知道義之宗耳。
　　持神馭伏第十三
　　黃帝曰：人性能通鬼神，而神與人道理有殊。神能告人吉凶，而人塗與鬼神體別。然後聖鑒圖備，盡性窮微，遂乃闡幽顯用，獎導群俗，敷演術藝，能役鬼神，憑玆利益，以致仙道。凡諸學者，若已證聖，心自明悟，不藉餘緣。其未聖以還，下及凡俗，設有聰明才智之賢，索隱研幽之士，此等適可閑於庶務，體識人倫。凡夫境界，自有限量，肉眼所鑒，何能逆覩要籍神傳，方預不測。是聖人垂文教、役鬼神，欲令學道者逆覩未萌，坐知萬里，養生避害，以致玆益，可謂仁人之惠，其利博哉。但人鬼之道隱顯，非類而合，理會必難。且以父子君臣言之，若父子情乖，必有凶逆之徵，君臣猜貳，寧無吞殘之戮。況以有形世俗之人，驅策冥潜無形之鬼，斯趣微哉難哉，而馭之非易。故略叙持神要用，曉於將來，冀味道之賢，景行斯益。
　　凡召得鬼神，與人相隨，義如昆季，事等朋友，必須終身思念，懷敬數存，不得廢闕，使神心息，傳事致虛。以其虛損，人心不平，神知不平，神即忿怒，與神成隙，隙成多陷人以兵，勿得怠墮不勤，以招殃釁。
　　凡召得鬼神，不得過禮寵之，專從神語。寵過則神鬼驕，驕即慢人，人怒神即不平，人神成隙，必陷人以害，不可違失，以致灾凶。
　　凡與神居，不得過行不善，或殺或淫、或佞或盜，或矯神言，恐嚇覓物。斯等穢污，是神所惡，人以神惡，人或不平，人神成隙，多陷人以害。若履忠信而行之，必延福慶，吉無不利。
　　凡通鬼神者，或令人性移易，或令人健嗔急性，或令人躭行淫色，或令人多貪貨賄，此乃所得鬼神性品不同，故致如是。必須審探分明，深自抑退，不得任信神言，致使人倫舛互，舉止改常，以招殃禍。
　　凡鬼神體性，惟欲廣道吉凶，博傳眾事，彰其驗者，衒露功能，必須抑忍，不得浪泄，唯可心知，不得口道，道即來兵，泄即致害。斯事如影之隨形，響之應聲，特宜靜慎，即不罹惡。
　　凡與神居，鬼神之性，專欲令人傳其效驗，騁其神著，以露功能。人亦抑之，多為鬼神反來耗擾，或令人飲酒過度，猖狂炫厥，精彩昏錯，怳然不安。唯可堅忍，勿為彰露，須臾之間，還自安靜。但於至親眷之所，或在款曲朋友之間，靖密熟鍊，知其賢善，或可託以龜筮，或可陳其夢想，或相氣色，或假醫方，或因脉候之中，種種假託，微依神告，趨作傳通，必宜以實，為其利益。一則暢泄神心，以致欣悅，二則申事以精，便加穎利，永無痾疾，神不見尤，得濟拔困厄，救度危亡，廣利群生，為世備益，可謂次聖。以還為人父母，真人廣濟，何以加玆，斯則後食獲利之道，唯英明聖達之流，乃能精心於此。
　　凡役鬼神之法，不得將不急之事，令神卜度，此名無理用神。不疑之事，人情所及者，亦不得故問，此謂勞神，神或不悅，不悅即於人致凶害。但惟欽敬，請問吉凶，無不利矣。
　　凡欲役鬼神之法，特須靜慎，敦厚謹密慈愛，先持身心，然後方可持神。特不得慢神，不得過為寵著，唯得微行假託，以暢神情。備如上說，此持神之經綱紀，又安知序目，千誡萬慎，唯須敬神，閉口不泄為務。漏即殃禍立至，兵戮無疑，慎之慎之。故聖人有言，追悔不如預防，斯之名教非虛論。
　　誡身保命第十四
　　黃帝曰：聖人保命之最，莫上於身心。利害身心，豈過於善惡。善惡所起本心，心法不住攀緣。是用所緣者，名曰境界，能緣者，名之曰心。故萬品所起，莫過於心。萌於心者，名曰行業，行業所標，名曰善惡。故縱欲為惡，息貪為善。善者能為濟俗出塵之益，惡者必作敗德染穢之資。故聖人知無形，而用心者也。形不自運者，心也。然心不託於身，則不能顯班備用，身不藉於心，則亡滅不起。故身心體異而理符，致用萬善而趣一。故能表裏為用，動靜相持，身無獨往，為心所使，心法不淨，唯欲攀緣，身量無涯，納行不息。故心為凡聖之根，身為苦樂之聚。聖人知患生於心，愆必由己，是以清心除患，潔志消愆。凡俗之流，其即不然，肆情縱欲，不知欲出於心，侮慢矜奢，不知慢生於己。唯騁愚暴，不顧其身，故以禍難所階，由之不識危亡，自此日用不知。故聖達慜愚，而興教道，欲令學者，夷志以息事源，拘身以遏貪緒。故設禮儀所以成俗，陳仙道所以出塵，二教備聞，致濟群俗。而未達還無，以還無預鑒未象，故遵之祕術，召役鬼神，庶以逆見存亡，預知利害，令去危就安，以致仙道。故志逸者慕道以存生，好寂者清神以息務。自非蘊解中心，藏言不納，何以策馭群靈，保其遐筭。略陳誡身所要云爾。
　　凡役鬼神者，其事極難，必須靜慎，省作交遊，不用向帝王宰相之間，過為關涉。多喜不忍所知，泄其神效，漏即披猖，死亡交至，此則誡慎之，誡慎之。
　　凡役鬼神者，永世不得語人，自道役使，泄即殺身，死不旋踵。且父子之間，不用令知，況百姓浪人，而得聞此。終身閉口，不得輕泄，泄即致禍，以自兵屠。此則身誡，慎之慎之。
　　凡役使之人，自恃其能，恣行不善，或矯變神言，恐迫取物，或伺人灾隙，衒賣求利，或欺詐百端，詭誑千等。如斯過失，書不能盡，所謂負乘竊據，滅不踰時，明神有知，必加極罰，是則勤誡，可不慎歟，可不慎歟。
　　先達已驗第十五
　　嵇康，字叔夜，晉大夫也。時人稱其流輩，山濤、向秀之徒，號為七賢。而康蘊業通經，博極群史，作養生之論，刊正典音，好屬文筆，尤工詩賦，學亮多謙，英偉通識，黃老沖虛之教、玄洞祕要之書，莫不盡窮，貫之心胸。遂寫斯文，畜之不倦，三年長嘯，呼八神之名，神乃見形，為之驅役，預識未萌，坐延萬物。神又授康琴曲廣陵散，名傳今日。康竟不行禹步，又不服藥，直寫禹步服藥之文，懷而躭翫，亦得見神，種種役問。
　　沙門惠宗者，不知何鄉人也。但好斯法，繕寫此文，未受之間，遂在中嶽頂上，夏坐安居。居日未終，悉見群神，任之驅使。然仲舒令巫火自灼，林宗有知人之識，佛圖澄云趙必亡，釋道安言秦必敗。察斯皆因此術，以致其能。若無憑賴，竟與凡俗有何殊別。然凡世俗之人，學此術者，多生恐惑。所以然者，鬼既非常人所見之物，想預覩神，逆畏擾害，以此疑懼，信受致難。遂使探賾之賢，闇於知解，雖有避害之名，而無離禍之實。徒有攝生之志，終無延壽之真。皆由阻於通役，以自防護。余每慜其事，遂引先賢曾經驗者，著之篇目，庶俟索隱志道之賢，勤於斯事矣。
　　魏永平元年，有幽州人劉助、高榮祖、顏惡頭等三人，於幽州西山中學道，經已七年。忽然大雪尺餘，有一仙人自云：我姓呼延，字道僧。即教榮祖上備，教惡頭役鬼，教劉助使此八神。助因與朱天柱作幃幄，其洛京即天柱，除助作僕射，尋作幽州刺史。助教樂崇欣，欣教雁門王旭道人，旭教永泰寺靜悊，悊教弟子僧儒，儒教劉徽、祖積。積再於儒邊口訣，具足得之，今故傳之。冀仙術不朽，每授與好事者，無不獲驗。故左元放、鄭思遠、葛洪、公明、景純、卜栩，皆悉得之。嘗見其法，不能具備於此。神仙召役文圖，祕咒證經，東井沐浴之日，役召鬼神，非得此不獲得之。
　　正月十日，時加亥；二月八日，時加戌；三月六日，時加酉；四月四日，時加申；五月朔日，時加未；六月二十七日，時加午；七月二十七日，時加巳；八月二十二日，時加辰；九月二十日，時加卯；十月十八日，時加寅；十一月十五日，時加丑；十二月十二日，時加子。
　　右此天上東井沒時，以沐浴召諸鬼神，皆得如意，來集役使。得此日沐浴召請，無不神驗。又使人富貴，常與天仙聖人交通，延年益壽，此乃道氣養神，長生久視之要道也。祕之不傳矣。
　　洞神八帝元變經竟