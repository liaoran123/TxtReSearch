洞真高上玉清隱書經
　　經名：洞真高上玉清隱書經。簡稱《玉清隱書》。撰人不詳，約出於東晉。係早期上清派重要經典。原本有四卷八篇，後分作四種。即：《上清太上玉清隱書滅魔神慧高玄真經》三篇；《上清高上滅魔玉帝神慧玉清隱書》三篇；《上清高上滅魔洞景金元玉清隱書經》一篇；《上清高上金元羽章玉清隱書經》一篇。底本出處：《正統道藏》正一部。
　　上清高上滅魔洞景金元玉清隱書經
　　太微天帝君，閒居於明霞之上，瓊闕之內金華之房，合變冥樞蕭朗上契曲寢瑤室，時宴龍山，清齋三年，乃命太素三元上皇五賢之賓，檄落萬靈，理召千真，九天齊陳，八帝停輪，披朱見於玉户，陰甲列於瓊門。爰有九皇上真上元禁君，超玉虛之天，啟五真之房，帶逸錄之符，乘三素之軿，上詣玉清太微天帝君，顯靈蓋而後乘焉。是時玄始暎朗，天元敷陳，河海靜波，八風散煙，慶雲接於龍軒，景浮揚於九玄，金仙秉鉞，大師伏幡，天丁前驅，高鋒厲天，九靈啟路，四明扶輸，飛旌萬塗，羅騎億千，躑躅於瓊闕之下，揚華於明霞之巔，靈儀闡備，莫不畢陳。於是太微天帝君方復曲宴瓊室，重誦洞章，歌紫虛之靈辭，琅微音於七玄。于時乃命太微上真，勑使羣靈整甲齊鋒，乃登八瓊玉輦，駕玄景之暉，太霞部靈，引日俠月，七晨合明，上星驅除，火甲揚精，八素啟輿，元剛衛兵，羽蓋停空，萬騎相傾，毒龍翼軒，飛煙繞軿，戴玄上之華幡，煥流金之火鈴，五霞陳曜，六度休明，撫九華之嗚鐘，打碧鼓之玄英，撞金折玉，叩璈拍瓊，龍吟虎嘯，鸞舞鳳嗚，八音同和，萬律齊聲，雲璈絕玄，天女羅箏，法響時奏，續節上呈，天鈞四陳，廣樂虛庭，神虎仰號，天獸羅兵，逆鱗四喉，振豪奮形，銜刀割魔，揮劍捕靈，伺六天之凶夫，斬山嶽之邪精，羽騎浮空，神鋒曜明，揮輪玉字，揚華上清，望雲景而徊輩，逐傾蓋於霞城。既至良久，於是上皇玉帝君，乃命玄羽玉郎太保真人，出迎太微天帝君，徐引使前，遂盻於瓊房焉。太微天帝君，乃稽首伏於窗軒之下，進拜於帝皇之机，憑瓊顏而妙感，仰靈眸而陳辭曰：
　　賤臣幸化，重悟凝玄，得司帝位，領括羣真，浪虛津於七覺，遂嗚玉於霄上，希清玄之神塗，想玉虛之神王，實亦妙眇於玄流，奏冥心於遐方，而天尊高秀，靈蓋顯照，垂觀下流，已弘大恩矣。
　　於是上皇玉帝君，乃推机偃詠，虛眺太空，昤玉清之隱書，歌元景之靈章，玉音遐璨，清微琅振。其辭曰：
　　上景發晨暉，金霄鬱紫清。三素曜瓊扉，玄上照虛靈。手掇青林華，迴蓋太无庭。寢宴頤綠房，飛步秀玉京。提携朱景玉，長煙亂虛營。玄歸自可保，何以怨无生。四王宅誰身，變分豈一形。欻欻推妙品，混爾至氣明。
　　於是玉帝吟歌畢，乃命太微天帝君，使坐引萬靈於房軒，散華香於玉宇，陳天鈞之廣樂，響靈音於八海，振冥波於天外，鼓扇乘風，千神羽衛，方酌玉爵，盼於瓊華之房，九英穕薦，素實丹方，隱芝結饌，鳳俎月漿，玉攝重奏，玄羽運觴，流連於八瓊之室，曲宴於九琳之堂。於是上皇玉帝君，方凝神遐想，高詠絕玄，忽然而歎曰：上契玄範，通達冲微，亦深矣哉。子既司帝位，受事玉虛，飛仙朝於金闕，四明輔於輪側，遐盼空山，領括天嶽，應和絕唱，攄讚妙慧，誠宜極觀幽文，冲契上法，高會秀感，其勉之乎。乃命上皇太老真人，開瓊珠之篋，出玉清隱書隱玄羽經，以傳太微天帝君。於是帝君下席，稽辭於上皇之前，再拜受書，出付太微上真羽玄玉郎，以授諸上清真人，及太素三元高上玉賢之賓。又帝君領括衆天，試觀十方諸有宿命之人，真仙之會及有帝簡金書，百玉錄籍之名者，乃得授傳之耳。侍書玉童玉女各四十五人，主司有經者之身，糺罪於司命，紀過於三元。密慎者則享福，漏泄者則禍纏，苦樂立應於七祖，罪福交會於當年。三天司察，奏之帝君，書罪錄過，无不上聞，善惡違情，可不慎焉。
　　上皇玉慧玉清隱書者，乃高上之訣辭，玉帝之靈章也。一名洞景金玄隱玄羽經。玉帝君藏經於景雲之闕瓊霞之房，封以丹蘂之篋，閟以雲錦之囊，主以太老上真，侍以玄景玉童。使七百年中，得傳三人。自非真仙之名，帝圖玉錄者，不得聞見此經。得見之者，飛仙上清。傳授之法，皆五老授圖，太一試觀，故能攝生十方，領會洞天，啟誓丹青，歃血為盟。先齋七百日，然後傳之。盟用青錦三十尺，金環兩雙，所以重誓冥科，崇約帝君，上登玉清，累祖胎仙。漏泄寶文，七世被殃，繫魂鬼於死戶之下，伐年命於五道之津，三官考毒，已無仙冀，切身殊於水火，嶮巇過於履冰，可不慎哉，可不慎哉。
　　玉清隱書金玄羽經，皆虛皇之寶書，玉帝所祕藏，三天司察，糺諸違慢之罪。兆登齋之日，侍經玉童玉女上聞帝君。靈音既震，則太一鑒試，帝尊下觀，太老侍側，羽仙司真矣。兆當清齋入室，淨服燒香，唯精唯專，然後乃十轉誦經耳。
　　洞景金玄玉清隱書
　　玄玄虛上，四靈敷篇，玉慧散魔，六度休陳，高會三元，朝宴九真，萬靈受事，玉帝隱玄，九和百會，叅乘法輪，流浪高軒，立景上元，道逵无方，體一凝神，冲化合變，七道齊分，保生玉清，逍遙虛津，陰察萬兆，括領洞天，巍巍德宇，峨峨高尊，雙景翼靈，四暎二玄，五道交煥，萬範流全，周落天度，七變九旋，觀化太空，飛步玉宸，清波遠鏡，道悟上真，精微太虛，高唱絕玄，於是八素同期，俱朝玉清，檄命太微，徵召萬靈，三元奏簡，五老會庭，高真森羅，金仙殊形，羽裙玉袂，錦帔流鈴，綠霞被素，玉室發精，音響太和，萬唱絕冥，靈光八暉，七氣混生，公子合變，帝一凝形，妙詠神慧，玉道隱經，靈音瓊散，玄響續呈，五皇命駕，高秀皇庭，玄上招仙，玉帝之旌，五嶽神王，輔輸四明，二道方塗，理會上仙，洞天高觀，妙景雲京，天扉廓散，靈禁開明，騰舞太无，七神常生，雙宴空洞，遊夢上清，精感遠暢，道合无名，十絕交和，二象虛停，攝元理氣，萬化渾成，錄簡雲房，寶籍高靈；澄神紫虛，命胡可傾。或乃神元妙接，逸觀常流，四玄總暎，飛光電幽，日華雙運，紫庭照軀，道悟上真，七靈同符，神機穎速，八皇定書，名奏帝堂，羽籍太无，身宴錄房，飛行玉虛，南宮受仙，七元反胎，寢暎高瓊，變升神衢，霄歌玄唱，帝賓同居，保玆玄歸，丹皇運珠，上一赤子，凝天伯无，妙眇雲景，鬱鬱雲丘，手排金扉，身荷玉符，朱霄霞煥，八光仰投，體嬌冥真，攝生萬流，保景金晨，長宴玉州。於是罪滅三塗，靈吹九辰，納真紫房，五皇携仙，保會絳宮，逸宅丹玄，十轉五迴，靈震萬原，香風八披，惡魔絕煙，萬萬千千，來對帝前，仙皇告符，道逵三真，瓊音上充，七世无間，令我飛仙，名遷玉門，三氣纏綿，九魂已分，帝一變景，萬化亦臻，七度上徊，三光暎真，對滅五道，伐破胞根，雙皇俠守，把符十玄，玉籍已明，福盈龍泉，陵梵履昌，五氣合延，叅乘太一，同昇帝軒，并命公子，奉籍七神，黃錄刻名，握節上遷，飛暎玉華，煥落靈元，滅魔散禍，長閉帝宮，玄氣四霏，大混虛沖，靈飛外輔，六丁注中，雲行雨施，流布三宮，九皇下視，上策隱龍，月母同軒，徊蓋帝墉，披朱巾羽，嗚鈴華峰，越出地户，泉曲之梁，五老合符，徊金帝鄉，俱過水火，混一紫房，七開受仙，朝會玉堂，九曜同生，五華運光，八氣慶合，十絕牢張，上帝歡熙，玄母常康，九靈同期，左弼右卿，太无結暉，萬氣混并，上登洞房，徊合玉清，神風扇扉，紫霞綠經，鬱洞靈機，九和百明，神對金霄，逸羽龍京，景福萬塗，七祖順生，各保南仙，莫不胎嬰，九合三離，素華繞形，福景日王，併羽月靈，太一召魔，九天校精，拔迴死積，越度仙庭，司命奏籍，帝一混并，三元把符，七神虛營，穢氣紛紛，血尸沉零，絕根反胎，萬氣以成，太素錄圖，金仙同軿，大福纏綿，累支同榮，寶藏秀華，三關霄清，白氣徘徊，凝鬱珠瓊，飛浪玉晨，長保劫齡，五暉纏曜，七門受明，神符散慧，理氣攝靈，右徊洞陽，左攜无英，公子奉籍，內守桃康，玄母抱圖，五神黃寧，胞根八解，皇老刻名，九結披散，五毒攝精，拔出三界，反胎仙庭，七元解羅，累祖受生，寶錄太无，俱濟神營，六府煥爽，金書羽經，世為真仙，披落錦青，帝師纏綿，合景玉清，散香龍窗，玄合五城，足躡景衢，手排四明，八暉九鍊，飛步雲京，領會六淵，刻名八瓊，五通七合，三氣乃并，萬條重華，世保仙靈，把持玉符，身昇羽庭，徊風合化，玉帝隱經，長契壹運，上願必成，受帝之恩，上朝玉清。
　　玉清隱書隱玄羽經，一名洞景金玄，玉帝所祕藏。修此之法，當先行大混百神，變化雌雄及帝一上道，然後乃得續行之耳。此之靈章，帝皇之寶篇，解七祖之□結，保萬神於胎元，攝生道於十方，振靈音以上充。萬徧既周，則身耀金晨，爾乃靈霞妙感，俯徊雲輪，嗚鈴太霄，列位上真。所以俯仰殊格，未行其重故也。
　　當以本命之日，清齋入室，燒香左右，北面再拜，乃心存於玉帝瓊元君，求得解七玄之愆，乞己神仙。畢，平坐誦經。誦經三徧，輒一過讀高上滅魔玉帝神慧。是夕當十轉隱經，四讀帝慧也。讀畢，乃臨目內視，夷神平氣，坐卧隨意，當叩齒三十通，而微祝曰：
　　五帝大慧，是謂隱玄，十轉四迴，滅魔召真，七靈同期，大混五神，瓊音八震，上元七玄，玄風散扉，扇伐胞根，長保胎嬰，世受真仙，上昇上清，玉帝之軒。
　　畢，又叩齒三十通，咽液十過。於是百神並會，五藏夷平，帝君歡熙，太一保生，體清氣固，魂柔魄寧，司命定錄，皇老書名，人无哭己，飛輪玉清，胞結解散，八暉同形，大福纏綿，七玄同榮。十轉既竟，心拜四方，所以尊妙高靈也。長齋之士，絕交人事，體清服潔，隱靜別處，亦可日日誦習。或可甲子之日，及諸八節之日，此皆上元朝宴之時，不必須待本命日，爾乃行事也。夫十轉隱經之時，皆太一監察，司命定生，萬靈混合，帝君凝形，三宮會真，九房受靈。是其夕也，當有玄感妙應，靈瑞吉祥，然後八素鬱軀，三元授真也。
　　夫修此之道，惟使精專，存真念氣，心誠苦密，憂樂轗軻，不忘於至道，然後冥感易會，法輪速昇，晨登太霄，飛行陰房矣。若乃情散萬念，精誠不固，形屍穢濁，心无至慕，犯慢靈禁，動違科素者，則帝君糺其罪，禍敗纏其軀，己身无仙冀，七玄更被囚，魂鬼入風火，年劫增其尤，奉禁者靈仙，犯違者身誅也。
　　道士體不平和，覺疾病之處，可隱靜別室，啟乞神明，求得解脫愆羅及七玄之罪，聽得轉經，存念真氣，禮祝如法。施行都畢，乃靜身安寢，自然魂胎內固，三關受靈，邪毒散出，體夷氣平。既悟之後，覺身體康寧，都無復痾疾矣。若他人疾病，有諸急難之地，皆聽為轉經。當先啟告神靈，北向再拜，說某名字於玉清瓊元君，求得上解某愆及七祖之罪，濟生十方，身勉八難，然後燒香隱誦，祝請如法，大福皆應身。登齋入室，七日轉經，名曰大混百神，朝會帝一，解愆脫羅，攝生濟厄，无不受恩。此玉帝上法，不可輕履屍穢，及干冒淹濁，三天察過，罪同漏泄，慎之慎之。
　　上清高上滅魔洞景金元玉清隱書經竟