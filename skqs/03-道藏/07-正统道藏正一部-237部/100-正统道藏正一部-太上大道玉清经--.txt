太上大道玉清經
　　經名：太上大道玉清經。簡稱《玉清經》。撰人不詳，約出於唐代。十卷。底本出處：《正統道藏》正一部。參校本：敦煌P.2257（卷二）；S.5507 （卷四）; P.2405、P.2341（卷七）；P.2385（卷十）等抄本。
　　目　 　錄
　　卷一
　　本起品第一
　　緣對品第二
　　世界品第三
　　慈悲戒序品第四
　　說戒科品第五
　　卷二
　　慈悲方便品第六
　　言龍中劫方便度人品第七
　　卷三
　　通濟幽冥品第八
　　卷四
　　上元品第九
　　中元品第十
　　下元品第十一
　　三元寶經流通品第十二
　　卷五
　　八節品第十三
　　齋戒品第十四
　　卷六
　　昭靈品第十五
　　威魔品第十六
　　卷七
　　道化四夷品第十七
　　卷八
　　幽棲品第十八
　　卷九
　　明威真人威邪品第十九
　　卷十
　　法印品第二十 
　　太上大道玉清經卷之一
　　本起品第一
　　道言：昔元始天尊與諸賢聖億億萬眾處處周旋，最後下觀棄賢世界。是時四天下一切人民福德欲盡，不久之間，大劫改運，人民凋逝，天下失止，大道不行，唯好攻伐，刑殺無度，處處興兵，更相謀害；鄰國絕義，不相交好；以強浚弱，割奪孤寡；劫盜四起，天告灾祥；日月薄蝕，星宿隕墜，七曜逆度，無雲雷雨，或復雨血及諸怪異等。水旱不調，百穀焦枯，大地震動，處處坼裂，山嶽崩倒，金玉銷化，惡獸噉人，凶神露形，而行毒癘，地生毛髮，六畜出語，皆如人聲。天下兆民，心中不安。君臣相猜，父子相刑，不修善道，唯惡是與。五百年中轉就加甚，求生不得；亦有不堪苦惱，投淵赴火，自縊而死。饑餓困苦，人民相食。大地乾燥，泉流不通。是時天尊與諸聖眾愍念眾生壽命不幾，無所恃賴，驚怖馳走，悲號忉怛，苦痛切己，如被火毒。於是天尊大慈力故，與諸聖眾俱坐玄虛之中，去地百丈。是時天地大動，七日七夜而不休息；虛空告瑞，日月重輪，光彩暉煥，星辰明朗，風雨施散，雲霞流布，氣序調適；香煙纏虛，梵唱齊和，金鐘清朗，玉磬鏗鈴，雷音遐暢，周遍遠聞，萬變天樂，空中自鳴；龍座敷，羽蓋高張，靈節影霄，長旛垂天，仙花薦地，雲帳羅空；師子仰號，神离俯鳴，金鳳齊唱，虬龍吐音，琳琅撫節，萬籟沉吟。天尊與諸聖眾俱放身光，照曜十方，無幽不燭，其光千種，須臾萬變，一一光中皆有真人，一一真人各有侍從；清音朗徹而說妙法。四天之下一切諸國王臣民、人及非人，各各皆見天尊大聖坐在空中，與大造真君、巨靈仙人議定劫數，擠度萬物，重校蒼元大錄，延續期運，金簡尅書五帝真文、雲彩霞章，以鎮五方。又勅五帝、河精、四海龍王通流泉源，天灑甘露，潤洽大地。又命風伯、雨師調和陰陽，令寒暑得宜。又勅五帝、地祇合和百穀，生長藥草。又勅五帝使者殺伏妖□。又命天龍、雷神驚肅姦逆，駭動陰邪。又命收風列仙以調和氣，淳熟人行，令君臣和睦，父慈子孝，兇弒變善，幽顯交歸，毒癘潛藏，邪魔匿形；芳卉藥草，處處萋茂；五穀結實，冬夏成熟；流泉甘水，通同盈溢。又命五斗仙君周正璇璣，分疏日道，布置星辰。又命四天善神輔佐天子。又差仙官次知國政，使天下德化，萬民安樂，鄰國交通，怨結解散；人弘大義，皆行正道，各守其分。於是太上大道君哀愍萬流，蠢蠢危脆，故扇玄風，以導羣生，餐服和氣，沐浴道化，使反朽歸榮，臨敗得成。
　　爾時，天尊與諸大聖、無數億眾各乘天寶瓊臺而下諸國，國中天子、諸王羣臣、一切人民，男女大小，隨處供養，香花仗樂，歌頌讚歎而為聽法。 爾時，復有南方八蠻道君與諸聖眾六十四億萬俱乘絳雲之軿，從南昌宮中而下，與北方玄天之中五狄真君二十五萬億仙官各乘玄雲寶軿而下，空中校定水火、期運劫數。 爾時，復有西方六戎道君與三十六萬億仙真各乘三素流霞寶軿，從皓元天中而下。爾時，復有東方九夷道君與八十一億萬眾各乘碧霞飛輪之軿，從始青天中而下，與六戎道君校定兵病之灾，記注善惡功過之錄。然後起居中央虛皇太玄老君並受左右玉契，請說造化妙理、幽祕至法，正定天元，迴易運會，調和四氣，生成萬有之事。
　　爾時，棄賢世界有一國王名曰德正，聰明正直，利根辯惠，皆是應運降神福德之身，為眾生故，而為導首，遍告國內臣民男女而作是言：今得太平，天下無事，火灾消滅，兵病不起，百穀熟成，皆由道恩，非自然也。何以報道罔極之恩？唯當傾心盡意，恭敬供養，造立宮觀，香花燈燭，晨夕禮誦，齋戒悔過，以求福祐。今正值天尊校定吉凶、期運之際。我今自為，又應為汝，稽首歸命無上正真，特乞哀救，授我至法。今我國內兆民男女壽命延長，各得終考。又欲奉請無上正真降臨我所，申我微心、供養之志。汝等民人同我願不？於是國中有六十萬長者，神心長者、五通長者、文明長者、玄會長者等而為上首，從四遠來起居國王，聞王教敕，未敢全信。復有八十大臣，寶明大臣而為上首。於是餘臣及諸長者心懷疑貳，顧相謂言：自我出生世界以來，祖父相承，聞有真道，而目不曾睹，太虛寥廓，豈有徵驗？今者太平自由上天，何關道力？ 爾時，大臣寶明聰辯正直，言常有徵，天下所信，知人狐疑，心不純信，即於王前高聲唱言：我聞太極天尊造立天地，覆載萬物，開明日月，分布星辰，運化真氣，長養有生，雖處上界，而應化下土。今之太平，劫祚延長，皆道之力。而含生蠢蠢，唯知日用，心無慙愧，反更忘本，而言今者太平自由上天，不關道力。汝等云何自欺？我聞大道生天生地。天地尊道，故得安靜；萬物貴德，故能盡生。汝不信道，是汝深咎，亦猶世間愚癡之人，心不慈悲，反逆父母，離棄兄弟，兀然猶居，謂我自咸，不由父母。汝等愚癡，亦復如是。於是寶明出此言時，德動天地，虛空雨花，香雲四暝。又聞上方空中有人言曰：道德不自彰，真人不恃功。窈冥中有信，慈惠故能同。空中之聲纔絕，須臾，西北邊上忽然風雷電激，雲霧翳天，唯天王與寶明身邊光明，各方一丈。諸人遙視，見此祥瑞，心生悔過，叩頭乞命，歸投大王，信向冥契。須臾之頃，風雷消滅，雲霧廓清，闔國臣民稽首王前：不審大王向所言教，欲請天真降臨王所，請王教敕，所須何者？唯願大王哀愍眾生，開悟未聞。王言：道在人心，唯當供養恭敬，造立宮觀，供給所須，晨夕禮願，悔過請福。諸人聞說，心中歡喜，禮謝受生之恩。王又告言：汝等諸人且各各還家，退齋思失，沐浴身心，並傍告未聞，如我教敕。諸人聞已，一時辭王，各還其家。王即敕大臣寶明遍告城邑內外人民，嚴整宮殿，掃灑城郭，處處燒香，供養恭敬，盡世所有，陳列牀座。於是退齋日訖，國內人民四方雲萃，王與內外羣臣眷屬，香水灑地，安施牀帳，成辦以具，合國大小，遙禮十方，七日七夜，行道禮願，願得無上正真降臨下土。微生蠢蠢，誠可哀愍。於是三月十五日日中之時，上方西北邊忽有九色流霞，光彩煥爛，香風清暢，梵唱和雅，天樂流亮。天灑甘露，大地震動，雨百寶天花，以驚於地。雲車羽蓋，浮空而至。眾真大聖各乘天寶之臺，臺中皆有陰輝夜明。又有五色神光照朗虛空，光逾日月，臨於王城，七日七夜。是時天尊以慈力故，成就大悲，救護眾生，愍念眾生，開決聾瞽，療治眾病，為作導師，為作津濟，保鎮劫運，更生萬物。於是國王大臣及諸人民重復作禮，苦請天尊開發大化，慈造羣生，明其耳目，令得正道，堪受祕要。於是天尊命巨靈仙人而告王曰：子以為一國之主，天下所推，位登世極，凡間之貴，不先於此。但以正法治化，不枉人民，亦足功感上天，何煩祕要？祕要之道，難可卒聞。王及大臣先是福德之身，以方便力，欲為眾生開張耳目。
　　天尊告曰：祕要之階不過慈善，慈善之法不違科戒。我以大慈悲力成就國土。諸人聞說，皆盡欣喜，心願奉戒。天尊告曰：戒有多種，人亦多品。上品之人，身先無犯。身既無犯，亦無所持。中品之人，心有上下，睹境即變，以戒自制，不令放逸。如此之人，或受十戒、五戒，以自防護。下品之人，惡心萬般，難可禁制。下品之中，復有二種：上品者，身欲奉戒，或受一百九十九戒，或受觀身三百大戒，或受千二百威儀之戒，以自防保，令無越逸；下品下者身同禽獸，雖有人形，而無人心，縱受其戒，終無所益。今且授第二中戒十種科禁入道初門。諸人聞說，歡喜過太，悉皆伏地而奉戒言。
　　天尊告曰：第一戒者，不得違戾父母、師長，反逆不孝；第二戒者，不得殺生，屠害割截物命；第三戒者，不得反逆君主，謀害家國。此戒最重。何以故？是諸國王皆是應化推運，總統天下，一切人民之所機要，一旦無主，不得其死。以其義故，汝等當知。第四戒者，不得媱亂骨肉、姑姨、姊妹、及他婦女；第五戒者，不得毀謗道法，輕泄經文；第六戒者，不得汙慢靜壇，單衣裸露；第七戒者，不得欺淩孤貧，奪人財物；第八戒者，不得裸露三光，欺淩老病；第九戒者，不得耽酒任性，兩舌、惡罵；第十戒者，不得狼戾自任，冤枉威刑。如是十戒，當終身奉持。天尊言：不孝父母師長者，死入地獄，萬劫不出；縱生人中，小小孤露，受人淩刺，常居卑賤。好殺害者，五百生中，受人割切，苦痛萬般。反逆君主者，死入地獄，萬劫受苦，出生邊地無主之域，常被攻劫，晨夕恐怖。媱戒最重。若有男子、女人於父母、姑姨、伯叔、兄弟、姊妹、六親骨肉一念之頃而生色想者，八萬大劫受地獄報，鐵釘刺身，種種燒煮，從地獄出，受六畜形；又八萬劫，從六畜又作溷中蟲，又八萬劫。善男子，汝今當知一念之頃，於骨肉之親而生色想，受報尚爾，屍復身於骨肉之親而為惡行，罪不可說。如此之人，不合共行、住、坐、卧，同里居住，我名此人為十惡之人。此人身雖強健，魂魄以被惡鬼攝持，善神不祐，此人之身不合在道，應速驅逐，令其急出，不合教令作其師匠。作師匠者，與其同類出沒相似。九祖被考，又名此人為敗壞人。善男女等，汝今當知媱、殺、劫、盜、欺淩孤弱、輕忽貧病、誹謗善道、破德行人、泄慢真文，此罪極重，不煩一一記示之耳。汝等但精心守戒，道自降子。於是國王大臣善男子等歡喜奉行，不敢違犯。
　　道君又命巨靈真君授王雲篆天書上中下章總一千條秘法，皆以柔玉為簡，紫金為字，以授與王而誦持之。云此寶經是上天寶文，勤心誦念，使人身得飛行，永不復滅，六通之道，在意所為。道君因告王曰：汝等當知四天之下，慶同今日，無有異世。大道威神，處處隨類，方便引接，不可思議。千日之後，任王傳授國內正信賢者之法，共匡天下，使玄門廣闢，道化流通。一國男女精心守戒，如護明珠。王及諸臣以正治國，專心誦念。遍敕一國，令立宮觀，唯道自務，餘無所求。國內人民作禮而去。王修誦真文，千日之後，乃棄位禪祚，與其第一太子，名曰善修，專知國政，而習父風。九十餘年而復傳位與弟，弟名善善，以政治國，還習父風。其王子弟六千餘人，葉葉相承，經三萬六千歲，天下太平。父王與善修修守至妙四十餘年，而得六通。以其夕知國政，沉滯常倫，道君先以其中仙之位令知國政，而未階太極。今日之後，太上道君以其勳名巨大，授其祕要，錫王子等太真之任，令侍從天真，教化諸國，隨類現形，濟拔厄難，說法度人。於是太真與諸聖眾互相顯發，遞為師資。以開光元年七月十五日北越玄谷，登閬風之臺，禮無上真君，請入大羅天中謁元氣之祖、高玄之宗。真君曰：子雖得六通，道數未足。何以故？子非自然，由學成真，而元氣之宗，真氣混化自然之身，元氣之祖，萬道獨尊，委氣大聖，虛無之真，難可得見，億化如一，綿邈遐曠，恬澹虛寂，寥廓沖邃，都絕言像。十方異道，三萬六千種無不祖於虛無之真也。又我成道以來，不可計劫，唯以二過相見耳。又天帝推校，應運令下，化度眾生，侍從天尊，往四天下教化諸國，布散道氣。何以故？為延此劫火氣之灾，法行道教，以鎮陽九之禍，使火精消滅。至後劫天地崩壞，人民福盡，法當不救。運數之極，自然如此。水劫之初，吾道大行，三十七萬年中，人民淳朴。以後漸漸大道不行，陰氣轉盛，人民僥倖，造營空冢，多起廟舍，遍於世界。男女邪心，修習滅法，不依儀格，叫呼求死，或入火坑，或投深淵，自割自截。群聚行道，歌讚悲泣。或入空冢，默然而坐；或抱死尸，或恭敬枯骨，或以糞穢為壇，或以香尼塗地，或以不敬父母，種種苦行。或噉食穢惡，無種不為，終不能得正真之道。人心偏側，父子無義，於邪教中徒黨興盛。大水劫前有小水劫，十年始歇。從此之後，四千年內於邪教中應有兵革，更相謀害。或稱國王，或得十日、百日，還復自滅。父子無禮，以強淩弱，同姓骨肉自相媱亂。雖有人身而無人心，凶險馳競，不相信用。若此時至，邪道漸興，陰氣極盛，非久之間，漂流沉溺，人化為魚，蛟龍噉人。當此之際，法應搜選種民，置之福鄉。子當勤苦，晨夕勿懈。是謂大道弘之在人，我命在我，由人攝持，心正則道應，從邪則禍來，好殺還自伐，應當行大慈。
　　緣對品第二
　　爾時，太真與泰清天中新得道者三萬六千人侍從天尊，教化極天之境，周遊下界蠻夷、鳥獸、雜類之國，隨其所好，而為作法，種種示現，教誨利益，方便神變，隆伏其心。決到西方黑水之右，有一世界，方八千里，其中眾生種種雜類，悉皆穴處，更相食噉。地生刑棘、毒草諸樹，水泉黑臭，不中灑漱。其國西畔有一大河，其河正方五千餘里，河水滓濁，唯多毒龍，在此河中，風波峻急，不可舟濟。其河東岸而有平地三千里，高此河際，懸五百丈。其世界中所有人民，一半無眼，相牽而行，饑則相食，渴便飲血。有目之人皆遭惡疾，眉髮墮落，身體瘡膿，濁血流出。復多蟒蛇，吞噬人民。無君臣、父子之義，多相戰鬥。無眼之人聞其刀仗之聲，自然驚走，或墮河中，為此毒龍之所噬齧；不墮河者，復為羣賊之所食噉，叫喚驚駭，苦痛懊惱。又有溝坑穢惡流溢，臭處蓬勃。其坑之中多有蟲蛆，頭面似人，形長一丈，又能叫喚，無有手足，蜿轉腹行。復有玃鳥，啄而食之，狼藉薰臭。復有惡鬼，其毛如針，吐氣噓人，皆如火燒。於是平地北畔有六大地獄，獄門大小，俱方一丈。深入其中，漸漸闊大，莫知窮極。其地獄中唯聞風雷火車之聲，叫喚苦痛，刀鋸槌棒之鳴。又聞唱求救求活之聲。煙焰炮烈，火氣衝天。正西第一地獄之中，又聞風水之鳴，其氣嚴冷，不可當近。又聞暗中咻咻之聲。六大地獄所出風氣皆應焦臭腥薰，不可思議。其獄之門北一里半地，又有沸湯湧泉。泉方六里。其湯之中黃水脂膏、爛皮骨肉隨沸騰湧。又聞泉中有啾啾之聲，湯氣衝人。其湯北岸又有刀山劍樹，新故骨肉零落山下，刀劍之端多掛死屍，屠割筋肉，骨脉相離。睹此苦痛，不能自視。復有生剝皮地獄，殺羊之人死後墮此獄中，受此苦惱，五百年中出生羊中。又五百生備償羊身，輪轉相償，無有窮竟。此沸湯之東復有風刀地獄，方闊一里，毀敗善道及違科犯戒、泄慢真文、傳非其人、販賣道法以贍己利，如此之人，死入此獄，一劫受苦，烈風吹之，往反刀刃，一日之中，千生萬死。從地獄出，還生人中，身縈邪病，根性暗鈍，常居下流，永不聞法。地獄罪魂得出之時，多生邊地、無道之境，多被攻劫，晝夜恐怖，身體矬陋，氣息腥躁，永不聞法。愍此罪人心無時已，於是道君與太真及諸聖眾救脫罪魂、及此世界之中聾盲之人，令生死開度。即於此世界之上、空玄之中，去地百丈，遙禮元氣。高玄無上天尊以道神力，入六虛大定。分身百億，一一身中又放千種光明，一一光中皆有真仙坐飛龍之座，演說妙法。瓊音雷震，左鳴金鐘，右擊玉磬，張九色流霞遍覆此界，一一霞中各有聖眾圍繞說法。大地震動，天灑甘露，香泉流溢，萬籟駭虛，三景齊照，地生百穀，水變清涼，人心淳朴，無相惱害。惡龍攝毒，癘鬼匿形，地獄停悲，劍樹摧鋒，罪魂受生，積痾痊除，聾瞽聰明，殘跛攣躄，皆得復形。巍巍大化，無得而名。於是眾中新得道者未階玄極，睹此神變，莫知所由。眾中有一五通童子，名曰善積，與金髻童子、華智童子、葆光童子八萬四千俱從座而起，長跪叉手，上白天尊：自我成道以來，經八萬大劫，周旋八方，無所不至，未曾得睹大道威神自在之力如今日也。自我慶會，今日遭遇大化。唯願正真哀愍未聞，開悟下根，釋諸疑結。於是天尊默然不答。是時童子三請不已，天尊於是凝思沖邈，神彩澄朗，彈指謦欬，良久而言：善哉善哉，子之所問，深乎微矣。大道寥寂，理絕見聞，玄默希夷，杳冥深信。子雖經劫數，道德尚存，所居之境近迫泰清，固絕重玄，何由混化，散在三萬六千種內，而不知元乎大羅高玄之宗，局於見聞。明此妙致，遊行無閡，且得長存必也。忘其元氣之主，夭傾之禍，亦未由得免也。於是善積聞天尊所說，心開意解，與諸童子深自念言：我宿福深厚，遭遇慶會，欣喜未聞。今得開悟，唯當誓願，而昇大羅，謁先氣之宗高玄道君，諮受秘法、進修之道。是時善積童子與諸眷屬八萬四千人俱前進作禮：太上道君，向蒙開示所未聞，欲將大眾上登大羅，謁高玄之尊。唯願道君慈悲聽許。道君答曰：子欲去者，當捨見聞，雖將大眾，心間無侶，專志願寂，雲泥一貫，收視反聽，道自玄合。於是善積與諸眷屬奉行教命，先禮上方，辭別道君，上升太虛大羅天中，謁元氣之主高玄之宗。
　　爾時，此界人民皆得蘇息，欣喜踴躍，悉皆舉手，向天彈指，而作是言：我等宿罪，生出惡土，忘失正念，唯惡是與，世世相承，無能悟者，罪垢積習，生入地獄，循環苦趣，不能自知，堅固宿業，一旦消除，不賴道恩，誰如之何？而欲報道，罔知所由。唯願天尊降臨下土，授我所請，允我微心。於是道君先知其意，化作凡人，遊其世界，言語交通，教其道法。或就乞食，止宿其所，教立屋舍，變生為熟；或作導師，為其說法，方便引接；或作醫巫，為其愈疾；或作農夫，教其種植；或作孝子，教其慈義。隨類現形，同其嗜好。為立君臣，漸漸改革，長幼有序，男女有辨。種種教誨，一十五年，和氣流行，人漸識法，起立觀舍，書經造像，供修齋會，香油燈燭，喜捨珍財，專心奉道，孝養仁義，君臣禮節，異類得生，幽冥開泰，物各守分，不相殺害。於是道君託作大師，寒棲山林；或有徒眾齋戒說法，或時單己，默坐思念，或復講誦，為人說法，或時吉凶，言有徵驗。神變恍惚，老少不恒。合境歸化，施設供養，傾世所有，燒香散花，各陳心願，願得天尊降臨塵穢，開悟眾生。叩頭仰天，流血灑地，悲淚嗚咽，七日七夜，心無休息。 爾時，道君以大慈力故，與諸聖眾乘九色流精、真光之氣，仙童導從，散花燒香，神風激籟，天獸和鳴，麟舞鳳唱，浮空而來，去地五丈而止虛中。爾時，先所化人名曰空生，為諸眾生唱導之首。不審天尊導化有勞，慈造萬物，得無疲極？迂延雲駕，曲臨下土。我等積劫沉滯，罪垢縛累，一旦披霧，沐浴玄津，過太之餘，罔知所謝。真源遐邈，上界虛寥，而塵穢之身忽遭大化，朝菌之命，長睹太陽，枯圬載榮。生戌今日，欲申微願，輕觸高尊。唯願大慈賜以蟲蟻忘退之志，誠有質疑，心所未悟。願從天慈，得聞宿命。此土因緣、眾生本起，特視玄鑒之恩，賜為分別。是時合界大小一時上請，叩頭流血，涕淚交連。道君以大慈悲故，凝思良久，即命左侍仙童四十九人齊皷玄雲之璈，同聲合響，奏天鈞大雅合神之曲。又命右侍仙童三十六人吹九和之簫，以合鳳唱，揮玉京八會空洞之音。又命侍香玉童焚百和返魂之香。又命長牙左吏以扣金鐘。又命右直事吏以擊玉磬。久久之間，眾音合會。慶霄纏虛，流霞四張，神風八達，天樂停音。於是天尊口吐香光，大震雷音，而告空生曰：汝今應知大道慈力，生成萬物，故奏眾音，流變萬化，合和生氣，以祛煩惱。汝與大眾生此土者從煩惱中來，造諸惡業，輪轉受報，墮此邊地，不聞善道，忘失本心。此世界者一名報對世界，一名生死地獄。此地獄者，隨處皆有，眾生居中，不能得知，日夜焦爛，坐待消滅。又此河者，名為生死業報漂浪死津。此六大地獄者，隨人六根造諸罪過。死入此中。又此沸湯者，名曰沸湯地獄，世間有人用湯殺物命，死墮此獄，億劫不出。此刀山劍樹者，世間愚人好斫刺畜生，死受此苦。又生剝皮者，世間愚人劫奪人財，生割魚肉，死後受苦，生下其肉。又此毒龍蟒蛇者，世有惡人破毀功德，侵剋善人，死受此報。又此溷坑中蟲者，是世間愚人，於父母伯叔姑姨姊妹同姓骨肉而生殺想，又於伯叔姑姨姊妹六親骨肉父母師長而生媱想，死入地獄，萬劫不原，今又受雜類之身而生此蟲，常在溷中恒噉臭穢。空生，當知世間逆人奸媱骨肉，或懷殺想，生死之罪，萬劫說之，亦不能盡。如此之人定不得道，生神不降，生氣不布。空生，汝今當知如此惡人身心以定，不須教化，應須遠離，莫受其供，莫坐其床，莫入其門，入者犯戒，神邪所嫉。三萬六千威儀，此戒最重。故我慇懃，重為汝說，今廣流布、讀誦此經。世有聾盲之人，不能讀誦之者，但常燒香禮拜，供養經卷，功德無量。若貧乏之人無可書寫經卷，應往有經之家行道禮拜。空生當知，如太真之科，諸善男女等好喜放生，施惠窮乏，醫治疾病，孝養父母，山林寒棲，誦念真經，此五種功德無有差別，生身受度，必得真道。空生應當開示未聞，念悟心解。 爾時，大眾聞天尊所說，身心開悟，一時度幸，奉受要言，作禮而去。
　　世界品第三
　　爾時，天尊與諸眷屬、眾真大聖浮空而越炎洲之陽，入光鍊之池，以黑帝真文一篇鎮遏火精，一時而返。以次東遊，過扶桑之陽東南方，經九億萬里，有賢善之國。其國正方八萬餘里，四據滄海，一名極樂世界。其國有王名曰花秀，有八百大臣，又有三萬八千眷屬、六十四大城；復有六千四百小城。其王皆以正法治世，不枉人民。其國豐樂，多饒珍寶，節氣溫和，風雨調適，穀帛殷貯，無諸病苦。其國西北復有一城，城方二千五百四十里，城高七千仞；有四大門，門高六千仞，俱闊一里。樓峙高妙，非常華麗。城中復有七千寶臺，臺中各有夜光明月之輝，照曜晨夕。城中皆是仙人道士，形如金玉，衣食天廚。而此國王、王臣及諸眷屬皆是應運降神，下知國政。其城一日之中三過香風，吹去微塵，天雨甘露，以潤土地。地多泉池，皆潜通玉津，石髓流黃，飲此水者形如金玉。又復一日之中，三過鳳鳴，萬籟虛吟，香雲凝空，流遍演暢，梵唱和雅，微音清朗，非為自然，積福所應。 爾時，天尊與諸聖眾九百億止此城內，俱坐百寶飛龍之座，座高萬仞，出於城上，雲錦瓊羅，以為敷具。張九色流霞之帳，一一帳中皆懸明月神璣。其帳四角玄虛之中，皆有龍燭光暉，靈鳳舞空，風琴朗霄，香氣氛氳，天香飄颻。 爾時，天真高尊而命左仙侍童扣金神之鐘，又命右仙侍童擊靈光之磬，又命侍香玉童梵九龍虬鑪百和之香。真儀以列，天鈞又陳。於是天尊放身香光遍照世界，其光萬變，非可目名。彈指之聲，猶如雷音。一國男女聞皆警悟，互相謂言：今日何緣有此祥瑞，香光洞徹，風雷調暢，升沉飛走，跳踉踴躍？此當非凡，急宜速往，看是何緣。於是國王、王子、大臣、妃后、眷屬又相顧言：我此國土福德成就，常有大聖降臨此地，非是餘緣，必定善瑞。汝等諸人各各嚴裝，所須之具，我尅明日，與汝等眾，俱詣寶城。一國男女同時而至，遙見城中光色輝燠，其光之中皆有真仙歌誦靈章，王及國人叩頭禮謝：今日有幸，得睹天尊降此寶城，喜慶交集，不可思議。各各燒香，以陳願念。王及人民立城南門叩頭伏地，良久不起，自思何緣承何福慶，遇會今日。不敢仰視尊顏，唯願高真大慈之心特見哀愍，開悟未聞，解釋疑網。
　　天尊良久謦欬彈指，眾音停奏，而告王曰：子此世界是福之鄉，上界高尊時時周旋，但以劫數遐遠，非子所悟。昔天地未光，混沌未分，有天尊上聖下遊此城，于今以得九億大劫。我昔時與造化道君勘校劫運，同時在此。今者重來觀此世界，亦是因緣，法當更來。又此城中諸仙晚學業以淳熟，大聖雖來，無所言說。國中男女亦階初地，以道因緣而來生此。非久之間，天真慶會，道法大度，惠及於汝。子當專心，恭敬寶城，持戒布施，心不退轉，道自降子。於是眾中有一童子名曰真行，從座而起，前進作禮，上白天尊，而作是言：自我承福天庭，仰陪霞輩，陶染玄化，百劫于玆，周旋十方，靡所不至，希睹此城莊嚴華麗，人民豐樂，仙伍森羅，瓊林玉枝，虛吟萬籟，淳風反朴，真氣和生，福德巍巍，難可度量。唯願慈光照朗蒙昧，令此大眾豁然開悟。天尊告曰：子見此城適子懷抱，睹此世界，歎未曾有。此界雖名極樂，猶有習氣。此中人民、仙人、道士皆是諸方業道之人，功未充足而來生此，未至重玄冥寂之境。此中時有聖降為其師，而不久住。真行當知，亦如香積童子自言：道極來詣我所，從我執蓋，首末半劫，請我為說微妙道法，方始悟解。我又示其大羅高玄之名。於是童子遂往起居，諮問妙致，于今未返。真行當知，汝今所見，亦復如是。幽祕之理，未可輕說。子道數自極，當應得見。於是真行與賢善國王臣民疑意不了，重白天尊：不審極樂城中仙人道士、國王臣民前世以來修何功業而生此中？天尊答言：修習之法亦有多途，非為一種。子當諦聽，吾為汝說而化國中。有四種人天，第一品人孝養父母，奉事師長，濟度窮厄，施為道法，持戒誦經，晨夕不懈，行道禮願，悔過請福，求見升度。功滿行成，上感楮天，名著左契，金簡刻書，以記生錄，身得自在，飛行上清，隱影萬變，道齊真人，長生不死，白日登仙，位應上真，侍衛道君。暫過此中，或經一劫、半劫而還天中。如此之人，名為上品。第二品人在世之日，聰明高潔，助國理化，出言利益，施惠廣大，興顯正法，扶助善道，身得尸解，如蛇蛻皮，來生此中。如是等人，亦名現身升度。第二品中復有一種，或遇上帝垂恩，開度生死，枯骨死尸，變鍊成人，感激真氣，自然而仙。或有前身，與道結緣，慶流今身，來生此中。第三品人在生之時，持戒守善，不作非法，起造宮觀，供給香燈，齋講設會，書經造像，晨夕誦念，亦得尸解，來生此中。第四品人，或承其祖先福德餘慶，身死之後，改姓易氏，來生此中。真行童子與諸大眾疑意不了，重白天尊：不審第四品人承其祖先福德餘慶之力，來生此中者，不審此慶修何功德而慶隆後胤？唯願天尊重為分別，令心啟悟。天尊答曰：吾言福慶之因者，或其祖父前世施財施食，放生活命，衣食窮寒，扶助孤弱，給賑老病，供養山棲，功不成就，中道而退，身不得度，慶及子孫。或生豪貴之門，聰明利智。或求道未足，法當滅度，來生此中。如是之人，德隆九世。真行當知，善惡相似，過積者亦殃及九世，亦猶世間愚人，或承先慶，身生豪貴，自恃強梁，不信宿業，恣意凶險，殺害物命，劫奪人財，威刑無度，毀敗善道，誹謗行人，讒嫉勝己，欺淩孤弱，鞭撻下賤，漁獵殺害，燒煮蠢動，斫刺眾生，不孝父母，反逆君長，耽酒嗜色，媱亂骨肉，犯他歸女，罵辱尊老，裸露三光，不敬有道，惡居其上，輕慢靜壇，泄漏經寶，破齋犯戒，常為亂首，伺人衰便，更相陷害，殺生求生，背叛道德。如此之人，亦殃流九世，九品子孫所向傾敗，受人驅役，常被枷鎖，橫羅惡縱，死入地獄，生受六畜，被人燒炙，種種苦集，輪轉惡趣，生無定形，沉溺生死，漂浪苦難。真行當知，我觀下界眾生苦樂之事，亦無多別。何以故？汝言極樂世界城臺樓閣非為自然，皆役神功所為，不如上界應化宮殿不由神功，皆自然也。亦如香積童子自謂果極，不睹太虛大羅道境，便謂勝報極於慈土。我觀子心與此無異。真行當知，三萬六千種法由人機緣感動，修習業行，雖云成道，遲疾不等。亦如寶光童子在世之時從古先生而受滅度。八萬大劫勤苦修習，不能得道。最後之身而遇，言龍初會，天道大廣，始入道位，猶在七地下品之上。向不遇元皇之真，何由可得昇入無形者乎？於是真行靈子及諸大眾聞天尊所說，心開意解，叩頭作禮，各還本座。國王、王子、臣民男女聞說因緣本起之事，皆悉慶幸，各各奉責明月寶珠，上獻天尊。天尊受以，安著城內。王及大眾歡喜踴躍，作禮而去。 爾時，天尊與諸大聖各攝神力，升入無形，忽然不見。
　　慈悲戒序品第四
　　爾時，玉清天中瓊闕金真後聖天尊昔生多喜世界姬氏之家，年始六歲而知玄文，深達妙理，洞曉幽微，乃棄家求道，入長明山中，精思十年，上感西靈虛無天尊而受道要。年二十七歲而得六通。成道以來，數過塵劫，常以願力而度眾生，周遊十方，如日旋照，隨類現形，同其音聲，方便引接，皆為饒益，平等無二，齊一子念。以元化八年歲在庚子七月十五日，與諸聖眾三萬六千人俱下遊玄天，到北極長冥世界虛空之中，俱坐霞光之上，眄看六合。經百小劫，身心不動，猶如寶山。是諸聖眾亦以百劫身心不動。是時世界忽然光明，猶如春日，和氣通暢，風雨調適，雲霞靉靆，雷音清徹，藥草滋茂，百穀冬生，地出甘泉，微妙香美，龍麟踴躍，鸞鳳騰舞，異類集聚，皆相親附。人民、非人，身心變善，悉如宿化、教學所成。
　　於是天尊及諸聖眾端虛寂靜，都無言說，但以慈力，天地萬物悉皆自化，亦無光音而可視聽，幽明玄會，殊神合契，無為之道使之然也。吾亦不知其所然。道雖不言，德化流布，真氣感激，妙理精應，不由運動，其土人民亦無覺知，心無別慧，各安其居，人人守分，終其年命而已。 爾時，三月十五日，雪山之中有一童子名曰法喜，自號仙人，與其眷屬千二百五十人，俱其名曰金髻童子、金粟童子、寶頂童子、調御童子、十住童子、海惠童子、七覺童子、通王童子、自在童子、善財童子，如是十一童子，而為大眾唱導之首，悉皆各各自號仙人，俱乘白象而來下土，圍繞讚歎，遙禮天尊，燒香散花，種種供養，各陳本願，問訊天尊而作是言：我等諸人幸承宿慶，昔因皇初劫中遇古先生哀愍化度，得入道位，賜以惠眼，遙見天尊下此世界，欣喜慶幸，故來起居，欲有諮請。唯願天尊憐愍開示。於是天尊以知其意，默然不答。是時仙人三請不已，各各伏地良久，俛仰叩頭，而作是言：唯願天尊垂慈悲力，憐愍訓誨，示所未聞。於是天尊愍其勤勤，即命右侍真童名曰寶相，而告之言：汝等諸人欲求何願而來至此？於是法喜與諸大眾重復頂禮，而作是言：我見天尊及諸聖眾威德嚴凝，未曾有也。令此世界福德成就，都無言說，萬物自化，改易天地，流變氣候，日月明朗，星辰合度，風雨施散，百穀熟成，藥草榮茂，甘泉流溢，百獸騰舞，異類親睦，人民豐樂，未曾有也。不審天尊修何功德，造化萬物而得自在秘要之道？願垂誨示。及重伏地，良久不起。
　　於是寶相還向天尊具陳其意。爾時，天尊告諸人言：無上大道但以慈力生化萬物，覆護眾生，無有言說。若有言說，即生形迹。形迹之教雖會至道，未極妙理。何以故？不可以形迹、語言造化天地、生成萬物。何以故？形迹、語言理不恒故。理若不恒，云何造化？是故大道法無形迹語言，令物自化。善男子，汝所謂我有所修習而得化者。汝今修習，亦應得化。善男子，汝作此見，未離煩惱，猶處纏縛。無上大道久離此見，心無結縛，無為無作，無起無滅，無形無相，言語道斷。汝所見我有威神功德，嚴凝形相，造化天地，生成萬物，是汝邪見，妄想分別。無上大道以離邪見、分別妄想之見。善男子，汝等所言遇古先生，身得化度。古先生者，是我弟子。令其教化邊地，說三乘滅度、眾生修後世果。以彼土難化，人無和氣，雜畜之種心性不具，飲血茹毛，強梁自任，故作神變，廣說譬喻，開悟下根。如此之法，不盡至理，權示形迹。先生去後，攝迹歸本，形迹漸滅。縱有存在，亦多紕繆。或自號仙人，或自稱梵天，或默坐空室，或燒身自滅，或墮落高巖，或供養水火；或作天人形像，三面千手，種種神，屠殺祭祀，羣聚行道，叫呼求滅；或諦觀光相。如此之法，名曰訛謬。雖有經文，無有實法，邪正混雜，不能得道。於是法喜及諸大眾聞天尊所說，心中開悟，始知先所修習未至道要，重復頂禮，上白天尊而作是言：如我國中之所修習，具如天尊大慈高鑒，無有異也。唯恐我等大眾罪垢深重，不可濟拔。唯願天尊賜我法水，以漸澄汰，洗除滓穢，開方便門，示方便力，賜我入道，初聞威儀齋戒之法，以漸修習，繩準身心，令有依止。天尊告曰：汝彼國土地氣陰惡，所生人民亦復如是。何以故？此名金方雜類眾生，生此邊地，不聞正法，唯聞三乘譬喻之說，不知大道祕密之藏，天書雲篆，龍章鳳彩，頓教成真、生身入妙之法。於是法喜合眾聞天尊所說，恐其身命不合道真，大眾悲泣，叩頭流血，重白天尊而作是言：彼土眾生腥躁臭處，豈圖即身而得升度，與道結緣，冀得身來生中國有道之邦。唯願天尊大慈之心賜我等眾齋戒威儀之法。天尊於是以大悲力，不違其心而告之言：汝彼土人性有多種，應多受戒，約縛身心，不如棄賢世界人心淳朴，縱欲受戒，不過五種：第一五戒，第二十戒，第三一百九十九戒，第四觀身三百大戒。此名四科。又有三萬六千威儀之戒，受此諸戒以應三萬六千威神。又攝三萬六千種道，內有三萬六千生神，外有三萬六千戒神。內外防護。受戒之身，上品成真，中品成仙，下品延壽。此戒是玉匱金科上真禁戒，受竟輕犯，身謝冥官，九祖受考。吾今為汝略說一科，就一科中分為三品，上中下品。一品之中又分為三品，合有九品，以成陽數。此九品科法，齋戒相須，不但單行專授。汝等凡有齋講設會之處，及國王、王子、大臣、官長、學人男女集齋之日，應差一人音聲清亮者，正其威儀，北向讀之一過，以示大眾。大眾人民作禮伏地而聽戒言。
　　又復正齋初夜，又讀一過，以示大眾。此論一日之齋，法應如此。若二日、三日、七日，當應日日讀之一過。若初入道之人，先授其戒，千日之後漸進餘法。若有善人行先無犯、未度，三日之內，即授其戒，不須千日而後授法。若授戒之後，身犯十惡五逆之罪，法師應須燒香，對三寶御前，悔奪戒法。若未受戒，及受戒之後身犯輕罪，非十惡之條，苦求悔過，進請受，法師與弟子對齋，日六時禮悔，誓不更犯，然後斟酌量授其法。子當慎之，子當慎之，勿犯吾戒，身得逆罪，諸天不祐。於是法喜與諸大眾各各伏地，注筆而聽天尊為說戒言。
　　說戒科品第五
　　第一不得殺，媱殺、戲殺、睹殺、斂殺、誘殺，不得嗜肉愈病，藥分俱斷。第二不得叛逆父母、君主，亂敗家國。第三不得劫盜、怨盜、謗盜，死罪，謗，口謗、書謗、狀謗。第四不得裸露三光，訶天罵地。第五不得姦媱骨肉，因生刑害。第六不得毀敗善道，離人骨肉，滅人種親。第七不得耽酒，毒酒、媒酒、色酒。第八不得陰惡，損敗他人，身作、口作、書作。第九不得侵尅良善，割奪孤貧。第十不得盜劫死尸，散人骸柩。第十一不得戰鬬之所剝脫死屍，割取頭髮。第十二不得侵欺老病，脫其所有，心無慈悲。第十三不得毀破巢宂，傷胎殺鷇。第十四不得販賣生命，以贍己利。第十五不得故觀兵戰鬬，及故合兵國戰。
　　右十惡五逆。科犯者，見身受報種種苦惱，身死之後，與九祖同考，萬劫不原。
　　道言：朝禮之法，不得高處朝禮低處；不得顧盻朝禮；不得不淨朝禮；不得對御涕唾；不得對御高視；不得對御邪視；不得對御高言；不得對御高氣；不得對御錯語；不得對御邪語；不得對御中絕語；不得對御餘語；不得對御動五體語；不得對御摸頭語；不得對御戲色語。道言：入齋戒道場之法，先當慈悲。第一不陰惡，第二不思色，第三不思媱，第四不思殺，第五不思肉，第六不思勝，第七不思欺，然後沐浴五香，盪除塵累，整其威儀而詣道場。道場之外，置立香湯，浴室二所，男女各別。又當立二屏處，屏處燒香，立衣架如法。一人屏處，應脫浄服挂架。一出屏處，入浴室，盪身手巾、豆末，事事具足。又不得煮殺蟲蛆，以絹濾水過，作湯及羹飲。又不得燒蛀薪以營齋獻。又不令乳產穢污、惡瘡膿血、淫人、十惡五逆之人臨齋廚所。如法安施竟，師著淨服，取浄鑪炭火以燒香。朝拜訖，依位而坐，儼默端直，身心思行上戒，一慈、二悲、三善、四信。善男女等，汝今當知我用此四法，故得成道。此四者是一切善道之門戶，是一切善道之本基，是大道之機要。離此四事，自外無道。故我有此四階善道保鎮天地，生成萬物，調和氣序，綜統幽明，禳灾滅禍，濟拔窮厄。汝若離此四種，不得入道場，不得受國王、王子、羣臣，兆民供養之具，不得受國王、王子、一切男女恭敬禮拜，不得與自身及一切人請福求願。我詔此人為道法中賊，不合共住，人鬼所嫉，諸天不救。
　　善男子，入道場中復有三法：第一思孝，第二思忍，第三思辱。善男子，入道場中復有七法：第一見一切男女，生父母想。第二見法師善人，生諸天想。第三見經法靈文，生難值想。第四聞說法音聲，生難遭想。第五見諸疾病、貧窮、孤陋之人，生己身想。第六見衰憊老人，生無常想。第七見一切有生之類，生平等想。善男子，汝今當知入道場中及出道場中，不捨大悲，心不分別。不分別故，諸惡不生。若見覺聞知行立坐卧，離此戒者而得安樂，無有是處。善男子，汝欲求道、見身升度者，離此戒而得道者，無有是處。善男子，汝欲無疾及救拔生死，離此戒者，得如心願，無有是處。善男子，汝若違戒，而為邪所嫉，王法所加，身命夭逝，諸天不救。
　　道言：入道場中不得茹葷，不得穢污，不得多語，不得邪視，不得鬧眾，不得傾聽，不得涕唾，不得輕衣，不得垢衣，不得鼾睡，不得邪坐，不得背坐，不得仰視，不得大笑、大語；不得吒食，不得藏食，不得挾食，不得語食，不得笑食，不得顧食，不得仰食，不得漱食，不得鳴器食，不得拈食，不得嫌食，不得數食，不得非時食，應正時食，慈悲食；不得急行，不得拖腳鳴行，不得曳踵行，不得動頭動手行，不得顧盻行，不得仰視行，應平正行。
　　若學道人受他惠施，慈悲為受，不得數謝、數辭、數顧，應受已，如法供養，如法施行。
　　諸學道男女人不得數入國王、王子、大臣、官長、俗人之舍。若為因緣故須應入時，正其威儀，在門外立，正事陳說，不入其家，不坐其床。若諸學人起居父母、伯叔、姑姨、兄弟之時，應加恭敬，而況諸餘。
　　若諸學人無大故，不得入軍營塵肆。
　　若學道男女官不得入屠舍、媱舍、樂舍、十惡五逆敗壞人舍。
　　若學道男女官不得與非類同舍同床坐，同床食，服飾不得共用。
　　若學道男女官不得畜多欲侍者及畜穢文書矣。
　　若學道男女官不得與俗人爭利，有利應讓俗人及無知小弱。
　　若學道男女官不得畜兵器、樂器，不得燒薰皮毛角骨薰臭等物。
　　若學道男女官不得穢污生草蟲蟻之上。
　　若學道人男女官不得向北大小便利，不得仰視便利，不得污山泉浄地，不得入雜處居卑、當風下濕、心無慎護。
　　若學道男女官及道民應當莊嚴道場，治堂靜廬慎密防護，灑掃內外，恒令清潔，不得早眠晏起，朝禮失時，大小無法，不相尊重；不得無故開靜戶；不得敞露經法；不得入俗歸不盥沐；不得道場中舍女人骨肉之親，無大故，不合諸道民；不得借貸常住法物以為他用。諸道場中常住法物、香油、燈燭、財寶，應有定用，不得迴易餘用。諸護浄居域之內，不得令進諸雜畜污穢；不得販奴婢、六畜，取物營靜舍；不得用十惡五逆財營靜舍；不得於敗地立靜舍。違此戒者，身受考病，所學不成，犯物不還，三代被考。慎之！
　　道言：諸善男女應當內外持法，為法城壍；不得侵毀精舍；不得抽剔藩籬；不得盜伐果林；不得盜師果子；不得割師田地；不得費耗師穀帛；不得壞師法具；不得假借師物，久沒不還；不得私費法財；不得私換法財；不得私使法師畜（ ）；不得羣聚法場，講說非法；不得羣聚法場射賭；不得羣聚道場斂聚，食肉飲酒；不得將婦女舍法場中宿。
　　道言：若道民男女犯此科戒，護法善神地官考之，連及三代。慎之。
　　道言：若學道男女道民書寫寶經時，不得安不浄處，不得令不浄人見經，不得令不信人聞經，不得令敗壞人知經，不得令敗壞人見所寫之紙，不得不浄財買寫經紙。書寫之法，應別室安經，常當燒香於案上，一日之中一過，盥五香水盪洗身手，大小便利，易衣出入，常當齋潔。寫經之人不得竊用祕言，宣泄唱令。犯此戒者，考病立至，死受風刀之考，長不聞法。慎之！
　　道言：諸學道修身之人先當廣尋經文，勘校科格，求師決斷，慎護所受，莫自媒衒，邀求世利。同心結好，男子不過三人，女子不過四人，於密處精思，以期冥契，勿令他人知覺見聞毀譽者，應密往山林，避處人間。犯此戒者，善神不護，眾邪亂考。慎之！
　　道言：若諸善男子欲救疾病者，先當廣備道術，善知方藥分明，謹案齋醮科儀，持戒忍辱，不違物性。無憚苦辛，不辭曉夜，無論遠近，怨親平等；不視財色，不分別貴賤男女，不責意氣酬償。忽得酬償，應施行功德，不得專贍己利。不得艱難，心無欺詐，恒行大慈。如此救疾，功感諸天，療疾易差。若違科犯戒，假造謬妄，神人立考，死入地獄。慎之慎之！
　　道言：若善男女有心好道，或遇時述否，不得遠遊名山，應於家持戒，修造精舍，作重墻複壁，使內外音響不得相聞。唯令潔浄護治，每令精密，亦無異於山林之中也。功滿行成，道來曲室，身得道真。若違犯科戒，輕泄疏陋，薰臭混雜，敞露真文，徒勞積紀，我道未聞，身立傾敗，萬邪所殺，身不得道，魂魄受考。慎之！
　　道言：若學道之人，或身受師訓，叨佩靈文，遇運應時，法應助國。或身先列職，後遭師匠，身受至法，未遂清虛，助國治民，匡贊天下，應須內持戒行，慎密所受；不得敞露天文，輕犯科禁，心無慈孝，恣性威刑，貪婪財贍，剋削兆民，令天下萬民心中冤酷。如此之人，徒有匡贊之名，而無廉貞之德。如此之人被三種考罰：第一身中監神迴惑其心，令萬向傾敗；第二治國之神令其犯法受戮；第三地官考之，殃流七世。子當慎之。是諸仙人得受戒已，歡喜踴躍，深自慶幸，各起作禮，信受奉行。
　　太上大道玉清經卷一竟
　　太上大道玉清經卷之二
　　慈悲方便品第六
　　爾時，天尊與諸大聖在於上方空虛之中，以方便故，欲度眾生，以大慈力升入無形太虛大定。是諸仙人雖有通力，不能見，莫知所在，便謂天尊以歸上界。是諸仙人悲惋懊惱，不能自持，各見其身無復威德，猶如死屍；又見所乘之象變成臭肉。於是大眾心中迷悶，無復所知，進退無據，不知何計，各各自定，諦觀因緣，心識蒙朧，不能自曉，如入夢中，見諸事相無有定實。於是諸御仙人謂諸人言：我等福德輕鮮，道力微弱，未能究竟微妙至理，始入初心，道數未足，縱有通力，不能明了。但捨我等先所知見，唯當歸命虛無之中；或當感念，今令我等眾重見天尊。是諸仙人聞聽所說，心中小悟，各各專心存念，歸命太虛，叩頭禮願七日七夜，心不休息，須臾之頃，心中醒悟，如睡得覺。仰視空中，忽見天尊與諸聖眾儼然不動，與本無異。是諸仙人叩頭禮拜，悔過自責，禮謝天尊而作是言：我等大眾積劫以來，修習小見、小聞，分別妄想，迷悶邪見，深淪結固，罪垢深重，自見己身猶如死屍，無有光明，所乘之象變成臭肉，髻中寶珠化成瓦礫。無常變異，迷悶恍惚，如從夢中見諸色像，不能分別。我等大眾不知何計，心自念言，唯當捨我先所知見，歸命大道，憑向虛無，悔過自責，七日七夜，心中忽然平復，如夢得覺，歡喜無量。唯願天尊特見哀愍，令我等眾心中開悟。
　　於是仙人言語未了之間，天尊又入光明大定，通身光明，猶如皎日，無有障礙。令諸聖眾各乘羽蓋，坐飛龍之座，在天尊左眉一毫之端。又令諸仙人及十方國土、山陵、河海、城邑、人民俱在天尊右眉一毫之中，而不迫窄。各見天尊而在其前，而說妙法。是諸仙人作此見時，了了分明，心無障礙。又見靈山之中舊住之所近在日前，已經六劫，不能得知天尊神力自在無礙。 爾時，天尊以一音聲普告眾生，隨其類音悟解。天尊告諸仙人言：汝等諸人睹此道力，心中何如？仙人答日：我等大眾但知聞法慶幸，心無所覺。天尊又言：大道慈力，非真非假，非起非滅，非空非有，非彼非此，無去無來，所謂中道自在之力，大慈悲力，無障礙力。令諸仙人心中安隱，不覺不知，但以聞法，餘無所知。是諸仙人聞天尊所說，心始開悟，合眾彈指，歎未曾有。天尊又告仙人曰：汝等今當知大道威力不可較量，無有比說，於諸餘法，譬如螢火，並於日月；亦如掬水，比於大海。法喜當知，汝等師古先生入道初門，三乘之法，但有名字，無有定實，多說譬喻，說化下根，非是超絕生死，綿綿長存，見身受慶，骨肉俱飛，永為真人之法，身如真金，無有變易；亦如金剛，不可毀壞。善男子，譬喻之法訓化邊地愚癡眾生，中上之人不應修習。千生萬生，流轉苦難，不能超出生死愛河。譬如良地而種梯稗，終不變成粳粱五穀。譬喻之法，亦復如是，不能令人得成真道。善男子，我知汝心局於小法，迷邪失正，故攝汝身，令汝開悟。善男子，汝在雪山雖數百歲，不修大道，終不免死，必墜地獄；雖自號為仙人，實無仙質。汝承宿慶，今得見我，重得開度，是汝因緣，法當受生。善男子，汝來此中，雖得六劫，我以道力，促此六劫以為六日。又我觀六劫猶一瞬頃。善男子，大道威力不可思議，窮劫說之，亦不能盡。於是法喜與諸仙人疑意不了，重白天尊：向蒙天尊垂慈悲力，開悟未聞，未曾有法，心中慶幸，莫所謝。我等蒙昧，局於見聞，便以為極，不能廣知。無上大道深妙祕賾，威神廣大，自在無礙，不可思議。我等塵累未桔，習氣深重，幸逢高會，遭遇良時，釋彼穢邪，仰陪霄駕。唯願哀憐，納受已死之命，便得再蘇塵穢之身，沐浴玄化。於是合眾叩頭流血，伏地良久不起。
　　天尊以大慈力故而告之言：汝以六劫之中聞我說法，今猶未悟，是汝垢重。何以故？邊地眾生唯以肉飲血，生食羊馬，遇古先生淘汰滓穢，餘習未盡，使之然耳。 爾時，天尊又以大悲方便之力，忽令千二百五十白象合為一象；又令千二百五十仙人合成一仙，坐此象上；又令十方國土合成一土，大如微塵，此中人民及諸大眾合成一人，在此塵中微毫之內。須臾之頃，毫間二人見一真人形長千尺，容貌奇特，將諸大聖八萬四千人俱引毫中。二人出於毫端，又從左眉毫端而入天尊先所。大眾三萬六千人又從右毫端二處內外，各無罣礙而不迫窄。九日九夜，心無疲厭，謂如食頃，不覺不知，與本無異。是時二人為聞法故，身心悅豫。天尊又言：善男子，汝等昔日與道結緣，功微業淺，所得通力非是真實。山出美玉，南方有石，亦名為玉。二名相亂，凡夫之人不能分別，不知何者是真玉也。汝號仙者，如彼石玉，非是真玉，有智之人了了分別。
　　善男子，如汝髻珠實是魚目，非真珠也。汝亦如是，非真仙也。善男子，汝從今日以後，沐浴道化，除汝塵累，始名真正，始入法流。於是二人聞天尊所說，歎未曾有而作是言：今日有幸，得遇高尊授我真道，令我開悟，悅除煩惱，如蛇脫皮。 爾時，天尊以大慈力而告之言：汝諸來眾今何所在？於是二人不知何答，各自顧盻，唯見向者真人大聖各坐龍座，唯有一象。又見十方國土近在日前，心中小悟，知是天尊自在之力。天尊以知其意，即告之言：我以道力，愍念汝等罪苦眾生，方便引導，示汝神變，令心開悟。須臾之頃，平復如本。此諸大眾心中亦覺知去來之相，道言如此，自在神力皆是不可思議。非是五通、三乘、七覺、八門、三界之所辯了，事離心想，見聞知覺，非有非無，非起非滅，非因非果，不可言說，不可思議，離諸語言，絕諸視聽，唯一道力究竟，一切諸法皆悉通達，畢竟無復遺餘。善男子，汝等當知我雖作此變化，初中後心未曾覺為變化一相，但以大慈一子之念普度眾生。善男子，我雖度眾生，初中後心亦無度眾生之想。善男子，大道之力、大道之神、大道之化、大道之機、大道之微、大道之虛、大道之無名，不可思議，解脫不可思議，知見不可思議，方便不可思議，造化不可思議，生成不可思議，動用不可思議。善男子，汝等應生希有之心、慶幸之心、難遭之心，成就慙愧，不可思議。
　　爾時，仙人歡喜讚歎而作是言：我等大眾蒙天慈流霈再造之澤，喜慶之心無以為喻，如披重雲，得睹日月，猶如盲人得見色象，如籠中鳥而得騫翥，如小水魚得遊江海，亦如枯骨而得成人，過泰之慶，巍巍難喻。
　　爾時，天尊愍之勤勤，授千二百五十人真童之任，今知天下新學道人功過之錄，注記生死。是諸聖眾為因緣故，三萬七千二百五十人俱放身光明，照曜十方無量世界，香花幢蓋，萬種天樂，大地震動。 爾時，天尊與諸聖眾各坐九色雲龍之座，浮空而去。於是長冥世界之中國王、王子、羣臣、兆民遙見天尊、聖眾昇東南方而去。須臾之頃，流霞四冥，莫知所在。國中男女方始警悟，相顧悲泣，悔過自責。其世界中有一國王，名曰真會，聰明辯慧，而告大眾，作如是言：汝且莫悲，聽我所言。我昔曾聞有虛無之真造化天地，生成萬物，神力自在，幽寥冥寂，行不言之化。我此世界祥瑞如此，必是虛無之真福我此土，使之然耳。我今大眾當報道恩，選覓園中最高勝地，堅立宮殿，香花供養。國內人民聞王所說，異口同音，皆悉稱善，各各解其身中無價寶珠以填此地，取諸香木而作宮殿，高廣嚴飾，百寶裝校，施諸狀座，花香燈燭，種種供養，傾世所有。 爾時，天尊遙知其意，即放左手掌心十彩真光照曜此宮，晨夕恒明，猶如白日，常有香香周流世界，彼土人民時因夢中得見天尊，為其說法，身心明了。夢覺之時，書記文言。一國人民校定勘會，文皆符同，無有異色，故寫此文為自然道經。是時人民轉加精進，國中太平，人民豐樂，壽無中夭。於是國人感此非常效驗，幽明符會，悉皆精進，雖無師匠，自修其心，皆入仙位，漸契微妙，不可思議。 爾時，天尊三大願之力成就眾生，處化度，心無偏黨。與諸大眾下遊地戶極泉之境，入一小天之中，空虛而住。其天周圍六千七百五十四里。天高一百九十九里。其中化主名無量壽，有三大臣：第一臣名德王，第二臣名捨邪，第三臣名雲音，皆以正法化世，不枉人民。此中男女身長七寸，皆悉辯了，聰明智慧，慈順父母，奉事化主。此天之中，昔古往劫言龍初會。虛無天尊命造化真人、巨靈仙人下此天中，布散無邊，量立靜壇，刻玉簡文，以鎮此天。從以後國人修習道法。承此功德，時有託生中國，改姓易氏，號曰神童，聰明利智。或以一身、二身，不過三身，應遇天尊而得濟度，長生不死。 爾時，法喜與千二百五十真童疑意不了，從座而起，前進作禮，上白天尊而作是言：不審天尊言龍初會之時，今經幾劫？虛無天尊命大造真人布散元氣，化成萬物，微妙之理，以何法為宗，頓得如此自在無礙？唯願天尊憐愍不達，誨以未聞未曾有法。於是天尊愍其慇蔥，即告之言：善男子，此會之時甚自久遠，經百億大地微塵之數，不可計劫，唯道與道乃能知之。五通神人以此為久。我今所見未過俯仰瞬速之間。汝欲知者，其義如此，元氣之道非汝所聞。
　　爾時，法喜與諸大眾重復叩頭，上白天尊言：弟子出生穢土，習業不淳，蒙昧愚迷，布逢良匠，守偏方小，見局湫隘，心靈分謝重昏。何期披霧，日無私照，鏡朗幽冥。道不私恩，念流一子言龍初之會，以奉决疑元氣之宗。願垂開示，冀得咀嚼甘露，沾洽雕朽，降以靈符，反生枯骨。弟子合眾慶幸，過泰有餘，不期驂御霞猋，聳身玄闕，沐浴恩化，心忘止足，知進成愆。願垂赦宥。出此語時，合眾悲泣，地為震動，日無精光。上方空中有如龍吟。一切人民、蜎飛蠢動皆悉悲鳴，草木顦顇，金石失潤，香雲徘徊，凝結虛空。神風滂渤，和氣不暢。於是真童感動天地，異類悲鳴，一國男女助為啟請，傍欲聞法。 爾時，天尊愍其感動，放千光明，從口中出，照曜諸天，處處洞徹。天雨香花，萬種音聲空中自作；日月重輸，和風拂塵，仙花薦地，霄蓋羅天，神鐘寥朗，真儀四陳，龍麟騰曜，師子微吟，瓊鑪焚香，真童散煙，天地告瑞，異類同心。十方國土朗然而見，諸天大聖乘空而來，下界神人涌地而出，俱集此天。及諸天神、地祇、山海諸王、眾獸之王皆來會所而聽說法。
　　爾時，天尊謦欬彈指，而告之言：善男子，汝所問元氣之道，以何為宗。汝今諦聽，吾為汝說。善男子，汝今當知元氣之道，祖於虛無天尊，空生自然，綿綿長存，化生元氣，元氣生太極，太極生天地，天地生萬物。善男子，元氣之道其妙如此，故大道無名，元氣無形。以無名故，動用無極，流變萬化，有情無情稟道而生。人寶元氣，故能長存。元氣為神，與氣合并，能入無形，與道合真。善男子，萬類不同，元氣一裡。譬如大海，流澍無極，任人取用，隨其灌溉。有智之人深鑿溝渠，以導其流，則澆灌無極。愚癡之人執持漏器，詣於河海，隨漏獲潤甚少。或有盲人都不見海，無所受潤。善男子，汝今當知水性不動，潤有深淺。元氣之道，亦復如是，不可思議。 爾時，一切大‘眾聞天尊所說，心開意解，皆悟無形微妙之理。是時天地山川，天神、地祇、蛸翹蠢動悉皆同聲合響，猶如雷震，而作讚曰：大道無生滅，元氣不終休。失之永朽爛，得者長遨遊。俯看六合內，漂沉生死流。仰盻霞中人，蕭然無有憂。是時空中作此讚已，須臾之頃，天上有五色流霞結於空中，去地百丈，自成雲篆八會天書，字方一丈，八角垂芒，光彩煥爛，洞朗虛空。大眾人民仰視天書，恭敬禮拜，悉皆同聲而作是言：此是天尊自然真氣應感真童元氣，變化而成此文。我等唯聞天書，目不曾睹，今日幸會，不期得見。不審天尊，我等塵穢，得寫天書、讀誦以不？天尊答言：此是大道威神之力應變所成。汝等欲得傳寫真文龍章鳳篆，供養禮拜，專心誦念之者，應先受戒鍊行，離諸塵穢，然後書寫，受持讀誦，一如戒言。於是大眾聞天尊開示，歡喜踴躍，信受奉行，作禮而去。
　　言龍中劫方便度人品第七
　　爾時，玉清天中金闕天尊與諸大聖微塵之眾具大慈悲，皆以六通應變自在，神力無礙，綿綿長存，無始無終，神契機微，精感密妙，常以一道化成億兆，隨類動用而得長生。
　　是時天尊以大慈力，常以法雷而警眾生，令其覺悟。常以大雲等覆眾生，令不孤露。常以法雨潤洽眾生，令無渴乏。常以慈風搖動眾生，令立信根。常以慧日而照眾生，令不昏冥。常以舟航廣作津濟，攝生理具，運載無窮，長養覆護，為作導師。慇懃教授，譬如父母，一念諸子，善以珍寶，隨其取用，心無吝惜。眾生不知，反更怨咎，失道敗德，興作仁義，隨業流亡，而不知返，迷沒邪逕，不行正道，各執異端，五內攻劫；隨逐惡黨，六賊外爭，愛塵覆蔽，惱結增長。為一我故，造三種業。漸漸滋多，以至十惡。百福遠離，死入九幽，備受眾苦，從恩愛生，不能了達，甚可憐愍。不忍放捨，是故慇懃種種誨示，提携引接，令不邪僻。 爾時，天尊與諸大聖哀念眾生，猶如慈母顧愍其子，雖遊士方，必赴其念，尅應歸還，飲食覆護，乃至長成，猶不捨離；況于童稚，晨夕孚乳，隨其時節，感其願念而無差失。是時言龍中劫之後六百萬歲，四天之下，人民福盡，天地崩壞，灾氣蔽天，日月不明，星辰失度，風雨不調，天地震動，河海水臧，金石焦枯，泉源乾竭，處處坼裂，山崩鬼哭，藥草不生，樹木凋落，百穀不實，黑風發屋，吹起沙石，相擊出火，遍燒山澤；有十萬惡鬼各將徒黨無數億萬馳走天下，口中出火，噓瞎人眼；飛鳥墮落，六畜自死；又有四大蟒蛇身長六百萬里，圓繞崑崙，張口四向，其蛇鱗中又出百億小蛇，四散進走，毒氣猛烈，噬中人身，登即爛壞。如斯苦惱經六百年，眾生困苦。 爾時，天尊與諸大聖眾數如微塵，以玄化元年，歲在辛卯七月十五日，日中之時，於玉清天中雲官之內，俱放神光，照曜下界，四天之境，其光流變無數億萬，一一光中各有道境，無邊廣大；日月星宿、山川城邑、樓臺宮闕，非常華麗。一一城臺各有泉池周巿圍繞，其池之中涌出金蓮寶花，微風吹花，出妙香氣，遍滿虛空。其花高大，出於玉清。一一花中各有龍座浮在花間。一一座上各有天真大聖演說妙法。泉池四邊周帀寶樹，蘇牙琳碧，瓊枝玉條，偃蓋廕遍覆世界，七寶華葉夜光珠寶。常有微風吹動寶樹。其樹葉間出妙音，聲中演出空洞自然梵唱生神寶章反魂之篇，以和三氣，生化萬物。其空虛之上有凝光九色結成寶蓋，彌滿世界。其宮臺之下有七氣浮空，以承宮殿。其宮四邊玄虛之中皆自然音樂，寥亮清徹，非常和雅。臺中各有真人吟詠凝胚混化之章，生長萬物，消滅灾害。 爾時，天尊大微塵之眾以十月十五日日中時，俱從玉清天中雲宮之內浮空而下四天之中、晨星之上。中斗寶車以捧神足，東斗扶左，西斗扶右，北斗為傘，南斗為杌；日侍其左，月侍其右。華蓋垂蔭，香雲四冥，神風調虛，甘露流津，天地復位，山嶽涌成，源河涇流，苦海變清，四氣和調，三景齊明，枯骸成仙，垂化得生，百穀豐熟，天下太平；邪魔喪精，真道流行，羣兇變善，人神守貞。蕩蕩大化，難得而名。 爾時，四天之下國王、王子、羣臣、妃后及諸宰官、萬兆男女，人及非人，各各仰視上方空玄之中，遙見天尊真儀煒爍，神彩澄朗，光明暉煥，尊顏彪炳，寶蓋彌天，長幡飄颻，虬鑪揚煙，神香反魂，萬籟齊唱，仙樂同音，咸乞眾生深識業緣。是時諸人睹此奇特，內懷慙媿，而欲禮謝，心疑道遠，恐不上達，私心願念，請高尊大聖霄駕下臨穢土。各住其居，迴心上方，叩頭禮願，流血灑地。九日九夜，燒香散花，願念不絕。人皆疲困，精神恍惚，如夢中事，雖極不怠。天尊感其意故，即於上方分身百億，俱坐雲龍之座，各見其前隨其類音而為說法，皆令留悟，四天之下，如一不異。時有四天人王須臾萬頃，又復各各皆聞天尊在其心中而說妙少，身心欣悅，快樂安隱。雖自忻幸，未能了達，各各作禮，請問天尊心中法音因緣本起，而作是言：我等諸人過泰之慶，得見天尊降臨下土，賜我妙法。荷負慈尊恩造之澤，深自慙媿，不知所謝。又聞心中而出法音，身意泰然，欣樂安隱。不審此事是何因緣？ 爾時，天尊答人王曰：善哉善哉，善男子，汝等當知無上大道威神之力不可思議，無所不在，何獨心中而有法音，乃至支節、毛孔之內及以天上地下一塵一介皆有道氣。善男子，汝等人王應深慙愧，心中法意，恒自觀察，除汝邪見，除汝異念，除汝躁求，除汝貪愛。以道沐浴，滌盥塵累，常行大悲，恭敬供養無上大道，持戒布施，忍辱精進，煩惱垢盡，道性妙光顯見人中。是時四天之下一切諸王及其人民同時各見天尊慇懃教誨。良久，攝念身心不動。須臾之頃，各見大悲天尊與諸聖眾同時建心幢蓋，無數億萬，從其心中、支節、毛孔、皮膚之問安庠而出。幢蓋高廣，彌滿世界。 爾時，大悲天尊以此幢蓋，引諸眾生往四天之中崑崙山上，止虛空中，去地萬仞，入一微毫之內，與諸大眾儼然而坐，九日九夜，神光朗徹，照曜虛空，大震雷音而說妙法。其音遠聞，遍於十方，靡不周遍。普告眾生而作頌曰：大道常慈悲，愍念諸眾生。至法普開化，能行與未行。我本無心相，推運立形名。今當恣汝問，應念即教令。權實無二慧，玄寂一真精。元氣廣流布，無情及有情。 爾時，大悲慈尊說此語已，與諸大眾默然而坐。爾時，東方始青天中諸天子等，無意天子而為導首，與其眷屬九億大地微塵之眾，為聽法故，齎青天之寶，供養之具，燒香散花，作諸天妓樂，乘天宮殿，建持青節、青幢、青幡、青蓋、青霞之坐，坐高極頂，蓋覆無邊，浮空而至。乘道威神，入微毫內，圍繞讚歎，禮拜問訊，陳列天儀供養之具，却坐東面儼然不動。
　　爾時，次有南方丹天之中諸天子等，焰光天子而為導首，與其眷屬八億大地微塵之眾，為聽法故，賫丹天之寶、供養之具，燒香散花，作天妓樂，乘天宮殿，建持丹節、丹幡、丹蓋、丹霞之座，浮空而至。以道神力入微毫內，圍繞天尊歌頌讚歎，作禮問訊，陳列威儀供養之具，却止南方儼然而坐。 爾時，復有西方皓天之中諸天子等，素真天子而為導首，與其眷屬六億大地微塵之眾，為聽法故，齎皓天之寶、供養之具，燒香散花，作天妓樂，乘天宮殿，建持素節、素幢、素幡、素蓋、素霞之座，浮空而至。乘道慈力，入微毫內，圍繞天尊歌頌讚歎，作禮問訊，陳列威儀、供養之具，却止西方，儼然而坐。 爾時，復有北方玄天之中諸天子等，冥慧天子而為導首，與其眷屬五億大地微塵之眾，為聽法故，齎玄天之寶、供養之具，燒香散花，作天妓樂，乘天宮殿，建持玄節、玄幢、玄幡、玄蓋、玄霞之座，浮空而至。乘道慈力，入微毫內，圍繞天尊，歌頌讚歎，作禮問訊，陳列威儀、供養之具，却坐北方，儼然不動。 爾時，復有八海大神、龍王水帝為聽法故，乘大波濤，洶涌滔天，以道神力，浮空而至，居毫四方，猶如大雲。次有五帝、地衹與其眷屬五萬億大地微塵世界，其中各有山陵、河海、國土、人民，一一世界具足諸有，乘道威神，為聽法故，具來會所，在微毫外，與八海神王重立虛空，湛然而止。 爾時，中天大聖元皇道君虛無天尊為影響法故#1 ，與十方大聖無數億萬來會空中黃雲之上，去此微毫五百餘仞，二會之所陳列以畢，於是中央道君即呼神風激籟，演出空洞微辭、步虛靈章，以會眾真三萬七千種契，九十九日吟詠始畢。
　　爾時，玉清大悲天尊於微毫之中，即命太微中仙九億萬眾揮反魂拂魔之章六萬四千八百四十二契陰生之曲，調理羣數八十八日，眾音乃畢。 爾時，天尊成就二事，委曲畢已，與諸聖眾默然而坐。是時八海大神與五帝地衹忽懷疑惑#2，生不信心。天尊知其疑惑，即以慈力令此地水互翻互覆，七反上下。復令此大地震動坼裂，碎成微塵，倏忽之間，還令合聚如一芥子#3。又令八海波濤四散，忽然乾竭，其水帝、魚龍皆悉露形，須臾之頃，令此八海成一滴水，大如鍼鋒，吹著空中。倏欻之間，復令平復。時地衹與八海大神睹此威力變化自在，悉皆自失，雖乘道力，未能辯了諸法性相。何以故？地水體陰，神心不聰，是故不達。久久之間，神心小悟，即於毫外北方禮悔自責，五體投地，猶如山崩，通身血見，悲泣良久。於是地衹自天尊前而作是言#4：臣以冥生窈靄，職當持地，濫知九土，未嘗遲息，乘道正氣，生育萬物，助善興化，不敢有勞，為諸塵故，不能達道。惟願天尊大慈憐愍。言畢悲泣，不能自持。次及八海大神、龍王眷屬、水族之類，其數無量。驪珠龍王性最聰敏，為諸水神唱導之首，淩波而出，上白天尊而作是言：臣以多幸，職掌水府，濟度舟航，下潤一切#5，助道興化，蕩垢滌塵。雖有微勞#6，心無恃賴，日夜沉溺，漂沒波濤，麤身巨大，無由輕舉，與諸濁氣相繼。然以見聞狹劣，未造玄微。翹仰至尊，積有年歲。今乘道神力，為欲聞法而來會此，微毫之外，而不得入。心自孤疑，不能决定。惟願天尊大慈悲力，賜見接引，令得入微。言畢自責，濆薄溢潰，波浪滔天，悲嗟沸涌，黯然而出哭聲，哀歎悲切，流慟苦毒。須臾之頃，一切河海悉皆血沸，五帝地祖震動大地，同其悲苦，金石流淚，草木擁霧，源泉逆流，大地出聲，殷殷如雷。地中眾生心意戰慄#7，目不能瞬，飛鳥墮落，走獸自撲。五帝地衹兩眼流血，遍灑大地。地及河海一時變赤，猶如丹霞，足經八月而色始變。
　　爾時，復有諸大神王，天神、地神、電神、雷神、風神為聽法故，飄動風雷，霹靂剛堅，驚作深蟄，傾拔諸根，吹去埃塵，來會四方，空中而止。爾時，復有地中雜類諸王，大山之王、香樹之王、神藥草王、魚王、龜王、鳥王、馬王、牛王、師子之王、風獸之王、猛獸之王，天麟、天禽、天馬、天鹿，如是諸王皆隨大地來至會所，耳雖聞法，口不能宣，見諸神精悲號苦惱，皆悉哀鳴，眼中流血，各各伏地而不能起。 爾時，天尊愍諸神精沉滯穢濁，不聞正道，悲苦如此，即以雷音而告之言：善哉善哉，汝等今當知此會之所、本起因緣之事，以言龍中劫之後六百萬歲，天地福盡，灾害興作，我不忍見，與諸大聖臨四天下，保鎮劫數，更生萬物#8，應運度人，故來會此。我以自在神力，令汝等來。汝今當知此會大眾皆是十方天地無量道境來入毫中，尚不迫窄，而汝等眾唯乘五萬億大地微塵世界、八大海水，何足為多？疑此毫中不能納受，是汝神精濁惡邪見，志度#9狹劣，未能深信無上大道威神之力。汝欲來入此毫中者，應除雜想、煩惱、恩愛、貪嗔癡等顛倒邪見、種種疑惑、塵勞覆障，斷諸結習，乃能入微妙之會。若必存見聞，分別善惡，怨親憎愛，繼有縛著，永不得入微妙會中。 爾時，天尊以方便力，為降伏神精而告之言：汝等眾精罪業深厚，濁惡垢滯，未得入此微妙會中。汝應思共遠塵離垢，當來見我。天尊說此語已，即從毫東雲門之中出見，左手團此大地，和以海水，如一芥子，擲向上方空虛之中，經八萬大劫，湛然不動。 爾時，天尊在此毫中為諸大眾說微妙法，經八萬劫說訖已，乃於上方虛空之中接取芥子，安著毫端，還令大地大海平復如本。地衹、水帝、人王、兆庶、一切眾生都不覺知。 爾時，天尊知此諸神心中未悟，即見大身滿虛空中，從毫左邊安庠而出，以一鍼鋒，乘此大地及以大海引入毫中，安著北方玄虛之中。譬如大空有一微塵，都無妨礙。是時八海龍神與諸地祇入毫中，圍繞天尊，窮劫不帀。又以飛行，亦不能帀。方始覺悟，歎未曾有。其大地之中，國王、臣民、異類之屬從地入者不覺不知，無去來相。此毫之中有無邊道境，天天相次；一一道境備諸所有天地日月、山川河海、國土人民無數億萬，總有三萬六千人天種性。時有中桹之人一萬二千種，中有一長者名曰慧命，與諸大眾睹此神力，心意不了，互相携獎，來至會所，恭敬作禮，上白天尊：不審天尊初從天中下降之時，宮闕城臺、高妙樓閣及蓮花之中，天尊大聖并初聞道之人，其身心之中各有天尊演說妙法，及慈悲天尊從其心中安庠而出，寶樹周帀自然天樂，及此微毫之中，國土城邑、幡幢寶蓋，座座高妙，種種變化，奇特如此。不審是事為有常邪，為無常邪？
　　天尊答曰：善哉善哉，善男子，汝當諦聽，吾為汝說。我從天中下降凡夫，應變七種微妙之事。汝今當知無上大道常以七覺聖道而下化世，以應自然微妙七氣，以成七變之法，以世有限，故大道應之以名數，所言名數，皆應自然微妙之法。善男子，汝所問此妙致，為有常邪，為無常邪。善男子，汝等當知，大道之法無生無滅，云何問常之與非常？善男子，大道神力無種不為，無所不在，無所不適，無所不應。真化無窮，凝神深根，俯悼羣品，應化官殿，小小因緣，不足疑問。欲有即有，欲無即無，欲常即常，欲斷即斷。以道神力，無所滯礙。又問蓮花中天尊是我真氣，流布廣大，還是我身#10，非為他聖。又問初聞道之人，身心之中出妙法音，此是人王第一聞道，深信淳熟，不受諸有。即此之身而為法身，百骸九竅俱受道氣，此人之身與道不異。會中諸人亦復如是，是故大道慈悲，見其身中。善男子，汝又疑此微妙會中種種奇特。汝今當知，而我大道以此毫中為一道境，以一道境為無量道境，道境亦常。何以故？凡夫之人謂之無常，常道大聖故名之為常。何以故？凡夫者壽命不定，以不定故，即謂大道為非常道。常道大聖長存綿綿，明了常道。善男子，汝今當知，若為凡夫說常道者，心即狐疑，顛倒邪見，增長不善。是故大道隋緣逗機。何以故？下界凡夫多有不同，心性各異。上品聞道，專心修行，身得真仙，永不退轉，為冥說常。中品聞道，未能淳信，心有上下，或為說常，或說無常。下品聞道，誹謗橫起，為說無常，示見亦爾。微妙眾中，天真大聖名之為常，所說之法或常、無常。何以故？天真大聖為此會中諸魔鬼神及雜類眾生所說之法，名為無常。善男子，微毫亦爾。凡夫之人不見常道，不達妙理，不能得至微妙真際。雖乘道力，暫入精進，恐後退墜，名之無常。天尊大聖心無結縛，出虛入無，常不滯礙，名之為常。善男子，妙道威力不可思議，以不可思議故，能令十方天地一切所有盡入毫中，無有迫窄。善男子，無上道力若可思議者，則天地萬物不能得入微妙會也。善男子，汝等當知我諸聖眾能入會者，皆是住不可思議、解脫知見。何以故？入此會者，亦非身入，亦非心入，亦非身作，亦非心作，亦非理入，直以大道慈悲忍辱之力而能得入微毫之會。 爾時，慧命長者與其眷屬一萬二千種人微塵之眾聞天尊所說，心開意解，重復禮謝天尊而作頌曰：
　　稽首冥慧虛無尊，稽首歸命重玄主。
　　裁成天地無得稱，悉為眾生作恃怙。
　　慈濟五道轉輪魂，哀救三塗地獄苦。
　　歸命金闕天中尊，歸命六度慈悲父。
　　歸命玉清無上真，以離生死長綿綿。
　　出有入虛無所待，能令枯朽變成仙。
　　千劫萬劫難一遇，為眾廣說業因緣。
　　迴骸起死永長存，使我形神無變遷。
　　爾時，慧命長者說此頌已，舉體投地，禮謝天尊而作是言：不審天尊成道以來，于今幾劫？修何功德？巍巍如此，修何業緣而得不死？以何功德濟地獄苦？
　　天尊答言：我成道以來，如十方天地微塵之數，不可計劫。譬如虛空，不可度量。善男子，我修大慈大悲，願度眾生，常以忍辱柔弱，不失中和，故能不死，常以六度而濟地獄。善男子，我雖成道，猶故不離慈悲忍辱，而况凡夫。於是慧命長者與其眷屬一萬二千種人俱聞天尊所說，慶快歡喜，重復叩頭，稽首天尊而作是言：我等宿福深厚，生逢道化，面睹慈尊，耳聞法音，心先暗昧，領受祕要，多所忘失；雖以愚蒙而心好道德，恐身朽邁，不得久留，常慮一旦奄同螻蟻，身謝長冥，無由見道，一失命根，萬劫流轉。幸逢高聖，願得濟度，乞受長生久視之道。唯願慈尊賜垂生活。說此語已，五體投地，自叩悲泣，遍體流血。天尊默然而不許可。於是一萬二千種人微塵之眾悶絕擗地。 爾時，天尊愍之勤勤，自起引接，良久乃蘇。天尊告曰：子等諸人往劫以曾供養虛無真仙、道德眾尊，慶流今身，名著左契。又復我等法眾劫劫下化，是因緣與我相遇。子當勤心，屏除雜累，退齋思失。三月後來，我當授子真道長生之要。諸人聞說，歡喜踴躍，禮謝天尊，各還其家，洗除塵累，內外清潔。三月訖已，各賫香花、供養之具，來詣會所。是時會中微塵世界所有國王、王子、臣民、男女不可計數，聞慧命長者欲請道要，皆各同聲，上白天尊而作頌曰：
　　冥契本無偏，隨機應業緣。願得長生道，散著我心田。六度清源水，流澎無涯邊。
　　是時大眾說此頌已，一時伏地，同請受度。爾時，五帝大魔見此諸人伏地請法，各奏弦歌皷樂，良久乃止。於是青帝大魔而作頌曰：
　　修道須積功，入試由天魔。莫令身缺犯，勞我空中歌。倏欻收汝形，誰能奈我何？先當遣所欲，盥漱名山阿。勿作塵中人，遑遑逐世波。
　　赤帝魔王頌曰：
　　炎宮映丹霄，朗朗光氣浮。邪風皷濁塵，氛氛長不休。我界難可度，臨去及淹留。功過自分明，非魔強欲求。
　　白帝魔王頌曰：
　　銀宮出太虛，圓羅燭夜暉。萬遍演靈章，遊魂逐氣歸。背道入冥墟，苦霧長霏霏。恩愛喪精神，沉骸絕望飛。我界不肯度，令魔空裏哀。
　　黑帝魔王頌曰：
　　玄滋秀瓊根，玉液練真儀。落景迴扶桑，形神長不衰。何事叛道德，朽爛常懷悲。六天誰欲保，臨安反更危。
　　黃帝魔王頌曰：
　　雲宮窈窕出丹霄，浮空飛蓋上初朝。
　　密契靈源騰六氣，虛中真宰自相招。
　　鬱鬱天衢雰紫霧，詵詵玄路上霞猋。
　　孰知我界沉淪苦，何事躊躇不肯超。
　　世自依依入長夜，非關魔眾強相邀。
　　是時五帝大魔唱此歌已，各放身香，以薰眾人；又奏邪音五百餘種，以惑眾心；又建邪幢以亂眾目；或作美女，種種相邀；或作異相，非世所識；或出身光，照曜百里；或出惡聲，聞者毛竪；或頭上出火，或足履虛空；或入地中，或變形老少，善作幻惑，氣息衝人；或以身觸人，或化作人形，或作人親識故舊，種種諂媚；或入人身中，令人得定，眼能洞觀，心知二世生死業緣。威儀殊特，善說法要，惑亂人心。於是此會大眾以道神力，專志不散，魔不能敗。須臾之頃，五帝大魔與其眷屬攝其威神，卻北面立，侍從天尊，為聽法故，儼然不動。 爾時，東方始青天中諸天子等為聞法故，歡喜踴躍，以道神力并助贊成後學之人#11，令其堅固。而作歌讚，以暢其心，令得真道，而作歌曰#12：
　　扶桑啟初暉，鬱鬱吐青牙。神氣浮圓羅，靈禽曜紫霞。自得長生道，冥寂至真家。
　　次復南方丹天之中諸天子等而作歌曰：
　　炎氣浮丹天，真光秀神符。飛霞煥八瓊，靈液化霜珠。九光暉寶器，流彩曜玄都。塵劫如瞬頃，形魂終不枯。昇身入太微，九祖出長塗。
　　次復西方皓天之中諸天子等而作歌曰：
　　玄真駐頹景，落照反初暉。靈液灑金津，欻被流霞衣。蕩蕩歸上帝，雰雰登紫微。控駕神光遊，合體長仙飛。
　　次復北方玄天之中諸天子等而作歌曰：
　　旋綱蹈神足，魂魄輔真精。右扶白元尊，左衛常無英。玄液吐靈津，芒霞逐月生。令汝調年子，不衰亦不傾。
　　爾時，諸天子等為聞法故，饒益眾生，方便助道，開發大化，度脫有生，證成道果，演說歌讚，自然之音，以授後學成真道者。尋誦思惟，密求真契而不妄泄，必得成道而不疑惑。說此讚已，各還本座。 爾時，上方中央大聖元皇道君虛無天尊與諸聖眾為影響法故，證成大信，護念受生之人，令其真正，攝除亂意，身入道流，永離生死，故來上方空中而住，與微妙會中玉清天尊同神合契，應化下土，正定天元，劫劫示見，非獨今日。
　　爾時，虛無天尊為度人故，與十方大聖微塵之眾、一一聖眾各乘天宮殿，從上方空中而下微妙會中，在大悲天尊左邊，同一座坐，其座高廣，上極有頂，彌滿十方，以慈悲力，令此微毫本相不動，毫中大眾亦不迫窄，如本無異。 爾時，二尊身相光明，有踰初日，是諸聖眾亦復如是。為欲度眾生故，見大慈悲方便之力，令諸聖眾足下出光，千變萬化，漸漸通身貌體洞徹，猶如水晶，攝諸天地、日月星辰、山川河海、國土人民、一切眾有，盡昇大悲天尊左足之趺、一毫之端。須臾之頃，又升虛無天尊右足之趺一毫之端。須臾之頃，又升空中，去地九億萬里，正對虛無天尊金吻之邊。是時天尊以微噓香氣，是諸天地碎成微塵，遍滿虛空。又令合聚，平復如故。須臾之頃，又令諸天大地人民昇虛空中，正對大悲天尊之前。天尊以道神力吹此天地，令日月星辰、山川河海、城邑人民、鳥獸合成一體，大如芥子，圓明皎徹，堅入金剛。須臾之頃，還令昇入虛無天尊左手之中、掌文之內，變成光氣。光氣之中有四種氣色，所謂清、濁、白、黑，於天尊掌文之中漸漸分別長大，清氣為天，濁氣為地，白氣成日，黑氣成月。日為陽精，月成陰精，化成男女，萬物因此化生。
　　爾時，眾中諸天子等睹此神變，歎未曾有。於是東方始青天中無意天子為眾生故，從座而起，前進作禮，上白天尊而作是言：不審天尊以何因緣作此神變？復以何緣壞成天地？復以何緣令物入無？復以何緣令物出虛？弟子識淺，不達至理，願從天尊得悟妙致。惟垂哀愍，誨所未聞。
　　爾時，虛無天尊以頌答曰：本為人福盡，來降四天下。真體本常寂，為物應虛假。變化憐有生，哀歎不能罷。劫至天地壞，成之由我身。不忍見此苦，下世見威神。令物反歸根，方當信業緣。塵濁自空無，任道成真仙。眾累既消盡，清澄不受餘。永斷生死道，蕭然出太虛。
　　爾時，天尊說此頌已，告諸天子言：善男子，汝等當知度人之法，不得輕易。以道慈力，先當為其示見種種神變，降伏其心，觀其機根，而為作法。我常哀愍，引之左手，雖示吹噓，不令驚恐。我雖示此種種神變，天地萬物本性湛然，常在不動。我亦未曾強為神變，直以一道一法、一慈悲力為眾生，隨其根性，見種種法，而此法性實非種種。善男子，汝今當知度眾生法亦有多種，天尊大聖神力自在，方便濟度，令其不覺，所謂大道方便藏用。世間凡人，助善與化，宣揚道法，要須文字語言譬諭。若不爾者，無從得信。善男子，我今度此會中一切男女，皆令受生，著之左契。此眾得道，我以潜運生氣使其不死，攝諸魔試，以除其亂。 爾時，慧命長者與一會大眾聞天尊所說，心開意悟，皆得六通無上道果。是時五帝大魔睹天尊道力，身心變善，與其眷屬前進作禮，上白天尊：我等諸鬼受報不幸，生隨邪道，不得自在。或為天地所使，遊四天下，行諸毒害；或為糺過所侵，注記罪簿，試初學人，保舉真正。役役之勞#13，不敢言極。直以身體腥躁，形骸醜陋，私心好道，日夜尅責，悔過慙愧，欲從天尊求乞生化#14，得入道流，遠離魔形，即死無恨。惟願天尊開道之恩，廣濟無限，人神不隔，咸蒙度脫。說此語已，踴上空中，高六千丈，放身投地，遍體流血。如是諸魔一時氣絕。天尊愍之，良久，即命侍香金童焚返魂之香以薰諸魔。又命太和上仙布散生氣；又命六甲直使與魔陰生之符；又命主生道君呼魂召魄；又命易形道君改魔之身。如是良久，諸魔蘇息，形神變易，精爽清和#15，心識淳朴，具大慈悲，位登道分，逆照未來九萬劫事#16。此皆神符之力使之然也。侍從天尊禮謝受生之恩，踴躍歡喜。於是天尊錫諸魔等五億萬眾入靈人之任，令其進元上道法。
　　太上大道玉清經卷之二竟
　　#1「道君虛無」，敦煌寫本P.2257，「君」作「居」，誤。
　　#2「惑」，道藏本原作「貳」。P.2257作「或」。據後文「天尊知其疑惑」，應是「惑」之假借或偶脫下部。今據改。
　　#3「令」字原脫。玆據敦煌本補。
　　# 4「於是地祇自天尊前而作是言」，P.2257 作「於是地祇前白天尊而作是言」。
　　# 5「臣以多幸職掌水府濟度舟航下潤一切」，P.2257作「精以不幸職當水帝濟度舟航不敢言極」。
　　# 6「助道興化」以下，原「雖有微勞」後有「功德」二字。P.2257作「滌盪塵壇雖有小勞心無侍賴」。據此，「功德」乃衍字，當刪。
　　# 7道藏本無「眾」，據敦煌本補。
　　# 8道藏本無「生」，據敦煌本補。
　　#9 「度」,P.2257作「庭」。
　　# 10道藏本無「是」，據敦煌本補。
　　# 11道藏本「道」原作「通」，且無「并」字。玆據P.2257改、補。
　　# 12 P.2257無「而作歌曰」四字。
　　# 13道藏本「役役」原作「役」，脫一字。玆據敦煌本補。
　　#14 道藏本「從」原作「使」。茲據敦煌本改。
　　# 15「清和」，P.2257作「瓖璋」。
　　#16「劫」，道藏本原作「切」，誤。玆據敦煌本改。
　　太上大道玉清經卷之三
　　通濟幽冥品第八
　　爾時，諸靈人等身得受度，位登道境，心生慙愧，作是思惟：不期一旦遭遇天尊，身得生化，永離煩惱。荷佩道恩，誠濟之極。私心願念，承道威神，廣被幽顯，立誓度脫一切危難，宣揚道化，令不斷。互相謂言：憶我往昔不值良緣，沈滯垢穢，輪轉生死，墮在邪中，不聞正道。念此苦時，當何所依？復慜傷痛，猶在心目，雖蒙濟度，未忘悲苦。又恐天尊大聖氣係上元，下土薄福，穢惡充滿。真仙虛寂，不久住世。此一會中，雖以受度，猶有九幽痛爽，不睹日月，冥冥長夜，綿歷劫數，無由解脫。
　　爾時，東方青帝靈人前進作禮，上白天尊言：不審天尊今者化度通同無礙，九幽苦趣蒙解脫不？弟子蒙昧，未能了達。唯願天尊大慈之心，願垂分別，令得開悟。
　　天尊答言：善哉善哉，靈人等，汝今所問，不爽大悲。我以應身往彼化度諸地獄中受苦之魂，非十惡之例，以得受生。若罪根深重，自有限極，道所未化。何以故？十惡之人自招殃對，非他與也，自貽殃咎而墮地獄。或其生世之時，不奉師訓，不見經教；或生邊地，不遇善友，唯知盜殺，作諸非法，死入地獄。如此之人，罪目尚輕。若有中國之人雖至愚癡，亦曾聞法，而身故犯，死入地獄。如此之人，生死之中，終不信道，任其自性，造諸惡業，輪轉報對。譬如世人，為性兇頑而不畏死，徒以威脅，終無所懼，當如之何？亦如孩童，性愛戲弄，父母約束，或得餉時，從以誨示，心終不轉；或加憷撻，亦不能悟。十惡之人，亦復如是。又如蒼蠅而愛腐臭，性之所便，無由自改。十惡之人，亦復如是。如蛾徇明，自取焦滅。十惡之人，亦復如是。靈人當知十惡之人所在之處多諸惡伴，善能方便，搆成惡事，以是因緣，誤入墮惡。又復教訓眷屬、妻子，行不正行，還習惡業。以是因緣，連累幽顯，互相承負。子孫欲安，罪魂危之；罪鬼欲出，子孫誤之。生死業報，如循環中，不見其際，冥冥長夜，無由解脫，展轉受苦，不暫寧息。靈人當知大道慇懃，常為於此不忍放捨。眾生不知，反生怨害，無上道法而不能行，威儀、戒律而不依信，清虛志尚而不肯為，塵濁滓穢無端而入，貪樂聲色，紛紜馳競，饕餮滋味，傍邪求食，商賈販賣，唯入險徑，安平大道終不暫進。殺生害命，心無慙愧。唯務飽煖，蓄積無厭，一旦窮之，便懷賊心。百種規度，以求如意，損物益己，不聞思退。生無片善，日後積惡，死入地獄，魂魄受對，種種苦楚，自與殃咎，當如之何？道雖慇懃，無知不從。靈人當知，譬如春雨，是物皆潤，獨有枯木而不受洽，縱不潤者，益其朽爛，終不能生枝葉花果。十惡之人，亦復如是，雖聞大道，終不能發無上道心。
　　爾時，靈人白天尊言：不審十惡之人從何受生，悖戾反善，惡根深固，不可拔擢？天尊答言：善惡二種，元同一道。亦猶行人，一者向道，二者背道。背道之人，迷入冥山，轉向幽谷；又多惡獸，荊棘毒刺，衣糧窮盡，為苦所逼，百種煩惱，故卒而致死，魂魄流轉，隨業受報。向道之人，所適通達，設求如意，無願不合；復多善友，處處得舍，欲見國王，隨意即往。以向道故，無利不尅。如是二種，習業不同，背向各異，非道使然。道本無礙，行者背向，逆順相反。十惡之人，身自失道，非道失之；向道之人，身自得道，非道得之。靈人當知，我諸聖眾劫劫下化，十惡之人雖不信道，道終不離。於是靈人重啟天尊而作是言：恐十惡之人習業堅固，生死背道，不可化度。猶如瓦礫，一破之後，不可更合。天尊答言：大道威神，譬如大冶，鍊金一切，無不銷者。靈人當知，十惡之人，我未化者，且令受苦，待其厭惡，然後化之。我當示其無上威神自在變化，仰令歸伏。靈人復言：不審天尊示其神力，為如前法，為別有方？願為示見，解脫網羅，人神開泰，幽顯普度，蕩蕩大化，不亦快乎。天尊答言：且待須臾，令汝得見。 爾時，天尊即以無礙大悲，化作十萬十惡之人，形容長大，氣力壯盛，利辭辯慧，各言犯罪，不畏生死地獄因緣，在天尊前，須臾之頃，又命中仙直使十萬人執持信幡，下入九幽之中，引出罪鬼十惡之人，如一瞬頃，皆悉俱到，與諸化人俱在一處。天尊又化作百萬力士，持大鐵棒，詰問化人造惡之由。化人不伏。 爾時，力士以棒打之，碎如微塵。次詰罪鬼，未及尋棒，鬼以懸伏，求欲歸命，從道之化。爾時，天尊又命靈人百萬俱握左契，飛行四方，追鬼子孫。須臾之頃，無數億萬，承道威神，俱來會所。亦不歸信，心無慙愧，自言不應忽來三此。於是罪鬼見其子孫，悲苦號叫，切齒而言：汝等五逆惡黨從何而來？久欲殺汝，未能得便。待我自在，當滅汝種。子孫聞之，身毛皆堅，立便頭痛，寒熱苦毒。 爾時，罪鬼形體殘毀，不可復識，或無手足，或被剝皮，或被破腹，或被火燒湯煮，或被割下其肉，或挑出兩眼，或拔出其舌，或刀鋸解骨，或遍體錐刺，或鈎腸出肚，或六畜食噉，種種苦惱，不可名言。其鬼子孫生世間者，負其祖父，造十惡業，遍罹眾罪，生受報對；或盲聾暗啞，手腳攣躄，通體惡瘡，眉髮禿落，徹骨蟲癩，疽瘻癱腫，面目咼斜，膿血不淨，貧窮孤露。 爾時，人鬼罪狀相似。良久顧視，相向悲泣，不能自勝。
　　爾時，天尊微聲問言：汝等人鬼何為如此生死二種俱不如人？我今慜汝，不忍捨離，故以道力，攝汝遠來。爾時，人鬼內懷慙愧，瞻仰天尊大聖身紫金色，是諸靈人形如冰雪。 爾時，十惡眾中，內有一人名曰求利，前進作禮，白天尊言：不審天尊大聖所建何功，頓得如此身相奇特，神力無比，辨才無滯，與世不同？願為我說，欲知因緣所從何來？天尊答言：我此聖眾無餘所修，唯以慈悲、忍辱、精進、持戒、惠施、不殺眾生，以是因緣，令我如此。諸十惡人聞天尊所說，心小變善，默自悔過，伏地不起。
　　爾時，十惡罪鬼之中而有一鬼，名曰反真，見其子孫，心生悔過。亦以作禮，白天尊言：不審鬼道之中堪聞法不？自慜生平造惡，鬼神受考，報對未了，不可兔脫。
　　天尊答言：汝但念道，勿行邪曲，在在處處，心存道法。我當救汝。爾時，諸鬼心智歸信，瘡疣漸損，是諸生人亦皆小愈。須臾之頃，忽見司非之鬼將諸獄吏飛空而來，白天尊言：向奉嚴敕，令放群鬼，不敢拘留。不審天尊以何因緣卒放大恩，原除十惡盪莫大罪？諸惡鬼等罪簿尚存，報對未了。天尊以知其故，即以方便，問司非言：此等諸鬼，生平何緣死入地獄，復應幾劫於受苦？司非答言：第一，群鬼生平在世，媱殺父母、伯叔、姑姨、兄弟、姊妹；第二，群鬼反逆君主，誤殺兆民；第三，群鬼在世之日，斷水陸商旅，殺取財寶；第四，群鬼平生之日，穢慢道法，輕泄經文，毀敗善功；第五，群鬼在世之日，販賣父母、六親，取財以贍己利；第六，群鬼生平之日，好將破掠家國；第七，群鬼生平之日，劫屍破冢，散人骸柩；第八，群鬼生平之日，不孝父母，獨甘美食；第九，群鬼生平之日，反師背道，心無慙愧；第十，群鬼平生之日，凌脅孤貧，陰賊兩舌，坐此罪故，死入地獄，萬劫受苦。天尊又以方便故，為諸十惡之人重問司非言：云何名媱殺父母、伯叔、姑姨、兄弟、姊妹？司非答言：十惡男子或媱母殺父，十惡女人或媱父殺母，伯叔、姑姨、兄弟、姊妹，亦復如是。 爾時，十惡之人聞司非之言，各省己過所犯罪目，與其祖父皆悉相似，恐其死後還入地獄，身毛皆堅，心中戰怖，不能自持，皆悉悔過，自扑流血。是諸罪鬼闔眾悲號，猶如山崩。
　　司非復言：此諸十惡之輩生死罪簿皆我執之，唯以注惡，無善可記。生死二眾不知悔過，云何天尊而欲開度十惡之人，都不科罰，與其昇度？後世愚人造罪日增，都無忌憚，不弱之流求生無處。唯願天尊莫度此人。天尊答言：無上大道怨親平等，常以一慈悲、一願力，悉令普度，愛無偏黨。司非當知，我先令中仙十萬執持信幡，下入九幽，召出群鬼。復令靈人五萬握吾左契飛行四方，追鬼子孫。以是因緣，法當開度，大道玄科許其悔過。悔過之後，若更犯者，聽執之，我道不救。 爾時，司非奉天尊敕，不敢更言。爾時，求利與其大眾恐懼因緣，病便增長，苦從天尊求乞濟度。天尊以知其意，即告之言：汝等諸人習汝祖父十惡之業，冥司注記，與汝祖父所犯無異。汝等云何作畜生行，媱犯六親，殺害骨肉，陰賊良善而無暫愧？以汝罪身，未堪佩法，但當莫犯十種惡業，日夜精進，自得濟度。無上祕道未可得聞。 爾時，諸人各各書取十種條目，戒約身心，不敢更犯。爾時，求利重白天尊：不審此眾祖父罪魂云何濟拔，令得離苦？天尊答言：汝等各各還家，建立精舍，供養道法，晨夕禮悔，持戒布施，辦諸香燈，盡世所有，營九幽大齋三日三夜，傳香行道，傾誠倒意，前後三過，作此大謝；又營中元大獻，給濟餓鬼。汝等當此之時，請諸法眾轉讀是經，宣示愚人，令其殫盡內外慇慧，福乃成就。汝諸祖父承此法力，魂度南宮，即得受生有道之國。若不爾者，無由得度。諸人聞說，各各禮謝，過奉教敕。 爾時，天尊告靈人言：我以大慈，為此諸鬼，令其離苦；復欲方便留教後世，故令建齋，以約其心。後世眾生欲拔亡者，當依此法以謝宿罪，分解考謫。又令其禮悔，銷其宿罪，并繼其心，令不放逸，惡根斷滅，善業增長。汝今當知化度之法，法應如是。 爾時，天尊即命南昌宮中主生之君領取群鬼，速令受生，勿使留停。於是群鬼禮謝天尊，悲喜而去。爾時，靈人重白天尊言：人鬼己度，無量慶快。猶有畜生道中求乞濟度。元其罪目，亦從十惡中來輪轉報償，一墮畜形，失其本心，雖不具智，皆有道性，恩愛生育，哺乳時節，飲食長大，群分類合，依附林藪，驚怖狂悸，各護身命，但念水草，餘無所知，不可思議。慜之無智，不斷其種，繁育滋多，更相食噉。不忍見此心無恃賴。天尊答言：善哉善哉，靈人汝等，今當知而我大道常以慇懃教化眾生，并濟地獄窮魂痛爽，欲為是等斷畜生道，先澄其源，則其流易清。何以故？畜生之道從人中來，是故應當先化人道。人既得化，則眾惡不生；眾惡不生，則畜生道斷。昔不曾聞我為諸龍王水帝演說法要，良為此耳。汝今遺忘，都不記憶。是諸靈人卻自尋思，方始開悟。 爾時，復有五帝行病鬼王聞天尊下降，大度人鬼，率其部黨五億萬眾來至會所，白天尊言：我以果報，得為鬼王，統攝天下色欲二界所有人民，生死簿錄，皆悉貫之。行病殺活，時無空過。被人所禱，食有盈餘，所贍生命，曾無暫闕。近數千年，福祚都絕，人受道氣，我法不行。以是因緣，福祿减少，所有部從皆悉饑虛。正由天尊道氣所為。唯願天尊莫久住世，物貴自守，不相妨害。今日天尊甚成害我。天尊以知鬼意，即化作殺鬼大將，身長百丈，前後從騎無數億萬，左帶金剛揮神之鈴，右秉玉戟流曜昆吾，神劍金鉞，雷震霹靂，光明熠爚，周帀騰沸，從西北方乘玄雲之車下天尊前，稽首天尊，致敬無量。前後導從，萬種鼓吹。 爾時，化人悉皆大震雷音，俱唱拂魔靈章。爾時，化人自稱是殺鬼大將，侍從天尊。
　　爾時，大將目出流光，猶如奔星。爾時，五帝鬼王及諸徒黨睹此威神，悉皆震懾，膝步下風，不敢仰視。爾時，大將訶責群鬼：魔邪妖魅，乃敢爾耶？一叱群鬼，鬼王皆靡。良久乃起，狼忙匍匐。大將又問鬼曰：四天之下，人民枉疾，非橫夭逝，汝所為耶？答言：是神為之。又問：汝等諸鬼能行幾毒，病苦眾生？汝實答我，我即免汝。汝隱諱我，我當誅汝。 爾時，青帝鬼王答言：我主春行病，令人頭痛寒熱，身發惡瘡。赤帝鬼王答言：我主夏行諸熱，令人苦毒苦瘦。白帝鬼王答言：我主秋行病，令人轉筋吐痢，消渴煩悶。黑帝鬼王答言：我主冬行病，所作陰濕，入人支節，令人腫痛。黃帝鬼王答言：我主四季行病，令人腹內堅強、刺痛。 爾時，諸鬼語卒，化將各令諸鬼著此毒病；又振揮魔之音，以滅鬼氣。爾時，諸鬼一時之間千生萬死，楚痛號叫，如被火燒。爾時，天尊復令諸鬼苦痛暫止，即以語言：汝諸鬼等為惡以積，今日罪滿，故受此苦。眾生無辜，橫遭夭喪，殺生求命，益其重罪，終無福祐。皆由邪魅貪殘恐動。於是化將又更瞋目，鬼又苦痛，求死不得，毛孔支節、耳目口鼻悉皆迸血。 爾時，群鬼苦痛如此，身心戰悼，求去不得，皆失其足，宛轉于地。猶如飛鳥，止其兩翼，都無所能。爾時，化人重問鬼言：眾生命錄定由汝不？諸鬼恐怖，不敢虛妄，答言：不由。又問：若不由者，云何能令眾生有諸疾苦？答言：鬼實不能令眾生病。何以故？是諸邪鬼因眾生病而入病之。又問：云何因眾生病而入病之？答曰：人居世間，不明逆順，喜怒忿諍，飲食男女，勞逸失度，風寒暑濕，自成痾疹。或不爾者，不孝父母，返逆師長，輕慢天地，持戒不完，自天罰之，身受病疾。邪神因此傍行威福，得他祭禱，以活性命。實非鬼邪能殺良善。若背道之人，與邪相通，身無戒行，善神不祐。若忍辱精進，行大慈悲，身心合道，鬼不能害。時諸靈人聞鬼所言，以為誣隱。上白天尊：不審群鬼作此答言，其理云何？
　　天尊答云：此諸鬼等所答之言亦以盡理。是諸鬼等睹此化將威神，歎未曾有，而復禮敬天尊。當知大道神力無比，降伏眾魔，摧諸異學。一切諸法，並歸大道。我等小鬼力不自支，皆失本心，無復威德。唯願天尊救活我命，長為天尊而作侍者，供給大眾，守護學人，不敢怠墮。是諸鬼等發是願已，身痛得止。 爾時，天尊知諸鬼意、即復問言：汝等諸鬼何因緣故，忽遭病苦痛惱如此？復何因緣而得差損？諸鬼答言：向所苦病，緣見殺鬼大將威光嚴厲，忽然得病，求死無處，皆失本心。不知何故苦痛如此？今得損者，是諸鬼等不堪此苦，進退無據，求生不得，心中願念，願得天尊救活我命，長為天尊而作侍者，供給大眾，守護學人，不敢怠墮。作是誓已，漸得平復。天尊告言：汝諸鬼等病一切人，心無慙愧，今得惡報，非為殺鬼大將之所作也。此大將者雖名殺鬼，身登正忍，入慈悲地，具足六通，心海大度，常以智力殺煩惱賊，不以身手而害眾命。以是因緣，名為殺鬼大將者，將領六度兵馬，破諸魔怨，安著眾生，致於忍地。以是因緣，故名大將。汝等諸鬼莫作邪見，疑此大將是真殺者。若作邪見，汝諸鬼等長墮邪道，眾惡增長，所病不差。 爾時，天尊而說頌曰：
　　邪正無二道，清濁同一源。吹噓本出空，中分成威恩。道為眾福先，邪為生死怨。邪勝自然正，迷極反歸根。自然而使然，大道不曾言。
　　爾時，天尊說此頌已，復告鬼曰：汝諸鬼等應自猒離，應自觀察，應自慙愧，應自尅責，應自思惟，種何業緣，墮此鬼道，腥躁臭穢，常俟人衰，求人禱祝，殺害生命，心無慙愧。連群合黨，唯惡是理，嫉妬道德，破亂善人。為諸灾怪等，恐動眾生。汝等邪鬼，何能為一切人民作正福田？不識大悲，唯滅物命。汝諸鬼等常為不善，臟滿罪定，當入地獄，火燒湯煮，風刀鋸解，種種苦惱，以謝眾生。 爾時，天尊知諸鬼等心未淳信，即令諸鬼諦念良久。天尊以自在神力攝諸鬼等，入炎鑪地獄；復入鑊湯地獄，復過鋸解地獄，復過刀山劍樹地獄，復過寒冰地獄，復過長夜地獄，令諸獄吏以棒驅之，不得寧息。是諸獄卒瞋怒之時，七孔出火，以燒群鬼，驚叫奔走。是諸獄門悉皆關閉，四出不得。 爾時，諸鬼心自念言：願得天尊濟活我命。須臾之頃，天尊化作善人，將領侍從，開地獄門，引出群鬼，令諸獄吏莫相拘執。將諸群鬼還到會所，遙見天尊，悲泣流淚，具述受苦，果如天尊向者所言，備受怨對，不可堪忍，於此苦中思念大道，或見善人開地獄門，引出還此，重見天尊，喜懼交集。又恐忽更怨對，墮地獄苦，無身能堪，願從天尊乞得受度，免離鬼道，解脫地獄種種苦對。天尊復告鬼言：汝諸鬼等受此苦惱，由汝昔來橫害物命，枉疾良善，作諸怪祟，恐動眾生，今得此報，非他與也。汝諸鬼等向言，欲為大道而作侍者。汝罪深重，陰賊不除，腥躁臭處，驚觸大眾。諸惡鬼答言：願從大道求乞法水，沐浴塵垢，澡鍊身心。若不爾者，豈敢無端將此罪身干忤大聖。唯願天尊大慈之心，不問穢濁，賜以法流，洒盪塵臭，堪受正氣，則是千生慶幸今日。 爾時，群鬼說此語已，悲號動地，叩頭自搏，兩眼流血，氣絕復蘇。爾時，靈人慜此諸鬼悲苦乃爾，即從北面洒淚而言：弟子有幸，以蒙度脫，得入道流，侍奉天尊，億代深緣，不動而感，荷佩恩造，心所罔極。不以自揆，煩勞神思，曲垂哀宥，特見流念，干忤聖心，濟度下鬼，慇懃煩劇。念此諸鬼亦如弟子，未識道前，獨見外壅，多疑內積，常遊昏冥，無因曉悟。一睹天日，積夜開明。遭遇慈尊，眾疑頓决，得庇騫樹，滌盪玄津，塵累豁消，道性昭顯。若太陽之泮積雪，似夜炬之朗重昏。窈靄消亡，層冰解散。法雨流澍，廣潤心田。無上道芽，隨時增長，慈雲普覆，枯朽再榮，白骨成人，獨驗今日。唯願天慈濟度群鬼，惜昔無二，中路乖張。今更得同念，歸一道下。鬼無惠心，局見聞頑騃無知，誠可哀慜。
　　天尊答言：我以示其希有神力，欲以諸鬼付南昌宮主，令生世間。以其願念，為我侍者。我不忍違諸鬼之心。爾時，天尊即命左真仙童焚反魂之香；又命右侍上真秉靈一之符；又命始青天中主春道君潜運生氣，濟活群鬼。
　　爾時，諸鬼得濟度已，懽喜慶幸，圍繞天尊，禮拜讚歎，而立誓言：天尊所在之處、大會之中，若有微塵，我悉舐除，不用灑掃。會中若有新學道士威儀不正，我悉正之。四天之下一切男女身受道法，我悉護之，令其成就。若有所須，我當給使，令無乏少。 爾時，諸鬼身心變善，不違本願，修功補過，以報道恩。天尊問諸鬼曰：汝今已離諸苦，為欲受生世間，為欲入道正位？爾時，青帝鬼王答天尊言：我等諸鬼未識道前，流轉生死，生出人間，年未滿百，死時已至。魔爽漂浪，流轉五道，隨業受對，無有休息。今遇天尊，願捨眾苦，如吐出口，終不更食。我今亦爾，不願更生凡夫之身。若生凡間，如反食吐，希有願者。出生凡間，如履湯炭，俙不燒灼。我今有幸，得見慈尊，遠離盲道。唯願天尊哀慜我等，聽為侍者。天尊告言：大道曠蕩，法無圍制，除為十惡，善無不會。 爾時，天尊慜念諸鬼，心知回向，錫其五部五億萬眾，入善爽之位，護持道場，輔助新學，典知浄爐，常運香木，以給灰火。爾時，靈人見此諸鬼身得度已，心助歡喜而作頌曰：
　　神風鼓玄津，忽起大慈波。蕩滌無明垢，翛然出愛河。痛汝未度時，勞我深咨嗟。慈雲廣流布，枯朽反英華。何期九幽子，歸我長仙家。
　　爾時，靈人重作歌曰：
　　世路紛紜竟不休，出沒沉浮恩愛流。
　　何不一向無為道，強將生死作冤讎。
　　寂靜空閑不肯住，葷辛塵濁苦相求。
　　那不仰眄英雄士，乘雲秉節自遨遊。
　　爾時，靈人作此歌已，語諸鬼言：汝等有幸，得睹大道開度汝身。汝應日夜勤加精進，助道興化，護念善人，常行慈悲，與道合同。我與汝等長為天尊而作侍從，在在處處，不相遠離。 爾時，青帝善爽答靈人言：無上大道，我獨後聞。日月雖明，盲者不見。今得受度，悲喜交集。不期大道威神頓能無比，資生萬善，津濟群化，為諸幽顯無上福田，不可思議，不可思量。重復悲喜，禮謝靈人而作是言：善善相會，正在今日。願助憐慾，時見教招，開示善道，令得解悟。
　　天尊見諸善爽媿謝靈人，知其深信，進此二仙證道一階。爾時，復有雲霧之神、四天神王、崑崙四方八十天神遙聞天尊大開玄囿，將領部從一十四萬乘風而來，至於會所，悉皆見身三十二相、八十種好、十八神力，足指案地，震動世界，身生水火，眉間放光，裸形跣足，頭面著地，胡跪合掌，遙禮雲門。
　　爾時，天尊知是外道，即命執蓋小仙見神力，身坐空界，當門而坐。
　　爾時，諸邪禮敬畢已，心生狐疑，俯仰良久而作偈曰：
　　我在幽仞山，三界之所尊。夙聞無上道，乘霧入雲門。是謂天中天，何期無相仙。五情不異世，神識未超然。雖處雲宮上，焉無生死緣。
　　爾時，仙人承道威神，應天魔之偈，便即身具眾相，神力萬變，遍體毛孔皆悉放光。天地大動，令諸魔眾立不安所。
　　爾時，諸魔頭頂禮拜，仰瞻仙人，五體戰慄，遍身流汗，震懾忘形，不能自持，身光消滅，形如聚墨。
　　於是仙人重告魔曰：汝來何為？三問群魔，不能仰答。半時之頃，乃得發言，重復項禮而答仙人：我聞無上大道長存上界，神力自在，威德無雙，耳目不睹，足跡不致。晨夕欽仰，無能自進。輒以今日相率而來，敢申禮願，伏乞哀宥。言畢伏地。仙人告曰：汝在下界為世所尊，自稱十號，邀世利用，果報自足，來此何為？此名道境，非魔所登。汝罪自深重，不合見道。汝在慾界惑亂凡夫，自稱調御；或名梵天，或號能仁，求世供養；或稱天人大師，誤諸良善，墮生死河，受汝訓化，不信大道，群數縛著，計息邪念。復說諸行法皆無常；又言其身不可毀壞。或說死滅為極樂法，令人自殺，刓截其身，速得轉凡軀成金剛體。或說他方世界極樂化生，身坐蓮花，衣食自然，離此肉身，永斷生死。汝諸魔等以灰滅穢質竊比金剛，以無明法虛談六通，惑亂世人，令捨孝養，不敬父母。如是邪法，出世之時，門徒師弟自相媱亂，身見諸相，自言無見，空談無礙，不達至道，流動漂浪，忘本失正，心昧中道，恒處有餘，為受生死，不能常住，不離名數，三十二相，以縛著故；十八神力，以有為故；八十種好，以作法故；足指案地，以恐動故；供養水火，以邪見故，以貪食故。說有十利，以愛膻腥，妄說功德。汝諸魔等是真外道，藏覆惡行，息世譏嫌。汝說灰滅因緣小事，假說天仙而來聽法，我是仙人，那不曾來聽魔說法。汝真外道，髡頭拔髮，裸形跣足，十惡五逆，性便誹謗，憎惡忠良，翻斥大道。又復邪道作法之時，男女師弟並混屏處，不令人見，藏護瑕疵，畏人知聞。麤惡言行，虛談虛說，無所依承。以是因緣，不合見道，恐動流俗，惑亂凡愚，偽作邪法，教他邪定，思想光怪。紛紛迷亂，多陳詭譎，誘導童蒙，凶逆謀議；招集惡黨，髡割無智。毀損凡容，遍滿慾界；造立空冢，焚殺凡軀。群聚讚歎，生入地獄。無明增長，髡拔毛髮，不除惡根。以此邪術，望去纏累，如負乾草而欲救火。又如愚人抱疾避病。亦如童稚奔走避影，穢惡紛紜，盈塞世界。以汝罪身，不合見道。
　　爾時，魔眾聞仙人言，皆應其心，一時悲苦，號咷哭泣，悔過自責，踴身自樸，遍體流血，拔脫鬢髮，如燖穢草，兩眼淚流，五體戰慄，袒膊求哀，頂禮神足，顦顇憂苦，不可思議。雲宮天尊慜之改悔，即放靈眸紫光，遐映仙人。仙人知天尊慜之，語諸外道而作是言：諸求法者不應悲苦。若悔過者，但改其心，不以髡截髮毛，殘形滅性而求悔過。魔聞道言，闔眾乃止。
　　爾時，魔眾之中有一外道自號梵王，是諸外道唱導之首。裸形胡跪，合掌而言：不審天尊道濟幽明，澤流枯朽，凡在有生，咸悉開度，伏乞憐慜，造化群微，度以自新，弃邪歸正，庇影騫樹，盥濯法流，投足洞清，栖神玄路，洒掃壇靜，出入侍從，執蓋御車，晨夕受事。伏願天尊慈悲聽許。言訖歔欷，銜淚頓首。仙人告曰：我非天尊，位始登仙，在此親侍大悲天尊。 爾時，外道聞仙人之言，皆悉流汗，心自念言：我在慾界，身登四果。今日忙怖，不覺自失，定知所得非正法也。上界仙人神力無比，天尊威德當應云何？恐我等眾濁惡垢重，不堪禮謁無上天尊。
　　進退防徨，無能自處。
　　爾時，六十萬外道一時解頸寶珠、瓔珞，積著雲門，遙心奉上，供養天尊。仙人告曰：汝下界珍寶，唯有金銀、琉璃、硨磲、碼瑙、珊瑚、琥珀、真珠等寶。我上界天中，萬種珍奇，所謂日月明機，星辰寶珠，金精萬變，曜電流霞。大悲天尊法眼不顧，詎須瓔絡塵穢雲宮。外道答言：慾界眾生唯珍瓔絡，不識上界諸天奇寶。以推心施，用表丹誠。仙人告曰：大悲天尊貴人心寶，不重瓔珞。外道答言：慾界肉身心中無寶。仙人又曰：汝身无寶，何不施心。是諸外道即起求刀，欲劈其心。仙人知其迴向，即與其刀。
　　爾時，梵王自開其肚，出見五藏。諸餘外道盡欲見心，仙人止之，而作是言：凡施心者，除汝外道邪見小覺、小知小聞。專志大道，名曰施心，非以五藏、血肉、骨髓而為施也。外道聞之，心始開悟。
　　爾時，仙人以大慈手案合外道腸胃五藏，平復如故。爾時，外道各相顧視，心氣調暢，皆悉歎言：未曾有也。既聞妙法，又睹神力，上白仙人而作是言：天人大師真是醫王，療治痼疾，决斷眾疑，皆悉平復，無復遺餘。欲從天師而請壽命。願賜長生不死之道。仙人告曰：下界所修何法而能駐壽一劫半劫？外道答言：下界眾生不聞正法，修四如意，縱能駐壽，不過八萬大劫，後還退墮，翻生慾界。我今已壽七萬餘劫，恒憂無常、生老病死。此法有限，不出三界，不越五通，不免生死。仙人告曰：長生之道，非凡所聞。汝等外道欲求長生，恐汝習氣深重，根業結固，年又老耄，髓腦空竭，形神沉濁，津液穢滯。又復誑惑世人，罪目已結，三司刺奸，五帝糺過。汝欲求度，殊成大難。我又奉大悲天尊金口之救，假使天尊許度汝者，猶應退齋千日思失，然後乃度。 爾時，外道聞仙人言，闔眾於雲門外遙禮天尊，焚香願念，七日七夜，叩頭拜伏，以求報應。是諸外道正中之時，忽覺神香洞薰鼻根，流入其心，心中歡喜，煩惱消除，內無饑渴，耳目聰明，倍於初來。是諸外道彈指相顧，互言其身膚容潤澤。
　　爾時，仙人心知天尊慾諸外道，是諸外道心亦自覺，內懷歡抃，不敢出育，但以禮謝，遙心想念大悲真帝。又復七日七夜，拜跪雲門。仙人告曰：大悲真帝常以一慈度諸異類，惑無言說，所謂大道行不言之教。又如慈母善別嬰兒，聞其啼呼，知其饑渴，及以痛痒隨宜飲食，及與方藥。汝今已得道力。外道答言：實如高鑒。仙人又曰：汝有何覺？答曰：覺有香洞薰鼻根，流入心中，豁然開悟。心中歡泰，數倍於前。耳目聰明，亦復如是。仙人曰：汝得道力，已續性命。當於何憂？但以汝身塵獨日久，未堪親見大悲天尊，未堪察佩無上道要。汝等徒眾且還慾界，退齋三劫，澄鍊身心，然後更來親近天尊。 爾時，外道答仙人言：我身朽邁，恐命不固，忽然三劫，沉滯下界，無常奄及，失道須臾，魂識漂流，隨業受報，何當復來得見天尊？大師當知，欲界邪仙極上壽者不過八萬大劫，中壽之者一劫半劫，下壽之者與凡不異。此眾難保。大師云何隨賜小法，且駐年命？仙人答曰：上道大通，都無小法。僅修一法，皆得成真。 爾時，外道勤勤不已，各解髻中寶珠以獻仙人。仙人知其盡心，受其獻已，還著雲門。須臾之頃，雲宮之中靈音微斗響，如撫金石，以和虛琴，音韻流轉，清雅寥亮。忽見七色香光徘徊雲門，其光之中有二仙童端虛而坐，東西相對，齊撫雲璈而告諸魔曰：
　　真氣周流布十方，重昏巨夜明晨光。
　　幽扃苦爽伺時曉，遊魂逝魄及神香。
　　慈悲手執金剛劍，調柔忍鎧折邪芒。
　　六度威兵齊列陣，俱乘定惠騁龍釀。
　　高據雲門銷五苦，恒秉丹旌定八方。
　　掃除戰堞行屍臭，灌沐枯骸鎮使芳。
　　爾時，二仙童撫璈畢已，而自言曰：慾界多塵，薰臭盈滿，甘露不潤，氛翳天庭，屍氣衝人，非常蓬勃。歎訝仙人能忍久住。仙人答曰：非為能忍，親奉明敕有辭。 爾時，仙童語外道曰：色慾二界人氣干天，何為淹留？且當退齋，三劫之後，戒香盪濁，歸正除邪，餐和服丸，消此魔氣，形體清明，內外芳潔，當更上來。大悲天尊已施玄祐，香光薰映，消汝惡根，加汝壽命，亦無傾夭。 爾時，群魔重加喜慶。二仙童曰：汝還下界，捨汝邪見，勿以嗊嗃，自稱十號，邀求供養，增長惡根。勿稱人師，招集童蒙，令其邪僻。勿以毒火燒殺凡愚，歡喜讚善。此大陰賊，方便損傷，教化讚死，髡截凡夫。此罪極大，無上大道慈悲好生，常疾於此。時諸外道諾奉教旨，辭別仙童，退還慾界。
　　太上大道玉清經卷三竟
　　太上大道玉清經卷之四
　　上元品第九#1
　　爾時，上元大慶，正月十四日晨朝之時，二景交暉，月華收彩，星精斂曜，圓羅啟旦，芒霞疊照，太空虛朗，香花互啟，元氣發生，和液入堅，地雰輕霧，天散浮煙，海清不波，玄源演津，飛蓋彌羅，丹旌吐雲，靈幡飄飄，華猋雰雰，空樂長皷，虛籟永吟，五精導途，雙景翼軒。
　　爾時，上元太真皇極天尊與諸侍從，日宮之中雲霞寶座，齊下神足，安庠而起，登於猋輪、凝精寶車。香雲纏蓋，慶霄四冥，騰皇整轡，金光理御。正中之時，下觀十天，盻看六合，後會陽寥之宮。
　　爾時，天尊與諸大聖俱放慈光，從心中出，明照幽顯，無遺纖塵。光非千色，無有邊際。天上地下，朗然無滯。法輪常轉，羣生俱會，噓太和以發萌，呼柔弱以散剛。甲裂盤施，含靈踳馳，琳碧敷華，瓊根秀枝。至十五日日中之時，三天仙人無數億眾，不可記字。心越五通，身無死地。能調六軍，降十大怨。在於郊間、忍辱之地，權立一城，高廣無比，有四大門，樓峙聳峻，出於雲心，悉用七寶以為關鍵，渠濠深邃，洞入淵際。其城之端有三萬六千寮孔，網以珠緇，地以蒼珉，墀道周帀，平夷廣遠。城中宮殿亦悉高妙，陰輝燭夜，朗然無翳，珍玩穀帛，盈積府庫。是諸仙人大設天儀，雷震法鼓，秉大丹節，舉大丹旌，仗大金鉞，撝大神劍，精器利銳，譬如麟角。服大法鎧，柔如雲袍，善却毒箭，五兵不傷。是諸仙人手執鈎鑲，鋒芒纖礪，前驅後殿，威如鳳爪。晨朝之時，俱駕六龍，齊引寶車，出於郊間，陳列威儀。鳴皷吹角，未及作令，怨敵以伏。解甲釋衣，雄氣頓靡，銷金裂皷，摧旌毀節，被髮解帶，披心露膽，膝行肘步，下風而趨，匍匐求盟，心血自見。仙人各擁命魔靈幡，導諸投化，登太玄之路，入洞清之源，陟長明之阿，昇金鳳之壇，焚逆風名香，誥以左契，醼以玄津。時諸大怨睹此神妙忍辱之力，誠知無比，心靈頓改，願為仙人，作善知識。 爾時，仙人至於食時，與諸侍從翻入大城，於其城中，各捨威儀，齎百寶名珍、神鄉奇物，昇入上清，供養天尊，所謂日月寶珠、星精寶珠、陽燧寶珠、陰諸寶珠、曜電寶珠、驪龍寶珠、忍辱寶珠、大悲寶珠、大慈寶珠、六度寶珠、絕塵寶珠、和光寶珠、無瑕寶珠、離欲寶珠、含真寶珠、英華寶珠、堅固寶珠、精進寶珠、持戒寶珠、心海寶珠、智慧寶珠、方便寶珠、雲雷寶珠、和風寶珠、發生寶珠、甘露寶珠、如意寶珠。是諸寶珠光彩各異，圓明一等。復有三種無價善寶，所謂大慈善寶、儉約善寶、退讓善寶，如此善寶，若有眾生懷此寶者，所求如意，無願不剋。若有眾生為諸病苦，懷此寶者，病自消除。若有眾生心多反逆，懷此寶者，自然慈順。若有人王，天下不化，灾殃屢表，鄰國鬬爭，五兵交戰，百穀不熟，水旱不調，羣臣陰謀，懷此寶者，天下自化，灾殃不生，鄰國交好，金芒喪精，百穀四熟，水旱調平，羣臣盡節，陰賊不生。是諸仙人復寶四種香飯，所謂豐山香飯、龍山香飯、浮山香飯、太和香飯，香氣豐布，食之無盡。是諸仙人復齎七種寶漿，日精寶漿、月華寶漿、星精寶漿、甘露寶漿、金液寶漿，靈光寶漿、玉匱寶漿，各以諸天寶器盛諸供具。復齎無價寶衣，所謂自然瓊羅寶衣、自然雲錦寶衣、自然流霞寶衣；復齎無價名香，所謂反魂名香、反風名香、逆風名香、七色名香；復齎諸天雜果，所謂萬歲靈桃、空洞靈瓜、霜梨玉棗、赤子金葩，種種珍奇，來至會所，供養天尊。大獻珍寶，列滿玄中，香氣氛氳，周流十方。百寶光彩，映朗無際。時諸仙人圍遶天尊，百千萬帀，齊鼓天樂、太和之曲，億變萬轉，音聲和美，清妙寥亮。神禽鼓翼而騰舞，靈獸叩節以齊和。龍吟鳳歌，眾音合會。清風吹絳樹之響，名香轉徘徊之蓋。日月停輪，眾星曉明，芳煙拂迴，甘露如傾。是諸仙人良久之間，輟眾音之繁會，弭未遇之高節；收疊飛蓋，傍息騰皇，併卻猋輪，虛立雲庭。一時稽首，問訊天尊而作是言：不審天尊眾善法身，道化慇懃，以勞聖慮。萬兆無福，實貫神心，而塵穢蒙籠，根業沉濁，仰佩玄祐，曉夕開懷，慺慺之誠，恒對心目，空形任道，無以報恩。復念生成，未能忘本，塵眾相率，建此微心。而三天罄窮，敢獻塵露，藉以上元大慶，慈尊高會，天恩無限，不間塵臭，願為納受所獻丹心。言畢稽首，伏聽哀旨。
　　爾時，天尊凝思遠視，神彩沖邈，金顏發輝，真光四照。萬天在眸，神力周備。塵界非遙，令諸仙人心疑豁消。是時天尊即命右侍金童焚香百和，反風名香。又命左真上相千二百人齊鼓雲和之璈。又命左直主春上元真宰千二百人齊擊神金天寶之鐘。又命東極太仙九千人以扣萬石紫瓊之磬。又命西極太仙六千人齊擊神山天寶方金。又命和風吹出空洞萬變之音。眾樂齊奏，良久之間，九色雲龍蜿蜲騰舞，八霞回空，香風轉苑，騫鸞翔鳳，靈禽仙獸長吟虛庭，不緩不急，如飛雲之旋天，似迴波之引流。眾音之中，演出空洞微辭，而告仙人曰：
　　上元正氣皆自然，主生皇極為眾緣。
　　紫房吹動氤氳氣，太和流衍散剛堅。
　　大道生成法如此，故我移居治此天。
　　風雷消解諸盤結，六氣能驚長夜眠。
　　此亦神功自通妙，非關吾強使之然。
　　眾寶以陳玄理界，即是虛心上福田。
　　爾時，諸仙人聞空中微辭之音，自然妙響，清通虛豁，道德流布，理無不存，歡喜適內，神光發外，一切有生皆發英華，昇沉飛走踴躍騰舞，寶樹香草應時花敷，諸雜根枝萌牙啟甲。是諸仙人登六通果，九祖承慶，兔離憂苦。上元之功，其德如此。三日三夜，天事乃畢。
　　爾時，天尊為受供已，轉設天真靡不周遍，以無相施故，如道神力，果報無窮。香飯寶漿，湛然不减；日月寶珠，彌加明盛；時諸名香，其氣不絕。是諸仙人大眾之中有一上仙，名曰昌期，而作步虛曰：
　　整控啟皇極，乘運入中天。披空獻心寶，妙覺朗身田。日宮散和氣，寥庭騰願煙。大道難思議，隆福慧無邊。空身遊道境，冥心入太無。披玄尋寶際，幽契自相符。故能明假外，噓累絕羣愚。誰知不死道，遐因空洞書。玄風皷太無，天樂演微音。龍章昭鳳彩，玉字發虛琴。飛猋上雲路，散髮寫瓊簪。稽首禮皇極，焚香陳我襟。
　　爾時，仙人說步虛已，重復稽首，請問天尊而作是言：上元高會，以蒙仰睹，沐浴恩化，空心荷佩，福被幽顯，存亡獲濟，忘退罪愆，願垂赦宥，欲從天尊，求乞一願，願為四天之下一切眾生，度脫苦惱，免諸厄難。欲請天尊下降丹臺神州之中，大度天下人及非人。
　　於是皇極天尊而告仙人言：汝等當知三元高會，良辰吉日，元乎正氣。正氣化生一氣，一氣化生平氣。如此三氣，上應三元天寶宮，所謂日宮、月宮、星宮。宮有一尊，我處日宮，號曰皇極天尊，主於上元正月十五日春陽之時，發生萬物。月宮之真，號曰正一天尊，主於中元七月十五日，以成萬物。星宮之真號曰眾妙天尊，主於下元十月十五日，藏養萬物。子但專心於神州之中、及四天之下，教化眾生，令遠邪道，宣揚三尊真帝名字，晨夕願念。至此之日，三尊互下，降臨洞府，分形萬億，濟諸天人。
　　爾時，眾仙謹承明勅，以正月十七日日瞑之時辭別天尊，歸於下界，過北斗之中，夜候真人，朝謁靈童，停留七日，而下神州，會於首山之上，議定流化三日三夜之後，東到扶桑之陽，南到炎洲火池之陽，西之崦嵫流金之西，北越陰谷積雪之北，次到壟、青丘、崆峒、具茨，以次告報新得道者，一如上元皇極天尊金口辭也。云中元大會七月十四日正一天尊下降神洲，各令仙人下同具備，謠歌唱令真帝名字，聞四天下。各令此日辦諸天供，具盡世所有，施安牀座、幡花、香燭，心心繼念。是時四天之下，同於此日，殊心合契。
　　中元品第十
　　七月十四日晨朝之時，天下仙人及諸國王、一切人民仰視上方，渴如所待。
　　爾時，正一天尊與諸大聖六千萬上真之眾各乘月宮而下其中，諸人皆見，如雲之垂，降臨下土，為人保證無上福田。
　　爾時，天尊將二侍者下於丹臺，諸餘真眾各赴所感，丹臺羣仙侍從天尊。至十五日日中之時，青丘仙人八十一萬眾俱乘青龍之輿，齎諸供具，來至會所。員壟仙人六十四萬眾俱乘朱雀之輿，齎諸供具，來至會所。崆峒仙人三十六萬眾俱乘白虎之輿，齎諸供具，來至會所。具茨仙人二十五萬眾俱乘玄武之輿，齎諸供具，來至會所。崆峒天仙二十五億萬眾俱乘黃龍之輿，齎諸供具，來至會所。須臾之頃，東九夷、南八蠻、西六戎、北五狄邊遠之方，諸仙人等各齎供獻，承道威神，浮空而至，各各陳列供養之具，奉獻天尊。陳列事畢，圍遶天尊步虛歌讚，焚香散花，作天伎樂。眾音合響，神風徘徊，香光纏虛。列位以次，俯仰節度，左齊右整，北面長跪，微言寂氣，問訊起居而作是言：萬兆紛紜，多惡少善。不期感動，降下高尊。而此塵穢之徒竊好真道，濫當開度，功不補過，無能自勉。又恐九祖承負釁咎，墮在幽扃；或生出殊方，受形異類。幸藉微緣，遭遇大聖，不動而感，高會良辰。小兆微生敢求多福，唯願天尊誨示未聞，開發金口，演出靈章《中元寶經》開度後世。
　　爾時，天尊高抗深視，良久而言：月宮兆魄，圓羅孕輝，隰壤消煩，金風扇威。火木藏養，炎凉氣交。皇華垂津，收束氛妖。吉辰開宥，萬帝來朝。六塵外靜，三毒內消。二世獲安，介福所招。無所之先，朴散為元。形名之後，妖邪所怨。萬物亡本，進退乖根，良辰不度，無思道恩。悠悠萬兆，痛不能言。
　　爾時，天尊說此語已，俯而彈指數聲，天地震動，河海騰波，神氣不暢，悲風不和。是時眾仙各起禮謝而作是言、不審天尊以何因緣，俯而彈指，天地震動，日月不明，神氣不暢，悲風不和？小兆道淺，不達至理，心中疑懼，不能自寧。唯願天尊大慈憐愍，哀所不悟，唯垂分別，誨以未聞。
　　天尊告言：我無名之先，真道大行，言教未施，天下德化。我見世後人民多智，各習異端，尚多聞見，仁義互興，財食親輔，棄貧賤弱，父子相嫌，君臣不忠，六親怨爭，鄰國相讎，四海交兵。以是因緣，不善增長，輪轉相報，無解脫時。不如今日眾生尚善，初來聖眾降四天下，一切眾生欲求智慧，以離愚道。漸漸工偽，百競馳起，雖地獄空虛，不久盈滿。以是因緣，故我彈指。眾仙聞說，不覺悲悴。
　　爾時，崆峒仙人從座而起，稽首作禮，請問天尊：不審羣化之心可迴改不？欲請天尊自在神力防遏萬原之端，擁未萌於機上，使合生復根，億兆藏初，唯守一道，泯絕羣生，心無起滅，形同太虛。
　　天尊告曰：善哉善哉，善男子，汝所言者，是大道之第二十之子也。何以故？大道元乎虛朴，虛朴散為元氣，元氣自然，成形有生。從生立名，因名有言。因言生正教，正教生即智慧生，智慧生即巧偽工。巧偽工即愚智辯，愚智辯即是非起，是非起即憎愛生，憎愛生即攻戰作，攻戰作即君臣立，君臣立即萌賞罰，賞罰萌即利害見，利害見即陰賊生，陰賊生即罪目結，罪月結則冥司立，冥司立則有水火之罰。輪轉無窮，自然如此，非道為之。汝所言者，居乎萬機之下。故曰我道雖明，背之則暗；我道中正，反之則邪；我道柔弱，捨之則剛；我道長生，輕之則亡。大道無親，唯與善人。我觀羣化，非可卒正。自有萬分之一生感和氣，歸原復根。大道為此下流正教，以表羣目，欲其影從，而汝後學即斯人也。
　　爾時，崆峒仙人請問天尊：不審水火之罰，其義云何？小兆不達，願垂分別。
　　天尊告言：水火之罰，凡有四種，陰陽二過，冥司謫之。經水過火，所謂冰炭之罰也。眾垢齊積，焦沉禍至，天屯地否，水火交會。乾極則八海騰煙，山嶽灰燼，天門祕揵，金玉銷爍，三景藏精，風雷扇炎，火翳流焰，天地成冶。地否之時，陰成告瑞，移陸溟海，中天涌波，眾真遷治。西北水母形如素旐。眾鳥南飛，群聚天際。飄風激濤，崩騰山嶽。金石相觸，磨滅泥滓。善男子，汝今當知，此二大灾以應天下，及以萬民。何以故？天下無道，萬民不化。此灾者，喻如眾生五內反逆，蓄泄不調，自然成患。况於天下失道敗德，眾塵齊累。天地愍之不能已。苦應施罰，前示其教，次告其氣，後垂其象。愚癡之人不信正教，不明氣象，凶惡不改，天不得已，示其大威。譬如臣子，君父寵念，承恩驕恣，變心失忠，不孝君父，私懷反逆。謀狀以露，仁君慈父猶不即滅，先當施令如是。臣子心猶不悔，後付司殺，君猶哀之，但不得已。天帝亦爾。時諸仙人聞天尊所說，皆悉歎言，未曾有也。禮謝天尊；煩勞金口，愍諸小兆，宣示未聞。荷負恩造，流霈之澤。
　　禮謝畢已，天尊告勅，令復本座。至十七日晨朝之時，正一天尊初來，真眾應緣，畢已，從四天下歸入丹臺，問訊天尊：起居道化，得無勞極？
　　天尊告言：真化無勞，道化無極。子赴萬兆，得無疲厭？眾真答言：承道威神，豈有疲厭。
　　天尊又問：生死二緣，得解脫不？眾真答言：地獄罪魂，以天尊下降丹臺之時，登即解脫。四天之下一切兆民雖解無脫。爾時，丹臺諸仙聞上真之言，心中不達。 爾時，昌期仙人即從座起，稽首天尊：云何地獄罪魂未見天尊而得解脫？云何四天之下一切兆民雖解無脫？願為分別。
　　天尊告言：善男子，汝今諦聽，吾為汝說。所謂大道藏用，雖濟度萬物而不為尸，暗德運載，以是因緣，能令罪魂而得解脫。雖解無脫者，所謂天下人民雖解煩惱性空，而不免脫。何以故？凡夫之人雖解法性，不習真常，但明至理，身在合道。是故道與理乖。譬如有人身坐狹室，心遊十方，無所障礙；或說至理，聰辯無滯，離合隨心，此名心得入理，不名身得入道。以是義故，理雖合道，不能令身而得入理。喻如夢遊，身不隨心，是故眾生心得入理，身不入道。心入理者，名之為解；身不入道，名為無解。無極大道，身心無礙，能令微塵世界一時赴感，故曰大道自在解脫，能令十方世界如觀掌中。前際亦復如是。是時天尊說此語已，即放左手五指十種光明遍照虛空，令十方世界俱見光中。時此大會真人、仙人、靈人悉皆洞睹微塵世界。又於光中見其二際，身所經業，了了分明。是諸仙人洞觀希微，道窮真常，皆得六通自在之力，九祖獲慶，受生道境。天尊中元之緣畢已，七日晨朝之時，天尊大眾俱昇雲輅。玄風鼓樂，紫霞虛邁，空谷謠歌，天吟萬籟。
　　爾時，眾仙而作步虛曰：
　　吉光騰紫氣，霄輅逸丹天。翻颺香風轉，蓋動起浮煙。道中還復道，玄中已復玄。真光不識際，大象竟無形。法輪常自轉，希音不可聽。空閑侍三寶，虛中聞洞經。七變遊魂反，萬氣駐頹齡。香風飄羽蓋，遊氣轉猋車。泠泠上雲路，窈窈入長虛。顧愍埃虛子，應運演靈書。妙果諧今日，冥契自然符。
　　爾時，仙人上送天尊，歌頌讚歎，入至雲庭，過四十天門。是時天尊止諸仙人言：天路遙長，無勞遠送。是諸仙人俯仰躊躇，良久之間。
　　天尊愍之，重告仙曰：子後學成道，雖得六通數千萬劫，猶是人身，與我大眾自然之體、光氣微妙，未可全同。天尊即命運氣上真，調暢玄風，噓出無上萬變靈章、雲和清雅太玄之辭三十九篇。其時日精上浮，月液下流，真氣順生，金風反和，瓊林發藥，玉樹花敷，法輪三轉，流霞七波，天外長謠，虛裏空歌。令諸仙人明道優劣。又告仙人曰：上道之希，其法甚微；神力至妙，不可名言。略示希有，以與汝分別。仙人歡喜，禮謝天尊：唯願大聖時見影響。言畢辭別，復歸下界。
　　下元品第十一
　　爾時，眾妙天尊以十月十四日晨朝之時，與諸大聖五千萬億真仙之眾俱從丹天之中星宮之內應運下世，威儀度物。先當引日入左目，月入右目；左斗昇左耳，右斗昇右耳；南斗蓋通天之端，北斗在瓊簪之下，中斗在神足之間。碧霞縈左鬢，素霞縈右鬢，丹霞映三理之中，玄雲浮玉枕之上。青龍吟左，白虎嘯右，金鳳前唱，玄武擊節。五星吐氣以迴繞，陰輝停虛以懸照，慶霄纏幕，仙雲起蓋。諷誦靈篇，虛吟萬籟。地涌寶樹，隱草萌荑，芝蘭脉發，積雪冰消，寒谷和氣，溟泉吐溫，神煙逆吹。召魄呼魂，雲雷揮音。洪靈翟精，謠歌靈章，空洞虛鳴。聾瞽聰察，攣躄復行，河海靜波，昏霧廓清。真光浮輝，寥朗長天，五辰合度，三景齊明。異類親睦，百穀豐盈，怨敵解圍，天下太平，正道雄張，妖魔滅形。
　　爾時，天尊俱乘星宮，齊整雲庭，告羣生之吉祥，應眾仙之靈瑞，皷橐浮虛，俯臨太無，下元吉慶，景福羣儲，進道修德，理契神符，紫藏交絡，六府花敷。神力變於下士，真氣流於太空。御運垂期，玄中優游。於是萬變不盡。須臾，令冬林以發榮，使枯木以花敷，復含生以反真，攝萬類以藏初。收道幽寥，寂簡高居。如此神力，登應金口。
　　爾時，丹臺仙人夙承上元皇極天尊金口之勅，睹此祥瑞，知是天尊下降神州，即出丹臺，遙見玄中光明赫奕，星宮高妙，幡蓋彌天，羅列真儀，遍滿虛空。是諸仙人叩頭，上請天尊降於丹臺。須臾之頃，天尊即命左真一人通命仙人曰：我應運教化，主知下元，度諸新學證成真仙。諸有善功，名著青籙，晨夕求願，香煙熏於帝庭，清唱聞於太一者，我當示其進修之道，命羣魔以侍衛下界凡夫迴心真正下元齋戒，為其九祖，我當拔濟存亡二代，未聞令聞，未見令見，未解脫者令其解脫。諸有病苦，我當療治；怖畏之者，令其安隱。我今法當降下地中，宣道布化。中元之時，正一天尊以下丹臺，為汝說法。汝功德圓備，以具六通，得無閡智。但以身非自然，後學成道，所以爾者，未得入登大羅之上。諸學成道，但至自在，長存不死，名著左契。塵劫如瞬，形隨日新。汝等諸仙即當其人。奈何兆民形命蜉蝣，朝生暮死，與道相絕。汝當知之。 爾時，仙人隨從天尊，暫治地中，下元施化，濟度羣生。
　　爾時，天尊與諸真仙微塵之眾俱御浮霞明星寶宮，以汎其上，下至地，中列諸星宮，去地七仞，凝九色慶雲以為大城，七變光氣以為樓臺，萬變金精以為四門，金剛寶光以為關楗，太虛真氣以為寮孔，忍辱寶光以為却敵，智慧寶光以為城塹，玄源洞清以為泉池，四信寶光以為階道，六度寶光以成寶樹，戒珠寶光以為花實，朱雀寶光以為幢蓋，青龍寶光以為神麾，白虎寶光以為瑞節，玄武寶光以為鐘磬，玄風寶光以為仙樂，法雷寶光以警眾生，法輪寶光以宣道化，空洞寶光演出靈文，萬氣寶光以召生魂，神符寶光以召死魂，陰生寶光以起枯骨，九轉寶光以除痼疾，太和寶光以為天厨，甘露寶光以為良井，日月寶光以為燈燭，香雲寶光以為飛蓋，天花寶光以為禾薦地。
　　爾時，天尊以一慈力流出諸光，上極無上，下窮無下，十方世界皆悉洞徹，遙見天尊如在目前。此會大眾亦睹十方，猶如指掌，生死二魂皆悉乘光，一時雲萃，羣妖奉節，自喪其精，亦皆乘光匍匐而至。 爾時，諸地水神排破堅冰，撥開積雪，湧出半身，飲和至化。爾時，地中草木遊根伏牙，悉皆湧出，其纔見霜雪，盤施甲裂，騰雲吐紅。須臾之頃，神嶽冰消，溟津凍泌，地乳瓊漿，天垂甘澤。
　　天尊凝視良久，喜諸羣微，心知向道，乃開發金顏而啟法口，怡然微笑。萬變真光，流出金吻。十方世界皆於光中洞觀真相，欣喜踴躍，不覺自失。人及非人，悉皆傾想，注念真光，入其心目，三日三夜，停然不動，亦無勞極。又於真光之中各各見其魂魄，圍繞天尊，須臾之頃變成嬰孩，入其身中，各坐府內，湛然不動。自覺其身改為童子，色美髮黑，氣力如雲。時諸死魂飲和生氣，悉成人形，反真復胎。靈魔變節，道德成心，地水之神半身沐光，以極其靈，胎卵潜胞，隨母獲安，皆含正氣。開剖之日，順性成就，飛走輕利，無諸夭傷。積疾新痾，登即痊除。羣蟲不螫，毒草樹滅。
　　天尊告諸有生言：此非自然，皆因道化。一瞬之頃，神力周備，萬物以具，受真正氣。至十五日日中之時，下土凡夫各獻丹誠，并齎供具，以慶下元，盡世所有，供養天尊。
　　天尊告諸仙人言：凡夫不同，或獻丹誠，或獻珍寶，及以穀帛，一香一味，一塵一色，大道慈悲，應為納受。為說正法，示正威儀，長其信根，令其歡喜。以是因緣，遠離邪僻，免脫生死，長入道流。可不善哉，可不善哉！是時諸仙人及非人，天地之間有形無形，悉皆同聲，一時稱善。當此之時，香光徘徊，流霞四象，三景交道，互西互東，真謠長虛，梵歌太空；寶蓋浮煙，長幡引風；龍王負鑪，以散反魂；仙童擊磬，居城四門；天樂和善，響徹無邊。能令眾生虛裹披玄，寂坐飛龍，默誦靈篇，植根先劫，樹果後來，見在無際，都忘二邊，泯諸煩滓，無心默淵。自冥光氣，柔弱剛堅。
　　天尊說此法已，即入大悲大定。須臾之頃，寒谷吐風，吹諸憧蓋，鏗鏗鈴鈴，虛響空鳴，變為悲聲。玄雲不流，真光湛然，神煙籠象，七曜收輝，日道南移，月路陰歸，九壤復堅，眾流沍溟，水精浮景，遊氣潛形，濕族淵居，甲否盤榮，蠢伏藏氣，蟻蚑吞聲。
　　爾時，天尊至十五日禺中之時，微動左手，抗齊神心，彈指三聲。
　　爾時，羣仙及諸凡夫皆見天尊出大悲大定，歡喜稽首而作是言：慙愧慈尊道化有勞，濟度無窮，幽顯解脫，歡喜無量，聖凡慶快。不審天尊，眾生未度之前，何故金容啟笑；化度之後，翻入大悲，日月不明，七曜收輝，霜氣吐凝，嚴風扇威，皇道南移，月路陰歸，羣物顦顇，五內含哀。彈指之聲，令眾慘悲。願為分別，釋結除疑。
　　天尊告言：善男子，汝當知我初微笑，喜眾迴向，易得度脫。得度之後，勿忘大悲。若忘大悲，雖度非度。以是因緣，故我為諸眾生入大悲大定，彈指當心，示其內外和合，三轉法輪而為羣生。無上大道，法應如此。諸人聞說，眾疑頓决，重復稽首天尊：謝煩金口。中時已至，欲請天尊聖眾慈悲，為受眾生微塵供養成就之心，願垂愷悌。
　　爾時，天尊不違其意。大眾列坐會中而受供養。爾時，天尊以方便力故，臨受食時，即命中真左侍飛往上界大羅之中，取太虛寶光之器二口，各圓十分，安著座上。玄虛之中，一器先盛大羅天中自然天廚、日華月液；以一空器擬盛下界眾生所獻珍心。 爾時，四天之下一切人民及諸異類持物施者，或手，或口，或心所獻之物，一時俱到天尊座前，各各心疑寶器狹小。天尊知其疑惑，即告之曰：汝等但施，勿嫌器小。諸人心疑，不敢仰答。
　　天尊又曰：汝心狐疑，不能决定。我知汝心嫌此器小。是時天尊即命中真捧下寶器，小傾其口，而向諸人，即告之言：汝欲施供具之者，先令人王，次及羣臣、兆民、異類，各持本心，入我器中。諸人受命，俯觀寶器，忽見無際，不測淺深。四天之下，一切人民一時持獻而入器中，或車或輿，或步或騎，升沉飛走，都無妨礙。未入之人見器猶小，入中始知器無邊際，歎未曾有。而作是言：我等小智，欲以度量天尊太虛寶器，不受塵露，是我各煩惱覆障，不能得知大道法器。向若不蒙天尊故命中真欹器示我，我心狐疑，施亦無福。
　　爾時，諸人入寶器已，周遍按行，莫知其極，見有無量世界並在其中。仰視上方，天天相次，日月星辰倍明下界，寶器之中盡是天真大聖，空間虛白，甘露大海、百寶山嶽、天禽天獸、隱草瓊樹、香雲香風、法雷法雨。是時大眾復觀所施，蓋不足言。次周行，忽至天尊說法之所，從器中出，亦不覺知。其時圓光停照，時不改中。天尊媿其盡心獻諸供具，欲以方便，示其稀有天厨上味，即告大會之中國王、王子、羣臣、兆民、仙人、非人等，而作是言：我愧汝等為道遠來，獻我供養。我以為汝受納之訖。諸人慙其供具微少，默而無答。
　　天尊以知其意，重告之言：下元大慶，萬福俱會，齋時以至。恐汝饑虛，我此一器之中先盛上界太虛天廚，欲施汝等無上法食。汝當列坐，受我法食。是人諸人以次而坐，復思前施，及入太虛寶器之時，各更狐疑，互相謂言：向者施供及入寶器，是為夢中，為是覺時？寶器極小，若是覺時，不應得入；若是夢時，應無施心。又復寶器纔經一寸，一切天地並在其中。我等恍惚，未能辯了。
　　爾時，眾中有一人王，名曰辦心，告諸人言：我等大眾未得真道，常如夢行。法器大小，入與不入，施與不施，一種同夢。汝等勿言，但當思念。中時以至，天尊哀愍，施我等眾無上法食。須臾之頃，天尊即命七童使者駕六龍大車，載天寶器，以次施食，任諸大眾、仙人、兆人等而取多少食之。既飽隨意，懷藏器中，天廚都不减少。諸人食之，五藏花敷，腸胃盈滿，耳目聰察，關節調理，眾病永滅，六識開張，思惟道恩，得六通慧，反照前後，九萬大劫所經業緣，皆如指掌，方悟前心定如夢幻。 爾時，辦心與諸大眾禮拜天尊而作是言：不審天廚亦有盡不？
　　天尊告言：虛空若盡，天廚乃盡。是故大道有無盡藏而給眾生。辦心又問：食此天廚，果報云何？
　　天尊告言：食天廚者，壽命無盡，形同太虛。
　　爾時，天尊即命中真傾此寶器，散於天廚，著空虛中，所拂草木皆成花實，日華月液變成甘露。汎空中者化成真光和氣，萬劫之後，若有道德天子及諸學人飲我甘露，餐我和氣，凡百人民食我果實，隨其根性，皆獲利益。
　　爾時，會中睹此殊妙，不可思議，合眾上啟天尊而作是言：無上大道至法微妙，神力無比，而此大眾已蒙天尊慈悲之澤，不揆塵穢，欲從天尊暫陪霄駕，遊於上界，以申禮願，所希便足。不審天尊大慈之心願見聽許？天尊告言：汝等大眾法食之後，心中何如？時會大眾各各答言：法食之後，萬倍於前。
　　天尊又問：昔夢之心，存亡如何？答言：法食之後，夢想頓忘。天尊告言：汝等諸人欲見上界，各各復思，令汝自見。是時大眾復思良久。
　　天尊告言：思何所見？答言：都無所見。又問：思何所聞？答言：思無所聞。又問：汝心何所起？眼無所見。汝心何所滅？耳無所聞。答言：心無所起，眼無所見；心無所滅，耳無所聞。
　　天尊告言：無見之見，謂之正見；無聞之聞，謂之正聞。無上大道，法無起滅。無聞無見，無去無來，無身無心，無光無相，形洞太虛。
　　天尊說此語已，攝諸大會入太虛寶器，擲著上方。是二寶器同時而上，到於太空大羅之中，如彈指頃。是時諸人各各皆見元氣之尊虛寥獨坐，在於玄虛，中出空洞自然靈章，亦無光相，窈冥寥寂。是時諸人各申禮願，叩頭良久，問訊天尊而作是言：不審天尊大聖虛寥獨絕，與世永隔，都泯聲譽，使下界凡夫翹誠渴仰，欲求多福，無處依歸。唯願天尊宣揚道化，救脫來生。又復叩頭良久，伏地不起。天尊不答。須臾之頃，空虛滅無，唯見天中汎然遊氣，如有如無，纔聞清天之上微有空洞靈音，俯聽則有，仰視則無，綿綿冥冥；諦聽或聞，其辭希微，不可得解。天尊又於會中舉大慈手，入於有頂，接取諸人還著會中。須臾之間，又環遶擲之，周旋十方微塵世界。一彈指頃，以周七帀，還到會中。諸人各各自知乘道神力，得見十方虛空道境。又從器中而出，了了分明，心中無惑，始知上界空無所有。
　　爾時，天尊與諸來眾到十六日夜三更之初，攝取太虛天寶，及諸光氣、一切威儀俱入星宮。是時天下仙人、神人、靈人、人王、兆眾皆知天尊真化事畢，欲還上界，恐畏以後無處决疑，新入道人及諸來生欲建三元齋請，不明科法，不如今日上聖化度自在解脫。合眾苦請天尊教示後學，建福修功，必有成剋。
　　爾時，天尊告諸人曰：三元大慶自是道法自然之良辰，眾真朝拜太極之吉日也，下仙凡人修身拔亡之要機也。此時詮簡功過，校定吉凶，上帝下觀，司非糺彈，地司上奏，水府錄簡，有功成真，過謫罪魂，冥司考罰，苦不能言。汝欲齋請，當依正法，三日三夜，燒香禮悔，精思念道，吟誦經戒，常存十念：一念道恩，二念經恩，三念師恩，四念天恩，五念父母恩，六念善神恩，七念施主恩，八念善友恩，九念過去恩，十念見在恩。天尊告言：若有善男女等，修此十念，生十善道。一善之中，十神扶衛，故名百神之身。人無十念，名為百惡。所謂百種善神翻賊其身。上士十念，身得真仙；中士十念，身得延壽；下士十念，身得長年。
　　天尊告言：三元齋請，隨時豐儉，要在聖盛潔內外合同。當此之日，諸天大聖皆悉下觀，善神監齋，在人左右，三日三夜，功過上聞。子當精進，殷勤勿怠。道在玄中，遙鑒子心。
　　三元寶經流通品第十二
　　爾時，四天之下諸國天子前進作禮。辦心天子而作是言：不審天尊演說此經，當何名之？云何奉持？云何流布？云何供養？云何付囑？願為分別，開示未聞。天尊告言；善男子，此經名《太上大道三元寶經》。如經奉持，廣宣流布四天之下，使不斷絕。此經所在之處，別笈盛貯，燒香供養，付囑有道國王、王子、大臣、學真道士，齋戒之處，為人解說，開悟未聞。時會大眾聞天尊所說，燒香散花，讚歎圍繞，奉行教勅。是時天尊至五更之初，浮空而去。是諸仙人徘徊雲路，戀慕霄駕，而作步虛曰：
　　飄飄上雲路，黯黯入長霄。星官日去遠，光陰劫數遙。仰聽金顏隱，傾想伫神猋。願得映霞軫，焚香稽首朝。玄風轉飛蓋，紫氣汎仙車。浮空不待駕，合景忽昇无。徘徊哀下界，顧盼愍羣諸。三元真化畢，翛然入大虛。萬氣浮空上，千光合太微。霄間望華蓋，虛裏盻霞衣。真儀入雲路，圓曜逐風飛。願得三元會，金容乘運歸。
　　爾時，下界仙人及諸大眾作步虛已，翹仰雲路，傾盻神光，目送霞猋，拜辭真帝。須臾之頃，天垂紫雲，地起輕霧，煙霞交合，唯聞天樂漸漸高遠。時會大眾各還本土，依金口宣揚道化，流布寶經，齋講設會。四天之下，皆蒙玄祐，福德無盡。
　　太上大道玉清經卷之四竟
　　#1 敦煌本P.5507於卷前有并列三行注：「皇極天尊說上元寶經左真玄會注筆」、「正一天尊說中元寶經中真洞虛注筆」、「眾妙天尊說下元寶經右真昌會注筆」。
　　太上大道玉清經卷之五
　　八節品第十三
　　爾時，西靈上仙與其侍從千二百人俱以虛皇三年八月二十六日晨朝之，時齊駕飛龍之輿，上登雲路，入玉清天中謁高真上帝大悲天尊，請受《八節真經》，並觀至聖威儀、上道所治中天福境微妙真化之事。心進天門，步虛雲庭，齊整威儀，一時稽首長跪而止。良久之間，仰瞻上方雲宮之中，見大悲真帝神儀澄湛，精彩遐邈，凝凝溶溶，處於天心，坐於雲光之中，猶如輕霄，澹於玄天，以浮雲之籠朝暉。日上靈眸，初月臨眉，紺髮凝煙，丹唇吐霞。首巾萬變之金精，身佩億轉之瓊羅。手飛承天，足蹈招搖，恍惚希微，虛寥窅冥。道適長存，理契無生。真通精應，妙感神情。不隱不彰，不濁不清；如有如無，如晦如明。俯同有識，昇入無形。閑居綿邈，虛演真經。窈窕神唱，無聲而聲。真儀不動，運化無停。手迴八氣，足轉七經。合會有生，覆載無功，陰德無稱，焉能強名？道光無限，玄源不測。心居何有，形遊絕域，泯然黯忽，寥廓常沖。混同先後，不必居中。無起無滅，無始無終。真宰挾侍，神人有群。瓊鐘皷節，金鑪颺氛，甘露流津，靈氣凝雲，真光徹照，香風洞薰，皓元蒼黃，胚胎不分。難得名言，斯皆自然。 爾時，諸仙仰瞻真帝，心無疲倦，嗒喪其刑，都忘威德。始欲無言，未通玄默，道數不窮，誠希有剋。須臾之頃，重復再拜，心欲有陳，懼不能宣，敢冒威神，惟思道恩。
　　爾時，真帝愍其戰慄，乃命左侍上真呼語仙人曰：子等是三天上仙，幸因宿慶，身入道流，已登不退，猶應進修無上祕要，為世救燔，無瞬息寧。來此何緣，默而不言？我等大聖，雖至極至尊，不忘大悲，動息六虛，心遊萬機，有志必感，誠無所違。 爾時，仙人長跪而言：小兆不揆，竊好真仙，形弊骨葷，至塵至穢。特以天慈普被滋潤，無疆零落，反榮枯朽，沾洽金符，育骨玉字。生尸沐玄源之浩津，酌洞清之流澤。竊聞道窮則反，物極有歸。塵穢之徒恒復思本，數千萬劫念睹高尊。恐習氣未消，不敢輕觸。躊躇之間，已經億劫。不期乘機遇運，肘步天庭，遭遇天尊，以申翹想。久欲諮啟，未敢陳辭。仰睹真威，怳然自失，五情無主，口不能宣。特以慈尊沉愛情深，賜垂提飾，借以威光，令得有言。敢騰力款，申此微心。
　　爾時，左真奉天尊教勅，宣揚道化，為諸後學决斷眾疑。而告仙人曰：汝欲何願，恣女所陳。仙人闔眾歡喜，禮謝真人，而作是言：雖道在人，亦非以輕生重法。億劫勤苦，履峰蹈險，經水過火，不憚艱危，遂感高真念此無知，出靈文以見授。真氣布無涯之澤，大道降陰生之符。反已逝之危魂，榮已凋之朽質。上愧日新之道，而下元日新之德。數千萬劫，環轉三天。不期乘運上昇，塵穢玉清之境。遠披六霧，洞出八天。裂三界之羅，登七覺之位，雖有養道微功，未能泯無形之地。今日有幸，得入太玄無生之生，生道固矣。所翹所望，於此頓足。直以有心，欲聞八節真要。修齋立功，求福謝愆，拔悲苦願，生死開泰，昇入道源。
　　爾時，真人聞上仙之辭，愕然而言；子在三天之中，何得聞八節真要？此乃是太極生神寶章之首篇也。天帝所祕，上真所修，傳之於口，不見其文。法授當來成真之人。子從何緣而得聞之？
　　爾時，仙人頓首而言：小兆去聖遐遼，真文隱絕，特以言龍初會九真大集，朝慶太一虛無天尊。爾時，大聖出法度真，聞唱篇目，不睹其文。中心憶持，未曾捨離。輕陳渴仰，干忤天心，賜以大慈，願垂愷悌。真人告曰：子有真相，得聞至法。是子運會應合成真。傳吾寶經，當得其人。違科輕泄，退真無道。
　　爾時，上仙拜諾真人，奉遵教勅，不敢泄慢。是時真人即命金童焚天寶名香，啟金臺寶藏，開笈發蘊，出《八節寶經》一篇著碧案之上，正當天尊之前。是時仙人一時作禮，頓首良久，不敢陳辭。天尊以知其意，俯而愍之，即命真人捧此寶經以授仙人。受已，復禮天尊。真人告曰：此經是上道之寶文。大悲天尊昔聚雲氣以成其文，令諸真人仰而則之。此文大道真氣化成雲篆，氣布已後，靈章復虛。子欲寫之，刻玉為簡，紫金為字。寫之了日，當還付我。真人又曰：汝等仙人且舍靈宮西臺摹寫真文。此舍自有天厨，供給學人。亦有丹臺瑤林，恣汝遊息。是諸仙人歡喜受諾，往舍西臺刻玉鏤金，摹寫靈文。大悲天尊《八節寶經》曰：立春之日，溫氣始生。雲宮開東北之門，三司進朝，以定善惡。春分之日，和氣始成。雲宮開正東之門，三司進朝，以定善惡。立夏之日，暄氣始生。雲宮開東南之門，三司進朝，以定善惡。夏至之日，炎氣始成。雲宮開正南之門，三司進朝，以定善惡。立秋之日，清氣始生。雲宮開西南之門，三司進朝，以定善惡。秋分之日凉氣始成。
　　雲宮開正西之門，百神俱朝，議定罪福生死簿錄。功過進退，纖塵顯露。眾真大鏤，百神受事，功過毫分，無不上達。立冬之息，嚴氣始生。雲宮開西北之門，三司進朝，以定善惡。冬至之日，凝氣始成。雲宮開正北之門，三司進朝，以定善惡。天尊告當來學真之士：修吾八節之道，立功修行，身不履非，志不邪遊。常當齋戒，以求昇度。嚴其始終，供贍所須。丹志勤勤，恒始救燔；拳拳不怠，動息無忘。常思師道，如在目前。孤身幽林，永絕人事。六時禮願，以求密契。綿綿微微，不興不廢。功滿行成，與真俱會。未至節一日，行道禮願，隨心所陳，氣合香煙。六時上聞，動止合儀。默坐精思，三日三夜，騰九祖之宿疊，謝一身之極過。上為天子，次及兆民。奉道之門，施力救功，供給齋厨，同為啟陳。當此之日，誠無不達，道無不聞。懷道之士勤而行之。上士長齋，不獨此時，恒祈昇度，心無暫休；形絕外遊，志不邪求。營生得生，當復何憂？於是大悲天尊演《琴心上經》，其文曰：
　　回首仰圓羅，合景挹靈芒。拘魂制七魄，思審定中方。行住禮虛無，寢息宴玄房。饑餐黃璧花，渴飲瓊根漿。神旌命大魔，合體鍊真光。復照觀太無，恒在空中遊。圓通民波際，真化靡中期。窅眇無終始，行者當明知。寂寥忘理教，應運闡弘規。降道不自昭，要當先所施。會歸無二處，隨心自合離。
　　大悲天尊曰：後世合真之人得吾此文，調虛琴而行之，恒立青蓋之下，駕雙白虎，俠二赤龍。塵劫未始，聖不知終。一十八年，剋見太平。真道之原，慎勿妄宣，七祖受考，身不得僊，億劫絕望，與道無緣。 爾時，仙人刻玉文訖，送經奉還真人，并見新文以簡天尊。天尊告曰：上道寶經七百年中許傳三人。世無其人，韜之玉笈，禁不妄宣。是時仙人頓首禮謝：小兆有幸，得叨祕法。特蒙慈尊，弘愍之至，內懷喜慶，誠不自申。又復頓首。天尊告曰：子得寶經，真道畢矣。勤而行之，當應自知。天尊又曰：子且遊觀玉清道境。待秋分之後，復歸下界。 爾時，仙人奉天尊教勅，歡喜禮謝，次禮真人。
　　真人告曰：子奉恩遊觀，此有常法。我玉清天尊有真光之車，以給仙真遊行十方。乘此車者，微塵世界一瞬已周。是時仙人既受教已，齊駕真光之車，如一瞬頃，以至玉清天西南方太空之中，不測邊際。至二十八日秋分之節晨朝之時，忽見諸天真仙億萬眾從雲宮西門而入，陳列天儀，施張供具，遍滿玄中，燒香散花，作天妓樂，歌頌讚歎，朝謁天尊，三日三夜。三司校錄生死罪福，諸得度者名編青簡，天降雲車，浮空上升，骨肉俱飛，永為真仙；罪過塵積，注名黑簿，减年奪筭，沉尸九幽，罪魂受對，萬劫無原。
　　爾時，三司之官各奏其音，昇降相背，哀樂不同，天官之司奏和雅調暢之音，地官之司奏宮夷之音，水官之司奏悲魂長夜之音。凋風折金石之聲，嚴氣動風雨之鳴。此乃天地自然之音，常會吉凶之際。眾音雖繁，而我大道天尊未曾聞之，夷心在玄，泯然不覺。三司塵穢不關耳目，每所感授，默與無言，暗達彼心，量任其宜，生成無功，陰德不差。適諸有生，日用無知，大道雖高，鑑之甚卑。大道凝然，機中則施。不去不來，不踳不馳，不亡不存，不合不離，不虛不滿，動用無訾。吾辰敷華，雙景曜芒。循環紫戶，寢宴金房。六氣下流，三元上騰。不疾不遲，不减不增，自然而明。去死納生，不為而為，不行而行。真神不動，化合萬并。真神元心，應化元情。能卷能舒，能晦能明。不二不中，不隨不迎，不興不廢，不死不生。不形而形，不名而名。處晦而明，處濁而清。不獨不羣，不混不并。綿漠希微，不順不違。往無所適，來無所歸，居無所止，動無所依。空步不移，坐應萬機。恍惚難尋，冥寂無違。輕我者眾，則我者稀。逐臭如塵，詎反靈機。朦朧愛覆，動用習疑，背道流亡，誰當復歸？險逕孤遊，惸惸可哀。汎川無反，何時逆來。三塗永吟，九夜長哀，苦魂離散，眾怨兢栽。告汝來生，道如晨暉，德同下流，無日不新，無時不歸；下攝萬川，上總千機；照而不煩，瀋而能希；無情可鑑，無心可照；八爻空轉，虛迴七曜，自然經緯，生靈之要；微中又微，妙中又妙。告汝來生，行不乖常，動不離無。常能不傾，無能深根；常無不適，無無不生。不動而適，不勞而生。適無不遍，生無不周；遍而不廢，周而不休。其形如雲，其氣如流，流極還來，雲低必浮，來而能有，浮而能虛。告汝來生，勿用其明；明極則暗，暗極還明。常能守暗，身恒太平，辟卻三灾，銷滅五兵，十惡不來，六賊不行，郊境無陣，城邑不驚，百實成熟，花樹敷榮，風雨調適，萬物自生。告汝來生，去情離欲，餐元服一，抱道懷德；招集善友，驅遣陰賊。以威自儀，以戒自勒。嗜味損己，貪媱自剋，所願無成，所求不得。殺盜資身，橫行威福，勿恤下賤，行害施割，呵天罵地，奔馳惻怛，五神內戰，怨僧外結，陽氣蓄泄，陰經夭關，狹邪作道，不得其末。子當慎之，勿得輕泄。勿將死尸佩吾生文，莫將毒志懷吾寶經，莫將邪聲吟吾正真，莫將陰賊入吾道場，莫懷婬想強行吾道，莫將敗壞之身以求全生之道，莫將十惡之身破毀十善之道。莫以五逆之劍自割，破其五藏；莫以惡眼而視善人，莫以亂意入吾定門，莫以六塞之身求吾六通，莫以沉濁之身仰吾猋輈，莫以臭爛之身洿吾道場，莫以淫母害父之心亂吾法。眾善男子，入吾道場，纔起一念，機雖未發，罪目已搆；况身親任，萬福捨離，百禍叢聚，生死重罪，報對不休。善男子，行吾道者，戒慎虛無，不欺太空，與道為儔。依吾戒者，真道易求；背吾戒者，生死長憂。可不慎之，可不慎之！
　　爾時，天尊重告仙人言：夫朝禮之法，不獨八節之日。月一日、八日、十四日、十五日、十八日、二十三日、二十四日、二十八日、二十九日、三十日，當此之日，修身謝過，大道遙鑑，如對目前。諸學道人初中後心平等不異，求福無厭，修身不倦。善男女等，專志守一，能得吾道；虛襟任真，能成吾道；慈悲忍辱，精進不懈，能周吾道。神人為儔，眾靈給使。子若反是，空喪一生。語諸來生，孰思吾言。 爾時，諸仙奉天尊嚴誠，歡喜頓首，所望便足。不敢有言，恐多浼黷，默然伏受天尊明勅。爾時，天尊又告仙人曰：玉清道境，自然無學，故曰虛無自然。元始天尊非學所成。我以大悲，授子真道。子歸下界，寶而行之。從今已後，九萬大劫，金闕後聖下臨四天，處於神州。當爾之時，上界諸真及十方天尊、上僊法應同時下遊。當此之時，自應見我。此中事畢，子可復歸下界，諸後學成道，治不在此，暫得彼往求法决疑。 爾時，仙人奉天尊勅，各各焚香，頓首辭別上界猋輈，復歸下天。
　　爾時，仙人前後請法，經遊三萬六千天門，謁三萬六千祕法。位雖居下仙，行同上真，心眼明了，洞曉三世，無復遺餘。以是因緣，為得天尊真言道要，修行不日而得，洞達後世。男女好道之子不遇明師，心多質疑，又不堅固。歲月已往，身又朽邁，皮肉燋枯，髓腦肉竭。雖有耳目，其實聾盲。又多縛著，躭吝窟宅，眾緣相續，不能割捨。如繩繫鳥，萬慮窮盡，唯貪資養，所求無足，百病已生，無方療治，漸就增劇。須臾之頃，死時將至。傾城贖命，終無得法。臨决之際，悔不行善。餘氣之言，欲將何及？善男女等，我每悲愍一切羣生，雖知飲食，稀別五味，雖知資生，稀能養道。死於利害，敗於聲色。馳騁狼藉，委頓困苦。怨憎鬬競，自為冤讎。煙散灰滅，命盡之後，冤魂罪鬼紛紜爭訟，報對不絕。復注生人，為不善業，遂至如此。不從道誡，不信罪福，輕慢至聖，毀謗善人，殺害無辜，偷竊劫盜，欺凌老病，侵損孤弱，自恃威勢，恣行刑罰。如此之人，氣未盡時，已受冥考，功過輕重，纖塵不遺。語諸來生，安詳寶經，勤修戒行，無令缺犯。大道玄鑑，幽明合符，臨危獲安，始驗威神。
　　爾時，仙人復歸下天西靈寶宮，與諸天大眾神光遠映，萬倍於前。三天仙人來相問訊，歎此稀有，目未曾睹。懸知優劣，道德不同，各各作禮，願聞道要。
　　爾時，西靈上仙語諸仙人言：道雖無心，可以情求。違逆似忤，從善如流。我遊諸天，無方不周，備蒙真帝哀我勤求，授我至要，戒我精修，逆為來生說戒威儀。又紀九萬大劫之後，金闕帝君下臨神州，上天真宰同此而遊。道法大度，子當何憂？
　　爾時，禹餘天中諸大仙人八十萬億聞西靈上仙下歸三天西靈宮中，與諸大眾俱來問訊，燔香散花，鼓眾妓樂，步虛玄中，圍繞上仙，稽首作禮，而問起居：行道有勞，遠適萬天。神光映朗，億倍於前。大道既弘，普為眾緣。伏願仙尊慈愍哀憐，流通道化，宣示未聞。
　　上仙答言：我奉上玄玉清天中大悲天尊賜我至戒，科禁嚴明。大道祕要不許妄宣。子但有心，即須精思。九萬劫後，金闕天尊下降神州。當此之時，諸天大聖同時而來，道法大度，廣濟天人，億紀勸誡，為諸來生。當此之時，與子同遊。
　　爾時，眾中有一下仙，名曰融真，成道以來，始經六年，未達三世，猶在學地。心疑九萬大劫日月悠長，復疑下仙之壽不至此時。前進作禮，未及陳辭。
　　上仙已知其意，即告之言：善男子，我知汝心狐疑劫數及以仙壽。善男子，汝今當知，下界凡夫學成道者，名曰後聖，一入仙位，永無退轉。我生西靈寶宮，近始如昨，已九萬億大劫，上聖觀之，謂如瞬頃，九萬大劫，須臾之間。汝得道成仙，始經六年，猶如赤子，但知求乳，未有他慧，欲於劫壽心生疑惑。愍汝嬰童，不達至道，朦朧淺智，輕陳短見。善男子，無上大道玄源洞清，深不可測，太玄太虛，不可度量，自然至真，無始無終。後聖亦爾，不知下界塵臭邪俗，修習外法，八萬劫壽後還退墮。此名外道魔俗之法，不出三界，不得六通，不達三世，不離生死，微間小伎，即號大仙。譬如下世凡夫名曰金剛，愚人聞之，便謂此人堅固勇健，身無毀滅。智者明了，知非堅固，假名金剛，須臾變滅。邪俗亦爾，竊此仙號，飾彼行尸。亦如下界庸夫，竊號天人；如彼塵穢邪俗，自名大仙。智者明知，邪正相反，壽夭相絕，八萬大劫同於瞬頃。譬如電菌，一時之壽。下界塵滓多自名仙，聞無上道中仙之名長存不滅，耳目不睹，便謂正道，同彼妖邪，書記傳說，惑亂行尸。弱喪聞之，心生邪僻。自欺冥福，招求罪罰，億劫漂流，生死背道，修習邪法，叫呼求滅，螻積蟻聚，塵飛霧委，種種苦行，不能得道，皆由失正，元用邪僻。厭惡身命，猶如涕唾，速求變滅。不知此身而為法身，遑遑外索，棄捨內法，多習邪書，毀謗大道，棄本逐末。如此之邪，出於邊戎，神州所無。汝今云何於正道中而生邪念？善男子，人修內法而得道者，不論前後大小階級，但至仙位，即能長存，自在無礙。不似下世邪俗之法，以灰形為得道，以朽爛為證果，此名外道，生死之中而不自在。隱障邪偽，息世譏嫌，藏姦匿詐，招集童蒙，假託光怪，誘導一切，勤求世信，志窺財色，行不正軌，衣食不義，貪養陰賊，常思損物，資益行尸，藏護三毒，蠹敗善根，殺生求生，無功補過。或不遵師匠，竊服良藥，盜修小法，微得利己，便稱道極。此名暗去夜來，無明增長。外道邪俗，竊號仙名，誠非虛白守一之道，非為自然虛無之道，非為慈尊忍辱之道，非為六度六通之道，非為元始無上大道，非為自在解脫之道，非為長生不死之道。善男子，汝若聞有雜法，言離大道，即是邪法，不免生老病死、饑寒困苦。善男子，汝於大道，心莫狐疑。汝師為誰，修習何法，志度狹劣，都無道氣，云何化世，證他福田，濟拔生死？善男子，汝雖得不退，飛行自在，無我大聖，未可全同。法當進修，心勿止足。道數足日，身心大通，三世之事，猶如指掌。九萬大劫，未方一瞬，而我大道以百億大地微塵劫數為一瞬息。何有疑惑？
　　爾時，仙人融真頓首禮謝：小兆不達，塵黷天庭。昔來餘慶，幸遇天真，下觀六合，哀以翹誠，見授陰生靈符，修之得命，運睹今日，實所未達無上道法。願哀蒙昧，賜以未聞。
　　上仙告曰：我識汝心，知汝所師，見汝修學，一時告汝，不得不爾。須臾之頃，下界三十七天諸仙人等、無數億萬，俱如十月二十日上會立冬朝慶西靈之真，各焚名香，騰試上天，遙禮大帝虛皇天尊，三司校錄，水府上聞，三十七天各陳天儀，張設供具，遙獻上帝無極大道，三日三夜，旋空步虛。地衹作樂，以樂仙真。五魔長謠，願化歸玄。列子調風，雲將收煙。天花迴空，香霧散虛。左右仙童，吟誦靈書。須臾之頃，八氣溫舒，明霞飛度，雲庭洞曉，天開玄路。睹太虛之無涯，見元和之廣布。三一尊神、萬氣道君，澄漠似淵，容與如雲，權實不異，乍合乍分。於是一時居中俠侍合形歸無，上升仙居，下遊金城，灌漱瓊津，呼吸紫雲，吐納雲芒，形隨日新，塵劫歸嬰。不去不來，不滅不生，恍惚希微，難可備名。玄道無心，會於能行。一時高位，塵劫長寧。傾天背道，吾所未聞。 爾時，大常虛皇天尊遙放真光，洞於萬天，溫沃幽顯，灌沐慘舒，流潤乾焦，淘汏垢穢，開决聾盲，補諸不足，養生愈疾，制御萬魔，銷滅灾氣，十方世界，無不蒙益。生死開泰，人神喜慶。當此之時，巍巍難思，一彈指頃，福慧周普。大道威神，不可思議，不可思量，不可名言。
　　爾時，大眾遙心注念，皆願道業普得成就，升入太空，親侍天尊；願玄門廣闢，濟度無窮；願五苦罷對，三塗赦魂；願邊土有生，悉皆行道；願積痾痼疾，咸悉痊除；願有情無情皆不傷夭。 爾時，大眾發此七願，七覺道圓，七氣天君歡喜讚善。是時七色慶雲翻然下流，彌覆眾會；七色香光明太玄，七變天樂和攝七神。七真空生，隨氣成形。是時眾仙朝慶事畢，光音寂響。至二十四日晨朝之時，遙禮上方，拜辭真帝，浮空而下。是時西靈上仙當此之時，即入凝神大定，身心不動，真光湛然，自如懸月，經九大劫凝而不瞬。
　　齋戒品第十四
　　爾時，棄賢世界皇氏之家積修十善，無橫罰害，常持齋戒，立靖供養。三元八節，焚香禮虛；十直吉日，朝慶悔過。專志大道，誠無謟求。家贍資財，又多僮僕，常於四衢給濟窮乏，舍諸行旅，施散廣大。每以冬天露積原野，濟惠鳥獸，憐哀貧病、老幼、孤弱，供給所須，令無闕少。齋講設會，心無厭倦。長者有妻，其姓豐氏，忽然中時於家睡卧，夢見明璣，自天而下，入其懷中。又見日光照曜其身，須臾睡覺，便覺有娠。自此已後，心意怡悅，顏色鮮盛，行步輕便，氣力倍常。足經十月，以四月八日登臺遊觀，忽以中時見有紫雲，去地百丈。東南而行，聞紫雲之中有人言曰：上仙童子，何不出來。夫人仰聽，聞有天樂在紫雲中。須臾之間，香光滿臺，薰人鼻根，心意泰然，便覺嬰兒從左腋而出。心知非凡，即命侍女下報長者。俄項之間，龍王吐水，灌灑嬰兒，天雨寶花，以為敷席。長者來見，知其神異，即於臺中養育此兒，字曰仙童。常有紫雲蓋於頭上，口氣芳香，紺髮紫容。年至三歲，紅爪貝齒，目有雙瞳，垂手過膝，音響如鐘。虎視龍步，舉動鳳翔，所蹈無跡，頂出紫光。年至五歲，日誦萬言。凡是經書，悉皆洞達。俯仰合度，進止儀容。其辯懸河，其德猶龍。幽通至極，舉世無雙。孝養父母。常於膝下吟誦真經，中究大義。下明地理，無伎不知。年至七歲，遊皆有方，言隱事微，聲翼遠方。德彰世表，名徹天王，聘為國師，辭不應命。專心孝養，奉事父母，恒如敬天，瞻仰顏色，四時溫凊，無瞬差違。每得美食，口不先嘗，隨時奉新，必獻二親。父母漸老，年過百歲，衰病相侵。仙童晨夕侍疾，勤苦三年。上天愍其丹誠，諸天善神下遊其家。地藏出穀，以充供食。大醫真王改容同凡，下為療疾，重得平復，年壽一百三十歲而終於堂。雖有慧心，無正修守，不能即身而成道真。
　　是時仙童號眺切怛，悲慟哽咽，絕而復蘇，遍體傷毀。涕淚流血，哀動天地。飛鳥墮落，眾獸不乳，苦霧屯擁，凄露鬱凝，地祇鳴鼓，山嶽助哀。國王聞之，束帛贈祭；四遠人民皆悉顦顇，遠近馳赴。眾鳥銜土，為其域墳。仙童伏塚三年，營植嘉樹，連廕接野。眾鳥翔集，晨夕悲鳴。三年已後，仙童還家，以二親生資供贍功德，所居宅舍施作道場，香油燈燭，幡花供養，常自灑掃，修父母生時十善之業，齋講設會，濟惠窮乏。常於夢中見其父母語仙童曰：我生世之日，雖修十善，濟給窮厄，無正所修，身命不固，輪轉受報，出生富貴，今在鬼道。承昔善業，不被拘繫。雖無罪對，猶負九祖餘疊，停滯太陰，未度南宮。汝前後所營齋供，雖伸薦拔，未寘感通。汝當為我如法建齋，薦拔九祖。
　　爾時，仙童睡得覺已，尋思歎息，追憶父母，轉更悲悴。明旦燒香，叩頭乞願，謹錄夢中之言上陳大道。
　　爾時，玉清天尊遙感其意，即令上真定光將諸侍從一十四人下降地中五臺之陽，託作寒栖大師，時出行世，應赴齋戒，救世危難。爾時，仙童遙聞大師寒栖五臺之中，知是真仙大士，匍匐往請，還家供養。 爾時，仙童到五臺之陽，雲昏霧合，草樹蒙籠，猛獸踞道，而不得前。
　　爾時，仙童倚崖歎息，而語猛獸曰：我是棄賢世界皇氏之子，家修十善，信用大道，久絕伐害。與汝無怨。我為二親棄世歸泉，追思不已，欲建功德。世無真師，遙聞此山有寒栖仙士，深達至理，曉明齋戒，故我遠來，欲請大師還舍供養。願汝闢道，令我得度。
　　爾時，猛獸聞仙童之言，褰牙據爪，努目舐脣，騰伏哮吼，轉劇於前。爾時，仙童思惟良久，而自念言：計我生身，不覺有過，始欲排進，猛獸忽能噉我。終不忘孝，建福不就，忍不突進，不見大師，又非孝也。拭淚而言：大道有靈，願見遙祐。天神、地祇願哀念我，猛獸開道，得見大師，成就功德，遂我孝心。泣淚良久，忽聞雲霧之中有人言曰：善男子，來特為此事，復有餘緣。仙童答曰：豈敢餘緣，遊涉名山。地神愍仙童之心，而復告仙童曰：子父母在世，惠及昆蟲，天上地下，莫不稱歎。子為大事，遠見真師。我不敢障，但以大師降此未久，我等山神瞻仰未足，未有供養。以此因緣，故令猛獸遏斷道路。汝是十善之子，百福扶持。我雖山神，願與善子俱得聞法。仙童答言：善知識者，不必一類，幽顯交歸，人神不隔，內外相持，善功乃就。山神攝除惡獸，神乃露形，與仙童交言。言訖導途，仙童隨之，猛獸俠從，上至半山，見寒栖大師居在絕巖之下，碧玉為居，黃金為床，龍虎列侍，神人在傍，紫雲凝蓋，盤璃承爐，金真秉節，玉童焚香。
　　爾時，仙童拜伏而起，頓首而言：弟子受生不幸，禍不滅身，心無孝養，天喪二親。上下無依，唯憑道真。俗纏多累，生死因緣，荼毒崩心，痛不能言。欲營齋請，以拔罪根。伏承大師慈悲赴緣。敢欲奉屈，為證福田。言畢叩頭，希聞報言。真人告曰：子二親在生，恒修十善，濟惠窮乏，救活昆蟲，名動上天，功聞帝庭。天尊命我下來。我是雲宮中真，受事天尊。以是因緣，下降此山。子是神童，生十善門，示有孝養，軌範世間，暫託凡胞，不久應仙。昔呼子時，還是我身，暫遊下世，或御流雲。
　　爾時，仙童聞真人之言，朗然覺悟，悲喜交集。真人又曰：子欲建福修齋，不可輕陳，且先還家，盛潔道場。仙童頓首，叩頭啟曰；不審真君上天齋法，建立道場威儀所須，請示其目。真人告曰：天上請齋威儀不同，下界之法不得及此。仙童，汝先約勅僮僕效功之人，灰濯垢膩，熏沐五香；男女各居，穢氣不交；香泥塗地，盛灑床座，滌蕩敷具，汲盥器皿，皆度香水；厨爨清浣，不焚蛀薪；澡豆華水，處處置立黃壇之上，更加新土，蓋之令平。每使綿密，朱柱嚴整，燈燭炫晃，所作精妙，每令盡心。應市之物，不與爭價。不用穢財以營齋戒，所謂敗生不義之物。身不慈善，不入道場，不臨齋廚。前後慎護，一七日中。齋日雖訖，心行平等，猶不非時而妄所食，況於履穢飲酒食肉，心遊邪肆，志不平等。身坐道場，情交塵濁，如此建齋，功不補過，徒費香煙，上帝不聞，愆過不解，罪魂不釋，百福不扶，灾氣不滅，真道不降，邪精下應。
　　爾時，山神、五嶽羣靈侍立真人，傍聞仙童欲請真人下臨舍宅，證成福田，皆願隨從天尊出遊人間。
　　爾時，五臺山神前進作禮，上啟真人而作是言：此世界之中，唯有仙童十善之家與物無怨，天下人神皆樂聞見，悉願輔成就其善功。真人然之。
　　爾時，仙童聞山神之言，即問諸神而作是言：無上大道，鄉里供養。不審神靈齋須何食？山神答曰：大道降世，五帝大魔及以地祇皆悉侍從，隨逐受事，乘道威神，都無所須。但願與汝作善知識，衛護道場。若有外道惡人邪心破亂，惱懷善人，誹謗嫉妬，諛佞讒諂，我當滅之，令舌卷縮；呵唾其身，令成癩病；面有瘡庖，眉髮墮落。內外影響，名為護法。我常助道，興顯正化，非今日也。
　　爾時，仙童聞此語已，歡喜而歸，教令其家一依真人金口之敕。時諸六親聞仙童歸還，遽來問訊。是時仙童具向親表述此上事。諸人聞之，身雖坐馳，深思遠想，曉夕忘寐，皆願真道降臨其舍。各從仙童求乞教令。
　　爾時，仙靈出見其目，是時諸人各各傳寫，教敕其家，傍示親族，咸悉依戒。各浄其家，隨其富貧，盡心供養，遙思遠念，如對目前。
　　爾時，仙童裝校壇宇，一一事畢，復向山中迎請真人。諸人聞已，悉願隨往。是時有千二百人，其名日月愛長者、弘心長者、大權長者、德王長者、達命長者、心海長者，如是長者而為大眾之所首領，各齎香花，隨逐仙童，北向五臺，一十二日到於山門，俱時焚香，遙禮山神。食頃之間，仰望山上，見師子、虎、狼俠侍道側，盤螭交結，三匝真君。地祇作樂，仙卿焚香，仙童拜伏，問訊道君，上勞雲駕降此空山，下界眾生無可供養。
　　又復再拜，時六大長者仰睹真威，悉皆自失，五體戰動，喜懼交集，拜伏不暇，流汗負水，瞻仰金容，不覺忘言，誠惶誠恐，倚立不寧。
　　爾時，山神而作是言：大士仙童，今得重來。六大老人並何色目，為宿習善根，為始知迴向？恐心無貞操，志不殊堅，來此何緣？况心未冥真，體猶凡濁，污我名跡，不宜尸臭，以見真君。我雖名山之靈，身無濁穢，受形已定，雖不任道，常為真君而作外護，不欲濁惡，以此忤真。仙童答曰：此六老人是我法親，聞我請道，心助懽喜。雖非十善，亦無重罪；身雖俗士，亦有好心。聞有真道，目不曾睹，遙思遠念，誠在可哀。山神聞仙童之言，復語老公曰：子審如仙童之言，安定身心，不須震懾。思惟正法，依教修行。時諸長者作禮而退。
　　太上大道玉清經卷之五竟
　　太上大道玉清經卷之六
　　昭靈品第十五
　　爾時，南昌宮中上仙，名曰昭靈，與其侍從萬五千人俱皆是言龍初會凡身受度，修道成聖，具慈悲力，身得六通，能遊無間，壽命已定，如鍊真金，無有變易；昇自在地，智慧廣大，不可度量；身心無礙，猶如虛空。以七月十五日上登太霄，昇入玉清天中，朝謁天尊於雲宮之中，頓首道前，問訊起居而作是言：兆以塵濁穢賤，濫當開度。昔蒙大道，慈流非分，援擢錫以壽命，叨佩至法。自此已後，依戒修行，果所希望，理應晨夕侍衛天尊，常當受事。特為下界凡夫形骸腪臭；又為天路遙長，非凡所登，誠違起居。每以翹想青雲之上，欽慈紫闕之下，徒以人微道淺，致乖心願。鬱悒之情，歷劫纏懷，不任戀慕之誠。仰披雲霧，上冒威嚴，得睹尊顏，以申虔拜。言畢頓首，喜不自勝。
　　天尊慾之而告仙人曰：生化之道，理合自然。我亦未曾故有所施，亦無情而鼓物，焉能生汝？善男子，如人愛滅，道亦無心逆其情而生之；汝心好生，道亦無心違汝情而減之。若以萬物之情，極昇沉之願者，於際會之間，自然而辦。道處玄極之際，故能順物如流，生之與滅，道不能違也。生而不滅，吾道無心而能減之；滅而不生，道亦無心而能生之。汝今得生，由汝願力，道無心而生之。心有背向，各尚其志，雖有道力，不能先之。汝願學道之初，元由汝心，自因自果，不我知也。所謂自然之道，冥自然之心耳。是時諸仙人聞天尊之言，不敢辭對。天尊又曰：天路遙長，汝來何為？仙人答曰：故申對謝，欲觀上道微妙至法。
　　天尊告曰：上道混化，塵沙不辨，如胚胎之未分，似混沌之無元；棄賢去智，不晦不明，溟涬無際，焉能有妙與汝觀之？無上大道，若變化一事，若起滅一事，若受一事，若持一事，若居一事，若舉一事，若顯一事，與眾觀之，與人疑之，無有是處。無上大道亦無微妙，冥冥空寂，自覺覺他，無心觀察，無心分別，此之與彼，况能有妙與汝觀之。無色無相，猶如虛空，無有內外。善男子，汝欲觀者，可往雲宮東北方，去此方有大地微塵里數。太虛之中有三上真在彼空中修無上道，今入凝神大定，于今已經九億大劫。次應入忘形大定八億大劫。次應入六虛大定七億大劫。次應入無礙大定六億大劫。次應入太虛大定五億大劫。次應入洞惠百萬大劫。次應入生惠十萬大劫。當來應下，觀三十七天。次遊凡境。俱號後聖太平天尊。將諸侍從億億萬眾說無為法而度眾生，此時成道，數如塵沙。汝欲觀者，觀此天尊微妙之法。
　　爾時，仙人聞天尊教示，歡喜拜伏，奉辭天尊。時諸仙人齊駕慶雲，浮空而去。倏欻之間，已到太虛，遙見三真在於空中，窈靄溟漠，依烯紫雲之內，霏微於明霞之上。丹霄結緯，黃精為床，三氣凝液，二景銜芒，太虛為牖，虛境為窗。胚胎未始，混沌初元，服氣藏真，寥寂無言，冲虛絕象。萬化未根，空湛靈軀。五花潜敷，三宮育真，六府凝神，三魂不浮，七魄不遊，神精不動，真氣不流，恬淡瀅停，無所經求。 爾時，仙人睹此微妙，齊下慶雲，膝步輕雲，汎虛而往，空陳所因，匍匐飲氣，不敢有言。虛跪玄中，不知劫數。注心觀妙，不覺有身。倏欻之間，不見三真，霞帳所明，不測所之。良久之間，欻亡空帳，唯存光炁，朧朧而然。又良久之間，忽見三真出虛入無，或亡或存，呼吸風雲，乍合乍分。良久之間，冥然絕影，合氣都亡。復經良久，靈風八震，神氣四衝，吹噓交扇，顯晦不恒。又良久之間，不動而生，不營而成。三晨坦察，萬化潜萌。兆靈根於紫精，散靈魄於雲房，動空塵於無境，流元和於皓蒼，噓萬氣於叢生，布真精於萬萌，垂神足於靈綱，閉握固於初嬰。出六虛而無辦，為眾有而窺窗。不沉不浮，處空而停；不動不寂，履化而經。無形之形，無生之生。處幽而孚，處昏而明。反觀復照，妙體無形。常住不變，焉能所更。心冥不動，假寓無驚。不宰不割，不教不令，不智不愚，不令不行。夷然用道，無情交競，捐機釋垢，虛心自鏡。塞穴窒隙，收視反聽，影響雖繁，端心無異。冥乎太空，形無死地。
　　爾時，仙人睹此神化，五情自失。雖經劫數，冥然不覺。忽見真人入於生惠，始悟風雲改變，萬物動生。是時仙人但於空中頓首，霄間行願，雖承道力，喜懼不敢自寧。
　　爾時，三真慜諸仙人，知其來意，乃震希聲而語仙人曰：子來何為，艱辛雲路？吾與子同稟一道，外何所觀？爾時，仙人不敢陳辭，但求哀慜，賜垂開度。
　　是時太平道君告仙人曰：子何不任神氣於忽怳之間，委自然於有無之際，隨會合離，縱運推移。欻怳浮虛，體不常居。存於無形，銷聲滌慮，曠若長虛，冥神無處，鑑虛映空，服氣藏真。混紫精之靈根，晦凝魄於雲房，泯輕塵於太始，息元和於昊穹。任物自生，從真晦明。輕少雲崖之端，能不動而常行，宅中虛而已立，恒如嬰兒之未嬰。不聽不窺，隨之有情。不釋不取，不滿不空，泯而無際，是謂玄同。 爾時，仙人虛聞真君之言，微聲一諾，響未卒聞，仰視真人已昇虛極。追從不及，欲啟不聞，形入太無，氣泯浮雲。思心欽戀，願欲侍從，丹誠僅半，欻而告言：我絕待無繫，云何自滯？子未都忘，乘雲御氣。
　　是時仙人纔欲有言，以見太真御空而邁，速逾奔星，迅過電掣。爾時，仙人思惟良久，忽見真君金容在玄，應周色象，汎汎而然，若遊氣之在虛，不可視聽，知其神化微妙之事。
　　爾時，仙人與其侍從住於虛中，但以思念太平天尊所作神變，虛心上翫，欲知真要，願從天尊遊於下界。心心願念，志不暫移。天尊慜之，乃於玄中而告仙人曰：無上大道法皆自然，神力變化，雖能隨心，而心未曾勞；雖復隨身，身亦不作。所謂無為而為，無作而作。無作而作，無所不作；無為而為，無所不為。若有為而為，為而不周；有作而作，作而不普。不役於心，不勞於身，心不煩而能靈，身不勞而能生。生靈合并，無種不成。所謂不作而成，不為自生。道常無為，無所不為。混元根本，理盡於斯。善男子，我亦無心而為此神變，推運降合，和生氣，為諸來生而作法門，不得不爾。汝今當知無上大道，而為諸塵，經於心口。慈悲之道，法應如此。亦如汝等昔在塵中，而遇大道，廣作津濟，亭毒含弘，濟度枯朽。此亦大道而施慈母之恩也。懷抱養育，飲食覆護，種種教招，雖不為勞，亦經於心。天道至大，應之甚微，亦無感而不動，未聞求而有違。大道如海，眾流所歸；大道如天，群物所依。善男子，我不游之日，近無多時，數萬劫間瞬速已至。剋此已前，應上大羅之上朝謁元尊。次往諸天遍啟群真。汝等雖是上仙，周遊之法未至極天。汝且還南昌宮中，十萬劫後，我當下過南昌之中，自應見汝。 爾時，上仙受大平天尊教敕，拜辭而去，歸南昌宮。
　　爾時，天尊亦以浮生，上昇大羅，朝謁元尊，默而無言，俱以神交。又昇大羅之上，朝謁虛無天尊，亦皆無言。太上冥寂，道境默然而止，不謁不言。又入太虛道境，都無所見，太平天尊亦皆無形。久如三劫，微以遊氣汎然而下。如是三尊昇上一萬二千天中，冥然無形。次入中一萬二千天，有形無言。次入下一萬二千天，始有言說。
　　天尊後至玉清天中，見雲宮之內大悲天尊，言推運日至，應勞道化。太平天尊答言：為此因緣，上朝真帝，粗得周遍。爾時，太平天尊三聖法身同坐一座。又經十劫，與大悲天尊靜默而坐。
　　爾時，南昌上仙睹天尊真光遠映，不比尋常。是時玉清之天已下，諸後學得道上中下仙億億萬眾各賫供具，香花旛蓋，作眾伎樂，浮空而來，朝慶太平天尊，并朝大悲真帝，燒香散花，歌頌讚歎，鼓眾伎樂，圍繞雲宮七日七夜。諸天雨花，香烟凝虛，瓊林敷花，以承甘露。金山涌出，玉髓流津，龍芝起霞，隱草擎雲，空洞虬吟，仙霞翳天，白虎嘯歌，微風拂塵。眾仙四周，真宰列筵。
　　爾時，諸仙各下浮雲，齊整威儀，一時稽首，長跪瞻仰，正見天尊各坐三宮，通披霞衣，神識似嬰。瞻仰未周，已入無形。三宮紫雲靄空而生，良久之間，忽見一尊獨坐一宮。復良久間，忽見二尊列坐俠侍，或怳忽存亡，或混三為一，或散一為三，出有入無，體不常居。
　　爾時，仙人頓首，良久，南昌上宮照靈仙人長跪空中而作是言：昔在太虛，得睹天尊，數億劫中立侍太空，忘退之心。濫蒙垂慾，示以期會，非分提携。自辭以來，傾誠如昨。下界迍否，屢有壞成。翹勤之心，恒如渴饑。忽睹真光遠映，與本不殊。如是天尊周旋事畢，輒率仙眾塵穢天庭。又復再拜。天尊告曰：我知汝心，不煩多辭。各且復坐。
　　爾時，仙人一時再拜，應命而坐。天尊告曰：我本無言，亦忘所心，空傳響應，冥汝虛襟。汝知之不？仙人答言：伏蒙告敕，不敢不知。天尊然之。
　　爾時，大眾默坐百劫，寂然不動，時聞雲宮四方玄中有陰生梵唱四字之章，怳忽難詳，似清風振於虛絃，如玉樹出於瓊音，和韻宛轉，辭理微妙，不可盡解。時諸仙人不敢視聽，心中記憶，時得半章。其文曰：
　　靈芝無根，眾化之原。中凝七魄，主結三魂。二十四真，出入無門。杳冥之精，怳忽無情。隨劫存亡，逐氣而生。外凝混朴，內養七經。五神植花，三台敷榮。紫關素童，反形歸嬰。騰雲而昇，騁霧現空。中有玉真，號曰神公。右俠無英，右衛白元。玄獸遏後，丹禽擁前。上浮翠蓋，下涌金蓮。香雲凝空，甘露無窮。用之無盡，尋源不終。
　　爾時，諸仙聞上方空歌內經，不可記憶。百劫之後，昭靈仙人仰視尊顏，見五色香雲從天尊口中而出，上騰太虛。爾時，昭靈仙人合眾俱起，作禮請問：不審天尊默坐百劫，音響無聞，今日何故口出香雲？欲知天尊所為因緣，願為分別，開悟未聞。天尊告曰：我口出香雲，以應後聖金闕帝君。我前下四天之中，時已臨至。是時眾聖各應一事。當此之時，天地又應。天應之時，三景告瑞，五色明霞以為重輪；地應之時，五岳呈祥，地藏發泄，金玉露形。若此之應，金闕帝君不久下世，今未剋日。當此之時，我亦觀之。
　　爾時，昭靈仙人又更諮問空歌內章所出因緣。太平天尊告仙人曰：子不知乎，大悲天尊治在此宮虛中，真氣演出此音，自然天經，靈章寶文，難可得遇。後聖諸仙聞亦不解。此音合和，生神調理，真氣之道，凡所不聞。我知汝心，非分記錄。汝諸仙人未合受持空歌內經自然之音。
　　爾時，昭靈仙人答天尊言：兆以輕生，經當誦念。願垂赦宥，聽許受持。天尊告曰：子得聞之，是子宿命，法應成真，慎勿妄宣。閉口脩之，學不負人。泄則禍生，祕則福臻。
　　爾時，大眾俱起作禮，奉受內經。一時之間，上方雲篆空明虛中，字方一丈，八角垂芒，煥煥光明。
　　爾時，諸仙重更刻書玉文，各寶一通，韜之錦囊。于時雲篆停空不滅。天尊告曰：真氣所覆，彌久彌盛。汝等修之，亦復如是，壽無劫數，形隨日新。上真所寶，不施下仙。道數未足，况於下凡。天尊告昭靈：當知上道一事，皆不妄泄也，况於天經。汝當寶之，勿將內經下化。凡夫之心，未能及此。
　　爾時，昭靈仙人作禮長跪，上白天尊：下界凡夫雖居葷穢，亦有知道，修學成真。忽有此人可能傳受不？天尊答曰：如此之人，億數無一。汝等云何得知合真之人？昭靈答言：臣南昌宮中亦有真仙之錄，三元八節，下司上聞，陳其功過，亦無遺失。
　　天尊告曰：下界凡心亦難分別；或詐修吾道，匿穢藏奸，心有外求，志不能堅固。察奸糺過，考其精神。若不爾者，清濁難分。或意在聲利，依倚玄門，窺窬下風，唯尚多聞。汝欲教凡，當明此人。
　　爾時，昭靈仙人不明聖旨，重更諮問：不審若為考其精神，願為開示，私心樂聞。天尊告曰：凡人之身中各有神，神鎮在心。心欲所為，神已知之。身欲造惡，神不從之。人身陰賊，魂不受拘，魄不受制，三元八節能聞上帝。以是因緣，可得而知。人有陰德，三魂不離，七魄不散，善神扶助，天兵衛護。以是因緣，自然合道。善男子，無上大道不言而知。恐汝未達，深須戒之，勿得輕宣。善男子，汝數億萬劫遇我於太空之中。又今值我，得聞妙法，不久之間，自然洞曉一切諸法，真偽之心如對目前，無不辨了。此諸身心通道，故能洞達，無有障礙。
　　爾時，諸仙聞天尊慈悲，即互相歡喜，頓首長跪，各命侍從奏樂娛善。千音合響，法皷凌霄。其時浮霞流轉，香烟遶虛，飛蓋迴空，長幡舞風，龍吟遙天，鳳唱虛庭，天地震動，二景垂輪，神蟾出月，以蹈虛靈，烏皷翼以翔空。當此之時，下界三十七天後學成仙見此祥瑞，一時騰空，上至玉清，如雲之交。太平天尊語昭靈曰：仙無大小，皆能感動天地，制御萬靈，當知道力不可思議，令諸下仙皆得聞知。 爾時，三十七天仙人億億萬眾遍滿雲宮，燒香散花，各陳本願。
　　爾時，天尊遍知其意，即為諸來大眾而入慈心大定，攝受眾心，入於靈冊之中，合自然九變之道。化成九天，中有九氣，結成九府。爾時，三尊分居九府，各坐九龍寶座。當此之時，號為九府真人。太平道君引諸仙人一時而入九府之內。
　　爾時，天尊為諸仙人說九仙之道，上應九天，中應九宮，玄應九氣，下攝九泉，能入無間。所謂一生三，三生九，九九八十一，主於始生之法，輪轉無窮。今諸後學之人能生能成，常居始生，自然成真。諸來仙人睹此微妙，不敢致辭，亦各知其從此得生，不知今者天尊開示。慇懃委曲，內懷慙愧，不知何謝。
　　是時天尊逆知其意，即告之言：無上大道都無所須，何俟多言。我身坐道場，神交萬帝。我非不凡，受于虛言。若言得道者，下鬼凡夫，唯除喑啞人，未曾無言，不能得道。我非謂大道應凡之時，都絕無言。我今真身，汝又非凡。以是義故，汝於此中為不了達，心請問義，自外默聽，無上大道，法無辭謝。
　　是諸仙人，受天尊教勅，各各頓首，心思道恩。良久之間，南昌宮中昭靈上仙稽首而言：昔承天尊推運下世，周遊十方，時刻未到。願得天尊下臨南昌，少時影響，不敢久留，則是萬劫翹誠，於此滿願。合眾叩頭，伏地良久，而聽告言。天尊告曰：我已上辭大帝，遍別諸尊，歸至雲宮，因緣已畢。汝欲請我，不違汝心。仙人聞天尊告敕，喜躍無量。
　　天尊又言：汝等諸仙，宜且前去，雲宮之中，由來寂靜，不宜久住塵穢。雲宮大悲天尊昔應世之時，暫有言說，今還雲宮，復歸虛無。為我來此，天尊大悲俯觀後學。汝等諸仙應當知此。
　　爾時，上仙昭靈又更請問天尊：不審天尊何當得來？天尊答曰：我當不久，二萬劫後尋即發來。
　　爾時，諸仙奉諾訖已，一時再拜，辭別天尊。次別大悲真帝，頓首退後，仰瞻高座，不見天尊。時諸仙人顧瞻三聖，亦已入無，唯見雲宮闃然虛靜，香風微動，爐烟尚氛。飛蓋停空，幢幡立虛，天樂不鳴，音響無餘。是時諸仙睹上道之威神，忽出有而還無，良久徘徊，冥寞無依。齊駕雲車，相隨復歸。
　　爾時，一切仙人皆已隨從昭靈上仙歸於南昌宮中，修行天書陰生寶經，一十八年，皆成真道。二萬劫中，虛心伫立。
　　爾時，天尊在雲宮之中遙見諸仙得成真道，乃於雲宮之中出見諸真大慈左手。當此之時，三十三天其門洞開。是諸天人皆見天尊左手，猶如白虹貫於太虛，五指爪甲出五色光明，照於南昌之宮。
　　爾時，諸真一時稽首，再拜左手，各於光中遙見天尊在於雲宮虛無之中，有天書左契，一字八色光明。時諸真踴躍歡喜，知是天尊遙來印授。道無二言，見其左手在雲中宮，經一萬劫，然後乃收，還於雲宮。光亦如是，萬劫之後，隨手而歸。二萬劫後，時諸真人蹈空立虛，遙瞻上方，以正月一日晨朝之時見有三色光氣，從東方初日之中直下南昌宮中，盤縈宛轉，遍於虛空。香風酷烈，不並尋常。九萬年中，朝朝如此。是諸真人晨朝之時，正首挹氣，九十過經。三十年中靈氣洞徹，虛凝體中，從其項後出上衝天，青赤白色，永不復滅。二萬劫後七月一日，晨朝之時，忽見太平天尊三聖法身，坐在三氣之中。 爾時，天尊各故真光，心間出光，光初如螢。須臾，遍體內外洞徹，映朗南昌上宮。良久之間，太平天尊道身如光，無有分別，合天炯炯，譬如盛日，但無炎烈，瞻視煥目，光芒射人，不昏不異。足經千劫。是諸真仙在此光中懽娛怡悅，形容反嬰，色如稚子，足蹈虛空，汎若輕雲。真光之力，乃能如是。雖經劫數，心無於悒，以道自娛，都忘其餘。千劫之後，三聖法身忽見光中真仙無數億萬，仰視上方，長跪而立，不敢有言。天尊盡知其意。
　　是諸仙人，俱得大通，皆具神交，亦知天尊慜其大眾，廣開法門，慈悲成就，皆得無礙，神通道力，亦能七變九化，達觀諸法。不知天尊千變萬化，能大自在，能轉他人，凡夫之身，不經久時而成法身，天上地下，萬道獨尊。神力無等，不可思議。
　　威魔品第十六
　　爾時，復有色慾二界六群邪仙八萬四千人性好論議，常於下界較其神力，善習幻化，心意矜高，自號大師，獨行三界，心得五通，壽八萬大劫。聞天尊下降南昌上宮，率其部落，乘駕獅子，經六小劫，上至南昌，思見天尊，欲較神力，校試道術。天尊已知其意，與諸大眾默然不動，坐一龍座，去地七仞。 爾時，八萬四千邪仙一時到已，仰視聖眾，無心恭敬，亦復不識太平天尊真仙階級，欲登高座，無能上者。
　　爾時，邪仙之中有一大仙，名曰羅比羅，是邪仙眾中第一道首，變色而言：我是三界大師，獨明禍福。聞有無上大道，而此大眾，何者為尊？爾時，天尊指昭靈真人已為天尊。是時羅比厲聲言曰：子有道乎？昭靈答言：我身無道。羅比曰：子無道術，以何玄法禁此高座？吾欲坐議，即當昇上。昭靈答曰：我此高座，名曰大道慈悲之座。子將此身窮力上之，亦不得昇，忽強昇之，亦終不得。羅比問曰：云何不得昇坐？昭靈答曰：子是下方色慾二界直腳魔邪，假託仙琥。
　　爾時，邪仙齊舉其腳，悉皆堅直，不能得屈；求欲坐地，亦不能得。是時羅比盡其神力，亢聲說咒。是其徒眾八萬四千空中自撲，隨咒緩急。
　　爾時，羅比又盡神力，欲動天地，是其徒眾一時倒地，轉身翻覆，求止不得。是時羅比心猶不信，更求與昭靈真人較隱形之法。爾時，昭靈真人大悲聽許。羅比曰：子先隱身。
　　爾時，宮中聖眾一時俱隱，是八萬四千邪仙連臂空行，不能得見，還復本處，歎未曾有。復須臾之間，大眾儼然，未曾一動。昭靈道君即令羅比合眾隱身。是時羅比竭其威力，變成黑氣。昭靈真人一過吹之，八萬餘魔一時氣靡，猶如死尸，冥然無知。良久之間，道君又微氣噓之，一時俱蘇，各起悔過，信向歸伏。
　　爾時，道君又以慈力吟拂魔之章，令八萬四千邪仙半生半死。良久，是時邪仙得蘇息已，自覺其身有腐爛氣喘，頓首道前而作是言：不審天尊修學何法，神力如是？壽命幾何？
　　道君告曰：我修無上大道慈悲忍辱之法，身無死地，神力自在。道君以大悲力試而問之，子修何法？住壽幾何？羅比答曰：我修欲界四天神咒，一名如意，足能壽八萬大劫。上壽之中，不過於此。命過之後，隨業受生。而我法中能勤苦行，心得五通。雖有神力，不脫老死；雖達空理，無法長生。
　　爾時，道君逆知其意，而不答之。又問羅比：知汝法中根本以不？答曰：不知。此事久遠。難可詳究。
　　道君告曰：汝此法者，是汝天中崑崙山精，自號四天之主，或稱四天仙王，或稱神王，出此法教化色慾二界邊地眾生。汝之所師，原本如是，非是無上大道自然之法。汝下二界邊地眾生，工一小伎，即號仙人。因此邪仙更相放效，不識大道無上至法。羅比又問：上道幾法？仙有幾品？經名何者？聞有天尊，目未曾睹。而此大眾盡名天尊，復有餘號，盡是上真，亦有下仙。
　　爾時，真人告羅比曰：上道法一，論其支流，三萬六千種法，元於一道。仙真之品有一百二十級，皆宗天尊。雲篆成文，自然天書，故天經。太平真君虛無天尊常在玄中，以汝凡眼、五通小見，不能得睹三尊真容。我近學道，經數億劫，位登真人。而此大眾皆是上仙。羅比又問：真人神力，尚以無比。天尊威神，應復若為？真人答曰：非汝所見，非汝所聞。數萬大劫之後，應下化世。以汝危命八萬劫壽，不見此時。汝莫問此，非汝所及。汝身腥躁，尸臭無常，欲至洿我天宮，汝當急去，不得久停。
　　爾時，羅比無立足處，復歸下界。天路遙長，憶初上時經六小劫，此時年尚少壯，猶故遲滯，今轉朽邁，漸無神力，混神迷性，進退無據。相顧悲泣，涕淚交連，辭別真人，遽還慾界，圍遶崑崙，起居邪王，具說遊行之於上界，睹大道真人，示其神力，語其根本。邪王聞之，五神振懾，絕而復蘇。良久醒悟，語羅比曰：止止勿言。諸神聞之，出於人間，傳說我等道術不行。是諸邪仙却居山南，約水而住，四時八節，或附著人，歌吟哮吼，自號仙王，求索禱祠，修習幻化，遍行下世，自出支流，改制邪法，擅立位號，六百餘種。金闕天尊應運之時，邪仙珍滅，無復遺餘。
　　爾時，昭靈道君白諸真人曰：邪仙初來，天尊大聖不自對此下界邪俗。命我小道，示其威神。我乘大道大眾之力，非我獨能威此外道邪仙。塵穢之事，實非所宜。無上大道逗機之時，或應如此，不足異也。
　　爾時，丹霍洞真名曰通玄，從坐而起，長跪請問昭靈道君曰：拂魔之章可記錄不？願見傳授，敢欲修行。昭靈道君曰：此中雖復天真大會，諸有傳受，不敢自專，先當上聞。 爾時，二真具以因緣，上白太平天尊，告曰：欲威下道妖精，先當左叩金鐘三十六下，而誦威章三遍。其文曰：
　　金鈴電火繫，烈咆憤九元。殺氣流蕩焰粉，萬魔滅種，千妖絕殞，雷父蹈空，霹靂迴風。斬首馘醜，推妖殄根。逆我者滅，順我者存。七星裂血，金神曜電。精刀曜電，玉斧含霜。威兵前驅，何鬼敢當？爭氣者滅，拒逆者殃。上浮紫蓋，下坐金牀。丹霄羅映，日月為光。門據靈蟾，尸衛金芒。五毒藏奸，萬魔滅亡。七真內養，千威外張。魂歸紫闕，魄入丹房。
　　天尊告曰：此是太玄內威咒，滅凶殺邪。後學諸仙道未玄極，恐多凶殺，誦此神咒，依儀鎮衛，千邪喪精，萬魔滅氣，神平體安，朗然無畏。
　　天尊告曰：上道之法無心自成，不必須咒誦此威章。此是太玄虛靜道場之內威振靈冊，於邪門左叩金鐘三十六下，以召威兵，右擊玉磬一十四通，以集真靈，中建法皷一十二鳴，以聞上帝，生神內列，威兵外張，雙曜入眸，口吐靈芒，頭建七星，足蹈玄綱，玉爐颺煙，身坐金床，萬精滅氣，千妖自亡。
　　天尊曰：下土凡人單行此法，不得真要，年二百四十歲，鬼不能害。是時丹霍洞真伏受要言，歡告禮謝，奉而行之。
　　爾時，丹霍洞真與後來三十七天諸真仙等億億萬眾一時頓首長跪，上啟天尊：兆以夙承餘慶，運遇高尊，賜以慈悲，提携淪墜，得易凡軀。叨玆上首，濫階玄極，過泰有餘。不揆愚微，轉當忘退心願，停此庇影南昌，待慈尊下世之時，願陪雲駕，晨夕侍衛，執蓋參爐。惟願天尊大悲恩許。辭畢再拜，伏聽教言。
　　天尊告曰：大道無親，善善相因。子承願力，何俟多陳。運期非久，數萬劫間，天堂遐曠，任子遊居。下世之時，亦須汝等助宣正法，流化下土。我等三聖各化三界，此時度人，亦乃無數。
　　爾時，諸真聞天尊垂許侍從，深果所願，歡喜慶快，一時禮謝。爾時，天尊又告後來諸直：汝道猶淺，未達至理。且作一劫入凝神大定，思念都盡。次入忘形大定，應感皆空。次入六虛大定，隨方起應。次入太虛大定，分身萬億。次入動惠大定，能為萬化之根。次入生惠大定，能遍生萬物。次入大慈大定，能長成萬物。次入大悲大定，能藏養萬物。汝能成此八事，然後位登上真，俱號後聖。應為大道差次應運，賜汝尊號。欲隨我下世教化，心不自定，不能生化，真應有滯，不能起感。
　　爾時，天尊說此語已，即人不動，凝神大定，如本無異。爾時，諸真亦隨天尊入凝神大定。爾時，天尊出此定已，又入忘形大定。是時真人亦隨天尊入忘形大定。天尊出此定已，又入六虛大定。是時真人亦隨天尊入六虛大定。出六虛大定已，又入太虛大定，是時真人亦隨天尊入太虛大定。是時天尊出此定已，又入動惠。是時真人亦皆隨天尊而入動惠。 爾時，天尊出動惠已，又入生惠。是時真人亦隨天尊而入生惠。天尊出生惠已，又入大慈大定。是時真人皆隨天尊而入大慈大定。天尊出大慈大定已，而入大悲大定。是時真人亦皆隨天尊入大悲大定。 爾時，天尊出定惠已，即入自在神力，忽而升玄，倒景步虛，一瞬之間，已周三萬六千天中，復歸本處，凝然不動，懷藏三萬六千日月。又於身中開闢三萬六千天門。又於身中登現三萬六千天帝，一一天帝身中各見三萬六千天門。又見三萬六千天帝各有三萬六千侍從，一一侍從各坐三萬六千龍座，一一龍座各廕飛蓋，其蓋高廣，遍覆諸界。須臾之間，復令三萬六千天地一時震動，天雨香花，地涌寶山。
　　爾時，天尊身中又出三萬六千龍輪，乘三萬六千日月，復歸諸天。爾時，三界地中所有枯骨變起成人，復令衰老，一時反嬰，素鬢歸玄，落齒更生，五藏花敷，耳目聰明。須臾之間，復令三萬六千天中一時風雷大動，甘雨驟流，萬象發生，英華動敷，天灑甘露，玉髓通流，真無凝仙，梵唱清玄，寥亮虛通，響徹無邊。又令應出星宮空列雲房，上凝紫霞，下結金剛，十絕垂天，寶蓋高張，牖開明月，戶映靈芒，白玉為几，金精為床，真宰俠侍，仙童焚香。 爾時，天尊與諸上真俱為雲房，列坐龍座，鳳唱虬吟，庭舞仙禽，神力萬變，所作隨心。時諸真人歎未曾有。
　　爾時，天尊告諸真曰：上道之法，力神萬變，未覺經心，定惠虛通，無心故為。心不經而自成，惠不為而自明。強為不明，強作不成。甚希甚微，難可而名。汝大通之日，自應如此。眾真齊起，一時禮謝，諾受要言。天尊又曰：如此神變及以定惠，乃是大道階級之事，已應運化，度世之法，亦法如此。
　　爾時，天尊知諸真人身心無礙，智力廣大，堪任大事，即與眾真昇入大羅之上，謁請虛無天尊授其上真之任。至億劫之後，應加尊號，而至大羅之上謁虛無天尊。天尊告曰：子道數已極，宜錫上真之任。我各侍至真之司，玉函青簡，刻書已畢。命諸真人讀簡看名，尊號已定。眾真再拜。
　　天尊告曰：如此冥默。眾真奉辭，歸於南昌雲房之中。列坐大會，眾真朝慶，七日七夜，天雨香花，振動三十七天。大地之中，應時踴出山岳，而應上天。天地合響，一時稱善。當此之時，太平三尊與諸上真一時入於冥寂大定，天宮闃然，唯有香官使者騰淹烟不絕，足經一劫。一劫之後，天尊又出冥寂大定，入於動惠。須臾之頃，神霧四雰，溫氣八衝，微風颺煙，甘露柔塵。 爾時，天尊出於動惠，遂入生惠。倏欻之間，萬象空生，雲霧上騰，雷吟電轉，神草含英，鳳嘯瓊林，蓋動霞生。天尊告諸真人曰：動生之法，以應金闕後聖降世之期，非久欲至，十方大聖同為告瑞，非獨我也。
　　爾時，天尊說此語已，是諸眾聖一時默坐凝然不動，金鑪香花，鬱鬱常然，下降之時，千變萬化。當此之日希有神力盡應見世。
　　太上大道玉清經卷六竟
　　太上大道玉清經卷之七
　　道化四夷品第十七
　　爾時，玉清天中右瓊臺上真，名曰寶光，以為上元，推其降運，下於神州天王皓元之門。以七月十五日日中之時，乘紫雲之輿，從二仙人，俱時化為日光，降玄氏之胞，因睡之中，從口而入，處胎三年。爾時，夫人年始十八，晝寢而覺有娠。神香鬱烈，根識鬱烈，華容豐偉，膚體充盛。獨處之時，恒聞側近有金石之聲，或聞髣彿清誦，如唱真經和心之文。身體輕強，倍於常日。卻後三月三日日中之時，夫人將三百綵女遊宴東城，觀看花園，息於芳林之臺。忽聞香氣衝人，須臾之間，見二繡衣童子手執金符在夫人左右。夫人問曰：子何人耶？童子答曰：我是玉清天中直事神童，為玉清天尊之所役使，受事至此。夫人問言：來此何為？童子答言：上帝有命符召大王。夫人答曰：王不在此。童子又言；夫人懷中之王也。夫人聞喜，即垂腳床前，忽覺嬰兄出其左腸。夫人乃擁羣侍女抱出嬰兒。二仙使者長跪問訊，而作是言：睽間三年，勞於下生。嬰兄搖頭，微笑良久。目下重瞳，遐映紫光，孩笑三聲，泯然而止，斯須之間，忽見芳春臺前月沼騰波，五色龍王涌出池中，口含香水，以沐嬰兒。父王聞之，馳駕而赴。羣臣朝慶，傾國作樂，大赦天下。父王命羣臣、後宮綵女大張音樂，廣齎束帛，香花幢蓋，迎兒還宮。車駕來城，大會七日。抱出嬰兒。大臣議定，冊為太子。錫官百司，厚加寵祿。
　　爾時，慶霄下流，天獸來衛，父王自立此兒，名之重光，字曰天挺，育於凌雲之宮。保母五人，傳手抱養；侍女八百，晨夕供侍。或抱出寢幃，兒見天日，常以仰笑，口出紫光，上連天口，甘露如繩，直注兒口；玉女散花，以拂兒身。神烏停空，張翼蔽日，香官颺煙，以薰宮中。
　　爾時，重光三歲能言，聲聞百步，常樂獨坐，不須人抱。年至四歲，獨言獨笑，談及世表。年至七歲，不學而知，遐思遠視，身邊有光，照耀一室。坐立如山，行如龍步，側卧東首，四肢半伸，紺髮翠眉，目開日角，光含紫映，方口圓鼻，耳長五寸，三門成就，齒白齊密，足三十六數，脣色如丹，方顙高準，人中四起，長十二分。闊額平正，玉枕如星，髮不參差，柔軟光澤。項負三約，四乳方肘，闊胸微偃，心處深厚，臂圓煦直，垂手過膝。爪堅色紅，常有光明。掌中有華文，三道通達，手心色紫，指長六寸。臍中深圓，□有伏骨，雙靨駢脇，腹生白子。髆骨方直，藏踝不見。足跌微偃，筋脉不露。蹠底平滿，圓文日輪。爪根深下，指端微起。膚容細軟，充滿香潔。青骨素髓，五藏蓮花。紫胃筋腸，食不全粒。顧盻迴身，坐立平正。年至十九，形長一丈，聲響如鐘，韻驚塵飛。遙聞十方常有紫虛蓋其頭上，而止之處，無有霜雪，和氣調平，風不狂勃，甘雨微津。溫仁忠恕，忍辱慈順。仰觀雲天，善明經緯。一切伎藝，不習而工。幽通至極，預知未然。父王珍之，大集羣臣，議定禪祚。三讓不受。爾時，五嶽響應，虛鳴萬歲。嘉祥畢集，幽明符會。苦不得已，然始受位。治民事天，弘道安世，正化無為，不勞人心。貴德尚善，不令而從。恩流孤弱，惠及昆虫，人神交歸，異類羣睦。每以秋冬，天降甘露，五色之雲，以旋日月。城闕不閉，郊境無防，四海通同，萬邦歸一。嘉禾瑞草，合根離穎。一樹十枝，隨時四熟。仙娥布野，榮絹亘原，絡織成文，以充衣裳。鹽池醴泉，隨處而出，靈芝夜光，遍挺園苑。神禽奇獸，馴狎墻廡。麟鳳羣萃，晨夕和鳴。爾時，有黑水之北，牂羝之狄，斜通河源，雪山之陽，與雜畜之戎，性狡難狎，陰生奸計，聞王善政，不用戎威，相率興兵，來入王國。始到雪山之東，羊馬灾厲，羝戎疾病，羣鬼露形，殺滅戎狄，十分遺七。中路自悔，跪拜叩伏。王知其逆心，固不加伐，任其進退。
　　爾時，大王遍勅國內而作是言：邊戎無知，忽懷逆心。天已罰之，即時自翻。刀不任進，天下萬兆不須驚疑。我若無道，天必喪我。三日之中，邊疆報國，云賊已退。是時，羣戎復歸，其兵昏氣，天之十喪其八，瘥癘由興，灾殃未殄，邊陬恐怖，羣聚相謂。享人禱天，灾氣轉盛。荒戎之中有一主者，微辨世事，向諸眾等而作是言：大國之主，德合於天，修道守正，志不邪偏。萬福扶持，百神守衛。我等云何相率興兵而恃上善？我國遭灾祥，必由於此。我當急告鄰近諸王，嚴裝所須，速往辭謝。是時，邊戎一百二十五落戎狄之主將諸侍從八萬四千人，俱乘白象，齎香花瓔絡，馳入大國，屏氣玉闕，負揭琛賂，肘伏王前，抽膊求哀，劈準流血，拔髮如蓬，自撲紛紛，遍體青腫。獸鳴鳥噪，不可悉解。彊人重譯，悔過謝愆，而作是言：我等邊隅不治正朔，三才濁氣，二象醜形，雜類之種，不識恩美。雖日有生，實非正氣，忽起兇頑，率心不義，而興獸心，塵穢大國。羣聚未久，已遭天罰，荒陬殤夭，十分喪八。毒氣未休，故猶興盛。讓者以為反逆，上天縱毒，享人檮祀，轉加增甚。敢從大天求乞哀愍。言畢自撲，披髮悲號。大王告勅：我承有道之君，係統天下，唯善是履，不務其餘。猶不自哀，云何哀汝？我於萬物受同一子，未曾偏黨，乃至幽冥，亦復如是。汝生逆心，來向我者，我身不知，付之於天。我無情而責汝，天無心而伐汝。汝身受罰，如仰唾天，不離其身；如仰射天，箭還自中。自然之道，理無差也。汝等所齎香花瓔絡，非我所珍。我此國中，唯修道德。及以穀帛、頸珠、瓔絡，邪俗嚴身，非正所貴，轉重累物，外滯塵滓。何以故？此名外飾，故不足珍。我此國中一切人民盡用忍辱、退讓精進，儉約以為嚴身之具，以道德戒行為諸香花，不須汝之所有。爾時，諸戎見大國之王不受其獻，恐畏無福，灾害不消，悲泣相顧而作是言：大王不受我獻，或恐熑薄。我等大眾各以白象奉上大王，以求哀愍。大王動言：瓔絡寶珠，尚非我貴，况於白象，腥躁臭處水草巨大，又須看牧，為我國累。龍鳳輕妙，吾尚不須。時諸陰戎煩冤懊惱，自拔頭髮，悲泣而言：大王不受我獻。我身無福，定不免灾，不如自殺以遠此禍。
　　大王勅言：夫求福者空心奉道。身心既空，道亦虛無。以空虛故，則無禍患。既無禍患，名為福德。又求福者，無希無望。汝所獻者，誠有希望，故我不受希望之獻。我此國中諸賢良等常以善心而自嚴身，不以纓絡、白象為求福也。大王又言：我此國中，唯當奉行無上大道，餘無所求。諸戎當知，諸求福者，心不邪偏，平等一行，不順利，不違害，亦不變禍為福，亦不恃福，故能無禍。何以故？惡不勝善，凶自成吉，禍自變滅，亦不見福。汝欲求福，所避禍者，是汝顛倒，不達禍福，心生背向。何以故？禍福同門，根於虛無。汝審此禍從何所報？知禍所起，自明福本。諸求福者，先知其禍。譬如良醫，欲療眾病，先識病源，然後與藥。病藥相當，無疾不愈。汝諸戎等，挾禍求福，不除禍本，望福降者，譬如有人執杖和怨，負水求火，勤苦積紀，終不能得。汝禍所起，起汝身中。云何求福，二滅汝身？夫滅身者，不名為福。云何戎狄自欲滅身？身為福本。云何滅之？諸滅身者，名之滅福。又身為道本，諸滅身者，名之滅道，非滅禍也。諸滅禍者，不恃福以滅禍；諸求福者，不因禍而致福。
　　是時，諸戎聞大王勅言，不能辨了，請譯人譯之，斂衽畏懼，不解報答，唯知頂禮，內懷厚媿，跪立不安。爾時，陰戎之中有一主者，名釋頭分，請譯人宣傳，自稱是浮提竺乾之王，而作是言：慙愧大天為我等眾說希有法。但以邊戎淺識，不究至道，迷遠相傳，沉滯邪津，歷劫未悟，不但今日。唯願大天哀愍昏惑。狂胡無知，情所不了，念達一言，以陳鄙志。向聞大天示以此國，唯奉大道，無上至真，可得聞乎？
　　大王勅言：無上大道常以希聲，而聾者不聞。大道甚微，而盲者不見。汝等眾生，雖有眼目，不能正視；雖有耳根，不能正聞。眾色紛紛，引汝之明；邪音凄咽，窒汝之聰。汝雖有耳目，不異聾盲。以是因緣，不能聞道。汝欲聞道，除汝邪聞；汝欲念道，除汝邪念；汝欲修道，除汝邪修；汝欲行道，除汝邪行。行於正行，慈悲善順，名為道行。行此行者，自當聞道；既得聞道，亦能見道；既能行道，即能平等，觀諸眾生與己無異，觸物生慈，心不分別。先建此誠，然後聞道。
　　爾時，諸戎重復請問：大王無上大道至真妙行以為何宗？全生妙用，昇入無形，綿綿長存，絕待無累。願垂開示，令得解迷。大王告曰：無上至道以自長生為宗，即此之身而為法身。以慈悲平等為重，以忍辱柔弱為用，以方便惠物為利，以無為虛白為寂，以智度無礙為通，以道眼觀照為達，以弘廣容物為虛，以形能隨神為無，以無作為自然，以無形為長生。爾時，諸戎聞大王之言，皆曰未曾有也。神識雖鈍，亦以朦朧，未能盡解，猶亦在疑。
　　爾時，大王為邊戎釋除疑結，心開意悟。於是大王以八月八日為諸戎狄請寒林大師，召集國內出家道士，備陳威儀，為諸邊夷七日七夜齋戒悔過。又卻還其所獻珍玩，及以瓔絡。諸我奉勅，不敢不受，受已轉施寒林大師。大師受已，即分瓔絡而作二分，一分與眾中貧下給使之人，一分與諸戎。白象還令諸戎，為象著此瓔絡。爾時，二萬四千大象著此瓔絡，一時跪拜寒林大師。象又四散，以鼻繞花，奉上大師。是給使下人佩此瓔絡，心生慙愧，皆自歎言：大師平等，一心視物，寶珠瓔絡，惠施天下人民，及諸白象，頓首辭謝。寒林大師語曰：無上大道寶，轉凡成聖，尚以平等惠利眾生，而不恃功。瓔絡外飾，邪俗嚴身，塵滓瑕疵，何足及言？外荒雜類，不解獻心。將此施我，我以為受，迴以與汝，何用謝之？但取勿疑。至月十五日日中之時，大師與諸道士九萬七千人同時受食，畢，漱口寶瓶，餘水散灑南西北方，立成雲雨，風雷電擊。大師又向三方噓氣，口出金光，遠映諸國。是時，邊戎弊疾者，登即差愈，皆於光中遙見大師，如對目前，風雨蕩穢，雷音舉愆，一切灾□，應時殄滅。又令八萬四千戎夷，悉於光中得見其家。至月二十日諸戎留後，各遣使者馳入大國，報奏平安，具狀所見瑞相如前。
　　是時，諸戎披髮謝過，歡喜道前，頓首伏地，請問大師：不審大師修習何法？神變乃爾，自在無礙。只名大師，復有餘號？向聞大王勅言，大國之中奉事大道。不審大師之道與無上大道為一為異？蒙昧不曉，唯願大師廣為分別，開示未聞。爾時，大師彈指謦欬，而告羣戎曰：善哉善哉，念法邊鄙，哀汝知問，不可思議。汝當諦聽，吾為汝說。我是玉清天中雲宮東臺號曰太真，自然虛生，名無上道。無所修習，但以大慈大悲，應世神變，隨心而成，無心故為，不勞於身。我與大王同時應運，下治兆民、國王，因寄凡胎。我權號大師，託在寒林。互為賓實，潛相影響，不一不異，不處中間。汝等諸夷出生慾界，受質邊戎，人心無慈，荒凉弊惡，性便戕害，而不好生。飲血茹毛，形骸躁腥，神凝濁氣，體結偏精。拔本塞源，抑本崇末。性重財貨，不珍大道。積劫如此，非獨今時。大道不行，其來久矣。雖知若此，物有輪轉，罪為善本，惡是慈源。汝等眾生向無逆心，終不見我。大道無私，冤親不二，以德報怨，不捨大悲。是故國王請我法眾為汝悔過，為汝消灾，慈心平等，無有異念。故令雲雨施散，光音普被。
　　爾時，大國太帝及以太妃、王子、羣臣，先心不知寒林大師與大王重光，同是降神大師。初來之時，國人大小咸謂大師是凡常之人。後見大師隨心神變，傾國歸依，悔過自責，隨其富貴貧賤，辦諸供具，雲萃國內，列滿東城，芳春之臺，大設齋會，合國士女填塞衢路，車駕紛紛，塵飛霧起。
　　爾時，大王為施高座，罄國珍玩，裝校道場，開發大藏，巨惠穀帛，周窮濟乏。出諸名香，焚煙衝天，結蓋凝雲。張設妓樂，驚天聒地。五嶽震動，四海波蕩。春雲凉風，調和氣序，韶光曖景，同於始春。長林再花，和鶯重發，百鳥翔舞，魚龍躍鱗，天地吉氣以輔王國。時會大眾喜慶無量，行道旋繞，歌頌盈溢，法眾步虛，梵讚歎詠。爾時，大師登座撫几，嶷坐如山，千善為心，萬福成體。大眾欣仰，一睹真相，皆發道心，異口同音，百心齊一，合禮道君，願聞希有。
　　爾時，無上大道君為眾生故，及命國主重光三捻焚香，遙禮雲宮大悲天尊，長跪立願。
　　第一願者，道化流行，普天懷德；二願一切有生，咸皆悟道；三願九夜悲魂，一時解脫；四願孤爽無依，咸得受生；五願天下太平，百穀成熟；六願臣忠子孝，君仁父慈；七願四海通同，怨親和解；八願潛胞處殼，俱得生成；九願積疾新痾，登即痊愈；十願孤露眾生，豐衣足食。
　　爾時，大王陳此十願，起禮大師，而作是言：唯願大師為眾久處，降跡同凡，不棄塵穢。大王作此語已，感動天地，虛空雨花，天灑甘露，萬變仙樂，鳴玄駭空，天地震動，麟吟鳳歌，龍魚鼓淵。
　　爾時，道君面門，洞曉真光，遐朗無際，靈音遠暢，和適羣化，沉尸受生，槁林吐葩，有情無情，含英發花。道雖不言，諸法已備。令此眾會生希有心，自然而然，吾亦不知其然所。
　　爾時，諸戎仰視忘瞬，自失其形，兀而不動，猶如枯本。須臾之頃，雲宮天尊降於應身，與諸侍從九億上真下臨青雲之上，凝結慶霄，方入萬里。其霄四方，平整如地。時諸上真列坐其端。慶霄正中，有紫霞之座，五色雲龍，交結負座。座高八萬四千九百九仞。大悲天尊昇此座坐，漸下玄中，去地七百八仞，正臨東城，眈眈若虛，湛然不動。唯見明霞之上，紫光含雲，彤彤混然。眾目仰視，不覺天真大師分身上騰，入於雲中先所座上。復入二真，容貌相似。良久之間，二會寂然，無有音響，真儀不動，猶如金山，光明洞映，不測邊際。大會之中，人及非人，默然不動，心無疲厭，歡喜仰視，樂真觀相，傾心注念，不覺有身。九日九夜，寂無饑渴，身心不動。
　　爾時，諸戎重睹浮雲之上大悲天尊威儀侍從，大驚恐，自拔頭髮，悔過責己，刀劈其準，遍體血見，踴身自撲，猶如山崩。睹此希有，求欲捨眼、施頭、燒身、破骨，以為供養，聲徹大王。
　　王因出勅而告諸戎曰：無上道法，好生惡殺。莫以邊鄙穢法洿我大邦，燒身謝過，過在身亡，魂神受弊，永失人道。燒身求道，道存身滅；滅身求道，道非滅法。云何滅身而求道乎？汝諸夷等入我大國，永不陶化，云何欲聞無上道乎？汝欲聞道，應全耳根，不以耳聽而聞道也。汝欲見道，應全眼根，不以敗壞之眼而見道也。汝欲行道，應須全生，不以滅生而行道也。汝欲行道，先全汝身，不以缺犯之身而行道也。汝欲懷道，應除十惡，不以五逆之心然後行道。汝今當知，生不全者，不足聞道；身不全者，不足學道。汝諸戎夷，雖非法器，得睹天尊，萬劫之後，承此功德，轉輪受形，必生大國、有道之邦。能立誓願，必不重生鄙野之方。從今已往，當全汝形，勿以披髮燒身破骨，反天逆地，心無慈順，生死墮邪，永不見道。諸戎夷等一時拜跪，答大王言：我之風俗，殘形滅生，燒身粉骨，浮煙上騰，謂之昇天；或棄尸深水，謂之水仙；或棄尸林野，以飴禽獸。不貴生身受度，勞於長存。
　　大王告曰：汝戎狄等以長存為勞，以髮膚為累。我此大國之法，以生滅為累，故求長存無生之道，昇入無形，不覺煩惱，不以殘形滅生，以遠勞累，亦不吹累而累自消亡。汝諸戎等不捨邪心，具足外道，不除十惡，樂處生死，不遣三毒，人形獸心，不足見道。勿以戎狄之法穢我大邦。
　　是時，諸戎直以謝過，不敢拔髮，燒身破骨，皆云：不達至道，忽出偽言，以干正直。只言生而必死，是故昇求滅度。不知無上大道長生無窮，昇入無形，絕待無累。願垂哀愍，賜以自新。
　　爾時，大王又勅諸戎：汝野性暗鈍，不識道德，自作凶逆，招求罪罰，來此悔過。大道慈悲，念汝無知。寒林真師降汝景福，大悲天尊愍汝癡頑。無上大聖來會我國，萬兆無言，傾心注玄，專志大道。汝諸戎狄輕陳短見，不能安靖，驚觸法眾，自鬧鬧他，亡失惠利。汝但默住，雖不解法，亦得魂識漸漸受潤。
　　是時，諸戎奉大王勅，胡跪默住，不敢動搖，七日七夜。卻後日晡之時，忽見南、西、北方三大天魔各從地司飛空而至，頻首真君，頂禮大王，迴訶諸戎，怒目切齒，譮而言：大王道國，人無三毒，久離十惡，守正修仁，尊道貴德，國無亂臣，家無逆子。汝諸狂胡，將此罪鬼、行尸之魂，塵穢王國，悔過請福，求聞道乎？天科地律，十惡無原；反逆君父，罪莫大焉。合粉骨灰身，抽筋裂血，刳剔五藏，剖膽披心，拔出汝舌，不足以謝惡言；挑出汝目，未足以申惡眼。汝家國遭灾，子孫亡滅。一人造逆，誤殺萬民。是諸戎夷，身毛皆起，恐怖悲悴，肝膽塗裂，王體攣縮，流汗如雨，氣吟口噤，五神無主。地司執簿以簡大王。
　　王即告諸魔言：無上大道，不間怨親，於我無傷，云何伐害？縱能損我，亦不加報。大王問諸魔曰：譬如嬰兒，或執瓦木，及以錐刀，而傷父母，寧殺之不？魔王不也。王言：我亦如是。寧損我身，終無有心傷害物命。况於狂戎智慮微淺，不及嬰兒，於我無損。天以伐之，荼毒狠狽，愍之在心，每為傷痛。
　　時諸天魔聞大王之言，俱時彈指，皆曰：未曾有也。相顧而言：大國聖王寬心慈善，大悲及爾，德同造化。雖暫為王，已具眾相，身基萬善，千福成心，不久之間，受號天尊。我等大眾已來至此。此會不久，必當度人。大道難遇，妙法難聞。我白大王，求乞停住。
　　大王知已，即告之言：大道弘廣，如空無礙。此會之中，以道為法。法無分別，法無起滅，法無見聞，法非內外，亦非中間。法離生死。此會之中，淳一無二，皆以一慈悲法。汝諸魔等，欲諸住者，應如法住。
　　爾時，諸魔聞大王之言，凜然肅整，還與諸胡參一處立，三日三夜，却後晨朝日初出時，見建木之鄉，仙人道士六萬八千人俱廕以飛蓋，手執花幡，過於龍宮，各持明月神珠、紫瓊靈芝，飛空而至，奉上天真。後有八十一種島夷之王，皆披五色鳳文之衣，各將侍從八千人俱。是時，諸王各齎神藥珍香，一時而至，奉獻大王，所謂虎沫七明，龍胎舍利，金暉炳煥，光明耀空。此舍利者，皆是八瓊霜珠化成舍利。王能服之，身有金姿玉顏。虎沫七明，龍胎上藥，王能服之，身立飛行，千變萬化，隨心而成。我昔學道，師於長桑道君，見賜神藥，服之得仙，後受道要，下治九夷。聞君降世，助眾生喜。又聞玉清天尊玄立影響，左臺上真託棲寒林。為緣俱會，希音遐震，八表皆聞；虛光洞空，十方徹照。故來至此，為敬起居。
　　爾時，八十一仙說此語已，昇身入空，去地百仞，朝禮天尊，空中而住。爾時，復有東地鬼將，名曰電豕，形長三丈，鋸牙鑿齒，銅頭鐵毛，鈎舌火氣，目似奔星，黑面赤體，牙如鸇足，腳似馬蹄，聲如擊雷，吐氣成雲。將眷屬六億餘鬼遙聞真人降世為王，以道治國，不撓含生，願為大國守護郊境，匡贊大王，俱乘黑雲浮空而至。頓首王前，而作是言：臣為鬼方之王，役使遊精。諸有妖魅不賓之者，臣能噉之，生殺在己。遙聞王國人民慈善，輒率徒眾、塵穢王國，敢欲為王而作守護。若有大聖仙士所在之處，我當給使，晨夕受事。若有齋講之所，當率徒眾而為外護。若有外道惡人誹謗善道，衰損法眾，我當滅之，令其惡疾，毛髮墮落，與其重病。若有眾生於道場中心不端直，邪視念視，我當考之，令此惡人生身受疾，死入地獄，罪延七祖。若有眾生慈善孝順，念誦經戒，供養大道，以道為心，我當親近，常當守衛，不令惡鬼得其衰便。唯願大王聽我徒眾衛護道場。
　　大王告言：善哉善哉，我念眾生猶如一子。於汝亦爾，心無偏黨。幽顯雖殊，成願與汝俱為善識。
　　爾時，諸鬼歡喜，受語禮謝大王，圍繞東城芳春之臺，敬禮真人，伏首而住。爾時，復有火光惡殺六萬餘鬼，形長三丈，頭頂放光，猶如散螢，通身黑色，眼赤如火，手持鐵棒，吐氣噓人，立便倒地。毛豎寒森，悶絕迷亂，鼻口逆血。聞王有道，以正治國，不損眾生，願為大王威伏惡逆，俱乘黑風從北方來，長跪王前，而作是言：聞王有道，惠潤廣大，一切幽顯，皆沐王恩。故率徒眾，願為受事，利安王國，守護善人。若有法會之所，我當外護，摧伏惡魔，正諸邪道。若有眾生毀敗道場，潛生毒害，邪心惡眼，來視法眾，我當鐵棒打殺此人，或拔出其舌，或復令其眉髮禿落。若有眾生入道場中，穢身污慢，我當與其癩病，種種灾怪，所在不安，自然恐動。大王又語諸殺鬼：汝光影毒厲，不可近人，雖有威神，勿行傷夭。當念眾生，扶持善人，願聞道法，速得轉身，成無上道。諸殺鬼受敕，歡喜而住。
　　爾時，復有金剛之神八萬五千飛空而至，身長丈六，勇健希有，除道神力，餘不能過。翕然而至，莫知所來。常為大道而作侍衛。先禮上方大悲天尊，次禮真人，問訊大王，宛如舊識。而作是言：真仙下世，道化有生，內外相持，人神符會，萬邦咸集，邊士俱臻。清濁混淆，真偽無辨。大聖寬宥，不問昏明。此會因緣，固非輕小，深宜戒約，以絕不真。唯願真王聽我說法，正彼道場，惠利善人，變滅凶惡，使人及非人咸尊正道。大王默而然之。
　　爾時，金剛即於大眾之中暝目一踴，上入青雲，奮身而下，地陷石裂，飄氣揚沙，塵飛晦日。怒目成電，嚙齒如雷，叱吒千精，驅馳敢違，攘袂鼓肘，抗聲大呼，外道亡精，鬼魅失氣。爾時，金剛顧盻而言：我是護法善神金剛力士，侍從大道，受事天真，影衛道場，扶持善人，糺彈罪失，察獲奸邪。一切眾生莫犯威神。輕過流血，重釁滅形。內外整肅，勿使不精。爾時，會中男女大小咸起恭敬，禮拜金剛，畢具復坐。
　　爾時，金剛為護法故，調伏幽明二眾之心，而說咒曰：
　　雷火明空，神光朗幽。毒龍四據，靈虎八周。頭巾七星，足蹈斗牛。神力列宿，金鈎耀精。元首威兵，騰步虛行。中絕妖邪，下滅遊精。抽肝出膽，翻腸拔脉。左斬右剉，前烹後馘。截妖無原，收束眾怨。噉鬼使者，摧拉生吞。巫俗歌鼓，飲血食肉。形膻骨臭，魍魎翻覆。腥躁穢賤，心形諂讟。神杵碎首，金刀刎腹。藏凶匿害，忽來降伏。左秉金符，右持罪目。太一金鈴，虛皇玉節。知過不改，懸首自截。何妖不喪，何精不滅？六神不藏，七星裂血。上有真師，下有金剛。齊烝降氣，口吐靈芒。飲以月池，以玄霜。五藏生華，長存不殭。
　　爾時，大鬼神王四目電光，同為護法，銷滅不祥。守衛道場，察奸糺過，降伏惡人及諸外道、無正信者。而說咒曰：
　　神風拂塵，傾拔邪根。六天喪精，五毒亡怨。金頭鐵齒，噉鬼止魂。挑光烈戶，雙景曜門。奔星殺氣，朗然無畏。百脉川流，七經調理。神安體平，長存不死。
　　爾時，大鬼神王說此咒已，遙禮上方，後拜真君，告諸鬼曰：汝為道侍衛，守護善人。說法之師與道無異，不得邪忤真正之氣，捉獲上聞，萬劫無赦。是時，大鬼神王語會中諸來法眾而作是言：我為天帝驅馳，職當歸道，扶持新學、入道初門一切男女，攝除亂意，不得邪視，傾聽犯戒。威儀察護，生人同鬼受考。不但殺鬼，亦以降伏強梁，殺伏邪心，調理生人。無正信者聞此神咒，應起恭敬。此神咒者，是天帝威章、自然之文。諸天魔王、五方鬼將、真官地司助道興化，守護家國，安靖道場，扶衛善人，皆誦威章，消伏不真，馘滅凶試，摧落邪鋒。外道惡人喪精失氣，雜毒魍魎遙聞敬畏。諸有法會齋講之處，道場俗舍，我等徒眾常在觀之，齋戒如法。丹誠所為，大道降臨，福德立至。身心睽背，為利名聲，誠不得已而為齋者，我不守衛，大道不降，魍魎遊精，雜毒下鬼，臨饗其齋。輕道慢法，三司糺彈。道不虛行，要在丹心，非可假求資貨貿易。奉道之子深可慎之。
　　爾時，鬼將說此語已，却一面立，儼然不動。
　　爾時，大王車駕西域，迎載父母，百辟卿士皆執花蟠、鼓眾伎樂，大備威儀，迎載父母，還芳春之臺，焚香頓首。大悲天尊次禮真師，問訊法眾，歡喜委曲。太帝年老，夫人亦衰。大王孝順，瞻視顏色，心恒喜懼。
　　爾時，真師命其復坐，而告太帝曰：汝之父子名善知識。汝是紫微之精，下託凡胎，應運為帝。大王重光是玉清上真，化生汝門。雖為世帝，形不衰老，皆是自然無上法身。
　　爾時，真師又語大王言：九夷仙人遺王神藥，可以救老。命汝父母俱時東向，丹水服之。是時，重光自開寶奩，取藥持水，饋於二親。父母受，東向長跪而服。大王取八十杯，分作三分，一分奉上真師，真師不受。亦與父母，丹水服之。服之七日，面有金姿玉顏，行步如翔，足纔履地，自抑其身，委縱其形，立便飛騰。又從真師奉受靈書雲篆，和神保生三萬六千字，晨夕吟誦。頂浮五氣，目有浮光，神彩清澄，威容嚴麗，馨響通徹，紫氣連天，顏貌反嬰，素髮歸玄，出有入無。進退之間，合眾歡喜，為王作禮。仰視上方，慶霄忽變青光，以照會東。復良久間，變成赤光，以照會南。復良久間，變成白光，以照會西。復良久間，變成黑光，以照會北。復良久間，變成黃光，以照會中。五色光中各有一音，合會流變，寥亮清雅。五光連雲，猶如天虹，皎潔洞徹。須臾之間，會中真師又放眉間四色光明，以應上方，所謂慈光、悲光、善光、信光。是時，大會仰視真光，身心忘倦。又聞八色光明有自然音樂，心音開悟，如服甘露。是時，諸戎八萬餘人睹此光已，目冥心悶，猶如大醉，六識閉塞，低倒無知。
　　爾時，國中有一大臣，名曰守正，見諸夷人低頓無知，前白真師而作是言：我等宿福，生逢有道，得睹真師，見道威神，心開意悟，耳目聰明。傾心注玄，歡喜忘倦。不審羣夷何故低倒，六識閉塞，神似昏醉？身負何罪，迷悶失志？唯願真師示所未聞，令眾開悟，悉其緣業。真師答言：大哉，結固業緣不善。汝當諦聽，吾為汝說。善男子，汝今當知，諸戎狄等初建逆心，招集凶險，上天縱毒，下鬼伐之。所有驍壯，一時殄滅。國土空虛，十遺其九。又悉遭疫，疵癘苦痛，羊馬死盡，羣戎饑餓，寒凍殞逝，不可計數。此諸胡鬼，悉詣天帝，言訟其主，冤魂執之，惡業不忘。是諸戎夷元來悔罪，不圖聞道，雖簉生會，死氣不消，身神被拘，形空無魂。以是因緣，使之低倒，迷昏睡熟，為此邪。
　　爾時，真師說此語已，大眾一時顧視諸夷，忽見地烝黑氣，平高一丈，蔽覆諸夷。色如聚墨，黯無分別。忽聞黑氣之中有冤魂吟呴，或大或小，悲鳴悽咽。是諸戎狄各於睡中見其眷屬，相向悲苦，冥目自撲，遍體流血，號咷哮吼，叫喚嗚咽，猶如狶鳴，聽之驚人。合眾傷痛，彈指泣淚。真師告曰：善惡之業，生死相隨。譬猶形影，無暫捨離。道雖愍之，當如其何。此黑氣者名曰陰氣，又名殺氣，又名怨氣，又名尸氣，又名濁氣。此是坤母地氣，天雨黑灰壅諸夷身，毛髮拳縮，形體垢膩。
　　爾時，真人俯而彈指，大地震動。須臾之頃，上方慶霄之中微灑甘雨，以沐諸胡，香風下流，以熏諸胡。六日六夜，目始能開。一十二日，黑氣始消。羣胡形體，悉皆消瘦，無復顏色。鼻流沸血，兩眼垂淚，尸氣染身，通體如墨，心眼朦朧，視聽不諦，振掉怳忽。譬如狂人，眼中各見冤家，雜畜諸鬼揮刃驅之。時諸戎狄舉手捫虛，四散迸走，馳出城外。先所乘象見之驚奔，藏伏草澤，莫知所在。諸戎狄等見世怨對，眉髮禿落，七孔流血，徹骨蟲癩，忘失本心，善惡業緣，如聲響應，容谷無情，隨人所呼。一切善惡，亦復如是，不迴易。
　　爾時，大王愍之，狼狽自出，道前叩頭；玄師為諸戎夷攝取怨對，說法度脫。爾時，玄師從座而起，三捻焚香，遙禮上方玉清天尊。禮訖復座。須臾之頃，分形萬億，攝取戎鬼，來入會中，為說三寶第一之義，所謂慈悲、忍辱為諸行先。是諸功德，第一中最。一切幽明，若離此者，長墮惡道，永不聞法。又為諸鬼說離生死法，不顛倒、不縛著。復觀真際，空無所有，妄想分別，見有怨親。真際既空，怨親亦空。
　　是時，真師大混玄澍，沐浴羣鬼。次為諸鬼說無上道法，所謂一道一法，一慈悲力，一受一生，永無變易。法變易法，永離生死。既無生死，則無怨對。諸結縛著之法，永墜生死無底大河，業風所飄，波浪不息。離此法岸，永沒泥滓。汝諸鬼等欲離生死，應捨大怨，常行一慈。設復有人衰損我者，我為虛受，不以惡心加報於彼。如此之法，名離大怨。若離大怨，則能遠離生死之怨。大事已辨，名之無餘。一切怖畏不能恐動，深根固蒂，不為業風之所傾拔。譬如大士，不吝財寶，負債速還，有財不收，斷唋一切怨家債主，求於道寶，為法施主，不吝塵穢無明之財。是時，羣鬼聞真師說微妙法，悉捨本心，歡喜踴躍，皆發忍辱無上道心。上元真帝應時心開，洞發慈光，下照羣鬼。是時，羣鬼睹此神力，深信道法，曉悟長生常住之道，心無變易，捨離怨對，虛己和敬。一切異類皆為知識，為欲聞法，求入道場。真人許之。大眾作禮，安坐北面，儼然不動。
　　是時，諸戎身所患疾登即差愈，亦悉同時各見真人為其說法，身心開悟，皆發道意，俱得解脫。真師告曰：汝諸戎等，罪業結固，障累未銷，未得入會。且於城外罽帳寥立，專心願念，各自悔過，一日六時，遙禮城中法會之所。
　　爾時，閽人名曰慎靈，睹此事已，前進作禮，請問真師而作是言：不審諸夷過去、見在，緣何罪業未得親近法會之場？真師坐而熟告之言：此諸戎狄前身先是此國中人，住在玄谷之陰。以其前身為大齋主，因散席之次，相共田獵，放火燒山，傷殺禽獸三百餘命。以其承齋之功德不圓，就生於邊地，作戎狄主，連今三生。承此禽慶，故得見我。向不殺生，應生中國富貴之門。此戎今生餘報未盡，更相率欲起叛心，謀害大國道德天王。羣鬼縱毒，殺其家國，十損其九，冤魂上訴，身神被執。以是因緣，未得入道，服於正法。故令住此城外，遙禮法會。閽人聞說，重問真師：弟子職當守衛，掌知車駕，城門多事，四方輻凑。奉勅在此，部分迴列，使車騎出入，行伍次第，諸聽法人教其進止。為此煩劇，不得入會，禮拜聽法。晨夕願念，翹想丹盡，唯願真師哀愍孤露，為作依怙。真師告曰：汝但有心，專誠篤志。大道遙鑒，不論內外，及以近遠。大道常以平等濟物，邊遠戎魂，尚沾玄化。汝以有福，親衛城門。一切善人晨夕攸往。汝善知識，最廣餘人，今又見我，真善知識。憶昔往劫，我下為緣，託棲丹霍，七十小劫，坐一林間，為諸仙人說三十二天住壽之法。汝於爾時，受身鴛鴦，三百生中依棲丹林，晨夕見我，或時復銜棗果獻供法眾。乘此因緣，生於中國，重得見我。閽人聞真人之言，悲涕嗟歎，頓首伏地。
　　爾時，真君又告閽人曰：汝起，取水沐浴汝身。沐浴竟已，真人又曰：燒香敬禮上方慶霄之中大悲真帝，然後伏地。爾時，真人以自在神力，令此閽人心中忽然開悟，見其前生所經業緣，了了分明。起禮真君，號咷悲泣。
　　真君告曰：汝為小罪，今身之中未得成道。為汝知聞，鞭撻人畜，冥司注記，以汝毒心。向不為此，生身合度。汝當努力，兢兢戒慎官犯眾惡，後身之中，正得昇度。閽人悲泣，重白真人：不審此愆可首悔不？真人告曰：汝自終身悔過，始應免罪。閽人又問：不審道尊往劫為諸仙說諸住壽，其法祕要，可得聞乎？真人告曰：我分一身，即時在此會中為仙人、道士及王父太帝王，欲序說上天住壽之法。汝欲聞者，隨我往聽。閽人答言：奉勅典衛，不敢遠游。真君語曰：我已分汝之身為兩人也。閽人後顧，又見一身執事知當。乃知真師上道威力，隨心變化。乃隨真師入會聽法。復見座上有一真師，金容相似，大眾人民不能分別真應之事。
　　爾時，閽人請問真師：無上大道，至真至妙，分形散體，為得幾身？答曰：無上大道分身為氣，天上地下無所不在。雖云真應，實不曾異。大眾歎言，道無不在。方知萬物皆有道性，得一道者無不太平。
　　爾時，道君告諸大眾曰：此慾界之中，同於一天，四方言之，名曰四天。四天之中，亦有真仙，不願上昇，治在此天。天號雖殊，上下仙壽，等無優劣，俱不退轉。或以應身亦有生滅，神化隱遷，希微常住，湛然不動。此四天下，男女善人學成後聖，住此世壽，修短任意。或入名山洞府，及諸小天之中，億百千劫。後願上昇，先入太黃天中，住壽一億萬劫。次昇太明天中，住壽二億萬劫。次昇何童天中，住壽三億萬劫。次昇平育天中，住壽四億萬劫。次昇元明天中，住壽五億萬劫。次昇七曜天中，住壽六億萬劫。次昇趙衡天中，住壽七億萬劫。次昇蒙翳天中，住壽八億萬劫。次昇和陽天中，住壽九億萬劫。次昇恭華天中，住壽十億萬劫。次昇耀明天中，住壽十一億萬劫。次昇竺落天中，住壽十二億萬劫。是諸真仙欲住天中者，不願昇上，亦隨其意，勝報無盡，不論上下。次昇入虛明天中，住壽十三億萬劫。次昇入端靜天中，止住十四億萬劫。次昇入玄明天中，止住十五萬億劫。次昇入極瑤天中，止住十六萬億劫。次昇入元載天中，止住十七萬億劫。次昇入皇崖天中，止住十八萬億劫。次昇入顯定天中，止住十九萬億劫。次昇入始皇天中，止住二十萬億劫。次昇入浮容天中，止住三十萬億劫。次昇入無思天中，止住四十萬億劫。次昇入阮樂天中，止住八千萬億劫。次昇入無極天中，住止九千萬億劫。次昇入皓庭天中，住止百千萬億劫。次昇入元洞天中，住止千千萬億劫。又次昇入妙成天中，住止萬萬億億劫。次昇禁上天中，住止億億億劫。次昇入常融天中，億兆世微塵之劫。次昇入玉隆天中，兆兆大地微塵之劫。次昇入梵度天中，自在止住平育天中，上昇太虛，攸往大羅，入於無形，寥廓玄冥。從皇曾天，上至太虛天，無成壞住止之數。計於欲界劫運，以示眾生。已上道境，名之虛無。道亦虛生，自然之形，光氣成體，不可名言。皇曾已上天大聖亦然。及至慾界四天之中，名山洞府，後聖真仙雖睹天地，數有劫運，形隨日新，神力自大，永不退轉，常住不變。一階仙位，永斷生死，綿綿長存，不可思議。不如邪俗教中經書注內，邪俗之妖，竊號位仙，九萬大劫，生天受樂，轉還退墮。此是精鬼魍魎，與正真之道更相違背。聞此說者，即是邪說，非真正也。
　　爾時，太帝左侍名曰大章，聰敏中正，立性好道。未達真帝，心猶在疑，前進頓首，上啟道君而作是言：臣生年已二十有五，仕知內史，直侍太極，人世至尊。四海子來，百司供給，天下宗仰，果報難加。年來百餘，勞生萬慮，雖處廟堂，心遊遐外，治民事天，心勤寐寤。行步不逮，耳目失聰，筋窮力衰，髓腦枯竭，氣力微弱，動止苦辛。每瞻顏色，五情如切，加以悲顧，寢食無寧。生未百年，萬種煩毒。不審真仙之士塵劫長存，形神不亡，饑勞辛苦。
　　是時，大章語未卒間，真師神力，急令太帝容儀復嬰，膚體充潔，猶如凝脂。太帝夫人色美髮黑，肌如冰雪，齒白齊密，氣力倍常，立便上昇慶霄之上，朝謁天尊。亦能五變，所謂入木如木，入火如火，入金如金，入水土如水土，昇玄步虛，立便無累。
　　爾時，真君即入無形，莫知所在。良久而見，坐空中，去地千丈，八色雲龍以捧神足，七色慶霄覆蓋隨應。三景環照，身洞慈光，安庠而言，語大章曰：七明慮沫，五色舍利，申下二藥。大王父母服之，尚爾神力自在，况於至道，可得言乎？行尸短見，敢於道前，特疑大聖，示汝小道，威力何如？無上大道改凡成聖，即此之身昇入無形，大則無外，小入細微。我道能之，自外邪道要在灰滅，不能即身而成法身。由其外法，神木微弱，不能存濟。以生為累，寒暑破體，是非交胸，疾患饑飽，種種煩毒。生老病死，無明之形，不任久處，求早滅度。不如上道轉凡成聖，體如金剛，塵劫如瞬，形隨日新，出入無間，何憂累乎？生死象斷，煩惱不繼，誰能勞之？昇入無形，誰能滅之？復歸本除，同於太空，誰能見之？神變自在，存亡恍惚，誰能知之？不知其始，焉知其終。萬天在心，塵界入毫，本相如故。汝意云何？
　　是時，大章匍匐下殿，散髮叩頭，悔過自責。大王重光見其父母，忽爾昇玄，焚香仰天，叩頭禮拜天尊，頓首真君，慙謝九夷八十一仙，而作是言：眾緣諧遂，聖凡慶快。願南蠻、西戎、北狄，邊陬異落，非法無聞，戴角披毛，獸心人面，有情無識，飲血茹毛，蠢動含生，幽明人鬼，願生死開度，同入道流。說此語已，上方慶霄大悲天尊與即座真君俱放慈光，照明下土，慈音普被，異類咸聞，各見天尊下在其前，為說六度、六通之道，自在解脫無上法門。是時，大會聞天尊所說，心開意悟，知有為法不離生死，出家修道皆得長存。
　　爾時，大悲天尊通流法雨，隨其緣業，潤有淺深，平等見形。眾生睹相，容貌各異，一音說法。眾生領受，悟解不同，信用相反，而不相似。而此會中略有三種大王父母，運偶善緣，不動而感，成道須臾。神鄉男女，受用惠利，能令其身以收長生，長守清虛，與道為偶，生身受度，形神不灰。猶如金剛，不可毀壞。是諸戎夷聞說長生，心則迷悶，神精狂亂，身毛皆竪，或復五體緩縱，不能自持，昏憒睡熟，呼吼無知。大道愍之，勤勤不舍。
　　爾時，真師語諸夷言：各起燒香，自申願行。時諸戎夷焚香訖已，業緣拘束，不得餘言。皆願修行因緣之法，一時起請大道真師為說滅度因緣之道。真師然之。大眾歡喜，一時作禮，聞真師為說滅度之法。諸戎狄等無復憤非乎孔之患。
　　真師又告諸戎曰：善男子，修道樹因，譬如良農，三陽之時，善役調牛，鈎引懸澎，隄捍綿密，踖乘通濘，加以好糞；次選良種，治擇蕪穢，溫濕宜之；然後調樹，芸耗莠稗，壅護苗根，晨夕看視，無令六畜侵食踐蹋。如是苗子三月假生，萋蔚繫盛，水陸通美，無有螫勝。凉秋結實，高下通熟。即命僮僕收藏貯積，藏吏監守，不令餘耗，唯供食用，儲備盈長，家給豐足，傍惠貧乏，周濟飢匱，施廣散大，恩德弘普，功聞上天。一切幽明，咸皆護善。福德成就，利涉合諧，所求如意，無願不成。如是良農，終卒獲利，不可稱量。善男子，汝等大眾於道福田勤行修習，心無懈倦。如彼良農，必獲果報而不差也。善男子，往昔劫中，玄谷之北休酋國王夫人有娠，雙誕二子，六歲已來，形貌相似。父王重之，每在懷抱。年至七歲，遠祈師傳，一種訓之。其王自名此兒，一曰紹光，二曰紹明。二子同學。父王時時躬往約勅，令不怠惰。師以義方，授其業藝。爾時，二子晨朝之時，俱會受業，受竟思義，各還一院。爾時，紹光誦曰上口，默坐思惟，晨夕不寐。爾時，紹明立性疏懶，又多昏睡，躭酒嗜色，神情奔躁。雖讀其文，都不思義。若見父王，巧能方便，手不釋簡。性又陰惡。爾時，師匠不敢專制。於是紹明常懷刀刃，凶險悖戾。年至十七，集羣臣議立大子，令諸公卿對眾簡閱，讎校優劣。紹光伎藝，無言不讎，遍該世伎，性又慈善。次問紹明，有問無對，即枉師傳，授業遍黨。師對王言：王子性戾，不遵教命，不授臣訓，情性凶險。大王不信，試檢懷抱，果懷刀刃。師言：臣不自衛，焉敢訓之。王即擯出紹明於城外立。後懷怨心，便生謀逆，未及聚眾，已被察獲。心懼刑網，奔入邊郊，鄰國不舍，執而送之。羞見父王，祕氣而死。羣臣議之，以為逆子亂臣，不收葬，棄於荒外。鳥獸蟲蟻嫌其凶逆，不噉其肉，脂膏滂沱，流洿草澤。一為不信，自取滅亡，天地不哀，人神共疾，魂爽徒謫，萬劫不原。縱得出生，亦失人道。爾時，紹光拜為太子，大會公卿，普赦天下，焚香登殿，遙望如神，色正顏和，德含春日。四海無事，天下太平。方外子來，龜朋遠萃，匡贊王國，人神合符。風雨以時，百穀成熟。爾時，太子溫仁忠恕，慈善孝敬。年至三十，父王禪祚，即以國政付囑太子。太子三辭不受。又恐逆命，非孝子也。即以頓首父王，受天正位，以道治國，不施雜令。未滿一年，頌聲溢路，人神交歸，眾瑞紛錯，芝草盈庭，麟鳳翔集，天人下遊，仙雲四張。上元真宰以為門師，授其道要，身佩生籙，威神扶衛。年至九十，老而更丁，色如童稚，耳目聰明，生氣布養，五藏華榮，白髮如黑，朽齒更生。太醫仙王為合神藥，復氣如形，終身不衰。年百七十，一旦委國，上騰太霄。于今治在太清天中，處於玉華瓊臺，長存無窮，猶故修學無上道法。一生立信，經必昌期。道不負人，其義斯在。善男子，汝諸眾等於道立信，勤修功行，身無缺死，名之道基。
　　爾時，諸戎聞說至法，領受歡喜，大眾頂禮，一時開悟因緣之道，心無緣外。着各各嚴裝，所乘之象，辭別天真，各還本國。是時，胡鬼乘此法力，身度南宮，受生東方極樂世界有道之國。是時，中國男子亦各還家，尊修至法。一國道士在會中者，九萬七千人，皆得六通，無礙自在。或隨其人，周遊下界。九夷諸仙昇入無形，莫知所在。大王父母猶昇慶霄，玉清天尊錫太帝之身，號為洞玄、太玄。又錫夫人為玄臺仙君，給以女仙侍衛二十四人，飛蓋猋輪，以昇洞天，主諸新學女冠道士。
　　爾時，真師為世救焚，猶在寒林。玉清天尊與諸真帝常在玄中，湛然不動，四時八節時放光音。一切有生咸皆恃賴。
　　太上大道玉清經卷七竟
　　太上大道玉清經卷之八
　　幽棲品第十八
　　爾時玉清天中雲宮右臺真宰上相，名曰慈忍，一號通玄，位總三十四天上司，主知三界興衰、灾否之事，掌握諸天之樞，總持九地之機；迴轉靈綱，旋運玉衡，瑩拂二景，開明五辰，灑潤甘露，蒸發雲雨，化諸未化，編隸幽藏。含氣之徒不失所宜。役使群龍，驅馳萬神，調御正氣，流布仁和；使四序不虧，八節固常，二十四氣不失恒則。正定黃道，開闢天原。遏陰成於巨冥，鎮陽長於淥波。消火精於炎方，滅水靈於北阿，植五芝於天田，孕應帝於紫微。十二真官變育有生，六儀威神環輔形魂。雲書自明，天經朗虛。萬兆則之，智慧日生。不言而化，不為而成。掩偏氣於六天，置四司以主生，植百穀以繼命，顯神藥以導生。億百千劫，深根不傾。以道續絕，故得如此。
　　爾時有大唐世界行道國王名曰昭德，其姓玄氏。合國臣子專心行道。時有邊邦小國三萬六千，國王遙睹威神，迴心想念，各將臣宰陳大威儀，香花幢蓋，作妙音聲，披誠露膽，內外殫盡，從初發心。行至道場，念念相續，無諸雜想。聚集大國，焚香陳願，渴仰上方太空之中，翹誠願念，如有所待。願為九玄七祖、一切兆民，并及王身，而作是言：願得無上大道，覆護憐憫，延續劫運，慈造眾生，解脫網羅，赦諸愆咎。使幽明兩途，同得開悟。信根成立，堪任至法，見身成道。是諸國王陳此上願，一日一夜，六時啟請；一日一夜，六時作樂。其音和雅，微妙清暢，能令聞者皆發道心，捨惡從善，誠不疑貳。香烟上騰，薰於帝庭；微言清暢，聞於真宰。
　　爾時雲宮天尊以正月七日晨朝之時，應有生以無形，教含識以希聲；垂神足於太虛之表，彈法指於遙空之中。真光掩日，洞朗無幽，微音清暢，隨隸應之。瑩拭凡眼，開决俗耳，揮空洞之音，而讚慈忍曰：善哉善哉，慈忍護世，得力無比。常以道眼而視眾生，常以道心而憫眾生，常以道手而携眾生，常以道體而化眾生，常以道足而導眾生，常以道父而子眾生，常以道母而育眾生，常以道朋而友眾生。時諸天子遙聞上方光音清徹，歡喜攝念，各作是言：道不虛行，果在今日。是諸天子倍加精進，都忘雜想，唯道自理，不慕其餘。雖聞希音，猶限三萬六千天地。但願至道無違，敢希玄鑒，乞骨肉俱飛，永為真仙，九祖獲慶，魂度南宮，即是天下太平，人民歡樂。
　　爾時雲宮天尊又暢微音，而告諸王曰：天子則天而無心，民奉天子而無事。天子與民俱太平，即此無憂亦無慮。善男子，無上大道雖居三萬六千玄天之上，俯觀凡境，猶如指掌。汝諸王等，精修至道而不懈者，未有不成上聖者也。譬如良農，善能播植，既植其母，必得其子。汝守太平之道，焉得不處常樂？我施至法，與諸上真主知諸大而得太平。上真化下，與我無異。汝欲奉道，志願生身而得度者，此亦不難，但問志之何如，未有學而不成，未有種而不生。子審其原，自果其流，理固自然，必定無惑。
　　爾時諸王雖欽和教，而心未通真，私心願念，欲見天尊。天尊已知其意，即命上真通玄，擊太空神磬，演出虛琴之辭，而語諸王曰：虛白為道本，太虛為道體。虛白無所染，道本無所邪。真人重至法，塵俗慕諠譁。願看行尸間，接踵騖榮華。眄此雲宮真，向道皆驕奢。耳目不視聽，聰察無所遮。寂靜守無為，檢志勿紛葩。圓通無異趣，忘想是真家。法體常虛無，其量包太空。唯當裂塵網，摧除煩惱藂。孤標流俗外，冥然與道同。道本無所見，內視自觀心。結固不能繼，障累日銷沉。高步雲崖端，無中咀德音。安坐不移處，賢聖自相尋。所在存惠利，屏跡棲山林。披褐挹流霞，焚香陳子心。功成同道體，萬化無不昇。塵劫猶未旦，冥冥無始終。告汝登真機，德滿道彌冲。
　　爾時諸王睹此神異，歎未曾有，各相謂言：大道威神，無所不在。太虛之聲，尚演微辭。金口之言，若為微妙。計我迴心，未過三月，已得見聞無上至法。終身修習，定不廢捐。我等徒眾已得道恩，不當退敗，失去前功。各捨王位，從道出家，生身受度，豈不快樂？躭翫榮名，權握四海，不免威刑，亡失善利，生老病死，凋逝朽爛，沉淪滓濁，良可為哀。時諸天王登即禪位，付囑勳臣，卻後七月七日，焚香禮虛。大臣誓願，願從大道，求乞出家，捨世煩惱，棲隱山林，請入玄臺之中。作此願已。
　　爾時三萬六千玄天，及十方國土真闕光明，進於常日。仙霞慶霄，流洒甘露。九色之雲，結成鳳文，羅絡四天，光映下界。微風吟籟，噓唱靈章。天樂自鳴，諷詠真經。眾音和會，不可名目。皆是雲宮真帝流布道氣，演出正音；化生王身，使真氣速感，改凡成聖。爾時真帝但以威神，應感諸王，不以法身對凡，演說如天，則道不言而言，但以四時化成萬物。天為道子，猶能若斯。無上大道以氣化物，真精流變，不可見聞。唯得度者，而自見聞；不受度者，未能得見。
　　爾時諸王各各仰視上方，採誦天經、雲書靈章三十九篇，以十月七日焚香禮願，請入玄臺之中。是時諸王已能出入無形，坐在立亡，恍惚難測。目有流光，身生五氣。既入玄臺，各坐於瓊樹之下，廕以瑤枝，坐以金床，雲龍俠座，仙童立侍，天給香花，以承正足。背以蒼璧之垣，面以金精之池、五河之靈，潤以瓊津。九地之母植種金芝，龍英吐氣，芬芳周流。是時諸王心眼明朗，遙睹真帝近在目前，胎結銷亡，洞鑒無礙。不但三萬六千天地、十方世界猶如指掌。是時諸王各坐瓊林之下，九億大劫而不移處。爾時雲宮真帝遙錫諸王中真之號。卻後百億大劫，又錫上真之任。後又萬億大劫，錫王後聖道君之任，號太虛真王，于今治在常玄天之中。諸王之身為聞道故，形貌反嬰，猶若盛年。十六童子亦能分身，遍滿虛空，攝形歸無，絕凡視聽，非是下仙四眾之人所能知也。所謂幽通藏用，微妙之至，無以比譬。或見象而無言，或有言而無象。行一事終會，萬道之宗，總眾妙門，則變通無極。衰俗紛擾，虛談偽辨，徒勞始卒，無的依憑。痛傷流俗，糜爛沉溺，學無明師，又無真經，安得周衛而免死厄。好真之士，可不研精，詳審真偽，驗其邪正。求其機要，不在狐疑。專心祈度，誠無迷惑。上士學道，即身成聖；中士學道，蟬化隱遷，猶應示死而不滅亡；下士學道，積劫勞苦，出入生死、不可計劫。
　　道言：此諸國王亦勞生死，積劫勤苦，治民事天，功聞上帝。信用大道，棄捨世榮，入山求道，嘗味百藥，吐故納新，精研至經，明了深義，常行慈悲，專利廣大，專志守一，遠世塵濁，道使之然。俱得受度而成後聖。卻後計得百萬億大劫上元真道，遷於三萬六千天王後聖道君，各治一天，遞知化世。上元真帝昇入無形，息諸動用，雖復寂寥，虛豁泯默，無心應物，不違神齊影響，無情而運，不覺有為，是故名之息諸動用。
　　爾時大唐世界弘道九劫，卻後八年，歲在壬子正月七日，有一大臣，名曰廣德，其姓王氏，年已百歲。聽察未掩，氣力猶強。以正輔國，不枉人心，蠢動含靈，皆沐其德，四時八節，常建齋壇，罄其生資，盡心供養。比國諸臣聞其中正，遙仰德音，密遣使命賫持信好，遙奉大臣。如是不絕，足滿九年。大臣廣德，遙感其意，晨夕焚香。香烟潛薰鄰國諸臣，遍體香氣。每夕得夢，夢見神人，身長丈六，對近目前。如是諸臣心各自念而作是言：將非是我供養德人？大道感念，見我威容。遙誠信向，彌加恭敬。亦各焚香，晨夕禮願，願得其身親奉大臣，精至齋潔，足滿千日。卻後十月七日夜半之時，忽見中庭有二童子手執神燭，宣大臣教云：欲相見，評論道德。諸神忽聞童子之言，匍匐出外，禮訊童子，目注神燭，不暇還別。覺行八步，奄見大城，臺閣官闕，得睹大臣廣德，作禮問訊。良久之間，自思神異，始覺已踰八千餘里。比近之臣，亦有三千五千里間。如一瞬頃，已至中國。
　　爾時總有五萬九千大臣，俱發道心，願捨名位，入山修道。執燭童子總有一十一萬八千。童子俱是雲宮右臺中真侍者，遐感好道之人，炳神燭而照之，令心正體堅，目不邪視，耳絕淫聽，執持道要，行趨道場。內外調善，果業成熟。速得道真神燭之光。功德如是。
　　爾時童子聚諸神燭，為一惠炬，縱廣正等六百餘里，其光清凉，洞徹照曜無窮。時諸大臣睹此惠炬，心眼洞明，悉皆歎言：未曾有也。先禮童子，次禮惠炬，而作是言：弟子凡膚，肌腥骨臭，夙無餘慶，不樹善緣，德薄功微，不足聞道。不期大道慈憐，示以希有，不勝恩造，喜懼交集。童子告言：大道慈悲，不須遜謝。汝等諸人棄榮世祿，山棲求道，先當入此智炬之中，然後秉節除魔，高棲巖岫，咀嚼真經，諷詠天書。拂圓鏡之遊塵，揮伏日之金精。神室凝珠，八威吐芒，香烟上騰，以陳子心。功聞帝庭，上昇紫晨。不久之間，勤苦山林。我道至神，不虛見聞。精至之士而能得之。子欲山棲，當奉明戒，勿傷所疾，謂餈嬰孩，勿犯不淨，動止須清。一事有虧，萬途盡傾。子未見聞，安得自明。
　　時諸臣等從惠炬出，長跪請戒。童子告言：戒言慎也。子雖有智，猶未辨微。聰利之人自恃其智，輕犯所忌，不懼威神，身未成道，猶處方圓，俯仰失儀，勞而無冀。一至自在，隨意無礙，昇入無形，都忘眾相。是時童子即為諸臣而說戒曰：子欲山棲，先擯塵俗勞累之事，道所不為者，勿強為之；真所不履者，勿強履之。但知行道存身，不慕餘事。欲棄人世而棲山林者，先求同志之人，不過三五。上士山棲，不過二三。多則喧鬧，心意不專，互相窺瞰，輕觸威神。不履污穢，男女混雜，講及俗事，坐卧慢處，心遊邪肆，察聽外事。雖居山林，心志不一，穢垢通津，邪風往來，髓腦枯竭，牙凋喪明。怠不栖沐，皮膚積垢。真氣遠離，無所希冀。裸露三光，善神不祐。躭睡懶起，供繕怠墮。真君青簡，無功可記；有罪不誨，九玄被考，四司糺彈，立退見敗。思慮不專，雜想紛擾，真精不守，邪鬼來任。不辨邪正，妄生異見。真人造房，不知恭敬。衣服法具，非類雜用，塵濁流淹，魂神沉滯。此首便利，不知背向，洿慢神泉，地司舉愆，罪盈黑簿，生身受持。或竊覽天經，妄授不真，侍經舉過，釁及九玄。或泄露幽密，輕慢真文；或大言大語，大嗔大喜，陰經畜泄，內外失和。或泄真誥，自陳夢想；或食肉飲酒，味嗜薰辛，藏神煩惱，亡失正氣。或朝禮燒香，顧眄迴視，招魅來禍，上帝不聞。如此禁戒，真道所疾。隱學之士，深宜慎之。爾時童子告諸臣言：善男子，學道如道，求邪如邪。以類推之，則可知也。汝等雖賢，未辨聖教。諸學聖道者，聖言正也。以正事求之，然後可以免脫死厄，綿綿長存。善男子，修吾道者，即能變練形神，轉凡成聖，不更受死，昇入無形，眾累不繼。
　　爾時諸臣從地而起，長跪答曰：臣等雖有向道之心，未明道義，不解科格幽靄至理，或恐夙不樹功，無德可恃。年既朽邁，筋力衰微，忽之禍方，永隔生道。情鬱悒，煩惱纏懷。復聞世人誹謗大道，而作是言云：學道之人不免生死，輒以輕陳世說，干忤真君。願為决疑，消除憂慮。真童告言：善男子，汝所云者，愚人狂言，非至聖說。何以故？往昔之時，有愚癡之黨，兄弟三人，竊聞至士避害，棲庇山林，斟酌玄流，咀嚼甘露，形神不灰，色如童子，億百千劫，綿綿長存。不知至法精微，虛白玄妙。而兄弟三人自師短見，便學不死。第一大兄名曰冥子，穿鑿懸嵒，冶鐵為鏁，繫以一床，空中而坐。無所服御，饑渴而死。其第二弟名曰大閽，乘筏入海，卒遇大風，遂至沉溺。其第三弟名曰蠢生，自計避死，深入石穴，忽被毒龍之所吞噬。在後凡庸，相承不絕，因以書記，而為盛談，不達深義，便謂至人學同於此，傳說惑亂，輕泄下凡。世之聾盲，良可傷之。歎汝等諸人欲學真道，勿信邪說，喪汝一生；非唯一生，無量生中不得見道。樹果之人，雖經初因，必定當知尅獲果報。若住惡因之中而修功者，億千萬劫輪轉惡因之中，不能得果。如人學邪，生生相續，邪因不絕，無有因緣得入正道。學正亦爾。真人上士無處不正，所謂正身、正心、正慧、正命。命若有盡，不名正命；慧若有邪，不名正慧。善男子，汝今當知，道不虛行，傳得其人；傳不得人，是名泄慢。禁戒嚴重，不可不知。
　　爾時諸臣奉禁戒已，又更啟請真童，求受保神內經、生魂育魄之道。真童又言：保神內經，生魂育魄之道，並是龍章鳳書、雲篆天文，光彩洞映，起死迴骸。一名諸天寶文。天無此文，不能廣覆；地無此文，不能生成；日月無此文，不能照曜；星宿無此文，不能正躔次；河海無此文，源流枯竭；天子無此文，萬兆不化。此經者，是上皇所寶，九萬大劫一時下世。我雖奉無上真帝金口之勅，授汝入山之科，未奉別教，授度寶經之信。汝欲聞見，且待須臾。於是童子焚香靜念，遙禮上方，長跪而住。爾時諸臣亦以燒香，叩頭伏地。始旦中，忽覺上方神香酷烈，下薰眾人。香花進日，九色羅映，鬱然滿目。過日至夜，二更之後，九色流霞明於太虛，香風吹霞，結成天書，字文一丈，光芒煜奱，星月不見。又聞天樂遍於十方，和雅寥亮，無以為喻。九日九夜，其音始畢。須臾之頃，忽聞流霞之中有人清唱保生內篇之首，窈窕寥亮，汪洋宛轉，徐庠和雅，韻動浮雲，天雨香花，雰雰霏霏。其流霞之狀，或枯或潤，籠籠離離。乍見金容尊儀，列坐無數，猶如雲龍初會、九真大集，威儀容與，霞衣霓裳，逐風迴旋，蜿蜿輕妙，如雲龍之在虛，類舞鳳之翔空。左鐘右磬，音節交和，乍近乍遠，乍高乍低。天清氣朗，四海無波。水陸飛走，異類群狎，悉皆仰視而聽法音。其篇目曰：七氣成真，六儀運虛，五靈續絕，二曜扶衰。旋綱躡空，飛步雲宮，胚胎有始，塵劫無終。金城孕質，玉洞凝神，真氣內養，以成聖人。上入六虛，下洞幽泉，雲宮寶闕；中有真魂，出入福鄉，周旋生門，咀嚼靈芝，灌漱金泉。甘露川流，懸澎丹田。紫霞朝映，三氣凝烟。瓊室化仙，安坐金蓮。真儀掩日，塵劫為年。
　　爾時諸臣聞雲宮上真清諷靈篇，誦詠道經，各各顧視，眾人氣色如雲，心中自明，三際之事，了了分明。身轉自昇，隨意立果，無有滯礙。真童問諸臣曰：汝聞上方真宰吟誦寶經，威神潜感靈驗，須臾與道合同，豈不快乎？夫學道得真，果不移身。汝等諸人先弘誓願，入山求道。上元真帝慜汝殷勤，知汝不退，成就汝身，令速得道。汝等猶有本願，法當棲山，教諸後學。爾時真帝遙錫諸臣上真之號。時諸上真遙禮上帝，雖隔三萬六千玄天之中，以通達故，如對目前，道合無言，不聞所陳。
　　爾時上真一時昇空，上登崑崙，治山正中，四時八節，上昇玉清，謁於雲宮。無上大道或時停留，九萬大劫，下遊四天，度諸後學，隨類見形，同其音聲而為說法，皆為饒益，無量無邊，不可思議。諸後學之人，不懷山水，無清高之志，狎在塵濁，煩惱縈纏。假有微心，不能大成。又無堅固，不遇明師，不識真要，信邪倒見，不辨科禁。真偽相參，淸穢交雜，未偕因地。自謂得果，其身未度，說法度人，大道不聞，空勞邪聽。師既愚暗，弟子亦頑。自誑、誑他，與俗竟進，規求世利，以活行尸。常之禍鄉，不憚凶險，進退自伐，累劫失生。冥司注愆，生死徒謫，永失人道。甚可哀哉。
　　道言：往昔下界雲臺之陽，時有五人，結朋學道，南入丹霍之山，下尋地道，却出伏龍之山，從小阿南竇出於山陽。同居數載，服术餐松，不解科法，不見真經。積年勤苦，心不懈倦。不交塵俗，不求世利，常服草衣。一日六時，朝禮上天，願乞濟度，長生不死。如是積四十六年，上玄哀其單盡，使日宮神童下試五人。第一之試，變為美女，投其寓宿。時天寒雪，經停九日，與之共床。於是五人採藥供給，設火溫煖，視如父母，心生慈慜。神童洞鑒其意，即便暫退。已後九日，忽變為大兕觸殺一鹿。其鹿亦是化作，死其廬側。於是五人往視悲淚，故取埋之。兕知其意，即便退去。又經七日，五人入山，尋採藥食，奄遇寶窖，金銀無量。是時五人目不暫視。又經七日，於是神童化為貧病窮人，投之乞食。如是五人安養供食，足經千日，便爾還去。後又九日，爾時神童化作惡虎三十餘頭；又化作蟒蛇十頭。虎尾鈎連，蛇身交結，圍繞五人。是時張口吐舌，欲相吞噬。於是五人情地不懼，顏色怡悅，氣平身安，綽如無事。
　　爾時大道哀慜，眾聖慈憐，二曜停空一十四日；盛冬冰汋，玉樹敷花，雷音清暢，天灑甘露，神香鬱烈，和風發生。無上大道空中授手，遍於世界。天文映明，群瑞祥集，麟舞鳳唱，眾音和雅，合讚五人。一切世間聖凡異類、土石草木，皆能演出微妙法音，所謂天經地緯、織凡成聖，皆可採聽。
　　爾時五人採服微音，皆以心體柔軟，德力無比，百關強健，六府調和，耳目聰明，神識凝玄，不違四時，不逆五行，歸依常道，遠離虛妄，善用中和，故能無病，妖魔消伏，真正日新。神童歎言：世人雖賢，不能用德，偏執異見，謂無常道，順俗灰滅，夭喪真性；不知即身，去道不遠，分意不永，甘心滅度，遊魂倚變，隨境而舍。昔有風氏兄弟二人，大兄名運，二弟名遇，同一母生。運年十六，弟年十四。母教令學，遊往他方，遭二種師：一師貧賤，唯富貴道德，積居常山，年已九百；一師富貴，多饒財寶，善明世事。兄弟二人各事一師。大兄事師，山隱學道；小弟貪財，奉事世師。執手辭別，隨師而去。逐事流變，六十七年後於（厘＋阝）間，忽然相遇。大兄識弟，弟不識兄。兄雖年老，顏容不衰，少於往日。分別之時，其弟形容，甚至顦顇，耳目已損，瞻視不明。兄弟相隨，三日不悟。弟謂其兄而作言曰：子非魅乎？忽作此言，言是我兄，必欲中我。奄便揮劍，以刺其兄，如刺虛空，竟無傷損。其弟心懼，五體戰慄，發聲大呼，聲震禽獸，自仆地驚惕，欲絕其兄。慈慜弟故，扶起案摩，消息將養，漸漸得蘇，猶未敢信。其兄向弟一一具說父母生處，所經事業，村邦鄉里。弟雖小悟，猶恐鬼魅而能得知。良久之間而作是言：汝今定當是我兄者。不是我兄者，以劍刺汝。不覺所中，以此驗之，固不敢信。其兄告言：吾聞道乎遍體受生，身無死地。以是因緣，刃所不中，非是鬼魅。汝今勿疑。我昔與汝生一父母，年各長大，稟學不同，麤妙相絕，優劣懸隔。若使汝不癡貪，志求生道，亦得如我，無有異也。猶狐疑心未淳信。爾時兄弟二人相隨至家，見其父母，拜跪問訊。父母見兒，歡喜無量。兒雖未言，父母已知其子學有優劣。是時中表親舊聞其學還，皆來勞問所學因緣。
　　爾時大兒以其初學因緣，答其親族，又序其弟所事師範，一一具說因緣之事。其弟心中以漸開悟，始知是兄，真實不謬。為兄作禮，長跪悔過，深心尅責，三月謝愆。雖知謝愆，心尚猶豫，不知請兄而受至道。逮後六月，重辭父母而向他方，尋求學業。忽於他邦單貧之家而遇外道，求假衣食，請從服事以為師匠。於是外道便即許之。服勤六年。於是外道卒乃授其邪法之道。辭師還歸至鄉里，經涉勤苦，遂成勞患，傷損筋骨，卒於道傍，形骸不收，為獸所噉，遂失生道，魂魄苦惱，甚可哀痛。後生邊陬，化諸流俗，今已九百生中，為人演說邪法之道，求世利養，資其身命。而雖有功，不足成就，終不能得即身而為法身。然此外道亦遊山林，荷負缾缽，入村乞食。居無定方，修習不正，惑辭聾瞽，招誘童蒙。上天以其嗊嗃之愆，制役下鬼，惑亂其心，使其愛死，不重生道，與諸魔邪以為群黨。如是外道，至於後劫淳澆之世，法流二界，大道不行。當此之時，眾生福盡，天告灾祥，百穀减少，人民饑饉，水劫改運，一時漂沒。
　　爾時風運以無上道法授其父母，精修千日，老而復丁。後隨其子，入玉輪之阿，飲以金精，咀以玉芝，身生紫氣，目有流光，骨體輕便而能飛行。不久三人升入無形，長存綿綿，塵劫為瞬，彌久彌新。遇之與運昇隆若斯，同本一元，中道流浪。一時相失，億劫長乖。不識明師，遂至如此。告諸後學，明鑒此經。人生難得，不可失生。
　　爾時真童逆告來生學真之人，或志不在俗，擯塵割累，願居山林，幽身虛巖，研味上道，求見昇度，要在清潔。不潔無冀。廣尋至經，明視節度，修道方法，心性慈順，便易感通。净持神室，晝夜不睡。瑩拂明鏡，徑九寸，令無瑕翳，懸對目前，以鑒精魅，辨其偽真。開闢明堂，遐招二景，隨以晨夕，互咀精霞。密室坐卧，任其便所，不必一也。採服輕妙，呼吸中和，不緩不急，不麤不細。猶如嬰兄飲其母乳，綿綿微吸，取類引絲，使不斷絕。不勤不勞，如幽泉之潜澍，內外靜息，百關不躁，忘所馳競。冥昧泯默，如無耳目，不以視聽用其聽察也。於是塵濁消沉，道德明顯，生神內養，和氣調暢，存亡去留，隨心攝運。生道一固，欲死不可得也。尋真之士，寶祕此經，慎勿輕泄。傳非其人，九祖受考，身不得道。深加微密，勿得唱露。勤而行之，尅定太平。失之則亡，得之則昌；密之則真降，泄之則禍來。
　　爾時神童為諸來生欲學道者，志遠人世，隔諸塵濁，願棲福地，入諸名山，尋求真經，採服靈芝。千年萬歲，不為凶害之所侵損。地多善神，土氣調良，水藥宜人。崑崙四方，元過東南王屋山南玉洞，上應諸天，日月星辰亦如上界，無有異也。地道十通，千徑萬路，真仙攸往。亦有宮室，天經備足，不减上界。洞天之中，多有神人，時出登山，眄諸後學。地多黃精、白木、上中下芝，甘泉玉液，飲之不衰。常有神香，自薰鐘磬。恒鳴天樂，在虛神唱天經。能棲此山，真道易成。次有五臺之山，山下有洞，傍通王屋。山上山下，亦有靈仙，今古與人，常常不絕。次有常山，山下有洞，交通十方，亦有神藥。次有太白、終南。之次有五嶽、方壺、伏龍、天台、丹霍、曾城、羅浮、洞天江源，大面、武陵福鄉，地多五金、朱砂、雄黃，丹水金精，玉髓神芝。茹服不衰，兼得還年。研誦天文，悔罪謝愆。香烟上騰，以陳子心。功高行成，勳徹皇天。大道慜之，迎以焱輪，身昇太虛，受號聖人。
　　神童又言：邊邦諸山，地多毒厲，寒熱不調，地氣損人。又多精魅。後學之人，未堪患難。真氣未布，穢濁未消。既無良師，又無真經。苦欲有心，去山遙遠。若諸女人及衰弱者無師可怙，未能遠去。如此之人篤志不移，亦可選覓平地，重墻複壁，不交人事，依禁受行，萬無一犯。於曲室中燒香願念，一日一夜，六時行道，陳心所願，隨意而言，要在悔過，上為九祖，下及一身，所犯愆咎，乞請天曹原赦，四司、五帝恩蕩愆尤。微氣低聲，每令殫盡。初取香火及正陳啟，勿得顧盻，及以雜想。心念不真，邪氣來應，輕觸至聖，陳啟不聞，徒勞苦辛，空無所獲。驚動流俗，嗊嗃自欺。正道不行，坐待灰滅。臨絕之際，謂道無靈。嗚呼，行尸不能正信，沉淪生死，心不厭惡，不樂一生而得解脫。五逆十惡掩其耳目，蟲蛆三毒入其藏府。或遇真經，心終不信。聞人得道，便謂凡身不合成聖，要更灰滅，魂神得道。此名邪見，修習外舍、淺近之法。上學之士若見此人，勿與同行，及共居住，應當遠離。染污良善，窺窬誹謗，或為調戲，真道所疾。深宜慎之，勿與交集。上學之士銷聲林壑，絕跡幽山，結宇依巖，永離人世。澡練形神，研味至法。採服良藥，衣糧窮盡。不假外求，披草服氣，支持性命。如此之人，非鄙衣食，憎惡飽暖，志遠惡人，不與交好，恐其能壞善根，故深避患，入諸名山。至論大道無所不在；人間多難，不得專心。歲月易流，身命難保，無常忽至，求悔如何。真童又言：昔崑崙東南、葱山之陽，時有二人同志，聞有生道而欲學之。口常言語，向他陳說，積經六年。此人村中先事邪神，神詬其故，恒伺其衰。後於夜中厭殺二人，遂失生道。上天以其有心，下勅四司，攝其魂神，受生人間，不經地獄，速得人道。二人改氏，生於姬門，一名弘道，一名弘德。于今七百生中未遇真師，流浪人間，忘失宿心，永無所冀。子欲有心學生道者，當慎口言，莫令流俗之所知聞，惡人讒嫉，神邪所害。
　　道言：人初學道、感通之始，多有諸天上聖下臨其所，教授學人。上天威神隨從聖人，下遊凡間。當此之時，下士鬼神受事給使。又亦防衛學道之人及其家門神精辛苦，不得自在，常不欲得。世人學道，恐其承事，不得自在。
　　爾時有武當山中學道之人，名曰祝元，與其同志一十三人，積棲武當三百六十二載，而採服松栢，形容不衰。後入陸渾，時遊太室，採石密芝术服之，不得真經，但遵藥餌，耳目精明，行及奔馬。七千餘歲棲隱山林，時入洞天，謁諸後聖，志心不暫替。後遇王母賜其玄霜玉丹，一時冲天。于今治在泰清天中。雲宮天尊慾其堅固，即命左真侍童授其雲書二字，與今服之，位為上真。世人愚癡，學未經旬，心已懈退。欲以行尸，窺窬上道，不亦難乎？此一十三人者，志雖不退，在世之日及以隱山，心不願念，亦不尋求明師，請受真要，直以遠離人世，不交塵濁，授服良藥，填補其身。不犯穢惡，無別修守，所以不能即身得成真道。若使此人尋求明師，請受真要，道成益速，不俟多年。
　　道言：學道之人感得明師，修守真要。或其前世善功未足，法應滅度；或承先福慶，真帝慜之，學道不日而得成真。往昔水劫之間，崑崙之西有一戎人，名弗多梨，姓頗尸迦，常以晨夕遙禮崑崙，自弘誓願，願得長生度世。如此積得四十餘年，奄遇女真王琴心從泰清天上下遊崑崙，停留閬苑九萬大劫，常慾此人而作是言：下界西南，地氣穢濁，人唯殺害；戎狄凶險，不聞至教。獨有此人欲聞大道。
　　爾時女真作如是言，白諸真官。真官答言：狂戎之徒，非肉不食，非血不飲，羊毛皮衣，內外腥臭。無上大道非其所聞。若有心者，待其滅度，轉其魂神，生於中國，度其後身，與得成道。女真又言：無上至道，其猶大冶，銷鑠天地，混化眾生，土木金石，變成灰燼。此人有心，何不可度？
　　爾時女真勤勤固言，男真道君便即許可。女真歡喜，便以四月八日夜半之時，即命中真侍女於人睡中攝其精神，上至閬宮，教以生道，授其五石鎮生玄腴神丹，又授此人餐和服氣神水之法。此人睡覺，書記誦持，無有遺失，至心修守三千餘日，而果中仙之道，位知下司，主領西國戎狄雜類，有心行道，令其教授，治在龍山正中而居。亦能飛行，身生日光。四時八節，上昇泰清，朝謁女真。此人成道，女真之力也。今已得十萬劫；于今在焉。
　　太上大道玉清經卷八竟
　　太上大道玉清經卷之九
　　明威真人威邪品第十九
　　玉清天中雲宮北方明霞紫房上真道君，受號明威真人，以慈忍之道，赴感含識，大悲成就，濟度危難。常在凝神，九億大劫為一瞬須。俯乘應變，下流二界，幽明兩途，上中下心，受真正氣，各乘一信而行其身。率無不服，任其大歸，不乖其常。自愚至智，不出洪冶，雖任其性，無能迴越。獨有大道而超之。明威真人哀世不出，故悲覆之，教以乘服之道，漸趣無為。
　　是時十方世界後學聖人，及以凡夫畜生之類，并諸鬼神，一切祇向，除得正者，傍則大道，隨分乘服，以趣一道。所謂學聖之士，乘道妙氣。學世事者，乘世軌範，乘服滅法，形骸朽爛，遊魂流浪，而不能止。各駕其氣而適一方，固其所知，占道專德。於是眾生所乘既異，遇感不同。乘道妙氣，必果正真；乘服邪道，自至朽爛。無上大道哀其夭傷，故流生道妙氣而養諸有。於是上皇太真普施道化，出法對治，善决眾病，覆載含識。演正一之道，而化上士；盟威之法，相裂邪根，聚天雲瑞氣，成陰生之文以超枯骨；置天官上司，以主眾生。太醫真王變生起死，痊除痼疾，續絕補闕，流通經緯，益血足腦，開决聾盲，使聰察映朗，齒長形幼，彌久彌嬰。明威大真神力無礙，權實之道等無優劣，真應之身遍於塵界，道德威神始終不異，起感之形隨類應變。音聲萬殊，嗜好亦爾。下世不達，自離其源。一身之中忽相睽背，妄想生患，神邪兆焉。不明大冶洪範之始。中古以下，淳澆狼狽，勃然興偽，颯焉以廢。眾於邪道，求其至當，奔馳擾競，不免塗炭。甘心愜分，良可哀哉。
　　爾時明威大真以萬物未始，洞曉其終，逆制威儀，顯示當來上述真正，不言邪道，令修習之人心有繩準，的當指實，辨知邪正。邪正之道立便試驗。試驗之道，所謂正行、正命而行正法。
　　正法醫邪，正身不傾，正行不動，正命不夭。不夭之命，謂命無窮盡，不傾之身謂塵劫反嬰，不動之行謂動之行，謂行無上道。修習大聖真實之法，變鍊形神，出有入無，永斷生死，眾累不繼，即此之身而成法身。不受生老病死之苦，謂之永斷生死。習邪道者，其狀易露。何以知之？知邪之修法，習不定生，習之老而死，不能易，令人反嬰，骨朽皮皺，牙凋髮白，喪聰失明，須臾爛壞。背道敗德，輪轉邪俗，不能絕待，不能遣累。蠶食行世，惑亂下愚，身命不正。強言神變灰滅之後，形離識散，自謂精靈證無上果，此名邪說，不可依憑。若見此人，亦不放捨，應以方便，為說生道而濟度之。無上大道哀諸邪僻，故出明威，指歸溺喪。好真之士弘誓修習，自密其身，不動流俗，當正爾儀，當潔爾行，掩爾之明，蔽爾之聰，服諸輕妙，內外芳鮮；不間貴賤，不辨妍醜，視酒色財同於腐臭。臭想不懷，况更輕犯。一接身心，真氣遠離，况常親近，狎之求道，邪鬼乘間，禍害來任，翹足傾敗盡須臾。
　　明威大真逆紀後劫，偏邪之道邪起陰氣，濁惡之世便即易興。淳朴既喪，澆浮競作。下界四天，自號神王，如此之魔，名為天神。濁惡之世遍於下土。四天之下，山林石精，附著生人，皆相放傚，自號仙王，并及六天故氣之魅，共為羣黨，支流散釋，隨世立名。背道之人供食祈福，蛀人精氣，食人血脉，减人年命。人不自知，入人身中。亦能令人惡生愛死。如是諸鬼入汝身中，子息繁育，精氣強梁，交通生人。蟲魅鬼女亦能令人辨諸空義，妬嫉生道。若有男女修學生道，是諸惡鬼競來侵害，欲人死亡，取其魂神，共作儔侶。以是義故，憎惡生道。後學之人身得成道，邪魅惡黨服事驅使，不得自在。以是因緣，學道之人須應明知外道邪疾，預曉明威之法揮割祟，保護形神。世若有人奉事邪道，心堅不捨。於是善人方便，教招不從，不得親近，勿受其言。何以故？初學之人道力尚微，未任降伏諸異道。是故應當敬而遠之。大歸之會，自有大道下世教化，示其威神，降伏強梁。大歸之際，功過邪正，分明自判，無能迴改。後學之人好樂真道，先擇明師，幽求博遠。能進修者專精上道，傍通世典，貫鍊羣籍，俯仰經緯。一藝無疑，上辨天經。明道深義，請受必决，分別邪正，雖處凡地，可謂聖師。第二之師不便世事，又亦不明大道深義，但遵一法。堪度世者，齋潔精至，執意不回，凝神守戒，誓不為惡。如此之師，與道合同，精氣不散，易得感通；形固神凝，中和內養，非久之間，刻時昇度，骨肉俱飛，永果真道。雖曰第二，不失明師。第三之師，無的修守，但以慈悲、忍辱，常修不殺，領戶化民，救治疾病，了達明威，誠不欺誑；不視貧富、妍醜、貴賤，施散財食；行平等意，視他之親猶如己親，視他之身猶如己身；見他危難，方便濟度，令得安穩；見人遭苦，願與同疾，慇懃愍念，不相棄捨。及至大悲，埋尸殯骨，减割衣食，分乞窮乏。終身行孝，不作非法，不於怨憎而起加執。竟信幽冥，不慢虛室。與道冥符，邪氣自遠。不欲求道而道自來。
　　道言：後世凡夫欲學者達此諸事，而得道者無有是處。後世男女欲求道者，先當立功之法，亦有多種。第一之功，弘道化物，以輔天子，孝養父母；第二之功，弘道除害，傾邪滅偽；第三之功，孝及一切暄飛蠕動，及諸草木；第四之功，寒棲苦行，事師求法，服食專志，內外芳潔；第五之功，立靖建齋，率化有緣，請師祈福，悔諸愆咎，供養寒棲學真道士，衣資藥食，床敷香燭，及諸具度供功德者，令無闕少；第六之功，贖放生命，不限貴賤，及以大小，窮源水族，為引流澍，若無决處，取送深水，令得穌息；飛走之類胎轂涇化，巢穴崩毀，子未能行，恐其不養，方便為其修緝補綴，無令驚恐，使其不育。如此之人號世法師，濟度窮厄，與道同德。大道友之，得免生老病死之苦，長存綿綿，永絕勞累，眾患不繼。如此之人，謂求道之要，得道之機。
　　道言：諸善男女立功之法，復有一種，所謂善解明威，分別邪正，揮裂蟲鬼，馘截奸邪，願與眾生同得無病，行住安穩，忍辱之地，雖無正修，各得守分。立功之人，平等愍念一切眾生，若見偏邪不正之疾，慇懃不捨，决之令愈。一坐道場，利益無量。苦惱眾生，師先教令。邪病之人灌沐塵濁，教其願行正信大道，勿起邪念，敬向道場，視師如父，披服鮮盛，內外芳潔，焚諸名香，禮師如法，師即為其陳心所苦，上請大道真威生神，億億萬眾，消邪滅偽。師為眾生備受諸法，內以治身，外堪救物。服道內法，所謂三清寶文，雲書靈章，龍圖鳳篆，九氣垂芒。精心修行，威制天地。如是寶經總有三萬六千大藏，一一藏內復有三萬六千部經，一一部經各有三萬六千柔玉之簡。如是真經，得一便足，不必備受三清寶文。但當專修三清一法，足得成道，生身度脫，信之在目，立驗須臾。救俗之法，不事內經天寶文也，但受明威生神之錄、九天真符、九天兵符、九天社令、九天神鳳，九府神劍，揮邪拂魔，九府神符，驅鬼役精，玄手真訣，登綱躡紀，飛步七辰，束縛強梁，威震邪僻，翻風止雨，收卷昏霧，迴晨駐景，呼吸神氣，變禍為福。此諸法者，是九天真氣自然之道，大聖慈悲出之救俗。九符生神主養含識，下應兆民。凡百男女有心敬信無上大道，威神而衛護之。此威神者，是正真之氣化成，威神遍滿虛空。信道之人請福滅禍，影響之頃，威神立至。此威神者，雖復氣繼上天，神周色象，故曰大道授乎，遍滿世界。大道真氣化成風雲，大道妙氣凝成甘露，大道慈氣化成膏雨。或為甘泉，或為良井，或為山嶽，或為源流，或為深淵，或為茂林，或為藥草，或為禾稼，或為香樹，或為花果，為世資用，饒益廣大。下世愚人便為天地三光、風雷雲雨、霜露萬象空生自別，不由大道。若有愚人作如是心，當知是人為邪所惑，欲求正道，終不能得，不愧根本，忘恩背義，心不慈慎，勃戾自任，反天逆地，縱得暫生，不得其死，傷殘塗炭，困苦狼狽，人神不哀，鬼魅同疾，輸轉邪道，沉溺生死。譬如朽敗，不可令堅，猶如巨石，墜千丈坑，難可逆上。邪俗之人永不欽尚正直之道，况求道要，心希昇度。哀哉流俗，永與道隔。失真之初，行乖絲忽，漸漸廣遠，瞻望不及，都忘先始。隔道之初，雖處洪冶，器象區域，乖於正真。譬如惡人瞬息邪視，心尚不端，陰血冥沸，嗔氣以成，損身害命，患源斯作，疾用醫方，倍功療治，猶不能愈，况於終身淪沒邪僻，不見明威正真之道，焉得生乎？
　　道言：往昔火劫之初，戎山之精化作人身，體備眾相，行世教化。聚徒八萬，教之事火，及觀水法，一十二年。吸人精氣，人皆失正，邪觀已成。爾時諸人同心受死，各入衰草，叉手跪坐，脫衣解纓，顧人爇火，衰草盛然，一時燔傷八萬餘人，毛焦皮裂，疱汁崩潰，手腳攣縮，拳屈盤地，苦通悔恨，不能出聲。
　　爾時山精彈指讚歎，而作是言：有生之類，終歸磨滅，煩惱之身，百毒營室。應速遠離，求早度脫。當滅此身，以求法身。嫌火毒烈，當赴深淵。爾時山精說此語已，八萬餘人匍匐赴水，風浪所漂，涇族吞噉。河靈執其魂魄，水府役其精爽，徒謫困苦七千餘年，于今未休，一旦被邪，生死不離。爾時戎山之精誘殺凡俗，自知有罪，上懼大威，深藏石中。春遇雷神，霹而出之，驅使從龍，日夕辛苦，不得自在。如此強精，欲揮之法，可使雷公馘而裂之，不煩天官上司威神之力，不勞大道真妙之氣，不用大道生神之威，邪自銷亡。爾時復有遼左島夷，國中鐵鍾之精，化作人身，行世教化，其法遍流八十一國，令人受死，生便哭之，歌而送終，年老之人謂之鬼朴，棄之草澤，令其速死。是諸戎夷行此風化，首末已得三千餘年。被棄老人餓死空澤，困頓狼籍。明威真人愍之塗炭，因使五億金剛童子銷滅鐵精，及諸木魅，制以孝道養老之法，以救凡俗。爾時鐵精復形，是諸金剛埋之入地，鎮以七寶神符，于今在焉。後學真師欲揮此精，宜請金剛童子億億萬眾，殄滅精魅，即自銷亡。
　　爾時復有西南金方鐵圍之山精化為人，出世教化，其法遍滿荒戎之中、百國之內，流變五百餘種，其名外道，奉事眾象，天地、日月、星辰、風水、金木、鑪火、城堡、道路，種種苦行，變易衣服，及改形貌，立像供養，木葉書經，殘損形貌，披服戎衣，受持禁祝，入城乞求，皆各自言，此為勝果。齋祭血味，祝號天王。或稱梵師，專事烹宰，奉獻天神，望求多福，邀世財利。各各自言：能施我者，得福無量。如是外道，附著人身，悲啼叫呼，自拔頭髮，踴身自撲，受死求滅。或默坐闇室，諦觀光相，言睹大聖，或見一切罪福之相。凡夫聞之，競來布施，捨諸珍寶、妻子、奴馬、城邑、田宅，或捨身命、頭目、髓腦，心無所吝。是諸外道教其愛死，輒見死者歌頌讚歎，棄尸荒野，名曰生天。合眾禮拜，歡喜歎言。大士高人厭世求度，身充禽獸，塊識生天，煩惱不繼，豈不樂哉。
　　是諸外道苦行之法，然大火聚，而作是言：若有善男子、善女人，能入火聚，燔燒其身，是名第一大士，得離煩惱，證無上果，獲得長樂無垢之地，得登長樂不動之地。是諸外道，讚言大士勇健，德力無比。能為世間作大利益。愚人見之，競燒其身。當爾之時，外道遊精飛空歌讚，作眾妓樂，令其甘愜。一百戎域，數十年中，過半傷殘，被此外道作法誘道。後學之士欲滅異道，當修正一之法，具大威神而降伏之。以大道妙氣、生神真威而擯落之。外道凡形，自然歸化，外道精靈亦自消滅。後學之生欲滅此邪，善用火鈴之道，邪即須亡。此諸外道雖求勝果，終不能得，滅命之道非得真也。此名行尸邪偽之道。
　　大道法中，亦有此人，人心流動，身行不正，邪神任之，亦名外道。如此之人不辨真偽，清濁不分，自來邪魅。心既偏僻，大道不行，媚精入心，惡聞生道。後學之士深宜辨之，當以道氣清諸穢濁，請天司威兵、五部神將各五萬五色兵吏、五億萬眾，廣施道場，摧裂凶試而自消亡。是時北方五十五國戎狄之中，萬歲老狐化作國王，治在崑崙山東，媚好諸女，生得狐子，孫息興盛，遍滿諸國。魅殺人民，食噉畜產，作諸光怪，亦有強精合為羣黨。其魅人之狀，化作美人，男女之形，與人交通，亦能化作生人宗族。或時髡人頭髮，令人失心，狂走妄語。亦能令人惡生好殺，陋其身命，心腹刺痛，乍消乍脹。聰明辨慧，晝伏夜遊，愛好彩色，欲常獨處。其變狀也，有似木精之狀，興於春秋生落之時。木精易除，但使雷神霹而滅之，即自消亡。後學之士深辨狐魅，欲揮之法，當用西戎賓金鑄作神劍，密藏身上，疾用火鈴奔星之道，上請大道生神威兵億億萬騎，摧折強精，擊揮狐魅，聞聲震伏，萬里逃蹤，幻化之道自然擯喪。女娠狐胎，堅未潰者，上請威兵醫治。玉女齎五方之藥、針刀火艾，入其身中，隨病對治，速令崩落。於是道氣流行，元始風布，邪胎消潰，生道潛備。上聖醫之，不窮倏忽，上人醫之，經旬始效。如是病人，髓潛空虛，血脉不注。教使安心，持奉經誡，取令平復，解禁自在。重病之人，令其奉道，師授明威辟邪之法，晨夕存念，供繕香燈，受持師法，如對御前。
　　爾時明威真人以大慈力，故出此正法，下流凡界。是諸強精遙聞敬畏，復形潛蹤而不敢動。當爾之時，不用揮割，是諸邪精率心輔正承侍。大道慈悲，不忍加滅，故出明威之法，流傳後學，防諸精魅。或能犯過，干忤正真，後學之人當依正法，馘而裂之，絕滅□魅，消殄精祟，令正信之人心有指歸，一切眾生賴此安橞。此經所在，則為有道德人修之，助道興化，治護眾生，不問貴賤，不恃其貴他酬報。上聖遙鑒，善道友之，冥司記注，其功自全。無上大道降下生神，而來衛之。如此之師，所在之處，一切人神之所恭敬，不得輕觸，譏謗罵詈，及以捶打，竊其財食，天神地祇立見考罰。如此之師，心體堅直，與道合同。一切人民皆應作禮，重心恭敬，猶如敬天。何以故？如此之師雖暫居世，德並天真，威能制天，天猶敬之。以是義故，一切人民應起恭敬，欽尚其德。能制天地，濟度廣大，功侔造化，道力無諭。一切男女應於此師弘大道心，願得一切人民同師修習，果無上道。
　　明威真人說此法時，魔宮振動，□魅喪精，和風慶雲，周流下界，法雷法雨，潤動四天，藥草樹應時花敷，邪道歸正，五魅銷蹤。爾時明威真人聲光遠聞，十方渴仰，四天之下一切男女燒香叩頭，仰天弘願，願得大道降臨下世，為凡見形，以申翹慕。
　　是時大秦國王伊耆若提，睹於真光，一心注念，七日忘食而作是言：若有大道遙感我者，我當屏棄國累，從道出家。時有日南外道，名弗多梨，徒眾六千，髡頭裸形，擎一鑪火，來入王國。門人白於王，王出頂禮，謂是真師，迎進城中，晨夕供養，廢治國務。王從弗多梨出家求道，令王晨夕頂禮此鑪，一國男女亦皆事火。火精興盛，漸入王心。王及國內盡皆受死，各立誓願，燔燒此身，以求上道。王及臣子期取四月八日，聚樵燔身。明威真人愍王無知，即命北海龍王、玄武大將乘大海水，往於南方。去地六尺，遍覆大秦。足滿一月，外道與王無復生許，一國無火，人噉生羊、火精之魅自然消滅。王心自疑，即白外道而作是言：汝師，我聞西北有師徒奉事水神，將非是此來相試耶？
　　爾時外道合眾震怖，不能自持，即答王言：大王當知諸異道法五百餘種，修之果極，超至梵天。一種求道，亦有何定？我今與王迴心事水。爾時國內男女大小悉皆傾心，向水恭敬。又經一月，二更之初，忽聞水中有人言曰：大道雖無形，應之如影響。虛空本無際，睹境猶心想。水炭傷爾生，魂神滯幽壤。雲宮自在嬰，飄然乘氣上。哀哉習邪道，進退迷塵網。悲生老死至，朽爛誰携獎？何不學長生，一瞬周天壤。形神忽已昇，精氣長寥朗。爾時王及外道聽得正音，便即精研正音，經一七日，心忽開悟，行尸之身變為芳骸，聽察真正，洞睹上方，雖有神水，不能障蔽。研詠至音，寂坐虛室，心無邪想，專志大道。足經千日，心香上陳，求師解釋。
　　爾時明威真人以慈愍之心，見其法身、光氣之體，為王注解。王及弗多梨并諸臣子九億從眾一時成道，見身昇虛，不受生死。爾時大秦國王成道之後，重請真君為後來生銷滅五方灾害之法。真人告曰：大道之法唯貴長生，助國扶命，救度兆民。背道失生，自勞舒慘，不能扶助，衛護有生。以是義故，無上大道故出生道，蕩除死氣。精心行之，德動天地。兼修假習，無所能為，五種之灾，皆可消滅。學道之人盡誠助國，齋醮禳灾，志求徵應。師為向所方面，齎好雄黃七斤，密器盛之，沉以探淵，勿令人見。金書真文鐫以玉簡，鎮國五方、神山之中，幽巖深洞，齋戒請福，而為天子及諸兆庶。若有吉應，則神香氛列，風不動條，四極廓清，則大福來應，國祚延永，天下太平。
　　當此之時，亦令國王登壇告天，卑宮菲食，恩流國內，惠恤老病，仁及蠢動，不傷含識。如此之君長處天位。學道之士應如此經，告語天子，亦可豐贍資助，長齋名山，潛行至法，而為天子及以兆民。此名陰德，貴無顯露。依附高貴而行至法，恐動俗間，能無罪失，而得平行也。學道之人當與國主而同其德，俱為天下一切兆民。德不同者，強行吾道，天不助之，勞而無功。
　　道言：學道之士當具十德：第一之德，分別真偽，不浪修習；第二之德，精研至法，窮諸妙門；第三之德，專志守戒，心不放蕩；第四之德，通詠聖教，心不疑惑；第五之德，慈孝忍辱，不與物爭；第六之德，供繕法事，心不怠墮；第七之德，柔弱用道，微密其行；第八之德，勇能進道，履險不顧；第九之德，威震外魔，解脫纏累；第十之德，救身死厄，長存無窮。
　　道言：學道之士不免死厄，不離邪法，非得正也。雖曰丈夫，實無道力，不能常住，為物所遷。不名道士，是名外道，與俗無別。虛無辨慧，強明空義，無道心體，四大流散，不能全生，魂識漂浪，遇合而倚，動億千劫，不能得道。悲世行尸，哀其失生，老死爛壞，神勞往返。一為失正，二為罪深，三為不動，四為邪僻，五為強梁，六為重濁，七為馳競，八為不慎，九為怯弱，十為自傲。有此十事，能敗真道。如是十事，元於失正，流變十惡而無窮已。修習正法，流變萬化，妙隱玄中，亦無窮已。學道之士立功建德，勤修生道，遠離死厄。行成之日，真道見形，携其同遊。無上大道好生惡殺，好生之人能得吾道，好殺之人自喪吾道。人自背向，非道違之。大道無心，應於能行。不能行道，道亦應之，應有陰陽生死二道，榮枯成敗，出入洪冶，昇沉有殊，哀樂相背，恒懷引接，無奈不從，哀哉流俗，滅亡不反，使其營生，如營死者。天錫雲車，浮空而遊。使其好道，如愛財色，真人為儔，眾靈為使。使其行柔，如行剛者，塵劫嬰孩，未曾有傷。學真之士吟詠此經，寶愛自戒，終身無患，必獲昇度。
　　道言：學道之士未昇之前，猶在人世。應當哀愍一切眾生，為其消灾，生活民命，其德甚大，第一之功。師於有災之方，建立道場百千之所，盛治方域，香水盪穢，施立床座，安置經像，令眾歸依，燒香然燈，六時禮願。意在丹款，不假浮辭，微聲下氣，不與眾聞。師為啟陳大道，言彼灾殃，元兆所起。次請五方威神，其名曰：東方青龍將軍九人，從官八十一萬眾；南方朱雀將軍三人，從官六十四萬眾；西方白虎將軍七人，從官三十六萬眾；北方玄武將軍五人，從官二十五萬眾；中央戊己黃麟將軍一十二人，從官九萬眾。羅列天儀，下來壇內，運動神力，滅鬼生人。隨其病源，神方對治。師為願念，哀愍病人，猶母愛子，欲其無病。約勅壇內，每事整肅，忌噉葷辛、魚肉之類，男女穢氣，衣服垢膩，講論非法，舉動傲慢，心不珍重，天道不助，邪神不滅，所疾不差，翻招殃咎。其道場內三五日間，一過香湯，灌灑場內。
　　人不灑沐，不得入道場。每置一壇場，數旬始解。任其來者，師無責坐。困病之人不能行道，任他世上，不必須要病身自行道，或可立瞻對，但取效驗，不拘常則。
　　道言：凡醫邪之法，復有三種：第一色人志在出家，未明科法，用意偏僻，媚鬼入心，應須醫之。不醫不愈。如此之人，所用心信，香水而已。貧士之香，直心而行。第二色人專心在道，未佩生籙，長齋苦行，功德未立，忽被凶試，來入道場。事須香燈、米木草果，三過供養。第三色人，身雖假道，志在邪求，身染疾患，欲求救療，來入道場者，責其心信，謹依醮法。又責束帛，隨其富貴，以酬道恩，與師營辦法具及師衣、師屋敷具等用。又將買藥及食供施貧病不自活者，贖放生命，及買香油治舍，都不得俗用，犯者罰病十日。十日之後，善神遠離，所學不成。病人不專，心想散亂，及犯穢污，不自舉愆，不從師教，所醫不差，登即受考，世醫不救。學道之士建功立德，未辨隱修，在世醫救，戒慎戰慄；如在名山，用心無異。為人所請，不得辭勞，推注有事，或前喚後出，或詐言不在。斯託疾病，嫌疑貧賤，無價可貪，責望財信，以贍私費，不救懸急，罰病百日，善神遠離，為邪所考，世醫不救。
　　道言：學道之士，道有淺深，德有優劣。若遇明師，伏膺膝下；或遇真人下遊；或九祖流慶；或先身業道，功德未成，暫歷太陰，報生王國。乘此運會，盡受寶經，王氣周身，威神衛體，不更生滅，尅獲道真。未昇之前，或遊凡地，門徒繁廣，未盡澄淳，忽染不真，應須清蕩。如此威神，都無所用，但為吟拂魔之靈篇，詠上皇之大曆，心騰絳氣，目騁奔星，揮以神金良劍，照以圓穹寶鏡。或以高坐虛堂，精誠守正，內視陳啟，無勞口辭，三洞生神，隱居經緯。於是六邪外殄，五毒內消，賓主之心，不覺勞處，任所營為，無復障礙。如此之師，威力弘大，一切神邪，皆為侍衛。或有門徒，男女業障未消，司非糾彈，或應受考，師以慈悲，為其首謝，上為九祖，下及一身，專心悔過，無不解了。
　　道言：莫大之愆，不過媱殺父母及其師長。此罪極大，無能悔免，永沉苦趣，無有出期；永不見道，永不聞法，况能得道。學道之士及諸俗人，應生正信，慈悲孝順，勿生邪念，背道忘義，進退受罰，不可思議。若有世人及諸經紀言殺父母、師長罪可悔者，猶固合道，此是鬼魅所說妬嫉，神邪之所教化，顛狂之人作如此言，大道不聞，天地不赦，惡鬼所罰，湯炭燒煮，永失人道。一切故殺蠢動含靈，天猶不赦，况故逆心殺害師父而可首悔？學道之士宣吾寶經，開凡耳眼，遍使知聞，功德無比，不可稱量。
　　道言：龍漢初會、火劫之中，寥丘之國在海之中，西去霍丘七萬餘里。中有道士名曰乾忠，其姓聞氏，年始十二，出家求道，修不殺戒，治病放生，孝順父母，敬事師資。身未服佩長生之文，但以建功立德，心不懈退，首末已得。二十七年，功感諸天，其道場之內常有真人下降，改形同凡。又有地水諸神為其給使，供繕法事，授其神藥，療諸痼疾，不覺不勞。下手之驗，如湯沃雪，斬伐邪精，都不用力。大建功德，憐哀貧病。雲宮天尊感其殷勤，知不退敗，正月七日故命明威真人授其長生之道，合景昇虛，受號真人，治在三十四天，已得八億大劫，形貌反嬰，亦能授手過滿世界。大道以其德廣，卻後十年，勅五龍王升其住宅，九十七人，男女貴賤，移居泰清天上，俱得不死。功德巨大，道潤合家。凡夫之人，一身不度，七祖、父母何所恃賴，而得免罪，受生人間，不可思議？
　　道言：學道之士，功德廣大。大道慈悲，故飛其宅，及其家人所有畜業盡得長存，兔離死厄，非是上天之上而無金闕玉房，直以方便示見凡夫威神之力，欲令一切凡夫遠離邪道，超出朽爛老死之法，超出惡世無常境界、煩惱窟宅，獲得常樂不變易法。善男子、善女人，心信之後，劫劫之中，應有世賢學無上道，合其舍宅，一時昇虛。善男女等，應當念此希有之事，迴心信向，知一切凡夫皆可成道。學失真要，不能成道，修習得真，未有一人不成聖也。無上大道驗之在即，何用殷勤而教誡也。
　　太上大道玉清經卷九竟
　　太上大道玉清經卷之十
　　法印品第二十
　　爾時玄臺玉宮中和真人為諸後學，以七月七日大會崑崙玉輪之阿，停留三月，以十月七日大會崑崙金壇之上。辰星之精，夕炳神燭，耀靈陽景，分暉停照。又經三月，以正月七日，上玄首元，青天之氣流入萬象，群有化生之初，中和流變之始，中和真人動用三元，三會之初，良辰吉日，以朝上帝。爾時中和真人法眾、真位三萬六千上真，俱乘正一中和法輪，真精靈轄，雲龍導途，勝蛇俠儀，三界大魔飛空從車，四部靈仙以擁飛蓋。香官颺烟，燔之反魂；龍吟鳳歌，和以天鈞。神風微吹，周流和雅。香花幡蓋，飄飄上昇。是諸法眾神足蹈虛，不勞運動。譬如浮雲，霏霏輕妙。須臾之頃，上登玉清大慈天尊法門之前。
　　爾時上界諸真晨朝之時，朝謁天尊，又往玉清右雲宮中朝慶大悲真帝。時遷於巳，十方上仙之眾集朝上帝大慈天尊。時遷於中，次有下仙天官上司簡度仙籙。時遷於子，次有水火下司注記生死之簿。天尊為諸眾生，亦以三元之月，月十五日三司進朝，後學朝慶，但用三元之月月初七日，晨夕願念，悔過求願。大慈大悲二尊真帝是天地之祖宗，萬化之元根也。一切後學聖人無不祖於慈悲之道。朝禮思念，先當行慈。以是義故，十方世界天上地下凡聖所云大慈大悲正言、二帝慈悲之道，下世眾生但用其末，希識其根。三司之官四時八節不朝二尊則失慈悲之道，不能含養萬物。是故天覆地載一切萬物而不有辭。上則三尊慈悲之道、二尊之號施於下界凡俗之夫所言慈親象於此也。一切眾生得慈悲之道，故能子育群生，雖不普得大道一心，不如大道而能子育一切動植。一切含氣若無慈悲，則不自養，安能養萬物？是故上學之士先具慈悲，則修學易成，言必聞上。凡夫有心，可於密室修學上道，道亦感之。是以四部下仙道心不退。吾見其志，方便示導，為昇玉清朝謁真帝，我諸真眾當所神交，恒與二尊以為親侍。雖隔三萬六千天地，亦猶凡夫同一室住，不以為遠。何以故？十方塵界同一道體。以是義故，十方世界未有一物一法能離道體，一切有生皆是二尊之道氣也。故我為諸下仙升於上界，朝慶二尊，作禮問訊，而請仙印，教悟後學。
　　爾時中和真人與諸侍從稽首雲門，拜伏良久，焚香心念，未兆所言，復良久間。如是良久，計於下界已經九萬大劫。仰觀雲宮之中，虛白清曠，寥亮皎潔，唯有九色慶雲垂布圍遶，光彩交暉，無以為喻。虛中真氣，結成天經，遍於道境。文字分明，諦觀易曉，輕誦之者無由解悟。是諸真仙心念大慈天尊，欲陳心願，而作是言：願為後學之人斷諸疑結，欲請天尊金口法印。作是言已，默住良久。忽見大慈天尊雲龍座前百寶香爐烟氣自浮，猶如神嶽蒸發大雲，停勃蓊蔚，遍流他境。天花飛空，雲龍舞虛，甘露微潤，風塵不動，鸞和鳳吟，音響相和，合成靈章，吟詠天經，動經億劫而不休息。聽者忘倦，遺其雜想，正心憶念，皆得蒙益。如是良久，奄見天尊凝神出虛，光氣法身遍滿空有。真氣遐布，無所不在，不獨上界而有天尊，十方世界所在皆有，森羅萬象無非法身。
　　爾時執蓋直事四部靈仙八萬四千人不在眾數，見大慈天尊道力奇特，一時驚歎，皆言未曾有也。是時中和真人與諸上仙先果六通，默而無言，並以神交沙界，無所滯礙，但以方便，欲令下仙見聞上道，昇入上界，朝謁天尊，為諸後學而請法印，不自為師，法應上聞大慈真帝。
　　爾時中和真人為諸後學上啟天尊，而作是言：下界塵臭，煩惱多途。沐浴玄恩，積經劫數。常蒙法手携引愚迷，流浪之徒未能盡善，五情內爭，六賊外馳。後學之夫多懷異見，不行大道，迷墮邪津，順入苦流，生老病死。為此因緣，不忍聞見。
　　天尊答言：善哉善哉，善男子，下世凡夫後學道淺，何由能超生死苦流。生老病死，世間常事。逆苦流者，唯有道者能之。諸俗法中雖有逆言，而無逆體，雖有逆理，而無逆事。理通事壅，非道所尚；有言無體，又非所尚。理事俱通，言體雙達，我道能之。淺俗浮偽，因緣穢賤，下土所尚。如此之事，不足致問。
　　爾時真人頓首受命。於是八萬四千直使、執蓋小仙、四部靈人未聞至道，不辯深義，誠在質疑。爾時眾中有一小仙，名曰寶相，前進作禮，上啟天尊而作是言：臣等末學道淺，不曉深義，常聞下士凡庸書記傳說亦言我法能度生老病死，出生死流，身得六通，智能無礙。復見此人與凡不異，生而老病，終不免死。不審此說虛實云何？唯願天尊慈悲高鑒，哀所不悟。言畢叩頭，伏聽哀旨。
　　爾時大慈天尊愍諸小仙，以大慈故，而語之言：善男子，汝等得道，位階四部，始入道流，未免生死。以汝等眾得承宿慶，遇會天真，延續性命。若不爾者，久以灰沉。子所言者，世俗經書之所傳說，亦言我法能度生老病死，出生死流，復見其身隨世生滅。此是入理之人作如此說，事體不通，但明空義，辯能無礙，非能理身而得無礙。方寸之心與凡有異，生老病死不能異。俗間苦惱、生死流轉。入理之人，身無道力，不能逆之。獨有大道而能超之。無上道法能度生老病死，逆諸苦流。善男子，用我法者，理於生人，能得長存，轉凡成聖，復歸於無。脗合光氣，出有入無，無所妨礙。善男子，善用我法，理於衰老，其形反嬰，歸於長生，此名度老。用我道法，度於癡人及病苦者，令其不病，所苦得差，此名度諸病人，令其不病。用我道法，度諸死魂及諸罪魂，令得離苦。欲受生者，令其如意；不願生者，令其無生，此名度死。善男子，世法苦流，以貪欲為本。大道法中有除尸制魄，修學此道，即無欲想。又苦流者以恩愛煩惱、衣食為累，而我大道有八寶天衣、自然之服，隨其大小及與長短。大道法中有太和生氣、陰生靈符、神水玉液，以充饑渴，卻除老死、煩惱疾病，與世服用危固不同。此名大道正法，逆煩惱苦，永斷生死。諸浮俗法，言能度生老病死，逆世苦流。譬如有人身嬰百病，又復貧苦，所求不得，即出偽言誑惑下凡，自言我是天人大師，善療眾病，辨諸方藥，及以鍼灸。愚人聞之，齎持競往，依止愚師，受其方法，所疾不愈而久彌癡。一切貧病與師相似。賢人觀之，心知其謬，捨置而去。於是賢人擇師承受，既遇明師，實能愈疾，門徒慈善，憐諸貧病，諸有病苦，施為療治。下手之時，如湯沃雪。是諸愚師及其門人各同愚人，承受明師之法，作如是言：能依我法，苟得利養，支持身命，亦復何嫌？二部之人，明昧相反。爾時愚師門徒子弟妒嫉明師，日夜譏謗。爾時明師晨夕進道，行大慈悲，不與彼諍。善男子，世俗之法譬彼愚夫，所習邪道，明師之法喻我大道，真實之教，能度老死，逆諸煩惱，順入道流。
　　天尊又言：世俗之法，不得六通，智能無礙，此亦偽言，不可依信。何以故？世俗之法，人能修之，而得六通，與道相似，等無優劣者，即應能逆老死之流。今既老病，終於絕滅，即名無智，定無六通，定無道力。善男子，以我法印，印諸邪偽，自當得知不修法印，得知邪偽無有是處。善男子，世間有人直修空義，無所為作，自證其身，與道無異。如此之人止得高心、嗊嗃之罪，千生萬生，終不得道，何以故？此人高心，不願見道，永與道隔，長墮生死，順入苦流。
　　道言：若復有人求無上惠，不見有生，自言我本無生，今有此身，譬於夢幻，而願滅度，以求不生。善男子，如此之人身染邪魅，妄出狂言，無所忌憚。何以故？欲求無生，應修上道微妙之法，以道法力逆於老死，不順俗流，然後昇入無形，不生不滅，非以滅生而能無生。善男子，無道之人不能留形，以是驗之，明無道力。既無道力，不能不生。後學之子持吾法印，印諸偽道，其法自靈，不假得其所修之法，而得知之。善男子，若復有人學無生智，而作是言：我學無生，不能留得，即身而成妙道，見身昇度，但滅此身，復歸於無，自無有生。若有眾生作如此說，此名邪說，非正說也。何以故？道非滅法，滅身求道，道存身滅。修吾法印，存生求道，道存身存，然後乃能虛身合道，非謂滅生能合道也。
　　爾時天尊又告仙人曰：道雖存而能虛，身雖有而能無，能虛能無，乃名為道。善男子，能存不能亡者，非為道也；能亡不能存者，亦非道也。無上大道能存能亡，得道之人亦復如是。是諸外道能亡而不能存。善男子，汝今當知順向死易，逆不死難。善男子，汝今當知，順死之物名得道者，一切死尸亦名得道。若一切死尸不名得道，明知外道滅形非得道也。此諸外道名為入死之道，非為昇入無形長存之道。善男子，昇入無形謂修吾道印，轉凡成聖，練質入微，不可毀壞，猶如虛空而不變易。善男子，若有眾生任身生滅，不能生堅固，四大離散，形骸糞壤，欲望魂神證無上道，猶如愚人披空尋跡，終不可得。以吾法印印此愚人，去道甚遠。善男子，若我法中師徒子弟以因緣之道而化眾生，所謂建立清堂，香燈供養，方便惠利諸不達者，仁及蠢動，不害物命，設齋請福，悔諸過咎，不應割其珍玩穀帛，損敗眾生，以活己身，不應忘義，捨大慈悲。如此之人非我弟子，是邪徒黨。不損眾生，不捨大悲，真道弟子。若我弟子以因緣之道化諸下根，迷滯眾生，著人我者，躭嗜臭穢，及以酒色，蓄積無厭，為說無常，身命危脆，四大難保。况諸外財方便教招，不損財命，如此之人，真我弟子。若我法中門徒師弟教他施財，及以玩好、奴婢、畜生、屋宅、田地，私及己費，不營功德，此名道賊。不斷癡貪，不足化人，教從後學，下世凡夫。若見此賊，慎莫親近。
　　道言：下世愚人竊吾道要，而衒賣之，以求財帛，及規酒色，如是過失，亦名道賊，非我弟子，是謂外道、邪神之黨，同諸陰賊共作儔侶。大道之士持吾法印，若見此人，應須遠避，勿同鄉里，及以交言。
　　道言：是諸邪師、門徒子弟為貪利故，勸化凡夫，修因之道，令其布施，取其穀布，入己私費，自說其身名世大師，能為眾生長福生善，能施我者，獲福無量。後世之人、學真之士，修吾法印，印此愚夫，名為邪賊。諸布施者，莫施此人。忤其後生，墮三惡道。諸惠施者，成此之善，莫成彼惡。以是因緣，不當惠施。學道之士執吾法印，慎莫如彼邪俗之法。
　　道言：往昔劫中有一邪師，字曰求名，身嬾衣食，詐稱得道，隱於寒林，常自唱言：我已證道，善知法相。視地而行，入村教化，積經三年。林外人民競往惠施，財食盈溢。因以此財私給妻子，及市魚肉，屏處噉之，詐言齋食，前後八年。天司殺之，謫其魂魄，八百年中墮溷坑地獄，已後出生寒林之下，受形羊胎，一歲三生，備償施主，足五百生。後受牛胎，備償人力，使復五百生。今為僕隸，猶未解脫。雖生長壽，百歲不死，筋力又贏，驅策不逮，常為世人之所惡賤。八年欺詐，自稱得道，窮劫受辜；况人終身常行嗊嗃，自稱人師，惡求名利，損害一切眾生財命，億劫受罪，猶未解脫，望入無生，安得有冀？後世男女執吾寶印，慎莫欺詐，受人惠施。
　　爾時諸仙雖奉天尊金口法印，心尚朦朧，未能辯了，合眾作禮，重啟天尊：向蒙慈尊金口法印，云用我法者，能度生老病死。不審慈尊以何妙法濟度眾生，而得不生、不老、不病、不死？以蒙垂愍，願見生老病死之苦，與世邪俗不能有異。唯願慈尊重為分別。言畢叩頭，悲哽流淚，伏地不起，希降玄息。
　　爾時大慈天尊告靈人曰：善男子，此道至妙，其法極神，教諸成真，不授俗流諸下仙輩。汝等見我，去真不遠。愍子有心，故我不秘。汝當諦聽，吾為汝說。須臾之頃，大慈天尊即命左右侍者三十九真齊鼓太虛大慈宮中，自然生根，復虛理魂，妙唱和合三十九章金鳳之歌，以調三十九氣，吟其篇目，一時之頃。其時琳碧抽條，瓊枝吐葩，調畢成實，萬化歸根，三十九真變為虛光，金鳳易形以成妙氣，光氣交映，猶如春藥。須臾之頃，變成仙雲，入於宮中，凝斂梁楝，冥然不動，大慈宮中生根復虛，理魂妙唱。其詞曰：
　　慈宮洞真暉，昭晰掩朝陽。六合開門戶，太空明牖窗。雲帳羅輕蓋，九氣變飛龍。一舉神足遊，飄然無有蹤。道名大慈尊，神力無等雙。天經列眾象，吟嘯和心胸。
　　爾時天尊眉毫神彩，光踰初日，洞暉道境，幽冥開曉，十方世界皆於光中朗然而見。爾時寶相及諸來眾，睹此真光，心眼明了，盡見十方世界一切色像，皎然無礙。須臾之頃，大慈天尊遍滿光中，處處說法，一切色像，亦皆能言，助說天經。善聽之者成賢成聖，用吾妙道，超離苦流；服吾妙氣，立便無待。死魂得之，則能受生；生人得之，則能無病，老人得之，則能反嬰；病人得之，登即痊除；道人得之，歸根復源；俗人得之，所願通達；愚人得之，永離盲道；上天得之，三景貞明；大地得之，永不崩淪；萬物得之，能終其生；喑啞得之，而即能言；跛痾得之，立便飛行。
　　天尊告諸靈人曰：吾此法印是諸後學存生全形無生之道。一切眾生失吾此道，悉皆殘形滅生，順流入死。既無道力，不能無生，不能無死。後世男女，學真之士，持吾法印，深思此道，是諸後學之根本也。若有眾生離吾大道微妙之法，能得全形無生之道，終無是處。失吾生道，如鳥失翼；亦猶濟人，亡其船筏，遙想彼岸，無由得度。一切萬物亡吾道氣，終不得生。一切眾生言離大道而能得道，猶如草木遠離地水，定不虛生。一切眾生遠離吾道，定不得道。善男子，事可類推，昭然易見。物不類用，愚人不知；可類用者，人亦不知。浮俗之夫雖知類用，與不類用，用亦不能至當。用之得當，即能全生；用不得當，自用殘形。得失相反，生死相背。昇沉邪正、生死之際，自然而辨，無乎一遠，則生二見。能復歸者，萬無一人。以是因緣，得道者少，失道者多；真正者少，邪行者多。
　　大慈天尊曰：汝諸眾等但誦大慈宮中至真妙唱，採服靈驗，即能善出生死之流，即能救脫生老病死之苦。
　　天尊又言：此微詞非是虛言，要在服用，言行俱行，靈驗在即；誦言無數，所不觸老死；行而不言，可以絕塵。子能絕塵，與道為鄰；與道為鄰，物不能怨；物不能怨，是名歸根。無形可繼，全生入無，謂之無生。善男子，形不全者不能無生，生不全者名為入死。夫入死者，名無道力；若無道力，不能無生；生而入死，不如草木及以蟲蟻，朝生暮死。人出一生，自言學道，唯學空行、嗊嗃之法，不免生死。何以故？空行之法，上聖能之；在學凡夫，觸事有礙。不理生具，不攝形神，生不能固，形神流散，空生空死，不能得道。後學聖人初在學地，攝生理具，晨夕不懈。得道之後，即能空虛，非謂在學而行空法。善男子，下世流俗邪偽之黨，傍聞大道微妙法中存形存生，能入無生，邪俗之夫便謂殺身之後，精靈罪鬼而能無生。此等邪俗行空之法，自謂其心能行無礙，力能反覆天地，迴易陰陽，和合水火，不見天地萬物生死妨礙。作此見者，名為得道，欺誑世俗，要求聲利。不敬父母，或言無生，妄想而有，有死之時，自言無死，况有煩惱，饑寒疾病。如是諸見皆是妄想。邪俗之夫作此見時，名為得道。若我法中初學之人作如此見，名無忘諱，反逆大道，道不玄祐，身無道力，暗生暗死，一切事數皆不能免，况能證道？冥司之官猶注黑簿，以其嗊嗃，自誑誑他。如此之夫誤無數人，永失生道。如此之夫空有大言，不行大道。亦猶疾人言善治病，亦猶跛人賣能行藥。乍而聽之，一往如實；知者觀察，即知其謬。
　　爾時寶相合眾再拜叩頭，而作是言：向蒙慈尊言道妙氣，服者無待。願請其方，以輔形命，終身奉行，不敢輕泄。
　　天尊告曰：無上至法授與能行。子既有心，吾道不秘。汝當諦聽，至神之道無能先之。寶相合眾伏地，諦心領受。
　　天尊告曰：道氣之妙，其法至神。天地萬象，元氣所生，未有一物不由元氣而得自在。昇沉飛走，乘氣而遊，得氣則存，失氣則亡。存者不可得死，亡者不可得生。氣有清濁，事有否泰。服清氣者活人，御濁氣者殺人。清氣上浮，濁氣下沉。清氣為天，濁氣為地。真精妙氣，謂清氣也；凝黷穢滯，謂濁氣也。死道昏濁，如濁水也；生道澄徹，如清水也。人猶魚也，氣猶水也，水濁則魚瘦，氣昏則人疾。善男子，下世眾生志多勃逆，煩惱奔躁，求諸可欲，情性喜怒，狼悷情烈，皆死氣也。仁慈孝順，安庠徐審，和悅中雅，皆生氣也。忘身冥道，不覺眾累，萬化不過目，千響不經耳，所動如無，所止如虛。恒存清氣，流入雙闕，散適經緯，遍體雲行，天闕微呼，出一半氣。心念半氣，循環雙闕，令不馳散。朝餐紫華，夕味黃蘗。如此之法，是服日晨氣，用我晨氣，保見太平。取飽為度，無正限也。於是經緯流通，百關調柔，色美髮黑，氣力倍常。存身全生，莫先此道。此道是後聖之戶牖，學真之樞機，是一切萬有之生根也。流布凝結，成天成地，成日成月，成星成辰，風氣、雲雨、霜雪，山川土石，草木水火，賢愚凡聖，人及非人，皆是一氣變動，乘諸得生。如吾道者，為賢人用吾道者為聖人，不用此道者名為行尸，形骸流散，魂神罪鬼，沉沒九泉矣。
　　爾時天尊說此法已，金口應時流出三萬六千真光妙氣，眾籟齊吟，天樂流遍，有情無情，悉皆自鼓。是諸下仙得真道氣，同謝受生，歡喜悅豫，不可思議。奉行妙道，皆得全身，入無生道。成道已後，固修不廢。
　　道言：諸學道之子得道力者，凡夫不知，但觀其形，雖不肥腯，色正力強，身體輕妙，皮容潤澤，聽察不掩，行步輕便，晨夕不睡，身無疵癘，形貌鮮潔，聲響清潤。如此之人，名得道力。進修不退，定得免脫生老病死。善男子，持吾法印印此上士，立驗在即，不待得之然後始知。
　　大慈天尊重告仙人曰：汝欲知偽道之夫？道觀其形。世若有人自言得道，深明道義，或言我今日夜修道，身心不迨，或得三十、四十年間，邪正可辯，得失易知。善男子，汝知邪道之夫？第一血食，第二躭媱，第三惡疾。氣腫瘡疣，疥癩疸瘻；習邪失性，水腹癥瘕；顏色焦乾，耳鼻枯燥；處處疼痛，氣喘液竭，無有津潤；貪睡履污，不忘生死，形容垢膩；體氣臭處，所向便利；好講惡事，馳競奔躁，積聚無厭；肉大骨小，瞻視淺近；性無仁慈，心不孝順。此等色人定不得道，此名有漏之身，亦名敗壞之身。假有道氣，不能自度，况能度他；猶不自活，何能活人？善男子，偽道之夫作法之時，男女交雜，關閉門戶，施惠財食，還與外道，不忍普惠，此名有漏作法、有漏惠施，非是正法，非是法施。無上大道仁及大地，布散元氣，長養萬物，顯仁藏用，不恃其功，不見所施，不見所受，况覓其報。外道之法不斷癡貪，此名有漏，定不得道。若我弟子作此惠施，同彼妖邪。我弟子後學之士持吾法印，若見此人，勿與同行，非法居住，應須擯挫，以法教語；如不從者，自天罪之，不得奪命，及以鎚打，犯刑殺罪，天科不赦。
　　天尊曰：後學之子修吾大道，初在學地，未證果前，慈悲忍辱，恩流蠢動，孝及一切，單衣菲食，蔬素芳潔，燒香禮願，晨夕慇懃；精密其行，恒慎凶惡；不馳不競，宴處虛寂；吟詠寶經，微聲平氣；身心調柔，忌諸雜想，專心念道，如有所待；餐服妙氣，吐故納新，菇諸靈芝，神符聖水；幽身避世，不交人事。如此修學，未踰一年，神靈給使，眾毒不害，舊疾銷除，顏貌反嬰，氣力丁壯，自求多福，身心無厭。我印此人克成真道。
　　大慈天尊又告寶相曰：下世愚夫不修大道、無上至法，而作是言：應滅此身，冀得清虛，會真宗者，喻如下世崑崙山陽，往昔之時，有一戎夫，名曰憂波斯那，立性兇頑，多畜妻子。其第三妻貌甚鄙，累生十子。戎夫自計，心陋此妻。妻又懷娠。於是戎夫但念其子，不暇待產，酖殺其母。母既命終，刳腹出子，子猶未成，始凝胚混，隨母爛壞，不可捉持。戎夫自惡，後方悔恨，而作是言：我妻身體不能如騾，懷妊之時，剖腹取子。傍觀之者而告之言：長者當知騾懷妊時，候其日滿，知母欲產，剖腹出子，乃全子命。如長者妻，異於騾身，况復懷孕始經三月。假使月滿，亦不殺母。刳腹取子，何如養母而育其子？子得長成，母自老死，何用殺之，而欲此兒紹隆家業。猶翦樹根，望果成實，終不可得。善男子，邪俗行尸，亦復如是，不修至理，求欲滅身，而望罪魂得會真宗。如彼戎夫殺妻取子，一何執滯。哀哉流俗，浮偽若此，安可與其聞大道乎？執吾法印不應如彼。善男子，修因之道，尚須誓願，願得見在、未來見道聞法，况求即身而覓解脫。善男子，汝學大道，存形存生，無生之道，喻如舟車，堅固輕利，縫緻綿密，陸行堪載，濟能勝溺，保達所在，永不勞慮，豈不樂哉。善男子，世有愚人聞他得度，傍而學之，身無智力，性有疏懶，不能鑿車，捨他破壞，所棄舟車運危濟溺，未至中道，傾覆敗亡，摧折淪沒，不可思議。善男子，汝今當知，敗車破船不能自勝，何能度人？邪俗之法，亦復如是，不能自濟，何能濟他。下界凡夫憑向外道，邪俗之法，拔濟存亡。亦猶愚夫運敗舟車，摧沒之禍，立便可待。善男子，世若有人乘破船筏，得濟渡者，外道之法應得無生；若以破船不得濟者，外道之法不能無生。善男子，後世男女欲學道者，採用天經，吟詠寶文。此文在天為經，在地為緯，南北為經，東西為緯，在中為神，在物為氣，在人為靈。故曰天經地緯，織成凡聖。一切萬物，有形無形，無非大道真氣織成也。
　　諸仙人曰：敢問慈尊織成之方。天尊答曰：天無言而有信，故可軌之成仁#1，三景不言而明，故可則之成身；地不言而有義，故可範之養物；道無言而有靈，故能生天地。天地萬象亦經緯也，織凡成聖。
　　仙人曰：敢問天地萬象非道之體，云何織凡成聖？答曰：道生元氣，元氣生太極，太極生天地，天地生萬物。是故天地萬象皆道之子孫也，何為不能織凡成聖？大道經緯，羅列天地，所布日月、星辰、風雲、雨露、金玉、土石、草木雜類，皆可採用，以輔學人，甚疾成聖。既得聖道，能制御天地及以萬物。
　　爾時有一下仙，名曰證明，聞天尊所說，迷惑不悟，重敢致問而作是言：不審慈尊金口法印，所云學道之士採用日月、星辰、風雲、雨露、金玉、土石、草木雜類以輔學人，甚疾成聖，既得成聖，還能制御天地及以萬物。弟子蒙昧，不明妙理，祇言用天之道德劣於天。惟願慈尊，賜垂分別。
　　天尊答曰：學道之士用天之道，及以萬象，甚疾成聖者，無上大道真精妙氣隱在天地及以萬物，善用天道及以萬物，大道感之。譬如孝子供養父母，心無拒逆，四時溫清，瞻視顏色，設復遠行，心中憂念，存憶父母，如對目前，寤寐之間，精神不離，自天祐之，鬼神護之。孝至二親，尚能感天；孝至於天，理應感道。
　　爾時燈明并諸後學聞天尊所說，心開意解，信知天地萬物皆於學人深有利益，明知天地萬物無非是道，歎凡夫之徒不能用之，如我未悟，亦復如是。合眾禮謝天尊受生之恩。爾時大慈天尊又語仙人曰：天地之德，德具於道。其中萬物，德不盡備，但取一用，和合利益，功德道同，知用天地及以萬物以輔身者，無煩三清祕文、三洞真法。三洞秘文，道高法妙，難可叨佩，及以見聞。學道之士求真不懈，功滿行成，我道自來度於子也。是諸仙人深明道義，洞曉存形無生之道，進仙三階，登不死地，盡能昇入無形，始驗無生非滅生也。燈明中和真人為諸仙人請法印已，一時辭別天尊，七日七夜徘徊雲間。
　　天尊又曰：得道之子遐觀洞聽，身心自在，微妙快樂，解脫無礙。我今與子雖隔三萬六千天地，猶如指掌，近在目前，有何可別？不如下界塵俗行尸對面胡越。汝歸下界，勸化眾生，令遠邪道，漸頓之法，量物所宜。是時仙人稽首再拜，奉行法印，升入無形。大慈天尊分形儲仙，流布道化。
　　爾時諸仙歸下界已，止住空中，去地萬仞，坐於慶雲之上。是時天柱四方，大地震動，龍神歡喜，天地朗然，烟收霧卷，三景倍明，香風遐暢，甘露滂流，地涌乳泉，川澤平濟，祥麟瑞鳳，紛紜雜集，神芝嘉卉，連廕接野。是諸天王咸謂國慶，皆稱萬歲。大赦天下，出庫穀帛，矜恤老病，普天作樂，頒賜爵祿。天子、諸王、群公卿士，不可勝記，登壇朝禮，大謝恩造，巨施珍寶，立靜供養。普天奉道，妖邪絕蹤，萬國太平。普天齊濟，人民豐樂，謠歌諷頌。九萬年中，天無雜色，獨有紫雲，潤不別流，唯灑甘露。下界小仙睹道慈力，知是大慈天尊威神之力。是時仙人各陳心願，遙禮太空之中。
　　爾時大慈天尊與諸上真及諸上仙各各授手，遍滿下界，為說妙法，授諸下仙上道一階，各令下仙進修至法，入於全形無生之道。大度眾生，入真妙法，登不退果，不可計數。胡夷蠻獠及諸鬼神、地獄罪魂等眾，悉沾玄化，皆得利益。從此已後，人漸澆競，多事凶害，大道不行，妖魅萌生。雖不受度，道猶授手，施大慈法。後世男女既無正心，試行吾道，道亦與之，不責於人。亦有因與漸進，亦有中道而退。吾見其退，亦不執之。道雖無心，常慈養物。大道如水，止渴除穢。道猶良藥，勤而服用，定能愈疾；有病不服，稀能自愈。後世男女勤修吾道，定兔死厄，全身保生，能入無形，與道為儔。背吾道者，不除死籍，不免死厄，形如灰土，魂識漂浪，隨業受報，生無道力；死望道生，終不可得。從今已後，陰氣漸盛，人不畏死，修學外法，不得大道。如此之夫，多被妖邪執其魂魄，身遭疾病，無方療治。命滅之後，隨邪群黨，定不得道。雖有小善，無由報應，由其失正，不願行道，邪鬼侵之。如此之人，雖言萬物皆空，我身亦空。物境既空，何有能侵？我身亦空，有何所受？妄想言受，畢竟空寂，都未曾有。愚人偏見，作此觀時，邪精魅物，競來侵害，無所畏忌。亦有生身遭魅，隨逐邪神，一絕而去，此名全身入邪，不須待死，取其魂魄。若有女人，生身懷邪，顏色萎黃，處處疼痛，常吐涎沫，或復洪腫，水土惡氣，百節酸痛，風疰入心，恍惚迷忘，救氣不暇，安覓道乎？痛傷流俗，自取滅亡。身各有道，不知用之，與道為鄰；不肯析之，徒近玄流，無心洒垢；神醫在側，不知愈疾，甘心受苦，嬰抱楚痛。如此之夫，去道不遠，邪惑其心，障覆其目，順流而去，不能逆來。
　　大慈天尊為一切眾生演說法印，流通供養。精至之士寶而行之，邪俗之夫誹謗四起。善男子，汝今當知信敬我道，亦不益我；誹謗我道，亦不損我。善男子，邪俗之夫，如獵犬食，無有定主。譬如東家修善長齋，持戒不煞。西家十惡，專事屠販，漁獵殺害，家豐薰臭，所食之餘，棄之域內。東家犬子承臭而往，食其殘餘，遂至忘返。於是西家先復無犬，大小見之，歡喜餘食，倍與薰臭。爾時犬主性器弘大，亦不呼歸。歲月經久，犬遂長大，不識前主。主忽出遊，暫過西鄰，犬便驚吠。前主慈悲，亦不致怪。卻後數日，十惡之家，忽被天殃，合家滅命。先人收養臭爛之餘，亦以窮盡。犬既饑餓，終日號鳴。舊主聞之，合家議言：犬子少小愛往彼家，所食臭爛，穢性以成，卒不能改，設呼暫還，終歸不活。須臾之頃，犬便餓死。主又歎言：犬子向在我家，常得聞法，縱不悟解，亦潤其神。冀犬後身得生人道。無故往彼十惡之家，飲血吞膏，食噉臭爛。今忽餓死，無一善緣。此犬必定不生人道。善男子，我喻惡人邪俗嫉妬，忘失根本，誹謗大道，與犬無異，為逐臭爛，故不識前主。學道之士含垢懷辱，忍受誹謗，彌加精進。求無上道，復應卻照，邪俗之夫，不離生老病死之苦，不能超出纏累泥滓，淪沒邪道，癡貪三毒，以成其身。十惡五逆，是其徒黨；財色窟宅，是其居處；惡口惡舌，是其歌頌；誹謗妒嫉，是其心行。邪俗之夫不見真經，不聞真說，無以止惡，禍患如此。後學之士應離此人，不須酬對，與其諍論；自求昇度，晨夕不懈。邪俗之夫，法有興廢，身有老死，未死之前，已被灾害，是其邪法不驗之徵。學正道者，身無疵癘，是其元吉全生之徵。應自慶幸，深避患害，執吾法印，勿受邪言。善男子，劫初之時有建木鄉人，入於山南，衒賣真珠。時有山東商人，姓頗羅墮，名曰滿願，出庫百金，買得一珠，圓明曜掌，大徑一寸，囊肘自隨，不令他見。數旬之間，忽有山南一人，名曰雷詰，偽賣魚目。滿願西鄰壽量之家亦出百金，買得魚目，亦以懷藏，不令他見。却後六年，二家惡疾，祈得明師來療此病，和合藥分，須好真珠。爾時二人各出真珠以閱明師，師遙見之，懸知後人買得魚目。師即語言：此非真珠。壽量狐疑，恐師行誑，請師水之，浸經一宿，合器腥臭，真珠入水，彌益光明。九日出之，引長六寸。滿願服之，所苦立愈。後又市珠，請師教浸水，服之丁壯，于今已壽九萬餘歲，上皇玉簡題不死名，一切善神遞為給使。此人又復得吾真氣之道，亦能御氣而遊，無復死厄。西鄰合家因此惡疾，以至滅絕。唯有一奴，名曰勤子，少小有心，常仰天歎，願得天道救其所苦。我命上仙大通教其餐松，并服松子，于今不衰，入於太白，時遊天山，上登崑崙。吾以授其晨氣之方，必定免死而得真道。善男子，真偽之道，生死相背，不可倫疋。執吾法印，能辯邪正。修學之士望濟一身，傍度幽顯，不可造次，以規聲利，忘其大成。至真法中幹用之士，道迴天地，德拒四時，不為晝夜改易。乾坤崩淪，道能成之；天地毀缺，道能補之；生氣不足，道能足之；萬物不養，道能育之；天下不化，道能化之；一切凶惡，道能變之；一切為善，道能福之；愚暗之者，道與其光；孤遊恐畏，道來友之；饑寒病惱，道為除之；履涉危難，道來安之；白刃臨項，道能救之。善男子，汝欲學生，莫於無上大道至真法中生不正行，諸所施為盡皆中正，大道玄祐，不畏邪道無正根力，無的依憑。譬如迷人，進退失路，不知要道，始年昏惑，所習不定。或言忘心，不見有身；心既無生，聽可得忘；即心有累，云何忘之？始欲此身復歸四大，身雖暫忘，四大猶在。假使體空，不能無觀。一物一觀，已成二事。前境未忘，後觀續生。一切因緣以四大而起，身由四大和合而生。絕滅之時，還歸四大。外道之夫猶如草木，因四大生，因四大滅，不能不生，不能不滅。欲其即生，亦不能得；欲其不生，亦不能得。外道亦爾，於生死中不能自在，為物所負，隨境生滅。善男子，得道之士能忘身心，不見所能，不見所忘，境智體空，觀無所起。我所受形，從道得生。今忘此形，復歸於道，不為四大之所攝持，不為四時之所生滅，不為累患之所繫縛。所謂無上大道能存能亡，亡能無形，存能長生，寂寥幽奧，恍惚希微，不可以智知，不可以心識，應物有周，動用無極。善男子，無上大道慈悲之力，不可思議。後世男女持吾法印，深心思念，當正億持。爾時天尊說此經已，五百外道柯葉惟等悉捨邪法，肉袒求哀，從道出家，欲求濟度，悔過自責，遍體血流，拔除鬢髮，如鳥鍛翮，踴身自撲，猶如山崩。
　　爾時天尊即命中和真人開度外道，授其往生因緣之道，敬觀無常，戒莫戕害，斷其癡貪，不令蓄積。中和真人曰：汝諸外道，從今日後，慎莫自高，詐稱汝是天人大師，損他財命。天司黑簿，注汝罪名，九祖受考，身為逆鬼。汝今生存，單衣菲食，以支身命，忍辱精進，求早化滅，後生中國，見道聞法。即身穢滯，不堪全形，入無生道。是時五百外道歡喜禮謝中和真人，辭別天尊，各還其居，建立精舍，晨夕行道，觀身無常，求早滅度。四天之下，人及非人，咸悉歸依正真之道。是時天尊與諸聖眾真應之身遍於法界。於是靈仙之眾八萬四千執持法印，作禮奉行。
　　太上大道玉清經卷十竟
　　#1「軌」，敦煌本P.2385 作「執」。