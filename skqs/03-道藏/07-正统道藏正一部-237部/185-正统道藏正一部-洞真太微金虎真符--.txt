洞真太微金虎真符
　　經名：洞真太微金虎真符。撰人不詳，約出於東晉。係早期上清派符文。一卷。底本出處：《正統道藏》正一部。
　　洞真太微金虎真符
　　太微天帝君金虎真符，藏于太上元景瓊宮，毒歡萬尋，擊魔衛經，神虎七千，備于玉關，西華玉女三百人，散香霄庭，五老典籍，金晨侍真。非有瓊籙玉名，刻簡三清者，皆不得金虎內符，及聞太上之玉篇矣。此符刻於上清玉簡智慧篇中，有七萬言，靈音道妙，微旨難詳。或著天魔隱諱，或表萬神內名，或釋幽喻疑訣于瓊音也。小有王君抄出此符，及威神內文之法，以制天地羣靈，有一百言耳。此咒奇祕，名曰三天虎書太元上籙。受之者先齋七十日，賚金虎玉鈴，素錦玄羅各三十尺，以為金真之誓，盟于天地不宣之約。依四極明科，聽使七百年中，得傳三人。
　　太微天帝君金虎玉精真符，乃太元上景自然金章之內音也。以役命金仙，封山召靈，威震六天，馘落萬神。太上常使西靈太甲七十萬人，衛符於太微瓊宮。佩此符者，威制天地，呵叱羣靈，控駕景龍，位司高仙。瓊音既震，則玉華侍側，金真衛兵，千妖喪眸，萬鬼滅形，九魔迸首，六天摧傾，道妙極真，神裒五靈，左嘯玄童，右攝金晨，大哉寶文，大帝威真，豈徒辟毒攘試，滅妖而已，乃求仙之妙品，得真之標第矣。侍書有玉童玉女，各四十七人，營衛於有經者之身，奉符遵科，上昇三清。若違慢天文，及傳非其人，身入風火，七祖父母長拷于水官。
　　太微天帝君金虎真符
　　右金虎真符，太微天帝君以傳金闕帝君。朱書白素，盛以紫錦囊，佩之，著頭上以行，則威制天地羣靈，神仙敬伏，玉華執巾，天丁衛軀，山嶽稽精。加敕威神之祝，玉清之章，便得馘斬九魔，千妖滅形矣。此上清禁符，不傳於世，得佩之者，飛昇上清。
　　太上元景金真威神內祝，以役召神兵，斬滅邪鬼。當入室燒香，叩齒三十六通，坐臥任意，乃祝之曰：
　　辟乹毒王，震拾羅旍，八仙秉鉞，上帝五靈，太玄落景，七神衛庭，黃真曜符，煥擲火鈴，神虎奮豪，毒鋒亂逞，紫勃文儀，四躩仰鳴，九天六天，四大皛晶，外纏玄炁，內守師兵，左威右顧，風伐火征，叱斬萬妖，摧馘千精，金真啟震，九魔攝形，北酆摧落，所滅皆傾，我佩真符，役使萬靈，三元告真，玄合帝誠，太微上命，上昇三清。
　　太元上景威神內祝之法，皆上清之禁經也。辟軋毒王者，是六天大鬼之內名也。震拾羅旍者，是北帝魔王之隱諱也。四天皛晶者，是北酆鬼相之魂名也。能知三鬼名者，則千妖竄跡，萬鬼匿形，九魔莫得而動試，百邪弗得而陳害。山林獨處，及在府廟神鬼之中，便可案而行事，不必燒香入室也。
　　豁落大符此符青地黃書
　　日元朱地青書
　　月元青地朱書
　　歲元白地黃書
　　熒惑元朱地黃書
　　太白元黃地黑書
　　辰元青地朱書
　　鎮元白地朱書
　　五鈴登空步虛保仙上符一名火鈴
　　太微天帝君受炁之始，玄象初分，登九玄虛生之臺，五帝神官，衛於八方，五符空映，若存若亡，奄藹鳳臺之上，瓊房曲室之內，積七千年，其文見焉。流光耀於九霄，文欎煥乎玉清，左擲則為流金火鈴，右振則冠豁落七元，攝制極天之魔，威布九霞之庭，至極妙道，洞微難勝。帝君方清齋太空瓊臺洞真之殿，玉室金華之房，侍女眾真，五色神官，十億萬人，飛獸毒龍，俠闕備門，巨虬千尋，衛於牆垠，鳳鳴龍嘯，百音激館，威揚廣庭，師子嘷喚，眾吹雲歌，玉響流璨，神妃合唱而奏音，玉女鳴絃而拊彈。余乃引中央黃老君、太極四真人，設流霞之醴，镮剛之果，赤樹白子，隱芝雜結，眾香芬落，積九十日。於是龜母案筆，太一拂筵，天妃侍香，玉女結編，以白玉為簡，金書其文，以付仙都左公，封以玉岌雲錦之囊，傳付中央黃老君，君依盟奉受五符，稽首而退，即致九靈流景雲輿，五色神官五萬人，飛青翠羽龍帔，上登金闕玉清之宮。
　　若有金書東華，得見此文，則宿運應仙。佩符而行，萬神來朝，出虛入空，迴巔五嶽，運度五星，身生水火，變化十方。佩之九年，降致綠餅，上謁三元，位登玉清。其道祕妙，非真不傳；輕泄篇目，身沒形殘。依玄真明科，七千年得傳一人，違盟負誓，殃及七玄，身及先師，同充下鬼，十苦八難。
　　青帝碧霞流鈴登空步虛上符
　　東方青帝元洞元明元耀延靈耀元君，各九千人，青陽玉童九十人，侍文左；束嶽太山仙官二千四百人，青要玉女九十人，侍文右，衛佩符華仙身。
　　赤帝丹震流鈴登空步虛上符
　　南方赤帝大洞元生大靈機皇君，各八千人，絳宮玉童八十人，侍文左，南嶽衡山仙官二千四百人，太丹赤圭玉女八十人，侍文右，衛佩符章華仙身。
　　白帝素霞流鈴登空步虛上符
　　西方白帝金城耀元元導太仙君，各六千人，耀靈元化玉童六十人，侍文左，西嶽華山仙官各二千四百人，太素玉女六十人，侍文右，衛佩符華仙身。
　　黑帝綠霞流鈴登空步虛上符
　　北方黑帝玄洞元陰五耀延靈元華欎單君各五千人，皇機太極玉童五十人，侍文左，北嶽恒山仙官二千四百人，太玄玉女五十人，侍文右，衛佩符華仙身。
　　黃帝蒼霞流鈴登空步虛上符
　　中央黃帝中耀五陽五陰中皇洞極高皇君，各千二百人，皇機執忠玉童十二人，侍文左，中嶽嵩高山仙官各二千四百人，黃素玉女十二人，侍文右，衛佩符華仙身。男以青為地，丹書文，佩之左，女黃書白地，佩之右。
　　五色錦各五十尺，以請五帝仙官。
　　紫金五兩，誓五方之信。
　　沉香五斤，上聞三元宮。
　　真朱一斤，以為盟丹之誓。
　　書刀子一枚，以斷死炁之路。
　　金珠七枚，以奉請七元之精。
　　絳紋七十尺，以為炎光之信。
　　受符經之身，當賚信詣師，清齋三日，沐浴燒香，書符及經，露着高壇之上一宿，明朝共登壇，告北帝，啟盟度符經，付弟子。自不登壇告誓，不得妄開篇目。師輕泄經文，身被風刀之考。弟子不受而披卷，殃及七玄，身殘失明。四極之科，禁輕泄經文。太真之律，禁無盟信。自非金名玉格，莫得聞見。求仙之夫，無五符佩身，五嶽仙官不衛兆形，三官鬼錄不落死名，栖身山岫，則為九天魔王所敗，出入人間，則不免縣官灾刀兵。得佩之者，上天履淵，縱橫無方，適意周旋，存思真神，還復本宮，五芝自生，身映玉光，仙官防衛，三元詣房，乘雲駕虛，上昇玉清。
　　受符百日，當以五寸桐板五枚，書符，各着一板上。又書刺各一枚，記：某年月朔日時，某郡鄉里某岳先生某人，年若干，某帝子屬某岳。以付刺，埋着五岳。臨埋符時，叩齒三十六通，咒曰：
　　上啟三元玉皇帝尊，下告五岳五色仙官，奉受流鈴五符真言，清齋五香，記名山川，請受真仙來衛我形，五芝流黃黑白赤青，身生水火，煥落火鈴，龍轡詣房，上登玉庭。如此即有五方仙官防衛兆身，授子神真之道，遊行五嶽山海，百靈莫不來朝。
　　火鈴振威內存大神慧祝，佩流金火鈴，出入遠近，經履危嶮寇病之中，厄害之下，當存真光以自衛，開通萬里之路。發行之始，正向其方，叩左齒二七過，咽炁三十六通，便思所之處所形象，山林草木，人民禽獸，神靈分明朗然，皆來朝拜我身。思北斗七星覆我頭上，仍存我左目為奔星，右目為迅雷，光赫奔流九萬里外，見所之道路，隨光開通，山林草木，人民屋宅，兵寇鬼炁，悉令消除，無復孑遺，四道洗然。因祝曰：
　　前開後閉，天平地昂，神公出遊，四道開張，當令天地，通我橋梁，前後左右，洞達八方，我左擲奔星，右迅電光，流精萬里，何妖敢當，太一將送，萬神來迎，所之所向，靡不吉良，乘雲駕虛，上昇太空。畢，便引二眼之精，各還其宮，左取七炁，右取七炁，咽之畢也。如此可以冒嶮涉難，攻鬼伐兵，無不應響蕩然。其法至妙，不得文傳，口口相付，明慎之焉。依玄科，七百年聽得一傳。
　　五帝流鈴五符，威制極天之魔，召攝五方神靈，上應五星，參落七元，下應人身，九孔七明，周天竟地，靡有不關，無幽不測，無細不鑒，存符則光見，擲符則振靈。子若佩之，受師口言。若在人間遇惡鬼之地，當作振威大祝，北向閉炁十二息，思五方炁，覆冠一身，內外奄冥，都無所見。因叩左齒三十六通，咽五方炁，方各三咽，炁炁除盡，盡入兆身。存我兩目童子，光如流星，煥落五方，便祝曰：
　　天元七精，五帝流鈴，煥擲電光，如天奔星，光曜十方，照鬼真形，有何小妖，當我生門，大帝有命，誅戮無親，屠肝刳腹，絕滅鬼精，千千皆摧，萬萬皆傾，神威吐祝，攝籙無停。便咽炁三十六過止。如此一祝，則五方神官，皆征甲命卒，攝籙所在，有靈之卒，束縛詣庭，三祝鬼炁滅種。
　　若入五嶽，周遊山川，冒嶮履峻，皆當未及其處百步，叩左齒三十六通。若之東嶽，便存青帝希林珠官屬九千人，來衛我前後左右，以青霞之炁覆冠我身。若之南嶽，當存赤帝丹玄子官屬八千人，來衛我前後，以絳雲之炁覆冠我身。若之西嶽，當存白帝少皓靈官屬六千人，來衛我前後，以素霞之炁覆冠我身。若之北嶽，當存黑帝玄冥官屬五千人，來衛我前後，以玄雲之炁覆冠我身。若之中嶽，當思黃帝執忠原官屬萬二千人，來衛我前後，以黃炁覆冠我身。畢，咒曰：
　　乾天曜靈，七晨玄精，五斗華蓋，繞絡我形，五色飛霞，混合交并，身佩七元，流金火鈴，煥擲北方，極天欎冥，五帝神官，駐策天兵，為我攝制，山川
　　土地，千鬼萬靈，皆令束首，自送真形，前誅後戮，所捕無停。
　　畢，如此一祝，天魔滅跡，萬神來朝，遊行五嶽，履涉山川，無復試觀之患，五嶽仙官自來，奉送五芝玉英來給子身。
　　若在軍寇之中，縣官白刃之下，厄難之中，當叩右齒十二通，存七斗覆身，玄光明映，周匝一體。存肝為歲星，出在左；肺為太白星，出在右；心為熒惑星，出在前；腎為辰星，出在後；脾為鎮星，出在胸上。令五星精炁纏絡前後，我身居斗魁之中，五星之下。次思五帝神官衛我左右，仍祝曰：
　　天為我屋，地為我床，五嶽山川，為我橋粱，玄斗元精，為我衣裳，藏身七元之內，流火之鄉，度我者太一務猷，過我者白元無英，灾不能干，兵不能傷，當令我身，上詣金闕九老之京。畢。如此在屈厄之中，垂終之命便得解脫。
　　洞真太微金虎真符竟