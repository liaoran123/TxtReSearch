上清太上九真中經絳生神丹訣
　　經名：上清太上九真中經絳生神丹訣。撰人不詳，約出於南北朝。係《九真中經》傳本之一。一卷。底本出處：《正統道藏》正一部。
　　上清太上九真中經絳生神丹訣
　　先閉目內視，知如有不具，便當燒平坐閉目，握固兩膝上，精存眾神，咒行如上法。其平旦、中時存神，自平坐而行之，勿令有見之者矣。皆內視，臨閉而存也。月一日夜半存神訖，又存兩目中有白氣，如雞子大，在面目前，須臾變成兩明鏡，徑九寸，以前後照我一體上二十四神，洞鑒分明，良久，乃心祝曰：
　　大明寶鏡，分形散化，鑒朗元神，制却萬魔，飛行上清，披雲巾羅，役使千靈，封山召河。咒畢，五日一行之。所謂覆校內精，檢歛五神者也。常能行之，灾害不生，而位登高仙。
　　拂童之道，使徹見帝君五神，及二十四神之法。常以甲子之旬，庚午之日，日中之時，取清水一升，以一銖真丹投水中攪之，左行三七過，咒曰：
　　玄流朱津，先光八明，身神眾列，並來見形，徹視萬里，中達九靈，帝君映童，使我上精。咒畢，東向，以洗目二七過。常行之者，徹視萬神。咒當微言，以水向月建洗目，常向東。
　　太上真人招五辰於洞房籍飛魂於六合隱存祕道
　　南極元君玉經寶訣
　　夜半清靜，坐卧任意，安體淨心，寬氣調神，臨目內視，存西方太白星，在面兩眉上，名為玉璫紫闕。眉上一寸直入一寸，為玉璫紫闕。陽日存星在左眉上，陰日存星在右眉上，
　　次又存北方辰星，在天中帝卿玄宮。帝卿玄宮，從鼻直上，未至髮際五分，直入一寸。
　　次又存東方木星，在洞關朱臺。洞關朱臺，在目後一寸直入一寸。陽日存星左目後，陰日存星右目後。
　　次存南方熒惑星，在玉門華房。玉門華房，在兩目內眥際五分，直入五分。陽日存星在左目眥際，陰日存星在右月眥際。
　　次又存中央鎮星，在金匱黃室長谷。金匱黃室長谷，在鼻人中中央，直入二分，星如綴懸於上。存思都訖，髣髴令星處其位，當覺使五星出光芒，放五色煙，貫我一身，洞徹內外，體中如有熏熏星精來入也。乃叩齒五通，嚥液二十五過訖，乃微咒曰：
　　高上紫闕，內見帝君，太一混合，紫房之門，門內煥明，是為三元，三元結精，乃有五神，寶曜敷暉，放光衝晨，精化積生，變為老人，首建素容，綠帔絳裙，右帶流鈴，左佩虎文，手把天綱，散絳飛晨，足躡華蓋，吐芒練身，三景保守，令我得真，養魂制魄，乘飈飛仙。
　　咒畢，又嚥液三過，叩齒三通。常能行此道十五年者，於是南極老人丹陵上真，迎以綠雲之轝；西極老人素陵子期，迎以黃飈之車；北極老人玄上仙皇，迎以玄景之龍；東極老人扶陽公子，迎以青軿之輦；中元老人中央上玄子，迎以曲晨之蓋。五老人一合，俱升紫虛。行之勿令不常也，存之勿令不精。忌履穢，禁雜處，常薰香，數沐浴，違之者彫敗，順之者飛仙。存畢而欲有所願在意，於咒後續言之。存五星共言止處，直入項下二寸，仍辟方一寸，星如彈圓，照洞面體。
　　月旦、月望、月七日、月九日、月十三日，月十七日、月二十日、月二十五日，雞鳴時，存日月之象，在魂房六合。魂房六合，在兩目外之上角小仰高空之中，按之叩齒，聞手下有四會動在其下者是也，直入一寸，方九分，名曰魂房六合之府。日左月右，存使光明洞形，令髣髴在位，閉目極念，無得遺脫。畢，叩齒七通，嚥液九過，而微咒曰：
　　太明靈晨，九度鬱青，招霞藏暉，灌練五形，宮駕六合，七神調平，使我飛仙，魂登上清。咒畢。行之十五年，玉皇遣三素之軿來迎。當養能鳴雞，使其司旦而有常節者也。若隱章而作，必失日月之交暉也。南極夫人受此術於太上高真，名曰雙景翼形隱存幽道，審是仙骨者，乃得聞此經目也。
　　太上迴元隱道用除罪籍內篇
　　太上玉真隱元內觀，用六丁之日，是生氣時，天元敷陳，胞結重固，七魄上言，三魂記過，違愆七祖，積罪三陰，故有消除之法，以解脫愆罪。施此道者，乃於求仙之人者矣。
　　常以甲子之旬，丁卯之日，夜半之時，於寢室牀上平坐，北向接手，叩齒七通，畢，乃仰存七星，使煥明於北方，良久，微咒曰：
　　第一太星，玄樞陽明，天樞魂神，上元九君。作七呼之，乃又咒曰：
　　願得除某七世以來，下逮某身陽罪陰過，皆令消除，所向如願，萬事合心，飛步七元，與天相傾，名刊丹簡，延紀億千。畢，又存北斗七星，從天中而來，下飛入我口，徑在心中。存星光，令內外洞徹，極思念之，此謂解晨結羅，內外虛暎上道。
　　甲戌之旬，丁丑之日，夜半之時，於寢室牀上平坐，北向接手，叩齒七通，畢，乃仰存七星，使煥明於北方，良久，微咒曰：
　　第二元星，北台陰精，天璇魂神，上玉九君。作七呼之，乃又咒曰：
　　願得除某七世以來，下逮某身陽罪陰過，皆令消除，六氣盈滿，四神同虛，飛行七元，名刊玉書，上登紫清，乘虛駕無，出入利貞，與天同符。畢，乃存北斗七星，從天中而來，下飛入我口，徑在肺中，使鑒洞內外，五藏分明。存星來入口，當令目覺光芒，四散滿口，口中小熱，即星精來入之驗也。
　　諸思七元，存九晨之道，所寢牀席，不與他人同止，衣服亦然。男女同席而息者，列罪北玄之籍。若犯乎汙穢者，招殃注於地獄也。師友同氣，相雜而止，不為犯也。
　　甲申之旬，丁亥之日，夜半之時，於寢室牀上平坐，北向接手，叩齒七通，畢，乃仰存七星，使煥明於北方，良久，微咒曰：
　　第三真星，九極上真，天機魄精，上素九君。作七呼之，乃又咒曰：
　　願得除某七祖父母以來，下逮某身死罪死過，積惡私匿，犯違天地水三官，皆乞消除，目明徹視，洞鑒幽無，飛行七君，名書上清，役使萬神，上登玉庭，駕景乘空，與天相傾。畢，乃存北斗七星，從天中而來，下飛入我口，徑在肝中，使光照五藏，內外洞明。畢，心存北向再拜，畢，咽液九過，亦可起拜。
　　甲午之旬，丁酉之日，夜半之時，於寢室牀上平坐，北向接手，叩齒七通，畢，乃仰存七星，使煥明於北方，良久，微祝曰：
　　第四紐星，施根玄冥，天權魄精，上虛九君。作七呼之，乃又咒曰：
　　願得除某七世以來，下逮某身無恩無德，不仁不孝，陰惡之罪，數千萬計，皆令消滅，服食納精，日以進益，飛登七元，錄刊太玄，上列玉皇，乘欻九天，役神御靈，日月新明。畢，乃存北斗七星，從天中而來，下飛入我口，徑在脾中，使光明洞徹，暎照五藏。畢，嚥液二七過。
　　甲辰之旬，丁未之日，夜半之時，於寢室牀上平坐，北向接手，叩齒七通，畢，乃仰存七星，使煥明於北方，良久，微咒曰：
　　第五綱星，天平丹元，玉衡魄靈上君，上玄九皇君。作七呼之，乃又咒曰：
　　願得除某七世以來，下逮某身內外穢罪，表裹沉過數千萬億，記在幽關者，皆令消除，當令體充氣，盈黃庭，鎮胃中，上刻太素，乘景紫官，右侍玉女，左衛玉童，日月同暉，位為真王。畢，乃存北斗七星，從天中而來，下飛入我口，徑在胃中，使光明朗照，五藏分別。畢，咽液二九過。
　　甲寅之旬，丁巳之日，夜半之時，於寢室牀上平坐，北向接手，叩齒七通，乃存七星，使煥明於北方，良久，微咒曰：
　　第六紀星，命機北極，闓陽魄靈，上丹皇虛九君。作七呼之，乃又咒曰：
　　願得除某七世以來，下逮某身所犯所行，賊惡罪過，奸逆亂妄，列紀帝官，皆令消滅，百痾瘳愈，體氣利貞，名書仙臺，刻金上清，役使萬神，飛行九明。畢，存北斗七星，從天中而來，下飛入我口，徑在腎中，使光明洞徹，五藏分別。畢，嚥液二七過。陽日存在左腎，陰日存在右腎，一日為陽，二日為陰。此道尤禁見血穢臰慢，雜食葷辛，則上延於七祖，下及於兆身，死則為下鬼，名除於帝門。
　　月晦之夕，明日月朔也，未雞鳴之前，於寢室牀上，東向接手平坐，叩齒七通，畢，乃仰存北斗七星，使煥明於我面也。良久，微咒曰：
　　第七關星，玄陽天關，瑤光太明，太上玉皇道君。作七呼之，乃又咒曰：
　　願得除某七世以來，下逮某身闇昧匿罪，犯罹五刑，身中之神數千萬億，記在北帝鬼官者，皆令消滅，當令某精神八達，坐在立亡，耳聽絕音，目生紫光，刊玉太素，同鑒鬼形，名書帝君，命灼五明，飛行七元，寢宴紫庭。畢，存北斗七星，從天中來下，徑入我口，從口入至目瞳中，通暎兩眼，使內外自然，存見五藏分明。陽日存星入左目瞳，陰日存星入右目瞳。
　　六甲日，夜半生氣之時，於寢室牀上卧坐，首向隨意也。握固閉氣，定神良久，叩齒九通，畢，存北斗九星，使煥然明於頂上也。令九星光，一星在斗柄前，光芒以相暎及於是，乃微咒曰：
　　第八帝星，高上玉皇神，八景元君，九尊太星，太微玉帝君神，太素七晨元君。九過呼之，乃又咒曰：
　　願得除某九世祖、父母以來，下逮某身者，丘山水源，大小罪過，名上死籍者，陰匿賊惡，伏姦藏欺，事有億萬，列在鬼帝酆山上者，死罪條例之愆，記于北上九元太極真人黑簿者，乞九元太上帝尊玉玄君，皆令事事消除，飛行七道，上登玉清，洞遊太元，乘景晨生，北宴八素，與日相傾，總朝皇妃，攝御萬靈。畢，又存北斗七星，從天中而來，下徑入我泥丸紫房中，使洞照泥丸，及光明接徹一身五藏，使內外通生紫光雲氣，極今鬱鬱髣髴。念之畢，咽液三九過。
　　若六甲日，與月晦日，及六丁日，存思相妨近者，自可以次調適，籌量修之，不必便頻仍相切近也。每事效此，唯令備於真法也。於是太上迴元謝罪之道畢矣。太上藏五通之日，封于五嶽之玉笥，隱迴元隱道於九晨之宮。既修五通，當行迴元，五通於帝，始之迴元，開於玄終。故修五通，行七元迴道者，不食血腥物，見諸尸穢，犯者受太玄考。
　　五通者，太上之吉會日。迴元者，太上之更新日也。不知五通，不得解罪除惡；不知迴元隱道，不得刻名上真。常以其日，思存吉事，首謝身中罪過，所謂解脫七世，離脫形名者也。不以示九宮中仙矣。
　　諸修洞房紫房中事，及存九晨七元者，眠初起、初卧呼吸時，臨食畢，先微咒曰：
　　五星五通，六合紫房，迴元隱道，豁落七晨，生魂者玄父，父變一成神，生魄者玄母，母化二生身，攝吾筋骨者公子，為吾精氣者白元，長生久視，飛仙十天。咒畢。勿令耳聞咒音，此太上隱咒，以除邪氣，致精神，使人終身不厭昧。
　　太上九真帝君九陰混合縱景萬化隱天經
　　帝君九陰經曰：故欲變化分形，隱淪八方，匿軀藏景，入空造冥，來致萬物，招制邪魁者，當常齋，修帝君九陰之精思也。
　　第一星中，名太上宮，宮中有帝君變隱逃元內妃，名太一法炟，字幸正扶，著黃錦帔，丹青飛裙，嚲雲髻。
　　第二星中，名中元宮，宮中有帝君保胎化形內嬪，名太一三瓮，字羅朱嬰，著青錦帔，綠羽飛華裙，嚲雲髻。
　　第三星中，名真元官，宮中有帝君六遁七隱上元丹母，名太一靈夷，字仲雙兆，著青錦帔，繡羽華飛裙，嚲雲髻。
　　第四星中，名紐幽官，宮中有帝君匿景藏光中元內妃，名太一七烈，字橫單磐，著紫錦帔，黃華羽飛裙，嚲雲髻。
　　第五星中，名剛神宮，宮中有帝君變體易景斗中大女，名太一鬱書，字疇丘蘭，著朱錦帔，紫青飛裙，嚲雲髻。
　　第六星中，名紀明宮，宮中有帝君隱迹散眾斗中中女，名太一氣精，字抱定陵，著朱錦帔，青繡飛裙，嚲雲髻。
　　第七星中，名關會宮，宮中有帝君分影萬形斗中少女，名太一郁黑，字天凡婌，著丹錦帔，青華羽裙，嚲雲髻。
　　第八星中，名帝席宮，宮中有帝君化日月水火斗中高皇左夫人，名太一石啟珠，字落茂華，著紫錦帔，繡羽飛裙，嚲雲髻。
　　第九星中，名上尊宮，宮中有帝君化金石山河斗中高皇右夫人，名太一愛條，字雲育，著綠錦帔，翠羽華裙，嚲雲髻。
　　右帝君九星斗宮中，隱妃九陰名字，若咒說之時，但祝位號名字耳，勿道著衣帔，及頭以下也。子能知帝君九陰者，昇晨上天，位為上清真人，兆在世終身不受哭已之灾，太陰之神衛從，萬靈之精拜謁，分散變混合，化天地。此太陰九妃者，乃帝君之陰宮神也。兆行道解結，奉符上籍，安魂制魄，化生體神，導氣延精，以求長生，而不知帝妃之名字，行九陰以混合者，亦萬不得仙也。
　　兩眉間却入一寸為明堂，正方一寸，為帝君太陰九妃常居其中。常以月之偶日，夕夕用生氣時，而燒香入別室，坐卧任意，瞑目良久，存帝君安坐，在太極紫房中。又存太一五神在六合中，又存北斗九星在心中，又存太陰九妃在明堂中，又存太微童子干景精，對立帝君前，童子左手把五符，右手把五籍。又存兆之形立童子之後，又存太陰九妃從明堂中，以次橫列立兆後，又存太一五神從六合中，上入太極紫房中，以次橫列立太陰九妃後。都畢，於是帝君眾神，欻一合大變，共為一人，如嬰兒始生之狀，名曰無常童子，字變化玉，手把九星，頭戴日，口銜月，童子以日月九星之光，暎熏兆一身，內外洞徹，自覺兆一身通赤，如火之灾，無復表裹，表裹皆煙煙然也。
　　此為帝君太一九陰，九陰混合變化萬形也。良久畢，叩齒二十四通，嚥液九過，乃微咒曰：
　　洞天神光，迴耀紫清，玄陰九晨，隱淪絕冥，斗中夫人，三女散形，神妃內化，萬物立成，電光雷激，雲霧流零，九十變化，生丹起青，太一九女，宮變混淳，無常縱淪，遂館幽冥，錦帔華被，紫羽飛裙，左佩隱符，右帶虎文，御火戴火，手抱絳幡，旁魔八風，四掣景雲，逍遙天綱，化蕩七元，弊匿山河，顛迥五晨，日月塞暉，列宿失真，分形作百，化軀入千，在火成火，入林為林，居水為水，入山為山，所求忽至，所召已前，鯈欻適心，盼目立臻，千種千物，隨心所言，帝君在形，太上玉晨，無英同景，四及白元，水生天地，保養我身，口有所道，逐意化遷，玉童奉符，玉華執巾，神妃獻香，四真同軒，事事物物，皆如我言。
　　咒畢，又存歲星、熒惑星、太白星、辰星、鎮星，一合凡五星，各從方面，俱來入口中，使五星光芒，上照泥丸紫房中，中照五藏，下照陰室，使一身之形，皆使洞徹。此為帝君用明，以迴九陰之道也。存念良久，叩齒五通，咽液五過，乃微咒曰：
　　五辰列橫，煥朗五方，水星却灾，木星致昌，熒惑消禍，太白辟兵，鎮星四據，我得利貞，帝君用化，和迴九靈，太陰素華，宮館九星，記我玉簡，錄字帝房，乘飈扇景，飛騰太空，出入冥無，遊冥十方，五雲覆蓋，招神攝風，役使萬靈，上衛仙公。畢。
　　此帝君九陰隱書，九真之內事也。五神之階級，三元之塗路。中央黃老君、南方紫精君、東方青童君、北方太上君、西方太素君，並迴九陰以散形，布五星以滅景，混變萬物，觸事立成，長存久視，上為真人者也。若兆常能行之，則變化無方，身生水火。於是帝君九陰之道畢。
　　太上玉晨鬱儀奔日赤景玉文結璘奔月黃景玉章
　　右奔日月之道，太上上清太極九皇四真人之所寶秘，玄虛玉君之玉章也。自非自金閣玉名，及錄字東華，皆不可聞見此二章之篇目矣。行之者先清齋百日，絕交人事，乃為之。久久行之，上界日月得給玉童玉女各五十人。
　　太上鬱儀赤文、結璘黃章，乃太上玉帝君靈秘篇也，藏之於九天之房，丹瑤之臺，非懃心好真，宿有飛玄天仙之骨錄者，莫得見聞。聞其篇目，皆不可妄言，稱及犯三官，天地不赦。初令三百年得宣傳一人，却七百年，乃復得傳，若神冥告有宜授者，傳之也。傳授之法，皆師友相受，以崇玄科也。授非其人，不遵法度，為泄天文也。漏慢違誓，死為下鬼，乃七祖考受風火之罪，自非同氣，寧當閉口。
　　西玄山洞臺中，有此二經，刻以玉簡，書以金字。及王屋清虛天，皆有而不備具，唯太玄宮高上臺，及蓬萊府北室金柱玉壁，刻文並備具也。中宮仙人、太清諸宮，並不知此書是何事也。峨嵋山北洞中石室戶樞，刻石書字曰：鬱儀引日精，結璘致月神，得道處上宮，位為帝君真。凡二十字，下仙見之，甚自不解其義是何事也。如此仙人中，有不見其篇目者多也。其金液神丹，蓋小術耳，不得飛行上清。欲行此道，不必愚賢，但地上無此文耳。真官玄法，啟誓乃傳，有得而行此，位為上真，乃乘八景瓊輪，遊行九晨，詣太素宮，見太一帝君，俱朝元晨。故秘言曰：子得鬱儀結璘，乃成上清之真，不修上道，不得見三元君。
　　太上鬱儀日中五帝諱字服色
　　日中青帝，諱圓常無，字照龍韜，衣青玉錦帔，蒼華飛羽裙，建翠容扶晨冠。
　　日中赤帝，諱丹靈峙，字綠紅暎，衣降玉錦帔，丹華飛羽裙，建丹扶靈明冠。
　　日中白帝，諱浩鬱將，字迴金霞，衣素玉錦帔，白羽飛華群，建浩靈扶蓋冠。
　　日中黑帝，諱澄潧渟，字玄綠炎，衣玄玉錦帔，黑羽飛華裙，建玄山扶容冠。
　　日中黃帝，諱壽逸阜，字飈暉像，衣黃玉錦帔，黃羽飛華裙，建扶靈紫冠。
　　右日中五帝君諱字服色。欲行奔日道，當咒識名字，存帝服色，在我之左右前後。月中夫人魂精內神，名曖蕭臺標，月魂配五帝，次又咒之。能知月魂名，終身無災，萬害不傷。太上藏日月帝、夫人諱字於太素月宮，有如之者神仙。
　　太上結璘月中五帝夫人諱字服色
　　月中青帝夫人，諱娥隱朱，字芬豔嬰，衣青華瓊錦帔，翠龍鳳文飛羽裙。
　　月中赤帝夫人，諱翳逸寥，字婉延虛，衣丹蘂玉錦帔，朱華鳳落飛羽裙。
　　月中白帝夫人，諱靈素蘭，字鬱連華，衣白琳四出龍錦帔，素羽鸞章飛華裙。
　　月中黑帝夫人，諱結連翹，字渟屬金，衣玄琅九道雲錦帔，黑羽龍文飛華裙。
　　月中黃帝夫人，諱清營襟，字玄定容，衣黃雲山文錦帔，綠羽鳳華繡裙。
　　已上五夫人，頭並嚲雲三角髻，餘髮垂至腰。
　　右月中五帝夫人諱字服色。欲行奔月之道，當咒識名字，存夫人服色，在己之左右前後。日中五帝魂精內神，名珠景赤童，日魂配月五夫人，次又咒之。能知日魂名，終身無疾，萬禍不犯，太上藏日月魂名於紫虛王宮，有知之者，通神使靈。
　　存奔日月道者，任所行便耳，不必盡為之也。欲得靜室隱止，唯令見日月之始暉處也。若不絕人事，與外物相干者，不得行此道也。
　　夜半常燒香，存五夫人名字，心咒曰：願與帝君太一五神，合景如一。如此二十四年，亦白日昇天，亦不必行奔存之道也。常存在我之左右，并心咒舊說，勿令耳聞。
　　行鬱儀奔日之道，旦旦視日初出之時，無日當靜室，先臨目閉氣十息，又嚥日光暉十過，存霞光，使入口即而吞之。畢，微呼五帝名字，并月魂名，凡三過。次存青帝君，從日光中來在我之左；次又存赤帝君，從日光中來在己之右；次存白帝君，從日光中來在己之背；次又存黑帝君，從日光中來在己之左手上；次存黃帝君，從日光中來在己之右手上。五帝都來，存服色，令髣髴。於是又叩齒五通，咽液九過，微咒曰：
　　赤鑪丹景，圓華九明，太暉啟晨，煥曜朱精，五帝肇霞，暎洞萬生，觀落上真，空無條平，運氣練綵，流蕩五形，使我神化，六府敷盈，同與帝君，太一無英，參乘絳雲，陽燧九軿，上奔日中，與帝合靈，壽均天地，二晨相傾。
　　咒畢，又叩齒三通，咽液三過，又微咒曰：
　　月魂精神，曖蕭臺標，使我得到，日窟之天，東蒙長丘，得受揮神之章，帶九有之符，食青精日，飲雲碧之英，宴八極之城，登明真之臺，坐希林之殿，詠玉晨之辭。
　　畢，又存陽燧絳雲之車，駕九赤龍，來從日光中到我前，仍與五帝共乘，而奔日也。自忘形良久，又咽液十四過，訖，乃開目極念，存思自有髣髴。久能行此道者，必得乘景奔日，此鬱儀之道畢矣。
　　行結璘奔月之道，夕夕視月而向之，時無月者，於靜室臨目閉氣九息，又嚥月光九過，存月光，使入口中即吞之。將前五廣夫人諱字#1，并日魂名，凡三過。乃存月中青帝夫人，從月光中來下，左右相次，比如存日中五帝法。都來，存服色極令髣髴，於【是】叩齒九通，咽液九過，微咒曰：
　　黃精啟暉，元陰內章，暎觀太玄，開洞萬方，散蔚寒飈，七晨懸琅，迴陰三合，天地吐光，紫曜遊落，浮華九空，圓明賦綵，六氣化通，五帝夫人，躡雲把風，靈帔鬱羅，佩瓊帶璫，羽裙拂霄，逸靈扇東，騫樹敷蓋，瓊條秀蓬，雲蟇鍊摩，扶養木王，洞根萬里，蔭藹吾躬，魂和神化，六玄靈充，還者歸嬰，玉暎反童，帝君合化，併景桃康，時乘流鈴，飛雲十龍，上奔明宮，位為保皇，壽合二象，天地無窮。畢，又叩齒七通，嚥液七過，又微咒曰：
　　日魂精神，珠景赤童，使我西到六領之門，入協晨玉宮，八絃素丘八景上房，得帶十明之符，佩流星夜光之章，坐太和之殿，登七靈之臺，飲月華膏，食黃琬紫津之，詠高上之篇，吟玉晨真辭。
　　咒畢，又存流鈴飛雲之車，駕十黃龍，來從月光中到我之前，仍存與五夫人共乘而奔月也。自忘形良久，又嚥液三十過訖，乃開目極念，存思自有髣髴。能久行之者，必得乘景奔月，此結璘之道畢矣。
　　若已得仙道人，備鍊精思者，二年存之，便有髣髴，三年形見，五年行之，得奔日月也。自非已成仙人，始欲精思者，故為不速。能久修之，上屬二景，得為上清真人。七百年付一人焉。
　　上清太上九真中經絳生神丹訣竟
　　#1此句文意不通，疑當作『畢，微祝五帝夫人諱字』。參見《九真中經》卷下