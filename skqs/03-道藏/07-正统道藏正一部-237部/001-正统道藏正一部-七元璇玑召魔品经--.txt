七元璇璣召魔品經
　　經名：七元璇璣召魔品經。撰人不詳。二經同卷。底本出處：《正統道藏》正一部。
　　七元璇璣召魔品經
　　七真告五老上皇曰：天有三炁，主无上三天也。第一天名清微寶天，第二天名禹餘元天，第三天名大赤中天。上昊天，下至中天，人間謂之三清。真炁凝結，皆主治三洞，治化人間，攝伏百惡。生人求福，皆至此也。列二十八宿，有中皇九道神炁，下布人身，養育生民，上為九星真君。皆好長生，有不死之道，在此極之。上名曰九道，皆置九宮列八卦，皆有真符九道。令後學佩授，大驅鬼神，翻天轉地，攝伏惡魔。上能助國扶難，下有理救生民之法。
　　天尊以龍漢元年甲午之歲，演君北帝降生道戮鬼滅精之法，令天人修之。故出三五步綱躡紀正法，豁落七元真符，元精神券，謂之滅魔真券寶章。傳于天師，令生民無天亡之患，獲長生妙源矣。
　　是時，五老受命稽首，請持神符，奉經救世，不敢宣泄。當拔度群生，令得無患，離諸邪妄，入我道源。故列真符靈章九道，傳告于今。有道士專心一志，入我此法，為之祭酒治民，普救一切衆生，俱入妙道，鬼神避走。若有疾病之家來迎子，當立道場然燈，先作符九道，安九宮八卦之上，保宅遏魔，其病自瘥。萬鬼二神，宅內魍魎，奔馳千里。善神加衛，三官九府之官，悉皆受禁诫。元精流蔭，當三十年度一人。得之者，萬法皆成。不得妄泄下愚行屍王三之人，禍殃九祖，長役鬼官。後學道士，慎戒而奉行。
　　七真曰：我昔觀三界之中，悉為魔邪妖魅所亂，心生凶惡，不能入長生之妙源，遊魂物外，為鬼魔所中。悲哉悲哉，衆生悉迷亂於下鬼。今故出靈官真符，傳于後學道士，斷截精魅，考鬼治病，佐天正炁。謹按師法不犯，書符鎮壓，轉經行道，拜奏章表。我告今書符治病，平等一心，怜愍一切，有心必當救濟。三龍之後，勤心勸化衆生，受經奉法，依師求道。絕諸世榮，專心一法，奉對師如御前。
　　七真告諸天大魔及五帝大魔一切王等，三九五七之後，當助道士遊行國界，治一切疾病，收攝天下一切邪魔，勿令犯害良民。若有一切強精故魅，犯觸吾禁令，當付酆都，治罪殺鬼。生人佐助道士行化，有靈感矣。
　　七真曰：後學道士，三界之中有幸我者，天靈地聖三十六天，所奉三官，刻書福堂，魔王所舉，位登仙王。三龍之後，依科奉行，三十年方傳一人。如無，當書一本，藏諸名山，為仙官所重，地祇侍軒。得道之時，剋入金門也。
　　七元璇璣召魔品經竟