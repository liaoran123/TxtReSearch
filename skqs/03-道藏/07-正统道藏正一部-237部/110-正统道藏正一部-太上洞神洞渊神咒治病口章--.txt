太上洞神洞淵神咒治病口章
　　經名：太上洞神洞淵神咒治病口章。撰人不詳。一卷。底本出處：《正統道藏》正一部。
　　太上洞神洞淵神咒治病口章
　　嗚天鼓三通發鑪
　　太上玄元五靈老君，三炁正神，急召臣等身中：五體真官，三五功曹，上下大夫，左右龍虎君，捧香使者，傳言素女，執案童子，各二十四人。尚書僕射，通事小吏，十二萬人。關啟無上三天玄元大道君，十方太上。臣等正爾入靖，燒香奏上口章，治病消灾，願得八方正炁入臣身中，令所啟上御，逕達無上玉皇上帝几前。
　　次四方拜，西方始，訖向東，鳴天鼓三十六通。
　　次長跪出吏兵
　　謹出臣等身中：仙靈高官，直使功曹，各十二萬人。正一功曹，十二萬人。三一功曹，十二萬人。促氣功曹，十二萬人。治病功曹，十二萬人。太醫小吏，十二萬人。上部功曹，十二萬人。中部功曹，十二萬人。下部功曹，十二萬人。上部使者，十二萬人。中部使者，十二萬人。下部使者，十二萬人。高車使者，十二萬人。赤車使者，十二萬人。元真使者，十二萬人。元神使者，十二萬人。陽神使者，十二萬人。陰神使者，十二萬人。高車刺史，二十四萬人。收氣食氣吏，收鬼食鬼吏，收邪食邪吏，收凶食凶吏，收精食精吏，收殃食殃吏，收病食病吏，各六十萬人。太上治病玉女，十方主者，各七十萬人。出出者，嚴裝顯服，冠帶垂纓，整其威儀，羅列鹵簿，上下相次，森然住立。臣等前後左右，各各兵刀外向，整頓刀杖，千人齊唱，萬人同和。去臣等三步，自共相顧，望直使功曹，頭戴通天之冠，身著皂執單衣，腰帶龍虎之符，手捉金剛之戟，各七十二萬人。在臣等前，正一功曹，頭戴朱陽之幘，身著絳章單衣，腰帶通天之鉾，手捉夜光之劍，各七十八萬人。在臣等之後，衝天大將軍，頭戴五色之冠，身,著錦鍊之袍，腰帶百鍊之刀，手捉九折之刃，各四十萬人。在臣等左，橫奮大將軍，頭戴玄陰赤幘，身著七玉黑衣，腰帶百鍊黑戟，各九十萬人。在臣等之右，功曹在上，主簿在下，天官在左，地官在右，文官在前，武官在後。五色之幢，威儀翼翼。乘車駕馬，龍虎之騎。步行乘輿，各各相次。青隊在東，白隊在西，赤隊在南，黑隊在北，黃隊在中央。步楯在前，細射在後。賊曹在左，禁防在右。槌鍾嗚角，隱隱闐闐。五嶽軍馬，伺候巷陌。四海軍馬，羅截九州。崑崙玉京，軍馬駭滿。虛空各各，內外相應。將領諸鬼王，令勅魔兵，各各令殺鬼。今某郡縣鄉里，男女某甲辭列。昔日百官子孫，習俗常人。千載之運，得在道門。末民之例，奉屬大道，私自欣慰蒙恩。某口辭奉神不明，多有考氣，招延不祥。自頃以來，家業不利，宅中凶耗，萬端不吉，灾祟云云。又某身，若干月日，忽得疾病，狀云云，慮不育活。蓋聞夫道，能迴死易生。歸命之者，無溺不濟。章奏通達，無往不救。恩在太上，事由主者。臣等凡愚，事在宣揚三洞之旨，不忍所見煎厄之急。大小元元向，臣等叩頭搏頰，告訴丹赤，求乞救濟。臣等不勝所見，肉人窮命轉燭，專至可愍。輒為伏地，拜口章一通，露在臣等前玉案上。如前人口章留辭，事事上啟。不敢越訣，多有所語。唯願今日直符執案主者，導候令使，左右宣直，官治從事，上下素女功曹，與左社右稷，擎案主簿，各七十萬人。與章俱上，對應天曹。令事事判决，文書傳達，了了分明。功曹小吏，一合來下，聽省臣等口奏章言。須事訖，各各還宮室，復位如初。吏兵交關，天曹必令。事事判了，勿使稽停。停者，吏兵先坐。時為通達，令道炁下流，覆衣肉人。令病者速差，差者吏兵有功。言功天曹，加爵遷秩。各各相告。下上官天地之中，所病人之鬼，一一收而卻之。令病得愈，醫治玉女。事事按行，隨病布藥。令下檢校，隨病狀治之，了了得差，差各有功賞。萬等不合，有恚恨治病之官吏兵，各寶針藥之具，與盧醫扁鵲，領天下醫王與治病功曹三百六十人，主生小吏二十四萬人，祈請玉童七十萬人。一一來下，應章羅載。急令得差，平復能行。龍登虎步，康休無他。謹以元元上啟，請省章言。
　　泰玄都正一平炁係天師陽平治太上中炁三洞弟子某岳先生臣某，稽首再拜上言：謹按文書，某郡縣鄉里，同道男女官某甲，年如干歲，戶男女口，如干人，願辭所云列。闔門胎生，祐骨子孫。蟻細常菁，習俗之未。輪轉生死，得有今身。長於草野，六畜不別。信邪倒見，非為一劫。先身實緣，千載之運。遭幸之際，得入清化。參染法教，奉屬大道。草苗之次，得在天民，私自欣慰。但某肉人，百行多違。罪過狼藉，考重三官，以招不利。頃者以來，大小病疾灾禍，妖怪鬼精，灾害宅舍，虛耗錢財，夢景不吉。又某疾病淹篤，所苦云云。大小相守，不能有感。請祈萬神，檮賽無益。今者厄困，恐不全濟。上窮下迮，無心自厲。東西卜問，龜易所推。唯言某家親大祖父三十六世以來，有犯天詛地詛、日月之詛、星辰之詛、五社之詛、水火之詛、五盟七詛之罪。先世所犯，譴在三官，來耗害生人。致令居生轗軻，事云云。皆恐某家七世父祖，昔日生在之時，違天負地，五逆不孝，誅君截位，殺害帝主。方伯二千石，令長大臣，三公九卿，尚書僕射，星宿大臣。或欺神慢師，罵辱父母。或嫌度聖聞，妄造自用。或壞真宮靜治神人鬼屋，偷人牛馬牲口財帛，人所發覺，引天及地。欺神喚日，指點星辰。社祠廟下，更相咒詛，野道復連而死。死者相引，歷劫不休，遂至彌滅。子孫相呼，展轉不絕，地下不斷，殃及後世。又恐某家先世七祖父母，依官仕宦，枉殺無辜，殺害良善。訟繫賢人璧他奴婢牛馬之屬，枉絕人命，不以道理。或謀伯叔中外之親，取其錢財，婬色內亂，非人所知。或殺人之夫，圖人之妻。細作兩頭，交亂二國。不知殺誰之父，害誰之子。不知殺誰之夫，害誰之婦。不知圖誰之國，害誰之主。不知殺誰之君，不知害誰之臣。不知殺何人之母，孤何人之子。不知欺誰之善，殺誰之賢。不知偷何人之物，不知盜何人之財。不知伐何人之祖，不知殺何人之孫。木知燒何人之屋，滅誰之門。先世以來，亡人七祖，有如此罪，引逮及先亡者。某家先世，或有落水死者，即請水葬之，清凉內外朗然。若以火燒死者，即請火葬之，赫赫飛仙無礙。若刀兵而死者，即請刀兵而葬之，刀兵滑利，利於後世。若獄市死者，即請獄市葬之，獄市長流，世世無他。若落崟石而死者，請以崟石葬之，崟石道暢，萬草青青。若虎狼害死者，即請以虎狼葬之，虎狼毛皮文章，使萬劫通利。若臥厭死者，即請臥厭葬之，清淨綿綿，世世安吉。若有病死者，哽死、縊死、絞死、刀兵斬死者，各隨所屬，安而葬之。又恐上世亡人等，有如此死者，死日不吉，星宿不度，亡者謫作，在三官二十四地獄之中。或世人社廟道廢，晝夜擔沙負石，填江塞海，不得休息。亡人愁毒，訟訴天曹主者，求取生人自代，致令某疾病危厄、灾殃患禍。皆是先世亡人死日不吉，不利生人，與百鬼梯道來往，耗害生人。恐亡人生存之日，取婦移徙之日，葬埋之時，犯觸禁忌。亡人死日不吉，星宿不滅。
　　今請東方角亢氏房心尾箕，拔出某家亡人七世父母三十六世以來殃考基謫，悉令除判，消然解脫。上生天人之中，衣食自然。若在三塗八難之中者，一一為遷拔之。若亡人等七世父母先世以來，叛道入邪，反覆之愆，罪結山嶽，未蒙原赦者，願請太真小吏百二十人，官將一合來下，和愈之。解否無他攝鬼等，合共驅逐小鬼，時行疫癘脫籍之鬼，一切收而郁之。若先亡後死七祖父母，五逆之殃，無狀之罪，萬過千咎，違天負地，難恕之愆，一切原赦，除判了了。令某家七祖父母三十六世以來，刀兵木索、縣官牢獄市死者，或木石所槌磔死者，或痍腫惡瘡死者，或落水火沉燒死者，或有流離他方不得葬埋之者，各各隨其死處而葬之。若某家七祖父母三十六世以來，移徙嫁娶，造宅所為，犯觸惡星醜宿，不得道理，逢逆劫殺，青龍、白虎、朱雀、玄武、勾陳，八神禁忌，以致不祥。或移徙葬埋，犯解大將軍。太歲太陰，衝破劫殺。五部刺奸，十二司命。十二月建，五虛六耗。天年歲星，宅中伏龍。七獄吏，井竈之神。青龍白虎，朱雀玄武，六合勾陳。天后所居，天空天一，功曹傳送，太一登明，天剛從魁，河魁大吉，小吉斗加。陰陽四面，注殺聲尸六害。高功卑功，天功地功，水功土功，金功木功。時惡之鬼，訟考之殃。青功赤功，白功黑功黃功。天貲地貲，青貲赤貲，黃貲白貲黑貲。覆水汙池，零林之鬼。營傳符廟，飲食之鬼。殺生血食愛錢，邪濁不正之神。山林孟長，十二溪女。男孟女孟，大孟小孟，青孟赤孟，白孟黑孟黃孟。百獵鬼行，破殺下官。故氣山川廟祠，衆邪鬼神，祈檮咒詛。天禱地禱，大禱小禱。南鄉三考，司命大王。立路之神，三皇五帝。伏羲將軍，自稱五霸。伐殺將軍，天心太守。九江大神，十二水帝。五道將軍，左右掾吏。一切禁官，四海遊獵。道上行客，五虛六耗。五毒凶吹，十二不媚之鬼。春秋冬夏，清濁之氣。歲復月連，日復時連。鬼賊盤結不去者，願一切分別，隨時解散四面咒詛。黃帝五覇以來，壞軍死將脫鋒之鬼，光怪集聚，合為精祟。崟石草木、蟲鼠龍蛇、狐狸虎豹、烏雀衆精，下官故氣六甲六乙、六丙六丁、六戊六己、六庚六辛六壬六癸十二時上支干禁忌之鬼，共為精祟。羣輩相逐，皆共乘車，騎馬步從。鬼兵枸閉生人魂魄，殘害天民，招喚死人。七世父母三十六世以來，盟詛不了，地下相引，逮及生人。不知某家七世父母死人，從何許來？姓族所由婚姻，悉何方人？死亡之日，屬何郡縣何鄉里？將作緣吏，為何姓名？皆屬星官，為是何宿？
　　角亢氏房心尾箕，青龍七星主之。位屬東方，甲乙，官青帝，歲星，木精。主春正月、二月、三月，寅卯辰歲月日時。始春，王相能消土精。
　　斗牛女虛危室壁，玄武七星主之。位屬北方，壬癸，黑帝，辰星，水精。主冬十月、十一月、十二月，亥子丑。始冬，王相能消火精。
　　奎婁胄勗畢貲參，白虎七星主之。位屬西方，庚辛，白帝，太白，金精。主秋七月、八月、九月，申酉戌。始秋，王相能消木精。
　　井鬼柳星張翼軫，朱雀七星主之。位屬南方，丙丁，赤帝，熒惑，火精。主夏四月、五月、六月，巳午未。始夏，王相能消金精。
　　□□□□□□□七星，位屬中央，戊己，勾陳，鎮星，土精。分節，王相能消水精。
　　二十八宿，三十五官，死人所屬諸官，天兵隨事解釋。又恐某家先亡後死七祖父母，從無極世界以來，有諸犯觸。
　　角宿三星，十二度。二清二濁將，從二百七十人。惡星當滅，復連當絕。
　　亢宿四星，九度。一清三濁將，從三百五十人。惡星當滅，復連當絕。
　　氏宿四星，十五度。一清三濁將，從三百五十人。惡星當滅，復連當絕。
　　房星四星，鈎鐵二星，合六星，五度。一清二濁將，從一百五十人。惡星當滅，復連當絕。
　　心宿三星，五度。一清一濁將，從三百一十人。惡星當滅，復連當絕。
　　尾宿九星，十八度。一清二濁將，從一百二十五人。惡星當滅，復連當絕。
　　箕宿四星，十二度。一清一濁將，從三百九十人。惡星當滅，復連當絕。
　　　謹請東方九夷，九九八十一官君將，從兵士七十億萬衆，一合來下。主解某家七世父母先亡後死三十六世以來，所屬七宿角亢氏房心尾箕，七星都合七十五度，一百清八十濁，各隨所屬何星何宿，一切解脫，悉為消除斷絕之。皆令惡星當滅，復連當絕。
　　斗宿六星，二十八度。一清二濁將，從三百六十五人。惡星當滅，復連當絕。
　　牛宿八星，八度。一清三濁將，從三百六十五人。惡星當滅，復連當絕。
　　女宿四星，十度。三清二濁將，從二百三十五人。惡星當滅，復連當絕。
　　虛宿三星，十度。三清一濁將，從二石三十五人。惡星當滅，復連當絕。
　　危宿二星，墳墓四星，合六星，十四度。二清一濁將，從四十八萬人。惡星當滅，復連當絕。
　　室宿二星，離宮六十星，千二百度。一清九濁將，從千二百人。惡星當滅，復連當絕。
　　壁宿二星，七十度。千清百濁將，從三萬九千人。惡星當滅，復連當絕。
　　謹請北方五狄君，五五二十五官君將，從二千九百萬人，兵士七十萬衆一合來下。主解某家七世父母三十六世以來先亡後死，所屬北方玄武七宿斗牛女虛危室壁，七星都合九十八度，萬清九千濁，各隨所屬何星何宿，一切盡為解除斷絕之。
　　奎宿十六星，十六度。一清二濁將，從十二萬人。惡星當滅，復連當絕。
　　婁宿三星，十五度。一清一濁將，從二十六萬人。惡星當滅，復連當絕。
　　胄宿三星，十四度。一清一濁將，從一千四百人。惡星當滅，復連當絕。
　　昴宿七星，千二百度。二千清一百濁將，從三百二十人。惡星當滅，復連當絕。
　　畢宿八星，千六百度。二清一濁將，從一百三十六人。惡星當滅，復連當絕。
　　觜宿三星，十一度。一清十濁將，從八十九人。惡星當滅，復連當絕。
　　參宿九十星，一百度。三十清四十濁將，從八十萬人。惡星當滅，復連當絕。
　　謹請西方六戎君，六六三十六官君，兵士四十萬衆，一合來下。主為某家解七祖父母三十六世以來先亡後死，一切死人所屬西方白虎七宿奎婁胃勗畢觜參，七星合八萬度，千清萬濁，各隨所屬何宿何星，一切悉為解除斷絕之。
　　井宿八星，三十六度。二十清九十濁將，從七千六百人。惡星當滅，復連當絕。
　　鬼宿五星，四十度。二十清三十濁將，從七萬人。惡星當滅，復連當絕。
　　柳宿七星，七十度。十九清二十濁將，從三千人。惡星當滅，復連當絕。
　　星宿七星，七度。二十清三十濁將，從九千九百人。惡星當滅，復連當絕。
　　張宿六星，六十度。一百清三百濁將，從九萬七千人。惡星當滅，復連當絕。
　　翼宿二十二星，千八百度。二十清三十濁將，從三百九十人。惡星當滅，復連當絕。
　　軫宿七星，七十二度。三十清九十濁將，從七百六十人。惡星當滅，復連當絕。
　　謹請南方八蠻君，八八六十四萬官君將，從六十四萬衆，兵士七十萬億衆，一合來下。主解某家七祖父母三十六世以來先亡後死，所屬南方朱雀七宿，井鬼柳星張翼軫七星，都合十二度，九清九濁，各隨死人所屬何星何宿，一切悉為解除之，斷絕了了，復連解散之。
　　□□□□□□□七宿，位在中央。勾陳七星，戊己黃帝，鎮星土精，四季分節，王相消解水精。璇璣玉衡，明堂絳宮，七星北斗，共二十八宿，周天三百六十五度四分度之一十八。萬清八萬濁，所請官將，周遊反覆，盡為解度。使惡星當滅，復連當絕。
　　又解三陰三陽，千柔萬則，千清萬濁，復連生人。先世祖考三十六世以來，先亡後死，亡人所屬六甲六乙、六丙六丁、六戊六己、六庚六辛、六壬六癸十二支干之上五道之神，凶者當滅，吉者當出，復連當絕。刑屬五子五丑、五寅五卯、五辰五已、五午五未、五申五酉、五戌五亥十二支干之神，凶神當滅，復連當絕。解除所屬六甲旬。六腸六陰一切大神，為某家解除七祖父母三十六世以來，一切亡人悉令解脫。
　　若亡人有犯甲子旬中千基萬譴、千殃萬考、千罪萬過，神將天蓬吏陰阿君與太玄玉女，請解釋之。
　　若亡人有犯甲戌旬中千罪萬過、千基萬誼、千殃萬考，神將天內吏張不臨將從四百人，與黃素玉女解釋之。
　　若亡人有犯甲申旬中千罪萬過，神將天衝吏程子恩與白素玉女解釋之。
　　若亡人等有犯甲午旬中千罪萬過，神將天輔吏杜除君與漢英玉女解釋之。
　　若亡人等有犯甲辰旬中千罪萬過，神將天禽吏公孫太君與拜精玉女解釋之。
　　若亡人等有犯甲寅旬中千罪萬過，神將天心吏徐君瑤與青要玉女解釋之。
　　正月箕星，屬心宿。三清三濁五寅，功曹主之，不得復連後生人。
　　二月心星，房宿。三清三濁五卯，太衝主之，不得復連後生人。
　　三月氏星，角宿。三清五濁五辰，天剛主之，不得復連後生人。
　　四月軫星，翼宿。三清一濁五巳，太一主之，不得復連後生人。
　　五月張星，星宿。四清五濁五午，勝先主之，不得復連後生人。
　　六月柳星，井宿。四清三濁五未，小吉主之，不得復連後生人。
　　七月參星，貲宿。二清三濁五申，傳送主之，不得復連後生人。
　　八月畢宿，勗星。三清五濁五酉，從魁主之，不得復連後生人。
　　九月胃宿，奎星。三清一濁五戌，河魁主之，不得復連後生人。
　　十月壁宿，室星。三清二濁五亥，登明主之，不得復連後生人。
　　十一月危宿，斗星。七清九濁五子，神后主之，不得復連後生人。
　　十二月女星，牛宿。三清八濁五丑，大吉主之，不得復連後生人。
　　五柔五剛，三陰五陽，不得復連後生人。
　　亡人等先生天地以來，有死有生。死人恐往日生存之時，作諸罪原，不可忍恕。死入九幽長夜地獄，終天畢地，渴飲寒水，飢食鐵丸，吞服火煙。千年萬劫，輪轉五道，徘徊塗炭，流曳八難，困辱三徒，長守餓鬼，無有出期。不堪苦毒，引逮生人，梯首虛耗，萬端屯集，宅中疾病，大小不利事狀云云。但言宅中惡神殺鬼，軍行師止云。
　　東方凶神鬼王，姓張，名角子。身長九尺三寸，手捉赤棒黑索，領青兵大卒十萬人。專行腹痛，下青面之病十二種。病病苦眼目，頭頸身中索索，常苦寒熱，四支沉沉，不能飲食，食即逆。與小鬼王名之，子石家親被擊，擊在三官。竈君慎怒，日日上天，言白罪過。殃祥男女，十二媚蟲，山川社祠鬼事，不了了。上下相引，共來病人。
　　南方凶神鬼王，姓祝，名龍安。領赤兵八十萬人，士卒十萬人。專行下痢頭痛卒病，二日三日，或十日，或三年乃死。今人吐下血，四支煩疼，引三丘社祠山野鬼，來病人身。
　　西方凶神鬼王，姓石，名古子。領白兵十萬人，吏卒六十萬人。專行白下卒死磬病腫下，三年七年十年乃死。
　　北方凶神鬼王，姓楊，名靜。領黑兵五十萬人，專行霍亂臃腫之病。
　　中央凶神鬼王，姓陳，名冗。領七十萬人，專行水病。
　　東南方凶神鬼王，姓原缺，名達。領九十萬人，專行風病。
　　西北方凶神鬼王，姓林，名石子。領六十萬人，專行頹病。
　　三天鬼王，姓石，名龍。領七十兆衆，專行腫病。九天大鬼王，姓閻，名。領萬鬼，專行惡氣毒病，病來殺人。
　　又一鬼王，姓史，名狩。領七十萬人，專行玲病殺人。
　　又一鬼王，姓趙，名駒。領三千萬人，專行瘧病。
　　又一鬼王，姓公孫，名岳。領三萬，六千鬼，專行濕氣病。
　　又一鬼王，姓曹名文之。領萬鬼，專行注病。
　　又一鬼王，姓霍，名兇。領七十萬鬼，專行渴病。
　　又一鬼王，姓袁，名京。領三百六十萬人，專行短氣病。
　　又一鬼王，姓伊，名明之。領七十萬鬼，專行雲中病，取人小兒，卒死病。
　　又一鬼王，姓季，名子敖。領萬鬼，令人生輒死。
　　又一鬼王，姓郭，名林之。領三千萬鬼，令人刀兵市死。
　　又一鬼王，姓楊，名謀。領萬鬼，令人獄幽而死。
　　又一鬼王，姓孔，名世明。領七十萬鬼，令人魘死。
　　又一鬼王，姓任，名長。領三萬八千鬼行病，令人自絞而死。
　　又一鬼王，姓羅，名千。領萬鬼，令人赤病而死。
　　又一鬼王，姓顏，名肫。領萬鬼，專行令人婦女倒生病，令人母子俱死。
　　又一鬼王，姓路，名強。領千萬鬼，專行狂病，令人入水取死。
　　又一鬼王，姓呂，名撫之。領三萬九千鬼，行迷惑病，令人心悶死。
　　又一鬼王，姓皇甫，名安之。領萬鬼，專行磬病，短氣而死。
　　又一鬼王，姓丁，名石期。領萬鬼，取人田蠶，令人不收。
　　又一鬼王，姓談，名道之。領七十萬鬼，專行火氣，令人燒屋燒殺人。
　　又一鬼王，自稱無頭大將軍，領萬鬼，專行心腹病死。
　　又一鬼王，姓房，名車兵。領三千萬鬼，專行陰祥病。
　　又一鬼王，姓仇，名仲子。領三萬鬼，專行熱病。
　　又一鬼王，姓木，名玄靈。領千萬鬼，專行狂病。
　　又一鬼王，姓文，名進之。領萬鬼，專行咽病。
　　又一鬼王，姓季，名兵之。領七十萬鬼，專行癃病。
　　又一鬼王，姓敢，名奇。領六十萬鬼，專行逆生病，生子即死。
　　如此之鬼王等，水火之神，五斗將軍，十二時神，五岳力士天丁，二十六萬人。與司馬季主，雲中司命，地下長子，八十萬人。軍行師止，耗亂百姓，禍害無端。．
　　又請魔天萬丈五百萬人來下，禁此等鬼王。令不縱橫妄殺良善，太上末民收攝，鬼王各各自止。若章上之後，主某家七祖父母三十六世以來，亡人考氣不解，殃誼不了。牽引生人者，一一令女青韶書制之。
　　又五方統領鬼王，姓胡，名令。領三萬九千鬼，令人不宜子，而子生自死。
　　行年在子，子日病者，鬼名祥。丑日病者，鬼名石期。寅日病者，鬼名蘭。卯日病者，鬼名阿護。辰日病者，鬼名文之。巳日病者，鬼名阿歡。午日病者，鬼名石強。未日病者，鬼名張奴。申日病者，鬼名小都。酉日病者，鬼名安侯。戌日病者，鬼名阿都。亥日病者，鬼名文侯。
　　直日鬼，鬼名昌子，三千六萬人。大鬼王屬大統支訓，支訓領七千萬小鬼王。自今聞上口章之後，一切收而卻之。
　　九州鬼王，姓革，名川。領萬鬼，殺人婦女。羌鬼王，姓虎，名百方。領一鬼，殺人鸚肫。戎鬼王，姓口口名澄。領三萬鬼，行白下病。胡虜鬼王，姓烏，名小。領萬鬼，行迷惑病。蠻撩鬼王，姓蘭，名種。領萬鬼，行口痛病。山鬼神王，姓丘名文慶。領萬鬼，行胸痛病。十方鬼王，姓周，名舉。領三千萬鬼，行腳弱病。水神鬼王，姓孟，名奔。領萬鬼，行盲冥病。五岳鬼王，姓陽，名光龍。領七十萬鬼，行惡食，令人睡病。
　　凡如此諸鬼王，領鬼縱橫人問，伺候人衰，便圖害生人。今日章奏，聞令山川林藪、世問里社、符廟邪鬼惡神，皆令竄走，沙崩瓦解，應章消滅。令主家病差，萬神來助。若某家親丈人，若有囚徒譴作，一切放遣之。
　　東方直符大鬼，名青草。領七千萬鬼，專行腰痛病。
　　又一鬼王，姓強，名當。領二千八萬鬼，專行失氣病、下血淋瀝不止病。
　　又一鬼王，姓袁，名文玄。領七千萬鬼，專行失魂死，病人不可近救。
　　又一鬼王，姓許，名靜。領七十八萬鬼，專行令人失魄病。
　　又一鬼王，姓樂，名玉。領六十萬鬼，專行令人身中瘤腫病。
　　又一鬼王，姓榮，名期。領十一萬鬼，專行心迷病。
　　又一鬼王，姓崔，名石杉。領三萬鬼，專行陰腫下血病。
　　又一鬼王，姓馬，名像。領三萬七千鬼，專行令人殺父母師徒，燒人穀麥屋舍治壇，令人惡病不可治，入人心中，令人如此。
　　又一鬼王，姓吴，名板。領三千鬼，專行令人赤黃下血病。
　　又一鬼王，姓明，名長生。領十二萬鬼，專行令人夫妻相憎病。
　　又一鬼王，姓謝，名朗之。領六十萬鬼，專行令人男女相僧病。
　　又一鬼王，姓謝，名明之。領五十萬鬼，專行令人生兔缺子。
　　又一鬼王，姓蘭，名進之。領七十萬鬼，專行令人生逆子多有內亂者。
　　又一鬼王，姓唐，名祿。領三萬鬼，專行惡氣病。
　　如此之鬼王，與五方注鬼，東方青注，南方赤注，西方白注，北方黑注，中央黃注。朝死之注，暮死之注。一里之注，二里之注，三里之注，四里之注，五里之注，十里之注，二十里之注，三十里之注，四十里之注，五十里之注，百里之注，二百里之注，三百里之注，四百里之注，五百里之注，六百里之注，七百里之注，八百里之注，九百里之注，千里之注，萬里之注。男注女注，奴婢之注，近注遠注。青注白注，赤注黑注黃注，五注將軍。大注小注，高注卑注。六畜之注，烏獸之注，草木之注。日月之注，星辰之注。戎羌之注，胡虜之注。吳蜀之注，夷狄之注，蠻獠之注。三萬七千之注，凶祥之注，門戶之注。日遊之注，月行之注。大將軍之注，太歲之注，太陰之注。五行之注，四時代謝之注。喪車斗加之注，死次之注。行年本命三刑赤色之注，雄雌之注。姓名相收之注，目色相當之注，姓復相取之注。
　　注從東方來者，以金斷之。注從南方來者，以水滅之。注從北方來者，以土卻之。注從西方來者，以火消之。注從中央來者，以木禳之。五行之注，各各當位，自止除滅之。
　　東方有惡黑氣者，願請青帝君九千萬人，領青兵士卒七十萬衆，禳除消滅之。
　　注從南方來者，願請赤帝君兵馬八十萬人，領赤卒七十萬衆，消而卻之。
　　注從西方來者，願請白帝君兵馬六十萬人，領白卒九十萬兆衆，消而卻之。
　　注從北方來者，願請黑帝大將軍五十萬人，領黑卒七十萬衆，來禳卻之。
　　注從中央來者，願請黃帝君兵馬十二萬人，領黃卒七十萬衆，來下斷絕
　　之。
　　若五方殟疾、黃奴兄弟七十二人、行病之鬼，乘風駕雀，入人家宅中，伺人衰便，取人小口，一切收除斷絕之，令斥去萬里。
　　又五方注鬼，自稱蒙恬、赤境、紀良、王卒，各領千人，入宅中取人小口，令其瘧病。
　　又五方惡鬼，自稱武帝、漢王、子胥、周公、大臣等，專行腹脹之病。
　　又注鬼自稱古之大王，主天下大將軍，來欲病欺人，詐稱家親丈人，殺人小口，令人宅中，多凶病疾。
　　又一鬼王，姓晏，名羔子。領三萬人，行狂哭病。又五方五帝注鬼，自稱張元伯，領萬鬼，行寒熱逆瘧病。
　　又五方注鬼，自稱焦淡無辜之烊，領三千鬼殺小兒。
　　又一五方殺鬼，自稱劉元達，領七十萬鬼，常行七十種疫病。
　　又一鬼王，自稱鍾士季，領六十萬鬼，主令五種下痢病。
　　又一鬼王，自稱趙公明，領三萬鬼，主令人家中斧創傷。
　　又一鬼王，自稱史文業，領七十二萬鬼，主令人腫氣而死。
　　又一鬼王，自稱姓杜名周，領七十萬鬼，主領獄死。
　　又一鬼王，自稱姓宗名文侯，領三千六百鬼，主令人失火。
　　又一鬼王，自稱昊王鬼，領千萬鬼，主令人落水死。
　　又一鬼王，自稱田盜者，領七十萬鬼，主令人心思而死。
　　又一鬼王，自稱王前、白起、鄧艾之鬼，領三萬鬼，行萬病殺人。
　　又一鬼王，言是皇帝大神，入人家宅中，驅逐人家鬼，責求血食，與凶祥之鬼、兵獵社祠之鬼、來向之神。
　　又請窮奇食鬼吏，七十萬人，一合來下，次次收食之，無令落失。
　　又某肉人大小口辭，各稱一生之遇，得在道民之次，不能有感奉道，不稱多延罪考，闔門不和。某疾病厄困，懼不自免。蓋聞大道，無物不濟。歸命之者，莫不蒙恩。又本師懸遠，告訴不及。見臣等同法，馳來迎臣等到宅，求乞口章，以自救治。至臣主職任機美，法氣宣揚不勝，所見肉人灾厄。謹為某冒罪伏地，拜口奏章一通，上詣天曹，並奉醮五帝。乞丐太上老君，太上丈人，天師嗣師係師，三師君夫人門下，二十四尊賢，十二聖真，慈父聖母之氣主者，為肉人某家，道氣下流，覆衣肉人。臣等謹按天師千二百官章本，上請太上空中五蓋大將軍十二萬人，官將二千人。又請五部大將軍十二萬人。又請剛健大將軍十二萬人，官將千二百人。又請赤天中宮、南營大兵、赤兵丙子、敢健士吏兵七十萬人。主收某家宅中，若有五方惡氣注鬼者，次次斬其根種。
　　又請平炁君十二萬人，官將千二百人，與收氣食氣吏、收鬼食鬼吏、收邪食邪吏、收凶食凶吏、收病食病吏，各六千萬人，一合來下，到某家宅上收而食之。若有凶魔惡鬼，一切掃蕩消滅之。
　　又請東鎮大將軍九十萬人，屯某家東門。
　　又請南鎮大將軍八十萬人，屯某家南門。
　　又請西鎮大將軍六十萬人，屯某家西門。
　　又請北鎮大將軍五十萬人，屯某家北門。
　　又請中鎮大將軍十二萬人，屯某家中庭。
　　又請窮奇食鬼吏七十萬兆衆，一合來下，食某家宅中五媼逢契之鬼。
　　若有五契將軍，前獵將軍，後獵將軍，左獵將軍，右獵將軍，逢契夫人，五契父母，男契女契，子契孫契，五千六百契官主者，各各共合，集百惡圖害主人家大小者，一切悉為驅除之，令斥去萬里，使如沙崩瓦解。重請仙官將軍十二萬人，官將千二百人，主收天下自稱五野六毒之鬼、百二十凶吹之神，一切收而卻之，蕩除宅上，悉令了了。
　　又請真天大將軍十二萬人，官將千二百人，下之某家宅上，收除詐稱凶拜之鬼，一切卻之，斥去萬里。
　　又請太上宮中素車白馬君兵十二萬人，官千二百人，屯軍七十二萬人，主收殺四方凶殺惡鬼。
　　又請九州刺史、天子督郵兵士七千萬人，各屯某家宅門中，收殺五方惡注始害之鬼，一切絕滅之。
　　又請无上天乾宮中搖天動地君兵士八十萬人，一合來下，詣某家宅上，收殺屯聚之鬼、五方注殺之氣，一切卻之。
　　又請高魔大鼓、五胡將軍赤陽兵士七十八萬人，一合來下，詣某家宅中，收除屯聚殃注鬼、百邪鬼賊、魍魎之鬼，一切斬之。
　　又請殺鬼大將軍兵士十二萬人，官將千二百人，一合下之，詣某家宅上，收殺疾病人鬼，一切斬破，散除卻之。
　　又請食鬼鐵面大兵騎、螣蛇白虎騎、驅除大將軍七十萬人，一合下之，詣某家宅上，收五殟屯聚之鬼、宅上萬邪考精鬼魅、一切斥卻之鬼，一切槌破斬滅之。
　　又請高天萬丈大鬼、百鬼中王十二萬人，官將七十萬人，一合下之，詣某家宅上，收殺屯聚百鬼、黃奴疫病鬼賊，一切收而卻之。
　　又請延命度厄君、補代君，各二千二百人，一合下詣某家上，為病者之身補代延命度厄。五方之厄，一切為度之。延年益壽，過灾度厄，保命無窮。
　　又請治病功曹十五人，天醫太醫吏、盧醫、扁鵲、醫吏、玉女，各千二百人，一合來下，責良方善藥神湯聖丸針灸之具，入某身中，行生布氣。宜針下針，宜灸與灸，宜湯與湯，宜丸賜丸。隨病所在，盡心治護。取令除差。調和五藏，通利百脈，魂安魄定，萬神備守。若耳聲目冥者，上請决明君十二人，官將百二十人，一合來下，主為治護耳聾目冥，皆得開朗，聽視聰明。又請天剛將軍、殺鬼吏七十萬人，虎賁吏七十萬人，各持斬鬼鉞斧、桃湯沙石，一合來下，入某宅中，驅除五方凶注、五殟邪精、妖魅魍魎、下官故氣、宅中妨害、凶神惡鬼，一切誅除斬殺，絕其根種。若某家七祖父母伯叔先亡後死，生存之日。有犯五盟七詛，五逆大罪，不慈不孝，殺害賢良。或作劫賊，掠奪人物。或偷牛盜馬，誘人奴婢。或掩縛良善，度賣生口。或殺人父母、夫妻子女。或害人害主，滅人種族。或竊盜經書，毀辱真正，穢污聖文，叛道入邪，捨真就偽。或惡口咒詛，無端欺言，妄語輕忽神鬼。或於日月星辰之下，里社符廟神祠之中，木下四野井竈之邊，共相厭禱。或於道佛治舍，燒香咒誓，牽引天地，論訴神祇，稱怨理直，得恩忘義，不賽神祇。歿命之後，淪墜三塗，受其考對。亡人苦澀，不能自拔，訴論天曹，引逮生人。將三案五案之鬼，咒詛衆邪百神，共來侵入宅中，妄作禍害不止者，乞丐於今章之後，一一解除消滅之。不得復令殃注之鬼與野道之神，妄作耗害。若有三十六世亡人猶執駐不解者，願諸五方解禁君十二人，官將百二十人，一合下，主為某家，分解上世以來咒詛厭禱之考，悉令和散，不得復來侵害生人。苦有拒違不去者，願請誅殃君官將千二百人，一合下到某家宅中，收除下官故氣、凶神惡鬼衆邪，一切驅逐，奔走山野，勿使留停。苟行凶暴者，乞今口章表奏之後，令某病者，速得差愈，闔門無他，來財致寶，福慶日隆，所願諧遂，萬向克從。所請君將吏兵士衆用事，收捕救濟諸有功勞者，隨臣等三會吉日，三月一時都章，言功舉遷，千萬不負信誓。恩惟太上，分別求哀。臣愚，謹因內外二官直使，正一功曹，左右官使者，陰陽神決吏，科車赤符吏，剛風騎置吏，驛馬上章吏官，各百二十人出操。臣等謹為男女生某甲家，不利父母兄弟妻息，甲乙疾病，云云。性命危急，恐不生活。拜請天官，解除三十六世以來咒詛厭檮之氣。度星列宿，消滅殃注，斷絕復連。制勸魔王，收鬼治病，補代求生。救急口啟露章一通，上詣太上三天曹，伏須告報。臣某誠惶誠恐，稽首頓首，再拜以聞。
　　臣姓屬某郡某縣。
　　泰清如法。
　　太歲某年月日時，於某甲中。
　　臣某等，謹重上啟：太上大道君，太上丈人，天師女師嗣師係師，三師君夫人。臣上章已訖，啟事已竟。重請今時直符直事各三十六人，今日直符直事各三十六人，今月直符直事各三十六人，今歲直符直事各三十六人，五帝直符直事各三十六人，四時直符直事各三十六人，金光童子玉女各十二人，通章舍人十二人，御章從事十二人，今日典章吏十二人，一合來下。與左社右稷土地之君，與章俱上，應對天曹素男素女，必令通達。若章上文字不正、沾污不成、上下不合者，以龍頭書刀，長毛利筆，尋丈削治，誤字為正，脫字為定，必使上合，無令上官典者，有所譴卻。下官故氣、邪精鬼賊，於中道斷截章文不達者，收付所在近獄，依法治罪。責今臣等所上口章，逕達無極大道太上老君御前。左君歷關，右君歷啟，諸官歷遞，以次分別。臣等下愚，不明科律，懼有犯觸，俯仰之儀，多有不合。特乞太上弘汎之恩，一一原恕。若有四面惡人，妄生謀議，口舌云云者，一切禳卻之。乞所奏上聞，所請者下，所召者到，所化者化，所治者愈，所誅者滅，所厭者伏，所消者散，所解者解。功曹使者，分別朱紫，閉口氣升，慎勿稽停。臣請伏地，須待告報。伏更閉氣如三餐。臣等上口章事訖。
　　次納官
　　向來所出，臣等身中功曹使者、將軍吏兵，各還臣等身中。悉從眾妙門，各依次第而入。直使功曹主相，差次在左歸左，在右歸右。纏身繞骨，經緯百脈，周身匝體，彌綸天地，下入丹田，上升泥丸，附著臣等身中。五藏六府，七政九宮，十二宮室，四時五行，百八十關機，安官隱職，列居常位，無令錯互。臣等向所請將軍吏兵，各還臣等身中，入金堂玉室。須臣等，後召復出，奉行一如故事。
　　次復鑪
　　香官使者，召臣等左右龍虎君，急召五方使者，臣等上口章己訖。當令靖室之中，自然生金液丹碧芝英，在此香火之前。令臣等得道真炁，以長生過度。一切之人，悉今升仙。削臣等死籍，更上生名筭錄。十方素男素女，玉男玉女，童男童女，各侍衛香煙，令臣所上，逕詣三天無極大道至真玉皇上帝几前。
　　太上洞神洞淵神咒治病口章竟