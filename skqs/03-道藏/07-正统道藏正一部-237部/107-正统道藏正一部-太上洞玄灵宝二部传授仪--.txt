太上洞玄靈寶二部傳授儀
　　經名：太上洞玄靈寶二部傳授儀。撰人不詳，似出於隋唐。言傳授《靈寶智慧定志通微經》之科儀。一卷。底本出處：《正統道藏》正一部。
　　太上洞玄靈寶二部傳授儀
　　度思微定志局
　　第一初入壇，或在堂左行繞經，師北向三上香。第二次師仍北向，禮經三拜，弟子在北向南對師，禮三拜。第三次師還西面，東向立，思神竟。
　　鳴法鼓二十四通。
　　無上三天玄元始三炁太上老君，召出臣身中三五功曹、左右官使者、左右捧香驛龍騎吏、侍香金童、傳言玉女、五帝直符，各三十六人出，關啟此間土地里域真官正神。臣今正爾燒香度法，願得太上十方正真生炁，入我身中，所啟速達，逕御太上無極大道至真玉帝御前。
　　次長跪出官曰：
　　謹出臣某身中五體真官功曹吏，出臣身中上三天執法開化陰陽功曹、度道消灾散禍解厄君吏，各十二人。出臣身中治職君吏、某治建節監功大將軍、前部效功、後部效殺驛庭令、驛庭丞、四部監功謁者。臣身中仙靈直使、正一功曹、治病功曹、左右官使者、陰陽神决吏、科車赤符吏、罡風騎置吏、驛馬上章吏、飛龍騎吏等，各二人出。出者嚴裝顯服，冠帶垂纓，整其威儀。直使功曹戴通天之冠，衣皂紈單衣。正一功曹冠朱陽之幘，絳章單衣。使者冠九德之冠，五色壽命單衣，腰帶虎符，齊執玉板。直使功曹住立四方，正一切曹住立中央，治病功曹營衛臣身。左官使者建節在前，右官使者持幢在後，陽神决吏立左，陰神决吏立右，上部功曹住立上方，中部功曹住臣身中，促炁功曹催促十方，上部使者遠望上天，中部使者遠瞻八方，都官使者匝繞臣身。狼吏虎賁、察奸鈎騎、都官僕射、天騶甲卒、天丁力士、收炁食炁吏、收神食神吏、收鬼食鬼吏、收邪食邪吏、收精食精吏、收毒食毒吏、誅符破廟吏、科車赤符吏、罡風騎置吏、驛馬上章吏、飛龍騎吏，屯駐臣前後左右。功曹使者嚴裝事竟，羅列鹵簿，關啟靈寶官屬領仙監齋君吏，天師所布下二十四治，三十六靖廬、七十二福地、三百六十名山崑崙等上宮三萬六千神，日月星辰、璇璣玉衡、天地五帝、三界官君將吏，及道上二玄三元四始，四面方位風炁注炁甲子諸官君將吏、考召君，東九夷胡老君、南八蠻越老君、西六戎氐老君、北五狄羌老君、中央三秦傖老君、五嶽四瀆丘沼君、諸廟神祇，所在高山山川溪谷山林孟長、十二溪女，根源本始土地之主，社稷將吏，一時嚴裝，與臣身中功曹使者、飛龍騎吏，上啟太上無極大道、太上大道君、太上老君、太上丈人、無上玄老、十方無極大道道德眾聖天尊、至真大帝、天帝、天師君、靈寶監齋大法師、諸官君。臣受法之日，要當宣通法音，讚揚大化，傳授後學，開度天人。今有某郡縣鄉里男女生某甲，潔己清行，志求神仙，已受三洞大度之法，玄宗難悟，未極真途。今齎信效心，求受天尊所演思微定志兩半圖局十戒要訣，丹情慊苦，不可違逆。臣輒依法與甲對齋，日限事竟，今付度解脫，謹拜黃繒赤表一通，功曹使者飛龍騎吏，以時騰奏，上詣上上太上曹，表露在玉案上，分別請省。
　　次讀表。
　　次鳴鼓三通曰：
　　臣重因眾真上官、功曹使者、飛龍騎吏，分別關奏，操臣拜度定志戒訣黃繒赤表一通，上聞清玄御前，無令下官故炁邀截公文，令不上達。臣閉口炁，昇表到三天曹，伏須告報。操表伏地竟，仍復宮如上章法。
　　次師起，左迴還南面，北向，弟子還北面，南向相對。師長跪曰：
　　具位法師某岳先生，臣某甲稽首再拜，上啟太上無形無名虛無自然至真大道、無上元尊、太上大道君、十方無極大道道德眾聖天尊、至真玄中大法師、太極真人、玄一三真人、天師君。臣以下愚，行尸臭肉，宿命緣會，謬荷非分，進受大法三寶尊經。未能栖隱幽林，超絕塵迹，又不能敷宣皇教，廣建福田，濟度苦行，立功補過，而混同常人，魔俗不別。大道多恩，賜全首領，得有今日，視息三光，恩深施重，實在罔極。臣某誠惶誠恐，稽首頓首，死罪死罪。蓋聞神經尊貴，非凡陋之徒所可施行，妙義淵賾，非賤臣小子淺識肉眼所可仰瞻。臣僥倖之運，遭遇際會，三洞御世，搜選種人，得以穢質，叨忝靈文。臣受經始淺，未宜宣露。今壬辰之運，太平已近，禍福交行，自非得道之夫，年劫難保。雖人心難測，賢者勤求，不宜閉絕。謹有某郡縣鄉里男女官道士某甲，潔己清行，志求神仙，已受三洞大度之法，玄宗難悟，未極真途。今齎信效心，求受天尊所演思微定志兩半圖局十戒要訣，丹情慊苦，難可違逆。今謹依玄科，分券受局，傳說禁戒，告誓三官，約不妄宣。謹以上聞，須報施行，臣某誠惶誠恐，稽首再拜以聞。
　　次讀局文曰：
　　清虛自然四炁，本是一，散為兩半，因氤氳之炁，分半下降，四體合為一。受思微定志經，不行五逆，上昇反乎一。清虛自然，因在欲時，受思微定志十戒之勳，自然漸昇。十方無極天尊，功德不住，處於長樂。不受思微定志，為惡不止，自然為積，下降枉魂，故枉魂自然招上半，下人此，半盡兩半成一盡，從此入十八地獄，不住餓鬼畜生。又復四體合為一。為惡下降，為善上昇無色界、色界、欲界。無色天空不住，色天空不住，欲天空不住無住，一切空空，無住不得住。一百七十七字。
　　次畫一，師受捉筆上，弟子手捉筆下，共畫一，左就右，弟子隨師言曰：
　　畫一之後，謹依契令，尊道貴德，祟重師寶，修齋持戒，救度生死。自此之外，違負科法，一如明真之文。
　　次破局券
　　男弟子得左，女弟子得右。
　　次刻環
　　左言左元上，弟子隨師而言。
　　次刻環
　　右言右玄老，後刻環，中言太上。師又言曰：此三師即是天尊、左玄真人、右玄真人。
　　次師以環貫局券，置案上。
　　次弟子向南長跪，執丹水當心，師向北，啟盟曰：
　　太上靈寶無上三洞或洞玄法師，某嶽先生臣某，敢告丹水。某郡縣鄉里甲乙，年如干歲，操辭立誓，投命詣臣，求受思微定志兩半圖局十戒要訣，向已為拜黃繒章表，列啟太上眾尊。願監盟君吏、靈寶君、靈寶丈人、天官地官水官三官君吏，及某家七世祖考，監見某自來求生，齋戒投心，所受靈妙經旨訣，約承按大法，奉尊俯仰，檢口慎行，棄諸色累，斷絕外想，靜心夷默，專志在法，不得混濁，更相招引，以亂真炁。每行大慈，廣度一切，國安民豐，四海寧一，七祖父母，皆得昇度，身入光明，早生人中。大劫運終，同飛上清。其未仙度，五八為期，不得中洩，妄傳非其人，愆盟負誓，輕漏靈文，生死父母長役幽夜，風刀萬劫，不得有怨，違諸禁戒，一如明真之文。
　　次弟子自誓曰：
　　弟子某甲，承真告命法師口訣，不敢違負，妄傳非其人，殃延甲身，要不負上下中央四面八方正真神明。今共吞盟水，案法齋戒，修行妙旨。乞弟子及師，得度天灾。陽九百六、甲申大厄，從劫到劫，無有虧盈，日月同曜，三寶齊輪，伏受靈寶丈人三洞天文，見生之恩。
　　次師三噏丹水，度與弟子，三噏令盡。次師度局券與弟子，長跪受，男左手取，女右手取。度者左手並繞腰三過，向師三拜，次誦智慧三首竟，迴心禮十方。次師法居南，弟子向師禮三拜，心存見十方大聖在於上方，乃受九戒。師說戒。
　　天尊曰：兩半成一，其義有五。卿等知乎？二真答日：已知，不亦於彼清虛之炁，因煙熅之交，分半下降，就此四半合為一邪。不亦或此假一而為惡者，致招自然之炁，淪於三徒乎。不亦為善，離此四半，還登太虛，復我清虛之炁，反我兩半，處於自然乎。
　　天尊曰：卿體之矣。今便以兩半輪轉圖局，相示於空中，下左真之前。
　　天尊曰：雖得此訣，要當以九戒為本。
　　一者不殺，當念眾生。
　　二者不淫，妄行邪念。
　　三者不盜，取非義財。
　　四者不欺，善惡反論。
　　五者斷酒，常思浄行。
　　六者宗親和睦，無有非親。
　　七者見人善事，心助歡喜。
　　八者見人有憂，助為作福。
　　九者一切未得道，我不有望。
　　弟子某受戒終身修奉。禮師三拜。
　　次弟子行詠智慧五首讚。散華，唱善，禮三拜。
　　太上玄虛宗，弘道尊其經。俯仰已得仙，歷劫無數齡。巍巍太真德，寂寂因無生。霄景結空搆，乘虛自然征。日月為炳燭，安和樂未央。
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若飢渴，持志如金石。保子飛玄路，五靈度符籍。
　　濟我六度行，故能解三羅。清齋禮太素，吐納養雲芽。逍遙金闕內，玉京為余家。自然生七寶，人人坐運華。仰嚼玄都□，俯含空洞瓜。容顏曜十日，奚計年劫多。法鼓會天仙，鳴鍾徵大魔。
　　靈風扇香華，燦爛開繁衿。太真撫雲璈，眾仙彈雲琴。雅歌三天景，散慧玉華林。七祖昇福堂，由此步玄音。前世德未足，斯書邈難尋。信道情不盡，圖飛乃反沉。太上無為道，弘之在兆心。
　　學道由丹信，奉師如至親。挹景偶清虛，孳孳隨日新。眾人未得度，終不度我身。
　　太上洞玄靈寶二部傳授儀竟