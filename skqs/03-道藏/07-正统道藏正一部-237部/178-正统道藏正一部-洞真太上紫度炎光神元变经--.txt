洞真太上紫度炎光神玄變經
　　經名：洞真太上紫度炎光神玄變經。撰人不詳，約出於東晉。係早期上清派重要經典。一卷。底本出處：《正統道藏》正一部。
　　洞真太上紫度炎光神玄變經
　　紫度炎光序
　　紫度炎光者，非紫度炎光有本文，是神經自空虛之中凝炁成章，玄光炎映，積七千年，其文乃見。太微天帝君以紫蘭結其篇目，金簡書其正文，仍記為《紫度炎光神玄變經》，神玄變經者，從玄中變而名焉。玄章既存，高上玉皇命金晨玉童、西華玉女各三千人，侍文左右，衛在太上六合紫房之內。南極元君主之。
　　太微帝君記
　　太微帝君者，生于始青之端，曜靈徹玄，炁未凝之始，結流芳之冑法形焉。連光映靈，紫雲曜電，玄煙流靄，丹暉纏絡，妙覺潛啟，仍採納上契，條暢純和，吐納冥津，遂降生靈之胎，哺兼法泉曲芝。行年二七，金容內發，玉華外映，洞慧神聰，朗覩虛玄，編掌帝號，其任乎澄流九霄之霞，飛眺洞清之源，明機覽於極玄，須綜運於億津，積感加於冥會，妙啟發於自然。是以得御紫度炎光迴神飛霄登空之法，修行內應上登玉清高上之尊，道備以付中央黃老君焉。
　　西王母授經時作頌三篇
　　嘯歌九玄臺，崖嶺凝凄凄。端心理六覺，暢目弃塵滓。流霞耀金室，虛堂散玄薰。積感致靈降，形單遁亦分。倏忽盻萬劫，豈覺周億椿。
　　秀圃蔚神階，朱瓊煒琳庭。流風散空洞，玉籟乘虛明。紫煙纏曲字，丹暉映緑軿。飛旗鬱玄蓋，羽節耀紫清。登景九霄際，遨遊戲鳳城。願受榮境子，一樂同朝生。
　　騰轡控玄暉，晏景洞野外。流浪尋靈人，合形慶霄際。手披朱峊戶，眼若神沖泰。金闕鬱嵯峨，清景無塵穢。解衿玄閬臺，適我良願會。脫屐三徒難，保鍊固年邁。
　　紫度炎光中方內存招無洞觀天上法
　　帝君結形之始，仍學招真之道，遐思遠覽，潛想內矚，坐觀無崖，洞想幽虛，年始三歲，中方審正，真神披朗，逆知未然，究覽極天之境，無幽不鑒，無上不關，無下不盼，遂受大帝之號，由積感所降，豈生便任乎。
　　常以平旦，天光未明，清輝始發之時，兩手相摩令熱，拭兩目四眥三七過，叩齒二十四通，以舌盪舐口內，上下周匝，令芝液並生，咽液九過。畢，以被通冠覆一身，體定臥，令中方審正。當使內外寂寞，不聞音響，手掩兩耳，閉目內存，身見東方九萬里之外，山川草木，禽獸胡老之類，如在目前，使分明審正，不定更存，久久自然見也。既分明，使聞耳中有鐘鼓之聲琅琅，良久，仍見東嶽仙官，乘碧龍碧霞，手把五芝，從玉女十二人，〔着〕#1飛青羽裙，齎青精玉胎，盛以金柈，授與我身。既見仙官，覺禮而受之，即服，覺其味甘，便拭目，咽氣九過止。如些三年，目見萬里之事，耳聞工萬里之音，無不朗然，逆知方來吉凶，年筭長短之兆，身生異光，洞見表裹。招無之道，其法極妙，口口相傳，不形於文。
　　次還思如上法，內存見南方九萬里之外，山川草木，土色禽獸，越老之人，如在目前，使分明審正，不定更存，久久自然見也。既分明，便聽耳中有百籟之聲嘈嘈，良久，仍見南嶽仙官，乘飛龍雲蓋，手把華旛，從玉女十二人，着青錦飛裙，齎玄綱絳實，盛以金柈，授與我身。既見仙官，覺禮而受之，即服，覺其味酸，便拭目九過止。如此三年，自然洞覩幽虛，目見萬里之外，耳聞萬里之音，久久為之，無不朗然，逆知方來吉凶之事，體生玉澤，面有玉光。招無之道。#2
　　次存還如上法，內存見西方九萬里之外，山川土色，草木禽獸，玄老之人，如在眼前，使分明審正，不定更存，久久自然見也。既分明，便聽正耳中有金鼓之聲鎗鎗，良久，仍見西嶽仙官，乘素霞飛輿，從玉女十二人，著玄錦飛裙，齎金液丹精，盛以金拌。既見仙官，覺禮而受之，即服，覺其味甜，便拭目，咽氣九過止。如此三年，目視洞徹，察見無窮萬里之事，吉凶禍福朗覩未然，面有金光。招無之道，其法至不得文傳，口口相告。
　　次思如上法，內存見北方九萬里之外，山川土色，草木禽獸，羌老之人，如在眼前，使分明審正，不定更存，久久自然見也。既分明，便聽耳中有鐘銅之聲琅琅，良久，仍見北嶽仙官，乘玄雲飛軿，手把五芝，從玉女十二人，着玄錦飛裙，齎瓊液琅腴，盛以金柈，授與我身。既見仙官，覺禮而受之，即服，覺其味苦，便拭目，咽氣九過止。如此三年，洞觀八方，察幽究虛，坐見無窮，身輕體明，坐在立空。招無之道，極真難宣。
　　次思如上法，內存己身徹見九天之上宮臺，山川林木，飛禽走獸，雲崖無際之端，與眾真相接，群仙共言，審正分明，不定更思，久久自然分明。既〔分明〕#3，聽耳中聞有五音絃磬之聲，如可聽聞，良久，因見中嶽仙官，乘黃霞龍，從十二玉女，著黃飛裙，手把五色華旛，齎五芝丹精，盛以金柈，授與我身。既見仙官，仍覺禮而受之，即服，其味香，便拭目，咽炁十二過止。紫度炎光招無至極妙法，難可口宣，行之三年，洞覩幽虛，徹見玄冥，筭祿壽命，吉凶之兆，一身洞達，面生金光。
　　存五方既畢，起坐東向，叩齒九通，祝曰：
　　萬化渾生，玄綱御空，迴輪無聲，運轉四方，流光萬里，洞覩空洞，三精寶曜，飛霞鬱房，晨精玄注，九竅開通，四會八達，存虛招無，令我神慧，明究吉凶，驂駕玄輿，緑軿飛轅，上升太晨，進拜玉皇。
　　帝君內存招無洞視觀天上法，事畢於此，立驗之妙，殊於眾用。中方審正，一心存念，入室百日，便有彷彿將來。三年，神冥洞徹，無不朗然，萬不遣一，可謂無中希真，真為之降。其道幽微，非世所論。人貴祿位，我貴此道。四海之主，求易此法，吾未聞矣。吾道不死之根，逆知未然，洞鑒幽虛，仰測無窮，聽響萬里之趣，旁通天下之奇，豈復過乎。有得之者，刻乘緑軿，飛霞玄蓋，上升帝晨。唯在寶祕，慎勿妄傳，違負明科，泄露真文，身及祖師、七玄、父母，同充鬼役，身沒幽泉，負考三官，艱苦備受，明慎之焉。
　　佩受紫度炎光，修學存真招無洞視之道，常當於別室寂處，不關人事，靜念存思天下四方萬里之外，山林草木禽獸，人民玄夷羌胡傖老異類，皆來朝拜己身。又思我兩目有流火之光，如星煥落赤曜，光充萬里之外，四方山澤，淮濟林木，皆隨光明消除，極天清蕩，無復塵穢，目觀無極之鄉，周遍洞達，無所不關。如此皆令分明審正，叩齒九通，仰祝曰：
　　玄光內映，洞鑒無窮，徹視達聽，九孔開張，流精奔激，萬里清通，坐覩自然，逆究吉凶，得乘飛霞，上登太空。畢，引炁咽液七過止。若能修行此道，百日之中，便有彷彿將來，三年目覩空洞，坐見萬里之外，耳聞萬里之音。至極妙道，非可文傳，口口相付，審受祕言。
　　流金火鈴
　　流金火鈴，以太上大道君遊宴之玄光，上激九天之威，下滅六天之凶，玄光虛映道君之項，流照八極三十萬里。三天立正之初，罷除六天之始，以傳太微天帝君。神文藏於瓊宮玉房之內，虛光自明，煥赫上清，飛龍毒獸翼其側，紫雲玄暉蓋其巔，玉華之女、金真之童各三百人，典衛靈文，散香虛庭。積七千年，化生五符，光徹八方，因有五方營衛之官。太微天帝君，以傳金闕後聖道君，後聖道君以付上相青童君，使授諸為真人者，佩遊上清。學真之夫，而無流金火鈴，項生圓光，皆不得上登三光。若有金骨玉質，玄名青宮，得受此文，佩之而行，諸天諸地四海五嶽，率天眾聖仙官，莫不稽首來迎，神光駭動，所制不輕，三元立遣玉童玉女三十六人，侍衛其身。佩之九年，得乘八景玉輿，飛行太空。
　　流金火鈴者，九星之精，一名圓光。太上之威章，生於九天之先，結炁成文，光明煥赫，照徹十方，懸精垂映太上之項。積十千年，化生五鈴神符，玄降太微天帝君，威攝極天之魔，神布九霞之庭，率天以下，莫不總統。太上大道君寶祕此道，告下普天主司真仙，糺察輕洩。有真仙之才，得佩此符，不依玄科而輕付非真，穢慢靈文，皆七祖受殃，考及先師，同充鬼官。
　　以紫繒二尺二寸，朱書戴之頭上。若有金名玉骨，得佩此文，皆宿命應仙。佩符之身，出入遊行，常當存想己身項上有圓光，映照三十萬里之外。九年之中，勤心念真，清齋篤志，剋得真靈下降，圓光自明，乘空而行，坐存立亡。
　　五鈐登空步虛保仙上符一名火鈴
　　太微天帝君受炁之始，玄象初分，登九玄虛生之臺，五帝神官衛於八方，五符空映，若存若亡，晻藹鳳臺之上，瓊房曲室之內。積七千年，其文見焉，流光曜於九天，寶文鬱煥乎玉清，左擲則為流金火鈴，右振則冠豁落七元，攝制極天之魔，威布九霞之庭，至極妙道，洞微難勝。帝君方清齋太空瓊臺，洞真之殿玉室金華之房，侍女眾真、五色神官十億萬人，飛獸毒龍，俠闕備門，巨虬千尋，衛於墻岸，鳳鳴龍嘯，百音激館，威揚廣庭，獅子噑喚，眾吹靈歌，玉響流璨，神妃合唱而奏音，玉女鳴絃而批彈。余乃引中央黃帝老君、太極四真人，設流霞之醴，環剛之果，赤樹白子，隱芝雜結，眾香芬落，積九十日。於是龜母按筆，太一拂筵，天妃侍香，玉華結編，以白玉為簡，金書其文，以付仙都左公，封以玉笈雲錦之囊，傳付中央黃老君，依盟奉受五符，稽首而退。即致九靈流景雲輿，五色神官五萬人，飛青翠羽龍帔，上登金闕玉清之宮。若有金書東華，得見此文，則宿運應仙。佩符而行，萬神來朝，出虛入宿，迴巔五嶽，運度五星，身生水火，變化十方。佩之九年，降致緑軿，上謁三元，位登玉清。其道祕妙，非真不傳，輕泄篇目，身沒形殘。依玄真明科，七千年得傳一人，違盟負誓，殃及七玄，身及先師，同充下鬼，十苦八難。
　　青帝碧霞流鈴登空步虛上符
　　東方青帝元洞元明元曜延靈曜元君各九千人，青陽玉童九十人侍文左；東嶽太山仙官二千四百人，青腰玉女九十人侍衛靈文右，衛佩符某甲身。
　　赤帝丹霞流鈴登空步虛上符
　　南方赤帝大洞元生大靈機皇君各八千人，絳宮玉童八十人侍文左；南嶽衡山仙官二千四百人，大丹赤圭玉女八十人侍文右，衛佩符某甲身。
　　白帝青霞流鈴登空步虛上符
　　西方白帝金城曜元元導太仙君六千人，耀靈元化玉童六十人侍文左；西嶽華山仙官二千四百人，太素玉女六十人侍文右，衛佩符某甲身。
　　黑帝緑霞流鈴登空步虛上符
　　北方黑帝玄洞元陰五耀延靈元華鬱單君各五千人，皇機太極玉童五十人侍文左；北嶽恆山仙官二千四百人，太玄玉女五十人侍文右，衛佩符某甲身。
　　黃帝蒼霞流鈴登空步虛上符
　　中央黃帝中耀五陽五陰中皇洞極高皇君各千二百人，皇機執中玉童十二人侍文左；中嶽嵩山仙官各二千四百人，黃素玉女十二人侍文右，衛佩符某甲身。
　　男以丹書青素佩之左，女以黃書白素佩之右。
　　流金火鈴內存振威大祝神慧
　　修佩流金火鈴，出入遠近，經履危險寇病之中，厄害之下，當存真光以自衛，開道萬里之路。發行之始，正向其方，叩左齒二七通，咽炁三十六過，便思所在之處形象，山林草木，人民禽獸神靈，分明朗然，皆來朝拜我身。思北斗七星覆我頭上，仍存我左目為奔星，右目為迅電，其光煥赫奔星九萬里外，見所之道路隨光開通，山林草木，人民屋宅，兵寇鬼炁，令消除無復孑遺，四道豁然，因祝曰：
　　前開後閉，天平地昂，神公出遊，四道開張，當令天地，通我橋梁，前後左右，洞達八方，左擲奔星，右迅電光，流火萬里，何妖敢當，太一將送，萬神來迎，有所之向，靡不吉良，乘雲駕虛，上升太空。畢，引二目之精各還其宮，左取七炁，右取七炁咽之，畢。如此可以冒險涉難，攻鬼伐兵，無不應響盪然。其法至妙，不得妄傳。
　　五帝流鈴五符，威制極天之魔，召攝五方神靈，上應五晨，參落七元，下應人身，九孔七明，周天竟地，靡有不關，無幽不測，細無不鑒，存符財先，擲符則振威，子若佩之，口受師言。
　　若在人間遇惡鬼之地，當作振威大祝，北向閉炁十二息，思五方炁覆冠一身，內外朗明，都無所見。因叩齒三十六通，咽五方炁，方啟三咽炁除，盡入兆身，存我兩目童子光如流星，煥落五方，便祝曰：
　　天元七精，五帝流鈴，煥擲電光，如天奔星，光曜十方，照鬼真形，有何小妖，當我生門，太上有命，誅戮無親，屠肝刳腹，絕滅鬼精，千千皆摧，萬萬皆傾，神威吐祝，攝錄無停。〔畢〕，#4便咽炁三十六過止。如此一祝，則五方神官皆保甲命，卒錄所在有靈之炁，束縛詣庭，三祝則鬼王滅種。
　　若入五嶽，周遊山川，冒險履峻，皆當未及其處百步，叩左齒三十六通。若之東嶽，便存東方青帝希林珠官屬九千人，衛我前後左右，以青霞之炁覆冠我身；若之南嶽，便存南方赤帝丹玄子官屬八千人，衛我前後，以絳霞之炁覆冠我身；若之西嶽，存西方白帝少皓靈官屬五千人，衛我前後，以素霞之炁覆冠我身；若之北嶽，當存北方黑帝玄冥皓官屬五千人，衛我前後，以皂霞之炁覆冠我身；若之中嶽，當存中央黃帝執中元官屬萬二千人，衛我前後，以黃炁覆冠一身。畢，祝曰：
　　乾天耀靈，七晨玄精，五斗華蓋，繞絡我形，五色飛霞，混合交并，身佩七元，流金火鈴，煥擲無方，極天鬱冥，五帝神官，驅策天兵，為我攝制，山川土地，千鬼萬靈，皆來束首，自送真形，前誅後戮，所捕無停。畢。如此一祝，天魔滅迹，萬神來朝，遊行五嶽，履涉山川，無復試觀之患，五嶽仙官自奉送五芝五生玉英，來給子身。
　　若在軍寇之中，懸白刃之下，厄難之中，當叩右齒十二通，存七星覆身，玄光洞映，周匝一體。存肝為歲星，出在左；肺為太白，出右；心為熒惑，出在前；腎為辰星，出在後；脾為鎮星，出在胸上。令五星精炁纏繞前後，我身居斗魁之中，五星之下。次存五帝神官衛我左右，祝曰：
　　天為我屋，地為我牀，五嶽山川，為我橋梁，玄斗元精，為我衣裳，藏身七元之內，流火之鄉，度我者太一務猷，過我者白元無英，災不能干，兵不能傷，當令我身，上詣金闕，九老之京。畢。如此在屈厄之中，垂終之命便得解脫。
　　五色錦各五十尺，以請五帝仙官。紫金五兩，誓五方之信。沉香五斤，上聞三元。真珠一兩，以為盟丹之誓。書刀子一枚，以為斷死氣之路。金珠七枚，以奉七元之精。絳紋七十尺，以為炎光之炁。
　　凡授符經之身，當寶信詣師，清齋三日，沐浴燒香，書符及經，露置高壇之上一宿，明朝共登壇，告北帝，啟盟文，度符經付弟子。自不登壇告誓，不得妄開篇目，師輕泄經文，身被風刀之考，弟子不受而披卷，殃及七玄，身殘失明。四極之科，禁輕泄經文，太經之律，禁無盟誓。自非金名玉格，莫得聞見。
　　求仙之夫，先無五符佩身，五嶽仙官不衛兆形，鬼籙不落死名，栖身岩岫則為九天魔王所敗，出入人間則不免官橫刃兵。得佩之者，上天覆護，縱橫無方，適意周旋。存思真人還復本宮，五芝五生，身映玉光，仙官防衛，三元詣房，乘雲駕虛，上升玉清。受符百日，當以五寸桐板五枚書符，各著一板上。又書刺各一枚，記某年月朔某日某子，某郡某鄉某嶽先生王甲，年若干，某帝子屬某嶽。以符刺埋着五嶽，臨埋符時，叩齒三十六通，祝曰：
　　上啟三元，玉皇帝尊，下告五嶽，五色仙官，奉受流鈴，五符真言，清齋五香，記名山川，請定真仙，來衛我形，五芝流黃，黑白赤青，身生水火，煥落火鈴，龍轡詣房，上登玉庭。如此，即五方仙官防衛兆身，授子神真之道，遊行五嶽山海，百靈莫不來朝。
　　帝君夜照神燭
　　夜照神燭，乃九天真王授於太微天帝君。登九層之臺，金輝紫蘭之殿，玉房之內，明神燭於五帝，禮願修行，按篇祝念精思，九百日中，神感靈應，遂致五帝降以靈符，虛生五方，煥乎上清，光鮮內照，洞映虛無，覽之不測，毀之不亡，暉曜瓊房。七百年中，神文乃見，五色之獸，衛符俠燈，記為夜照神燭通光靈符，五色煥爛，洞徹五方。帝君方退齋上清，以紫金鑄文，受於太空之中，靈瑞告啟，乃使龜母按筆，太一拂筵，書以金簡，結以紫繩，付仙都左公掌錄，瓊宮紫雲藹其上，虛馥散其煙，玉童侍衛三十六人，傳付金闕後聖九玄帝君，上相青童君，後授後學應為真人者。此法寶祕，不傳下世，有金骨玉髓，名參青宮，錄字上清，當得此文。有得之者，便成真人，行之九年，神光自生，體朗炁清，乘虛駕空，上造帝堂。
　　青帝神燭頌：安燈燭於東方，人定入室東向，叩齒九通，冥目內存東方青炁光明，覆滿一室，心拜燈前，長跪頌曰：靄靄玄真初，飈飈炁高澄，元緒無方紀，羽章朗而興，尋求履萬劫，太輝降神燈，洗盪七玄難，苦魂皆超騰，空生自然光，身輕乘雲升。
　　赤帝神燭頌：安燈燭於南方，叩齒九通，冥目內存南方赤炁光明，覆滿一室，心拜於燈前，長跪頌曰：太虛生空洞，無形復無響，寂寂元始內，三素生雲景，幽室何寥寥，明燈以通想，朗覩自然光，三晨同體象。
　　白帝神燭頌：安燈燭於西方，叩齒九通，冥目內存西方白炁光明，覆滿一室，心拜燈前，長跪頌曰：三靈吐奇華，經絡九重霄，夜光無瑕翳，寶耀越度交，洞映無窮野，朝徹入太幽，拔出九玄苦，福隆積禍消。
　　黑帝神燭頌：安燈燭於北方，叩齒九通，冥目存北方黑炁，覆滿一室，拜燈前，跪頌曰：朗哉太陽輝，神光洞三清，炁散玄漠內，虛煙生紫庭，控御乘飛霞，飄飄凌無形，拔我七玄祖，南宮更受生，長與三光齊，極天無危傾。
　　黃帝神燭頌：安燈燭於中央，叩齒九通，冥目內視，存中央黃炁覆滿一室，心拜燈前，跪頌曰：五帝捴玄一，中元御十方，攝正輔大冥，幽燭朗空同，炁散無崖際，同度及神宗，禮頌太真章，詵詵步虛空，希感徹玉帝，長謁三元房。
　　此帝君受九天真王神燭內頌，修行積感，致夜光自朗，五帝通光靈符，降于帝室也。子有玉名，得悟祕文，當齎上金五兩，以禮五方，五色之繒各五十尺，以盟五帝，告誓三元，然後奉焉。
　　五帝通光靈符
　　東方太明太虛太洞玄元始陽之精，九千萬重玄生玉真炁，典統玉臺九千生官，制御九千之炁，通理三天仙王。得者神仙，佩者成真人，行之者光明通靈，白日升天。
　　右東方青帝自生神燭通光靈符，以青絹九寸朱書佩之，又書九寸符，安所住東方，安著神燭燈下，九年神燭自明，神符自生也。帝遣青光童子十二人，侍衛己身。
　　南方太陽太精太洞炎始之精，八千萬重玄上生玉真炁，典統玉臺八千生官，制御九天之炁，輔正三天之法。得者神仙，佩者成真人，行之者光明通靈，白日升天。
　　右南方赤帝自生神燭通光靈符，以絳繒九寸朱書佩之，又書九寸符，安所住南方，著神燭燈下，九年修行神燭自明，帝遣赤光童子十二人，侍衛己身。
　　西方太寶太華太洞玄輝之精，六千萬重虛生自然玉真炁，典統玉臺六千生官，制御九天之炁，攝正三天之真。有得之者神仙，佩之者成真人，行之者光明通靈，白日升天。
　　右西方白帝自然神燭通光靈符，以白繒九寸朱書佩之，又書九寸符，安於所住西方神燈燭下，九年修行，神燈自明，帝遣白光童子十二人，侍衛己身。
　　北方太冥太玄太陰北始之精，五千萬重虛生玉真炁，典統玉臺五千生官，制御九天之炁，攝正三天之真。有得之者神仙，佩之者成真人，行之者光明通靈，白日升天。
　　右北方黑帝自生神燭通光靈符，以黑繒九寸朱書佩之，又書九寸符，安於所住北方神燈燭下，九年修行，神燈自明，帝遣黑光童子十二人，侍衛己身。
　　中央太明太黃太洞太真三元始生之精，千二萬重虛生玉真炁，典統玉臺千二百生官，制御九天之炁，攝正三天之真。有得之者神仙，佩之者成真人，行之者光明通靈，白日升天。
　　右中央黃帝自生神燭通光靈符，以黃繒九寸朱書佩之，又書九寸符，安於所住中央神燈燭下，九年修行，神燈自明，帝遣黃光童子十二人，侍衛已身。
　　五帝自生夜燭神燈通光靈符，生於虛空之內，神光玄照，煥落太無，天帝君禮而奉焉。付金闕聖君、上相青童君，使受後學當為真人者。若有玄名上參玉格，得見此法。每以人定入室，燒香禮拜神燈，讀誦都畢，還東向，叩齒二十四通，祝曰：
　　玄真高遐，清暉夜翳，神燭通明，玉符同慧，真靈內照，玄光映界，五色童子，耀輝徹視，得乘飛輿，上升帝位。畢，叩齒二十通，咽五方炁各五過止。如此五年，剋得自明之燭，五色童子絡身，明徹遠覽，逆究無窮。明燭每令常明，不令中滅也。若未能隱處遠託山林，故在人中，安燈別室，不得使異炁之人履殗冒穢，干忤神真，則靈光不現。若依此如法明燈，光照一城，則萬魔滅形，千鬼喪目，所在真官營衛一門也。其法實祕，不得妄宣，朝得冥傳，使寶經輕泄，身沒鬼官，七玄之祖，長充地獄，萬劫幽泉，已無仙冀，明慎之焉。
　　鎮魂固魄飛騰七十四方靈丸
　　雲母四兩、　　雄黃四兩、　　　硝石、
　　玄參、　　　槐仁、　　　龍骨五兩、
　　豬苓、　　　青丘霜、　　虎枚花陰干、
　　鷄舌香二兩、　青木香二兩、　沉香二兩
　　薰陸香、　　詹糖二兩、　　戎鹽三兩、
　　空青八兩、　　　丹砂八兩、　　　石黛、
　　白石英二兩、　太陽嬰童羽衣二兩、
　　太陽精上素華二兩、　　　　　　桃花四兩、
　　真瑰余各四兩、
　　北結陰精流花、一升二合。當以九月建日取之，盛別器中。
　　結炁凝精素丹、一升二合。當以十二月建日取之，盛之別器中。
　　神化陰精流珠。一升二合。當以冬至日取之，盛別器中。
　　合二十七種，上二十四種法二十四神，三種應以三元之精炁，二應九晨，結魄凝魂，五色流黃化形變景無有常方，故人服之，神鎮氣安。當以三月建日合藥，五月壬日服丸。始合，以次從雲母，各別擣三千杵，至桃花，合二十四種，合七萬二千杵。畢，各置一柈中。未得擣藥，仍告齋三十日，訖事，令童男擣藥，童女侍香，皆令少口慎言，好性善言，肉香骨芳之人。置藥二十四柈中，露著中庭三宿，勿令鷄犬、外人見，不使聞哭聲。露畢，以次納藥着釜中，第一納雲母，次雄黃，後納桃花，內二十四種都畢。皆當好以次第相覆，令竟釜中。次北結陰精流華一升二合，次納結炁凝精素華丹一升二合，次神化陰精流珠一升二合。畢，以清稷柳一斗二升，沃藥上，即以土釜蓋之，令上下內外四面四邊，令內外密厚七分。故以雲母在下，其炁充上，桃花在上，其色冠下，故有次第也。
　　當先作六一泥土釜二枚。用東海左顧牡礪、戎鹽、赤石脂、黃丹、滑石、蚓螻土，六分皆等，合治擣細篩，和以百日米醋，和畢，擣令相和，合成六一之泥也。以泥兩土釜內外，漸漸薄泥，日暴令爆燥，稍上內外令厚二寸半。都畢，仍作竈，南向安孤，着竈中央，釜底令去地一尺二寸，糠火燒之三日三夕，令火去釜九寸，九日九夕進火，令近六寸，又九日九夕，令火至底，令三九二十七日。畢，寒之三日，發開視，藥起飛精，仰著上釜，神藥成也。不起，更泥如初，又進火如先二十七一日，寒之三日，無不成也。取三歲雄鷄羽掃取之，仰着上釜，則為飛丹紫流精，有百變之色，玄光映煥七十四方。服之一銖，身自生流光七十四色，左唾則三魂立見，右唾則七魄化生七形之童，飛羅羽裙，神輿玉輦立到於前。盛之釜柈，精凝釜底，則為玉胎瓊液之膏，和以白蜜，更合於臼中，東向擣之令一萬杵，一銖為一丸，丸畢，密器封之，露著中庭三日三夕。畢，清朝服一丸，合三日服三丸，即能乘空步虛，出有入無。令七日合服七丸，即自浮景霄霞。騰身五嶽，五色神官五萬人，衛從身形。東向服九丸，則致青霞緑軿，青龍控轡，青陽玉童九十人，青腰玉女九十人，東嶽仙官九千，來迎兆身。南向服八丸，則致絳霞雲軿，赤龍控轡，絳宮玉童八十人，太丹赤圭玉女八十人，南嶽仙官八千人，來迎兆身。西向服六丸，則致素霞玉輿，六龍控轡，耀靈玉童六十人，太素玉女六十人，西嶽仙官六千人，來迎兆身。北向服五丸，則致皂霞飛輦，玄龍控轡，太極玉童五十人，太玄玉女五十人，北嶽仙官五千人，來迎兆身。又向戊己之上服三丸，則致黃霞玉輿，十二飛龍控轡，中央黃機玉童十二人，黃素玉女十二人，中嶽仙官千二百人，來迎兆身。服五事畢，即致五嶽仙官，奉玉札鳳章，請兆之身上詣九宮金闕之下，受署真仙之號，可謂靈丸之妙大哉。凡諸變化，作七十四種金銀寶玉、赤樹絳實；立生水火，有妙於琅玕八景四蘂降生神丹之用，不能一一具處，特略大化之微。
　　凡欲遊戲五嶽，周流八極，不拘仙官之勞，不憚典局之煩，未欲升天者，自可不須服五方之丸，但常服七丸、三丸之數，固魂鎮魄，飛騰七十四方，遨遊五嶽，壽同三光。餘可依五方之數爾，若服五方之丸，便為五嶽之司，便有局任，不得適意世間也。
　　流光曜電變景保生上經
　　太極真人時登北漠外羽明野玄隴山紫微宮，見紫微夫人閒居寂室，固神澄暉，仰餐玄流，採服二象，吐納飛霞，迴五光以自映，運二曜以蔭軀，五色蓊藹流，煥瓊臺。仰看紫微之中壁，西北角有刻書玉簡，名流光五色童子之章。真人清齋三月，詣紫微奉受其篇，紫微說是流光曜電變景上經。受還修行三年，得成真人。紫微常所寶祕，不得妄傳，自無金闕玉音，紫字青華，不得聞見。若行之者，清齋沐浴，燒香寂室，靜思念真百日，得給玉童玉女各五人。修行勿懈，五色童子憩子之房，流光運子之身，上登玉清。
　　常當清朝日出暉之時，入室東向，存思東方青光童子，名青上玉，字飛正，身作碧霞之色，流光爛照東方一面，如電曜之狀，乘碧霞之輿，玄光流映冠覆一身，覺身變入青光之中，內外晻冥，良久乃豁除，叩齒十二通，咽炁九過止。祝曰：東方童子，青上玉君，賜我青芝，流光之泉，玄霞碧輦，來迎我身，上造玉庭，得為真人。
　　次存南方童子，名丹暉，字玄紀，身作赤霞之色，流光竟於南方，如電暉曜之狀，乘絳霞之輿，玄光流映冠覆一身，覺我身入赤光之中，內外晻冥，良久豁除，仍叩齒十二通，咽炁九過止。祝曰：南方童子，丹暉真君，賜我降生之漿，流光玉芝之芳，丹霞電曜，覆蔭我房，與我同升，俱造帝庭。
　　次存西方白光童子，名皓華，字迴神子，身作素霞之色，流光爛照西方一面，如電曜之狀，乘素霞之輦，玄光流映冠覆我身，覺我變入白光之中，內外晻明，無所聞見，良久豁除，叩齒十二通，咽炁九過止。祝曰：西方童子，皓華上君，賜我素水玉芝，流珠金液之泉，素霞飛蓋，來降我身，與我同升，俱造太真。
　　次存北方黑帝童子，名玄明上，字太陰文，身作皂霞之色，流光洞照煥於北方，如電曜之狀，乘素霞之輦，玄光流映冠覆我身，變入黑光之中，內外晻明，無所聞見，良久豁除，叩齒十二通，咽炁九過止。祝曰：北方童子，玄明上君，賜我黑芝玄水，玉英皂霞飛軿，五色神龍，流光晻藹，來降我身，隨雲上升，得造華宮。
　　次存中央黃光童子，名執中，字黃錄子，身作黃霞之色，如黃金之精，流光爛照中央，五色流曜，如電之揚，乘黃霞之輦，來憩我房，纏繞我身，覺身變入黃光之中，內外晻明，無所聞見，良久豁除，叩齒十二通，咽炁九過止。祝曰：中央童子，執忠神真，賜我黃水月華，迴精飛晨，五色煥落，流光內鮮，覆我黃華之煙，騰空登虛，上升帝前。
　　都畢，思五色混黃，更相覆烈，雲炁鬱勃，正匝一室，纏繞我身，覺體薰薰，有熱內外，洞徹良久，化見青龍在左肩上，白虎在右肩上，朱雀在頭上，騰蛇在足下，冠我身形，咒曰：五色蓊鬱，白黑赤青，中央玄降，混合鬱冥，化為天獸，來衛我形，賜我五芝，五藏豐盈，絳府結絡，神華自生，壽齊日月，長保黃寧，千變萬化，當升太靈。
　　咽液還容保牙求仙上法
　　常以平旦二炁未分之始，玄暉已映，形神並降，上會泥丸，精液咸生。是故其時咽而服之，將來三年，面生玉澤，光變童顏，雲華固根，朽齒方生。必能長修，五老降房，神仙升玄，壽齊三光，不死之道，非真勿傳。至其時，安心定意，令五神靜寧，叩齒十二通，以思青腰玉女，齎東方少陽之炁，青芝玉漿灌溉我身，流溢紫微宮中，祝曰：東方青牙，飲以朝華，玉漿醴泉，注液滂沱，流潤六府，玄注如河，身強體輕，上攝太霞。畢，以舌舐上齒外九過，咽之。
　　次思南方赤圭玉女，齎太陽之炁，絳芝玉漿灌溉我身，流溢絳宮之中，祝曰：南方赤牙，飲以醴泉，玄芝玉漿，流溢如川，仍潤絳府，骨化生神，飲食太虛，舉體皆仙，乘雲駕霄，上造帝前。〔畢〕，#5便以舌舐下齒之外八過，咽之。
　　次存西方太素玉女，齎少陰之炁，素芝玉漿灌溉身中，流溢華蓋宮，祝曰：西方白牙，飲以靈液，玉水洪流，玄芝奕奕，灌我六府，鎮魂固魄，神安胃管，名言金格。畢，以舌舐上齒之內六過，咽之。
　　次存北方玉女，齎太陰之炁，玄芝玉水灌概我身，流溢太倉之宮，祝曰：北方黑牙，服食玄滋，飲我飛泉，哺我玉，神府充溢，如丹如芝，壽傾天地，億萬同期。畢，以舌舐下齒內五過，咽之。
　　次思中央黃素玉女，齎中和之炁，黃水水華之丹灌溉我身，流溢玉堂，祝曰：中央黃牙，白石峨峨，飲食玉之丹，渴飲黃水月華，五藏充盈，流潤如河，壽同三辰，萬無傾殂，形升九玄，御龍飛霞。畢，以舌舐上下內外四面，反舌刺玄英，取芝液十二過，咽之。
　　咽液保牙之道，中央黃老君、太極真人常所修學，色如童子，膚如玉澤，體充炁盈，髮白反黑，牙齒根固，無有朽落，遂致玄降，名言玉籍，位登清虛，與帝同席。子若修之，當於金闕，尋名玉閣，無有仙錄，不得披釋。
　　迴霄降霞御空上法
　　青童君受
　　帝君生於明霞之內，五雲纏絡，霄炁映容，形法帝籍，受號玉虛，凝真固液，方思玄霞以自運，念遊霄以登空，御玄晨於十天，騁飛電以控龍，於是精思成真，遂乘虛入無。其訣省要，不雜眾方，今以授子，便可奉行。
　　東方青霞，諱飛虛。
　　西方白霞，諱素廬。
　　南方赤霞，諱丹映。
　　北方黑霞，諱玄象，
　　中央黃霞，諱惣生。
　　能知五霞，降致飛輪，朝夕存思，玄霄來請，乘空上升，身造太清。子修此道，每以平旦日始暉之時，出中庭，叩齒十六通，東向三呼五方霞諱。畢，仰祝曰：五方玄霞，流映玄虛，參七御九，迴造我廬，得乘飛晨，控御紫輿、上造太極，請受真書。畢，心拜，咽炁三十六止。暮向西，亦如上法。夫人修學上道，不知雲霞內名，雲輿不為之降，存思亦不致感。子得此法，行之十八年，室生自結之炁，雲軿下降，運子之身上登玉清也。此道寶祕，文說玄霞之諱，於世人終不得又修其方，故宜祕之。輕泄罪累子身，殃及七祖，可不慎之。
　　運度天關披神洞觀祕文
　　帝君曰：子欲飛騰上造金闕，當修洞觀，運度天關，朝拜父母，存呼內真，遊戲九天，上詣帝房。每以夜半，露出中庭，仰存北斗七星朗然，思見我身在斗中央，隨斗運轉，歷度天關，至西南方之上，便再拜，正立叩頭九通，仰頭微三呼：天父，地母，今故歸身，歸身反於父母，自然之尊，可不運度我身，我身得度，永離思路，存思二尊，仰享福祚。畢，咽炁二過，咽液九過止。
　　此二尊，天地之至諱，玄真之隱名，不得妄告於人。三過告人，九天之司减筭損年，殞命九泉，終不得仙。凡修上真之道，七星移度，披天三關，不知此諱，九天玉真閉子修思之感，非玄門之子，不可得而披，真靈不為子降。此天地之妙法，受者當齎金人、玉人各一形，詣師口受訣言，登盟告度，不得違科，身沒鬼官，殃及七玄，受者慎之慎之。
　　洞真太上紫度炎光神玄變經竟
　　#1『着』字原本缺，據下文補。
　　#2『道』字下當有缺文。
　　#3原本缺『分明』二字，據上下文補。
　　#4『畢』字原本缺，據上下文補。
　　#5『畢』字原本缺，據上下文補。