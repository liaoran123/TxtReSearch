七元召魔伏六天神咒經
　　經名：七元召魔伏六天神咒經。撰人不詳，一卷。底本出處：《正統道藏》正一部。
　　七元召魔伏六天神咒經
　　爾時，道君告三十六天神王，五炁天君，壙野大神，五湖大將軍，衛靈大神，飛龍直騎，三五之君，五老上帝，元王天真、我昔為一切衆生說此經時，魔官振動，大地鬼神悉皆伏聽，各聞勑令，放汝罪譴，各還一心，咸生善念。自今已去，若有道士救人之處，我當為助驅馳，殺鬼治病，佐天正炁，消滅衆精，召請立至矣。
　　七真召天真伏魔品
　　道言：我昔為諸天人，驅邪去害，滅惡除凶。若三龍之後，有道士能於此法中，行是功德。有灾之方，當為大建北斗七元壇，燃燈行道，召三五之君、一炁之神，明威滅邪，斬鬼神兵馬。一切衆生消灾度厄，延年無窮。靈官天尊召北方大魔王，勅一切神鬼，自今已去，當助道士作法，殺鬼戮凶，生人獲泰。
　　七真命召五雷神兵伏魔品
　　七真曰：我昔為衆生說《神咒妙經》滅罪除凶，鎮精邪，佐天助化。若有道士，一心目專，一法建立道場，燃燈行道，符章壓鎮，追捉鬼神。我當為召請五雷神兵億億萬騎，來降道場，消滅精魅，揮割蟲毒疫精。我當召請，來到御前。
　　奉請東方大雲雷火鈴神兵、木精吏兵九億萬騎，部領角亢之精，步九炁之雲，輪刀仗劍，來降道場，誅伐劉元達疫炁鬼兵，行其青病，急收毒氣，以生人民，助道行化。急急如律令。
　　奉請南方大雲雷火鈴神兵、炎精吏兵三億萬騎，部領井鬼之精，步三炁之雲，輪刀仗劍，來降道場，誅斬張元伯疫炁鬼兵，行其赤毒疫病，急收毒氣，以生人民，助道行化，急急如律令。
　　奉請西方大雲雷火鈴神兵七億萬騎，金精大神部領奎婁強兵，步七炁之雲，輪刀仗劍，來降道場，收攝五方妖魅，趙公明殟毒疫鬼急去千里，收殟攝毒，以生人民，助道政化。急急如律令。
　　奉請北方大雲雷火鈴神兵五億萬騎，水精大神部領斗牛神兵，步五炁之雲，翻天轉地，來降道場，收斬鐘士季疫毒之鬼，急去萬里，悉皆伏滅。急急如律令。
　　奉請中央大雲雷火鈴神兵一十二萬騎，土皇神符部領四方強兵，步黃炁之雲，輸刀仗劍，來降道場，收斬史文業殟毒疫鬼，速出千里，生民安泰，國土清平。急急如律令。
　　七真曰：是此五天，各有神兵億萬，啟建道場，威光立備。若有疾病之人，但燃七元燈，存想吐納。想見本師，從所在之方來為禁伏。一切狂邪妖魅不祥之炁，皆自成血。先叩齒七通，念天蓬咒一百二十遍，陰密存念七元真炁，驅馳百毒，消灾降福，具告五方雲雷大符如左：
　　第一元神符鎮艮宮，桃木板長一尺九寸篆之。
　　第二元神符鎮巽宮，梓木板長一尺三寸。
　　第三元神符鎮坎宮，桐木板可長二尺。
　　第四元神符鎮兌宮，銀木板可長一尺五寸。
　　第五元神符鎮坤宮，桃木板長二尺
　　第六元神符鎮乾宮，白楊木板長三尺。
　　第七元神符鎮離宮，桃木板長一尺三寸。
　　第八元神符鎮震宮，白楊木板長一尺七寸。
　　第九元神符鎮中宮，總攝三萬六千神炁，桃木板長二尺。
　　七真曰：此符出乎酆都山，真人得道，皆召用五方雲雷、虎賁、星辰。召請皆用此符，攝五方鬼神，役使天兵，悉興雲動雨，禁戒惡魔。此符藏八天雲崖，和天靜地。若有道士學道求仙之人，可齎命帛，質信金資而傳，不得妄受福考生人過去惡道。若有道士有本，可依科祭醮，夜露星辰傳之。有本為師宗傳請者，為弟子，依科修奉，醮祭求福，當用銀板五片，朱書鎮有病之家，惡鬼殄潰，萬魅逃蹤。天帝告符，召攝精崇，千日修行，皆置神人、天人、仙人、皇人、羽人、真人、靈人、聖人、靈瑞，陰助道士。見文秘藏，勿傳非其人。靈符五道，皆有百萬神兵、飛天鬼衆侍衛。此符受師重法，如對御前。
　　七真召攝六洞諸魔品
　　七真曰：我為諸天，說神真護身五雲神符，飛步七元，躡元精九炁。上皇高真元始三夭真券，在酆都鎮其山之陽，有九炁覆之。若有道士後世之中，若有見聞此符，當以本命日，白素四十尺，五果香油質信，與師為誓，醮祭我七元上皇九真，當受之。錦囊盛之，秘藏靜室之中，立其高座，旦夕朝。
　　太上北極尊神，謁太微帝君，後得五炁通身，束繫衆魔，萬靈朝迎，三官所舉，地祇奉侍，群魔振伏，莫敢違逆乃為咒曰：
　　玄斗元精，三素朗明。群精啟道，掃除不祥。八威召命，攝戮邪精。延年無窮，受者長生。 神炁四冥，製會酆山。束送六天，敢有稽延。伏匿凶醜，八方威神，盡歸我真。急急如律令。
　　七真曰：若世間有道士知我神圖者，可與百神同遊，步綱駕紀，攝召萬靈，得道尅復道真，永離酆都鬼官矣。
　　七真綱符九道，步綱道場，北面遷綱上，千金留藏，不傳非輩。
　　通光素女神章，能召百魔侍衛，道士佩帶。
　　太元陰生玉女神章，道士佩之，長生久視知鬼神。
　　廣靈玉女神章，道士服之，與天地相畢。
　　寶生素女神章，道士佩者，萬靈朝禮，舉行三界。
　　太和玉女神章，道士服之，周行五嶽，萬神禮庭。
　　七真曰：我昔見此圖之時，魔宮振動，山嶽吞煙，日月朗明於三界，群魔東首，神兵秉鉞，六齒揚鞭，奔星下垂於三界，列玄秘券於星璣。後學真人，依科明建大法，周運五湖七澤、七廟二十四嶽。若有道士佩之者，以絳囊盛之，於靜室遇賢者，三十年一傳，勿傳非其人。不得其人，毀敗真道，禍考其身。慎口勿言，閉守其行，行按不犯，立見真道，剋名瓊宮之中矣。
　　七真曰：後學道士，或居人間，或居朝市，或居山谷，修習真訣，遊行教化，見疾為醫，方便救濟一切衆生，一心當發慈悲，廣行道炁，我當助子。
　　七真曰：若是道士遊行國界，遇陽九百六灾否，可依吾科令，建立七元燈象，行道念咒，表奏章詞，請滅灾禍，延年元窮。後得道時，可與此圖象周行三界，昇入金門也。
　　七真曰：三界之中，若有道士宿命合道，乃見此圖，當一心奉行，如對御前，奉宣門下。具列上象真圖如左。
　　七元召魔伏六天神咒經竟