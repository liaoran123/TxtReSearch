三天內解經
　　經名：三天內解經。南期劉宋天師道士徐氏撰。二卷。底本出處：《正統道藏》正一部。
　　三天內解經卷上
　　三天弟子徐氏撰
　　夫人生體，上稟乎天，下象乎地。日月則有幽明之分，寒暑則有生殺之氣，雷電則有出入之期，風雨則有動靜之節，人則有賢愚之質、善惡之性、剛柔之氣、壽夭之命、貴賤之位、尊卑之序、吉凶之證、窮達之期。天地無人則不立，人無天地則不生。天地無人，譬如人腹中無神，形則不立。有神無形，神則無主。故立之者天，行之者道。人性命神同，混而為一，故天地人三才成德，為萬物之宗。天不可不養生，地不可不長物，人不可不攝氣而養生也。故天違玄元則有勃蝕之變，地乖黃裳而有風震之災，人背至道故有凋零之傷。精氣浮於上而眾精流於下，上下相貫，影響相由。人事錯亂於下，則災應滅筭在上，則日月勃蝕，星辰倒錯，皆由人事不正，以致斯變。今下古民人，年命夭橫，尸骨狼藉，不終年壽，皆由所修失本，婚姻非類，混氣亂濁，信邪廢真，本道乖錯，群愚紛紜，莫知禍之所由。或烹殺六畜，禱請虛無，謠歌鼓舞，酒肉是求。求生反死，邪道使然。頭癢搔足，事不相由。祈請乖越，以致滅軀，夭此年命，誠可痛哉。今撰集《三天要解》以示未悟。可謹而祕之，勿妄輕傳。傳非其人，殃流子孫。道源本起，出於無先，淇津鴻濛，無有所因，虛生自然，變化生成。道德丈人者，生於元氣之先，是道中之尊，故為道德丈人也。因此而有太清玄元無上三天無極大道、太上老君、太上丈人、天帝君、九老仙都君、九氣丈人等，百千萬重道氣，千二百官君，太清玉陛下。今世人上章書太清，正謂此諸天真也。從此之後，幽冥之中，生乎空洞。空洞之中，生乎太無。太無變化玄氣、元氣、始氣，三氣混沌相因，而化生玄妙玉女。玉女生後，混氣凝結，化生老子，從玄妙玉女左腋而生，生而白首，故號為老子。老子者，老君也。變化成氣，天地人物，故輪轉而化生，鍊其形氣。老君布散玄元始氣，清濁不分，混沌狀如雞子中黃，因而分散，玄氣清淳，上昇為天；始氣濃濁，凝下為地；元氣輕微，通流為水。日月星辰於此列布。老君因沖和氣化為九國，置九人，三男六女。至伏羲女媧時，各作姓名，因出三道，以教天民。中國陽氣純正，使奉無為大道。外胡國八十一域，陰氣強盛，使奉佛道，禁誡甚嚴，以抑陰氣。楚越陰陽氣薄，使奉清約大道。此時六天治興，三道教行，老子帝帝出為國師。伏羲時號為鬱華子，祝融時號為廣壽子；神農時號為大成子，黃帝時號為廣成子，顓頊時號為赤精子，帝譽時號為錄圖子，帝堯時再出，號務成子，帝舜時號尹壽子，夏禹時號為真行子，殷湯時號錫則子。變化無常，或姓李名弘，字九陽；或名聃，字伯陽；或名中，字伯光；或名重，字子文；或名宅，字伯長；或名元，字伯始；或名顯，字元生；或名德，字伯文。或一日九變，或二十四變，千變萬化，隨世沈浮，不可勝載。至殷武丁時，又反胎於李母。在胎中誦經八十一年，剖左腋而生，生而白首，又號為老子。今世人有三台經者，是老子於胎中所誦者也。反胎於李母者，自以空虛身化作李母之形，還以自胞，非實有李母也。世人不知，謂老子託胎於李母，其實不然也。至周幽王時，老子知周祚當衰，被髮佯狂，辭周而去。至關，乘青牛車與尹喜相遇，授喜上下中經一卷，五千文二卷，合三卷。尹喜受此書，其道得成。道眼見西國胡人強梁難化，因與尹喜共西入 罽賓國，神變彌加大人，化伏胡王，為作佛經六千四萬言。王舉國皆共奉事。此國去漢國四萬里。罽賓國土並順從大法。老子又西入天竺國，去罽賓國又四萬里。國王妃名清妙，晝寢，老子遂令尹喜乘白象化為黃雀，飛入清妙口中，狀如流星。後年四月八日，剖右脅而生，墮地而行七步，舉右手指天而吟：天上天下，唯我為尊。三界皆苦，何可樂焉。生便精苦，即為佛身。佛道於此而更興焉。下古僭薄，妖惡轉興，酌祭巫鬼，真偽不分。太上於瑯琊以《太平道經》付干吉、蜀郡李微等，使助六天檢正邪氣。微等復不能使六天氣正，反至漢世群邪滋盛，六天氣勃，三道交錯，癘氣縱橫，醫巫滋彰，皆棄真從偽，絃歌鼓舞，烹殺六畜，酌祭邪鬼，天民夭橫，暴死狼藉。太上遣真人及王方平、東方朔，欲輔助漢世，使遊觀漢國，看視人情。漢帝不信，以為妖惑。是故漢室衰破，王莽執治。劉氏漢帝乃是龍精之子，大聖遺體，應傳二十四君，四百餘年。帝胤難絕，故令光武中興。其間中絕帝業者，皆由不信真正，無有輔翼，故群妖亂作，沒於鬼官。自天地開闢，乃有邊夷羌、蠻、戎、狄，為中國之籬落，婚姻嫁娶，各正其類，奉事至道，各專其真，不使雜錯。自從漢光武之後，世俗漸衰，人鬼交錯。光武之子漢明帝者，自言夢見大人，長一丈餘，體作金色。群臣解夢，言是佛真，而遣人入西國，寫取佛經，因作佛圖塔寺，遂布流中國。三道交錯，於是人民雜亂，中外相混，各有攸尚。或信邪廢真，檮祠鬼神，人事越錯於下，天氣勃亂在上，致天氣混濁，人民失其本真。太上以漢順帝時選擇中使，平正六天之治，分別真偽，顯明上三天之氣。以漢安元年壬午歲五月一日，老君於蜀郡渠亭山石室中，與道士張道陵將詣崑崙大治，新出太上。太上謂世人不畏真正而畏邪鬼，因自號為新出老君。即拜張為太玄都正一平氣三天之師，付張正一明威之道，新出老君之制，罷廢六天三道時事，平正三天，洗除浮華，納朴還真，承受太上真經。制科律積一十六年，到永壽三年歲在丁酉，與漢帝朝臣以白馬血為盟，丹書鐵券為信，與天地水三官、太歲將軍共約：永用三天正法，不得禁固天民。民不妄淫祀他鬼神，使鬼不飲食，師不受錢，不得淫盜，治病療疾，不得飲酒食肉。民人唯聽五臘吉日祠家親宗祖父母，二月八月祠祀社竈。自非三天正法，諸天真道，皆為故氣。疾病者，但令從年七歲有識以來，首謝所犯罪過，立諸儀章符，救療久病困疾，醫所不能治者，歸首則差。立二十四治，置男女官祭酒，統領三天正法，化民受戶，以五斗米為信。化民百日，萬戶人來如雲。制作科條章文萬通，付子孫傳世為國師。法事悉定，人鬼安帖，張遂白日昇天，親受天師之任也。天師之子張衡、孫張魯夫婦，俱尸解昇天，故有三師并夫人。自從三師昇度之後，雜治祭酒，傳授道法。受者皆應跪受經書，還則拜送，使必是三天正法。人多不爾者，趣得一卷經書，便言是道經，更相傳付，或是六天故事，致有錯亂。承用彌久，至今難可分別。天師受太上正一盟威之道、三天正法，付子孫傳為國師，謂當終於無窮，豈有雜錯。從來未幾，而今六天故事漸漸雜錯。師胤微弱，百姓雜治，祭酒互奉異法，皆言是真正，將多謬哉。今有奉五斗米道者，又有奉無為旛花之道及佛道，此皆是六天故事，悉已被廢。又有奉清水道者，亦非正法。云天師有奴，不知書注，難以文化。天師應當昇天，愍其敬心，勑一井水，給其使用，治病療疾，不應雜用澡洗、飲食。承此井水治病，無不愈者，手下立效。奴後歸形太陰，井水枯竭。天師以此水給奴身，後人不解，遂相承奉事者，自謂清水之道。其清明求願之日，無有道屋、厨覆、章符、儀，惟向一瓮清水而燒香禮拜，謂道在水中。此皆不然也。自奉道不操五斗米者，便非三天正一盟威之道也。五斗米正以奉五帝，知民欲奉道之心。聖人與氣合，終始無窮，故聖人不死。世人與米合命，人無米穀，則應餓死。以其所珍，奉上幽冥，非欲須此米也。漢高帝是龍精之子，起於泗水亭吏，而徑登帝業。至文帝時，老子降於河之上，因號為河上公。文帝命駕，往問道焉。老子授以《道德五千言》上下篇而去。漢武帝欲學上道飛仙之法，太上又遣東方朔輔助漢治。武帝又不知朔是真人而為吏民，令不異於凡人。西王母、上元夫人皆輪駕降於武帝，欲成其道。武帝不能開悟，仰感靈澤，棄蕩穢濁，而貪世榮，殺伐不止，三官有血罪相牽，被髮告冤，稱訴鬼官，又情欲不絕，道遂不成，歸形太陰。至光武時與王莽爭治，有黃河之難，命危絲髮。太上立化以助光武。六月盛暑，使河水生冰，得度軍馬，以濟其難。漢祚天授應圖，甘露降庭，真人駕御，神鳳來儀，日迴影再，中三足烏、九尾狐，靈瑞昺煥，眾聖輔翼，正道助之。自光武之後，漢世漸衰，太上愍之，故取張良玄孫道陵顯明道氣，以助漢世，使作洛北邙山，立大法，帝王公臣以下，莫不歸宗。當此之時，正氣遐布。漢世前後帝王，凡四百二十五年之中，百姓民人得道者甚多。漢室驕豪息慢，不能昇玄，故民人得之。天師三世夫妻，六人為三師之任。茅君兄弟三人為司命之任。自王長、趙昇散仙之徒，乃有百數，非可悉名。劉氏之胤，有道之體，絕而更續，天授應圖，中嶽靈瑞，二十二璧，黃金一餅，以證本姓。九尾狐至，靈寶出世，甘露降庭，三角牛到，六鍾靈形，巨獸雙象，來儀人中，而食房廟之祇，一皆罷廢。治正以道，蕩除故氣，此豈非太上之信乎？宋帝劉氏是漢之苗冑，恒使與道結綠。宋國有道多矣。漢時已有前謨，學士不可不勤之哉。蓋三道同根而異支者，無為大道、清約大道、佛道，此三道同是太上老君之法，而教化不同，大歸於真道。老子主生化，釋迦主死化。故老子剖左腋而生，主左，左為陽氣，主青宮生錄。釋迦剖右腋而生，主右，右為陰氣，主黑簿死錄。是以老子、釋迦教化，左右法異。左化則隨左官生氣，使舉形飛仙。右化則隨右宮死氣，使滅度更生。法服悉黑，使著黑衣以法陰氣，入於黑簿也。太上作此三道教化，法雖殊塗，終歸道真，無有異也。但人受元氣以得成形，方復經壞，受陰化輪轉，自為難耳。右化雖不及左宮速易，輪轉歸真，亦為善乎。所以言右不如左者，《經》言：真道好生而惡殺。長生者，道也，死壞者，非道也。死王乃不如生鼠。故聖人教化，使民慈心於眾生，生可貴也。夫有心者，可熟案《五千文》。此經皆使守道長存，不有生死。道之宗本，在乎斯經也。
　　三天內解經卷上竟
　　三天內解經卷下
　　三天弟子徐氏撰
　　老子教化，唯使守其根，固其本。人皆由道氣而生，失道氣則死。故使思真念道，堅固根本，不失其源，則可長生不死。《經》云：百尺之臺，事由下基。正此之謂也。道氣至微，不可得見，不可得聞，迎之無前，追之無後，包含六合，覆載天地，德尊上皇，功高二儀。神明之君，敬之則有福，慢之則有凶。故不可得而臣也。福者亦非道祐之使得福，凶者亦非道伐之使得凶，唯道無親，適人所為，善惡之報，應之若響。為凶則凶，為吉則吉，隨人所行耳。道若有親疏，可得彼此者，得道之人，則應以道上其父母，遺其妻子，奉獻其君。不能得如此者，則道在己身，不由他人。道者，無也。一切之物皆從無生，有者則以無為本。《經》云：無者，不知誰之子，強字之曰道。有者終則歸無。能察無者，則忘其身。忘身者，一切之物都盡忘之。忘之者，是不愛物。既不愛物，唯無是愛。無以養見，不以身為身。悠悠吾子，處有無之間，不有憂患也。所謂形無形，色無色，味無味，聲無聲，道常在無，人不知。故老君《經》云：吾所以有大患者，為吾有身。及吾無身，吾有何患。此之謂也，深哉畢矣。是知古始，還朴反真，復上古之始無，則與道合同。有形而無體，故真人能存能亡，承虛而行，日中無影，皆是無身。身與無合，故無有體影也。故《經》云：學道有家、有身、有心。有此三者，則貪欲不滅，妬害不除，神真高遊，思念無感，眾魔不伏，可謂有有，竟不有無，無無不容，恬然無為，不有辭辯，似頑似鄙，不生不死，無有復反，此之妙哉，深也畢矣。夫為學道，莫先乎齋。外則不染塵垢，內則五藏清虛，降真致神，與道合居。能修長齋者，則合道真，不犯禁戒也。故天師遺教：為學不修齋直，冥冥如夜行不持火燭。此齋直應是學道之首。夫欲啟靈告冥，建立齋直者，宜先散齋。必使宿食臭腥消除，肌體清潔，無有玷穢，然後可得入齋。不爾，徒加洗沐，臭穢在肌膚之內，湯水亦不能除。自天臺公家祠祀靈廟，猶尚先加散齋，而况真道求靈降者乎。余每見今世俗祭酒，所佩符籙極多，朝禮拜數甚少。自謂我是大道之士，已成真人，不畏掩穢。又附《經》言：真道無所畏忌，入火不灼，入水不寒，入殗不穢，入兵不傷，謂已得道真，亦可笑者哉。夫不畏掩者，亦非所佩符籙多而能禳卻殗穢，但以一身內外真實，內無邪念，神真充實；外無正事，玷之不汙，如此可得不畏大掩耳。譬如朴石，體質自虛，泥土染之，則玷汙難脫。玉璧真實，穢不能染。真與不真，履殗之宜，正如此耳。學有數品，大乘之學，當怡心恬寂，思真注玄，外若空虛，內若金城，香以通氣，口以忘言，慈心眾生，先念度人，後自度身，悉在昇仙，不念財錢，迴心禮謝，不勞身神，求真於內，然後通玄，念與道合，自無多陳，可謂呼吸六合，歷覽未聞。夫小乘之學，其則不然。唯以多辭為善，多事為勤，頭頰相叩，損傷身神，口辭爭競，內思不專，三指撮香，所陳億千，則求神仙度世，飛行上清；又欲仕宦高遷，五馬同轅；又欲世世昌熾，千子萬孫，又欲錢財豐積，奴婢成行；又欲延年度厄，大小休康；又欲治生估作，萬道開通；又欲心開意悟，耳目聰明；又欲使百鬼遠逃，疫不過門；又欲父慈子孝，夫愛婦貞；又欲徹視萬里，洞見天源；又欲使遺財於念，朋友歡欣；又欲思真念道，玉女降房。所求者多，所尚者煩，不合老子守一之源。口則疲於所請之辭，形則弊於屈折之苦，心則困於多欲，神則勞於往來。《經》云：久勞傷神，久語傷氣，久行傷筋，久視傷眼，負重傷骨，食多致病，慮事傷命，不合修身養性之法。可謂多則惑，少則得，此之謂也。小乘之學，叩齒冥而求靈應，此自是教化之道，使人修善除罪改過，非是治身延年益壽求飛昇之法，故曰小乘之學也。夫沙門道人，小乘學者則靜坐而自數其氣，滿十更始，從年竟歲，不暫時忘之。佛法不使存思身神，故數氣為務，以斷外想。道士大乘學者，則常思身中真神形象，衣服綵色，導引往來，如對神君，無暫時有報，則外想不入，神真來降，心無多事。小乘學者，則有百事相牽，或有憂愁萬慮，外念所纏。大乘、小乘，其路不同，了不相似也。小乘學則須辯口辭，可為世師。大乘之學受氣守一，寶為身資。《經》云：善計者不用籌筭，所營在一。能知所營在一者，則萬事畢，故不須籌筭也。
　　三天內解經卷下竟