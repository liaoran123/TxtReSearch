上清高聖太上大道君洞真金元八景玉籙
　　經名：上清高聖太上大道君洞真金元八景玉籙。簡稱《洞真金元八景玉籙》。撰人不詳，約出於東晉南朝。係早期上清派重要經典。原本一卷，復誤分作兩種。底本出處：《正統道藏》正一部。
　　上清高聖太上大道君洞真金元八景玉籙
　　東華上仙曰太上八素隱書，南華上仙曰大洞真經，西華上仙曰金真玉光映天洞觀玉經，北華上仙曰蕭條九曜豁落七玄上經，玉皇中華上仙曰太上高聖八景玉籙。中央黃老君、南極元君，藏錄二經於太素瑤臺玄雲羽室、封以鬱森之笈，玉清三元之章。乃命北寒金臺龍華玉女七百人，又命白空虞宮西靈玉童七百人，侍衛大洞真經及太上虛生大隱符玉籙焉。
　　上清高聖太上大道君者，蓋二晨之精炁，慶雲之紫煙，玉暉曜煥，金映流真，結化含秀，苞凝玄神，寄胎母氏，育形為人，諱，字上開，元母妊三千七百年，誕於西那天鬱察山浮羅岳丹玄之阿側矣。元監朗於始旦，八洞被於太初，周觀九緯，俯擢醴川，逍遙攝生，採真食精，飛玄揚羽，漱挹泰明，受籙紫皇，位司高仙。振風朱素，朝會萬神，玄淵峨岑，大音彌芬，希想玉真之虛霞，上清之靈晨，爾乃拔思眇慕，蹈空栖真，沉朱華璋，解冠九天，眄朗丘岳，極洞萬峰，神秉五曜，形磐七元，感精太寂，思招玄清，遂浩映停暉，飛珠濯靈，隱芝結秀，寶光夜生，朝探華晨，餐晨上精，乘雲落煙，八道煥明，神電迴風，綠炁幽藹，廣眄八浩，九元匝至，再登紫陛，三飛瓊闕，四賓太素，五宴琳室，攜握五老，洞源極密，高尊上帝，莫不履此。慧暢玉篇，咀嚼沖味，徘徊幽虛，嚮流逸霄，形沉八玄，韜光萬源，浩浩冥貫，條條霞摽，神秀外覺，炁彌淡州，容與大化，寥廓本無，太空任寄，即色隨消，淳風滿峙，恬機理愉，天音朗解，高塗窈窕，玄心充於希韻，飛翰蔚乎慶煙，龍潜一勃，鳳儀眇扇，遂撫四大，惚括弱喪，於是受書玉虛，眺景上清，位為太上高聖玉晨大道君，治藥珠日闕，館七映紫房，玉童玉女各三十萬人，侍君散香焉。佩九色離羅之帔，衣飛森霜珠之袍，巾須臾百變之冠，帶晨光日鈴育精之劍，下極萬萬，受事虛皇也。君或累變常流，順風入藹，鼓揚三道，下盻八外，登乎丘阜，杖褐萬國，玄唱四振。領拔宏致，鵬翮八撫，和音流萃，委彼雲霞之上韻，暫釋一往之眇蔚，俯攝蒼梨，亹亹彌邁。
　　夫决疑朗惑，欽範靈德，曜龍文於蒼淵，煥釆雲於川澤，濯天貌於蘭玉，發金精於幽谷，乘大順以御至象，遊冥神以混五濁，虛澄九落，勞不止足，凝形泊中，提携榮辱，寔太上之曲教也。若其躭栖靈觀，洞宴七覺，機芒飈末，測神盡奧，弘模瀠停，虛遷幽間，神浪希夷，九音以懸，玄寂既忘，託寓華園，照照法標，明明功全，妙激重理，扉洞萬千，儛景扇虛，乘空抱煙，磐紆七紀，籙首上緣，靈符曜散，敷陳隱篇，括致沉蒙，運轉滯輪，綜結五象，携領諸天，寔太上之化理，以視於羣方也。若夫散教養形，赴救神炁，明立三宮，沖靈獨泰，寥朗二順，含元嘉會，遣撒雜思，忘累遣外，行洞幽虛，積妙成大，吐故受新，攝精逐穢，除邪念之紛交，藏真正之寶貴，漱晨華以招日皇，挹夜明以抱月珠。鬱儀橫運，煥啟太無，結璘吸霄，雙景合遊，飛芝葩玄，靈若被岫，鳳腦鼓翼於金曆，鱗精奮耳以振軀，夜光煥乎五嶽，晃朗垂條而結華，隱龍鳴雲，瓊子竦遘，於是靈瓜漫壟，紫捺鬱丘，丹散千合，玉密懸嵎，蹀躞七元，登空駕浮，西靈浩漿，東建醴朱，酣丹琳可以遷九玄，味虎沫足以嬰朽夫。爰有四蘂紫津，三華玄剛，青瓶漂芝，玄柯瑩琅，素盈衝霄，絳生五英，挹玄渠之甘露，變白首而方童矣。若登峻嶺，洪秀天和，育明弱羅，煥扇神柯，晨榮縹藥，落林丹蘭，敷靈嵉嵉，巖虛飛煙，奏香合谷，獻葩芳液，凝形紫碧，絳雲金條，艷精總根，太華吐納，七冥六慶，揮慧八解，寄成略略，遠暢飄飄，絕冥心泊節惔，以迴孫嬰也。於是定覺造信，明序等疇，玉真啟晨，沐浴靈丘，清賓上朝，精心豁愉，蔚蔚三關，偶景以綢，寂幽內韻，含唱高柔，仗麾命仙，研神步元，歷落九天，儼然整齊，七聖表梯，高風以標，明範既維，總運四浮也。將有靜詠瓊堂，愔翫大有，靈風散景，六雲生牖，從容霄杪，俯眄崇阜，蕭條萬谷，總轡空畝，擲輪靈津，飛獸嗥旅，神童翼蓋，西華宴石，芬霧繞襟，芳煙生乎，寥寥岳器，金藏玉藪，五象八廓，澄景合偶，遊觀隱奧，是以永久也。時復解帶萬流，日遊月旋，招風扇羽，流蕩九遷，明霞遂鏡，暝暝重玄，雲房含曜，採真理間，窈窕絕宅，神洞寥間，精暉內映，三館潔鮮，千痾不兆，故有常痊。遂爾振策七圃，揚青建朱，騰空儛旌，駕景騁飈，徘徊八煙，盤桓空塗，仰簪日華，拾落月珠，摘絳林之琅實，餌玄河之紫蕖，偃蹇靈軒，領理帝書，萬神入拜，五德把符，上真侍晨，天皇抱圖，太真四告，中篇定模，六紀流盈，整炁攝虛。於焉撫空仰玄，吟唱而言曰：子欲為真，當存日中君，駕龍驂鳳，乘天景雲，東遊希林，遂入帝門。
　　若必昇天，當思月中夫人，駕十飛龍，乘我流零，西朝六領，遂詣帝堂。精根運思，上朝玉皇，蒼敷鬱儀以躡景，晃散結璘以暨霄，九緯橫擲，七象電幽，靈風交鼓，二晨八道，騁素以侍朝，三雲煥華於北維，萬龍騁騰以唱嘯，東鵬鼓節，紫華啟翹，高奔圓精，洞景逍遙，雙皇合輦，後天而彫也。隱通坦陶，神泯炁平，靈賓森列，披素玉庭，左把龍符，右操虎經，八風洞虛，流響五城，玄黃煥落，鬱若羅星，三寶交扇，步豪搜瑛，高宗拔藻，鎗鎗彈瓊，玄音續拔，金根琅砰，鸞儛雲池，飛鳳唱聲，紫杜運蘭，繞空繞靈，躍踏太霞，曜釆上清，發飈龍隧，駭動八明，累椿積劫，保玆利貞也。或變教分道，假名移形，六一遏未，玄雲育成，飛丹水玉，騰躍雪霜，靈華八射，紫游九揚，徘徊亂轉，曖昧三黃，絳液易精，九琳吐芒，琅玕百變，碧映水陽，八瓊飛景，秀蘂綠漿，曲晨乘霄，流金月明，玄津玉醴，靈映五公，光弃投音，一唱八張，波若火精，伊離玉薑，金百會，舍利縛香，鬱鬱靈寶，化易文章，刀圭既陳，壽不可量，實真元之珍藥，上帝之所祕藏也。或鍊五雲玉華，靈金餌清，朱魄綠蕖，華腴碧精，南燭翠□，沉沙空青，朝探五晨玉淵素漿，亦能反故還新，變老得嬰也。於是四炁運和，八風扇虛，宴眄紫林，振裳九隅，扶桑鬱秀，建木舞丘，萬真逡巡，濯翮滄流，百草結柯，五華曜敷，蓂莢夕生，合節而浮。若登齋入室，當先驅除以辟鬼病，又防百試，乃冥目內視，拊心而祝，北向叩齒三十六通，有微言於玉清瓊元君曰：六天大魔王，受制幽寥無，巨獸赤甲，毒龍四喉，白鷹仰鳴，奮爪振豪，萬精幽匿，滅邪破妖，天丁一怒，五嶽啟朝，風火征伐，九天扇照矣。於是重楗閉視，練神密精，調研三宮，存一天庭，帝君撰宴，卿輔普明，和適炁液，朝謁九靈，五神安疊，津源流盈，白元啟真，無英布生，洞景潜朗，四德以平，結暉內寶，歌洞翫清，太素列圖，壽亦不傾也。時復廣眄空同，嗷嘈絕漢，乘風振轡，始暉滄畔，演心八陔，熙神獨粲，登碧水之靈臺，觀滄洲之紫館，希悠眇眇，霞飛煙散，藹裔雲鏤，翳勃晃爛，偶景眺目，鯈欻萬旦，虛音互騁，玄風合讚，扇元掣剛，日華暐煥，縱容霄漢，所以永宴矣。
　　若採琳玄壟，翦芝瓊園，眇邈高真，巍巍天尊，玉華翼景，金真繞轅，絳波嶽踊，躍心和鮮，手落七曜，澄迴八門，仰浮匏河，俯步絕山，領理上契，咀嚼至玄，把持法器，懷精含神，飄飄高肆，順風隨新，曇曇德模，潜英啟全，所以積椿久眄，常保利津也。或遇綠林茂崿，逸景結丘，逍遙玄覺，觀化玉虛，萬度非有，本質在無，軒飈神磐，靈姬啟符，羽裙渟霄，翠帔翳舒，高詠玉清，講豪原初，太微侍席，五皇曜樞，洞機宣幽，至象合殊，玉童彈璈，北華啟箏，天女羅陳，百百齊并，玄鈞四噦，千音鏗零，紫鳳撫翅，漱籟同鳴，雲鸞差池，整喙唱聲，神羽裙呼，飛徵揚商，蒼龍仰嗥，叢雲鬱生，神虎嘯咤，八風扇庭，撞金折玉，拊鍾拍瓊，朱煙蔽勃，三素綠青，圓精寢曜，飛霞眄冥，然後太帝下席，散神縱靈，眺眺霄符，晃朗亭亭，左揮南房，右指文昌，進趣奇蔚，會節順翔，窈窕衝晨，蹀躞滄浪，炁貫逸館，□拂空，揚旄遏麾，秉旗招光，遷延內詠，心和魂暢，眄眸既周，一至永長矣。又各大唱妙幾，論元理靈，玉響八維，金音振庭，開陳太素，敷誘隱冥，衆藻扶疏，微言續呈，暉條森灑，極妙之精，旁遘岌叢以羣臻，別柯棼羅以散榮，有邁於閶闔之南映，又似乎紅葩之繞梁，流景之伊鬱，飛煙之藹蒙，曜九釆於帝圖，歌紫虛之邕邕，廣聽嘈囐於玉臺，擊石沸駭於金堂，五雲纏蓋，八素朗章，招日月之高精，命七宿之靈綱，握節以步六天，振朱紱之煒煌，儛十絕於北燭，麾華幡於白空，乘神風以盼八景，何事九鳳與八狼，綠蓋眇眇以煉躍，絳旌飄飄以逆衝，九轡一疊，躡霄雲驤，摘青丹之蘂翹，散飛華之反香，懸梨五練而水柔，九琳洞合而玉成，火琅遂珠，流金採瓊，迴勾陳之北阿，落散晨之極星，秉輪空同，運炁而征，巍峨奧真，法恒數成，有齊上契，命何可傾。若其元渟遊泮，微音激清，執玩三慧，鑒攝黃寧，浩哉聖玄，微乎幽翰，洞起無生，空逸啟旌，握固神庭，纏綿靈關，外夷四鏡，寶在六元，苕苕玉德，形器欻延，可謂溫和萬範，順轡御圓也。及至夕齡時栖，方遂八易，清淡抱生，眇眇神迹，婉延化理，測幽極頤，妙運奇絕，寓翰汜適，龍華駽煥於繡雲，五映潜躍於太霞，丹暉電曜，景風扇和，高會上宮，汎浪虛波，悠悠玄真，濯炁玉河，振披八道，馨流霄阿，乃為理玉，日新不居，是用積劫靈累，後無弗殂也。
　　爰有寶魂制魄，凝神胞胎之法，發數十言耳，可以安身合道，衆魔散却，乃異天之絕祝，祕宣龍燭之玄北，其旨不可得而演，重言不可得而譯，鳥音獸聲，風纏雲落，殊天幽唱，莫能通釋。
　　若聊總領奇翰，採炁洞宅，領括九幽，冥韻內廓，乃玉音金流，以施於南戶之方矣。本命之日，及有心震之地，閉關精思，叩齒三過，安炁呼吸，正身北趣，而心存微言曰：羅勒那翰，方柰閼練，班目勃隧，憚漢巨虵，赤察白象，丹黎大魔，真韻廣敷，虛靈峙霄，總覽吉凶，發洞暢幽，儛眄衆品，領括繁條，百方千塗，莫不豁寥，天地齊度，孰云能彫也。畢。
　　若夫決分萬滯，剖堅散疑，觸音合節，四映顯丕，天曜煥遷，不傳不師，八風迴釋，天帝陳辭曰：羅來秀光，玉虛四司，激攄八坦，秉安定危，有生無營，玄精致思，悠豁極洞，物非我持，混形同釆，焉能及之，嘉宴寒津，坐起大夷，二唱曰無，三合五離，大羅六慧，空同九轉，七清澄光，四元繾綣，體神忘覺，萬慮非盡，華文空肆，玉朗雜軫，廕雲重玄，眇內輪隕，七積動飈，冥心遠泯，細塵亂藹，原宗歸大，任形投空，造神內外，冥默妙篇，自然高會，沖靈獨鏡，恢恢遠泰，四律受炁，雲澤脩永，九觀元元，心亦豁靜，虛煙牢落，二晨煥穎，雲梯遷適，無轡而騁，八界三道，胡神以驚，高德遠曜，衆門運靈，即空亦無，作無兩名，太玄一標，支條由情，幽寥照灼，渟音和清，二度七結，及乃無生，飈霄遏離，有中頗虛，大妙雖唱，玄景未竦，塵迹始豪，坐與本無，不貴常珍，理歸漠愉，大慧已釋，與天同休，萬事百向，莫不會遇。將有真妙玄致，靈章無方，恍惚奇洞，高眄圓鄉，擢此神音，觸類在亡，凛凛登霄，芬芬運芳，仰執軌度於絕間，俯拯萬和於弱喪，四輪揚暉，真元眇遷，大帥秉柂，把籙明篇，乘飈策景，龍騰九天，法鼓洞震，暐曄靈磐，曜南宮之朱皇，浮七蓋於玉津，扇擲羽旂，徘徊靈源，綠雲掣旗，北風振羣，流鈴羅射，飈皇生幡，導達萬變，應節扇煙，朱虎俠景，毒龍翼軒，伺凶夫之失道，威六天之大姦，有惡必誅，有吉必存，千魔為之伏首，山精為之自殘，流響逸乎太空，二景藹而落煥矣。逍遙羣品，汎形萬旦，高極玉霄，下盡杪散，變化假體，千術肆觀，惠化衆兆，各獲曩情，上下蒼黎，開括元生，標名列籍，致神測精，有能施用，飛登上清，洞元詠微，出幽入冥，乃撰《太上八景玉經》，羅真之妙，闡帝之明，子獲其篇，號曰元景左卿，思習洞道，上清左公，徊為三素，逍遙紫空。
　　夫總億兆者，將撫攝羣流，軌運萬物，周眄廣虛，目朗八外，盡空同之所宗，遘玄暉之極蔚，雲合遼涯，風行煙萃，罕得高靜霄霞，指兩儀之修御也。豈容默然三清，任六氣以假適乎？遂紼心坦觀，熙靈十阿，於是乃命八帝，檄落萬靈，告水源之陰甲，召五皇之守君，河海整嚴，千真理輪，火甲厲鋒，天丁揮斤，山嶽開塗，日月照晨。
　　爾乃太上大道君，將游行乎九霄，眺神於外天，採幽章於玉虛，求隱符於紫皇，明光八維，略徹羣方者也。於是太上大道君初乘一景之輿，駕八素紫雲，攝希微倉帝，名籙豐子，俱東行詣鬱悅那林昌玉臺天，見玉清紫道虛皇上君，受九暉大晨隱符。太上大道君次乘二景之輿，駕七素絳雲，攝中微赤帝，名定無彥，俱南行，詣高桃厲沖龍羅天，見玉清翼日虛皇太上道君，受觀靈元晨隱符。太上大道君次乘三景之輿，駕六素紅雲，攝紫微白帝，名渠淵石，俱西行，詣碧落空歌餘梨天，見玉清昌陽始虛皇高元君，受總晨九極隱符。太上大道君次乘四景之輿，駕五素青雲，攝玄微黑帝，名齊元旋，俱北行，詣䜩摩坦婁于翳天，見玉清七靜導生高上虛皇君，受沓曜旋根隱符。太上大道君次乘五景之輿，駕四素黃雲，攝始微上帝，名接空子，俱東北行，詣扶刀蓋華浮羅天，見玉清太明虛皇洞清君，受玄景晨平隱符。太上大道君次乘六景之輿，駕三素綠雲，攝靈微中帝，名秉巨文，俱東南行，詣具渭耶渠初默天，見玉清始元虛皇太霄君，受合暉晨命隱符。太上大道君次乘七景之輿，駕二素紫雲，攝宣微下帝，君名宏膚子，俱西南行，詣沖容育鬱離沙天，見玉清七觀無生虛皇金靈君，受齊暉晨玄隱符。太上大道君次乘八景之輿，駕一素靈雲，攝洞微真帝，名泗澄攄，俱西北行，詣單綠察寶輪法天，見玉清八觀高元虛皇渟景君，受高上龍煙隱符。太上大道君又乘洞景玉輿，駕太霞紫煙玄景之暉，攝九微內帝君，名申明閑，及上皇九玄九天諸真仙王等，俱仰登彌梵羅臺霄絕寥丘飛無雲根之都玉清上天，見玉清紫暉太上玉皇明上大道君，受高清太虛無極上道君隱符。
　　太上九遊之嚴矣，佪騰之初也，八景次駕，八素運煙，玉輿飛旂，太霞繞輪，引日合月，俠輦揚軒，五皇驅除，發曜九天，元剛把籙，北極命神，太帝啟道，太素攝雲，神虎七千以大嘯，毒龍九百而開津，猛獸唱塗，六領銜山，鷹禽奮爪，斷羅萬姦，九帝帶日景，五嶽剖九關。爰有火甲赫柏，圓兵森羅，執戈百丈，阜傾河，天丁武卒，萬萬蜲虵，女騎千里，落羽浮虛，仰擲火鈴，躍空晃流，流金逆激，煥裂八嵎，威風洞源，扶林拔株。慶雲藹藹以玄竦，龍霞幽羅以叅扶，帶七晨之夜景，要九光之月珠，黑虎甝號，散揚天陳，叩玉鳴鍾，北酆啟旦，明轡九衢，寶香華散，景輦擲霄，八素儛軒，千百萬塗，黃衣師兵，羽蓋浮空，丹旗延精，錦牙龍旄，萬萬相傾，飛煙薄日，映鬱喪明，五霞纏曜，衝藹虛庭。握節制魔，揮劍步精，龍人吹簫，文虎奏箏，玉鼓震雷，九暉晝冥，八狼御律，齊音鏗鏗，雲璈虛彈，歷落宮商，角羽納徵，合空洞明，神姬八百，歌儛上清，雲帔錦袂，羽巾徊青，右揮浩真，左招晨桑，窈窕雲陳，翠華流星，仿翔羅列，交袂連頸，潜濯太虛，彈空吸景，呼七道之紫煙，流龍燭之熒熒，萬盼極歡，逍遙霄領，邁霞超空，淩厲玉城，天鈞鳳音，羽鸞唱鳴，飛華雪灑，夜日運精，瓊華九節，潔白如霜，太桂生系，掃拂圓明，晨霞列轡，三輪九軿，沸洞虛玄，顛倒杳冥，大哉玉駕，何靈德之至尊，鬱矣霄景，何飛蘂之蔚翰。
　　夫大音洞暢，玉道幽邃，高曜迴明，玄華朗蔚，妙響却扇，神姬列衛，五老輔身，進德益炁，和魂攝精，七魄受制，洞仙虛真，帝一尊貴，於是司命齊飈，公子同軿，徊轡八塗，流神九精，五帝下迎，上造上清，北謁五帝，唱詠洞經，寢宴太素，華羽圓明，金妃詣房，玉童散香，讀訖於此，心拜四方，所以尊貴洞靈，心願騰空也。畢。
　　受大洞真經三十九章，太上大道君玉籙，八風徘徊帝一之道者，當先清齋三年，或清齋七百日，或清齋一百四十日，沐浴五香，存真念仙，玄心苦告，稽首師門，乃受之矣。授經曰師君，受經曰弟子，自非赤心坦幽，長苦靈囿，肘伏師門，頓首德宇者，而洞經玉籙終不告兆也。兆身無奇炁特鍾自然合神，神光內照，羽暉映玄，太素生五藏，七靈入泥丸，骨有五帝之玉暉，血有流金之浩泉，如此皆天仙之相也。自無此天相，亦終不與此經師相遭遇矣。受經盟誓，割青破鐶，啟約相授，截帶骨親，然後乃得行帝一之炁，讀大洞真經，太上玉籙焉。經師源於本玄，攝始炁以運幽，拔滯路以通真，啟雲津以告翹，大渡越於水火，必生明乎濟超。為此經弟子者，當苦心經戒，尊奉師君，饌膳同味，甘苦分均，始終鏡於神明，嶮痾同於塗辛，然後帝一盼善以恒坦之固，太上揮匠以必成之輪，心膂無鬲於所崇，五藏不沈累於泥丸，於是炁遘晨霄，德拔七玄，世世生大福，子孫常貴仙，重玄累萬萬，方來植道根，祖考反生胎，太上輔兆神。於是玉房明白，九徊混分，鏡心常一，百靈歡然，盈縮所苦，常存師君。大洞真經高上首篇三十九章，畢於是焉。
　　受大洞真經三十九章、太上大道君八景玉籙、八風徘徊帝一之道、太丹隱玄迴元五通、十二上願玄母八間、先進洞房金華雌一九玄列紀，靈書紫文、鎮生五藏琅玕華丹者，當破鐶割繩乃得傳之，節度如左：
　　紫金為鐶，鐶徑一寸，截破一鐶，分為兩半，經師及弟子當各帶一半，終身佩之；青絲為繩，綖長九尺，各割半以纏繞縛此半鐶，又合帶之；青錦一尺八寸，各分半為囊，以盛此金半鐶及青絲繩矣。分鐶繩各畢，弟子三拜受經，經師跪授之，各心中存祝曰：某甲今受大洞真經三十九章、太上大道君八景玉籙，當令身昇紫虛，上造仙宮，七祖父母，反胎攝生，大福大慶，世世來庭，子孫繁盛，千千華明，受經無泄，諷脩玉章，事事如法戒，奉以保身形。違戒背經，世世生禍殃，割絲截鐶，上聞三清，下告五嶽，北帝三官。畢。
　　晋永和十一年歲在乙卯，九月一日夜半，受經於紫微王夫人。凡二萬二百三十字，其《大洞真經》一萬字。
　　上清高聖太上大道君洞真金元八景玉籙竟