洞真太上上皇民籍定真玉籙
　　經名：洞真太上上皇民籍定真玉錄。撰人不詳，約出於南北朝。言修道治心之要。一卷。底本出處：《正統道藏》正一部。
　　洞真太上上皇民籍定真玉籙
　　青童君請問太上道君曰：治心入道，科術參羅，各云要妙，由之有緣。未審令之最要，何方為勝？　　
　　太上答曰：勝理雖多，其有最者。治心之要，在乎慙愧。動心舉目，轉體安身，常懷慙愧，不忘須臾，心神乃定，定則入道，此為最要也。
　　青童君曰：何所慙愧，而得入道？
　　太上曰：心有神識，識道可尊，尊由無為，而我有為，為有有累，志願無為，為無無累，不可便及，力進苦遲，負累稍至，為此慙愧，不離心中。又當思我禀生，生由父母，父母鞠養，辛苦劬勞，而我成長，學術不深， 無奇方異法，令父母延命，長生不死，同得神仙，此期未克，供養又虧，公私愆過，父母垂憂，思慮不精，功行怠退，為此慙愧，不離心中。又父母愛念，令其雋秀，從師學問，智慧通神，求得仙聖，為道種人，師友勸勵，方便抑揚，善誘善接，既鍊既陶，而任欲肆心，負違師訓，或將成而罷，叛正入邪，攻伐師友，反道破經，罪延尊上，禍滅己身，灾殃將至，不知改俊。或不自覺悟，以偽為真，苦及方悔，悔 無所追，為此慙愧，不離中心。又君王賞德，搜賢訪美，舉其宗鄉，拔其萃類，爵祿光厚，宴集綢繆，不能竭方盡忠，贊宣聖化，貪榮慕勢，阿諛面從，佞媚自進，抑絕高明，嫉害勝己，結對連仇，灾凶賊害，毒至不知，知不能脫，誤及親友，為此慙愧，不離心中。又崇道不忘，事親能孝，奉君必忠，不負幽顯，而前身宿障，否病相纏，公私口舌，誹謗橫生，或鬥訟牢獄，非意而及，或執勤守慎，清直異羣，君上所憎，衆邪所怨，或事師敬友，往還身心，而遭罹凶醜，惡鬼惡人交牙劫掠，懼協中傷，或為善成惡，捨財致怨，盡禮為佞，竭誠為姦，或起立館舍，繕寫經圖，堂宇雖立，不得常安，篇部雖多，不得披覽，公私罣礙，風火去失，慘疾饑寒，不從本志，白日空去，素願未成，一失生道，方向冥冥，幽苦煩惱，未測還期，今欲救之，未得要訣，為此慙愧，不離心中。心中有神，不知慙愧，則馳競遑遑， 無時得定。定由慙愧，慙愧既立，常在心中。心中有慙愧，俯仰思道，思道不忘須央，則神明定乎內。內定則罪去，罪去則福來，福來則成真，真成則入道。入道由慙愧，慙愧則入神也。
　　青童曰：慙愧在心，謹聞命矣。請問慙愧在邇，其狀可聞乎？
　　太上曰：善哉善哉，要矣之問也。夫有形則有心，有心則有事，有事則有迹，有迹則有狀，有狀則有言，有言則有法，有法則有道，有道法可陳矣。學士治心，慙愧在內，慙愧之迹，其狀在外，豫兮若冬涉川，猶兮若畏四鄰，是其狀也。慎言語，懼恿總也；節飲食，慮貪饕也；衣麄而净，在素潔也；居陋而隱，守靜篤也；恭敬一切，避陵辱也；不敢為先，免嫉謗也；始終貞信，潜化導也；進止和光，密行教也；挫銳解紛，明道有時也；出處變化，見神應之緣也。各有其法，同是慙愧之狀也。
　　青童曰：其狀如斯，謹聞命矣。其法之制，又可聞乎？
　　太上曰：其法多條，各有經誥，略而言之，聞一知十也。
　　凡欲定心，遵奉三尊。道尊經尊，備在我師，師法顯隱，俯仰順從，不得負違，違則失定。守定不失，當侍師尊，瞻聽聲色，伏勤無休，勞不敢憚，苦不敢辭，專志 無迕，以死為期，能如此者，心定得生。若背師任己，違道越經，怨急狐疑，欺罔幽顯，此心不定，畏死失生，一去難追，良可痛矣。
　　凡欲定心，因緣別師，守道執經，存師不替。心懷慙愧，不得從師，師已昇天，我不得侍，或游化他境，我不能隨，或依運託終，我不能測，或流離困辱，饑凍餘方，或遭罹公私，牢獄閉繫，或枕疾山水，隔絕人倫，或五灾所及，死敗隕亡，或毒蟲猛獸，林木所傷，或遭罹盜賊，陷同姦草，不能救之，皆應慙愧。慙愧在心，愁煎在邇，不敢逸樂，不敢安寧，不敢歌笑，不敢榮華。當清嚴堂室，禁隔雜人，燒香然燈，晨夕朝禮，誦詠師經，思行師法，肅肅慄慄，戰戰兢兢，麓食服氣，敝布衣裳，動止首過，謝罪存神，行善請福，建德立功，開度一切，教化愚蒙，孜孜不倦，翼翼 無休。非師之言，口不敢說，非師之服，身不敢披，非師之志，心不敢存，非師之居，居不敢住。能如此者，得慙愧之法也。
　　凡欲定心，當受《上皇民籍定真玉籙》。此籙至要，為學之先，先能定心，仙名乃定。定仙名者，由此籙焉。是三天正一先生所佩，以定得仙之名，傳於玉帝、三十九真、西王母、上元夫人、清靈真人、五岳真仙各一通。受之千年，聽傳三人。若有金名玉字奏札青宮者，百年之內可得三傳。盟用金人、玉龍各一枚、青布三十二尺，以誓北帝。師及弟子各齋九日，北向告盟而傳籙也。不受此籙，仙名不定，雖學諸經，功德不就，為魔所試，不能得仙，得仙之人，皆先受此籙。以青紋囊盛佩肘下，男左女右，常以在身，唯浴乃脫，他悉勿解。敝壞更治，啟告改易。去失輸罰，齋懺三年三十六月，日限足竟，乃得啟告佩之。如先三失，不得復受，彌加慙愧，冀後生有緣耳。
　　《定真玉籙》，自然之文，出乎無始，終乎無終，大劫一改，得道之真，積功累德，必佩斯文。名入其中，身受其炁，是為真真，不可毀矣。大劫未周，其間小劫，功德怠者，身名俱退，必失斯文，亦不值仙。功進德精，得文 無失，保為種人，不退不减，若功德智慧，輕重不同。二十四萬之外，又有十二萬人，合三十六萬，一劫之所成也。功德微薄，不入三十六萬，便後劫為期耳。此劫之人，精進勇猛，乃得入此三十六萬限中。一名《白簡青錄皇民籍籙》，白金為簡，青玉為字也。
　　洞真太上上皇民籍定真玉錄竟