上清外國放品青童內文
　　經名：上清外國放品青童內文。撰人不詳，約出於東晉。係早期上清派重要經典。二卷。底本出處：《正統道藏》正一部。
　　上清外國放品青童內文卷上
　　高上人國隱元內文
　　上清太真玉保王、上相大司馬，命高晨師東海玉門青華小童君，受高上玉帝外國放品隱元內文。其道高妙，乃生於九玄之先，結飛玄紫炁自然之章，靈文表異，煥明上清，經九萬之劫，刻書緑那之國靈鳥之山，著東華之岫玄圃之上積石之陰，流光洞曜，映落太空，日月俠照，五晨翼靈，八素交帶，四會結煙，飛霄翳氣，蓊鬱虛庭，金華之女、玉晨之童，各三百人，侍衛神文。天妃揚香，靈風散真，飛龍走獸，備羅玉關，朱鳳撫翮，神鸞廕玄，西華宴禮，萬聖朝軒。以中皇元年三月一日甲子，天德值合之時，上相青童君清齋空山，金青盟天，受於高上，備遊六國，履涉名山，周歷五嶽，步諸河源，五帝扶翼，降致靈軒，十界眾聖，宴禮廣庭，洞窮寥幽，攬究無形，流精煥光以通道，太陽激電以吐威，七元運霄於紫虛，八景馭轡而升飛，詠玉音於外國，放神品以入微，命五老以整位，招萬真以總歸，九靈齊契，三景合暉，丹靈告瑞，高上監映，位登上相，名標紫晨，身冠九色霜羅之袍，佩流光曜靈洞元之章，靈寶百變之冠，流鈴交落，丹雲九纏，金華玉女、紫晨之童，各三千人，侍衛君焉。於是天玄啟韻，範德應真，權任上化，主司九天，總統天下，普領萬仙，生死圖籍，無細不關。君德高道備，逸朗玉清，七元煥落，五老侍靈，三光俠映，九帝齊軿，飛煙紫蓋，玄雲空生，玉姬揚音，神無羅錚，龍吟鳳歌，廣樂虛庭，飛霄繞日，流電激精，華光交灑，神燭合明，獨乘靈符之節，手麾命魔靈幡，逍遙紫雲之館，徘徊青華之房，威六天於來運，剪萬精於群凶，採後學於金簡，校青籙於諸方，延萬帝於曲字，講寶訣於妙章，演九玄以歷運，解曲逮於瞳矇，撰獨立以齊真，嚴四極以檢違，命四司以執罰，符五帝以糺非，普統無窮，四垂六國、五嶽名山，億兆萬真，莫不咸隸於青宮，受事於上相也。如是寶文，乃高上玄虛自然之章，結飛玄紫氣以為隱文，放外國之品三十六音，置六國於五老之官，行於有道飛仙之人，玉音瓊朗，妙義虛微，皆表上皇玄古之韻，四會八達結而成音，真趣難詳，其理難尋，自非紫胞結絡，玉藏通鮮，九孔納靈之人，不能解其微韻，通於玉音。高上重祕，故口口相傳，九天以左輔執節仙都，右置侍仙玉郎、五方靈官，各五萬人，典衛寶文，玉童玉女執巾侍香，玄靈紫蓋，散煙遐庭，眾真交會，煥朗上清。如是上聖玉帝，皆以八節之日，上登瓊房，行禮誦音，玉響朗徹，傾動九天。書此之日，則五星出宿，七元停暉，五帝浮位，萬仙臨庭，千妖喪目，群魔滅精，威制六國，億境肅清，神奇妙化，不可言論，流眄億劫而不滅，大化改度而方鮮，靈秀巍巍，難可名焉。
　　若有此經，皆刻簡於未生之前，名題帝籍，運挺應仙。或天真下降，得授此文，或於世因緣，遭遇經師，夢響景應，與真合靈。得受玉音，當燒香寂室，禮願修行，詠之一遍，萬真交會，五老朝形，天魔伏首，千妖喪精，威振六國，招仙致真。九年，三元詣房，降致雲輿，飛行上清。但有是經，於世不得修行，精心供養，則給玉童玉女各十二人，侍衛左右，營護有經者身，辟卻萬災，禳伏甲兵，千患萬害，不敢妄干，五帝防衛，剋得下仙，或尸變輪轉，昇入靈房，但不得受於玉虛之任，遊三清之中耳。
　　六國品銘三十六首
　　天地五方，皆有制御剛柔之色，使不得落。其地深二十億萬里，得潤澤；潤澤下二十億萬里，得金粟澤；金栗澤下二十億萬里，得金剛鐵澤；金剛鐵澤深入二十億萬里，得水澤；水澤下八十億萬里，得大風澤；大風澤下五百二十億萬里，綱維天地，制使不陷，如今日月星辰，為風所持也。學者不知地下之境潤色深淺，則五帝不過兆身於外國之境也。
　　東方弗于逮，九萬里之外極，豪林之墟，其國音銘呵羅提之國，國地形正員，土色如碧脂之鮮，無有山阜，廣狹九十萬里。其國人形長二丈，壽四百歲。國有六音之銘，是高上始氣置於外國胡老之品。高上常吟歌其音，以化胡老之人，令知外國有不死之教。如其國人皆行禮而誦其音，是得四百歲之壽，無有中夭之命。上學之士，知外國地色；常吟詠六品之音者，則致胡老仙官衛兆之身，九年，自然得遊呵羅提之國，與胡老交言，變化飛空，遊行東極之境也。
　　東方呵羅提國：
　　第一品銘 音曰擅阿夷提那維。
　　第二品銘 音曰越家摩須雲持。
　　第三品銘 音曰曇真釋遮緣陁。
　　第四品銘 音曰誥波君運烏紫。
　　第四品銘 音曰錫晋靈法婆頤。
　　第六品銘 音曰舍梨定曲泥臺。
　　東方呵羅提之國，放六品之音，置胡老之號，知者壽與天地齊齡，修行其道，則致外國仙官來衛兆身。當以太歲、本命、八節之日，青書六品銘，服一通，東向叩齒九通，吟詠六品六徧。畢，瞑目安身定神。棄諸異念。思存東方無極無窮之境，呵羅提之國，洞達了然，存胡老仙官無數眾，皆來朝己行禮，誦外國之音。便微祝曰：
　　天地開境，八達朗清，洞觀無窮，外國之名，放品化音，結氣成靈，招仙致真，億萬齊并，逆究玄微，監映無形，上下響應，內外肅清，碧霞飛輪，來輔我形，運我上昇，北謁玉京。畢，咽氣九過止。此高上放外國之品神仙上法，行之九年，則致仙官，通靈察微，與神交言，飛空騰虛，白日昇天。
　　南方閻浮利，三十萬里之外極，洞陽之野，其國音則銘伊沙他之國，國地平博，無有高下，土色如丹，廣狹八十一萬里。其國人皆形長二丈四尺，壽三百六十歲。國有六音之銘，是高上置於外國越老之品。高上常吟歌其音，以化越老之人，令知其國有不死之教。如其國人皆行禮而誦其音，是得三百六十歲之壽，無有中夭之命。學者知外國地色，常吟詠六品之音者，則致仙官衛兆之身，九年，自然得遊伊沙他之國，與越老交言，變化朱宮，飛行南陽之境也。
　　南方伊沙他國：
　　第一品銘 ，音曰難維那薜漢羅。
　　第二品銘 ，音曰桓摩羅鬱藍波。
　　第三品銘 ，音曰樂酆勒育明沙。
　　第四品銘 ，音曰迴素劫起飛陁。
　　第五品銘 ，音曰根植遂百無和。
　　第六品銘 ，音曰盈沖都玄鏡車。
　　南方伊沙他之國，放六品之音，置越老之號，知者壽與天地同年，修行其道，則致外國飛仙之官來衛兆身。當以太歲、本命、八節之日，朱書六品之銘，入室南向而服之，叩齒九通，吟詠六音六遍。畢，瞑目安神定氣，棄諸異念，存思南方無極無窮之境，洞達朗然，存越老仙官無數眾，來朝己身。便微咒曰：
　　高靈垂映，散化朱宮，流音六品，結成丹容，群仙來朝，與真命雙，洞觀八朗，目睹華房，分景上清，出青入黃，五色流精，為我明光，得遊六國，上造玉堂，受仙法服，飛青羽裳，流金交帶，鳳文紫章，與帝同真，耀形玉京。畢，咽氣九過止。行之九年，則致南方越老仙官來衛侍形，察幽洞虛，與神共言，降致飛雲玄龍來迎。
　　西方俱那邑，七十萬里之外極，皓素之壟，其國音則銘尼維羅緑那之國，國地形多高壟，與天西關相接，土色白如玉，廣狹六十八萬里。其國人形長一丈六尺，壽六百年。國有六音之銘，是高上置於外國氐老之品。高上常吟歌其音，以化氐老之人，令知其國有不死之教。如其國人皆行禮誦詠其音，是得壽六百之年，無有中夭之命。學者知外國地色，常吟詠修行，自有氐老仙官衛兆之身，九年，自然得遊尼維羅緑那之國，與氐老仙官交言，能飛行玄虛，遊戲皓素之壟也。
　　西方緑那之國：
　　第一品銘 ，音曰陁姨阿森呵根。
　　第二品銘 ，音曰金羅國迦摩騫。
　　第三品銘 ，音曰婆姨泥梵寶真。
　　第四品銘 ，音曰離奎提藍婆臻。
　　第五品銘 ，音曰世芬那茂緑晨。
　　第六品銘 ，音曰提握沙入華田。
　　西方尼維羅緑那之國，放六品之音，以置氐老之號，知者壽與日月同光，修行其道，則致外國飛仙之官來衛兆身。當以太歲、本命、八節之日，白書六品之銘、入室正西向服之，叩齒九通，吟詠六音六遍。畢，瞑目安神定志，棄諸外想，思存西方無極無窮之境，洞達了然，存氐老仙官無數，來朝已身。便微咒曰：
　　天音微靈，虛微命神，玉國六分，命一為真，混化外國，放品怡仙，高靈曲映，我得自然，乘空飛騰，落景龍軒，遊眄無方，玄登五晨，與氣齊暉，命司高騫，億兆劫運，永保長存。畢，咽氣九過止。行此九年，則致西方氐老仙官來衛兆身，逆覩未然，與真通靈，降致青軿，飛上玉清。
　　北方鬱單，五十萬里之外極，朔陰之庭，其國音則銘旬他羅之國，國地長流平演，土色黑潤，廣狹五十八萬里。其國人形長一丈二尺，壽三百歲。國有六音之銘，是高上置於外國羌老之品。高上常吟歌其音，以化羌老之人，令知其國有不死之教。如其國人皆行禮而誦詠其音者，是得三百年壽，無有中夭之命。學者知外國地色，常吟詠修行，則致羌老仙官衛兆之身，九年，自然得遊旬他羅之國，與羌老交言，飛行玄虛，遊宴朔陰之庭也。
　　北方旬他羅之國：
　　第一品銘 ，音曰幽羅鬱頭陁阿。
　　第二品銘 ，音曰幽真釋維光那。
　　第三品銘 ，音曰品鬱定爵世和。
　　第四品銘 ，音曰陰夜寶開錄沙。
　　第五品銘 ，音曰法光景量國羅。
　　第六品銘 ，音曰波密維迦訶。
　　北方旬他羅之國，放六品之音，以置羌老之號，知者壽同七元之靈，修行其道，則致外國仙官來朝。當以太歲、本命、八節之日，黑書六品之銘，入室北向服之，叩齒九通，吟詠六音六遍。畢，瞑目安神定志，棄諸外想，思存北方無極無窮之境，洞達明朗，存羌老仙官無數眾，來朝己身。便微咒曰：
　　北鬱結羅，七元吐精，放品齋氣，六國置名，羌老彌純，法化受靈，高仙命章，我禀無形，氣氣兼行，洞朗八冥，飛仙來朝，蓊藹紫庭，雲輿羽蓋，緑霞丹軿，致我上昇，以造玉清。畢，咽氣九過止。行此九年，則致北方羌老仙官來衛兆身，逆究幽窮、盡覩未然之事，與真通靈，飛行玄虛，上昇紫晨。
　　上方九天之上，清陽虛空之內，無色無象，無形無影，空洞之銘元精青沌自然之國，以青炁為世芬，上極無窮，四覆諸天，則高上玉皇、萬聖帝真受生之根，無壽無量，惟劫為年。其空洞之內，亦有六音之銘，則元始置於真皇自然之品。高上吟歌其音，以延群仙，令知玄空有無量之真。如其國玉皇萬帝，皆禮音吟詠，是得無量之壽。學者知空洞之色，吟詠修行，則致三元下降，五帝詣房，授兆靈音，九年，則得乘虛駕浮，上造玉清太空之中也。
　　上方元精青沌自然之國：
　　第一品銘 ，音曰瓊瑤芬録定音。
　　第二品銘 ，音曰鳳雲蘭丹寶林。
　　第三品銘 ，音曰杳量光洞紫森。
　　第四品銘 ，音曰緣那境入空瓊。
　　第五品銘 ，音曰呵阿房薜胡軿。
　　第六品銘 ，音曰七曜氣飛元青。
　　上方元精青沌自然之國，放六品之音，以標上清玉帝之真，知者飛行玉虛，萬仙來朝。當以本命、太歲、八節之日，青書六品之銘，入室向太歲服之，叩齒九通，吟詠六音六遍。畢，瞑目安神定志，棄諸想念，思存無上之上清陽太空之內，無色無象無形無影空洞之中，洞達朗徹，青氣欝欝，下冠兆身。便微咒曰：
　　元始自然，青陽鬱冥，玄化空洞，無量無形，結氣凝國，芬世為名，總覆諸天，普植萬靈，雲房金羅，嵯峨上清，六品放位，標題元精，玉音徹微，玄響朗瓊，吟詠發出，帝真臨庭，曲映垂條，我享上靈，與天齊位，三景合明，永保太空，隨劫無傾。畢，咽氣九過止。行此九年，則三元下降，授兆真音，飛霞丹軿，給兆之身，飛行大洞，上昇玉清。高上祕法，自無金名紫簡，緑字上清，不得行此道。有者妄泄示人，殃及七祖，獲考三官，己身亡命，無復仙冀，依科明慎奉焉。
　　中國直下極大風澤，去地五百二十億萬里，剛維地源，制使不落，土色如金之精，中國音則銘太和寶真無量之國，中嶽崑崙即據其中央，諸天之別名，上有玄圃七寶珠宮，與天交端，上真飛仙之館。中國周迴百二十億萬里，其國人形長九尺，皆學導引之術，壽一千二百歲。國有六音之銘，是高上置於中國之品。高上玉皇帝君，悉吟詠其音，以化中國傖老之人，令知其國有不死之教。如其國人皆修上清之道，行禮誦詠，是得壽一千二百歲，無有橫夭之年。學者知中國地色，吟詠修行，則傖老仙官衛兆之身，九年，自然與傖老交言，身登太空，飛行上清。
　　太和寶真無量之國：
　　第一品銘 ，音曰定世陰結榮和。
　　第二品銘 ，音曰中寶珠若來華。
　　第三品銘 ，音曰廣原緣理雲阿。
　　第四品銘 ，音曰條瓊芬晉世羅。
　　第五品銘 ，音曰洞靈音解世陁。
　　第六品銘 ，音曰金根寶朱陽婆。
　　太和寶真無量之國，放六品之音，以置傖老之號，知者壽同天地，修行其道，致傖老仙官來朝己身。當以太歲、本命、八節之日，黃書六品之銘，入室向本命服之，叩齒九通，吟詠六國之音六遍。畢，瞑目安神定志，棄諸想念，存思中國極下大風澤，入地五百二十億萬里之淵，朗達分明，傖老仙官無數眾，來朝己身。便祝曰：
　　中原總真，萬帝玄靈，九天垂典，結氣凝精，太黃浩浩，億丈之庭，中國放品，分音六名，玉嚮朗空，徹微入青，流真敷布，陶育我形，變化太和，寶真利貞，下洞無淵，上昇玉清。畢，咽氣九過止。行此九年，真人下降，授兆真音，得與傖老仙官交言，乘空飛虛，上昇帝晨。
　　高上置六國品銘，化為三十六音，元始之初，金鉼刻書其文，各置一國，今悉封於國境，或封名山五嶽之洞。如中國之音，即對玄圃積石之陰。如此神文，皆各以紫晨玉童、太華玉女各、三百人，侍衛典香。舊科萬劫當行下世，授於上真之人，自無金名帝簡，緑字玉清，不得此文。得受六國放品之音，便得遊行無窮，洞達六國之中，上天入淵，變化萬方，履五嶽，遊名山，則胡越氐羌傖老仙官，營衛送迎，群魔伏首，兵凶滅亡，周流六國，適意所從。誦之萬遍，三元詣房，降致緑軿，飛昇玉晨。
　　此高上自然之文，上相撰飛玄紫氣之字，以雌黃書碧瓊，佩身遊五嶽，入三清，制群魔，御萬靈，威六國，伏五兵。行之九年，真人詣庭，能飛乘虛，上造太清。
　　青童君曰：上帝玉真及五、嶽上仙、皆服文而詠音，佩身而修真。學無此文，則不得遊名山，制六國，卻甲兵，五老之官不衛身形。為學之本，當勤行五嶽，尋受此文，靈威告應，自得道真高上妙法，雖不學而仙也。
　　青童君受高上入六國內文，後學欲遊名山，之五嶽，入六國，致群仙，制萬魔，伏五兵，當受五帝交音內文，佩之六年，得與六國仙官交言，自明三十六國之音也。黃帝受隱元三行，霸天下，通神明，役鬼神，制萬靈。夏禹受交音三行，使天下鬼神禀吉凶，知宿命，得補靈仙。曾玄受青洞文三行，匡五龍，遊雲宮。安陽受九靈音三行，登帝堂，位加仙王。赤精受寶真文，位登四極，出入三清。王喬受苞元隱籙三行，身登上真，總領眾仙，出入華房。高上於玄圃西壟金華之宮，以化靈總眾內文，以授上相青童君。
　　東濛隱文真書三行，雌黃書碧繒上，佩身，則得遊行東方呵羅提之國，制群靈，斬天魔，伏五兵，遊名山，胡老扶迎，自知六國之音，與神交言。
　　南方交音內文三行，雌黃書碧繒上，佩身，則得遊伊沙他之國，制群靈，斬天魔，伏五兵，遊名山，越老之官扶將送迎，自知六國之音，與神共言。
　　西混青洞隱元內文三行，雌黃書碧繒上，佩身，則遊入尼維羅緑那之國，制群靈，斬天魔，伏五兵，出玄路，入三清，遊名山，氐老扶迎，自知六國之音，與神人共言。
　　北九靈金光音三行，雌黃書碧繒上，佩身，則得入旬他羅之國，制群靈，斬天魔，伏五兵，登廣寒，謁北精，遊名山，羌老扶迎，自知六國之音，與神人交言。
　　上清陽苞元隱錄內文三行，雌黃書碧繒上，佩身，則得上遊元精青沌自然之國，制群靈，斬天魔，伏五兵，步空天，昇玉清，遊名山，萬真扶迎，自然知六國之音，與神共言。
　　中化靈總真眾內文三行，雌黃書碧繒上，佩身，則得遊涉太和寶真無量之國，制群靈，斬天魔，伏五兵，入洞淵，昇玄冥，戲北元，謁紫庭，遊名山，則五老扶迎，自然知六國之音，與神共言。
　　高上入六國內隱真文，授於上相青童君，雌黃書碧繒佩身，項生寶光，映照十天，役使玉童玉女各三十六人，遊行五嶽，涉諸名山，入六國，履河源，所在群仙五方之官，皆來稽首，緣界司迎，制萬魔，御千靈，威六國，伏五兵，變化無方，隨意所從，降致飛輪丹霄紫軿，來迎我身，上昇東華青宮，位登上相，總領萬真。其道高妙，帝君寶文，高上今以其文刻書人鳥，著之於蓬萊之岫，玄圃之上積石之陰。高玄羽章，華光交煥，映曜太空，紫煙重陰，文釆洞鮮。舊科萬劫當傳已成真人，有得
　　其文，位加仙卿，能周流六國，與五老交言，洞達玄虛，驅策萬靈，自無玉骨，刻名紫簡於未生之前，不得此文，得者不學亦為中仙。輕泄寶音，七祖充責，運山負石，萬劫不原，己身嬰見世風刀之考，死入地獄，不得又仙。
　　佩此文遊行六國，履涉五嶽，歷諸名山，至其界首，當先叩齒三十六通，閉氣三十六息，咒曰：
　　玉真徘徊，雲駕昂昂，是日上吉，龍飛鳳翔，列行羽儀，四道開張，六師啟導，十界來迎，仙童執幡，玉女散香，五老稽首，翼翼洋洋，日月交帶，靈仙扶將，履歷六國，周流四鄉，四瀆五嶽，為我橋梁，帝君使令，掃除不祥，諸所之造，靡不吉良，神奇異方，仙練內昌，外國洞朗，上造玉京。畢，引氣三十六咽止。此上相出遊威神大咒，行之制六國，伏萬靈，致仙官來朝形，變化無方，上昇太清。
　　受者對齋七日，或三十日，於齋中齎青紋之繒三十二尺，金魚、玉龍各一枚，金鐶九雙，上金五兩，以代割髮裂帛之誓。師北向告盟而傳，弟子奉受，依四極之科，歛慎禁戒，密而奉行。
　　上清太真玉保王上相大司馬，命高晨師東海玉門青華小童君，受於高上玉帝，以傳四極真人，部以五帝神兵，罰於漏泄，愆盟負誓，七祖充責，己身亡命，三徒五苦，萬劫不原也。
　　上清外國放品青童內文卷上竟
　　上清外國放品青童內文卷下
　　高上九玄三十六天內音
　　高上九玄空洞三十六天、洞淵九地外國放品內音者，乃生於太空九玄之先，結飛玄紫氣自然之章，靈文鬱乎重霄，真光煥乎上清，神奇表異於太漢，玉音朗激於金庭，迴風流於紫煙，揚香灑於八冥，丹暉發其瓊幹，朱日灌其神真，流盻億劫，虛降空玄，三素啟運，九度推遷，靈音表見，刻書崑崙之山，玄圃之上積石之陰，文彩垂芒，精煥上天，日月齊其光，五星同其明，四會八達，洞徹玉清，飛仙紫童各三百人，典香待靈，佩以玃天之獸，扞以金頭萬重，九色流霞藹其巔，神鸞朱鳳撫其軒，五帝監真，四極典仙，七曜吐精以瑩厲，玉華散真以飾塵，履陽否而不厭，經萬劫而更鮮。至中皇元年三月一日甲子，天德值合之時，上清太真玉保王上相大司馬，命高晨師東海玉門青華小童君，清齋上宮九百日，青金盟天，受於高上玉帝，徧遊諸天，洞鑒虛無，流眄億津，上觀無崖，中戲廣員，周歷六國，磐迴九玄，四司鑒試，上元定仙，玉虛垂映，龜母降真，八景策轡，五老翼軒，飛仙互騁，八風奏煙，流電激威，百陽吐精，瓊輪曜虛，羽蓋鬱玄，金童散華，玉女拂塵，眾靈稽首，五嶽朝真，諸天晏禮，十方司迎，總領億道，普監萬仙，位登上相，主司高晨，寔由玉帝之妙旨，三十六天之瓊音，主生死於圖籍，掌仙號於青宮，領金名於玄記，典白簡於玉篇，上統無崖無極無窮，下攝洞淵九地萬靈，五嶽四極河海眾仙，至三十六國，莫不咸隸於青童。舊科萬劫一傳，九五之運，三代交并，當有玉名書於帝錄三十六人，得見其文，得佩此音，九地滅跡，六國邀迎，三十六天書名，上宮三元下降，自然成仙。玄典苞於洞源，靈軌巍巍乎難論，玉澳深而難測，妙化難可屢陳，略舉千分之一，粗標萬奇之一真也。
　　諸天內銘九地三十六音，以元始同存，空靈建號，結自然之名，表於九玄，演流外國三十六音。如是天地，各有三十六分，天則有三十六天王，以應三十六國，地有三十六土皇，以應三十六天。天王與真土皇主仙，為學不知天之內音，則天王不領兆名，不知地下之音，土皇則不滅兆跡，閉不得仙。有見其文，受其訣音，天王玄鑒，七聖刻篇，西龜定錄，東華書名，土皇滅尸落跡，九陰保舉上清，五靈敬護，十界扶迎，周流六國，平滅群凶，五兵摧伏，天魔束形，九年乘空，飛行上清。真道高妙，不得妄宣，輕泄寶音，七祖充責，己身殞亡，三塗五苦，萬劫不原上真之士，慎科而行。
　　諸天王常以八節及月朔之日，遊觀無崖，歷戲雲房，逍遙玉清，流眄十方，於明霞之上，常詠諸天內音飛玄之章，上慶天真，內歡神衿，玉響虛朗，瓊韻合音。當此之日，五老浮位，九帝臨軒，四司鑒試，五帝衛靈，眾真齊唱，萬仙禮音，三光停暉，七元煥明，山海靜波，諸天肅清，八素散華，四皇拂塵，靈風揚香，緑霞吐津，天元溟滯，玉虛含欣，朗朗高清之館，眇眇太漠之中，洞虛入微，周鑒無窮。有得其道，與帝結朋，勤誦其章，位准仙王，德同諸天，壽齊三光。
　　凡學上仙之道，志登玉清，奉禮帝尊，而不知三十六天之音，飛玄之章，則三十六天王不領兆名，徒為精勤，天不降真，四司不敬，五帝不迎，天魔侵真，終不成仙。欲飛行玄虛，遊宴五嶽，而不知九地三十六土皇內名，則九陰不落兆尸，九地不滅兆跡，徒勞幽山，望飛反沉。欲行此道，每至八節、月朔之日，沐浴清齋，入室燒香，朝禮諸天，北向叩齒三十六通，微咒曰：
　　兆臣甲子，志慕神仙，八慶之日，朝禮天尊，上願騰景，乘空落煙，飛超玉清，洞遊諸天，中願變形，降致五神，昇入月門，仰啜八騫，石景水母，玉胞飛根，長披朱日，與光同存，下願四極，授我口言，西華侍衛，役使金晨，携提五老，八景同軒，上慶交合，五願開陳，得如所願，體合自然，真靈下降，賜登上仙。畢，便六拜，仰咽六氣；次西向六拜，咽六氣，次南向六拜，咽六氣；次東向六拜，咽六氣，次西北六拜，咽六氣，次東南六拜，咽六氣。合六方三十六拜，朝三十六天畢，還北向平坐，詠三十六天飛玄之章一遍，竟，又六拜，六咽氣，都止也。此高上朝三十六天上法，行之九年，天降雲輿，三元詣房，書名玉清，刻簡青宮，四司右別，十界敬迎，乘空飛行，上昇玉晨。其法高妙，不得妄宣，輕泄寶文，七祖充責，身沒鬼官，長閉三徒，萬劫不原。
　　高上九玄三十六天內音
　　第一無景無色鬱單無量天
　　英勃
　　天王姓混諱羅
　　第二無形清微天
　　化昇
　　天王姓馮諱提阿沙
　　第三無精波羅褥天
　　玄黑
　　天王姓雲諱奎零
　　第四入色水無量億羅天
　　飛宗
　　天王姓王諱阿衛
　　四天之音，元始自然氣，在高上玉清之上。四天王常以八節、月朔之日，遊觀高上玉清無崖無極無形無色太空之巔，誦詠四天之音飛玄之章，其日符四司周行天下。學仙之人，有齋誠誦經，朝禮諸天者，即刻名玄簡，注錄青宮，壽同四天之人，九年飛行，白日昇天。
　　四天自然飛玄之章曰
　　鬱澄緣梵，寶禪王和，三界携輪，九象提魔，維結洞覽，榮秀垂柯，慶霄重飛，朱蘭吐葩，流丹上迴，精灌玉霞，鳳鳴絕峰，龍駭玄阿，金音遙朗，虛韻結那，三晨敷暉，朱釆文羅，九空迅煙，八風揚華，金輿瓊輪，鳳軒婆娑，金音流馥，雲層峨峨，芳津交灑，靈漿滂沲，玄谷玉泉，如舟如河，體洞自然，億齡奚多，徘徊金門，宴景皇家，長保玉虛，永無傾差。
　　第五無極洞清上上禪善無量壽天
　　雲羅
　　天王姓諱
　　第六玄微自然上虛禹餘天
　　梵咽
　　天王姓羅諱波梨荼
　　第七玄清上無那首約諍天
　　玄那
　　天王姓梵諱摩首波
　　第八梵行上清氣稽那邊淨天
　　云携
　　天王姓騫諱首苛
　　四天之音，上始胤梵自然氣，在高虛玉清之中。四天王常以八節、月朔之日，遊觀高虛無涯無極無名玄空之巔，誦詠四天之音飛玄之章，其日符天真使者周行天下。有學仙清苦齋誠，誦飛玄之章，朝禮諸天，即奏名四天，刻書帝簡，壽同四天之人，九年飛行，上昇天宮。
　　四天飛玄之章曰
　　波韻呵泥，玄景散暉，丹霞敷簡，曜靈瓊微，零風梵音，朱日左迴，玉響玄室，金霄四垂，高騫拂精，石景騰飛，諸天玄映，玉帝徘徊，緑轅丹輿，翠羽錦衣，遊朗九崖，手披天扉，與日同盛，與月同衰，沐浴金門，冠帶神輝，學同天人，壽極二儀，高上合懽，萬仙總歸，玉虛結符，永無傾危，天真敷陳，上亭紫微，斯願仰降，朝禮玉階。
　　第九無窮洞虛極上須延天　　　
　　迴摩
　　天王姓澤諱羅
　　第十玄梵玉虛無精炁羅迦浮月天
　　雲阿
　　天王姓周諱阿迦須
　　第十一炁玄天達上靈赤天
　　重慕
　　天王姓丹諱清浮□
　　第十二大梵玄元炁離惒行如天
　　世畢
　　天王姓固諱分若
　　四天之音，九空始陽洞冥之氣，在玄虛玉清之下。四天王常以八節、月朔之日，遊觀常虛無崖無鞅空虛之中，誦詠四天之音飛玄之章，其日遣太真使者周行天下。有學仙清齋，誦經朝禮者，即奏名四天，刻書帝錄，壽同四天之人，九年飛行，上昇天宮。
　　四天飛玄之章曰
　　訶羅夜寶，玉梵秀騫，維那彌落，洞賾世真，玉瑤叩音，琳響自然，朱瓊曜葩，慶雲內鮮，流霞吐蘭，丹迴紫煙，三天齊光，七曜啟晨，八景迴輿，九帝同軒，携提高匠，紫虛上仙，齊唱合韻，以部玉真，靈典遐眇，瓊音命神，五老束帶，四極羅纏，九氣徘徊，結虛成煙，三靈垂映，七精灌津，形陶玉潤，拔度玄根，超凌無崖，歷戲諸天，洞入無色，反我宿緣。
　　第十三無極上靈玉空玄洞寂然天
　　家主
　　天王姓津諱
　　第十四寶梵天色上真炁潘羅玄妙天
　　雲持
　　天王姓隨諱梨沐音
　　第十五飛梵行真上玄答謾福德天
　　部剩
　　天王姓王諱惟鉢離
　　第十六雲梵流精中元近惑際淳天
　　世良
　　天王姓朱諱梨藹
　　四天之音，梵行上始洞虛之氣，在虛皇上清之上。四天王常以八節、月朔之日，遊觀虛皇上清無崖無極空洞之上，誦詠四天之音飛玄之章，其日遣上仙玉監周行天下。有學仙行道，朝禮諸天，燒香誦經，即奏名四天，刻書錄簡，壽同四天之人，九年飛行空虛，上昇玄宮。
　　四天飛玄之章日
　　摩夷四張，六韻合雙，靈音散發，虛變成宮，玉玄逸霄，提訶激鍾，瓊響琅玕，嘯神命童，八景齊真，九帝同朋，南越浮利，北落寒宮，迴真四周，廣靈之堂，上御靈章，下制魔凶，雲飛重玄，四達交通，緣霞吐津，羅布太空，紫虛結煙，徘徊丹房，三輝洞明，七曜流光，朱日鬱茂，緑梵洋洋，主十六位，玉蘭灌芳，九隅齊響，禪我為王，鑒映十天，萬仙來宗，有明瓊音，玄成仙公，與劫為期，永保無窮。
　　第十七玄上洞極無崖不驕樂天
　　流芳
　　天王姓凝諱鬚
　　第十八大梵玄青無精答奮近際天
　　元深
　　天王姓阿諱明秀
　　第十九行梵紫虛上元首帶快見天
　　洞干
　　天王姓劉諱且扇
　　第二十虛梵上清化靈須陁結愛天
　　飛衣
　　天王姓彭諱移那
　　四天之音，飛梵行上虛紫元之氣，在虛皇上清之中。四天王常以八節、月朔之日，遊觀虛皇上清無崖無極空洞之中，詠誦四天之音飛玄之章，其日遣玉真定仙周行天下。有學仙行道，朝禮諸天，燒香誦經之人，即奏名天王，刻書青錄，壽同四天之人，九年飛行上清。
　　四天飛玄之章曰：
　　雲曇丹陁，維賾妙靈，重霄鬱虛，薄蘭翠榮，藹藹丹飈，迴映雲庭，界世法輪，結氣澄清，緑柯含條，綵華曜瓊，八風舞軒，六龍飛鳴，金音虛朗，玉唱空生，真上景，四帝齊靈，皇崖晏轡，玉仙策軿，遊眄四天，洞披三清，逍遙無崖，高映太冥，曜羅灌暉，七元吐精，冠帶仙官，津陶朱形，長享元慶，極真玉齡。
　　第二十一上極無景洞微化應聲天
　　玉携
　　天王姓輝諱
　　第二十二大梵九玄中元炁阿那給道德天
　　天葵
　　天王姓捷諱尼詬
　　第二十三行梵元清下靈炁須達天
　　總幾
　　天王姓周諱難首
　　第二十四極梵洞微九靈無須帶阿那天
　　九曲
　　天王姓竺諱明和
　　四天之音，極寶梵上靈玄清之氣，在虛皇上清之下。四天王常以八節、月朔之日，同遊虛皇上清無崖無極空洞之下，誦詠四天之音飛玄之章，其日遣領真玉郎周行天下。有學仙行道，朝禮諸天，燒香誦經之人，即奏名天王，刻書玄文，壽同四天之人，九年飛行上清。
　　四天飛玄之章曰
　　提維結緣，金根植靈，世輪法華，九象員明，法鼓朱音，流磬寒庭，八風舞軒，雲羅吐瓊，瓊瑤虛朗，玉慧洞鳴，皇暉含蘭，丹葩發榮，玉秀霄柯，重虛紫清，高晨顯蓋，徘徊金城，八景同和，九帝齊并，流芬翳空，馥灑太冥，飛輪羽蓋，昇入無形，與氣混合，永晏極齡。
　　第二十五無名至極洞微梵寶天
　　□□
　　天王姓精諱霧雲
　　第二十六微梵玄天炁带扇給道德天
　　□□
　　天王姓洛諱須阿摩
　　第二十七虛梵炁蟬然識慧天
　　□□
　　天王姓云諱無陁
　　第二十八空梵中天績元伊檀天
　　□□
　　天王姓朱諱仲生
　　四天之音，玄微上元梵天之氣，在虛無太清之上。四天王常以八節、月朔之日，同遊虛無太清無崖無極空無之上，誦詠四天之音飛玄之章，其日遣中真八靈仙人周行天下。有學仙行道，朝禮諸天，誦經念善之人，即奏名天王，刻書玄文，壽同四天之人，九年飛行，上昇太清宮。
　　四天飛玄之章日
　　檀勒洹沙，玉韻發謠，朱蘭內映，景雲吐翹，八風揚精，瓊音逸遼，翳翳遐搆，翼翼太霄，紫鳳鬱虛，結秀重幽，峨峨雲層，四達八交，天老部仙，五帝鑒朝，玉皇迴靈，瓊輿緑飈，四元策轡，六師匡虬，遊觀四天，洞映九遼，天真敷陳，我慶同抄，刻簡玄圖，名書紫標，得與皇上，同保億烋，日月齊景，長存無彫。
　　第二十九太極無崖紫虛洞幽梵迦摩夷天　　　　
　　世羅
　　天王姓玄諱霐
　　第三十綠梵自然識慧入天
　　雲九
　　天王姓迦諱釋文羅
　　第三十一玄梵大行無景無所念慧天
　　宗提
　　天王姓伊諱檀阿
　　第三十二天雲梵上行維先阿檀天
　　正群
　　天王姓佇諱雲勳勃
　　四天之音，清玄元虛寶梵之氣，在虛無太清之中。四天王帝以八節、月朔之日，同遊虛無太清無崖無極空無之上，誦詠四天之音飛玄之章，其日遣上真玉司仙王周行天下。有學仙行道，朝禮諸天，誦經念善，齋誠奉法之人，即奏名天王，刻書玄文，壽同四天之人，九年飛行，上昇太清之中。
　　四天飛玄之章曰
　　詞首來天，雲梵玄阿，六氣吐精，九象結羅，瓊音朗逸，玉唱清歌，虛韻合節，制命靈魔，保元固玄，六妖靜和，天老臨正，萬翹含葩，玉真陶灌，飛皇滂，八素綴林，上景散華，金精洋洋，玉離峨峨，四員啟明，皇仙之家，朱闕九重，躡舄婆娑，三十六音，總歸提阿，有知其韻，上昇紫霞，壽同天人，萬椿不蹉。
　　第三十三無色玄清洞微波梨答惒天
　　□□
　　天王姓王諱靈霐
　　第三十四洞微玄上梵炁阿竭含那天
　　□□
　　天王姓栢諱墮世宗
　　第三十五玄上緑梵滅然天
　　□□
　　天王姓朱諱陁雲彌
　　第三十六極色上行梵泥維先若那天
　　□□
　　天王姓袁諱員珠
　　四天之音，極無虛洞無色梵天，在俗虛無太清之下，空洞玄漠之中。四天王常以八節、月朔之日，遊於虛無太清無崖無極空無無色之上，誦詠四天之音飛玄之章，其日遣上真玉司四極仙王周行天下。有學仙行道，朝禮諸天，誦經念善，齋誠奉教之人，即奏名天王，刻書九天之錄，壽同四天之人，九年飛行，上昇太清之中。
　　四天飛玄之章曰
　　瓊霐浩瀾，飛芬鬱芳，三華曜日，離羅丹房，金治萬丈，朱雲九重，浮利吐翹，洞灌寒宮，玉仙左迴，三首交通，皇上耀靈，玉華匡龍，六轡超虛，逍遙太空，携契八真，合懽天王，流眄紫霄，歷運無窮，嘯詠瓊瑤，琳響逸充，長齋九元，二景同光，上化下變，七十四方，結我六六，與真齊雙。
　　三十六天內名，生於空洞元氣之先，文華表見題於崑崙之山，高上音其玉文，上相集其妙篇，禀受太空自然之章，上標玄圖，中統六國三十六音，下總九地三十六土皇，靈篇洞暢，玉慧虛鮮，皆天王之遊歌，空玄之寶章，六六韻合，四四齊真，九帝分號三十六天，萬氣總隸，普領群仙，上極無崖無色，下極洞源洞淵，諸為上真飛仙，不禀玉音，則不得遊觀無崖之天。有得其文，天王書名，刻字紫札，結錄玉晨，三十六年，剋得上登無色之天，下洞九地之源。上妙之道，不傳下仙，輕泄寶音，七祖充責，身負刀山，三徒五苦，萬劫不原。
　　洞淵九地三十六銘
　　第一壘色，潤地正音， 土皇姓秦，諱孝景椿。
　　第一壘色，潤地行音， 土皇姓黃，諱昌上文。
　　第一壘色，潤地遊音， 土皇姓青，諱玄文基。
　　第一壘色，潤地梵音， 土皇姓蜚，諱忠陣皇。
　　右一壘之地四色土皇，地載周竟四垂不極不窮無邊無際無色之氣，去天九十九億萬里。如是土皇，常以立春之日，乘青龍之車，執九色之麾，從青帝胡老之官，巨鱗之騎九千人，上詣鬱單無量天，奏地仙得道上學之人，言名於四天之王。
　　凡修上法，當以立春之日平旦，入室東向，以青筆書上皇內音白紙上而服之，叩齒九通，仰存四土皇姓諱，悉著青羽之，頭建九元通天冠，乘青龍羽車，飛行上昇無量天，便咒曰：
　　青陽告昇，土皇鑒晨，總領四司，普典萬仙，天老定錄，上告開陳，精勤上願，得道無親，願書帝簡，刻名玉篇，九壘滅跡，飛景瓊軒，壽齊四皇，永保監乾。畢，東向心拜九過，咽氣九通止。如此則土皇列名九天九地，滅跡九陰，地官營衛，胡老司迎，三十六年，得乘青羽飛輿，上昇無量之天。
　　第二壘剛，色地正音， 土皇姓戊，諱坤文光。
　　第二壘剛，色地行音， 土皇姓鬱，諱黃母生。
　　第二壘剛色地遊音， 土皇姓玄，諱乾德維。
　　第二壘剛色地梵音， 土皇姓長，諱皇萌。
　　右二壘之地四色土皇，地載周竟四垂不極不窮無邊無際無色之氣，去第一壘八十一億萬里。如是第二壘土皇，常以春分之日，乘黃碧二色之氣，十二玄龜執神皇九元之策，從青帝胡老之官，飛行甲騎八千人，上詣上上禪善無量壽天，奏地仙得道上學之人，言名於四天之王。
　　凡學上法，當以春分之日平旦，入室東向，以青筆書土皇內音黃紙上服之，叩齒九通，仰存四土皇姓諱，悉衣黃錦飛裙，頭戴平天之冠，乘黃碧二色雲車，十二玄龜九天之策，從青帝胡老之官，飛行甲騎，上昇上上禪善無量壽天，便咒曰：
　　三道行運，季節臨元，維落九壘，廣御八門，總鑑地仙，上聞帝君，天老定錄，土皇記文，上告之日，我道早分，落跡九陰，飛景素雲，四氣同符，皇人齊群。畢，東向心拜八過，咽氣八通止。行之三十六年，得乘飛雲之車，上昇禪善無量壽天。
　　第三壘石脂色澤地正音， 土皇姓張，諱維神保。
　　第三壘石脂色澤地行音， 土皇姓周，諱伯上仁。
　　第三壘石脂色澤地遊音， 土皇姓朱，諱明車子。
　　第三壘石脂色澤地梵音， 土皇姓庚，諱文敬士。
　　右三壘之地四色土皇，地載周竟四垂不極不窮無邊無際無色之氣，去第二壘一百一十億萬里。如是第三壘土皇，常以立夏之日，乘絳霞之雲，十二鳳皇執五色之節，從越老之官，飛行武騎八千人，上詣須延夭，奏地仙得道上學之人，言名於四天之王。
　　凡學上法，當以立夏之日食後，入室南向，朱筆書土皇內音白紙上服之，叩齒九通，仰存四土皇姓諱，悉衣絳文飛裙，頭巾無極進賢之冠，乘絳霞之雲，十二鳳皇執五色之節，飛行上昇須延之天，便咒曰：
　　四氣總中，八達合朝，吉晨臨正，九壘發翹，執錄命仙，上昇紫霄，列名皇文，補仙上僚，得乘朱景，逍遙飛飈，年齊三光，極天無彫。畢，南向心拜八過，咽氣八通止。行之三十六年，得乘飛雲之車，上昇須延之天。
　　第四壘潤澤地正音， 土皇姓賈，諱雲子高。
　　第四壘潤澤地行音， 土皇姓謝，諱伯無元。
　　第四壘潤澤地遊音， 土皇姓已，諱文秦陣。
　　第四壘潤澤地梵音， 土皇姓行，諱機正方。
　　右四壘之地四音土皇，地載周竟四垂不極不窮無邊無際無色之氣，去第三壘地二十億萬里。如是第四壘土皇，常以夏至之日，乘絳霞雲輿，十二朱鳥執命魔之幡，從越老仙官，飛行武騎八千人，上詣寂然天，奏地仙得道上學之人，言名於四天之王。
　　凡學上法，當以夏至之日正中，入室南向，朱筆書土皇內音黃紙上服之，叩齒九通，仰存四土皇姓諱，悉著黃緑之裙，頭戴遠遊之冠，乘絳霞雲輿，十二朱鳥執命魔之幡，飛行上昇寂然之天，便咒曰：
　　天清地澄，九土鬱玄，四運御晨，上參紫天，徘徊飛輿，宴景無間，八會交慶，玉虛開陳，皇老列名，天王題篇，九壘削死，司命勒年，身入華晨，永保上仙。畢，向南心拜八過，咽氣八通止。行之三十六年，得乘絳雲輿，上昇寂然之天。
　　第五壘金栗澤地正音， 土皇姓華，諱延期明。
　　第五壘金粟澤地行音， 土皇姓黃，諱齡我容。
　　第五壘金粟澤地遊音， 土皇姓雲，諱探元淵。
　　第五壘金粟澤地梵音， 土皇姓蔣，諱通八光。
　　右五壘之地四音土皇，地載周竟四垂不極不窮無邊無際無色之氣，去第四壘地二十億萬里。如是第五壘土皇，常以立秋之日，乘素雲之輿，十二白虎執命靈九元之章，從氐老仙官，飛天虎騎六千人，上詣不驕樂天，奏地仙得道上學之人，言名於四天之王。
　　凡學上法，當以立秋之日哺時，入室西向，白筆書青紙上土皇內音服之，叩齒九通，仰存四土皇姓諱，悉著素羅飛裙，頭戴九元通明寶冠，乘素雲之輿，十二白虎執命靈九元之章，飛行上昇不驕樂之天，便咒曰：
　　皓華映暉，白闕九重，四運梵維，吉晨告皇，元景理命，記錄天王，列書帝簡，上奏青宮，九陰滅尸，騰身華房，永保上仙，三晨齊光。畢，向西心拜六過，咽氣六通止。行之三十六年，得乘素雲瓊輿，上昇不驕樂之天。
　　第六壘金剛澤地正音， 土皇姓李，諱上少君。
　　第六壘金剛澤地行音， 土皇姓范，諱來力安。
　　第六壘金剛澤地遊音， 土皇姓長，諱李季元。
　　第大壘金剛澤地梵音， 土皇姓王，諱駟女容。
　　右六壘之地四音土皇，地載周竟四垂不極不窮無邊無際無色之氣，去第五壘地二十億萬里。如是第六壘土皇，常以秋分之日，乘素雲飛輿，十二白虎執九色制神之麾，從氐老仙官，飛天虎騎六千人，上詣化應聲天，奏地仙得道上學之人，言名於四天之王。
　　凡學上法，當以秋分之日哺時，入室西向，白筆書青紙上土皇內音服之，叩齒九通，仰存四土皇姓諱，悉著素錦飛裙，頭戴無極進賢之冠，乘素雲之輿，十二白虎執九色制神之麾，飛行上昇化應聲天，便咒曰：
　　白土九壘，氣通太微，皇老臨晨，騰景徘徊，朱蘭映陳，八華揚暉，昇入帝庭，上披瓊扉，五願玄會，降致羽衣，八景齊真，形得昇飛，命同天地，永保二儀。畢，西向心拜六過，咽六氣止。行之三十六年，得乘素雲瓊輿，上昇化應聲天。
　　第七壘水制澤地正音， 土皇姓唐，諱初生映。
　　第七壘水制澤地行音， 土皇姓吳，諱正法圖。
　　第七壘水制澤地遊音， 土皇姓漢，諱高文徹。
　　第七壘水制澤地梵音， 土皇姓京，諱仲龍首。
　　右七壘之地四音土皇，地載周竟四垂不極不窮無邊無際無色之氣，去第六壘二十億萬里。如是第七壘土皇，常以立冬之日，乘玄雲飛輿，二十四玄武執五色命靈之幡，從羌老仙官，騰天之騎五千人，詣梵寶天，奏地仙得道上學之人，言名於四天之王。
　　凡學上法，當以立冬之日子時，入室北向，墨書土皇內音白紙上服之，叩齒九通，仰存四土皇姓諱，悉著玄靈錦文飛裙，頭戴無極進賢之冠，乘玄雲飛輿，二十四玄武執五色命靈之幡，飛行上昇梵寶天，便咒曰：
　　五氣交帶，八神迴庭，三元臨正，土皇命靈，雲輿羽蓋，上昇高清，大願開陳，我納無形，九壘滅跡，天真刻名，結編玄圖；受號華青，得乘飛景，化入帝庭。畢，心拜五過，咽五通止。行之三十六年，得乘玄雲之輿，上昇梵寶之天。
　　第八壘大風澤地正音， 土皇姓葛，諱玄昇先。
　　第八壘大風澤地行音， 土皇姓華，諱茂雲長。
　　第八壘大風澤地遊音， 土皇姓羊，諱真洞玄。
　　第八壘大風澤地梵音， 土皇姓周，諱尚敬原。
　　右八壘之地四音土皇，地載周竟四垂不極不窮無邊無際無色之氣，去第七壘八十億萬里。如是第八壘土皇，常以冬至之日，乘玄雲飛輿，五色飛麟執九色之節，從羌老仙官，騰天之騎五千人，上詣梵迦摩夷天，奏地仙得道上學之人，言名於四天之王。
　　凡學上法，當以冬至日子時，入室北向，墨書白紙上土皇內音服之，叩齒九通，仰存四土皇姓諱，悉著玄雲錦裙，頭戴通天寶冠，乘玄雲羽輿，五色飛麟執九色之節，飛行上昇梵迦摩夷天，便咒曰：
　　天敷地陳，九象法玄，四度昇降，八氣明新，土皇簡籙，玉帝定真，名題圖札，我獲上仙，飛行太虛，縱景自然，與靈同符，與氣長存，三變九化，昇入帝晨。畢，心拜四過，仰咽氣四通止。行之三十六年，得乘玄雲之輿，飛昇梵迦摩夷之天。
　　第九壘洞淵無色剛維地氣正音， 土皇姓極，諱無上玄。
　　第九壘洞淵無色剛維地氣行音， 土皇姓昇，諱虛元浩。
　　第九壘洞淵無色剛維地氣遊音， 土皇姓趙，諱上伯玄。
　　第九壘洞淵無色剛維地氣梵音， 土皇姓農，諱勒元伯。
　　右九壘之地極下洞淵洞源，剛維天地，制使不落，上則去第一壘五百二十億萬里，下則無窮無境無邊無際，皆剛維之氣。如是第九壘土皇，常以三月一日、六月二日、九月三日、十二月四日，一年四過，乘五色雲輿，九色飛龍執中元命神之章，從傖老仙官，耀天羽騎萬二千人，上詣波梨答惒天，奏九地學道得仙人名，言於四天之王。
　　凡學上法，當以其日入室，向太歲，黃書白紙上四土皇內音服之，叩齒十二通，仰存四土皇姓諱，悉著玄黃五色之衣，頭戴九元通天寶冠，足著五色獅子交文之履，執文身保命之符，乘黃霞飛輿，從五帝玉女三十六人，飛行上昇波梨答惒天，便咒曰：
　　二象迴周，九精洞靈，皇老應符，騰虛入清，四通八達，飛霞紫瓊，上登金華，奉對帝靈，記仙元錄，青宮刻名，得道白簡，封字七靈，九壘滅尸，東井鍊形，三元降真，我道已明，得乘飛景，上登玉庭。畢，心禮九拜，咽氣十二通止。行之三十六年，得乘黃霞飛軿，上昇波梨答惒之天。
　　九地九壘直下九重，合三十六音三十六土皇，上應三十六天，中應三十六國。如是土皇，皆位齊玉皇之號，但分氣各治，上下之別名耳。土皇三十六年轉號，昇上清之宮，襲三十六天之王。玉司之官於九壘之下，皆舉學道得仙之名，上奏九天天王。為學不知九壘地音三十六土皇內諱，九地不滅兆跡，九天丞相不受兆名、五嶽不降雲輿，五帝不衛兆身，徒明外國之音，故不得匡虛而昇也。故天地人各禀三三之氣，三合成真，然後得仙也。凡知九地之音三十六土皇內諱，則九氣丈人常以四方五色靈官防衛兆身，出入遊行，登涉五嶽，則仙官侍送，滅魔威試，降致神真，九年飛空，坐在立亡，三十年上昇太清。居世得有此文，七玄之祖則為九氣命靈土皇司官，奉衛形骸，撫慰靈魂，蒿里父老土丞相緣，皆為驅除，無復拘閉責役之患，居則在地保安無凶，十二守將營扞八門，通真致神，欲富則富，欲宦則宦，欲仙則仙，欲神則神。此道祕妙，非可言宣，上相青童，禀受高上口訣寶篇，妄泄靈文，七祖充役，萬劫不原。
　　欲登山住止，及安居宅，審地吉凶，當以戊己之日，黃書九地三十六音文白紙上，置所住中央，以盆覆之，三宿開看，若有黃色潤紙，大吉；若有青色，則下有死靈之尸；若有白色者，為凶；若有赤色者，驚恐；若有黑色者，則財寶；若有紫色者，得神仙。都不異則止，可三年安，過此必折傷也。
　　高上外國六品正音
　　東方呵羅提之國：
　　第一品銘 ，正音無夷。
　　第二品銘 ，正音波泥。
　　第三品銘 ，正音久難。
　　第四品銘 ，正音吉維。
　　第五品銘 ，正音無思。
　　第六品銘 ，正音雲芝。
　　東方去中國九十萬里外，名為呵羅提之國，一名星國。國外有扶桑，在碧海之中，地方萬里，上有太帝宮，太真王之別治。有上生林如桑，皆長數千丈，大者三千圍，兩兩同根而生，有實赤如椹，仙人所啖食，體作金光色，其實皆九千歲一生。又有生洲，在扶桑外，西接蓬萊，地面方二千五百里，去岸二十三萬里，上有仙家數萬人。地無寒暑，時節溫和，多生神仙芝草，食之飛空而行。扶桑東又有祖洲，在東海之中，地方五百里，去岸七萬里，上有不死之草，形似菰苗，長三四尺，一名養神芝，其葉似菰，生不叢株，一株食之，飛行上清，已死之人，覆之則生，神奇妙藥。入其國，宜知其名，存胡老仙官，採之於祖洲，思其色而服之，三年面有流光，延壽萬年，久久自然有仙人責此神物，降送於身也。
　　南方伊沙陁之國：
　　第一品銘 ，正音盈華。
　　第二品銘 ，正音王家。
　　第三品銘 ，正音握魔。
　　第四品銘 ，正音耀葩。
　　第五品銘 ，正音武都。
　　第六品銘 ，正音飛蒲。
　　南方去中國八萬一千里外，名閻浮梨之外極，洞陽之野，國名伊沙陁之國，一名火庭天竺之國。國外有長洲，一名青丘，南海辰己，地方五千里，去岸二十五萬里。則生大樹，長三千丈，大二千圍，甚多靈藥，甘液玉英，無所不有。其上有民人，皆壽三百六十歲。又靈狐之獸，大者如犬，色有五色，叫聲響四千里，威制虎豹萬禽，得衣其毛，壽同天地。左則有風山，山常震聲，上有紫府宮，天真神仙玉女所遊觀。又有炎洲，在南海中央，地方二千里，去岸九萬里，上有風生獸，似豹，青色，大如狸，積火連天，燒之經月不死，毛亦不燃，斫刺不入，以椎交鍛其頭，數千下乃死，張口向風，須臾復活，以石上菖蒲塞其鼻，即死，取其腦和菊華服之，壽固天地。又有火林山，山中有火光獸，大如鼠，毛長三四寸，或赤或白，於是夜半望山上林木及此獸，光照如燃火，取其獸毛作布，名之火浣布，若小污，以火燒之即鮮。曰財伊沙陁國人所衣，得此毛，仙人降形。學者存國之音，思越老仙官三十六年，神人當以此獸及國神奇之物，獻送於兆也。
　　西方尼維羅緑那之國：
　　第一品銘 ，正音華連。
　　第二品銘 ，音日高軒。
　　第三品銘 ，音日明身。
　　第四品銘 ，音日土纏。
　　第五品銘 ，音日星震。
　　第六品銘 ，音日朱天。
　　西方去中國六萬里外，名俱邪尼之外極，皓素之壟寒冗之野，則尼維羅緑那之國，一名雲胡月支國，國人壽六百歲。國外則有流洲，在西海之南，地方三千里，去東岸十九萬里，其上則有仙家數萬。上有山，生昆吾之石，治石成鐵作劍，光明照洞如水精，割玉如土。鳳麟洲在海中央，地方一千五百里，四面有弱水，鴻毛所不浮，上有仙家數千，有鳳麟為群。上有吉光之獸，如狸，能作故語，聲如梵音，與其國人通言，毛生光奕奕，悉仙人所衣。得衣其毛，壽同天地。學者存其國音，氐老仙官三十六年，當獻送昆吾之劍，吉光之獸於兆也。
　　北方旬他羅之國
　　第一品銘 ，音曰玄家。
　　第二品銘 ，音曰文多。
　　第三品銘 ，音曰山蘆。
　　第四品銘 ，音曰武都。
　　第五品銘 ，音曰盈家。
　　第六品銘 ，音曰玄摩。
　　北方去中國分五萬里外，名鬱單下極朔陰鈎陳之庭，國名旬他羅之國，一名天鏡之國，國人壽三百歲。國外則有玄洲，方七千二百里，四面是海，去岸三十六萬里，上有太玄都，仙伯真公所治。有壽鴛之鳥，如浮氣，多丘山，名為風山，與天西北門連界，金堂玉室宮府，生金玉紫芝，是三天所治。其外則有元洲，地方三千里，去南岸十萬里，上生五芝玄澗，澗水如蜜，飲之與天地同年。中有三萬仙家，悉飲此水，得仙不死。學者存其國音，羌老仙官三十六年，獻降玄澗五芝水也。
　　上方元精青沌自然之國：
　　第一品銘 ，正音重懽。
　　第二品銘 ，正音玉金。
　　第三品銘 ，正音三林。
　　第四品銘 ，正音正精。
　　第五品銘 ，正音吸鈐。
　　第六品銘 ，正音緑嬰。
　　上方九天之上，清陽恢空之內，無色無象無形無影空洞之銘，元精清沌自然之國，一名洞澳清衍之國，以清氣為芬世，上極無窮，四覆諸天，惟有玉虛紫館，結空洞之煙，在虛玄青沌之內也。為學存高上之音，則天人授子飛仙之方。
　　中方太和寶真無量之國：
　　第一品銘 ，正音山蘆
　　第二品銘 ，正音世家。
　　第三品銘 ，正音嵯峨。
　　第四品銘 ，正音盈華。
　　第五品銘 ，正音翟葩。
　　第六品名 ，正音羅那。
　　中國四周百二十億萬里，下極大風澤五百二十億萬里，崑崙處其中央，弱水周匝繞山，山高平地三萬六千里，上三角，面方長萬里，形似偃盆，中狹上廣。其一角正北，干辰星之精，名閬風臺；一角正西，名曰玄圃臺；其一角正東，名曰崑崙宮。一處有積金，為天墉城，面方千里，城上安金臺五所，玉樓十二，其北戶山承淵山，並其支輔。又有墉城、金臺玉樓，相似如一，流精之闕，光碧之堂，瓊華之室，紫翠丹房，景雲燭日，朱霞九光，西王母之所治。上通璇璣，元氣流布，五常玉衡，普引九天之澳灌，萬仙之宗根，天地之紐，萬度之柄矣。上生金銀之樹，瓊柯丹寶之林，垂蘇瑰以為枝，結玉精以為實，其樹悉刻題三十六國音諸天內文，上樓紫駑、鳳鸞、白雀、朱鶚、鵾鷄、靈鵠、赤鳥、青鵲，下則飛禽遊獸，與崑崙同生，初無死耗。但玄文寶經，隱書古字，有千二百億萬言，在玄圃之上，積石之陰，仙人有九萬人，皆停散於靈山。學者常誦諸天內音，外國三十六音，地下九壘之音，九年，仙人自當降送靈山之神奇，三十六年，得乘五色雲輿，上登崑崙之山也。
　　高上告上相青童君：凡諸天文三十六國九地之音，皆玄古空洞之書，自然之章，悉是上真帝皇以下，及學仙得道，莫不受音於太真，佩文以遊行，威制萬靈，攝魔召精，登涉五嶽，及入三軍，皆九天衛迎，四司扶侍，九年，三元詣房，三十六年，天降雲輿，飛行上清。受其音，以青繒為地，黃筆書文。以甲子之日夜半，於中庭露醮，以隨時珍菓、清酒三斗，設以九盤九盃，施九尺青羅之內，以設諸文。弟子賫上金九兩，䎬紋之繒三十六尺，南向而伏。師北向，叩齒三十六通，上告九天丞相，中告五帝五靈，下關九土九氣丈人，今上告八會，天源朗清，玉帝鑒映，虛皇臨庭，領仙校錄，東華簡名，上學某甲，仰慕神仙，投盟誓靈，奉受天文三十六音，閉口修行，敢泄靈真，醴酒貢心，上招高晨元靈之氣，下監兆臣自爾之後，違負盟科，七祖充責，身沒河源，長負刀山，不敢蒙仙，三官九府咸識盟言。畢，弟子置信，左手執文，向西北九拜，迴東南向九拜，次向本命上九拜。都畢。
　　上清外國放品青童內文卷下竟