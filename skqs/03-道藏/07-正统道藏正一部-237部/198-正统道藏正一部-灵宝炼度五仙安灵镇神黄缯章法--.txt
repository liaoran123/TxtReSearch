靈寶鍊度五仙安靈鎮神黃繒章法
　　經名：靈寶鍊度五仙安靈鎮神黃繒章法。撰人不祥。約出於東晉南期。原係《滅度五煉生尸妙經》之後半篇，後分出單行。底本出處：《正統遭藏》正一部。參校：敦煌P.2865號抄本（後半部分）。
　　靈寶鍊度五仙安靈鎮神黃繒章法
　　洞玄靈寶赤帝先生至真大法師，臣某甲稽首上言上上上一氣一氣、上上上無極無頂無色無光遼廓至真大道元始天尊，三十二帝、太上大道君玉陛下。臣承元始大化，諸天開宥幽牢地獄三塗五苦餓鬼死魂，並出長夜，一切光明。皇道既陶，死骸還人，三界清肅，土府太平。請以滅度，託尸太陰，寄形地官，功微德少，未蒙者皆女青符命，隨所統領，安慰撫卹，供給營衛，不得搖動，使還託生人身。是時諸天大聖眾，無極太上大道君、五老上帝、飛天神王、南昌上宮、長生司馬、好生真君、諸元君靈妃、玄和玉女、諸真人、七千二百四十童子，同時彈指，普告諸天諸地諸水、日月星宿、璇璣玉衡、五帝五嶽、諸靈山地府、三官九署、十二河源、洞極洞淵、無高無下，無深無遠、無邊無際、無大無小、無窮無極、一切神靈，咸使聞知。金篆玉書以付玄和玉女，約以今為新，敬#1奉大法，不得有偏。雖經天地大運，正文甚明。今承女青上宮舊典，申明聖道，為某郡某縣鄉里清信弟子男女某甲，年若干歲，本命丙午，赤帝領籍，七月受炁，丹天稟陽#2，先功未滿，履在穢世，塵濁所染，應在滅度。託命太陰，寄形土官。今於中天某鄉里中安宮立室，以為住止。功微德少，未能自還。今為土府所見馳逼，不相容安，魂飛魄颺，尸形無寄。謹依明真大法金篆玉書之文，上請諸天自然玉字女青符命，告下某天中九土靈官，安鎮某甲身形骸地宅，請下九炁青天蒼靈生神真人，從東嶽仙人，乘蒼龍九千萬騎，齎#3九炁天文青帝女青符命，下東鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還，未得生者，明安尸形，撫卹營衛，不得搖動。如女青文，以青紋之繒九十尺，或九尺，以奉九炁天君，為拔度之信。又請下三炁丹天赤靈生神真人，從南嶽仙人，乘赤龍三千萬騎，齎三炁天文赤帝女青符命，下南鄉九土諸靈官，開長夜之府九幽地獄，拔出某甲魂神，還付故宅，應轉者轉，應度者度，應生者生，應還者還。未得生者，明安尸形，撫卹營衛，不得搖動。如女青文，以赤紋之繒三十尺，或三尺，以奉三炁天君，為拔度之信。又請下一炁黃天黃靈主魁神鈕總生真人，從中嶽仙人，乘黃龍萬二千騎，齎一炁天文黃帝女青符命，下中央無極無窮無高無下無深無遠無邊無際土府一切諸靈官，開長夜之府九幽地嶽，拔出某甲魂神，還付故宅。應轉者轉，應度者度，應生者生，應還者還。未得生者，明安尸形，撫卹營衛，不得搖動。如女青文，以黃紋之繒一百二十尺，或一十二尺，以奉一炁天君，為拔度之信。又請下七炁素天白靈生神真人，從西嶽仙人，乘白龍七千萬騎，齎七炁天文白帝女青符命，下西鄉九土諸靈官，開長夜之府九幽地嶽，拔出某甲魂神，還付故宅。應轉者轉，應度者度，應生者生，應還者還。未得生者，明安尸形，撫卹營衛，不得搖動。如女青文，以白紋之繒七十尺，或七尺，以奉七炁天君，為拔度之信。又請下五炁玄天玄靈生神真人，從北嶽仙人，乘玄龍五千萬騎，齎五炁天文黑帝女青符命，下北鄉九土諸靈官，開長夜之府九幽地獄，拔出某甲魂神，還付故宅。應轉者轉，應度者度，應生者生，應還者還。未得生者，明安尸形，撫卹營衛，不得搖動。如女青文，以黑紋之繒五十尺，或五尺，以奉五炁天君，為拔度之信。又以上金五兩，或鐵五十斤以奉五帝，安鎮五方。某甲今應在開度之例，九土地官各依部界，經營侍衛，供給有無，令形安神守，魄不颺散。須待功成，當反舊宅，受津而生。願五帝哺飴太和元精，導炁養神，飲以三光，玄注洪泉。玉芝自充，光華早瑩，澧溢早香，魂遊上清，衣食自然，下附宮宅，與景合并，不相遠離。同受化生。今日大慶，度人無量，開度一切，莫不咸從，尊承舊法，列功諸天。有違女青，削官罰形，盟如舊制，金龍驛行，謹以表聞，伏須告報。臣某誠惶誠恐，死罪死罪，稽首再拜以聞。
　　空三行　　臣姓某，屬郡縣鄉里。
　　上上上一氣一氣，上上上無極無頂無色無光遼廓至真大道元始天尊、三十二帝、太上大道君太清玉陛下。
　　太歲某甲子某月某日某時，於某處黃素章表一通，金龍上呈。
　　女青舊典，以朱筆書此文於黃繒上，師於亡人所在，子時北向，燒五香火，施安五鎮而奏上黃繒章，露文一宿。明日平旦，各埋文方面，以鎮神安形。行之者，女青文曰：九祖幽魂皆即出長夜，身入光明，三官判對，天堂記名，供其廚飯，三十二年皆還其故形而更生也。未得還者，形骸故宅則為五帝侍衛，地祇營護，安慰撫卹，無有搖動。不出百年，無不化生而得還於人道也。三界簿錄，其有分明。智者洞其至理，考其善惡，緣對報應，明不虛言。愚者任命，謂之不然。三官塗炭，甚可哀哉。
　　天真皇人曰：昔赤明天中有道士姓鄭，字仁安，功德未滿，死於常山北戎之阿。其子仲明，師玄和先生，以此文鎮仁安尸形宮宅三十年。仁安被度，應還人中而為獵人所燒，形骸鬱然而起。今為上宮南帝老君。得道之跡，今題太極上宮南軒，甚有分明也。
　　天真皇人曰：昔善忍國有道士姓(王+晃)，字信然，師無常童子，受為靈寶滅度昇天之傳。功德未足，死於青元山中，埋尸於流生之洲。無常童子以此文鎮其尸形，百年而遇洪水所蕩，於此化生。今受號為元靈老君，南宮書其道跡，在紫微之館。
　　天真皇人曰：昔棄賢世界有道士姓浩，字敷明。少好山水，棄家遠游。功德未滿，死於地鏡山下。其子少信，就北郭先生受此文，鎮敷明尸形七百年，被水火鍊度，而得還人中。後師黑文子#4，受昇天之傳，今為玄老之帝。南宮今書其道跡，在北元玄窗。
　　天真皇人曰：中元天中南浮黎世界，有道士姓王，字度明。少出遊學，從屠真公受五篇文昇仙之傳。功德未足，死於東山廣靈之阿。其子景秀詣戴仲君，受此文以鎮尸形九十年，遭東山大荒，人民掘土覓食，發其死尸，而即化生，後道成昇天，為景霄真人。
　　天真皇人曰：此諸君皆積學滅度，道業垂成，而得受此文，以還生人中。皆超虛步空，上昇金闕，受號自然也。其並非#5悠遠，世人所不能明。考其近者#6，衍門子師夜光，高丘子師石公，洪崖先生師金母，並受靈寶滅度五鍊之法，昇天之傳。衍門死於漁陽洛縣長丘山。高丘子死於中山聞喜縣高附山。洪崖先生死於武威姑蘇縣浪山中。並受此文，以鎮其墓，衍門子四十年墓崩而形化，後入蒙山大洞黃金之庭，受書為仙卿。高丘子七十二年，墓為人所發，腐棺而形飛，今為中嶽真人。洪崖先生一百二十年墓開，尸形飛騰，受書為青城真人。此之諸賢，並受滅度之法，昇天之傳，鎮靈之#7道，而得崇虛淩清，策空高霞，遊宴紫微，受號真人也。此之近事，非復悠遠之傳。元始天王令披元始之寶藏，以告太極上仙，遇之者將前生萬劫，錄名上清，應得仙道也。諸天男女可不承女青之音，祕而寶之焉。
　　靈寶鍊度五仙安靈鎮神黃繒章法竟
　　#1「敬」字原缺，據敦煌P . 2865號寫本補。
　　#2「陽」字據敦煌本補。
　　#3「齎」字據敦煌本及前後文例補。
　　#4「子」字原缺，據敦煌本補。
　　#5敦煌本無「非」字，近是。
　　#6「者」字據敦煌本補。
　　#7「之」 字據敦煌本補。