太上正一咒鬼經
　　經名：太上正一咒鬼經。撰人不詳，似出於南北朝。假託正一真人張陵告諸祭酒弟子。一卷。底本出處：《正統道藏》正一部。
　　太上正一咒鬼經
　　天師曰，太上大君，天之尊神，左監祭酒，天之真人，左從百二十蛟龍，右從百二十猛虎，前導百二十朱雀，後從百二十玄武，頭上有五彩華蓋，足履魁罡，素男玉女，衣服元炁玄炁玄黃，周旋而遊生門，晝夜與日月同光，下統地祇，上應北辰，自有力士童男童女數千萬人，寶持刀劍，所礙者穿，皆乘天鹿鳳凰骐鱗，窮奇辟邪，數百為羣，螣蛇猛獸，九萬九千，皆能飛行，出入無間，噉食百鬼數千萬人眾精，百邪不得妄前，天師神咒，急急如律令。
　　天師曰，太和玄老，乘青雲紫輦，華蓋玉女車輪，水精為輿，金銀為廂，驂駕九龍，光照諸天，絳紫毛裘，混混沌沌，晃晃昱昱，震動驚人，但求百官江河大神，龍王鬼帥，藏在雲間，叩頭搏頰，求自披陳，不聽理訴，收付獄君，銅柳鐵鎖，鉗其喉咽，眾邪惶怖，不敢妄前，勑辦行厨，賜吾真神，吾今當出召神君，久藏不見十億年，但捕血祀諸姦神，珍窮天下剋異民，祆言妄語，自為神，訾毀道炁妬賢，皆是妖惑蟲道神，但行邪偽別正真，天師銜命化善人，蟒蛇之鏜兼欲前，邪逆妄害鐵鎖連，捉頭三斬烹汝身，窮奇辟邪縱橫吞，比至神祀盡根元，家親丈人但莫前，授吾神咒爾莫前，勁急急如律令。
　　天師曰，吾為天地除萬殃，變身人間作鬼王，身長丈六頭面方，銅牙鐵齒銜鋒鋩，手持劈磨戴鑊湯，動雷發電迴天光，星辰失度月慘黃，顛風泄地日收光，草木焦枯樹摧藏，崩山裂石斷河梁，車載鐵鎖桔銀鐺，一月三榜六咒章，募求百鬼勤豪強，得便斬殺除凶殃，吾持神咒誰敢當，急去千里勿當殃，急急如律令。
　　天師曰，吾上太山謁見黃老君，教吾殺鬼語，我神才上呼玉女，收捕非殃登天，左契佩帶印章，頭戴華蓋，足躡魁罡，左扶六甲，右扶六丁，前有黃神，後有越章，神師誅伐，不避豪強，先殺邪神，後滅遊光，何神敢前，何鬼敢當，縛汝置水，煮汝鑊湯，三日一笞，五日一榜，門丞捉縛，玉女掠，吾吏受辭，竈君上章，某甲無罪過，不得病賢良，吾含天地炁咒，毒殺鬼方咒，金金自銷，咒木木自折，咒水水自竭，咒火火自滅，咒山山自崩，咒石石自裂，咒神神自縛，咒鬼鬼自殺，咒禱禱自斷，咒癱癱自決，咒毒毒自散，咒詛詛自滅，天師神呪至，不得相違戾，急去千里，急急如律令。
　　天師曰，吾為天地師，驅逐如風雨，左手執青龍，右手據白虎，胸前有朱雀，背上有玄武，頭上有仙人，足下有玉女，手中三將軍，十指為司馬，功曹令束縛，送到魁罡下，徘徊三台間，五星皆捉把，浮遊華蓋宮，徑過閭闔下，勑誥太山府，並及行使者，收捕姦邪鬼，祆魅耗亂者，及時誅邪偽，露尸於道左，御史上天曹，今以奏得下，天師神咒至，急急如律令。
　　謁請素車白馬君五人，兵士十萬人，主收某家宅中三丘五墓之鬼。
　　謁請運炁君五人，兵士十萬人，主收某家宅中百二十刑殺之鬼。
　　謁請都曹正君五人，兵士十萬人，主收某家宅中眾精百邪之鬼。
　　謁請考召君五人，兵士十萬人，主收某家宅中下官故炁之鬼。
　　謁請守宅神君五人，兵士十萬人，主收某家宅中辟邪盜賊之鬼。
　　謁請廣司君五人，兵士十萬人，主收某家宅中十二月建破殺之鬼。
　　謁請北城語命謀議君五人，兵士十萬人，主收某家宅中北時建王之鬼。
　　謁請刺史從事千二百人，各官將五人，兵士十萬人，主收某家宅中五方瘟疫炁剔人之鬼。
　　謁請無上太和君五人，兵士十萬人，主收某家宅中百二十祆魅邪道之鬼。
　　天師曰，欲行道法，欲治身修行，欲救療病苦，欲求年命延長，欲求過度災厄，欲求白日昇天，欲求宅舍安穩，欲求田蠶如意，欲求販賣得利，欲求奴婢成行，欲求仕宦高遷，欲求訟詞理訴，欲求男女命長，欲求保宜子孫，欲求婦女安胎，今為別請十部都曹，正炁中即，刺史從事，素車白馬君，北城韶命君，天上督逆君，廣司君，太玄老君，太和之炁一千二百人，各將軍五人，屯住某家中庭，兵刃外向，監察內外下官故炁，血食之鬼，祆惑之神，眾精百邪，千鬼萬神屍，土精土毒，造功立宅，架屋立柱，築治園墟，修營家宅，破壞舍屋，移轉井竈，動促門戶，補治籬落，縛束壁帳，穿井掘窖，填補塞孔，高下之功，立成之功，破殺之炁，悉以斬殺之，并收某家宅中五殘六賊，十二祆惑，男女非□，先代咎殃，及咒殺屍，破邪故炁，留殃妖魅，寄鬼妬，五虛六耗，十二注詛，野道夢寤，顛倒縣官，口舌背自，消滅中宗外親，前亡後死，男女復連，無辜之鬼，客死之鬼，兵死之鬼，星死之鬼，注死之鬼，前死之鬼，後死之鬼，應時咒殺之鬼，及諸百怪．梟烏．鵲．百鳥妄嗚，狗嗥作怪，血光金光，火光水光，木光衣光髮光，舍宅門戶開閉音聲之怪，甑叫釜嗚金鐵之精，天蜂．青蠅．蟲蛇．野獸．狐狸．六畜．五毒之炁，藏在宅中不肯去者，伏惟太上勑下天曹，應咒斬殺之，如玄都鬼律不得相于奉天師神咒，急急如律令。
　　臣重啟太上大道君，太上老君，太上丈人，天師嗣師系師等三師文書事門下君將吏兵，六．質六直六端六慇二十四君等，臣某稽首再拜上言，今世微薄，運劫欲盡，人民凶逆，相習來久，外陽為善，內懷豺狼，但欲作惡，不念行慈，背面異辭，共相規圖，萬人之中，無有一人欲求生道者乎，心懷惡行，妬異端，俱作死事，淫泆好色，馳務榮祿，輕孤易貧，強弱相凌，君臣相伐，父子相言，兄弟相殺，母女相罵，婦姑相怕，夫婦相圖，骨肉相食，不避親，是以道炁不覆，故放天災於九州之內，白骨千里，雖好者，百不遺一，如此之人，自為剛強，抄賣婦女以為嬖妾，上有五六，下有三四，車馬衣裘，富貴奢泰，任情恣意，無所窮之，維行嗚趨，不避老少，但行祆惑，責領姧師，更相厭固，或錄人形像，召人名諱，長付社竈，波也泉水，無不痛處，香美齋餅，求於司命，欲令男女，憎他愛己，迴心附影，以為歡悅，隨時祭杞，遂成野道，雖利目前，殃考在後，食人兒女，盡以及身，破門滅戶，殃及後代，如此祆惑，不可常事。臣以姧惡，故列表上奏，歸命太上三天道主，惟願太上勑下天曹，請下吏兵六甲將軍六丁之神，依咒斬殺野道之氣，誅邪滅偽，太上之制，煞鬼生民，大道正法，割給吏兵，如臣所上，佐臣討伐，立時消滅，如玄都鬼律，急急如律令。
　　天師曰今日甲貫野道脅，今日乙斷野道髮，今日丙斷野道影，今日丁斷野道形，今日戌斷野道手，今日巳斷野道脾，今日庚斷野道肝，今日辛斷野道肺，今日壬斷野道心，今日癸斷野道尾，斬野道死，天野道三，地野道五，非主人家親不得住，吾持神咒速出，去江海中，有窮奇共避邪，將咸池食野道肉，噉野道皮，汝不急去死，乃至天帥神咒，急急如律令。
　　天師曰，今日六乙，野道急出，六丙六丁，野道自刑，六戊六己，野道不起，六庚六辛，野道不神，六壬六癸，野道自死，六甲將軍六丁之神斬殺野道，不得近人，天師神咒，急急如律令。
　　天師曰今日寅申，野道不神，今日卯酉，野道不壽，今日辰戌，野道急出，今日未丑，野道不久，天師神咒，急急如律令。
　　天師曰五寅五卯斬殺野道，五辰五巳斬殺野道妻子，五午五未斬殺野道祆魅精祟，五申五酉斬殺野道父母，五戌五亥斬殺野道付海，五子五丑斬殺野道頭首，天師神咒，急急如律令。
　　天師曰，今日甲辰，野道不神，今日甲戌，野道悉出，今日乙庚，野道不行，今日丙辛，野道殺身，今日丁壬，破野道心，今日戊癸，殺野道死，今日甲巳，殺野道棄市，天師神咒，急急如律令。
　　天師曰，東方野道青龍蛟，南方野道炎火耀，西方野道白虎嘯，北方野道玄武尾掉，中央野道黃帝飲汝血，血出毒出矣，吾知汝姓名，北海大神謂銜狀，身長三丈，頭長三尺，黃金為牙齒如曲鑿，面廣三尺，額頸正白，朝食三千，暮噉八百，野道不盡，見推求索，天師神咒，急急如律令。
　　太上運炁解厄君百萬人，
　　無上太中君三千六百人，
　　無上九帝君三十一萬人，
　　無上太和君官將，九宮十二營衛諸天虛空，大小一切百姓，有病苦者告諸弟子大一太玄元始炁三十萬億諸國祭酒，今牒中國諸姓字，依名殺之，若有居諸山鬼林鬼，草鬼木鬼，塚鬼墓鬼，家鬼他鬼，水邊鬼道傍鬼，中鬼外鬼，飲食鬼臥時鬼，青赤黃白黑五色鬼，有長鬼短鬼，大地小鬼，廣狡鬼夢寐鬼，朝起鬼夜行鬼，步行鬼飛行鬼，問人鬼呼喚人鬼，傷人鬼，嗔恚鬼，急疾鬼行病放毒鬼，五瘟鬼剔人鬼，有急咒之，鬼自摧滅。
　　正一真人告諸祭酒弟子，若能受吾是經，有急頭痛目眩寒熱不調，常讀此經，魔魅破碎，不敢當吾咒也，若有官獄水火之災，亦讀此經，宅中有鬼亦讀此經，元君諱字當讀是經，有諸高大廣長鬼神苦撓天下，暴酷百姓，鬼神行病，鬼神行疫，鬼神行炁。鬼神有外□鬼，思想鬼，癃殘鬼，魍魎鬼，熒惑鬼，遊逸鎮鬼，厭咒鬼，伏屍鬼，疘死鬼，淫死鬼，老死鬼，宮舍鬼，停傳鬼，軍營鬼，獄死鬼，市死鬼，驚人鬼，木死鬼，火死鬼，水死鬼，客死鬼，未葬鬼，道路鬼，兵死鬼，星死鬼，血死鬼，通檮鬼，斬死鬼，絞死鬼，逢忤鬼，自刺鬼，恐人鬼，強死鬼，兩頭鬼，騎乘鬼，車駕鬼，山鬼，神鬼，土鬼，山頭鬼，水中鬼，據梁鬼，道中鬼，羌胡鬼，蠻夷鬼，忌誕鬼，蟲撩鬼，精神鬼，百蟲鬼，井竈池澤鬼，萬道鬼，遮藏鬼，不神鬼，詐稱鬼。一切大小百精諸鬼，皆不得耗病某家男女之身，鬼不隨咒，各頭破作十分，身首糜碎。當誦是經，咒鬼名字，病即除差，所向皆通。此經功德，聖力難量，於是諸祭酒等，仰歎靈文，欽承法訓，志願奉持，稽首而退。
　　太上正一咒鬼經竟