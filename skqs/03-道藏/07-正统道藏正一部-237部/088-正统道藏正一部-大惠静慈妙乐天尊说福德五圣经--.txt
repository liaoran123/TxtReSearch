大惠靜慈妙樂天尊說福德五聖經
　　經名：大惠靜慈妙樂天尊說福德五聖經。撰人不詳，約出於宋元以徒。假託天尊為定息真人說頂禮五顯靈官大帝，誦咒祈福之法。一卷。底本出處：《正統道藏》 正一部。
　　通天寶號
　　運元鼎化三十三天金臂圓光火犀大仙、都統王殿治靖捲簾大將軍、九天遊奕遠捉使、部領六天吏兵、降伏天下妖魔、輔正除邪辟瘟使、掌執火府火部使、主管南極天樞院、北極驅邪院文字、封山破洞正一靈官都大元帥、勅封五顯靈觀大帝。
　　呪曰：
　　靈觀大帝，睿聖聰明。日光菩薩，氣射帝宸。金刊聖像，三目聖明。黃裳錦袍，足踏火輸。金磚金鎗，按行乾坤。名山大川，靈洞真君。火瓢火鴉，氣燄威靈。斬妖滅邪，如電如霆。護國砥柱，衛民靈神。德億萬世，福億萬民。輔靈助順，二聖將軍。順風千里，百萬神兵。救度灾厄，如響應聲。變禍成福，如影隨形。護祐臣身，何求不應。神光洞照，永處吉慶。奉大帝勑，急急如律令！
　　焚香奉請
　　仰啟靈觀大元帥，福德華光五顯王。
　　錦袍繡帽威容猛，火劍金鎗聖力強。
　　天下正神功第一，佛中上善世無雙。
　　玉宸殿畔登珠幌，金色臺邊建寶幢。
　　破洞封山魈魅絕，興風走電鬼邪亡。
　　化導萬民垂福祐，保安九域去灾殃。
　　焚香奉請虔誠禮，願賜恩光降道場。
　　爾時天尊在八景宮中紫光殿內，坐九色蓮花寶座，垂十絕鶴蓋，與諸天上聖、天真大神、天仙神仙、諸大仙眾、金童玉女、護法龍神，及諸侍衛等眾等時同會，天樂俱鳴，咸聽天尊說無極至真妙法。是時會中有一真人，名曰定惠，越斑而出，秉簡長跪，白天尊言：臣聞五化之理可得聞乎？
　　天尊曰：三皇之初，民以道化，五帝之後，德化猶存。至於霸國，日事戰征，當彼之時，道德已廢，仁義弗行，所從化者，財與食爾，吾道何由化之。況乎末世，眾生以貪愛為本心，以狡佞為己行，奔馳利路，堅固業根，釀惡招愆，不崇善教，致使冤仇糺結，怨咎牽連，上干二氣之和，下致九州之害。或刀兵相戮，或旱澇相仍，饑饉荐臻，瘟傳染，人民夭橫，魔鬼流行，當此之時，必歸神化。
　　於是定惠真人復告天尊曰：邇者世間神化之主，臣等未悉，能知如何令彼眾生安穩無惱，富貴長壽，無諸灾難？
　　天尊告曰：爾甚慈悲，欲令利益末世眾生，方便啟問，若諸善男子善女人，或有官灾疾病冥訟精妖，一切急難無所救解者，但能起心信向，祈求福祐，自然亨泰，上聖威神之力，不可稱量，皈命靈觀真形，頂禮呪曰：
　　太靈之神，錫以繁祉。頂踵被恩，曷有窮已。睿鑒孔昭，厥衷庸啟。臣今皈命，一心信禮。
　　三十三天星月宮內、雷音殿中，化現白蛇之冠，三頭六臂青身自在之體，圓光火犀大仙、靈官顯應，橫天急捉三界邪魔，封山破洞主法摧魔正神、靈觀大聖五帝大元帥真形睿號：
　　第一都天威猛大元帥
　　顯聰昭聖孚仁廣濟福善王
　　第二橫天都部大元帥
　　顯明昭聖孚義廣祐福順王
　　第三通天金目大元帥
　　顯正昭聖孚智廣惠福應王
　　第四飛天風火大元帥
　　顯直昭聖孚信廣澤福祐王
　　第五丹天降魔大元帥
　　顯德昭聖孚愛廣成福惠王
　　此真形睿號，普可受持，信女善男，常當讀誦，功德甚大，利益無窮。凡叨覆載之安居，悉向神祇之宰制，是故靈觀尊聖在天為五帥，在世為五王，勇烈明靈，威權至重，有賜福消灾之力，有賞善罰惡之功，貧富差殊，窮通雖異，然隸攸司之考竅，悉歸上聖之裁量，功過昭然，絲毫弗謬，知作善降祥之美，杜為愆釀惡之因，垢翳若除，慧光明朗，灾尤消釋，福慶咸臻。凡有上士於三元八節、五臘、生辰持誦是經，外袪灾癘，內益經營，神祇密護於門庭，魔鬼遠離於境界，功圓果滿，獲大吉祥。
　　爾時天尊即說靈觀呪曰：
　　靈觀元帥，顯烈威雄。通天徹地，擲火奔風。上飛丹雀，下驟朱龍。金光灼灼，黑霧矇矇。邪魔喪膽，鬼魅潜蹤。安民護國，伐惡除凶。灾禍消滅，福德興隆。五靈真炁，降我身躬。所求皆遂，有願克從。北帝勑令，要立神功。急急如律令！
　　天尊曰：世間眾生，天灾重病，瘟疫時行，傳染不瘦，或久患卧床，不逢醫藥，及有猴犬之精，狐狸之祟，變易形質，迷惑陽人，詐托尊神，妄稱大聖，占人樓閣，攝人魂魄，放火拋磚，偷財盜物，門無風而自開，釜無火而自熱，百奇千怪，惱亂眾生，當於清浄庭宇，請正一道士依科立壇，謄奏章表，醮祭五天大元帥，燒香燃燈，誦吾神呪。或一日，或五日，當有鐵輪大神、白蛇大將、無面目將軍、火部兵馬，一合來降，掃蕩妖氛，肅清定舍，生人安泰，驅逐不祥。又復有人身遭獄難，禁繫枷鎖，不能脫離，及有門戶閉塞，謀運不成，口舌頻生，非橫競起，錢財耗散，命禄衰微，五路不通，三灾叠至，連年蹇滯，累歲迍邅，亦當命道士如前舉行，即得靈觀元帥、福德仙官、善慶童子應時下降，衛護眾生，灾厄消除，一切如意。若或經行曠野山林隈僻之處，獨宿恐怖，但能焚香誦經，凶惡自散，便得安穩。或有眾生根性頑惡，闡提不信，毀謗真經，輕慢香火，如此之人，巡察將軍地行使者，紏録罪犯，定其輕重，所犯重者，投陷水火之中，卒於非命，其過若輕，减筭除禄，灾病苦身。當知靈觀元帥威雄猛烈，報應尤速，專持禍福之權，生殺之柄，以示神化，善男子善女人得遇此經，虔誠恭敬，受持讀誦，更能與人書寫，教人持誦，或印造是經，廣行勸化，靈觀元帥心大歡喜，速得賜其福祐，自然門戶興隆，財物昌盛，貴人協順，聖力扶持，凡所願心，悉令成就。
　　於是定惠真人及諸仙等眾聞此說已，踴躍欣喜，稽首靈觀而祝願曰：
　　稽首靈觀五聖尊，願得國土保昇平。
　　稽首靈觀五聖尊，願得風雨應時行。
　　稽首靈觀五聖尊，願得百穀自登成。
　　稽首靈觀五聖尊，願得宅舍得安寧。
　　稽首靈觀五聖尊，願得父母享遐齡。
　　稽首靈觀五聖尊，願得謀運稱心情。
　　稽首靈觀五聖尊，願得財物足豐盈。
　　稽首靈觀五聖尊，願得火盜不相侵。
　　稽首靈觀五聖尊，願得出入利經營。
　　稽首靈觀五聖尊，願得無病保長生。
　　稽首靈觀五聖尊，願得諸福自來并。
　　稽首靈觀五聖尊，願得天真聖教興。
　　諸大仙眾稱讚願已，龍車旌節來迎天尊，復還真境。是時天尊再告定惠真人曰：爾等受吾此經，宜下人間流傳，信士依教奉行，祈霑福祐。於是定惠真人及諸仙眾遵奉道旨，作禮而退。
　　大惠靜慈妙樂天尊說福德五聖經竟