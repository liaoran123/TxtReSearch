上清太上黃素四十四方經
　　經名：上清太上黃素四十四方經。撰人不詳，約出於東晉。係早期上清派重要經典。一卷。底本出處：《正統道藏》正一部。
　　上清太上黃素四十四方經
　　太上大道君玄靈秀虛，維任上化，理會千真，叅謁十方，乃檄攝八帝，隱浪晨征，馘滅六天，正立三道，威鋒霄落，流煥萬仞。於是乃命太極真人、四司上宰，臣侍玉晨，啟正丹素之高章，伐滅寒靈之法化，遂開八會之上道，科條神仙之要衷，凡四十四方，合而成目，總為黃素之書。遂封以丹蘂之篋，盛以玄靈錦囊，付仙都左公，藏於七瑛之房。又命北寒玉女三十七人，常衛於有經者之身。依四極明科，使七百年中，得傳三人。
　　《太上黃素四十四方》，皆九天之上書，八會之隱文也。是以太上道君命上清高仙、太極真人，科集品目，陳其次序，合為黃素神方四十四首。是伐正六天之後，共所衷立也。此之篇章，皆出於高聖之命，注於上宰之筆，故道備太真，妙冠衆品，所謂三天正法，威誠六天之凶炁，伐滅千妖之不祥。
　　夫有宿命，應得見此文，皆玄挺開會，必有神仙定分也。此之神經，不傳於世道，說之者則三天刺姦，上聞帝君，告子之罪，以為宣漏之愆盟也。將未三年，太上使五帝神兵罰子身矣，死為下鬼，七祖父母，同考水官。
　　凡受《太上黃素四十四方經》，師及弟子各齋四十五日，不交人事，先啟告神明，審可付者然後盟傳。盟用玉札一枚，長一尺五分，廣一寸四分，以四極上真之盟。又用黃素四十尺，金鐶兩雙，以代歃血敢宣之約。若受經之後，犯約愆盟，傳非其人，罪同於上記，見罰於神兵也。兆慎之哉。
　　太上道君命太極真人、侍宸上宰，共撰《黃素神經四十四方》如左：
　　凡讀《大洞真經三十九章》，能通釋微音，談無暢玄，窮究幽深，攄讚靈章，弘音震響，妙理旁通，隱誦寂室，琅然無滯。若此人者，皆上仙之才也。然讀此之經，故能提携太上，攝命九真，高仙同品，司命齊備。依《太上黃素四十四方》，便得稱為大洞法師。大洞法師，真稱無族，監虛領玄，通神接微，光生萬真，位准太極上仙。此謂精研密感，非萬徧之限也。若但有此經，不學之者，又不隱誦，亦得為太上主者之任，及為鬼神之師君也。
　　凡讀《太丹隱書金華洞房》，及《雌一寶章》者，能浪味玄真，領理洞經，幽悟冥塗，逸浪虛庭，觸類無滯，希真篤誠，陳聞寂室，密願通靈者，其人或精感太素，陟降九真，五神混合，司命錄篇。依《太上黃素四十四方》，便得稱為三洞法師及元景真人。元景真人，位准帝一高仙。帝一高仙監虛上無，為總神之上真也。若子但有此經，未能研感者，亦自得為三元主者，及受地上陸仙之任矣。
　　凡讀《太丹隱書洞真玄經》，及帝一解結哺養百神之事者，能精研密感，通玄達靈，迴精玄元，開散七經，理幽琮滯，味景霄清，其人玄簡帝牖，圖景三元，精徹神明，感會龜山。依《太上黃素四十四方》，便得自稱為玄洞法師上景真人。上景真人，位准九宮上仙大夫。如此之經，故能大混帝一，領括五神，九靈侍宰，三官司臣矣。若未能研修其事者，亦自得為三天主者，地司之上任矣。
　　凡能精進三經，說解奇文，蕭浪上契，耽味玄遠者，其人皆必瓊書秀簡，金籍玉名。或受書之始，見授靈人因緣，或遇會此總，忽而得之。得此之經，皆太極試觀，察子誠向，品會高下，故已陳於未授之前矣，不必盡崇盟師，為歃血之約也。依《太上黃素四十四方》，便得自稱為總神法司上景先生，及九玄大夫之號。若動會上感，瓊音密響，萬徧既周，雌雄亦混，即便乘雲駕龍，白日騰虛，上登三清，得為太極公卿，及高仙之上任矣。
　　凡得太上龍書太真道經，及玉清隱文玄羽之章，能通微釋玄，判疑喻幽，傍讚妙理，觸類萬成，放志晨霄，仰味遐清者，其人必有金書玉籙，瓊簡帝室，玄真郁浪，清虛淑穆，若此才者，皆必上仙也。依《太上黃素四十四方》，便得為三天法師太上真人。太上真人，位准太極仙卿。若但有此經，則三官奉侍，四明司臣，萬向皆合，試觀不陳，役鬼通靈，必獲地真也。
　　凡精試密向，躭味玄真，清齋若至，感慕神仙，忽自遇此三品之經，而不師受者，其人皆玄會宿感，列籍帝鄉真人。有密授應得此經，其人異挺以標世功。依《太上黃素四十四方》，聽得隱盟玄誓神科也。當以甲子之日，清齋入室，夜半生炁之時，眠坐任意，臨目髣髴，叩齒二十四通，心拜四方，畢，微呪曰：
　　太上九靈，三素元精，仙都大神，四極三清，昔奉法化，遇會上經，玄師冥遠，靡覽真形，乞丐隱盟，誓以神明，玉童侍衛，玉華扶生，八願九合，妙慧通靈，願神願仙，飛行玉清。呪畢，又叩齒二十四通，嚥液十過，心拜經前，因此而寢，亦可起坐誦經，必有吉感。常能行之，三年之中，得為經師，成其真人大夫之任矣。此是黃素內法，不煩復經營師，及唼血之盟也。真人雖已受經，亦常行之。
　　凡受大洞三經法，當隱靜別室，不雜俗人，并淨寫一通，以為機上之書。常當奉以燒香，又別施東面一牀，以安机也。兆禮願之時，皆對席行事，其可誦讀之經，不得參於机上也。
　　凡為道士，受三品真經，雌一洞玄隱玄羽章，當勤慕上契，感會神明，精心齋浄，專道固生，孜孜不替，味景玄清。若此人者，必獲上仙，依《太上黃素四十四方》，得行八朝三朝內禮隱法。當以甲寅、戊申、庚申、丁巳、己巳、癸亥、乙亥之日，平旦入室，燒香左右，臨目髣髴，叩齒二十四通，心拜四方，微呪曰：
　　太上太靈，三素元精，謹以吉日，內朝真經，神童玉女，散香虛庭，使我神仙，天地相傾。呪畢，疾閉兩目，使內外冥合，不相聞見。又叩齒三十通，嚥液三過，開目，都畢也。此名為八朝三元內禮隱法。常能行之，令人通靈徹視，精應三元，真會妙感，陟降太玄，侍經玉女，奏子求生，神仙不死，天地相傾。諸未受經者，行之三年，得為經師，靈瑞吉祥。
　　凡修受大洞真經、雌一奇文者，皆當別寢一室，不交人物，常置經於機格潔净之處，旦夕燒香禮拜，陳願人間，內除罪籍。常以月三日、七日、二十一日，侍經玉女乃奏人罪過於三元，與太一帝君共詳子之云為也。是其日也，當入室燒香，叩齒三七通，微呪曰：
　　太上神方，大洞真經，昔以有幸，適遇神明，啟蔭七圖，受會三清，若有蔭罪，帝君散靈，三象開明，上帝合形，令我飛仙，神真長生。呪畢，又叩齒二七通，心拜四方，開目，都畢。常當行之者，則三元密感，帝君赦過，諸有奏之罪者，皆不見用也。
　　凡道士存思上法，及修學太一之事，皆禁見死户血穢之物。若兆見之者，聽得三光隱謝解穢內法。當以真朱一銖，散內水中，因以洗目漱口，并洗手足畢，入室正寢，交手心上，叩齒二七通，心拜四方，乃微呪曰：
　　三元上道，太一護形，司命公子，五神黃寧，血尸散滅，凶穢沈零，七液纏注，五藏華生，令我神仙，長享利貞。呪畢，因疾閉兩眼，并炁自使，內外冥合，不相聞見。良久，覺身中小熱，為候竟。又叩齒七下，嚥液三過，都畢。此謂三光隱謝解穢之內法也。
　　凡道士修受上法，欲有所看省，誦讀經文，發篋之時，皆當燒香左右，心拜經前，啄齒三通，乃微呪曰：
　　玉帝上法，上聞三清，吉日齋誠，敢開神經，萬試隱伏，所向皆成，玉童侍護，玉華散馨，上告三元，與我長生。呪畢，開經，然後乃得誦讀之。此名為大帝開經之法。令玉女玉童侍守燒香，啟降神靈，上聞九天。
　　凡道士受學洞經，修行太一之事，不得宣泄太一帝君之名字，以語不同志之人。泄則犯太玄陰考，兆三犯之者，則五神廢宅，不得復為仙矣。過三以往，死為下鬼，已無仙冀。
　　凡道士受經以後，常晨夕存呪太一帝君之名字，先叩齒三通，乃微呪曰：
　　凌梵履昌，七靈丈人，太一務猷，五神黃寧，上昇九天，與帝同并，乞願飛仙，七祖胎嬰，解愆釋罪，上登玉清。呪畢，又啄齒七通，嚥掖三過，此為存神釋罪，請帝求仙也。行之七年，則神明感會，帝君喜歡，玄母注生，五神常存，七祖罪釋，受胎南仙，長生不死，白日昇晨。
　　凡道士受學生法，不得稱及死事。稱及死事者，則生炁變動，不居於帝，故死炁運入，生神離棄，是以惡炁遊尸，陳其間孔矣。將病將死之漸也。夫受太一存五神，修九宮混帝君者，慎不得有所圭怒，及願己之死也。受經已後，言滿四十者，皆不得復為真人，侍經玉童玉女，奏子於帝君，以為奔生之罪。兆必見考於玄虛，受責於太上，將未三年，身必亡失。此黃素之科，太玄之法用。
　　凡修受上法，及行雌一，太一之事，兆所有經文，皆當燒香禮呪，以奉神明，不得身犯洿慢，并妄說經法，以語不同志之人。有此愆者，則侍經玉童玉女記子之過，上白帝君。說語一人，則損一玉童、一玉女，以還於三素之房。過語三人，則玉童玉女都去子矣。或遭水火之灾，忽自失經，或不覺而去。若傳非其人，則三天司命罰子之身，死為下鬼，長役水官。此玉帝之科表也。
　　凡修太一之事，及行上法存神之道，慎不可見尸及血穢之物。見一死尸，則一年不得行事，有却傾一年之功，然此帝一之科，科常却罰於既往，又進塞於將來。若一年之見尸者，則罰功斷事各三年也。若遇見二十四尸者，皆不得復修太一求仙也。
　　凡修受上法，及雌一、太一之事者，兆身中三魂五神之炁，常薰於巾服之中，七魄九靈餘精，常栖於履屐之下。是以道士學生，不雜席而寢，故衣褐之服，不借非己之炁，履屐之物常惡土穢之薰，亦不欲使雜人犯觸諸物，以驚三魂。
　　凡道士吐納和炁，存神服霞，修求長生之道，慎不可食五薰之菜，及為酒色之病敗也。是故古之神人云：五薰為伐藏之斧斤，酒色為喪身之棺槨。夫能斷斤斧之所傷，塞棺槨之死宅者，然後可以涉生生之塗徑，滅神仙之蹊路矣。
　　凡欲求畏恐，常嗚天鐘於左齒二十六通才先閉炁，左噓之叱叱五通，常辟精邪惡物不祥之炁。常夜寢臨欲眠時，以手撫心三通，閉目微呪曰：
　　太靈九宮，太一守房，百神叅位，魂魄和同，長生不死，塞減邪凶。祝畢而寢，此名為九宮隱呪寢魂之法。常能行之，使人魂魄安寧，常保吉祥。
　　凡傳授上法之時，有經之師當先求感應，然後傳之。當入室燒香，密願神明，乃心拜經前，微呪曰：
　　太上元君，仙都大神，今日吉日，八願開陳，欲傳某上法，敢告靈元，未知可否，須應乃宣。呪畢，便寢，必獲靈應。子自知其善否之心，審可授之方。
　　凡經師授經之法，先心拜四方，以感神明，為宗師之主，餘乃執經起立，仰天而呪，告誓神靈，以為玄科之約，當說受經者之姓名，并啟大神，陳受經之品目，為之科條，銘策告誓，合麗文傳諱而陳之。呪畢，弟子再拜，跪受畢，又再拜。此真人告神之盟內法，不必盡存割血，為敢漏之約也。
　　凡經師傳授之時，皆當依如上法，清齋別處，不交人事，啟告神明、求諸密感，爾乃傳之。若真應橫錯，所感非祥者，此皆天靈顯根，不使傳也。若弟子不順神明，違而傳之，依黃素之科，受子冥考，七祖魂魄，長閉地獄，身亦將亡，仙安所冀。
　　凡存修太一之事，欲有所禮願，慎不可叩頭。兆叩頭者，則傾九天，動千真，神宮迴覆，泥丸倒懸，天帝號於上府，太一泣於中田。數如此者，則存念無益，三真棄宮，七神漂散，玄宅納凶，是為太上五神之至忌也。故古之真人，但心存叩頭，運精感而行事，不因頰顆以祈靈也。
　　凡修行太一之道，真人道士不得有所禮拜，亦帝君五神之所忌也。若有所精思，行禮願之時，但心拜而已，不形屈也。自不修受上法者，不得同於外學之夫矣。
　　凡道士登齋入室，忽有靈感妙應，當有吉祥之夢者，皆道之欲成。兆當勤修若至，感莫上會，如是不替，則真靈玉女，將憩子之寢矣。卧覺之時，當正身上向，叩齒三七通，閉目微呪曰：
　　上一赤子，丹皇運珠，太一帝尊，凝天伯無，七靈上感，五神歸遊，靈童玉女，豁落雙符，七星同昇，上登晨丘。祝畢，又叩齒三七通，嚥液三過，開目，都畢。此名為太一留神，感會仙賢之呪也。如此者三年，則九天諸神及太玄玉女，將降衛於子。
　　凡道士入室齋誠，有存修，而數有不祥之物，及奇怪血光諸鬼精惡炁，來恐試人者，兆當行北帝祝鬼殺邪神方。先叩齒三十六通，乃呪之曰：
　　二象迴傾，玄一之旌，七靈護命，上詣三清，雙皇驅除，赫栢羅兵，三十萬人，侍衛神營，巨獸百文，吐威攝精，揮劍逐邪，馘落魔靈，神伯所呪，千祆滅形。祝畢，又叩齒三十六通。此名為北帝祝鬼殺邪神方，諸神靈正炁聞此之祝，皆來奉衛於子，而向不祥之炁，即得死滅。
　　凡道士獨宿山林，而多為山精惡鬼所犯試者，當叩齒二七通，閉氣呪曰：
　　吾昨被帝召，攝領真元，令我封掌此五嶽，揮割酆山，山精萬靈，受事俱會帝前，七神啟引，三元司真，若有小妖，即時梟殘，山精澤尉，速來奉迎，神師口命，上聞三清，一如大洞之法，呪畢，又叩齒二七下。此為帝君捕神呪伐山精百鬼之法，諸山神地祇、房祠正炁之神，聞此之呪，皆來執鞭奉迎，神兵侍衛，若與萬人同宿矣。
　　凡道士隱跡山林，精思感靈，或讀洞經，發響之時，多為北帝大魔試敗於人。兆每至昏夜，當叩齒三十六通，畢乃呪曰：
　　北帝大魔王，受事帝君前，泉曲之鬼，四明酆山，千祆混形，九首同身，神虎放毒，馘滅雷震，神公吐呪，所戮無親，太微有命，攝錄山川，嗚鈴交擲，流煥九天，風火征伐，神鋒十陳，凶試伏滅，萬精梟殘，妖毒敢起，受閉三關，請依洞法，莫不如言。呪畢，又叩齒三十六通。此名為三天正法呪魔神方。常能行之，則神兵侍衛，山川攝精，千祆受閉，萬試不干。
　　凡修大洞法，及太一、帝一之事者，常至黃昏時，入室燒香，心拜經前，因叩齒二七通，乃微呪曰：
　　太一帝尊，帝一玄經，五雲散景，欎徹三清，玉童玉女，燒香侍靈，上願開陳，與我合形，使我神仙，長亨利貞。呪畢，又叩齒二七通。此名為帝一燒香，開陳上願，與靈合形之道也。常能爾者，則玉華侍衛，神靈輔真，散欎香雲，上徹九天，將來三年，則玉女玉童都見於子矣。
　　凡道士入室齋誠之時，臨食當以左手持著琢柈三過，乃微呪曰：
　　二玄上道，四極清泠，太一帝君，百神黃寧，受糧三宮，灌溉脾靈，上饗太和，餐味五馨，魂胎之命，七液流停，百關通和，五藏華明，雙皇合景，飛行上清。食畢，又琢柈三過。此名為魂胎受馨，百神饗糧之道。常能行之，令人神明炁和，魂魄安寧，辟惡除試，常保利貞。
　　凡道士理髮將髻，及沐頭將散髮之時，先啄齒七通，乃微祝曰：
　　太帝散華，玄歸大神，今日吉日，理髮沐塵，辟惡除病，長生神仙。呪畢，乃髮髻畢，叩齒七通，都畢。此名為太帝散華理髮內法，令人終年不病，耳目聰明，頭腦不痛。
　　凡道士入室燒香，有所修願，皆先啄齒三通，乃微呪曰：
　　玉華散景，九炁合煙，香雲密羅，徑衝九天，侍香玉女，上聞帝前，令我長生，世為真仙，所向所願，莫不如言。呪畢，心拜精念，亦適意所陳矣。此名為太常隱呪散香，九天降靈寢室，願會神仙之方也。
　　凡道士行來獨宿山林廟座之間，饒有魔精惡鬼之地，當先啄齒三十六通，閉炁，微呪曰：
　　太帝陽元，四維幽關，千祆萬毒，敢當吾前，巨獸重吻，刳腹屠肝，神公使者，守衛營蕃，黃衣師兵，斬伐妖魂，馘滅千魔，摧落山奸，絕種滅類，取令梟殘，玉帝上命，清蕩三元。呪畢，又叩齒三十六通。此名為太常揮神內呪，塞滅萬魔之法。常能誦之，則神兵見衛，萬鬼受事，千祆死伏。
　　凡道士臨眠解衣之時，先啄齒三通，立而祝曰：
　　受命太帝，上昇九宮，百神安位，列侍神公，魂魄和煉，五藏華豐，百醴玄注，七液虛充，火鈴交煥，滅鬼除凶，上願神仙，常生無窮。祝畢，又叩齒三通，脫衣而卧。此名為太帝寢神滅鬼凶之法。令人精明不病，魂魄常存，數有吉感。
　　凡道士浴身及洗手面之時，先臨水啄齒三通，乃微祝曰：
　　四大開玄，天地為常，玄水澡穢，辟除不祥，雙皇守門，七靈安房，雲津煉灌，萬炁混康，內外利貞，保玆黃裳。呪畢，又叩齒三通，乃洗沐手面。此名為澡穢除凶七房祝法。常能行之者，使人神明血淨，解諸凶炁。
　　凡道士夜行之時，及有所畏恐心震之地，叩齒二七通，乃呪曰：
　　吾是小有真王，三天師君，昔受太上神方，殺邪之文，夜行遊尸，七惡妖魂，九鬼共賊，千魔成羣，赫栢圖兵，巨獸羅千，揮割萬祆，當我即殘，龍烽七獨，逐邪無間，玉帝神呪，揮劍東西，滅凶除邪，萬鬼即懸，三天正法，皆如我言。呪畢，又叩齒二七通。此名為三天正法除六天之隱呪也。鬼有被此祝者，皆目盲腳殘，自然死滅矣。凡行來有畏之處，但按如此，不必須夜行事也。常能誦之，則萬魔伏試，千祆滅形。
　　凡道士祝滅三尸之法，常以月晦朔之日，及甲寅、庚寅、庚申之日，兆身中七魄遊尸、諸血尸之鬼，上天白人罪過，自還中傷於身，或遊走他鄉，名呼外鬼，協進為祆賊。是以惡夢交於寢魂，痾告纏於神室。人所以惡夢疾病者，皆七魄遊尸之所為也。至其日，常當沐俗潔服，燒香入室，精念上慕，不營他事。以夜之生炁時，或黃昏之時，正寢東首，接手心上，先叩齒三七通，乃微呪曰：
　　七靈五神，八願四陳，上告靈命，中皇雙真，錄魂煉魄，塞滅邪精，血鬼遊尸，穢滯長泯，和我生關，閉我死門，若有冥命，聽對帝前，使我長生，劫齡常存，太帝之法，敢告三元。畢，又叩齒三七通，嚥液十過，都畢。此名為太帝制魂伐尸神呪之法也。血尸七魄被此呪者，皆得滅於死尸之下，魂明魄柔，受化於三宮之中，辟惡除病，令人神明不死。常能誦之，則終身不厭昧。
　　凡存念上道，呪除三尸之時，常當採處白芷草根，及青木香，合以東流水，煮取其汁，以沐浴於身，辟諸血尸惡氣，亦常可和香燒之，以致神明。若無青木香者，亦可單用白芷。
　　凡庚申、甲寅之日，是血鬼遊尸直合之日。此之日也，天炁交合，七魄競亂，淫穢混真，邪精流煥，明法勤津，七神飈散。每至其日，當清齋別處，不雜他席，慎不可與夫妻相見，及同牀而寢。又不可爭競財色，所行非道之方也。每當燒香感氣，修行之時，誦呪之法，亦可誦經混神。若思洞房帝一之事，唯使精真以為意也。
　　凡道士忽得不祥之夢，或夢與人鬥爭，或相收錄者，此亦七魄遊尸之所為也。或導將外鬼來入本宅，或三魂散翳，五神戰勃，或被束縛不得來還，故使惡夢非祥，將有禍敗之漸也。卧覺之時，即正寢上向，接手心上，叩齒三七通，畢，微呪曰：
　　九天上帝，四門八靈，七房二玄，三素元精，太一桃康，上詣三清，請告帝君，攝命黃寧，速召七魄，校實神庭，若有不祥，七尸鬼兵，從呼雙真，流燭煉形，太微大帝，斬伐邪精，三魂和柔，血尸流零，神歸絕宅，觸向利貞，使我神仙，長保劫齡。呪畢，又啄齒二七通，嚥液十過。此名為太帝神祝辟夢除凶之法。能行之者，則三魂和煉，七魄受制，神明炁正，尸穢散滅，而向所呪之鬼，即已受於地獄矣。經三呪之後，自非靈感吉應，不復夢於非常矣。
　　凡道士禮願神明，精思上法，行諸隱呪之時，皆當燒香心拜，密呪而已， 勿使得耳聞之也。若欲呪伐六天，滅諸凶鬼者，乃可小發聲耳，亦不得乃大高響，使傍人聞解之也。若讀誦之時，乃任意耳。
　　凡八節之日，皆三天仙靈，期宴禮會之日也。兆修行禮願，朝禮之時，皆當齋用此日，至於朔望朝禮，非上法也。
　　凡是其日，欲行禮願陳呪之時，當先叩齒七通，心拜四方，乃微呪曰：
　　上清玉帝，三素元君，太上高靈，仙都大神，今日吉日，八願開陳，上願飛霄，長生神仙，中願天地，合景風雲，下願五藏，與我常存，次願七祖，釋羅脫愆，又願帝君，斫伐胞根，六願世世，智慧開全，七願滅鬼，馘斬六天，八願降靈，徹聽東西，上願一合，莫不如所言，願神願仙，上朝三元。呪畢，又拜如初，亦適意所陳，求解脫七祖之愆，及首己之罪狀，以續於行事之後也。此名為三元八朝隱呪，上願神仙之要法也。行之三年，七祖父母，及己之罪，都解釋矣。然後玉華降衛，感會神明，八願開陳，必獲靈仙之要契也。
　　右太上黃素四十四方，是太上大道君正炁三天之法，後撰集妙經，以為科表也。按此之經文，神法真妙，修生之人，使得立用以治身也。必驗之神方也。自非三元秀簡，帝圖玉籙者，四十四方弗可染也。此之神方，妙絕於衆品籍，隱於帝房。傳授之時，皆須高仙過品，太極試觀，再聞玉帝，重奏太上，乃得授之。所謂三天正法，連盟七世，不傳於非玄挺質之子。若不祟天禁，妄泄玄法，連盟之祖，同閉地獄，身考水官，仙可冀乎。
　　上清太上黃素四十四方經竟