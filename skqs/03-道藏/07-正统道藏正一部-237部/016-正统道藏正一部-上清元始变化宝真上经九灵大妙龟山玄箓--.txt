上清元始變化寶真上經九靈太妙龜山玄籙
　　經名：上清元始變化寶真上經九靈太妙龜山玄籙，簡稱《龜山玄籙》。撰人不詳，約出於南北期。係早期上清派經典。三卷。底本出處：《正統道藏》正一部。參校本：敦煌P.3435 號殘寫本。
　　上清元始變化寶真上經九靈太妙龜山玄籙卷上
　　上清寶書，以九天建立之始，皆自然而生，與氣同存，三景齊明，表見九天之上，太空之中。或結飛玄紫氣，以成靈文，天書宛妙，文勢曲折，字方一丈，難可尋詳。自非九天中真王，莫能明其旨音。九天真王以上虛元年，命玄都上真鑄金為簡，眾聖明義，高上口訣，撰集靈篇。玉帝注筆，刻簡成章，以俯仰之格，皆有高下次第禁限，品目悉出高聖之微旨也。封於九天之上，大有宮中瓊房之內，皆以西華玉女、素靈宮金晨紫童典衛之。
　　西龜之山，一曰龍山，乃九天之根紐，萬氣之淵府，在天西北之角，周迴四十萬里，高與玉清連界。東南則接通陽之霞，上承青宮神虎之門；西北則交寒穴之野，上通金闕神仙之庭；南則極於太丹浮黎之鄉，氣協洞陽之光；北則指於鉤陳，交關華蓋，氣踐廣靈；中央直衝玉京八達交風山頂。平天三萬里，悉涌金為墻，結玉為門，金臺玉樓，十二神宮。上有自然流精紫闕金華之堂，瓊瑤之室，傍通九穴之洞，自生紫氣之雲，交帶鳳文，九色落陳。崖生紫桂，嶺秀瓊林，結瑚為條，植玉為根，騫樹含實，赤子白環，三華耀葩於朱景，反香流芳於太玄，八氣扇飈以長執，玉籟空唱而成音，龍嗥雲樓，鳳嘯絕岭，毒獸萬羅，長蛇千尋，神宮堂堂，雲仙紛紛，巍巍元館，觸類吐津，蓋元始之妙化，寔天元之靈根。金華之堂，北窗上有自生紫氣，結成玄文，字方一丈，垂芒煥明，天書宛妙，非可尋詳。九天丈人，昔上甲元年清齋雲宮，宴景龜山，仍刻金簡，繕書玄文，解其宿滯，演其靈音，記曰龜山丹皇飛玄紫文。西王母以開皇元年正月上寅之日，乘虛汎靈，逸遨九霄，靜齋龜山，上登自然流精紫闕金華瓊堂，遊觀北窗，朝禮玄文，瞻崖思靈，心想上真。於是妙感玄覺，丹心表明，時忽有天真大神，挾日帶月，項負圓光，從群仙羽蓋，乘飛輿紫雲九精流霄，垂跪王母前稱：九天鳳宮領仙王，姓上玄，字開明，奉元始天王命，使齎九天金書紫字青金丹皇之文，降授於王母焉。錫號西元九靈上真仙母，封西龜之嶽。又授素書一卷，上真始生變化元錄，總領仙籍，承統玉清。又以青瓊之板，給九天鳳衣飛青羽裯，晨嬰玉冠鳳雲之舄，神鳳紫輪飛行羽蓋二十四乘，五色仗幡命靈之節。又以上宮金華玉女七百人，侍衛於仙母焉。使治流精紫闕金華瓊堂，一月三登玉清，再宴崑崙，五校眾仙。於是天真大神啟授事畢，悉反駕玉宮。仙母於是受命登座，告齋瓊堂，命侍女王子登、董雙成等，以神光錦巾，盛受金書紫字青瓊之板，青金丹皇錫文，上真始生變化元錄，飛玄紫文，凡四事，封以丹皇之章，藏之於瓊瑤之室。命金華玉女、紫晨玉童各三十人，侍衛靈文。依三天舊典俯仰之格，申告五帝五嶽靈山河海正神，咸令一月五條至學人名，功過區別，隨品奏言。仙母常以八節之日，又一月五過，宴景雲宮，時適五嶽，歷觀河源，遊盻八極。當此之時，則五星出分，日月停光，百陽激電，流金煥精，天丁前驅，五老仗幡，仙母常乘九色之輦紫雲飛輪，從天仙玉女各五千人。女則乘鳳，男則策龍，飛仙羽服，皆手執華幡，笳簫鼓吹，百和合音，鸞唱鳳嘯，激朗雲陳，華光交煥，三景合明，紫童揚香以卻穢，神妃散華以灌真，天鈞奏其旌蓋，紫煙翳乎虛庭，玉景流盼於太空、神化威制於萬靈。當此之時，六天順命，群凶束形，祆魔喪眼，天朗氣清，蓋高仙之妙觀，標丹皇之洞靈也。
　　龜山丹皇飛玄紫文
　　飛玄紫氣凝靈根，綱維玉虛總萬神，空中欎勃結自然，上有峻嶒十二傳，玉樓峨峨躍景雲，流精紫闕帶金軒，瓊堂瑋鑠繞八騫，中出青金九靈仙。丹皇真母號精延，飛青羽晨嬰冠，左執玉節，右握靈幡，五色命魔，奉對帝尊，把持符籍當生門，咀月嚼日噏玉泉，離羅吐暉鍊五魂，內充外溢絳府欣，金光煥煥形正圓，從朔入金色沌沌。唯有開明曉此言，日五月十精北元，刻見華蓋領仙君，紫氣左迴與斗運，歷度四七入金門。正是丹皇校萬仙，有明此訣加精勤，被形密思每令分，妙景感會得要文。三年當審保長全，九年乘空致羽裙，鳳衣輕翔昇龍山，俯仰九靈謁玉晨。
　　南極上元君曰：此結紫炁飛玄之文，刻書西龜山上，流精紫闕金華瓊堂北窗之上。九天丈人目其篇，記曰《龜山丹皇飛玄紫文》。西王母常所寶祕，其旨隱奧，皆是九天宛妙之韻，自无仙名，不得鈣其篇目。得者皆九天書錄，名題龜山。
　　九天丈人云：修其道，常以正月、二月、三月、四月、六月、七月、八月、九月、十一月、十二月、一年十月；月三日、五日、九日、十五日、二十五日，一月五過，清齋誦詠文一徧。以夜半之後，露出中庭，仰伺北斗華蓋之中，有紫雲之氣，從斗綱左迴，歷度二十八宿竟，還金門之上。若在人中天陰无光，當於室內默念內思如上法，每令分明。思畢，當心拜紫雲四過，叩齒三通，仰祝曰：
　　天夜朗清，幽虛啟真，流雲徘徊，金華四寨，丹皇敷暉，靈飛紫軒，是夕開陳，青金授仙，成我上願，體應自然，結命月華，保年日根，三靈合景，永停龍山，密夜情披，請如所言。畢，便口引紫氣二十八嚥止。行此三年，刻有神真降兆寢席也。身有紫氣，映絡一形，九天書名，必復上仙也。
　　九天丈人曰：天書萬重，各論其妙，如此一事，亦足致靈真下降，振翮九霄，騰景玉清，遊宴雲宮也。自非妙法，西王母亦不秘之於中衿，大有亦不明其禁限也。
　　南極上元君曰：天有禁氣之雲，干於日月五〔星〕之分，在其方國，皆有合道之人，得仙之君也。如此之候，其象自見。
　　九天丈人云：得見此雲，便依文禮祝，不必須其常日也。勤加在意，刻得雲降，昇騰有會也。正可封之於心，不得輕以示人，道泄則靈散，仙無由有感也。
　　元始錫西王母青金丹皇玉文
　　高上元始告靈九天太空祖宗。西王母諱婉衿，寔天九靈之氣，混西金之魄，結紫雲之胞骨，鍊日精之暉，吐納七曜之華，協晨霞而飡太陽鳳髓，噏於月精蘭腦，，凝於玉根金藏，結絡丹形，入纏紫心，表明於丹皇妙圖，高列于帝軒，寢景靈嶽，灰心上？清，功濟萬品，惠溢有生，秉節獨操，累劫長存，故致高上曲華，元始錫焉。以婉衿有金真之德，錫禪西元九靈上真仙母，青金丹皇之號，封掌龜山，總領元錄，依俯仰徵青瓊之板金書玉字，給九天鳳衣飛青羽，晨嬰玉冠鳳雲之舄，神鳳紫輪飛行羽蓋二十四乘，五色仗幡命靈之節，流金火鈴夜光之燭，滅魔玉章九天韶信，衛以上宮西華玉女七百人，治西龜之山流精紫闕金華之宮，一月三登玉清，再宴崑崙，五校眾仙五嶽河海十方靈官，莫不總統，依具以言。諸應儀軌，悉如瑤臺大有舊典三天正文。
　　施行青瓊之板金書玉字
　　青瓊之板金書玉字，青金丹皇錫文，皆出自九天大有宮中俯仰之格，皆結高玄空洞自然之章，以徵於上真高聖之官，不施於始學。如金闕東華方
　　諸宮亦有儀軌，以召始學飛仙之人也。此亦悉出大有之格，但品第尊卑，以為高下之異耳。自非九天有名，方諸有錄，終不見其篇目。得見其文，皆刻簡來生，列圖帝籍，應得神仙，故逆表於靈格。道成之日，自當更有天真下降，受其書錫文也。
　　南極上元君曰：金書玉字，皆刻書青瓊板上，或書青玉板上。板長九寸九分，廣二寸四分，以金縷字文，侍板玉童玉女各二人，典香檢泄。依四極明科，百年內有其人，聽一傳。
　　南極上元君曰：瓊玉非世人所能用，若有名於方諸，得見其文，亦可刻書青木板上，以金縷其字文，盛之青錦之囊，燒香朝禮，九年自當有天真降授瓊玉之板也。
　　南極上元君曰：始生變化元錄，與九氣元洞俱生。高上玉皇，上聖帝真，皆結元洞之氣以為形名之號，衣冠服綵皆出九天大有俯仰儀軌，鄉居里號亦結自然而生。天有八會之氣，四改之運，以鋼維玉虛，分理陰陽，玄化治始，成生萬品。高上眾聖變形化景，皆隨四時政易，順運應命，與化推遷，无衰老之期，極化長存。故曰道无常名，此之謂也。王母德酬高玄，故為萬氣之母，是致元始錫徵丹皇之號，玄授素書元錄一卷，使授後聖神仙之徒，知元始之道結自然之號，有變化之氣。得見其篇者，則九天逆書於仙籍，方諸刻名於丹臺，加其精思，无出九年，尅得與真被顏寢房，隨四時變化，飛騰九天也。
　　南極上元君曰：上清之道高玄寶經，以存思為感，嚥氣為會，既得叅其篇自，便應明其存思元始變化之象，知其形色光氣文彩四時改易，將閉眼不
　　言而自到，嚥氣不引而自會也。如此不旬年而覩神，不旬月一而氣充也。後學諸賢，自可勤精其思，則玄空之可明也，接仙之有由也。
　　南極上元君曰：栽凡修上仙之道，思神念真，服氣嚥液，而不知元始之號四時變化，改易光象氣之根源，徒閉眼於莽莽，空嚥而无想，神真何由得降，氣液何由得充也。對顏瞻目，由有晻曖，而况悠悠之中，不別其形氣者哉。謂此徒勞於寢息，無益於空唱也中。
　　上清始生變化元錄
　　元始皇上丈人，元玉虛之氣，諱延世音，字觀無覺，形長九千萬丈。常以春三月，則冠九氣流精紫曜之冠，衣九光錦袍，身佩九色無縫自然之綬，帶六山火玉，常乘碧蒼二色之雲，坐則九色師子，光明暐曄，在上清之上玉虛之中，思之還長九寸九分。夏三月，元始皇上丈人則化形一身九頭，長七千丈，戴九色之雲，衣丹錦百變之光無縫之袍，帶九大仙鍊之劍，乘丹紫二色之雲，坐九色之龍，光明流煥，在玉虛紫雲之中，思之還長九寸。秋三月，皇上丈人則化形一身九鳳之頭，形長五千丈，九色斑紋虎衣，乘七色之雲，華光交煥，在上清之上，思之還長七寸七分。冬三月，皇上丈人則化形為青黑二色之光，勃勃如月之魄，此則反玉虛之氣，更受鍊元始之精，思之還復本元真形。
　　修元始之道，當以立春之日，沐浴入室，東向朝元始皇上丈人九拜畢，還北向叩齒九通，思皇上丈人隨四時形像，在上清之上金相宮瓊天府八明鄉定真里中，迴真下映，入兆明堂之中，微祝曰：
　　皇上開真，九道合明，變練虛無，洞映上清，分形化景，四運順生，我享其真，與真合靈，內結玉仙，外纏八冥，八景扶翼，運致丹軿，乘雲駕煙，策御上清，飛行雲房，朝謁帝京。畢，仰嚥九氣止。能知元始變化形景，內諱祕名，則壽九百年。修之九年，與神交顏，則能變景飛行太空。
　　高靈九天王，元太虛之氣，諱上觀洞，字運梵，形長九千萬丈。以秋三月，則頭建金華之冠，衣雲文錦袍，帶九光流鈴交靈紫綬，乘丹碧二色之雲，坐則九色師子，光明煥燿上清，思之還長七寸。冬三月，高靈九天王則化形九頭，頭戴九日，一身衣九色斑文鳳衣，常乘青黃二色雲，坐則九色師子，光明之輝暐曄，在上清之上，思之還反真形。春三月，九天王則化形分別為九人，口銜九月，衣鳳文羽衣，常乘九色之雲，坐則九色之煙，光明煥爛，在上清之上太虛之中，思之還反真形。夏三月，九天王則化形一，為紫青丹紅四色之光，光氣混沌照九天，此則反形太虛之氣，更受鍊九天之精，思之還反真形。
　　凡修九天真王之道，常以冬節之日，沐浴入室，西向九拜朝九天王畢，還北向叩齒九通，思九天王各隨四時形象，在上清金蘭宮太清府開明鄉通真里中，迴真下映，入兆上元丹田之中，便微祝曰：
　　九靈元精，變鍊上明，三合齊景，分氣散形，出空入玄，上黃下青，歷運迴晨，參絡朱軿、洞遊高虛，迴映我庭，混合真光，神化來生，能乘雲浮，上戲上清。〔畢〕，仰嚥九氣止。修行九年，上感九天，刻得神真下降，授兆真書，自然得乘九色雲輿，飛行上清。
　　玉真九天丈人，元紫虛之氣，諱延世明，字係上連，形長九千萬丈。冬三月，則須建飛精百變之冠，九色流光自然錦，佩衣九元通真之策，常乘五色之雲，坐則九色之煙，光明暐曄，在上清之上，思之還長九寸。春三月，玉真九天丈人則化形為鳳凰，一身九頭，頭戴九氣玄精，衣九色斑文羽袍，常乘十二飛麟，坐則五色蓮華之上，光明流曜百變之色，在上清之上紫虛之中，思之還反真形。夏三月，玉真九天丈人則化形為龍身人頭，頭戴十二光，衣青黃紫三色羽衣，口銜素綬，常乘九色之雲，坐則五色師子，光照上清，思之還反真形。秋三月，玉真九天丈人則化形為紫緑二色之光，光氣相繞如日月相沓，此則反形紫虛之氣，更受鍊九天之精，思之還反真形。
　　行玉真九天丈人之道，常以立冬之日，沐浴入室，西北向九拜九天丈人畢，還北向叩齒九通，思九天丈人各隨四時形影，在上清丹靈宮開清府三合鄉元明里中，迴真下映，入兆洞房之中，便微祝曰：
　　九天上靈，元始自然，含鍊八道，九真胎仙，中寶紫元，三素外纏，變景鍊氣，順運流遷，洞化入微，我道早分，目招靈暉，心披五雲，乘策八景，飛入帝晨。畢，仰嚥九氣止。知九天丈人變化形影，內諱祕字，便名書九天。修之九年，得見真神，乘空飛行，上昇玉清。
　　道根九天元父，元洞根之氣，諱九靈導，字混大真，形長九千萬丈。春三月，頭建七稱朱玉之帻，無極寶天之冠，著九天鳳衣神雲鳳舄，帶素靈之綉，常乘碧霞飛輿，從十二飛龍，坐則九色華光，在玉清之上，光明百變，暐曄太空，思之還長九寸。夏三月，元父則化形一身九頭，頭戴九日，衣赤鳳斑文虎裘，帶十二色綬，乘九色之鳳，坐則黃白二氣之上，光明煥虛，洞耀玉清之中，思之還反真形。秋三月，元父則化形分為九人，同衣九色羽袍，帶漫延龍淵之劍，虎頭鞶囊交靈素綬，坐九氣玄空之上，光明變煥，曜玉清細微之內洞根之中，思之還反真形。冬三月，元父化形為日精之光，與紫暉相沓，此則元父反形道根之氣，更受鍊洞根之精，與玄母合變混沌二像之光，思之還反真形。
　　行元父之道，當以太歲之日，沐浴清齋入室，西北向朝九天元父九〔拜〕畢，還北向平坐，閉眼思九天父各隨四時形影，在於九天之上，太極瓊宮玉寶之府丹靈鄉洞元里中，迴真下映，入兆上元崑崙之中，便微祝曰：
　　高上帝尊，元始大神，合真匡氣，形秀紫天，乘雲駕浮，絡景八煙，迴輪曲降，
　　道廕我身，得乘霄軿，奉侍靈轅，今日八會，上願開陳，所求所乞，靡不如恩，長享元吉，與帝同存，策御八景，飛昇玉晨。畢，仰嚥九氣止。行之九年，則覩真形，元父降側，與兆共言，授兆寶書，九天上錄，書名玉簡，身登上清。輕泄此道，沒身鬼官，殃及七祖，長充河源。
　　道極九天玄母，元洞淵之氣，諱負沌，字黃大覆，形長七千萬丈。以秋三月，頭戴紫元玄黃寶冠，著青精神光錦繡霜羅九色之，華光十二色交靈紫綬，常乘紫雲飛輪，從十二鳳皇，三十六仙人，坐九色師子，光明流煥、在上清之上，思之還長六寸六分。冬三月，玄母則化形為人頭烏口，口銜月精，衣青精飛羅之，交帶流蘇紫綬，常乘十二色雲，坐則百變之光，洞照上清細微之內，思之還反真形。春三月，玄母則化形為鳳身麟頭，七色斑斕十二華光，流精交絡，洞映上清細微之內，八冥之裹，思之還反真形。夏三月，玄母則化形為紫黃二色之光，如月之暉，五色流煥，洞映上清，此則玄母反形洞元之氣，更受鍊道極九陰之精，雌一合慶，化生萬神，思之還反真形，九年則元父負籍於南陽，玄母降形於丹房。
　　修行玄母之道，當以本命之日，沐浴清齋入室，東南九拜朝玄母畢，還北向平坐，叩齒九通，閉眼思九天玄母隨四時形影，在九天之上瓊林七暎之宮玉寶洞元之府九光鄉上清里中，迴真下暎，入兆臍下命門丹田宮中，便微祝曰：
　　三合五離，混化二元，氣結凝神，神變合魂，雌一含真，胎息生門，陰精玄降，淘灌形源，鍊化明景，靈秀自然，今日上告，玄母開陳，十二上願，保成玉真，五形納澤，骨鍊玉仙，輕身飛騰，乘虛絡煙，上造紫極，奉接神顏。畢，仰嚥三九氣止。行之九年，玄母感悅，二景交懽，即動北帝消滅死名，上奉九天記錄紫篇，得覩真形，飛行上清。輕泄我道，死充河源，七祖負役，十苦八難，刀山劍樹，萬劫不原，得者寶密，自然成仙。
　　皇老三天丈人，元洞虛之氣，諱上定拔，字明梵宗，形長三十萬丈。以春三月，頭建通精七寶珠冠，衣飛雲流光紫錦之袍，佩單皇命神之章，常坐五色百變之光，煒燁奕奕，在上清之上洞虛之中，思之還長三寸三分。夏三月，皇老三天丈人則化形為三頭一軀，戴青黃緑三色之雲，衣五色斑文之袍，坐十二華光之上，思之還反真形。秋三月，皇老三天丈人則化形通身黃金之色，項負十二色圓光，衣須臾百變之光錦袍，帶金虎鳳文之綬，坐三素景雲之上，思之還反真形。冬三月，皇老三天丈人則化形為蒼緑紫三色之光，混合相纏如月之魄，此則三天丈人反洞虛之氣，更受鍊皇老三天之精，思之還反真形。
　　修行三天丈人之道，當以甲子、庚申之日，沐浴清齋入室，西向心拜三過，朝皇老三天丈人畢，還北向平坐，叩齒九通，閉眼思三天丈人各隨四時形影，在上清玉演宮金融府上開鄉正元里，迴真下映，入兆華蓋之中，便微祝曰：
　　三靈變化，五神混通，內含金仙，外鍊真容，玉池華露，澤流紫房，迴真曲廕，映徹五宮，內香外潔，骨蘭胃芳，九孔納靈，仙光逸充，得乘飛雲，昇入帝堂。畢，嚥氣三九止。此九天祕文，玄授以成真人。修行九年，得與真交顏，名書帝錄，列圖三元。輕泄漏慢，九天刺姦，罰以風刀，九祖充役，不得入仙。
　　虛上三天玉童，元玄虛之氣，諱高玉腎，字元常在，形長三千萬丈。以夏三月，頭建三華寶曜洞天玉冠，衣青黃七變錦袍，帶朱精禁天之章，坐十二色之雲，百變之光，流煥上清之上，思之還長三寸二分。秋三月，三天玉童則化形為三童子，頭戴日象，衣五色斑文虎衣，手把五色之幡，坐蓮華之中，光明洞耀太清之上，思之還反真形。冬三月，三天玉童則化形為老翁，頭建三角黃巾，衣黃錦之裘，手把九節金杖，坐五色雲上，光明洞耀玉清之中，思之還反真形。春三月，三天玉童則化形為青黃白三色之光，更相纏繞如日月之輝，此則反玄虛之氣，更受鍊三天元生之精，思之還反真形。
　　修行三天玉童之道，當以太歲之日，清齋入室，南向三拜三過，朝三天玉童畢，還北向平坐，叩齒三通，閉眼內思三天玉童各隨四時形影，在上清瓊上宮丹明府三素鄉元正里，迴真下映，入兆兩眉中間，便微祝曰：
　　三光朗明，六氣欎清，含真固景，氣秀華生，金仙父母，養育胎嬰，百神哺飴，玄灌我形，使我景飛，骨昇肉輕，徘徊雲宮，出入八冥，與道齊真，三元同齡。畢，仰嚥三氣止。此三天祕道，正一玉文，祕在三寶之宮，不得妄傳。見其篇目，修行九年，與真合景，飛行玉清。輕泄天寶，罰以風刀，九天刺姦，七祖充役，不得入仙。
　　高上玉寶九霄丈人，元六虛之氣，諱上開，字通大明，形長九千萬丈。以秋三月，頭建紫元流光九變之冠，衣丹錦七色文光之，帶三寶啟靈之策，佩豁落七曜元章，立九色師子之上，光明煥爛，洞照玉清，思之還長九寸九分。冬三月，九霄丈人則變形一身九頭童子，衣九綵雲光錦衣，坐絳雲之上，手執華幡，光明煥爛，洞照玉清，思之還反真形。春三月，九霄丈人則變形九人，狀如童子，各衣一色之衣，口銜日象，坐九色雲上，光明流煥，映照玉清，思之還反真形。夏三月，九霄丈人則變為九色之光，更相纏繞如雲之昇，此則丈人反六虛之氣，更受鍊高上玉寶之精，思之還反真形。
　　修行九霄丈人之道，當以立秋、本命之日，清齋入室，西向九拜朝丈人畢，還北向叩齒三通，閉眼思丈人各隨四時形影，在玉清啟金宮重冥府上合鄉六會里，迴真下映，入兆九孔之戶，便微祝曰：
　　玉霄九迴，神真散靈，六虛灌元，高上流精，混合反胎，受鍊化生，四度迴周，我道瑩明，太一勒錄，元君記生，五符參差，布養我形，三部八景，運致紫軿，飛仙羽服，翠裙錦青，雙璫結帶，金符玉鈴，真人降授，使我昇清，乘空步虛，上謁帝庭。畢，仰嚥九氣止。此九天上道，祕於玉房，萬劫一出。
　　上靈紫映九霄真王，元玉皇之氣，諱靈瑞，字應觀世，形長九千萬丈。以冬三月，頭建金華飛天冠，衣日生流精文袍，佩流金鳳璽，帶百變交金之劍，立九色蓮花紫雲之中，光明洞照玉清之上，思之還長九寸九分。春三月，九霄真王則變形，頭戴九星，口銜金鈴，手執日象，衣服如法，立紫雲之上，光明煥煥，洞照上清，思之還反真形。夏三月，九霄真王則變形為九人，並衣青羽之衣，頭各戴一月，各執九色麾幢，在紫雲之上，思之還反真形。秋三月，九霄真王變為青白玄三色之光，更相纏繞如雲之昇，光明奕奕，洞照上清，此則反玉皇之氣，更受鍊上虛紫映之精，思之還反真形。
　　修行九霄真王之道，當以秋分、太歲之日，清齋入室，西北向九拜朝真王畢，還北向叩齒九通，閉眼思真王各隨四時形影，在玉清七映宮鳳生府上虛鄉化仙里，迴真下映，入兆九戶，伏源上關之中，便微祝曰：
　　九道映明，紫霄分流，三氣混沌，合真冥樞。玄靈布元，散化上虛，無英携老，白元度符，司命檢生，五神灌軀，道合成真，元皇同儕，上參玄圖，飛昇太無。畢，仰嚥九氣止。此皇上祕道，藏於瑤臺九曲玄房，依太真科萬劫一傳，自非玄挺妙質，名書九天，不得參知。見是篇目，壽同劫年，修之九年，昇飛上清，輕泄靈文，身死失仙。
　　高上虛皇君，元上皇之氣，諱幽造，字大法朗，形長七千萬丈。以冬三月，頭建無上七曜寶冠，衣明光飛錦珠袍，佩丹皇玉章，常乘九色之雲，坐九色師子，光明煥曜，在玉清之上，思之還長七寸二分。春三月，高上虛皇君則化形為人頭龍身，九色斑斕，戴日捧月，坐十二華光，光明煥曜，在玉清之上，思之還反真形。夏三月，高上虛皇君則化形為上皇仙形，項負圓光七十二色，衣百變光明錦衣，光明煥照千億萬重，思之還反真形。秋三月，高上虛皇君則化形玄黃綠三色之光，更相纏繞如太素之行雲，此則高上反上皇之氣，更受鍊高上之精，思之還反真形。
　　修行高上虛皇之道，當以九月九日、三月三日，沐浴清齋入室，北向平坐，心拜九過止。還北向坐，叩齒九通，閉跟內思高上虛皇隨四時形影，在上清元寶宮金上府離合鄉明光里，迴真下映，入兆上元血液之府，便微祝曰：
　　九元離合，飛根結真，洞景上靈，黃雲內纏，寶明齊映，落華生烟，鎮固上元，映照我身，三宮保鍊，六府光津，策御八景，玄老周旋，乘空步虛，出入無間，上輔高上，虛皇帝臣，八會慶納，請如所陳。畢，仰嚥九氣止。此高上祕道，變化混生，知者與高上齊真、修之九年，飛行玉清。輕泄七祖充責，身役河源，依九天之科，不得入仙。
　　紫虛高上元皇道君，元明皇之氣，諱明上基，字飛冥範，形長五千萬丈。以春三月，頭建紫元通天寶冠，衣青黃緑三色錦袍，佩招真玉策，帶流光鳳章，常乘紫碧二色之雲，坐十二色蓮華之上，光明暐曄，在上清之中紫虛之內，思之還長五寸五分。夏三月，高上元皇道君則變形，色如黃金，項負圓輪十二光，衣七十二條九綵飛天之衣，坐九色師子之上，思之還反真形。秋三月，高上元皇道君則變形為鳳頭人軀，衣九色斑文虎衣，坐五色雲上，思之還反真形。冬三月，高上元皇道君則變形為碧皂黃三色之光，更相纏繞，在紫虛之中，此則反明皇之氣，更受鍊紫虛之精，思之還反真形。
　　修行高上元皇之道，當以太歲之日，沐浴入室，南向心拜三過，朝元皇畢，還北向叩齒十二通，閉眼內思高上元皇道君隨四時形影，在上清金靈宮丹神府元洞鄉通耀里，迴真下映，入兆通神之戶，便微祝曰：
　　明皇元道，高上紫元，三變九合，結成洞門，朱精爛綺，飛生黃雲，五符固死，保命長存，迴真混合，使我成神，
　　三宮安鎮，九孔結仙，四時變化，與帝合真。畢，仰嚥九氣止。此高上祕密之道，三變九鍊，自然成真，得行其法，九年飛行，與神合形。輕泄漏慢，九祖充責，身沒幽泉，長謝四極，不得入仙。
　　上皇玉虛君，元紫皇之氣，諱明世蘭，字曲常清，形長三千萬丈。以夏三月，頭建通精七寶華冠，衣九色飛雲錦，珮丹文紫章，常立紫氣之雲，七色蓮華，光明暐曄，洞照上清，思之還長三寸三分。秋三月，上皇玉虛君則變形一面四眼，身為鳳軀，九色斕斑，在黃白紅三氣之中，立五色師子之上，思之還反真形。冬三月，上皇玉虛君則變形為男子，手執五色之華，衣五色之衣，在紫雲芝之上，思之還反真形。春三月，上皇玉虛君則變形為黃赤青三色之光，混沌狀如浮雲，在紫虛之內，此則上皇反玉虛之氣，更受鍊紫皇之精，思之還反真形。
　　凡修行玉虛君之道，當以八節之日，清齋東向三拜，朝玉虛畢，還北向叩齒三通，閉眼內思上虛皇玉君隨四時形影，在上清朱精宮生真府太丹鄉三寶里，迴真下映，入兆泥丸後門之中，便微祝曰：
　　玄明紫皇，八氣飛空，幽幽冥冥，混化十方，敷靈演真，煥曜金光，紫微鍊精，結成仙容，八景騰飛，乘雲駕空，控轡太虛，逍遙上宮。畢，仰嚥七氣止。此上皇金匱祕道，有名書紫簡，刻圖丹臺，當得此文，修行九年，飛行上清。輕泄祕要，身沒鬼官，不得入仙。
　　三元太明上皇君，元虛皇之氣，諱寂欣平，字靈劫化，形長七千萬丈。秋三月，頭建丹華紫曜飛天冠，衣五色雲羅之袍，佩流金火鈴，帶神虎玉章，常立紫雲之上，光明暐曄，七十二變，照明上清，思之還長七寸二分。太明上皇君，以冬三月，則化形人頭龍身，五色玄黃，在紫虛之上，立九色雲光絕空之中，思之還反真形。太明上皇君，以春三月，則化形為三月之暉，流光爓照上清之中紫虛之內，思之還反真形。太明上皇君，以夏三月，則化形為赤白二色之光，如太素之雲，在紫虛之中，此則太明上皇君反三元之氣，更受鍊虛皇之精，思之還反真形。
　　修行上皇君之道，常以本命、太歲之日，沐浴入室，南向心拜太明上皇君畢，還北向叩齒三通，閉眼思太明上皇君隨四時形影，在上清紫融宮生真府七相鄉六元里中，迴真下映，入兆左方融生宮中，便微祝曰：
　　三元太明，洞景朱靈，玄氣散真，混合元精，帝一變化，保命黃寧，八氣飛騰，六宮常生，玄老同符，我道已明，三光翼景，羽服欎青，策轡丹輿，飛入月庭。畢，仰嚥十二氣止。得修此道，則名書九天，上真降席，飛行玉清。輕慢泄漏，身沒鬼官，不得入仙。
　　皇上萬始先生，元上皇之氣，諱幽朗蘭，字通大範，形長九千萬丈。冬三月，頭建丹陽日精之冠，衣赤雲明光錦袍，佩金虎鳳丈，帶丹皇紫章，常乘白素之雲，坐五色師子，光明流煥，照映上清，思之還長二寸一分。春三月，萬始先生則變形為人軀三頭鳳凰，衣九色斑文虎衣，常立十二華光，思之還反真形。夏三月，萬始先生則變形為三日之暉，紫光八芒，爛映煥明，在上清之上，十二色蓮華之中，思之還反真形。秋三月，萬始先生則化為青赤紫三色之光，更相纏繞如日之輪，此則反皇上之氣，更受鍊上皇之精，思之還反真形。
　　修行萬始先生之道，常以本命、八節之日，沐浴入室，北向心拜先生畢，叩齒三通，閉跟思先生隨四時形影，在上清融華宮金魂府明靈鄉上張里中，迴真下映，入兆右方陰極宮中，微祝曰：
　　萬始三精，散氣九微，上景登正，明道四飛，玄母開願，八間解懷，保錄中元，帝真徘徊，變化三形，體無常衰，混合光象，日月齊暉，飛登玄宮，昇入紫微。畢，仰嚥九氣止。此高玄妙祕黃房寶文，得見其篇，書名九天，修行飛仙，白偶昇天。
　　上皇先生紫晨君，元高元之氣，諱欣平淵，字道元極，身長九千萬丈。春三月，建通天寶晨冠，衣七色流明雲光珠袍，佩上相制靈之符，帶混真東蒙之策，坐九色蒼龍，在青雲之上，光明流曜，洞照上情，思之還長九寸九分。夏三月，化形龍頭人身，五色斑斕，文彩煥曜，在紫雲之中，光明徹照，映朗十方，思之還反真形。秋三月，化形人頭龍身，九色斑斕，文彩光明，洞照上清，思之還反真形。冬三月，化形青黑二色之光，更相混合，光明洞曜，映照上清，此則反上皇之氣，更受鍊元高元之精，思之還反真形。
　　修行紫晨君之道，常以立春之日，東向九拜朝紫晨君畢，還向叩齒九通，思紫晨君隨四．時形影，在玉清紫玄上宮朱映府金精鄉化靈里中，迴真下映，入兆肝之上門，微祝曰：
　　上皇散靈，紫晨納精，三華洞發，四度鮮明，流真交慶，迴映我庭，三元混合，我道以成，仙衣羽服，錦裳飛青，九龍策轡，飛行上靈。〔畢〕，仰嚥九氣止。
　　紫虛皇上太帝君，元洞元之氣，諱靈明谷，字大範宗，長八千萬丈。夏三月，建九氣流精紫曜之冠，衣九色無縫自然之，佩七元交光之章，帶元皇命真之策，坐神鳳之上絳雲之內，光明暐曄，洞照上清，思之還長八寸八分。秋三月，化形鳳頭人形，九色斑斕，文彩光朋，〔立〕蓮華之上，在素雲之中，思之還反真形。冬三月，化形人頭鳳身，口銜火鈴，文彩煥爛，洞照上清，思之還反真形。春三月，化形為青赤二色之光，光明赫赫，照明上清，此則反紫虛之氣，更受鍊元洞精之精，思之還反真形。
　　修行太帝君之道，常以立夏之日，入室南向八拜，朝太帝君，還北向叩齒九通，思太帝君隨四時形影，在玉清變雲宮中丹曜府金華鄉日精里中，迴真下映，入兆心房上關，微祝曰：
　　紫虛吐精，皇上納氣，二元交慶，混合齊契，流津濯灌，澤灑九外，是日上吉，我享元泰，玉華流溢，洗塵掃穢，六腑開清，身無毫翳，明道八景，輔成仙位，仰嚥靈芝，還童反艾，肉輕骨飛，昇入無際。〔畢〕，仰嚥八氣止。
　　紫虛皇老上帝君，元洞精之氣，諱虛盈，字元衡豁，長六千萬丈。秋三月，建金華七曜之冠，衣雲文日精錦袍，佩皇天杖幡，帶九光靈章綬，立素雲之中，坐七色師子，光明流煥，洞映上清，思之還長六寸六分。冬三月，化形虎頭人身，黃白錦袍，文彩明曜，立玄雲之中，坐九色，靈照十方，思之還反真形。春三月，化形人頭虎身，九色斑斕，光彩煥煥，照明上清，在紫虛上清之中，思之還反真形。夏三月，化形為赤白二色之光，光明奕奕，照明四方，此則反紫虛之氣，更受鍊元洞之精，思之還反真形。
　　修行上帝君之道，常以立秋之日，入室西向六拜，朝帝君畢，還北向叩齒十二通，思上帝君隨四時形影，在玉清金門官治精府三鍊鄉九變里中，迴真下映，入兆胇宮中節間，微祝曰：
　　皇老開張，四運改靈，鍊度三關，變化飾形，是日慶合，萬氣交并，太上度符，司命典生，削滅死根，勒錄上清，上享元吉，靡不利貞，壽同三光，與真齊靈，得乘飛景，上造帝庭。畢，仰嚥十二氣止。
　　玄虛太真洞景君，元洞融之氣，諱遊上飛，字玄開梁，長五千萬丈。冬三月，建無上七曜寶冠，衣朱玉文明光飛錦，佩丹皇玉章，帶招仙之劍，在玄虛之中，立五色師子之上，光明曜映照上清，思之還長五寸五分。春三月，化形為仙人，色如金剛，項負寶圓，衣龜文大衣，光照十方，在青雲之中，思之還反真形。夏三月，化形為靈龜，三百六十文章，口銜七星，坐華蓋之下玄雲之上，光明奕奕，照映上清，思之還反真形。秋三月，化形為白黑二色
　　之光，光色沌沌如玉之精，此則反玄虛之氣，更受鍊元洞融之精，思之還反真形。
　　修行洞景君之道，常以立冬之日，入室北向五拜，朝洞景君，叩齒三通，思洞景君在玉清瓊容宮太丹府朱雀鄉崖中里中，迴真下映，入兆腎府雙闕之內，微祝曰：
　　洞真高清，四運鍊仙，道合中元，變化自然，流津玄灑，慶布我身，上享元吉，利貞受恩，太一度符，元君科山，絕滅死屍，斬斷胞根，八景輔翼，總錄萬神，降致雲輿，運我昇晨。畢，仰嚥五氣止。行之八年，刻得玄昇，中真降見，授兆真經寶章。
　　皇上玉帝，元高晨之氣，諱大寧，字大幽始，長三千萬丈。春三月，建七寶珠冠，衣九色虎衣，佩金虎鳳文，帶神虎玉章，乘七元之精，立朱雀之上，十二華光，煥明玉清洞虛之中，思之還長三寸三分。夏三月，化形項負七色寶蓋，兩手斗星，立日暉之中，光明暐曄，在上清之上，思之還反真形。秋三月，化形人頭，為朱雀口，銜日象，立紫雲之上華蓋之下，光昕奕奕，映照上清，思之還反真形。冬三月，化形為玄黃蒼三色之光，更相纏繞，在紫虛之中，則玉帝反皇上之氣，更受鍊高晨之精，思之還反真形。
　　修行玉帝之道，常以月一日、十五日，沐浴入室，東向心拜，朝玉帝畢，還北向叩齒十二通，閉眼思皇上玉帝隨四時形影，在上清洞雲宮霧仙府仙變鄉定微里中，迴真下映，入兆兩眉中間，微祝曰：
　　明上帝皇，騰景高微，九變紫元，四氣鍊暉，三合中宮，五化徘徊，混合帝一，萬氣總歸，安靈元室，鎮固九扉，三部八景，齊真相隨，共乘雲龍，昇我高飛，長享帝籍，億億不衰。〔畢〕，仰嚥九氣止。此皇上之道，紫房中祕言，授於金名玉字合真之人，得者飛仙，與帝合形，輕泄身死，七祖充責，萬劫不得入仙。
　　太素高虛上極紫皇君，元明晨之氣，諱宗梵憐，字玄上門，長#1五千萬丈。夏三月，建天元七寶冠，衣九色珠絳雲光錦，佩六山火玉，帶靈飛紫綬，立五色師子蓮華之上，煥明上清七十四方，思之還長五寸二分。秋三月，化形人頭虎軀，玄黃斑文，文彩煥爛，光照十方，在紫氣之中，立五芝之上，思之還反真形。冬三月，化形通身金光，項負華蓋，衣三十二色，有如天仙之象，光明奕奕，照朗上清，思之還反真形。春三月，化形為紫黃緑三色之光，更相纏繞，三氣混沌，在上清之中，此則紫皇反太素之氣，更受鍊明晨之精，思之還反真形。
　　修行紫皇君之道，常以庚申之日，情齋入室，南向心拜紫皇君畢，還北向叩齒三通，閉眼思紫皇道君隨四時形影，在上清金耀宮紫曜府七元鄉華蓋里中，迴真下映，入兆紫房宮中，微祝曰：
　　明晨散靈，紫皇納暉，太素九變，四鍊洞微，太一監命，公子保哀，帝君理命，三元齊迴，與真并契，福祚巍巍，策龍飛昇，上造雲扉。畢，仰嚥九氣止。此金房祕要，傳上清真人，得者飛仙，位齊高真。輕泄漏慢，身役河源，
　　七祖謝責，不得入仙。
　　虛明紫蘭中元高嵉君，元太晨之氣，諱惠智，字通大業，長三千萬丈。秋三月，建三華寶冠，衣神精七色之袍，帶流金紫章，佩石精金光之劍，立碧霞之上，七色虎輦，光明煥煥，三十二色，思之還長三寸三分。冬三月，化形虎身龍頭，五色斑文，光明奕奕，在碧雲之中五色蓮華之上，思之還反真形。春三月，變形三頭鳳皇，九色文彩光明煥爛，照映上清，思之還反真形。夏三月，化形為紫碧二色之光，更相纏繞，如日之昇，此則高嵉君紫蘭之氣，更受鍊元明太晨之精，思之還反真形。
　　修行中元高嵉君之道，常以立秋之日，清齋入室，西向拜朝高嵉君畢，還北向叩齒十二通，閉眼思高嵉君隨四時形影，在上清靈映宮神變府三輪鄉成真里中，迴真下映，入兆五藏五城之宮，微祝曰：
　　太晨迴景虛明分，變合九鍊三真輪，津靈灌溉五城門，鎮神固氣塞死源，上招高虛致仙群，飛行羽步昇金門，世享帝席命長全，七葉同歡離五根。畢，仰嚥三氣止。此紫蘭寶訣，萬劫一宣，得者飛行，上昇玉清。
　　紫虛玉皇先生紫晨君，元玉晨之氣，諱靈會消，字度眾光，長七千萬丈。冬三月，建七寶飛華冠，衣九色紫錦華裙，佩龍景七變虎符，立五色師子之上，十二華光明照十方，思之還長七寸七分。春三月，化形為九色之鳳，口銜素綬，文身斑斕，光耀上清，思之還反真形。夏三月，化形人軀九頭之烏，九色文彩，光明暐曄，映照上清，思之還反真形。秋三月，化形為紫蒼赤三色之光，混沌相繞如雲之交，此則紫晨君反紫虛玉皇之氣，更受鍊玉晨之精，思之還反真形。
　　修行紫晨君之道，常以太歲之日，清齋入室，北向心拜J 朝紫晨君，叩齒三通，閉眼思紫晨君隨四時形影，在上清變光宮九合府自然鄉永康里中，迴真下映，入兆左腋下，微祝曰：
　　九玄生紫晨，皇景發瓊華，三鍊洞神府，七入金離沙，吐納餐童陽，含漱引日葩，四改隨運生，妙景保朱霞，有能明此訣，携手步北阿。畢，仰嚥七氣止。此金房寶文，得修真道，飛行玉清。
　　紫虛三元紫精君，元紫晨之氣，諱明上耀，字朋大光，長九千萬丈。春三月，建九元飛晨嬰冠，衣丹錦飛裙，佩九天龍文虎書，帶日精育延之劍，立五色蓮華之上，項負七寶之光，思之還長九寸九分。夏三月，紫精君化形為童子，頹雲角髻，衣五色彩衣，手執華幢，光明，煥爛，照映上清，思之還反真形。秋三月，化形龍頭蛇軀，青黃煥爛，光曜玉虛，思之還反真形。冬三月，化形為紫青白三色之光，沌沌如日月之暉，此則反紫虛三元之氣，更受鍊紫晨之精，思之還反真形。
　　修行紫精君之道，常以春分之日，清齋入室，東向心拜，朝紫精君畢，還北向叩齒十二通，閉眼思紫精君隨四時形影，在上清玉寶宮洞靈府金相鄉昇樂里中，迴真下映，入兆心房之中，微祝曰：
　　紫霄散朱靈，丹霄煥玉清，三元踊飛蓋，徘徊紫階庭，反我自然氣，受鍊瑩玉形，養味月中水，仰吸朱日精，三華齊明景，策氣迅八軿。畢，仰嚥七氣止。此九天祕祝，玉房寶文，得行其道，飛騰玉清。輕泄漏慢，身役河源，不得入仙。
　　真陽九老玄一君，元洞晨之氣，諱明流爛，字宣通勃，長五千萬丈。夏三月，建寶晨通精冠，衣九色雲文錦袍，佩太上命神之章龍景丹文，立紫雲之上，坐七色蓮華，光明煥煥，思之還長五寸五分。秋三月，化形為嬰兒，坐紫虛之中，戴五色華蓋，把五芝華幡，思之還反真形。冬三月，化形為月光，青色欎欎，在紫雲之中青華之上，光明流照，洞映上清，思之還反真形。春三月，化形為青緑玄三色之光，混沌相纏如雲之交，鬱勃上清之中，此則反真陽元老之氣，更受鍊元洞晨之精，思之還反真形。
　　修元老玄一之道，常以立夏之日，清齋入室，西向三拜朝元老畢，還北向平坐，叩齒十二通，思元老玄一君隨四時形影，在上清飛玄宮洞太府九元鄉三關里中，迴真下映，入兆命門之處，微祝曰：
　　洞晨鍊真陽，玄老乘虛發，四化變妙根，蕾買景曜朗月，迅虛亭丹衢，策轡之朱律，曲引冥鄉交，同集九靈闕，微哉保劫功，誰測浮與沒。畢，仰嚥九過止。有知玄一四時變化，修之九年，則見真形下降寢房，能變形太虛，飛行上清。
　　太微天帝君，元洞元之氣，諱大崇屬，字元洞度，長三千萬丈。秋三月，建九元飛嬰冠，衣七色鳳雲之袍，帶夜光寶章交靈素綬，立五色師子之上，身生三十二色寶光，在上清之上，思之還長三寸二分。冬三月，化形為無量真人，身負金光，照明十方，立九色之華，手執金鈴，思之還反真形。春三月，化形為日光，紫芒煥映玉虛之上，照明十方，思之還反真形。夏三月，化形為白蒼緑三色光，更相纏繞如雲之沓，此則帝君反太微之氣，更受鍊洞元之精，思之還反真形。
　　修天帝君之道，常以春分之日，沐浴入室，東向再拜朝帝君畢，還北向平坐叩齒三通，思帝君隨四時形影、在上清雲霞宮八朗府三真鄉五晨里中，迴真下映，入兆右腋下，微祝曰：
　　洞源變靈，九色明鮮，迴合太微，四化成真，玉虛欎勃，景曜朱煙，含華漱泉，飛芳八纏，仰餐流暉，鍊灌我身，我身變化，昇入九天，上書仙籍，與帝結緣。畢，仰嚥九過止。有知帝君四時之變，壽同二一光，修行其道，飛行上清，輕泄漏慢，七祖充責。
　　青靈陽安君，元洞浩之氣，諱度眾法，字大開明，長五千萬丈。冬三月，建三精芙蓉晨冠，衣雲文丹錦飛裘，履九色師子，佩流金火鈴，交帶七元，身生七變之光，暐曄玉清之上細微之內，思之還長三寸三分。春三月，化形為老公，頭戴飛龍，口銜月，身衣羽衣，手持紫綬，在丹霞之上，照明玉清，思之還反真形。夏三月，化形為虎頭人身，五色斑斕，光照十方，思之還反真形。秋三月，化形為黃緑紫三色之光，混沌上清，如日之暉，此則反青靈之氣，更受鍊洞浩之精，思之還反真形。
　　修行陽安君之道，常以立春之日，沐浴入室，東向再拜朝陽安君畢，還北向叩齒九通，思陽安君隨四時形影，在上清招搖宮六合府廣靈鄉洞泉里中，迴真下映，入兆兩丸之間車軸下戶，微祝曰：
　　洞浩峙五華，神暉灌青靈，混合帝一氣，變化隨運生，通朗始神堂，發幽鍊丹形，玄玄九元內，寥寥中有精，真景耀雲宮，奕奕照三清，迴映細微中，表爾形與名，氣入神寂房，迴宴紫霄軿。畢，嚥氣三過止。有知陽安四化之形，壽同天地，修之九年，白日飛行。
　　上元太素三元君，元晨華之氣，諱雲育瑛，字勃芝，長三千萬丈。春三月，建寶玄扶晨羽冠，服紫氣浮雲錦帔，九色龍錦羽裙，腰帶流金火鈴虎符龍書，坐於太空之中，膝下常有丹緑青三素之雲，光明暐曄，映照十方，在九天之上細微之內，思之還長七寸。夏三月，化形一身三頭，戴七稱寶冠，服三素飛雲錦衣，立九色鳳凰，上照十方，思之還反真形。秋三月、化形為七曜華精玉光，暐曄紫雲之上，光色欝欝如日之暉，思之還反真形。冬三月，化形為紫白黃色之光，蓊蓊勃勃如金之精，此則反上元太素之氣，更受鍊晨華之精，思之還反真形。
　　修行三元之道，常以本命、太歲之日，沐浴入室，西向三拜朝三元君畢，還北向平坐叩齒九通，思三元君隨四時形影，在上清寶素宮九玄府晨華鄉玉皇里中，迴真下映，入兆九孔之戶，微祝曰：
　　三素迴天元，流霄翼玉靈，靡靡乘玄散，飄飄虛上清，把我自然運，改化豈常名，妙覺始玄旦，欣我萬劫齡，太霞雖云遼，洞映監有情，相與携玉契，同期九天軿，嚥三氣止。此紫元六合宮中祕道，有知三元四時之化不死，修行其道，飛行上清。
　　高上太素君，元洞觀之氣，諱寶洞通，字明世宗，長#2三千萬丈。夏三月，頭建紫元寶冠，衣丹錦七色之，佩豁落七曜元章，帶三寶招仙之策，立五色蓮華之上，光明煥照，思之還長七寸。秋三月，太素君則變形龍頭人身，五色斑斕，光明流曜，映照十方，思之還反真形。冬三月，太素君則變形三日之象，光映混沌，照明上清，思之還反真形。春三月太素君則變形蒼白二色之光，奕奕在元氣之中，紫霄之上，此則反高上太素之氣，更受鍊元洞觀之精，思之還反真形。
　　修行太素君之道，常以甲子日，沐浴入室，西北向再拜朝太素君畢，還北向平坐叩齒三通，思太素君隨四時形影，在上清無量宮映天府七相鄉九轉里中，迴真下映，入兆背中骨節之府，微祝曰：
　　太素策運，四景虛飛，通精散氣，鍊變紫暉，三寶華蓋，緑軿徘徊，流映霞庭，光曜高微，來變我神，生我羽衣，輕翔毛服，八氣齊飛。畢，嚥氣八過止。知太素隨四時之變，則壽萬年，修行其道，飛行上清，輕泄靈文，身死失仙。
　　上清紫精三素君，元洞陽之氣，諱霄華，字法靈曜，長七千萬丈。秋三月，頭建通精晨冠，衣五色斑文虎衣，佩交靈素綬，帶招仙之劍，立九色師子之上，項生圓光，照明上清，思之還長七寸。冬三月，紫精三素元君則變形為鳳頭人身，衣蒼碧紫三色羽衣，光明流煥上清之中，思之還反真形。春三月，紫精三素元君則變形人頭龍身，文彩煥曜，照明上清，思之還反真形。夏三月，紫精三素元君則變形為黃黑二色之光，混沌相纏如雲之昇，此則反紫精之氣，更受鍊洞陽之精，思之還反真形。
　　修行三元君之道，常以庚申之日，沐浴入室，西向再拜朝元君畢，還北向平坐叩齒三通，思元君隨四時形影，在上清玉皇官寶雲府三氣鄉交靈里中，迴真下映，入兆大槌骨首之戶，便微祝
　　曰：
　　紫精散景暉，變鍊九氣庭，方圓三便府，離合改運生，吐津灌日根，皇華曜紫清，尋我高上道，微中有至靈，誰能迴我輿，與爾結玄名。畢，嚥氣三過止。有知此道，三素降真形，修行九年，飛行上清。
　　皇清洞真君，元明皓靈之氣，諱元寶琮，字理玄賾，長五千萬丈。冬三月，冠三梁玉晨之冠，衣七色虎文之裘，帶流金火鈴七色杖幡，立三素飛雲之上，光明暐曄玉虛之內，思之還長五寸五分。春三月，洞真君變形，頭巾黃巾，衣四十二條法衣，手執華幡，在紫雲之上，思之還反真形。夏三月，洞真君則變形，冥目閉視，頭戴華蓋，足履蓮華，思之還反真形。秋三月，洞真君則變形為黃白二色之光，光明流煥在太空之中，照明十天，此則反皇清之氣，更受鍊明皓靈之精，思之還反真形。
　　修行洞真君之道，以立冬之日，沐浴入室，北向三拜，朝洞真君畢，還北向平坐，叩齒十二通，思洞真君隨四時形影，在上清洞玄宮清微府玉相鄉金嬰里中，迴真下映，入兆口之四際中，微祝曰：
　　皇清標晨暉，靈氣翼虛遷，飄飄九元上，靡靡入帝晨，仰吸月中水，俯引曰華根，洞鍊廣靈氣，流芳灌我真、乘運尋帝景，意合致玉仙。畢，嚥氣七過止。有知洞真四變之道，三年則與神交言，修行九年，飛行玉清。
　　皇上四老道中君，元洞虛之氣，諱鏡際，字浩元，長七千萬丈。春三月，頭建明真七寶玉冠，衣鳳文斑袍，佩豁落流鈴，帶招真之劍，立于九色師子之上，十二華光在上清之上，紫虛之中，思之還長七寸。夏三月，道中君則變形為小兒，衣五彩之衣，口銜七星，立白雲之上，思之還反真形。秋三月，道中君則變形為人頭蛇身，五色斑斕，在玉虛之上，思之還反真形。冬三月，道中君則變形為青赤白主色之雲，更相纏繞，在玄空之中，此則反皇上之氣，更受鍊洞虛之精，思之還反真形。
　　修行道中君之道，常以冬至日，沐浴入室，東南向四拜，朝道中君畢，還北向平坐，叩齒十二通，思道中君隨四時形影，在上清流精宮會明府太仙鄉三清里中，迴真下映，入兆背窮骨地戶，微祝曰：
　　四老中真，散華雲房，迴景四陳，變化八方，吐納三精，流映我宮，仙魂仙魄，髓結玉容，乘虛策霄，飛入太空。畢，嚥氣四過止。有知道中君四變之道，壽享萬年，修行致神降，白日昇天。
　　玉晨太上大道君，元虛靈之氣，諱囂獻，字波苦淵，長九千萬丈。秋三月，頭建百變神光玉冠，披飛森霜珠之袍，七色虎衣，佩九色離羅之章，帶晨光月明之鈴，坐七色之雲，光明流曜上清之中，思之還長九寸。冬三月，太上道君則變形，頭戴七光圓輪，身著三十二色法衣，立九色師子之上，光明暐曜，在上清之上太微之中，思之還反真形。春三月，太上大道，君變形為老子，頭戴角巾，身著虎文之衣，手執金符，在五芝華上，思之還反真形。夏三月，太上大道君變形為紫黃二色之光，光明奕奕，更相纏繞在紫虛之中，反玉晨之氣，更受鍊虛靈之精，思之還反真形。
　　修行大道君之道，常以八節、本命之日，沐浴入室，北向再拜朝玉晨君畢，還北向平坐，叩齒九通，思玉晨君隨四時形影，在上清蘂珠宮日闕府紫映鄉金光里中，迴真下映，入兆頸處十二間梁之中，微祝曰：
　　玉晨帶高靈，總真御八清，玉華披丹房，紫鳳曜雲營，携致玄都真，同鍊朱丹精，隨化變五神，營暉明上靈，元道無窮方，微我妙有生，命仙度符籍，表爾形與名。畢，仰嚥五氣止。此高上玉篇，知者壽萬年，修之九年，飛昇
　　上清，輕泄至妙，身死不仙。
　　中央黃老君，元五暉之氣，諱無英生，字雲九夜，長三千萬丈。夏三月，頭建寶琅晨冠，衣九色雲文裘，帶交靈紫綬，十二色華光，常立五色師子之上，光明流曜上清之中，思之還長三寸三分。秋三月，中央黃老君則變形為玉童，頭戴七精之華，衣飛天羽衣，手執華幡，思之還反真形。冬三月，中央黃老君則變形為大仙，通身黃金色，衣七色衣，項負圓光，足履蓮華，光明流煥，思之還反真形。春三月，中央黃老君則變形為紫緑青三色之光，更相纏繞在玉虛之上，此則反中央之氣，更受鍊元五暉之精，思之還反真形。
　　修行黃老君之道，常以庚申、甲子之日，沐浴入室，東北向三拜朝黃老君畢，還北向平坐，叩齒十二通止，思黃老君隨四時形影，在上清空映宮金珠府上精鄉昌樂里中，迴真下映，入兆胸中四極中，微祝曰：
　　太清連玉虛，玄雲散朱宮，四化分流逝，化化改常容，妙景乘靈恍，混合生空伺，得真在感會，高下玄成雙，靜念自形喪，心希冥嶺峰。畢，嚥氣五過止。得知黃老四變之容，壽享萬年，修行其道，飛行上清。
　　太極大道元景君，元上融之氣，諱道大師，字度大明，長三千萬丈。秋三月，頭建晨嬰寶冠，衣無縫九色單衣，佩神虎上符，帶寶仙之劍，項負流金之光，照明七十四方，立玄龜上，思之還長三寸三分。冬三月，大道元景君則變形為虎頭龍身，五色文彩，照明上清，思之還反真形。春三月，大道元景君則變形為老子，散髮至腰，衣飛青羽衣，立紫雲上，思之還反真形。夏三月，大道元景看則變形為青赤二色之光，混混沌沌，更相纏繞在紫虛之上，此則反太極之氣，更受鍊元上融之精，思之還反真形。
　　修行元景君之道，常以立秋之日，沐浴入室，西向再拜朝元景君畢，還北向平坐，叩齒三通，思元景君隨四時形影，在上清長命宮八縹府上元鄉會靈里中，迴真下映，入兆胃管之戶高膜之中，微祝曰：
　　元景洞玄，九微鍊形，四運變化，隨氣改生，生真混合，流映八冥，我乘日吉，上告帝靈，求仙昇飛，八景齊并，萬傾會集，得御流軿，升入九虛，朝謁三清。畢，仰嚥十二氣止。有知元景四變之道，壽三千歲，修之九年，與真同景，飛行上清。
　　太清大道君，元景玉融之氣，諱負上合，字靈幽會，長#3七千萬丈。冬三月，頭建九元通天之冠，衣九色龍衣，佩三氣中章，帶交靈素綬，足立三素之雲，光明煥曜，在上清之上，思之還長三寸二分。春三月，太清大道君則變形為三頭之鳳，口銜素綬，一身有九色之羽，文彩煥爛，洞映上清，思之還反真形。夏三月，太清大道君則變形為三月之圓光，色赤沌沌如車之輪，光明洞曜在太清之上，思之還反真形。秋三月，太清大道君則變形為紫白黃三色之光，光明煥煥，洞照上清，此則反太清之氣，更受鍊元景玉融之精，思之還反真形。
　　修行太清大道君之道，常以立春之日，沐浴入室，北向三拜朝道君畢，還北向平坐，叩齒三通，思大道君隨四時形影，在上清上初宮始生府六合鄉風生里中，迴真下降，入兆喉內極根之戶，微祝曰：
　　太清散靈，九暉吐津，金光玉符，五色流煙，上化下合，變景九天，萬神混鍊，內照成仙，入室輔真，飛晨帝庭。畢，仰嚥三氣止。有知此道則不死，修之九年神仙。
　　皇初紫元君，元融生之氣，諱興劫行，字一氣真，長九千萬丈。春三月，頭建紫元寶琅神冠，衣三色虎文之裘，佩素靈之綬，立三素之雲，光明煥照，洞觀十方，在上清之上八微之內，思之還長九寸九分。夏三月，皇初紫元君則變形為大仙，通身金色，項負圓明，文彩煥爛，光明奕奕，照映十方，思之還反真形。秋三月，皇初紫元君則變形為三色童子，衣五綵衣，手把華幡，奕奕煥煥，照明上清，思之還反真形。冬三月，皇初紫元君則變形為蒼碧紫三色之光，光明煥曜，照朗上清，此則反皇初之氣，更受鍊元融生之精，思之還反真形。
　　修行紫元君之道，常以太歲甲子之日，沐浴入室，南向一拜朝紫元君畢，還北向平坐，叩齒三通止，思紫元君隨四時形影，在上清高虛宮重空府霄中鄉神漢里中，迴真下降，入兆泥丸鼻兩孔下源之中，微祝曰：
　　紫皇元初，道合玄虛，三變九分，混化太初，結精未散，道靈金華，黃上觀真，輔明玉書，天魂檢氣，神昇紫虛，飛靈流軿，蒼蓋緑輿，運致我身，朝謁方諸。畢，嚥氣九過止。此上皇妙道，祕於朱臺，得修其法，飛昇上清。輕泄靈文，七祖充責，身負風刀。
　　无英中真上老君，元玄昱之氣，諱景中華，字明煒，長七千萬丈。夏三月，頭建通天寶冠，衣七色斑文之衣，珮靈飛紫綬，帶通真之劍，立九色師子之上，光明洞照，煥赫上清，思之還長七寸七分。秋三月，中真上老君則化形為老公，建黃巾，衣黃錦袍，手把金杖，立蓮華之上，光明照映十方，思之還反真形。冬三月，中真上老君則化形為三日之光，光明奕奕，照映十天，三氣混合雞子之黃，思之還反真形。春三月，中真上老君則化形為紫蒼白三色之光，光明煥照，映徹於九天，此則反无英中真之氣，更受鍊元玄昱之精，思之還反真形。
　　修中真上老君之道，常以立春、本命、太歲之日，沐浴入室，西向三禮朝老君畢，還北向平坐，叩齒九通止，思上老君隨四時形影，在上清飛玄宮紫童府金耀鄉蒼元里中，迴真下降，入兆太倉五腹之口，微祝曰：
　　玄昱散玉靈，中真乘空欎，三素啟圓塗，黃華耀朱月，森森萬真庭，眇眇玄上闕，手把景秋日，足躡飛虬律，散精迴金鄉，流黃煥爛發，變化應運生，長靈天地堀，研思玄微感，仰餐飛皇術，齊真九元上，一招萬仙謁。畢，仰嚥九氣止。有知無英中真變化形名，與天地同根，行其道九年，乘空飛行，上昇玉清。輕泄祕文，七祖獲罪，身喪失仙。
　　上清元始變化寶真上經九靈太妙龜山玄籙卷上竟
　　#1#2#3『長』字原作『化』。
　　上清元始變化寶真上經九靈太妙龜山玄籙卷中#1
　　北玄高上虛皇君，元玉皇之氣，形長五千萬丈。冬三月，頭建紫晨飛華玉冠，衣七變雲光文裘，佩七元丹章，帶交靈紫綬，坐玄虛之上五色蓮華，光明煥曜，洞照上清，思之還長五寸五分。春三月，虛皇君則變形一身五頭，衣五色法衣，項悉負圓光，直五色師子紫雲之上，執五色華幡，光明暐曄，洞曜北方，思之還反真形。夏三月，虛皇君則變形人頭烏軀，九色鳳文，口銜火鈴，文彩煥爛，光明照天，在玄雲之中紫虛之上，思之還反真形。秋三月，虛皇君則變形為黃黑二色之光，光色奕奕，洞照上清，此則反北玄之氣、更受鍊元玉皇之精，思之還反真形。
　　修行北玄之道，當以立冬之日，入室北向五拜，朝虛皇君畢，還北向叩齒三通，思虛皇君隨四時形影，在玉清紫瑤宮丹瓊府金相鄉三皇里中，迴真下映，入兆兩腎玉戶之口，便微祝曰：
　　北玄虛皇，虛皇納真，練化四道，五氣交纏，導養光明，胎息紫煙，混合生光，靈感自然，日吉時開，曲降我身，太一保命，帝君迴神，三元結符，以成我仙，餐精嚥氣，光華明鮮，毛羽飛裙，金冠華巾，五色雲軿，飛升北辰。畢，仰嚥五氣止。行此道九年，致高上曲映真靈下降，與兆交顏，通幽徹微，坐覩自然，壽齊天地，尅成上仙。閉則靈感，洩則禍嬰。
　　南朱高上虛皇君，元高皇之氣，形長八千萬丈。夏三月，頭建平元遠遊玉冠，衣九色斑文虎裙，佩流金火鈴，帶靈飛之綬，坐七色蓮花，在紫虛之中，光明煥照，洞映上清，思之還長八寸八分。秋三月，南朱虛皇君則變形為烏頭人形，衣九色鳳文之衣，立絳雲之上，紫虛之中，光明煥赫，洞照玉清，思之還反真形。冬三月，南朱虛皇君則變形為鳳皇，九色斑斕，口銜火鈴，光明煥曜，在玉清之中細微之內，思之還反真形。春三月，南朱虛皇君則變形為青赤二色之光，光色赫赫，照明南方，暐曄玉清之上紫虛之中，此反南朱之氣，受鍊高皇之精，思之還反真形。
　　修行南朱虛皇君之道，當以立夏之日，入室南向八拜，朝虛皇君畢，叩齒三通，思虛皇君隨四時形影，在玉清納靈宮化生府高上鄉洞微里中，迴真下映，入兆心孔之戶，便微咒曰：
　　南朱布真，絳雲徘徊，高上開張，四節虛飛，練變五道，瑩飾光暉，流真散靈，神灌八圍，赤子携景，萬神總歸，心孔納精，五府明開，道合成仙，四體輕飛，五帝俠景，升入紫微。畢，仰嚥八氣止。
　　西華高上虛皇君，元上皇之氣，形長六千萬丈。秋三月，頭建三光玉華珠冠，衣自然靈文之表，執九天制魔靈幡，帶交金日精之劍，坐素雲之上，手執金符，光明煥煥，照映上清，在素雲之中八冥之裏，思之還長六寸六分。冬三月，西華虛皇君則變形虎頭人身，衣七色虎衣，文彩斑斕，在上清之上白雲之中，思之還反真形。春三月，西華虛皇君則變形為仙人，色如黃金，項負圓光，衣三十二條九色之衣，光明洞徹，照映十方，在玉清之上紫雲之中，思之還反真形。夏三月，西華虛皇君則變形為赤白之光，光色沌沌如玉之精，照明上清，此則反西華之氣，更受鍊上皇之精，思之還反真形。
　　修行西華之道，當以立秋之日，入室西向六拜，朝虛皇君，還北向叩齒九通，思虛皇君隨四時形影，在玉清音光宮八坦府四明鄉極微里中，迴真下映，入兆肺之後門，微咒曰：
　　西華舒靈，金門煥精，練化四度，是曰開清，神真交合，慶流福生，氣布魂安，神鎮魄寧，太一保錄，司命記名，胞根絕滅，胃管華榮，長享元吉，三光齊靈。畢，仰嚥六氣止。行此道九年，西華曲映，神真降形，洞虛達微，變化立成，坐在立亡，飛行玉清。
　　東明高上虛皇君，元明皇之氣，形長九千萬丈。春三月，頭建通天飛精紫冠，衣九色斑文虎裙，佩金光寶神之章，帶交靈紫綬，坐青雲之中，立九色獅子之上，光明暐曄，洞映上清，思之還長九寸九分。夏三月，東明虛皇君則變形人頭龍身，九色斑斕，口銜流鈴，光色煥曜，照明上清，思之還反真形。秋三月，東明虛皇君則變形為老公，頭戴青龍，足躡七星，九色斑文之衣，光明煥煥，洞照上清，思之還反真形。冬三月東明虛皇君則變形為黑青二色之光，光色欝欝，洞照上清，此則反東明之氣，更受練明皇之精，思之還反真形。
　　修行東明之道，當以立春之日，入室東向九拜，朝虛皇君畢，還北向叩齒九通，思虛皇隨四時形影，在玉清紫微宮朱雀府南陽鄉洞生里中，迴真下映，入兆肝內九重之戶，便祝曰：
　　東明敷散，九精發暉，高上玄映，青真洞迴，四氣交灌，練仙人飛，流精曲降，朗明重暉，內府鎮神，外關固衰，變化八景，洞盻幽微，長享天靈，福祚巍巍。畢，仰嚥九氣止。行此九年，則上真曲映，授兆青精玉芝雲瓊，坐觀九天，剋成上仙。
　　中元中舍虛皇君，元泰皇之氣，形長三千萬丈。四季之月，頭建天元七寶冠，衣五色流黃之，佩六山火玉，帶神精交蛇之綬，坐黃雲之上五色獅子，光明煥爛，照明五方，思之還長三寸三分。冬水王之時，中舍虛皇君則變形一身五頭，頭戴五星，身衣五色羽衣，手執五色華幡，在五色雲氣之上，洞照上清，思之還反真形。春木王之時，中舍虛皇君則變形為童子，衣五色之衣，手御黃龍，在黃雲之中，立七星之上，光明清曜，洞照五方，思之還反真形。夏火王之時，中舍虛皇君則變形為五色之光，更相混沓，照明五方，此則反中舍中元之氣，更受鍊元泰皇之精，思之還反真形。
　　修行中舍虛皇君之道，當以太歲本命之日，入室隨王十二拜，朝之虛皇君畢，還北向叩齒十二通，思虛皇君隨四時形影，在玉清金靈宮鳳嘯府幽神鄉舍清里中，迴真下映，入兆脾府幽關之口，便咒曰：
　　中元總靈，洞真高清，之氣流煥，五道發明，四度交慶，練氣變形，混合太空，迴監我情，保錄玄圖，記簡勒生，南昌刻筭，九天書名，八景神宮，輔衛三清，千乘萬騎，立降我庭，招真致仙，飛升太靈。畢，仰嚥十二氣止。行之十二年，則中元虛皇君降真兆房，授兆升中玄圖司命玄錄，通真徹微，尅獲上仙。祕則靈降，泄則考嬰。
　　五靈七明混生高上君，元紫皇之氣，形長八千萬丈。夏三月，頭建三華寶天冠，衣鳳文紫錦之袍，佩流金火鈴，帶九天丹皇之策，坐絳雲之上，手執金符，光明流煥，洞照上清，思之還長八寸八分。秋三月，高上君則變形為九頭鳳凰，口銜九星，九色斑斕，在絳雲之中，光明洞曜，映照上清，思之還反真形。冬三月，高上君則變形一人九頭，身著鳳文羽衣，手執玉節，立七色蓮花之上，玄雲之中，光明流煥，洞照上清，思之還反真形。春三月，高上君則變形為青赤二色之光，光明欎欎，洞曜南方，此則反五靈之氣，更受鍊元紫皇之精，思之還反真形。
　　修行高上君之道，常以夏至之日，入室南向八拜，朝高上君畢，還北向叩齒三通，思高上君隨四時形影，在玉清鳳生宮洞光府七變鄉九會里中，迴真下映，入兆心孔上際，便咒曰：
　　五靈敷真，高上散暉，變景混合，練仙四飛，流真散漫，澤布九圍，元節合慶，福祚巍巍，我享正真，身生光輝，壽齊日月，萬劫不衰，體生羽服，昇入太微。畢，仰嚥八氣止。
　　三元無上玄老虛皇元辰君，元精皇之氣，形長六千萬丈。秋三月，頭建三氣玄晨飛冠，衣九色百變壽命章衣，佩玉皇招仙之策，帶金玄紫綬，立七色獅子之上，素雲之中，光明洞曜，映照上清，思之還長六寸六分。冬三月，元辰君則變形七頭童子，一身衣虎文之袍，足踐白雲，光明流曜，洞映上清，思之還反真形。春三月，元辰君則變形虎頭龍身，著青黃斑斕，文彩光明，在紫雲之上，照明十方，思之還反真形。夏三月，元辰君則變形為赤白二色之光，光煥赫赫，照明上清，此則反三元之氣，更受鍊元精皇之精，思之還反真形。
　　修行虛皇元辰君之道，當以秋分之日，入室西向六拜，朝元辰君畢，還北向叩齒十二通，思元辰君隨四時形影，在玉清明範宮耀華府天德鄉值正里中，迴真下映，入兆肺府上關之下，便咒曰：
　　三元散華，元辰應符，練化九道，變形四周，混合成真，氣象反初，迴靈曲映，精灌我軀，太一保命，勒仙靈符，五老降席，上真遨遊，逍遙玄和，形同太虛，餐霞嚥氣，神明結儔。畢，仰嚥十二氣止。此虛皇上道，祕於三元玄臺，萬劫一出，得者神仙，祕則真降，泄則禍嬰。
　　玄寂九元上虛皇君，元飛皇之氣，形長五千萬丈。冬三月，頭建飛天紫冠，衣五色斑文虎裘，佩流金之鈴，帶交靈素綬，立玄龜之上，在玄雲之中，光明流煥，朗照上清，思之還長五寸五分。春三月，九元上虛皇君則變形為老人，頭建黃巾，身衣玄羽之衣，手執金戟，足立紫雲之上，思之還反真形。夏三月，九元上虛皇君則變形為九日，更相累連，光明流曜，映照上清，思之還反真形。秋三月，九元上虛皇君則變形為白黑二色之光，光明奕奕，照明北方，此則反玄寂之氣，更受練元飛皇之精，思之還反真形。
　　修行上虛皇君之道，常以冬至之日，入室北向五拜，朝虛皇君畢，叩齒三通，思虛皇君隨四時形影，在玉清七瑤宮北元府恬水鄉上善里中，迴真下映，入兆兩腎幽闕之中，便咒曰：
　　玄寂通微，散精虛皇，三元混合，飛玄流光，神童溉灌，玉女散芳，元父交慶，福祚我當，八景輔翼，五老降房，得覩上靈，接顏仙王，永享罔極，仰飛太空，輕羽飛行，升入上宮。畢，仰嚥十氣止。此玄寂上道，祕於太上六合紫房，依科萬劫一出，玄授上仙之人，得者神仙，飛行上清也。
　　太明靈輝中真無上君，元玄虛之氣，形長九千萬丈。春三月，頭建七寶飛華之冠，衣五黃五色章衣，佩日精三華之印，帶金巾流精之劍，立青龍之上碧雲之中，光明暐曄，洞映玉清，思之還長九寸九分。夏三月，無上君則變形為人頭龍身，口銜日精，九色文彩，光照東方，在碧霞之中，思之還反真形。秋三月，無上君則變形為一龍九頭，九色斑斕，光明洞曜，映照上清，在紫虛之內，思之還反真形。冬三月，無上君則變形為青黑二色之光，光明欝欎，洞照東方，此則反太明之氣，更受鍊元玄虛之精，思之還反真形。
　　修行無上君之道，當以立春之日，入室東向九拜，朝無上君畢，還北向叩齒九通，思無上君隨四時形影，在玉清欎森宮八冥府金羅鄉雲羅里中，迴真下映，入兆肝府中關之戶，便咒曰：
　　大明重曜，敷靈散金，玄暉八發，流精洞陰，無上灑津，澤溢九矜，內充外盈，福布七祖，沉朽享潤，上升太真，我身受仙，飛入月林，體生毛羽，變化隨心。畢，仰嚥九氣止。行之九年，七祖皆仙，神真下降，得覩靈顏，輕泄漏慢，身沒河源。
　　三元四極玄上虛皇元靈君，元鳳虛之氣，形長八千萬丈。夏三月，頭建三氣寶晨玉冠，衣五色斑文虎裘，佩豁落七元，帶交靈之綬，立朱鳳之上，在絳雲之中，光明煥爛，洞耀玉清，思之還長八寸八分。秋三月，元靈君則變形為三頭朱烏，絳色羽服，文彩斑斕，光明煥曜，映照上清，立紫雲之上，思之還反真形。冬三月，元靈君則變形為三朱烏，各銜一火鈴，立日精之上，在絳雲之中，光明煥煥，爛明南方，思之還反真形。春三月，元靈君則變形為青赤二色之光，光明赫赫，照明南方，此則反三元四極之氣，更練元鳳虛之精，思之還反真形。
　　修行元靈君之道，當以夏至之日，入室南向八拜，朝元靈君畢，還北向叩齒十二通，思元靈君隨四時形影，在玉清雲琳宮霄上府清漢鄉素靈里中，迴真下映，入兆心上梁紫戶，便咒曰：
　　元靈通真，玄上演暉，三元混合，四極靈飛，迴精曲灌，萬道洞開，三光瑩發，玉帝徘徊，度我命籍，保真紫微，長生天地，億劫不衰，日吉時慶，享福巍巍。畢，仰嚥八氣止。
　　三元晨中黃景虛皇元臺君，元紫虛之氣，形長六千萬丈。秋三月，頭建七元寶晨嬰冠，衣飛錦文裘，佩六山火玉，帶通真之章，立素雲之上，坐七色獅子，光明煥耀，洞照上清，思之還長六寸六分。冬三月，元臺君則變形人頭烏口，頂生寶光，身衣素羽飛裙，立蓮花之上，在紫雲之中，光明流煥，洞照上清，思之還反真形。春三月，元臺君則變形為真人，青黃色如金剛，項負寶圓，衣九色法衣，立素雲之上，光明暐曄，映照十方。思之還反真形。夏三月，元臺君則變形為赤白二色之光，光明奕奕，照明上清，此則反三元晨中之氣，更受鍊元紫虛之精，思之還反真形。
　　修行元臺君之道，當以立秋、甲子之日，入室西向五拜，朝元臺君畢，還北向叩齒三通，思元臺君隨四時形影，在玉清洞霄宮演真府九氣鄉華耀里中，迴真下映，入兆肺金門上闕，便咒曰：
　　黃景中元，三氣交真，虛皇四度，鍊化玉天，飛芝流溢，陶灌我身，保精固氣，總錄萬神，右契削死，左宮授仙，上禀太虛，五老同軒，變化無方，形造紫晨。畢，仰嚥七氣止。
　　三元紫映暉神虛生注真元胎君，元融虛之氣，形長五千萬丈。冬三月，頭建三寶晨冠，衣龍文虎裘，佩上皇命仙之策，帶龍淵之劍，坐玄龜之上三素之雲中，流光朗明，洞照上清，思之還長五寸五分。春三月，元胎君則變形為童子，頭戴七星，身衣五色緋#2衣，立五色靈龜之上，在玄虛之中，光明清曜，煥照十方。思#3之還反真形。夏三月，元胎君則變形為一人五頭，戴五星，衣五色錦衣，足踐五色之雲，手把金符，在玄虛之上，光照十方，思之還反真形。秋三月，元胎君則變形為白黑二色之光，光明奕奕，照明北方，此則反三元紫映之氣，更受鍊元融虛之精，思之還反其形。
　　修行元胎君之道，當以立冬、本命之日，入室北向五拜，朝元胎君畢，叩齒十二通，思元胎君隨四時形影，在玉清反香宮風舞府清樂鄉長金里中，迴真下映，入兆兩腎中間伏門之上，便咒曰：
　　紫映同天，虛生三元，上有玄常，斗中之君，身衣飛青，錦綉華裙，運練變化，四度交分，曲映降形，賜我丹文，度符南陽，保仙長存，策御金軿，駕景乘雲，與真混合，升到金門。畢，仰嚥十氣止。〔此〕三元上道，皆授上真，不行下世，自無玄名，不得覩盻靈文，見者尅成上仙。
　　青精上真內景君，元始洞之氣，形長九千萬丈。秋三月，頭建三華寶明之冠，衣七色斑文之裘，帶交靈之綬，坐黃白青三色之雲，光明暐曄，洞照上清，在紫虛之上細微之內，思之還長九寸。冬三月，上真內景君則變形一身七頭，衣七色法衣，項負圓光，立九色師子之上，華光交煥，照明上清，思之還反真形。春三月，上真內景君則變形，頭帶月，口銜日，身衣虎文之裘，光色煥明，或立紫雲之上，思之還反真形。夏三月，上真內景君則變形為青白黃三色之光，光明奕奕，照明上清，此則反青精上真之氣，更受鍊元始洞之精，思之還反真形。
　　修行上真內景君之道，當以秋分之日，及庚申日，入室西向九拜，朝內景君畢，還北向叩齒三通，思內景君隨四時形影，在上清瓊宮太丹府朱雀鄉絕崖里中，迴真下映，入兆左耳伏晨之戶，便咒曰：
　　始洞浩精，青真散靈，九戶開塗，三元明扉，朱靈玄映，玉華四飛，乘晨御氣，蒼童紫微，金光內徹，面生丹輝，與月齊景，與日周迴，上朝上真，永享不衰，慶延七祖，死魂同飛。畢，仰嚥七氣止。行之九年，致高靈下映，與真通顏，身生水火，飛升帝晨。
　　太陽九氣玉賢元君，元玉柱之氣，形長七千萬丈。冬三月，頭建通天寶曜之冠，衣九色無縫自然之衣，披虎文之裘，帶通真之綬，坐紫雲之上，光明暐曄紫雲之中，八冥之內，思之還長七寸七分。春三月，玉賢元君則變形，頭戴黃龍，手把七星，身衣黃羽飛裙，立三色雲上，思之還反真形。夏三月，玉賢元君則變形為三頭老子，身如黃金，衣黃錦飛裙青羽之帔，立蓮華之上紫雲之中，思之還反真形。秋三月，玉賢元君則變形為白玉之光，光明洞鮮，明照上清，此則反太陽九氣之氣，更受鍊元玉柱之精，思之還反真形。
　　修行玉賢元君之道，當以立冬之日，及甲子日，入室北向三拜，朝玉賢元君畢，叩齒十二通，思玉賢元君隨四時形影，在玉清瓊宮通靈府三真鄉上壽里中，迴真下映，入兆右耳伏晨之戶，便微祝曰：
　　太陽煥精，玉柱通明，六氣流布，煥落朱庭，變化元洞，鍊易我形，五府開真，六胃華生，飛裳紫帔，上錦下青，三色流雲，緑輿蒼軿，徘徊玄路，運我升清，太一度符，元君鑒生，九真同命，我道尅成，變化太無，長享帝靈。畢，仰嚥三氣止。行之九年，致上真迂降，與神交言，通靈達真，與天長存，祕則靈感，泄則禍嬰。
　　太初九素金華景元君，元皇靈之氣，形長九千萬丈。春三月，頭建紫元晨嬰玉冠，衣七色雲明之袍，帶素靈之綬，佩滅魔靈幡，坐三素之雲，光明照在上清之上細微之內，思之還長九寸九分。夏三月，金華景元君則變形為三頭一身，身如鳳皇，文彩煥爛，照明上清，思之還反真形。秋三月，金華景元君則變形為人頭龍身，五色煥爛，光照紫虛，在三色之上，思之還反真形。冬三月，金華景元君則變形紫赤黃三色之光，光明奕奕，照映上清，此則反太初九素之氣，更受鍊元皇靈之精，思之還反真形。
　　修行金華景元君之道，當以冬至之日，及太歲之日，入室東北向九拜，朝景元君畢，還北向叩齒三通，思景元君隨四時形影，在上清明真宮靈暉府天權鄉遊樂里，迴真下映，入兆頭面之境，微咒曰：
　　太初混黃，三氣清分，金華洞房，號曰景元，明道九迴，四變合雲，上結玉符，下保丹門，攝魂固魄，保真存存，鍊形易骨，髓腦化僊，龍飛鳳舞，上升帝軒。畢，仰嚥九氣止。行此道九年，致神真降見，身能變化，飛行太靈。
　　九皇上真司命君，元玉靈之氣，形長五千萬丈。夏三月，頭建丹華紫曜飛天冠，衣五色飛黃雲羅之袍，佩流金火鈴，帶神虎之符，立五色雲氣之上，光明照映，煥爛太無，思之還長五寸五分。秋三月，司命君則變形為鳳皇，九色斑斕，光明煥煥，照明上清，思之還反真形。冬三月，司命君則變形為老公，頭建紫巾，衣七色斑文虎衣，手執金杖，足躡三氣之雲，光明煥赫，洞照上清，思之還反真形。春三月，司命君則變形為青碧黑三色之光，光明奕奕，照映上清，此則反九皇之氣，更受鍊玉靈之精，思之還反真形。
　　修行上真可命君之道，當以立春之日，及本命日，入室東向九拜，朝司命君，叩齒九通，思司命君隨四時形影，在上清紫耀宮七寶府北生鄉華宮里，迴真下映，入兆胸腹之境，便微咒曰：
　　九皇上真，理化總生，司筭南陽，監延朱庭，太一度符，五老書名，九迴八微，仙魂乃明，三變五鍊，朽骨反嬰，華顏朱童，與帝常靈，保符日月，後天而傾，變化無方，升入帝庭。畢，仰嚥三氣止。行之九年，司命勒錄，真人降房，名書丹臺，永保長存。
　　天皇上真玉華三元君，元洞靈之氣，形長七千萬丈。秋三月，頭建晨纓飛華紫冠，衣五色玄黃紫，佩太上丹文紫章，帶交靈紫綬，立九色師子之上，光明煥爛，照明上清，思之還長七寸七分。冬三月，玉華三元君則變形為女子，頭作飛雲之髻，衣紫黃飛羅之衣，口銜月，足躡黃紫青三色之雲，光明照映十方，思之還反真形。春三月，玉華三元君則分形為三女子，頭作三角之髻，著七稱之冠，負月抱日，在紫雲之中，立蓮花上，思之還反真形。夏三月，玉華三元君變形為紫白青三色之光，光明煥煥，洞照玉清，此則反天皇之氣，更受鍊洞靈之精，思之還反真形。
　　修行上真玉華三元君之道，當以春分之日、丁卯日，入室東南向三拜，朝三元君畢，還北向叩齒三通，思三元君隨四時形影，在玉清通妙宮定微府雲路鄉清源里，迴真下映，入兆下關少腹至腳，便祝曰：
　　玉華散靈，三元鍊精，迴合玉真，變景雲庭，流雲徘徊，煥落火鈴，金符龍幡，十絕旄旌，上景丹臺，遊盻八冥，高上曲映，監我道成，三晨合願，克享長生，變神通微，日月齊并。畢，嚥三氣止。行之九年，三元曲映，降真兆房，目覩神顏，致道神仙。
　　太一上元禁君，元飛靈之氣，形長九千萬丈。冬三月，頭建三寶晨纓飛華紫冠，衣九色玄黃飛雲之，佩六山火玉，帶神精交靈紫綬，坐七色之雲，光明煥煥，照朋上清，在九天之上，思之還長九寸九分。春三月，上元禁君則變形為長人，通身如黃金，項負相輪，衣四十二條九色法衣，坐三氣之中，光明煥煥，照映上清，思之還反真形。夏三月，上元禁君則變形為三月之狀，光色相沓，混混沌沌，乍合乍離，在紫雲之中，思之還反真形。秋三月，上元禁君則變形為蒼緑紫三色之光，更相纏繞在玉清之中，此則反太一上元之氣，更受鍊飛靈之精，思之還反真形。
　　修行上元禁君之道，當以立夏之日，及庚申日，入室南向三拜，朝上元禁君，還北向叩齒九通，思上元禁君隨四時形影，在上清天皇宮玉虛府開元鄉紫合里，迴真下映，入兆左手之戶，便咒曰：
　　太一攝命，桃康理魂，無英公子，及與白元，三真齊暉，保固死關，鍊氣通神，合形帝君，四變八玄，隨化成仙，千乘萬騎，翼我升雲，飛行上清，形造紫晨。畢，仰嚥十二過止。行此九年，得見上元禁君，名書南極，保仙長存。
　　元虛黃房真晨君，元清靈之氣，形長六千萬丈。春三月，頭戴七色朱精華冠，衣雲文之袍，佩金虎鳳文，帶神虎玉章，坐紫雲之中五色蓮花，光明暐曄，照明上清，在八冥之外細微之內，思之還長六寸六分。夏三月，黃房真晨君則變形一身三頭，頭巾紫巾，形衣紫黃二色之衣，手持金戟，在黃房雲宮五色師子之上，思之還反真形。秋三月，黃房真晨君則變形為人身龍頭，九色斑斕，光明煥煥，洞照上清黃雲之內，思之還反真形。冬三月，黃房真晨君則變形為黃白赤三色之光，光明煥煥，徹照九天，此則反元虛黃房之氣，更受鍊元清靈之精，思之還反真形。
　　修行真晨君之道，當以夏至、甲子之日，入室西南向九拜，朝真晨君畢，還北向叩齒九通，思真晨君隨四時形影，在玉清金華宮紫生府長命鄉永康里，迴真下映，入兆右手之戶，便咒曰：
　　黃房中真，元虛洞明，日中改號，號曰方盈，朱臺煥赫，濯暉金庭，含胎鍊息，流紫觀青，二氣混合，體化仙生，飛津內唱，色童顏嬰，自然升飛，上入三清。畢，嚥十二氣止。行之九年，得見神真，通靈飛空。
　　太極主四真人元君，元四芒之氣，形長七千萬丈。夏三月，頭帶遠遊寶冠，衣青羽飛華錦袍，五色羽裙，佩神嬰育延之劍，帶流金火鈴，執神虎玉符，坐四色雲中，光明流煥，洞照上清，在細微之內，思之還長七寸七分。秋三月，四真人元君則變形為四頭鳳皇人形，衣九色斑文虎衣，足履五色師子，或立蓮花之上，紫炁之中，思之還反真形。冬三月，四真人元君則變形為四童子，青赤白黑，各衣一色錦裙，各執一色之節，一色之幡，在紫雲之上，思之還反真形。春三月，四真人元君則變形為青赤白黑四色之光，光色混沌如雲之煙，煥煥照明，此則反太極之氣，更受鍊元四芒之精，思之還反真形。
　　修行四真之道，當以立秋之日，及甲子日、入室西向四拜，朝四真畢，還北向叩齒九通，思四真元君隨四時形影，在玉清四明宮八朗府金瓊鄉極瑛里，迴真下映，入兆左目中，便咒曰：
　　太極四靈，元君上京，金精浩靈，鍊神入光，日華散暉，朱月灌漿，靈芝八散，通我明梁，太一有命，四司來迎，身生奇毛，飛羽羅裳，騰空步虛，骨肉俱翔。〔畢〕，仰嚥八氣止。行之八年，四真曲映。目覩神顏，名書太極，得為真人。
　　四斗中真七晨散華君，元四沌之氣，形長四千萬丈。秋三月，頭帶七晨飛精華冠，衣黃錦飛裘，青羽之裙，帶靈飛紫綬，足躡七元，手把景星，光明煥煥，洞照上清，在細微之內，思之還長四寸四分。冬三月，七晨散華君則變形一身四頭，頭角一日，身衣四色之衣，手把斗剛，足踐紫雲，光色煥煥，照明上清，思之還反真形。春三月，七晨散華君則變形為四童子，形長四尺，衣五色斑文之衣，手執華幡，在黃雲之中，思之還反真形。夏三月，七晨散華君則變形為青赤白黑四色之光，光色混沌，洞照上清，此則反四斗中真之氣，更受練元四沌之精，思之還反真形。
　　修行散華君之道，當以秋分之日，入室北向八拜，朝真畢，叩齒三通，思散華君隨四時形影，在玉清華晨宮魁元府七剛鄉金蓋里，迴真下映，入兆右目之中，咒曰：
　　四斗總剛，中真散華，三光混合，吐噏玄霞，甲張理命，七神制魔，列圖五符，年同上初，金輪寶蓋，玄精煥靈，騰身太空，上造神廬。畢，嚥炁七過止。行之七年，則名書玄圖，七元感徹，真人下降，目覩神顏，授兆神經，致雲輿羽蓋，白日升晨。
　　晨中黃景元君，〔元〕黃暉之氣，形長七千萬丈。冬三月，頭帶金華寶冠，衣五色班文之裘，飛羽錦裳，帶七元寶章、流金火鈴，手執九色玉節，坐則黃雲，光明煥煥，流曜九天，洞照上清右八冥之內，細微之中，思之還長七寸七分。春三月，黃景元君則變形一身三頭，頭戴鳳皇，通身黃色，手把金戟，足立五色師子之上，光明奕奕，洞照上清，思之還反真形。夏三月，黃景元君則變形為三人，頭著日光，口銜七星，身衣五色之，常立黃雲之上，思之還反真形。秋三月，黃景元君則變形為黃紫蒼三色之光，光炁相繞，混黃太空，此則反晨中之炁，更受鍊元黃暉之精，思之還反真形。
　　修行黃景元君之道，當以立夏、冬至之日，入室東向三拜，朝黃景元君畢，長跪叩齒三通，思景元君隨四時形影，在玉清七靈宮機玄府九晨鄉天紐里，迴真下映，入兆肺部華蓋之門，便咒曰：
　　晨中童子，黃雲三纏，霄臺煥秀，協映玉真，號曰玄上，列位皇賓，總攝百神，携入紫煙。畢，嚥炁三過止。此晨中迴生祕法，知者不死，修之飛仙，輕泄靈音，身負河源。
　　金闕後聖太平李真天帝上景君，元通晨之炁，形長九千萬丈。春三月，頭建七精寶華冠，衣玄黃五色之裘，青錦飛裙，手執虎符，坐七色之雲，光映暐曄，照明上清，在細微之內八冥之外，思之還長九寸九分。夏三月，天帝上景君則變形為老公，頭帶飛龍，身衣黃文之裘，黃羽之裙，手執金板，立紫雲之上，光明奕奕，洞照上清，思之還反真形。秋三月，天帝上景君則化形為小童子，衣五色之衣，或乘師子，或坐青雲，思之還反真形。冬三月，天帝上景君則變形為蒼黑青三色之光，光明混沌更相纏繞，此則反金闕之炁，更受練元通晨之精，思之還反真形。
　　修行天帝上景君之道，當以正月一日，及甲子、立春之日，入室東南向九拜，朝上景君畢，還北向長跪，叩齒十二通，思上景君隨四時形像，在玉清金闕宮玉真府東華鄉九炁里，迴真下映，入兆五藏結喉之本，便咒曰：
　　金闕協神生，九炁映丹霞，明光翼金靈，五雲混三華，玄漱飛晨津，含練自然牙，嗚皷召百神，嘯咤來羣魔，千乘萬騎官，衛我登玉阿。畢，九嚥炁止。此金闕玉房祕要，得者為後聖種民，修之九年，飛升金闕。輕泄靈文，七祖充責，己身亡命，長負刀山。
　　太虛後聖無景彭室真君，元四演之炁，形長四千萬丈。夏三月，頭建通天紫冠，衣白錦文裘，素羽飛裙，腰帶飛靈之綬，左佩流鈴，手把七元之光，常立紫虛之上蓮花之中，光明暐曄，洞照上清，思之還長四寸四分。秋三月，彭室真君則變形為仙人，色如金剛，項光圓明，映照四天，衣三十二色無量法衣，光明奕奕，在上清之上細微之內，思之還反真形。冬三月，彭室真君則變形為人身鳳頭，五色斑斕，立紫虛之中，光明煥煥，照明上清，思之還反真形。春三月，彭室真君則化形為蒼赤白玄四色之光，更相累沓，如日之暈雲，此則反太虛之炁，更受練元四演之精，思之還反真形。
　　修行彭室真君之道，當以春分之日，及本命之日，入室南向四拜，朝神畢，北向叩齒三通，思彭室真君隨四時形像，在上清無量宮玄闕府四正鄉合元里中，迴真下映，入兆五藏大胃上口，便咒曰：
　　太虛種福庭，福福相因生，受生九玄戶，真炁日中榮，練骨結仙筋，治兆昇三清，六合會萬神，虎符攝朱兵，累祖保元籍，世世禮仙經。畢，仰嚥炁四過止。此後聖練仙上法，祕之太虛無景宮，萬劫一出，得者為後聖種民，修之九年，奉迎聖君於上清宮，輕泄身役鬼官。
　　太玄都九炁丈人主仙君，元變浩之炁，形長七千萬丈。秋三月，頭建朱精九德寶冠，衣青羽六合之裘，百變文光之裙，腰帶招仙制魔之劍，坐九色師子三炁之雲，光明奕奕，洞映十天，思之還長七寸七分。冬三月，主仙君則變形為九人，身長九寸，頭戴月光，各衣青黃五色仙衣，常在紫雲之上，時乘鳳皇遊戲玄都，思之還反真形。春三月，主仙君則變形一身九頭，頭戴鳳皇，五色斑斕，在上清之上紫虛之中，思之還反真形。夏三月，主仙君則變形為蒼白紫黃玄赤青紅緑九色之光，更相纏沓在上清之上，此則反太玄之氣，更受鍊元變浩之精，思之還反真形。
　　修行主仙君之道，當以立夏之日，及本命、太歲之日，入室西南向九拜，朝主仙君畢，還北向叩齒九通，思主仙君隨四時形像，在上清太玄宮王堂府玄都鄉總真里中，迴真下映，入兆九腸之口伏願之下，便咒曰：
　　太玄生神，保鎮命門，伏尸滅落，寧神安魂，迴光帝室，受仙玉女，太一携提，同會帝賓，長濟金房，年合月煙，永享無期，壽與天連。畢，仰嚥九過止。此太玄主仙上道，祕之金房玉匱，萬劫一出，得者不死，行之神仙。輕露身死，負考河源。
　　上清八景老君，元雲源之炁，形長八千萬丈。冬三月，頭建飛晨華冠，衣自成雲文之，飛仙羽裙，腰帶虎書，手把金鈴，常立七色蓮華之上，紫雲之中，光明煥煥，照明十方，思之還長四寸四分。春三月，八景老君則變形為八光童子，八人齊長八寸，衣黃錦之帔，飛羅之裳，生八色之雲，光明煥煥，照明上清，思之還反真形。夏三月，八景老君則變形為老公，頭建黃巾，身著五虎衣，手把金節，佩攝殺之劍，在黃氣之中，常口引日光，思之還反真形。秋三月，八景老君則變化為黃白紫紅緑玄赤蒼八色之光，更相累沓，在上清之上，則變上清之炁，更受鍊元雲源之精，思之還反真形。
　　修行八景君之道，當以秋分之日，及本命、甲子之日，入室西向八拜，朝八景君畢，還北向叩齒九通，思八景君隨四時形像，在上清清虛宮洞清府上元鄉紫房里中，迴真下映，入兆少腹二孔之本，便咒曰：
　　上清玄玄氣，八景生一紀，黃元協神宗，精魂對帝子，五符保命籍，度年同劫始，飛雲八景輿，昇兆雲門裏，身飛入太虛，死魂翻然起。畢，仰八嚥止。此上清玄祕之道，太上藏之金格，有得者不死，修之飛仙。輕泄靈文，七祖充責，己身亡命，負罪幽山。
　　東華方諸宮高晨師玉保王青童君，元日精之炁，形長七千萬丈。春三月，頭建青華寶晨冠，衣青羽飛裘，青錦飛裙，腰帶青精通明之劍，手執九色魔幡，帶神虎之符，坐青雲之上，紫煙之中，思之還長七寸七分。夏三月，青童君則變形為人身鳥頭，通身青羽之衣，立五色師子之上，手持召仙之策，在紫雲之中，思之還反真形。秋三月，青童君則變形為青精童子，頭戴飛龍，口銜火鈴，坐玄虛之上，常有青雲繞絡身形，思之還反真形。冬三月，青童君則變形為青赤緑三色之光，更相繞纏在上清之上，青雲之中，此則反東華之炁，更受鍊元日精之精，思之還反真形。
　　修行青童君之道，當以立冬之日，及本命、庚申、丁卯之日，入室東向九拜，朝青童君畢，還北向叩齒十二通，思青童君隨四時形像，在上清方諸宮青元府通霞鄉東華里中，迴真下映，入兆百關絕節之下，咒曰：
　　青華混迥，五道煥分，金晨建節，受持七門，太一保命，靈標理魂，陵陽度籍，元公召神，奉兆登霄，寢息玉軒，福臻億億，慶流千千，書名東華，世享上仙。畢，仰嚥九炁止。此東華玉格上真祕道，大劫周天地改易其文，當見五嶽之室，得者不死，修之得過洪灾，白日飛騰。輕泄七祖充役，己身亡命，負考河源。
　　扶桑大帝九老仙皇君，元源谷之炁，形長九千萬丈。夏三月，頭建寶瑯晨冠，衣亂色百變之袍，腰帶飛靈素綬，佩豁落七元之劍，手執青靈命魔之幡，立九色之雲，光明煥煥，照映上清，思之還長九寸九分。秋三月，九老仙皇君則變形為仙，色如金剛，項有圓光，衣七十二條法衣，立三炁蓮花之上，光明煥赫，洞映上清，思之還反真形。冬三月，九老仙皇君則變形為人頭龍身，五色斑爛，在紫虛之上碧雲之中，思之還反真形。春三月，九老仙皇君則變形為碧蒼玄三色之光，更相累沓在上清之上，此則反扶桑青浩之炁，更受鍊元源谷之精，思之還反真形。
　　修行九炁仙皇君之道，當以春分之日，及本命、四月八日，入室東北向三拜，朝仙皇君畢，還北向叩齒二十四通，思仙皇君隨四時形像，在上清清元宮暘谷府溟涬鄉扶桑里中，迴真下映，入兆本命之根胞胎大結中，便咒曰：
　　太帝變景，扶晨理元，四氣練易，百變千分，入兆胞胎，斬斷死根，太一守戶，玉真護門，拔度三界，體寶金仙，神律發溢，合羽揚輪，書札玉位，世保福原，禍死絕沉，更生仙魂，七玄同飛，昇化帝門。畢，仰嚥二氣止。此太帝玄祕之文，藏於玉房，萬劫一行，得者長存，修之致仙，輕泄禍伐，沒命河源。
　　小有玉真萬華先生主圖玉君，元納真之炁，形長三千萬丈。秋三月，頭建遠遊寶冠，衣飛仙羽衣，帶寶真洞章，手執華幡，在青雲之中五色師子之上，光明奕奕，照明上清，思之還長三寸三分。冬三月，主圖玉君則變形為人身鳥口，口銜玉符，身衣羽衣，手執三炁之華，光明落落，照明上清，思之還反真形。春三月，主圖玉君則變形為人身，兩手為鳳翅，通身衣黃羽之衣，足立七星，在紫虛之上，思之還反真形。夏三月，主圖玉君則變形為青黃二色之光，如雲之沓，在上清之上，此則反小有玉真之炁，更受鍊元納真之精，思之還反真形。
　　修行主圖玉真君之道，當以立秋及本命之日，入室西北向一拜，朝玉真君畢，還北向叩齒十二通，思玉真君隨四時形像，在上清金雲宮通炁府招搖鄉玉真里中，迴真下映，入兆鼻下人中，便咒曰：
　　小有結真，合精練神，大迴變化，六混七分，帝一理命，無英保魂，七華生朽，沉景起煙，奉籍帝尊，慶拔七玄，形合日月，三光相連，乘羽駕遊，昇入高晨。畢，仰嚥三氣止。此小有天中金格玉文，得者壽同天地，修行上為真人。妄傳輕露，罪及七玄，身死負考，萬劫不原。
　　玄州二十九真伯上帝司禁君，元仙演之氣，形長五千萬丈。冬三月，頭建三玄通天寶冠，衣九色虎衣，班文之裘，飛青羽，腰帶虎書，佩流金火鈴，在紫虛之上太清之中，光明煥煥，思之還長五寸五分。春三月，上帝司禁君則變形為人身獸頭，狀麒麟，或通身麟形，青黃文彩斑斕，立三色雲炁之中，思之還反真形。夏三月，上帝司禁君則變形為童子，頭戴飛龍，身衣紫黃羽，乘鳳皇在清虛之中，或遊宴五嶽，手執青無之錄，思之還反真形。秋三月，上帝司禁君則變形為百變之光，混沌亂色更相纏繞，在上清之中，此則反玄州二十九真之炁，更受鍊元仙演之精，思之還反真形。
　　修行上帝司禁君之道，當以立夏之日，及秋分、甲子日，入室東向九拜，朝司禁君畢，還北向叩齒十二通，思司禁君隨四時形像，在上清司空宮仙都府玄陰鄉總正里中，迴真下映，入兆陰莖之端，便咒曰：
　　玄真輔仙，上帝監籍，神王練炁，五雲敷席，符命四司，檢簡精魄，太一授錄，保兆仙格，還童觀容，停年止白，身飛玄都，與天同宅，五帝携提，長享玄伯。畢，仰嚥九氣止。此玄洲練仙祕道，藏之大有之房，萬年一出，得者仙伯書名，長生無極，修之飛行，上昇仙庭。輕泄者身死，謝罪鬼官。
　　太無晨中君，元玉戶之炁，形長七千萬丈。冬三月，頭建金華七寶冠，衣朱文羽衣，九色之綬，腰帶金章，手執虎符，〔立〕紫雲之上太清之中，光明煥煥，照映十方，思之還長七寸七分。春三月，太無晨中君則變形為童子，坐生蓮花之中，手執五色華幡，在上清紫雲之上，思之還反真形。夏三月，太無晨中君則變形為三人，悉建遠遊冠，衣飛青羽，腰帶素綬，手執殺魔之律，或乘飛鳳，在上清之上，思之還反真形。秋三月，太無晨中君則變形為白青黃三色之光，更相纏繞在上清之上，此則反太元之炁，更相受鍊元玉戶之精，思之還反真形。
　　修行晨中君之道，當以立秋、秋分、庚申之日，入室西北向三拜，朝晨中君畢，還北向叩齒十二通，思晨中君隨四時形像，在上清玄洞宮六生府開仙鄉玉戶里中，迴真下映，入兆丹田宮本命帝室，便咒曰：
　　仙靈散暉，浩晨四布，混合九玄，三五流注，結真成仙，仙練昇度，元父解形，玄母養護，五神輔翼，飛昇霄路，三元保錄，帝真飴哺，呼吸自然，五華堅固，長享無窮，天地同祚。畢，仰嚥三炁止。此太素上道，得者延年億萬，修之成真人，九天書名。不得輕宣，露泄靈音，身死失仙。
　　龜山九靈真仙母，元混西金之炁，形長七千萬丈。春三月，頭建寶琅扶晨羽冠，服紫炁浮雲，身披九色龍錦羽裙，腰帶流金火鈴虎符龍書，坐太空之中丹緑青三色雲之上，光照煥曜，洞映紫清，思之還長七寸七分。夏三月，仙母則變形為九色之鳳，一體九頭，文彩煥爛，光明奕奕，洞照太虛，思之還反真形。秋三月，仙母則變形為人形鳳頭，衣九色飛雲錦，腰帶交靈紫綬，立九色之雲，光明煥煥，洞明上清，思之還反真形。冬三月，仙母則變形為紫青黃三色之光，更相累沓，沌沌混混，光明洞發，此則反九靈之炁，更受鍊元混西金之精，思之還反真形。
　　修行仙母之道，當以九月九日，及秋分之日，入室西向九拜，朝仙母畢，還北向叩齒九通，思仙母隨四時形像，在上清寶素宮九玄府玉皇鄉西龍里中，迴真下降，入兆明堂中，便咒曰：
　　靈化通玄，飛景九元，凝精結神，上為金仙，混合成一，散形億分，上造太晨，策空躡雲，保命黃籙，長靈劫年，金簡素籍，名刊帝軒，永享太華，與天同存。畢，仰嚥九炁止。此九靈上道，祕於九天之上大有之房，萬劫一傳，得者不死，修之飛仙。
　　東方上始少陽青帝君，元九霞之炁，形長九千萬丈。春三月，頭建九元通天冠，衣青錦飛裙，佩太上九炁命魔之章，帶翠羽交靈之綬，常立碧雲之上，思之還長九寸九分。夏三月，青帝君則變形一身九頭，通身衣朱衣，腰帶素綬，足立蒼龍之上，思之還反真形。秋三月，青帝君則變形人身龍頭，通身青免，立碧雲之上，手執陽霞之符，思之還反真形。冬三月，青帝君則變形為黑光，光色奕奕，照明北方，此則反上始之氣，更受練元九霞之精，思之還反真形。
　　修行東方青帝君之道，常以立春、春分之日，入室東向九拜，朝青帝君畢，還北向叩齒九通，思青帝君隨四時形像，在上清常陽宮九生府東濛鄉青谷里中，迴真下降，入兆肝府之中，便咒曰：
　　上陽迴元，元變入仙，練青受化，合成我神，神真入玄，欻化萬分，千乘萬騎，輔翼我身，蒼龍碧霞，錦帔飛裙，運形上昇，朝謁帝晨，列簡東華，滅跡河源，長居仙籍，與日同軒。畢，仰嚥九炁止。
　　南方通陽納陰赤帝君，元入丹之炁，形長八千萬丈。夏三月，頭建三炁玄梁寶冠，衣緋雲錦袍，丹文之裙，佩南極制陽之符，帶朱宮入光之劍，常立赤霞之上，思之還長八寸八分。秋三月，赤帝君則變形為朱鳥，口銜赤綬，足立赤雲之上，光明煥赫，洞照太虛，思之還反真形。冬三月，赤帝君則變形為人頭鳥軀，頭戴日精，口銜火鈴，在紫雲之中，思之還反真形。春三月，赤帝君則變形為青光，光色欝欝，照明東方，此則反通陽之炁、更受練元八丹之精，思之還反真形。
　　修行赤帝君之道，常以立夏、夏至之日，入室南向八拜，朝赤君畢，還北向叩齒十二通，思赤帝君隨四時形像，在上清洞陽宮朱陵府南極鄉八炎里中，迴真下降，入兆心府之中，便咒曰：
　　三炁迴靈，八帝九清，飛天洞微，丹陽映明，混合中真，練變自生，四度改化，反我真形，隨炁運行，與天合靈，飛空乘虛，上入帝庭，長享元吉，南極齊并。〔畢〕，仰嚥八炁止。
　　西方少陰西金白帝君，元六素之炁，形長六千萬丈。秋三月，頭建七炁明光寶冠，衣白錦雲光之袍，素錦飛裙，佩素雲之綬，〔帶〕龍淵漫延之劍，常立素霞之上，思之還長六寸六分。冬三月，白帝君則變形人頭虎身，日光奕奕，照明太空，思之還反真形。春三月，白帝君則變形虎頭人身，頭戴月精，口銜素綬，身衣虎文，足立師子之上，思之還反真形。夏三月，白帝君則變形為黃光，光色洞徹，照明中央，此則反少陰之炁，更受練元六素之精，思之還反真形。
　　修行白帝君之道，常以立秋、秋分之日，入室西向六拜，朝白帝君畢，還北向叩齒三通，思白帝君隨四時形像，在上清金門宮通光府素水鄉金元里中，迴真下降，入兆肺府之中，便咒曰：
　　日月迴度，三合七成，西金混魄，治練化形，虎變九道，七炁飛精，帝君開真，萬物化成，玄虛與化，炁入幽冥，道合元契，昇造玉庭，與天同符，與帝同靈，長存吉祚，億億不傾。畢，仰嚥六炁止。
　　北方通陰太陽黑帝君，元五靈之炁，形長五千萬丈。冬三月，頭建五炁玄晨之冠，衣玄錦之袍，五色飛裙，佩七元流鈴，帶文身通神之劍，常立玄雲之上，思之還長五寸五分。春三月，黑帝君則變形為人頭蛇身，五色斑爛，口銜金符，頭帶七星，光明煥曜，洞映上清，思之還反真形。夏三月，黑帝君則變形一身五頭，頭戴五星，身衣玄羽之衣，足躡玄龜，手執火鈴，思之還反真形。秋三月，黑帝君則變形為白光，光色奕奕，照明西方，此則反通陰太陽之炁，更受鍊元五靈之精，思之還反真形。
　　修行黑帝君之道，常以立冬、冬節之日，入室北向五拜，朝黑帝君畢，叩齒十二通，思黑帝君隨四時形像，在上清廣靈宮北黃府玄陰鄉五靈里中，迴真下映，入兆腎府之中，便咒曰：
　　五行演真，陰陽合符，玄炁迴運，四改交周，反形元虛，乘空入無，太一翼命，帝君受符，保仙紫相，錄字丹書，五道并真，合我形軀，駕景策雲，飛昇玉都。畢，仰嚥五炁止。
　　中央總靈高皇黃帝君，元黃生之炁，形長三千萬丈。以〔四〕季〔之〕月，頭建黃晨通天玉冠，衣黃錦之袍，玄黃飛雲錦裙，佩黃神越元之策，帶靈飛紫綬，常立五色師子黃雲之上，思之還長三寸三分。秋三月，白炁玉黃帝君則變形，分為四童子，衣青白赤黑四色錦裳，飛雲錦帔，各頭戴日精之華，手執五色之幡，立素雲之上，思之還反真形。冬三月，黑炁玉黃帝君則變形一身四頭朱鳥，毛色斑爛，照明北方，思之還反真形。春三月，青炁玉黃帝君則變形為皇上老人，通身黃色，頭戴圓光如之相輪，手執金鈴，足立青雲之上，思之還反真形。夏三月，赤炁玉黃帝君則變形為赤光，光色憧憧，照明南方，此則反高皇之炁，更受練元黃生之精，思之還反真形。
　　修行黃帝君之道，常以太歲、甲子之日，入室向太歲十二拜，朝黃帝君畢，還北向叩齒十二通，思黃帝君隨四時形像，在上清黃元宮高皇府中戊鄉四圓里中，迴真下降，入兆脾府之中，便咒曰：
　　四剛總真，靈化無方，道合成一，五行開張，隨運變號，周圓四鄉，是日上吉，乘陰御陽，六甲直符，太一下迎，結我錄籍，書名上京，得朝三元，保仙神皇。畢，仰嚥十二炁止。
　　上清元始變化元錄
　　高上玉皇帝，上聖君，九天玉真，皆禀炁自然，託形瓊胎，隱秀紫元，靈和感會，得有人焉。胤皇流之冑，生而成真，結空洞以為字，合三炁以為名，受號帝位，應化上清，總仙高虛，拊任玄玄，四時改易，推節變通，沐浴冠帶，練飾長存，運化形影，應感而生，幽冥恍惚。故道無常名，深不可測，微難可窮，天地規以得立，太玄協以致清，日月持之以朗耀，五行禀之以致靈，巍巍德宗，蕩蕩高尊，其道高妙，非可勝焉。元始記籙，藏之太上六合宮中紫房之內，萬劫一傳，九天禁書，非鬼神所聞。得見其篇目，將慶灑上葉，福流玄根，魂昇南宮，七祖同歡，名書玉札，死生獲仙。
　　後聖學上真之道，當練悉元始變化之形，隨節改易，以通其真，以反其炁，以練其神。假令元始皇上丈人，以立春之日納元玉虛之炁，受皇上丈人之號，此皆真形，衣服正色。竟春三月九十日中，居真臨正，至立夏之日，皇上丈人則變其正形，更受節化，沐浴神真，謂變仙易景，通真納靈，致炁長存。周夏三月九十日中，仙魂沐浴，神真感通，至立秋之日，皇上丈人則隨節化形，冠帶五常，謂之仙化，炁通玄玄，內充外溢，光輝發明，變真養炁，致炁無窮。周秋三月九十日中，冠帶九天，仙化成真，至立冬之日，皇上丈人含真胎息，反炁自然，解脫身形，變景入光，還其元始，受練反精，育瑩神真，光色混沌，如雲之煙。周冬三月九十日中，結炁凝神，還復正形，四度迴周，周而復生。此元始四改之化，隨節易容。天地之運，皆有盛衰，否泰休息，以應天關，盛則臨正，休則育養，冠帶練精，不失其常。故天地長存無窮，此妙化之道，非可勝記。學真之家，當各隨其節，修行存思眾真，皆如元始皇上丈人之法，八年之中，不失常節，尅致真人下降，目覩神形，能隨炁變化，飛昇太空也。
　　凡修四變之道，當隨節服四變之符。假令春三月行道存思，當先服東明通真變景陽霞之符；夏三月行道，當服南光八鍊丹景四朗之符；秋三月行道，當服西精浩靈化景扶希之符；冬三月行道，當服北玄欝真練景蕭風之符。若行黃帝之道，當以季月服黃上八維生景玉門之符。此元始變化結真上道，行之者則通天炁，招神致仙，迂降靈顏，曲映寢房，中理兆形，四梵之炁，通明五宮，開關受真，使神安玉府，隨節縛仙，下和陰陽，條理候門，輪轉天地，總維八方。其文高妙，神仙之宗，有知其法，坐覩真靈，能變能化，隨節練形，萬神安備，飛行上清，密則神降，泄則禍嬰。
　　東明通真變景陽霞符
　　春三月行道，思神招靈，當以黑書青紙上，東向服之，百日通靈，千日見神，徹視萬里，坐覩自然，役使青真玉女九人，致青宮寶書，神仙真文。又青書黃繒上，安所坐卧席東面，以青錦衣之百日，則致青老降座，青帝神官侍衛神文，營護行符者身，九年自致青霞之雲，載兆飛行。所謂精感神降，坐致飛仙者也。
　　其文乃東方青景陽霞開明通光之精，其炁乃九元之始暉，其暉映朗東天，欎勃九千九萬九億萬重，其精飈飈而翠澄，碧雲欎乎太虛，華芒爛乎九玄，流津澳於豪林之外，玉泉注於萬丈之淵，林棲碧雞之羣，淵治暘谷神王，上有始青之觀，中有青華之宮，觀有九炁元老宮舍，青真聖皇左侍青腰玉女，右直翠羽靈童，常乘太山靈獸，策御九光神龍，以春三月上導九天之炁，下引肝府之源流，二炁交於感會，變化在乎須臾。故結炁以成號，凝精以成符，得嚥其炁，則能立覩神軀，有餐其精，則能變入九天，此妙哉之靈化，巍巍乎太虛，鍾變萬奇，難可且書。
　　南光八練丹景四朗符
　　夏三月行道，思神招靈，當以青書赤紙上，南向服之，百日通靈，千日見神，萬日飛仙，役使太丹玉女八人，致流金火鈴登仙丹章。又赤書白繒上，安所坐臥席南面，以赤錦衣之百日，則絳老降房，赤帝神官侍衛神文，營護行符者身。八年則致絳霞之雲，載兆飛行，上昇洞陽之宮也。
　　其文乃南方洞光八練四朗之精，其炁乃八天發封之始暉，其暉明爛，朗映八外，煥煥流耀，迅電散漫八千八萬八億萬重。其精炎炎而丹舒，光芒曄曄而峻嶒，似慶雲之欎勃，煥乎太陽之庭，玉津滂沲，澳於流火，則有不死之人，上有南極之臺，中有洞陽之宮，臺有主仙司命舍，太和上真右侍太丹玉女，左衛赤圭靈童，常集霍山之獸，匡御九色鳳皇，以夏三月上導九天之炁，下引絳府之明梁，二炁交於感變，靈化發於微芒。故凝精以成文，結炁以成星，嚥其炁則致靈尊降房，餐其精則能飛行八空，驅策六甲，役召六丁，妙化之道，位加高清。
　　西精浩靈化景扶希符
　　秋三月行道，思神招靈，當以黃書白紙上，西向服之，百日通靈，千日見神，上真下降，與神接顏，役使太素玉女六人，致金精日華冶煉芝英。又白書青繒上，安所坐臥席西面，以白錦衣之百日，白老降旁，白帝神官侍衛神文，營護行符者身，六年則致三素雲軿，降載兆身，昇形太空，飛行玉清。
　　其文乃西方浩靈洞練扶帝金魄白門之精，其炁乃六演金映之始暉，其暉明曜，映朗西戎，浩浩流布六千六萬六億萬重，其精落落，如玉瑩光，光芒煥煥，峨峨崚嶒，上無復色，下無復淵，眇莽浩汗，似素雲之沓煙，煥乎洞虛金門之上，流津澳注冶練之庭，冶練則有還容之池，練仙芝英，金門則有青金丹臺，上有龍山神樓，中有素靈之宮，樓有十二玉仙宮舍，西華真人左侍素靈玉女，右衛金華之童，常乘華山靈獸，策御白虎之王，以秋三月〔上〕導九天之炁，下引肺府中真，二炁應變而交會，變化生乎西關。故凝精以成符，結炁以成神，得嚥其炁，則能立降神顏，餐其精能飛昇金門，嘯命五嶽，坐召十方，興雲致龍，適意所從，其文高妙，難可稱焉。
　　北玄欎真鍊景蕭風符
　　冬三月行道，思神招靈，當以黑書白紙上，北向服之，百日通靈，千日覩真，徹視幽微，與神交顏，役使太玄玉女五人，致五星上妃夫人靈真昇中玄圖神仙寶文。又黑書絳繒上，安所坐臥席北面，以玄錦衣之百日，黑帝降席，黑帝神官侍衛神文，營護行符者身，五年則致玄雲降覆兆身，昇形太空，飛北辰之中也。
　　其文乃北方欎真玄玄蕭風華晨之精，其炁乃陰陽始開之始暉，其暉混沌，乍合乍離，五色玄朗，洞映欎單，分流散漫五千五萬五億萬重，其精玄玄而相附，似錦雲之沓烟，合金花而不曜，殖五行而立玄，神變明乎朔陰之野，流真澳於寒水之鄉，朔陰則生練仙玉膏，寒水則有制魔之王，上有七晨華蓋，中有廣靈之堂，華蓋蔭於玄斗中真堂舍，皇上玉晨右侍太玄玉女，左侍玉晨之童，常乘常山神獸，策御飛龜紫輪，以冬三月上導九天之炁，下引腎府流泉，二炁交於神通，變化生乎一旬。故凝精以成文，結炁以成仙，得嚥其炁，則致七晨降房，盻接靈顏，得食其精，則能迴化陰陽，興雲召龍，飛昇華堂，覩靈文之妙化，天地之原宗也。
　　黃上八維生景玉門符
　　四季之時行道招靈，當以赤書黃紙上，向季王服之，一百二十日通靈徹視，逆知吉凶，千日天真下降，與神交顏，役使黃素玉女十二人，致黃上八道交真玄錄，飛仙鳳衣九天靈章。又黃書黑繒之上，安所坐臥席中央，以黃錦衣之一百日，黃老詣房，黃帝神官侍衛神文，營護行符者身，十二年致黃雲降覆兆形，玉輿羽輪昇兆飛行，上入太玄之宮也。
　　其文乃中央黃上坤母玉門生景通明之精，其炁乃天地綱維十二辰化之始暉，其暉映朗八方，其烟飈飈而四飛，光明晃晃而通虛，欝勃衛於太玄之都，維落十二億萬之重，華芒爛燿發乎九玄，流精溢於四季之鄉，上有玉京之府，中有華蓋之宮，府有太上道主宮舍，玉晨之君左侍飛仙羽節青華玉女，右直領仙玉郎金靈神童，常乘九號靈獸，策御玄上黃龍，總五炁以輔辰，制命十二勾陳，上導九天之源流，下引脾府之黃神，二炁交於泥丸之上，鍊化混合於三丹之房。故凝精以變神，結炁以鍊仙，得嚥其炁，黃老降形，得餐其精，色發金剛，身生水火，項有圓光，變化萬奇，飛昇太空，此靈文之妙用，高化之難量也。
　　此五老秘文，藏於九天之上五靈玉都金華紫房，侍文五帝靈童、五帝玉華玉女各五十人，燒香散花，侍衛神文。依九天舊格，萬劫一傳，皆授上仙以成真人。凡有玄簡帝圖，錄字三清，應為後聖之人者，得覩靈篇，修行變化，存念思神，服御玉文，不出九年，剋致五老降房，天真交顏，洞徹幽虛，坐在立無，變化水火，白日昇晨。輕泄漏慢，殃逮七玄，己身亡命，長沒河源。服符之時，當各隨節向王叩齒十二通，微祝曰：
　　天輪地轉，四時交真，五行導鍊，結成玉仙，上元凝精，中元變神，下元育養，遠形反真，三元混合，我禀自然，靈符充鎮，王炁如烟，內明外鮮，赤子寧安，降致飛霞，昇入帝軒。畢，咽炁五過止。
　　傳授大籙之法，依四極明科，七百年內聽三傳，百年內有其人，聽再傳。師弟子對齋百日，或七十日，弟子賚上金九兩，丹地絳錦四十七尺，青布二十二尺，金龍、玉魚各一枚，登盟北向，告九天而傳，弟子披心向天而承受。師不依年限而授，則身受風刀之考。弟子無信而求真，謂輕天寶，財身沒河源，終不得仙。天科告慎，明詳奉行。
　　上清元始變化寶真上經九靈太妙龜山玄籙卷中竟
　　#1此卷原《道藏》本作卷下。據其內容文字，應移作卷中，而以原本卷中為卷下。
　　#2『誹』原作『非』。
　　#3『思』原作『也』。 
　　上清元始變化寶真上經九靈太妙龜山玄籙卷下#1
　　上清九天玄都八聖，遊於空虛，靈足超於玉堂，景浮紫澄太玄，玉帝戲叅九鳳龍車玉輿，乘五色飛雲，從十二龍駕，仙官玉女各二十四人，又八鸞白鵠，九鳳飛嗚雲陣，九色之節，十絕華幡，三天寶蓋，九天乘騎飛遊太空，逕造五嶽名山。遇與五嶽真君，俱說欲詣龜山洞室八景穴中，與太上玉帝真人，於洞室金堂，以緑環誓天，得寫洞文，刻名天書。玉字刻以金簡之上，以誓玄言。上清太霄琅書，日月飛華，結璘欝儀服芝玄，九母五帝真君夫人，悉來降之。便一日一夕，於龜山之臺，天地日月十方大聖真官，同來造此，而敷金牀碧席，會諸天大聖。復戲陳雲韶百伎，讚歎虛空自然，百音相和，長歌誓曲，唱入九霄，上答天王玉京帝君。靈章一通，便得神仙龜山吏兵千乘萬騎，真人功曹，飛行將軍，直符吏，玉童神女，使者諸官九億萬眾，得九天真符天書玉字，十二鳳玄歌之曲，分為上下二卷，藏以金臺之上，九天紫室之中，錦蘊金函，鑰以銀關玉房，以命紫微夫人出以授之。當開此之日，清風披林，三素之雲十方耀明，神光玄映金臺之室。於是紫微夫人跪而受焉，九天真魔上王而歡躍作禮焉。
　　太清玄老九天正文，自然虛无洞真玉帝君，於玄霞翠羽玉京華山洞室之中敷說正文。爾時有四千萬億金童，九千萬億玉女，侍衛左右。其洞室並黃金薦地，白銀為牀，天尊來下，黃玄雲錦為席，諸仙神王祈請，長跪啟問九天玄帝：伏聞太上諸聖太帝，玄歌玉章，耀景丹華，翠鳳翱翔，騎龍駕乘，遐造京華上帝，同唱九韶太和靈章，洞玄刻石真文，以喻龜山上元太妙之錄，以和九天洞房諸仙，玉虛真王命魔靈幡，校三十二天典日月之籍，雲行雨施，天下潤澤，百華同萌，碧樹瓊枝，緑華丹葩，香園菓林，七寶三景。上聖天尊，上清玉童，真華玉女，那林瓊室，敷化眾生。羣臣帝王國主，四天玉郎韓司主韓，十方眾官仙主，人景百羅魔王，騰飛虛空，覆化眾生。覆天蓋地飛瓊雲車，千二百玄龍之輿，雷電霹靂，光耀十方，來降我室，拜跪讚唱。諸天香華，百籟同嗚，琳琅瓓玕，自然鐘磬，諸天仗樂，七寶三光，百和之音，以相娛樂，以為歡焉。召九天魔鬼邪精天帝，俱侍座側。飛雲羽蓋，十二繒幡麾節幢鼓，羅列帝前，諸天和唱，同讚誦焉。十二天尊，眾仙正官，各誦讚洞靈瓊寶三元章句：
　　迴風迅輕蓋，十聖從尊遊。靈章和神麾，紫輿景氣浮。太清諸天尊，傾駕玉京隅。羣仙戲天樂，百和自然周。同歡儛雲華，眾真欣誰喻。玉龜七寶林，唱讚願同舟。丹景耀日精，令我心踟蹰。仙人誦帝章，此歡莫與謀。諸天詠梵音，眇眇飛雲端。羣聖歌雲曲，玉女唱玄歡。同遊王母室，徘徊瓊臺觀。眾仙玉華質，粲耀英與蘭。玉池漱清泉，崑山寶林煥。飄飄羣龍飛，皎皎紫鳳壇。夕遊蓬菜島，朝對華景宴。神仙戲東序，流暉寄文翰。
　　上清九老自然洞虛靈真功曹，飛丹華之暉，九老上聖之君，靈應之兆，以皇景帝元空景玉山之典文，人皇元年上甲之歲正月七日，於混沌之臺七寶瓊林之堂，三元玉帝命九天之文，以授丹老九帝真君，不得招集亂人混同一觀，以為上真，一依科法奉命。
　　上清虛洞自然靈飛上部功曹聖寶真人各十萬人。
　　上清虛洞自然靈飛中部功曹聖寶真人各十萬人。
　　上清虛洞自然靈飛下部功曹聖寶真人各十萬人。
　　上清虛洞自然靈飛前部功曹聖寶真人各十萬人。
　　上清虛洞自然靈飛後部功曹聖寶真人各十萬人。
　　上清虛洞自然靈飛左部功曹聖寶真人各十萬人。
　　上清虛洞自然靈飛右部功曹聖寶真人各十萬人。
　　上清虛洞自然靈飛都部功曹聖寶真人各十萬人。
　　上元自然洞真玉帝虛靈上部直符吏各九千萬億人。
　　上元自然洞真玉帝虛靈中部直符吏各九千萬億人。
　　上元自然洞真玉帝虛靈下部直符吏各九千萬億人。
　　上元自然洞真玉帝虛靈前部直符吏各九千萬億人。
　　上元自然洞真玉帝虛靈後部直符吏各九千萬億人。
　　上元自然洞真玉帝虛靈左部直符吏各九千萬億人。
　　上元自然洞真玉帝虛靈右部直符吏各九千萬億人。
　　上元自然洞真玉帝虛靈都部直符吏各九千萬億人。
　　洞清皇虛真景上部靈飛使者各八千九億萬人。
　　洞清皇虛真景中部靈飛使者各八千九億萬人。
　　洞清皇虛真景下部靈飛使者各八千九億萬人。
　　洞清皇虛真景前部靈飛使者各八千九億萬人。
　　洞清皇虛真景後部靈飛使者各八千九億萬人。
　　洞清皇虛真景左部靈飛使者各八千九億萬人。
　　洞清皇虛真景右部靈飛使者各八千九億萬人。
　　洞清皇虛真景都部靈飛使者各八千九億萬人。
　　上真九老上清皇真玉帝上靈飛瓊自然羽蓋各九億萬重。
　　上真九老上清皇真玉帝中靈飛瓊自然玉輿各九億萬重。
　　上真九老上清皇真玉帝下靈飛瓊自然雲軿各九億萬重。
　　上真九老上清皇真玉帝前靈飛瓊自然雲軿各九億萬重。
　　上真九老上清皇真玉帝後靈飛瓊自然緑軿各九億萬重。
　　上真九老上清皇真玉帝左靈飛瓊自然鳳翼各九億萬重。
　　上真九老上清皇真玉帝右靈飛瓊自然飛虬各九億萬重。
　　上真九老上清皇真玉帝都靈飛瓊自然龍軒各九億萬重。
　　清虛玉京上靈丹檢赤符龜山上部將軍各九千萬騎。
　　清虛玉京上靈丹檢赤符龜山中部將軍各九千萬騎。
　　清虛玉京上靈丹檢赤符龜山下部將軍各九千萬騎。
　　清虛玉京上靈丹檢赤符龜山前部將軍各九千萬騎。
　　清虛玉京上靈丹檢赤符龜山後部將軍各九千萬騎。
　　清虛玉京上靈丹檢赤符龜山左部將軍各九千萬騎。
　　清虛玉京上靈丹檢赤符龜山右部將軍各九千萬騎。
　　清虛玉京上靈丹檢赤符龜山都部將軍各九千萬騎。
　　玉清上元飛行混沌紫虛華景上真玉童龜山洞真人各七千萬乘。
　　玉清上元飛行混沌紫虛華景中真玉童龜山洞真人各七千萬乘。
　　玉清上元飛行混沌紫虛華景下真玉童龜山洞真人各七千萬乘。
　　玉清上元飛行混沌紫虛華景前真玉童龜山洞真人各七千萬乘。
　　玉清上元飛行混沌紫虛華景後真玉童龜山洞真人各七千萬乘。
　　玉清上元飛行混沌紫虛華景左真玉童龜山洞真人各七千萬乘。
　　玉清上元飛行混沌紫虛華景右真玉童龜山洞真人各七千萬乘。
　　玉清上元飛行混沌紫虛華景都真玉童龜山洞真人各七千萬乘。
　　紫皇玉京虛无自然九色上仙丹景九華玉女各七千萬重。
　　紫皇玉京虛无自然九色中仙丹景九華玉女各七千萬重。
　　紫皇玉京虛无自然九色下仙丹景九華玉女各七千萬重。
　　紫皇玉京虛无自然九色前仙丹景九華玉女各七千萬重。
　　紫皇玉京虛无自然九色後仙丹景九華玉女各七千萬重。
　　紫皇玉京虛无自然九色左仙丹景九華玉女各七千萬重。
　　紫皇玉京噓无自然九色右仙丹景九華玉女各七千萬重。
　　紫皇玉京虛无自然九色都仙丹景九華玉女各七千萬重。
　　玉虛洞靈上元紫章九真上聖金華玉童各七千萬重。
　　玉虛洞靈上元紫章九真中聖金華玉童各七千萬重。
　　玉虛洞靈上元紫章九真下聖金華玉童各七千萬重。
　　玉虛洞靈上元紫章九真前聖金華玉童各七千萬重。
　　玉虛洞靈上元紫章九真後聖金華玉童各七千萬重。
　　玉虛洞靈上元紫章九真左聖金華玉童各七千萬重。
　　玉虛洞靈上元紫章九真右聖金華玉童各七千萬重。
　　玉虛洞靈上元紫章九真都聖金華玉童各七千萬重。
　　九玄上真飛華七景龜山領真上丹青腰玉女各三千萬眾。
　　九玄上真飛華七景龜山領仙中丹青腰玉女各三千萬眾。
　　九玄上真飛華七景龜山領神下丹青腰玉女各三千萬眾。
　　九玄上真飛華七景龜山領聖前丹青腰玉女各三千萬眾。
　　九玄上真飛華七景龜山領丹後丹青腰玉女各三千萬眾。
　　九玄上真飛華七景龜山領靈左丹青腰玉女各三千萬眾。
　　九玄上真飛華七景龜山領玄右丹青腰玉女各三千萬眾。
　　九玄上真飛華七景龜山領真都丹青腰玉女各三千萬眾。
　　上元雲瓊太空飛霄自然領導上神丹真玉仙各九千萬眾。
　　上元雲瓊太空飛霄自然領仁中神丹真玉仙各九千萬眾。
　　上元雲瓊太空飛霄自然領引下神丹真玉仙各九千萬眾。
　　上元雲瓊太空飛霄自然領玄前神丹真玉仙各九千萬眾。
　　上元雲瓊太空飛霄自然領靈後神丹真玉仙各九千萬眾。
　　上元雲瓊太空飛霄自然領丹左神丹真玉仙各九千萬眾。
　　上元雲瓊太空飛霄自然領仙右神丹真玉仙各九千萬眾。
　　上元雲瓊太空飛霄自然領真都神丹真玉仙各九千萬眾。
　　七曜上清洞真玄景玉皇青華上丹玉光赤仙各九千萬眾。
　　七曜上清洞真玄景玉皇青華中丹玉光赤仙各九千萬重。
　　七曜上清洞真玄景玉皇青華下丹玉光赤仙各九千萬重。
　　七曜上清洞真玄景玉皇青華前丹玉光赤仙各九千萬重。
　　七曜上清洞真玄景玉皇青華後丹玉光赤仙各九千萬重。
　　七曜上清洞真玄景玉皇青華左丹玉光赤仙各九千萬重。
　　七曜上清洞真玄景玉皇青華右丹玉光赤仙各九千萬重。
　　七曜上清洞真玄景玉皇青華都丹玉光赤仙各九千萬重。
　　右洞靈三清龜山元空紫堂金室石間華玉刻石真文吏兵聖錄。上官正位、中元使者、仙童玉女、天真王神大聖、八景三部將軍、功曹直符吏官、使者飛龍乘騎、三元真官、元皇玉仙，一如玄科之律，子勤慎之慎之。
　　爾時太真帝君、國主帝王、上聖領真、九天上帝，自然神仙丹暉日月龍章，仙人八術玄飛七景玉籙，隱地玄丹赤書玉訣，地真鳳書可得爾不。自從天地分判，百毒流行，蠢飛蠕動之類，仙人乘騎，眾真雲駕，來造皇庭。百千聖真侍衛靈文，神童玉女對立真文，於金堂瓊室七寶華林之中，渌水池上，與諸仙玉真、眾龍王、天寶地神、八威九域百萬仙官，手把香華麾幢之屬，九色八節，立燿太空，日月同光，百籟緣流，天妓仙樂，珎禽異獸，百億師子，巨虬千尋，無幽無明，照洞燭遠，徹朗十方，飛真步空，遊宴玉房，金臺寶光，八肴之饌。登仙洞龜山之中，朝茹瓊芝，夕漱玉泉，俱來造焉。十二玄龍，紫鳳雲虬，神禽聖靈之鸞，丹輿羽蓋真騎，諸神麗景九色，五真玉京，五嶽四瀆，崑崙名山、河海龍神，真仙聖眾，萬億九千八百重，靈雲紫虛上丹諸君，從靈官來降我。第一祝九天太真，紫虛九老仙都，百千萬億丈人聖真，八景皇靈，自然及虛无，映曜日月玄微。爾時天官而說讚曰：
　　雲紫上靈宮，自然百仙童。文景映日月，九老粲華終。月葩耀三陽，表此合四蒙。煌煌群仙遊，眇眇造上宮。頓駕蓬萊嶺，携侶步高峰。日月光仙都，與戲王母墉。一生超塵俗，誰能知此中。朝翔太陽觀，夕栖隱閬風。眾仙携儔侶，明昧自然沖。玉女騎聖鳳，神仙乘真龍，飄飄相從之，羽蓋肅且恭。命我王喬友，催手翔雲中。紫雲我所遊，混俗誰與同。
　　眾仙戲雲景，丹葩敷春陽。莫不同此唱，仙真福道場。皇駕停雲侶，飄飄自翱翔。瞻此八極外，誰力運長存。日月同仁賢，虛谷謝朝光。迴此眾仙童，誰知百歲方。十聖迎兆身，善哉勿相忘。顧語流俗士，此仙子未當。千載昌朝卉，百年榮夕張。眾真遊太華，仙人自翱翔。
　　迴景戲九嶷，上與太真遊。眇眇群仙士，紫蓋傾光柔。停景頓曦和，神鳳未陽謀。太和翔閬風，會嶺耀華舟。九迴同一觀，顧盻莫同州。眇眇太一宮，飄飄九嶺儔。日月粲華暉，迴光照真浮。翔鸞整晨旭，勗哉上真求。億兆不同劫，千載莫之尤。明會合神童，九迴任性周。
　　右一玄龍乘紫雲造空唱讚記。及此八坦八門，乃咒曰：
　　雲飛上聖人，乃携太真君。乘龍駕紫鳳，乃造王母宮。朝餌瓊芝寶，夕漱玉池醴。群遊太陽觀，眾憩隱閬風。俯戢九嶷嶺，仰謝皇極中。安步登五嶺，控轡任性終。服食養性長，千載永無窮。爾有養性術，蘊心保虛沖。
　　爾時復有一人來詣上宮，降造靈玄拜九老、九天上真官屬，乃問曰：上三天君、真官使官、仙都僕射，帛錦玄黃，乃命仙都侍郎，領玉童化仙玉女，來詣上坐，而復造玄。若九宮命太玄都宮，仍命明仙太真老聖之官，命出龜仙洞室刻石真文三元真錄吏兵玉童真仙使者，命出真天聖神仙官九老上聖，白日造空，同遊紫虛焉。伏見上真仙官刻石靈文玉字自然洞章五華讚誦二篇，其詞曰：
　　上遊五嶺峰，羣翔太華觀。三老誦玉章，三景洞文粲。夕詠玉仙篇，朝遊到晨晏。千載謝群仙，萬代誰知筭。眇眇五華土，湛淡九陽漢。嶺高眾仙戲，景媚春卉爛。携我遊雲峰，餘心俟神旦。
　　文高百卉雲，誰知雲景清。氣暄丹木敷，緑葉映紫榮。上我五峰峻，下遊四漬靈。玉皇竈洞中，乃見大清經。九老仙都籙，優哉玉真文。願子保玆壽，千載不邁零。晃朗九華道，俯仰希陽城。
　　祝曰：
　　靈飛上聖，神眾真官，自然九老，太華真丹，服食五芝，骨聖神安，步登五嶽，韶儛同歡，俯揖靈仙，仰謝雲鸞，五十餘載，飛戲雲端，乘羽駕虬，遊王母間，萬劫一周，謝谷盤桓，步躡紫雲，飄携雲官。
　　太上洞文龜山真符
　　此符服之九年，閉目存思一旦夕，當見九天仙屬，乘龍駕虬，飛遊紫虛，上造玉庭，永與仙真，不得與世同遊，永得長安，酉迴卯轉，身離五苦，地獄之痛，必當揚之於後世。必願慎之慎之。
　　符以青書紫地。
　　鬼宿使者符倪章一名方剛
　　本將頭戴天丁冠，身穿紅服，乘金鉞。
　　風火元明君符
　　本將頭戴天王冠，身穿皂服，左手握訣，乘龍。
　　欻火律令神符鄧伯溫
　　銀牙耀目神符辛漢臣
　　威猛丁辛神符羲清
　　本將三頭六臂，披全身金甲，手執火輪火鈴雷鼓，風輪火印，長金戟。
　　滴昔喝伽神符
　　本將如大將軍相，身穿青袍，三牙鬚，手執長斧，緑風帶，四圍皆火。
　　太乙元皇神符
　　本將頭、戴小天丁冠，身穿紅袍鐵甲，面容紫色，雙手雷匣。
　　水輪冰鉢神符
　　皇元上甲正一之道，九天大道之帝王，自然固景太華刻石之文，龜山洞室二十四仙官，上元君號龜山使者，玉女仙童二十四神人，太玄都玉京真仙，出於上聖紫鳳赤書丹景玉文之書，於洞景閬風空洞。虛元之君，於龜山洞得此之文，閉以五嶽中天黃帝玉華之室瓊臺之內。以太歲甲戌七月七日，於崑臺鳳山出於金闕玉戶之中，出於授上皇紫微夫人，令授後世應仙之人。若能受持者，必白日昇雲，與眾仙為儔，得見上聖，己為上真之君，急依玄科正律之令。
　　皇靈玉帝自然靈章紫景上聖領真功曹各九千萬人。
　　皇靈玉帝自然靈章紫景中聖領神功曹各九千萬人。
　　皇靈玉帝自然靈章紫景下聖領仙功曹各九千萬人。
　　皇靈玉帝自然靈章紫景前聖度景功曹各九千萬人。
　　皇靈玉帝自然靈章紫景後聖結明功曹各九千萬人。
　　皇靈玉帝自然靈章紫景左聖攝真功曹各九千萬人。
　　皇靈玉帝自然靈章紫景右聖過仁功曹各九千萬人。
　　皇靈玉帝自然靈章紫景都聖真官功曹各九千萬人。
　　上景玉仙飛行步虛上部領仙直符吏各二十四億萬人。
　　上景玉仙飛行步虛中部領仙直符吏各二十四億萬人。
　　上景玉仙飛行步虛下部度真直符吏各二十四億萬人。
　　上景玉仙飛行步虛前部過明直符吏各二十四億萬人。
　　上景玉仙飛行步虛後部結聖直符吏各二十四億萬人。
　　上景玉仙飛行步虛左部度仙直符吏各二十四億萬人。
　　上景玉仙飛行步虛右部攝真直符吏各二十四億萬人。
　　上景玉仙飛行步虛都部延生直符吏各二十四億萬人。
　　清虛上真靈仙玉官上靈領聖使者各九千萬騎。
　　清虛上真靈仙玉官中靈領仙使者各九千萬騎。
　　清虛上真靈仙玉官下靈度真使者各九千萬騎。
　　清虛上真靈仙玉官前靈過神使者各九千萬騎。
　　清虛上真靈仙玉官後靈結仙使者各九千萬騎。
　　清虛上真靈仙玉官左靈攝景使者各九千萬騎。
　　清虛上真靈仙玉官右靈領真使者各九千萬騎。
　　清虛上真靈仙玉官都靈自然使者各九千萬騎。
　　虛玄上清翠羽上真上部紫晨玉童各九千萬重。
　　虛玄上清翠羽上真中部紫晨玉童各九千萬重。
　　虛玄上清翠羽上真下部紫晨玉童各九千萬重。
　　虛玄上清翠羽上真前部紫晨玉童各九千萬重。
　　虛玄上清翠羽上真後部紫晨玉童各九千萬重。
　　虛玄上清翠羽上真左部紫晨玉童各九千萬重。
　　虛玄上清翠羽上真右部紫晨玉童各九千萬重。
　　虛玄上清翠羽上真都部紫晨玉童各九千萬重。
　　紫玄中清三元上靈太丹上景玉女各九千萬乘。
　　紫玄中清三元上靈太丹中景玉女各九千萬乘。
　　紫玄中清三元上靈太丹下景玉女各九千萬乘。
　　紫玄中清三元上靈太丹前景玉女各九千萬乘。
　　紫玄中清三元上靈太丹後景玉女各九千萬乘。
　　紫玄中清三元上靈太丹左景玉女各九千萬乘。
　　紫玄中清三元上靈太丹右景玉女各九千萬乘。
　　紫玄中清三元上靈太丹都景玉女各九千萬乘。
　　靈光上元靈神官屬上真三光通靈八騎司馬龜山真人各三千萬眾。
　　靈光上元靈神官屬中真三光通靈八騎司馬龜山真人各三千萬眾。
　　靈光上元靈神官屬下真三光通靈八騎司馬龜山真人各三千萬眾。
　　靈光上元靈神官屬前真三光通靈八騎司馬龜山真人各三千萬眾。
　　靈光上元靈神官屬後真三光通靈八騎司馬龜山真人各三千萬眾。
　　靈光上元靈神官屬左真三光通靈八騎司馬龜山真人各三千萬眾。
　　靈光上元靈神官屬右真三光通靈八騎司馬龜山真人各三千萬眾。
　　靈光上元靈神官屬都真三光通靈八騎司馬龜山真人各三千萬眾。
　　靈景真仙都官候仙上神通靈將軍各三千萬人。
　　靈景真仙都官候仙中神通靈將軍各三千萬人。
　　靈景真仙都官候仙下神通靈將軍各三千萬人。
　　靈景真仙都官候仙前神通靈將軍各三千萬人。
　　靈景真仙都官候仙後神通靈將軍各三千萬人。
　　靈景真仙都官候仙左神通靈將軍各三千萬人。
　　靈景真仙都官候仙右神通靈將軍各三千萬人。
　　靈景真仙都官候仙都神通靈將軍各三千萬人。
　　皇繒八景三洞上清玉帝七耀五星上聖真人龜山飛靈將軍各九千萬重。
　　皇繒八景三洞上清玉帝七耀五星中聖真人龜山飛靈將軍各九千萬重。
　　皇繒八景三洞上清玉帝七耀五星下聖真人龜山飛靈將軍各九千萬重。
　　皇繒八景三洞上清玉帝七耀五星前聖真人龜山飛靈將軍各九千萬重。
　　皇繒八景三洞上清玉帝七耀五星後聖真人龜山飛靈將軍各九千萬重。
　　皇繒八景三洞上清玉帝七耀五星左聖真人龜山飛靈將軍各九千萬重。
　　皇繒八景三洞上清玉帝七耀五星右聖真人龜山飛靈將軍各九千萬重。
　　皇繒八景三洞上清玉帝七耀五星都聖真人龜山飛靈將軍各九千萬重。
　　紫天靈真皇帝金丹上部五芝玉童各三千萬人。
　　紫天靈真皇帝金丹中部五芝玉童各三千萬人。
　　紫天靈真皇帝金丹下部五芝玉童各三千萬人。
　　紫天靈真皇帝金丹前部五芝玉童各三千萬人。
　　紫天靈真皇帝金丹後部五芝玉童各三千萬人。
　　紫天靈真皇帝金丹左部五芝玉童各三千萬人。
　　紫天靈真皇帝金丹右部五芝玉童各三千萬人。
　　紫天靈真皇帝金丹都部五芝玉童各三千萬人。
　　皇真下清玉王仙都上景玄芝玉女各三千萬人。
　　皇真下清玉王仙都中景玄芝玉女各三千萬人。
　　皇真下清玉王仙都下景玄芝玉女各三千萬人。
　　皇真下清玉王仙都前景靈芝玉女各三千萬人。
　　皇真下清玉王仙都後景仙芝玉女各三千萬人。
　　皇真下清玉王仙都左景緑芝玉女各三千萬人。
　　皇真下清玉王仙都右景真芝玉女各三千萬人。
　　皇真下清玉王仙都都景聖芝玉女各三千萬人。
　　靈情迴光七曜玉華靈丹日月八術自然龜山玉輿各七千萬乘。
　　靈清迴光七曜玉華靈丹日月八術自然龜山龍軒各七千萬乘。
　　靈清迴光七曜玉華靈丹日月八術自然龜山雲軿各七千萬乘。
　　靈清迴光七曜玉華靈丹日月八衛自然龜山瓊輪各七千萬乘。
　　靈清迴光七曜玉華靈丹日月八衛自然龜山羽蓋各七千萬乘。
　　靈清迴光七曜玉華靈丹日月八術自然龜山龍車各七千萬乘。
　　靈清迴光七曜玉華靈丹日月八術自然龜山鳳翼各七千萬乘。
　　靈清迴光七曜玉華靈丹日月八術自然龜山飛虬各七千萬乘。
　　九玄緑暉丹曜洞靈自然龜山上暉玉華真人各九億萬重。
　　九玄緑暉丹曜洞靈自然龜山中暉玉華真人各九億萬重。
　　九玄緑暉丹曜洞靈自然龜山下暉玉華真人各九億萬重。
　　九玄緑暉丹曜洞靈自然龜山前暉玉華真人各九億萬重。
　　九玄緑暉丹曜洞靈自然龜山後暉玉華真人各九億萬重。
　　九玄緑暉丹曜洞靈自然龜山左暉玉華真人各九億萬重。
　　九玄緑暉丹曜洞靈自然龜山右暉玉華真人各九億萬重。
　　九玄緑暉丹曜洞靈自然龜山都暉玉華真人各九億萬重。
　　九皇丹靈之丹耀推之章刻望真人之文，以傳紫微夫人者。
　　右紫微夫人服之十年，自然昇雲，金臺之座對西王母，與眾仙為侶。服者可朱書紫繒上。龜山洞室中自然天書真文。
　　右清虛真人服之九年，自然登空洞之臺，與眾聖上真為侶。服者可朱書紫素上。龜山左洞中金真黃景自然天文。
　　右真華玉童服之三十年，乃得昇天。以黃書碧繒上。右洞之中青書緑石，刻作自然真文，傳後仙人，慎之慎之。
　　右此符，服時可青書黃素。
　　右四符，青書白素繒上，懸之四方，伏制魔王，惡鬼之徒，皆令攝伏。眾仙上聖，悉得遊行上清之上，升紫虛之中，與上神帝王神仙，同時上造紫臺玉京名山之上，與群仙眾真共說妙經已竟，便造龜山元洞，得此真文，以太上丈人老君諸聖云爾。
　　上清元始變化寶真上經九靈太妙龜山玄籙卷下竟
　　#1此卷原本作卷中，據其內容，應為卷下。