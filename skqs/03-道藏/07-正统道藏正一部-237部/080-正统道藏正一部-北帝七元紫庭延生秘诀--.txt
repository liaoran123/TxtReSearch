北帝七元紫庭延生秘訣
　　經名：北帝七元紫庭延生秘訣。撰人不祥。一卷。底本出處：《正統道藏》正一部。
　　北帝七元紫庭延生秘訣
　　吳赤烏二年，葛仙訪受之於太上老君。至魏時，葉先生傳之於世。太上虛無，北帝真要，上通紫庭。
　　□身。□祿。□福德男女。□命。□官職。□□壽考。□妻妾奴婢。
　　已上七位，用燈七椀。於道靖內明點，占其明暗，即知本位灾危。凡醮，用晦朔之日。《七元經》云：此日北帝七元真人下降人間，檢校罪福。凡人修醮，求解灾厄，即得吉，無不利。 宜以本命日及祿命合日，相生之日，犬鼠不至處，剗削草穢，淨地之上，用丑亥未時祭之禮。是謂掃地而祭，亦可使白茅藉之。若人能知星名，及所食之物，所行之處，常得吉勝也。
　　右件。醮時皆須沐浴齋潔。以燈列位，每星下用卓子一隻，上安供養物。各以茅香水洗過，并灑庭室。於祀位之北，立二錢財標，候標上錢動，真乃至矣，必除殃降福也。仍不可駐目視真座。凡人但知本屬星名，即得無灾，何況久能醮之。祀訖，即看風從何方來，此是求名之方。仍各減少許星糧，以一囊，可方一寸，貯之，頭戴而行。有急難，三呼名求之，即得本命星君救助。及求餘事，亦呼本命星君。
　　清酒異香，名荼淨果，油餅錢財，多少計自於人。用單狀一紙，列其真位，并述所求意。
　　一陽明星，應五七。二陰精星，應第四星、第六星，一直也。三真人星，位別亦不步。四玄冥星，五丹元星，六北極星，七天關星，輔星、弼星。
　　已上並頭戴寶冠，身披霞被，手執玉簡，真人形狀，醮時存見啟祝。
　　第八帝星，高上玉皇景光君，得見增三百歲。
　　第九尊星，太微玉帝神君，又名太帝七辰元君，得見增六百歲。
　　已上帝王裝束，並與北斗相近。一云帝在第四星內，尊在第二星內，皆是帝王大尊之精神。醮時存見。常以每月初三、二十七日夜，竊侯之，勿令雜人見。誠心久之，無不見者。二星大如七星，光皆紫華，有異常宿，煥然可畏。見，皆叩頭請乞。即，再叩頭，請乞長生飛仙，及心告。臨時既見之後，二帝君當授真官矣。
　　上台星名虛精，求之感帝王之夢，及金玉。念名求之必應。
　　中台星名六淳，求官祿興盛。念名求之，必得吉遂。
　　下台星名曲生，求妻妄奴婢。念名求之，必遂。
　　太微帝君曰：欲得延年長生，富貴高遷，須修此術。若久久步之，及設醮者，能拔七祖罪累、并己身灾厄。凡有厄患，求之自滅。若帝王求道，壽齊三光，千變萬化，福如山嶽。為人重愛修道之者，白日昇天。三公卿相，自感帝王愛夢，官祿興旺。凡是至淨人家有此法者，辟一切病患，及諸不祥。昔漢劉景，被百萬賊軍圍遶，飛矢如雨，士卒失色。唯景安然無怖，散披汗衫，步七星綱，默許設醮。忽有神人解圍，賊皆散走。此猶是常步醮之法，況此祕密真訣，皆得道真仙口傳之。按七元科，每一百年乃傳一人，須有骨錄者，不可妄傳，殃及九祖。如世人未能步綱，但一月兩醮，自有感應。一年辟非橫，二年辟兵厄，三年辟死灾，四年見真形。千灾萬邪，莫能侵害，永無患矣。
　　第一陽明星。子生人屬之，食黍米。
　　第二陰精星。丑亥生人屬之，食粟米。
　　第三真人星。寅戌生人屬之，食糯米。
　　第四玄冥星。卯酉生人屬之，食小豆。
　　第五丹元星。辰申生人屬之，食麻子。
　　第六北極星。巳未生人屬之，食大豆。
　　第七天關星。午生人屬之，食小豆。
　　醮物科
　　代人一十二軀。白米飯。命絹一匹。貼體衣一對。命巾一丈二尺。金環一對。玉環一對。鹽一斗二升。祿米一石二斗。銅錢一千二百文。豉一斗二升。案表紙一百二十張。筆一管。墨一挺。香爐。淨水案一面。鎮信綵：束方青絹九丈九尺，南方腓絹三丈三尺，西方白絹七丈七尺，北方皂絹五丈五尺，中央黃絹一十二丈二尺。果子，所食栗、李、桃、棗、杏、胡桃、乾柿、梨。淨床二張，一張安北壁面南，上安七元圖，圖用青絹兩幅，長九尺，畫之。
　　凡醮時，燒香了，下酒食。都畢，退後。良久凝神，執簡躬身，相去一丈五尺。微咒曰：
　　維某年某月某日某時，第子具銜，次云命屬某星下，稽首再拜。
　　次對謹請上聞七元真君，陽明陰精，光明煥赫，今夜降靈，享玆薄禮，暫降天庭，賜臣無畏，身魂安寧，除臣死籍，注臣長生，所求皆得，所作皆成，上感帝王，下感人情。衆人欽愛，飛昇紫庭，降臨醮席，稽首再拜。
　　次對謹請上聞七元真君，真人玄冥，降臣淨庭，饗臣微醮，知臣丹誠，願昇仙都，太陰無名，役使萬神，六甲六丁，上感天心，下救蒼生，降臨醮席，稽首再拜。
　　次對謹請上聞七元真君，丹元北極，降臣淨庭，削臣死名，乞臣道力，壽齊三光，福慶萬億，神人衛身，玉女下直，降臨醮席，稽首再拜。
　　次對謹請上聞七元真君，天關大神，照耀臣身，願臣長生，得為帝賓，顏如日月，四時長春，下界垢穢，速登上真，左盼鬱儀，右携結璘，玉童為使，玉女為親，降臨醮席，稽首再拜。
　　次對斗口，謹請上聞尊帝二星，北極之靈，人不曾見，見即長生，注臣飛仙，勾臣死名，福慶無窮，與天齊傾，速超仙都，遊行上清，降臨醮席，稽首再拜。
　　次對謹請上聞輔弼真君，一隱一顯，至真至神，佐相北極，環透紫宸，願施道力，成臣道因，上扶天意，下度迷津，降臨醮席，稽首再拜。
　　次對西座，謹請上聞上台虛精，中台六淳，下台曲生，小臣瀝懇，再拜奉迎，臣具薄禮，臣意不輕，盡心竭力，知臣丹誠，除臣死籍，注臣長生，位在高遷，列官天庭，心意開廓，耳目聰明，三魂永久，七魄不傾，上朝金闕，下謁玉京，乘駕雲龍，位作仙卿，降臨醮席，稽首再拜。
　　都畢，退後，任真饗食。如有心告，臨時啟聞了。宣讀單狀，皆不可高聲，及雜人知見。其天地水三官，設三位於斗杓之下。其土地直日二分，預燒錢供養，使關奏卻穢矣。
　　祭文
　　維某年某月某日某時，具州里（ ）次。敢昭告于上天神后北極靈殿七元真君。事意撰文。謹奏此章，昌犯北極，輕黷明神，倍深戰慄之至。謹奏。
　　又朝夕朝禮心念之咒
　　謹請上聞七元真君，陽明陰精，真人玄冥，丹元北極，天關之靈。去臣死籍，注臣長生。所求皆得，所作皆成。衆人欽愛，飛昇紫庭。
　　次念：謹請上聞尊帝二星，北極之靈。願臣早見，見即長生。福慶無窮，與天齊年。
　　次念：謹請上聞三台，至誠虛精六淳曲生之名。願臣高遷，列官天庭。心意開爽，耳目聰明。三魂永久，七魄不傾。
　　又北斗延生神咒念之安神延壽
　　北斗七元，七靈玉真。貪狼巨門，保臣長存。祿存文曲，護臣生魂。廉貞武曲，衛臣生門。破軍輔弼，保臣長生。除卻灾厄，絕去邪精。落下死籍，注上生名。脫免三灾，拔散九橫。至真攝鬼，群魔摧傾。學道修真，願臣早成。七元守衛，身飛紫庭。
　　凡未下牀及臨卧，二時存體安神捍厄之咒，皆默念一遍，方下足及卧。咒曰：
　　貪狼之諱，陽明之星，玉皇尊神，一萬兵衆，來扶我身。巨門之諱，陰精之星。祿存真人，文曲玄冥。廉貞丹元，武曲之諱，北極之星。破軍之諱，天關之星。七生尊神，千千萬萬，在吾左右。左有青龍，右有白虎，前有朱雀，後有玄武。持幢建節，在吾左右，千重萬重。急急如律令。
　　此法王侯行之，夷夏率服，民人富昌，長生久視，與天同光。道人修之上昇，世人行之延壽。祕密而保，勿輕易之。
　　北帝七元真形圖帶佩之，大集福慶
　　北斗第一陽明星真形
　　北斗第二陰精星真形
　　北斗第三真人星真形
　　北斗第四玄冥星真形
　　北斗第五丹元星真形
　　北斗第六北極星真形
　　北斗第七天關星真形
　　北帝七元紫庭延生祕訣竟