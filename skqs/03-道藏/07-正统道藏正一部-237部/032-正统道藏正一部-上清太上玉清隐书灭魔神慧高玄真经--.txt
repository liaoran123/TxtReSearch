洞真高上玉清隱書經
　　經名：洞真高上玉清隱書經。簡稱《玉清隱書》。撰人不詳，約出於東晉。係早期上清派重要經典。原本有四卷八篇，後分作四種。即：《上清太上玉清隱書滅魔神慧高玄真經》三篇；《上清高上滅魔玉帝神慧玉清隱書》三篇；《上清高上滅魔洞景金元玉清隱書經》一篇；《上清高上金元羽章玉清隱書經》一篇。底本出處：《正統道藏》正一部。
　　上清太上玉清隱書滅魔神慧高玄真經
　　神經出自高上大洞口訣，隱書天地萬精之音，以傳玉清消魔王神霄玉清王，制魔召真，匡檢萬靈。太上以上宮玉女、金仙玉童各二百七十人，典香拂塵，侍衛神文，祕於太上三元紫房之內，六合宮中。
　　玉清帝君逍遙洞清之上，晏景龍山，時引高聖玉清之賓，消魔大神神霄玉清王，曲寢瓊瑤之內，金花之房，清齋三年，披誦高上高玄真丈，神奇出於自然，妙旨朗於十方，高韻落落，玉翰瑛瑛，神秀華庭，煥耀太空，八帝齊景，五老翼真，玄始暎朗，天元敷陳，伏獸攘據，猛馬奔驚，大帥仗旛，羅騎億千，檢魔攝邪，檄落萬靈，山海靜波，三光合明。於是帝君乃自彈景龍雲璈，百和合唱，瓊響太虛，蕭條流清，玉音激炁，八風交真於中天，五華羅仙於四嵎，神嘯啟於琳琅之關，妙韻發於大洞之機。爾乃命北寒金臺龍華玉女，鬱蕭明、定雲敷、安延昌、飛四渠等，合歌高上洞神之詩，滅魔招真之曲#1，其詞曰：
　　偶景策飛蓋，迅轡浮八清。整控啟丹衢，流盻宴雲營。協神飄津波，褰趾步寒庭。龍翰躍玉質，羽服翠紫軿。超凌六領臺，紛紛落鳳城。携提神霄王，高會太上京。仰披三素房，長煙灑八溟。至道趣蘭闕，縹緲虛上生。絕峰通妙觀，太暉朗玉清。積勤感太素，誰測形與名。待劫未終旦，倏欻肇萬齡。冥運自有會，安知天地傾。乘我自生運，策景涉北元。流霄隨我迴，飛蓋蔭綠轅。高登四明闕，華瓊秀金門。神暉洞蘭峰，三景煥已分。結朗始生炁，八會坦幽源。落落玄漢初，太陽協朝晨。靈化四蓋庭，妙暢法亦全。運理自然道，鬱若高上文。千祆無賈生，檢制天魔羣。玄會大洞野，採精掇日魂。含精鍊丹房，長保無終樁。迴輦寢丹房，默想念高玄。閒寂無塵累，盼目霄中賓。凝神標九領，連更續長煙。三燭朗太暉，絕空中生真。秀景曜玉州，協神整華年。幽遘應冥會，眇眇逐景遷。萬感自啟運，良謀亦有津。玉帝理靈襟，蕭蕭九重天。獨步冥領峰，從懷在无間。自無高仙韻，躡彼亦何綠。道藏金極章，寶我玉清篇。太虛洞玄清，清中生玄微。碧雲繞丹房，絕宇曜紫暉。抗足萬津波，玄步登玉扉。八風鼓高峰，雲萬何淒淒。龍鳳嗚九霄，禽籟唱何悲。靈境無崖際，四顧皆空垂。莽莽天漢塗，飄飄上清畿。冥據應感會，玄寂真人懷。數來劫自運，理極神自歸。明誦高上文，密求反華頹。轉詩以招真，神慧變天威。制命合玄符，握節徵太微，妙覺無凝塻，廓然靈關開。併景反寂轅，高超絕嶺飛。玄栖重虛館，靜想高神迴。
　　歌畢，於是帝君即命五老上真，請高上大洞滅魔神慧高玄真經玉清隱書，〔盛〕以雲錦之囊，封以啟天之章，付仙都左公掌錄瓊宫，以玉華之女、金晨玉童各三十七人，執巾典香，侍衛神文。依四極明科，七百年一傳，自無玄名帝圖，刻簡來生，金骨玉髓，挺命合仙，不得參聞。其道高妙，故曰隱書，太上所寶祕，不傳於下世。輕泄靈文，身負風刀，萬代被殃。
　　高上神經，皆上表高真之祕諱，下載天地萬精之音，以招仙滅魔，通理幽關。皆出高上口訣，以施大洞真經，上宰注筆，太一拂筵，玉郎譔目，天妃結篇，五帝集校，以成靈文。五老監試，左仙輔真，太華典香，金晨揚煙，神奇發逸，玉慧洞明，靈化威乎天地，文翰煥乎上清，發口則聲參太微，高上遙唱。誦之一遍，則九天駭聽，玉帝禮音，萬真監庭，羣凶滅景，天魔摧傾。行此之道，則炁達清霄，澤布九津，拔度七祖，更生上天。以標神經之妙貴，可謂難可載勝焉。凡修迴風混合大洞真經三十九章，皆當先誦高上滅魔神慧一遍，以滅試招真，通理三關，惠整形骸，令蘭炁布津，萬神定位，調暢玉聲，炁和響清，乃誦妙章，金音朗徹於高上，妙旨淒粲於十方，則皇老遙監於丹苦，三元記勒於紫房，拔七祖於幽塗，度更胎於南仙，生死享其祚福，榮美流於種親。其道秘妙，不得妄宣，輕泄靈音，身沒河源，七祖謝責，結罪幽山，九天禁書，非真勿傳。
　　大洞滅魔神慧玉清隱書
　　玄景散天湄，清漢薄雲迴。妙炁煥三晨，丹霞曜紫微。清天舒靈彩，流霄何霏霏。神燈朗長更，離羅吐明暉。四嶺帶高雲，懸精廕八垂。三素啟高虛，蘭闕披重扉。金墉暎玉清，靈秀表天畿。風生八會宮，猛獸騁雲馳。紛紛三洞府，真人互參差。上有干景精，冥德高巍巍。太一務猶收，執命握神麾。正一履昌靈，攝召萬神歸。公子翼寂轅，洞陽衛玄機。明初合道康，龍輿正徘徊。七景協神王，飈輪萬杪階。體嬌玄津上，飛步絕嶺梯。披錦入神丘，璨璨振羽衣。冥攄交雲會，飛景承神通。清峰無毫薈，綺合生絕空。金華帶靈軿，翼翼高仙翁。萬轡承虛散，蓊藹玄上窗。中生合景君，九帝昌上皇。明輪暎黃寧，羽珠曜玄陽。天精元素炁，中五號養光。結朗始生神，九真合成雙。妙景啟冥數，順感標神蹤。泥丸洞元光，運珠正絳宮。元陽部命門，三神携紫童。拘制招上歸，夾闕侍明窗。翳鬱對啟明，圓華煥三冲。方盈引接生，反老迴嬰蒙。飈粲麗九天，天綠繞丹房。蕭蕭纏靄表，曲降寢華堂。遊宴盻萬變，歸會神霄王。仙道樂子生，鬼道樂子凶。但聞貴生道，不聞鬼道隆。謠歌參天炁，賈生無正章。神慧命朱兵，五帝符寒鄉。仗旛攝萬魔，瓊文檢北酆。體解自然道，妖滅非爾功。汎晨皷長扇，含靈慶霄峰。俯盻四謝飛，天劫永難終。妙中生真景，迴輦苦遲遲。意合在冥感，携提高上猗。翔翅期妙會，洞觀情轉悲。嘯咤咄嗟頃，倏欻歷九圍。攝炁反交初，併景幽玄栖。
　　於是七精停曜，重關洞開，百陽激電，五星奔移，握節命靈，是炁悉追，鐵熊羅遮，猛虎變威，六師斬妖，銅頭捕非，玃天啖毒，晶消摧，萬精滅種，六天崩頹，三道正行，何炁不迴，山河為之傾倒，日月為之弇暉，靈獸為之墮領，金翅為之落飛，五帝束帶於神宇，萬靈受對於太微，高上汎蓋於丹崖，八景策駕於霄扉，觀洞源之妙化，欣我道以坦懷。
　　大洞高玄真人曰：欲登高座，披誦《大洞真經三十九章》，當先平坐，正視北向，叩齒三十二通，閉眼思己身著九色羽衣龍文之帔，頭冠玉晨之冠，手執九色之節，青龍侍左，白虎衛右，頭廕華蓋，下坐獅子，仙童侍香，玉女散華，紫雲蓊鬱，滿於堂宇，五色玄黃，羅列前後，內外分明，皆使暎朗，便誦滅魔神慧隱書一篇。誦畢，又閉眼默念，心拜四方，口引東方青陽之精青炁九嚥，使充布肝腑之中；次口引南方丹靈之精赤炁三嚥，使充布心腑之中；次口引西方金魂之精白炁七嚥，使充布肺腑之中；次口引北方玄曜之精黑炁五嚥，使充布腎腑之中；次口引中央高皇之精黃炁十二嚥，使充布脾腑之中。嚥五方都畢，微祝曰：
　　五炁混生，玄上之精，充布五府，六管鮮明，內灌外逸，表裹俱清，滅穢招真，我飛太靈，常對高晨。
　　誦大洞真經畢，便振左手三過，法擲流鈴，振右手七過，法擲豁落七元。次仰頭，次搖頸九過，法承天。次皷腳一過，法震靈。搖身二七過，以歡萬神。次拭目三過，明三光。次捻鼻七過，通明梁。次捻眉後兩門三過，塞邪源。次輪身三周，開天窗。次嚥液九過，服玉津。一身都畢，萬神皆歡，調聲正炁，乃誦玉章，微呪曰：
　　承天履地，出入洞門，左振流鈴，右擲七元，帶金佩玉，仙衣紛紛，八景羅列，策輿乘雲，萬徧朗達，飛入帝晨。畢，乃平坐誦經。
　　此大洞之妙格，俯仰之儀，使庠序得法，則高上盻目，三元降席，萬靈朝禮，天魔降伏，五苦咸解，七祖受福，神鳳來翔，雲龍踴躍，眾仙稱善於高虛，五老刻名於帝錄。
　　凡修上道，披誦靈章，而不行此法，虧忽天儀，於俯伏不足，則為北帝鬼神所笑，三官所罰，羣妖試敗，身喪無益。故違道者易，修道者難也。得其儀格，將有飛騰之階級也。
　　大洞消魔神慧內祝隱文
　　讀高上虛皇君道經，當思太微小童干景精真之炁，赤色煥煥，從兆泥丸中入，下布兆身舌本之下，血液之府。畢，微祝曰：
　　真炁下流充幽關，鎮神固精塞死源，玉經惠朗通萬神，為我致真命長存，拔度七祖反胎仙。畢，引赤炁三嚥止。便讀經，經畢，又祝曰：
　　天有大隱生之寶，稱曰明梁之上炁，守我絕塞之下户，更受生牢門之外。乃又召益元之羽童，列于綠室之軒，使解七祖百結，隨風離根，配天遷基，達變入玄。
　　玉清隱文又祝曰：
　　元炁非本生，五塗承靈出，雌雄寄神化，森羅邃幽鬱，玉音響太和，萬唱無中發，仙庭迴九變，百混同得一，易有合虛中，俱入帝堂室。畢。此高上內祝祕文，泄之七祖充責。
　　讀上皇玉虛君道經，當思太一尊神務猶收真炁，紫色爓爓，從兆泥丸中入，下布兆玉枕之下泥丸之後户。畢，微祝曰：
　　太一保命，固神定生，為我上招帝真之炁，下布紫户之庭，玉經仰徹，九元朗明，七祖同歡，俱昇上清。畢，引紫炁三嚥止。便讀玉經，經畢，又祝曰：
　　兆身常死關，結胎害百神，百神解胎結，披散胞內根，七世入帝室，一體合神仙，神仙會玉堂，七祖生南宮，併帶理明初，同席孩道康，萬真守身形，是日藏初明，帝一迴雌雄，保鎮百神門，閉塞萬邪户，受事九宮間，典禁召司命，三日朝泥丸。
　　讀皇上玉帝君道經，當思帝君逢陵梵真炁，紫光鬱鬱，從兆泥丸中入，下布兩眉中間紫户之外宮。畢，微咒曰：
　　帝君度符籍，正氣召萬神，上招玉真炁，充布兩眉間，混一生帝景，三素成我仙，飈粲乘飛蓋，逕昇高上軒。畢，引紫炁三嚥止。便讀玉經，經畢，又祝曰：
　　扶晨始暉生，紫雲暎玄阿，煥洞圓光蔚，晃朗懼耀羅，眇眇靈景元，森灑空青華，九天館玉賓，金房唱霄歌，賢哉對帝賓，役召伯幽車，七祖解胞根，世世為仙家。
　　玉清隱文又祝曰：
　　丹皇運珠，守鎮死門，上一赤子，玄帝凝天，一名伯無上，亦為三元先，扶我亦養我，使我登雲輪，常坐上清軒，七玄為仙君。
　　讀上皇先生紫晨君道經，當思左無英公子玄充叔真炁，玉光奕奕，從兆泥丸中入，下布兆左腋之下肝之後户。畢，微祝曰：
　　無英神真生紫皇，三炁混合成宮商，招引真炁鎮膀胱，通流三丹會洞房，為我致仙變丹容，飛昇雲館入金墉。畢，引玉光三嚥止。便讀玉經，經畢，又祝曰：
　　神安炁洞，上與天通，越出地户，過度天門，隱息四維，七星散分，飛行陰房，日月植根，守金藏玉，制御萬神，仙王何人，我已成真，隱存雌雄，洞一四鄉，結中青炁，號為延昌，字曰和嬰，理命永長，玄歸固內，慶玄牢張，我日成真，飛仙雲京。
　　讀太微天帝君道經，當思右白元洞陽君真炁，金光耀耀，從兆泥丸中入，下布兆右腋之下肺之後户。畢，微祝曰：
　　洞陽鬱靈寶魂生，金光煥煥炁中精，招真固神令長生，拔出幽根返胎嬰，驂晨御炁昇玉清。畢，引金光三嚥止。便讀玉經，經畢，又微祝曰：
　　洞陽鬱靈標，守體死户門，開出三尸蟲，受入九真源，解胞散滯血，百節生正神，七祖滅尸禍，拔殖後葉患，黑炁斌來生，斫斷胞死根，上世受道德，後來獲帝仙，帝仙是何人，明明七葉孫，乃祖入丹都，併坐精上門。
　　讀三元紫精君道經，當思中央司命丈人君真炁，紫雲之色爓爓，從兆泥丸中入，下布兆絳宮心房之中。畢，微祝曰：
　　司命定年，丈人保仙，度名於南宮，上奏帝君前，世世為仙王，拔出七葉根，福報無窮已，皆是玉經言。畢，引紫雲炁三嚥止。便讀玉經，經畢，又祝曰：
　　會元三襟交，携領迴胎嬰，承光守下關，務玄待月明，於是混離固鑰，明車受成，福延七世，禍散玄生，守景六合，陵梵七靈，共生億千，欻昇玉庭，嬰兒徘徊，羽衣命仙，吉濟萬萬，福布千千，骨有玉暎，血承瓊泉，生樂天地，日月同年。
　　玉清隱文又祝曰：
　　福布七玄前，罪滅三徒中，靈吹九晨杪，納炁太帝宮，五仙携太一，併立重冥空，遂隱上清室，羽明帝一房。
　　讀真陽元老玄一君道經，當思命門桃君孩道康真炁，黃雲之色，從兆泥丸中入，下布兆臍中命門之外。畢，微祝曰：
　　真靈正神，號曰桃君，混合生宮，守護命門，通仙致炁，齊景寶雲，七祖同生，受福高晨。畢，引黃雲之炁三嚥止。便讀玉經，經畢，又微祝曰：
　　五嶽真人，定錄四賓，司錄促到，護籍理民，道康握節，雲拘報旛，香風八被，惡魔絕煙，并來對帝，萬萬稱臣，度我生籍，名遷玉門，扶翼五符，鎮護波塵。
　　玉清隱文又祝曰：
　　太上時非子，一曰合精延，是為命門王，可以召萬神，萬神即時到，合會瓊羽門，使令散禍，禍絕福連，上寢玉堂，世受名仙。
　　讀上元太素三元君道經，當思泥丸天帝上一赤子真炁，炁如寶光，從兆泥丸中入，下布泥丸九孔之户。畢，微祝曰：
　　上元赤子號上真，飛雲羽衣耀紫煙，上招明景對帝賓，寶光奕奕暎我身，身生毛羽昇九天。畢，引寶光三嚥止。便讀玉經，經畢，又祝曰：
　　童子景精，有神有威，合象三形，九道相推，衣服朱丹，步正參差，出入上元，太極內階，知我者生，存我不衰，人無哭兆，恃賴辟非，欲知吾處，密問太微，太微玉帝，三聖徘徊，俠我左右，一合俱飛，混洞六府，日月齊暉。
　　玉清隱文祝曰：
　　九道轉對，五老各寧，洞陽銜籍，號曰鬱靈，七世父母，反胎更生，累業積罪，罪泄福生，上入帝堂，受書丹明，常與伯史原，徘徊三界庭，巾金佩羽，寶曜圓形，玉輪北迴，役御朱兵。
　　讀上清紫精三素君道經，當思絳宮中一元丹皇君真炁，日光之色，從兆泥丸中入，下布項中大椎骨首之户。畢，微祝曰：
　　中一真君，號曰連珠，上招日光，灌我形軀，三真寶曜，固命玉符，壽億萬年，永無終休，身生羽服，飛昇天衢。畢，便引日光三嚥止。便讀玉經，經畢，又祝曰：
　　天有九魂，不可不分，道有三真，不可去身，帝一變景，萬化以臻，流珠停暉，紫霞踊煙，七度迴絡，三光暎真，太上精符，相與為親，司命銜月，噓我重脣，五老銜日，吸我三便，太上道君，與我纏綿，上造天階，携把太真。
　　讀青靈陽安元君道經，當思命門下一黃庭元王真炁，月光之色，從我泥丸中入，下布兩丸間車軸下户。畢，微祝曰：
　　下一真元王，號曰始明精，三皇把符命，金契度仙庭，上招景中炁，炁布灌我形，羽車曜雲羅，令我飛上清。畢，便引月光三嚥止。便讀玉經，經畢，又祝曰：
　　五藏百結，生此萬疾，玄一林虛，開關解結，結絕病散，精神盈溢，福炁充明，禍翳傾竭，仙心日臻，死道月絕，混化九君，合符帝一，七神奉符，公子
　　入室。
　　讀皇清洞真道君道經，當思泥丸九真帝君上皇真炁，青光萬丈，從兆泥丸中入，下布口之四際。畢，微祝曰：
　　九真始生，生於上元，號為先靈，三景各分，上招玄暉，布流四門，鎮神保仙，拔度七玄，驂景乘浮，朝拜三元。畢，引青炁三過止。便讀玉經，經畢，又祝曰：
　　七炁離羅，大混黃寧，六甲輔魂，內注六丁，三真入胃，液流太明，五符上皇，泥丸常生，九星下暎，日每同軿，遊盻八迴，雙蓋華纓，上到紫房，披巾羽青，七世父母，各得反生。
　　讀高上太素君道經，當思膽中八真合景君真炁，黃雲之色，從兆泥丸中入，下布兆背中骨節之府。畢，微祝曰：
　　八真結神，神生九天，號曰北臺君，常在三合間，招真洞明炁，下流布我身，身生紫暉，與帝結親，携契五老，太仙纏綿。畢，引黃炁三嚥止。便讀玉經，經畢，又祝曰：
　　生生得帝心，各會重戶內，紫房混五神，魂魄恒寶貴，七關受仙輝，五藏充玉炁，俱過水火天，披建四和蔚，上歸皇一子，與兆魂相對。
　　讀皇上四老道中君道經，當思兩腎七真玄陽君真炁，黑雲之色，從兆泥丸中入，下布兆背窮骨地戶中。畢，微祝曰：
　　七真生帝景，八炁運常寧，上招日中童，圓珠暎我形，迴風混幽府，歸妙大洞經，拔出地户難，超凌逸九天。畢，引黑炁三嚥止。便讀玉經，經畢，又祝曰：
　　太一鬱書，上登洞房，六合三賓，司命神公，手執錄籍，駕景乘龍，左迴靈曜，右扇神風，峨峨隱珠，芬豔嬰蒙，浩觀太無，濯鍊五通，澄魂羽幽，鍊魄空洞，招兆百神，月常之功，七祖順生，景福昌隆，迴我老艾，還復玄童，上對神霄，金光十方，飛飈玉輪，彈金嗚鐘。
　　讀玉晨太上大道君道經，當思肺中六真上元素玉君真炁，白雲之色，從兆泥丸中入，下布兆頸外十二間梁之中。畢，微祝曰：
　　六真奕奕，白光央央，迴帝之景，上入丹鄉，招真下流，灌我玉漿，羽裙紛紛，衣我仙裳，越過水火，飛登神京。畢，引白炁三嚥止。便讀玉經，經畢，又祝曰：
　　九合三離，紫房散分，五老正嚴，帝一保神，司命奏籍，奉符三元，胞樹斷落，血尸絕根，反胎火朱，迴炁泥丸，我合九清，大混百神，身登玉房，同軿金仙，逍遙太素，徘徊三天，重華列簡，黑支流玄，世為道伯，大福纏綿，上寢玉清，下息命門，五藏秀華，項負日魂，長保劫齡，後天常全。
　　讀太清大道君道經，當思脾中五真養光君真炁，如玉光金真之色，從兆泥丸中入，下布兆喉內極根之户。畢，微祝曰：
　　五真散靈，布炁九玄，金光曜暉，玉炁吐津，萬神並暢，熙怡我身，圓光奏命籍，太一勒九天，降致八景輿，策龍駕素煙，混合三帝室，保我億劫年。畢，引玉光三嚥止。便讀玉經，經畢，又祝曰：
　　晨登九景臺，夕入神霄門，太一神夫子，或曰三來瓮，左執兆符籍，右携洞陽君，定生會紫房，五神更混分，混分逸帝堂，七祖絕死根，五毒炁零滅，翳津無浮連，令我尸血化，帝房出金元，三塗絕苦樹，世世獲天仙，常與景中王，積劫保元元。
　　讀太極大道元景君道經，當思肝中四真青明君真炁，青雲之色，從兆泥丸中入，下布兆胃管之戶膏膜之下，微祝曰：
　　四真常生，青光華精，徘徊秀朗垣，沈彌玉景庭，携提高上元，俯仰要五靈，拔解七葉根，與我保華嬰。畢，引青炁三嚥止。便讀玉經，經畢，又祝曰：
　　帝室混身，一道萬分，萬分合別，是曰帝一，白帝皓靈，金霞迴日，重冥幽寥，藏神化密，把兆五符，與天相畢，玉暉覆蓋，無死無疾，七祖父母，超登丹室，胞根八解，死符絕滅，帝得五元，我迴三七，六腋煥華，金書羽札，世為仙真，寶籙玄別，華繁曾玄，世元曲折。
　　讀皇初紫靈元君道經，當思精血中三真元生君真炁，赤雲之色，從兆泥丸中入，下布兆鼻兩孔下源之中。畢，微祝曰：
　　三真煥光，流丹徘徊，離合九景，三洞金扉，上招朱童，五苦廓開，死根斷落，日魂同飛，超逸十界，上昇玉階。畢，引赤炁三嚥止。便讀玉經，經畢，又祝曰：
　　七炁混合，帝一迴元，結滯月散，兆命長遷，死道閉滅，斷絕胞根，五藏生華，六腑金鮮，帝一保形，司命保神，五符啟扉，五籍登仙，世為道王，帝師纏綿，散香龍窗，反華揚煙，七携無上，八暉九陳，流源曲液，領會六淵，名書上清，炁積寂軒，迴風脫死，帝一相連，五通七合，俱生上元。
　　讀無英中真上老君道經，當思骨節二真堅玉君真炁，碧雲之色，從兆泥丸中入，下布兆太倉五腸之口。畢，微祝曰：
　　二真固神，鬱勃三關，迴金合玉，堅備泥丸，上通帝炁，布流金門，混化啟明，合我仙魂，七祖同飛，滅絕胞根，世保道德，永享欣欣。畢，引碧雲之炁三嚥止。便讀玉經，經畢，又祝曰：
　　魂生無中，布在九重，道出三極，常遊絳官，三宮合化，是為紫房，紫房所在，先由明堂，明堂之內，守神桃康，風雲鬱鬱，既清且凉，塞閉欲孔，割破戀根，其聖曰哥，其真曰霐，兆能知之，乃開金門，金門左右，忽見高賢，左曰父寧在，右曰母精延，此是景中伯，與爾登玉晨，父寧母精，世世為仙，萬條重華，皆受帝一恩。
　　讀中央黃老君道經，當思心中一真天精君真炁，絳雲之色，從兆泥丸中入，下布兆胸中四極之口。畢，微祝曰：
　　一真鎮心，總領百神，百神常生，會我絳軒，上招玉炁，六液沉珎，赤景啟靈，拔我七根，超逸三塗，上昇南仙。畢，引絳雲之炁三嚥止。便讀玉經，經畢，又祝曰：
　　帝一迥風，化合桃康，流生起福，上縊玉堂，混而合之，出入帝房，三五合一，必成仙君，七玄父母，滅尸散怨，萬劫千重，皆登上清，仙曲節伏扈，廣敷鬱中，守我形者，司命丈人，帝君公子，深固泥丸，太微玉華，羽服揚幡，魂魄長相抱，百骨皆滿神，神王生津上，超越度死門，遂友高上子，把籍玉清賓。
　　讀青精上真內景君道經，當思九元之真拘制真炁，五色雲炁，從兆泥丸中入，下布兆左耳伏晨之户。畢，微祝曰：
　　九元之精，天關開窗，八景合炁，上通金房，三元帝室，反老生蓊，玉華灌溉，鍊改艾容，飛霄紫輿，運我昇空。畢，便引五色雲炁三嚥止。便讀玉經，經畢，又祝曰：
　　太微小童，常在帝前，其名景精，其姓曰干，合形太一，被服朱丹，五符命籍，把持玉案，帝君所臨，主通諸神，混合太上，司命丈人，固保靈戶，五藏會分，帝仙守宅，凶種滅根，三炁鬱敷，八迴五煙，我得昇霄，駕龍朗軒。
　　讀太陽九炁玉賢元君道經，當思皇一之魂上歸真炁，玄雲之色，從兆泥丸中入，下布兆右耳伏晨之户。微祝曰：
　　皇一上真，洞生丹房，朱暎蘭曜，發溢明光，太元之音，朗徹九空，玄金獨樂，振響琅琅，上招玉景，協我神堂，策虛昇飛，遊宴玉京。畢，引玄雲之炁三嚥止。便讀玉經，經畢，又祝曰：
　　九宫一合，化形帝晨，上昇紫房，命真召仙，會濟魂魄，領括百神，七玄康樂，披苦破根，死煙滅炁，福祿充軒，兆登太霄，駕景控雲，日中五帝，挾日精輪，鬱將逸阜，飈景同遷。
　　讀太初九素金華景元君道經，當思紫素左元君翳鬱无刃真炁，景雲之色，從兆泥丸中入，下布兆頭面之境。畢，微祝曰：
　　翳鬱生真，真景生空，靈炁昱昱，紫素融融，上致流津，下布我宮，身生水火，體變玉光，飛仙羽蓋，昇入神公，受書玉京，成我仙宗。畢，引景雲之炁三嚥止。便讀玉經，經畢，又祝曰：
　　慶元吉津，流汨西田，太帝携手，命召高仙，披濁散穢，斷絕死根，上一天帝，號玄凝天，曜明六合，靖寂泥丸，是為伯无上，使兆保長安，列圖玉皇，併襟帝晨，五府生華，六液龍源，淵清太素，鬱靄金津，萬仙來朝，五嶽啟陳，玄愆沉散，天福奏煙，彫梁守命戶，長來護死門，上生玉房，受位金仙，天之玉堂，常接帝賢，九天之中，宴盼劫年。
　　讀九皇上真司命君道經，當思黃素中元君圓華黃刃真炁，狀晨景之暉上華，從兆泥丸中入，下布兆胸腹之境。畢，微祝曰：
　　九天上景，化生華暉，晃嘩太空，曜真紫微，上致中黃，百神降迴，散根離苦，八難豁開，七祖同昇，福覆巍巍，使我神仙，八景齊飛。畢，引景暉之華三嚥止。便讀玉經，經畢，又祝曰：
　　太帝精魂，陽堂八靈，披散死炁，混合眾生，帝一承圖，三元會明，九真安安，七神寧寧，超越滯節，過度鬼兵，上昇帝晨，盼樂玉庭，玄母定錄，五府開清，胞根沒種，血穢珍平，七祖父母，起福三清，無英明夫，掌我仙經，廣神安炁，錄迴絕冥，閉藏死關，太混一生，長寢羽臺上，固神五老室，受錄上清闕，保德七元日，上上登玉霄，下下合帝一。
　　讀天皇上真玉華三元君道經，當思白素右元君啟明蕭刃真炁，狀月中之華，從兆泥丸中入，下布兆下關小腹至腳。畢，微祝曰：
　　白素啟明，九天同生，高虛素轡，浮景玉清，迴真曲仙，流灑八溟，通幽達微，玄曜華精，使我內徹，五孔開明，神公來遊，我道克成。畢，引月華炁三嚥止。便讀玉經，經畢，又祝曰：
　　魂生九炁，炁變成神，五光纏會，太一化仙，二十四真，迴形帝先，九曲下戶，鎮生白雲，黃庭六腑，含養命根，胎結胞樹，種栽死山，一得拘制，受斷滅源，符籍清明，金□玉軒，長為德伯，世得道恩，昇登日月，遂友帝仙。
　　讀太一上元禁君道經，當思日中司命接生真炁，三華之色，從兆泥丸中入，布兆左手之戶。畢，微祝曰：
　　四大乘天，天元來歸，三華吐曜，司命景飛，為我招仙，七祖散開，上登大靈，日月同暉。畢，引三華之炁三嚥止。便讀玉經，經畢，又祝曰：
　　太一務猶收，召北司玄一老子，握節往來，元素把符，白元守雌，煥然晨光明，披霞昇帝墉，列坐震靈席，混合五日房，白炁育尚生，青君案延昌，左携精上門，右抱合和嬰，我生日月華，友賓赤炁王，八景照泥丸，朗然洞房中，嬰兒為赤子，混離生玉容，五道秀金華，位為上清公，七祖斷玄滯，身得乘神風，徘徊三清上，和樂返嬰童。
　　讀元虛黃房真晨君道經，當思日中桃君方盈真炁，日暉之色，從兆泥丸中入，下布兆右手之户。畢，微祝曰：
　　元虛黃房內，日中號方盈，左宴朱領臺，右携仙皇庭，寢宴三秀房，結我神始生，同飛入玄玄，七祖反華嬰。畢，引日暉之炁三嚥止，便讀玉經，經畢，又祝曰：
　　九元鎮真，五帝纏綿，日月中王，與兆為親，大混三五，離落魄魂，百節金□，玉液迴神，五府生華，白炁運煙，充溢三清，紫房寶津，上開仙户，下塞死關，令我羽簡，玉帝之前，七祖父母，反生南軒，虎服攝魔，龍旌命神，太一錦旌，召束三官，除滅死籍，刊名玉真，保生太一，日月同年。
　　讀太極主四真人元君道經，當思左目童子飛靈真炁，日之華光，從兆泥丸中入，下布兆左目之中。畢，呪曰：
　　四極太靈，元君精瑛，日華充溢，童明光光，二景相照，通我明梁，三丹啟真，我道開張，毛羽羅裙，飛上上京。畢，引華光三嚥止。便讀玉經，經畢，又祝曰：
　　我乘混合炁，纏固九真丘，養光太昌子，併羅凝羽珠，九尊衆帝生，景洞迴須臾，七祖結解散，穢積忽已除，世世生福昌，玄玄獲仙書，身昇太霞宮，控龍宴玉虛，上朝上清皇，寢興幸正扶。
　　讀四斗中真人七晨散華君道經，當思右目童子晨嬰真炁，月之華光，從兆泥丸中入，下布兆右目之中。畢，微祝曰：
　　七晨飛華，華散三元，混合成真，上招月魂，為我降靈，啟我仙門，七祖同飛，飛朝帝君。畢，引月華光三嚥止。便讀玉經，經畢，又祝曰：
　　三素牢張，上元老君，神生道固，我魄逸遊，保兆六合惱，憂苦沒曲門，死炁閉地下，身與帝一君，併襟樂六腑，鏡心丹玄房，熙炁泥丸野，體曜金暉，羽錄召真，白炁重鬱，百神光鮮，長與日月，符籍纏綿，世保道德，永為天仙，寂寂內注，遂昇帝庭。
　　讀辰中黃景元君道經，當思肺部童子素明真炁，五關暉光，從兆泥丸中入，下布兆肺部華蓋之門，上通兩目之童。畢，微祝曰：
　　童子素明，黃雲九纏，滄臺飛輪，三神協真，號曰玄上景，列位高皇賓，總攝命百神，携我入紫煙。畢，引暉光三嚥止。便讀玉經，經畢，又祝曰：
　　二老在左右，帝魂照九垓，陰陽變其上下，太一立其中根，五神衛其生質，司命塞我死門，九宮合而為一，六合混而無量，世獲仙書，福慶纏綿，五老對席，以慶三元，偕一來迎，上昇帝晨，七祖滯血，皆為拔根，反胎南宮，受生帝軒，兆宴玉堂，同襟帝輪，世世列圖，服羽揚旛，子子保昌，慶及後玄，長為仙伯，役使萬神。
　　讀金闕後聖太平李真天帝上景君道經，當思胎中一元白炁君務玄子、太一精魂玄歸子，二神真炁，三華之色，從兆泥丸中入，下布兆五藏結喉之本户。微祝曰：
　　金闕煥玉清，白炁暎丹霞，明光鬱金靈，五色吐三華，流津宴寢堂，結我始生牙，玉符召百神，威章徵萬魔，保此億劫仙，道明無凶邪。畢，引三華之炁三嚥止。便讀玉經，經畢，又祝曰：
　　天生八炁，迴合帝鄉，五神奉符，司命扶將，拔斷死籍，盪穢幽冥，七世解結，福延玉庭，血積沉沒，三素煥清，兆昇天堂，與帝合靈，世得仙契，所啟必成，種年日中，植命月庭，反胎童蒙，回為孩嬰，生與天同，壽與日并。
　　讀太虛後聖无景彭室真君道經，當思結中青炁君按延昌、元君精魂保谷童，二神真炁，炁如玉華，從兆泥丸中入，下布兆五藏大胃上口。微祝曰：
　　離合九靈，二真幽密，太虛重天，上携太一，雌雄混合，同仙妙室，上變九仙，下解胎結，七祖慶欣，五苦解脫，使我飛騰，靈化本質。畢，引玉華三嚥止。便讀玉經，經畢，又祝曰：
　　種福九天昇，拔尸地門下，七玄解滯積，斷樹陰憂苦，反胎朱火宮，更生九玄戶，真炁日日臻，禍害日日治，兆昇三清堂，乘飈上景庭，命與月母俱，年隨日帝生，累玄保仙籍，迴老更童嬰，福昇六合內，受圖永常生。
　　讀太玄都九炁丈人主仙君道經，當思節中黑炁君斌來生、帝真精魂幽臺王，二神真炁，玉光之色？從兆泥丸中入，下布兆九腸之口伏源之下。畢，微祝曰：
　　太玄何寥寥，黑炁生上虛，帝真洞明景，九炁合神廬，變化十方頌，倏欻肇明初，萬真鍊我仙，百關自清居，七玄斷胞樹，九曾昇福堂，上招景中子，與我登飛輿。畢，便引玉光三嚥止。便讀玉經，經畢，又祝曰：
　　帝魂照元阿，常鎮兆生門，伏尸滅落，保魄寧神，玄母迴光，奉帝玉仙，右命太一，乃及兆身，北宴上清，列為玉賓，命生日華，年合月煙，長濟金房，晨景為鄰，除憂伏胃門，拔苦三徒中，福積丹玄內，慶充泥丸房，百神混帝一，大變流迴風，反兆朽艾形，改貌為嬰童，世世入仙堂，玄玄登羽宮，大劫雖屢傾，與日方增崇。
　　讀上清八景老君道經，當思胞中黃炁君祖明車、天帝精魂理維藏，二神真炁黃雲之色，從兆泥丸中入，下布兆小腸二孔之本。微說曰：
　　上清曜玄堂，八景乘天紀，黃炁協神真，精魂對帝子，太一度命籍，五符固不死，携仙帶晨暉，迴風反形始，拔苦出七祖，同歡九玄裹。畢，引黃雲三嚥止。便讀玉經，經畢，又祝日：
　　白雲合晨景，乘素會太微，上朝帝一室，解帶皇一階，啟明金門中，三陽召上歸，昇我身神內，覆蓋太明威，大寶九華，光暎兆形，招雲混真，散香要靈，月中反胎，日中受生，年享曜景，命遂無傾，身為仙王，保此上清，世受真書，玄華玉庭。
　　讀青華方諸宮高晨師玉保仙王青童君道經，當思血中赤炁君混離子、司命精魂發紐子，二神真炁如赤雲之色，從兆泥丸中入，下布兆百關結節之下。微祝曰：
　　晨暉煥東霞，丹景暎高清，二真協神宗，落落七華生，五老飛帝席，太一保童嬰，錦雲曜幽夜，玄玄開重冥，七祖勒符籍，南極受胎靈，高晨盼雲輿，運我昇飛軿，拔解億世基，歡我萬劫程。畢，引赤雲炁三嚥止，便讀玉經，經畢，又祝曰：
　　五道混迴，七門始分，南和建節，白帝彰安，靈標理魄，會昌護神，奉符登霄，寢息玉軒，定錄瓊札，世為天仙，三塗絕破，除伐胞根，死炁沉零，禍輪無連，福臻重枝，慶會華玄，名書玉堂內，世為道德門。
　　讀扶桑大帝九老仙皇君道經，當思上玄元父高同生、下玄玄母叔火王、帝皇太一重冥空、九帝尊曰明真，太帝精魂陽堂王、天帝九關魂綠迥道、天紀帝魂照無阿，七神真炁，混合蓮華之形，從兆泥丸中入，下布兆本命之根胞胎大結之中。微祝曰：
　　元父玄母，七真齊炁，神公太帝，九老并位，為我固生，拔度十界，日月同符，九帝合契，坐命天魔，萬靈來拜，浮景三舉上，震丈保億世。畢，引蓮花之炁三嚥止。便讀玉經，經畢，又祝曰：
　　太玄聚暉，暎冠扶晨，太常變景，須臾混分，入兆五府，堅我玉根，雙軿太一，合羽揚輪，與兆上昇，迴轉金門，年同日德，體寶金仙，世世昌盛，真符流連，玄玄累葉，名書靈軒，羽籍紫庭，飛香奏煙，福逮百枝，慶溢帝門。
　　讀小有玉真萬華先生主圖玉君道經，當思三素老君牢張上、正一左仙仲成子、右仙曲文子，三神真炁，混合黃白玄三色之雲，從兆泥丸中入，共下布兆鼻下人中。微祝曰：
　　玉真生帝景，萬華乘雲發，三老輔二仙，共鎮死戶窟，神暎七華生，朽骨蒙更蛻，超逸三界庭，五苦咸解脫，得入九天表，上朗高朱日。畢，引三色之雲三嚥止。便讀玉經，經畢，又微祝曰：
　　命門合精，六混七分，太一把籍，司命理神，帝一固形，無英守魂，太迥紫房，奉符帝君，胞樹伐滅，斷絕血根，七玄更起，沉景生煙，兆得上昇，化合帝晨，身映日月，命與天連，重華累暉，咸會上尊，世書靈羽，紫錄內宣，乘景三素，北宴高元，號曰仙王，上清真人。
　　讀玄州二十九真伯上帝司禁君道經，當思中央玄一老子林虛夫真炁，黃雲之色，布兆陰莖之端；北方黑帝保成曷真之炁，玄雲之色，布兆膀胱之中；西方白帝彰安幸真炁，素雲之色，布兆陰囊之中；南方赤帝長來覺真炁，絳雲之色，布兆口舌之中；東方青帝彫梁際真炁，青雲之色，布兆五藏內。五帝真炁從兆泥丸中入，下布一身。畢，微祝曰：
　　五帝明真，輔仙玄伯，上帝景暉，吐靈敷席，翳翳神曜，徘徊重冪，羽景保錄，太一命籍，五炁總魂，三精固魄，金仙鍊容，停年返白，拔出幽根，日月同宅。畢，引五色炁五嚥止。便讀玉經，經畢，又祝曰：
　　上寶月九真，日曦變玉室，呼吸紫微，大混帝一，八煙叢生，百靈明威，九魂離合，三光同暉，天皇在元，紫煙霏霏，五神奉圖，始命不虧，變入九官，被服朱衣，腰佩虎章，流雲繡帔，帷帳瓓玕，五色徘徊，日月照察，俠以東西，神庭內醴，以除渴飢，三五復返，轉藏營機，周流太一，生均兩儀。
　　玉清隱文又祝曰：
　　太一變六合，五神哺泥丸，七積滅三塗，血尸塞下關，三衿對帝真，拔斫胞樹根，丈人號神宗，同心元素君，天皇入太清，五老奉符文，世世登羽宮，重華日中軒，元王始明精，固我本命門，保弼運綠炁，歸上谷下玄，玄景□形神，朝躋太上輪，日月併玉衿，年隨二景分，丹書玉堂內，位為天上君，左携羽臺子，右提金顏仙。
　　讀太無晨中君刊娥眉山中洞宮玉户太素君道經，當思帝卿肇勒精、絳宮中一卿中光堅、下黃庭弼卿歸上明，三神真炁，混合青白黃三色之雲，從兆泥丸中入，下布兆身三宮本命帝室。畢，微祝曰：
　　三真生太無，玉户暎晨霞，太素洞元虛，丹靈森朱阿，迴神九重府，內唱發瓊華，百關納津液，停年三秀柯，我身騰玉清，七祖離幽都，長保不終劫，萬世承仙家。畢，引三色雲炁三嚥止。便讀玉經，經畢，又祝曰：
　　帝一混九玄，太素五華精，寶羽宴玉堂，八風扇太明，高上乘元景，凌梵履昌靈，七化紫房下，九混五帝清，體生六色曜，金暎流神形，感濯元炁內，金書玉皇庭。
　　玉清隱文又祝曰：
　　靈雲始分，白炁鬱素，混會九玄，三五流布，帝一解形，超登霄路，太一呼吸，五華堅固，司命主日中，白元司月夜，日中靜心，心玄妙悟，夕隱泥丸，百神宣布，二宮可以長生，心腦可以長度。
　　讀西元龜山九靈真仙母青金丹皇君道經，當思大洞帝一尊君父寧在真炁，五色紫雲之煙，從兆泥丸中入，下布一形之內，散炁九孔之中。畢，微祝曰：
　　九靈通妙化，金仙混扶桑，帝一變百神，合靈西丹皇，上為胎仙母，下號稱神宗，曜景絕雲杪，蕭蕭紫微宮，為我執命籍，保真三素房，妙景空中降，鍊我反嬰蒙，七祖絕苦源，逸超九福堂。畢，引紫雲三嚥止。便讀玉經，畢，又祝曰：
　　太上洞明，飛景九元，結精凝炁，化炁變神，司命混合，散形億分，千乘火甲，萬騎揚幡，俱與太一，上造帝仙，伯无起徘，仲成曲文，一合我炁，再合我神，三合我魄，四合我魂，五合我精，六合我身，我身六合，洞靈啟真，八景虛駕，三素浮輪，我與帝一，俱昇玉晨，重華累枝，混會天仙，身有道籍，世有生根，金簡羽符，名刊日軒，所願即從，天祿詵詵，所向如心，萬福盈門，常存太上，帝一泥丸，雌雄混化，百靈纏綿，讀經萬徧，雲駕來延，携宴五帝，日月九君，號為仙翁，上清真人。
　　大洞玉清隱祝九天上文，出自高上口訣，解滯散怨，大洞真經三十九章，理極於此。上則引致高靈之霞暎，下則滅於萬魔之凶殃。出祕要四十二陽字號。誦之一徧，開明幽關三十九户，納受玉津，死炁沉塞，百神內歡，百神既暢，則聲達九玄，炁朗紫霄，響叩玉晨，五帝束帶，萬靈朝軒，生生來歸，七祖昇遷，身致羽翼，駕景乘雲，飛行玉清，位齊紫賓，此高玄之妙道，玉清之祕篇。出祕要四十二陽字。皆授金名玉字，高仙真人。七百年中，有合此質，聽得一傳。
　　後聖曰：得受大洞真經三十九章，修行之日，當先行大洞之儀格，誦玉清隱祝之文，又存思百神內名，外則遏於萬試，內則塞於死關。如此一徧，便得一日一夜。單誦三十九章，不煩徧徧依舊行其儀軌也。若明日又登齋誦經者，當更按舊一過行之。
　　凡欲遊行五嶽，歷觀羣山，留命停白，保壽劫年，未欲飛騰遠離世間者，便可以太歲、本命、八節之日，單誦玉清隱祝，內思百神一徧，不須誦玉經也。如此百褊，則炁參晨霄，百神內纏。千徧，三元下降，刻名帝篇，長保日月，天地齊年。萬徧道備，乘雲駕龍，遊行太虛，領括羣仙。此道高妙，慎宣非真。
　　九天玉清紫文丹章綠字隱文
　　紫文丹章綠字隱文，一百二十言，乃九天之上炁，凝紫暉之精，結成自然之章，表見玉清宮中。其文煥曜，照明上清，致高上注筆，通其隱音，以綱維玉處，制命九天，匡御威神，召真檢靈。即元始天王所佩，以傳玉清帝君消魔大王、玉清神霄王等，侍文玉童玉女各二十四人，糺於漏慢，營衛佩文者身。得佩此文，則與九天齊真，名書丹臺，位准高玄，身發紫光，項負圓明，遊行太虛，十界司迎，致三元下降，同宴霄軿。修行神仙之道，披誦高上玉清隱書大洞真經，當安身方丈之上，心暎紫文丹章，左把流金火鈴，右御豁落七元，則玉虛不招而自降，大洞不叩而發關，萬真應機而感會，羣魔束身而自亡，運策八炁，迴轉五辰，坐命萬靈，役御羣仙，炁合高虛，形齊紫賓。九天之祕奧，玉清之隱文，有泄此章，身被風刀，責及七玄，生死之考，一如九天盟文。
　　有金名玉字，列圖九天，得見此文，當以絳紋之繒三尺為地，以紫筆書丹章於繒上，賫紫紋九十尺，金魚玉龍，詣師清齋九十日，北向告盟九天而傳。弟子受以錦囊，佩之當心也。得佩紫文丹章，皆位准高玄，得受玉清隱書，位准太真，坐起寢息，皆與玉虛交纏，玉華衛真於左右，五帝髣髴於寢軒。不得雜同於常俗，混穢於高真也。犯則神逝而魔前，被拷而失仙矣。
　　佩紫文丹章，出入卧息，乃行道之際，恒當先思己身有紫暉之光，玄覆於上，炁繞一身，便叩齒九通而祝曰：
　　玉虛九重，紫暉八纏，玄光重暎，玉清吐津，紫文丹書，表明九天，制命萬靈，招役羣仙，威攝萬萬，檢翦千千，影響立會，五雲發煙，飛輿紫蓋，倏忽來前，使我乘空，高登玉晨。
　　畢，便引紫炁十二嚥止。如此九年，即有紫雲之蓋暎覆兆身，身生紫光，照明十方，通神致真，洞觀太虛也。　　
　　昔上元夫人以隱文授太和玉女，太和玉女授幼陽君，陽君道成昇虛，以文封於九嶷洞室，七百年當授合真通玄之人。後學精念，自當感會預有緣也。
　　上清太上玉清隱書滅魔神慧高玄真經竟
　　釋音
　　檄音竅。嵎元俱切。畿渠希切。攄音樗。參差上疏臻切，下又宜切。杪音眇。羆班糜切。皛音皎。弇衣檢切。降伏上音杭。斌紐民切。巾金上音靳。三便下平聲。 昱音育。冪莫狄切。
　　#1『曲』原作『典』。