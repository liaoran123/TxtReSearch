淮南鴻烈解
　　經名：淮南鴻烈解。漢劉安撰，原題太尉祭酒許慎記上。二十八卷。底本出處：《正統道藏》太清部。參校版本:一、劉文典：《淮南鴻烈集解》；二、明吳勉學：《淮南子》。
　　目錄#1
　　敘
　　卷一　原道訓上
　　卷二　原道訓下
　　卷三　俶真訓上
　　卷四　俶真訓下
　　卷五　天文訓上
　　卷六　天文訓下
　　卷七　地形訓上
　　卷八　地形訓下
　　卷九　時則訓上
　　卷十　時則訓下
　　卷十一　覽冥訓
　　卷十二　精神訓
　　卷十三　本經訓
　　卷十四　主術訓上
　　卷十五　主術訓下
　　卷十六　繆稱訓
　　卷十七　齊俗訓
　　卷十八　道應訓
　　卷十九　氾論訓上
　　卷二十　氾論訓下
　　卷二十一　詮言訓
　　卷二十二　兵略訓
　　卷二十三　說山訓
　　卷二十四　說林訓
　　卷二十五　人間訓
　　卷二十六　脩務訓
　　卷二十七　泰族訓
　　卷二十八　要略
　　#1目錄原缺，據正文標題補。

　　淮南鴻烈解敘
　　淮南王名安，厲王長子也。長，高皇帝之子也。其母趙氏女，為趙王張敖美人。高皇帝七年，討韓信於銅鞮，信亡走匈奴。上遂北至樓煩，還過趙，不禮趙王。趙王獻美女。趙氏女得幸有身，趙王不敢內之於宮，為築舍于外。及貫高等謀反發覺，並逮治王，盡收王家及美人，趙氏女亦與焉。吏以得幸有身聞上，上方怒趙王，未理也。趙美人弟兼，因辟陽侯審食其言之呂后，呂后不肯白，辟陽侯亦不強爭。及趙美人生男，患而自殺。吏奉男詣上，上命呂后母之，封為淮南王。暨孝文皇帝即位，長弟上書願相見。詔至長安，日從遊宴，驕賽如家人兄弟。怨辟陽侯不爭其母於呂后，因椎殺之。上非之。肉袒北闕謝罪，奪四縣還。歸國，為黃屋左纛，稱東帝。坐徙蜀嚴道，死於雍。上閔之，封其四子為列侯。時民歌之，曰：一尺繒，好童童；一升粟，飽蓬蓬。兄弟二人，不能相容。上聞之，曰：以我貪其地邪？乃召四侯而封之。其一人病薨；長子安，襲封淮南王；次為衡山王；次為廬江王。太傅賈誼諫曰：怨讎之人，不可貴也。後淮南、衡山卒反，如賈誼言。初，安為辯達，善屬文，皇帝為從父，數上書，召見。孝文皇帝甚重之，語使為《離騷賦》。自旦受詔，日早食已。上愛而祕之，天下方術之士多往歸焉。於是遂與蘇飛、李尚、左吳、田由、雷被、毛被、伍被、晉昌等八人，及諸儒大山、小山之徒，共講論道德，總統仁義，而著此書。其旨近老子，淡泊無為，蹈虛守靜，出入經道。言其大也，則燾天載地，說其細也，則淪於無垠，及古今治亂、存亡、禍福，世間詭異瓖奇之事。其義也著，其文也富，物事其類，無所不載。然其大較，歸之於道。號曰鴻烈，鴻，大也；烈，明也。以為大明道之言也。故夫學者，不論淮南，則不知大道之深也。是以先賢通儒，述作之士，莫不援釆以驗經傳。以父諱長，故其所著，諸長字皆曰脩。光祿大夫劉向校定撰具，名之淮南。又有十九篇者，謂之淮南外篇。自誘之少，從故侍中同縣盧君受其句讀，誦舉大義。會遭兵災，天下棋峙，亡失書傳，廢不尋脩二十餘載。建安十年，辟司空掾，除東郡濮陽令。睹時人少為淮南者，懼遂陵遲，於是以朝餔事畢之間，乃深思先師之訓，參以經傳道家之言，比方其事，為之注解，悉載本文，並舉音讀。典農中郎將弁揖，借八卷刺之，會揖身表，遂亡不得。至十七年，遷監河東，復更補足。淺學寡見，未能備悉其所不達，注以未聞。唯博物君子，覽而詳之，以勸後學者云爾。

　　淮南鴻烈解卷之一
　　太尉祭酒臣許慎記上
　　原道訓上
　　原，本也。本道根真，包裹天地，以歷萬物，故曰原道。因以題篇。
　　夫道者，覆天載地，道無形而大也。廓四方，柝八極。廓，張也。柝，開也。八極，八方之極也。言其遠。柝，讀重門擊柝之柝也。高不可際，深不可測。際，至也。度深曰測，一曰盡也。包裹天地，禀授無形。禀，給也。授，予也。無形，萬物之未形也。皆生於道，故曰察授無形也。源流泉浡，沖而徐盈；混混汩汩，濁而徐清。源，泉之始所出也。浡，涌也。沖，虛也。始出虛，徐流不止，能所盈滿，以喻於道亦然也。汨，讀曰骨也。故植之而塞于天地，橫之而彌于四海，施之無窮，而無所朝夕。植，立也。塞，滿也。彌，猶絡也。施，用也。用之無窮竭也，無所朝夕盛衰。舒之幎於六合，卷之不盈於一握。舒，散也。幎，覆也。孟春與孟秋為合，仲春與仲秋為合，季春與季秋為合，孟夏與孟冬為合，仲夏與仲冬為合，季夏與季冬為合，故曰六合。言滿天地間也。一曰四方上下為六合。不盈一握，言徹妙也。約而能張，幽而能明，言道能小能大能味能明。弱而能強，柔而能剛。道之性也。橫四維而含陰陽，橫，讀桄車之桄。絃宇宙而章三光。絃，綱也。若小車蓋，四維謂之絃，繩之類也。四方上下曰宇，古往今來曰宙，以論天地。章，明也。三光，日月星。甚淳而滒，甚纖而微。謌，亦潭也。夫饘粥多瀋者謂滒。滒，讀歌謳之歌。山以之高，淵以之深，獸以之走，鳥以之飛，日月以之明，星歷以之行，麟以之遊，鳳之以翔。以，用也。遊，出也。大飛不動，曰翔也。泰古二皇，得道之柄，二於中央。二皇，伏犧神農也。指說陰陽，故不言三也。神與化遊，以撫四方。撫，安也。四方謂之天下也。是故能天運地滯，輪轉而無廢，運，行也。滯，止也。廢，休也。水流而不止，與萬物終始。風與雲蒸，事無不應；應，當也。雷聲雨降，並應無窮。窮，已也。鬼出電入，龍興鸞集，鬼出，言無蹤迹也。電入，言悶其疾也。鈞旋轂轉，周而復匝。鈞，陶人作瓦器法，下轉旋者。一曰天也。己彫已琢，還反於樸。無為為之而合于道，無為言之而通乎德。言三之化無為為之也，而言合於道也。無所為言之，而適自通於德也。恬愉無矜而得于和，恬偷，無所好憎也。無矜，不自大也。有萬不同而便于性。萬事不同，能於便性者，性不欲也。神託于秋毫之末，言微妙也。而大宇宙之總。宇宙，論天地總合也。其德優天地而和陰陽，優，柔也。和，調也。節四時而調五行。五行，金木水火土也。呴諭覆育，萬物群生。呴諭，溫恤也。育，長也。潤于草木，浸于金石。禽獸碩大，毫毛潤澤，羽翼奮也，奮，壯。角觡生也。角，鹿角也。觡，麋角也。觡讀曰格。獸胎不贕，鳥卵不毈。胎不成獸曰贕，卵不成烏曰毈，言不者，明其成。父無喪子之憂，兄無哭弟之哀。言無夭死。童子不孤，婦人不孀。無父曰孤，寡婦曰孀也。虹蜺不出，賊星不行，賊星，妖星也。含德之所致[也]#１。含，懷也。
　　夫太上之道，生萬物而不有，不以為己有者也。成化像而弗宰。宰，主也。跂行喙息，蠉飛蝡動，待而後生，莫之知德，不因德之。待之後死，莫之能怨。不怨虐之。得以利者不能譽，用而敗者不能非。收聚畜積而不加富，收斂畜積，國有常賦也。不加富者，為百姓不以為己有也。布施禀授而不益貧。布施察授，匡困乏予不足也。以公家之資，故不益貧也。旋縣而不可究，纖微而不可勤。縣，猶小也。勤，猶盡也。累之而不高，墮之而不下，益之而不衆，損之而不寡，斲之而不薄，殺之而不殘，鑿之而不深，填之而不淺。忽兮悅兮，不可為象兮；悅兮忽兮，用不屈兮。忽怳，無形貌也。故曰不可為像也。屈，竭也。怳讀人空頭扣之怳。屈讀秋雞無尾屈之屈也。幽兮冥兮，應無形兮；遂兮洞兮，不虛動兮。洞；達也。道動有所應，故曰不虛動也。與剛柔卷舒兮，與陰陽俛仰兮。卷舒，猶屈申也。俛仰，猶升降也。
　　昔者馮夷大丙之御也，夷，或作遲也。丙，或作白。皆古之得道能御陰陽者也。乘雲車，入雲蜺，遊微霧，以雲蛻為其馬也，遊，行也。微霧，天之微氣也。鶩怳忽，歷遠彌高以極往。騖，馳也。怳忽，無之象也。往，行也。
　　經霜雪而無迹，照日光而無景。行霜雪中無有迹，為日所照無影柱也。扶搖抮抱羊角而上，扶，攀也。搖，動也。抱，了戾也。扶搖如羊角，轉如曲縈，行而上也。抮，讀與左傳憾而能盼者同也。抱，讀詩克歧克嶷之嶷也。經紀山川，蹈騰崑崙，排間闈，淪天門。經，行也。紀，通也。蹈，躡也。騰，上也。崑崙，山名也，在西北。其高萬九千里，河之所出。排，猶斥也。淪，入也。閶闔，始升天之門也。天門，上帝所居。紫微宮門也。馮夷大丙之御，其能如此也。末世之御，雖有輕車良馬，勁策利鍛，不能與之爭先。勁，強也。策，箠也。未之感也，言不能與馮夷大丙爭在前也。鍛讀炳燭之炳。
　　是故大丈夫恬然無思，澹然無慮。以天為蓋，以地為輿，四時為馬，陰陽為御。騶，御。乘雲陵霄，與造化者俱。大丈夫，諭體道者也。造化天地，一曰道也。霄，讀消息之消。縱志舒節，以馳大區。區，宅也。宅，謂天也。可以步而步，可以驟而驟。令雨師灑道，使風伯掃塵。雨師，畢星也。詩云：月歷于畢，俾滂沱矣。風伯，箕星也。月麗于箕，風揚沙也。電以為鞭策，電，激氣也。故以為鞭策。雷以為車輪，雷，轉氣也。故以為車輪。上遊于霄雿之野，下出于無垠之門。霄窕，高峻貌也。無垠，無形狀之貌。霄讀紺銷。靈讀翟氏之翟。劉覽偏照，復守以全。劉覽，回觀也。劉讀留連之留，非劉氏之劉也。經營四隅，還反於樞。隅，猶方也。樞，本也。
　　故以天為蓋，則無不覆也；以地為輿，則無不載也；四時為馬，則無不使也；陰陽為御，則無不備也。陰陽次叙，以成萬物，無所缺也。故曰無不備。是故疾而不摇，遠而不勞，四支不動，聰明不損，損，減也。而知八絃九野之形埒者，何也？八絃，天之八維也。九野，八方中央也。執道要之柄，而遊於無窮之地。是故天下之事不可為也，為，后也。因其自然而推之。推，求也；舉也。萬物之變不可究也，秉其要歸之趣。趣亦歸也。
　　夫鏡水之與形接也，不設智故，而方圓曲直弗能逃也。智故，巧飾也。鏡水不施巧飾之形，人之形好醜以實應之。故曰方圓曲直不能逃也。是故響不肆應，而景不一設，叫呼仿佛，默然自得。得叫呼仿佛之聲狀也。人生而靜，天之性也，感而後動，性之害也。物至而神應，知之動也。物，事也。知與物接，而好憎生焉。接，交也。情，欲也。好憎成形，而知誘於外，不能反己，而天理滅矣。形，見也。誘，感也。不能反己本所受天清凈之性，故曰天理滅也。猶衰也。故達於道者，不以人易天。天，性也，不以人事易其天性也。一說曰天，身也，不以人間利欲之事易其身也。外與物化，而內不失其情。言通道之人，雖外貌與物化，內不失其無欲之本情也。至無而供其求，時騁而要其宿。言天時自聘，道要其宿會也。小大脩短，各有其具。具猶備也。萬物之至，騰踴肴亂，而不失其數。不失其數，各應其度。是以處上而民弗重，居前而衆弗害。言民戴仰而愛之也。天下歸之，姦邪畏之，以其無爭於萬物也，故莫敢與之爭。
　　夫臨江而釣，曠日而不能盈羅。雖有鉤箴芒距，距，爪也。讀距守之距也。微綸芳餌，加之以詹何娟嬛之數，猶不能與網罟爭得也。詹何、娟嬛，古善釣人，名數術也。射者扞烏號之弓，彎棋衛之箭，扞，張也。彎，引也。棋，美箭所出地名也。衛，利也。烏號，柘桑，其材堅勁。烏跨其上，及其將飛，枝必撓下，勁能復起，巢烏隨之。烏不敢飛，號呼其上。伐其枝以為弓，因曰烏號之弓也。一說黃帝鑄鼎於荊山鼎湖，得道而仙，秉龍上。其臣援弓射龍，欲下黃帝，不能中。烏，於也，號，呼也，於是抱弓而號，因名其弓為烏號之弓也。重之羿逢蒙子之巧，以要飛鳥，猶不能與羅者競多。羿，古諸侯有窮之君也。逢蒙，羿弟子。皆攻射而百發百中，故曰之巧。要取競逐也。何則？以所持之小也。張天下以為之籠，因江海以為罟，又何亡魚失鳥之有乎？罟，魚網也。詩云：施罟濊濊。故矢不若繳，繳不若無形之像。言其矢也。夫釋大道而任小數，無以異於使蟹捕鼠，蟾端捕蚤，不足以禁姦塞邪，亂乃逾滋。以艾灼蟹巨上，內置穴中，延熱走窮穴，適於禽一鼠也。蟾蠩， 也。跳行舒遲，捕蚤亦不能悉得，故曰不足以禁姦也，諭道益甚也。
　　昔者夏鯀作三仞之城，諸侯背之，海外有狡心。鯀，帝顓頊五世孫，禹之父也。八尺曰仞，鯀作城郭，以其役勞，故諸侯背之。四海之外，皆有狡猾之心也。禹知天下之叛也，乃壞城平池，散財物，焚甲兵，施之以德。海外賓伏，四夷納職。四夷，海外也。職，貢也。合諸侯於塗山二執玉帛者萬國。塗山，在九江當塗縣。玉，圭。帛，玄纁也。故機械之心藏於胸中，則純白不粹，神德不全。機械，巧詐也。藏之於胸臆之內，故純白之道不粹，精神專一之德不全也。粹讀禍祟之祟也。在身者不知，何遠之所能懷。懷，來也。是故革堅則兵利，城成則衝生。言攻戰之備於此生也。若以湯沃沸，亂乃逾甚。是故鞭噬狗，策蹏馬，而欲教之，雖伊尹造父弗能化。伊尹名摯，殷湯之賢相也。造父，周穆王之臣也，而善御。雖此二人不能化之。欲（寅）〔害〕#2之心亡於中，則飢虎可尾，何況狗馬之類乎？故體道者逸而不窮，任數者勞而無功。
　　夫峭法刻誅者，非霸王之業也，箠策繁用者，非致遠之術也。繁，數也。離朱之明，察箴末於百步之外，離朱者，黃帝臣，明目人也。不能見淵中之魚；師曠之聰，合八風之調，師曠，晉平公樂師子野也。八風，八卦之風聲也。而不能聽十里之外。故任一人之能，不足以治三畝之宅也。脩道理之數，因天地之自然，則六合不足均也。均，平也。是故禹之决瀆也，因水以為師；神農之播穀也，因苗以為教。禹，鯀之子，名文命。受揮成功，曰禹。因以水性自下，決使東流，以為後世師法也。神農，少典之子，炎帝也。農植嘉穀，神而化之，故號曰神農也。播，布也。布種百穀，因苗之生而長育之，以為後世之常教也。
　　夫萍樹根於水，萍，大蘋也。木樹根於土，鳥排虛而飛，獸蹠實而走，蹠，足也。實，地也。蹠讀捂摭之撫。蛟龍水居，虎豹山處，天地之性也。蛟，水蛟，其皮有珠。世人以為刀劍之口是也。蛟讀人情性交易之交，緩氣言乃得耳。兩木相摩而然，金火相守而流，流，譯也。貟者常轉，窾者主浮，自然之勢也。員，輪丸之屬也。窾，空也，舟船之屬也。故曰自然之勢也。窾讀科條之科也。是故春風至則甘雨降，生育萬物。明堂月令曰：清風至則穀雨是也。育，長也。風或作分合。羽者嫗伏，毛者孕育。嫗伏，以氣剖卵也。孕者，懷胎育生也。草木榮華，鳥獸卵胎，莫見其為者，而功既成矣。既，已也。秋風下霜，到生挫傷；草木首地而生，故曰到生。挫傷者，彫落也。鷹鵰搏鷙，昆蟲蟄藏，鷙讀什伍之十。草水注根，魚鼇凑淵，莫見其為者，滅而無形。滅，沒也。形，見也。木處榛巢，水居窟穴，聚木曰榛。禽獸有芃，芃，蓐。人民有室。陸處宜牛馬，舟行宜多水。匈奴出穢裘，匈奴，獫吮北胡也。于越生葛絺。于，吳也。絺，細葛也。各生所急，以備燥溼。各因所處，以御寒暑。並得其宜，物便其所。由此觀之，萬物固以自然，聖人又何事焉。事，治也。
　　九疑之南，陸事寡而水事衆，九疑，山名也，在蒼梧。虞舜所葬也。於是民人被髮文身，以像鱗蟲；被，翦也。文身，刻畫其體，內默其中，為蛟龍之狀，以入水蛟龍不害也。故曰以像鱗蟲也。短綣不絝，以便涉遊；短袂攘卷，以便刺舟；因之也。卷，卷臂也。因之因水之宜也。雁門之北，狄不穀食，賤長貴壯，俗尚氣力。人不 弓，馬不解勒，便之也。不穀，食肉酪而已。北狄，鮮卑也。弛，舍也，便，習也。故禹之裸國，解衣而入，衣帶而出，因之也。裸國在南方，聖人治禮不求變俗，故曰因之也。今夫徙樹者，失其陰陽之性，則莫不枯槁。失猶易也。故橘樹之江北，則化而為枳。鴝鵒不過濟，貈渡汶而死。見於周禮。故春秋傳曰：鴝鵒來巢。言非中國之禽，所以為魯昭公仁，異也。形性不可易，勢居不可移也。
　　是故達於道者，反於清淨；反，本也。天本授人清靜之性，故曰反也。究於物者，終於無為。無為者，不為物為也。以恬養性，以漠處神，則入于天門。所謂天者，純粹樸素，質直皓白，未始有與雜糅者也。所謂人者，偶 智故，曲巧偽詐，所以俛仰於世人，而與俗交者。故牛歧蹏而戴角，馬被髦而全足者，天也。絡馬之口，穿牛之鼻者，人也。循天者，與道遊者也。循，隨也。遊，行也。隨人者，與俗交者也。夫井魚不可與語大，拘於隘也。夏蟲不可與語寒，言蜩蟬不知寒雪也。篤於時也。曲士不可與語至道，拘於俗，束於教也。故聖人不以人滑天，不以欲亂情。天，身也。不以人事滑亂其身也，不以欲亂其情，濁之性者也。不謀而當，不言而信，不慮而得，不為而成。詩云：不識不知，順帝之則。故曰不謀而當，不慮而得也。精通于靈府，與造化者為人。為，治也。
　　夫善遊者溺，善騎者墮，各以其所好，反自為禍。禍，害也。是故好事者未嘗不中，中，傷也。好為情欲之事者，未嘗不自傷也。爭利者未嘗不窮也。昔共工之力觸不周之山，使地東南傾，共工以水行霸於伏犧神農間者也，非堯時共工也。不周山，崑崙西北。傾，猶下也。天文言天傾西北，地傾東南，先言傾，高也。些言東南，後言傾，明其下也。與高辛爭為帝。高辛，帝譽。有天下之號也，譽，黃帝之曾孫。遂潛于淵，宗族殘滅，繼嗣絕祀。謂共工也。越王翳逃山穴，越人熏而出之，遂不得已。已，止也。翳，越太子也。賢不欲為王，逃於山穴之中，越人以火熏出而立之。故曰還不得已。在春秋後，故不書于經也。由此觀之，得在時，不在爭；治在道，不在聖。治，為也。雖聖不得為，故曰在道，孔子是也。土處下不爭高，故安而不危；水下流不爭先，故疾而不遲。昔舜耕於歷山，期年而田者爭處燒埆，以封壤肥饒相讓。歷山，在濟陰成陽也。一曰濟南歷城山也。境埆讀人相燒椽之墝。釣於河瀆，期年而漁者爭處湍瀨，以曲限深潭相予。漁讀告語。湍瀨，水淺流急，少魚之處也。曲限，崖岸委曲，深潭四流饒魚之處。覃讀葛覃之覃。當此之時，口不設言，手不指麾，口不設不信之言也，手不指麾，不妄有所規儗也。執玄德於心，而化馳若神。玄，天也，馳，行也。若神，若有神化之也。使舜無其志，雖口辯而戶說之，不能化一人。志，王天下之志也。一曰人心之志也。是故不道之道，莽乎大哉。道不可道，故曰不道之道。夫能理三苗，朝羽民，三苗，堯時所放渾敦、窮奇、饕餮之等。理，治也。羽民，南方羽國之民。使之朝者，德以懷遠也。從裸國，納肅慎，未發號施令而移風易俗者，其唯心行者乎。裸國在南方，禹所入也，從，化也，肅慎，北方，遠也。傅曰：肅慎、燕、亳，吾北土也。唯仁化為能然也。法度刑罰，何足以致之也。言不足以致之也，明不如仁心化之為大。是故聖人內修其本，而不外飾其末，保其精神，偃其智故，漠然無為而無不為也，能無為，故物無不為之化。澹然無治也而無不治也。所謂無為者，不先物為也。所謂不為者，因物之所為。順物之性也。所謂無治者，不易自然也，所謂無不治者，因物之相然也。然，猶宜也。
　　淮南鴻烈解卷之一竟
　　#1『也』字脫，據集解本補。
　　#2『寅』當作『害』，據吳本改。

　　淮南鴻烈解卷之二
　　太尉祭酒臣許慎記上
　　原道訓下
　　萬物有所生，而獨知守其根。根，本也。百事有所出，而獨知守其門。門，禁要也。故窮無窮，極無極，照物而不眩，響應而不乏，此之謂天解。眩，惑也。天解，天之解故也。言能明天意也。故得道者，志弱而事強，弱，柔也。強。無不勝也。心虛而應當。當；合也。所謂志弱者，柔毳安靜，藏於不敢，行於不能，恬然無慮，動不失時，與萬物回周旋轉，不為先唱，
　　感而應之。感動應和。是故貴者必以賤為號，貴者，謂公王侯伯，稱孤寡不穀，故曰以賤為號。而高者必以下為基。基，始也。夫築京臺先從下起也。託小以包大，在中以制外，行柔而剛，用弱而強。轉化推移，得一之道，而以少正多。而，能也。能以寡統衆。所謂其事強者，遭變應卒，排患抒難，力無不勝，敵無不淩。應化揆時，莫能害之。是故欲剛者，必以柔守之。欲強者，必以弱保之。積於柔則剛，積於弱射強。觀其所積，以知禍福之鄉。鄉，方也。強勝不若己者，至於若己者而同。夫強者能勝不如己者，同，等也。至於如己者，則等不能勝也。育強之為小也，道家所不貴也。柔勝出於己者，其力不可量。夫能弱柔勝己者，其力不可訾也。言柔之為大也，道家所貴。
　　故兵強則滅，木強則折，革固則裂，齒堅於舌而先之弊。兵猶火也，強則盛，盛則衰，故曰則滅。以火論也。木強則折，不能徐屈也。革堅則裂，鼓是也。弊，盡。齒堅於舌而先舌盡。是故柔弱者，生之榦也，榦，質也。而堅強者，死之徒也。徒，衆也。先唱者，窮之路也；後動者，達之原也。先者隤陷，
　　故曰窮也。後者以謀，故曰達也。何以知其然也？凡人中壽七十歲，然而趨舍指凑，日以月悔也，以至於死。故蓬伯玉年五十，而有四十九年非。伯玉，衛大夫蘧璦也。今年所行是也，則還顧知去年之所行非也。歲歲悔之，以至於死。故有四十九非，所謂月悔朔，日悔昨也。何者？先者難為知，而後者易為攻也。先者上高，則後者攀之；先者諭下，則後者蹷之；先者隤陷，則後者以謀；先者敗績，則後者（逢）〔違〕#1之。蹙，履也。音展，非展也。楚人讀躓為隤。隤者，車承。或言跋躓之躓也。由此觀之，先者則後者之弓矢質的也。質的，射者之準執也。猶錞之與刃，刃犯難而錞無患者，何也？以其託於後位也。錞，矛戈之錞也。讀曰頓刃矛戈之刃也。刃在前，故犯難。頓在後，故以無患，故曰其託於後位也。此俗世庸民之所公見也，而賢知者弗能避也。庸，衆也。公，詳也，衆民詳所見知。賢者不能避為鋒刃也，以諭利欲也，故曰有所屏蔽也。所謂後者，非謂其底滯而不發，凝竭而不流，底讀曰紙。發，動也。凝如脂凝也流行。貴其周於數而合於時也。周，調也。數，術也。合於時，時行則行，時止則止也。夫執道理以耦變，先亦制後，後亦制先。道當勝事，為變不必待於先，人事當在後，趨時當居先也。是何則？不失其所以制人，人不能制也。
　　時之反側，間不容息。言時反側之間，不容氣息促之甚也。先之則大過，後之則不逮。夫日回而月周，時不與人遊。故聖人不貴尺之璧，而重寸之陰，時難得而易失也。禹之趨時也，履遺而弗取，冠挂而弗顧，非爭其先也，而爭其得時也。是故聖人守清道而抱雌節，清，和諍也。雌，柔弱也。因循應變，常後而不先。
　　柔弱以靜，舒安以定，舒，詳也。攻大堅，莫能與之爭。攻大堅，諭難也，無與聖人之爭也。天下之物，莫柔弱於水，然而大不可極，深不可測，測，盡也。脩極於無窮，遠渝於無崖，息耗減益，通於不訾。訾，量也。上天則為雨露，下地則為潤澤，萬物弗得不生，百事不得不成。大包群生，而無好憎；澤及蚑蟯蚑，蚑行也。蟯，微小之蟲也。而不求報。施而不有也。富贍天下而不既，瞻，足也。既，盡也。德施百姓而不費。德澤加於百姓，不以為己財費也。行而不可得窮極也，流膏不止也。微而不可得把握也。擊之無創，刺之不傷，斬之不斷，焚之不然。水之性也。淖溺流遁，錯繆相紛，適，逸也。錯繆相紛，彼此相糺也。而不可靡散。利貫金石，強濟天下，水流缺石，是其利也。舟船所載，無有重，是其強也，濟，通也。動溶無形之域，而翱翔忽區之上。忽，怳之。區，上也。言其飛為雲，無所不上也。邅回川谷之間，邅回，猶委曲也。而淊騰大荒之野。有餘不足，與天地取與，授萬物而無所前後。前後皆與之。是故無所私而無所公，公私一也。靡濫振蕩，與天地鴻洞；鴻，大也。洞，通也。讀同異之同也。無所左而無所右，蟠委錯紾，與萬物始終。紾，轉也。是謂至德。言水之為德最大，故曰至德也。夫水所以能成其至德於天下者，以其淖溺潤滑也。故老聃之言曰:天下至柔，馳騁於天下之至堅，出於無有，入於無間，水是也。吾是以知無為之有益。有益於生。
　　夫無形者，物之大祖也。無音者，聲之大宗也。無形生有形，故為物大祖也。無音生有音，故為聲大宗祖。宗皆本也。其子為光，其孫為水，皆生於形乎。光無形，道所貴也。觀之，故子為光也，水形而不可毀，差之，故孫為水也。夫光可見，而不可握。水可循，而不可毀。故有像之類，莫尊於水。出生入死，自無蹠有，自有蹠無，而以衰賤矣。出生，出生道，謂去清凈也。入死，入死道，謂情欲也。蹠，適也。自無形適有形，離其本也。自有形適無形，不能復得道家所棄。故曰而以衰賤也。是故清靜者，德之至也；而柔弱者，道之要也；要，約也。虛而恬愉者，萬物之用者。萬物由之得為人用。肅然應感，殷然反本，則淪於無形矣。
　　所謂無形者，一之謂也。一者，道之本也。所謂一者，無匹合於天下者也。卓然獨立，塊然獨處。上通九天，下貫九野。九天，八方中央也，九野亦如之。貟不中規，方不中矩。大渾而為一，葉累而無根。無根，言微妙也。懷囊天地，為道關門。門，道之門。穆忞隱閔，純德獨存。穆忞隱閔，皆無形之類也。純，不雜糅也。布施而不既，用之而不勤。既，盡也。勤，勞也。是故視之不見其形，聽之不聞其聲，循之不得其身。無形而有形生焉，無形，道也。有形，萬物也。無聲而五音鳴焉，音生於無聲也。無味而五味形焉，形或作和也。無色而五色成焉。是故有生於無，實出於虛。有形生於無形，人也。實，財也。天下為之圈，則名實同居。圈，陬也。名，爵號之名也，實，幣帛之屬也。一曰仁義之功賞也。
　　音之數不過五，宮商角徵羽也。而五音之變，不可勝聽也。變，更相生也。味之和不過五，甘酸鹹辛苦也。而五味之化，不可勝嘗也。化，亦變也。色之數不過五，青赤白黑黃也。而五色之變，不可勝觀也。常事曰視，非常曰觀。春秋魯隱公觀漁於棠是也。故音者，宮立而五音形矣。言在中央，聲之主也。形，正也。味者，甘立而五味亭矣。亭，平也。甘，中央味也。色者，白立而五色成矣。白者，所在以染之，故五色可成也。道者，一立而萬物生矣。是故一之理，施四海；理，道也。一之解，際天地。解，達也。際，機也。解讀解故之解也。其全也，純兮若樸；樸若玉樸也，在石而未剖。其散也，混兮若濁。濁而徐清，沖而徐盈。澹兮其若深淵，沖，虛也。盈，滿也。澹，定不動之貌。汎兮其若浮雲。若無而有，若亡而存。萬物之總，皆閱一孔；總，衆聚也。百事之根，皆出一門。道之門也。其動無形，變化若神；其行無邇，常後而先。道之
　　先也。
　　是故至人之治也，至道之人。掩其聰明，滅其文章，依道廢智，與民同出于公。公，正。〔約其所守，寡其所求，〕#2去其誘慕，除其嗜欲，誘慕，諭貪榮勢也，故去之也。嗜欲，情欲也，故除之也。損其思慮。常，浩澹也。約其所守則察，不煩擾也。寡其所求則得。易供故得。夫任耳目以聽視者，勞形而不明；以知慮為治者，苦心而無功。是故聖人一度循軌，一，齊也。軌，法也。不變其宜，不易其常，放準修繩，曲因其當。
　　夫喜怒者，道之邪也。道貴平和，故喜怒為邪也。憂悲者，德之失也。德尚恬和，以憂悲為失。論語曰：其德坦蕩是也。好憎者，心之過也。嗜欲者，性之累也。心當專。中扃外閉，反有所好憎，故曰過。性當清靜以奉天素，而反嗜欲，故為之累也。人大怒破陰，大喜墜陽。怒者，陰氣也。陰為堅冰，積陰相薄，故破陰。喜者，陽氣。陽升於上，積陽相薄，故曰陽墜也。薄氣發瘖，驚怖為狂。憂悲多恚，病乃成積。好僧繁多，禍乃相隨。故心不憂樂，德之至也；通而不變，靜之至也；變，更也。嗜欲不載，虛之至也；不載於性。無所好憎，平之至也；不與物散，粹之至也。散亂粹純。能此五者，則通於神明。通於神明者，得其內者也。
　　是故以中制外，百事不廢。中，心也。外，情欲。中能得之，則外能收之。不養也。中之得則五藏寧，思慮平，五藏寧者，各得其所。思慮平者，本妄喜怒。筋力勁強，耳目聰明，疏達而不悖，悖，謬也。堅強而不鞼。鞼，折。無所大過，而無所不逮。處小而不逼，處大而不窕。在小能小，在大能大。其魂不躁，其神不嬈。躁，狡嬈煩嬈也。言精神定矣。湫漻寂寞，為天下梟。湫漻，清靜也。寂漠，恬淡也。梟，雄也。迫則能應，感則能動，物穆無窮，穆，美。變無形像。言能化也。優遊委縱，如響之與景。響應聲，影應形。登高臨下，無失所秉；履危行險，無忘玄仗。玄仗，道也。能存之此，其德不虧。萬物紛糅，與之轉化。以聽天下，若背風而馳，疾而易也。是謂至德。至德則樂矣。
　　古之人有居巖穴而神不遺者，遺，失也。末世有勢為萬乘而日憂悲者。由此觀之，聖亡乎治人，而在于得道；樂亡于富貴，而在于德和。（之）〔知〕#3大己而小天下，則幾於道矣。幾，近也，許由務光是。所謂樂者，豈必處京臺章華，京臺章華，皆楚之大臺。遊雲夢沙丘，雲夢，楚澤，在南郡華容也。沙丘，紂臺名也，在鉅鹿也。耳聽九韶六瑩，九韶，舜樂也。瑩，顓頊樂也。口味煎熬芬芳，馳騁夷道，夷，平也。釣射鷫鷞之樂乎？鷫鷞，鳥名也。長經緑身，其形似雁。一曰鳳凰之別名也。吾所謂樂者，人得其得者。夫得其得者，不以奢為樂，不以廉為悲，廉猶儉也。與陰俱閉，與陽俱開。故子夏心戰而臞，得道而肥。子夏名商，孔子弟子也。入學見先王之道而說之，又出見富貴之樂而欲之。二者交爭，故戰而臞也。先王之道勝無所復思，故肥也。聖人不以身役物，不以欲滑和。不以身為物役，不以情欲亂中和之道也。是故其為曜不忻欣，忻忻為過制也。其為悲不惙惙。惙惙為傷性也。萬方百變，消搖而無所定。吾獨忼慨，遺物而與道同出。是故有以自得也。自得其天性也。喬木之下，空穴之中，足以適情。喬木上疏，少陰之木也。空穴，巖穴也。唯處此中夫自得者，足以適其情性。無以自得也，雖以天下為家，萬民為臣妾，不足以養生也。言無以自得之人，猶以此為不足也。能至于無樂者，則無不樂，無不樂，則至極樂矣。至樂，至德之樂。極亦至也。
　　夫建鍾鼓，列管弦，席旃茵，傅旄象；管，簫也。弦，琴瑟也。傳，著也。旄，旌也。象，以象牙為飾也。耳聽朝歌北鄙靡靡之樂，朝歌，紂都。鄙，邑也。紂使師涓作鄙邑靡靡之樂也。故師延為晉平公歌之，師曠知之曰，亡國之音也。齊靡曼之色，齊，列也。靡曼，美也。陳酒行觴，夜以繼日；樂不輟也。強弩（千）〔弋〕#4高鳥，走犬逐狡兔；此其為樂也，炎炎赫赫，怵然若有所誘慕。誘，進慕，有所思。怵然猶惕然。解車休馬，罷酒徹樂，而心忽然若有所喪，悵然若有所亡也。是何則？不以內樂外，而以外樂內。樂作而喜，曲終而悲，悲喜轉而相生，精神亂營不得須臾平。營，惑。察其所以不得其形，不得樂之形也。而日以傷生，失其得者也。
　　是故內不得於中，禀授於外而以自飾也，不浸于肌膚，不浹于骨髓，浸，潤也。浹，通也。不留于心志，不滯于五藏。故從外入者，無主於中，不止。從中出者，無應於外，不行。故聽善言便計，雖愚者知說之；稱至德高行，雖不肖者知慕之。說之者眾，而用之者鮮；慕之者多，而行之者寡。所以然者何也？不能反諸性也。夫內不開於中而強學問者，不入於耳，而不著於心。此何以異於聾者之歌也，效人為之，而無以自樂也，聲出於口，則越而散矣。散去耳不聞也。夫心者，五藏之主也，所以制使四支，流行血氣，馳騁于是非之境，而出入于百事之門戶者也。是故不得於心，而有經天下之氣，是猶無耳而欲調鍾鼓，無目而欲喜文章也。亦必不勝其任矣。經，理。
　　故天下神器，不可為也。器，物用也，為，治也。為者敗之，執者失之。夫許由小天下而不以己易堯者，志遺於天下。許由，陽城人也。箕山之隱士也。堯以其賢，聘之，欲禪天下焉，不肯就。故曰志遺於天下也。所以然者何也？因天下而為天下也。天下之要，不任於彼而在於我，彼，謂堯也。我，謂許由。不在於人而在於我身。身得則萬物備矣。徹於心術之論，則嗜欲好憎外矣。外不在心。是故無所喜而無所怒，無所樂而無所苦，萬物玄同也。玄，天也。無非無是，化育玄燿，生而如死。玄，天也。耀，明也。生而如死，無所欲。夫天下者，亦吾有也，吾亦天下之有也。天下之與我，豈有間哉？言相比也。夫有天下者，豈必攝權持勢，操殺生之柄，而以行其號令邪？吾所謂有天下者，非謂此也，自得而已。自得其天性也，一曰不失其身也。自得則天下亦得我矣。吾與天下相得，則常相有已。又焉有不得容其間者乎？所謂自得者，全其身者也，全其身則與道為一矣。
　　故雖遊於江潯海裔，潯，崖也。裔，邊也。溽讀葛覃之覃也。馳要裊，建翠蓋，駟駕，要裊，馬名也。日行萬里。裊，撓弱之撓。翠蓋，以翠裊羽飾蓋也。目觀掉羽武象之樂，掉羽，羽舞。武象，周武王之樂。耳聽淊朗奇麗激抮之音，激有激揚抮轉皆曲名也，揚鄭衛之浩樂，結激楚之遺風，鄭聲，鄭會晉平公說新聲，使師延為桑間濮上之樂，濮在衛地，故鄭衛之浩樂也，結激清楚之聲也，必為鄭為之俗樂。夫結激清楚以娛樂也。遺風，猶餘聲也。射沼濱之高鳥，逐苑囿之走獸，此齊民之所以淫泆流湎。齊於凡民，故曰齊民也。沼，池也，濱，水崖也。聖人處之，不足以營其精神，亂其氣志，營，惑也。使心怵然失其情性。處窮僻之．鄉，側谿谷之間，側，伏也。隱于榛薄之中，藂木曰榛。深草曰薄。環堵之室，茨之以生茅，蓬戶瓷牖，揉桑為樞，堵長一丈，高一丈，面環一堵，為方一丈。故曰環者，言其小也。編蓬為戶，以破瓮蔽牖，揉桑條以為元樞。上漏下濕，潤浸北房，浸，漬也。北房，陰堂也。雪霜□灖，浸潭蓏蔣，□灖，雪霜之貌也。浸潭之潤，以生蓏蔣，實蓏者，蔣實也。其米曰□胡。□讀繀繩之繀。灖讀校滅之校。蓏讀觚哉之觚也。蔣讀水漿之漿也。逍遙于廣澤之中，而仿洋于山峽之旁，兩山之間為峽。此齊民之所為形植黎累，憂悲而不得志也。聖人處之，不為愁悴怨懟，懟，病也。而不失其所以自樂也。是何也？則內有以通于天機，機，發也。而不以貴賤貧富勞逸失其志德者也。
　　故夫烏之啞啞，鵲之唶唶，豈嘗為寒暑燥濕變其聲哉？言體道者不為貴賤貧富勞逸易其志，如鳥鵲之不為寒暑易其聲。是故夫得道已定，而不待萬物之（惟）〔推〕#5移也。非以一時之變化，而定吾所以自得也。吾所謂得者，性命之情處其所安也。夫性命者，與形俱出其宗。宗，本。形備而性命成，性命成而好僧生矣。故士有一定之論，女有不易之行。士有同志，同志，德也。至其交接，有一會而公定，故曰有一定之論也。貞女專一，亦無二心，雖有偏喪，不復更醮，故曰有不易之行者也。規矩不能方圓，鉤繩不能曲直。雖規矩鉤繩，無以施於此。天地之永，登丘不可為脩，居卑不可為短。是故得道者，窮而不懾，達而不榮，雖窮賤不以為懾懼也，雖顯達不以為榮幸
　　也。處高而不機，機，危也。持盈而不傾傾，覆也。新而不□，久而不渝，□，明也。渝，變也。□讀汝南□陵之□。入火不焦，入水不濡。是故不待勢而尊，不待財而富，不待力而強，平虛下流，與化翱翔。翱翔猶傾仰也。若然者，藏金於山，藏珠於淵，舜藏金於靳巖之山，藏珠於五湖之淵，以塞貪淫之欲也。不利貨財，不貪勢名。勢位，爵號之名也。是故不以康為樂，康，安也。不以慊為悲，慊，約也。慊讀辟向慊之慊也。不以貴為安，不以賤為危。形神氣志，各居其宜，以隨天地之所為。
　　夫形者，生之舍也；氣者，生之充也；神者，生之制也。一失位則二者傷矣。是故聖人使人各處其位，守其職，而不得相干也。故夫形者，非其所安也而處之則廢。氣不當其所充而用之則泄。神非其所宜而行之則昧。昧，不明也。些二者，不可不慎守也。夫舉天下萬物，蚑蟯貞蟲，蚑行蟯動之蟲也。蟯讀饒，貞蟲細腰之屬也。蝡動蚑作，蚑讀鳥蚑步之蚑也。皆知其所喜憎利害者，何也？以其性之在焉而不離也。忽去之，則骨肉無倫矣。去之，去逆也，則骨肉靡滅，無倫匹也。今人之所以睦然能視，畦，讀曰桂。營然能聽，營讀疾營之營也。形體能抗，抗讀扣耳之扣。而百節可屈伸，察能分白黑、視醜美，而知能別同異、明是非者，何也？氣為之充而神為之使也。何以知其然也？凡人之志，各有所在，而神有所擊者，其行也。足蹪趎埳，頭低植木，而不自知也，蹪，躓也。楚人讀躓為蹪。知猶覺也。招之而不能見也，呼之而不能聞也，不能見招之者，不能間呼之者。耳目〔非〕#6去之也，然而不能應者，何也？神失其守也。精神失其所守。
　　故在於小則忘於大，在於中則忘於外，在於上則忘於下，在於左則忘於右，若楚白公勝將欲慮亂，立於朝，倒杖策，上貫其頭，血流至地，而不覺。此之類也。無所不充則無所不在。精神無所不充。在，存也。是故貴虛者，以毫末為宅。虛者，情無所念慮也。以毫末為宅者，言精微也。今夫狂者之不能避水火之難而越溝讀之險者，豈無形神氣志哉？然而用之異也。與人異也。失其所守之位，而離其外內之舍，是故舉錯不能當，動靜不能中，當，合也。中，適也。終身運枯形于連嶁列埒之門，運，行也。推輔，病也。形，體也。于，於也。連嶁，猶離嶁也，委曲之類。列埒，不平均也。連讀陵聾幽州陵陵蓮之連。嶁讀□嶁無松栢之嶁。而蹪蹈于污壑究陷之中。污壑，大壑。壑讀赫赫明明之赫。雖生俱與人鈞，然而不免為人戮笑者，何也？形神相失也。故以神為主者，形從而利；以形為制者，神從而害。神清靜故利，形有情欲故害也。
　　貪饕多欲之人，漠□於勢利，誘慕於名位，漠□，猶鈍□不知，足類誘進也。慕，貪。漠溺之漠。□讀織。絹緻密□無間孔之□也。冀以過人之智植于高世，冀猶庶幾也。植，立也。庶幾立高名於世也。則精神日以耗而彌遠，耗，禿也。久淫而不還，淫，過。還，復。形閉中距，則神無由入矣。神，精神也。清淨之性無從還入也。是以天下時有盲妄自失之患，此膏燭之類也，火逾然而消逾亟。逾，益也。亟，疾也。夫精〔神〕#7氣志者，靜而日充者以壯，躁而日耗者以老。是故聖人，將養其神，和弱其氣，平夷其形，而與道沈浮俛仰。沈浮猶盛衰，俛仰猶升降。恬然則縱之，迫則用之。其縱之也若委衣，其用之也若發機。機，弩。機關言其疾也。如是則萬物之化無不遇，遇，時也。而百事之變無不應。應，當之也。
　　淮南鴻烈解卷之二竟
　　#1『逢』，『違』字之誤，據集解本改。
　　#2『約其所守，寡其所求』，脫文據集解本補。
　　#3『知』 誤為『之』，據集解本改。
　　#4『千』，『弋』字之誤，據集解本改。
　　#5『推』誤為『惟』，據集解本改。
　　#6『非』字脫，據集解本補。
　　#7『神』字脫，據集解本補。

　　淮南鴻烈解卷之三
　　太尉祭酒臣許慎記上
　　俶真訓上
　　俶，始也。真，實說道之實。始於無有，化育于有，故曰懷真。因以題篇。
　　有始者，天地開闢之始也。有未始有有始者，言萬物萌兆未始。有始者，始成形也。有未始有夫未始有有始者。言天地合氣，寂寞蕭條，未始有也。夫未始有始，彷彿也。有有者，言萬物始有形兆也。有無者，言天地浩大，言無可名也。有未始有有無者，有未始有夫未始有有無者。
　　所謂有始者，繁憤未廢，萌兆牙蘖，未有形埒垠堮，無无蝡蝡，將欲生興而未成物類。繁憤，眾積之貌。發，憤也。
　　有未始有有始者，天氣始下，地氣始上，陰陽錯合，相與優遊競暢于宇宙之間。被德含和，繽紛龍蓯，欲與物接而未成兆朕。競，逐也。暢，達也。和，氣也。繽紛，雜糅也。蘢蓯；聚會也。兆朕，形怪也。
　　有未始有夫未始有有始者，天含和而未降，地懷氣而未揚，虛無寂寞，蕭條霄雿，無有仿佛，氣遂而大通冥冥者也。霄讀紺綃之綃。窕，翟氏之翟也。
　　有有者，言萬物摻落，根莖枝葉，青葱苓蘢，雚蔰炫煌，蠉飛蝡動，鈫行噲息，可切循把握而有數量。摻讀參星之參。雚蔰炫煌，釆色貌也。蚑讀車蚑轍之蚑。噲讀不說擇外之噲。切，摩也。循，順也。雚讀曰唯也，蔰讀曰扈。
　　有無者，視之不見其形，聽之不聞其聲，捫之不可得也，望之不可極也，儲與扈治，儲與扈治，褒大意也。浩浩瀚瀚，不可隱儀揆度而通光耀者。浩浩瀚瀚，廣大貌也。光耀，無形。
　　有未始有有無者，包裹天地，陶冶萬物，大通混冥。深閎廣大，不可為外；析豪剖芒，不可為內。無環堵之宇，而生有無之根。混，真人冥之中，謂道也。
　　有未始有夫未始有有無者，天地未剖，陰陽未判，剖判混分。四時未分，萬物未生，汪然平靜，寂然清澄，莫見其形。汪讀傳尸諸周氏之汪同。若光耀之間於無有，退而自失也。自失役不見也。曰：予能有無，而未能無無也。能有無為也，未能本性自無為也，故曰未能無也。及其為無無，至妙何從及此哉。
　　夫大塊載我以形，勞我以生，大塊，天地之間也。逸我以老，休我以死。莊子曰：生乃徭役，死乃休息也。故曰休我以死。善我生者，乃所以善吾死也。善吾生之樂，乃欲善吾死之樂也。明死變化有知，欲勸人同死生也。夫藏舟於壑，藏山於澤，人謂之固矣。雖然，夜半有力者負而趨，趨，走。寐者不知，猶有所遁。夜半有力者負舟與山走，故寐者不知也。若藏天下於天下，則無所遁其形矣。大丈夫以天下為室，以藏萬物。物豈可謂無大揚攉乎。揚攉，無慮大數名也。攉讀鎬京之鎬。一範人之形而猶喜，範，猶遇也，遭也。說範，法也。言物一法效人形，尚由善也。若人者，千變萬化而未始有極也，言死生變化而夢，故曰末始有極也。弊而復新，其為樂也，可勝計邪？譬若□為鳥而飛於天，□為魚而沒於淵，方其□也，不知其□也，覺而後知其□也。今將有大覺，然後知今此之為大□也。
　　始吾未生之時，焉知生之樂也。今吾未死，又焉知死之不樂也？昔公牛哀轉病也，七日化為虎，轉病，易病也。江淮之間，公牛氏有易病，化為虎，若中國有狂疾者，發作有時也。其為虎者，便還食人，食人者因作真虎。不食人者，更復化為人。公牛氏，韓人，淮南之人，因牛食芻，謂之芻豢，有驗于此。其兄覘戶而入規之，則虎搏而殺之。殺其兄。掩讀曰奄也。覘，視也。是故文章成獸，爪牙移易，移易，人爪牙為虎爪牙也。志與心變，神與形化。志心皆變，神形皆化。方其為虎也，不知其嘗為人也；方其為人，不知其且為虎也。二者代謝舛馳，各樂其成形。代，更也。謝，叙也。舛，牙也。形謂成虎形人。舛讀舛賣之舛也。狡猾鈍惽，是非無端，孰知其所萌。萌，生也。夫水嚮冬則凝而為冰，冰迎春則浮而為水。冰水移易手前後，若周負而趨，孰暇知其所苦樂乎。泮，釋也。趨，歸也。是故形傷于寒暑燥濕之虐者，形苑而神壯；苑，枯病也。壯，傷也。苑讀南陽苑。神傷乎喜怒思慮之患者，神盡而形有餘。故罷馬之死也，剝之若槁。罷，老。氣力竭盡，故若槁也。狡狗之死也，割之猶濡。狡，少也。濡，濡溼。氣力未盡。是故傷死者其鬼嬈，嬈，煩嬈，善行病祟人。時既者其神漠。既，盡也。時既當老者，則神寂漠。漠，定也。是皆不得形神俱沒也。道家養形養神，皆以壽終。形神俱沒，不俱漠而已也。老子曰：以道涖天下，其鬼不神，此謂俱沒也。
　　夫聖人用心，杖性依神，相扶而得終始，是故其寐不□，其覺不憂。精神無所思慮，故不□。志存仁義，患不得至，故不憂也。古之人有處混冥之中，神氣不蕩于外，萬物恬漠以愉靜，攙搶衡杓之氣，莫不彌靡，攙搶，彗孛也。杓，北斗柄第七星。而不能為害。當此之時，萬民猖狂，不知東西，含哺而遊，鼓腹而熙。鼓，擊也。熙，戲也。交被天和，食于地德，交，俱也。和，氣也。地德，五穀。不以曲故，是非相尤，茫茫沈沈，是謂大治。曲故，曲巧也，尤，過也。茫茫沈沈，盛貌也。茫讀王莽也。沈讀水出沈沈沈白之沈。於是在上位者，左右而使之，毋淫其性；鎮撫而有之，毋遷其德。是故仁義不布，而萬物蕃殖；古者抱盛德，上質樸，不待仁義而萬物蕃殖也。賞罰不施，而天下賓服。服其德也。其道可以大美興，而難以算計舉也。言大性萬物，但可以大美興而育之，難以算計具也。是故日計之不足，而歲計之有餘。以限計之，故有餘也。譬若梅矣，百梅足以為百人酸，一梅不足為百人酸也。夫魚相忘於江湖，人相忘於道術。言各得其志，故相忘也。古之真人，立於天地之本，中至優遊，抱德煬和，而萬物雜累焉，煬，炙也。抱其志德而炙於和氣，故萬物雜累，言成熟也。煬讀供養之養也。孰肯解構人間之事，以物煩其性命乎。解構猶合會也。煩，辱也。
　　夫道有經紀條貫，得一之道，連千枝萬樂。一者道本。得其根本，故能連理千枝萬葉，以少正多也。是故貴有以行令，賤有以忘卑，貧有以樂業，困有以處危。夫大寒至，霜雪降，然後知松栢之茂也。據難履危，利害陳于前，陳，列也。然後知聖人之不失道也。是故能戴大貟者履大方，言能戴天履地之道。鏡太清者視大明，立太平者處大堂。太平，天下之平也。大堂，明堂，所以告朔行令也。能遊冥冥者，與日月同光。光，明也。論德道者，能與日月明也
　　是故以道為竿，以德為綸，禮樂為鉤，仁義為餌，投之於江，浮之於海，萬物紛紛，孰非其有。夫梜依於跂躍之術，跂躍，猶齟齬，不正之道也。提挈人間之際，撢掞挺挏世之風俗，撢，引。掞，利也。挺挏猶上下也，以求利便也。以摸蘇牽連物之微妙，摸蘇猶摸索，微妙猶細小。猶得肆其志，充其欲，何況懷瓖璋之道，忘肝膽，遺耳目，獨浮遊無方之外，不與物相弊摋，弊緞猶雜揉也。弊讀跂涉之跋也。摋讀楚人言殺也。中徙倚無形之域，而和以天地者乎。若然者，偃其聰明，而抱其太素，素樸性也。以利害為塵垢，塵垢，諭輕也。以死生為晝夜。是故目觀玉輅琬象之狀，耳聽白雪清角之聲，不能以亂其神；玉輅，王者所乘，有琬琰象牙之飾。白雪，師曠所奏，大一五弦之琴，樂曲神物，為下降者。清角，商聲也。登千仞之谿，臨暖眩之岸，不足以滑其和。蝯臨其岸而目眩，言滑，滑亂。和，適也。譬若鐘山之玉，炊以鑪炭，三日三夜而色澤不變。則至德天地之精也，鐘山，崑侖也。是故生不足以使之，利何足以動之；死不足以禁之，害何足以恐之。明於死生之分，達於利害之變，雖以天下之大，易骭之一毛，無所槩於志也。骭，自膝以下經以上也。骭讀閉收之閉也。夫貴賤之於身也，猶條風之時麗也；條風鳴條，言其迅也。麗，過也。毀譽之於己，猶一蚉之一過也。夫秉皓白而不黑，行純粹而不糅，處玄冥而不闇，休于天鈞而不偽。偽，敗也。天鈞，北極之地，積寒之野，休之輒敗，唯體道能不敗也。孟門、終隆之山不能禁，孟門，山名。太行之隘也。終隆則終南山，在扶風。皆險塞也。唯體道能不敗。湍瀨，旋淵、呂梁之深不能留也，湍瀨，急流也。旋淵，深淵也。呂梁，水名也，在彭城。皆水險留滯也。太行、石澗、飛狐、句望之險不能難也。太行在野王北，上黨關也。石澗、深谿、飛孤在代郡。句望在鴈門。皆隘險也。是故身處江海之上，而神遊魏闕之下，魏闕，王者門外闕也。所以縣教象之書於象魏也。巍巍高大。曰魏闕，言真人雖在遠方，心存王也。一曰心下巨闕，神內守也。非得一原，孰能至於此哉。一原，道之原也。
　　是故與至人居，使家忘貧，使王公簡其貴富而樂卑賤，勇者衰其氣，貪者消其欲。坐而不教，立而不議，虛而往者實而歸。故不言而能飲人以和。諭道如川，不言而熊飲人以和適也。是故至道無為，一龍一蛇，龍能化，蛇能解脫，故道以為譬。盈縮卷舒，與時變化。外從其風，內守其性，耳目不燿，思慮不營。營，或也。其所居神者，臺簡以遊太清，臺猶持也。簡，大也。引楯萬物，群美萌生。引楯，拔擢也。楯讀若允恭之允也。是故事其神者神去之，事，治也。休其神者神居之。不動擾。
　　道出一原，通九門，九門，天之門也。散六衢，散布於六合之衢也。設於無垓坫之宇，設，施也。垓玷，垠堮也。垓讀人飲食大多以思下垓。坫讀為管氏有反坫之坫。寂漠以虛無，非有為於物也，物以有為於己也。非有為於物者，不為之也。物以有為於己者，物己為也。是故舉事而順于道者，非道之所為也，道之所施也。夫天之所覆，地之所載，六合所包，陰陽所呴，雨露所濡，道德所扶，此皆生一父母而閱一和也。父母，天地。閱，總也。和，氣也。道所貴也。呴讀以口相吁之吁。是故槐榆與橘柚合而為兄弟，言道能化同異物也。有苗與三危通為一家。有苗國在南方，彭蠡，舜時不服者。三危，西極山名，在辰州。通為一家，道所化也。夫目視鴻鵠之耳聽琴瑟之聲，而心在雁門之間，一身之中，神之分離剖判，六合之內，一舉而千萬里。是故自其異者視之，肝膽胡越；肝膽論近，胡越諭遠。自其同者視之，萬物一圈也。圈，陬。百家異說，各有所出，若夫墨、楊、申、商之於治道，墨、墨翟也。其術兼愛、非樂，摩頂放踵而利國者為之。楊，楊朱。其術全性保貞，雖拔骭一毛而利天下，弗為也。申，申不害也。韓昭侯相，著三符之命，而尚刻削。商者，魏公孫鞅也，為秦孝公制相坐之法，嚴猛聞，故封之為商君也，因謂之商鞅。猶蓋之無一橑，而輪之無一輻，有之可以備數，無之（木）〔未〕#1有害於用也。己自以為獨擅之，不通之于天地之情也。今夫治工之鑄器，鑄讀如唾祝之祝也。金踴躍于鑪中，必有波溢而播棄者，其中地而凝滯，亦有以象於物者矣。其形雖有所小周哉，然未可以保於周室之九鼎也，有況比於規形者乎。其與道相去亦遠矣。
　　今夫萬物之疏躍枝舉，百事之莖葉條梓，皆本於一根，而條循千萬也。疏躍，布散也。梓讀詩頌苞有三葉同。若此則有所受之矣，而非所授者。所受者，無授也，而無不受也。無不受也者，譬若周雲之龍蓯，遼巢彭濞而為雨，周雲，密雨雲也。蘢蓯，聚合也。遼巢，彭濞，蘊積貌也。濞，榆莢之濞沈溺萬物，而不與為濕焉。不與萬物俱濕。
　　今夫善射者，有儀表之度，如工匠有規矩之數，此皆所得以至於妙。有所得儀表規矩之巧也。然而奚仲不能為逢蒙，奚仲，巧為車。逢蒙，善於射。言未能相兼也。造父不能為伯樂者，造父，善御馬，事周穆王。伯樂，善相馬。事秦繆公。是曰諭於一曲，而不通于萬方之際也。今以涅染緇，則黑於涅；以藍染青，則青於藍。涅非緇也，青非藍也，玆雖遇其母，而無能復化已。涅，礬石也。母，本也。是何則？以諭其轉而益薄也。何況夫未始有涅藍造化之者乎。其為化也，雖鏤金石，書竹帛，何足以舉其數。鏤讀婁數之婁。由此觀之，物莫不生於有也。有猶住也。
　　小大優遊矣。言饒多也。夫秋豪之末，淪於無間，而復歸於大矣。秋豪微妙，故能入於無間。間，孔。言道無形，以豪末比道，猶復為大也。蘆符之厚，通於無而復反於敦龐。厚，猶薄。蘆，葦也。符蘆之中白符，言其薄柯，則歸於葦，故曰反於敦龐矣。符讀麪□之□也。若夫無秋毫之微，蘆符之厚，四達無境，通于無圻，道貫無形，秋毫、蘆符已有形，故曰無秋豪之微，蘆符之厚，四達無境，通於無圻。圻，垠字也。而莫之要御夭遏者，其襲微重妙，挺挏萬物，揣丸變化，道之所能。天地之間，何足以論之。言道所化者大。夫疾風救木，而不能拔毛髮。亦拔也。雲臺之高，墮者折脊碎腦，而蟁蝱適足以翱翔。臺高際於雲，因曰雲臺也。蟁蝱微細，故曰翱翔而無傷毀之患，道所貴也。夫與蚑蟯同乘天機，蚑行蟯動，諭微細也，天機，神馬。（天）〔夫〕#2受形於一圈，飛輕微細者，猶足以脫其命，又況未有類也？類，形象也。未有形象，道所尚也。由此觀之，無形而生有形，亦明矣。
　　是故聖人託其神於靈府，而歸於萬物之初。視於冥冥，聽於無聲。冥冥之中，獨見曉焉；曉，明也。寂漠之中，獨有照焉。其用之也以不用，其不用也而後能用之。其知也乃不知，其不知也而後能知之也。夫天不定，日月無所載；載，行也。地不定，草木無所植；植，立也。所立於身者不寧，是非無所形。形，見也。是故有真人，然後有真知。知不詐，故曰真也。其所持者不明，庸（愚）#3詎知吾所謂知之非不知歟？
　　今夫積惠重厚，累愛襲恩，以聲華嘔符嫗掩萬民百姓，使知之訢訢然人樂其性者，仁也。舉大功，立顯名，體君臣，正上下，明親疏，等貴賤，存危國，繼絕世，決挈治煩，興毀宗，立無後者，義也。閉九竅，藏心志，棄聰明，反無識，芒然仿佯于塵埃之外，而消搖于無事之業，含陰吐陽，而萬物和同者，德也。是故道散而為德，德溢而為仁義，仁義立而道德廢矣。
　　百圍之木，斬而為犧尊，犧讀日月猶疏鏤之尊。鏤之以制刷，雜之以青黃，剞，巧工鈎刀也。者，規度刺畫墨邊箋也。所以刻鏤之具也。青黃，釆色之飾也。剞讀枝之技。讀詩蹶角之蹶也。華藻鎛鮮，龍蛇虎豹，曲成文章。華藻，華文也。鎛，今之金尊也。鮮，明好也。龍蛇虎豹者，刻尊彝為蟠龍伏虎之狀，故曰曲成文章也。然其斷在溝中，壹比犧尊、溝中之斷，則醜美有間矣，間，遠也。方其好醜，相去遠也。然而失木性鈞也。鈞，等。是故神越者其言華，越，散也。言不守也，故華而不實。德蕩者其行偽。蕩，逸偽不成也。至精亡於中，而言行觀於外，此不兔以身役物矣。與物為役。夫趨舍行偽者，為精求于外也。精有湫盡，而行無窮極，則滑心濁神而惑亂其本矣。其所守者不定，（於）〔而〕#4外淫於世俗之風，風，化也。所斷差跌者，而內以濁其清明，是故躊躇以終，而不得須臾恬澹矣。
　　是故聖人內修道術，而不外飾仁義。不知耳目之（宣）〔宜〕#5；而遊于精神之和。若然者，下揆三泉，上尋九天，橫廓六合，揲貫萬物，此聖人之遊也。若夫真人，則動溶于至虛，而遊于滅亡之野。騎蜚廉而從敦圄，蜚廉，獸名，長毛有翼。敦圄也，虎而小，一曰仙人名也。馳於方外，休乎宇內。燭十日而使風雨，臣雷公，役夸父，夸父，仙人，棄其策而為鄧林也。妾宓妃，妻識女，天地之間何足以留其志。是故虛無者，道之舍，平易者，道之素。素，性也。
　　淮南鴻烈解卷之三竟
　　#1『未』誤為『木』，據集解本改。
　　#2『天』誤為『夫』，據集解本改。
　　#3『愚』字衍，據集解本刪。
　　#4『於』當為『而』，據集解本改。
　　#5『宜』誤為『宣』，據集解本改。

　　淮南鴻烈解卷之四
　　太尉祭酒臣許慎記上
　　俶真訓下
　　夫人之事其神而嬈其精，營慧然而有求於外，此皆失其神明而離其宅也。事，治也。嬈，煩也。營慧，求索名利者也。故曰有求於外。離宅，離精神之宅也。是故凍者假兼衣于春，而暍者望冷風于秋。（天）〔夫〕#1有病於內者，必有色於外矣。夫梣木色青翳，梣木，苦歷，木名也。生於山，剝取其皮，以水浸之正青，用洗眼，瘉人目中膚翳。故曰色青翳。青，色，象也。而蠃瘉蝸睆，蠃蝱，薄蠃。蝸睆，目疾也。此皆治目之藥也。人無故求此物者，必有蔽其明者。
　　聖人之所以駭天下者，真人未嘗過焉；駭，動也。賢人之所以矯世俗者，聖人未嘗觀焉。矯，拂也。夫牛蹏之涔，無尺之鯉；涔，潦水也。涔讀延祰曷間，急氣閉口也。塊阜之山，無丈之材。小山也，在陳留。所以然者何也？皆其營宇狹小，而不能容巨大也，又況乎以無裹之者邪。無裹，無形。此其為山淵之勢亦遠矣。此無有議長大。夫人之拘於世也，必形擊而神泄，故不免於虛。形繫者，身形疾而精神趨泄，不處其守，故曰不免於虛疾。使我可係羈者，必其有命在於外也。
　　至德之世，甘暝于溷澖之域，澖讀閑放之閑。言無垠虛之貌。而徙倚于汗漫之宇。徙倚，猶汗漫。無生形，形生，元氣之本神也，故盧敖見若士者言曰，吾與汗漫期於九垓之上是也。宇，居也。提挈天地而委萬物，以鴻濛為景柱，而浮楊乎無畛崖之際。一手曰提，挐，舉也。委，棄也。言不以身役物。鴻濛，東方之野，日所出，故以為景柱。浮楊，猶遨翔也。無畛崖畔界，因以為名也。是故聖人呼吸陰陽之氣，而群生莫不顒顒然仰其德以和順。當此之時，莫之領理，決離隱密而自成。渾渾蒼蒼，純樸未散，渾渾蒼蒼，混沌大貌。故曰純樸未散也。旁薄為一，而萬物大優。優，鐃也。是故雖有羿之知，而無所用之。是說上古之時也，但甘臥，治化自行，故曰雖有羿之知，其無所用之。是堯時羿也，謂能射十日，繳大風，殺窫窳，斬九嬰，射河伯之知巧也。非有窮后羿也。
　　及世之衰也，至伏羲氏，其道昧昧芒芒。然吟德懷和，伏羲氏以木德王天下，號曰太皥。昧昧，純厚也。芒芒，廣大貌也。吟詠其德，含懷其和，氣未大宣布也。被施頗烈，被讀光被四表之彼也。被其德澤頗烈施於民。而知乃始。昧昧晽晽，皆欲離其童蒙之心，昧昧，欲明而未也。琳琳，欲所知之貌也。離，去也。而覺視於天地之間。是故其德煩而不能一。煩，多也。一，齊也。
　　乃至神農黃帝，剖判大宗，竅領天地，襲九家，重九□，竅，通也。領，理也。襲，因也。窾家，法也。□，形也。言因九天九地之形法，以通理也。提挈陰陽，嫥捖剛柔，枝解葉貫，萬物百族，嫥梡，和調也。族，類也。使各有經紀條貫。貫，位也。於此，萬民睢睢盱盱，然莫不竦身而載聽視。睢睢盱盱，聽視之貌也。是故治而不能和。和，協也。下棲遲至于昆吾夏后之世，昆吾，夏伯，桀世也。嗜欲連於物，聰明誘於外，而性命失其得。性，命之本。
　　施及周室之衰，澆淳散樸，施讀難易之易也。雜道以偽，儉德以行，雜，粈。而巧故萌生。巧言為詐。周室衰而王道廢，儒墨乃始列道而議，分徒而訟，儒，孔子道也。墨，墨翟術也。徒，黨也。訟，爭是非也。於是博學以疑聖，華誣以脅眾。博學楊墨之道，以疑孔子之術。設虛華之言，以誣聖人，劫脇徒眾也。弦歌鼓舞，緣飾詩書，以買名譽於天下。為以求之。繁登降之禮，飾紱冕之服，聚眾不足以極其變，積財不足以贍其費。於是萬民乃始滿觟離跂，满讀蕭蕭無逢際之慲。觟，傒徑之傒也。各欲行其知偽，以求鑿枘於世，而錯擇名利。錯，施也。擇，取也。求，索也。言施其巧偽，索榮顯之名利也。故下句言曼衍於淫荒之陂也。是故百姓曼衍於淫荒之陂，而失其大宗之本。陂或作野。夫世之所以喪性命，有衰漸以然，所由來者久矣。
　　是故聖人之學也，欲以反性於初，而遊心於虛也。人受天地之中以生，孟子曰：性無不善而情欲害之。故聖人能返其性於初也。遊心於虛，言無欲也。達人之學也，欲以通性於遼郭，而覺於寂漠也。若夫俗世之學也則不然，擢德□性，內愁五藏，外勞耳目。擢，取也。□，縞也。皆不循其理，故愁其思慮也。耳妄聽，目妄視，淫故勞也。乃始招蟯振譴物之毫芒，搖消掉捎仁義禮樂，暴行越智於天下，以招號名聲於世。播消掉捎仁義禮樂，未之能行也。越，揚也。暴，卒也。越揚其詐譎之智，以取聲名也。此我所羞而不為也。是故與其有天下也，不若有說也；說，樂也。不若有人說樂之也。與其有說也，不若尚羊物之終始也，而條達有無之際。是故舉世而譽之不加勸，舉世而非之不加沮。定于死生之境，而通于榮辱之理，雖有炎火洪水彌靡於天下，神無虧缺於胸臆之中矣。若然者，視天下之間，猶飛羽浮芥也，芥，中也。孰肯分分然以物為事也。分，猶意念之貌。
　　水之性真清，而土汨之，人性安靜，而嗜欲亂之。夫人之所受於天者，耳目之於聲色也，口鼻之於芳臭也，肌膚之於寒燠，其情一也。或通於神明，或不兔於癡狂者，何也？其所為制者異也。是故神者智之淵也，淵清則智明矣；智者心之府也，智公則心平矣。人莫鑑於流沬，而鑑於止水者，以其靜也；沫，雨撩上沫起覆甌也，言其濁擾不見人形也。莫窺形於生鐵，而窺於明鏡者，以睹其易也。易讀河間易縣之易。夫唯易且靜，形物之性也。形，見。由此觀之，用也必假之於弗用也。是故虛室生白，吉祥止也。虛，心也。室，身也。白，道也。能虛其心以生於道，道性無欲，吉祥來止舍也。夫鑑明者，塵垢弗能薶；薶，污也。薶讀倭語之倭也。神清者，嗜欲弗能亂。神清者，精神內守也。情之嗜欲不能干亂。精神（以）〔已〕#2越於外，而事復返之，越，散也。事，治也。是失之於本而求之於末也。外內無符，而欲與物接，弊其玄光，而求知之于耳目，玄光，內明也。一曰玄，天也。是釋其炤炤而道其冥冥也，是之謂失道。
　　心有所至，而神喟然在之。反之於虛，則消鑠滅息，此聖人之遊也。反之於虛，則情欲之性消鑠滅息，故曰聖人之遊。遊，行也。故古之治天下也，必達乎性命之情。其舉錯未必同也，其合於道，一也。夫夏日之不被裘者，非愛之也，燠有餘於身也。冬日之不用翣者，非簡之也，清有餘於適也。翣，扇也。翣讀鵝騖食嗤喋之唼。簡，賤也。夫聖人量腹而食，度形而衣，節於己而已。貪污之心，奚由生哉。
　　故能有天下者，必無以天下為也；能有名譽者，必無以趨行求者也。以，用也。聖人有所于達，達則嗜欲之心外矣。外，棄也。孔墨之弟子，皆以仁義之術教導於世，然而不免於儡身，猶不能行也，又況所教乎？儡身，身不見用。儡，儡然也。儡讀雷同之雷。是何則？其道外也。夫以末求返于本，許由不能行也，又況齊民乎？齊民，凡民。齊於民也。誠達于性命之情，而仁義固附矣，趨捨何足以滑心。若夫神無所掩，心無所載，通洞條達，恬漠無事，無所凝滯，虛寂以待，勢利不能誘也，誘，惑也，進也。辯者不能說，說，釋也。聲色不能淫也，美者不能濫也，濫，覦也，或作監，不能使之過濫。知者不能動也，勇者不能恐也，此真人之道也。若然者，陶冷萬物，與造化者為人。為，治也。天地之間，宇宙之內，莫能夭遏。間，上下之間也，內，四方之內也。
　　夫化生者不死，而化物者不化，化生者，天也。化物者，德也。神經於驪山太行而不能難，驪山，今在京兆新豐縣南也。太行，今在河內野王縣北也。入於四海九江而不能濡。四海，四方之海也。九江，江分為九也。處小隘而不塞，橫扃天地之間而不窕。扃猶閉也。不通此者，雖目數千羊之群，耳分八風之調，目視耳聽也，八風，八卦之風，諷，和也。足蹀陽阿之舞，而手會緑水之趨，陽阿，古之名倡也，緑水，舞曲也。一曰綠水古詩也，趨，投節也。智終天地，明照日月，辯解連環，澤潤玉石，猶無益於治天下也。澤，潤澤也。
　　靜漠恬澹，所以養性也；和愉虛無，所以養德也。外不滑內，則性得其宜；性不動和，則德安其位。養生以經世，抱德以終年，可謂能體道矣。若然者，血脈無鬱滯，五藏無蔚氣，蔚，病也。禍福弗能撓滑，非譽弗能塵垢，故能致其極。極，至。非有其世，孰能濟焉？有其人，不遇其時，身猶不能脫，又況無道乎。道不得行。
　　且人之情、耳目應感動，心志知憂樂，手足之□疾□，辟寒暑，所以與物接也。蜂躉螫指而神不能憺，螫讀解釋之釋。憺，定也。蚉蝱噆膚而知不能平。噆，噬，猶穿。夫憂患之來攖人心也，攖，迫也。非直蜂蠆之螫毒，而蚉蝱之慘怛也，而欲靜漠虛無，奈之何哉。夫目察秋毫之末，耳不聞雷霆之聲；耳調玉石之聲，目不見太山之高，何則？小有所志，而大有所忘也。今萬物之來，擢拔吾悟，攓取吾情，有若泉源，雖欲勿禀，其可得邪。禀猶動用也。今夫樹木者，灌以瀿水，疇以肥壤，疇，雍，壤或作嘹。一人養之，十人拔之，則必無餘□，□，蘖。有況與一國同伐之哉。雖欲久生，豈可得乎。今盆水在庭，清之終日，未能見眉睫，濁之不過一撓，而不能察方貟。察，見。人神易濁而難清，猶盆水之類也。況一世而撓滑之，曷得須臾平乎。
　　古者至德之世，賈便其肆，農樂其業，大夫安其職，職，事。而處士脩其道。道，先王之道也。當此之時，風雨不毀折，草木不夭，九鼎重味，珠玉潤澤，九鼎，九州貢金所鑄也。一曰象九德，故曰九鼎也。重，厚也。潤澤，有光也。洛出丹書，河出綠圖。故許由、方回、善卷、披衣得達其道。許由，陽城人也，堯所聘而不利也。方回、善卷、披衣，皆堯時隱士，姓名不可得知。其人方直回旋，因曰方回。見其善卷披衣而行，因曰披衣。得達樂其所脩，先王之道也。何則？世之主有欲利天下之心，是以人得自樂其間。自樂其道於天地之間也。或作文德自樂其間，先王之道也。四子之才，非能盡善，蓋今之世也，然莫能與之同光者，遇唐虞之時。光，譽。
　　逮至夏桀、殷紂，燔生人，辜諫者，為炮烙，鑄金柱，鑄金柱，然火其下，以人置其上，人墜略火中，而對之笑也。剖賢人之心，析才士之脛，賢人，比干也。析，解也。剝解有才士腳，觀其有奇異。經，腳也。醢鬼侯之女，葅梅伯之骸。鬼侯、梅伯，紂時諸侯，梅伯說鬼侯之女美好，令紂妻之，女至，紂以為不好，故醢鬼侯之女，葅梅伯之骸也。一曰紂為無道，梅伯數諫，故葅其骸也。當此之時，嶢山崩，三川涸，嶢山蓋在南陽。三川，涇渭汧也。涸，竭也。傳曰：山崩川竭，亡國徵也。飛鳥鍛翼，走獸擠腳，言紂田獵禽荒，無休止時，故飛鳥折翼，走獸毀腳，無不被害也。當此之（間）〔 時〕#3，豈獨無聖人哉？然而不能通其道者，不遇其世。言聖人不能通其道，行其仇者，不遭世也。夫鳥飛千仞之上，獸走叢薄之中，禍猶及之，又況編戶齊民乎。聚木曰叢，深草曰薄，猶及之，田獵不時也。由此觀之，體道者不專在於我，亦有擊於世矣。
　　夫歷陽之都，一夕反而為湖，勇力聖知與罷怯不肖者同命，歷陽，淮南國之縣名，今屬江都。昔有老嫗，常行仁義，有二諸生過之，謂曰：此國當沒為湖，謂嫗視東城門閫有血，便走上北山，勿顧也。自此，嫗便往視門閫，閽者問之，嫗對曰如是。其暮，門吏故殺鷄血徐門閫，明旦，老嫗早往視門，見血，便上北山，國沒為湖。與門吏言其事，適一宿耳。一夕旦而為湖也，勇怯同命，無遺脫也。巫山之上，順風縱火，膏夏紫芝與蕭艾俱死。巫山在南郡，膏夏，大木也。其理密，白如膏，故曰膏夏。紫芝皆諭賢智也，蕭艾賤草，皆諭不肖。故河魚不得明目，穉稼不得育時，其所生者然也。河水濁，故不得明目。穉稼為霜所凋，故不得待其自熟時。故曰其所生然也。故世治則愚者不得獨亂，世亂則智者不能獨治。身蹈于濁世之中，而責道之不行也，是猶兩絆騏驎，而求其致千里也。兩者，雙也。置猨檻中，則與豚同。非不巧捷也，無所肆其能也。肆，極。舜之耕陶也，不能利其里。所居之里。南面王，則德施乎四海。四海，天下。仁非能益也，處便而勢利也。古之聖人，其和愉寧靜，性也；其志得道行，命也。命，天命也。是故性遭命而後能行，命得性而後能明。得其本清靜之性，故能明。鳥號之弓，谿子之弩，不能無弦而射；鳥號，柘桑也。谿子為弩所出國名也，或曰谿，蠻夷也。以柘桑為弩，因曰谿子之弩也。一曰谿子，陽鄭國善為弩匠，因以為名也。越舲蜀艇，不能無
　　水而浮。舲，小船也。蜀船一版之舟，若今豫章是也。雖越人所便習，若無其水，不能獨浮也。今矰繳機而在上，罟罟張而在下，雖欲翱翔，其勢焉得？矰，弋射身短矢也。機，發也。翱翔，鳥之高飛，翼上下曰翱，直刺不動曰翔也。故詩云：釆釆卷耳，不盈傾筐，嗟我懷人，真彼周行。以言慕遠世也。《詩□周南□卷耳》篇也。言釆釆易得之菜，不滿易盈之器，以言君子為國，執心不精，不能以成其道，釆易得之菜，不能盈易滿之器也。嗟我懷人，寘彼周行，言我思古君子官賢人，置之列位也。誠古之賢人各得其行列，故曰慕遠也。
　　淮南鴻烈解卷之四竟
　　#1『天』『夫』字之誤，據集解本改。
　　#2『以』當作『已』，據集解本改。
　　#3『間』, 『時』字之誤，據集解本改。

　　淮南鴻烈解卷之五
　　太尉祭酒臣許慎記上
　　天文訓上
　　文者，象也。皆謂以譴告天先垂文象，日月五星及彗孛，一人，故曰天文。因以題篇。
　　天墜未形，馮馮翼翼，洞洞灟灟，故曰太昭。馮翼洞灟，無形之貌。洞讀挺桐之桐，灟讀以鐵頭斫地之鐲也。道始于虛霩，虛霩生宇宙，宇宙生氣，氣有漢垠。宇，四方上下也。宙，往古來今也。將成天地之貌也。漢垠，重安之貌也。清陽者薄靡而為天，薄靡者，若埃飛揚之貌。重濁者凝滯而為地。清妙之合專一作專。易，重濁之凝竭難，故天先成，而地後定。天地之襲精為陰陽，襲，合也。精，氣也。陰陽之專精為四時，四時之散精為萬物。積陽之熱氣生火，火氣之精者為日。積陰之寒氣者為水，水氣之精者為月。日月之淫為精者，為星辰。天受日月星辰，地受水潦塵埃。
　　昔者共工與顓頊爭為帝，怒而觸不周之山。共工，官名，伯於處羲神農之問。其後子孫任智刑以強，故與顓頊、黃帝之孫爭位。不周山在西北也。天柱折，地維絕，天傾西北，故日月星辰移焉；傾，高也。原道言：地東南傾。傾，下也。此先言傾西北，明其高也。地不滿東南，故水潦塵埃歸焉。
　　天道曰圓，地道曰方。方者主幽，圓者主明。明者吐氣者也，是故火曰外景；幽者含氣者也，是故水曰內景。吐氣者施，含氣者化，是故陽施陰化。
　　天之偏氣，怒者為風；天地之含氣，和者為雨。陰陽相薄，感而為雷，薄，迫也。感，動也。激而為霆，亂而為霧。陽氣勝則散而為雨露，散，霧散也。陰氣勝則凝而為霜雪。毛羽者，飛行之類也，故屬於陽。介鱗者，蟄伏之類也，故屬於陰。日者，陽之主也，是故春夏則群獸除，除，冬毛微墮也。日至而麋鹿解。日冬至麋角解。日夏至鹿角解。月者，陰之宗也，是以月虛而魚腦減，月死而蠃硥膲。宗，本也。減，少也。膲肉不滿，言應陰氣也。膲讀若物醮妙之醮也。火上專，水下流，故鳥飛而高，魚動而下。物類相動，本標相應。蕁讀葛覃之覃。標讀刀末之末。故陽燧見日則燃而為火，陽燧，金也。取金杯無緣者，熟摩令熱，日中時以當日下，以艾承之，則燃得火也。方諸見月則津而為水。方諸，陰遂，大蛤也。熟磨拭令熱，月盛時以向月下，則水生。以銅盤受之，下水數滴，先師說然也。虎嘯而谷風至，龍舉而景雲屬，虎，土物也。風，木風也。木生於土，故虎嘯而谷風至。龍，水也。雲生水，故龍舉而景雲屬。屬，會也。麒麟鬬而日月食，鯨魚死而彗星出，蠶瑘絲而商弦絕，蠶老絲成，自中徹外，然視之如金精瑘，表裹見，故曰瑘絲。一曰弄絲於口，商音清，弦細而急，故先絕也。賁星墜而勃海決。賁星，客星也。又作孛星。墜，隕也。勃，大也。決，溢也。人主之情，上通于天。故誅暴則多飄風，暴，虐也。飄風，迅也。枉法令則多蟲螟，食心曰螟，穀之災也。殺不辜則國赤地，赤地，旱也。令不收則多淫雨。干時之令不收納，則久雨為災。四時者，天之吏也；日月者，天之使也；星辰者，天之期也，期，會也。虹蜺彗星者，天之忌也。雄為虹，雌為蜺也。虹者，雜色也。忌，禁也。
　　天有九野，九千九百九十九隅，去地五億萬里。九野，九天之野也。一野千一百一十一隅也。五星，八風，二十八宿，五星：歲星、熒惑、鎮星、太白、辰星也。八風，八卦之風也。二十八宿：東方角、亢、氏、房、心、尾、箕，北方斗、牛、女、虛、危、室、壁，西方奎、婁、胃、昴、畢、觜、參、南方井、鬼、柳、星、張、翼、軫也。五官，六府，五官，五行之官。六府，加以穀。紫宮、太微、軒轅、咸池、四守、天阿。皆星名，下自解。
　　何謂九野？中央曰鈞天，其星角、亢、氏。韓、鄭之分野也。東方曰蒼天，其星房、心、尾。東北曰變天，陽氣始作，萬物萌芽，故曰變天。其星箕、斗、牽牛。尾、箕，一名折木，燕之分野。斗，吳之分野。牽牛，一名星紀，越分野。北方曰玄天，其星須女、虛、危、營室。虛、危，一名玄枵。齊之分野。西北方曰幽天，幽，陰也。西方季秋將即於陰，故曰幽天也。其星東璧、奎、婁。營室、東璧、一名承委，衛之分野。奎婁，一名降婁，魯之分野。西方曰皓天，皓，白也。西方金，色白，故曰皓天。或作吳。其星胃、昴、畢。昴、畢，一名大梁，趙之分野。西南方曰朱天，朱，陽也。西南為少陽，故曰朱天。其星觜巂、參、東井。觜巂、參，一名實沈，晉之分野。南方曰炎天，其星輿鬼、柳、七星。柳、七星、張，周之分野。一名鶉火。東南方曰陽天，東南純乾用事，故曰陽天。其星張、翼、軫。翼、軫，一名鶉尾，楚之分野。
　　何謂五星？東方木也，其帝太皥，太皥，伏羲氏有天下號也，死託祀於東方之帝也。其佐句芒，執圭而治春。其神為歲星，其獸蒼龍，其音角，其日甲乙。木色蒼，蒼龍順其色也。角，木也。甲、乙皆木也。南方火也，其帝炎帝，炎帝，少典之子也。以火德王天下，號曰神農，死託祀於南方之帝。其佐朱明，舊說云祝融。執衡而治夏。其神為熒惑，獸朱鳥，熒惑，五星之一也。朱鳥，朱雀也。其音徵，其日丙丁。徵，火也。丙、丁皆火也。中央土也，其帝黃帝，黃帝，少典之子也。以土德王天下，號曰軒轅氏、死託祀於中央之帝。其佐后土，執繩而制四方。其神為鎮星，其獸黃龍，土色黃也。其音宮，其日戊己。宮，土。戊、己，土也。西方金也，其帝少吳，少吳，黃帝之子青陽也，以金德王，號曰金天氏，死託祀於西方之帝。其佐蓐收，執矩而治秋。其神為太白，其獸白虎，其音商，其日庚辛。商，金也。庚、辛皆金也。北方水也，其帝顓頊，顓頊，黃帝之孫，以水德王天下，號曰高陽氏，死託祀於北方之帝也。其佐玄冥，執權而治冬。其神為辰星，其獸玄武，其音羽，其日壬癸。羽，水也。壬、癸皆水也。
　　太陰在四仲，則歲星行三宿；仲，中也。四中，謂太陰在卯、酉、子、午四面之中也。太陰在四鉤，則歲星行二宿。丑鉤辰，申鉤已，寅鉤亥，未鉤戌，謂太陰在四角。二八十六，三四十二，故十二歲而行二十八宿。日（月）#1行十二分度之一，歲行三十度十六分度之七，十二歲而周。周，徧。
　　熒惑常以十月入太微，受制而出行列宿，司無道之國，為亂為賊，為疾為喪，為饑為兵，出入無常，辯變其色，時見時匿。此皆所以譴告人君。
　　鎮星以甲寅元始建斗，歲鎮行一宿，當居而弗居，其國亡土。未當居而居之，其國益地，歲熟。日行二十八分度之一，歲行十三度百一十二分度之五，十八歲而周。鎮星一偏。
　　太白元始以正月甲寅，與熒惑晨出東方，二百四十日而入，入百二十日而夕出西方，二百四十日而入，入三十五日而復出東方。出以辰戌，入以丑未。當出而不出，未當入而入，天下偃兵。當入而不入，當出而不出，天下興兵。
　　辰星正四時，常以二月春分效奎、婁，以五月夏至效東井、輿鬼，以八月秋分效角、亢，以十一月冬至效斗、牽牛，效，見。出以辰戌，入以丑未，出二旬而入。晨候之東方，夕候之西方，一時不出，其時不和，四時不出，天下大飢。穀不熟為饑也。
　　何謂八風？距日冬至四十五日條風至，艮卦之風，一名融。為笙也。條風至四十五日明庶風至，震卦之風也，為管也。明庶風至四十五日清明風至，巽卦之風也，為祝也。清明風至四十五日景風至，离卦之風也，為絃也。景風至四十五日涼風至，坤卦之風也，為塤也。涼風至四十五日閶闔風至，兌卦之風也，為鍾也。閶闔風至四十五日不周風至，乾卦之風也，為磬也。不周風至四十五日廣莫風至，坎卦之風也，為鼓也。條風至則出輕繫，去稽留。立春，故出輕繫。明庶風至則正封疆，脩田疇。春分播穀，故正封疆，治田疇也。清明風至則出幣帛，使諸侯。立夏長，善布恩惠，故幣帛聘問諸侯也。景風至則爵有位，賞有功。夏至陰氣在下，陽盛於上，象陽布施，故賞有功封建侯也。涼風至則報地德，祀四郊。立秋節，農乃登穀常祭，故報地德，祀四方神也。閶闔風至則收縣垂，琴瑟不張。秋分殺氣，國君憯愴，故去鐘磬縣垂之樂也。不周風至則脩宮室，繕邊城。立冬節，土工其始，故治宮室，繕脩邊城，備寇難也。廣莫風至則閉關梁，決刑罰。象冬閉歲，不通關梁也。罰刑疑者，於是順時而決之。
　　何謂五官？東方為田，南方為司馬，西方為理，北方為司空，中央為都。田主農，司馬主兵，理主獄，司空主土，都為四方最也。
　　何謂六府？子午、丑未、寅申、卯酉、辰戌，巳亥是也。
　　太微者，太一之庭也。太微，星名也。太一，天神也。紫宮者，太一之居也。軒轅者，帝妃之舍也。咸池者，水魚之囿也。咸池，星名。水魚，天神。天阿者，群神之闕也。闕猶門也。四宮者，所以為司賞罰。四官，紫宮、軒轅、咸池、天阿。太微者主朱鳥，主猶典也。紫宮執斗而左旋，日行一度，以周於天。日冬至峻狼之山，南極之山。日移一度，月行百八十二度八分度之五，而夏至牛首之山。牛首，北極之山。反覆三百六十五度四分度之一，而成一歲。天一元始，正月建寅，日月俱入營室五度，天一以始建七十六歲，日月復以正月入營室五度，無餘分，名曰一紀。凡二十紀，一千五百二十歲大終。日月星辰復始甲寅元，日行一度，而歲有奇四分度之一，故四歲而積千四百六十一日而復合故舍，八十歲而復故（曰）「日」#2。
　　子午、卯酉為二繩，繩，直。丑寅、辰巳、未申、戌亥為四鉤。東北為報德之維也，報，復也。陰氣極於北方，陽氣發於東方，自陰復陽，故曰報德之維。四角為維也。西南為背陽之維，西南已過，陽將復陰，故曰背陽之維。東南為常羊之維，常羊，不進不退之貌，東南純陽用事，不盛不衰，常如此，故曰常羊之維。西北為□通之維。西北純陰，陽氣閉結，陽氣將萌，踱始通之，故曰□通之維。日冬至則斗北中繩，陰氣極，陽氣萌，故曰冬至為德。德，始生也。日夏至則斗南中繩，陽氣極，陰氣萌，故曰夏至為刑。刑，始殺也。陰氣極，則下至黃泉，北至北極，故不可以鑿地穿井。萬物閉藏，蟄蟲首穴，故曰德在室。陽氣極，則南至南極，上至朱天，故不可以夷丘上屋。萬物蕃息，五穀兆長，故曰德在野。日冬至則水從之，日夏至則火從之，故五月火正而水漏，火正，火王也，故水滲漏。一說火星正中，地漏濕也。十一月水正而陰勝。水正，水王也，故陰勝也。一說營室正中於南方。陽氣為火，陰氣為水，水勝故夏至溼，火勝故冬至燥。燥故炭輕，溼故炭重。日至井水盛，盆水溢，羊脫毛，麋角解，鵲冬變度始巢。八尺之脩，日中而景丈三尺。日夏至而流黃澤，石精出，流黃，土之精也，陰氣作於下，故流澤面出也。石精，五色之精也。蟬始鳴，半夏生，半夏，藥草。蟁蝱不食駒犢，鷙鳥不搏黃口，五月微陰在下，（未成）#3駒犢、黃口肌血跪弱未成，故蟁，鷙鳥應陰，不食不搏也。八尺之景，脩徑尺五寸。景脩則陰氣勝，景短則陽氣勝。陰氣勝則為水，陽氣勝則為旱。
　　陰陽刑德有七舍。何謂七舍？室、堂、庭、門、巷、術、野。十二月德居室三十日，先日至十五日，後日至十五日而徙。所居各三十日。德在室則刑在野，德在堂則刑在術，德在庭則刑在巷。陰陽相德，則刑德合門。八月、二月，陰陽氣均，日夜分平，故曰刑德合門。德南則生，刑南則殺。故曰二月會而萬物生，八月會而草木死。
　　兩維之間，九十一度也。自東北至東南為兩維，匝四維三百六十五度，一度者，二千九百三十二里。十六分度之五而升，日行一，十五日為一節，以生二十四時之。斗指子則冬至，音比黃鍾，黃鍾，十一月也。鍾者，聚也，陽氣聚於黃泉之下也。加十五日指癸則小寒，音比應鍾。應鍾，十月也。言陰應於陽，轉成其功，萬物應時聚藏，故曰應鍾。加十五日指丑則大寒，音比無射。無射，九月也。陰氣上升，陽氣下降，萬物隨陽而藏，無有射出見也，故曰無射。加十五日指報德之維，則越陰在地。故曰距日冬至四十六日而立春，陽氣凍解，音比南呂。南呂，八月也。南，任也，言陽氣內藏，陰呂於陽，任成其功，故曰南呂也。加十五日指寅則雨水，音比夷則。夷則，七月也。夷，傷。則，法也。言陽衰陰發，萬物彫傷，應法成性，故曰夷則也。加十五日指甲則雷驚蟄，音比林鍾。林鍾，六月也。林，眾。中，聚也。陽極陰生，萬物眾聚而盛，故曰林鍾。加十五日指卯中繩，故曰春分則雷行，音比蕤賓。蕤賓，五月也。陰氣萎蕤在下，似主人。陽在上，似賓客。故曰蕤賓也。加十五日指乙則清明風至，音比仲呂。仲呂，四月也。陽在外，陰在中，所以呂申於陽，助成功也。故曰仲呂也。加十五日指辰則穀雨，音比姑洗。姑洗，三月也。姑，故也。洗，新也。陽氣養生，去故就新，故曰姑洗也。加十五日指常羊之維，則春分盡。故曰有四十六日而立夏，大風濟，濟，止。音比夾鍾。夾鍾，二月也。夾，夾也。萬物去陰，夾陽地而生，故曰夾鍾也。加十五日指巳則小滿，小滿，四月也。音比太蔟。太蔟，正月律也。蔟，蔟也。言陰衰陽發，萬物蔟地而生，故曰太蔟。加十五日指丙則芒種，音比大呂。大呂，十二月律也。呂，侶也。萬物萌動於下，未能達見，故曰大呂。所以配黃鐘，助陽宣功也。加十五日指午則陽氣極，故曰有四十六日而夏至，音比黃鍾。加十五日指丁則小暑，音比大呂。加十五日指未則大暑，音比太簇。加十五日指背陽之維，則夏分盡。故曰有四十六日而立秋，涼風至，音比夾鍾。加十五日指申則處暑，音比姑洗。加十五日指庚則白露降，音比仲呂。加十五日指酉中繩。故曰秋分雷戒，蟄蟲北鄉，音比蕤賓。加十五日指辛則寒露，音比林鍾。加十五日指戌則霜降，音比夷則。加十五日指□通之維，則秋分盡。故曰有四十六日而立冬，草木畢死，音比南呂。加十五日指亥則小雪，音比無射。加十五日指壬則大雪，音比應鍾。加十五日指子。故曰陽生於子，陰生於午。陽生於子，故十一月日冬至，鵲始加巢，人氣鍾首。陰生於午，故五月為小刑，薺麥亭歷枯，冬生草木必死。斗杓為小歲，斗第一星至第四為魁，第五至第七為杓也。正月建寅，月從在行十二辰。咸池為太歲，二月建卯，月從右行四伸，終而復始。太歲迎者辱，背者強；左者衰，右者昌。小歲東南則生，西北則殺；不可迎也，而可背也；不可左也，而可右也？其此之謂也。大時者，咸池也。小時者，月建也。天維建元，常以寅始，起右徙，一歲（不）〔而〕#4移，十二歲而大周天，終而復始。
　　淮南鴻烈解卷之五竟
　　#1『月』字衍，據集解本刪。
　　#2『日』誤為『曰』，據集解本改。
　　#3『未成』二字衍，據集解本刪。
　　#4『不』，『而』字之誤，據集解本改。

　　淮南鴻烈解卷之六
　　太尉祭酒臣許慎記上
　　天文訓下
　　淮南元年冬，太一在丙子，冬至甲午，立春丙子。淮南王作書之元年也。一曰淮南王長，孝文皇帝異母弟也，僭號自稱東帝，以徒嚴道，道死於雍，其四子皆為列侯。時人歌之曰：一尺繒，好童童，一升粟，飽蓬蓬，兄弟二人，不能相容。文帝聞之曰：以我為利其土邪？皆召四侯而王之。是則淮南王安即位之元年。以紀時也。二陰一陽成氣二，二陽一陰成氣三。陰粗觕，故得氣少，陽精微，故得氣多。一說上得二，下得三，合為五，故曰合氣而為音，音數五也。合氣而為音，合陰而為陽，合陽而為律，故曰五音六律。音自倍而為日，律自倍而為辰，故日十而辰十二。月日行十三度七十六分度之二十六，六或作八。二十九日九百四十分日之四百九十九而為月，而以十二月為歲。歲有餘十日九百四十分日之八百二十七，故十九歲而七閏。
　　日冬至子午，夏至卯酉，冬至加三日，則夏至之日也。冬至後三日，則明年夏至之日。歲遷六日，終而復始。遷六日，今年以子冬至，後年以午冬至也。壬午冬至，甲子受制，木用事，火煙青。木色青也，東方。七十二日丙子受制，火用事，火煙赤。火色赤也，南方。七十二日戊子受制，土用事，火煙黃。土中央，其色黃。七十二日庚子受制，金用事，火煙白。西方金，其色白。七十二日壬子受制，水用事，火煙黑。北方水，其色黑。七十二日而歲終，庚子受制，歲遷六日，以數推之，七十歲而復至甲子。
　　甲子受制，則行柔惠，挺群禁，開闔扇，通障塞，毋伐木。甲，木也，木王東方，故施柔惠，蟄伏之類出由戶，故開闔扇，通障塞，春木王，故毋伐木也。丙子受制，則舉賢良，賞有功，立封侯，出貨財。火用事，象陽明，識功勞，故封建侯，出貨財。戊子受制，則養老鰥寡，行粰鬻，施恩澤。土用事，象土長養，故施恩澤也。庚子受制，則繕牆垣，脩城郭，審群禁，飾兵甲，儆百官，誅不法。金用事，象金斷割，故誅不如法度也。壬子受制，則閉門閭，大搜客，禁搜客，出新客。斷罰刑，殺當罪，息關梁，禁外徙。水用事，象冬閉固，故禁外徙也。甲子氣燥濁，丙子氣燥陽，戊子氣濕濁，庚子氣燥寒，壬子氣清寒。
　　丙子干甲子，蟄蟲早出，木氣溫，故早出。故雷早行。戊子干甲子，胎夭卵毈，鳥蟲多傷。庚子干甲子，有兵。壬子干甲子，春有霜。戊子干丙子，霆。庚子干丙子，夷。夷，傷也。夷或［為］#1電。壬子干丙子，雹。甲子干丙子，地動。庚子干戊子，五穀有殃。壬子干戊子，夏寒雨霜。甲子干戊子，介蟲不為。不成為介蟲也。丙子干戊子，大旱，蓏封熯。蓏，蔣草也。生水（土）〔上〕#2，相連持大如薄者也。名日封。旱燥，故熯也。壬子干庚子，大剛，魚不為。不成為魚。甲子干庚子，草木再死再生。丙子干庚子，草木復榮。今八月、九月時，李奈復榮，生實是也。戊子干庚子，歲或存或亡。甲子干壬子，冬乃不藏。不藏，地氣發也。丙子干壬子，星墜。墜，隕。戊子干壬子，蟄蟲冬出其鄉。庚子干壬子，冬雷其鄉。
　　季春三月，豐隆乃出，以將其雨。豐隆，雷也。至秋三月，季秋之月。地氣不藏，乃收其殺，百蟲蟄伏，靜居閉戶，殺氣。青女乃出，以降霜雪。青女，天神青玉女，主霜雷也。行十二時之氣，以至于仲春二月之夕，乃收其藏而閉其寒。收斂其所藏而閉之。女夷鼓歌，以司天和，以長百穀禽鳥草木。女夷主春夏，長養之神也。孟夏之月，以熟穀禾，雄鳩長鳴，為帝侯歲。雄鳩，蓋布穀也。是故天不發其陰，則萬物不生；地不發其陽，則萬物不成。天圓地方，道在中央。日為德，月為刑，月歸而萬物死，日至而萬物生。遠山則山氣藏，遠水則水蟲蟄，遠木則木葉槁。日五日不見，失其位也，聖人不與也。與猶說也。
　　　日出于暘谷，浴于咸池，拂于扶桑，是謂晨明。拂，猶過。一日至。登于扶桑，爰始將行，是謂朏明。朏明，將明也。朏讀若朏諾皋之朏也。至于曲阿，是謂旦明。平旦。至于曾泉，是謂蚤食。至于桑野，是謂晏食。至于衡陽，是謂隅中。至于昆吾，是謂正中。昆吾丘在南方。至于鳥次，是謂小還。鳥次，西南之山名也，鳥所宿止。至于悲谷，是謂餔時。悲谷，西南方之大壑。言其深峻，臨其上，令人悲思，故曰悲谷也。至于女紀，是謂大還。女紀，西北陰地。至于淵虞，是謂高舂。淵虞，地名。高舂，時加戍，民碓舂時也。至于連石，是謂下
　　舂。連石，西北。山名也。言將欲冥，下象悉舂，故曰下春。連，讀腐爛之爛也。至于悲泉，爰止其女，爰息其馬，是謂縣車。至于虞淵，是謂黃昏。至于蒙谷，是謂定昏。蒙谷，北方之山名也。盧敖所見若上之所也。日入于虞淵之汜，曙於蒙谷之浦，曙，明。浦，涯。行九州七舍，有五億萬七千三百九里。自暘谷至虞淵，凡十六所，為九州、七舍也。禹以為朝、晝、昏、夜。夏日至則陰乘陽，是以萬物就而死。冬日至則陽乘陰，是以萬物仰而生。晝者陽之分，夜者陰之分，是以陽氣勝則日脩而夜短，陰氣勝則日短而夜脩。
　　　帝張四維，運之以斗。運，旋也。月徙一辰，復反其所。正月指寅，十二月指丑，一歲而匝，終而復始。指寅則萬物螾，螾，動生貌。律受太蔙，太蔙者，蔙而未出也。指卯，卯則茂茂然，律受夾鍾，夾鍾者，種始莢也。指辰，辰則振之也，律受姑洗，姑洗者，陳去而新來也。指巳，巳則生已定也，律受仲呂，仲呂者，中充大也。指午，午者忤也，律受蕤，蕤賓者，安而服也。指未，未，昧也，律受林鍾，林鍾者，引而止也。指申，申者，呻之也，律受夷則，夷則者，易其則也，德以去矣。指酉，酉者飽也，律受南呂，南呂者，任包大也。指戌，戌者，滅也，律受無射，無射入無厭也。指亥，亥者，閡也，律受應鍾，應鍾者，應其鍾也。指子，子者，玆也，律受黃鍾，黃鍾者，鍾已黃也。指丑，丑者，紐也，律受大呂，大呂者，旅旅而去也。其加卯酉，則陰陽分，日夜平矣。故曰規生矩殺，衡長權藏，繩居中央，為四時根。
　　道曰規，始於一，一而不生，故分而為陰陽，陰陽合和而萬物生。故曰一生二，二生三，三生萬物。天地三月而為一時，故祭祀三飯以為禮，喪紀三踴以為節，兵重三罕以為制。以三參物，三三如九，故黃鍾之律，九寸而宮音調，調，和也。因而九之，九九八十一，故黃鍾之數立焉。黃者，土德之色，鍾者，氣之所種也。日冬至德氣為土，土色黃，故曰黃鍾。律之數六，分為雌雄，故曰十二鍾以副十二月。十二各以三成，故置一而十一，三之為積，分七十萬七千一百四十七，黃鍾大數立焉。凡十二律。黃鍾為宮，太蔟為商，姑洗為角，林鍾為徵，南呂為羽。物以三成，音以五立。三與五如八，故卵生者八竅。律之初生也，寫鳳之音，故音以八生。黃鍾為宮，宮者，音之君也，故黃鍾位子，其數八十一，主十一月，下生林鍾。林鍾之數五十四，主六月，上生太蔟。太簇之數七十二，主正月，下生南呂。南呂之數四十八，主八月，上生姑洗。姑洗之數六十四，主三月，下生應鍾。應鐘之數四十二，主十月，上生蕤賓。蕤賓之數五十七，主五月，上生大呂。大呂之數七十六，主十二月，下生夷則。夷則之數五十一，主七月，上生夾鍾。夾鍾之數六十八，主二月，下生無射。無射之數四十五，主九月，上生仲呂。仲呂之數六十，主四月，極不生。徵生宮，宮生商，商生羽，羽生角，角生姑洗，姑洗生應鍾，比於正音，故為和。應鍾，十月也，與正音比，故為和。和，從聲也，一曰和也。應鍾生蕤賓，不比正音，故為繆。日冬至，音比林鍾，浸以濁。日夏至，音比黃鍾，浸以清。以十二律應二十四時之變，甲子，仲呂之徵也；丙子，夾鍾之羽也；戊子，黃鍾之宮也；庚子，無射之商也；壬子，夷則之角也。
　　古之為度量輕重，生乎天道。黃鍾之律脩九寸，物以三生，三九二十七，故幅廣二尺七寸。古者幅比皆然也。音以八相生，故人脩八尺。尋自倍，故八尺而為尋。有形則有聲，音之數五，以五乘八，五八四十，故四丈而為匹。匹者，中人之度也，一匹而為制。秋分蔈定，蔈定而禾熟。蔈，禾穗、粟孚甲之芒也。定者，成也，故禾熟。〔藥］#3讀如詩有貓有虎之貓，古文作秒也。律之數十二，故十（三）「二」#4蔈而當一粟，十二粟而當一寸。律以當辰，音以當日。日之數十，十，從甲至癸日。故十寸而為尺，十尺而為丈。其以為量，十二粟而當一分，分，言其輕重分銖也。十二分而當一銖，十二銖而當半兩。衡有左右，因倍之，故二十四銖為一兩。天有四時以成一歲，因而四之，四四十六，故十六兩而為一斤。三月而為一時，三十日為一月，故三十斤為一鈞。四時而為一歲，故四鈞為一石。其以為音也，一律而生五音，十二律而為六十音，因而六之，六六三十六，故三百六十音以當一歲之日。故律歷之數，天地之道也。下生者倍，以三除之。上生者四，以三除之。鍾律上下相生，誘不敏也。
　　太陰元始，建于甲寅，一終而建甲戌，二終而建甲午，三終而復得甲寅之元。歲徙一辰，立春之後，得其辰而遷其所順。前三後五，百事可舉。前後，太陰之前後也。太陰所建，蟄蟲首穴而處，鵲巢鄉而為戶。太陰在寅，朱鳥在卯，勾陳在子，玄武在戌，白虎在酉，蒼龍在辰。寅為建，卯為除，辰為滿，巳為平，主生。午為定，未為執，主陷。申為破，主衡。酉為危，主杓。戌為成，主少德。亥為收，主大德。子為開，主太歲。丑為閉，主太陰。〔太陰〕#5在寅，歲名曰攝提格。其雄為歲星，舍斗、牽牛，以十一月與之晨出東方，東井、輿鬼為對。太陰在卯，歲名曰單閼，單，讀明楊之明。歲星舍須女、虛、危，以十二月與之晨出東方，柳、七星、張為對。太陰在辰，歲名曰執徐。歲星舍營室、東壁，以正月與之晨出東方，翼、軫為對。太陰在巳，歲名日大荒落。歲星舍奎、婁，以二月與之晨出東方，角、亢為對。太陰在午，歲名曰敦牂。歲星舍胃、昴、畢，以三月與之晨出東方，氏、房、心為對。太陰在未，歲名曰協洽。歲星舍觜巂、參，以四月與之晨出東方，尾、箕為對。太陰在申，歲名曰涒灘。歲星舍東井、輿鬼，以五月與之晨出東方，斗、牽牛為對。太陰在酉，歲名曰作鄂。作，讀昨。歲星舍柳、七星、張，以六月與之晨出東方，須女、虛、危為對。太陰在戌，歲名曰閹茂。歲星舍翼、軫，以七月與之晨出東方，營室、東壁為對。太陰在亥，歲名曰大淵獻。歲星舍角、亢，以八月與之晨出東方，奎、婁為對。太陰在子，歲名困敦。困，讀群。歲星舍氏、房、心，以九月與之晨出東方，胃、昴、畢為對。太陰在丑，歲名曰赤奮若。歲星舍尾、箕，以十月與之晨出東方，觜巂、參為對。
　　太陰在甲子，刑德合東方宮，常徙所不勝，合四歲而離，離十六歲而復合。所以離者，刑不得入中宮，而徙於木。太陰所居曰德，辰為刑。德，綱曰自倍因，柔曰徙所不勝。刑，水辰之木，木辰之水，金、火立其處。凡徙諸神，朱鳥在太陰前一，鉤陳在後三，玄武在前五，白虎在後六，虛星乘鉤陳，而天地襲矣。襲，和也。凡日，甲剛乙柔，丙剛丁柔，以至於癸。木生於亥，壯於卯，死於未，三辰皆木也。火生於寅，壯於午，死於戌，三辰皆火也。土生於午，壯於戌，死於寅，三辰皆土也。金生於巳，壯於酉，死於丑，三辰皆金也。水生於申，壯於子，死於辰，三辰皆水也。故五勝生一，壯五，終九，五九四十五，故神四十五日而一徙，以三應五，八徙而歲終。
　　凡用太陰，左前刑，右背德，擊鉤陳之衝辰，以戰必勝，以攻必尅。欲知天道，以日為主。六月當心，左周而行，分而為十二月，與日相當，天地重襲，後必無殃。
　　星，正月建營室，二月建奎婁，三月建胃，星宜言日。明堂月令：孟春之月，日在營室，仲春之月在奎、婁，季春之月在胃，此言星正月建營室，字之誤也。四月建畢，五月建東井，六月建張，七月建翼，八月建亢，九月建房，十月建尾，十一月建牽牛，十二月建虛。
　　星分度：角十二，亢九，氏十五，房五，心五，尾十八，箕十一四分一，斗二十六，牽牛八，須女十二，虛十，危十七，營室十六，東壁九，奎十六，婁十二，胃十四，昂十一，畢十六，觜巂二，參九，東井三十，輿鬼四，柳十五，（七星）「星七」#6，張、翼各十八，軫十七，凡二十八宿也。
　　星部地名。角、亢：鄭。氏、房、心：宋。尾、箕：燕。斗、牽牛：越。須女：吳。虛、危：齊。營室、東壁：衛。奎、婁：魯。胃、昴、畢：魏。觜巂、參：趙。東井、輿鬼：秦。柳、七星、張：周。翼、軫：楚。歲星之所居，五穀豐昌。其對為衝，歲乃有殃。當居而不居，越而之他處，主死國亡。
　　太陰治春，則欲行柔惠，溫涼。木德仁也，故柔涼也。太陰治夏，則欲布施宣明。火德陽也，故布施偏明也。太陰治秋，則欲脩備繕兵，金德斷割，故脩兵也。太陰治冬，則欲猛毅剛彊。純陰閉固，水澤（水）［冰〕#7凍，故剛彊也。三歲而改節，六歲而易常，故三歲而一饑，六歲而一衰，十二歲一康。康，盛也。
　　甲齊，乙東夷，丙楚，丁南夷，戊魏，巳韓，庚秦，辛西夷，壬衛，癸越，子周，丑翟，寅楚，卯鄭；辰晉，巳衛，午秦，未宋，申齊，酉魯，戌趙，亥燕。
　　甲乙寅卯，木也。丙丁巳午，火也。戊己四季，土也。庚辛申酉，金也。壬癸亥子，水也。水生木，木生火，（毋）〔火〕#8生土，土生金，金生水。子生母曰義，母生子曰保，子母相得曰專。母勝子曰制，子勝母曰困。以勝擊殺，勝而無報。以專從事而有功。以義行理，名立而不墮。以保畜養，萬物蕃昌。以困舉事，破減死亡。
　　北斗之神有雌雄，十一月始建於子，月從一辰。州雄左行，雌右行，五月合午謀冊，十一月合子謀德。太陰所居辰為厭日，厭日不可以舉百事。堪輿徐行，雄以音知雌。故為奇辰。數從甲子始，子母相求，所合之處為合。十日十二辰，周六十日，凡八合。合於歲前則死亡，合於歲後則無殃。甲戌，燕也。乙酉，齊也。丙午，越也。丁巳，楚也。庚申，秦也。辛卯，戎也。壬子，代也。癸亥，胡也。戊戌、己亥，韓也。己酉、己卯，魏也。戊午、戊子，八合天下也。太陰、小歲、星、日、辰，五神皆合，其日有雲氣風雨，國君當之。天神之貴者，莫貴於青龍，或曰天一，或曰太陰。太陰所居，不可背而可鄉。北斗所擊，不可與敵。天地以設，分而為陰陽陽生於陰，陰生於陽。陰陽相錯，四維乃通。或死或生成。蚑行喙息孔竅肢體皆通於天。天（地）〔有〕#9九重九竅。天有四時，以制十二月四肢，者也六莫貴於人，以使十二節。天有十二月三百六十日人亦有十二肢，十節。故舉事而不順天者以日冬至數來歲正月朔日民食足。不滿五十日，日一斗。有餘日，日益一升。有其歲司也：
　　攝提格之歲，格，起。言萬物承陽而起也。歲早水晚旱，稻疾，蠶不登，登，成也。菽麥昌，民食四升。寅，在甲曰閼蓬。言萬物鋒芒欲出，擁遏未通，故曰閼蓬也。
　　單閼之歲，單，盡。閼，止也。言陽氣推萬物而起，陰氣盡止也。歲和，稻菽麥蠶昌，民食五升。卯，在乙曰旗蒙。在乙，言蒙物遏
　　蒙甲而出，故曰旃蒙也。
　　執徐之歲，執，蟄。徐，舒也。言伏蟄之物皆散舒而出也。歲早旱晚水，小饑，蠶閉，麥熟，民食三升。辰，在丙曰柔兆。在丙，萬物皆生枝布葉，故曰柔兆也。
　　大荒落之歲，荒，大也。方萬物熾盛而大出，霍然落落大布散。歲有小兵，蠶小登，麥昌，菽疾，民食二升。巳，在丁曰強圉。在丁，言萬物剛盛，故曰強圉也。
　　敦牂之歲，言萬物皆盛壯也。敦牂，敦，盛，牂，壯也。歲大旱，蠶登，稻疾，菽麥昌，禾不為，民食二升。午，在戊曰著雝。在戊，言位在中央，萬物繁養四方，故曰著雝也。
　　協洽之歲，協，和。洽，合也。言陰欲化萬物和合。歲有小兵，蠶登，稻昌，菽麥不為，民食三升。未，在巳曰屠維。在巳，言萬物各成其性，故曰屠維。屠，別。維，離也。
　　涒灘之歲，涒，大。灘，脩也。言萬物皆脩其精氣也。歲和，小雨行，蠶登，菽麥昌，民食三升。申，在庚曰上章。在庚，言陰氣上升，萬物畢生，故曰上章也。
　　作鄂之歲，作鄂，零落也。萬物皆陊落。歲有大兵，民疾，蠶不登，菽麥不為，禾蟲，民食五升。酉，在辛曰重光。在辛，言萬物就成熟。其煌煌，故曰重光也。
　　掩茂之歲，掩，蔽。茂，胃。悶萬物皆蔽冒。歲小饑，有兵，蠶不登，麥不為昌，民食七升。戌，在壬曰玄黓。在壬，言歲終包任萬物，故曰玄黓也。
　　大淵獻之歲，淵，藏。獻，迎也。言萬物終於亥，大小深藏窟伏以迎陽。歲有大兵，大饑，蠶開，菽麥不為，禾蟲，民食三升。
　　困敦之歲，困，混。敦，沌也。言陽氣皆混沌，萬物牙孽也。歲大霧起，大水出，蠶稻菽麥昌，民食三斗。子，在癸曰昭陽。在癸，言陽氣始萌，萬物合生，故曰昭陽。
　　赤奮若之歲，奮，起也。若，順也。言陽奮物而起之，無不順其性也。赤，陽色。歲有小兵，早水，蠶不出，稻疾，菽不為，麥昌，民食一升。
　　正朝一作月。夕，先樹一表東方，操一表卻去前表十步，以參望日始出北廉。日直入，又樹一表於東方，因西方之表以參望日，入北廉則定東方。兩表之中，與西方之表，則東西之正也。日冬至，日出東南維，入西南維。至春、秋分、日出東中，入西中。夏至，出東北維，入西北維，至則正南。
　　欲知東西南北廣袤之數者，立四表以為方一里岠，先春分若秋分十餘日，從岠北表參望日始出及旦，以候相應，相應則此與日直也。輒以南表參望之，以入前表數為法，除舉廣，除立表袤，以知從此東西之數也。假使視日出，入前表中一寸，是寸得一里也。一里積萬八千寸，得從此東萬八千里。視日（萬）〔方〕#11入，入前表半寸，則半寸得一里。半寸而除一里積寸，得三萬六千里，除則從此西里數也。并之東西里數也，則極徑也。
　　未春分而直，已秋分而不直，此處南也。未秋分而直，已春分而不直，此處北也。分、至而直，此處南北中也。從中處欲知中南也，未秋分而不直，此處南北中也。從中處欲知南北極遠近，從西南表參望日，日夏至始出與北表參，則是東與東北表等也，正東萬八千里，（則從中北亦萬八千里）#12則從中北亦萬八千里也。倍之，南北之里數也。其不從中之數也，以出入前表之數益損之，表入一寸，寸減日近一里，表出一寸，寸益遠一里。
　　欲知天之高，樹表高一丈，正南北相去千里，同日度其陰，北表二尺，南表尺九寸，是南千里陰短寸，南二萬里則無景，是直日下也。陰二尺而得高一丈者，南一而高五也，則置從此南至日下里數，因而五之，為十萬里，則天高也。若使景與表等，則高與遠等也。
　　淮南鴻烈解卷之六竟
　　#1『為』字脫，據集解本補。
　　#2集解本『土』作『上』。
　　#3『蔈』字脫，據集解本補。
　　#4吳本、名家評本『三』作『二』。
　　#5『太陰』二字脫，據吳本、名家評本補。
　　#6『七星』當作『星七』。據吳本、名家評本改。
　　#7『水』，當作『冰』。據集解本改。
　　#8『毋』當作『火』。據吳本、名家評本改。
　　#9『天地九重』，吳本、名家評本作『天有九重』。
　　#10『壁』字脫，據集解本補。
　　#11『萬』，當作『方』。據集解本改。
　　#12『則從中北亦萬八千里』，衍文，據集解本刪。

　　淮南鴻烈解卷之七
　　太尉祭酒臣許慎記上
　　地形訓上
　　紀東西南北山川藪澤，地之所載，萬物形兆所化育也，故〔曰地〕#1形，因以題篇。
　　地形之所載，六合之間，四極之內，六合，已說在原道。四極，四方之極。無復有外，故謂之內也。昭之以日月，經之以星辰，紀之以四時，要之以太歲。要，正也。以太歲所在正天時也。天地之間，九州八極，八極，八方之極也。土有九山，山有九塞，澤有九藪，風有八等，水有六品。何謂九州？東南神州曰農土，東南辰為農祥，后稷之所經緯也，故曰農土也。正南次州曰沃土，沃，盛也。五月建午，稼穡盛張，故曰沃土也。西南戎州曰滔土，滔，大也。七月建申，五穀成大，故曰滔土也。正西弇州曰并土，并，猶成也。八月建酉，百穀成熟，故曰并土也。正中冀州曰中土，冀，大也。四方之主，故曰中土也。西北台州曰肥土，正北濟州曰成土，未聞。東北薄州曰隱土，薄，猶平也。隱氣所隱藏，故曰隱土也。正東陽州曰申土，申，復也。陰氣盡於北，陽復氣起東北，故曰申土。何謂九山？會稽、泰山、王屋、首山、太華、岐山、太行、羊腸、孟門。會稽山在會稽郡。泰山今在泰山郡，是為東岳。王屋山在今河東
　　恆縣東北，〔沈水〕#2所出也。首山在蒲坂縣南河曲之中，伯夷所隱。太華，今弘農陰山也，是為西岳。岐山，今扶風漢陽縣北，周家所邑也。太行，在今上黨太行關，直河內野王縣是也。羊腸，山名也。說苑曰：桀之居，左河、濟，右太華，伊闕在其南，羊腸在其北。今太原晉陽西北九十里，通河西、上郡，關曰羊腸圾，是孟門，太行之限也。何謂九塞？曰大汾、澠阨、荆阮、方城、殽阪、井陘、令疵、句注、居庸。太汾在晉。澠阨，今弘農澠池是也。荊阮、方城皆在楚。殽阪，弘農郡澠池殽欽吟是也。井陘在常山，通太原關是也。令疵在遼西。句注在雁門，陰館句注是也。居庸在上谷阻陽之東，通運都關是也。何謂九藪？藪，澤。曰越之具區，具區在吳越之間也。楚之雲夢，雲夢在南郡華容也。秦之陽紆，陽紆，蓋在馮翊池陽，一名具圃。晉之大陸，大陸，魏獻子所遊，焚焉而死者是也。鄭之圃田，圃田在今河南中牟，傳曰：鄭有原圃，猶秦之具圃也，吾子取其麋鹿，以閑弊邑，是也。宋之孟諸，孟諸在今梁園，睢陽東北澤是也。齊之海隅，海隅猶崖，蓋近海濱是也。趙之鉅鹿，今鉅鹿廣阿澤是也。燕之昭余，昭余，今太原郡是，古者屬燕也。何謂八風？東北曰炎風，艮氣所生，日融風也。東風曰條風，震氣所生也，一曰明庶風。東南曰景風，巽氣所生也，一曰清明風。南方曰巨風，雜氣所生也，一曰凱風也。西南曰涼風，坤氣所以生也。西方曰飂風，兌氣所生也。西北曰麗風，乾氣所生也，一曰閭闔風。北方曰寒風。坎氣所生也，一曰廣莫風。何謂六水？曰河水、赤水、遼水、黑水、江水、淮水。河水出崑崙東北陬。赤水出其東南陬。遼水出碣石山，自塞北東流，直遼東之西南入海。黑水在雝州。江水出岷山，在蜀西徼〔外］#3，淮水出桐栢山南平陽也。
　　闔四海之內，東西二萬八千里，南北二萬六千里，子午為經，卯酉為緯，言經短緯長也。水道八千里，通谷其名川六百，陸徑三千里。陸徑，邪徑也。陸，地也。禹乃使太章步自東極，至于西極，二億三萬三千五百里七十五步。使竪亥步自北極，至于南極，二億三萬三千五百里七十五步。太章、竪亥，善行人，皆禹臣也。海內東西短，南北長，極內等也。凡鴻水淵藪，自三百仞以上，二億三萬三千五百五十里，有九淵。禹乃以息土填洪水以為名山，息土不耗減，掘之益多，故以填洪水也。名山，大山也。掘崑崙虛以下地，掘猶平也。地或作池。中有增城九重，其高萬一千里百一十四步二尺六寸。中，崑崙虛中也。增，重也。有五城十二樓，見括地像。此蓋誕，實未聞也。上有木禾，其脩五尋，上，崑崙虛上也。五尋，長三十五尺。珠樹、玉樹、璇樹、不死樹在其西，在木禾之西也。沙棠、琅玕在其東，皆玉名也。在木禾之東也。一說沙棠木名也。呂氏春秋曰：果之美者，沙棠之實也。絳樹在其南，絳，赤也。碧樹、瑤樹在其北。碧，青玉也。木禾之北。旁有四百四十門，面有十門也。門間四里，里間九純，純丈五尺，純，量名也。旁有九井玉橫，維其西北之隅，橫，猶光也。橫或作彭，彭，受不死藥器也。北門開，以內不周之風。傾宮、旋室、傾宮，宮滿一須曰中也。旋室，以旋玉飾室也。一說室璇璣關可轉旋，故曰旋室。縣圃、涼風、樊桐在崑崙閶闔之中，閶闔，崑崙虛門名也。縣圃、涼風、樊桐皆崑崙之山名也。樊，讀如麥飯之飯。是其疏圃。疏圃之池，浸之黃水，黃水三周復其原。原，本。是謂丹水，飲之不死。河水出崑崙東北陬，貫渤海，入禹所導積石山。渤海，大海也。河水自崑崙由地中行，禹導而通之，至積石山。書曰：河出積石。入，猶出也。赤水出其東南陬，西南注南海丹澤之東。赤水之東，弱水出自窮石，窮石，山名也，在張掖。北塞水也。至于合黎，餘波入于流沙，絕流沙南至南海。絕，猶過也。流沙，流行也。洋水出其西北陬，入于南海羽民之南。洋水經隴西氏道，東至武都為漢陽，或作養〔水〕#4也。凡四水者，帝之神泉，以和百藥，以潤萬物。崑崙之丘，或上倍之，假令高萬里，倍之二萬里。是謂涼風之山，登之而不死。或上倍之，是謂懸圃，登之乃靈，能使風雨。或上倍之，乃維上天，登之乃神，是謂太帝之居。太帝，天帝。
　　扶木在陽州，日之所曊。扶木，扶桑也，在湯谷之南。曊，猶照也。（過）#5陽州，東方也。曊、讀無枝□之□也。建木在都廣，建木，其狀如生，引之有皮，若瓔黃蛇，葉若羅。都廣，南方山名也。眾帝所自上下，日中無景，呼而無嚮，蓋天地之中也。眾帝之從都廣山上天還下，故曰上下。日中時，日直人上，無有晷，故曰蓋天地之中。若木在建木西，末有十日，其華照下地。末，端也。若木端有十日，狀如蓮華。華，猶光也，光照其下也。
　　九州之大，純方千里。純，緣也。亦曰量名也。九州之外，乃有八殥，亦方千里：殥，猶遠也。殥，讀胤嗣之胤。自東北方曰大澤，曰無通；大澤丶無通，皆藪名也。東方曰大渚，曰少海；水中可居者曰渚。東方多水，故曰少海，亦澤名也。東南方曰具區，曰元澤；元，讀常山人謂伯為穴之穴也。南方曰大夢，曰浩澤；夢，雲夢也。浩亦大也。西南方曰渚資，曰丹澤；蓋近丹水，因其名，故曰丹澤也。西方曰九區，曰泉澤；西北方曰大夏，曰海澤；北方曰大冥，曰寒澤。北方多寒水，故曰寒澤也。凡八殥八澤之雲，是雨九州。
　　八殥之外，而有八絃，絃，維也。維落天地而為之表，故曰絃也。亦方千里：自東北方曰和丘，曰荒土；鳳所自歌，鸞所自舞，名曰和丘，曰荒土也。東方曰棘林，曰桑野；東南方曰大窮，曰眾女；南方曰都廣，曰反戶；都廣，國名也。山在此國，因復曰都廣山。言其在鄉曰之南，皆為北鄉戶，故反其戶也。西南方曰焦僥，曰炎土；焦僥，短人之國也，畏不滿三尺。西方曰金丘，曰沃野；西方；金位也，因為金丘。沃，猶白也。西方白，故曰沃野也。西北方曰一目，曰沙所；國人一目，在面中央。沙所，蓋流沙所出也。一曰澤名也。北方曰積冰，曰委羽；北方寒冰所，因以為名。積冰也。委羽，山名也。在北極之，不見日也。凡八絃之氣，是出寒暑，以合八正，必以風雨。八正，八風之正也，以風雨八絃之內。
　　八絃之外，乃有八極：自東北方曰方土之山，蒼門；東北木將用事，音之始也，故曰蒼門。東方曰東極之山，曰開明之門；明者，陽也，日之所出也，故曰開明之門。東南方曰波母之山，曰陽門；東南月建在巳，純陽用事，故曰陽門，據天下諸城，東南角門皆陽門，其是類也。南方曰南極之山，曰暑門；南方盛陽，積溫所在，故曰暑門。西南方曰編駒之山，曰白門；西南月建在申，金氣之始也。金氣白，故曰白門。西方曰西極之山，曰閶闔之門；西方八月建酉，萬物成濟；將可及收斂。閶，大也。闔，閉也。大聚萬物而閉之，故曰閶闔之門也。西北方曰不周之山，曰幽都之門；幽，闔也。都，聚也。玄冥將始用事，顺陰而聚，故曰幽都之門。北方曰北極之山，日寒門。積寒所在，故曰寒門。凡八極之雲，是雨天下；八門之風，是節寒暑；八絃、八夤、八澤之雲，以雨九州而和中土。中土，冀州。
　　東方之美者，有醫毋閭之珣玗琪焉。醫毋閭，山名，在遼東屬國。珣玗琪，玉名也。
　　東南方之美者，有會稽之竹箭焉。會稽山在今會稽山陰縣之南，禹所葬。竹箭，今會稽郡、出好竹箭是也。南方之美者，有梁山之犀象焉。梁山在會稽。長沙湘南，有犀角、象牙，皆物之珍也。西南方之美者，有華山之金石焉。金，美金也。石，含玉之石也。華山，今弘農華陰山南是也。西方之美者，有霍山之珠玉焉。出夜光之珠，玉色之玉也。今河東永安縣也。西北方之美者，有崑崙之球琳、琅玕焉。球琳、琅玕，皆美玉也。北方之美者，有幽都之筋角焉。古之幽都在鷹門以北，其畜宜牛羊馬，出好筋角，可以為弓弩。東北方之美者，有斥山之文皮焉。斥，讀斥丘之斥。文皮，豹虎之皮也。傳曰：無終子使盂樂因魏莊子納豹虎之皮也，以請和諸戎是也。中央之美者，有岱岳以生五穀桑麻，魚鹽出焉。岱岳，泰山也。王者禪代所祠，因曰岱岳也。五穀、桑麻、魚鹽，所養人者。出，猶生也。
　　凡地形：東西為緯，南北為經，山為積德，川為積刑。山仁，萬物生焉，故為積德。川水智，智制斷，故為積刑也。論語曰：仁者樂山，智者樂水是也。高者為生，下者為死；高者，陽，主生，下者陰，主死。丘陵為牡，谿谷為牝。丘陵高敞，陽也，故為牡。谿谷污下，陰也，故為牝。水圓折者有珠，方折者有玉。圓折者，陽也。珠，陰中之陽。方折者，陰也。玉，陽中之陰也。皆以其類也。清水有黃金，龍淵有玉英。清水澄，故黃金出焉。龍淵，龍所出遊淵也。玉英轉化，有精光也。土地各以其類生，是故山氣多男，澤氣多女，障氣多暗，風氣多聾，林氣多癃，木氣多傴，自此上至山氣多男，皆生子多有此病也。岸下氣多腫，石氣多力，象石堅也。險阻氣多癭，上下險阻，氣衝喉而結，多癭咽也。暑氣多夭，夭折不終也。寒氣多壽，谷氣多痺，丘氣多狂，衍氣多仁，下而污者為衍也。陵氣多貪，輕土多利，重土多遲，利，疾。清水音小，濁水音大，音，聲。湍水人輕，遲水人重，湍，急流悍水也。中土多聖人。皆象其氣，皆應其類。故南方有不死之草，北方有不釋之（水）〔冰〕#6，南方溫，故草有不死者。北方寒，故冰有不泮釋也。東方有君子之國，東方木德仁，故有君子之國也。其人〔衣］#7冠帶劍食獸，使二（大）［文〕#8虎也。西方有形殘之尸。寢居直夢，人死為鬼，西方金，金斷割攻戰之事，有形殘之尸也。寢，寐也。居，處也。金氣方剛，故其寢寐處夢，悟如其夢，故曰直夢。不終其命，死而為鬼，能為祆怪病人也。一說曰，形殘之尸於是以兩乳為目，肚臍為口，操干戚以舞，（無夢）#9天神斷其手，後天帝斷其首也。故寢居直夢。磁石上飛，雲母來水，土龍致雨，燕鷹代飛，湯遭早，作土龍以像龍。雲從龍，故致雨也。燕，玄鳥也，春分而來，雁春分而北詣漠中也，燕秋分而去，雁秋分而南詣彭蠡，故曰代飛也。代，更也。蛉蟹珠龜，與月盛衰。與，猶隨也。是故堅土人剛，弱土人肥，爐土人大，沙土人細，爐，讀纑繩之纑也。細，小也。息土人美，耗土人醜。食水者善遊能寒，魚鼈鷖騖之屬是也。食土者無心而慧，丘蚓之屬是也。食木者多力而奰，態羆之屬是也。奰，煩腸黃理也，奰，讀內奰干中國之奰，近鼻也。食草者善走而愚，麋鹿之屬是也。食葉者有絲而蛾蠶是也。食肉者勇敢而捍，虎豹鷹鸇之屬是也。食氣者神明而壽，仙人松、喬之屬是也。食穀者知慧而夭，不食者不死而神。凡人民禽獸萬物貞蟲，各有以生，貞蟲，諸細要之屬也。或奇或偶，或飛或走，莫知其情。唯知通道者，能原本之。
　　天一，地二，人三。一，陽。二陰也。人生於天地，故曰三也。三三而九，九九八十一。一主日，曰數十，十，從甲至癸也。日主人，人故十月而生。八九七十二，二主偶，偶以承奇，奇主辰，辰主月，月主馬，馬故十二月而生。七九六十三，三主斗，斗主犬，犬故三月而生。六九五十四，四主時，時主彘，彘故四月而生。五九四十五，五主音，音主猨，猨故五月而生。四九三十六，六主律，律主麋鹿，麋鹿故六月而生。三九二十七，七主星，星主虎，虎故七月而生。二九十八，八主風，風主蟲，蟲故八月而化。鳥魚皆生於陰，陰屬於陽，故烏魚皆卵生。魚遊於水，鳥飛於雲，故立冬燕雀入海，化為蛤。萬物之生而各異類，蠶食而不飲，蟬飲而不．食，蜉蝣不飲不食，介鱗者夏食而冬蟄。介，甲，龜鼈之屬也。鱗，魚龍之屬。齕吞者，八竅而卵生。鳥魚之屬。嚼咽者，九竅而胎生。四足者，無羽翼。戴角者，無上齒。無角者，膏而無前。膏，豕也。熊猿之屬。無前，肥從前起也。有角者，指而無後。指，牛羊麋之屬也。無後，肥從後起也。晝生者類父，夜生者似母。至陰生牝，至陽生牡。夫熊羆蟄藏，飛鳥時移。是故白水宜玉，黑水宜砥，砥則卓石也。青水宜碧，赤水宜丹，黃水宜金，清水宜龜，汾水濛濁而宜麻，濟水通和而宜麥，河水中濁而宜菽，雒水輕利而宜禾，渭水多力而宜黍，漢水重安而宜竹，江水肥仁而宜稻。平土之人，慧而宜五穀。
　　淮南鴻烈解卷之七竟
　　#1『曰地』二字脫，據集解本補。
　　#2『沇水』二字脫，據集解本補。
　　#3『外』字脫，據集解本補。
　　#4『水』字脫，據集解本補。
　　#5『過』，衍字。據集解本刪。
　　#6『水』，『冰』字之誤，據集解本改。
　　#7『衣』據集解本補。
　　#8『大』，『文』字之誤。據集解本改。
　　#9『無夢』，衍文，據集解本刪。

　　淮南鴻烈解卷之八
　　太尉祭酒臣許慎記上
　　地形訓下
　　東方川谷之所注，日月之所出，其人兌形小頭，隆鼻大口，鳶肩企行，竅通於目，筋氣屬焉，蒼色主肝，長大早知而不壽。其地宜麥，多虎豹。
　　南方陽氣之所積，暑濕居之，其人脩形兌上，大口決眦，竅通於耳，血脈屬焉，赤色主心，早壯而夭。其地宜稻，多兕象。
　　西方高土川谷出焉，日月入焉，其人面末僂，脩頸印行，竅通於鼻，末，猶脊也。皮革屬焉，白色主肺，勇敢不仁。其地宜黍，多旄犀。旄，讀近綢繆之繆，急氣言乃得之。
　　北方幽晦不明，天之所閉也，寒水之所積也，蟄蟲之所伏也，其人翕形短頸，翕讀脅幹之脅。大肩下尻，竅通於陰，骨幹屬焉，黑色主腎，其人憃愚，禽獸而壽。憃，讀人謂意然無知之意也。籠口言乃得。其地宜菽，菽，豆也。多犬馬。傳曰：冀之北土，馬之所生。言燕代出馬也。
　　中央四達，風氣之所通，雨露之所會也。其人大面短頤，美鬚惡肥，竅通．於口，膚肉屬焉，黃色主胃，慧聖而好治。其地宜禾，多牛羊及六畜。木勝土，土勝水，水勝火，火勝金，金勝木，故禾春生秋死，禾者木，春木王而生，秋，金王。而死。菽夏生冬死，豆，火也。夏火王而生，冬二水王四死。麥秋生夏死，麥，金也。金王而生，火王而死也。薺冬生中夏死。薺，水也，水王而生，土王而死也。木壯水老火生金囚土死，火壯木老土生水囚金死，土壯火老金生木囚水死，金壯土老水生火囚木死，水壯金老木生土囚火死。音有五聲，宮其主也。五聲，官商角徵羽也。宮在中一央，故為主也。色有五章，黃其主也。味有五變，甘其主也。位有五材，土其主也。是故鍊土生木，鍊木生火，鍊火生雲，雲，金氣所生也。鍊雲生水，鍊水反土。鍊甘生酸，鍊酸生辛，鍊辛生苦，鍊苦。生鹹，鍊鹹反甘。鍊，猶治也。變宮生徵，變徵生商，變商生羽，變羽生角，變角生宮。變，猶化也。是故以水和土，以土和火，以火化金，以金治木，木復反土。五行相治，所以成器用。土，本也。故曰五行相生，所以成器用。
　　凡海外三十六國：自西北至西南方，有脩股民，天民，肅慎民，脩，長也。股，腳也。天民，肅慎，皆有國名也。傳曰：肅慎，燕，毫，吾北土。是云西方，黨獨西方之國自復有之邪。一曰：肅，敬也，慎，畏也。白民，沃民，女子民，丈夫民，白民，白身民，被髮，髮亦白。女子民，其貌無有鬚，皆如女子也。丈夫民，其狀皆如丈夫，衣黃衣冠帶劍。皆西方之國也。奇股民，一臂民，三身民。奇，隻也。股，腳也。言其人一臂一手一鼻也。三身民，蓋一頭有三身。皆西方之國也。自西南至東南方，結胸民，讙頭國民，裸國民，三苗民，交股民，不死民，穿胸民，反舌民，三苗，國名也，在豫章之彭蠡。交股民，腳相交切。不死民，不食也。穿胸，胸前穿孔達背。反舌民，不可知而自相曉。一說：舌本在前，不向喉，故曰反舌也。南方之國名也豕喙民，鑿齒民，三頭民，脩臂民。豕喙民，其喙如豕。鑿齒民，吐一齒出口下，長三尺也三頭民，身有三頭也。脩臂民，一國民皆長臂，臂長於身也。皆南方之國也。自東南至東北方，有大人國，君子國，東南爐土，故人大也。君子國，已說在上章也。黑齒民，玄股民，其人黑齒，食稻啖蛇，在湯上谷。玄股民，其股黑，兩鳥夾之，見山海經也。毛民，勞民。其人體半生毛，若矢鏇也。勞民，正理躁擾不定也。皆東方國也。自東北至西北方，有跂踵民，句嬰民，跂踵民，踵不至地，以五指行也。句嬰，讀為九嬰。北方之國也。深目民，無腸民，柔利民，皆北方之國也。一目民，無繼民。一目民，目在面中央。無繼民，其人蓋無嗣也。北方之國也。
　　雒棠，武人在西北陬，皆日所入之山名也。硥魚在其南。硥魚，如鯉魚也，有神聖者，乘行九野，在無繼民之南。硥讀如蚌也。有神二人連臂為帝候夜，在其西南方。連臂大呼夜行。三珠樹在其東北方，有玉樹在赤水之上。崑崙，華丘在其東南方，在無繼民之東南也。爰有遺玉，青馬，視肉，其人不知言也。楊桃，甘樝，甘（革）〔華］#1，百果所生。皆異物也。在木日果，在地曰蓏也。和丘在其東北陬，四方而高曰丘，鸞所自歌，鳳所自舞，故曰和丘。在無繼民東北陬也。三桑，無枝在其西，夸父，耽耳在其北方。耽耳，耳垂在肩上。耽，讀褶衣之褶。或作攝，以兩手攝耳，居海中。夸父棄其策，是為鄧林。夸父，神獸也，飲河、渭不足，將飲西海，未至，道渴死。見山海經。策，杖也，其杖生木而成林。鄧，猶木也。一曰仙人也。昆吾丘在南方，昆吾，楚之祖祝融之孫，陸終之子，為夏伯也。詩云，昆吾，夏桀也。軒轅丘在西方，軒轅，黃帝有天下之號也。巫咸在其北方，巫咸，知天道，明吉凶。立登保之山，暘谷、搏桑在東方。暘谷，日之所出也。槫桑，在登保之山東北方也。有娀在不周之北，長女簡翟，少女建疪。有娀，國名也。不周，山名也。娀讀如嵩高之嵩。姊妹二人在瑤臺也，帝譽之妃也。天使玄鳥降卯，簡翟吞之，以生契，是為玄王，殷之祖也。詩云，天命玄鳥，降而生商也。西王母在流沙之瀕。地理志曰，西王石室，在金城臨羌西北塞外也。樂民、拏閭在崑崙弱水之洲。水中可居曰州。三危在樂民西。三危，西楓之山名也。宵明、燭光在河洲，所照方千里。洲，水中所居者。燭光所照者方千里。龍門在河淵。湍池在崑崙。龍門在河中馮翊夏陰界也。玄燿、不周、玄燿，水名。一曰山名。申池在海隅。海隅，藪也。孟諸在沛。孟諸，宋澤也，在睢陽東北。少室、太室在冀州。少室、太室在陽城，嵩高山之別名。冀，堯都冀州。冀為天下之號也。
　　燭龍在雁門北，蔽于委羽之山，不見日，其神人面龍身而無足。蔽，至也。委羽，北方山名也。一日，龍銜燭以照太陰，蓋長千里，視為畫，暝為夜，吹為冬，呼為夏。后稷壠在建木西，建木在都廣。都廣，南方澤名。說其山，說其澤。壠、家也。其人死復蘇，其半魚，在其間。南方人死復生，或化為魚，在都廣建木間。流黃、沃民在其北方三百里，狗國在其東。雷澤有神，龍身人頭，鼓其腹而熙。雷澤，大澤也。鼓，擊也。熙，戲也。地理志曰，禹貢雷澤在濟陰城陽西北，城陽有堯塚。
　　江出岷山，東流絕漢入海，左還北流，至于開母之北，右還東流，至于東極。岷山在蜀西激水。絕，猶過也。開母，山名也，在東海中。河出積石。睢出荊山。河源出崑崙，伏流地中方三千里，禹導而通之，故出積石。積石山在金城郡河關縣西南。荊山，禹貢北條，荊山在左馮翊懷得縣之南，下有荊漂原，雝州浸也。淮出桐栢山。睢出羽山。桐栢山在上黨。清漳出楬戾。濁漳出發包。楬戾山在上黨治。發包山，一名鹿苦山，亦在上黨長子。二漳合流，經魏郡入清河也。濟出王屋。時、泗、沂出臺、台、術。王屋山在河東垣縣東北。時、泗、沂皆水名。臺、台、術皆山名。處則未聞也。洛出獵山。獵山在北地西北夷中，洛東南流入渭，詩云，瞻彼洛矣，惟水泱泱是也。汶出弗其，流合於濟。弗其山在北海朱虛縣東也。漢出嶓冢。涇出薄落之山。嶓冢山，漢陽縣西界，漢水所出，南入廣漢，東南至雝州入江。薄落之山，一名笄頭山，安定臨涇縣西，禹貢涇水所出，東南至陽陵大渭。渭出鳥鼠#2同穴。伊出上魏。鳥鼠同穴山在壠西首陽西南，直渭水出，東會于澧，又入河，雍州川也。上魏；山名也，處則未聞。雒出熊耳。熊耳山在京師止維之西北也。浚出華竅。維出覆舟。汾出燕京。燕京，山名也。在太原汾陽，汾水所出。西南至汾陽，冀州浸。祍出濆熊，淄出目飴。目飴，山名。丹水出高褚。高褚，一名冢領山，在京兆上雒，丹水所出。東至均入沔也。股出嶕山。鎬出鮮于。涼出茅盧、石梁。鮮于、茅盧、石梁，皆山名也。汝出猛山。淇出大號。猛山一名高陵山，在汝南定陵縣，汝水所出，東南至新蔡入淮。大號山在河內卭縣北，或曰在臨慮西也。晉出龍山結給，合出封羊。結給合一名也。龍山在晉陽之西北，晉水所出，東入汾。封羊，山名也。遼出砥石。釜出景。砥石，山名，在塞外，遼水所出，南入海。景山在邯鄲西南；釜水所出，南澤入漳，其原浪沸湧，正勢如釜中湯，故曰釜，今謂之釜口。岐出石橋。呼池出魯平。魯平，山名也。呼池并州之浸也，今中山漢昌呼沱河是也。泥塗淵出樠山。樠，讀人姓樠氏之樠。維濕北流出於燕。流於北燕，北，塞外也。
　　諸稽、攝提，條風之所生也。諸稽，攝提，天神之名也。艮為條風也。通視，明庶風之所生也。通視，天神也。明庶風，震卦之所生也。赤奮若，清明風之所生也。赤奮若，天神也。巽為清明風也。共工，景風之所生也。共工；天神也，人面蛇身。離為景風也。諸比，涼風之所生也。諸比，天神也。坤為涼風也。臯稽，閶闔風之所生也。皋稽，天神也。兌為閶闔風。隅強，不周風之所生也。隅強，天神也。乾為不周風。窮奇，廣莫風之所生也。窮奇，天神也。在北方道，足乘雨龍，其
　　形如虎。坎為廣莫風也。
　　突生海人，突，人之先人。海人生若菌，菌，讀下群之群。若菌生聖人，聖人生庶人，凡容者生於庶人。羽嘉生飛龍，飛龍、羽嘉，飛蟲之先。飛龍有翼。飛龍生鳳凰，鳳凰生鸞鳥，鸞烏生庶鳥，凡羽者生於庶鳥。毛犢生應龍，應龍生建馬，建馬生麒麟，麒麟生庶獸，凡毛者生於庶獸。介鱗生蛟龍，介鱗，鱗蟲之先。蛟龍，有鱗甲之龍也。蛟龍生鯤鯁，鯤鯁生建邪，建邪生庶魚，凡鱗者生於庶魚。介潭生先龍，介，國也，龜之先。潭，讀譚國之譚。先龍生玄黿，玄黿生靈龜，靈龜生庶龜，凡介者生（庶於〔於庶〕#3龜。煖濕生容，煖，一讀膜，當風乾燥之貌也。煖濕生於毛風，毛風生於濕玄，濕玄生羽風，羽風生煗介，煗介生鱗薄，鱗薄生煖介。五類雜種興乎外，肖形而蕃。肖，像也，言相代象而蕃多也。曰馮生陽閼，曰馮，木之先也。陽閼生喬如，喬如生幹木，幹木生庶木，凡根拔木者生於庶木。根拔生程若，根拔，根生之草先也。程若生玄玉，玄玉生醴泉，醴泉生皇辜，皇辜生庶草，凡根茇草者生於庶草。
　　海閭生屈龍，海閭，浮草之先生。屈龍，
　　遊龍，鴻也。詩云，陽有遊龍，言屈，字之誤。屈龍生容華，容華，芙蓉草花。容華生蔈，蔈，流也，無根水中草也。蔈生萍藻，萍藻生浮草，凡浮生不根茇者生於萍藻。
　　正土之氣也御乎埃天，埃天五百歲生缺，缺五百歲生黃埃，黃埃五百歲生黃澒，黃澒五百歲生黃金，黃金，惟石名也。中央數五，故五百歲而一化。澒，水銀也。黃金千歲生黃龍，入藏生黃泉，黃泉之埃上為黃雲，陰陽相薄為雷，激揚為電，上者就下，流水就通，而合于黃海。黃海，中央之海。偏土之氣御乎清天，清天八百歲生青曾，青曾八百歲生青澒，青澒八百歲生青金，青金八百歲生青龍，東方木，色青，其數八，故八百歲而一化也。青龍
　　入藏生清泉，清泉之埃上為青雲，陰陽相薄為雲雷，激揚為電，上者就下，流水就通，而合于青海。東方之海。壯土之氣御于赤天，赤天七百歲生赤丹，赤丹七百歲生赤澒，赤澒七百歲生赤金，南方火，其色赤，其數七，故七百歲而一化也。赤金千歲生赤龍，赤龍入藏生赤泉，赤泉之埃上為赤雲，陰陽相薄為雷，激揚為電，上者就下，流水就通，而合于赤海。南方之海。弱土之氣御于白天，白天九百歲生白礜，白礜九百歲生白澒，白澒九百歲生白金，白金，白礜，礜石也。白澒，水銀也。西方金，色白，其數九，故九百歲而一化也。白金千歲生白龍，白龍入藏生白泉，白泉之埃上為白雲，陰陽相薄為雷，激揚為電，上者就下，流水就通，而合于白海。西方之海。牝土之氣御于玄天，玄天六百歲生玄砥，玄砥，黑石。玄砥六百歲生玄澒，玄澒六百歲生玄金，北方水，其色黑，其數六，故六百歲而一化也。玄金千歲生玄龍，玄龍入藏生玄泉，玄泉之埃上為玄雲，陰陽相薄為雷，激揚為電，上者就下，流水就通，而合于玄海。北方之海。上者就下，天氣復從天流下也。其道流之水皆入于海也。
　　淮南鴻烈解卷之八竟
　　#1『革』，『華』字之誤，據集解本改。
　　#2『 』，『鼠』字之誤，據集解本改。
　　#3『庶於』當作『於庶』，據集解本改正。

　　淮南鴻烈解卷之九
　　太尉祭酒臣許慎記上
　　時則訓上
　　則，法也，四時、寒暑、十二月之常法，故曰時則，因以題。篇也。
　　孟春之月，招搖指寅，招搖，斗建。昏參中，旦尾中。參，西方白虎之宿是也。月昏時中於南方。尾，東方蒼龍之宿是也。月將旦時中於南方。其位東方，其日甲乙，盛德在木，太皥之神治東方也。甲乙，木日也。盛德在木，木王東方也。其蟲鱗，其音角，東方少陽，物去大陰。甲散，散為鱗，鱗蟲龍為之長。角，木也，位在東方也。律中太蔟，其數八，律，管音也。陰衰陽發，萬物太簇地而生，故曰太蔟。其數八，五行數五，木第三，故曰八也。其味酸，其臭羶，木味酸，酸之言鑽也，萬物鑽地而生。羶，木香羶。其祀戶，祭先脾。蟄伏之類始動，生出由戶，故曰杞戶也。脾屬土，陳設俎豆，脾在前也。春木勝土，言常食所勝也。一曰脾屬木，自用其藏也。東風解凍，蟄蟲始振穌，東方木，火母也。氣溫，故東風解冰凍也。振，動。穌，生也。魚上負冰，獺祭魚，是月之時，鯉魚應陽而動，上負冰也。獺，獱也。是月之時，獺祭鯉魚於水邊，四面陳之，謂之祭魚也。候鴈北。是月時候之應，鴈從彭蠡來，北過周、雒，至漢中孕卵鷇也。天子衣青衣，乘蒼龍，周禮馬七尺已上曰龍也。服蒼玉，建青旗，服，佩也。熊虎也，旗也。食麥與羊，麥，金穀也。羊，土畜也。是月金土以老，食所勝，先食麥，以麥為王也。服八風水，爨萁燧火。取銅槃中露水服之，八方風所吹也。取萁木燧之火炊之。萁，讀該備之該也。東宮御女青色，衣青釆，鼓琴瑟，春王東方，故處東官也。琴瑟，木也，春木王，故鼓之也。其兵矛，矛有鋒銳，似萬物鑽地生。其畜羊，羊土，木之母，故畜之也。朝于青陽左令，以出春令。是月之朔，天子朝日于青陽左個。東向堂，故曰青陽。北頭室，故曰左今。今猶隔也。春令，寬和之令也。布德施惠，行慶賞，省傜賦。布陽德，施柔惠也。慶，善。賞，賜予也。省减傜役之勞，輕其賦歛也。立春之日，天子親率三公九卿大夫以迎歲于東郊，率，使也。迎歲，〔逆〕#1春也。東郊，郭外八里之郊也。修除祠位，幣禱鬼神，犧牲用牡。祠位，壇場屏攝之位也。幣，圭壁也。禱鬼神，求福祥也。人神曰鬼，天神曰神。犧牲用牡，尚蠲潔也。禁伐木，春木王，當長養，故禁之也。毋覆巢，殺胎夭，毋麛，毋卵，胎，獸胎，懷姙未育者也。麋子曰夭，鹿子曰廳，卵未鷇者，皆禁民不得取，蕃庶物也。毋聚眾，置城郭，掩骼薶骴。毋聚合大眾，建置城郭，以妨害農功也。骼，骨有肉。掩覆薶藏之，慎生氣也。孟春行夏令，則風雨不時，草木早落，國乃有恐。孟春，木德用事，法當寬仁而用火氣動於上，故草木早落，國惶恐也。行秋令，則其民大疫，飄風暴雨總至，黎莠蓬蒿並興。孟春溫仁，而秋正金鈇之令，氣不和，故民疫疾，風雨隈至，故黎莠蓬蒿疏穢之草並興盛也。行冬令，則水潦爲敗，兩霜大雹，首稼不入。冬，陰也，水泉湧起，而春行之，故為敗。氣不和，故雨霜大雹，植稼不熟也。正月官司空，其樹楊。司空主土，春土受嘉穡，故官司空也。爾雅曰，楊，蒲柳也。楊木春光，故其樹楊也。
　　仲春之月，招搖指卯，昏弧中，旦建星中。弧星在輿鬼南，是月昏時中於南方。建星在斗上，是月平旦時中於南方也。其位東方，其日甲乙，其蟲鱗，其音角，律中夾鍾。是月萬物去陰夾陽，聚地而生，故曰夾鍾也。其數八，其味酸，其臭羶，其祀戶，祭先脾。始雨水，桃李始華，自冬冰雪至此春分穀雨，故曰始雨水，桃李於是皆秀華也。蒼庚鳴，鷹化為鳩。蒼庚，爾雅曰，商庚、黎黃，楚雀也。齊人謂之搏黍，秦人謂之黃流離，幽、冀謂之黃鳥。一說，斲木也，至此月而鳴。鷹化為鳩，喙正直不鷙搏也。鳩謂布穀也。天子衣青衣，乘蒼龍，服蒼玉，建青旗，食麥與羊，服八風水，爨其燧火，東宮御女青色，衣青釆，鼓琴瑟，其兵矛，其畜羊，朝于青陽太廟。太廟，東向堂，中央室。命有司，省囹圄，去桎梏，毋笞掠，止獄訟，囹圄，伕室也。省之，赦輕微也。在足曰桎，在手曰桎。毋笞掠，言不用也。止，猶禁也。養幼小，存孤獨，以通句萌。順春陽，長養幼小，使繁茂也。無父曰孤，無子曰獨。皆存之，所以慎陽氣也。故草木不句萌者，也。擇元日，令民社。元者，善之長也。日，從甲至癸也。社所以為民祈也，嫌日不吉，故言擇元也。是月也，日夜分，雷始發聲，蟄蟲咸動穌。分，等也。冬陰閉固，雷伏不發，是月陽升，雷始發聲也。咸，皆。動穌，生也。先雷三日，振鐸以令於兆民曰，雷且發聲，鐸，木鈴也，金口木舌為鐸，所以振告萬民也。兆，大數。且，猶將也。有不戒其容止者，生子不備，必有凶災。以雷電合房室者，生子必有瘖聾通精癡狂之疾，故曰不備必有凶災也。令官市，同度量，鈞衡石，角斗稱，度，丈尺也。量，釜鍾也。鈞，等也。衡石，稱也。百二十斤為石。角，平也。斗稱，量器也。端權槩。端，正也。槩，平也。毋竭川澤，毋漉陂池，毋焚山林，皆為夭物盡類。毋作大事，以妨農功。大事，戎旅征伐之事，故害農民之功也。祭不用犧牲，用圭璧，更皮幣。是月尚生育，故不用犧牲也。更，代也，以圭璧皮幣代犧牲也。皮謂鹿皮也。幣謂玄纁束帛也。禮記曰，幣帛圭皮告於祖襧者也。仲春行秋令，則其國大水，寒氣總至，寇戎來征。仲春，陽中也。陽氣長養，而行秋節殺戮之令，故寒氣猥至，寇兵來征伐其國也。行冬令，則陽氣不勝，麥乃不熟，民多相殘。仲春行冬陰之令，陰氣勝陽，故陽不勝，則麥不升熟，民相殘賊也。行夏令，則其國大旱，煗氣早來，蟲螟為害。仲春行夏太陽之令，故大早，陽氣熱，故煗極。陽生陰，故蟲螟作害也。食心曰螟。二月官倉，其樹杏。二月興農播穀，故官倉也。杏有竅在中，竅在中，像陰布散在上，放其樹杏。
　　季春之月，招搖指辰，昏七星中，旦牽牛中。七星，南方朱鳥之宿，是月昏待中於南方。牽牛，北方玄武之宿，是月平旦時中於南方也。其位東方，其日甲乙，其蟲燐，其音角，律中姑洗。姑，故也。洗，新也。是月陽養生，去故就新，故曰姑洗。其數八，其味酸，其臭羶，其祀戶，祭先脾，桐始華，田鼠#2化為鴽，桐，梧桐也，是月生華。田鼠，鼢□鼠也。鴽，鶉也，青、徐謂之鴾、幽、冀謂之鶉。虹始見，萍始生。虹，螮蝀也。詩云，螮蝀在東，莫之敢指。萍，水藻也，是月始生也。天子衣青衣，乘蒼龍，服蒼玉，建青旗，食麥與羊，服八風水，爨萁燧火，東宮御女青色，衣青釆，鼓琴瑟，其兵矛，其畜羊，朝于青陽右個。東向堂，南頭室，故曰右個。舟牧覆舟，五覆五反，乃盲具于天子。舟牧，主舟之官也。是月天子將乘舟而漁，故反覆而視之，恐有穿漏也。五覆五反，慎之至也。天子烏始釆舟，薦鮪於寢廟，乃為麥祈實。鳥，猶安也。自冬至此而安乘舟，故曰始乘也。薦，進也。鮪，魚似鯉而大。進此魚於寢廟，祈於宗祖，求麥實。前曰廟，後曰寢。詩云，寢廟奕奕，言相連。是月也，生氣方盛，陽氣發泄，發泄，猶布散也。句者畢出，萌者盡達，不可以內。天子命有司，發囷倉，助貧窮，振乏絕，無財曰貧，鰥寡孤獨曰窮也。振，救也。開府庫，出幣帛，使諸侯，府庫，幣帛之藏也。使人之聘問諸侯。聘名士，禮賢者。有名德之士，大賢之人，聘問禮之，將與為治也。命司空，時雨將降，下水上騰，循行國邑，周視原野，司空，主水土之官也。是月下水上騰，恐有浸清，傷害五穀，故循行徧視之也。廣平曰原，郊外曰野也。修利隄防，導通溝瀆，達路除道，從國始，至境止。田獵畢弋，罝罘羅□，餒毒之藥，毋出九門。畢，掩網也。弋，繳射。詩曰，弋鳧與鴈。罝，兔罟也。詩曰，肅肅兔買。畢，羅鳥罟也。詩云，鴛鴦在罘，畢之羅之。罘，麋度罟網，其總名也。天子城門十二，東方三門，王氣所在，（門）#3餒獸之毒藥所不得出，尚生育也。兼餘九門得出，故特戒之，如其毋出。乃禁野虞，毋伐桑拓。桑、拓皆可養蠶，（文）［故］#4禁民伐之也。鳴鳩奮其羽，載鵀降于桑，嗚鳩，奮迅其羽，直刺上飛入雲中者是也。載鵀，載勝鳥也。詩曰，尸鳩在桑，其子在梅是也。具撲曲筥筐，撲，持也，三轉謂之撲。撲，讀南陽人言山陵同。曲，薄也，青、徐謂之曲。貟底曰筥，方底曰筐，皆受桑器也。后妃齋戒，東鄉親桑，省婦使，勸蠶事。命五庫，令百工審金鐵皮革，筋角箭榦，脂膠丹漆，無有不良。擇下旬吉日，大合樂，致歡欣。樂所以移風易俗也，故擇吉日大合之，以致歡和也。乃合□牛騰馬，遊牝于牧。□牛，特牛也。騰馬，騰駒跐蹏，善將群者也。遊從牝於所牧之地風合之。□，讀葛藟之藟也。令國儺，九門磔攘，以畢春氣。傼，散。宮室中區隅幽闇之處，擊鼓大呼，以逐不祥之氣，如今驅疫逐除是也。九門，三方九門也。磔犬，陽氣盡之，故曰畢春之氣也。行是月令，甘雨至三旬。季春行冬令，則寒氣時發，草木皆肅，國有大恐。季春行冬寒殺之氣也，故寒氣時起。草木上疏曰肅也。行夏令，則民多疾疫，時雨不降，山陵不登。季春行夏元陽之令，氣不和，故民疾疫，雨澤不降，故草木不登成也。行秋令，則天多沈陰，淫雨早降，兵革並起。秋，金氣用事，水之母也。季春行之，故多陰沈為雨也。金為兵革，故並起也。三月官鄉，其樹李。三月科民戶口，故官鄉也。李亦有核，說與杏同。李後杳熟，故三月李也。
　　孟夏之月，招搖指巳，昏翼中，旦婺女中。翼，南方朱鳥之宿，是月昏時中於南方。婺女，一曰須女，北方玄武之宿，是月平旦中於南方也。其位南方，其日丙丁，盛德在火，炎帝之神治南方也。丙丁，火日也。盛德在火，火王南方也。其蟲羽，其音徵，盛陽用事，鱗散。羽，羽蟲，鳳（之）〔為］#5長。徵音，火也。律中仲呂，其數七，是月陽散在外，陰實在中，所以旅陽成功，故曰仲呂。其數七，生數五，火第二，故曰七也。其味苦，其臭焦，火味苦也。焦，火香焦。其祀竈，祭先胏。祝融吳回為高辛氏火正，死為火神，託祀於竈。是月火王，故祀竈。胏，姊金也。祭祀之肉先用所勝也。一曰，姊火，自用其藏也。螻蟈鳴，丘蟥出，螻，螻蛄也。蟈，蝦蟇也。四月陰氣始動於下，故類應鳴也。丘縯，蠢蝡也。王瓜生，苦菜秀。王瓜，栝樓也。爾雅曰，不榮而實曰秀。苦菜宜言榮也。天子衣赤衣，乘赤騮，服赤玉，建赤旗，（煩）〔順#6火德也。食菽與鷄，菽，連皮也。鷄、豆皆屬火之所養也。服八風水，爨柘燧火，南宮御女赤色，衣赤釆，吹竽笙，火王南方，故處南宮也。竽笙空中，像陽，故吹之。其兵戟，戟有枝榦，象陽布散也。戟或作弩也。其畜雞，朝于明堂左令，以出夏令。南向堂，當盛陽，故曰明堂也。東頭室，故曰左個。居是室，行是月之令也。雞，羽蟲，陽也，故畜之。立夏之日，天子親率三公九卿大夫以迎歲於南郊。迎歲，迎夏也。南郊，七里之郊也。還，乃賞賜，封諸侯，脩禮樂，饗左右。還，從南郊還也。賞賜有功，割土封爵。傳曰，賞以春夏，刑以秋冬也。修治禮樂，所以安上治民，移風易俗。左右，近臣也。命太尉，贊傑俊，選賢良，舉孝悌，太尉，卿官也。命，使也。贊，白也。才過千人為傑。選擇賢良孝悌，舉而用之，蓋非太尉之職，故特命之也。行爵出祿，佐天長養，繼修增高，無有隳壞，毋興土功，毋伐大樹。令野虞，行田原，勸農事，驅獸畜，勿令害穀。天子以彘嘗麥，先薦寢廟。是月麥始升，故以豕嘗麥。豕，水畜，宜〔麥〕#7，先薦寢廟，孝之至也。聚畜百藥，靡草死，是月陽氣極，藥草成，故聚積之也。靡草則亭歷之屬。麥秋至，決小罪，
　　斷薄刑。四月陽氣盛於上，及五月陰氣作於下，故曰麥秋至。決小罪，斷薄刑，殺氣也。孟夏行秋令，則苦雨數來，五穀不滋，四鄰入保。孟夏盛陽，當助長養，而行金氣殺戮之令，故苦雨殺穀，不得滋長也。四方之民來入城郭自保守也。行冬令，則草木早枯，後乃大水，敗壞城郭。行冬寒閉固之令，故草木早枯，大水敗壞其城郭。奸時違行之應也。行春令，則蠡蝗為敗暴風來格，秀草不實。孟夏當繼修增高，助陽長養，而行春時啟墊之令，故致螽蝗之敗。春，木氣，多風，故言暴風來至，使當秀之草不長茂也。四月官田，其樹桃。四月勉農事，故官田也。桃，說與杏同。後李熟，故曰四月桃也。
　　仲夏之月，招搖指午，昏亢中，旦危中。亢，東方蒼龍之宿，是月昏時中於南方。危，北方玄武之宿，是月平旦時中於南方也。其位南方，其日丙丁，其蟲羽，其音徵，律中蕤賓，其數七，是月陰氣萎蕤在下，像主人也，陽氣在上，像賓客也，故曰奠賓。其味苦，其臭焦，其祀竈，祭先肺。小暑至，螳蜋生，螳蜋，世謂之天馬，一名齒肬，兖、豫謂之巨斧也。鵙始鳴，反舌無聲。鵙，百勞鳥也。五月陰氣於下，伯勞夏至應陰而嗚，殺蛇於木。傳曰，伯趙氏司至者。反舌，百舌鳥也，能辯變其舌，反易其聲，以效百烏之嗚，故謂百舌。無聲者，五月陽氣極於上，微陰起於下，百舌無陰，故無聲也。天子衣赤衣，乘赤騮，服赤玉，載赤旗，食菽與雞，服八風水，爨柘燧火，南宮御女赤色，衣赤釆，吹竽笙，其兵戟，其畜雞，朝于明堂太廟。廟，南向堂，中央室也。命樂師，修鞀鼙琴瑟管簫，調竽箎，飾鍾磬，管，一孔，似笛。簫，今之歌簫是也。箎，讀如池澤之池也。執干戚戈羽。干，盾也。戈，斧也，戟，屬也。羽，武（也）［者〕#8所持翿也。命有司，為民祈祀山川百原，大雩帝，用盛樂。國之山川百原能興雲雨者，皆祈祀之也。雩，旱祭也。上，帝也。為民祈雨，故用盛樂。盛樂，六代之樂也。天子以雉嘗黍，雉，雜雞也。不言嘗雞而言嘗黍者，以穀為主也。羞以含桃，先薦廟。羞，進也。含桃，鶯所含食，故言含桃。是月而熟，故進之。禁民無刈藍以染，為藍青未成故。毋燒灰，是月草木未成，不夭物也。毋暴布，火盛曰猛，暴布則脆傷也。門閭無閉，關市無索，門，城門也。閭，里門也。民順陽氣，散布在外，當出入，故不閉也。門，要塞也。市，人聚也。無索，不征稅也。挺重囚，益其食，挺，緩。存鰥寡，振死事，老無妻曰鰥，老無夫日寡也，皆存之。有先人為死難，振起其子孫也。遊牝別其群，執騰駒，班馬政。是月牝馬懷胎已定，故別其群。不欲騰駒蹏傷其胎育，故執也。斑，告也。馬政，掌馬官也。騰駒，騰馬也。周禮，馬五尺以下曰駒也。日短至，陰陽爭，死生分，君子齋戒，慎身無躁，節聲色，薄滋味，百官靜，事無徑，以定晏陰之所成。事無徑，詳後行當先請也。晏陰，微陰也。鹿角解，蟬始嗚，夏至鹿角解墮也。蟬鼓翼始嗚也。半夏生，木堇榮。半夏，草藥也。木堇，朝榮暮落，樹高五六尺，其葉與安石榴相似也。是月生榮華，可用作丞也。雒家謂朝生。詩云，顏如舞華也。禁民無發火，發，起。可以居高明，遠眺望登丘陵，處臺榭。積土四方而高曰臺也。臺有室曰榭也。順陽宜明也。一曰，望雲物，占氣祥也仲夏行冬令，則雹霰傷穀，道路不通暴兵來至。冬水凍，故雹霰傷害五穀也。冬氣閉，又多水雨，故道陷壞不通利，暴害之兵橫來至也。行春令，則五穀不熟，百螣時起，其國乃饑。行春木王好生育之令，故五穀晚熟。百螣，動股蝗屬也，時起害穀，故國飢也。行秋令，則草木零落，果實蚤成，民殃於疫。有覈曰果，無覈曰蓏。仲夏行秋成熟之令，故草木零落，果實早成。非其時氣，故民有疾疫也。五月官相，樹榆。是月陽氣長養，故官相。相，佐也。榆，說未聞也。
　　季夏之月，招榣指未，昏心中，旦奎中。心，東方蒼龍之宿也，是月昏時中於南方。奎，西方白虎之宿也，是月中旦時中於南方也。其位中央，其日戊己，盛德在土，黃帝之神治中央也。戊己，土日也。盛德在土，土正中央也。其蟲贏，其音宮，羽落而〔為贏〕#9，蠃蟲鱗為之長。宮，土也，位中央，五音之主也。律中百鍾，其數五，百鍾，林鍾也。是月陽盛陰起，生養萬物，故曰百鍾。其數五，五行數土第五也。其味甘，其臭香，土味甘也，土臭香也。其祀中霤，祭先心。土用事，故祀中霤。中霤，室中之祭，祀后土也。心，火也，用所勝也。一曰，心，土也，自用其藏也。涼風始至，蟋蟀居奧，蟋蟀，蜻烈，趣織也。詩云，七月在野，此日居奧，不與經合。奧或作壁也。鷹乃學習，腐草化為蚈。秋節將至，鷹自習擊也。蚈，馬炫也，幽、冀謂之秦渠。蚈，讀奚徑之徑也。天子衣苑黃，乘黃騮服黃玉，建黃旗，黃，順土色也。黃謂登飴之登也。食稷與牛，稷、牛皆屬土也。服八風水，爨柘燧火，中宮御女黃色，衣黃釆，其兵劍，季夏，中央也。劍有兩刃，諭無所生也。一曰，諭無所主皆主之也。其畜牛，朝于中宮。是月天子朝於中宮。中宮，大室。乃命漁人，伐蛟取鼉，登龜取黿。漁人，掌漁官也。漁，讀相語之語也。蛟、鼉、黿皆魚屬也，鼉可以作鼓，詩曰，鼉鼓洋洋。黿可以作羹也。傳曰，楚人獻黿於鄭靈公，靈公不與公子宋黿羹，公子怒，染指於鼎，嘗之而出是也。皆不害人，易得，故言取。蛟有鱗甲，能害人，難得，言伐。龜神，可決吉凶，入宗廟，尊之，故言登也。令滂人，入材葦。滂人，掌池澤官也。入材葦，供國用也。命四監大夫，令百縣之秩芻以養犧牲。周制，天子地方千里，分為百縣，縣有四郡，郡有四鄙。故春秋傳言，下大夫受縣，上大夫受郡。秦初置三十六郡以監縣耳。此云百縣者，謂周制畿內之縣也。四監，監四郡大夫也。秩，常所當出，故聚之用養犧牲也。以共皇天上帝，名山大川，四方之神，宗廟社稷，為民祈福行惠。令弔死問疾，存視長老，行稃鬻，厚席蓐，以送萬物歸也。命婦官染釆，黼黻文章，青黃白黑，莫不質良，婦人能別五色，故染釆。白與黑為黼，青與赤為黻，黑與赤為文，赤與白為章。質，美也。良，善也。以給宗廟之服，必宣以明。宣，徧也。明，鮮明也。是月也，樹木方盛，勿敢斬伐，不可以合諸侯，起土功。動眾興兵，必有天殃。殃，罰。土潤褥暑，大雨時行，利以殺草糞田疇，以肥土僵。是月大暑，土潤得，暑濕重也。又有時［雨〕#10，可以殺草為糞，美土疆。〔疆〕#11，土分畔者也。季夏行春令，則穀實解落，多風欬，民乃遷徙。春木王，木性墮落，陽發多風，而行其令，故穀實解落，民疾病風，飲嗽上氣，像春陽布散，民遷徙者也。行秋令，則丘隰水潦，稼穡不熟，乃多女災。丘，高也。隰，卑也。言高下皆有水潦，故殺稼令不熟也。陰氣遇差，故多女災。女災，生子不育也。行冬令，則風寒不時，鷹隼蚤摯，四鄙入保。冬陰蕭殺，而行其令，故寒風不節，鷹隼蚤摯擊，四界之民皆入城郭自保守也。六月官少內，其樹梓。六月植稼成熟，故官少內也。梓，說未聞也。
　　淮南鴻烈解卷之九竟
　　#1『逆』字脫，據集解本補。
　　#2『鼠』，『鼠』字之誤，據集解本改正。
　　#3『門』字脫，據集解本劇。
　　#4『文』，『故』字之誤，據集解本改。
　　#5『之』，『為』字之誤，據集解本改。
　　#6『煩』，『順』字之誤，據集解本改。
　　#7『麥』字脫，據集解本補。
　　#8『也』，『者』字之誤，據集解本改。
　　#9『為贏』二字脫，據集解本補。
　　#10『雨』字脫，據集解本補。
　　#11『疆』字脫，據集解本補。

　　淮南鴻烈解卷之十
　　太尉祭酒臣許慎記上
　　時則訓下
　　孟秋之月，招摇指申，昏斗中，旦畢中。斗，北方玄武之宿，是日昏時中於南方。畢，西方白虎之宿，是月平旦時中於南方也。其位西方，其日庚辛，盛德在金，少皥之神治西方也。庚辛，金也。盛德在金，金王西方也。其蟲毛，其音商，金氣寒，蠃者衣毛。毛蟲虎為之長。商，金也，位在西方。律中夷則，其數九，夷，傷也。則，法也。是月陽衰陰盛，萬物凋傷，應法成性，故曰夷則也。其數九，五行數五，金第四，故曰九也。其味辛，其臭腥，金味辛也，金臭腥也。其祀門，祭先肝。孟秋始內，入由門，故祀門也。肝，木也，祭祀之，用所勝也。一曰，肝沈金，自用其藏也。涼風至，白露降，寒蟬鳴，鷹乃祭鳥，用始行戮。是月鷹搏鷙，殺鳥於大澤之中，四面陳之，世謂之祭鳥。用是時，乃始行殺戮刑罰，順秋氣也。天子衣白衣，乘白駱，服白玉，建白旗，白，順金色也。白馬黑毛曰駱也。食麻與犬，服八風水，爨柘燧火，西宮御女白色，衣白釆，撞白鍾，金王西，故處西宮也。其兵戈，其畜狗，朝于總章左個，以出秋令。總章，西向堂也。西方總成萬物而章明之，故曰總章。左個，南頭室也。居是室，行是月之令。狗，金畜也。求不孝不悌、戮暴傲悍而罰之，以助損氣。損氣，陰氣。立秋之日，天子親率三公九卿大夫以迎秋于西郊。西郊，（也）［九〕#1里之外郊也。還，乃賞軍率武人於朝。軍率，軍將。邑武，勇者功名也。命將率，選卒厲兵，簡練桀俊，專任有功，以征不義，請誅暴慢，順彼四方。順，循也。四方，天下也。命有司，修法制，繕囹圄，禁姦塞邪，審決獄，平詞訟。決，斷也。平，治也。天地始肅，不可以贏。肅，殺也。殺氣始行也。贏，盛也，故曰不可也。是月農始升穀，天子嘗新，先薦寢廟。升，成。薦，進也。命百官，始收歛，孟秋始內也。完隄防，謹障塞，以備水潦，修城郭，繕宮室，是月月麗于畢，俾滂沲矣，故備水潦也。毋以封侯，立太官，行重幣，出大使。行是月令，涼風至三旬。封侯，列土封邑也。大官，九命之爵也。重幣，金帛之幣也。大使，命卿使之。金氣收歛，皆近不宜行也，故言毋也。孟秋行冬令，則陰氣大勝，介蟲敗穀，戎兵乃來。孟秋，陰也，復行冬水王之令，故陰氣勝也，其介蟲敗穀也。陰氣并，故戎兵來也。行春令，則其國乃旱，陽氣復還，五穀無實。春陽亢燥，而行其令，故旱也。陽氣還者，此月涼風，而反行溫風之令，故敗穀，令無實也。行夏令，則冬多火災，寒暑不節，民多
　　瘧疾。夏火王，而行其令，故多火災。寒暑相干，故不節，使瘧疾。瘧疾，寒暑所生也。七月官庫，其樹楝。庫，兵府也。秋節整兵，故官庫也。其樹楝，楝實，鳳凰所食也，今雒城旁有樹。楝實秋熟，故其樹楝也。楝，讀練染之練也。
　　仲秋之月，招搖指酉，昏牽牛中，旦觜巂中。牽牛，北方玄武之宿，是（月）#2月昏時中於南方。觜巂，西方白虎之宿也，是月平旦時中於南方也。其位西方，其日庚辛，其蟲毛，其音商，律中南呂，其數九，南，任也。言陽氣呂旅而志助陰，陰任成萬物也。庚辛，金日也。其味辛，其臭腥，其祀門，祭先肝。涼風至，候鴈來，，玄鳥歸，群鳥翔。候時之鴈從北漠中來，過周、雒，南至彭蠡也。玄鳥歸，秋分後歸蟄所也。群鳥翔，寒氣至，群鳥肥盛，試其羽翼而高翔。翔者，六翮不動也。或作養，養育其羽毛也。天子衣白衣，乘白駱，服白玉，建白旗，食麻與犬，服八風水，爨柘燧火，西宮御女白色，衣白釆，撞白鍾，其兵戈，其畜犬，朝于總章太廟。總章，西向堂也。太廟中央室也。命有司，申嚴百刑，斬殺必當，無或枉撓。枉，曲也。撓，弱也。言平直也。決獄不當，反受其殃。反，還。是月也，養長老，授几杖，行桴鬻飲食。乃命宰祝，行犧牲，案芻豢，草養曰芻，穀養曰豢。案其簿書閱租之。豢，讀宦學之宦。視肥臞全粹，全，無虧缺也。粹，毛色純也。粹，讀禍祟之祟。察物色，課比類，量小大，視少長，莫不中度。天子乃儺，以御秋氣。儺，猶除也。御，止也。止秋氣，不使為害也。儺，讀躁難之難。氣或作兵也。以犬〔嘗〕#3麻，先薦寢廟。是月可以築城郭，建都邑，國有先君之宗廟曰都，無曰邑。都曰城，邑曰築。穿竇窖，修囷倉。穿竇，所以通水，不欲地濕也。穿窖，可以盛穀也。窖讀窖藏人物之窖也。乃命有司，趣民收歛畜釆，多積聚，勸種宿麥，若或失時，行罪無疑。是月也，雷乃始收，蟄蟲培戶，殺氣浸盛，陽氣日衰，水始涸，涸，凝竭。涸或作盛。盛，言陰勝也。日夜分。一度量，平權衡，正鈞石角斗稱，理關市，來商旅，理，通也。入貨財，以便民事。四方來集，遠方皆至，財物不匱，上無乏用，百事乃遂。遂，成也。仲秋行春令，則秋雨不降，草木生榮，國有大恐。春陽氣，而行其令，故雨不降。又溫煦之仁，故草木生榮華也。氣相干，必有災咎，故國大惶恐。行夏令，則其國乃旱，蟄蟲不藏，五穀皆復生。行炎陽之令，故旱涸。氣熱，故蟄蟲不藏，使五穀復生。行冬令，則風災數起，收雷先行，草木早死。冬行寒氣激之令，故有風災。又冬閉藏，故收雷先行，草木早死也。八月官尉，其樹柘，尉，戎官也。是月治兵，故官尉。傳曰，羊舌大夫為中軍尉柘，說未聞也。
　　季秋之月，招搖指戌，昏虛中，旦柳中。虛，北方玄武之宿，是月昏時中於南方。柳，南方朱雀之宿也，是月平旦中於南方也。其位西方，其日庚辛，其蟲毛，其音商，律中無射，陰氣上升，陽氣下降，萬物隨陽而藏，無射出見也。其數九，其味辛，其臭腥，其祀門，祭先肝，侯鴈來，賓雀入大水為蛤，是月時侯之鴈從北漠中來，南之彭蠡。蓋以為八月〔來〕#4者，其父母也，是月來者，蓋其子也。羽翼稚弱，故在後耳。賓雀者，老雀也，栖宿人家堂宇之間，如賓客者也，故謂之賓。大水，海水也。傳曰，雀入海為蛤也。菊有黃華，豺乃祭獸戮禽。豺，似狗而長尾，其色黃。是月時，豺殺獸，四面陳之，世謂之祭獸。戮，猶殺也。天子衣白衣，乘白駱，服白玉，建白旗，食麻與犬，服八風水，爨柘燧火，西宮御女白色，衣白釆，撞白鍾，其兵戈，其畜犬，朝于總章右令。西向堂，北頭室，故謂右個也。命有司，申嚴號令，百官貴賤，無不務入，以會天地之藏，無有宣出。乃命冢宰，農事備收，舉五穀之要，冢，大也。宰，治也。卿，官也。要，簿書也。藏帝籍之收於神倉。天子籍田千畝，故曰帝籍之收。籍田所收之穀也。神倉，倉也。是月也，霜始降，百工休。霜降天寒，朱漆難成，故百工休止，不復作器也。乃命有司曰，寒氣總至，民力不堪，其皆入室。詩曰，入此室處是也。上丁入學習吹，大饗帝，嘗犧牲，合諸侯，制百縣，是月上旬丁日，入學官，吹笙竽，習禮樂，饗上帝，用犧牲。合諸侯之制，度車服之差，各（兩）〔以〕#5其命數也。百縣，畿內之縣，言百，舉全數耳。五家為鄰，五鄰為里，四里為鄭，四鄭為鄙，四鄙為縣，然則縣二千五百家也。為來歲受朔日，與諸侯所稅於民，輕重之法，貢歲之數，以遠近土地所宜為度。來歲，明年。受朔日，如今計吏朝賀，豫明年之曆日也。度者，職貢多少有常也。乃教於田獵，以習五戎。戎，兵也。刀、劍、予、戟、矢，故曰五戎也。命太僕及七騶，咸駕戴荏，授車以級，皆正設于屏外。級，等也。授當車者以高下各隨其等級。正，立。設，陳也。天子外屏。屏，樹垣也。爾雅曰，門內之垣謂之樹垣者也。司徒搢朴北嚮以贊之。搢，插也。朴，以教導也。插置帶間，贊相威儀也。司徒主衆，教導之也。天子乃厲服廣飾，執弓操矢以獵。是月天子尚武，乃服猛厲之服，廣其所佩之飾，以取禽也。命主祠，祭禽四方。命，教也。主祠，典祀之官也。祭禽四方，祀始設禽獸者於四方，報其功，不知其神所在，故博求之於四方也。是月草木黃落，乃伐薪為炭，蟄蟲咸俛，乃趨獄刑，毋留有罪，俛，伏也。青州為伏為俛也。無留，言當斷也。收祿秩之不當，供養之不宜者。不當，謂無德受祿也。不宜，謂不孝也。一曰所養者無勳於國，其先人又無賢德，所不宜養，故收也。通路除道，從境始，至國而后已。是月，天子乃以犬嘗麻，先薦寢廟。孝之至也。季秋行夏令，則其國大水，冬藏殃敗，民多鼽窒。季秋陰氣，而行夏月霖雨之令，故大水。火氣〔熱〕#6故冬藏殃敗也。火金相干，故民鼽窒，鼻不通利也。鼽，讀怨仇之仇也。行冬令，則國多盜賊，邊境不寧，土地分裂。冬水純陰，姦謀所生，故多盜賊，使邊境之民不安寧也。則土地見侵削，為鄰國所分裂也。行春令，則煗風來至，民氣解隋，師旅並興。春氣陽溫，故煗風至，民氣解墮也。木干金，故師旅並興也。二千五百人為師，五百人為旅也。九月官候，其樹槐。侯，望也。是月繕修守備，故曰官候也。槐，懷也，可以懷來遠人也。
　　孟冬之月，招搖指亥，昏危中，旦七星中。危，北方玄武之宿也，是月昏時中於南方。七星，南方朱鳥之宿也，是月平旦時中於南方者也。其位北方，其日壬癸，盛德在水，顓頊之神治北方也。壬癸，水日也。盛德在水，王北方也。其蟲介，其音羽，介，甲也。像冬閉固，皮漫胡也。甲蟲，龜為之長。羽，屬水也。律中應鍾，其數六，陰應於陽，轉成其功，萬物聚成，故曰應鍾。其數六，五行數五，水第一，故曰六也。其味鹹，其臭腐，水味咸也，水臭腐也。其祀，祭先腎。井水給人，故祀也。井或作行。門內地。冬守在內，故祀也。腎，水，自開其藏也。水始冰，地始凍，雉入大水為蜃，虹藏不見。蜃，蛤也。大水，淮也。傳曰，雉入于淮為蜃。虹，陰中之陽也。是月陰盛，故不見也。天子衣黑衣，乘玄驪，服玄玉，建玄旗，順水德也。熊與虎曰旗也。食黍彘貪，服八風水，爨松燧火，北宮御女黑色，衣黑釆，擊磬石，水王北方，故處北宫也。其兵鍛，其畜彘，鍛者卻內，像陰閉。彘，水畜。朝于玄堂左個，以出冬令。北向堂，西頭室，故曰左個。居是室，行此月令也。命有司，修群禁，順陰閉，諸所當禁，皆使有司禁也。禁外徙，閉門閭，大搜客，傳曰，禁舊客，為露情也，有新客，搜出之，為觀釁也。門，城門也。閭，里門也。嚴閉之，守備也。斷罰刑，殺當罪，諸罰刑當決也。當罰正罪，故殺之也。阿上亂法者誅。阿意曲從，取容於上，以亂法度也。誅，洽也。立冬之日，天子親率三公九卿大夫以迎歲于北郊。還，乃賞死事，存孤寡。有忠節蹈義死王事者，賞其子孫也。幼無父曰孤，無夫曰寡，皆存慰矜恤之。是月，命太祝禱祀神位，占龜策，審卦兆，以察吉凶。於是天子始裘，命百官謹蓋藏，命司徒行積聚，修城郭，警門閭，修槍閉，慎管籥，固封璽，封，門也。璽，印也。修邊境，完要塞，絕蹊徑，飾喪紀，審棺槨衣衾之薄厚，飾，治也。紀，數也。二十五月之數也。棺槨衣衾薄厚各有差等，故審之。營丘壠之小大高庳，使貴賤卑尊各有等級。營，度也。丘壟，冢也。小大高下各有度量也。是月也，工師效功，陳祭器，案度呈，堅致為上。案，視也。度，法也。堅致，功牢也。為，故也。上，盛也。工事苦慢，作為淫巧，必行其罪。苦，惡也。慢，不牢也。淫巧、非常之巧也。故行其罪。苦，謂鹽會之鹽也。是月也，大飲蒸，天子祈來年於天宗，蒸，冬祭也。於是時，大飲酒而祭，求明年之福祥也。凡屬天子之神，日月星辰皆為天宗也。大禱祭于公社，畢，饗先祖。禱，求也。公社也，后土之祭也。生為上公，死為貴神，故曰公也。畢，饗先祖，先公後私之義也。勞農夫，以休息之。命將率講武，律射御，角力勁。律，習也。角，平地也。勁，強貌也。乃命水虞漁師，收水泉池澤之賦，虞，掌水官也。師，長也。賦，稅也。毋或侵牟。牟，多。孟冬行春令，則凍閉不密，地氣發泄，民多流亡。春陽氣散越，故凍閉不密，地氣發泄也。民多流亡，像陽氣布散。行夏令，則多暴風，方冬不寒，蟄蟲復出。冬當閉藏，反行夏盛腸之令，故多暴疾。陽氣溫，故盛冬不寒，令蟄伏之蟲復出也。行秋令，則雪霜不時，小兵時起，土地侵削。秋氣干冬，大寒不當雪而雪，不當霜而霜，故曰時也。小兵數起，鄰國來伐，侵削其土地。十月官司馬，其樹檀。冬間講武，故官司馬也。檀，陰木也。
　　仲冬之月，招搖指子，昏壁中，旦軫中。東壁，北方玄武之宿，是月昏時中於南方。軫，南方朱鳥之宿，是月平旦時中於南方也。其位北方，其日壬癸，其蟲介，其音羽，律中黃鍾，其數六，黃鍾者，陽氣聚於下，陰氣盛於上，萬物黃，萌於地中，故曰黃鍾也。其味鹹，其臭腐，其祀井，祭先腎。水益壯，地始坼，鳱鴡不鳴，虎始交。鳱鴡，山烏。（陽）#7是月陰盛，故不鳴也。虎，陽中之陰也，陰氣盛，以類發也。交，讀將校之校也。天子衣黑衣，乘鐵驪，服玄玉，建玄旗，食黍與彘，服八風水，爨松燧火，北宮御女黑色，衣黑釆，擊磬石，其兵鍛，其畜彘，朝于玄堂太廟。北向堂，中央室，故曰太廟也。命有司曰，土事無作，無發室居，及起大眾，是謂發天地之藏，諸蟄則死，民必疾疫，有隨以喪。急捕盜賊，誅淫泆詐偽之人，命曰畼月。陰氣在上，民人空間，故命曰畼月。命奄尹，申宮令，奄，官也。尹，正也。申宮令，重戒敕也。審門（門）〔閭〕#8，謹房室，必重閉，助陰氣也。省婦事。乃命大酋，秫稻必齊，麴蘗必時，酋，主沽酒官也。醞釀米麴，使化熟，故謂之酋。酋讀酋豪之酋，齊讀齊和之齊也。作麴蘗當得其時，不時則不成也。湛熺必潔，水泉必香，湛，漬也。熺炊必令圭潔也。水泉（者）［香〕#9則酒善也，湛，讀審釜之審。熺，炊熾火之熾也。陶器必良，火齊必得，無有差忒。陶器，瓦器也。炊享必得其適，故曰無有差忒也。天子乃命有司，祀四海大川名澤。
　　能興雲雨，故祀之也。是月也，農有不收藏積聚，牛馬畜獸有放失者，取之不詰。詰，呵問也。山林藪澤，有能取疏食，田獵禽獸者，野虞教導之。其有相侵奪，罪之不赦。大加刑也。是月也，日短至，陰陽爭，君子齋戒，處必掩，身欲靜，去聲色，禁嗜欲，聲，絲竹金石之聲也。色，美色也。有貪欲濫求者禁之。寧身體，安形性。閉情欲也。是月也，荔挺出，芸始生，丘螾結，麋角解。荔，馬荔草也。芸，芸蒿，菜名也。丘螾，蟲名也。結，屈結也。麋角解墮，皆應微陽氣也。水泉動則伐樹木，取竹箭，罷官之無事，器之無用者，罷，省。徐闕庭門閭，築囹圄，所以助天地之閉。仲冬行夏令，則其國乃旱，氛霧冥冥，雷乃發聲。夏氣炎陽，故其國旱也。清濁相干，故氛霧冥冥也。十一月雷發聲，非其時也，故言乃也。行秋令，則其時雨水，瓜瓠不成，國有大兵。秋金氣，水之母也，故雨水。水、金用事，故有大兵也。行春令，則蟲螟為敗，水泉咸竭，民多疾癘。春陽氣，蟄伏生，故蟲螟敗穀，水泉竭也。陽干陰，氣不和，故多疾癘也。十一月官都尉，其樹棗。冬成軍師，故官都尉。棗，取其赤心也。
　　季冬之月，招搖指丑，昏婁中，旦氏中。婁，西方白虎之宿，是月昏時中於南方。氏，東方蒼龍之宿，是月平旦時中於南方也。其位北方，其日壬癸，其蟲介，其音羽，律中大呂，呂，旅也。萬物萌動於黃泉，未能達見，所以旅旅去陰即陽，助其成功，故曰大呂。其數六，其味鹹，其臭腐，其祀井，祭先腎，鴈北鄉，鵲加巢。鴈在彭蠡之水，皆北嚮，將至北漠中也。鵲感陽而動，上加巢也。雉雊雞呼卵。詩云，雉之朝雊，尚求其雌是也，雞呼嗚求卵也。天子衣黑衣，乘鐵驪，服玄玉，建玄旗，食麥與彘，服八風水，爨松燧火，北宮御女黑色，衣黑釆，擊磬石，其兵鍛，其畜彘，朝于玄堂右個。右個，東頭室也。命有司，大儺旁磔，出土牛。大儺，今之逐陰驅疫，為陽導也。旁磔四面皆磔犬羊，以禳四方之疾疫也。出土牛，今鄉縣出勸農耕之土牛於外是也。命漁師始漁，是月將捕魚，故命其長也。漁讀論語之語。天子親往射漁，先薦寢廟。令民出五種，令農計耦耕事，修未耜，具田器。耦，合。命樂師大合吹而罷，乃命四監，收秩薪，以供寢廟及百祀之薪燎。是月也，日窮于次，月窮于紀，星周于#10天，十二次窮于牽牛中也。紀道窮於故宿也。星周于天，謂二十八舍更見南方，至是月周匝也。歲將更始，令靜農民，無有所使。天子乃與公卿大夫飾國典，論時令，以待嗣歲之宜。乃命太史，次諸侯之列，賦之犧牲，賦，布。以供皇天上帝社稷之芻享。乃命同姓（女）〔之〕#11國，供寢廟之芻豢，卿士大夫至于庶民，供山林名川之祀。季冬行秋令，則白露早降，介蟲為妖，四鄙入保。秋節白露，故白露早降。介甲之蟲為妖災。金氣為兵，故四境之民入城郭自保守也。行春令，則胎夭傷，國多痼疾，命之曰逆。季冬大寒，而行春溫之令，氣不和，謂胎養夭傷，國多篤疾。逆風氣之由也，故命之曰逆故也。行夏令，則水潦敗國，時雪不降，冰凍消釋。夏氣炎陽，有多霖雨，故水潦敗國也。時雪當降而不降，冰凍不當消釋而消釋，皆干時之徵也。十二月官獄，其樹櫟。十二月歲盡刑斷，故獄官也。櫟可以為車轂，木不出火，唯櫟為然，亦應除氣也。
　　五位：東方之極，自竭石山過朝鮮，貫大人之國，竭石在遼西界侮水西畔。朝鮮，樂浪之縣也。貫，通也。大人國在其東也。東至日出之次，扶榑木之地，青土樹木之野，榑木，榑桑。太皡、句芒之所司者，萬二千里。太皡，庖犧氏，東方木德之帝也。句芒，木神，司，主也。其令曰，挺群禁，開閉闔，通窮窒，達障塞，行優遊，棄怨惡，解役罪，免憂患休罰。〔罰〕#12刑，開關梁，宣出財，和外怨，撫四方，行柔惠，止剛強。剛強侵陵人，不循軌度者，禁止之也。
　　南方之極，自北戶孫之外，北戶孫，國名也，日在其北，皆為北向戶，以日故北戶。貫顓頊之國，南至委火炎風之野，赤帝、祝融之所司者，萬二千里。赤帝，炎帝少典之子，號為神農，南方火德之帝也。祝融，顓頊之孫，老童之子吳回也。一名黎，為高辛氏火正，號為祝融，死為火神也。其令曰，爵有德，賞有功，惠賢良，救饑渴，舉力農，賑貧窮，惠孤寡，憂罷疾，出大祿，行大賞，起毀宗，立無後，封建侯，立賢輔。應陽施也。
　　中央之極，自崑崙東絕兩桓山，自，從也。絕，猶過也。桓山，常山，言兩，未聞也。日月之所道，江、漢之所出，日月照其所經過之道。江出岷山，漢出番冢山。眾民之野，五穀之所宜，龍門、河、濟相貫，以息壤堙洪水之州，東至於碣石，黃帝、后土之所司者，萬二千里。黃帝，少典之子，以土德正天下，號為軒轅氏。死為中央土德之帝。后土者，勾龍氏之子，名曰后土，能平九土，死祀為土神也。其令曰，平而不阿，明而不苛，包裹覆露，露，潤。無不囊懷，溥汜無私，正靜以和，行稃鬻，養老衰，弔死問疾，以送萬物之歸。土，四方之主也，故曰萬物之所歸也。
　　西方之極，自崑崙絕流沙、沈羽，西至三危之國，流沙，蓋在崑崙之西南耳。石城金室，飲氣之民，不死之野，少皡、蓐收之所司者，萬二千里。少皡，黃帝之子青陽也，名摯，以金德王天下，號為金天氏，死為西方金德之帝也。蓐收，金天氏之裔子曰修禮，死為金神也。其令曰，審用法，誅必辜，備盜賊，禁姦邪，飾群牧，謹著聚，修城郭，補決竇，塞蹊徑，遏溝瀆，止流水，雝谿谷，守門閭，陳兵甲，選百官，誅不法。應金斷也。
　　北方之極，自九澤窮夏晦之極，北至令正之谷，九澤，北方之澤。夏，大也。晦，暝也。有凍寒積冰、雪雹霜霰、漂潤群水之野，顓頊、玄冥之所司者，萬二千里。顓頊，黃帝之孫也，以水德王天下，號高陽氏，死為北方水德之帝也。其神玄冥者，金天氏有適子曰昧，為玄瞑師，死而祀為主水之神也。其令曰，申群禁，固閉藏，脩障塞，繕關梁，禁外徙，斷罰刑，殺當罪，閉關閭，大搜客，止交遊，禁夜樂，蚤閉晏開，以塞姦人，己德，執之必固。天節已幾，刑殺無赦，雖有盛尊之親，斷以法度。毋行水，毋發藏，毋釋罪。應，陰殺也。
　　六合：
　　孟春與孟秋為合，仲春與仲秋為合，季春與季秋為合，孟夏與孟冬為合，仲夏與仲冬為合，季夏與季冬為合，孟春始贏，孟秋始縮。贏，長也。縮，短也。仲春始出，仲秋始內；出，二月播種。內，八月收歛。季春大出，季秋大內；孟夏始緩，孟冬始急；緩，四月陽安。急，十月寒肅。仲夏至脩，仲冬至短；夏至北極，冬至南極，短、脩皆在至前也。季夏德畢，季冬刑畢。德畢，陽施結。刑畢，刑獄盡。故正月失政，七月涼風不至；二月失政，八月雷不藏；三月失政，九月不下霜；四月失政，十月不凍；五月失政，十一月蟄蟲冬出其鄉；六月失政，十二月草木不脫；不脫，葉稿著樹，不零落也。七月失政，正月大寒不解；東風不解凍也。八月失政，二月雷不發；不發聲也。九月失政，三月春風不濟；濟，止。十月失政，四月草木不實；實，長。十一月失政；五月下雹霜；十二月失政，六月五穀疾狂。疾狂，不華而實也。春行夏令泄，象盛陽發泄也。行秋令水，水生於（中）［申〕#13，故水也。行冬令肅。象氣肅急。夏行春令風，象春木氣多也。行秋令蕪，象秋氣蕪穢生。行冬令格。格，歧也。象冬斷刑，恩澤致格不流下。秋行夏令華，象夏氣樹華茂。行春令榮，象春氣生榮華。行冬令耗，耗，零落也。冬行春令泄，象春氣布散發泄也。行夏令旱，旱象陽炎。行秋令霧。秋氣陰故亂霧。
　　製度：
　　陰陽大制有六度，天為繩，地為準，春為規，夏為衡，秋為矩，冬為權。繩者，所以繩萬物也。繩，正。準者，所以準萬物也。規者，所以貟萬物也。衡者，所以平萬物也。矩者，所以方萬物也。權者，所以權萬物也。繩之為度也，直而不爭，修而不窮，久而不弊，遠而不忘，與天合德，與神合明，所欲則得，所惡則亡，自古及今，不可移匡，厥德孔密，廣大以容眾，是故上帝以為物宗。宗，本。準之為度也，平而不險，均而不阿，廣大以容，寬裕以和，柔而不剛，銳而不挫，銳，利也。挫，折也。流而不滯，流，行也。滯，止也。易而不穢，發通而有紀，紀，道。周密而不泄，準平而不失，萬物皆平，民無險謀，怨惡不生，是故上帝以為物平。平，，正。讀評議之平也。規之為度也，轉而不復，貟而不垸，復，遏也。垸，轉也。優而不縱，廣大以寬，感動有理，發通有紀，優優簡簡，百怨不起，優簡，寬舒之貌。規度不失，生氣乃理。氣類理達。衡之為度也，緩而不後，平而不怨，施而不德，弔而不責，常平民祿，以繼不足，勃勃陽陽，唯德是行，養長化育，萬物蕃昌，以成五穀，以實封疆，其政不失，天地乃明。明，理。矩之為度也，肅而不悖，剛而不憒，取而無怨，內而無害，威厲而不懾，令行而不廢，殺伐既得，仇敵乃克，矩正不失，百誅乃服。權之為度也，急而不贏，殺而不割，充滿以實，周密而不泄，敗物而弗取，罪殺而不赦，誠信以必，堅慇以固，冀除苛慝，不可以曲，故冬正將行，必弱以強，必柔以剛，權正而不失，萬物乃藏。明堂之制，靜而法準，動而法繩，春治以規，秋治以矩，冬治以權，夏治以衡，是故燥溼寒暑以節至，甘雨膏露以時降。
　　淮南鴻烈解卷之十竟
　　#1『也』，『九』字之誤，據集解本改。
　　#2『月』字衍，據集解本改。
　　#3『嘗』原空缺，據集解本補。
　　#4『來』字脫，據集解本補。
　　#5『兩』，『以』字之誤，據集解本改。
　　#6『熱』字脫，據集解本補。
　　#7『陽』字衍，據集解本刪。
　　#8『門』，『閭』字之誤，據集解本改。
　　#9『者』，『香』字之誤，據集解本改。
　　#10次，月窮于紀，星周于』，正文誤入注文，據集解本改。
　　#11『女』，『之』字之誤，據集解本改。
　　#12『罰』字脫，據集解本補。
　　#13『中』，『申』字之誤，據集解本改。

　　淮南鴻烈解卷之十一
　　太尉祭酒臣許慎記上
　　覽冥訓
　　覽觀幽冥變化之端，至精感天，通達無極，故曰覽冥，因以題篇。
　　昔者，師曠奏白雪之音，而神物為之下降，風雨暴至，平公□病，晉國赤地。白雪，太一五十弦琴瑟樂名也。神物，即神化之物，謂玄鶴之屬來至，無頭鬼類操戈以舞也。平公，晉悼公之子彪也。□病，篤疾。赤地，旱也。唯聖君能御此異，〔使〕#1無災耳。平公德（使）薄，不能堪，故篤病而大早也。庶女叫天，雷電下擊，景公臺隕，支體傷折，海水大出。庶賤之女，齊之寡婦，無子，不嫁，事姑謹敬。姑無男有女，女利母財，令母嫁婦。婦終不肯，女殺母以誣寡婦。婦不能自明，冤結叫天，天為作雷電下擊景公之臺。隕，壤也。毀（是）〔景〕#2公之支體，海水為之大溢出也。夫瞽師、庶女，位賤尚葈，權輕飛羽，尚，主也。葈者，葈耳，菜名也。幽、冀謂之檀菜，雒下謂之胡葈。主是官者，至微賤也。瞽師、庶女之位復賤於主葈之官，故曰權輕飛羽也。然而專精厲意，委務積神，上通九天，激厲至精。九天，八方中央也。以精誠感之。由此觀之，上天之誅也，雖在壙虛幽間，遼遠隱匿，重襲石室，界障險阻，其無所逃之，亦明矣。上天，上帝也。上帝神明。言人有罪惡，雖自隱蔽（□）［竄〕#3藏，猶見誅害也。故曰無所逃也。武王伐紂，彼于孟津，陽侯之波，逆流而擊，陽侯，陵陽國侯也。其國近水，溺死於水。其神能為大波，有所傷害，因謂之陽侯之波也。疾風晦冥，人馬不相見。於是武王左操黃鉞，右秉白旄，瞋目而撝之，曰，余任天下，誰敢害吾意者。於是風濟而波罷。濟，止。魯陽公與韓搆難，戰酣日暮，援戈而偽之，日為之反三舍。魯陽，楚之縣公也，楚平王之孫，司馬子期之子，國語所謂魯陽文子。楚（替）「僭」#4號稱王，其守縣大夫皆稱公，故曰魯陽公。今南陽魯陽是也。酣，對戰合樂時也。撝日令反，卻行三舍。舍，次宿也。夫全性保真，不虧其身，遭急迫難，精通于天。若乃未始出其宗者，何為而不成。精通于天者，謂聖人質成上通，為天所助。宗者，道之本也。謂性不外逸，生與道同也。夫死生同域不可脅淩，勇武一人，為三軍雄。武，士也。江淮間謂士（白）［曰］#5武。彼直求名耳，而能自要者尚猶若此，又況夫宮天地，懷萬物，以天地為宮室。懷，猶囊也。而友造化，造化，陰陽也，與之相朋友。含至和，直偶于人形，外直偶與人同形，而內有大道也。觀九鑽一，知之所不知，九，謂九天。一，龜也。觀九天之變，鑽龜占兆，所不知事亦石然也。而心未嘗死者乎。心未嘗死者，謂心生與道同者也，不與觀九鑽一等也。昔雍門子以哭見於孟嘗君，雍門子，名周，善彈琴，又善哭。雍門，齊西門也。居近之，因以為氏。哭，猶歌也。見，猶感。孟嘗君，齊相田文。已，而陳辭通意，撫心發聲，孟嘗君為之增欷鴃唈，流涕狼戾不可止。增，重也。鴃唈，失聲也。狼戾，猶交橫也。鴃，讀鴛鴦之鴦也。唈，讀左傳璧女人姻姶之姶。精神形於內，而外諭哀於人心，此不傳之道。言能以精誠哀悲感傷人心，不可學而得之，故曰不傳之道也。使俗人不得其君形者而效其容，必為人笑。君形者，言至精為形也。故蒲且子之連鳥於百仞之上，蒲且子，楚人，善弋射者。七尺曰仞也。而詹何之騖魚於大淵之中，此皆得清淨之道，太浩之和也。詹何，楚人知道術者也。言其善鉤，令魚馳騖來趨鉤餌，故曰騖魚。得其精微，故曰太浩之和也。夫物類之相應，玄妙深微，知不能論，辯不能解。故東風至而酒湛溢，東風，木風也。酒湛，清酒也。來物下湛，故曰湛。木味酸，酸風入酒，故酒醉而湛者沸溢，物類相感也。蠶咡絲而商弦絕，或感之也。老蠶上下絲於口，故曰咡絲。新絲出，故絲脆，商於五音最細而急，故絕也。咡或作珥。蠶老時，絲在身中正黃，達見于外如珥也。商，西方金音也。蠶，午火也。火壯金囚，應商而已，或有新故相感者也。畫隨灰而月運闕，鯨魚死而彗星出，或動之也。運，讀連圍之圍也。運者，軍也。將有軍事相圍守，則月運出也。以蘆草灰隨牖下月光中令圜畫，缺其一面，則月運亦缺於上也。鯨魚，大魚，蓋長數里，死於海邊。魚之身賤也，彗星為變異，人之害也，類相動也。故聖人在位，懷道而不言，澤及萬民。聖人行自然無為之道，故澤及萬民也。君臣乖心，則背譎見於天，神氣相應，徵矣。日旁五色氣，在兩邊外出為背，外向為譎，內向為珥，在上外出為冠也。故山雲草莽，水雲魚鱗，山中氣出雲似草木，水氣出雲似魚鱗。旱雲煙火，涔雲波水，各像其形類，所以感之。早雲，亢陽氣，似煙火。涔，大滀水也。雲出於涔，似波水也。夫陽燧取火於日，方諸取露於月，夫，讀大夫之夫，已說在上。一說水火從太極來，在人手中，非所能說知。天地之間，巧歷不能舉其數，巧，工也。天地之間，物類相感者眾多，雖工為歷術者，不能悉舉其數也。手徵忽怳，不能覽其光。言手雖覽得徵物，不能得其光。一說天道廣大，手雖能徵其忽怳無形者，不能覽得日月之光也。然以掌握之中，引類於太極之上，太極，天地始形之時也。上，猶初也。而水火可立致者，陰陽同氣相動也。動猶化也。此傳說之所以騎辰尾也。言殷王武丁夢得賢人，使工寫其像，旁求之，得傅說於傅巖，遂以為相，為高宗成八十一符，致中興也。死託精於辰尾之星，一名策也。
　　故至陰飂飂，至陽赫赫，兩者交接成和，而萬物生焉。眾雄而無雌，又何化之所能造乎。所謂不言之辯，不道之道也。故召遠者使無為焉，遠者，四夷也。欲致化四夷者，當以無為。無為，則夷荒自至也。親近者使無事焉，近者，諸夏也。欲親近者，當以無事。無事，則近人自親附之。惟夜行者為能有之。夜行，喻陰行也。陰行神化，故能有天下也。一說言入道者如夜行幽冥之中，為能有召遠親近之道也。故卻走馬以糞，而車軌不接於遠方之外，卻走馬以糞，老子辭也。止馬不以走，但以糞糞曰也，行至德之效也。一說國君無道，則戎馬生於郊，無事，止走馬以糞田也，故兵車之軌不接遠方之外。兩輪之間為軌也。是謂坐馳陸沈，晝冥宵明，言坐行神化，疾於馳傳，沈浮冥明，與道合也。以冬鑠膠，以夏造冰。夫道者，無私就也，無私去也，能者有餘，拙者不足，言以非時鑠膠造冰，難成之也。天道無私就去，能行道，功有餘也。順之者利，逆之者凶。譬如隋侯之珠，和氏之璧，得之者富，失之者貧。隋侯，漢東之國，姬姓諸侯也。隋侯見大蛇傷斷，以藥傅之，後蛇於江中銜大珠以報之，因曰隋侯之珠，蓋明月珠也。楚人卞和得美玉璞於荊山之下，以獻武王，王以示玉人，玉人以為石，刖其左足。文王即位，復獻之，以為石，刖其右足。抱璞不釋而泣血。及成王即位，又獻之。成王曰，先君輕刖而重剖石。遂剖視之，果得美玉，以為璧，蓋純白夜光。文玉在春秋前，成王不以告，故不書也。得失之度，深微窈冥，難以知論，不可以辯說也。何以知其然，今夫地黃主屬骨，而甘草主生肉之藥也，以其屬骨，責其生肉，以其生肉，論其屬骨，是猶王孫綽之欲倍偏枯之藥而欲以生殊死之人，亦可謂失論矣。王孫綽蓋周人也。曰衛人王孫賈之後也。言一劑藥愈偏枯之病，欲倍其劑以生已死之人也。若夫以火能焦木也，因使銷金，則道行矣。若以磁石之能連鐵也，而求其引瓦則難矣。物固不可以輕重論也。夫燧之取火於日，磁石之引鐵，蟹之敗漆，以蟹置漆中，則敗壞不燥，不任用也。葵之鄉日，雖有明智，弗能然也。然，猶明也。故耳目之察，不足以分物理，心意之論，不足以定是非。故以智為治者，難以持國，唯通于太和而持自然之應者，為能有之。能有持國之術。
　　故曉山崩，而薄落水涸，嶢山，在雍州也。薄落水在馮翊（臨晉）#6臨晉山，窮相通也。一曰，薄落，涇水也。區冶生，而淳鈞之劍成，區，讀歌謳也。區，越人，善冶劍工也。淳鈞，古大銳劍也。紂為無道，左強在側，左強，紂之諛臣也。教紂無道，勸以貪淫也。太公並世，故武王之功立。立，成。由是觀之，利害之路，禍福之門，不可求而得也。言其門戶不可豫求而得知也。忽然來至，無形逃也。夫道之與德，若韋之與革，遠之則邇，近之則遠，革之質象道，韋之質象德。欲遠去之，道反在人側，欲以事求之，去人已遠也。無事者近人，有事者遠人。不得其道，若觀鯈魚。鯈魚，小魚也，在水中可觀見，見而不可得，道亦如之。故聖若鏡，不將不迎，將，送。應而不藏，應，猶隨也。謂鏡隨人形好醜，不有藏匿者也。故萬化而無傷。其得之，乃失之，其失之，非乃得之也。自謂得，是乃失道者也。自謂失道，未必不得道也。今夫調弦者，叩宮宮應，彈角角動，此同聲相和者也。叩大宮則少宮應，彈大角則少角動，故曰同音相和。夫有改調一弦，其於五音無所比，鼓之而二十五弦皆應，此未始異於聲，而音之君已形也。一弦，宮音也，音之君也，故二十五弦皆和也。一說，改調一弦，不比五音，調一聲宮音也，故曰未始異於聲也。五主於一聲，故曰音之君已形。君，主。形，見也。故通於太和者，惛若純醉而甘臥，以遊其中，而不知其所由至也。太和，謂等死生之和，齊窮達之端。其中道之中也，不自知所至此也。純溫以淪，鈍悶以終，若未始出其宗，純，一也。溫，和也。淪，沒也，（倫）〔喻〕#7潛伏也。鈍悶，無情也。欲終始於道。宗，本也。若未有其形。是謂大通。今夫赤螭、青虬之遊冀州也，赤螭、青虬，皆龍屬也。天清地定，毒獸不作，飛鳥不駭，入榡薄，食薦梅，薦梅，草實也，狀如桑椹，其色赤，生江濱也。噆味含甘，步不出頃畝之區，而蛇鱓輕之，以為不能與之爭於江海之中。噆味，長美也。蛇鱓自以為能勝赤螭青虬。若乃至於玄雲之素朝，玄，黑也。素，白也。黑雲升合於明朝也。陰陽交爭，降扶風，雜凍雨，扶搖而登之，降，下也。扶風，疾風也。凍雨，暴雨也。扶搖，發動也。登，上。上風雨而去。威動天地，聲震海內，四海之內悉畏之也。蛇鱓著泥百仞之中，百仞，七百尺也。波深曰仞，傳日，仞溝洫也。熊羆匍匐丘山磛巖，虎豹襲穴而不敢咆，襲，入。咆，嘷。猨狖顛蹶而失木枝，狖，讀中山人相遺物之遺也。狖，猨屬也，長尾而昂鼻也。又況直蛇鱓之類乎。鳳凰之翔至德也，雄曰鳳，雌曰凰。為至德之君而來翔也。雷霆不作，風雨不興，川谷不澹，澹，溢。草木不搖，而燕雀佼之，以為不能與之爭於宇宙之間。燕雀自以為能佼健於鳳凰也。佼或作詨。詨，哭也。宇，屋簷也。宙，棟梁也。易曰，上棟下宇也。還至其曾逝萬仞之上，翱翔四海之外，曾，猶高也。逝，猶飛也。一曰回也。翼一上一下曰翺，不搖曰翔。外，猶表也。過崑崙之疏圃，飲砥柱之湍瀨，疏圃在崑崙之上。過，猶歷也。砥柱，河之隘也，在河東大陽之東。□，□水，至疾。瀨，清。皆激□急流。邅回蒙汜之渚，邅回猶尚佯也，蒙汜曰所出之地也，池決復入為渚。渚，小洲也。尚佯冀州之際，徑躡都廣，入日抑節，躡，至也。都廣，東南之山名也。眾帝所自上下也。言鳳凰過廣都之野，送日入於抑節之地，言其翔之廣也。躡或作絕也。徑，過。絕，歷也。羽翼弱水，暮宿風穴，濯羽翼於弱水之上。風穴，北方寒風從地出也。當此之時，鴻鵠鶬鸖莫不憚驚伏竄，注喙江裔，注喙，喙注地不敢動也。裔，邊也。又況直燕雀之類乎。此明於小動之迹，而不知大節之所由者也。
　　昔者，王良、造父之御也，王良，晉大夫御無恤子良也，所謂御良也。一名孫無政。為趙簡子御，死而託精於天駟星，天文有王良星是也。造父，贏姓，伯翳之後，飛廉之子，為周穆王御。上車攝轡，馬為整齊而歛諧，整齊，不差。歛諧，馬容體足調諧也。投足調均，勞逸若一，一，同心。心怡氣和，體便輕畢，畢，疾也。安勞樂進，馳騖若滅，滅，沒也。言疾也。左右若鞭，周旋若環，左右，謂騑驂也。步趨之力，若被鞭矣。一說，言掉鞭教諭其易也。周旋若環，如人志也。世皆以為巧，然未見其貴者也。若夫鉗且、大丙之御，此二人，太一之御也。一說，古得道之人，以神氣御陰陽也。除轡銜，去鞭棄策，車莫動而自舉，馬莫使而自走也。但以車馬為主耳，神氣扶之也。日行月動，星燿而玄運，耀，有也。玄，天也。運，行也。電奔而鬼騰，進退屈伸，不見朕垠，朕，兆朕也。垠，形狀也。故不招指，不咄叱，過歸鴈於碣石，言其御疾，到自息止，乃使北歸於碣石之山，而中之鴈得之過去也。過，讀責過之過。軼鴨雞於姑餘，自後過前曰軼也。姑餘，山名，在吳也。鶤雞，鳳凰之別名也。言其御疾，自碣石過歸鴈，便復東南，軼過鶤雞於姑餘山也。騁若飛，騖若絕，縱失躡風，追猋歸，縱，履也。足疾及箭矢。躡，蹈也。一說，矢在後，不能及，故言縱。其行疾，能及矢，言躡。追猋及之。猋，光中有影者。忽然便歸，皆及此，言疾也。朝發槫桑，日入落棠。槫桑，日所出也。落棠，山名，日所入也。此假弗用而能以成其用者也。弗用，無為。非慮思之察，手爪之巧也，嗜欲形於胸中，而精神踰於六馬，此以弗御御之者也。言藏嗜欲之形於胸臆之中。踰，和也。以弗御御之，以道術御也。昔者，黃帝治天下，而力牧、太山稽輔之，力牧、太山稽，黃帝師。孟子曰王者師臣也。以治日月之行律，律，度也。治陰陽之氣，節四時之度，正律歷之數，別男女，異雌雄，明上下，等貴賤，使強不掩弱，眾不暴寡，人民保命而不夭，安其性命，不夭折也。歲時熟而不凶，不凶，無災害也。百官正而無私，皆在公也。上下調而無尤，君臣調和，無尤過也。法令明而不闇，輔佐公而不阿，卿士公正，不立私曲從也。田者不侵畔，漁者不爭隈，隈，曲深處，魚所聚也。道不拾遺，市不豫賈，城郭不關，關，閉也。邑無盜賊，鄙旅之人相讓以財，言所有余。狗彘吐菽粟於路而無忿爭之心，於是日月精明，星辰不失其行，風雨時節，五穀登熟，虎狼不妄噬，鷙鳥不妄搏，鳳凰翔於庭，翔，猶止也。麒麟遊於郊，遊，行也？郊，邑外也。青龍進駕，飛黃伏皂，飛黃，乘黃也，出西方，狀如狐，背上有角，壽千歲。皂，櫪也。諸北、儋耳之國莫不獻其貢職。皆北極夷國也。然猶未及處戲氏之道也。
　　往古之時，四極廢，九州裂，裂，分也。廢，頓也。天不兼覆，地不周載，火爁炎而不滅，水浩洋而不息，息，消。猛獸食顓民，顓，善。鷙鳥攫老弱。攫，撮。於是女媧鍊五色石以補蒼天，女媧，陰帝，佐虙戲治者也。三皇時，天不足西北，故補之。師說如此。斷鼇足以立四極，鼇，大龜。天廢頓，以鼇足柱之。楚詞曰，鼇載山下，其何以安之是也。殺黑龍以濟冀州，黑龍，水精也。力牧、太稽殺之以止雨也。濟，朝也。冀，九州中，謂今四海之內。積蘆灰以止淫水。蘆，葦也。生於水，故積聚其灰以止淫水。平地出水為淫水。蒼天補，四極正，淫水涸，冀州平，狡蟲死，顓民生。蟲，狩。背方州，抱圓天，方州，地也。和春陽夏，殺秋約冬，枕方寢繩，方，榘四寸也。寢繩，（真）［直〕#8身而臥也。陰陽之所壅沈不通者，竅理之，逆氣戾物傷民厚積者，絕止之。逆氣，亂氣也。傷害民物之積財，故絕止也。嘗此之時，臥倨倨，興眄眄，倨倨，臥無思慮也。倨，讀虛曰之虛也。眄眄然，視無智巧貌也。一自以為馬，一自以為牛，其行蹎蹎，其視瞑，蹎，讀填窴之填。侗然皆得其和，莫知所由生，浮遊不知所求，魍魎不知所往。當此之時，禽獸蝮蛇無不匿其爪牙，藏其螫毒，無有攫噬之心。考其功烈，上際九天，下契黃壚，上與九天交接，下契至黃壚。黃泉下有壚土也。壚，讀繩纑之纑。名聲被後世，光輝重萬物。使萬物有光輝也。乘雷車，服駕應龍，驂青虬，駕應德之龍。在中為服，在旁為驂。有角為龍，無角為虬。一說，應龍，有翼之龍也。援絕瑞，席蘿圖，珠絕之瑞應，援而致之也。羅列圖籍，以為席蓐。一說，羅圖，車上席也。黃雲絡，前白螭，後奔蛇，絡，讀道路之路也，謂車之垂絡也。黃雲之氣絡其車，白螭導在於前。奔蛇，騰蛇也。從在於後。皆瑞應也。浮遊消搖，道鬼神，登九天，九天，八方中央。朝帝於靈門，在朝於上帝靈門也。宓穆休于太祖之下，宓，寧也。穆，和也。休，息也。太祖，道之大宗也。然而不彰其功，不揚其聲，彰，揚皆明。隱真人之道，以從天地之固然。隱，藏也。真人，真德之人。固，自然也。何則？道德上通，而智故消滅也。智固巧詐。
　　逮至夏桀之時，主闇晦而不明，道瀾漫而不修，仁義道不復修設，故曰瀾漫。棄捐五帝之恩刑，推蹶三王之法籍，是以至德滅而不揚，帝道揜而不興，興，舉也。舉事戾蒼天，發號逆四時。戾，反也。春秋縮其和，天地除其德，縮，藏也。言和氣不復行也。言其所施日惡，不自知也。故曰除其德也。仁君處位而不安，大夫隱道而不言，不為民所安，隱仁義之道，不正諫直言也。論語曰，國無道，危行言遜也。群臣準上意而懷當，準，望也。懷，思也。當，合也。取合主意，不復以道正諫也。疏骨肉而自容，邪人參耦比周而陰謀，陰謀，私謀也。居君臣父子之間，而競載（橋）〔驕〕#9主而像其意，像，猶隨也。亂人以成其事，是故君臣乖而不親，骨肉疏而不附，植社槁而墵裂。言不禋於神也。容臺振而掩覆，容臺，行禮容之臺，言不能行禮，故天文振動而敗之。犬群嘷而入淵，言將滅壞，犬失其主，故嘷而入淵也。一說，言犬禍也。豕銜蓐而席澳，豕銜其蓐席入之澳，言豕禍。一說銜蓐自藏處也。美人挐首墨面而不容，〔挐〕#10首，亂頭也。草與髮并編為挐首。不修容飭也。曼聲吞炭內閉而不歌，曼聲，善歌也。見世亂哀將滅，故吞炭自敗音聲，閉氣不復動也。喪不盡其哀，獵不聽其樂，言時亂禮壞，不盡在哀。樂崩，故不復聽田獵之樂。西老折勝，黃神嘯吟，西王母折其頭上所載勝，為時無法度。黃帝之神傷道之衰，故嘯吟而長嘆也。飛鳥鍛翼，走獸廢腳，鍛翼，縱翼也。廢腳，跛蹇也。言桀無道，田獵煩數，鳥獸悉被創夷，鍛翼廢腳也。山無峻榦，澤無洼水，峻榦，美材也。洼水，渟水。言山澤不以時故也。狐狸首穴，馬牛放失，田無立禾，路無莎薠。莎薠，讀猿猴蹯噪之蹯。狀如葴，葴如葮也。莎，草名也。金積折廉璧襲無理，金氣積聚，折其鋒廉也。璧，文。襲，重。言用之煩數；皆鈍，無復文理也。璧，讀辟也。磬龜無腹，磬，空也。象磬，數鑽以卜，故空盡無腹也。言桀為無道，不修仁德，但數占龜，莫得（古）〔吉〕#11兆也。詩云，握粟出卜，自何能穀。又曰，我龜既厭，不我告猶是也。蓍策曰施。易曰，再三瀆，瀆則不告也。
　　晚世之時，七國異族，諸侯制法，各殊習俗，晚世，春秋之後，戰國之末。七國，齊、楚、燕、趙、韓、魏、秦也。齊姓田，楚姓芉，燕姓姚，趙姓趙，韓姓韓，魏姓魏，秦姓嬴，故異族也。從橫間之，舉兵而相角，蘇秦約從，張儀連橫，南與北合為從，西與束合為橫。故曰，從橫成則秦帝也。攻城檻殺，覆高危安，掘墳墓，楊人骸，大衝車，高重京，衝車，大鐵著其轅端，馬被甲，車被兵，所以衝於敵城也。古者伐不敬，取其鯨鯢，收其骸尸，聚土而瘞之，以為京觀，故曰高重壘，京觀也。除戰道，便死路，犯嚴敵，殘不義，百往一反，名聲苟盛也。言百人行戰皆死，一人得還反也。一說，百人行伐，一反得勝耳。是故質壯輕足者為甲卒，甲，錯也。在車曰士，步曰卒。千里之外，家老羸弱悽愴於內，廝徒馬圉，軵車奉饟，厮，役。徒，眾也。牛曰放，馬曰圉。軵，推也。饟，資糧也。軵，讀楫拊之拊也。道（馬）〔路〕#12遼遠，霜雪亟集，短褐不完，短褐，處器物之人也。短，或作短字。褐，毛布，如今之馬衣也。不完，言民窮也。人羸車弊，泥塗至膝，相携於道，奮首於路，携，引也。奮首，民疲於役，頓化於路，僅能搖頭耳。言疲困也，故曰奮首。身枕格而死。格，榜淋也。言收民役賦不畢者，榜之於格上，不得下，故曰枕格而死也。所謂兼國有地者，伏尸數十萬，破車以千百數，傷弓弩矛戟矢石之創者扶舉於路，故世至於枕人頭，食人肉，葅人肝，飲人血，甘之於芻豢。甘，猶嗜也。故自三代以後者，天下未嘗得安其情性，而樂其習俗，保其脩命，天而不夭於人虐也。虐，害。所以然者何也？諸侯力征，天下合而為一家。逮至當今之時，天子在上位，天子，嘆孝武皇帝。持以道德，輔以仁義，近者獻其智，遠者懷其德，拱揖指麾而四海賓服，春秋冬夏皆獻其貢職，天下混而為一，混，同。子孫相代，此五帝之所以迎天德也。夫聖人者，不能生時，時至而弗失也。輔佐有能，黜讒佞之端，息巧辯之說，除刻削之法，去煩苛之事，屏流言之迹，塞朋黨之門，消知能，消除知巧之能。修太常，隳枝體，絀聰明，去其小聰明，并大利欲者也。大通混冥，解意釋神，漠然若無魂魄，使萬物各復歸其根，則是所脩伏羲氏之迹，而反五帝之道也。反，復。夫鉗且、大丙不施轡銜而以善御聞於天下，伏戲、女媧不設法度而以至德遺於後世，何則？至虛無純一，而不□喋苛事也。□喋，猶深筭也。言不采取煩苛之事。周書曰，掩雉不得，更順其風。言掩雉雖不得，當更從其上風，順其道理也。言可行與不，猶當以道德為本，論申商之法失之也。今若夫申、韓、商鞅之為治也，申，申不害也。韓，〔韓〕#13非也。商鞅，公孫鞅。三子之術皆為削刻之法也。挬拔其根，蕪棄其本，而不窮究其所由生。何以至此也？鑿五刑，為刻削，乃背道德之本，而爭於錐刀之末，錐刀之末，諭小利。言盡爭之也。斬艾百姓，殫盡太半，斬艾百姓，以草木諭也，不養之也。殫，病也。太半，過半也。而忻忻然常自以為治，忻忻，猶自喜得意之貌也。是猶抱薪而救火，鑿竇而出水。夫井植生梓而不容甕，溝植生條而不容舟，不過三月必死。植謂材也，椽代於溝邊，因生為條木也。以諭申、韓、商鞅之所為法，比於梓條也。所以然者何也？皆狂生而無其本者也。河九折注於海而流不絕者，崑崙之輸也。折，曲。潦水不泄，瀇瀁極望，旬月不雨則涸而枯澤，受□而無源者。□，雨漬疾流者，故曰無源。□，讀燕人強春言勅同也。譬若羿請不死之藥於西王母，（恆）〔姮〕#14娥竊以奔月，姮娥，羿妻。羿請不死之藥於西王毋，未及服之，姮娥盜食之，得仙，奔入月中，為月精也。奔月或作坌肉，藥坌肉，以為死畜之肉復可生也。悵然有喪，無以續之。言羿悵然失志，若有所喪亡，不能復得不死藥以續之也。何則？不知不死之藥所由生也。羿不知不死之藥所由生也。申、韓、商鞅之等不得治之根本，如乞藥矣。一說，羿謂命在藥，不知命自在天也，故或欲得知不死藥之所由出生也。是故乞火不若取燧，寄汲不若鑿井。
　　淮南鴻烈解卷之十一竟
　　#1『使』誤入後文，據集解本改。
　　#2『是』，『景』字之誤，據集解本改。
　　#3『□』，『竄』字之誤，據集解本改正。
　　#4『替』，『僭』字之誤，據集解本改正。
　　#5『白』，『曰』字之誤，據集解本改。
　　#6『臨晉』，衍文，據集解本刪。
　　#7『倫』，『喻』字之誤，據集解本改。
　　#8『真』，『直』字之誤，據集解本改。
　　#9『橋』，『驕』字之誤，據集解本改。
　　#10『挐』字原脫，據集解本補。
　　#11『古』，『吉』字之誤，據集解本改。
　　#12『馬』，『路』字之誤，據集解本改。
　　#13『韓』字原脫，據集解本補。
　　#14『恆』，『姮』字之誤，據集解本改。

　　淮南鴻烈解卷之十二
　　太尉祭酒臣許慎記上
　　精神訓
　　精者，人之氣，神者，人之守也。本其原，說其意，故曰精神，因以題篇。
　　古未有天地之時，惟像無形，惟，思也。念天地未成形之時無有形。生有形，故天地成焉。窈窈冥冥，芒芠漠閔，澒濛鴻洞，莫知其門。皆未成形之氣也。芒，讀玉莽之莽也。芠，讀□滅之□。閔，讀〔閔〕#1子騫之閔。澒，言項羽之項。鴻，讀子贛之贛。洞，讀同遊之同也。皆無之象，故曰莫知其門也。有二神混生，經天營地，二神，陰陽之神也。混生，俱生也。孔乎莫知其所終極，孔，深貌也。滔乎莫知其所止息，滔，大貌也。於是乃別為陰陽，離為八極，剛柔相成，萬物乃形，離，散也。八極，八方之極。剛柔，陰陽也。煩氣為蟲，煩，亂。精氣為人。是故精神，天之有也，而骨骸者，地之有也。精神入其門，而。骨骸反其根，精神無形，故能入天門。骨骸有形，故反其根，歸土也。我尚何存？言人死各有所歸，我何猶常存。是故聖人法天順情，不拘於俗，不誘於人，誘，猶惑也。以天為父，以地為母，陰陽為綱，四時為紀。天靜以清，地定以寧，萬物失之者死，法之者生。夫靜漠者，神明之宅也，虛無者，道之所居也。是故或求之於外者，失之於內，有守之於內者，失之於外。譬猶本與末也，從本引之，千枝萬葉莫不隨也。夫精神者，所受於天也，而形體者，所禀於地也。故曰，一生二，二生三，三生萬物。一謂道也，二曰神明也，三曰和氣也。或說一者，元氣也，生二者，乾坤也；二生三，三生萬物。天地設位，陰陽通流，萬物乃生。萬物背陰而抱陽，沖氣以為和。萬物以背為陰，以腹為陽，身中空虛，和氣所行。為陰，故腎雙，為陽，故心特。陰陽與和，共生物形；君臣以和致太平也。故曰一月而膏，始育如膏也。二月而胅，三月而胎，四月而肌，五月而筋，六月而骨，七月而成，八月而動，九月而躁，十月而生。形體以成，五藏乃形，是故肺主目，肺象朱雀，朱雀，火也。火外景，故主目也。腎主鼻，腎象龜，龜，水也，水所以通溝也，鼻所以通氣也，故主鼻也。膽主口，膽，勇者決所以處，故主口也。肝主耳。肝，金也，金內景，故主耳也。外為表而內為裹，開閉張歙，各有經紀。歙，讀脅也。故頭之圓也象天，足之方也象地，有四時、五行、九解、四時，春夏秋冬也。五行，金木水火土也。九解，謂九十為一解也。一說，九解六一之所解合也。一說，八方中央故曰九解也。三百六十六日，人亦有四支，五藏，九竅，三百六十六節。天有風雨寒暑，人亦有取與喜怒。故膽為雲，膽，金也，金石，雲之所出故為雲。肺為氣，肺，火也，故為氣。肝為風，肝，木也，木為風生，故為風。腎為雨，腎，水也，因水故雨。雨或作電。腎，水也，水為光，故為電。脾為雷，以與天地相參也，而心為之主。心，土也，故為四行之主也。是故耳目者日月也，血氣者風雨也，日中有蹲烏，踆，猶蹲也，謂三足烏。踆讀踆魏之踆。而月中有蟾蜍。蟾蜍，蝦蟆。日月失其行，薄蝕無光，薄者，迫也。薄，讀享薄之薄也。風雨非其時，毀折生災；五星失其行，州國受殃。五星，熒惑、太白、歲星、辰星、鎮星也。今熒犯角、亢，則州國受其殃（他）〔也］#2，餘準此也。夫天地之道，至絃以大，尚猶節其章光，愛其神明，人之耳目曷能久熏勞而不息乎？息，止。精神何能久馳騁而不既乎？既，盡。是故（面）［血〕#3氣者，人之華也；而五藏者，人之精也。夫（面）［血〕#4氣能專于五藏專，一。而不外越，則胸腹充而嗜慾省矣。胸腹充而嗜慾省，則耳目清，聽視達矣。耳目清，聽視達，謂之明。五藏能屬於心而無乖，則志勝而行不僻矣。志勝，言己之教志也。僻，邪也。勝或作逐。言教或遲去，故行正而不邪也。志勝而行之不僻，則精神盛而氣不散矣。精神盛而氣不散則理，理則均，均則通，通則神，神則以視無不見，以聽無不聞也，以為無不成也。是故憂患不能入也，而邪氣不能襲。襲，猶因也，亦入。故事有求之於四海之外而不能遇，遇，得。或守之於形骸之內心無欲也。而不見也。故所求多者所得少，所見大者所知小。夫孔竅者，精神之戶牖也；而氣志者，五藏之使候也。耳目淫於聲色之樂，則五藏搖動而不定矣。五藏搖動而不定，則血氣滔蕩而不休矣。血氣滔蕩而不休，則精神馳騁於外而不守矣。多情欲，故神不內守。精神馳騁於外而不守，則禍福之至，雖如丘山，無由識之矣。丘山諭大。識，知也。使耳目精明玄達而無誘慕，氣志虛靜恬愉而省嗜慾，五藏定寧充盈而不泄，精神內守形骸而不外越，則望於往世之前，而視於來事之後，猶未足為也，猶，尚也。為，治也。豈直禍福之間哉。故曰，其出彌遠者，其知彌少。言雖知道，故少。以言夫精神之不可使外淫也。是故五色亂目，使目不明，不明，視而昏也。五聲譁耳，使耳不聰，不聰，聽無聞也。五味亂口，使口爽傷，爽，病。病傷滋味也。趣舍滑心，使行飛揚。滑，亂也。飛揚，不從軌度也。此四者，天下之所養性也，性，生也。然皆人累也。故曰，嗜慾者，使人之氣越，越，失。而好憎者，使人之心勞，勞，病。弗疾去，則志氣日耗。耗，猶亂也。夫人之所以不能終其壽命而中道夭於刑戮者，何也？以其生生之厚。言生生之厚者，何必極嗜慾，淫濫無厭，以傷耳目情性，故不終其壽命，中道夭殞於飛辟之戮也。夫惟能無以生為者，則所以脩得生也。無以生為者，輕利害之鄉，除情性之欲，則長得生矣。夫天地運而相通，萬物總而為一。總，合也。一，同也。萬物合同，統於一道。能知一，則無一之不知也；上一，道也。下一，物也。不能知一，則無一之能知也。
　　譬吾處於天下也，亦為一物矣。不識天下之以我備其物與，與，邪，辭也。且惟無我而物無不備者乎？然則我亦物也，物亦物也，物之與物也，有何以相物也？物亦物也，何相名為物也。雖然，其生我也，將以何益？言生我，自然之道，亦當以何益乎。其殺我也，將以何損？損，減。夫造化者既以我為坯矣，將無所違之矣。言既以我為人，無所離之。諭不求亦不避也。吾安知夫刺炙而欲生者之非或也？又安知夫絞經而求死者之非福也？或者生乃徭役也，而死乃休息也？天下茫茫，孰知〔之哉〕#5。其生我也不疆求已，已，止也。言不惡生也。其殺我也不疆求止。言不畏死。欲生而不事，事，治。憎死而不辭，唯義所在，故不辭也。賤之而弗憎，貴之而弗喜，人有惡賤己者，己不憎也。人有尊己者，己不喜也。隨其天資而安之不極。資，時也。一曰，性也。極，急也。諭道人不急求生也。吾生也有七尺之形，吾死也有一棺之土。吾之於比有形之類，猶吾死之淪於無形之中也。淪，入也。然則吾生也物不以益眾，吾死也土不以加厚，吾又安知所喜憎利害其間者乎。不知喜生之利，不知憎死之害，守其正性也。夫造化者之攫援物也，攫，撮也。援，引也。譬猶陶人之埏埴也，其取之地而已為盆盎也，與其未離於地也無以異，其已成器，而破碎漫瀾而復歸其故也，陶人，作瓦器治官也。頓泥坯取之於地以為器，明人不當惡死，死，復歸其未生之故耳。譬猶瓦器之破，而復反於土也。與其為盆盎亦無以異矣。無以異於土也。夫臨江之鄉，居人汲水以浸其園，江水弗憎也，苦洿之家，決垮而注之江，洿水弗樂也。是故其在江也，無以異其浸園也，其在洿也，亦無以異其在江也。道尚空虛，貴無形，江水大，去不可消，就易，故不憎也。窊水小，去易小消，就不消，故不樂也。洿水，猶澹水也。苦，猶疾也。一說，言各自安其處也。及其轉易，亦無憎樂也。是故聖人因時以安其位，當世而樂其業。業，事也。
　　夫悲樂者，德之邪也；而喜怒者，道之過也；好憎者，心之暴也。故曰，其生也天行，似天氣也。其死也物化，如物之變化也。靜則與陰俱閉，動則與陽俱開。精神澹然無極，極，盡。不與物散，而天下自服。散，雜亂貌。自服，服於德也。故心者，形之主也；而神者，心之寶也。形勞而不休則蹶，蹶，顛。精用而不已則竭。是故聖人貴而尊之，不敢越也。夫有夏后氏之璜者，匣匱而藏之，寶之至也。半璧曰璜，珍玉也。夫精神之可寶也，非直夏后氏之璜也。直，猶但也。是故聖人以無應有，必究其理；以虛受實，必窮其節；恬愉虛靜，以終其命。是故無所甚疏，而無所甚親，抱德煬和，以順于天。煬，炙也。向火中炙和氣，以順天道也。煬，讀供養之養。與道為際，與德為鄰，際，合也。鄰，比也。不為福始，不為禍先。魂魄處其宅，而精神守其根，死生無變於己，故曰至神。變，動。所謂真人者，性合于道也。真人者，虙戲、黃帝、老聃是也。故有而若無，實而若虛，處其一不知其二，治其內不識其外，治其內，守精神也。識其外，外不好憎也。明白太素，無為復樸，體本抱神以遊于天地之樊，樊，崖也。樊，讀麥飯之飯也。芒然仿佯于塵垢之外，芒，讀王莽之莽。而消搖于無事之業。浩浩蕩蕩乎，機械之巧弗載於心。是故死生亦大矣，而不為變；不為變者，同死生也。雖天地覆育，亦不與之抮抱矣。抮抱，猶持著者。言不以天地養育萬物，故強與持著，守其純熱也。審乎無瑕，而不與物糅；瑕，猶釁也。忤見利欲之貌也。能審順之，故不與物相雜粈。見事之亂，而能守其宗。見事有者止之，亂不能眩惑，故能守其宗。宗，本也。若然者，正肝膽，遺耳目，言精神內守也。心志專于內，通達耦于一。一者，道也。居不知所為，行不知所之，言志意無所繫。渾然而往，逮然而來。渾，轉行貌。逯，謂無所為。忽然往來也。逯，讀謂綠衣之綠也。渾，讀大珠揮揮之揮也。形若槁木，心若死灰，槁木無氣，死灰無熱，諭無為也。忘其五藏，損其形骸。不學而知，不視而見，不為而成，不治而辯。感而應，迫而動，迫切不得不動，然後乃動也。不得已而往，如光之燿，如景之放，以道為紃，有待而然。紃者，決也。以道待萬物，故曰有待，而默默如是。抱其太清之本而無所容與，無所容與於情欲也。而物無能營，營，惑也。一曰亂。廓惝而虛，清靖而無思慮，不勞精神。大澤焚而不能熱，河漢涸而不能寒也，大雷毀山而不能驚也，大風晦日而不能傷也。言體道之人，閉情守虛，雖此四者之大；不能惑也。是故視珍寶珠玉猶石礫也，視至尊窮寵猶行客也，至尊，謂帝王也，故曰窮寵也。行客，猶行路過客。視毛嬙、西施猶顛醜也。毛嬙、西施，皆古之美人。顛，頭也。方相氏黃金四目衣赭，稀世之類貌，非生人也。但其像耳目顛醜，言極醜也。以死生為一化，以萬物為一方，方，類也。同精於太清之本，而遊於忽區之旁。忽區，忽恍無形之區旁也。有精而不使者，有神而不行，言不濁其精，不勞其神，此之謂也。契大渾之樸，而立至清之中。樸，猶質也。渾，不散之貌也。渾，讀揮章之揮。是故其寢不夢，其智不萌，其寢不夢，神內守也。其智不萌，無思念也。其魄不抑，其魂不騰。魄，陰神。魂，陽神。陰不沈抑，陽不飛騰，各守其宅。反復終始，不知其端緒，甘暝太宵之宅，太宵，長夜之中也。言其直瞑於大道之處，冥視昭昭矣。而覺視于昭昭之宇，休息于無委曲之隅，而遊敖于無形埒之野。無委曲之隅，無形埒之野，冥冥無形像之貌也。居而無容，處而無所，其人居無形容可得見也，處無常所。其動無形，其靜無體，無形無體，道之容也。存而若亡，生而若死，出入無間，役使鬼神，言能化也。人不與鬼同形，而能使之者，道也。天神曰神，人神曰鬼也。淪於不測，入於無間，以不同形相嬗也，嬗，傳也。萬物之形不同，道以相傳生也。終始若環，莫得其倫。倫，理也，道也，人莫能得焉。此精神之所以能登假于道也，假，至也。上至於道也。或作蝦蟆雲氣。是故真人之所遊。遊，行。若吹呴呼吸，吐故內新，熊經鳥伸，鳧浴蝯躩，鴟視虎顧，是養形之人也，不以滑心。經，動搖也。伸，頻伸也。若此養形之人，導引其神，屈伸跳踉，是非真人為之道也。滑，亂也。言此養形者耳，不足以亂真人之心也。使神滔蕩而不失其充，充，實。日夜無傷而與物為春，體道人同。日夜，諭賊害也。無傷，無所賊害也。與物為春，言養物也。則是合而生時干心也。若是者，合於道，生四時化其心也。言不干時害物也。且人有戒形而無損於心，戒，備也。人形體備具。戒或作革。革，改也。言人形骸有改更而作化也。心諭神，神不損傷也。有綴宅而無耗精。綴宅，身也。精神居其宅則生，離其宅則死。言人雖死，精神終不耗滅，故曰無耗精也。夫癩者趨不變，狂者形不虧，神將有所遠徙，孰暇知其所為。言病癩者形生神在，故趨不變也。或作介，介，被甲者。禮，介者不拜而能趨於步，故曰不變也。狂體具存，故曰不虧，但精神散越耳，故曰，神有所遠徙也。故形有摩而神未嘗化者，摩，滅，猶死也。神變歸於無形也，故曰，未嘗化也。化，猶死也。以不化應化，千變萬抮而未始有極。不化，精神也。化者，形骸。死者形為灰土，為日化也。化者，復歸於無形也；不化者，與天地俱生也。夫木之死也，青青去之也。夫使木生者豈木也？使木生者天也，故曰豈木哉。猶充形者之非形也。充形者，氣也。故曰非形也。故生生者未嘗死也，其所生則死矣。生生者道。諭道之人若，天氣，未嘗死也。下所生者，萬物矣。化物者未嘗化也，化物者道也。道不化，故未嘗化也。其所化則化矣。所化者，萬物也。萬物有變，故曰則化。輕天下，則神無累矣；輕薄天下寵勢之權者，許由是也，故其精神無留累於物也。細萬物，則心不惑矣；以萬物為小事而弗欲，故心不惑物也。齊死生，則志不懾矣；齊，等也。不畏義死，不樂不義生，其志意無所懾懼，故曰等也。同變化，則明木眩矣。眩，惑。眾人以為虛言吾，將舉類而實之。實，明。
　　人之所以樂為人主者，以其窮耳目之欲，而適躬體之便也。今高臺層榭，人之所麗也，四方高曰臺，加木曰榭。麗，美也。而堯樸桷不斲，素題不枅。樸，釆也。桷，椽也。不斲削，加宓石之。素題也，不加釆飾。故曰，不枅者，不施欂櫖。俱交架也。枅，讀雞枅，或作刮也。珍怪奇異，人之所美也，而堯糲粢之飯，藜霍之羹。糲，粗也。粢，稷也。糲讀賴恃之賴。粢，讀齊衰之齊。文繡狐白，人之所好也，而堯布衣揜形，鹿裘御寒。養性之具不加厚，而增之以任重之憂，任，讀任俠之任。故舉天下而傳之于舜，傳，禪。若解重負然。非直辭讓，誠無以為也。此輕天下之具也。禹南省方，濟于江，巡狩為省，省視四方也。濟，渡也。黃龍負舟，舟中之人五色無主，禹乃熙笑而稱曰，我受命於天，竭力而勞萬民，勞，憂，也。生，寄也，死，歸也，何足以滑和。人壽蓋不過百年，故曰生寄也。死滅沒化不見，故曰歸也。滑，亂也。和，適也。視龍猶蝘蜓，蝘蜓，蜥蜴也，或曰守宮也。東方朔射覆，對武帝曰，謂為龍，無有角，謂為蛇，而有足。騤騤脉脉，喜緣壁，非守宮，當晰蜴是也。顏色不變，龍乃彌耳掉尾而逃。逃，去。禹之視物亦細矣。鄭之神巫相壺子林，見其徵，神在男曰覡，在女曰巫。巫能占骨法吉凶之氣，故見其兆徵。徵，應也。告列子。列子行泣報壺子，列子，鄭之隱士，壺子弟子也。報，白也。壺子持以天壤，言精神天之有也，形骸地之有也，死自歸其本，故曰持天壤矣。名實不入，機發於踵。名，爵號之名也。實，幣帛貨財之實。不入者，必不恤也。機，諭疾也。謂命危殆，不旋踵而至，猶不恐懼。壺子之視死生亦齊。齊，等。子求行年五十有四而病傴僂，脊管高于頂，□下迫頤，兩髀在上，子求，楚人也。僂，脊管下竅也。高於頂，出頭上也。□，肝胸也。迫，薄至於頤也。兩脾下在上，軀正貟也。□，讀精神□越無之歇也。燭營指天，燭，陰華也。營，其竅也。上指（六）〔天〕#6也。燭營，讀曰括撮也。匍匐自闚於井，臨井水自觀照。曰，偉哉造化者，其以我為此拘拘邪？偉哉，猶美哉也。造化，謂天也。拘拘，好貌。此其視變化亦同矣。故睹堯之道，乃知天下之輕也，以其禪舜。觀禹之志，乃知天下之細也。以其視龍猶蝘蜓也。原壺子之論，乃知死生之齊也。論持以天壤也。見子求之行，乃知變化之同也。行，匍匐闚於井，此之謂也。夫至人倚不拔之柱，行不關之塗，倚於不可拔搖之柱，行於不可關閉之塗，言無不通。禀不竭之府，學不死之師，無往而不遂，往而遂也。無至而不通。至而通也。生不足以挂志，死不足以幽神，屈伸俛仰，抱命而婉轉。抱天命而婉轉，不離違也。禍福利害，千變萬紾，紾，轉。孰足以患心。若此人者，抱素守精，蟬蛻蛇解，遊於太清，輕舉獨住，忽然入冥。鳳凰不能與之儷，儷，偕。而況斥鷃乎。斥澤之鷃雀，飛不能出於頃晦，諭弱也。勢位爵祿何足以槩志也。不足以槩至人之志。晏子與崔杼盟，臨死地而不易其義。晏子名嬰，字平仲，齊大夫也。崔杼殺齊莊公，盟諸侯曰，不唯崔慶是從者，如此盟。晏子曰，嬰所不唯忠於君而利社稷者是從，亦如而利之。故曰臨死地而不易其義者也。殖、華將戰而死，莒君厚賂而止之，不改其行。殖，杞梁也；華，華周，皆齊士也。為君伐莒之隊，莒人圍之，壯其勇力，厚賂而止之，不可，遂戰而死。故曰不改其行也。故晏子可迫以仁不可劫以兵，晏子不從崔杼之盟，將見殺。晏子曰，句戟何不句，夜矛何不摧，不撓不義。故曰不可劫以兵也。殖、華可止以義，而不可縣以利。縣，視也。言不為利動也。君子義死，而不可以死亡恐也，彼則直為義耳，而尚猶不拘於物，又況無為者矣。堯不以有天下為貴，故授舜，公子扎不以有國為尊，故讓位；扎，吳壽夢之少子，延州來季子也。讓位不受兄國，春秋賢之。諸侯之子稱公子也。子罕不以玉為富，故不受寶；子罕，宋戴公六世之孫，西鄉士之子，司成樂喜也。宋人或得玉，以獻子罕，子罕不受。獻玉者曰，以示玉人，玉人以為寶，故敢獻之。子罕曰，我以不貪為寶，子以玉為寶。若（子）〔與〕#7我，是皆喪寶也。不如人有其寶。稽首告曰，小人懷璧，不可以越鄉，納此以請死，子罕置諸其里，使玉人為之攻之，富而後使復其所。故曰不受寶也。務光不以生害義，故自投於淵。務光，湯時隱士也。湯代桀，讓天下於務光，人謂務光曰，湯殺其君，將歸不義之名於子，務光因抱石自投於深淵而死。由此觀之，至貴不待爵，以至德見貴，許由、務光是也，故曰不待爵也。至富不待財。以至德見富，若楚狂接輿是也。王聞其賢，使使者齎金百鎰聘之，欲以為相，而不受，故曰至富不待財也。天下至大矣，而以與佗人也；堯是。身至親矣，而棄之淵。務光是也。外此，其餘無足利矣。外，猶除也。利，猶食利。或作私，私，獨受也。此之謂無累之人。無累之人，不以天下為貴矣。上觀至人之論，深原道德之意，以下考世俗之行，乃足羞也。考，觀也。故通許由之意，金縢、豹韜廢矣；金縢，豹韜，周公、太公陰謀圖王之書也。許由輕天下不受，焉用此書為，故曰廢矣。延陵季子不受吳國，而訟閒田者慙矣；訟閒田者，虞、芮及暴桓公、蘇信公是也。子罕不利寶玉，而爭券契者媿矣；務光不污於世，而貪利偷生者悶矣。故不觀大義者，不知生之不足貪也；大義，死君親之難也。不聞大言者，不知天下之不足利也。大言，體道無欲之言。今夫窮鄙之社也，叩盆拊瓴，相和而歌，自以為樂矣。窮鄙之社，窮巷之小社也。盆瓴器，叩之有音聲，故曰自以為樂也。嘗試為之擊建鼓，撞巨鐘，乃性仍仍然，知其盆瓴之足羞也。仍仍，不得志之貌。仍仍或作聆聆，猶聞也。藏詩、書，脩文學，而不知至論之旨，則拊盆叩瓴之徒也。夫以天下為者，學之建鼓矣。建鼓，樂之大者。尊勢厚利，人之所貪也。尊勢，窮位。厚利，重祿。使之（尤）〔左〕#8據天下圖而右手刎其喉，愚夫不為。由此觀之，生尊于天下也。天下至大，非手所據，故不言手也。使得據天下之圖籍，行其權勢，而刎喉殺身，雖愚者不肯為也，故曰生貴於天下矣。聖人食足以接氣，衣足以蓋形，適情不求餘，接，續也。蓋，覆也。餘，饒也。無天下不虧其性，有天下不羨其和。虧，損也。羨，過也。和，適也。有天下，無天下，一實也。實，等。今贛人敖倉，予人河水，贛，賜也。敖，地名。倉者，以之常滿倉也，在今榮陽縣北。饑而餐之，渴而飲之，其入腹者不過簞食瓢漿，簞，筍。則身飽而敖倉不為之減也，減少。腹滿，而河水不為之竭也。竭，盡。有之不加飽，無之不為之饑，與守其篅□、有其井，一實。篅□，受穀器也。井，家人之井水也。篅讀顓孫之顓也。
　　人大怒破陰，大喜墜陽，巳說在原道也。大憂內崩，大怖生狂。除穢去累，漠若未始出其宗，乃為大通。清目而不以視，清，明。靜耳而不以聽，鉗口而不以言，委心而不以慮，棄聰明而反太素，休精神而棄知故，覺而若昧，以生而若死，昧，暗也，厭也。楚人謂厭為昧，論無知也。終則反本未生之時，而與化為一體。言人之未生時。欲同死生也，故曰與化為一體也。死之與生，一體也。今夫繇者，揭钁舀，魚籠土，繇，役也。今河東謂治道為繇道。揭，舉也。钁，斫也。臿，鏵也。青州謂之鏵，有刃也。三輔謂之□也。籠；受土籠也。鹽汗交流，喘息薄喉。白汗鹹如鹽，故曰鹽汗也。薄，迫也，氣衢喉也。當此之時，茠越下，則脫然而喜矣。茠，陰也。三輔人謂休華樹下為茠也。楚人樹上大本小，如車蓋狀為越，言多蔭也。脫，舒也。言縣人之得小休息，則氣得舒，故喜也。越，讀經無重越之越也。巖穴之間，非直越下之休也。病疵瘕者，捧心抑腹，膝上叩頭，抑，按也。叩或作跔，跔，讀車軥之軥也。踡跼而諦，通夕不寐。當此之時，噲然得臥，則親戚兄弟歡然而喜。夫脩夜之寧，非直一噲之樂也。謂得安臥極夜者。樂於一噲之樂，然不得比長夜之樂也。故知宇宙之大，則不可劫以死生；劫，迫。知養生之和，則不可縣以天下；養生之和，謂正道也。已脩正道不惑，故不可示以天下之窮勢而移也。知未生之樂，則不可畏以死；樂其不生之時，雖懼之以死，不知使之畏死。言不畏死。知許由之貴于舜，則不貪物。言不貪利欲之物也。墻之立，不若其偃也，又況不為墻乎。冰之凝，不若其釋也，又況不為冰乎。不如未為墙冰之時，偃、凝能變也。自無蹠有，自有蹠無，自無蹠有，從無形至有形也。自有跡無，從有形至無形也。至無形，謂死生變化也。終始無端，莫知其所萌。非通于外內，孰能無好憎？好憎，情欲。無外之外，至大也；無內之內，至貴也；言天無有垠外，而能為之外，喻極大也。無內，言其小，小無內，而能為之內。道尚微妙，故曰至貴也。能知大貴，何往而不遂。大貴，謂無內之內也。言道至微，能出入於無間，故曰何往而不遂。遂，通也。衰世湊學，不知原心反本，湊，趨也。趨其末，不脩稽古之典，苟邀名號耳，故曰不知原心反本也。直雕琢其性，矯拂其情，以與世交，直，猶但也。雕琢其天性，拂戾其本情，以合流俗，與世人交接也。故目雖欲之，禁之以度，心雖樂之，節之以禮，趨翔周旋，詘節卑拜，肉凝而不食，酒澄而不飲，外束其形，內總其德，鉗陰陽之和，而迫性命之情，故終身為悲人。悲，衰也。謂衰世之學。達至道者則不然，理情性，治心術，養以和，持以適，樂道而忘賤，安德而忘貧，性有不欲，無欲而不得，言其守虛，執持不欲之情性，則無有所欲而不得也。心有不樂，無樂而弗為，言其志正，不樂邪淫之樂，則無有正樂而不為樂。言皆為之樂也。無益情者不以累德，而便於性者不以滑〔和〕#9滑，亂。故縱體肆意，而度制可以為天下儀。縱，放也。肆，緩也。儀，法。今夫儒者，不本其所以欲而禁其所欲，本所以欲，謂正性恬漠也。所欲，謂情欲驕奢權勢也。不原其所以樂而閉其所樂，是猶決江河之源而障之以手也。障，蔽也。言不能揜也。夫牧民者，猶畜禽獸也，不塞其囿垣，使有野心，系絆其足，以禁其動，而欲脩生壽終，豈可得乎。夫顏回、季路、子夏、冉伯牛，孔子之通學也。然顏淵夭死，季路葅於衛；顏淵＋八而卒，孔子曰，回不幸短命死矣。故曰夭也。季路仕於衛，衛君父子爭國，季路死，孔子曰，若由不得其死然。言不得以壽命終也，故曰然。衛人醢之以為醬，故曰葅。子夏失明，冉伯牛為厲。子夏學於西河，哭其子而失明，曾子哭之。伯牛有疾，孔子自牖執其手，曰，斯人也，而有斯疾也。此皆迫性拂情而不得其和也。故子夏見曾子，一臞一肥，曾子問其故，曰，出見富貴之樂而欲之，入見先王之道又說之，兩者心戰，故臞。先王之道勝，故肥。道勝，不（感）〔惑］#10縣於富貴，精神內守無思慮，故肥也。推此志，非能貪富貴之位，不便侈靡之樂，此志，子夏之志。直宜迫性閉欲，以義自防也。宜，猶但也。雖情心鬱殪，形性屈竭，猶不得已自強也，故莫能終其天年。義以自防，故情心鬱壹不通，形性屈竭也。以不得止而自勉強，故無能終其天年之命。若夫至人，量腹而食，度形而衣，容身而遊，適情而行，餘天下而不貪，委萬物而不利，委，棄也。不以萬物為利矣。處大廓之宇，遊無極之野，廓，虛也。極，盡也。登太皇，馮太一，玩天地于掌握之中，太皇，天也。馮，依也。太一，天之形神也。玩，畀也。夫豈為貧富肥臞哉。故儒者非能使人弗欲，而能止之；言不能使人無情欲也。己雖欲之，能以義自止也。非能使人勿樂，而能禁之。言不能使人無樂富貴，能以禮自禁制之。論語曰，不義而富且貴，於我如浮雲也。夫使天下畏刑而不敢盜，豈若能使無有盜心哉。越人得髯蛇，以為上肴，中國得而棄之無用。髯蛇，大蛇也。其長數丈，厚以為上肴。故知其無所用，貪者能辭之；不知其無所用，廉者不能讓也。夫人主之所以殘亡其國家，損棄其社稷，身死於人手，為天下笑，未嘗非為非欲也。夫仇由貪大鍾之賂而亡其國，仇由，近晉之狄國也。晉智襄子伐之，先賂以大鍾。仇由之君貪，開道來受鍾，為和親。智伯因是以兵滅取其國也。仇，讀仇餘之仇也。虞君利垂棘之璧而擒其身，晉大夫荀息謀於獻公，以屈產之馬，垂棘之璧，假道於虞以伐虢。虞公貪璧馬，假晉道。既滅虢，還館於虞，遂襲虞，滅之。君死位曰滅，故曰擒其身也。獻公豔驪姬之美而亂四世，晉獻公伐驪戎，得驪姬及其娣。好色曰美。好體曰艷。獻公璧之，生奚齊，其娣生卓子，遂為殺太子申生而立奚齊。殺適立庶，故曰亂。四世者，奚齊、卓子、惠公夷吾、懷公圉也。桓公甘易牙之和而不以時葬，齊桓好味，易牙蒸其首子而進之，遂見信用，專任國政，亂嫡庶。桓公卒，五公子爭立，六十日而殯，蟲流出戶，五月不葬，故曰不以時葬也。胡王淫女樂之娛而亡上地。胡，蓋西戎之君也。秦穆公欲伐之，先遺女樂以淫其志。其臣由余諫，不從，去戎來適秦。秦伐，得其上地。上地，美地也。使此（王）〔五〕#11君者，適情辭餘，以已為度，不隨物而動，豈有此大患哉。五君，仇由、虞公、晉獻、齊桓、胡王也。適，猶節也。動，猶惑也。故射者非矢不中也，學射者不治矢也；不治矢，言不為而得用之。然則為者不得用之。御者非轡不行，學御者不為轡也。知冬日之箑，夏日之裘無用於己，則萬物之變為塵埃矣。故以湯止沸，沸乃不止；誠知其本，則去火而已矣。箑，扇也。楚人謂扇為箑。已，止也。
　　淮南鴻烈解卷之十二竟
　　#1脫『閔』字，據集解本補。
　　#2『他』，『也』字之誤，據集解本改。
　　#3『面』，『血』字之誤，據集解本改。
　　#4#5脫『之哉』二字，據集解本補。
　　#6『六』，『天』字之誤，據集解本改。
　　#7『子』，『與」字之誤，據集解本改。
　　#8『尤』，『左』字之誤，據集解本改。
　　#9『和』字脫，據集解本補。
　　#10『感』，『惑』字之誤，據集解本改。
　　#11『王』，『五』字之誤。據集解本改。

　　淮南鴻烈解卷之十三
　　太尉祭酒臣許慎記上
　　本經訓
　　本，始也。經，常也。天經造化出於道，治亂之由，得失有常，故曰本經，因以題篇也。
　　太清之始也，和順以寂漠，清，靜也。太清，無為之始者。謂三皇之時和順，不逆天暴物也。寂漠，不擾民。質真而素樸，閑靜而不躁，推而無故，質，性也。真，不變也。素樸，精不散也。閑靜，言無欲也。不躁擾，故常也。在內而合乎道，出於外而調于義，在內者，志在心。平欲，故能合於道。出於外者，身所履行也。行不越規矩，故能調義。義或作德也。發動而成于文，行快而便于物，發，作也。動，行也。文，文章也。便，利也。物，事也。其言略而循理，其行悅而順情，略，約要也。侻，簡易也。侻讀射侻取不覺之侻也。其心愉而不偽，其事素而不飾。愉，和也。偽，虛詐也。素，樸也。飾，巧也。是以不擇時日，不占卦兆，擇，選也。卦，八卦也。兆，契龜之兆也。世所以占吉凶也。不謀所始，不議所終，安則止，激則行，通體于天地，同精于陰陽，一和于四時，一，同也。明照于日月，與造化者相雌雄。造化，天地也。雌雄，猶和適也。是以天覆以德，地載以樂，樂，生也。四時不失其叙，風雨不降其虐，日月淑清而揚光，光，明也。五星循軌而不失其行。五星，熒惑、太白、鎮、辰、歲星也。軌，道也。循，順也。當此之時，玄元至碭而運照，玄，天也。元，氣也。碭，大也。言盛德之君，恩仁廣大，徧照四海也。鳳麟至，蓍龜兆，鳳麟聖德之世至於門庭。著，四十九策。兆，信也。善言否臧也。甘露下，竹實滿，流黃出，而朱草生，滿，成也。流黃，玉也。朱草生於庭，皆瑞應也。機械詐偽莫藏于心。莫，無也。逮至衰世，鎸山石，，猶鑿也，求金玉也。鍥金玉，擿蚌蜃，鍥刻金玉以為器也。擿，猶開也，開以求珠也。消銅鐵，而萬物不滋。不滋長也，言盡物類也。刳胎殺夭，麒麟不遊，胎，獸胎也。夭，麋子也。為類見害，故不來遊。覆巢毀卵，鳳凰不翔。鳥未鷇曰卵也。鑽燧取火，構木為臺，焚林而田，竭澤而漁，田，獵也。竭澤，漏池也。人械不足，畜藏有餘，械，器用也。畜積藏餘，府庫實也。而萬物不繁兆，萌牙卵胎而不成者，處之太半矣。積壤而丘處，糞田而種穀，掘地而井飲，疏川而為利，疏，通。築城而為固，拘獸以為畜，則陰陽繆戾，四時失叙，雷霆毀折，電霰降虐，氣霧雪霜不霽，霽，止也。而萬物燋夭。霜雪之害不止，則萬物燋夭不繁茂也。菑榛穢，聚埒畝，菑草曰茂，木聚曰榛，積之於疆畝。芟野菼，長苗秀，芟，殺也。菼，草也。苗，稼也。不榮而實曰秀也。草木之句萌、銜華、戴實而死者，不可勝數。乃至夏屋宮駕，縣聯房植，夏屋，大屋也。縣聯，聯受雀頭著桷者。一曰，辟帶也。房，室也。植，戶植也。橑檐榱題，橑，檐橑也。檐，屋垂也。榱，棟也。題，當也。雕琢刻鏤，喬枝菱阿，芙蓉芰荷，阿，曲屋也。芙蓉，藕華也。菱角，交蓞也。荷，芙蕖也。五釆爭勝，流漫陸離，流漫采色相參和。陸離，美好貌。脩掞曲校，夭矯曾橈，芒繁紛挐，皆屋飾也。（其）〔芒〕#1讀麥芒之芒，挐讀上谷茹縣之茹。以相交持，公輸、王爾無所錯其剞削鋸，公輸，巧者。一曰魯班之號也。王爾，古之巧匠也。剖，巧刺畫盡頭黑邊箋也。，尺。削，兩刃句刀也。剖，讀枝尺之枝也。，讀詩蹶角之蹶。削，讀綃頭之綃也。然猶未能贍人主之欲也。是以松柏菌露夏槁，松柏根茂，菌露竹筦，皆冬生難殺之木，當是時夏槁死也。刺君作事不時，陰陽失序。菌讀似綸。露，讀南陽人言道路之路。江、河、三川絕而不流，涇、渭、汧也，出於岐山。絕，竭也。故曰不流。國語曰，何竭而商亡也。夷羊在牧，夷羊，土神。殷之將亡，見於商郊牧野之地。飛蠻滿野，蛩，蟬，蠛蠓之屬也。一曰蝗也。兖州謂之螣。螣讀近殆，緩氣言之。蛩，讀詩受拱之拱。天旱地坼，坼，燥裂也。鳳凰不下，句爪、居牙、戴角、出距之獸於是鷙矣。句爪，鷹鸇之屬也。居牙，熊虎之屬也。距讀拒守之拒。民之專室蓬廬，無所歸宿，專，特小室也。蓬廬，籧蒢覆也。言小，有賓客歸之，無所庇宿也。凍餓飢寒死者，相枕席也。言其眾也。及至分山谿谷使有壤界，計人多少眾寡使有分數，築城掘池，設機械險阻以為備，飾職事，制服等，等，差也。異貴賤，差賢不肖，經誹譽，行賞罰，經，書也。誹惡譽善，賞可賞，罰可罰也。則兵革興而分爭生，民之滅抑天隱，虐殺不辜而刑誅無罪，於是生矣。抑，役也。言民有滅役夭折之痛。
　　天地之合和，陰陽之陶化萬物，皆乘人氣者也。天地合和其氣，故生陰陽，陶化萬物。是故上下離心，氣乃上蒸，離者，不和也。君臣不和，五穀不為。不為五穀。距日冬至四十六日，天含和而未降也，懷氣而未揚，自立冬到冬至皆未動也。陰陽儲與，呼吸浸潭，包裹風俗，儲與，猶尚羊，無所生之貌也。一曰，褒大貌也。浸潭，廣衍。故曰包裹風俗也。斟酌萬殊，旁薄眾宜，旁，並也。薄，近也。眾物宜適也。以相嘔咐醞釀，而成育群生。咐讀符命之符。醞釀，猶和調也。是故春肅秋榮，冬雷夏霜，皆賊氣之所生。由此觀之，天地宇宙，一人之身也；以身諭也。六合之內，一人之制也。六合，四方上下也。是故明於性者，天地不能脅也；脅，恐也。審於符者，怪物不能惑也。審，明也。符，驗也。怪物非常，人所疑惑也。故聖人者，由近知遠，而萬殊為一。殊，異也。一，同也。古之人，同氣于天地，與一世而優遊。優遊，猶委從也。當此之時，無慶賀之利，刑罰之（感）〔威〕#2禮義廉耻不設，毀譽仁鄙不立，而萬民莫相侵欺暴虐，猶在于混冥之中。混，大也。大冥之中，謂道也。逮至衰世，人眾財寡，事力勞而養不足，於是忿爭生，是以貴仁。仁鄙不齊，比周朋黨，設詐諝，懷機械巧故之心，而性失矣，諝，謀也。性失，失其純樸之性也。是以貴義。陰陽之情，莫不有血氣之感，男女群居雜處而無別，是以貴禮。禮以別也。性命之情，淫而相脅，脅，迫。以不得己，則不和，是以貴樂。以樂和之。是故仁義禮樂者，可以救敗，而非通治之至也。夫仁者所以救爭也，義者所以救失也，禮者所以救淫也，樂者所以救憂也。神明定於天下，而心反其初，心反其初，而民性善，初者，始也，有情也。未有情欲，故性善也。民性善，而天地陰陽從而包之，則財足而人贍矣，貪鄙忿爭不得生焉。由此觀之，則仁義不用矣。道德定於天下而民純樸，則目不營於色，營，惑。耳不淫於聲，坐俳而歌謠，被髮而浮（淫）〔遊〕#3，雖有毛嬙、西施之色，不知悅也，言尚德也。掉羽、武象，不知樂也。掉羽，羽舞也。武象，周武王樂也。淫泆無別，不得生焉。由此觀之，禮樂不用也。是故德衰然後仁生，行沮然後義立，沮，敗也。和失然後聲調，禮淫然後容飾。是故知神明然後知道德之不足為也，知道德然後知仁義之不足行也，道德本，仁義末。知仁義然後知禮樂之不足脩也。仁義大也，禮樂小也。今背其本而求其末，釋其要而索之于詳，未可與言至也。至，至德之道也。天地之大，可以矩表識也；矩，度也。表，影表。識，知也。星月之行，可以歷推得也；歷，術也。推，求也。雷震之聲，可以鼓鍾寫也；寫，猶放教也。風雨之變，可以音律知也。律知陰陽。是故大可睹者，可得而量也；明可見者，可得而蔽也；蔽或作察。聲可聞者，可得而調也；色可察者，可得而別也。夫至大，天地弗能含也；至微，神明弗能領也。領，理也。及至建律歷，別五色，異清濁，清商，濁宮。味甘苦，則樸散而為器矣。立仁義，脩禮樂，則德遷而為偽矣。脩，設也。遷，移也。及偽之生也，飾智以驚愚，設詐以巧上，巧欺上也。天下有能持之者，有能治之者也。有能持之者，桀、紂之民。有能治之者，湯、武之君也。
　　昔者蒼頡作書而天雨粟，鬼夜哭；蒼頡始視烏迹之文，造書有契，則詐偽萌生，詐偽萌生，則去本趨末，棄耕作之業，而務錐刀之利。天知其將餓，故為雨粟。鬼恐為書文所效，故夜哭也。鬼或作兔，兔恐見取毫作筆，害及其軀，故夜哭。伯益作井，而龍登玄雲，神棲崑崙；伯益佐舜，初作井，鑿地而求水。龍知將決川谷，灑陂池，恐見害，故登雲而去，棲其神於崑崙之山也。能愈多而德愈薄矣。愈，益也。故周鼎著倕，使銜其指，以明大巧之不可為也。倕，堯之巧工也。及周鑄鼎，著倕像於鼎，使銜其指。假令倕在見之，伎巧不能復踰，但當銜齧其指，故曰以明巧之不可為也。一說，周人鑄鼎畫像，鏤倕身於鼎，使自銜其指，以戒後世，明不當大巧為也。故至人之治也，心與神處，形〔與性］#4調，靜而體德，動而理通，隨自然之性而緣不得已之化，洞然無為而天下自和，澹然無欲而民自樸，無機祥而民不夭，不忿爭而養足，兼苞海內，澤及後世，不知為之者誰何。道無姓名，自當然也，故曰，不知誰何也。是故生無號，死無謐，實不聚而名不立，實，財也。道不名，故名不立。施者不德，受者不讓，施者不以為恩德，振不足而已。受者不讓之，則受之，不飾辭讓也。德交歸焉而莫之充忍也。忍，不忍也。故德之所總，道弗能害也；總，一也。智之所不知，辯弗能解也。有智謀者尚不能知，但口辯者何不解也。不言之辯，不道之道，若或通焉，謂之天府。或，有也。有能通不言之辯，不道之道者，入天之府藏。取焉而不損，損，減也。酌焉而不竭，酌，猶予。竭，盡也。莫知其所由出，是謂瑤光。瑤光者，資糧萬物者也。瑤光，謂北斗杓第七星也。居中而運，歷指十二辰，擿起陰陽，以殺生萬物也。一說，瑤光，和氣之見者也。振困窮，補不足，則名生；名，仁名也。興利除害，伐亂禁暴，則成功。功，武功也。世無災害，雖神無所施其德；上下和輯，雖賢無所立其功。昔容成氏之時，道路鴈行列處，容成，黃帝時造曆術也。鴈行，長幼有差也。託嬰兒於巢上，置餘糧於晦首，虎豹可尾，虺蛇可蹍，而不知其所由然。虎豹擾人，無害人之心，故可牽尾。虺蛇不螫毒，故可蹍履也。時人謂自當然耳，故曰，不知其所由然。逮至堯之時，十日並出，焦禾稼，殺草木，而民無所食。猰貐、鑿齒、九嬰、大風、封豨、脩蛇皆為民害。猰，讀車軋履人之軋。貐疾除瘉之瘉也。堯乃使羿誅鑿齒於疇華之野，鑿齒，獸名，齒長三尺，其狀如鑿，下徹頷下，而持戈盾。羿善射，堯使羿射殺之。疇華，南方澤名也。殺九嬰於凶水之上，九嬰，水火之怪，為人害。北狄之地有凶水。繳大風於青丘之澤，大風，風伯也，能壤人屋舍。羿於青丘之澤繳遮，使不為害也。一日，以繳擊矢射殺之。青丘，東方之澤名也。上射十日而下殺猰輸，十日並出，羿射去九。猰貐，獸名也，狀若龍首。或曰，似貍，善走而食人，在西方也。斷脩蛇於洞庭，擒封狶於桑林。脩蛇，大蛇也，吞象三年而出其骨之類。洞庭，南方澤名。封狶，大豕也。楚人謂豕為狶也。桑林，湯所禱早桑山之林。萬民皆喜，置堯以為天子。於是天下廣陝險易遠近始有道里。舜之時，共工振滔洪水，以薄空桑，共工，水官名也。栢有之後。振，動也。滔，蕩也。欲壅防百川，滔高煙庳，以害天下者。薄，迫也。空桑，地名，在魯也。龍門未開，呂梁未發，江淮通流，四海溟涬，民皆上丘陵，赴樹木。龍門，河之隘也。在左馮翊夏陽北，禹所鑿也。呂梁，在彭成呂縣，石生水中，禹決而通之，民所由得度也，故曰呂梁也。未發之時，水道不通，江、淮合流，四海溟澤，無岸畔也。舜乃使禹疏三江五湖，闢伊闕，導瀍，澗，伊闕，山名也。禹所開以通伊水，故曰闢。伊闕在雒陽西南九十里。瀍、澗，兩水名也。瀍讀裹纏之纏也。平通溝陸，流注東海，鴻水漏，九州乾，萬民皆寧其性。是以稱堯舜以為聖。晚世之時，帝有桀、紂、為璇室、瑤臺、象廊、玉牀，璇、瑤，石之似玉，以飾室臺也。用象牙飾廊殿，以玉為牀。言淫役也。璇或作旋，瑤或作搖，言室施機關，可轉旋也。臺可搖動，極土木之巧也。紂為肉圃、酒池，紂積肉以為園圃，積酒以為淵也。今河內朝歌，紂所都也。城西有糟丘，酒池處是也。燎焚天下之財，罷苦萬民之力，刳諫者，剔孕婦，王子比于，紂之諸父也，數諫紂之不道，紂剖其心而觀之，故曰刳諫者。孕，孕婦，身將就草之婦也。紂解剔觀其胞裹，故曰剔孕婦也。攘天下，虐百性。於是湯乃以革車三百乘伐桀于南巢，放之夏臺，革車，兵車也。南巢，今盧江巢縣是也。夏臺，大臺，故作宮也。武王甲卒三千破紂牧野，殺之于宣室，武王，周文王之子發也。在車曰士，步曰卒。牧野，南郊地名，在朝歌城外。宣室，殷宮名。一曰，宣室，獄也。天下寧定，百姓和集。是以稱湯、武之賢。由此觀之，有賢聖之名者，必遭亂世之患也。今至人生亂世之中，含德懷道，拘無窮之智，鉗口寢說，遂不言而死者眾矣。至人，至德之人。然天下莫知貴其不言也。無有貴鉗口不言而死也。故道可道，非常道；至道無名，不可道，故曰可道者，非常道也。名可名，非常名。真人之名不可得名也。著於竹帛，鏤於金石，可傳於人者，其粗也。五帝三王，殊事而同指，異路而同歸。五帝，黃帝、顓頊、帝譽、帝堯、帝舜。三王，夏禹、殷湯、周文王。同歸，同歸修仁義也。晚世學者，不知道之所一體，德之所總要，總，凡也。要，約也。取成之迹，相與危坐而說之，鼓歌而舞之，故博學多聞，而不兔於惑。詩云，不敢暴虎，不敢馮河，人知其一，莫知其他。此之謂也。無兵搏虎日暴虎，無舟檝而渡曰馮河。言小人而為政，不可不敬〔不敬〕#5則危，猶暴虎馮河之必死。人皆暴虎馮河立至害也，故曰知其一，而不知當畏慎小人危亡也，故曰莫知其他。此不免於惑，此之謂也。
　　帝者體太一，體，法也。太一，天之刑神也。王者法陰陽，霸者則四時，君者用六律。秉太一者，牢籠天地；彈壓山川，牢，讀星霤，楚人謂牢為霤。彈山川，令出雲雨，後能壓止之。含吐陰陽，伸曳四時，伸曳，猶神引，和調之。紀綱八極，經緯六合，覆露照導，普汜無私，普，大也。汜，眾也。無私愛憎，言皆公也。蠉飛蠕動，莫不仰德而生。陰陽者，承天地之和，形萬殊之體，含氣化物，以成埒類，埒，形也。贏縮卷舒，淪於不測，贏，長也。縮，烜也。卷，屈也。舒，散也。淪，入也。測，深也。入於不可測盡之深。終始虛滿，轉於無原。轉化歸於無窮之源本也。四時者，春生夏長，秋收冬藏，取于有節，出入有時，開闔張歙，不失其叙，歙，讀曰脅。叙，次也。喜怒剛柔，不離其理。理，道也。六律者，生之與殺也，賞之與罰也，子之與奪也，子，布施也。奪，取收也。非此無道也，則四時用六律之君，非用此上事，其余無他道也。故謹於權衡準繩，審乎輕重，足以治其境內矣。權衡，平也。準，法也。繩，直也。是故體太一者，明於天地之情，通於道德之倫，聰明燿於日月，精神通於萬物，動靜調於陰陽，喜怒和于四時，德澤施于方外，施，廷。廷於遠方之外。名聲傳于後世。後世傳聞之也。法陰陽者，德與天地參，參，明。明與日月並，並，併也。精與鬼神總，總，合也。戴圓履方，抱表懷繩，圓，天也。方，地也。表，正也。繩，直也。內能治身，外能得人，能得人之歡心。發號施令，天下莫不從風。風，化也。則四時者，柔而不脆，剛而不鞼，鞼，折也。寬而不肆，肆，緩。雖寬不緩，過齊非也。肅而不悖，肅，急也。雖急不促悖。優柔委從，以養群類，類，物類也。其德含愚而容不肖，無所私愛。私，邪也。用六律者，伐亂禁暴，進賢而廢不肖，扶撥以為正，撥，任也。扶，治也。壞險以為平，矯枉以為直，矯，正也。枉，曲也。明於禁舍開閉之道，乘時因勢以服役人心也。役，使也。帝者體陰陽則侵，為諸夏所侵陵。王者法四時則削，為諸夏所侵削。傳曰，諸侯侵犯王略也。霸者節六律則辱，為鄰國所侮辱。君者失準繩則廢。為臣所廢，絀更立賢。故小而行大，則滔窕而不親，滔窕，不滿密也。不為臣下所親附也。大而行小，則狹隘而不容。行小則正狹隘，而不容包臣下。貴賤不失其體，而天下治矣。不失其體，大行大，小行小也。天愛其精，地愛其平，精，光明也。平，正也。人愛其情，情，性也。天之精，日月星辰雷電風雨也；地之平，水火金木土也；人之情，思慮聰明喜怒也。故閉四關，止五遁，則與道淪。四關，耳、目、心、口。遁，逸也。淪，入也。是故神明藏於無形，精神反於至真，真，身也。則目明而不以視，耳聰而不以聽，心條達而不以思慮，委而弗為，和而弗矜，矜，自大也。真性命之情，而智故不得雜焉。雜，糅也。精泄於目則其視明，泄，猶通也。在於耳則其聽聰，留於口則其言當，當，合也。集於心則其慮通。集，止也。故閉四關則身無患，百節莫苑，苑，病也。苑讀南陽之宛也。莫死莫生，莫虛莫盈，計是謂真人。言守其常。
　　凡亂之所由生者，皆在流遁。流遁之所生者五：流，放也。遁，逸也。大構駕，興宮室，構，連也。駕，材木相乘駕也。延樓棧道，雞棲井榦，延樓，高樓也。棧道，飛閣複道相通。雞棲井榦，複屋熒井也，刻花置其中也。檦標欂櫖，以相支持，木巧之飾，飾巧。盤紆刻儼，盤，盤龍也。紆，曲屈。刻儼，浮首虎頭之屬，皆屋飾也。儼，讀嚴然之儼也。嬴鏤雕琢，詭文回波，嬴鏤，文章鏤。雕，畫也。玉曰琢。皆飾巧也。詭文，奇異之文也。回波，若水波也。淌遊瀷淢，菱杼紾抱，尚遊瀷淢，皆文盡，擬像水勢之貌也。菱，芰。杼，采實。紾，戾也。抱，轉也。皆壯釆相銜持貌也。淌，讀平敞之敞。瀷，燕人強春言欶之欶。淢讀郁乎文哉之郁美讀楚言杼紾，讀紾結之紾。抱讀岐嶷之嶷。芒繁亂澤，巧偽紛挐，以相摧錯，此遁於木也。皆釆色形像文章貌。挐，讀人性紛挐不解之挐。鑿汙池之深，肆畛崖之遠，肆，極也。崖垠也。來谿谷之流，飾曲岸之際，積牒旋石，以純脩碕，飾，治也。牒，累。純，緣也。以玉石致之水邊，為脩碕。或作旋（祐）〔石〕#6旋石切以牒累流水邊，為脩碕。脩碕，曲中水所棠處也。抑淢怒瀨，以揚激波，抑，止也。淢，怒水也。顓，急流也，而抑止之，故激揚之波起也。曲拂邅回，以像湡、浯，拂，戾也。邅迴，轉流也。湡，番隅。浯，蒼梧。之二國多水，江湖環之，故多象渠池以自邅迴，法而像之也。湡，讀愚戇之愚也。益樹蓮菱，以食鼈魚，樹，種也。蓮，藕實地。菱芰也。皆可以養魚鼈。蓮，讀蓮羊魚之蓮也。鴻鵠鷫鷞，稻梁饒餘，鷫鷞鴈類也。一曰鳳之別類也。龍舟鷁首，浮吹以娛，此遁於水也。龍舟，大舟也。刻為龍文，以為飾也。蠲，大鳥也，畫其象著船頭，故曰鷁首也。於舟中吹籟與竽，以為樂，故曰浮吹以娛。高築城郭，設樹險阻，崇臺榭之隆，設，施也。樹，立也。一說，種樹木以為險阻，今難攻易守也。積土高丈曰臺，加木曰榭也。侈苑囿之大，以窮要妙之望，侈，廣也。有墻曰苑，無墻曰囿，所以畜禽獸也。盡極要之觀望也。魏闕之高，上際青雲，大廈曾加，擬於崑崙，門闕高祟巍巍然，故曰魏闕也。大廈，大屋也。曾，重。架，材木相秉架也。其高與崑崙山相像也。脩為墻垣，甬道相連，甬道，飛閣複道也。甬，讀踊躍之踊。道，讀道布之道也。殘高增下，積土為山，殘，墮也。增，益也。接徑歷遠，直道夷險，接，疾也。徑，行也。道之阨者正直之。夷，平也。終日馳騖，而無蹟蹈之患，此遁於土也。大鍾鼎，美重器，鍾，音之君也。重器，大器，蓋鍾鼎也。華蟲疏鏤，以相繆紾，書曰，山龍華蟲藻火粉米。繆紾，相纏結也。寢兕伏虎，蟠龍連組，兕，獸名。寢伏各有形也。蟠龍詘屈相連，文錯如織組文也。焜昱錯眩，照燿煇煌，錯，雜也。眩惑也。照燿煇煌，焜光澤色貌也。偃蹇□糾，曲成文章，雕琢之飾，鍛錫文鐃，乍晦乍明，雕，畫也。緣錯錫可刷，如連珠不可棳，故曰乍晦乍明也。抑微滅瑕，霜文沈居，若簞蘧蒢，言劍理之美，沒滅其瑕，文鐃如霜，皆役身中，故曰沈居。簞，竹蓆。蘧蒢，葦蓆。取其邪文次叙，劍鐃若此也。纏錦經冗，以數而疏，劍文相句，連纏如綺，經冗如錦，似數如疏，文鐃美眩人目。此遁於金也。煎熬焚炙調齊和之適，以窮荊、吳甘酸之變，荊，楚。言二國善酸鹹之和，而窮盡之。焚林而獵，燒燎大木，鼓橐吹埵，以銷銅鐵，鼓，繫也。橐，治鑪排橐也。埵，銅橐口鐵笛，埵入火中吹火也，故曰吹埵。銷，鑠。靡流堅鍜，無厭足（日）〔目〕#7，山無峻榦，林無柘梓，峻榦，長枝也。柘，桑。梓，滋生也。燎木以為炭，燔草而為灰，野莽白素，不得其時，槁，草。白，素。上掩天光，下殄地財，此遁於火也。殄，盡也。珍讀曰典也。此五者一，足以亡天下矣。五者之中有一，則足以滅亡也。是故古者明堂之制，下之潤溼弗能及，上之霧露弗能入，四方之風弗能襲，明堂，王者布政之堂。上圓下方，堂四出，各有左右房，謂之個，凡十二所。王者月居其房，告朔朝歷，頒宣其令，謂之明堂。其中可以叙昭穆，謂之太廟。其上可以望氣祥，書雲物，謂之靈臺。其外圓，似辟雍。諸侯之制半天子，謂之宮，詩云，矯矯魯侯，在泮獻（公）〔馘是〕#8也。土事不文，質也。木工不斲，樸而已。斲或作琢，（而）［不］#9。雕畫也。金器不鏤，不錯鏤設文飾也。鏤，讀婁之婁。衣無隅差之削，隅，角也。差，邪也。古者質，皆全幅為衣裳，無有邪角。邪角，削殺也。冠無觚贏之理，觚贏之理，謂若馬目籠相連干也。言無者，冠文取平直而已也。嬴，讀指端嬴文之嬴也。堂大足以周旋理文，堂，明堂。所以升降揖讓修禮容，故曰周旋。理文，理政事文書也。靜潔足以饗上帝，禮鬼神，以示民知儉節。孝經曰，宗祀文王於明堂，以配上帝也。夫聲色五味，遠國珍怪，瓌異奇物，足以變心易志，搖蕩精神，感動血氣者，不可勝計也。夫天地之生財也，本不過五。不過五行之數。聖人節五行，則治不荒。五行，金、木、水、火、土也。水屬陰行，火為陽行，木為燠行，金為寒行，土為風行。五氣常行，故曰五行。凡人之性，心和欲得則樂，心和，不喜不怒。欲得，無違耳。樂斯動，動斯蹈，蹈斯蕩，蕩斯歌，歌斯舞，歌舞節則禽獸跳矣。人之性，心有憂喪則悲，悲則哀，有憂，艱難也。喪，（事）［亡］#10也。亡失所離，愛則悲，悲則傷。哀斯憤，憤斯怒，怒斯動，動則手足不靜。靜，寧也。擗踊哭泣，哀以送之也。人之性，有侵犯則怒，怒則血充，人欲有侵犯則怒盛，血氣充盈，以成其勢。血充則氣激，氣激則發怒，發怒則有所釋憾矣。釋，解也。憾，恨也。故鍾鼓管簫，干鏚羽旄，所以飾喜也。衰絰苴杖，苴，麻之有實者。衰，讀曰崔杼之崔也。哭踊有節，所以飾哀也。為哀所容，故曰飾也。兵革羽旄，金鼓斧鉞，所以飾怒也。必有其質，乃為之文。古者聖王在上，政教平，仁愛洽，上下同心，君臣輯睦，衣食有餘，家給人足，父慈慈，柔也。子孝，兄良弟順，生者不怨，死者不恨，有道之世，人得其志，故生者不怨也。皆終其天命，故死者不恨。天下和洽，人得其願。夫人相樂，無所發貺，故聖人為之作樂以和節之。夫人，眾人也。但中心相樂，所以發其恩賜也，故聖人為之作樂以節之，猶通制也。末世之政，田漁重稅，關市急征，澤梁畢禁，網罟無所布，耒耜無所設，民力竭於徭役，財殫於會賦，會，計。計人口數，責其稅歛也。居者無食，行者無糧，老者不養，死者不葬，贅妻鬻子，以給上求，猶弗能贍，贅，從嫁也。或作賃妻。愚夫意婦皆有流連之心，悽愴之志，流連，猶爛漫，失其職業也。悽愴，傷悼之貌。憃讀近貯益之□戇，蘢口言之也。乃使始為之撞大鍾，擊鳴鼓，吹竽笙，彈琴瑟，失樂之本矣。古者上求薄而民用給，給，足。君施其德，臣盡其忠，父行其慈，子竭其孝，竭，盡也。善事父母曰孝也。各致其愛而無憾恨其間。無憾恨，各得其願也。夫三年之喪，非強而致之，非強行致孝子之情也，情自發於中。聽樂不樂，食旨不甘，思慕之心未能絕也。三年之思，思慕之心未能自絕於哀戚也。晚世風流俗敗，嗜慾多，禮義廢，君臣相欺，父子〔相〕#11疑，怨尤充胸，思心盡亡，盡喪其忠孝思慕之心也。被衰戴絰，戲笑其中，雖致之三年，失喪之本也。本在哀戚。古者天子一畿，諸侯一同，方千里為畿，方百里為同。各守其分，不得相侵。分，猶界也。有不行王道者，暴虐萬民，爭地侵壤，亂政犯禁，召之不至，令之不行，言不行上令者。行，讀行馬之行。禁之不止，誨之不變，誨，教也。變，更也。乃舉兵而伐之，戮其君，易其黨，封其墓，類其社，有賢者受惡君之誅，則封殖其墓。若武王伐紂，封比干之墓是也。祭社曰類。以事類祭之也。詩云，是類是褐也。卜其子孫以代之。卜，擇立其子孫之賢也。天子不滅國，諸侯不滅姓，古之政也。晚世務廣地侵壤，並兼無已，舉不義之兵，伐無罪之國，殺不辜之民，絕先聖之後，辜，罪也。民皆帝王之後，故曰絕先聖之後。大國出攻，小國城守，驅人之牛馬，傒人之子女，傒，繫囚之繫，讀曰雞。毀人之宗廟，遷人之重寶，血流千里，暴骸滿野，以贍貪主之欲，非兵之所為生也。言兵為禁暴整亂設，不為作亂生也。故兵者，所以討暴，非所以為暴也。言兵討人之暴亂，非所以自為暴亂也。樂者，所以致和，非所以為淫也。樂蕩人之邪志，存人之正性，致其中和而已，非所為自淫過也。喪者，所以盡哀，非所以為偽也。喪鋪哭泣，所以盡孝子之哀情也，非所以為詐偽佯哀戚而已也。故事親有道矣，而愛為務；道，孝道。務在愛敬其親。朝廷有容矣，而敬為上；朝廷之容濟濟也，父子主愛，君臣主敬，故以敬為上也。處喪有禮矣，而哀為主；處，居也。喪禮，三年之禮也。論語曰，喪與其易也，寧戚。故曰以哀為主也。用兵有術矣，而義為本。術，數也。陰陽天生虛實之數也。傳曰，天生五材，民並用之，廢一不可，誰能去兵。兵之所由來久矣，聖人以興，亂人以亡，廢興存亡，昏明之術也。故曰以義為本。本立而道行，本傷而道廢。本立，義立也。本傷，義喪也。故曰道廢。
　　淮南鴻烈解卷之十三竟
　　#1『其』，『芒』字之誤，據集解本改。
　　#2『感』，『威』字之誤，據集解本改。
　　#3『淫』，『遊』字之誤，據集解本改。
　　#4『與性』二字誤入注文，據集解本改。
　　#5脫『不敬』二字，據集解本補。
　　#6『祐』，『石』字之誤，據集解本改。
　　#7『曰』，『目』字之誤，據集解本改。
　　#8『公』當作『馘是』，據集解本補改。
　　#9『而』『不』字之誤，據集解本政。
　　#10『事』，『亡』字之誤，據集解本改。
　　#11脫『相』字，據集解本補。

　　淮南鴻烈解卷之十四
　　太尉祭酒臣許慎記上
　　主術訓上
　　主，君也。術，道也。君之宰國統御臣下，五帝三王以來，無不用道而興，故曰主術也，因以題篇。
　　人主之術，處無為之事，而行不言之教，教，令也。謂不言而事辦也。清靜而不動，一度而不搖，因循而任下，責成而不勞。成辦而不自勞。是故心知規而師傅諭導，規，謀也。師者，所從取法則也。傅，相也。諭導以正道也。口能言而行人稱辭，足能行而相者先導，相，儀。耳能聽而執正進諫。諫，或作謀也。其世子時也。是故慮無失策謀無過事過猶誤也。言為文章，行為儀表於天下，為天下人所法則也。進退應時，動靜循理，不為醜美好憎，不為賞罰喜怒，名各自名，類各自類，事猶自然，莫出於己。故古之王者，冕而前旒所以蔽明也，冕，王者冠也。前旒，前後垂珠飾遂筵也。下自目，故曰蔽明也。天子玉縣十二，公侯挂珠九，卿點珠六，伯子各應隨其命數也。黈纊塞耳所以掩聰，不欲其妄聞也。黈，讀而買黈益之黈也。天子外屏所以自障。屏，樹垣也。爾雅曰，門內之垣謂之樹。論語曰，國君樹塞門。諸侯在內，天子在外，故曰所以自障也。故所理者遠，則所在者邇，所治者大，則所守者少。
　　夫目妄視則淫，耳妄聽則惑，口妄言則亂。夫三關者，不可不慎守也。若欲規之，乃是離之；言嗜欲有所規合，乃是離散也。若欲飾之，乃是賊之；飾，好也。賊，敗也。天氣為魂，地氣為魄，反之玄房，各處其宅。守而勿失，上通太一。太一之精，通於天道。天道玄默，無容無則，大不可極，深不可測，測，盡。尚與人化，知不能得。天道至大，非人智慮所能得也。昔者神農之治天下也，神不馳於胸中，言釋神安靜，不躁動也。智不出於四域，信身在中。懷其仁成之心，懷，思。甘雨時降，五穀蕃植蕃，茂。植，長。春生夏長，秋收冬藏。月省時考，茂，成。歲終獻功，以時嘗穀，嘗之新穀，薦之明堂。祀于明堂。明堂之制，有蓋而無四方，風雨不能襲，寒暑不能傷。遷延而入之，養民以公。遷延，猶倘佯也。已說在本經也。其民樸重端慤，端，直也。慤，成也。不忿爭而財足，不勞形而功成。因天地之資，而與之和同，是故威厲而不殺，刑錯而不用，法省而不煩，省，約也。煩，多也。故其化如神。其地南至交阯，北至幽都，幽冥之都。東至暘谷，日所出也。西至三危，三危，西極之山。莫不聽從。當此之時，法寬刑緩，囹圄空虛，而天下一俗，一同其俗。莫懷姦心。末世之政則不然，上好取而無量，下貪狼而無讓，民貧苦而忿爭，事力勞而無功，智詐萌興，盜賊滋彰，上下相怨，號令不行。執政有司，不務反道矯拂其本，而事脩其末，事，治。削薄其德，曾累其刑，而欲以為治，無以異於執彈而來鳥，□梲而狎犬也，亂乃逾甚。逾，益。夫水濁則魚噞，魚短氣，出口於水，喘息之諭也。政苛則民亂。言聊也。故夫養虎豹犀象者，為之圈檻，供其嗜欲，適其饑飽，違其怒恚，然而不能終其天年者，刑有所劫也。是以上多故則下多詐，故，巧。上多事則下多態，上煩擾則下不定，不定，不知所從。上多求則下交爭。不直之於本，而事之於末，譬猶揚堁而彌塵，抱薪以救火也。堁，塵麼也。楚人謂之堁。堁，動塵之貌。彌，止也。故聖人事省而易治，求寡而易贍，瞻，給。不施而仁，不言而信，不求而得，不為而成。塊然保真，抱德推誠，誠，實。天下從之，如響之應聲，景之像形，其所修者本也。詹何曰，未聞身治而國亂。故曰其所修者本也。刑罰不足以移風，殺戮不足以禁姦，唯神化為貴。至精為神。夫疾呼不過聞百步，志之所在，踰于千里。踰，猶通也。冬日之陽，夏之陰，萬物歸之，而莫使之然，冬日人物歸陽，夏日猛物歸陰，莫使之，自然如是也。故至精之像，弗招而自來，不麾而自往，窈窈冥冥，不知為之者誰，而功自成。智者弗能誦，辯者弗能形。昔孫叔敖恬臥，而郢人無所害其鋒；郢，楚國都也。孫叔敖，楚大夫也。蓋乘馬三年，不知其牝牡，言其賢也。但恬臥養德，折衝千里之外，敵國不敢犯害，故郢人不舉兵出伐，無所害其鋒於四方也。市南宜遼弄丸，而兩家之難無所關其辭。宜遼，姓也，名熊。勇士，居楚市南。楚平王太子建為費無極所逐，奔鄭，鄭人殺之。其子勝在吳，令尹子西召之，以為白公。請伐鄭以報讎，子西許之，而未出師。晉人伐鄭以報讎，子西救之。勝怒曰，鄭人在此，讎不遠矣。欲殺子西。其臣石乞曰，市南熊宜遼，得之可以當五百人。乃往視之，告其故，不從。舉之以劍而不動，而弄丸不輟，心志不懼，曰，不能從子為亂，亦不泄子之事，（曰）〔白〕#1公遂殺子西。兩雖有難，不怨宜遼。故曰無所關其辭也。鞅鞈鐵鎧，瞋目扼□，其於以御兵刃，縣矣。縣，遠也。比於德，不及之遠。券契束帛，刑罰斧鉞，其於以解難，薄矣。薄於德也。待目而照見，待言而使令，其於為治，難矣。蘧伯玉為相，子貢往觀之，曰，何以治國？曰，以弗治治之。蘧伯玉，衛大夫蘧瑗也。子貢，衛人也，姓端木，名賜，孔子弟子也。簡子欲伐衛，使是史黯往覿焉。簡子，晉卿趙氏也。史黯，史墨也。覿，觀之也。還報曰，蘧伯玉為相，未可以加兵。以其賢也。固塞險阻，何足以致之。致，猶勝也。故臯陶瘖而為大理，天下無虐刑，有貴于言者也。雖瘖，平獄理訟能得人之情，故貴於多言者也。師曠瞽而為太宰，晉無亂政，有貴于見者。雖盲，而大治晉國，使無有亂政，故貴於有所見。故不言之令，不視之見，不言之令，臯陶瘖也。不視之見，師曠瞽也。此伏犧，神農之所以為師也。以用師法。故民之化也，不從其所言，而從所行。從其志意之所行。故齊莊公好勇，不使鬪爭，而國家多難，其漸至于崔杼之亂。莊公，齊靈公之子光。崔杼，齊大夫也。亂，殺莊公也。傾襄好色，不使風議，而民多昏亂，其積至昭奇之難。楚傾襄王。昭奇，楚大夫也。故至精之所動，若春氣之生，秋氣之殺也，雖馳傳騖置，不若此其亟。亟，疾。故君人者，其猶射者乎。於此毫末，於彼尋常矣。故慎所以感之也。夫榮啟期一彈，而孔子三日樂，感于和。鄒忌一徽，而威王終夕悲，感于憂。徽，騖彈也。威王，齊宣王之父也。在春秋後。徽讀紛麻縗車之縗也。動諸琴瑟，形諸音聲，而能使人為之哀樂。（在）〔衰〕#2，威王也。樂，孔子也。縣法設賞，而不能移風易俗者，其誠心弗施也。寧戚商歌車下，桓公喟然而寤矣，至精入人深矣。故曰，樂聽其音則知其俗，見其俗則知其化。孔子學鼓琴於師襄，師襄，魯樂大飯也。而諭文王之志，見微以知明矣。諭，教。教之鼓文王操也。延陵季子聽魯樂而知殷、夏之風，論近以識遠也。作之上古，施及千歲而文不滅，況於並世化民乎。湯之時，七年旱，以身禱於桑林之際，而四海之雲凑，凑，會也。或作蒸。蒸，升也。千里之雨至。抱質效誠，感動天地，神諭方外，令行禁止，豈足為哉。古聖王至精形於內，而好憎忘於外，形，見。好憎，情欲已充。出言以嗣情，發號以明旨，陳之以禮樂，風之以歌謠，業貫萬世而不壅，貫，通。壅，塞。橫局四方而不窮，禽獸昆蟲與之陶化，化，從。昆蟲，或作鬼神。又況於執法施令乎。故太上神化，其次使不得為非，其次賞賢而罰暴。暴，虐亂也。
　　衡之於左右，無私輕重，故可以為平。衡，銓衡也。繩之於內外，無私曲直，故可以為正。人主之於用法，無私好憎，故可以為命。夫權輕重不差蟁首，蟁首，猶微細也。扶撥枉橈不失針鋒，直施矯邪不私辟險，姦不能枉，讒不能亂，德無所立，立，見。怨無所藏，是任術而釋人心者也，故為治者不與焉。治在道，不在智，故曰不與焉。夫舟浮於水，車轉於陸，此勢之自然也。木擊折轊，水戾破舟，不怨木石而罪巧拙者，罪御者、刺舟者之巧拙也。知故不載焉。言木石無巧詐，故不怨也。是故道有智則惑，言道智則惑也。德有心則險，心有目則眩。眩於物也。兵莫憯於志而莫邪為下，寇莫大於陰陽而抱鼓為小。小，細。憯，猶利也。以志意精誠伐人為利。老子曰，重積德則無不尅。故以莫邪為下也。寇亦兵也。推陰陽虛實之道為大。故以抱鼓為小也。今夫權衡規矩，一定而不易，不為秦、楚變節，不為胡、越改容，常一而不邪，方行而不流，一日刑之，萬世傳之，而以無為為之。言無所為為之，為自為之。故國有亡主，而世無廢道；亡主，桀、紂是也。湯武以其民主，故曰無廢道也。人有困窮，而理無不通。理，道。由此觀之，無為者，道之宗。宗，本。故得道之宗，應物無窮；任人之才，難以至治。才，智。湯武聖主也，而不能與越人乘幹舟而浮於江湖；幹舟，小船也，危險，越人習水，自能乘之，故湯武不能也。一曰，大舟也。伊尹，賢相也，而不能與胡人騎騵馬而服騊駼；黃馬白腹曰騵。詩曰，四騵彭祖。騊駼，野馬也，胡人所習。伊尹雖賢，不能與服也。孔墨博通，而不能〔與〕#3山居者入榛薄險阻也。孔，孔子也。墨，墨翟也。聚木為榛，深草為薄，山居者所習，故孔、墨不能也。阻或作塗也。由此觀之，則人知之於物也，淺矣。而欲以徧照海內，存萬方，不因道之數，而專己之能，則其窮不達矣。故智不足以治天下也。桀之力，別觡伸鉤，索鐵歙金，推移大犧，水殺黿鼍，陸捕熊羆，觡，角也。索，絞也。歙讀協。然湯革車三百乘，困之鳴條，擒之焦門，焦或作巢。由此觀之，勇力不足以持天下矣。智不足以為治，勇不足以為強，則人材不足任，明也。而君人者不下廟堂之上，而知四海之外者，因物以識物，因人以知人也。故積力之所舉，財無不勝也；眾智之所為，則無不成也。埳井之無黿鼍，隘也；園中無脩木，小也。夫舉重鼎者，力少而不能勝也，及至其移徙之，不待其多力者。故千人之群無絕梁，萬人之聚無廢功。夫華騮、緑耳，一日而至千里，然其使之搏兔，不如豺狼，伎能殊也。殊，異。鴟夜撮蚤蚊，察分秋毫，晝日顛越，不能見丘山，形性詭也。鴟，鴟鵂也，謂之老菟，夜鳴人屋上也。夜則目明，合聚人爪以著其巢中，故曰察分秋毫，晝則無所見，故曰情性詭也。夫螣蛇遊霧而動，應龍乘雲而舉，猨得木而捷，魚得水而鶩。鶩，疾。故古之為車也，漆者不畫，鑿者不斲，工無二伎，士不兼官，各守其職，不得相姦，姦，亂。人得其宜，物得其安，是以器械不苦，而職事不嫚。苦，讀監。嫚，捕器。嫚，讀慢緩之慢。夫責少者易償，職寡者易守，寡，少。任輕者易權。權，謀。上操約省之分，下效易為之功，是以君臣彌久而不相厭。厭，欺。君人之道，其猶零星之尸也，尸，祭主也。尸食飽，以知神之食亦飽。詩曰，公尸宴飲，在宗載考。儼然玄默，而吉祥受福。尸不言語，故曰玄默。是故得道者不為醜飾，不為偽善，不飾為美，亦不極為善也。一人被之而不褒，褒，大。萬人蒙之而不褊。蒙，冒也。褊，小也。是故重為惠，若重為暴，則治道通矣。通，猶順也。為惠者，而布施也。無功而厚賞，無勞而高爵，則守職者懈於官，而遊居者亟於進矣。為暴者，妄誅也。無罪者而死亡，行直而被刑，則修身者不勸善，而為邪者輕犯上矣。言不可不慎也。故為惠者生姦，而為暴者生亂。姦亂之俗，亡國之風。風，化。是故明主之治，國有誅者而主無怒焉，因法而行，故不怒也。朝有賞者而君無與焉。因功而行，故不與也。誅者不怨君，罪之所當也；賞者不德上，功之所致也。民知誅賞之來，皆在於身也，故務功修業，不受贛於君。贛，物。是故朝廷蕪而無迹，田野辟而無草，故太上下知有之。言太上之世，下知之人皆能有此術。令夫橋直植立而不動，俛仰取制焉；橋，桔臯上衡也。植，柱權衡者。行之俛仰，取制於柱也。以諭君。人主靜漠而不躁，躁，動。百官得修焉。譬而軍之持麾者，妄指則亂矣。慧不足以大寧，智不足以安危，與其譽堯而毀桀也，不如掩聰明而反修其道也。不足以大寧者，小惠也。不足以安危者，小智也。如此人者，欲譽堯而毀桀以成善善惡惡之名，人猶有強知之人耳，不如掩聰明而本脩大道，成名之速也。人君之道亦如此也。清靜無為，則天與之時；廉儉守節，則地生之財；人君德行如此，故天與之時，地生之財，天與之時，湯武是也。地生之財，神農、后稷也。處愚稱德，則聖人之為謀。若伊尹為湯謀，傳說為高宗謀是。孟子曰，伊尹〔聖〕#4之任。國語曰，武丁以像旁求聖人，得傳說於傳巖也。是故下者萬物歸之，虛者天下遺之。遺，與。夫人主之聽治也，清明而不暗，虛心而弱志，是故群臣輻凑並進，無愚智賢不肖，莫不盡其能。於是乃始陳其禮，建以為基。建，立也。基，業也。是乘眾勢以為車，御眾智以為馬，雖幽野險塗，則無由惑矣。幽，深也。險，猶遠也。人主深居隱處以避燥溼，閨門重襲以避姦賊，內不知閭里之情，外不知山澤之形，惟幕之外，目不能見十里之前，耳不能聞百步之外，天下之物無不通者，通，知。其灌輸之者大，而斟酌之者眾也。是故不出戶而知天下，不窺牖而知天道。乘眾人之智，則天下之不足有也。專用其心，則獨身不能保也。保，猶守也。是故人主覆之以德，不行其智，而因萬人之所利。夫舉踵天下而得所利，故百姓〔載〕#5之上，弗重也；錯之前，而弗害也；舉之而弗高也，推之而弗厭。尊重，舉之不自覺高也。推，求也，奉也。
　　主道員者，運轉而無端，端，涯。化育如神，虛無因循，常後而不先也。臣道員者，運轉而無方者，論是而處當，為事先倡，守職分明，以立成功也。是故君臣異道則治，不易奪，言相和。同道則亂。君所謂可，臣亦曰可，君所謂否，臣亦曰否，是同也。莫相（臣）〔匡〕#6弼，故曰亂也。各得其宜，處其當，則上下有以相使也。君得君道，臣得臣道，故曰得其宜也。夫人主之聽治也，心而弱意，清明而不闇，是故群臣輻凑並進，無愚智賢不肖莫不盡其能者，則君得所以制臣，臣得所以事君，治國之道明矣。文王智而好問，故聖。好問，欲與人同其功。武王勇而好問，故勝，勝殷。夫乘眾人之智，則無不任也；用眾人之力，則無不勝也。千鈞之重，烏獲不能舉也；千鈞， 萬斤也。鳥獲，秦武王之力士也。武王試其力，使舉大鼎腕脫而不任，故曰不能舉也。眾人相一，則百人有餘力矣。是故任一人之力者，則鳥獲不足恃；不能勝，故不恃也。乘眾人之制者，則天下不足有也。人眾力強，以天下為小，故曰不足有也。禹決江疏河，以為天下興利，而不能使水西流。稷辟土墾草，以為百姓力農，然不能使禾冬生。豈其人事不至哉，其勢不可也。夫推而不可為之勢，而不脩道理之數，推，行。雖神聖人不能以成其功，而況當世之主乎。夫載重而馬羸，雖造父不能以致遠。造父，周穆王之善御臣也。車輕馬良，雖中工可使追速。是故聖人舉事也，豈能拂道理之數，詭自然之性，拂，戾也。詭，違也。以曲為直，以屈為伸哉。未嘗不因其資而用之也。（資）#7是以積力之所舉，無不勝也；而眾智之所為，無不成也。聾者可令嗺□，而不可使有聞也；瘖者可使守圉，而不可使言也。形有所不周，而能有所不容也。是故有一形者處一位，有一能者服一事。力勝其任，則舉之者不重也；能稱其事，則為之者不難也。毋小大脩短，各得其宜，則天下一齊，無以相過也。聖人兼而用之，故無棄才。人主貴正而尚忠，忠正在上位，執正營事，營，典。則讒佞姦邪無由進矣。譬猶方員之不相蓋，而曲直之不相入。入，中。夫鳥獸之不可同群者，其類異也；虎鹿之不同遊者，力不敵也。是故聖人得志而在上位，讒佞姦邪而欲犯主者，譬猶雀之見鸇而鼠之遇狸也，亦必無餘命矣。是故人主之一舉也，不可不慎也。所任者得其人，則國家治，上下和，群臣親，百姓附。附，從。所任非其人，則國家危，上下乖，群臣怨，百姓亂。故一舉而不當，終身傷。傷，病也，亦敗也。得失之道，權要在主。是故繩正於上，木直於下，非有事焉，事，治也。非治之使宜。所緣以修者然也。故人主誠正，則直士任事，而姦人伏匿矣。人主不正，則邪人得志，忠者隱蔽矣。夫人之所以莫□玉石而□瓜瓠者，何也？玉石堅，□不能入，故不□。無得於玉石，弗犯也。使人主執正持平，如從繩準高下，則群臣以邪來者，猶以卵投石，以火投水。故靈王好細腰，而民有殺食自飢也；靈王，蓋楚靈王。殺食，省食。越王好勇，而民皆處危爭死。越王，勾踐。由此觀之，權勢之柄，其以移風易俗矣。堯為匹夫，不能仁化一里；桀在上位，令行禁止。由此觀之，賢不足以為治，而勢可以易俗，明矣。書曰，一人有慶，萬民賴之。此之謂也。
　　天下多眩於名聲，而寡察其實，寡，少也。察，明也。實，真偽之實。是故處人以譽尊，處人，隱居也。以名譽見尊也。而遊者以辯顯。遊行之人，以辯辭自顯達。察其所尊顯，無他故焉，人主不明分數利害之地，而賢眾口之辯也。治國則不然，然，如是也。言事者必究於法，而為行者必治於官。上操其名以責其實，臣守其。業業，事。以效其功，效，致。言不得過其實，行不得踰其法，群臣輻凑，莫敢專君。專，制。事不在法律中，而可以便國佐治，必參五行之。陰考以觀其歸，並用周聽以察其化，不偏一曲，不黨一事，是以中立而徧，運照海內，中，正。群臣公正，莫敢為邪，公，方。正，直。百官述職，務致其公迹也。主精明於上，官勸力於下，姦邪滅迹，庶功日進，庶，眾。是以勇者盡於軍。盡力於軍功也。亂國則不然，有眾咸譽者無功而賞，守職者無罪而誅。主上聞而不明，群臣黨而不忠，說談者遊於辯，脩行者競於往。往，自益也。主上出令，則非之以與，法令所禁，則犯之邪。以黨與非謗上令，自邪姦也。為智者務為巧詐，為勇者務於鬪爭，大臣專權，下吏持勢，朋黨周比，以弄其上，國雖若存，古之人曰亡矣。且夫不治官職，而被甲兵，不隨南畝，而有賢聖之聲者，非所以都於國也。騏驥騄駬，天下之疾馬也，驅之不前，引之不止，雖愚者不加體焉。加，猶止也。今治亂之機，轍迹可見也，而世主莫之能察，此治道之所以塞。塞，猶閉也。權勢者，人主之車輿；爵祿者，人臣之轡銜也。是故人主處權勢之要，而持爵祿之柄，審緩急之度，而適取予之節，是以天下盡力而不倦。夫臣主之相與也，非有父子之厚，骨肉之親也，而竭力殊死，不辭其軀者，何也？勢有使之然也。昔者豫讓，中行文子之臣。文子，晉大夫中行穆子之子荀寅也。智伯伐中行氏，并吞其地，豫讓背其主而臣智伯。智伯與趙襄子戰於晉陽之下，身死為戮，國分為三。韓、魏、趙三分有之，此之福也。豫讓欲報趙襄子，欲為智伯報讎，殺趙襄子。漆身為厲，吞炭變音，擿齒易貌。夫以一人之心而事兩主，或背而去，或欲身徇之，豈其趨捨厚薄之勢異哉？人之恩澤使之然也。紂兼天下，朝諸侯，人迹所及，舟檝所通，莫不賓服。然而武王甲卒三千人，擒之於牧野。豈周民死節而殷民背叛哉？其主之德義厚而號令行也。夫疾風而波興，木茂而鳥集，相生之氣也。是故臣不得其所欲於君者，君亦不能得其所求於臣也。君臣之施者，相報之勢也。是故臣盡力死節以與君，〔君〕#8計（君）〔功〕#9垂爵以與臣。是故君不能賞無功之臣，臣亦不能死無德之君。君德不下流於民，而欲用之，如鞭蹏馬矣。是猶不待雨而求熟稼，必不可之數也。數，術。
　　淮南鴻烈解卷之十四竟
　　#1『曰』，『白』字之誤，據集解本改。
　　#2『在』，『哀』字之誤，據集解本改。
　　#3脫『與』字，據集解本補。
　　#4脫『聖』字，據集解本補。
　　#5脫『載』字，據集解本補。
　　#6『臣』，『匡』字之誤，據集解本改。
　　#7『資』字洧，據集解本刪。
　　#8『君』字脫，據集解本補。
　　#9『君』，『功』字之誤，據集解本改。

　　淮南鴻烈解卷之十五
　　太尉祭酒臣許慎記上
　　主術訓下
　　君人之道，處靜以修身，儉約以率下。靜則下不擾矣，儉則民不怨矣。下擾則政亂，民怨則德薄。政亂則賢者不為謀，德薄則勇者不為死。是故人主好驚鳥猛獸，珍怪奇物，金玉為珍，詭異為怪，非常為奇。狡躁康荒，康，安。荒，亂。不愛民力，馳騁田獵，出入不時，如此則百官務亂，事勤財匱，勤，勞。匱，乏。萬民愁苦，生業不修矣。人主好高臺深池，雕琢刻鏤，黼黻文章，絺綌綺繡，寶玩珠玉，白與黑為黼，青與赤為黻。絺綌，葛也。精曰絺，麄曰綌，五彩具曰繡也。則賦歛無度，而萬民力竭矣。堯之有天下也，非貪萬民之富而安人主之位也，以為百姓力征，強凌弱，眾暴寡，於是堯乃身服節儉之行，而明相愛之仁，以和輯之。是故茅茨不剪，釆椽不斷，大路不畫，大路，上路，四馬車也。天子駕六馬，不畫，不文飾也。越席不緣，越，結蒲為席也。大羹不和，不致五味。粢食不毀，毇，細。巡狩行教，勤勞天下，周流五嶽。豈其奉養不足樂哉？舉天下而以為社稷，非有利焉。年衰志憫，衰，老也。憫，憂也。舉天下而傳之舜，猶卻行而脫蹝也。言甚易也。衰世則不然，一日而有天下之當，處人主之勢，則竭百姓之力，以奉耳目之欲，志專在于宮室臺榭，陂池苑囿，猛獸熊羆，玩好珍怪。是故貧民糟糠不接於口，而虎狼熊羆歌芻豢，百姓短褐不完，而宮室衣錦繡。人主急玆無用之功，百姓黎民顦顇於天下，黎，齊。是故使天下不安其性。不得安其正性，為詐生也。
　　人主之居也，如日月之明也，天下之所同側目而視，側耳而聽，延頸舉踵而望也。是故非澹漠無以明德，非寧靜無以致遠，非寬大無以兼覆，非慈厚無以懷眾，非平正無以制斷。是故賢主之用人也，猶巧工之制木也，制，裁。大者以為舟航柱樑，舟，船也。方兩船並昱共濟為航也。小者以為楫禊，修者以為櫚榱，櫚，屋垂，榱，憩也。短者以為朱儒枅櫖。朱儒，梁上戴蹲跪人也。枅，讀如雞也。無大小脩短，各得其所宜，規矩方圓，各有所施。天下之物，莫凶於雞毒，雞毒，烏頭。然而良醫素而藏之，有所用也。是故林莽之材，猶無可棄者，而況人乎。今夫朝廷之所不舉，鄉曲之所不譽，非其人不肖也，其所以官之者非其職也。鹿之上山，獐不能跂也，及其下，牧竪能追之，才有所脩短也。是故有大略者不可責以捷巧，略，行道也。有小智者不可任以大功。人有其才，物有其形，有任一而太重，或任百而尚輕。是故審毫釐之計者，必遺天下之大數，遺，失。不失小物之選者，或於大事之舉。譬猶狸之不可使搏牛，虎之不可使搏鼠也。今人之才，或欲平九州，并方外，存危國，繼絕世，志在直道正邪，決煩理挐，而乃責之以閨閤之禮，隩之間，或佞巧小具，謟進偷說，隨鄉曲之俗，卑下眾人之耳目，而乃任之以天下之權，治亂之機，機，理。是猶以斧劗毛，以刀抵木也，劗，剪也。劗讀驚攢之攢也。皆失其宜矣。、宜，適。人主者，以, 天下之目視，以天下之耳聽，以天下之智慮，以天下之力爭，是故號令能下究，而臣情得上聞，聞，猶達也。百官修通，群臣輻凑，（也）〔群臣〕#1歸君，若輯之凑轂。故曰輻凑。喜不以賞賜，怒不以罪誅。懼失當也。是故威立而不廢，聰明先而不弊，弊，闇。法令察而不苛，察，明也。苛，煩也。耳目達而不闇，善否之情，日陳於前而無所逆。是故賢者盡其智，而不肖者竭其力，德澤兼覆而不偏，群臣勸務而不怠，怠，懈。近者安其性，遠者懷其德。性，生也。懷，歸也。所以然者，何也？得用人之道，而不任已之才者也。故假輿馬者，足不勞而致千里，假或作駕。乘舟檝，不能游而絕江海。絕，猶過也。夫人主之情，莫不欲總海內之智，盡眾人之力，然而群臣志達效忠者，希不困其身。困，猶危也。使言之而是，雖在褐夫芻蕘，猶不可棄也。言雖賤，當也。故曰不可棄也。使言之而非也，雖在卿相人君，揄策于廟堂之上，未必可用。人君，謂國君也。揄，出。策，謀也。言之而非，雖（責）〔潰〕#2，罰也。是非之所在，不可以貴賤尊計卑論也。是明主之聽於群臣，其計乃可用，不羞其位，不羞其位卑而不用。其（主）#3言可行，不責其辯。不責其辯口美辭也。闇主則不然，所愛習親近者，雖邪枉不正，不能見也；疏遠則卑賤者，竭力盡忠，不能知也。有言者窮之以辭，有諫者誅之以罪，如此而欲照海內，存萬方，是猶塞耳而聽清濁，商音〔 清〕#4，宮音濁。掩目而視青黃也，其離聰明則亦遠矣。離，去。
　　法者，天下之度量，而人主之準繩也。縣法者，法不法也，設賞者，賞當賞也。法定之後，中程者賞，缺繩者誅，尊貴者不輕其罰，而卑賤者不重其刑，言，平。犯法者雖賢必誅，中度者雖不肖必無罪，是故公道通而私道塞矣。公，正也。私，邪也。塞，閉也。古之置有司也，有司，蓋有理官士也。所以禁民，使不得自恣也。恣，放恣也。其立君也，所以剬有司，使無專行。專，擅。法籍禮義者，所以禁君，使無擅斷也。人莫得自恣，則道勝，道勝而理達矣，故反於無為。無為者，非謂其凝滯而不動也，以其言莫從己出也。夫寸生於□，□生於日，日生於形，形生於景，此度之本也。□，禾穗□孚榆頭芒也。十□為一分，十分為一寸，十寸為一尺，十尺為一丈。政謂之本也。樂生於音，音生於律，律生於風，此聲之宗也。宗亦本也。法生於義，義生於眾適，眾適合於人心，此治之要也。要，約眾也。故通於本者，不亂於末，睹於要者，不惑於詳。感，眩。法者，非天墮，非地生，發於人間而反以自正，反，還。是故有諸己不非諸人，有諸己，己有聰明也。不非諸人，恕人行也。無諸己不求諸人，言己雖無獨見之明，不求加罪於人也。所立於下者不廢於上，人主所立法禁於民，亦自脩之。不廢於上，言以法也。所禁於民者不行於身。不正之事不獨行之於身。言其正己以正人也。所謂亡國，非無君也，無法也；變法者，非無法也，有法者而不與用，無法等。等，同。是故人主之立法，先自為檢式儀表，表，正。故令行於天下。孔子曰，其身正，不令而行，其身不正，雖令不從。故禁勝於身，則令行於民矣。禁勝於身，不敢自犯禁也。故能令行於民也。聖主之治也，其猶造父之御，齊輯之于轡御之際，而急緩之于脣吻之和，正度于胸臆之中，而執節于掌握之間，節，策。內得於心中，外合於馬志，是故能進退履繩，繩，直正也。而旋曲中規，曲，屈。規，員。取道致遠，而氣力有餘，誠得其術也。是故權勢者，人主之車輿也，大臣者，人主之駟馬也。體離車輿之安，而手失駟馬之心，而能不危者，古今未有也。是故輿馬不調，王良不足以取道；君臣不和，唐、虞不能以為治。執術而御之，則管、晏之智盡矣，明分以示之，則蹠、蕎之姦止矣。盜蹠，孔子時人。蕎，莊蕎，楚威王之將軍，能大為盜也。夫據除而窺井底，雖達視猶不能見其睛；睛，目童子也。借明於鑑以照之，則寸之分可得而察也。鑑，鏡也。分，毛也，一曰疵。是故明主之耳目不勞，精神不竭，物至而觀其象，事來而應其化，近者不亂，遠者治也。是故不用適然之數，而行必然之道，故萬舉而無遺策矣。今夫御者，馬體調于車，御心和于馬，則歷險致遠，進退周遊，莫不如志。雖有麒驥、騄駬之良，臧獲御之，則馬反自恣，而人弗能制矣。臧獲，古之不能御者，魯人也。故治者不貴其自是，而貴其不得為非也。故曰，勿使可欲，毋曰弗求，勿使可奪，毋曰不爭。如此，則人材釋而公道行矣。美者正於度，而不足者建於用，故海內可一也。夫釋職事而聽非譽，棄公勞而用朋黨，公，正。則奇材佻長而干次，奇材，非常之材。佻長，卒非純賢也，故曰干次也。守官者雍遏而不進如此，則民俗亂於國，而功臣爭於朝。奇材佻長之人干超其次，功勞之臣反不顯烈，故爭於朝也。故法律度量者，人主之所以執下，執，制。釋之而不用，不用法律度量也。是猶無轡御而馳也，群臣百姓反弄其上。是故有術則制人，無術則制於人。為人所擒制也。吞舟之魚，蕩而失水，則制於螻蟻，離其居也。魚能吞舟，言其大也。其居，水也。猨貁失木，而擒於狐狸，非其處也。其處，茂木。君人者釋所守而與臣下爭，財有司以無為持位，無所為以持其位也。守職者以從君取容，隨君之欲，以取容媚。是以人臣藏智而弗用，不用智謀贊佐其上也。反以事轉任其上矣。賢臣見其不肯為謀，故轉任其上，令自制之。詩云，仲山甫既明且哲，以保其身。夫貴富者之於勞也，達事者之於察也，驕恣者之於恭也，勢不及君。君人者不任能，不任用臣智能也。而好自為之，則智日困而自負其責也。數窮於下則不能伸理，行墮於國則不能專制，智不足以為治，威不足以行誅，則無以與天下交也。喜怒形於心者欲見於外，則守職者離正而阿上，阿，曲從也。有司枉法而從風，風，令。賞不當功，誅不應罪，上下離心，而君臣相怨也。是以執政阿主，而有過則無以責之。有罪而不誅，則百官煩亂，智弗能解也。毀譽萌生，而明不能照也。不正本而反自修，則人主逾勞，人臣逾逸。是猶代庖宰剝牲，而為大匠斲也。與馬競走，筋絕而弗能及，上車執轡，則馬死于衡下。故伯樂相之，王良御之，明主乘之，無御相之勞而致千里者，乘於人資以為羽翼也。資，才。是故君人者，無為而有守也，有為而無好也。無所私好。有為則讒生，有好則諛起。諂諛之人乘志而起。昔者齊桓公好味而易牙烹其首子而餌之，桓公，襄公諸兒之子白。虞君好寶而晉獻以璧馬釣之，釣，取。胡王好音而秦穆公以女樂誘之，誘，惑。是皆以利見制於人也。制，猶擒也。故善建者不拔。言建之無形也。夫火熱而水滅之，金剛而火銷之，木強而斧伐之，水流而土遏之，唯造化者，物莫能勝也。故中欲不出謂之扃，外邪不入謂之塞。中扃外閉，何事之不節，外閉中扃，何事之不成。弗用而後能用之，弗為而後能為之。精神勞則越，越，散。耳目淫則謁，竭，滅。故有道之主，滅想去意，清虛以待，不伐之言，不奪之事，循名責實，使自司，任而弗詔，責而弗教，以不知為道，道常未知。以奈何為寶。道貴無形，無形不可奈何，道之所以為貴也。如此，則百官之事各有所守矣。有所守，言不離扃也。攝權勢之柄，其於化民易矣。衛君役于路，權重也；衛君，出公輒也。景、桓公臣管、晏，位尊也。管仲輔相桓公，晏嬰相景公，二君位尊故也。怯服勇而愚制智，其所託勢者勝也。故枝不得大於榦，末不得強於本，則輕重小大有以相制也。若五指之屬於臂，搏援攫捷，莫不如志，言以小屬於大也。是故得勢之利者，所持甚小，其存甚大；所守甚約，約，要也，少也。所制甚廣。是故十圍之木，持千鈞之屋，五寸之鍵，制開闔。豈其材之巨小足哉？所居要也。孔丘、墨翟修先聖之術，通六藝之論，口道其言，身行其志，慕義從風，風，化。而為之服役者不過數十人。役，事。使居天子之位，則天下徧為儒墨矣。徧，猶盡也。楚莊王傷文無畏之死於宋也，奮袂而越，衣冠相連於道，遂成軍宋城之下，權柄重也。莊王，楚穆王商臣之子旅也。使申舟問聘於齊，不假道於宋。無畏曰，未必襲殺我。王曰，殺汝，伐宋。見犀而行，不假道於宋。華元曰，過我而不假道，鄙我也。鄙我，亡也。以兵殺其使者，亦亡也。遂殺之。莊王聞之怒，故拔袂而起，成軍亡宋城。故曰權柄重也。楚文王好服解冠，楚國效之。文王，楚武王熊達之子熊庇。獬豸之冠，始今御史冠。趙武靈王貝帶鵔調而朝，趙國化之。武靈王出春秋後，以大貝飾帶，胡服。鵔翻，讀曰私鈚頭，曰郭洛帶，位鉳鎬也。使在匹夫布衣，雖冠獬冠，帶貝帶、鵔翻而朝，則不免為人笑也。鵔翻，讀曰私鈚頭，字三音也。夫民之好善樂正，不得禁誅而自中法度者，萬無一也。下必行之令，從之者利，逆之者凶，日陰未移，而海內莫不被繩矣。繩，正。故握劍鋒，以離北宮子、司馬蒯蕢不使應敵，北宮子；齊人也。孟子所謂北宮勇也。司馬蒯蕢，其先程伯休甫，宣王命以為司馬，因為司馬氏，蒯蕢其後也。周衰，適他國。蒯蕢在越，以善擊劍聞。應，猶擊也。操其觚，招其末，則庸人能以制勝。觚，劍拊。招，舉也。今使烏獲、藉蕃從後牽牛尾，尾絕而不從者，逆也；烏獲、藉蕃，皆多力人。若指之桑條以貫其鼻，則五尺童子牽而周四海者，順也。夫七尺之撓而制船之左右者，以水為資；橈，刺船橰也。資，用也。撓，讀煩撓之撓也。天子發號，令行禁止，以眾為勢也。夫防民之所害，開民之所利，威行也，若發堿決塘。堿，水堿也。塘，堤也。皆所以畜水。故循流而下易以至，背風而馳易以遠。因其勢也。桓公立政，去食肉之獸，食粟之鳥，係罝之網，三舉百姓說。桓，齊桓公。紂殺王子比干而骨肉怨，斮朝涉者之脛而萬民叛，再舉而天下失矣。故義者，非能徧利天下之民，利一人而天下從風，暴者，非盡害海內之眾也，害一人而天下離叛。故桓公三舉而九合諸侯，紂再舉而不得為匹夫，故舉錯不可不審。三舉，去食肉之獸，食粟之鳥，係置之網。再舉，殺比干，斮朝涉之脛也。人主租歛於民也，必先計歲，收量民積聚，知饑饉有餘不足之數，然後取車輿衣食供養其欲。高臺層榭，接屋連閣，非不麗也，然民無掘穴狹廬所以託身者，明主弗樂。不樂其大麗也。肥醲甘脆，非不美也，然民有糟糠菽粟不接於口者，則明主弗甘也。不甘其肥醲也。匡牀蒻席，非不寧，匡，安也。蒻，細也。然民有處邊城，犯危難，澤死暴骸者，明主弗安也。不安其匡牀蒻席也。故古之君人者，其慘怛於民也，國有飢者食不重味，民有寒者而冬不被裘，與同寒饑。歲登民豐，乃始縣鍾鼓，陳干戚，登，成也，年毅豐熱也。君臣上下同心而樂之，國無哀人。言皆樂也。故古之為金石管絃者，所以宣樂也；金，鍾。石，磬。管，簫也。絃，琴瑟。兵革斧鉞者，所以飾怒也；觴酌俎豆，酬酬之禮，所以效善也；效，致。衰絰管履，辟踊哭泣，所以諭哀也。論，明。此皆有充於內，而成像於外。充，實。及至亂主，取民則不裁其力，栽，度。求於下則不量其積，男女不得事耕織之業以供上之求，事，治。業，事。力勤財匱，君臣相疾也。故民至於焦脣沸肝，有今無儲，有今日之食，而無明日之儲也。而乃始撞大鍾，擊鳴鼓，吹竽笙，彈琴瑟，是猶貫甲冑而入宗廟，被羅紋而從軍旅，失樂之所由生矣。
　　夫民之為生也，一人跖耒，而耕不過十畝，跖，蹈。中田之獲，卒歲之收，不過畝四石，妻子老弱仰而食之。時有涔旱災害之患，涔，久而水潦也。有以給上之徵賦車馬兵革之費。由此觀之，則人之生，閔矣。闕，憂無樂。夫天地之大，計三年耕而餘一年之食，率九年而有三年之畜，十八年而有六年之積，積，委也。二十七年而有九年之儲，雖涔旱災害之殃，民莫因窮流亡也。故國無九年之畜，謂之不足；無六年之積，謂之閔急；閔，憂。病，急。無三年之畜，謂之窮乏。故有仁君明主，其取下有節，自養有度，則得承受於天地，而不離飢寒之患矣。若得貪主暴君，撓於其下，侵漁其民，以適無窮之欲，則百姓無以被天和而履地德矣。天和，氣也。地德，所生植也。食者，民之本也。民者，國之本也。國者，君之本也。是故人君者，上因天時，下盡地財，中用人力，是以群生遂長，五穀蕃植。教民養育六畜，以時種樹，務脩田疇，滋植桑麻，肥墝高下，各因其宜。丘陵阪險不生五穀者，以樹竹木，春伐枯槁，夏取果蓏，有核曰果，無核曰蓏。秋畜疏食，菜疏曰疏，穀食曰食。冬伐薪蒸，大者曰薪，小者曰蒸。以為民資。資，用。是故生無乏用，死無轉尸。轉，棄。故先王之法，畋不掩群，掩，猶盡也。不取麛夭，鹿子曰麛，麛子曰夭。不蒸澤而漁，涸澤，灑池。不焚林而獵。為盡物也。豺未祭獸，罝罦不得布於野；十月之時，豺殺獸，四面陳之，世謂之祭獸也。未祭獸，罝罦不得施也。獺未祭，魚網罟不得入於水。獺，獺也。明堂月令：孟春之月，獺祭魚。獺取鯉四面陳之水邊，世謂之祭魚。未祭不得捕也。鷹年未摯，羅網不得張於谿谷；立秋鷹摯矣，未立秋，不得施下。鷹或作隽。草木未落，斤斧不得入山林；九月草木節解，未解不得伐山林也。昆蟲未蟄，不得以火燒田。十月蟄蟲備藏，未蟄不得用燒田也。孕育不得殺，□卵不得探，魚不長尺不得取，彘不期年不得食。皆為盡物。是故草木之發若蒸氣，發，生。禽獸歸之若流原，飛鳥歸之若煙雲，有所以致之也。故先王之政，四海之雲至而脩封疆，立春之後，四海出雲。蝦蟇鳴、燕降而達路除道，三月之時。陰降百泉則脩橋梁，十月之時。昏張中則務種穀，三月昏，張星中於南方。張，南方朱鳥之宿也。大火中則種黍菽，大火，東方倉龍之宿，四月建巳中在南方。菽，豆也。虛中則種宿夌，盧，（能）［北〕#5方玄武之宿，八月建酉中於南方也。昴中則收歛畜積，伐薪木。昴星，西方白虎也。季秋之月，收歛畜積也。上告于天，下布之民，先王之所以應時脩備，富國利民，實曠來遠者，其道備矣。實，滿也。曠，空也。非能目見而足行之也，欲利之也。欲利之也不忘於心，則官自備矣。心之於九竅四支也，不能一事焉，然而動靜聽視皆以為主者，不忘于欲利之也。故堯為善而眾善至矣，桀為非而眾非來也。善積即功成，非積則禍極。極，至。凡人之論，心欲小而志欲大，智欲員而行欲方，能欲多而事欲鮮。所以心欲小者，慮患未生，備禍未發，戒過慎微，不敢縱其欲也。詩云，惟此文王，小心翼翼，昭事上帝，聿懷多福。此之謂也。志欲大者，兼包萬國，一齊殊俗，並覆百姓，若合一族，是非輻湊而為之轂。轂，以諭王。智欲員者，環復轉運，終始無端，若順連環，故曰無端。旁流四達，淵泉而不竭，萬物並興，莫不嚮應也。應，和。行欲方者，直立而不撓，撓，弱曲也。素白而不污，窮不易操，通不肆志。肆，放。能欲多者，文武備具，動靜中儀，舉動廢置，曲得其宜，無所擊戾，無不畢宜也。擊，掌也。失，破也。事欲鮮者，執柄持術，得要以應眾，執約以治廣，處靜持中，運於璇樞，以一合萬，若合符者也。符，約。故心小者禁於微也，志大者無不懷也，多所容也。知員者無不知也，行方者有不為也，非正道不為也。能多者無不治也，治，猶作也。事鮮者約所持也。約，要。古者天子聽朝，公卿正諫，博士誦詩，瞽箴師誦，庶人傳語，史書其過，宰徹其膳。猶以為未足也，故堯置敢諫之鼓也，欲諫者，擊其鼓。舜立誹謗之木，書其善否於表木也。湯有司直之人，司直，官名，不曲也。武王立戒慎之鞀，欲戒君令慎疑者，搖鞀鼓。過若毫釐，而既已備之也。備，具也。夫聖人之於善也，無小而不舉，舉，用。其於過也，無微而不改。改，更。堯、舜、禹、湯、文、武王，皆坦然天下而南面焉。背屏而朝諸候。當此之時，鼛鼓而食，鼛鼓，王者之食樂也。詩云，鼓鐘伐磬。奏雍而徹，雍，已食之樂也。已飯而祭竈，行不用巫祝，言其卒德蹈正，無求於神。鬼神弗敢祟，山川弗敢禍，可謂至貴矣。至德之可貴也。然而戰戰慄慄，日慎一日。由此觀之，則聖人之心小矣。詩云，惟此文王，小心翼翼，昭事上帝，聿懷多福。其斯之謂歟。武王伐紂，發鉅橋之粟，散廘臺之錢，鉅橋，紂倉名也。一說，鉅鹿漕運之橋。（栗）#6鹿臺，紂錢藏府所積也。武王發散以賑疲民。封比干之墓，比干，紂諸父也。諫紂之非，紂殺之。故武王封崇其墓，以旌仁也。表商容之閭，商容，殷之賢人，老子師，故表顯其里。穆稱篇又云，老子業於商容，見舌而知守柔矣是也。朝成湯之廟，成湯，殷受命之王，言聖人以類相宗。解箕子之囚，箕子，紂之庶兄。論語云，箕子為之奴。武王伐紂，赦其囚執，問以洪範，封之於朝鮮也。使各處其宅，田其田，無故無新，唯賢是親，用非其有，使非其人，晏然若故有之。由此觀之，則聖人之志大也。文王周觀得失，徧覽是非，堯、舜所以昌，桀、紂所以亡者，皆著於明堂，著，猶圖也。於是略智博聞，以應無方。由此觀之，則聖人之智員矣。成康繼文武之業，守明堂之制，觀存亡之迹，見成敗之變，非道不言，非聖人之意不敢言。非義不行，非仁義不敢履行也。言不苟出，行不苟為，擇善而後從事焉。由此觀之，則聖人之行方矣。孔子之通，智過於萇弘，勇服於孟賁，足躡郊菟，力招城關，能亦多矣。萇弘，周大夫，敬王臣也，號知大道。孟賁，勇士也。孔子皆能。招，舉也。以一手招城門關端，能舉之。故曰亦能多也。然而勇力不聞，人不聞其為勇力也。伎巧不知，人不知其有伎巧者。專行孝道，以成素王，事亦鮮矣。春秋二百四十二年，亡國五十二，弒君三十六，釆善鉏醜，以成王道，論亦博矣。然而圍於匡，顏色不變，絃歌不輟，匡，宋邑也。今陳襄邑西匡亭是也。孔子曰，天生德於予，匡人其如予何。故顏色不變，絃歌不止也。臨死亡之地，犯患難之危，據義行理而志不攝，分亦明矣。犯，猶遭。攝，猶懼。然為魯司寇，聽獄必為斷，為魯定公司寇。作為春秋，不道鬼神，不敢專己。夫聖人之智，固已多矣，其所守者有約，故舉而必榮。愚人之智，固已少矣，其所事者多，故動而必窮矣。吳起、張儀，智不若孔、墨，而爭萬乘之君，此其所以車裂支解也。夫以正教化者，易而必成；以邪巧世者，難而必敗。凡將設行立趣於天下，捨其易成者，而從事難而必敗者，愚惑之所致也。凡此六反者，不可不察也。六反，謂孔、墨、萇弘、孟賁、吳起、張儀也。其行相反，故曰六反也。
　　偏知萬物而不知人道，不可謂智，偏愛群生而不愛人類，不可謂仁。仁者，愛其類也；智者，不可惑也。仁者，雖在斷割之中，其所不忍之色可見也。不忍（智）#7斷割之色見於顏色也。智者，雖煩難之事，其不闇之效可見也。內恕反情，心之所欲，其不加諸人，由近知遠，由己知人，此人智之所合而行也。小有教而大有存也，小有誅而大有寧也，小教之以正，故大有存也；少責之以義，故大有寧也。非正則不存，非義則不寧也。唯惻隱推而行之，此智者之所獨斷也。故仁智錯，有時合，合者為正，錯者為權，其義一也。府吏守法，君子制義。法而無義，亦府吏也，不足以為政。耕之為事也勞，織之為事也擾。擾勞之事，而民不舍者，知其可以衣食也。人之情不能無衣食，衣食之道必始於耕識，萬民之所容見也。物之若耕織者，始初甚勞，終必利也眾，愚人之所見者寡；事可權者多，愚之所權者少；此愚者之所多患。物之可備者，智者盡備之；可權者，盡權之；此智者所以寡患也。故智者先忤而後合，忤，逆。愚者始於樂而終於哀。今日何為而榮乎，旦日何為而義乎，此易言也。今日何為而義，旦日何為而榮，此知難也。問瞽師曰，白素何如？曰，縞然。曰，黑何若？曰，黮然。援白黑而示之，則不處焉。人之視白黑以目，言白黑以口，瞽師有以言白黑，無以知白黑，故言白黑與人同，其別白黑與人異。入孝於親，出忠於君，無愚智賢不肖皆知其為義也，使陳忠孝行而知所出者鮮矣。凡人思慮，莫不先以為可而後行之，其是或非，此愚知之所以異。凡人之性，莫貴於仁，莫急於智，仁以為質，知以行之。兩者為本，而加之以勇力辯慧，捷疾劬錄，巧敏遲利，聰明審察，盡眾益也。身材未脩，伎藝曲備，而無仁智以為表幹，而加之以眾美，則益其損。故不仁而有勇力果敢，則狂而操利劍；狂，猶亂也。不智而辯慧懷給，則棄驥而不式。不知之人，辯慧懷給，不知所裁之，猶棄而或，不知所詣也。懷，佞也。雖有材能，其施之不當，其處之不宜，適足以輔偽飾非。仗藝之眾，不如其寡也。故有野心者不可借便勢，野，外。有愚質者不可與利器。老子曰，國之利器，不可以假人也。魚得水而遊焉則樂，塘決水涸，則為螻蟻所食。有掌脩其隄防，補其缺漏，則魚得而利之。掌，主。國有以存，人有以生。國有人存，（君）〔若〕#8魚得水也。國厚，故人遂生也。國之所以存者，仁義是也；人之所以生者，行善是也。國無義，雖大必亡；桀、紂是也。人無善志，雖勇必傷。論語曰，勇而無禮則亂，亂則傷也。治國上使不得與焉；使不得與亡傷之危，是上術也。孝於父母，弟於兄嫂，信於朋友，不得上令而可得為也。釋己之所得為，而責于其所不得制，悖矣。士處卑隱，欲上達，必先反諸己。上達有道，名譽不起，而不能上達矣。取譽有道，不信於友，不能得譽。於友有道，事親不說，不信於友。不能說親，朋反不信之也。說親有道，修身不誠，不能事親矣。誠身有道，心不專一，不能專誠。道在易而求之難，易，謂反己，先修其本也。不修其本，而欲得說親誠身之名，皆難也，故曰道在易而求之難也。驗在近而求之遠，故弗得也。驗，效也。近謂本，遠謂末也。故不能得之也。
　　淮南鴻烈解卷之十五竟
　　#1『也』，『群臣』之誤，據集解本補改。
　　#2『責』，『貴』字之誤，據集解本改。
　　#3『主』字衍，據集解本刷。
　　#4『清』字脫，據集解本補。
　　#5『能』，『北』字之誤，據集解本改。
　　#6『栗』字衍，據集解本刪。
　　#7『智』字似衍，據集解本刪。
　　#8『君』，『若』字之誤，據集解本改。

　　淮南鴻烈解卷之十六
　　太尉祭酒臣許慎記上
　　繆稱訓
　　繆異之論，稱物假類，同之神明，以知所貴。
　　道至高無上，至深無下，平乎準，直乎繩，員乎規，方乎矩，包裹宇宙而無表裹，洞同覆載而無所礙。礙，挂。是故體道者，不哀不樂，不喜不怒，其坐無慮，其寢無夢，物來而名，事來而應。
　　主者，國之心。心治則百節皆安，心擾則百節皆亂。故其心治者，支體相遺也；其國治者，君臣相忘也。
　　黃帝曰，芒芒昧昧，從天之道，與元同氣。故至德者，言同略，事同措，上下一心，無歧道旁見者，遏障之於邪，關道之於善，而民鄉方矣。故易曰，同人于野，利涉大川。言能同人道至于野，則可以濟大川。大川，大難也。道者，物之所導也；德者，性之所扶也；仁者，積恩之見證也；義者，比於人心而合於眾適者也。故道滅而德用，德衰而仁義生。故尚世體道而不德，中世守德而弗壞也，末世繩繩乎唯恐失仁義。君子非仁義無以生，失仁義，則失其所以生；小人非嗜欲無以活，失嗜欲，則失其所以活；故君子懼失仁義，小人懼失利。觀其所懼，知各殊矣。易曰，即鹿無虞，惟入于林中，君子幾不如舍，往吝。即，就也。鹿以諭民。虞，欺也。幾，終也。就民欺之，即入林中，幾終不如舍之，使之不終如其吝也。其施厚者，其報美；其怨大者，其禍深。薄施而厚望，畜怨而無患者，古今未之有也。是故聖人察其所以往，則知其所以來者。
　　聖人之道，猶中衢而致尊邪？道六通謂之衢。尊，酒器也。過者斟酌，多少不同，各得其所宜。是故得一人，所以得百人也。一人來得其心，百人來亦得其心。人以其所願於上以與其下交，誰弗載？以其所欲於下以事其上，誰弗喜？詩云，媚玆一人，應侯慎德。慎德大矣，一人小矣，能善小，斯能善大矣。君子見過忘罰，故能諫。見賢忘賤，故能讓。見不足忘貧，故能施。情繫於中，行形於外。凡行戴情，雖過無怨；不戴其情，雖忠來惡。戴，心所感也。情，誠也。后稷廣利天下，猶不自矜。禹無廢功，無蔽財，自視猶觖如也。觖，不滿也。滿如陷，陷，少。實如虛，盡之者也。凡人各賢其所說，而說其所快。世莫不舉賢，或以治，或以亂，非自遁，遁，欺。求同乎己者也。己未必得賢，而求與己同者，而欲得賢，亦不幾矣。使堯度舜，則可；使桀度堯，是猶以升量石也。今謂狐狸，則必不知狐，又不知狸。俱不知此二獸。非未嘗見狐者，必未嘗見狸也，狐、狸非異，同類也，而謂狐狸，則不知狐、狸。是故謂不肖者賢，則必不知賢；謂賢者不肖，則必不知不肖者矣。
　　聖人在上，則民樂其治；在下，則民慕其意。小人在上位，如寢關、曝纊，寢，謂臥關上之不安。纊，繭也。曝繭，踴動搖不休，死乃止也。不得須臾寧。故易曰，乘馬班如，泣血連如。諭乘馬班如，難也，故有泣血之憂。言小人處非其位，不可長也。物莫無所不用。天雄烏喙，藥之凶毒也，良醫以活人。侏儒、瞽師，人之困慰者也，慰，可蹶也。一曰，慰，極。人主以備樂。是故聖人制其剟材，無所不用矣。剟，疏殺也。勇士一呼，三軍皆辟，其出之也誠。故倡而不和，意而不戴，意，患聲也。戴，嗟。中心必有不合者也。故舜不降席而王天下者，求諸己也。故上多故，則民多詐矣。身曲而景直者，未之聞也。說之所不至者，容貌至焉。說之粗，不如容貌精微入人深也。容貌之所不至者，感忽至焉。感乎心，明乎智，發而成形，精之至也。可以形勢接，而不可以照誌。戎、翟之馬，皆可以馳驅，或近或遠，唯造父能盡其力；三苗之民，皆可使忠信，或賢或不肖，唯唐、虞能齊其美，必有不傳者。心教之微眇，不可傳。中行繆伯手搏虎，中行繆伯，晉臣也，力能搏生虎也。而不能生也，力能殺虎，而德不能服之。蓋力優而克不能及也。克，猶能也。用百人之所能，則得百人之力；舉千人之所愛，則得千人之心；辟若伐樹而引其本，千枝萬葉則莫得弗從也。慈父之愛，子非為報也，不可內解於心；聖王之養民，非求用也，性不能已；若火之自熱，冰之自寒，夫有何脩焉。及恃其力，賴其功者，若失火舟中。言舟中之人同心救火，不（租）〔相〕#1為賜。故君子見始，斯知終矣。媒妁譽人，而莫之德也；取庸而強飯之，莫之愛也。雖親父慈母，不加於此，有以為，則恩不接矣。故送往者，非所以迎來也；施死者，非專為生也。誠出於己，則所動者遠矣。錦繡登廟，貴文也，登，猶入也。圭璋在前，尚質也。以（王）〔玉］#2祭之者，質也。文不勝質，之謂君子。故終年為車，無三寸之鎋，不可以驅馳；匠人斲戶，無一尺之楗，不可以閉藏。故君子可斯乎其所結。結，要終也。心之精者，可以神化，而不可以導人；導，教。目之精者，可以消澤，而不可以昭誋。昭，遁。誋，誠也。不可以教導戒人。在混冥之中，不可諭於人。混冥，人心中也。故舜不降席而天下治，桀不下陛而天下亂，蓋情甚乎叫呼也。言雖叫呼大語，不如心行真直也。無諸己，求諸人，古今未之聞也。同言而民信，信在言前也。同令而民化，誠在令外也。聖人在上，民遷而化，情以先之也。動於上，不應於下者，情與令殊也。故易曰，亢龍有悔。仁君動極在上，故有悔也。三月嬰兒，未知利害也，而慈母之愛諭焉者，情也。故言之用者，昭昭乎小哉。不言之用者，曠曠乎大哉。身君子之言，信也；身君子之，體行君子之言也。中君子之意，忠也。忠信形於內，感動應於外。故禹執干戚，舞於兩階之間，而三苗服。三苗畔禹，禹風以禮樂而服之也。鷹翔川，魚鼈沉，禹以德服三苗，猶鷹翔川上，魚鼈恐皆潛。飛鳥揚，鳥見鷹而揚去。必遠害也。鷹懷欲害之心，故鳥魚知其情實，故遠之。子之死父也，臣之死君也，世有行之者矣，非出死以要名也，恩心之藏於中，而不能違其難也。故人之甘甘，非正為蹠也，人之甘甘，猶樂樂而為之，臣之死君，子之死父，非以求蹠蹠也。而蹠焉往。言蹠乃往至也。君子之慘怛，非正為偽形也，諭乎人心。非從外入，自中出者也。義尊乎君，仁親乎父，故君之於臣也，能死生之，不能使為苟蕳易；君不能使臣為苟合易行之義。父之於子也，能發起之，不能使無憂尋。憂尋，憂長也，仁念也。仁念，父母不樂子之如此，然不能止。故義勝君，仁勝父，則君尊而臣忠，父慈而子孝。
　　聖人在上，化育如神。太上曰，我其性與。太上，皇德之君也。我性自然也。其次曰，微彼，其如此乎。其次，五帝時也。其民如此，故我治之如彼。故詩曰，執轡如組。易曰，含章可貞。動於近，成文於遠。夫察所夜行，周公慙乎景，故君子慎其獨也。釋近斯遠，塞矣。聞善易，以正身難。夫子見禾之三變也，夫子，孔子也。三變，始於粟，粟生於苗，苗成於穗也。滔滔然曰，狐鄉丘而死，我其首禾乎。禾穗垂而向根，君子不忘本也。故君子見善則痛其身焉。痛己身善惡自在也。身苟正，懷遠易矣。懷，來。故詩曰，弗躬弗親，庶民弗信。小人之從事也，曰苟得，君子曰苟義。所求者同，所期者異乎。擊舟水中，魚沉而鳥揚，同聞而殊事，其情一也。僖負羈以壺飧表其閭，釐負羈，曹臣，晉重耳出遇曹，負羈遺以壺飧。重耳反晉，伐曹，令兵不入其閭。趙宣孟以束脯免其軀，趙宣孟，晉卿，以束脯活靈輒，後免其難也。禮不隆，隆，多也。而德有餘，仁心之感恩接而憯怛生，故其入人深。俱之叫呼也，在家老則為恩厚，其在債人則生爭鬪。故曰，兵莫憯於意志，莫邪為下；冠莫大於陰陽，抱鼓為小。聖人為（害）〔 善〕#3，非以求名而名從之，名不與利期而利歸之。故人之憂喜，非為蹗，蹗焉往生也。言非為冀幸往生利意也。故至（至）［人〕#4不容。至道之人不飾容也。故若眯而撫，眯，芥入目也。撫，捫之。從中發，非為觀容之也。若跌而據，跌，仆。聖人之為治，漠然不見賢焉，終而後知其可大也。若日之行，日行人不見也。騏驥不能與之爭遠。今夫夜有求，與瞽師併；東方開，斯照矣。言人見照用，瞽者猶闇而無為，人而以治事用思也。動而有益，則損隨之，益所以為損也。故易曰，剝之不可遂盡也，故受之以復。言物剝落而復生也。積薄為厚，積卑為高，故君子曰孳孳以成煇，小人曰快快以至辱。其消息也，離珠弗能見也。文王聞善如不及，宿不善如不祥，非為日不足也，其憂尋推之也，憂導，憂深。故詩曰，周雖舊邦，其命維新。新國者也。懷情抱質，天弗能殺，地弗能薶也，聲揚天地之間，配日月之光，甘樂之者也。荀鄉善，雖過無怨；苟不鄉善，雖忠來患。故怨人不如自怨，求諸人不如求諸己得也。聲自召也，貌自示也，名自命也，文自官也，無非己者。操銳以刺，操刃以擊，自召也，貌何自怨乎人。故筦子文錦也，雖醜登廟；筦仲相齊，明法度，審國刑，不能及聖，猶文綿雖惡，宜以升廟也。子產練染也，美而不尊。子產相鄭，先恩而後法，猶練染為衣，溫辱而非宗廟服也。虛而能滿，淡而有味，被褐懷玉者。故兩心不可以得一人，一心可以得百人。男子樹蘭，美而不芳，蘭，芳草，艾之美芳也。男子樹之，蓋不芳。繼子得食，肥而不澤，繼子有假母也。情不相與往來也。生所假也，死所歸也，故弘演直仁而立死，弘演，衛懿公臣。狄人攻衛，食懿公。其肝在，弘演剖腹以盛之也。王子閭張掖而受刃，楚白公欲立王子閭為王，不可，刺之以兵，子閭不受。不以所託害所歸也。故世治則以義衛身，世亂則以身衛義。死之日，行之終也，故君子慎一用之。無勇者，非先懾也，難至而失其守也；貪婪者，非先欲也，見利而忘其害也。虞公見垂棘之璧，而不知虢禍之及己也。故至（至）〔道〕#5之人，不可遏奪也。言至道之人，其心先定。不可臨以利，奪其志也。人之欲榮也，以為己也，於彼何益。聖人之行義也，其憂尋出乎中也，於己何以利。故帝王者多矣，而三王獨稱；貧賤者多矣，而伯夷獨舉。以貴為聖乎，則聖者眾矣；以賤為仁乎，則賤者多矣，何聖人之寡也。獨專之意樂哉，忽乎曰滔滔以自新，忘老之及己也。始乎叔季，歸乎伯孟，必此積也。言自少而至長。不身遁，斯亦不遁人，遁，隱也。己不自隱身之行，亦不隱之於人故也。故若行獨梁，不為無人不競其容。獨梁，一木之水（權）［橋］#6也。行其上，常兢兢，恐陷也。故使人信己者易，而蒙衣自信者難。及身不信，故難。情先動，言人君以精動導民也。動无不得。動盡得人心也。無不得，則無莙，發無莙結。發，動也。莙而後快。雖莙結，快民心。故唐、虞之舉錯也，非以偕情也，快己而天下治，桀、紂非正賊之也，快己而百事廢，喜憎議而治亂分矣。下有喜議而國治，有憎議而國亂也。聖人之行，無所合，無所離。譬若鼓，無所與調，無所不比。絲筦金石，小大脩短有叙，異聲而和。君臣上下，官職有差，殊事而調。夫織者日以進，織帛者進。耕者日以卻，耕，謂耕者卻行。事相反，成功一也。申喜聞乞人之歌而悲，出而視之，其母也。申喜亡其母，母乞食於道。艾陵之戰也，夫差曰，夷聲陽，句吳其庶乎。艾陵之戰，吳王夫差與齊戰於艾陵也。夷謂吳。陽，告也。句吳，夷語，不正言吳，加以句也。庶，幾也。同是聲，而取信焉異，有諸情也。故心哀而歌不樂，心樂而哭不哀。夫子曰，絃則是也，其聲非也。閔子騫三年之喪畢，援琴而彈，其絃是也，其聲切切而哀。文者，所以接物也；情繫於中而欲發外者也。以文滅情則失情，以情滅文則失文。文情理通，則鳳麟極矣。言至德之懷遠也。輸子陽謂其子曰，良工漸乎矩鑿之中。漸，習。矩鑿之中，固無物而不周，聖王以治民，造父以治馬，醫駱以治病，醫駱，越醫。同材自取焉。自，從也。矩鑿之中，各取法度，或以治民，或以治馬，或以治病，同材而各往從取治法之也。上意而民載，誠中者也。上有意而未言，則民皆載而行之。志或發中，之於大。未言而信，弗召而至，或先之也。忣於不己知者，不自知也。忣，急。矜怛生於不足，怛，驕也。不足，知不足也。華誣生於矜。矜，貪功也。誠中之人，樂而不忣，如鴞好聲，忠信之人，自樂為之，非忣忣也，如鴞自好為聲耳。熊之好經，經，動，導引。夫有誰為矜。各任自性，非徒矜也。春女思，秋士悲，春女感陽則思，秋士見陰而悲。而知物化矣。號而哭，嘰而哀，知聲動矣。容貌顏色，理詘□倨佝，知情偽矣。故聖人栗栗乎其內，而至乎至極矣。功名遂成，天也。循理受順，人也。太公望、周公旦，天非為武王造之也；崇侯，惡來，天非為紂生之也；崇侯，紂時諸侯也。惡來，紂之臣，秦之先也。有其世，有其人也。教本乎君子，小人被其澤；利本乎小人，君子享其功。昔東戶季子之世，東戶季子，古之人君。道路不拾遺，耒耜餘糧宿諸晦首，使君子小人各得其宜也。故一人有慶，兆民賴之。凡高者貴其左，天道左旋。故下之於上曰左之，臣辭也。臣道左君。下者貴其右，故上之於下曰右之，君讓也。君謙讓，佑助臣。故上左遷則失其所尊也，左，臣辭也。君以再還，故失其尊也。臣右還則失其所貴矣。右，君辭也，而臣以再還，故失其貴也。小快害道，斯□害儀。斯□，近也。子產騰辭，騰，傳也。子產作刑書，人有傳詞詰之。獄［繫萬繁〕#7而無邪，繁，多也。徽雖益多，而下無邪也。失諸情者，則塞於辭矣。失事之情，則為世人辭所窮塞也。成國之道，工無偽事，農無遺力，士無隱行，官無失法。譬若設網者，引其網而萬目開矣。舜、禹不再受命，受命於人，不受於天。堯、舜傳大焉，先形乎小也。形，見也。先見微小，以知大。刑於寡妻，至于兄弟，禪於家國，而天下從風。禪，傳也。言堯、舜、禹相傳，天下服之也。故戎兵以大知小，若湯、武以義伐不義，從大伐小。人以小知大。人謂天下從風者也。堯、舜之民以小知堯大也。君子之道，近而不可以至，卑而不可以登，無載焉而不勝，萬物載之，皆勝其任。大而章，遠而隆。知此之道，不可求於人，斯得諸己也。釋己而求諸人，去之遠矣。君子者樂有餘而名不足，小人樂不足而名有餘。觀於有餘不足之相去，昭然遠矣。含而弗吐，在情而不萌者，未之聞也。言懷其情而必萌見也。君子思義而不慮利，小人貪利而不顧義。子曰，鈞之哭也，子，孔子。鈞，等也。曰，子予奈何兮乘我何。其哀則同，其所以哀則異。故哀樂之襲人情也深矣。鑿地漂池，人或有鑿穿，或有填也，言用心異也。非止以勞苦民也；各從其蹠蹠，願也。而亂生焉。其載情一也，施人則異矣。施於人有善惡。故唐、虞日孳孳以致於王，桀、紂日快快以致於死，不知後世之譏己也。
　　凡人情，說其所苦即樂，失其所樂則哀，故知生之樂，必知死之哀。有義者不可欺以利，有勇者不可劫以懼，如飢渴者不可欺以虛器也。人多欲虧義，欲則貪，貪損義。多憂害智，貪憂閉塞，故害智也。多懼害勇。嫚生乎小人，嫚，倨。小人行也。蠻夷皆能之，嫚，蠻夷之行也。善生乎君子，誘然與日月爭光，誘，美稱也。天下弗能遏奪。故治國樂其所以存，亡國亦樂其所以亡也。金錫不消釋則不流刑，刑，法。上憂尋不誠則不法民。憂尋不在民，則是絕民之擊也；繫，所以拘維民。君反本，而民擊固也。至德小節備，大節舉。齊桓舉而不密，齊桓有大節，小節疏也。晉文密而不舉。晉文有小節，大節廢也。晉文得之乎閨內，失之乎境外；閨內脩而境外亂也。齊桓失之乎閨內，而得之本朝。閨內亂而朝廷治也。水下流而廣大，君下臣而聰明。君不與臣爭功，而治道通矣。管夷吾、百里奚經而成之，百里奚，虞人，秦相也。齊桓、秦穆受而聽之。聽用二臣之謀。照惑者以東為西，惑也，照，曉、見日而寤矣。衛武侯謂其臣曰，小子無謂我老武侯蓋年九十五矣。而羸我，贏，劣。有過必謁之。是武侯如弗羸之必得羸，故老而弗舍，通乎存亡之論者也。人無能作也，有能為也；有能為也，而無能成也。人之為，天成之。終身為善，非天不行；終身為不善，非天不亡。故善否，我也；禍福，非我也。非我也，天所為。故君子順其在己者而已矣。性者，所受於天也；命者，所遭於時也。有其材，不遇其世，天也。太公何力，比干何罪，循性而行指，或害或利，求之有道，得之在命，故君子能為善，而不能必其得福；不忍為非而未能必免其禍。君，根本也；臣，枝葉也。根本不美，枝葉茂者，未之聞也。有道之世，以人與國，若堯以天下與舜也。無道之世，以國與人。堯王天下而憂不解，授舜而憂釋。憂而守之，而樂與賢終，不私其利矣。凡萬物有所施之，無小不可；為無所用之，不知其所用也。碧瑜糞土也，瑜，玉也。不知用之，則為糞土也。人之情，於害之中爭取小焉，於利之中爭取大焉。故同味而嗜厚膊者，厚膊，厚切肉也。必其甘之者也；同師而超羣者，必其樂之者也。弗甘弗樂，耐能為表者，未之聞也。表，立見也。君子時則進，得之以義，何幸之有。不時則退，讓之以義，何不幸之有。故伯夷餓死首山之下，伯夷，孤竹君之子，讓國與弟，不食周粟，故餓也。猶不自悔，棄其所賤，得其所貴也。善求人而得也。福之萌也綿綿，禍之生也分分。福禍之始萌微，故民嫚之，唯聖人見其始而知其終，故傳曰，魯酒薄而邯鄲圍，魯與趙俱朝楚，獻酒於楚，魯酒薄而趙酒厚。楚之主酒吏求酒於趙，不與，楚吏（恐）〔怒〕#8，以趙所獻酒。〔獻〕#9於楚王，易魯薄酒，楚王以為趙酒薄而圍邯鄲。一曰，趙、魯獻酒於周也。事見莊子。羊羹不斟而宋國危。宋將華元與鄭戰，殺羊食士，不及其御。及戰，御馳馬入鄭軍，華元以獲也。明主之賞罰，非以為己也，以為國也。通於己而無功於國者，不施賞焉；逆於己便於國者，不加罰焉。故楚莊謂共雍共雍，楚臣。曰，有德者受吾爵祿，有功者受吾田宅，是二者，女無一焉，吾無以與女。可謂不瑜於理乎。踰，越。其謝之也，猶未之莫與。謝，謂遣共雍也。莫，勉之也。周政至，至於道也。殷政善，善施教，未至於道也。夏政行。行尚粗也。行政善，善未必至也。至至之人，不慕乎行，不慙乎善，含德履道，而上下相樂也，不知其所由然。有國者多矣，而齊桓晉文獨名，泰山之上有七十壇焉，封乎太山，董七十二君也。而三王獨道。君不求諸臣，臣不假之君，脩近彌遠，而後世稱其大。不越鄰而成章，而莫能至焉。故孝己之禮可為也，孝己，殷王高宗之子也，蓋放逐而不失禮。而莫能奪之名也，必不得其所懷也。不能與孝己爭名者，不得孝己之所懷也。義載乎宜之謂君子，宜遺乎義之謂小人。通智得勞而不勞，通智，達道之人。其次勞而不病，其下病而不勞。古人味而弗貪也，古人知其味而不貪其食。今人貪而弗味。孔子，魯人之學也，飲之而已，貞之能味也。歌之脩其音也，此言樂所以移風易俗，歌長其音。音之不足於其美者也。此音不足以致美化也。金石絲竹，助而奏之，猶未足以至於極也。極，洽化之至也。人能尊道行義，喜怒取予，如此，即其化民逾於樂也。欲如草之從風。草上之風必偃。召公以桑蠶耕種之時死獄出拘，召公，周太保也。使百姓皆得反業脩職；文王辭千里之地，而請去炮烙之刑。紂拘文王，文王獻寶於紂，紂賞以千里之地，文王不受，願去炮烙之刑。
　　故聖人之舉事也，進退不失時，若夏就絺紘，上車授矮之謂也。老子學商容，見舌而知守柔矣。商容，神人也，商容吐舌不老子，老子知舌柔齒剛。列子學壺子，觀景柱而知持後矣。先有形而後有影，形可亡而影不可傷。故聖人不為物先，而常制之，其類若積薪樵，後者在上。人以義愛，以黨羣，以羣強。是故德之所施者博，則威之所行者遠；義之所加者淺，則武之制者小矣。鐸以聲自毀，譯，大鈴，出於吳也。膏燭以明自鑠，虎豹之文來射，猥狖之捷來措，措，刺也。故子路以勇死，死衛侯輒之難。萇弘以智困。欲以術輔周，周人殺之。能以智智，而未能以智不智也。故行險者不得履繩，出林者不得直道，夜行瞑目而前其手，事有所至，而明有不害。人能貫冥冥入於昭昭，可與言至矣。鵲巢知風之所起，歲多風，則鵲作巢卑。獺穴知水之高下，水之所及，則獺避而為穴也。暉日知晏，暉日，鳩烏也。晏，无雲也。天將晏靜，暉日先鳴也。陰諧知雨。陰諧，暉日雌也。天將陰雨則嗚。為是謂人智不如鳥獸，則不然。故通於一伎，察於一辭，可與曲說，未可與廣應也。寗戚擊牛角而歌，桓公舉以大政；雍門子以哭見孟嘗君，涕流沾纓。歌哭，眾人之所能為也；一發聲，入人耳，感人心，情之至者也。故唐、虞之法可效也，其諭人心不可及也。簡公以濡殺，簡公，齊君也。以柔濡，田成子殺之也。子陽以猛劫，子陽，鄭相也。尚刑而劫死。皆不得其道者也。故歌而不比於律者，其清濁一也；雖清濁失和，故不中律全。繩之外與繩之內，皆失直者也。紂為象箸而箕子嘰，嘰，唬也。知象著必有玉杯，為杯必極滋味。魯以偶人葬而孔子嘆，偶人，桐人也。嘆其象人而用之。見所始則知所終。故水出於山，入於海；稼生乎野，而藏乎倉；聖人見其所生，則知其所歸矣。水濁者魚噞，令苛者民亂，城峭者必崩，岸崝者必陀，崝，峭也。陀，落也。故商鞅立法而支解，商鞅為秦孝公立治法，百姓怨之，以罪支解。吳起刻削而車裂。吳起相楚，設貴臣相坐之法，卒車裂也。治國辟若張瑟，大絃□，□，急也。則小絃絕矣。故急轡數策者，非千里之御也。有聲之聲，不過百里；無聲之聲，施於四海。是故祿過其功者損，名過其實者蔽。情行合而名副之，禍福不虛至矣。身有醜夢，不勝正行；國有妖祥，不勝善政。是故前有軒冕之賞，不可以無功取也；後有斧鉞之禁，不可以無罪蒙也。素脩正者，弗離道也。君子不謂小善不足為也而舍之，小善積而為大善；不（為）〔謂〕#10小不善為無傷也而為之，小不善積而為大不善。是故積羽沉舟，羣輕折軸，故君子禁於微。壹快不足以成善，積快而為德，壹恨不足以成非，積恨而成怨。故三代之善，千歲之積譽也；桀、紂之謗，千歲之積毀也。
　　天有四時，人有四用。何謂四用？視而形之莫明於目，聽而精之莫聰於耳，重而閉之莫固於口，舍而藏之莫深於心。目見其形，耳聽其聲，口言其誠，而心致之精，則萬物之化成有極矣。地以德廣，人君以德廣益其土地也。君以德尊，上也；地以義廣，君以義尊，次也；地以強廣，君以強尊，之下也。故粹者王，駮者霸，無一焉者亡。昔二〔皇〕#11鳳凰至於庭，三代至乎門，［周］#12室至乎澤。德彌□，所至彌遠；德彌精，所至彌近。君子誠仁，於施亦仁，不施亦仁。道无為而民蒙純，此所謂不施而仁。小人誠不仁，施亦不仁，不施亦不仁。善之由我，與其由人若、仁德之盛者也。故情勝欲者昌，欲勝情者亡。欲知天道，察其數；謂律歷之數也。欲知地道，物其樹；五土之宜，各有所種生之。欲知人道，從其欲。君子欲於道，小人欲於利。勿驚勿駭，萬物將自理；勿撓勿櫻，櫻，纓。萬物將自清。言治天下各順其情。察一曲者，不可與言化；一曲，一事也。審一時者，不可與言大。猶蟬不知寒也。日不知夜，月不知晝，日月為明而弗能兼也，唯天地能函之。能包天地，曰唯無形者也。驕溢之君無忠臣，口慧之人無必信。交拱之木無把之枝，拱，抱也。把，握也。尋常之溝無吞舟之魚。根淺則末短，本傷則枝枯。福生於無為，患生於多慾。害生於弗備，穢生於弗□。聖人為善若恐不及，備禍若恐不免。蒙塵而欲毋昧，涉水而欲毋濡，不可得也。是故知已者不怨人，知命者不怨天。福由己發，禍由己生。聖人不求譽，不辟誹，正身直行，眾邪自息。今釋正而追曲，倍是而從眾，是與俗儷走，而內行無繩，繩，所以彈曲也。故聖人反已而弗由也。道之有篇章形埒者，形埒，兆朕。非至者也；嘗之而無味，視之而無形，不可傳於人。大戟去水，亭歷愈張，用之不節，乃反為病。物多類之而非，唯聖人知其微。善御者不忘其馬，善射者不忘其弩，善為人上者不忘其下。誠能愛而利之，天下可從也。弗愛弗利，親子叛父。天下有至貴而非勢位也，有至富而非金玉也，有至壽而非千歲也，原心反性則貴矣，適情知足則富矣，明死生之分則壽矣。言無常是，行無常宜者，小人也。察於一事，通於一仗者，中人也？兼覆蓋而并有之，度枝能而裁使之者，聖人也。裁，制也。度其仗能而裁制使之。
　　淮南鴻烈解卷之十六竟
　　#1『租』,『相』字之誤，據集解本改。
　　#2『王』，『玉』字之誤，據集解本改。
　　#3『害』，『善』字之誤，據集解本改。
　　#4『至』，『人』字之誤，據集解本改。
　　#5『至』，『道』字之誤，據集解本改。
　　#6『權』，『橋』字之誤，據集解本改。
　　#7『繫』，『繁』字之誤，據集解本改。
　　#8『恐』，『怒』字之誤，據集解本改。
　　#9『獻』字脫，據集解本補。
　　#10『為』『謂』字之誤，據集解本改。
　　#11『皇』字脫，據集解本補。
　　#12『周』字脫，據集解本補。

　　淮南鴻烈解卷之十七
　　太尉祭酒臣許慎記上
　　齊俗訓
　　齊，一也。四宇之風，世之眾理，皆混其俗，令為一道也。
　　率性而行謂之道，得其天性謂之德。性失然後貴仁，道失然後貴義。是故仁義立而道德遷矣，禮樂飾則純樸散矣，是非形則百姓眩矣，珠玉尊則天下爭矣。凡此四者，衰世之造也，末世之用也。夫禮者，所以別尊卑，異貴賤；義者，所以合君臣、父子、兄弟、夫妻、朋友之際也。今世之為禮者，恭敬而忮；忮，害也。音寘。為義者，布施而德。君臣以相非，骨肉以生怨，則失禮義之本也，故搆而多責。搆謂以權相交，權盡而交疏，搆搆然也。夫水積則生相食之魚，土積則生自穴之獸，禮義飾則生偽匿之本。夫吹灰而欲無眯，涉水而欲無濡，不可得也。古者，民童蒙不知東西，貌不羨乎情，而言不溢乎行。其衣致煖而無文，其兵戈銖而無刃，楚人謂刃頓為銖。其歌樂而無轉，其哭哀而無聲。鑿井而飲，耕田而食，無所施其美，亦不求得。親戚不相毀譽，朋友不相怨德。及至禮義之生，貨財之貴，而詐偽萌興，非譽相紛，怨德並行，於是乃有曾參、孝己之美，而生盜跖、莊蹻之邪。故有大路龍旂，羽蓋垂緌，大路，天子車也。龍旂，龍旗。結駟連騎，則必有穿窬拊揵、抽箕踰備之姦；抽，握也。備，後垣。有詭文繁繡，弱緆羅紋，弱賜，細(在)［布］#１也。羅，穀。紈，素也。必有菅屩跐音此。踦，短褐不完者。菅，茅也。跐，偶也。踦，適也。楚人謂袍為短。褐，大布。故高下之相傾也，短脩之相形也，亦明矣。
　　夫蝦蟇為鶉，鶉， 也。水蠆為 莣，青蛉也。音予音務。皆生非其類，唯聖人知其化。其化視陰入陽，從陽入陰。夫胡人見黂，黂，麻子也。不知其可以為布也，越人見毳，不知其可以為旃也。故不通於物者，難與言化。昔太公望、周公旦受封而相見，太公望問周公曰，何以治魯，周公曰，尊尊親親。從此弱矣。尊尊親親仁者弱也。公曰，何以治齊，太公曰，舉賢而上功。周公曰，後世必有劫殺之君。舉賢上功，則民競，故劫殺。其後，齊日以大，至於霸，二十四世而田氏代之。齊臣田氏奪其君位而代。魯日以削，至三十二世而亡。魯祿去公室，至楚考烈王滅之。故易曰，履霜，堅冰至。聖人之見終始微言。故糟丘生乎象 ，紂為長夜之飲，積糟成丘者，起於象 。炮烙生乎熱升。庖人進羹於紂，熱，以為惡，以熱升殺之。趙國升可以殺人，故起炮烙。子路撜溺而受牛謝，撜，舉也。升出溺人，主謝以牛也。孔子曰，魯國必好救人於患。子贛贖人而不受金於府，魯國之法，贖人於他國者，受金於府。孔子曰，魯國不復贖人矣。子路受而勸德，子贛讓而止善。孔子之明，以小知大，以近知遠，通於論者也。由此觀之，廉有所在，而不可公行也。故行齊於俗，可隨也；事周於能，易為也。矜偽以惑世，伉行以違眾，聖人不以為民俗。廣厦闊屋，連闥通房，人之所安也，鳥入之而憂。高山險阻，深林叢薄，虎豹之所樂也，人入之而畏。川谷通原，積水重泉，黿鼉之所便也，人入之而死。咸池、承雲，皆黃帝樂。九韶、舜樂。六英，帝顓頊樂。人之所樂也，鳥獸聞之而驚。深谿峭岸，峻木尋枝，猨狖之所樂也，人上之而慄。形殊性詭，所以為樂者乃所以為哀，所以為安者乃所以為危也。乃至天地之所覆載，日月之所照誋音告，使各便其性，安其居，處其宜，為其能。故愚者有所脩，智者有所不足，柱不可以樀齒，筐不可以持屋，筐，小簪也。馬不可以服重，牛不可以追速，鈆不可以為刀，銅不可以為弩，鐵不可以為舟，木不可以為釜。各用之於其所適，施之於其所宜，即萬物一齊，而無由相過。夫明鏡便於照形，其於以函食，不如簞。犧牛粹毛，宜於廟牲，其於以致雨，不若黑蜧。黑蜧，神蛇也。潛於神淵，蓋能興雲雨。由此觀之，物無貴賤，因其所貴而貴之，物無不貴也；因其所賤而賤之，物無不賤也。夫玉璞不猒厚，角 魚沼反。不猒薄，角 ，刀劍羽間之覆角也。漆不猒黑，粉不猒白。此四者相反也，所急則均，其用一也。今之裘與蓑，孰急？見雨則裘不用，升堂則.蓑不御，此代為常者也。譬若舟、車、楯、肆、窮廬，故有所宜也。水固宜舟，陸地宜車，沙地宜肆，泥地宜楯，草野宜窮廬。故老子曰不上，賢者，言不致魚於木，沉鳥於淵。物各因其宜，故不須用賢也。故堯之治天下也，舜為司徒，契為司馬，禹為司空，后稷為大田師，奚仲為工。其導萬民也，水處者漁，山處者木，谷處者牧，陸處者農。地宜其事，事宜其械，械宜其用，用宜其人。澤臯織岡，陵阪耕田，得以所有易所無，以所工易所拙，是故離叛者寡，而聽從者眾。譬若播棋丸於地，員者走澤，方者處高，各從其所安，夫有何上下焉。若風之遇簫，簫，籟。忽然感之，各以清濁應矣。夫猨狖得茂木，不舍而穴；狟狢得埵防，弗去而緣；狟，狟豚也。埵，水埒也。防，隄。物莫避其所利而就其所害。是故鄰國相望，雞狗之音相聞，而足迹不接諸侯之境，車軌不結千里之外者，皆各得其所安。故亂國若盛，治國若虛，亡國若不足，存國若有餘。虛者非無人也，皆守其職也，盛者非多人也，皆傲於末也。有餘者非多財也，欲節事寡也，不足者非無貨也，民躁而費多也。故先王之法籍，非所作也，其所因也。其禁誅，非所為也，其所守也。凡以物治物者不以物，以睦；治睦者不以睦，以人；治人者不以人，以君；治君者不於君，以欲；治欲者不於欲，以性；治性者不於性，以德；治德者不以德，以道。
　　原人之性，蕪濊而不得清明者，物或課之也。堁，紛塵也。羌、氏、僰、翟，嬰兒生皆同聲，羌，束戎。氏，南夷。僰，西夷也。翟，北胡也。及其長也，雖重象狄騠，象狄騠，驛也。象傳狄騠之語也。不能通其言，教俗殊也。今(今)#2三月嬰兒，生而徙國，則不能知其故俗。由此觀之，衣服禮俗者，非人之性也，所受於外也。夫竹之性浮，殘以為牒，束而投之水，則沉，失其體也。金之性沉，託之於舟上則浮，勢有所枝也。夫素之質白，染之以涅則黑，縑之性黃，染之以丹則赤。人之性無邪，久湛於俗則易。易而忘本，合於若性。若性合於他性，自若本性。故日月欲明，浮雲蓋之；河水欲清，沙石濊之；人性欲平，嗜欲害之。惟聖人能遺物而反己。夫乘舟而惑者，不知東西，見斗極則寤矣。夫性，亦人之斗極也。以有自見也，則不失物之情；無以自見，則動而惑營。譬若隴西之遊，愈躁愈沉。孔子謂顏回曰，吾服汝也忘，孔子謙，自謂無知而服回，此忘行也。而汝服於我也亦忘。雖然，汝雖忘乎，吾猶有不忘者存。孔子知其本也。夫縱欲而失性，動未嘗正也，以治身則危，以治國則亂，以入軍則破。是故不聞道者，無以反性。故古之聖王，能得諸已，故令行禁止，名傳後世，德施四海。是故凡將舉事，必先平意神清。意平，物乃可正。若璽之抑埴，璽，印也。埴，泥也。正與之正，印正而封正也。傾與之傾。故堯之舉舜也，決之於目；桓公之取甯戚也，斷之於耳而已矣。為是釋術數而任耳目，其亂必甚矣。夫耳目之可以斷也，反情性也，聽失於誹譽，而目淫於釆色，而欲得事正，則難矣。夫載哀者聞歌聲而泣，載樂者見哭者而笑。哀可樂者，笑可哀者，載使然也，是故貴虛。虛者，心無所載於哀樂也。故水擊則波興，氣亂則智昏。智昏不可以為政，波水不可以為平。故聖王執一而勿失，萬物之情既矣，四夷九州服矣。夫一者至貴，無適於天下。聖人記於無適，故民命繫矣。為仁者必以哀樂論之，為義者必以取予明之。目所見不過十里，而欲遍照海內之民，哀樂弗能給也。無天下之委財，而欲遍贍萬民，利不能足也。且喜怒哀樂，有感而自然者也。故哭之發於口，涕之出於目，此皆憤於中而形於外者也。譬若水之下流，煙之上尋也，夫有孰推之者。故強哭者雖病不哀，強親者雖笑不和。情發於中而聲應於外，故釐負羈之壺餐，愈於晉獻公之垂棘，獻公以垂棘滅虞、虢。趙宣孟之束脯，賢於智伯之大鐘。智伯以大鐘滅仇由。故禮豐不足以效愛，而誠心可以懷遠。故公西華之養親也，若與朋友處，公西華，孔子弟子也。與朋友處，睦而少敬。曾參之養親也，若事嚴主烈君，烈，酷也。曾子事親，其敬多。其於養，一也。
　　故胡人彈骨，胡人之盟約，置酒人頭中，飲以相詛。越人契臂，刻臂出血。中國歃血也，殺牲歃血，相與為信。所由各異，其於信
　　一也。三苗髽首，三苗之國，在彭蠡、洞庭之野。髮以枲束髮也。羌人括領，括，結。中國冠笄，笄，簪。越人劗髮，劗，斷。其於服一也。帝顓頊之法，婦人不辟男子於路者，拂之於四達之衢，拂，仿。今之國都，男女切踦，踦，足。肩摩於道，其於俗一也。故四夷之禮不同，皆尊其主而愛其親，敬其兄；獫狁之俗相反，獫狁，北胡也。其俗物與中國相反也。皆慈其子而嚴其上。夫鳥飛成行，獸處成羣，有孰教之。故魯國服儒者之禮，行孔子之術，地削名卑，不能親近來遠。越王句踐劗髮文身，無皮弁搢笏之服，皮弁，以為爵冠也。搢，佩紟。笏，佩玉也，長三尺，抒上終葵首。拘罷拒折之容，拘罷，園也。拒折，方也。然而勝夫(羌)[差]#3於五湖，南面而霸天下，泗上十二諸侯皆率九夷以朝。胡、貉、匈奴之國，縱體拖髮，拖，縱也。箕倨反言，而國不亡者，未必無禮也。楚莊王裾衣博袍，裾，襄也。衣，裾。令行乎天下，遂霸諸侯。晉文君大布之衣，大布，粗布。 羊之裘，韋以帶劍，威立于海內。豈必鄒、魯之禮之謂禮乎。鄒，孟軻邑。魯，孔子邑。是故入其國者從其俗，入其家者避其諱，不犯禁而入，不逢逆而進，雖之夷狄徒倮之國，徒倮，不衣。結軌乎遠方之外，而無所困矣。禮者，實之文也；仁者，恩之效也。故禮(困)[因]#4人情而為之節文，而仁發併以見容。恲，色也。禮不過實，仁不溢恩也，治世之道也。夫三年之喪，是強人所不及也，而以偽輔情也。三月之服，是絕哀而迫切之性也。三月之服，夏后氏禮。夫儒、墨不原人情之終始，而務以行相反之制，五縗之服。五縗，謂三年、暮、九月、五月、三月服也。悲哀抱於情，葬貍稱於養，不強人之所不能為，不絕人之所能已，度量不失於適，誹譽無所由生。古者非不知繁升降槃還之禮也，蹀釆齊、肆夏之容也，釆齊、肆夏，皆樂名也。以為曠日煩民而無所用，故制禮足以佐實喻意而已矣。古者非不能陳鐘鼓，盛筦簫，揚干戚，奮羽旄，以為費財亂政，制樂足以合歡宣意而已，喜不羨於音。非不能竭國麋民，虛府殫財，含珠鱗施，綸組節束，鱗施，王田也。綸，絮也。束，縛也。追送死也，以為窮民絕業而無益於槁骨腐肉也，故葬貍足以收歛蓋藏而已。昔舜葬蒼梧，市不變其肆，舜南巡狩，死蒼梧，墓鈐道九嶷山，不煩於市，有所廢。禹葬會稽之山，農不易其畝。禹會羣臣於會稽，墓山陰之陽，不煩農人之田畝。明乎死生之分，通乎侈儉之適者也。亂國則不然，言與行相悖，情與貌相反，禮飾以煩，樂優以淫，崇死以害生，久喪以招行，是以風俗濁於世，而誹譽萌於朝，是故聖人廢而不用也。義者，循理而行宜也，禮者，體情制文者也。義者宜也，禮者體也。昔有扈氏為義而亡，有扈，夏啟之庶兄也。以堯、舜舉賢，禹獨與子，故伐啟，啟亡之。知義而不知宜也，魯治禮而削，知禮而不知體也。有虞氏之祀，其社用土，封土為社。祀中霤，葬成畝，田畝而葬。其樂咸池、承雲、九韶，舜兼用黃帝樂。九韶，舜所作也。其服尚黃。舜，土德也，故尚黃。夏后氏其社用松，所樹之木，皆所生地之所宜也。祝尸，春祭先尸，夏木德也。葬墻置翣，翣，棺衣飾也。其樂夏籥、九成、六佾、六列、六英，九成，變也。六列，六六為行列也。六英，禹兼用顓頊之樂也。其服尚青。木德，故尚青也。殷人之禮，其社用石，以石為社主也。祀門，秋祭先門，殷金德也。葬樹松，其樂大護、晨露，大護，晨露，湯所作樂。其服尚白。金德，故尚白也。周人之禮，其社用栗，祀竈，夏祭先竈，周火德也。鄒子曰，吾德之次，從此不勝。故虞土，夏木，殷金，周火。葬樹栢，其樂大武、三象、棘下， 三象、棘下、武象樂也。其服尚赤。火德，故尚赤也。禮樂相詭，服制相反，然而皆不失親疏之恩，上下之倫。今握一君之法籍，以非傳代之俗，譬由膠柱而調琴也。故明主制禮義而為衣，分節行而為帶。衣足覆形，從典墳，虛循撓，便身體，適行步，不務於奇麗之容，隅眥之削。帶足以結紐收衽，束牢連固，不亟於為文句疏短之鞵。故制禮義，行至德，而不拘於儒墨。
　　所謂明者，非謂其見彼也，自見而已。所謂聰者，非謂聞彼也，自聞而已。所謂達者，非謂知彼也，自知而已。是故身者，道之所託，身德則道得矣。道之得也，以視則明，以聽則聰，以言則公，以行則從。故聖人財制物也，猶工匠之斲削鑿芮也，宰庖之切割分別也，曲得其宜而不折傷。拙工則不然，大則塞而不入，小則窕而不周，動於心，枝於手，而愈醜。夫聖人之斲削物也，剖之判之，離之散之，已淫已失，復揆以一，既出其根，復歸其門，已雕已琢，遂反於樸。合而為道德，離而為儀表。其轉入玄冥，其散應無形。禮義節行，又何以窮至治之本哉。世之明事者，多離道德之本，曰禮義足以治天下，此未可與言術也。所謂禮義者，五帝三王之法藉風俗，一世之迹也。譬若芻狗土龍之始成，芻狗，束芻為狗，以謝過求福。土龍，以請雨。文以青黃，絹以綺繡，纏以朱絲，尸祝袀袨，袀，純服。袨，墨齋衣也。大夫端冕，端冕，冠也。以送迎之。及其已用之後，則壤土草剟音出。而已，夫有孰貴之。言弃之不貴也。故當舜之時，有苗不服，於是舜脩政偃兵，執干戚而舞之。禹之時，天下大雨，禹令民聚土積薪，擇丘陵而處之。武王伐紂，載尸而行，武王伐紂，伯夷曰，父死未葬，爰及干戈，可謂孝乎。海內未定，故不為三年之喪始。三年之喪於武王。禹遭洪水之患，陂塘之事，故朝死而暮葬。此皆聖人之所以應時耦變，見形而施宜者也。今之脩干戚而笑钁插，钁，斫屬。知三年非一日，是從牛非馬，以徵笑羽也。以此應化，無以異於彈一絃而會棘下。棘下，樂石。一絃會之，不可成也。夫以一世之變，欲以耦化應時，譬猶冬被葛而夏被裘。夫一儀不可以百發，儀，弩招顏也。射百發，遠近不可皆以一儀也。一衣不可以出歲。儀必應乎高下，衣必適乎寒暑。是故世異即事變，時移則俗易。故聖人論世而立法，隨時而舉事。尚古之王，封於泰山，禪於梁父，七十餘聖，法度不同，非務相反也，時世異也。是故不法其以成之法，而法其所以為法。所以為法者，與化推移者也。夫能與化推移為人者，至－貴在焉爾。故狐梁之歌可隨也，其所以歌者不可為也；聖人之法可觀也，其所以作法不可原也；辯士言可聽也，其所以言不可形也。淳均之劍不可愛也，而歐冷之巧可貴也。今夫王喬、王喬，蜀武陽人也，為伯人令，得道而仙也。赤誦子，赤誦子，上谷人也，病厲入山，導引輕舉。吹嘔呼吸，吐故內新，遺形去智，抱素反真，以遊玄眇，上通雲天。今欲學其道，不得其養氣處神，而放其一吐一吸，時詘時伸，其不能乘雲升假亦明矣。假，上也。五帝三王，(經)［輕]#5天下，細萬物，齊死生，同變化，抱大聖之心，以鏡萬物之情，上與神明為友，下與造化為人。令欲學其道，不得其清明玄聖，而守其法籍憲令，不能為治亦明矣。故曰，得十利劍，不若得歐冷之巧；得，百走馬，不若得伯樂之數。樸至大者無形狀，道至眇者無度量，故天之員也不得規，地之方也不得矩。往古來今謂之宙，四方上下謂之宇，道在其間，而莫知其所。故其見不遠者，不可與語大；其智不閎者，不可與論至。
　　昔者馮夷得道，以潛大川；馮夷，河伯也，華陰潼鄉隄首里人，服八石，得水仙。鉗且得道，以處崑崙。鉗且得仙道，升居崑崙山。扁鵲以治病，扁鵲，盧人，姓秦名越人，趙簡子時人也。造父以御馬，羿以之射，倕以之斲，倕，堯巧功。所為者各異，而所道者一也。夫禀道以通物者，無以相非也。譬若同陂而溉田，其受水鈞也。今屠牛而烹其肉，或以為酸，或以為甘，煎敖燎炙，齊味萬方，其本一牛之體。伐楩柟豫樟而剖梨之，剖，判。梨，分。或為棺槨，或為柱梁，披斷撥檖，披，解也。撥，析理。遂，順。所用萬方，然一木之樸也。故百家之言，指奏相反，其合道一體也。譬若絲竹金石之會樂伺也，其曲家異而不失於體。伯樂、韓風、秦牙、管青，四子皆古善相馬者。所相各異，其知馬一也。故三皇五帝，法籍殊方，其得民心鈞也。故湯入夏而用其法，武王入殷而行其禮，桀紂之所以亡，而湯武之所以為治。故剞劂銷音削。鋸陳，非良工不能以制木；鑪橐埵坊設，鑪、橐、埵，皆治具也。坊，土刑也。非巧治不能以治金。屠牛吐齊之大屠。一朝解九牛，而刀以剃毛；剃，截髮也。庖丁用刀十九年，庖丁，齊屠伯也。而刀如新剖。刑剖，始石也。硎，磨刀石。何則？遊乎眾虛之間。眾虛之間，剖中理也。若夫規矩鉤繩者，此巧之具也，而非所以巧也。故瑟無絃，雖師文不能以成曲；師文，樂師。徒絃，則不能悲。故絃，悲之具也，而非所以為悲也。若夫工匠之為連鐖、運開、陰閉、眩錯，連鐖，鐖發也。運開，相通也。陰閉，獨閉也。眩，因而相錯也。入於冥冥之眇，神調之極、遊乎心手眾虛之間，而莫與物為際者，父不能以教子。瞽師之放意相物，寫神愈舞，而形乎絃者，兄不能以喻弟。今夫為平者，準也；為直者，繩也。若夫不在於繩準之中，可以平直者，此不共之術也。故叩宮而宮應，彈角而角動，此同音之相應也。其於五音無所比，而二十五絃皆應，此不傳之道也。故蕭條者，形之君；蕭條，深靜。而寂漠者，音之主也。微音生於寂漠。天下是非無所定，世各是其所是，而非其所非，所謂是與非各異，皆自是而非人。由此觀之，事有合於己者，而未始有是也；有作於心者，而未始有非也。故求是者，非求道理也，求合於己者也；去非者，非批邪施，施，微曲也。去忤於心者也。忤於我，未必不合於人也；合於我，未必不非於俗也。至是之是無非，［之非至］［至非之)#6非無是，此真是非也。若夫是於此而非於彼，非於此而是於彼者，此之謂一是一非也。此一是非，隅曲也；夫一是非，宇宙也。今吾欲擇是而居之，擇非而去之，不知世之所謂是非者，不知孰是孰非。
　　老子曰，治大國若烹小鮮。為寬裕者曰勿數撓，裕，饒也。為刻削者日致其醎酸而已矣。晉平公出言而不當，師曠舉琴而撞之，跌衽宮壁。跌衽，至平公衣衽，中宮壁。左右欲塗之，欲塗師曠所敗壁也。平公曰，舍之，以此為寡人失。孔子聞之曰，平公非不痛其體也，欲來諫者也。韓子聞之，韓子，韓公子非。曰，羣臣失禮而弗誅，是縱過也。有以也夫，平公之不霸也。故賓有見人於密子者，密子，子賤者也。賓出，密子曰，子之賓獨有三過，望我而笑，是攓也；攓，慢也。談語而不擇師，是返也；交淺而言深，是亂也。賓曰，望君而笑，是公也；談語而不稱師，是通也；交淺而言深，是忠也。故賓之容一體也，或以為君子，或以為小人，所自是之異也。故趣舍合，即言忠而益親；身疏，即謀當而見疑。母親為其子治扢禿，而血流至耳，見者以為其愛之至也；使在於繼母，則過者以為嫉也。事之情一也，所從觀者異也。從城上視牛如羊，視羊如豕，所居高也。闚面於盤水則員，於杯則隨。面形不變其故，有所員，有所隨者，所自闚之異也。今吾雖欲正身而待物，庸遽知世之所自窺我者乎。若轉化而與世競走，譬猶逃雨也，無之而不濡。常欲在於虛，則有不能為虛矣；為者失之，執者敗之。若夫不為虛而自虛者，性自然也。此所慕而不能致也。故通於道者，如車軸，不運於己，而與轂致千里，轉無窮之原也。不通於道者，若迷惑，告以東西南北，所居聆聆，聆聆，意曉解也。一曲而辟，小，邪僻也。然忽不得，復迷惑也。故終身隸於人，辟若俔之見風也，俔，侯風雨也。世所謂五雨者也。無須臾之間定矣。故聖人體道反性，不化以待化，無為以待有為，財幾於免矣。近於免世難也。
　　治世之體易守也，其事易為也，其禮易行也，其責易償也。是以人不兼官，官不兼事，士農工商，鄉別州異。是故農與農言力，士與士言行，工與工言巧，商與商言數。是以士無遺行，農無廢功，工無苦事，商無折貨，各安其性，不得相干。故伊尹之興土功也，脩脛者使之跖钁，長脛以蹋插者，使而入深。強脊者使之負土，脊強者任負重。眇者使之准，目不正，因令晞。傴者使之塗，傴人塗地，因其俛也。各有所宜，而人性齊矣。胡人便於馬，越人便於舟，異形殊類，易事而悖，失處而賤，得勢而貴。聖人總而用之，其數一也。夫先知遠見，達視千里，人才之隆也，而治世不以責於民。言民不以己求備於下也。博聞強志，口辯辭給，人智之美也，而明主不以求於下。放世輕物，不汙於俗，士之伉行也，而治世不以為民化。神機陰閉，剞劂無迹，人巧之妙也，而治世不以為民業。故萇弘、師曠，先知禍福，言無遺策，而不可與眾同職也。公孫龍折辯抗辭，別同異，離堅［白]#7公孫龍，趙人，好分析詭異之言。以白、馬不得合為一物，離而為二也。不可以眾同道也；北人無擇非舜而自投清冷之淵，北人無擇，古隱士也。非舜，非其德之衰也。不可以為世儀；魯般、墨子以木為鳶而飛之，三日不集，而不可使為工也。故高不可及者，不可以為人量；行不可逮者，不可以為國俗。夫契輕重不失殊兩，聖人弗用，而縣之乎銓衡；視高下不差尺寸，明主弗任，而求之乎浣準。浣準，水望之平。何則？人才不可專用，而度量可世傳也。故國治可與愚守也，而軍制可與權用也。夫待騕裊飛兔而駕之，騕裊；良馬。飛兔，其子。裊、兔走，蓋皆一日萬里也。則世莫乘車；待西施、毛墻而為配，西施，毛嬙，古好女也。則終身不家矣。然非待古之英俊，而人自足者，因所有而並用之。夫騏驥千里，一日而通；駑馬十舍，旬亦至之。旬，十日也。由是觀之，人材不足專恃，而道術可公行也。亂世之法，高為量而罪不及，重為任而罰不勝，危為禁而誅不敢。民困於三責，則飾智而詐上，犯邪而干兔。干，求也。故雖峭法嚴刑，不能禁其姦。何[者]？#8力不足也。故諺曰，鳥窮則噣，獸窮則，人窮則詐。此之謂也。道德之論，譬猶日月也，江南河北，不能易其指，馳騖千里不能易其處。趁舍禮俗，猶室宅之居也，東家謂之西家，西家謂之東家，雖臯陶為之理，不能定其處。故趍舍同，誹譽在俗；意行鈞，窮達在時。湯武之累行積善，可及也；其遭桀紂之世，天授也。今有湯、武之意，而無桀紂之時，而欲成霸王之業，亦不幾矣。昔武王執戈秉鉞以伐紂勝殷，搢笏杖殳以臨朝。殳，木杖也。武王既沒，殷民叛之，周公踐東宮，東宮，太子宮也。履乘石，人君升車有乘石也。攝天子之位，負扆而朝諸侯，戶牖之間謂之扆。放蔡叔，誅管叔，周公兄也。克殷殘商，殘商，誅(紂)#9紂子祿父。祀文王于明堂，七年而致政成王。夫武王先武而後文，非意變也，以應時也；周公放兄誅弟，非不仁也，以匡亂也。故事周於世則功成，務合於時則名立。昔齊桓公合諸侯以乘車，退誅於國以斧鉞；晉文公合諸侯以革車，退行於國以禮義。桓公前柔而後剛，文公前剛而後柔，然而令行乎天下，權制諸侯鈞者，審於勢之變也。顏闔，魯君欲相之，顏闔，魯隱士也。而不肯，使人以幣先焉，鑿培而遁之，培，屋後墻。為天下顯武。楚人謂士為武。使遇商鞅、申不害，刑及三族又況身乎。世多稱古之人而高其行，並世有與同者而弗知貴也，非才下也，時弗宜也。故六騏驥、駟鴃騠，駃騠，北翟之良馬也。以濟江河，不若窾木便者，窾，空。處世然也。是故立功之人，簡於行而謹於時。今世俗之人，以功成為賢，以勝患為智，以遭難為愚，以死節為贛，吾以為各致其所極而已。王子比干非不智箕子被髮佯狂以兔其身也，然而樂直行盡忠以死節，故不爲也。伯夷、叔齊非不能受祿任官以致其功也，然而樂離世伉行以絕眾，故不務也。許由、善卷非不能撫天下、寧海內以德民也，然而羞以物滑和，故弗受也。豫讓、要離豫讓，智伯臣。要離，吳王闔閭臣。非不知樂家室、安妻子以偷生也，然而樂推誠行，必以死主，故不留也。今從箕子視比干，則愚矣；從比干視箕子，則卑矣；從管、晏視伯夷，則態矣；從伯夷視管、晏，則貪矣。趍舍相非，嗜欲相反，而各樂其務，將誰使正之？曾子曰，擊舟水中，鳥聞之而高翔，魚聞之而淵藏。故所趍各異，而皆得所便。故惠子從車百乘以過孟諸，惠子名施，仕為粱相，從車百乘，志尚未足，孟諸，宋澤。莊子見之，弃其餘魚。莊子，名周，蒙人。隱而不仕，見惠施之不足，故弃餘魚也。鵜胡飲水數斗而不足，鵜胡，(鳥)［汙]#10澤鳥。鱓鮪入口若露而死，鱓鮪，魚名。智伯有三晉而欲不贍，三晉，智伯有范中行之地。瞻足。林類、榮啟期衣若縣衰林類、榮啟期，皆隱賢。意不慊。慊恨。由此觀之，則趣行各異，何以相非也。
　　夫重生者不以利害己，立節者見難不苟免，貪祿者見利不顧身，而好名者非義不苟得。此相為論，譬猶冰炭鈎繩也，何時而合。若以聖人為之中，則兼覆而并之，未有可是非者也。夫飛烏主巢，狐狸主穴，巢者巢成而得棲焉，穴者穴成而得宿焉。趍舍行義，亦人之所棲宿也，各樂其所安，致其所蹠，謂之成人。故以道論者，總而齊之。治國之道，上無苛令，官無煩治，士無偽仁，(上)[工]#11無淫巧，其事經而不擾，其器完而不飾。亂世則不然。為行者相揭以高，揭，舉。為禮者相矜以偽，車輿極於雕琢，器用遽於刻鏤，求貨者爭難得以為寶，詆文者處煩撓以為慧，爭為佹辯，久積而不訣，無益於治。工為奇器，歷歲而後成，不周於用。故神農之法曰，丈夫丁壯而不耕，天下有受其飢者。婦人當年而不織，天下有受其寒者。故身自耕，妻親織，以為天下先。其導民也，不貴難得之貨，不器無用之物。是故其耕不強者，無以養生；其識不強者，無以揜形；有餘不足，各歸其身。衣食饒溢，姦邪不生，安樂無事而天下均平，故孔丘、曾參無所施其善，孟賁、成荊無所行其威。成荊，古勇士也。衰世之俗，以其知巧詐偽，飾眾無用，貴遠方之貨，珍難得之財，不積於養生之具。澆天下之淳，澆，薄也。淳，厚也。析天下之樸，牿服馬牛以為牢。滑[亂]#12萬民，以清為濁，性命飛揚，皆亂以營。貞信漫瀾，人失其情性。於是，乃有翡翠犀象、黼黻文章以亂其目，芻豢黍梁、荆吳芬馨以 音藍。其口，荊、吳，國也。芬，珍味也。 ，貪求也。鐘鼓管簫、絲竹金石以淫其(身)[耳]#13，趍舍行義、禮節謗議以營其心。於是百姓縻沸豪亂，暮行遂利，煩挐澆淺，淺，薄也。既薄尚澆也。法與義相非，行與利相反，雖十管仲，弗能治也。且富人則車輿衣纂錦，纂，繪。馬飾傅旄象，帷幕茵席，綺繡條組，青黃相錯，不可為象；貧人則夏被褐帶索，(哈)[含]#14菽飲水以充腸，以支暑熱、冬則羊裘解札，解札，裘敗解也。短褐不掩形，而煬竈口；煬，炙。故其為編戶齊民無以異，然貧富之相去也，猶人君與樸虜，不足以論之。夫乘奇技偽邪施者，自足乎一世之間；守正脩理不苟得者，不免乎飢寒之患；而欲民之去末反本，由是發其原而壅其流也。夫雕琢刻鏤，傷農事者也；錦繡纂組，害女工者也。農事廢，女工傷，則飢之本而寒之原也。夫飢寒並至，能不犯法干誅者，古今之未聞也。故仕鄙在時不在行，利害在命不在智。夫敗軍之卒，勇武遁逃，將不能止也；勝軍之陳，怯者死行，懼不能走也。故江河决，沉一鄉，父子兄弟相遺而走，爭升陵阪，上高丘，輕足先升，不能相顧也；世樂志平，見鄰國之人溺，尚猶哀之，又況親戚乎。故身安則恩及鄰國，志為之滅；身危則［忌)[萬忘]#15其親戚，而人不能解也。遊者不能拯溺，手足有所急也；灼者不能救火，身體有所痛也。夫民有餘即讓，不足則爭。讓則禮義生，爭則暴亂起。扣門求水，莫弗與者，所饒足也；林中不賣薪，湖上不鬻魚，所有餘也。故物(豈)[豐]#16則欲省，求贍則爭止。秦王之時，或人蘊子，生子，殺葅之。利不足也；劉氏持政，劉氏，謂漢也。獨夫收孤，財有餘也。故世治則小人守政，而利不能誘也；世亂則君子為姦，而法弗能禁也。
　　淮南鴻烈解卷之十七竟
　　#1『在』，『布』字之誤，據集解本改。
　　#2『今』字衍，據集解本刪。
　　#3『羌』，『差』字之誤，據集解本改。
　　#4『困』，『因』字之誤，據集解本改。
　　#5『經』，『輕』字之誤，據集解本改。
　　#6『之非至』，應為『至非之』，據集解本改。
　　#7『白』字脫，據集解本補。
　　#8『者』字脫，據集解本補。
　　#9『紂』字衍，據集解本刪。
　　#10『烏』，『汙』字之誤，據集解本改。
　　#11『上』，『工』字之誤，據集解本改。
　　#12『亂』字脫，據集解本補。
　　#13『身』，『耳』字之誤，據集解本改。
　　#14『哈』，『含』字之誤，據集解本改。
　　#15『忌』，『忘』字之誤，據集解本改。
　　#16『豈』，『豐』字之誤，據集解本改。

　　淮南鴻烈解卷之十八
　　太尉祭酒臣許慎記上
　　道應訓
　　道之所行，物動而應，考之禍福，以知驗符也。
　　太清問於無窮太清，元氣之清者也。無窮，無形也。曰，子知道乎？無窮曰，吾弗知也。又問於無為無為，有形而不為也。曰，子知道乎？無為曰，吾知道。無為有形，故知道也。子之知道，亦有數乎？無為曰，吾知道有數。曰，其數奈何？無為曰，吾知道之可以弱，可以強，可以柔，可以剛，可以陰，可以陽，可以窈，可以明，可以包裹天地，可以應待無方。此吾所以知道之數也。太清又問於無始，無始，未始有之氣也。曰，鄉者，吾問道於無窮，無窮#1曰，吾弗知之。又問於無為，無為曰，吾知道。曰，子之知道亦有數乎？無為曰，吾知道有數。曰，其數奈何？無為曰，吾知道之可以弱，可以強，可以柔，可以剛，可以陰，可以陽，可以窈，可以明，可以包裹天地，可以應待無方，吾所以知道之數也。若是，則無為知與無窮之弗知，孰是孰非？無始曰，弗知之深，而知之淺。弗知內，而知之外。弗知精，而知之粗。太清仰而嘆曰，然則不知乃知邪？知乃不知邪？孰知知之為弗知，弗知之為知邪？無始曰，道不可聞，聞而非也。道不可見，見而非也。道不可言、言而非也。孰知形之不形者乎。故老子曰，天下皆知善之為善，斯不善也。故知者不言，言者不知也。
　　白公問於孔子曰，人可以微言？白公，楚平王孫，太子建勝也。建見殺白公，怨而欲復讎，故問微言也。孔子不應。知白公有陰謀，故不應也。白公曰，二若以石投水中，何如？曰，吳越之善沒者能取之矣。曰，若以水投水，何如？孔子曰，菑、澠之水合，易牙嘗而知之。菑、澠，齊二水也。白公曰，然則人固不可與微言乎？孔子曰，何謂不可，誰知言之謂者乎，夫知言之謂者，不以言言也。不以言，心知之。爭魚者濡，逐獸者趍，非樂之也。故至言去言，至為無為，夫淺知之所爭者，末矣。白公不得也，故死於浴室。楚殺白公於浴室之地也。故老子曰，言有宗，事有君。夫唯無知，是以不吾知也。白公之謂也。
　　惠子為惠王為國法，惠王，粱惠王。惠子，惠施也。已成而示諸先生，先生皆善之。奏之惠王，惠王甚說之，以示翟煎，曰，善。惠王曰，善，可行乎？翟煎曰，不可。惠王曰，善而不可行，何也？翟煎對曰，今夫舉大木者，前呼邪許，後亦應之，此舉重勸力之歌也。豈無鄭衛激楚之音哉？然而不用者，不若此其宜也。治國有禮，不在文辯。故老子曰，法令滋彰，盜賊多有，此之謂也。田駢以道術說齊王，田駢，齊人，齊臣。王應之曰，寡人所有，齊國也。道術難以除患，願聞國之政。田駢對曰，臣之言無政，而可以為政。譬之若林木無材，而可以為材。願王察其所謂，而自取齊國之政焉已。雖無除其患，天地之間，六合之內，可陶而變化也。齊國之政，何足問哉。此老聃之所謂無狀之狀，無物之象者也。若王之所問者，齊也；田駢所稱者，材也。材不及林，林不及雨，雨然後材乃得生也。雨不及陰陽，陰陽不及和，和不及道。道者，末之由生之本也。白公勝得荊國，不能以府庫分人，白公篡得楚國，貪其材而不分人也，得積七日也。七日，石乙入曰，石乙，白公之黨也。不義得之，又不能布施，患必至矣。不能予人，不若焚之，毋令人害我。白公弗聽也。九日，葉公入，葉公，楚大夫子高，自方城之外入，殺白公也。乃發大府之貨以予眾，出高庫之兵以賦民，因而攻之，十有九日而擒白公。葉公殺白公也。夫國非其有也，而欲有之，可謂至貪也。不能為人，又無以自為，可謂至愚矣。譬白公之嗇也，何以異於梟之愛其子也？梟子長，食其母。故老子曰，持而盈之，不如其已，揣而銳之，不可長保也。
　　趙簡子以襄子為後，董閼子曰，無卹賤，董閼子，趙氏臣也。無卹，襄子之名，簡子之庶子也。今以為後，何也？簡子曰，是為人也，能為社稷忍羞。襄子能柔，能忍恥也。異日，知伯與襄子飲而批襄子之首，大夫請殺之，襄子曰，先君之立我也，曰能為社稷忍羞，豈曰能刺人哉。處十月，知伯圍襄子於晉陽，襄子疏隊而擊之，疏，分也。隊，軍二百人為一隊。分斯隊卒擊之。大敗知伯，破其首以為飲器。故老子曰，知其雄，守其雌，其為天下谿。
　　齧缺問道於被衣，齧缺、被衣，皆堯時老人也。被衣曰，正女形，壹女視，天和將至，攝女知，正女度，神將來舍。德將來附若美，而道將為女居。惷乎若新生之犢，而無求其故。言未卒，齧缺繼以讎夷。讎夷，熟視不言。被衣行歌而去，曰，形若槁骸，心如死灰。直實知不，以故自持。墨墨恢恢，無心可與謀。彼何人哉。故老子曰，明白四達，能無以知乎。
　　趙襄子攻翟而勝之尤人終人，尤人，終人，翟之二邑。使者來謁之，襄子方將食而有憂色。左右曰，一朝而兩城下，此人之所喜也。今君有憂色，何也？襄子曰，江河之大也，不過三日，三日而滅。飄風暴雨，日中不須臾。言其不終日。今趙氏之德行無所積，今一朝兩城下，亡其及我乎。孔子聞之曰，趙氏其昌乎。夫憂，所以為昌也；而喜，所以為亡也。勝非其難者也。賢主以此持勝，故其福及後世。齊、楚、吳、越皆嘗勝矣，然而卒取亡焉，不通乎持勝也。唯有道之主能持勝。孔子勁杓國門之關，杓，引也，古者縣門下，從上杓引之者難也。而不肯以力聞。墨子為守攻，公輸般服，而不肯以兵知。墨子雖善為兵，而不肯以知兵聞也。善持勝者，以強為弱，故老子曰，道沖，而用之又弗盈也。
　　惠孟見宋康王，蹀足警欬，疾言曰，寡人所說者，勇有功也，不說為仁義者也。客將何以教寡人？惠孟對曰，臣有道於此，人雖勇，刺之不入，雖巧有力，擊之不中。大王獨無意邪？宋王曰，善，此寡人之所欲聞也。惠孟曰，夫刺之而不入，擊之而不中，此猶辱也。臣有道於此，使人雖有勇弗敢刺，雖有力不敢擊，夫不敢刺，不敢擊，非無其意也。臣有道於此，使人本無其意也。夫無其意，未有愛利之心也。臣有道於此，使天下丈夫女子莫不歡然皆欲愛利之心，此其賢於勇有力也，四累之上也。此上(九)［凡］#2四事，皆累於世，而男(六)［女］#3莫不歡然為上也。大王獨無意邪？宋王曰，此寡人所欲得也。惠孟對曰，孔、墨是已。孔丘、墨翟，無地而為君，無官而為長，無地為君，以道富也。無官為長，以德尊也。天下丈夫女子莫不延頸舉踵而願安利之者。今大王，萬乘之主也。誠有其(忘)［志］#4，則四境之內，皆得其利矣。此賢於孔墨也遠矣。宋王無以應。惠孟出，宋王謂左右曰，辯矣，客之以說勝寡人也。故老子曰，勇於不敢則活。由此觀之，大勇反為不勇耳。昔堯之佐九人，謂禹、臯陶、稷、契、伯夷、倕、益、夔、龍也。舜之佐七人，皆與堯同，臣其七人也。武王之佐五人。謂周公、召公、太公、畢公、毛公也。堯、舜、武王於九、七、五者，不能一事焉，然而垂拱受成功焉，善乘人之資也。故人與驥逐走則不勝驥，託於車上則驥不能勝人。北方有獸，其名曰蹙，鼠前而菟後，鼠前足短，菟後足長，故謂之蹙。趨則頓，走則顛，常為蛩蛩駏驉取甘草以與之。蛩蛩距驉，前足長，後足短，故能乘虛而走，不能上也。蹙有患害，蚤量駏驉必負而走。此以其能，託其所不能。故老子曰，夫代大匠斲者，希不傷其手。
　　薄疑說衛嗣君以王術，嗣君，衛國君也。嗣君應之曰，予所有者，千乘也，願以愛教。薄疑對曰，烏獲舉千鈞，又況一斤乎。杜赫以安天下說周昭文君，昭文君，周(襄)[衰]#5，分為西東，各自立其君也。文君謂杜赫曰，願學所以安周。赫對曰，臣之所言不可，則不能安周。臣之所言可，則周自安矣。此所謂弗安而安者也。故老子曰，大制無割，故致數輿無輿也。魯國之法，魯人為人妾於諸候，有能贖之者，取金於府。子贛贖魯人於諸候，來而辭不受金。孔子曰，賜失之矣，夫聖人之舉事也，可以移風易俗，而受教順可施後世，非獨以適身之行也。今國之富者寡而貧者眾。贖而受金，則為不廉；不受金，則不復贖人。自今以來，魯人不復贖人於諸候矣。孔子亦可謂知禮矣。故老子曰，見小曰明。
　　魏武侯問於李克李克，武候之相。曰，吳之所以亡者，何也？李克對曰，數戰而數勝。武侯曰，數戰數勝，國之福。其獨以亡，何故也？對曰，數戰則民罷，數勝則主憍，以憍主使罷民，而國不亡者，天下鮮矣。憍則恣，恣則極[物；罷則怨，怨則極]#6慮，上下俱極，吳之亡猶晚矣。夫差之所以自剄於干遂也。越伐具，夫差所[以]#7自殺也。故老子曰，功成名遂身退，天之道也。
　　育越欲干齊桓公，困窮無以自達，於是為商旅，將任車，任，載也。詩曰，我任我輦。以商於齊，暮宿於郭門之外。桓公郊迎客，夜問門，辟任車，爝火甚盛，爝，炬火也。從者甚眾，寗越飯牛車下，望見桓公而悲，擊牛角而疾商歌。桓公聞之，撫其僕之手曰，異哉，歌者非常人也。命後車載之。桓公及至，從者以請，桓公贛之衣冠而見，說以為天下。桓公大說，將任之，羣臣爭之曰，客，衛人也。衛之去齊不遠，君不若使人問之。而故賢者也，用之未晚。桓公曰，不然。問之患其有小惡也。以人之小惡而忘人之大美，此人主之所以失天下之士也。凡聽必有驗，一聽而弗復問，合其所以也。合己總知之意，所以用之。且人固難合也，權而用其長者而已矣。當是舉也，桓公得之矣。故老子曰，天大，地大，道大，王亦大。域中有四大，而王處其一焉。以言其能包裹之也。
　　大王亶父居邠，翟人攻之。事之以皮帛珠玉而弗受，曰，翟人之所求者地，無以財物為也。大王亶父曰，與人之兄居而殺其弟，與人之父處而殺其子，弗為。皆勉處矣。為吾臣，與翟人奚以異？且吾聞之也，不以其所養害其養。杖策而去，民相連而從之，遂成國於岐山之下。岐山，今之美陽北也。其下有周地，因是以為天下號也。大王亶父可謂能保生矣。雖富貴，不以養傷身，雖貧賤，不以利累形。今受其先人之爵祿，則必重失之。所自來者久矣，而輕失之，豈不惑哉。故老子曰，貴以身為天下焉，可以託天下，愛以身為天下焉，可以寄天下矣。
　　中山公子牟中山，鮮虞之國。謂詹子曰，身處江海之上，心在魏闕之下。為之水不何？江海之上，言忠在於己身。心之魏闕也，言內守。詹子曰，重生。重生則輕利。重生，己之性也。中山公子牟曰，雖知之，猶不能自勝。[詹子曰，不能自勝]#8則從之。從之，神無怨乎。言不勝己之情欲，則當縱心意，則己神無怨也。不能自勝而強弗從者，此之謂重傷之人，無壽類矣。故老子曰，知和曰常，知常曰明，益生曰祥，心使氣曰強，是故用其光，復歸其明也。
　　楚莊王問詹何曰，治國奈何？對曰，何明於治身，而不明於治國？楚王曰，寡人得立宗廟社稷，願學所以守之。詹何對曰，臣未嘗聞身治而國亂者也，未嘗聞身亂而國治者也。故本任於身，不敢對以末。楚王曰，善。故老子曰，修□之身，其德乃真也。
　　桓公讀書於堂，桓公，齊君。輪人斲輪於堂下，釋其椎鑿而問桓公曰，君之所讀書者，何書也？桓公曰，聖人之書。輪扁曰，其人在焉，輪扁，(之)［人］#9名。問作書之人何在也。桓公曰，已死矣。輪扁曰，是直聖人之糟粕耳。糟，酒滓也。粕，已灑之精也。桓公悖然作色而怒曰，寡人讀書，工人焉得而譏之哉。有說則可，無說則死。輪扁曰，然，有說。臣誠以臣之斲輪語之。大疾，則苦而不入，苦，急意也。大徐，則甘而不固。甘，緩意也。不甘不苦，應於手，猒于心，而可以至妙者，臣不能以教臣之子，而臣之子亦不能得之於臣。是以行年六十，老而為輪。今聖人之所言者，亦以懷其實，窮而死，獨其糟粕在耳。故老子曰，道可道，非常道，名可名，非常名。
　　昔者，司城子罕相宋，謂宋君曰，夫國家之危安，百姓之治亂，在君行賞罰。夫爵賞賜予，民之所好也，君自行之。殺戮刑罰，民之所怨也，臣請當之。宋君曰，善，寡人當其美，子受其怨，寡人自知不為諸侯笑矣。國人皆知殺戮之專，制在子罕也，大臣親之，百姓畏之。居不至期年，子罕遂卻宋君而專其政。故老子曰，魚不可脫于淵，國之利器不可以示人。
　　王壽負書而行，見徐馮於周。王壽，古好書之人。徐馮，周之隱者也。徐馮曰，事者，應變而動。變生於時，故知時者無常行。書者，言之所出也。言出於知者，知者藏書。於是王壽乃焚書而舞之。自喜焚其書，故舞之也。故老子曰，多言數窮，不如守中。
　　令尹子佩請飲莊王，子佩，楚莊王之相。請飲，請置酒也。莊王許諾。子佩疏，揖北面立於殿下，疏，徒跌也。揖，舉手也。曰，昔者君王許之，今不果往。果，誠也。意者，臣有罪乎？莊王曰，吾聞子具於強臺。強臺者，南望料山，以臨方皇，料，山名。方皇，水名也。一曰山名。左江而右淮，其樂忘死。若吾薄德之人，不可以當此樂也。恐留而不能反。故老子曰，不見可欲，使心不亂。
　　晉公子重耳出亡，過曹，無禮焉。曹共公聞重耳駢脇，使袒而捕魚，設薄以觀之。釐負羈之妻謂釐負羈曰，君無禮於晉公子。吾觀其從者，皆賢人也，從者，狐偃、趙衰之屬也。若以相夫子反晉國，必伐曹。子何不先加德焉。釐負羈遺之壺餕而加璧焉。重耳受其餕而反其璧。及其反國，起師伐曹，剋之，令三軍無入釐負羈之里。故老子曰，曲則全，枉則直。
　　越王勾踐與吳戰而不勝，國破身亡，困於會稽，忿心張膽，氣如涌泉，選練甲卒，赴火若滅，然而請身為臣，妻為妾，親執戈為吳兵先馬走，先馬走，先馬前。果擒之於千遂。故老子曰，柔之勝剛也，弱之勝強也，天下莫不知，而莫之能行。越王親之，故霸中國。
　　趙簡子死，未葬，中牟入齊。中牟自入臣於齊也。已葬五日，襄子起兵攻圍之，未合而城自壞者十丈，襄子擊金而退之。軍法，鼓以進眾，鉦以退之。軍吏諫曰，君誅中牟之罪，而城自壞，是天助我，何故去之。襄子曰，吾聞之叔向曰，君子不乘人於利，不迫人於險，使之治城，城治而後攻之。中牟聞其義，乃請降。故老子曰，夫唯不爭，故天下莫能與之爭。
　　秦繆公(請)［謂]#10伯樂曰，子之年長矣。子姓有可使求馬者乎？子姓，謂伯樂子。對曰，良馬者，可以形容筋骨相也。相天下之馬者，若滅，若失，若亡若滅，其相不可見也。若失，乍入乍出也。若亡，髣髴不及也。其一。若此馬者，絕塵弭徹。絕塵，不及也。彌徹，引迹疾也。臣之子，皆下(林)[材]#11也，可告以良馬，而不可告以天下之馬。臣有所與供儋纏釆薪者九方堙，纏，索也。九方煙，人姓名也。此其於馬，非臣之下也。請見之。穆公見之，使之求馬，三月而反，報曰，已得馬矣。在於沙丘。穆公曰，何馬也。對曰，牡而黃。使人往取之，牝而驪。穆公不說，召伯樂而問之曰，敗矣，子之所使求者，毛物、牝牡弗能知，又何馬之能知。伯樂喟然大息曰，一至此乎。是乃其所以千萬臣而無數者也。若堙之所觀者，天機也，得其精而忘其粗，在內而忘其外，見其所見而不見其所不見，視其所視而遺其所不視。若彼之所相者，乃有貴乎馬者。馬至，而果千里之馬。故老子曰，大直若屈，大巧若拙。
　　吳起為楚令尹，適魏，問屈宜若屈宜若，楚大夫，亡在魏者也。曰，王不知起之不肖，而以為令尹。先生試觀起之為人也。屈子曰，將奈何？吳起曰，將衰楚國之爵而平其制祿，損其有餘而綏其不足，砥礪甲兵，時爭利於天下。屈子曰，宜若聞之，昔善治國家者，不變其故，不易其常。今子將衰楚國之爵而平其制祿，損其有餘而綏其不足，是變其故，易其常也。行之者不利。宜若聞之曰，怒者，逆德也；兵者，凶器也；爭者，人之所本也。今子陰謀逆德，好用凶器，始人之所本，本者，謂兵爭也。逆之至也。且子用魯兵，不宜得志於齊，而得志焉。吳起為將，伐齊，敗之。子用魏兵，不宜得志於秦，而得志焉。吳起為魏西河守，秦兵不敢束下也。宜若聞之，非禍人，不能成禍。吾固惑吾王之數逆天道，戾人理，至今無禍，差須夫子也。差須，猶意須也。吳起惕然曰，尚可更乎，屈子曰，成形之徒，不可更也。成刑之徒，刑禍已成於眾。子不若敦愛而篤行之。老子曰，挫其銳解其紛，和其光，同其塵。
　　晉伐楚，三舍不止。大夫請擊之，莊王曰，先君之時，晉不伐楚。及孤之身而晉伐楚，是孤之過也。若何其辱群大夫。曰，先臣之時，晉不伐楚。今臣之身而晉伐楚，此臣之罪也。請三擊之。王俛而泣涕沾襟，起而拜(君)[群]#12大夫。晉人聞之曰，君臣爭以過為在己，且輕下其臣，不可伐也。夜還師而歸。老子曰，能受國之垢，是謂社稷主。
　　宋景公之時，熒惑在心，公懼，召子韋而問焉，子韋，司星者也。曰，熒惑在心，何也？子韋曰，熒惑，天罰也，心，宋分野，宋之分野，上屬房、心之星。禍且當君。雖然，可移於宰相。公曰，宰相，所使治國家也，而移死焉，不祥。子韋曰，[可移於民。公曰，民死，寡人誰為君乎？寧獨死耳。子韋曰，］#13可移於歲。公曰，歲，民之命。歲饑，民必死矣。為人君而欲殺其民以自活也，其誰以我為君者乎。是寡人之命固已盡矣。子韋無復言矣。子韋還走，北面再拜曰，敢賀君，天之處高而聽卑，君有君人之言三，天必有三賞君。今夕星必徙三舍，君延年二十一歲。公曰，子奚以知之。對曰，君有君人之言三，故有三賞。星必三徙舍，舍行七里，三七二十一，故君移年二十一歲。臣請伏於陛下以司之，星不徙，臣請死之。公曰，可。是夕也，星果三徙舍。故老子曰，能受國之不祥，是謂天下王。
　　昔者，公孫龍在趙之時，謂弟子曰，人而無能者，龍不能與遊。有客衣褐帶索而見曰，臣能呼。公孫龍顧謂弟子曰，門下故有能呼者乎？對曰，無有。公孫龍曰，與之弟子之籍。後數日，往說燕王，至於河上，而航在一汜，汜，水涯也。使善呼之，一呼而航來。故曰，聖人之處世，不逆有伎能之士。故老子曰，人無棄人，物無棄物，是謂襲明。
　　子發攻蔡，踰之。子發，楚宣王之將軍。踰，越，勝之也。宣王郊迎，列田百頃而封之執圭。楚爵功臣，賜以圭，謂之執圭，比附庸之君也。子發辭不受，曰，治國立政，諸候入賓，此君之德也。發號施令，師未合而敵循，此將軍之威也。兵陳戰而勝敵，者，此庶民之力也。夫乘民之功(榮)[勞]#14取其爵祿者，[非]#15仁義之道也。故辭而弗受。故老子曰，功成而不居，夫唯不居，是以不去。
　　晉文公伐原，原，周邑。周襄王以原賜文公，原叛，伐也。與大夫期三日。三日而原不降，文公令去之。軍吏曰，原不過一二日將降矣。君曰，吾不知原三日而不可得下也，以與大夫期，盡而不罷，失信得原，吾弗為也。原人聞之曰，有君若此，可弗降也？遂降。溫人聞，亦請降。時周人亦以溫予文公，溫相連皆叛。故老子曰，窈兮冥兮，其中有精，其精甚真，其中有信。故美言可以市尊，美行可以加人。
　　公儀休相魯，公儀休，故魯博士也。而嗜魚。一國獻魚，公儀子不受。其弟子諫曰，夫子嗜魚，弗受，何也？答曰，夫唯嗜魚，故弗受。夫受魚而免於相，雖嗜魚，不能自給魚。毋受魚而不免於相，則能長自給魚。此明於為人為己者也。故老子曰，後(具)[其]#16身而身先，外其身而身存。非以其無私邪？故能成其私。一曰知足不辱。
　　狐丘丈人謂孫叔敖丈人，老而杖於人者。曰，人有三怨，子知之乎？孫叔敖曰，何謂也。對曰，爵高者士妬之，官大者主惡之，祿厚者怨處之。孫叔敖曰，吾爵益高，吾志益下；吾官益大，吾心益小；吾祿益厚，吾施益博。是以免三怨，可乎？故老子曰，貴必以賤為本，高必以下為基。
　　大司馬捶視果反。鈎者年八十矣，捶，鍛擊也。鈎，釣鈎也。而不失鈎芒。大司馬曰，子巧邪？有道邪？曰，臣有守也。臣年二十好捶鈎，於物無視也，非鉤無察也。是以用之者，必假於弗用也，而以長得其用。而況持不用者乎，物孰不濟焉。故老子曰，從事於道者，同於道。
　　文王砥德修政，三年而天下二垂歸之。砥，礪也。文王三分天下有其二。紂聞而患之曰，余夙興夜寐，與之競行，則苦心勞形。縱而置之，恐伐余一人。崇侯虎曰，周伯昌行仁義而善謀，太子發勇敢而不疑，中子旦恭儉而知時。若與之從，則不堪其殃。縱而赦之，身必危亡。冠雖弊，必加於頭。及未成，請圖之。屈商乃拘文王於羑里。屈商，紂臣也。羑里，地名也。在河內湯陰。於是散宜生乃以千金求天下之珍怪，得縐虞、雞斯之乘，騶虞，白虎黑文而仁，食自死之獸，日行千里。雞斯，神馬也。玄玉百工，二玉為一工也。大貝百朋，五貝為一朋也。玄豹、黃羆、青犴、音岸。杆，胡地野犬也。白虎文皮千合，以獻於紂，因費仲而通。費仲，紂佞臣也。紂見而說之，乃免其身，殺牛而賜之。文王歸，乃為玉門，築靈臺，相女童，擊鐘鼓，玉門，以玉飾門，為柱樞也。相女童，相視之。一曰，相匠也。以待紂之失也。紂聞之，曰，周伯昌改道易行，吾無憂矣。乃為炮烙，剖比干，剔孕婦，殺諫者。文王乃遂其謀。故老子曰，知其榮，守其辱，為天下谷。
　　成王問政於尹佚曰，吾何德之行，尹佚，史佚。而民親其上。對曰，使之時，而敬順之。王曰，其度安(至)[在]#17？曰，如臨深淵，如履薄冰。王曰，懼哉，王人乎。尹佚曰，天地之間，四海之內，善之則吾畜也，不善則吾讎也。昔夏、商之臣反讎桀、紂而臣湯、武，宿沙之民皆自攻其君而歸神農，伏羲、神農之間，有共工、宿沙，羈天下者也。此世之所明知也。如何其無懼也。故老子曰，人之所畏，不可不畏也。
　　跖之徒問跖曰，盜亦有道乎？跖曰，奚適其無道也。夫意而中藏者，聖也；入先者，勇也；出後者，義也；分均者，仁也；知可否者，智也。五者不備而能成大盜者，天下無之。由此觀之，盜賊之心，必託聖人之道而後可行。故老子曰，絕聖棄智，民利百倍。
　　楚將子發好求技道之士，楚有善為偷者往見，曰，聞君求技道之士，臣偷也，願以技齎一卒。齎，備，卒，足。子發聞之，衣不給帶，冠不暇正，出見而禮之。左右諫曰，偷者，天下之盜也，何為之禮。君曰，此非左右之所得與。後無幾何，齊興兵伐楚。子發將師以當之，兵三卻。楚賢良大夫皆盡其計而悉其誠，齊師愈強。於是市偷進請曰，臣有薄技，願為君行之。子發曰，諾。不問其辭而遣之。偷則夜解齊將軍之幬帳而獻之。子發因使人歸之，曰，卒有出薪者，得將軍之帷，使歸之於執事。明又復往取其枕，子發又使人歸之。明日又復往取其簪，子發又使歸之。齊師聞之，大駭，將軍與軍吏謀曰，今日不去，楚君恐取吾頭。則還師而去。故曰無細而能薄，在人君用之耳。故老子曰，不善人，善人之資也。
　　顏回謂仲尼曰，回益矣。仲尼曰，何謂也。曰，回忘禮樂矣。回忘禮樂，絕聖弃知，入於無為也。仲尼曰，可矣，猶未也。異日復見，曰，回益矣。仲尼曰，何謂也。曰，回忘仁義矣。仲尼曰，可矣，猶未也。異日復見，曰，回坐忘矣。言坐自忘其身，以至道也。仲尼(造)［遽]#18然曰，何謂坐忘？顏回曰，隳支體，黜聰明，離形去知，洞於化通，是謂坐忘。仲尼曰，洞則無善也，化則無常矣，而夫子薦賢，薦，先也。回入賢。丘請從之後。故老子曰，載營魄抱一，能無離乎，專氣至柔，能如嬰兒乎。
　　秦穆公興師，將以襲鄭。蹇叔曰，不可。臣聞襲國者，以車不過百里，以人不過三十里。為其謀未及發泄也，甲兵未及銳弊也，糧食未及乏絕也，人民未及罷病也。皆以其氣之高與其力之盛至，是以犯敵能威。今行數千里，又數絕諸侯之地，以襲國，臣不知其可也。君重圖之。穆公不聽。蹇叔送師，衰絰而哭之。師遂行，過周而東，鄭賈人弦高矯鄭伯之命，以十二牛勞秦師而賓之。三帥乃懼而謀曰，吾行數千里以襲人，未至而人已知之，其備必先成，不可襲也。還師而去。當此之時，晉文公適薨，未葬，先軫言於襄公，先軫，晉大夫也。襄公，晉文公子。曰，昔吾先君與穆公交，天下莫不聞，諸候莫不知。今吾君薨未葬，而不弔吾喪，而不假道，是死吾君而弱吾孤也。請擊之。襄公許諾。先翰舉兵而與秦師遇於散，大破之。擒其三軍以歸。穆公聞之，素服廟臨，以說於眾。說，解，故老子曰，知而不知，尚矣。不知而知，病也。
　　齊王后死，王欲置后而未定，使群臣議。薛公欲中王之意，薛公，田嬰也。因獻十珥而美其一。旦日，因問美珥之所在，因勸立以為王后。齊王大說，遂尊重薛公。故人主之意欲見於外，則為人臣之所制。故老子曰，塞其兌，閉其門，終身不勤。盧敖遊乎北海，盧敖，燕人，秦始皇召以為博士，使求神仙，亡而不反也。經乎太陰，入乎玄闕，太陰，北方也。玄闕，北方之山也。至於蒙穀之上。蒙穀，山名。見一士焉，深目而玄鬢，淚注淚，水。而鳶肩，豐上而殺下，軒軒然方迎風而舞。顧見盧敖，慢然下其臂，慢然止舞也。遯逃乎碑。匿於碑陰。盧敖就而視之，方倦龜殼楚人謂倨為倦，龜殼，龜甲也。而食蛤梨。蛤梨，海蚌。盧敖與之語曰，唯放為背群離黨，窮觀於六合之外者，非敖而已乎？敖幼而好遊，至長不渝。周行四極，唯北陰之未闚。今卒睹夫子於是，子殆可與敖為友乎？若士者，齧音拳。然而笑曰，嘻，子中州之民，寧肯而遠至此。此猶光乎日月言太陰之地，尚見日月也。而載列星，陰陽之所行，四時之所生，其比夫不名之地，猶窔奧也。言我所遊不可字名之地，以盧敖而所行比之，財如窔奧。奧，室中也。若我南遊乎岡實之野，北息乎沉墨之鄉，西窮冥冥之黨，東開鴻濛之光。此其下無地而上無天，聽焉無聞，視焉無昫。此其外猶有汰沃之汜。汰沃，四海(子)[與]#19天之際水流聲也。汜，涯也。其餘一舉而千萬里，千萬里，汰汜之外也。吾猶未能之在。吾尚未至此地。今子遊始於此，乃語窮觀，豈不亦遠哉。然子處矣，吾與汗漫期于九垓之外，汗漫不可知之也。九垓，九天之外。吾不可以久駐。若士舉臂而竦身，遂入雲中。盧敖仰而視之，弗見，乃止駕。止其所駕之車。(止)#20柸治，楚人謂恨不得為柸治也。悖若有喪也。曰，吾比夫子，猶黃鵠與蠰蟲也。蠰蟲，蟲之幼也。終日行，不離咫尺。八寸為咫，十寸為尺。而自以為遠，豈不悲哉。故莊子曰，小人不及大人，小知不及大知，朝菌不知晦朔，朝菌，朝生暮死之蟲也。生水上，狀似蠶蛾。一名孳母，海南謂之蟲邪蟪蛄不知春秋。蟪蛣，貂蟟。此言明之有所不見也。
　　季子治直父三年，季子，子賤。而巫馬期絻衣短褐，巫馬期，孔子弟子也。易容貌，往觀化焉。易服而往，微以視之。見夜魚釋之。巫馬期問焉曰，凡子所為魚者，欲得也。今得而釋之，何也。漁者對曰，季子不欲人取小魚也。古者，魚不盈尺，不上俎也。所得者小魚，是以釋之。巫馬期歸以報孔子曰，季子之德至矣，使人闇行，若有嚴刑在其側者。季子何以至於此。孔子曰，丘嘗問之以治，言曰，誡於此者刑於彼。季子必行此術也。故老子曰，去彼取此。
　　罔兩問於景罔兩，水之精物也。景，日月水光晷也。曰，昭昭者，神明也？罔兩恍惚之物，見景光明，以為神也。景曰，非也。罔兩曰，子何以知之？景曰，扶桑受謝，日照宇宙，扶桑，日所出之木也。受謝，扶桑受日，旦澤出之也。炤炤之光，輝燭四海。闔戶塞牖，則無由入矣。若神明，四通並流，無所不及，上際於天，下蟠於地，化育萬物而不可為象，俛仰之間而撫四海之外。照照何足以明之。故老子曰，天下之至柔，馳騁天下之至堅。
　　光耀問於無有光耀可見，而無有至虛者子。曰，果有乎？其果無有乎？有形生於無形，何以能生物，故問果有乎，其無有也。無有弗應也。光耀不得問，而就視其狀貌，冥然忽然視之，不見其形，聽之，不聞其聲，搏之不可得，望之不可極也。光耀曰，貴矣哉，孰能至于此乎。予能有無矣，未能無無也。言我能使形不可得，未能殊無形也。及其為無無，又何從至於此哉。故老子曰，無有入于無間，吾是以知無為之有益也。白公勝慮亂，白公將為父復讎，起兵亂，因思慮之也。罷朝而立，到杖策，錣音針。上貫頤，策，馬捶。端有針，以刺馬，謂之錣。到杖策，故錣貫頤也。血流至地而弗知也。鄭人聞之曰，頤之忘，將何不忘哉。白公之父死，鄭預之，故懼之也。此言精神之越於外，智慮之蕩於內，則不能漏理其形也。漏，補空也。是故神之所用者遠，則所遺者近也。近，謂身也。故老子曰，不出戶知天下，不窺牖以見天道。其出彌遠，其知彌少，此之謂也。
　　秦皇帝得天下，恐不能守，發邊戍，築長城，修關梁，設障塞，具傳車，置邊吏。然劉氏奪之，若轉閉錘。閉錘，格也。上之錘，所以編薄席，反覆之易。昔武王伐紂，破之牧野，乃封比干之墓，表商容之閭，柴箕子之門，紂死，箕子亡之朝鮮，舊居空，故柴護之。朝成湯之廟，發鉅橋之粟，散鹿臺之錢，破鼓折抱，弛弓絕絃，去舍露宿以示平易，解劍帶笏以示無仇。於此天下歌謠而樂之，諸候執弊相朝，三十四世不奪。故老子曰，善閉者無關鍵，而不可開也。善結者無繩約，而不可解也。
　　尹需學御，三年而無得焉，私自苦痛，常寢想之。寢堅思之。中夜，夢受秋駕於師。秋駕，善御之術。明日，往朝。師望之，謂之曰，吾非(受)[愛]#21道於子也，恐子不可予也，今日教子以秋駕。尹需反走，北面再拜曰，臣有天幸，今夕固夢受之。故老子曰，致虛極，守靜篤，萬物并作，吾以觀其復也。
　　昔孫叔敖三得令尹，無喜志；三去令尹，無憂色。延陵季子，吳人願一以為王而不肯；許由讓天下而弗受；晏子與崔杼盟，臨死地不變其儀；此皆有所遠通也。精神通於死生，則物孰能惑之。荊有飲非，得寶劍於干隊。干音寒。干國在今臨淮，出寶劍董為莫邪、洞鄂之形也。還反度江，至於中流，陽侯之波，兩蛟俠繞其舩。蛟龍屬也。魚漏二千五百斤，蛟未為之主也。佽非謂枻舩者枻，櫂。曰，嘗有如此而得活者乎？對曰，未嘗見也。於是佽非瞑目勃然，攘臂拔劍曰，武士可以仁義之禮說也，不可劫而奪也。此江中之腐肉朽骨，弃劍而已，余有奚愛焉。赴江刺蛟，遂斷其頭，舩中人盡活，風波畢除，荊爵為執圭。孔子聞之曰，夫善載，腐肉朽骨弃劍者，(飲)［佽］#22非之謂乎。故老子曰，夫唯無以生為者，是賢於貴生焉。
　　齊人淳于髡以從說魏王，魏王辯之。約車十乘，將使荊，辭而行。人以為從未足也，復以衡說，其辭若然。從說，說諸候之計當相從也。衡說，從之非是，當橫更計也。魏王乃止其行而疏其身。失從心，而有不能成衡之事，是其所以固。夫言有宗，事有本，失其宗本，能雖多，不若其寡也。故周鼎著倕，而使齡其指，先王以見大巧之不可也。故慎子曰，匠人知為門，能以門，慎子，名到，齊人。所以不知門也，不知門之要也。故必杜然後能門。門之要在門外。
　　墨者有田鳩者，田鳩，學墨子之術也。欲見秦惠王，約車申轅，申，束。留於秦周年不得見。客有言之楚王者，往見楚王。楚王甚悅之，予以節，使於秦，至，因見予之將軍之節，惠王而說之。出舍，喟然而歎，告從者曰，吾留秦三年不得見，不識道之可以從楚也。物故有近之而遠，遠之而近者。故大人之行，不掩以繩，掩，猶憚也。至所極而已矣。此所謂筦子梟飛而維繩者。言為士者上下無常，進退無恒，不可繩也。以喻飛梟從下繩維之，而欲翱翔，則不可也。豐水之深千仞，而不受塵垢，投金鐵鍼焉，則形見於外。非不深且清也，魚鼈龍蛇莫肯之歸也。是故石上不生五穀，禿山不遊麋鹿，無所陰蔽隱也。
　　昔趙文子問於叔向曰，晉六將軍，其孰先亡乎？六將軍，韓、魏、趙、范、中行、知伯也。對曰，中行、知氏。文子曰，何乎？對曰，其為政也，以苛為察，以切為明，以刻下為忠，以計多為功。譬之猶廓革者也，廓之，大則大矣，裂之道也。故老子曰，其政悶悶，其民純純，其政察察，其民缺缺。
　　景公謂太卜曰，子之道何能？對曰，能動地。動，震。晏子往見公，公曰，寡人問太卜曰，子之道何能，對曰，能動地。地可動乎？晏子默然不對。出見太卜曰，昔吾見句星在房心之間，地其動乎。句星，客星也。駟，房。句星守房、心，則地動也。太卜曰，然。晏子出，太卜走往見公曰，臣非能動地，地固將動也。田子陽聞之田子陽，齊臣也。曰，晏子默然不對者，不欲太卜之死。往見太卜者，恐公之欺也。晏子可謂忠於上而惠於下矣。故老子曰，方而不割，廉而不劌。
　　魏文侯觴諸大夫於曲陽。飲酒酣，文侯喟然嘆曰，吾獨無豫讓以為臣子。豫讓事知伯而死其難，故文侯思以為臣。蹇重舉白而進之，蹇重，文侯臣也。舉白，進酒。曰，請浮君。浮猶罰也，以酒罰君也。君曰，何也？對曰，臣聞之，有命之父母不知孝子，有道之君不知忠臣。夫豫讓之君，亦何如哉。豫讓相其君，而君見殺，亦何如。不足貴也。文侯受觴而飲釂不獻，釂，盡。曰，無管仲、鮑叔以為臣，故有豫讓之功。故老子曰，國家昏亂，有忠臣。
　　孔子觀桓公之廟，桓公，魯君也。有器焉，謂之宥巵。宥，在坐右。孔子曰，善哉，(乎)[予]#23得見此器。顧曰，弟子水。水至，灌之，其中則正，中，水半巵中也。其盈則覆。孔子造然革容曰，善哉，持盈者乎。子貢在側，曰，請問持盈。曰，揖而損之。曰，何謂揖而損之。曰，夫物盛而衰，樂極則悲，日中而移，月盈而虧，是故聰明叡知，守之以愚；多聞博辯，守之以儉；武力毅勇，守之以畏；富貴廣大，守之以陋；德施天下，守之以讓。此五者，先王所以守天下而弗失也。反此五者，未嘗不危也。故老子曰，保此道者不欲盈。夫唯不盈，故能弊而不新成。
　　武王問太公曰，寡人伐紂天下，是臣殺其主而下伐其上也。吾恐後世之用兵不休，鬪爭不已，為之奈何？太公曰，甚善，王之問也。夫未得獸者，唯恐其創之小也，獵禽恐之能殺，故恐其創小也。已得之惟恐傷肉之多也。王若欲久持之，則塞民於兌，兌，耳目鼻口也。老子(也)[曰]#24，塞其兌也。道全為無用之事，煩擾之教。彼皆樂其業，供其情，昭昭而道冥冥，於是乃去其瞀而載之木，瞀，被髮也。水騖，鳥冠也。知文者冠騖。解其劍而帶之笏。為三年之喪，令類不蕃。高辭卑讓，使民不爭。酒肉以通之，竽瑟以娛之，鬼神以畏之。繁文滋禮以弇其質，厚葬久喪以亶音丹。其家，含珠鱗、施綸組以貧其財，深鑿高壟以盡其力。家貧族少，慮患者貧。以此移風，可以持天下弗失。故老子曰，化而欲作，吾將鎮之以無名之樸也。
　　淮南鴻烈解卷之十八竟
　　#1『無窮』原脫，據集解本補。
　　#2『九』，『凡』字之誤，據集解本改。
　　#3『六』，『女』字之誤，據集解本改。
　　#4『忘』,『志』字之誤，據集解本改。
　　#5『襄』，『衰』字之誤，據集解本改。
　　#6『物，罷則怨，怨則極』，原文脫，據集解本補。
　　#7脫『以』字，據集解本補。
　　#8『詹子曰，不能自勝』，原文脫，據集解本補。
　　#9『之』，『人』之誤，據集解本改。
　　#10『請』，『謂』字之誤，據集解本改。
　　#11『林』，『材』字之誤，據集解本改。
　　#12『君』，『群』字之誤，據集解本改。
　　#13『可移於民。公曰，民死，寡人誰為君乎？寧獨死耳。韋曰』，原文脫，據集解本補。
　　#14『榮』，『勞』字之誤，據集解本改。
　　#15『非』字脫，據集解本補。
　　#16『具』，『其』字之誤，據集解本改。
　　#17『至』，『在』字之誤，據集解本改。
　　#18『造』，『遽』字之誤，據集解本改。
　　#19『子』，『與』字之誤，據集解本改。
　　#20『止』字衍，據集解本刪。
　　#21『受』，『愛』字之誤，據集解本改。
　　#22『飲』，『佽』字之誤，據集解本改。
　　#23『乎』，『予』字之誤，據集解本改。
　　#24『也』，『曰』字之誤，據集解本改。

　　淮南鴻烈解卷之十九
　　太尉祭酒臣許慎記上
　　氾論訓上
　　博說世間古今得失，以道為化，大歸於一，曰氾論，因以題篇。
　　古者有鍪而綣領以王天下者矣，古者，蓋三皇以前也。鍪，頭著兜鍪帽，言未知制冠也。綣領，皮衣屈而紩之，如今胡家韋襲反櫂以為領也。一說，鍪，放髮也；綣，繞頸而已；皆無飾。德生而不辱，刑楷不用也。予而不奪，予、予（無）〔民〕#1財也。不奪，無所徵求於民也。天下不非其服，同懷其德。非，猶譏呵也。懷，歸也。當此之時，陰陽和平，風雨時節，萬物蕃息，政不虐，生無夭折。烏鵲之巢可俯而探也，禽獸可羈而從也，從，猶牽也。豈必褒衣博帶，句襟委章甫哉。褒衣，謂方與之衣，如今吏人之左衣也。博帶，大帶，詩云，垂帶若厲。句襟，今之曲領褎衣也。委，委貌冠。章甫，亦冠之名也。古者民澤處復穴，處，居也。復穴，重窟。一說，穴毀隄防崖岸之中，以為窟室也。冬日則不勝霜雪，夏日則不勝暑熱昏，蝱。蝱瀆詩云言來其□帝臣也。聖人乃作，作，起也。爲之築土構木，以爲宮室，構，架也。謂材木相乗架也。上棟下宇，以蔽風雨，棟，屋穏也。字，屋之埀。以避寒署，而百姓安之。安，樂也。伯余之初作衣也，伯余，黃帝臣也。世本曰，伯余制衣裳。一曰，伯余，黃帝。緂麻索縷，手經指挂，其成猶網羅。談，銳。索，功也。談，讀恬然不動之恬。後世為之機杼勝複以便其用，而民得以揜形御寒。揜，蔽。御，止。古者剡耜而耕，摩蜃而耨，剡，利也。耜，臿屬也。蜃，大蛤，摩令利，用之。耨，耨除苗穢也。木鉤而樵，抱甄而汲，鉤，鎌也。鉤，讀濟陰句陽之句。樵，薪蒸。甄，武。今兖州曰小武為甄。幽州曰瓦也。民勞而利薄。後世為之耒耜耰鋤，斧柯而樵，桔臯而汲，耰，讀曰優。椓塊椎也。三輔謂之儓，所以覆種也。民逸而利多焉。古者大川名谷，衝絕道路，不通往來也，乃為窬木方版，以為舟航，窬，空也。方，並也。舟相連為航也。故地勢有無，得相委輸。運所有，輸所無。乃為靼蹻而超千里，肩負儋之勤也，靼蹻，靼靸也。勤，勞也。而作為之楺輪建輿，駕馬服牛，民以致遠而不勞。代負儋，故不勞也。為騺禽猛獸之害傷人而無以禁御也，而作為之鑄金鍛鐵，以為兵刃，猛獸不能為害。以兵刃備之，故不得為人害也。故民迫其難則求其便，困其患則造其備，人各以其所知，去其所害，就其所利，常故不可循，器械不可因也。循，隨也。當時之可改則改之，故曰不可也。則先王之法度有移易者矣。古之制，婚禮不稱主人，當婚者之身，不稱其名也，稱諸父兄師友。舜不告而娶，非禮也。堯知舜賢，以二女妻，舜不告父，父頑，常欲殺舜，舜知告則不得娶也。不孝莫大於無後，故孟子曰，舜不告，猶告可。立子以長，文王舍伯邑考而用武王，非制也。禮之三十而娶，三十而娶者，陰陽未分時，俱生於子，男從子數，左行三十年立於巳，女從子數，右行二十年亦立於巳，合夫婦。故聖人因是制禮，使男三十而娶，女二十而嫁。（共）〔其〕#2男子自巳數，左行十得寅，故人十月而生於寅，故男子數從寅起。女自巳數，右行得申，亦十月而生於申，故女子數從申起也。伯邑考，武王兄，廢長立聖以庶代嫡，聖人之權耳。文王十五而生武王，非法也。歲星十二歲而周天，天道十二而備，故國君十二歲而冠，冠而娶。十五生子，重國嗣也，不從故制也。上句言之，宜伯邑考娶也。夏后氏殯於阼階之上，禮，飯于牖下，小歛於戶內，大歛於阼階，在牀曰尸，在棺曰柩。殯於賓位，祖於庭，葬於墓也，於阼階，猶在主位，未忍以賓道遠之。殷人殯於兩楹之間，楹，柱也。記曰，殷殯之於堂上兩柱之間，賓主共。周人殯於西階之上，蓋以賓道遣之。此禮之不同者也。有虞氏用瓦棺，有虞氏舜世也。瓦棺，陶瓦也。夏后氏聖周，夏后氏，禹世，無棺槨，以瓦廣二尺，長四尺，側身累之，以蔽土，曰聖周也。殷人用槨，用栢為槨，厚之宜，以棺為制也。周人牆置翣，此葬之不同者也。周人兼用棺槨，故牆設翣，狀如今要扇，畫文，插置棺車箱以為飾。多少之差，各從其爵命之數也。夏后氏祭於闇，於室中，中夜祭之也。殷人祭於陽，於堂上，日平且祭也。周人祭於日出以朝，於日出時祭於庭中。朝者，庭也。此祭之不同者也。堯大章，堯樂也。舜九韶，舜樂也。書曰，簫韶九成是也。禹大夏，禹樂也。湯大濩，湯樂也。周武象，武王樂也。此樂之不同者也。故五帝異道而德覆天下，三王殊事而名施後世，此皆因時變而制禮樂者。譬猶師曠之施瑟柱也，所推移上下者無寸尺之度，而靡不中音。故通於禮樂之情者能作音，有本主於中，而以知榘彠之所周者也。榘，方也，彠，度法也。
　　魯昭公有慈母而愛之，死為之練冠，故有慈母之服。慈母者，父所命養己者。比大夫之妾，士之妻，謂之女母，禮為總麻三月。昭公獨練，言其記禮之所由興也。陽侯殺夢侯而竊其夫人，故大饗廢夫人之禮。陽（伐）（侯）#3，陽陵國侯也。蓼侯，皋陶之後，偃姓之國侯
　　也，今在廬江。古者大饗飲酒，君執爵，夫人執豆。陽侯見蓼侯夫人美艷，因殺蓼侯而娶夫人，由是廢致夫人之禮。記所由廢也。先王之制，不宜則廢之；末世之事，善則著之；是故禮樂未始有常也。故聖人制禮樂，而不制於禮樂。聖人能作禮樂，不為禮樂所制。治國有常，而利民為本。本，要。政教有經，而令行為上。經，常也。上，最也。苟利於民，不必法古。苟周於事，不必循舊。舊，常也。傳曰，舊不必良。舊或作咎也。夫夏商之衰也，不變法而亡。亡，謂桀紂。三代之起也，不相襲而王。三代，禹、湯、武也。襲、因也。故聖人法與時變，禮與俗化，化，易。衣服器械，各便其用。法度制令，各因其宜。故變古未可非，而循俗未足多也。循，隨也。俗，常也。百川異源而皆歸於海，以海為宗。百家殊業而皆務於治。業，事也。以治為要也。王道缺而詩作，詩所以刺王道。周室廢禮義壞而春秋作。春秋，所以絕不由禮義也。詩、春秋，學之美者也，皆衰世之造也。儒者循之以教導於世，豈若三代之盛哉。以詩、春秋為古之道而貴之，又有未作詩、春秋之時。失道之缺也，不若道其全也。誦先王之詩、書，不若聞得其言，聞得其言不若得其所以言。聞聖人之言，不如得其未言時本意。得其所以言者，言弗能言也。聖人所言（不》（微）#4妙，凡人雖得之，口不能以言。故道可道者，非常道也。常道，深隱幽冥不可道也，猶聖人之言，微妙不可言。周公事文王也，行無專制，專獨制斷。事無由己，請以後行。身若不勝衣，言若不出口，有奉持於文王，洞洞屬屬，如將不能，恐失之。洞洞屬屬，婉順貌也。而將不能勝之，恐失之，慎至也。洞，讀挺桐之桐。屬讀犁□之□也。可謂能子矣。武王崩，成王幼少，周公繼文王之業，履天子之籍，聽天下之政，籍，圖籍也。政，治也。籍或作阼也。平夷狄之亂，夷，狄滑夏，平除之也。誅管、蔡之罪。蔡叔，周公兄也。管叔，周公弟也。二叔監殷，而導紂子祿父為流言，欲以亂周。周公誅之，為國故也。傳曰，大義滅親也。負扆而朝諸侯，負，背也。扆，戶，牖之間也。言南面也。誅賞制斷，無所顧問，決之於心。威動天地，聲懾海內，懾，服也。服四海之內。可謂能武矣。成王既壯，周公屬籍致政，北面委質而臣事之，以圖籍付屬成王。致，猶歸。北面委玉帛之質，執臣之禮也。請而後為，復而後行，每事必請。復，白。無擅恣之志，無伐矜之色，不自伐其功勞也。不自矜大其善也。可謂能臣矣。故一人之身而三變者，所以應時矣。何況乎君數易世，國數易君，人以其位達其好憎，人人以其寵位，行其所好，憎其所憎也。以其威勢供嗜欲，而欲以一行之禮，一定之法，應時偶變，其不能中權，亦明矣。一行之禮，非隨時禮也；一定之法，非隨時法也。故曰不能中權。權則因事制宜，不失中道也。故聖人所由曰道，所為曰事。道猶金石，一調不更；事猶琴瑟，每絃改調。金石，鐘聲也，故曰調而不更。琴瑟，絃有數急，（往）（柱）#5有前卻，故調事亦如之也。故法制禮義者治人之具也，而非所以為治也。言法制禮義，可以為治之基耳，非所以為治。治在其人之德。猶弓矢，射之具也，非能必中也，中在其人之功也。故仁以為經，義以為紀，此萬世不更者也。若乃人考其身才，而時省其用，雖日變可也。言人能考度其才，時省其行，擇其善者而崇用之，不必循常，故曰，雖曰變可也。唯仁義不可改耳，故萬世不更矣。天下豈有常法哉。隨其時於其宜。當於世事，得於人理，順於天地，祥於鬼神，則可以正治矣。當，合也。祥，順也。
　　古者人醇工龐，商撲女重，醇，厚，不虛華也。工龐，氣堅緻也。商撲，不為詐也。女重，貞正無邪也。是以政教易化，風俗易移也。今世德益衰，民俗益薄，欲以樸重之法，治既弊之民，是猶無鏑銜橜策錣而御馯馬也。鏑銜，口中央鐵，大如雞子中黃，所制馬口也。鍛，揣頭箴也。馯馬，突馬也。昔者神農無制令而民從，無制令，結繩以治之。唐、虞有制令而無刑罰，有制令，煥乎其有文章也。其政常仁義，民無犯法干誅，故曰無刑也。夏后氏不負言，言而信也。殷人誓，以言語要誓，亦不違。周人盟。有事而會，不協而盟。盟者，殺牲歃血，以為信也。逮至當今之世，謂淮南王作此書時。忍詢而輕辱，貪得而寡羞，欲以神農之道治之，則其亂必矣。伯成子高辭為諸侯而耕，天下高之。伯成子高，蓋堯時人也。詢，讀夏后之后也。今之時人，辭官而隱處，為鄉邑之下，豈可同哉。古之兵，弓劍而已矣，槽柔無擊，脩戟無（別）（刺）#6。槽柔，木矛也。無擊，無鐵刃也。刺，鋒也。槽，讀領如蠐螬之螬也。晚世之兵，隆衝以攻，渠幨以守，隆，高也。衝，所以臨敵城，衝突壤之。渠，漸也。一曰渠甲名也。國語曰奉文渠之甲是也。蟾，幰所以禦矢也。連弩以射，銷車以鬪。連車弩，通一絃，以牛挽之。以刃著左右，為機開發之，曰銷車。銷，讀絙銷之銷也。古之伐國，不殺黃口，不獲二毛。黃口，幼也。二毛，有白髮。於古為義，於今為笑。古之所以為榮者，伯成子高。今之所以為辱也。為鄉邑之下也。古之所以為治者，今之所以為亂也。夫神農伏羲不施賞罰而民不為非，然而立政者不能廢法而治民。不能及神農伏羲。舜干戚而服有苗，舜之初，有苗叛，舜執干戚而舞於兩階之間，有苗服從之。以德化懷來也。然而征伐者不能釋甲兵而制彊暴。不能及舜。由此觀之，法度者，所以論民俗而節緩急也，器械者，因時變而制宜適。
　　夫聖人作法而萬物制焉，制猶從也。賢者立禮而不肖者拘焉。拘猶檢也。制法之民，不可與遠舉；拘禮之人，不可使應變。耳不知清濁之分者，不可令調音；心不知治亂之源者，不可令制法。必有獨聞之耳，獨見之明，然後能擅道而行矣。夫殷變夏，周變殷，春秋變周，變，改。三代之禮不同，何古之從。大人作而弟子循，循，隨。知法治所由生，則應時而變；不知法治之源，雖循古，終亂。今世之法籍與時變，禮義與俗易，為學者循先襲業，據籍守舊教，以為非此不治，是猶持方枘而周員鑿也，欲得宜適致固焉，則難矣。今儒墨者稱三代、文、武而弗行，是言其所不行也；不能行，但言之而已。非今時之世而弗改，是行其所非也。稱其所是，行其所非，是以盡日極慮而無益於治，勞形竭智而無補於主也。今夫圖工好畫鬼魅，而憎圖狗馬者，何也？鬼魅不世出，而狗馬可日見也。夫存危治亂，非智不能；道而先稱古，雖愚有餘。故不用之法，聖王弗行；不驗之言，聖王弗聽。聽，受。天地之氣，莫大於和。和，故能生萬物。和者，陰陽調，日夜分，而生物。春分而生，秋分而成，生之與成，必得和之精。精，氣。故聖人之道，寬而栗，嚴而溫，柔而直，猛而仁。言剛柔寬猛相濟也。太剛則折，太柔則卷，聖人正在剛柔之間，乃得道之本。本，源也。積陰則沉，積陽則飛，陰陽相接，乃能成和。夫繩之為度也，可卷而伸也，引而伸之，可直而晞，晞，望。故聖人以身體之。體，行。夫脩而不橫，短而不窮，直而不剛，久而不忘者，其唯繩乎。故恩推則懦，懦則不威；推，猶移也。嚴推則猛，猛則不和；愛推則縱，縱則不令；縱，放。刑推則虐，虐則無親。虐，害也。喜害人，人無親之。昔者，齊簡公釋其國家之柄，而專任其大臣簡公，悼公陽生之子任也。一德不解曰簡，大臣，陳成子也。將相，攝威擅勢，私門成黨，而公道不行，黨，羣。故使陳成田常、鴟夷子皮得成其難。難，殺簡公之難。使呂氏絕祀，太公姓呂，簡公其後也。絕祀，陳氏代之。而陳氏有國者，此柔懦所生也。鄭子陽剛毅而好罰，子陽，鄭君也。一曰鄭相。其於罰也，執而無赦。舍人有折弓者，畏罪而恐誅，則因猘狗之驚以殺子陽，舍人，家臣也。國人逐猘狗以亂擾，舍人因之以殺子陽，畏其嚴也。此剛猛之所致也。今不知道者，見柔懦者侵，財矜為剛毅；見剛毅者亡，則矜於為柔懦。此本無主於中，而見聞舛馳於外者也，舛，乖。故終身而無所定趨。安，定也。趨，歸也。譬猶不知音者之歌也，濁之則鬱而無轉，鬱，湮也。轉，讀傳譯之傳也。清之則燋而不謳。憔，悴也。謳，和也。及至韓娥、秦青、薛談之謳，三人皆善謳。侯同、曼聲之歌，二人善歌。一曰曼長。憤於志，積於內，盈而發音，則莫不比於律而和於人心。何則？中有本主以定清濁，不受於外而自為儀表也。
　　今夫盲者行於道，人謂之左則左，謂之右則右，遇君子則易道，遇小人則陷溝壑。何則？目無以接物也。見，（髮）［接］#7。故魏兩用樓翟、吳起而亡西河，魏文侯任撲翟、吳起，不用他賢。秦伐，喪其西河之地。湣王專用潭齒而死于東廟，湣，讀汶水之汶。湣王，田常之後，代呂氏為齊侯也。春秋之後，僭號稱王。淖齒，楚將，奔齊為臣。泯王無道，淖齒殺之，擢其筋，懸廟門之梁，三日死。見戰國策也。無術以御之也。文王兩用呂望、召公奭而王，呂望，太公呂尚也，善用兵謀。奭，召康公，善理民物，有甘棠之歌也。楚莊王專任孫叔敖而霸，有術以御之也。孫叔敖，楚大夫薦賈伯盈子。或曰，童子也，任其賢，故致於霸也。夫弦歌鼓舞以為樂，盤旋揖讓以修禮，厚塟久喪以送死，孔子之所立也，而墨子非之。非，猶譏也。兼愛上賢，右鬼非命，墨子之所立也，而楊子非之。兼三老五更；是以兼愛。選士大射，是以上賢。宗祀嚴父，是以右鬼。右，猶尊也。順四時而行，是以非命。皆楊子所不貴，故非也。全性保真，不以物累形，楊子之所立也，而孟子非之。全性保真，謂不拔骭毛，以利天下弗為，不以物累己身形也。孟子受業於子思之門，成唐虞、三代之德，叙詩、書、孔子之意，塞楊、墨淫辭，故非之也。趨捨人異，各有曉心。故是非有處，得其處則無非，失其處則無是。丹穴、太蒙、反踵、空同、大夏、北戶、奇肱、脩股之民，是非各異，習俗相反，丹穴，南方當日下之地。太蒙，（四）［西］#8方日所入處也。反踵，國名，其人南行，武迹北面。空同，戴勝極下之地。大夏，在西方。（其）〔北〕#9戶，在南方。奇肱、脩股之民，在西南方。凡此八者，皆九州之外，八寅之域者也。君臣上下，夫婦父子，有以相使也。此之是，非彼之是也；此之非，非彼之非也。此，近諭諸華也。彼，遠諭八寅也。於諸華之所是，八寅之所非而廢也；於諸華所非，八寅所是而行也。譬若斤斧椎鑿之各有所施也。施，宜。禹之時，以五音聽治，禹，顓頊後五世鯀之子也，名文命。受禪成功曰禹。五音，宮商角徵羽也。懸鐘鼓磬鐸，置鞀，以待四方之士，為號曰，教寡人以道者擊鼓，道和陰
　　陽，鼓一聲以調五音，故擊之。論寡人以事者振鐸，鐸，鈴，金口木舌，合為音聲，事者非一品，故振之。語寡人以憂者擊磬，磬，石也，聲急。憂亦急務，故擊磬。有獄訟者搖鞀。獄亦訟。訟一辯於事，故取小靶鞀。當此之時，一饋而十起，一沐而三捉髮，饋者，食也。以勞天下之民，勞，猶憂也。勞讀勞來之勞也。此而不能達善效忠者，則才不足也。當此之時，不能達其善，效致其忠，自為無有其才也。
　　秦之時，高為臺榭，大為苑囿，遠為馳道，鑄金人，秦皇帝二十六年，初兼天下，有長人見於臨洮，其高五丈，足迹六尺。放寫其形，鑄金人以象之，翁仲、君何是也。發適戍，入芻槀，戍，守長城也。入槀棄之稅，以（徘）［供］#10國用也。頭會箕賦，輸於少府。頭會，隨民口數，人青其稅。箕賦，似箕然，斂民財多，取意也。少府，官名，如今司農。丁壯丈夫，西至臨洮、狄道，臨洮，壟西之縣，洮水出北。狄道，漢陽之縣是也。東至會稽、浮石、會稽，山名也。浮石，隨水高下，言不沒。皆在遼西界。一說，會稽山在太山下，封于太山，禪於會稽是也。會稽或作滄海。南至豫章、桂林，豫章，豫章郡。桂林，鬱林郡也。北至飛狐、陽原，飛狐，蓋在代郡南飛狐山也。陽原，蓋在太原。或曰，代郡廣昌東五阮門是也。道路死人以溝量。言滿溝也。當此之時，忠諫者謂之不祥，而道仁義者謂之狂。
　　逮至高皇帝，存亡繼絕，漢高祖劉季也。舉天下之大義，身自奮袂執銳，以為百姓請命于皇天。執利兵伐無道，以求百姓之命，祈之於皇天也。當此之時，天下雄隽豪英暴露于野澤，才過千人為隽，百人為豪，萬人為英也。前蒙矢石，而後墮谿壑，出百死而給一生，以爭天下之權，墮，入也。給，至也。給讀仍代之代也。奮武厲誠，以決一旦之命。當此之時，豐衣博帶而道儒墨者，以為不肖。言尚武也。逮至暴亂已勝，勝暴亂也。海內大定，繼文之業，立武之功，繼文王受命之業，武王誅無道之功。履天子之圖籍，造劉氏之貌冠，高祖於新豐下作竹皮冠也。（之）［一〕#11曰委貌冠。總鄒、魯之儒墨，通先聖之遺教，戴天子之旗，乘大路，建九斿，撞大鐘，擊鳴鼓，奏咸池，揚干戚，周禮，天子五路。大路，上路也。王者功成作樂，故撞鐘擊鼓。咸池，黃帝樂也。干，楯也。戚，斧也。春夏舞者所執。當此之時，有立武者見疑。疑，怪也。一世之問，而文武代為雌雄，有時而用也。今世之為武者則非文也，為文者則非武也，文武更相非，而不知時世之用也。此見隅曲之一指，而不知八極之廣大也。隅曲，室中之區隅，言狹小。八極，八方之極言廣大也。故東面而望，不見西牆，南面而視，不睹北方，唯無所嚮者，則無所不通。無所向，則可以見四方，故曰無所不通。
　　國之所以存者，道德也，道德施行，民說其化，故國存也。家之所以亡者，理塞也。理，道。堯無百戶之郭，舜無置錐之地，以有天下。禹無十人之眾，湯無七里之分，以王諸侯。文王處岐周之間也，地方不過百里，而立為天子者，有王道也。堯、舜、禹、湯、文王，皆王有天下，孟子曰，以德行仁者，身王不待，亦是也。夏桀、殷紂之盛也，人跡所至、舟車所通，莫不為郡縣，然而身死人手，而為天下笑者，有亡形也。孟子曰，惡死亡，樂不仁，不仁必死亡，故曰有亡形也。故聖人見化以觀其徵，徵，成。德有盛衰，風先萌焉。風，氣也。萌，見也。有盛德者，謂文王也。伯夷、太公先見之。有衰德者，謂桀。太史令終古及向藝先去之也。故得王道者，雖小必大；湯武是也。有亡形者，雖成必敗。桀紂是也。夫夏之將亡，太史令終古先奔於商，三年而桀乃亡。湯滅之也。殷之將敗也，太史令向藝先歸文王，期年而紂乃亡。武王滅之。故聖人之見存亡之迹，成敗之際也，非乃鳴條之野，甲子之日也。湯伐桀，禽於鳴條。武王誅紂，以甲子尅之。今謂彊者勝則度地計眾，富者利則量粟稱金，若此，則千乘之君無不霸王者，而萬乘之國無不破亡者矣。存亡之迹，若此其易知也，愚夫意婦皆能論之。憃亦愚，無智之貌也。
　　趙襄子以晉陽之城霸，智伯以三晉之地擒；智伯，智縣。襄子，無恤也。三晉，智氏兼有韓，魏，智伯帥韓魏之君圍趙襄子於晉陽，趙襄子使張孟談與韓魏通謀，韓魏反而擊之，大破智伯之軍，獲其首，以為飲器。故曰以三晉之地擒也。湣王以大齊亡，為淳齒所殺也。田單以即墨有功。燕伐齊而（代）［滅］#12之，得七十城，唯即墨未下。田單以市吏率即墨市民以擊燕師，破之，故能有功也。故國之亡也，雖大不足恃，大猶亡，智伯是。道之行也，雖小不可輕。湯以七十里，文王以百里，皆有天下，故雖小不可輕也。由此觀之，存在得道而不在於大也，得道之君，雖小，為善而能王天下，故曰不在於大也。亡在失道而不在於小也。無道之君，雖小，以為惡無傷而弗革，積必亡，故曰不在於小也。詩云，乃眷西顧，此惟與宅。言去殷而遷于周也。紂治朝歌，在東。文王國於岐周，在西。天乃眷然顧西土，此唯居周言我宅也。故曰去殷而遷于周也。故亂國之君，務廣其地而不務仁義，務高其位而不務道德，是釋其所以存，而造其所以亡也。故桀囚於焦門，而不能自非其所行，不自非行之惡。而悔不殺湯於夏臺，臺，或作宮。紂拘於宣室，而不反其過，反，悔。而悔不誅文王於羑里。悔，恨也。羑里，今河內湯陰是也。羑，古牖守。二君處彊大勢位，脩仁義之道，湯、武救罪之不給，何謀之敢當。二君，桀、紂也。當其君也，彊大之勢，不能自知所行之非也。假令能修仁義之道，則湯武不敢生誅之謀也。若上亂三光之明，下失萬民之心，三光，日、月、星辰也。失萬民心，施民所惡也。雖微湯、武，孰弗能奪也。言遭人能奪之，不必湯武也。今不審其在己者，而反備之于人，言不慎行己之德，而乃反備天下之人來誅也。天下非一湯、武也，殺一人，則必有繼之者也。且湯武之所以處小弱而能以王者，以其有道也。桀、紂之所以處彊大而見奪者，以其無道也。今不行人之所以王者，而反益己之所以奪，是趨亡之道也。武王剋殷，欲築宮於五行之山。五行山，今太行山也。在何內野王縣北上黨關也。周公曰，不可。夫五行之山，固塞險阻之地也。使我德能覆之，則天下納其貢職者迴也。迴，迂難也。迴，或作固。固，必也。使我有暴亂之行，則天下之伐我難矣。周公言我有暴亂之行，則天下當來伐我，無為於五行之山，使天下來伐我者難也。言其依德，不侍險也。此所以三十六世而不奪也。周公可謂能持滿矣。滿，滿而不溢也。故曰能持滿也。
　　昔者，周書有言曰，周史之書。上言者，下用也；下言者，上用也。可否相濟。上言者，常也；為君常也。下言者，權也。此存亡之術也。權，謀也。謀度事宜，不失其道也。唯聖人為能知權。言而必信，期而必當，天下之高行也。直躬其父攘羊而子證之，直躬，楚葉縣人也。葉公子高謂孔子曰，吾黨有直躬者，其父攘羊而子證之。孔子曰，吾黨之直者異於是，父為子隱，子為父隱，直在其中矣。凡六畜自來，而取之曰攘之。尾生與婦人期而死之。尾生，魯人，與婦人期於梁下，水至溺死也。直而證父，信而溺死，雖有直信，孰能貴之。夫三軍矯命，過之大者也。秦穆公興兵襲鄭，過周而東。以兵伐國，不擊鼓，密聲，曰襲。周者，王城也。公羊傳曰，王城者，河西周也。今河南縣也。鄭賈人弦高將西販牛，道遇秦師於周鄭之間，乃矯鄭伯之命，犒以十二牛，賓秦師而卻之，非君命也，而稱君命，曰矯。酒肉曰嚮，牛羊曰犒，芬其枯槁也。秦師曰行千里而襲之，遠主有備而師無繼，不如還，遂還師而去也，故曰卻之。以存鄭國。故事有所至，信反為過，誕反為功。信為過者，尾生是。誕為功者，弦高是也。何謂失禮而有大功，昔楚恭王戰於陰陵，恭王與晉厲戰於隂陵，呂錡射於恭王，中（厥）〔目〕#13因而擒之。過而能改，故曰恭也。潘尪、養由基、黃衰微、公孫丙相與篡之，四子，楚大夫，篡晉取恭王。衰，讀繩之維。微讀抆誠之抆也。恭王懼而失體，威儀不如常，坐不能起也。黃衰微舉足蹵其體，恭王乃覺。怒其失禮，奮體而起，四大夫載而行。失禮，謂舉足蹵君也。昔蒼吾繞娶妻而美，以讓兄，此所謂忠愛而不可行者也。蒼吾繞，孔子時人。以妻美好，推與其兄。於兄則愛矣，而違親近曲顧之義，故曰不可行也。是故聖人論事之扃曲直，與之屈伸偃仰，無常儀表，時屈時伸。卑弱柔如蒲韋，非攝奪也；剛強猛毅，志厲青雲，非本矜也；以乘時應變也。夫君臣之接，屈膝卑拜，以相尊禮也；至其迫於患也，則舉足蹙其體，天下莫能非也。是故忠之所在，禮不足以難之也。孝子之事親，和顏卑體，奉帶運履，運，正迴也。至其溺也，則捽其髮而拯，拯，升也。出溺曰拯也。非敢驕侮，以救其死也。故溺則捽父，祝則名君，孟子曰，嫂溺而不拯，是豺狼也。而況父兄乎。故溺則拯之。祝則名君，周人以諱事神敬至也。勢不得不然也，此權之所設也。故孔子曰，可以共學矣，而未可以適道也。適，之。道，仁義之善道。可與適道，未可以立也。立德、立功、立言。可以立，未可與權。權者，聖人之所獨見也。故忤而後合者，謂之知權。忤，逆不合也。權，因事制宜，權量輕重，無常形勢，能（合）〔令〕#14醜反善，合於宜適，故聖人獨見之也。合而後舛者，謂之不知權。不知權者，善反醜矣。故禮者，實之華而偽之文也，方於卒迫窮遽之中也，則無所用矣。無所用於禮也。是故聖人以文交於世，而以實從事於宜，不結於一迹之塗，凝滯而不化，是故敗事少而成事多，號令行于天下而莫之能非矣。結，猶眾也。
　　猩猩知往而不知來，猩猩，北方獸名，人面獸身，黃色。禮記曰，猩猩能言，不離走獸。見人往走，則知人姓字。此知往也。又嗜酒，人以酒搏之，飲而不能息，不知當醉，以擒其身，故曰不能知來也。乾鵠知來而不知往，乾鵠，鵲也，人將有來事憂喜之徵，則鳴，此知來也。知歲多風，多巢於木枝，人皆探其卵，故曰不知往也。乾，讀乾燥之乾。鵠讀告退之告。此脩短之分也。昔者萇弘，周室之執數者也，萇弘，周景王之大夫也。數，曆術。天地之氣，日月之行，風兩之變，律曆之數，無所不通，然而不能自知，車裂而死。晉范、中行氏之難，以畔其君也。周劉氏與晉范氏世為婚姻，萇弘事劉文公，故周人助范氏。至敬王二十八年，晉人讓周，周為殺萇弘以釋之，故曰而不能自知，車裂而死也。蘇秦，匹夫徒步之人也，靻矯嬴蓋，經營萬乘之主，服諾諸侯，然不自免於車裂之患。蘇秦，洛陽人也。嬴，嬴囊也。蓋，步蓋也。蘇秦相趙，趙封之為武安君。初帶籯囊，襜步蓋，歷說萬乘之君，合東山之從，利病之勢，無所不下，使諸侯服從，無有不服諾者。故曰服諾諸侯，不自免於車裂之患。說在詮言之篇。
　　淮南鴻烈解卷之十九竟
　　#1『無』，『民』字之誤，據集解本改。
　　#2『共』，『其』字之誤，據集解本改。
　　#3『伐』，『侯』字之誤，據集解本改。
　　#4『不』，『微』字之誤，據集解本改。
　　#5『往』，『柱』字之誤，據集解本改。
　　#6『別』，『刺』字之誤，據集解本改。
　　#7『髮』，『接』字之誤，據集解本改。
　　#8『四』，『西』字之誤，據集解本改。
　　#9『其』，『北』字之誤，據集解本改。
　　#10『徘』，『供』字之誤，據集解本改。
　　#11『之』，『一』字之誤，據集解本改。
　　#12『伐』，『滅』字之誤，據集解本改。
　　#13『厥』，『目』字之誤，據集解本改。
　　#14『合』，『令』字之誤，據集解本改。

　　淮南鴻烈解卷之二十
　　太尉祭酒臣許慎記上
　　氾論訓下
　　徐偃王被服慈惠，身行仁義，陸地之朝者三十二國，然而身死國亡，子孫無類。偃王於衰亂之世，修行仁義，不設武備，楚王滅之，故身死國亡也。七諫篇曰，荊文誤而徐亡是也。大夫種輔翼越王句踐，而為之報怨雪恥，擒夫差之身，開地數千里，然而身伏屬鏤而死。句踐奮計，報怨於吳王夫差，獲千里之地，而越王終已疑之，賜其屬鏤以死也。屬鏤，利劍也。一曰，長劍摽施鹿盧，鋒曳地，屬錄而行之也。此皆達於治亂之機，機，要也。而未知全性之具者。故萇弘知天道而不知人事，蘇秦知權謀而不知禍福，徐偃王知仁義而不知時，大夫種知忠而不知謀。不自知為身謀。聖人則不然，論世而為之事，權事而為之謀，是以舒之天下而不窕，內之尋常而不塞。不窕，在大能大也。八尺曰尋，倍尋曰常。在小能小，不塞急也。使天下荒亂，禮義絕，綱紀廢，彊弱相乘，力征相攘，臣主無差，貴賤無序，甲胃生蠟虱，乘，加也。攘，平除。生蠟虱，不離體也。燕雀處帷幄，幄，幕也。處，猶巢也。而兵不休息，而乃始服屬臾之貌，謹也。恭儉之禮，則必滅抑而不能興矣。天下安寧，政教和平，百姓肅睦，上下相親，而乃始立氣矜，矜，自大也。奮勇力，則必不免於有司之法矣。是故聖人者，能陰能陽，能弱能彊，隨時而動靜，因資而立功，物動而知其反，事萌而察其變，化則為之象，運則為之應，是以終身行而無所困。故事有可行而不可言者，有可（戰）〔言〕#1而不可行者，有易為而難成者，有難成而易敗者。所謂可行而不可言者，趨舍也；可言而不可行者，偽詐也；易為而難成者，事也；難成而易敗者，名也，此四策者，聖人之所獨見而留意也。掘寸而伸尺，聖人為之；寸小，尺大。小枉而大直，君子行之。枉；曲也。直，直其道也。周公有殺弟之累，誅管蔡也。齋桓有爭國之名，自莒先入，殺子糺也。然而周公以義補缺，謂翼成王以致太平，七年歸政，北面為臣，故曰以義補缺也。桓公以功滅醜，立九合一匡之功，以滅爭國之惡。而皆為賢。今以人之小過揜其大美，則天下無聖王賢相矣。故目中有疵，不害於視，不可灼也；疵，贅。灼，燃。喉中有病，無害於息，不可鑿也。鑿，穿。河上之丘冢，不可勝數，猶之為易也。言河上本非丘壟之處，有易之地猶多，以大言之也，以諭萬事多覆於少。水激興波，高下相臨，差以尋常，猶之為平。雖有激波，猶以為平，平者多也。猶橘柚冬生，人曰冬死，〔死〕#2者眾也，薺麥夏死，人曰夏生，〔生〕#3者多也。昔者曹子為魯將兵，三戰不勝，亡地千里。使曹子計不顧後，足不旋踵，刎剄於陳中，則終身為破軍擒將矣。然而曹子不羞其敗，恥死而無功。柯之盟，榆三尺之刃，造桓公之胸，三戰所亡，一朝而反之，勇聞于天下，功立於魯國。復汶陽之田也。管仲輔公子糺而不能遂，遂，成。不可謂智；遁逃奔走，不死其難，不死子糺之難也。不可謂勇；束縛桎梏，不諱其恥，不可謂貞。當此三行者，布衣弗友，人君弗臣。布衣之士不以為益友也，人君不以為義臣也。然而管仲兔於累紲之中，立齊國之政，九合諸侯，一匡天下。使管仲出死損軀，不顧後圖，豈有此霸功哉。今人君論其臣也，不計其大功，總其略行，而求小善，則失賢之數也。略，大也。小善，忠也。數，術也。故人有厚德，無問其小節；而有大譽，無疵其小故。
　　夫牛蹏之涔不能生鱣鮪，涔，雨水也，滿牛蹏跡中，言其小也，故不能生鱣鮪也。鱣，大魚，長丈餘，細鱗，黃首，白身，短頭，口在腹下。鮪，大魚，亦長丈餘，仲春二月從河西上，得過龍門，便為龍。先師說云也。而蜂房不容鵠卵，房，巢。小形不足以包大體也。夫人之情，莫不有所短，誠其大略是也，雖有小過，不足以為累。誠其實，略其行。若其大略非也，雖有閭里之行，未足大舉。舉，用。夫顏喙聚，梁父之大盜也，梁父，齊邑。今屬太山。而為齊忠臣。段干木，晉國之大駔也，而為文侯師。駔，驕怚。一曰，駔，市儈也。言魏國之大儈也。孟卯妻其嫂，有五子焉，然而相魏，寧其危，解其患。孟卯，一齊人也。及為魏，能安其危國，類其勳也。戰國策曰芒卯也。景陽淫酒，被髮而御於婦人，威服諸侯。景陽楚將。此四人者，皆有所短，然而功名不滅者，其略得也。略，猶道也。季襄、陳仲子立節抗行，不入洿君之朝，不食亂世之食，遂餓而死。季襄，魯人，孔子弟子。陳仲子，齊人，孟子弟子，居於陵也。不能存亡接絕者何？小節伸而大略屈。伸，用。屈，廢。故小謹者無成功，訾行者不容於眾，好揜人之善，揚人之短，訾毀人行，自獨卑藏，眾人所疾而不容之也。一說，訾，毀也。行有毀缺者，不為眾人所容。體大者節疏，蹠距者舉遠。疏，長也。蹠，足也。距，大也。自古及今，五帝三王，未有能全其行者也。〔故〕#4易曰，小過亨，利貞。言人莫不有過，而不欲其大也。夫堯、舜、湯、武，世主之隆也；隆，盛。齊桓晉文，五霸之豪英也。然堯有不慈之名，謂天下不以予子丹朱也。舜有卑父之謗，謂瞽叟降在庶人也。湯武有放弒之事，殷湯放桀南巢，周武弒紂宣室也。五伯有暴亂之謀。齊桓、晉文、宋襄、楚莊、秦穆，德末能純，皆有爭奪之驗，故曰有暴亂之謀也。是故君子不責備於一人，方正而不以割，廉直而不以切，博通而不以訾，文武而不以責。文武以備具，不責備於人。求於一人則任以人力，任其力所能任也。自脩則以道德。責人以人力，易償也；自脩以道德，難為也。難為則行高矣，易償則求贍矣。夫夏后氏之璜不能無考，半圭曰章，夏后氏之珍玉也。考，瑕釁也。明月之珠不能無類，夜光之珠，有似月光，故曰明月。顏，磐，若絲之結纇也。然而天下寶之者，何也？其小惡不足妨大美也。今志人之所短，而志人之所脩，而求得其賢乎天下，則難矣。夫百里奚之飯牛，伊尹之負鼎，伊尹負鼎俎，調五味，以干湯，卒為賢相。太公之鼓刀，太公，河內汲人。有屠、鉤之困，卒為文王佐，翼武王伐紂也。甯戚之商歌，甯戚，衛人也，商旅於齊，宿郭門外，疾世商歌，以干桓公。〔桓公〕#5夜出迎客，聞之舉以為大田。（其歌曲）［事〕#6在道應（說）〔訓〕#7也。其美有存焉者矣。眾人見其位之卑賤，事之洿辱，而不知其大略，以為不肖。及其為天子三公，而立為諸侯賢相，乃始信於異眾也。信，知。夫發于鼎俎之間，伊尹。出于屠酤之肆，肆，列也。謂太公呂尚也。解于累紲之中，累紲，所以束縛人，謂管仲。興于牛頷之下，興，起也。謂百里奚也。頷，讀合索之合。洗之以湯沐，祓之以爟火，立之于本朝之上，倚之于三公之位，爟火，取火於日之官也。周禮司爟掌行火之正令。火，所以祓除祥也。立，置也。本朝，國朝也。內不慙於國家，外不愧於諸侯，符勢有以內合。內合於君。故未有功而知其賢者，堯之知舜；功成事立而知其賢者，市人之知舜也。為是釋度數而求之於朝肆草莽之中，其失人也必多矣。為上自任耳目聰明以得賢人之故，不復用度量之術取人，而亟求賢於朝肆之列，草莽之中，失賢人必多矣，何言求賢。何則？能效其求，而不知其所以取人也。
　　夫物之相類者，世主之所亂惑也；嫌疑肖象者，眾人之所眩耀。（牀似象）〔肖象，似〕#8也嫌疑，謂白骨之肖象牙也，碧盧似玉，蛇牀似麋蕪也。故狠者類知而非知，狠者自用，像有知，非真知。愚者類仁而非仁，愚者不能斷割，有似於仁，非真仁也。戆者類勇而非勇，戆者，不知畏危難，有似於勇，非真勇。使人之相去也，若玉之與石，美之與惡，則論人易矣。夫亂人者，芎藭之與藁本也、蛇牀之與麋蕪也，此皆相似。言其相類，但其芳臭不同，猶小人類君子，但其仁與不仁異也。故劍工或劍之似莫邪者，唯歐冶能名其種；歐冶，良工。玉工眩玉之似碧盧者，唯琦頓不失其情；碧盧，或云碔砆。猗頓，魯之富人，能知玉理，不失其情也。闇主亂于姦臣小人之疑君子者，唯聖人能見微以知明。故蛇舉首尺，而脩短可知也；象見其牙，而大小可論也。薜燭庸子，見若狐甲於劍而利鈍識
　　矣；薜，齊邑也。燭庸氏子，通利劍。臾兒、易牙、淄、澠之。水合者，嘗一哈水（如）［而〕#9甘苦知矣。叟兒、易牙，皆齊之知味遺也。哈，口也。故聖人之論賢也，見其一行而賢不肖分矣。孔子辭廪丘，中不盜刀鉤；禀丘，齊（已）［邑］#10，今屬濟陰，齊景公養孔子，以言未見從，道未得行，不欲虛祿，辭而不受，故不復利人刀鉤也。許由讓天子，終不利封侯。許由，羅者，陽成人。堯欲以天下與之，洗耳而不就，故曰不利於封侯也。故未嘗灼而不敢握火者，見其有所燒也；未嘗傷而不敢握刃者，見其有所害也。由此觀之，見者可以論未發也，而觀小節足以知大體矣。故論人之道，貴則觀其所舉，富則觀其所施，窮則觀其所不受，賤則觀其所不為，貧則觀其所不取。視其更難，以知其勇；動以喜樂，以觀其守；委以財貨，以論其人；振以恐懼，以知其節；則人情備矣。
　　古之善賞者，費少而勸眾；趙襄二行之是。善罰者，刑省而姦禁；齊威王行之是也。善予者，用約而為德，秦穆公行之是。善取者，入多而無怨。齊桓公行之也。趙襄子圍於晉陽，罷圍而賞有功者五人，高赫為賞首。左右曰，晉陽之難，赫無大功，今為賞首，何也。智伯求地於趙襄子，不與，智伯率韓、魏以圍之，三月不尅，趙氏之臣張孟談，潛與韓、魏通謀，反智伯而殺之，張孟談之力也。故曰，高赫無大功也。襄子曰，晉陽之園，寡人社稷危，國家殆，群臣無不有驕侮之心、唯赫不失君臣之禮。故賞一人，而天下為忠之臣者莫不終忠於其君。此賞少而勸善者眾也。齊威王設大鼎於庭中，而數無鹽令曰，子之譽，日聞吾耳。察子之事，田野蕪，倉廪虛，囹圄實，子以姦事我者也。乃烹之。齊以此三十二歲道路不拾遣。此刑省姦禁者也。秦穆公出遊而車敗，右服失馬，服，中失馬。野人得之。穆公追而及之岐山之陽，野人方屠而食之。穆公曰，夫食駿馬之肉，而不還飲酒者，傷人。吾恐其傷汝等。徧飲而去之，處一年，與晉惠公為韓之戰，處一年者，謂飲食肉人酒之明年也。晉惠公，夷吾倍秦納己之賂，秦興兵伐晉，戰於晉地韓原也。晉師圍穆公之車，梁由靡扣穆公之驂，獲之。梁由靡，晉大夫。扣，猶牽也。將獲穆公。食馬肉者，三百餘人，皆出死為穆公戰於車下，遂克晉，虜惠公以歸。此用約而為得者也。齊桓公將欲征伐，甲兵不足，令有重罪者出犀甲一戟，犀甲，取其堅也。戟，車戟也，長丈六尺。犀或作三，直出三甲也。有輕罪者贖以金分，輕，小。以金分，出金隨罪輕重，有分兩。訟而不勝者出一束箭。不勝，猶不直也。箭十二為束也。百姓皆說，乃矯箭為矢，治箭之笄好者也。鑄金而為刃，刃，五刃也，刀、劍、矛、戟、矢也。以伐不義而征無道，遂霸天下。此入多而無怨者也。故聖人因民之所喜而勸善，因民之所惡以禁姦，故賞一人而天下譽之，罰一人而天下畏之。故至賞不費，賞當賞，不虛費。至刑不濫。刑當刑，不傷善。濫，讀收歛之歛也。孔子誅少正卯而魯國之邪塞，少正，官，卯，其名也。魯之諂人。孔子相魯七日，誅之於東觀之下，刑不濫也。子產誅鄧析，而鄭國之姦禁，鄧析，詭辯姦人之雄也。子產誅之，故姦止也。傳曰，鄭駟遄殺鄧析而用其竹刑。鄧析制刑，書之於竹，鄭國用，不以人廢言也。以近諭遠，以小知大也。故聖人守約而治廣者，此之謂。
　　天下莫易於為善，而莫難於為不善也。為善，靜身無欲，信仁而已，（慎）〔順〕#11其天性，故易。為不善，貪欲無厭，毀人自成，戾其天性，（欲）〔故〕#12難也。所謂為善者，靜而無為也；所謂為不善者，躁而多欲也。適情辭，無所誘，或循性保真，無變於己，故曰為善易。越城郭，踰險塞，姦符節，盜管金，篡弒矯誣，非人之性也。姦，私，亦盜也。符節成信也，而盜取之。管，壯籥也。金，印封，亦所以為信也。固，閉藏也。篡弒，下謀上也。矯，擅作君命。誣，以惡覆人也。皆非人本所受天之善性也。故曰為不善難。今人所以犯囹圄之罪，而陷於刑戮之患者，由嗜欲無厭，不循度量之故也。何以知其然？天下縣官法曰，發墓者誅，竊盜者刑，此執政之所司也。夫法令者罔其姦邪，勤率隨其蹤跡，勤者，問吏。率，大任也。無愚夫憃婦，皆知為姦之無脫也，犯禁之不得免也。然而不材子不勝其欲，蒙死亡之罪，而被刑戮之羞。蒙，冒。然而立秋之後，司寇之徒繼踵於門，而死市之人血流於路。何則？惑於財利之得，而蔽於死亡之患也。夫今陳卒設兵，兩軍相當，將施令曰，斬首拜爵，而屈撓者要斬。然而隊階之卒皆不能前遂斬首之功，遂，成。而後被要斬之罪，是去恐死而就必死也。故利害之反，禍福之接，不可不審也。事或欲之，適足以失之，或避之，適足以就之。楚人有乘船而遇大風者，波至而自投於水，非不貪生，而畏死也，或於恐死而反忘生也。故人之嗜欲，亦猶此也。齊人有盜金者，當市繁之時，至掇而走，勒問其故曰，而盜金於市中，何也？繁，眾也。勒，主問吏。故，猶意也。而，汝也。對曰，吾不見人，徒見金耳。志所欲，則忘其為矣。是故聖人審動靜之變，而適受與之度，理好憎之情，和喜怒之節。夫動靜得則患弗過也，受與適則罪弗累也，好憎理則憂弗近也，喜怒節則怨弗犯也。故達道之人，不苟得，不讓福，其有弗棄，非其有弗索，常滿而不溢，恆虛而易足。虛，無欲也。
　　今夫霤水足以縊壺榼，而江河不能實漏巵，故人心猶是也。自當以道術度量，食充虛，衣御寒，則足以養七尺之形矣。若無道術度量而以自儉約，則萬乘之勢不足以為尊，天下之富不足以為樂矣。諭若桀與紂，無道術度量，不得為匹夫，何尊樂之有乎。孫叔敖三去令尹而無憂色，爵祿不能累也。不以爵祿累其身也。荊佽非兩蛟夾繞其船而志不動，怪物不能驚也。勇而不惑。聖人心平志易，精神內守，物莫足以惑之。夫醉者，俛入城門，以為七尺之閨也；超江、淮，以為尋常之溝也；酒濁其神也。怯者夜見立表以為鬼也，見寢石以為虎也，懼揜其氣也。掩，奪。又況無天地之怪物乎。夫雌雄相接，陰陽相薄，羽者為雛鷇，毛者為駒犢，柔者為皮肉，堅者為齒角，人弗怪也；水生蠬蜄，山生金玉，人弗怪也；老槐生火，久血為燐，人弗怪也。血精在地，暴露百日則為燐，遙望炯炯，若燃火也。山出嘄陽，嘄陽，山精也。人形，長大，面黑色，身有毛，若反踵，見人而笑。水生罔象，水之精也，國語曰，龍，罔象也。木生畢方，木之精也。狀如烏，青色，赤腳，一足，不食五穀也。井生墳羊，土之精也，魯季子穿井，獲土缶，其中有羊也。人怪之，聞見鮮而識物淺也。天下之怪物，聖人之所獨見；利害之反覆，知者之所獨明達也。同異嫌疑者，世俗之所眩惑也。夫見不可布於海內，聞不可明於百姓，是故因鬼神機祥而為之立禁，機祥，吉凶。禁，戒。總形推類而為之變象。何以知其然也？世俗言曰：饗大高者而彘為上牲，大高，祖。一曰上帝。葬死人者裘不可以藏，相戲以刃者太祖軵其肘，軵，擠也。讀近茸，急察言之。枕戶橉而臥者鬼神蟅其首。此皆不著於法令而聖人之所不口傳也。夫饗大高而氦為上牲者，非彘能賢於野獸麋鹿也，而神明獨饗之，何也？以為彘者，家人所常畜而易得之物也，故因其便以尊之。裘不可以藏者，非能其綈綿曼帛溫煖於身也，世以為裘者，難得貴賈之物也，曼帛，細帛也。裘狐之屬也。故曰貴賈之物。而可傳於後世，無益於死者，而足以養生，故因其資以讋之。資，用也。讋，忌恐。相戲以刃太祖軵其肘者，夫以刃相戲必為過失，過失相傷，其患必大，無涉血之仇爭忿鬬，而以小事自內於刑戮，愚者所不知忌也，故因太祖以累其心。累，恐。枕戶橉而臥鬼神履其首者，使鬼神能玄化，則不待戶牖之行，若循虛而出入，則亦無能履也，虛，孔竅也。夫戶牖者，風氣之所從往來，而風氣者，陰陽粗捔者也。離者必病，離，遭。故託鬼神以伸誡之也。凡此之屬，皆不可勝著於書策竹帛而藏於官府者也，故以機祥明之。為愚者之不知其害，乃借鬼神之威以聲其教，所由來者遠矣。而愚者以為機祥，而狠者以為非，唯有道者能通其志。今世之祭井竈、門戶，箕箒、臼杵者，非以其神為能饗之也，恃賴其德，煩苦之無已也。是故以時見其德，所以不忘其功也。
　　觸石而出，膚寸而合，不崇朝而雨天下者，唯太山。崇，終也。日旦至食時為終朝也。赤地三年而不絕流，澤及百里而潤草木者，唯江河也。是以天子秩而祭之。故馬免人於難者，其死也葬之，牛，其死也，葬以大車為薦。牛馬有功猶不可忘，又死人乎。此聖人所以重仁襲恩。襲，亦重累。故炎帝於火，死而為竃；炎帝，神農以火德王天下，死託祀於竃神。禹勞天下，死為社；勞力，謂天下治水之功也，託祀於后土之神。后稷作稼穡，而死為稷；稷，周弃也。羿除天下之害，死而為宗布。此鬼神之所以立。羿，古之諸侯。河伯溺殺人，羿射其左目。風伯壞人屋室，羿射中其膝。又課九嬰，窫寙之屬，有功於天下，故死託於宗布。祭田為宗布，謂出也。一曰，今人室中所祀之宗布是也。或曰，司命傍布也。此堯時羿。非有窮后羿。北楚有任俠者，其子孫數諫而止之，不聽也。縣有賊，大搜其廬，事果發覺，夜驚而走，追，道及之，其所施德者皆為之戰，得兔而遂反，語其子曰，汝數止吾為俠，今有難，果賴而兔身。而諫我，不可用也。所以知免於難，而不知所以無難。論事如此，豈不惑哉。宋人有嫁子者，告其子曰，嫁未必成也，有如出，不可不私藏。私藏而富，其於以復嫁易。其子聽父之計，竊而藏之。君公之其盜也，逐而去之。其父不自非也，而反得其計。知為出藏財，而不知藏財所以出也。為論如此，豈不勃哉。今夫僦載者，救車之任，極一牛之力，為軸之折也，有如轅軸其上以為造，不知軸轅之趣軸折也。楚王之佩玦而遂菟，為走而破其玦也，因珮兩玦以為之豫，兩玦相觸，破乃逾疾。亂國之治，有似於此。夫鴟目大而睡不若鼠，蚈足眾而走不若蛇，物固有大不若小，眾不若少者。及至夫彊之弱，弱之彊，危之安，存之亡也，非聖人，孰能觀之。大小尊卑，未足以論也，唯道之在者為貴。何以明之？天子處於郊亭，則九卿趨，大夫走，坐者伏，倚者齊。當此之時，明堂太廟，懸冠解劍，緩帶而寢。非郊亭大而廟堂狹小也，至尊居之也。天道之貴也，非特天子之為尊也，所在而眾仰之。夫蟄蟲鵲巢，皆嚮天一者，至和在焉爾。帝者誠能包禀道，合至和，則禽獸草木莫不被其澤矣，而說兆民乎。
　　淮南鴻烈解卷之二十竟
　　#1『戰』，『言』字之誤，據集解本改。
　　#2『死』字脫，據集解本補。
　　#3『生』字脫，據集解本補。
　　#4『故』字脫，據集解本補。
　　#5『桓公』二字脫，據集解本補。
　　#6『其歌曲』莊本作，『事』字，集解從之。
　　#7『說』莊本及集解作，『訓』字。
　　#8『牀似象』當作『肖象，似』，據集解本改。
　　#9『如』，『而』字之誤。據集解本改。
　　#10『已』，『邑』字之誤，據集解本改。
　　#11『慎』，『順』字之誤，據集解本改。
　　#12『欲』，『故』字之誤，據集解本改。

　　淮南鴻烈解卷之二十一
　　太尉祭酒臣許慎記上
　　詮言訓
　　詮，就也。就萬物之指以言其微，事之所謂，道之所依也。
　　洞同天地，渾沌為樸，未造而成物，謂之太一。太一，元神，總萬物者。同出於一，所為各異，有鳥、有魚、有獸，謂之分物。方以類別，物以羣分，性命不同，皆形於有。隔而不通，分而為萬物，莫能及宗，謂及己之性宗，同於洞同。故動而為之生，死而謂之窮。皆為物矣，非不物而物物者也，不物之物，恍惚虛无。物物者亡乎萬物之中。物物者，造萬物者也。此不在萬物之中也。
　　稽古太初，人生於無，形於有，有形而制於物。能反其所生，若未有形，謂之真人。真人者，未始分於太一者也。聖人不以名尸，尸，主。不為謀府，不為事任，不為智主，藏無形，行無迹，遊無朕。朕，兆。不為福先，不為禍始。保於虛無，動於不得已。欲福者或為禍，欲利者或離害。故無為而寧者，失其所以寧則危；無事而治者，失其所以治則亂。星列於天而明，故人指之；義列於德而見，故人視之。人之所指，動則有章；人之所視，行則有迹。動有章財詞，行有迹則議，故聖人揜明於不刑，藏迹於無為。王子慶忌死於劍，王子慶忌者，吳王僚之弟子。闔閭弒僚，慶忌勇健，亡在鄭。闔閭畏之，使要離刺慶忌也。羿死於桃棓，棓，大杖，以桃木為之，以擊殺羿。猶是已來，鬼畏桃也。子路葅於衛，蘇秦死於口。蘇秦好說，為齊所殺。人莫不貴其所有，而賤其所短，然而皆溺其所貴，而極其所賤，所貴者有形，所賤者無朕也。故虎豹之彊來射，蝯狖之捷來措。人能貴其所賤，賤其所貴，可與言至論矣。自信者不可以誹譽遷也，知足者不可以勢利誘也，故通性之情者，不務性之所無以為；人性之無以為者，不務也。通命之情者，不憂命之所無奈何；通於道者，物莫不足滑其調。
　　詹何曰，未嘗聞身治而國亂者也，未嘗聞身亂而國治者也。矩不正，不可以為方，規不正，不可以為員。身者，事之規矩也，未聞枉己而能正人者也。原天命，治心術，理好憎，適情性，則治道通矣。原天命則不惑禍福，治心術則不妄喜怒，理好憎則不貪無用，適情性則欲不過節。不惑禍福則動靜循理，不妄喜怒則賞罰不阿，不貪無用則不以欲用害性，欲不過節則養性知足。凡此四者，弗求於外，弗假於人，反己而得矣。天下不可以智為也，不可以慧識也，不可以事治也，不可以仁附也，不可以強勝也。五者，皆人才也，德不盛，不能成一焉。德立則五無殆，五見則德無位矣。五事皆見，而德無所立位。故得道則愚者有餘，失道則智者不足。度水而無遊數，雖強必沉；有遊數，雖贏必遂；又況託於舟航之上乎。為治之本，務在於安民。安民之本，在於足用。足用之本，在於勿奪時。勿奪時之本，在於省事。省事之本，在於節欲。節欲之本，在於反性。反性之本，在於去載。去浮華，載於亡者也。去載則虛，虛則平。平者，道之素也；虛者，道之舍也。能有天下者，必不失其國；能有其國者，必不喪其家；能治其家者，必不遺其身；能修其身者，必不忘其心；能原其心者，必不虧其性；能全其性者，必不惑於道。故廣成子曰，慎守而內，周閉而外，廣成子，黃帝時人也。多知為敗，毋視毋聽。抱神以靜，形將自正。不得之己而能知彼者，未之有也。故易曰，括囊，無咎無譽。能成霸王者，必得勝者也；能勝敵者，必強者也；能強者，必用人力者也；能用人力者，必得人心也；能得人心者，必自得者也；能自得者，必柔弱也。強勝不若己者，至於與同則格；言人力能與己力一也，己以強加之，則戰格也。柔勝出於己者，其力不可度。故能以眾不勝成大勝者，唯聖人能之。善遊者，不學刺舟而便用之；勁筋者，不學騎馬而便居之。輕天下者，身不累於物，故能處之。
　　泰王亶父處邠，狄人攻之，事之以皮幣珠玉而不聽，乃謝耆老而徙岐周，百姓携幼扶老而從之，遂成國焉。推此意，四世而有天下，不亦宜乎。四世，太王、王季、文王、武王。無以天下為者，必能治天下者。霜雪雨露，生殺萬物，天無為焉，猶之貴天也，厭文搔法，厭，持也。搔，勞也。治官理民者，有司也，君無事焉，猶尊君也。辟地墾草者，后稷也；決河濬江者，禹也；聽獄制中者，皋陶也；有聖名者，堯也。故得道以御者，身雖無能，必使能者為己用。不得其道，伎藝雖多，未有益也。方船濟乎江，有虛船從一方來，觸而覆之，雖有忮心，必無怨色。有一人在其中，一張之，一謂歙之。持舟楫者為近岸為歛，遠岸為張也。再三呼而不應，必以醜聲隨其後。嚮不怒而今怒，嚮虛而今實也。人能虛己以遊於世，孰能訾之。釋道而任智者必危，棄數而用才者必困。有以欲多而亡者，未有以無欲而危者也。有以欲治而亂者，未有以守常而失者也。故智不足免患，愚不足以至於失寧。守其分，循其理，失之不憂，得之不喜，故成者非所為也，得者非所求也。入者有受而無取，出者有授而無予，因春而生，因秋而殺，所生者弗德，所殺者非怨，則幾於道也。聖人不為可非之行，不憎人之非己也。修足譽之德，不求人之譽己也。不能使禍不至，信己之不迎也。不能使福必來，信己之不攘也。攘，卻。禍之至也，非其求所生，故窮而不憂。福之至，非其求所成，故通而弗矜。矜，自伐其功也。知禍福之制不在於己也，故閑居而樂，無為而治。聖人守其所以有，不求其所未得。求其所無，則所有者亡矣。修其所有，則所欲者至。故用兵者，先為不可勝，以待敵之可勝也；治國者，先為不可奪，以待敵之可奪也。舜脩之歷山而海內從化，文王脩之岐周而天下移風。使舜趨天下之利，而忘脩己之道，身猶弗能保，何尺地之有。故治未固於不亂，治不亂之道尚未牢固也。而事為治者，必危；行未固於無非，而急求名者，必剉也。福莫大無禍，利莫美不喪。動之為物，不損則益，動，有為也。不成則毀，不利則病，皆險也，險，言危難險不可行。道之者危。故秦勝乎戎而敗乎殽，秦穆公勝西戎，為晉所敗於殽。楚勝乎諸夏而敗乎栢莒。楚昭王服諸夏，而吳敗之栢莒。故道不可以勸而就利者，而可以寧避害者。故常無禍，不常有福，常無罪，不常有功。聖人無思慮，無設儲，來者弗迎，去者弗將，將，送。人雖東西南北，獨立中央。故處眾枉之中，不失其直；天下皆流，獨不離其壇城。故不為善，不避醜，遵天之道；不為始，不專己、脩天之理。不豫謀，不棄時，與天為期。不求得，不辭福，從天之則。不求所無，不失所得，內無旁禍，外無旁福。禍福不生，安有人賊。為善則觀，眾人之所觀也。為不善則議。觀則生貴，議則生患。故道術不可以進而求名，而可以退而修身。不可以得利，而可以離害。故聖人不以行求名，不以智見譽，法修自然，己無所與。慮不勝數，行不勝德，事不勝道。為者有不成，求者有不得。人有窮，而道無不通，與道爭則凶。故詩曰，弗識弗知，順帝之則。
　　有智而無為，與無智者同道；有能而無事，與無能者同德。其智也，告之者至，然後覺其動也，使之者至，然後覺其為也。有智若無智，有能若無能，道理為正也。故功蓋天下，不施其美；澤及後世，不有其名；道理通而人偽滅也。名與道不兩明，人受名則道不用，道勝人則名息矣。道與人競長。章人者，息道者也。章，明也。息，止也。人章道息，則危不遠矣。故世有聖名，則衰之日至矣。欲尸名者必為善，欲為善者必生事，事生則釋公而就私，貨數而任己。欲見譽於為善，而立名於為質，則治不脩故，而事不須時。治不脩故，則多責；事不須時，則無功。責多功鮮，無以塞之，則妄發而邀當，妄為而要中。功之成也，不足更責；更，償。事之敗也，不足以弊身。故重為善若重為非，而幾於道矣。天下非無信士也，臨貨分財必探籌而定分，捉籌。以為有心者之於平，不若無心者。天下非無廉士也，然而守重寶者，必關戶而全封，以為有欲者之於廉，不若無欲者也。人舉其疵則怨人，舉說己之疵，則怨之。鑑見其醜則善鑑。鑑，鏡也。鏡見人之好醜，以為善鏡也。人能接物而不與己焉，則免於累矣。而不與己，若鏡人形而不有好憎也。
　　公孫龍柴於辭而貨名，公孫龍，以白馬非馬，冰不寒，炭不熱〔為論〕#1，故曰貨也。鄧析巧辯而亂法，鄧析教鄭人以訟，訟不俱回，子產誅之也。蘇秦善說而亡蘇秦死於齊也。國。由其道則善無章，脩其理則巧無名。故以巧鬪力者，始於陽，常卒於陰；言知巧之所施，始之於陽，善終於陰惡也。以慧治國者，始於治，常卒於亂。使水流下，孰弗能治；激而上之，非巧不能。故文勝則質揜，邪巧則正塞之也。德可以自修，而不可以使人暴；道可以自治，而不可以使人亂。雖有賢聖之寶，不遇暴亂之世、可以全身，（未而）〔而未〕#2可以霸王也。湯武之王也，遇桀、紂之暴也。桀、紂非以湯、武之賢暴也，湯、武遭桀、紂之暴而王也。故雖賢王，必待遇。遇者，能遭於時而得之也，非知能所求而成也。君子脩行而使善無名，布施而使仁無章，故士行善而不知善之所由來。民瞻利而不知利之所由出，故無為而自治。善有章則士爭名，利有本則民爭功，二爭者生，雖有賢者，弗能治。故聖人揜跡於為善，而息名於為仁也。外交而為援，事大而為安，不若內治而待時。凡事人者，非以寶幣，必以卑辭。事以玉帛，則貨殫而欲不饜；卑體婉辭，則諭說而交不結；約束誓盟，則約定而反無日，反，（皆）［背］#3叛也。雖割國之錙錘以事人，六兩曰錙，倍錙曰錘。而無自恃之道，不足以為全。若誠外釋交之策，而慎修其境內之事，盡其地力以多其積，厲其民死以牢其城，上下一心，君臣同志，與之守社稷，敦死而民弗離，則為民者不伐無罪，而為利者不攻難勝，此必全之道也。民有道所同道，有法所同守，民凡所道行者同道，而法度有所共守也。為義之不能相固，威之不能相必也，故立君以一民。君執一則治，無常則亂。君道者，非所以為也，所以無為也。何謂無為？智者不以位為事，勇者不以位為暴，仁者不以位為患，可謂無為矣。夫無為，則得於一也。一也者，萬物之本也，無敵之道也。凡人之性，少則猖狂，壯則暴強，老則好利。一身之身既數既變矣，又况君數易法，國數易君。人以其位通其好憎，下之徑衢不可勝理，故君失一則亂，甚於無君之時。故詩曰，不愆不忘，率由舊章。此之謂也。
　　君好智，則倍時而任己，棄數而用慮。天下之物博而智淺，以淺澹博，未有能者也。獨任其智，失必多矣。故好智，窮術也；好勇，則輕敵而簡備，自偩而辭助。自負，自恃。辭助，不受傍人之助。一人之力以圍強敵，不杖眾多而專用身才，必不堪也。故好勇，危術也。好與，則無定分。上之分不定，則下之望無止。若多賦歛，實府庫，則與民為讎。少取多與，數未之有也。故好與，來怨之道也。仁智勇力，人之美才也，而莫足以治天下。由此觀之，賢能之不足任也，而道術之可脩明矣。聖人勝心。心者，欲之所生也。聖人止欲，故勝其心，而以百姓為心也。眾人勝欲。心欲之，而能勝止也。
　　君子行正氣，小人行邪氣，內便於性，外合於義，循理而動，不擊於物者，正氣也。推於滋味，淫於聲色，發於喜怒，不顧後患者，邪氣也。邪與正相傷，欲與性相害，不可兩立。一值一廢，故聖人損欲而從事於性。目好色，耳好聲，口好味，接而說之。不知利害嗜慾也，食之不寧於體，聽之不合於道，視而不便於性，三宮交爭，三宮，三關，謂食、視、聽。以義為制者，心也。割痤疽非不痛也，飲毒藥非不苦也，然而為之者，便於身也。渴而飲水，非不快也，飢而大飧，非不瞻也，然而弗為者，害於性也。此四者，耳目鼻口不知所取去，心為之制，各得其所。由是觀之，欲之不可勝，明矣。凡治身養性，節寢處，適飲食，和喜怒，便動靜，內在己者得，而邪氣因而不生，豈若憂瘕疵之與痤疽之發，而豫備之哉。夫函牛之鼎沸而蠅蚋弗敢入，函牛，受一牛之鼎也。崑山之玉瑱崑山，崑崙也。瑱，式也。而塵垢弗能污也。聖人無去之心而心無醜，無取之美而美不失。故祭祀思親不求福，饗賓脩敬不思德，唯弗求者能有之。言不求而所求至也。處尊位者，以有公道而無私說，故稱尊焉，不稱賢也；有大地者，以有常術而無鈐謀，故稱平焉，不稱智也。內無暴事以離怨於百姓，外無賢行以見忌於諸侯，上下之禮，襲而不離，而為論者莫然不見所觀焉，此所謂藏無形者。非藏無形，孰能形。形，形而言之，筮見也。三代之所道者，因也。故禹決江河，因水也，后稷播種樹穀，因地也；湯武平暴亂，因時也。故天下可得而不可取也，不可強取。霸王可受而不可求也。在智則人與之訟，在力則人與之爭。未有使人無智者，言己不能使適國遇而無智也。有使人不能用其智於己者。使人之智不能於己。未有使人無力者也，有使人不能施其力於己者也。此兩者，常在久見。故君賢不見，諸侯不備，不肖不見，則百姓不怨。百姓不怨，則民用可得；諸侯弗備，則天下之時可承。若湯、武承桀，紂而起。事所與眾同也，功所與時成也，聖人無焉。故老子曰，虎無所措其爪，兕無所措其角。蓋謂此也。
　　鼓不滅於聲，故能有聲；鏡不沒於形，故能有形。金石有聲，弗叩弗鳴；管蕭有音，弗吹無聲。聖人內藏，不為物先倡，事來而制，物至而應。飾其外者傷其內，失其情者害其神，見其文者蔽其質。無須臾忘為質者，必困於性。常思為質，不修自然，則性困也。百步之中不忘其容者，必累其形。故羽翼美者傷骨骸，鵠應一舉千里，則形如塵芳，以其翮美也。枝葉美者害根莖，能兩美者，天下無之也。天有明，不憂民之晦也，百姓穿戶鑿牖，自取照焉。地有財，不憂民之貧也，百姓伐木芟草，自取富焉。至德道者若丘山，塊然不動，行者以為期也。行道之人，指以為期，趨至。直己而足物，己，己山也。言山特自生萬物以足百姓，不為百姓故生之。不為贛，用之者爾不受其德，故寧而能（文）〔 久〕#4。天地無予也，故無奪也；日月無德也，故無怨也。喜得者必多怨，喜予者必喜奪。唯滅迹於無為，而隨天地自然者，唯能勝理理，事理，情欲也。勝理去之。而為受名，名興則道行，道行則人無位矣。故譽生則毀隨之，善見則怨從之。利則為害始，福則為禍先。唯不求利者為無害，唯不求福者為無禍。侯而求霸者必失其侯，霸而求王者必喪其霸。故國以全為常，霸王其寄也；身以生為常，富貴其寄也。能不以天下傷其國，而不以國害其身者，焉可以託天下也。言不貪天下之利，故可以天下託也。不知道者，釋其所已有，而求其所未得也。苦心愁慮以行曲，故福至則喜，禍至則怖，神勞於謀，智遽於事，禍福萌生，終身不悔，己之所生，乃反愁人。禍福皆生於己，非旁人也。不喜則憂，中未嘗平，持無所監，謂之狂生。時無所監，所監者非玄德，故為狂生。
　　人主好仁，則無功者賞，有罪者釋。好刑，則有功者廢，無罪者誅。及無好者，誅而無怨，施而不德，放準循繩，身無與事，若天若地，何不覆載。故合而舍之者君也，制而誅之者法也，民已受誅，怨無所滅，謂之道。道勝，則人無事矣。聖人、無屈奇之服，屈，短。奇，長也。服之不中，身之災也。無瑰異之行，服不視，其所服，眾不觀視也。行不觀，言不議，通而不華，窮而不懾，榮而不顯，隱而不窮，異而不見怪，容不與眾同，無以名之，此之謂大通。升降揖讓，趨翔周遊，不得已而為也，非性所有於身，情無符檢，情無符檢，非所樂也。行所不得已之事，揖讓者，不得已而為。而不解構耳，豈加故焉哉。豈故者，遭時宜而制禮，非故為。故不得已而歌者，不事為悲；不得已而舞者，不矜為麗。歌舞而不事為悲麗者，皆無有根心者。中無根心，強為悲麗。善博者不欲牟，博其棋，不傷為謀也。不恐不勝，平心定意，捉得其齊，齊，得其適。行由其理，雖不必勝，得籌必多。何則？勝在於數，不在於欲。欲勝也。駎者不貪最先，駎，競驪也。不恐獨後，緩急調乎手，御心調乎馬，雖不能必先哉，馬力必盡矣。何則？先在於數，而不在於欲也。是故滅欲則數勝，棄智則道立矣。賈多端則貧，工多技則窮，心不一也。故木之大者害其條，水之大者害其深。有智而無術，雖鑽之不通；雖有智慧，鑽之彌牢，無術，不能達也。有百枝而無一道，雖得之弗能守。故詩曰，淑人君子，其儀一也，心如結也。君子其結於一乎。
　　舜彈五絃之琴，古琴五絃，至周有七律，增為七絃也。而歌南風之詩，南風，愷樂之風。以治天下。周公散臑不收於前，臑，前肩之美也。鐘鼓不解於縣，以輔成王而海內平。匹夫百畝一守，百畝之田，一夫一婦守也。不遑啟處，遑，暇。啟，開。無所移之也。以一人兼聽天下，日有餘而治不足，使人為之也。處尊位者如尸，守官者如祝宰。尸雖能剝狗燒彘，弗為也，弗能虧；尸不能治狗事，不虧也。俎豆之列次，黍稷之先後，雖知弗教也，弗能無害也。不能祝者，不可以為祝，無害於為尸；無害者，可以為尸也。不能御者，不以為僕，無害於為佐。佐，君位也。故位愈尊而身愈佚，身愈大而事愈少。譬如張琴，小絃雖急，大絃必緩。無為者，道之體也，執後者，道之容也。無為制有為，術也。執後之制先，數也。放於術則強，審於數則寧。今與人弁氏之（譬）［璧〕#5未受者，先也；求而致之，雖怨不逆者，後也。三人同舍，二人相爭，爭者各自以為直，不能相聽，一人雖愚，必從旁而決之，非以智，不爭也。兩人相鬪，一羸在側，羸，劣人也。助一人則勝，救一人則免，鬪者雖強，必制一驘，非以勇也，以不鬪也。由此觀之，後之制先，靜之勝躁，數也。倍道棄數，以求苟遇，變常易故，以知要庶，遇則自非，中則以為候，闇行繆改，終身不寤，此之謂狂。有滑則詘，有福則羸，有過則悔，有功則矜，遂不知反，此謂狂人。員之中規；方之中矩，行成獸，有謂古禮執羔麋鹿，取其跪乳，羣而不黨。止成文，文謂威儀文采。可以將少，而不可以將眾。蓼菜成行，蓼菜小，皆有行列也。瓶甌有堤，堤，瓶甌下安也。量粟而舂，數米而炊，可以治家，而不可以治國。滌杯而食，洗爵而飲，院而後饋，饋，進食也。可以養家老，而不可以饗三軍。非易不可以治大，非簡不可以合眾。大樂必易，大禮必簡。易故能天，簡故能地。大樂無怨，大禮不責，四海之內，莫不繫統，故能帝也。心有憂者，筐牀衽席弗能安也，衽，柔弱也。菰飯犓牛弗能甘也，菰，凋胡也。琴瑟鳴竽弗能樂也。患解憂除，然後食甘寢寧，居安遊樂。由是觀之，（性）〔生〕#6有以樂也，死有以哀也。今務益性之所不能樂，而以害性之所以樂，故雖富有天下，貴為天子，而不免為哀之人。
　　凡人之性，樂恬而憎憫，憫，憂有所在也。樂佚而憎勞。心常無欲，可謂恬矣；形常無事，可謂佚矣。遊心於恬，舍形放佚，以俟天命，自樂於內，無急於外，雖天下之大，不足以易其一槩，日月庾而無溉於志，庾，隱也。溉，灌也。己自隱藏，不以他欲灌其志也。故雖賤如貴，雖貧如富，大道無形，大仁無親，大辯無聲，大廉不嗛，大勇不矜，五者無棄，而幾鄉方矣。方，道也。庶幾鄉於道。軍多令則亂，酒多約則辯。亂則降北，辯則相賊。故始於都者常大於鄙，始於樂者常大於悲，其作始簡者，其終本必調。今有美酒嘉肴以相饗，卑體婉辭以接之，欲以合歡，爭盈爵之間爵所以飲，爭滿不滿之間。反生鬪。鬪而相傷，三族結怨，反其所憎，此酒之敗也。詩之失僻，詩者，衰世之風也，故邪而以之正。人失其正，則入於邪。樂之失刺，鄉飲酒之樂歌鹿鳴，鹿鳴之作，君有酒肴，不召其臣，臣怨而刺上者非也。禮之失責，禮無往不復，有施於人則責之。徵音非無羽聲也，羽音非無徵聲也，五音莫不有聲，而以徵羽定名者，以勝者也。徵音之中有羽聲，而以徵音名之者，羽音徵以著言者也。故仁義智勇，聖人之所備有也，然而皆立一名者，亡一名，謂仁義智勇兼以聖人之言。言其大者也。陽氣起於東北，盡於西南；陰氣起於西南，盡於東北。陰陽之始，皆調適相似，日長其類，以侵相遠，言陽氣自大寒日月長溫，以致大熱，與大寒相遠也。或熱焦沙，或寒凝水，故聖人謹慎其所積。水出於山而入於海，稼生於野而藏於廪，見所始則知終矣。席之先雚蕈，席之先所從生，出於雚與蕈葦也。樽之上玄（樽）〔酒〕#7，樽，酒器，所尊者玄水。俎之先生魚，祭俎上肴以生魚也。豆之行泰羹，木豆，謂之豆，所盛大羹，不調五味。此皆不快於耳目，不適於口腹，而先王貴之，貴之，所祭宗廟。先本而後末。聖人之接物，千變萬軫，必有不化而應化者。
　　夫寒之與煖相反，大寒地坼水凝，火弗為衰其暑；大熱鑠石流金，火弗為益其烈。寒暑之變，無損益於己，質有之也。言人質不可變於火。聖常後而不先，常應而不唱；不進而求，不退而讓；隨時三年，時去我先；去時三年，時在我後；無去無就，中立其所。天道無親，唯德是與。有道者，不失時與人；失時，失其時。非失其時以與人。無道者，失於時而取人。直己而待命，〔時〕#8之（去）〔至〕#9不可迎而反也，要遮而求合，時之去不可追而援也。故不曰我無以為而天下遠，不曰我不欲而天下不至。古之存己者，樂德而忘賤，故名不動志；不以名移志也。樂道而忘貧，故利不動心，名利充天下，〔不〕#10足以概志，故兼而能樂，靜而能澹。故其身治者，可與言道矣。自身以上於荒芒爾遠矣。身以上，從己生以前至於荒芒。荒芒，上古時也，故遠矣。自死而天地無窮爾滔矣，從己身死之後，至天地無窮。滔，曼長也。以數雜之壽，雜，匝也。人生子，從子至亥爲一匝。憂天下之亂，猶憂河水之少，泣而益之也。龜三千歲，龜吐故納新，故壽三千歲。浮遊不過三日，浮遊，渠略也。生三日死也。以浮遊而為龜憂養生之具，人必笑之矣。故不憂天下之亂，而樂其身之治也，可與言道矣。君子為善不能使富必來，不為非而不能使禍無至。福之至也，非其所求，故不伐其功。禍之來也，非其所生，故不悔其行。內修極極，中。而橫禍至者，皆天也，非人也。故中心常恬漠，累積其德；狗吠而不驚，自信其情。故知道者不惑，知命者不憂。萬乘之主卒，葬其骸於曠野之中，祀其鬼神於明堂之上，廟之中，謂之明堂也。神貴於形也。以人神在堂，而形骸在野。故神制則形從，神制，謂情也。情欲使不作也，而形體從心以合。形勝則神窮。形勝，謂人體躁動勝其精神，神窮而去也。聰明雖用，必反諸神，聰明雖用，於內以守。明神安而身全。謂之太沖。沖，調也。
　　淮南鴻烈解卷之二十一竟
　　#1『為論』二字脫，據集解本補。『貨』他本並作『貿』。
　　#2『未而』，當為『而未』，據集解本改。
　　#3『皆』，『背』字之誤，據集解本改。
　　#4『文』，集解本作『久』。
　　#5『氏』義本原誤『民』，『譬』，『璧』字之誤，並據集解本改。
　　#6『性』，集解本作『生』。
　　#7『樽』，集解本作『酒』。
　　#8『時』字脫，據集解本補。
　　#9『去』，『至』字之誤。據集解本改。
　　#10『不』字脫，據集解本補。

　　淮南鴻烈解卷之二十二
　　太尉祭酒臣許慎記上
　　兵略訓
　　兵，防也，防亂之萌，皆在略謀，解喻至論用師之意也。
　　古之用兵者，非利土壤之廣而貪金玉之略，略，獲得也。將以存亡繼絕，平天下之亂，而除萬民之害也。凡有血氣之蟲，含牙帶角，前爪後距，有角者觸，有齒者噬，有毒者螫，有蹏者趹，喜而相戲，怒而相害，天之性也。人有衣食之情，而物弗能足也，故羣居雜處，分不均，求不贍，則爭。爭則強脅弱而勇侵怯，人無筋骨之強，爪牙之利，故割革而為甲，爍鐵而爲刃，貪昧饕餮之人，殘賊天下，萬人搔動，莫寧其所有。聖人勃然而起，乃討強暴，平亂世，夷險除穢，以濁為清，以危為寧，故不得不中絕。中絕，謂若殷王中相絕滅。兵之所由來者遠矣。黃帝嘗與炎帝戰矣，炎帝，神農之末世也。與黃帝戰於阪泉，黃帝滅之。顓頊嘗與共工爭矣。共工與顓頊爭為帝，觸不周山。故黃帝戰於涿鹿之野，黃帝與蚩尤戰於涿鹿，涿鹿在上谷。堯戰於丹水之浦，堯以楚伯受命，滅不義於丹水。丹水在南陽。舜伐有苗，有苗，三苗。啟攻有扈。禹之子啟伐有扈於甘。甘在右扶風郡。自五帝而弗能偃也，又況衰世乎。
　　夫兵者，所以禁暴討亂也。炎帝為火災，故黃帝擒之；共工為水害，故顓頊誅之。教之以道，導之以德，而不聽，則臨之以威武。臨之威武而不從，則制之以兵革。故聖人之用兵也，若櫛髮耨苗，所去者少，而所利者多。殺無罪之民，而養無義之君，害莫大焉。殫天下之財，而贍一人之欲，禍莫深焉。使夏桀、殷紂有害於民而立被其患，不至於為炮烙。晉厲、宋康行一不義而身死國亡，不至於侵奪為暴。此四君者，皆有小過而莫之（計）〔討〕#1也，故至於攘天下，攘，亂。害百姓，肆一人之邪，而長海內之禍，此大論之所不取也。所為立君者，以禁暴討亂也。今乘萬民之力，而反為殘賤，是為虎傅翼，曷為弗除。夫畜池魚者必去猵獺，猵獺之類。養禽獸者也必去豺狼，又凡治人乎。
　　故霸王之兵，以論慮之，以策圖之，以義扶之，非以亡存也，將以存亡也。故聞敵國之君有加虐於民者，則舉兵而臨其境，責之以不義，刺之以過行。兵至其郊，乃令軍師曰，無伐樹木，毋扣墳墓，毋塾五穀，爇，燒。毋焚積聚，毋捕民虜，毋收六畜。乃發號施令〔曰〕#2，其國之君傲天侮鬼，決獄不辜，殺戮無罪，此天之所以誅也，民之所以仇也。兵之來也，以廢不義而復有德也。有逆天之道，帥民之賊者，身死族滅。以家聽者，祿以家。以里聽者，賞以里。以鄉聽者，封以鄉。以縣聽者，侯以縣。尅國不及其民，廢其君而易其政，尊其秀士而顯其賢良，振其孤寡，恤其貧窮，出其囹圄，賞其有功。百姓開門而待之，淅米而儲之，淅，漬。恐其不來也。此湯、武之所以致王，而齊桓、晉文之所以成霸也。故君為無道，民之思兵也，若旱而望雨，渴而求飲，夫有誰與交兵接刃乎。故義兵之至也，至於不戰而止。
　　晚世之兵，君雖無道，莫不設渠壍，傳堞而守，傳，守也。堞，城上女墻。攻者非以禁暴除害也，欲以侵地廣壤也。是故至於伏尸流血，相支以日，而霸王之功不世出者，自為之故也。夫為地戰者不能成其王，為身戰者不能立其功。舉事以為人者眾助之，舉事以自為者眾去之。眾之所助，雖弱必強；眾之所去，雖大必亡。兵失道而弱，得道而強；將失道而拙，得道而工；國得道而存，失道而亡。
　　所謂道者，體圓而法方，背陰而抱陽，左柔而右剛，履幽而戴明，變化無常，得一之原，以應無方，是謂神明。夫圓者，天也；方者，地也。天圓而無端，故不可得而觀；地方而無垠，故莫能窺其門。天化育而无形象，地出長而無計量，渾渾沉沉，孰知其藏，凡物有朕，唯道無朕。言萬物可朕也，而道不可朕也。所以無朕者，以其無常形勢也。輪轉而無窮，象日月之行，若春秋有代謝，若日月有晝夜終而復始，明而復晦，莫能得其紀。制刑而無刑，故功可成；物物而不物，故勝而不屈。刑，兵之極也，至於無刑，可謂極之矣。是故大兵無創，與鬼神通，五兵不厲，天下莫之敗當。建鼓不出庫，諸侯莫不慴□沮膽其處。故廟戰者帝，神化者王。所謂廟戰者，法天道也；神化者，法四時也。修政於境內而遠方慕其德；制勝於未戰而諸侯服其威，內政治也。
　　古得道者，靜而法天地，動而順日月，喜怒而合四時，叫呼而比雷霆，音氣不戾八風，詘伸不獲五度。獲，誤也。五度，五行也。下至介鱗，上及毛羽，脩脩葉貫，萬物百族，由本至末，莫不有序。是故入小而不偪，偪，迫。處大而不窕，浸乎金石，潤乎草木，宇中六合，振毫之末，或曰，宇中，四宇也。六合，六合內。莫不順比。道之浸洽，滒淖纖微，無所不在，是以勝權多也。夫射，儀度不得，則格的不中。格，射之椹質也。的，射准也。驥，一節不用，而千里不至。夫戰而不勝者，非鼓之日也。鼓之日，謂陳兵擊鼓聞之日。素行無刑久矣。故得道之兵，車不發軔，軔，車不支。騎不被鞍，鼓不振塵，旗不解卷，卷，束也。甲不離矢，刃不嘗血，朝不易位，賈不去肆，農不離野，招義而責之，大國必朝，小城必下。因民之欲，乘民之力而為之，去殘除賊也。故同利相死，同情相成，同欲相助。順道而動，天下為嚮；因民而慮，天下為鬬。獵者逐禽，車馳人趍，各盡其力，無刑罰之威，而相為斥闉要遮者，斥，候也。闉，塞也。同所利也。同舟而濟於江，卒遇風波，百族之子，捷梓招杼船，捷，疾取也。若左右手，不以相得，其憂同也。故明王之用兵也，為天下除害，而與萬民共享其利，民之為用，猶子之為父，弟之為兄，威之所加，若崩山決塘，敵孰敢當。
　　故善用兵者，用其自為用也；不能用兵者，用其為己用也。用其自為用，則天下莫不可用也；用其為己用，所得者鮮矣。兵有三詆，為，大。詆，要事也。治國家，理境內，行仁義，布德惠，立正法，塞邪隧，群臣親附，百姓和輯，上下一心，君臣同力，諸侯服其威，而四方懷其德，脩政廟堂之上，而折衝千里之外，拱揖指撝而天下響應，此用兵之上也。地廣民眾，主賢將忠，國富兵強，約束信，號令明，兩軍相當，鼓錞相望，錞，錞于，太鐘也。未至兵交接刃而敵人奔亡，此用兵之次也。知土地之宜，習險隘之利，明奇政之變，察行陳解贖之數，維抱綰而鼓之，綰，貫。抱係於臂，以擊鼓也。白刃合，流矢接，涉血屬腸，輿死扶傷，流血千里，暴骸盈場，乃以決勝，此用兵之下也。
　　今夫天下皆知事治其末，而莫知務脩其本，釋其根而樹其枝也。夫兵之所以佐勝者眾，而所以必勝者寡。甲堅兵利，車固馬良，畜積給足，士卒殷軫，殷，眾。軫，乘輪多盛貌。此軍之大資也，而勝亡焉。明於星辰日月之運，刑德奇賌之數，奇賌，陰陽奇秘之要，非常之術。背鄉左右之便，此戰之助也，而全亡焉。良將之所以必勝者，恆有不原之智，不道之道，難以眾同也。夫論除謹，論除，為賢除吏。謹，慎也。動靜時，吏卒辨，兵甲治，正行五，連什伯，明鼓旗，此尉之官。軍尉，所以尉鎮眾也。前後知險易，見敵知難易，發斥不忘遺，發，有所見。斥，斥度，使視也。此侯之官也。軍侯，侯望者也。隧路亟，隧，道也。亟，言治軍遂道疾。行輜治，行輜，道路輜重。賦丈均，賦治軍壘，尺丈均平。處軍輯，井竃通，此司空之官也。軍司空，補空修繕者。收藏於後，遷舍不離，無淫輿，無遺輜，此輿之官也。輿，眾也。候領輿眾在軍之後者。凡此五官之於將也，猶身之有股肱手足也，必擇其人，（枝）〔技〕#3能其才，使官勝其任，人能其事。告之以政，申之以令，使之若虎豹之有爪牙，飛鳥之有六翮，莫不為用。然皆佐勝之具也，非所以必勝也。
　　兵之勝敗，本在於政。政勝其民，下附其上，則兵強矣。民勝其政，下畔其上，則兵弱矣。故德義足以懷天下之民，事業足以當天下之急，選舉足以得賢士之心，謀慮足以知強弱之勢，此必勝之本也。地廣人眾，不足以為強；堅甲利兵，不足以為勝；高城深池，不足以為固；嚴令繁刑，不足以為威。為存政者，雖小必存；為亡政者，雖大必亡。
　　昔者楚人地，南卷沅、湘，卷，屈取也。沅、湘，二水名。北繞潁、泗，潁，泗，二水名也。西包巴、蜀，東裹郯、淮。巴蜀郯淮，地名。穎、汝以為洫，洫，溝。江、漢以為池，垣之以鄧林，鄧林，沔水上險，綿之以方城。綿，落也。方城，楚北塞也。在南陽葉也。山高尋雲，谿肆無景，肆，極也。極溪之深，不見景。地利形便，卒民勇敢，蛟革犀兕，以為甲冑，脩鍛短鏦，鏦，小矛也。齊為前行，積弩陪後，積弩，連弩。錯車衛旁，疾如錐矢，錐，金蔟箭羽之矢也。合如雷電，解如風雨，然而兵殆於垂沙，垂沙，地名。眾破於栢舉。楚國之強，大地計眾，中分天下，然懷王北畏孟嘗君，脅於齊也。背社稷之守而委身強秦，懷王入秦，秦留之藍田也。兵挫地削，身死不還。
　　二世皇帝，二世，秦始皇少子胡亥也。勢為天子，富有天下，人迹所至，舟楫所通，莫不為郡縣。然縱耳目之欲，窮侈靡之變，不顧百姓之飢寒窮匱也，興萬乘之駕而作阿房之宮，阿房，地名，秦所築也。發閭左之戍，秦皆發閭左民，未及發而秦亡也。收太半之賦，貲民之三而稅二。百姓之隨逮肆刑，挽轄首路死者，隨逮，應召也。肆刑，極刑。輅，輓輦橫木也。一旦不知千萬之數，天下敖然若焦熱，傾然若苦烈，上下不相寧，吏民不相憀。憀，賴。戍卒陳勝興於大澤，攘臂袒右，陳勝，字涉，汝陰人也。大澤，沛蘄縣。袒右，脫右臂衣也。稱為大楚，而天下響應。當此之時，非有牢甲利兵，勁弩強衝也，伐棘棗而為矜，棘棗，酸棗也。矜，矛柄。（同）#4周錐鑿而為刃。周，內也。撚矜以內鑽鑿也。剡慚筡，奮儋钁，慚，剡銳也。钁，斫也。以當脩戟強弩，攻城略地，莫不降下。天下為之麋沸螘動，雲徹席卷，方數千里。勢位至賤，而器械甚不利，然一人唱而天下應之者，積怨在於民也。
　　武王伐紂，東面而迎歲，太歲在寅。至氾而水，汜，地名也。水，有大雨水也。至共頭而墜，共頭，山名，在河曲共山。墜，隕也。彗星出而授殷人其柄。時有慧星，柄在東方，可以掃西人也。當戰之時，十日亂於上，風雨擊於中，然而前無蹈難之賞，而後無遁北之刑，白刃不畢拔而天下得矣。
　　是故善守者無與御，而善戰者無與鬪，明於禁舍開塞之道，乘時勢，因民欲而取天下。故善為政者積其德，善用兵者畜其怒。德積而民可用，怒畜而威可立也。故文之所以加者淺，則勢之所勝者小；德之所施者慱，則威之所制者廣。威之所制者廣，則我強而敵弱矣。故善用兵者，先弱敵而後戰者也，故費不半而功自倍也。湯之地方七十里而王者，脩德也。智伯有千里之地而亡者，窮武也。故千乘之國行文德者王，萬乘之國好用兵者亡。故全兵先勝而後戰，德先勝之，而後乃戰，湯、武是也。敗兵先戰而後求勝。德均則眾者勝寡，力敵則智者勝愚，（者）〔勢〕#5侔則有數者禽無數。侔，等。
　　凡用兵者，必先自廟戰。主孰賢，將孰能，民孰附，國孰治，蓄積孰多，士卒孰精，甲兵孰利，器備孰便，故運籌於廟堂之上，而決勝乎千里之外矣。夫有形埒者，天下訟見之；有篇籍者，世人傳學之；世此皆以形相勝者也，善形者弗法也。所貴道者，貴其無形也。無形，則不可制迫，不可度量也，不可巧詐也，不可規慮也。智見者人為之謀，形見者人為之功，眾見者人為之伏，器見者人為之備。動作周還，倨句詘伸，可巧詐者，皆非善者也。善者之動也，神出而鬼行，星燿而玄逐；進退詘伸，不見朕整；鸞舉麟振，鳳飛龍騰，發如秋風，疾如駭龍。龍魚也，飛之疾者也。當以生擊死，以盛乘衰，以疾掩遲，以飽制飢。若以水滅火，若以湯沃雪，何往而不遂？何之而不用達？在中虛神，在外漠志，運於無形，出於不意。與飄飄往，與忽忽來，莫知其所之。與條出，與間入，莫知其所集。卒如雷霆，疾如風雨，若從地出，若從天下，獨出獨入，莫能應圉。疾如鏃矢，何可勝偶？一晦一明，孰知其端緒？未見其發，固已至矣。
　　故善用兵者，見敵之虛，乘而勿假也，追而勿舍也，迫而勿去也。擊其猶猶，陵其與與，疾雷不及塞耳，用疾雷之聲，不暇復塞耳。疾霆不暇掩目。善用兵若聲之與響，若鏜之與鞈，鞈，鼓鞞聲。眯不給撫，呼不給吸。當此之時，仰不見天，俯不見地，手不麾戈，兵不盡拔？擊之若雷，薄之若風，炎之若火，陵之若波。敵之靜不知其所守，動不知其所為。故鼓鳴旗麾，當者莫不廢滯崩阤，天下孰敢厲威抗節而當其前者。故淩人者勝，待人者敗，為人杓者死。杓，所擊也。兵靜則固，專一則威，分決則勇，心疑則北，力分則弱。故能分人之兵，疑人之心，則錙銖有餘；不能分人之兵，疑人之心，則數倍不足。故紂之卒，百萬之心；武王之卒，三阡人皆專而一。故千人同心，則得千人力，萬人異心，則無一人之用。將卒吏民，動靜如身，乃可以應敵合戰。故計定而發，分決而動，將無疑謀，卒無二心，動無墮容，口無虛言，事無嘗試，應敵必敏，發動必亟。
　　故將以民為體，而民以將為心。心誠則支體親刃，心疑則支體撓北。心不專一，則體不節動；將不誠（必）〔心〕#6，則卒不勇敢，故良將之卒，若虎之牙，若兕之角，若鳥之羽，若蚈之足，研，馬蠸也。可以行，可以舉，可以噬，可以觸，強而不相敗，眾而不相害，一心以使之也。故民誠從其令，雖少無畏；民不從令，雖眾為寡。故下不親上，其心不用，卒不畏將，其刑不戰。
　　守有必固，而攻有必勝，不待交兵接刃，而存亡之機固以形矣。兵有三勢，有二權，有氣勢，有地勢，有因勢。將充勇而輕敵，卒果敢而樂戰，三軍之眾，百萬之師，志厲青雲，氣如飄風，聲如雷霆，誠積踰而威加敵人，此謂氣勢。硤路津關，大山名塞，龍蛇蟠，蟠，冤屈也。卻笠居，卻，偃覆也。笠，登。羊腸道，羊腸一屈一伸。發筍門，發筍，竹筍，所以捕魚，其門可入而不得出。一人守隘，而千人弗敢過也，此謂地勢。因其勞倦怠亂，飢渴凍暍，推其摿摿，擠其揭揭，擠，排也。摿摿，欲臥也。褐褐，欲拔也。此謂因勢。善用間諜，（人）［言］#7軍之反間也。審錯規慮，設蔚施伏，草木盛曰蔚。隱匿其形，出於不意，敵人之兵無所適備，此謂知權。陳卒正，前行選，進退俱，什伍搏，前後不相撚，撚，揉蹈也。左右不相干，受刃者少，傷敵者眾，此謂事權。權勢必形，吏卒專精，選良用才，官得其人，計定謀決，明於死生，舉錯得失，莫不振驚。故攻不待衝隆雲梯而城拔，雲梯，可依雲而立，所以瞰敵之城中。戰不至交兵接刃而敵破，明於必勝之攻也。故兵不必勝，不苟接刃，攻不必取，不為苟發。故勝定而後戰，鈴縣而後動。故眾聚而不虛散，兵出而不徒歸。唯無一動，無，且。〔動〕#9則淩天振地，抗泰山，蕩四海，鬼神移徙，鳥獸驚駭。如此，則野無校兵，敵家之兵不來相交復也。國無守城矣。
　　靜以合躁，治以持亂，無形而制有形，無為而應變，雖未能得勝於敵，敵不可得勝之道也。敵先我動，則是見其形也；彼躁我靜，則是罷其力也。形見則勝可制也，力罷則威可立也。視其所為，因與之化；觀其邪正，以制其命，餌之以所欲，以罷其足。彼若有間，急填其隙，極其變而束之，盡其節而朴之。敵若反靜，為之出奇，彼不吾應，獨盡其調。言我盡之調以待敵也。若動而應，有見所為，彼持後節，彼謂敵。持，持後節。敵在後，使先己。與之推移。彼有所積，必有所虧，精若轉左，陷其右陂。右陂，西也。敵潰而走，後必可移。敵迫而不動，名之曰奄遲，擊之如雷霆，斬之若草木，燿之若火電，欲疾以遫，人不及步鋗，車不及轉轂，兵如植木，弩如羊角，人雖眾多，勢莫敢格。諸有象者，莫不可勝也；諸有形者，莫不可應也；是以聖人藏形於無，而遊心於虛。風雨可障蔽，而寒暑不可開閉，以其無形故也。夫能滑淖精微，貫金石，窮至遠，放乎九天之上，放，寄。蟠乎黃盧之下，唯無形者也。
　　善用兵者，當擊其亂，不攻其治，是不襲堂堂之寇，不擊填填之旗。填填，旗立牢端。容未可見，以數相持。彼有死形，因而制之。敵人執數，動則就陰。以虛應實，必為之禽。虎豹（之）〔不〕#9動，不入陷阱；麋鹿不動，不離罝呆；飛鳥不動，不絓網羅；魚龞不動，不擐脣喙。物未有不以動而制者也。是故聖人貴靜。靜則能應躁，後則能應先，數則能勝疏，博則能禽缺。故良將之用卒也，同其心，一其力，勇者不得獨進，怯者不得獨退，止如丘山，發如風雨，所淩必破，靡不毀沮，動如一體，莫之應圉，是故傷敵者眾，而手戰者寡矣。夫五指之更彈，不若捲手之一桎；桎，擣也。萬人之更進，更，代也。不如百人之俱至也。今夫虎豹便捷，熊羆多力，然而人食其肉而席其革者，不能通其知而壹其力也。夫水勢勝火，章華之臺燒，章華，楚之高臺。以升勺沃而救之，雖涸井而竭池，無奈之何也。舉壺榼盆盎而以灌之，其滅可立而待也。今人之與人，非有水火之勝也，而欲以少耦眾，不能成其功，亦明矣。兵家或言曰，少可以耦眾。此言之所將，非言所戰也。或將眾而用寡者，勢不齊也；勢不齊，士不同力也。將寡而用眾者，用力諧也。若乃人盡其才，悉用其力，以少勝眾者，自古及今，未嘗聞也。
　　神莫貴於天，勢莫便於地，動莫急於時，用莫利於人。凡此四者，兵之幹植也。然必待道而後行，可一用也。夫地利勝天時，巧舉勝地利，勢勝人，故任天者可迷也，任地者可束也，任時者可迫也，任人者可惑也。夫仁勇信廉，人之美才也，然勇者可誘也，仁者可奪也，信者易欺也，廉者易謀也。將眾者，有一見焉，則為人禽矣。由此觀之，則兵以道理制勝，而不以人才之賢，亦自明矣。
　　是故為麋鹿者則可以罝呆設也，麋鹿有兵而不能以鬭，無術之軍也。為魚鼈者則可以網罟取也，魚鼈之兵，散而不集。為鴻鵠者則可以矰繳加也，鴻鵠之兵，高而無被。唯無形者，無可奈也。是故聖人藏於無原，故其情不可而觀；運於無形，故其陳不可得而經。無法無儀，來而為之宜，無名無狀，變而為之象。深哉晭晭，遠哉悠悠，且冬且夏，且春且秋，上窮至高之末，下測至深之底，變化消息，無所凝滯，建心乎窈冥之野，而藏志乎九旋之淵，九旋，九迴之淵，至深者也。雖有明目，孰能窺其情。兵之所隱議者天道也，所圖畫者地形也，所明言者人事也，所以決勝者鈐勢也。故上將之用兵也，上得天道，下得地利，中得人心，乃行之以機，發之以勢，是以無破軍敗兵。及至中將，上不知天道，下不知地利，專用人與勢，雖未必能萬全，勝鈐必多矣。下將之用兵也，博聞而自亂，多知而自疑，居則恐懼，發則猶豫，是以動為人禽矣。今使兩人接刃，巧拙不異，而勇澄必勝者，何也？其行之－誠也。
　　夫以巨斧擊桐薪，不待利時良日而後破之，加巨斧於桐薪之上，而無人刃之奉，雖順招搖，挾刑德，招搖，斗扚也。刑，（干）［十］#10二辰也。德，十日也。而弗能破者，以其無勢也。故水激則悍，矢激則遠。夫栝淇衛箘簵，栝，前括也。淇衛箘簵，箭之所出也。載以銀錫，載，飾也。飾箭以銀。雖有薄縞之幨，縞，細繒也。腐荷之矰，荷，連華也。矰，猶矢也。然猶不能獨射也。假之筋角之力，弓弩之勢，則貫兕甲而徑於革盾矣。夫風之疾，至於飛屋折木，虛舉之下大遲，自上高丘，虛舉，不駕也。風疾飛之，下大遲，復上高丘也。人之有所推也。是故善用兵者，勢如決積水於千仞之隄，若轉貟石於萬丈之谿，天下見吾兵之必用也。則孰敢與我戰者。故百人之必死也，賢於萬人之必北也，況以三軍之眾，赴水火而不還踵乎。雖誂合刃於天下，誰敢在於上者。誂，卒也。雖卒然合，與天下爭，人誰敢在其上者。所謂天數者，左青龍，右白虎，前朱雀，後玄武。角，亢為青龍，參、井為白虎、星、張為朱鳥，斗牛為玄武。用兵者，右參、井，左角、亢，背斗、牛，鄉星、張。此順北斗之銓衡也。所謂地利者，後生而前死，左牡而右牝。高者為生，下者為死，丘陵為牡，谿谷為牝。所謂人事者，慶賞信而刑罰必，動靜時，舉錯疾。此世傳之所以為儀表者，因也，然而非所以生。儀表者，因時而變化者也。是故處於堂上之陰而知日月之次序，見瓶中之冰而知天下之寒暑。
　　夫物之所以相形者微，唯聖人達其至。故鼓不與於五音而為五音主，水不與於五味而為五味調，將軍不與於五官之事而為五官督。故能調五音者，不與五音者也；能調五味者，不與五味者也；能治五官之事者，不可揆度者也。是故將軍之心，治治如春，曠曠如夏，湫漻如秋，典凝如冬。典，常。凝，正也。常正於冬也。因形而與之化，隨時而與之移，夫景不為曲物直，響不為清音濁，觀彼之所以來，各以其勝應之。是故扶義而動，推理而行，掩節而斷割，掩，覆也。覆其節制斷割也。因資而成功，使彼知吾所出而不知吾所入，知吾所舉而不知吾所集。始如狐狸，彼故輕來；合如兕虎，敵故奔走。夫飛鳥之摯也俛其首，猛獸之攫也匿其爪，虎豹不外其爪而噬不見齒。故用兵之道，示之以柔而迎之以剛，示之以弱而乘之以強，為之以歙而應之以張，將欲西而示之以東，先性而後合，前冥而後明，若鬼之無迹，若水之無創。故所鄉非所之也，所見非所謀也，舉措動靜，莫能識也，若雷之擊，不可為備。所用不復，故勝可百全。與玄明通，莫知其門，是謂至神。
　　兵之所以強者，民也；民之所以必死者，義也；義之所以能行者，威也。是故合之以文，齊之以武，是謂必取；威儀並行，是謂至強。失人之所樂者生也，而所憎者死也，然而高城深池，矢石若雨，平原廣澤，白刃交接，而卒爭先合者，彼非輕死而樂傷也，為其賞信而罰明也。是故上視下如子，則下視上如父，上視下如弟，則下視上如兄。上視下如子，則必王四海；下視上如父，則必正天下。上親下如弟，則不難為之死；下事上如兄，則不難為之亡。是故父子兄弟之寇，不可與鬪者，積恩先施也。故四馬不調，造父不能以致遠；弓矢不調，羿不能以必中；君臣乖心，則孫子不能以應敵。孫子，名武，吳王闔閭之將軍也。是故內脩其政以積其德，外塞其醜以服其威，察其勞佚以知其飽飢，故戰日有期，視死若歸。故將必與卒同甘苦俟飢寒，故其死可得而盡也。故古之善將者，必以其身先之，暑不張蓋，寒不被裘，所以程寒暑也。險隘不乘，上陵必下，所以齊勞佚也。軍食熟然後敢食，軍井通而後敢飲，所以同飢渴也。合戰必立矢射之所及，以共安危也。故良將之用兵也，常以積德擊積怨，以積愛擊積憎，何故而不勝。
　　主之所求於民者二，求民為之勞也，欲民為之死也。民之所望於主者三，飢者能食之，勞者能息之，有功者能德之。民以償其二積，而上失其三望，國雖〔大，人雖〕#11衆，兵猶且弱也。若苦者必得其樂，勞者必得其利，斬首之功必全，死事之後必賞，死事，以軍事死。賞其後子孫。四者既信於民矣，主雖射雲中之鳥，而釣深淵之魚，彈琴瑟，聲鐘竽，敦六博，敦者，致也。投高壺，兵猶且強，令猶且行也。
　　是故上足仰，則下可用也；德足慕，則威可立也。將者必有三隧、四義、五行、十守。所謂三隧者，上知天道，下習地形，中察人情。凡些二事者，人所從蹊隧。所謂四義者，便國不負兵，負，程。為主不顧身，見難不畏死，決疑不辟罪。所謂五行者，柔而不可卷也，剛而不可折也，仁而不可犯也，信而不可欺也，勇而不可淩也。所謂十守者，神清而不可濁也，謀遠而不可慕也，操固而不可遷也，知明而不可蔽也，不貪於貨，不淫於物，不嚂於辯，不推於方，不可喜也，不可怒也。是謂至於窈窈冥冥，孰知其情。發必中詮，言必合數，動必順時，解必中揍；揍，理。通動靜之機，明開塞之節，審舉措之利害，若合符節。疾如彍弩，勢如發矢，一龍一蛇，動無常體，莫見其所中，莫知其所窮，攻則不可守，守則不可攻。
　　蓋聞善用兵者必先脩諸己，而後求諸人；先為不可勝，而後求勝。脩己於人，求勝於敵，己未能治也，而攻人之亂，是猶以火救火，以水應水也，何所能制。（令）〔今〕#12使陶人化而為埴，則不能成盆盎；陶人化為埴，陶人復變為埴土，不能化埴土也。工女化而為絲，則不能織文錦。同，莫足以相治也，故以異為奇。兩爵相與鬪，未有死者也；鸇鷹至，則為之解，以其異類也。故靜為躁奇，有出於人。治為亂奇，飽為飢奇，佚為勞奇。奇正之相應，若水火金木之代為雌雄也。
　　善用兵者，持五殺以應，五殺，五行。故能全其勝。拙者處五死以貪，故動而為人擒。兵貴謀之不測也，形之隱匿也，出於不意，不可以設備也。謀見則窮，形見則制。故善用兵者，上隱之天，下隱之地，中隱之人。隱之天者，無不制也。何謂隱之天？大寒甚暑，疾風暴雨，大霧冥晦，因此而為變者也。何謂隱之地？山陵丘阜，林叢險阻，可以伏匿而不見形者也。何謂隱之人？蔽之於前，望之於後，出奇行陳之間，發如雷霆，疾如風雨，□巨旗，□，卷取也。止鳴鼓，而出入無形，莫知其端緒者也。故前後正齊，四方如繩，出入解贖，不相越淩，翼輕邊利，翼軍之翼之邊而利。或前或後，離合散聚，不失行伍，此善脩行陳者也。明於奇正賌，陰陽、刑德、五行、望氣、候星、龜策，機祥，此善為天道者也。設規慮，施蔚伏，見用水火，出珍怪，鼓譟軍，所以營其耳也。曳梢肆柴，揚塵起堨，梢，小柴也。堨，埃。所以營其目者，此善為詐祥者也。錞鉞牢重，固植而難恐，勢利不能誘，死亡不能動，此善為充榦者也。充，盈。榦，強。剽疾輕悍，勇敢輕敵，疾若滅沒，此善用輕出奇者也。相地形，處次舍，治壁壘，審煙斥，居高陵，舍出處，此善為地形者也。因其飢渴凍暍，勞倦怠亂，恐懼窘步，乘之以選卒，擊之以宵夜，此善因時應變者也。易則用車，易，平地也。險則用騎，涉水多弓，水中不可引弩，故以弓便。隘則用弩，隘可以手弩以為距。晝則多旌，夜則多火，晦冥多鼓，此善為設施者也。凡此八者，不可一無也，然而非兵之貴者也。
　　夫將者，必獨見獨知。獨見者，見人所不見也；獨知者，知人所不知也。見人所不見，謂之明；知人所不知，謂之神。〔神〕#13明者，先勝者也。先勝者，守不可攻，戰不可勝，（者）#14攻不可，虛實是也。上下有隙，將吏不相，所持不直，卒心積不服，積怨不服之也。所謂虛也。主明將良，上下同心，氣意俱起，所謂實也。若以水投火，所當者，所薄者移，牢柔不相通而勝相奇，虛實之謂也。故善戰者不在少，善守者不在小，勝在得威，敗在失氣。夫實則鬬，虛則走，盛則強，衰則北。吳王夫差地方二千里，帶甲七十萬，南與越戰，棲之會稽，北與齊戰，破之艾陵，西遇晉公，擒之黃池，晉公，謂平侯也。擒之，服晉。此用民氣之實也。其後驕溢縱欲，拒諫喜諛，憢悍遂過，憢，勇急也。不可正喻，大臣怨懟，百姓不附，越王選卒三千人，擒之于隧，因制其虛也。
　　夫氣之有虛實也，若明之必晦也，故勝兵者非常實也，敗兵者非常虛也。善者，能實其民氣，以待人之虛也；不能者；虛其民氣，以待人之實也。故虛實之氣，兵之貴者也。凡國有難，君自宮召將，詔之曰，社稷之命在將軍，即今國有難，願請子將而應之。將軍受命，乃令祝史太卜齋宿三日，之太廟，鑽靈龜，卜吉日，以受鼓旗。君入廟門，西面而立，將入廟門，趍至堂下，北面而立。主親操鉞，持頭，授將軍其柄，曰，從此上至天者，將軍制之。復操斧，持頭，授將軍其柄，曰，從此下至淵者，將軍制之。將已受斧銊，答曰，國不可從外治也，軍不可從中御也，二心不可以事君，凝志不可以應敵。臣既以受制於前矣，鼓旗斧鉞之威，臣無還請，願君亦以垂一言之命於臣也。君若不許，臣不敢將。君若許之，臣辭而行。乃爪鬋，鬋爪，送終之禮，去手足爪。設明衣也，明衣，喪衣也。在於闇冥，故言明。鑿凶門而出。凶門，北出門也。將軍之出，以喪禮處之，以其必死也。乘將軍車，載旌旗斧鉞，累若不勝。其臨敵決戰，不顧必死，無有二心。是故無天於上，無地於下，無敵於前，無主於後，進不求名，退不避罪，唯民是保，利合於主，國之實也，上將之道也。如此，則智者為之慮，勇者為之鬭，氣厲青雲，疾如馳騖，是故兵未交接而敵人恐懼。若戰勝敵奔，畢受功賞，吏遷官，益爵祿，割地而為調，決於封外，卒論斷於軍中。言有罪而誅。顧反於國，放旗以入斧鉞，報畢於君曰，軍無後治。乃縞素辟舍，請罪於君。君曰，赦之。退，齋服。大勝三年反舍。大勝敵者，還三年，乃反故舍也。中勝二年，下勝期年。兵之所加者，必無道之國也，故能戰勝而不報，取地而不反，民不疾疫，將不夭死，五穀豐昌，風雨時節，戰勝於外，福生於內，是故名必成而後無餘害矣。
　　淮南鴻烈解卷之二十二竟
　　#1『計』，『討』字之誤，據集解本改。
　　#2『曰』字脫，據集解本改。
　　#3『枝』，『技』字之誤，據集解本改。
　　#4『同』字衍，據集解本刪。
　　#5『者』，『勢』字之誤，據集解本改。
　　#6『必』，『心』字之誤，據集解本改。
　　#7『人』，『言』字之誤，據集解本改。
　　#8『動』字脫，據集解本補。
　　#9『之』，『不』字之誤，據集解本改。
　　#10『干』，『十』字之誤，據集解本改。
　　#11『大，人雖』三字脫，據集解本補。
　　#12『令』，『今』字之誤，據集解本改。
　　#13『神』字脫，據集解本補。
　　#14『者』字衍，據集解本刪。

　　淮南鴻烈解卷之二十三
　　太尉祭酒臣許慎記上
　　說山訓
　　山為道本，仁者所處，說道之旨，委積若山，故曰說山，因以題篇。
　　魄問於魂曰，道何以為體？魄，人陰神也。魂，人陽神也。陰道祖於陽，故魄問魂，道以何等形體也。曰，以無有為體。道無形，以無有為體也。魄曰，無有有形乎？魂曰，無有。何得而聞也？言無有形狀，何以可得而知也。魂曰，吾直有所遇之耳。言遇，遭遇知之耳。視之無形，聽之無聲，謂之幽冥。幽冥者，所以喻道，而非道也。似道而非道也。魄曰，吾聞得之矣，得，猶知也。乃內視而自反也。魂曰，凡得道者，形不可得而見，名不可得而揚。揚，猶稱也。揚或作象也。今汝已有形名矣，何道之所能乎。魄曰，言者，獨何為者？魄謂魂曰，子尚無形，何故有言。吾將反吾宗矣。宗，本也。魄言將反於無有。魄反顧，魂忽然不見，不見魂也。反而自存，亦以淪於無形
　　矣。魄反而自存，亦以入於無形之中矣。形或作有也。
　　人不小學，不大迷；人學不博，不能通道，故大迷也。不小慧，不大愚；小慧不能通物，故大愚也。人莫鑑於沬雨，而鑑於澄水者，以其休止不蕩也。沬雨，雨潦上覆瓮也。澄，止水也。蕩，動也。沫雨，或作流潦。詹公之釣，千歲之鯉不能避；詹公，詹何也。古得道善釣者，有精之術，故得千歲之鯉也。曾子攀柩車，引輴者為之止也；曾子至孝，送親喪悲哀攀援柩車，而輓者感之，為之止。輴，棺下輪者。輴，讀若牛行輴輴之輴也。老母行歌而動申喜，精之至也。申喜，楚人也，少亡其母。聞乞人行歌聲，感而出視之，則其母。故曰精之至。瓠巴鼓瑟，而淫魚出聽；瓠巴，楚人也，善鼓瑟。淫魚喜音，出頭於水而聽之。淫魚長頭身相半，長丈餘，鼻正白，身正黑，口在頷下，似鬲獄魚，而魚無鱗，出江中也。(百)[伯]#2牙鼓琴，駟馬仰秣仰秣，仰頭欠吐，謂馬笑也。介子歌龍蛇，而文君垂泣。介子，介推也。從晉文公重耳出奔翟，遭難絕糧，介子推割肌啗之。公子復國，賞從亡者，子推獨不(伍)[及]#2故歌曰，有龍矯矯，而失其所。有蛇從之，而啖其口。龍既升雲，蛇獨泥處。龍以喻文公也，蛇以自喻也。於是文公覺悟，求介子推，不得而號泣之。故玉在山而草木潤，玉，陽中之陰也，故能潤澤草木。淵生珠而岸不枯。珠，陰中之陽也。有光明，故岸不枯也。螾無筋骨之強，爪牙之利，螾，一名蜷也。上食晞堁，下飲黃泉，用心一也。晞，乾也。堁，土塵也，楚人謂之堁也。一，情專也。清之為明，杯水見牟子；濁之為闇，河水不見太山。視日者眩，聽雷者聾，人無為則治，有為則傷。道貴無為，故治也。有為則傷道，不貴有為也。故治有為者，傷猶病也。無為而治者，載無也。言無為而能致治者，常載行其無為。為者，不能有也；為者，有為也。有謂好憎情欲，不能恬澹靜漠，故曰不能無為。不能無為者，不能有為也。不能行清靜無為者，不能大有所致，[致］#3其治，立其功也。故曰不能有為也。
　　人無言而神，無言者，道不言也。道能化，故神也。有言者則傷。道不貴言，故言有傷。無言而神者載無，道貴無言，能致於神。載，行也，常行其無言也。有言則傷其神。之神者，道賤有言，而多反有言，故自傷其神。鼻之所以息，耳之所以聽，終以其無用者為用矣。無用者，謂鼻耳中空處也。物莫不因其所有而用其所無，以其所無用為用也。以為不信，視籟與竽。籟，三孔籥也。以其管孔空處以成音也。故曰視籟與竽也。念慮者不得臥，詩曰，耿耿不寐，如有殷憂。又曰，展轉伏枕，寤寐永歎。止念慮，則有為其所止矣。止，猶去也。強自抑去念慮，非(真)#4真無念慮，則與物所止矣。兩者俱亡，則至德純矣。兩者，念慮與強不念慮也。忌二者，則神內守，故至德純一也。聖人終身言治，所用者非其言也，用所以言也。非其言，非其所常言也。用所以言者，用當所治之言。歌者有詩，然使人善之者，非其詩也。善之者，善其音之清和也。不善其詩，故曰非其詩也。鸚□能言，而不可使長。鸚□，烏名，出於蜀郡，赤喙者是，其色縹綠，能效人言。長，主也。是何則？得其所言，而不得其所以言。得其言者，知效人言也。不知所以長言，教令之言，故曰不得其所以言也。故循迹者，非能生迹者也。循，隨也。隨人故迹，不能創基造制，自為新迹，如鸚□知效人言，不能自為長主之言也。神蛇能斷而復續，而不能使人勿斷也。神龜能見夢元王，而不能自出漁者之籠。宋元王夜夢見得神龜而未獲也，漁者豫且捕魚得龜，以獻元王，元王剝以卜，故曰能見夢元王，而不能自出漁者之籠也。
　　四方皆道之門戶牖嚮也，在所從闚之。故釣可以教騎，騎可以教御，御可以教刺舟。此四術者，皆謹敬加順其道，故可以相教。越人學遠射，參天而發，適在五步之內，越人習水便舟，而不知射，射遠反直仰向天而發，矢勢盡而還，故近在五步之內。參，猶望也。不易儀。儀，射法也。言不曉射，故不知易去參天之法也。世已變矣，而守其故，譬猶越人之射也。言其守故，不知變也。月望，日奪其光，陰不可以乘陽也。月十五日與日相望，東西中繩，則月食，故奪月光也。差則虧，至晦則盡，故曰陰不可以乘陽也。日出星不見，不能與之爭光也。星，陰也，不能奪日之光也。故末不可以強於本，指不可以大於臂。下輕上重，其覆必易。一淵不兩鮫。鮫，魚之長，其皮有珠，今世以為刀劍之口是也。一說，魚二千斤為絞。水定則清正，動則失平。故惟不動，則所以無不動也。江河所以能長百谷者，能下之也。夫惟能下之，是以能上之。上，大也。天下莫相憎於膠漆，膠漆相持不解，故曰相憎。一說，膠入漆中則敗，漆入膠亦敗，以多少推之，故曰相憎也。而莫相愛於冰炭。冰得炭則解歸水，復其性，炭得冰則保其炭，故曰相愛。膠漆相賊，冰炭相息也。牆之壞，愈其立也，壤反本，還為土，故曰愈其立也。冰之泮，愈其凝也，以其反宗。泮，釋反水也。宗，本也。泰山之容，巍巍然高，容，形。去之千里，不見埵堁，遠之故也。埵堁，猶席翳也。埵，讀似望，作江、淮間人。能得耳。秋毫之末，淪於不測。是故小不可以為內者，大不可以為外矣。小不可為內，復小於秋毫之末，謂無有也。無有無形者至大，不可為外也。蘭生幽(宮)［谷]#5，不為莫服而不芳。性香。舟在江海，不為莫乘而不浮。性浮。君子行義，不為莫知而止休。性仁義也。夫玉潤澤而有光，其聲舒揚，舒，緩也。揚，抑也。換乎其有似也。似君子也。渙，讀人謂貴家為腰主之腰也。無內無外，不匿瑕穢，無內無外，表裹通也。匿，藏也。近之而濡，望之而隧。夫照鏡見眸子，微察秋毫，明照晦冥。故和氏之璧，隨侯之珠，出於山淵之精，君子服之，順祥以安寧，服，佩也。君子佩而象之，無有情欲，能順善以安其身也。侯王寶之，為天下正。寶，重也。侯王重其天性，若凡民之重珠玉，故以為天下正，無所阿私也。陳成子恆之劫子淵捷也，陳成子將殺齊簡公，使勇士十六人脅其大夫子淵捷，欲與分國，捷不從，故曰劫之也。子罕之辭其所不欲，不欲王之寶也。而得其所欲，所欲，不貪為寶。孔子之見黏蟬者，白公勝之倒杖策也，倒杖策，傷其賾，血流及履而不覺，言精有所在也。衛姬之請罪於桓公，衛姬，衛女，齊桓公夫人也。桓公有伐衛之志，衛姬望見桓公色而知之，故請公殺，贖衛之罪也。子見子夏曰何肥也，道勝，無情欲，故肥也。魏文侯見之反披裘而負芻也，知其皮盡，則毛無所傅也。兒說之為宋王解閉結也，結不可解者而能解之，解之以不解。此皆微眇可以觀論者。微眇，為見始知終也。
　　人有嫁其子而教之曰，爾行矣，慎無為善。曰，不為善，將為不善邪。應之曰，善且由弗為，況不善乎。此全其天器者。器，猶性也。孟子曰人性善，故曰全其天性。拘囹圄者以日為脩，當死市者以日為短。日之脩短有度也，有所在而短，有所在而脩也，則中不平也。中，心。故以不平為平者，其平不平也。嫁女於病消者，夫死則後難復處也。以女為妨夫，後人不敢娶，故難復嫁處也。一說，女以天下人皆消，不肯復嫁之也。故沮舍之下不可以坐，沮舍，壤也。倚牆之傍不可以立。為踣壓也。執獄牢者無病，執，主也。厲鬼畏之，故不病。罪當死者肥澤，計決，心之無外思。一說，治當死者，罪已定，無憂，故肥澤也。刑者多壽，心無累也。刑者，宮人也。心無情欲之累，精神不耗，故多壽也。良醫者，常治無病之病，故無病。治正性，神內守，故無病也。聖人者，常治無患之患，故無患也。治也。夫至巧不用劍，巧在心手，故不用劍。善閉者不用關楗。善閉其心，閉其心，故不關楗也。淳于髠之告失火者，此其類。淳于髠，齊人也。告其鄰突將失火，使曲突徙薪。鄰人不從，後竟失火。言者不為功，救火者焦頭爛額為上客。刺不備豫。喻凡人不知豫閉其情欲，而思得人救其禍。以清入濁必困辱，以濁入清必覆傾。君子之於善也，猶釆薪者見一介掇之，見青葱則拔之。言無所舍也。君子行善，亦如之。天二氣則成虹，地二氣則泄藏，陰陽相，二氣也。人二氣則成病。邪氣干正義，故成病。陰陽不能且冬且夏，陰不能陽，陽不能陰，冬自為冬，夏自為夏也。月不知晝，日不知夜。言不能相兼也。善射者發不失的，善於射矣，而不善所射。所射者死，故曰不善。善釣者無所失，善於釣矣，而不善所釣。所釣者魚也，於魚不善也。故有所善，則不善矣。鐘之與磬也，近之則鐘音充，充，大。遠之則磬音章，磬，石也，音清明，遠聞而章著。物固有近不若遠，遠不如近者。今曰稻生於水，而不能生於湍瀨之流；湍，急水也。紫芝生於山，而不能生於盤石之上；根無所植。慈石能引鐵，及其於銅，則不行也。行猶使也。不能使隨也。水廣者魚大，山高者木脩。廣其地而薄其德，譬猶陶人為器也，揲挺其土而不益厚，破乃愈疾。愈，益也。疾，速也。揲讀揲脈之揲。
　　聖人不先風吹，不先雷毀，不得已而動，故無累。月盛衰於上，則蠃蠬應於下，同氣相動，動，感。不可以為遠。月盛則贏蠬內減，故曰贏矓應於下。月陰精也，贏蠬亦陰也，故曰同氣也。(雖)[精]#6能相感，故曰不可為遠。執彈而招鳥，揮稅而呼狗，欲致之，顧反走。故魚不可以無餌釣也，獸不可以虛器召也。召，猶致也。剝牛皮，鞹以為鼓，正三軍之眾，然為牛計者，不若服於軛也。狐白之裘，天子被之而坐廟堂，然為狐計者，不若走於澤。言物貴於生也。亡羊而得牛，則莫不利也；斷指而免頭，則莫不利為也。故人之情，於利之中則爭取大焉，於害之中則爭取小焉。將軍不敢騎白馬，為見識者。一說，白，凶服，故不敢騎也。傳曰，晉襄公與姜戎，子墨衰，敗秦師於郩，言其變凶服也，故不敢騎白馬也。亡者不敢夜揭炬，為人見之。保者不敢畜噬狗，保，城郭居也。保饒人也，不敢畜噬人狗也。雞之將旦，鶴知夜半，而不兔於鼎俎鶴夜半而嗚也。以無知謀，不能免於鼎俎。以喻將軍當兼五材，不可以無權譎。山有猛獸，林木為之不斬；園有螫蟲，藜藿為之不釆。言人畏也。為儒而踞里閭，儒尚禮義，踞里閭非也。為墨而朝吹竿，墨道尚險，不好樂，縣名朝歌，墨子不入，吹竽非也。欲滅迹而走雪中，拯溺者而欲無濡，是非所行而行所非。今夫闇飲者，非嘗不遺飲也，使之自以平，則雖愚無失矣。是故不同于和而可以成事者，天下無之矣。和，猶適也。求美則不得[美]#7，不求美則美矣，心自求美名，則不得美名也，而自損，則有美名矣。故老子曰，致數輿無輿也。求醜則不得醜，求不醜，則有醜矣。不求美又不求醜，則無美無醜矣，是謂玄同。玄，天也。天無所求也。人能無所求，故以之同也。
　　申徒狄負石自沉於淵，而溺者不可以為抗；申徒狄，殷末人也。不忍見紂亂，故自沉於淵。抗，高也。弦高誕而存鄭，誕者不可以為常。事有一應，而不可循行。孩高矯鄭伯之命，以十二牛犒秦師而卻之，故曰誕而存鄭。誕非正也，故曰不可以為常也。人有多言者，猶百舌之聲。百舌，鳥名也。能易其舌，效百鳥之聲，故曰百舌也。以喻人雖事多言，無益於事。人有少言者，猶不脂之戶也。言其不鳴，故不脂之，喻無聲也。一說，不脂之戶難開閉，亦喻人少言語也。六畜生多耳目者不詳，讖書著之。詳，善也。多耳目，人以為妖災也。喻人有多言而少誠實，比之於不詳也。百人抗浮，不若一人挈而趨。抗，舉也。浮，郀也。百人共舉，不如一人持之走便也。物固有眾而不若少者，引車者二六而後之。轅三人，兩轅六人，故謂二六。一說，十二人。事固有相待而成者，兩人俱溺，不能相拯，一人處陸則可矣。故同不可相治，必待異而後成。同，謂君所謂可，臣亦曰可，君所謂否，臣亦曰否，猶以水濟水，誰能食之，是謂同，故不以相治。異，謂濟君之可，替君之否，引之當道，是謂異也，故可以成事也。千年之松，下有茯苓，上有兔絲；茯苓，千歲松脂也。兔絲，生其上而無根，一名女蘿也。上有叢蓍，下有伏龜；聖人從外知內，以見知隱也。喜武非俠也，俠，輕。喜文非儒也，好方非醫也，好馬非騶也，知音非瞽也，知味非庖也，此有一槩而未得主名也。此六術者，皆善之而未純，無所適名，故曰一槩而未得主名。被甲者，非為十步之內也，百步之外則爭深淺，深則達五藏，淺則至膚而止矣。死生相去，不可為道里。言相遠也。
　　楚王亡其猨，而林木為之殘；楚王，莊王旅也。猿捷躁，依木而處，故殘林以求之。宋君亡其珠，池中魚為之殫；殫，盡。故澤失火而林憂。憂見及也。上求材，臣殘木，上求魚，臣乾谷。上求楫，而下致船，上言若絲，下言若綸。綸，大繳也。上有一善，下有二譽，上有三衰，下有九殺。衰殺，皆喻踰也。傳曰，上之所好，下尤甚焉。故有九殺也。大夫種知所以強越，而不知所以存身；自為越所殺也。萇弘知周之所存，而不知身所以亡；(士)［亡]#8，為周所殺也。知遠而不知近。遠，謂強越存周也，近謂其身也。畏馬之辟也不敢騎，辟，旁。懼車之覆也不敢乘，是以虛禍距公利也。虛，空。不孝弟者或詈父母，生子者所不能任其必孝也，然猶養而長之。任，保。范氏之敗，有竊其鍾負而走者，范氏，范吉射，范會之玄孫，范鞅獻子之子昭子也。敗者，趙簡子伐之，故入竊其鍾也。一曰知伯滅范氏也。鎗然有聲，懼人聞之遽掩其耳。僧人聞之，可也；自揜其耳，悖矣。悖，惑。升之不能大於石也，升在石之中；夜之不能脩其歲也，夜在歲之中；仁義之不能大於道德也，仁義在道德之包。仁義小，道德大也。在道德包裹，猶升在斛之中，夜在歲之內也。先針而後縷，可以成帷；先縷而後針，不可以成衣。針成幕，蔂成城。事之成敗，必由小生，言有漸也。幕，(有)[帷]#9也。上曰幕，旁曰帷。縷非針無以通，故宜先也。蔂，土籠也。始一匱，以上於城，故曰事之成敗，必由小生。染者先青而後黑則可，先黑而後青則不可。工人下漆而上丹則可，下丹而上漆則不可。萬事猶此，所先後上下，不可不審。審，知。
　　水濁而魚噞，魚短氣黃噞，出口於水上。形勞則神亂。形亂，神不治也。故國有賢君，折衝萬里。衢，兵車，所以衝突敵城也。言賢君德不可伐，故能折於遠敵之衝車於千里之外，使敵不敢至也。魏文候禮下段干木，而秦兵不敢至，此之謂也。因媒而嫁，而不因媒而成；媒人以禮成為室家也。因人而交，不因而親。以德親也。行合趨同，千里相從；雖遠必至。趣不合，行不同，對門不通。詩所謂室邇人遠，故曰對門不通也。海水雖大，不受胔芥。日月不應非其氣，陽燧取火，方諸取水，氣相應也。非此不得，故曰不應非其氣也。君子不容非其類也，人不愛倕之手，而愛己之指，倕，讀詩惴惴其栗之惴也。倕，堯之巧工也。雖陲巧人，不能以倕巧故愛其手也。謂倕手無益於己，故自愛其指也。不愛江、漢之珠，而愛己之鉤。江、漢雖有美珠，不為己用，故不愛也。鉤，鈎也。可以得魚，故愛之也。以束薪為鬼，以火煙為氣。以束薪為鬼，朅而走；夜行見束薪，以為鬼，故去而走。以火煙為氣，殺豚烹狗。以火煙為吉凶之氣，殺牲以攘之，惑也。先事如此，不如其後。此先事之人也，如此，不如徐徐出其後者也。巧者善度，知者善豫。豫，備也。羿死桃部，不給射；慶忌死劍鋒，不給搏。桃部，地名。羿，夏之諸侯，有窮君也。為弟子逄蒙所殺，不及攝己而射也。搏，捷也。慶忌，吳王僚之子也，要離為闔門刺之，故死劍，不圾設其捷疾之力。滅非者戶告之曰，我實不與我諛亂。謗乃愈起。止言以言，止事以事，譬猶揚堁而彌塵，抱薪而救火。止言當以嘿，止事當以卜。今以言止言，以事止事，猶揚堁止塵塵愈起，抱薪救火火愈熾也。流言雪汗，譬猶以涅拭素也。流，放也。雪，除也。涅，黑也。素，白也。矢之於十步貫兜甲，於三百步不能入魯縞；騏驥一日千里，其出致釋駕而僵。釋，稅。僵，仆也。猶矢於三百步不能穿魯縞，言力竭勢盡也。大家攻小家則為暴，大國并小國則為賢。(夏)［憂］#10世不能尚德，苟任勞力，而以辟士折境、并兼人國為賢也。小馬非大馬之類也，小知非大知之類也。小馬不可以進道致千里，故[不]#11得與大馬同類。小知不可以治世長民，故不得與大知同類也。被羊裘而賃，固其事也；貂裘而負籠，甚可怪也。籠，土籠也。以潔白為污辱，譬猶沐浴而抒溷，薰燧而負彘。燒薰自香，楚人謂之薰燧也。治疽不擇善惡醜肉而并割之，農夫不察苗莠而并耘之，豈不虛哉。壞塘以取龜，發屋而求狸，掘室而求鼠，割唇而治齲，桀、(踞)[跖]#12之徒，君子不與。舉事所施如是者，則桀、跖之徒也，君子不與也。殺戎馬而求狐狸，援兩龞而失靈龜、斷右臂而爭一毛，折鏌邪而爭錐刀，用智如此，胤豈足高乎。高，猶貴也。寧百刺以針，無一刺以刀，寧一引重，無久持輕；寧一月饑，無一旬餓。饑，食不足。餓，困乏也。萬人之蹟，愈於一人之隧。楚人一謂躋為蹟。愈，勝也。隧，陷也。有譽人之力儉者，舂至旦，不中員呈，猶讁之。察之，乃其母也。讁，責怒也。稱譽人力儉，呈作不中科員而責怒也。君子視之，乃自呈作其母，以為力。挾以此譽人，孰如毀之。故諺曰，問誰毀之，小人譽之，此之謂也。故小人之譽人，反為損。損，毀。東家母死，其子哭之不哀。西家子見之，歸謂其母曰，社何愛速死，吾必悲哭社。江、淮謂母為社。社，讀雖家謂公為阿社之社也。夫欲其母之死者，雖死亦不能悲哭矣。謂學不暇者，雖暇亦不能學矣。言有事務，不暇學，如此曹之人，雖閑暇無務；亦不能學也。
　　見窾木浮而知為舟，見飛蓬轉而知為車，見鳥迹而知著書，以類取之。窾，穴，讀曰科也。以非義為義，以非禮為禮，譬猶倮走而追狂人，盜財而予乞者，竊簡而寫法律，蹲踞而誦詩、書。割而舍之，鏌邪不斷肉；執而不釋，馬氂截玉。氂，馬尾也。聖人無止，無以歲賢昔，日俞昨也。賢，俞，猶勝玄文。言今歲勝於昔黨今偶勝於昨日。喻聖人自脩進也。馬之似鹿者千金，天下無千金之鹿；玉待礛諸而成器，礛諸，攻玉之石。言物有待賤而貴者也。礛，廉，或直言藍也。有千金之璧而無錙錘之礛諸。六銖曰錙，八銖曰錘，言其賤也。受光於隙照一隅，受光於牖照北壁，受光於戶照室中無遺物，況受光於宇宙乎？天下莫不籍明於其前矣。由此觀之，所受者小則所見者淺，所受者大則所照者博。四方上下曰宇，往古來今曰宙，謂四極之內，天地之間，故天下莫不借明於日月之前。江出岷山，河出崑崙，濟出王屋，穎出少室，漢出嶓冢，已說在地形也。分流舛馳二注於東海，所行則異，所歸者一。一，同也。通於學者若車軸，轉轂之中，不運於己，與之致千里，終而復始，轉無窮之源。不通於學者若迷惑，告之以東西南北，所居聆聆，聆聆，猶了了，言迷之也。背而不得，不知凡要。背而不得，更復(或)［惑］#13，故曰不知凡要也。寒不能生寒，熱不能生熱，不寒不熱能生寒熱。故有形出於無形，未有天地能生天地者也，至深微廣大矣。初未有天地，生天地，故無形生有形也。雨之集無能霑，待其止而能有濡；集，下。此其至，未能有所霑。止者所至，故能有濡也。矢之發無能貫，待其止而能有穿；唯止能止眾止。止，喻矢止乃能穿物。一曰，止己情欲乃能止歸眾物，令不得已乎。
　　因高而為臺，就下而為池，各就其勢，不敢更為。聖人用物，若用朱絲約芻狗，若為土龍以求雨。芻狗待之而求福，求，猶得。待芻狗之靈而待福也。土龍待之而得食。土龍致雨，雨而成穀，故得待土龍之神而得穀食。一說，土龍待請雨之祈得食酒肉者也。魯人身善制冠，妻善織履，往徙於越而大困窮。以其所脩而遊不用之鄉。譬若樹荷山上，荷，水菜，芙渠。其莖曰茄，其本曰密，其根曰耦，其華曰芙蓉，其秀曰菡舊，其實曰蓮。蓮之茂者花，花之中心曰薏，幽州總謂之光。荷讀如燕人強秦言胡同也。而畜火井中。操釣上山，揭斧入淵，欲得所求，難也。方車而蹠越，乘桴而入胡，方，出。蹠，至。桴，筏，一曰瓠。非其所宜也。欲無窮，不可得也。無求之處也。楚王有白蝯，王自射之，則搏矢而熙；熙，戲。使養由其射之，始調弓矯矢，未發而蝯擁柱號矣，由其，楚王之臣，養姓。調，張。矯，直。擁，抱。號，呼。幽通賦曰，養流睇而蝯號是也。有先中中者也。有先未中必中之微，精相動也。咼氏之璧，夏后之璜，揖讓而進之，以合歡；夜以投人，則為怨；時與不時。不時，謂夜。咼，古和字。畫西施之面，美而不可說；規孟賁之目，大而不可畏；君形者亡焉。生氣者，人形之君。規畫人形，無有生氣，故曰君形(士)［亡］#14。人有昆弟相分者，無量，多不可計。而眾稱義焉。夫唯無量，故不可得而量也。登高使人欲望，臨探使人欲闚，處使然也。射者使[人]#15端，釣者使人恭，事使然也。立然後中，恭然後得，故曰事使然也。曰殺罷牛可以贖良馬之死，莫之為也。殺牛，必亡之數，牛者，所以植穀者，民之命，是以王法禁殺牛，民犯禁殺之者誅，故曰必亡之數。以必亡贖不必死，未能行之者矣。
　　季孫氏劫公家，魯大夫季桓子斯，一曰康子肥，脅定公而專其政。傳曰，祿之去公室。孔子說之，先順其所為，而後與之入政，曰，與枉與直，如何而不得？與直與枉，勿與遂往。直順其謀而從，勿遂大，與同小。此所謂同污而異塗者。眾曲不容直，眾枉不容正，故人眾則食狼，狼眾則食人。欲為邪者必相明正，欲為曲者必達直。公道不立，私欲得容者，自古及今，未嘗聞也。此以善託其醜。託，寄。若麗姬欲殺太子申竺，先稱之於獻公，然後得行其害，此其類也。眾議成林，無翼而飛，眾人皆議，平地生林，無翼之禽能飛，凡人信之，以為實然也。三人成市虎，三人從市中來，皆言市中有虎，市非虎處，而人信以為有虎，故曰三人成市虎。一里撓推。撓，弱。(人)［里]#16之人皆(有)[言]#17能屈椎者，人則信之也。夫遊沒者，不求沐浴，己自足其中矣。故食草之獸不疾易藪，疾，息。水居之蟲不疾易水，行小變而不失常。小變，易水易草。草食故食草，水居故水中，故曰不疾失其常也。信有非禮而失禮。尾生死其梁柱之下，此信之非也；尾生，魯人，與婦人私期橋梁之下，故尊其誓，水至不去，沒溺而死，故曰信之非也。孔氏不喪出母，此禮之失者。禮，庶子喪出母朞。孔氏，子上，名白，仲尼曾孫，孔伋之子。後出子白之母，卒於外。記曰，子上之母死，不喪。門入問諸子思曰，子先君其喪出母乎？(只)[曰]#18，然。子不使白，何也？曰，昔者先君無所失道，[道]#19隆從而隆，道污從而污，伋則安能反乎。是不為伋妻，是不為白也母。孔氏之不喪出母，自子思始。故曰孔氏之失也。曾子立孝，不過勝母之閭；墨子非樂，不入朝歌之邑；曾子立廉，不飲盜泉；所謂養志者也。紂為象箸，而箕子唏，見象著，知當復作玉杯，有玉杯，必有熊蹯豹胎，以極庶侈。故箕子為之驚號啼也。魯以偶人葬，而孔子嘆，惡其象人而用之。知後世必用殉，故孔子為之長嘆也。故聖人見霜而知冰。見微霜降，大寒至，必堅冰。有鳥將來，張羅而待之，得鳥者，羅之一目也；今為一目之羅，則無時得鳥矣。
　　今被甲者，以備失之至。若使人必知所集，則懸一札而已矣。事或不可前規，物或不可慮，卒然不戒而至，故聖人畜道以待時。道能均化，無不禀受，故聖人畜養以待時，時至而應，若武王伐紂矣。髡屯犂牛，既□以□，決鼻而羈，髡屯，醜牛貌。犂牛，不純色。犐，無角。□，無尾。決鼻羈頭而牽。生子而犧，尸祝齋戒以沉諸河，犧者，牲。尸，祭神之主。祝，祈福祥之辭。祀河曰沉。河伯豈羞其所從出，辭而不享哉。詩云，釆葑釆菲，無以下體是。論語曰，犂牛之子，騂且角，雖欲勿用，山川其舍諸。得萬人之兵，不如聞一言當。當，謂明天時地利，知人之，可以不戰屈人之兵。得隋侯之珠，不若得事之所由。得和氏之璧，不若得事之所適。由，用。適，宜適也。撰良馬者，非以逐狐狢，將以射麋鹿。砥利劍者，非以斬縞衣，將以斷兕犀。故高山仰止，景行行止，鄉者其人。言(者)［有］#20高山，我仰而止之；人有大行，我則而行之。故曰鄉者其人也。見彈而求鴞炙，彈可以彈鴞鳥，而我因其求炙也。見卵而求晨夜，雞知將旦，鶴知夜半。見其卵，因望其夜嗚，故曰求晨夜。見黂而求成布，雖其理哉，亦不病暮。黂，麻之有實者。可以為布，因求其成，故曰雖其理哉，亦不病暮，言其早也。黂，讀傳曰有□不為災之□。象解其牙，不憎人之利之也；利，猶取也。死而弃其招蔶，不怨人取之。招蔶，死者浴牀上□栭。怨亦憎，玄文耳。蔶，讀功績之績也。人能以所不利利人，則可。所不利，若子罕不利玉人之寶，利若玉人自得玉以為寶，故曰可也。狂者東走，逐者亦東走，東走則同，所以東走則異。溺者入水，拯之者亦入水，入水則同，所以入水者則異。異以不溺。故聖人同死生，愚人亦同死生，聖人之同死生，通於分理，愚人之同死生，不知利害所在。
　　徐偃王以仁義亡國，國亡者非必仁義；徐國，今下邳、徐、僮是。偃，謚。居衰亂之世，脩行仁義，為楚文王所滅。滅者多以不義，故曰亡國不必仁義。比干以忠靡其體，被誅者非必忠也。比干以忠諫紂而誅之。世見諫者多以不忠，故曰被誅者非必忠。故寒顫，懼者亦顫，此同名而異實。同名於顫，異者，寒與懼。顫，讀天寒凍顫之顫字，亦自如此。明月之珠出於蠬娠，周之簡圭生於垢石，珠有夜光明月，生於蠬中。簡圭，大圭，美玉。出於石中，故曰生垢石。大蔡神龜出於溝壑。大蔡，元龜之所出地名，因名其為龜大蔡。臧文仲所居蔡是。萬乘之主，冠錙錘之冠，履百金之車。六銖曰錙，八兩曰錘，言賈直少。物有賤而在上，有貴而在下。車，或作履也。牛皮為賤，正三軍之眾。鼓聲氣，故可以齊三軍之眾也。欲學歌謳者，必先徵羽樂風。徵，南方火。羽，北方水。五音正，樂正。失理情性，動天地，感鬼神，莫近於詩樂。風者，上以風化下，下以風刺上，故與之風也。欲美和者，必先始於陽阿、釆菱。陽阿、釆菱，樂曲之和聲。有陽阿，古之名非，善和也。此皆學其所不學，而欲至其所欲學者。燿蟬者務在明其火，釣魚者務在芳其餌。明其火者，所以燿而致之也；芳其餌者，所以誘而利之也。燿，明。芳，香。明火香餌，則蟬魚至。以言治國，明其德，美其政，天下之人如蟬魚歸明火香餌也。欲致魚者，先通水，欲致烏者，先樹木。水積而魚聚，木茂而鳥集。好弋者先具繳與矰，繳，大綸。矰，短矢。繳所以擊者，繳射射注飛鳥。詩云，弋晃與鴈也。好魚者先具罟與罘，罘，細網。傳曰，數罟不入於汙池。罘，大網。詩云，施罟濊濊，鱸鮪潑潑是也。未有無其具而得其利。言未見君無道而能得民心也。遺人馬而解其羈，遺人車而稅其轙，轙，所以納衡也。所愛者少而所亡者多，故里人諺曰，烹牛而不盥，敗所為也。烹羹不與鹽，不成羹，故曰敗所為。禮記曰，客絮羹，主人辭不能烹。知烹為羹也。桀有得事，謂知作瓦以蓋屋，遺後世也。堯有遺道，遺，失。謂不能放四凶，用十六相是。其一說，不傳丹朱而禪舜天下，有不慈之名，故曰有遺道也。嫫母有所美，嫫母，古之醜女，而行貞正，故曰有所美。嫫，讀模範之模。西施有所醜，西施，古之好女也。雖容儀光艷未必真正。故曰有所醜也。故亡國之法有可隨者，治國之俗有可非者。有可隨，猶嫫母有所美。有可非，猶西施有所醜。琬琰之玉，在洿泥之中，雖廉者弗釋；琬琰，美玉。釋，舍。弊箄甑甄，在袇茵之上，雖貪者不搏。瓾，甑帶。搏，取。瓾，讀□黽之黽也。美之所在，雖汙辱，世不能賤；惡之所在，雖高隆，世不能貴。世不能賤者，喻賢者在下位卑污之處。世不能貴者，喻小人在上位高顯之處。
　　春貸秋賦民皆欣，春飢而予，秋豐而收，故民欣也。春賦秋貸眾皆怨。得失同，喜怒為別，其時異也。為魚德者，非挈而入淵，為蝯賜者，非負而緣木，縱之其所而已。喻為政，官方定物，能文者居文官，能武者居武官，故曰縱之其利而已也。貂裘而雜，不若狐裘而粹，雜，猶駁。粹，純也。故人莫惡於無常行。無常行，猶論語人而無恒，不可作為巫醫。故曰惡矣。有相馬而失馬者，失，猶不知。然良馬猶在相之中。良馬有夭壽，骨法非能相。不知，故曰在相之中。今人放燒，或操火往益之，或接水往救之，兩者皆未有功，而怨德相去亦遠矣。郢人有買屋棟者，求大三圍之木，郢，楚都，在今江陵北郢是也。棟，穩木材。而人予車轂，跪而度之，巨雖可，而長不足。巨，大也。長不足，言其短。蘧伯玉以德化，伯玉，衛大夫蘧璦。趙簡子將伐衛，使史默往視之，曰，蘧伯玉為政，未可以加兵。故曰德化也。公孫鞅以刑罪，所極一也。公孫鞅，衛公子叔座之子，自魏奔秦，相孝公，制相坐法，故曰以刑罪。秦封為商君，因曰商鞅。商在京兆東南，璦以德化，鞅以刑故，曰所極一也。病者寢席，寢，臥。席，蓐。醫之用針石，巫之用糈藉，所救鈞也。醫，師。在男曰覡，在女曰巫。石針所砥，殫人雍(座)[痤]#21，出其惡血。糈，(釆)[米]#22，所以享神。籍，菅茅。皆所以療病求福祚，故曰救鈞。狸頭愈鼠，雞頭已瘻，鼠齧人創，狸愈之。瘻，頸腫疾。雞頭，水中芡，幽州謂之鴈頭，亦愈之也。蝱散積血，斲木愈齲，此類之推者也。推，行也。膏之殺鼈，鵲矢中蝟，中，亦殺矣。爛灰生繩，爛，腐。漆見蟹而不乾，此類之不推者也。乾，燥。推與不推，若非而是，若是而非，孰能通其微。
　　天下無粹白狐，而有粹白之裘，掇之眾白也。善學者，若齊王之食雞，必食其蹠，數十而後足。蹠，雞足踵。喻學取道眾多，然後憂。刀便剃毛，至伐大木，非斧不尅，尅，截。物固有以(寇)[尅]#23適成不逮者。視方寸於牛，不知其大於羊；總視其體，乃知其大，相去之遠。遠猶多也。孕婦見兔而子缺膺，見麋而(不)[子]#24四目。小馬大目，不可謂大馬；大馬之目眇，所謂之眇馬，物固有似然而似不然者。故決指而身死，決，傷。或斷臂而顧活，顧，反。類不可必推。厲利劍者必以柔砥，柔，濡。擊鍾磬者必以濡木，轂強必以弱輻，兩堅不能相和，兩強不能相服。故梧桐斷角，馬釐截玉。言柔勝剛。媒但者，非學謾(他)[也]#25，但成而生不信。但猶詐也。立慬者，非學鬪爭，懂立而生不讓。故君子不入獄，為其傷恩也，不入市，為其侳廉。侳，辱。積不可不慎者也。走不以手，縛手走不能疾；飛不以尾，屈尾飛不能遠；物之用者，必待不用者。故使止見者，乃不見者也；使鼓鳴者，不鳴也。不鳴，乃無聲也。嘗一臠肉，知一鑊之味；有足曰鼎，無足曰鑊。懸羽與炭，而知燥溼之氣；燥故炭輕，濕故炭重。以小明見一葉落，而知歲之將暮；睹瓶中之冰，而知天下之寒。以近論遠。論，知也。三人比肩，不能外出戶，戶不容故。一人相隨，可以通天下。言不並也。足蹙地而為迹，暴行而為影，此易而難。蹙，履。履地迹自成，行日中影自生，是其易。使迹正影直，是其難也。莊王誅里史，孫叔敖制冠浣衣；里史，佞臣。惡人死，叔敖自知當見用，故制冠浣衣。文公棄荏席，後黴黑，咎犯辭歸，晉文棄其臥席之下黴黑者，咎犯感其捐舊物，因曰，臣從君周旋，臣之罪多矣。臣猶自知之，況君乎？請從此亡。故曰辭歸。故桑葉落而長年悲也。桑葉時既茹落，長年懼命盡，故感而悲也。鼎錯日用而不足貴，錯，小鼎。雖日見用，不能和五味，故不足責。周鼎不爨而不可賤，周家大鼎，不日炊火以休味，而能和味，故曰不可賤。物固有以不用而為有用者。不用，謂鼎不爨。為用，謂為五味。地平則水不流，重鈞則衡不傾，流，行。傾，邪也。物之尤必有所感，尤，過。輕重則衝低印，故曰必有所感。感，動也。物固有以不用為大用者。衡行物，物所不用，然用之乃知物之輕重，故曰不以用為大用也。先倮而浴則可；以浴而保則不，先祭而後饗則可，禮，食必祭，示有所可先。饗，猶食也。先饗而後祭則不可；為不敬，故曰不可也。物之先後各有所宜也。祭之日而言狗生，取婦夕而言衰麻，置酒之日而言上冢，皆所不宜。渡江、河而古。陽侯之波。陽陵國侯溺死，其神能為大波，為人作害，因號陽侯之波。舟人所不欲言。或曰知其且赦也而多殺人，不仁。或曰知其且赦也而多活人，乃仁人也。其望赦同，所利害異。故或吹火而然，或吹火而滅，所以吹者異也。烹牛以饗其里，而罵其東家母，德不報而身見殆。殆，危害也。文王污膺，鮑申傴背，以成楚國之治。文王，楚武王之子。熊疵污膺，陷胸。鮑申，楚相。傴背，僂。成治，言賢也。裨諶出郭而知，以成子產之事。裨諶，鄭大夫。謀於野則獲，謀於國則否。鄭國有難，子產載如野，與議四國之事，故曰成子產之事。論語曰，裨諶草創之，世叔討論之，東里子產潤色之。朱儒門徑天高於脩人，脩人曰，不知。曰，子雖不知，猶近之於我。故凡問事，必於近者。脩人，(美)[長]#26人。寇難至，躄者告盲者，盲者負而走，兩人皆活，得其所能也。故使盲者語，使躄者走，失其所也。郢人有鬻其母，為請於買者曰，此母老矣。幸善食之而勿苦。郢，楚都。鬻，賣也。食，養也。此行大不義，而欲為小義者。介蟲之動以固，介甲，鼈鼇之屬。動，行。貞蟲之動以毒螫，貞蟲，細腰蜂，蜾蠃之屬。無牡牝之合，日貞。而有毒，故能螫。[螫]#27讀解釋之釋也。熊羆之動以攫搏，攫，撥。熊羆多力，故能撥攫，有所搏也。兕牛之動以觝觸，兕，獸名，有角。牛，犂牛。物莫措其所脩而用其短也。措，置。治國者若鎒田，去害苗者而已。今沐者墮髮，而猶為之不止，以所去者少，所利者多。砥石不利而可以利金，金，刀劍之屬也。擏不正而可以正弓，擏，弓之掩牀。讀曰檠。物固有不正而可以正，不利而可以利。不正者擏，正者弓也。不利者砥，利者金也。力貴齊，知貴捷。得之同，遬為上；齊，讀齏之齏。齊、捷皆疾。勝之同，遲為下。所以貴鏌邪者，以其應物而斷割也。□靡勿釋，牛車絕轔。□，切。楚人謂門切之轔，車行其上則斷之。孟子曰，城門之軌，非兩馬之力。轔，讀近蘭。急舌言之乃得也。為孔子之窮於陳、蔡而廢六藝，則惑，六藝，禮、樂、射、御、書、數。為醫之不能自治其病，病而不就藥，則勃矣。不擇於事，曰勃也。
　　淮南鴻烈解卷之二十三竟
　　#1『百』，『伯』字之誤，據集解本改。
　　#2『伍』，『及』字之誤，據集解本改。
　　#3『致』字脫，據集解本補。
　　#4『真』字衍，據集解本刪。
　　#5『宮』，『谷』字之誤，據集解本政。
　　#6『雖』，『精』字之誤，據集解本改。
　　#7『美』字脫，據集解本補。
　　#8『士』，『亡』字之誤，據集解本改。
　　#9『有』，『帷』字之誤，據集解本改。
　　#10『夏』，『憂』字之誤，據集解本改。
　　#11『不』字脫，據集懈本補。
　　#12『踞』，『跖』字之誤，據集解本改。
　　#13『或』，『惑』字之誤，據集解本改。
　　#14『士』，『亡』字之誤，據集解本改。
　　#15『人』字脫，據集解本補。
　　#16『人』，『里』字之誤，據集解本改。
　　#17『有』，『言』字之誤，據集解本改。
　　#18『只』，『曰』字之誤，據集解本改。
　　#19『道』字脫，據集解本補。
　　#20『者』，『有』字之誤，據集解本改。
　　#21『座』，『痤』字之誤，據集解本改。
　　#22『釆』，『米』字之誤，據集解本改。
　　#23『寇』當為『尅』，據集解本改。
　　#24『不』，『子』字之誤，據集解本改。
　　#25『他』，『也』字之誤，據集解本改。
　　#26『美』，『長』字之誤，據集解本改。
　　#27『螫』字脫。據集解本補。

　　淮南鴻烈解卷之二十四
　　太尉祭酒臣許慎記上
　　說林訓
　　木叢生曰林。說萬物承阜，若林之聚矣，故曰說林，因以題篇也。
　　以一世之度制治天下，譬猶客之乘舟，中流遺其劍，遽契其舟桅，契，刻。桅，舩弦板。墮劍於中流，刻下舩弦，言其於此下失劍。桅，讀如左傳襄王出居鄭地汜之汜也。暮薄而求之，其不知物類亦甚矣。日暮薄岸，而止求劍於其所刻桅下，故曰不知物類。夫隨一隅之迹，而不知因天地以遊，惑莫大焉。隨一隅之迹，刻桅之類，或無有大於此也。雖時有所合，然而不足貴也。譬若旱歲之土龍，疾疫之芻靈，是為帝者也。土龍以求雨，芻狗以求福，時見貴也。曹氏之裂布，蛷者貴之，然非夏后氏之璜。楚人名（命）「布」#1為曹，今俗間以始織布繫著其旁，謂之曹布。燒以傳蝫蛷瘡則愈，故蛷者貴之。半壁曰璜，璜以發眾，國家之寶，故曰然非夏后氏之璜也。無古無今，無始無終，未有天地而生天地，至深微廣大矣。言其深微廣大，故能生天地也。足以□者淺矣，然待所不曼而後行；□，履。待所履而行者則不得行，故曰待所不履而後行。智所知者褊矣，然待所不知而後明。（福）［褊］#2，狹。知所知所不知，以成明矣。遊者以足蹶，以手□，不得其數，愈蹶愈敗。愈，益。敗，猶沒也。及其能遊者，非手足者矣。不用手足而自游也。鳥飛反鄉，兔走歸窟，狐死首丘，寒將翔水，各哀其所生。寒將，水鳥。哀，猶憂也。毋貽盲者鏡，毋予躄者履，毋賞越人章甫，非其用也。賞，遺。章甫，冠。越人斷髮，無用冠為。椎固（百）〔有〕#3柄，不能自椓；目見百步之外，不能自見其眦。喻人能有所為，而不能自為也。狗彘不擇甂甌而食，偷肥其體而顧近其死；偷，取也。顧，反。肥則烹之，故近其死也。鳳凰高翔千仞之上，故莫之能致。七尺曰仞，非聖德君不致，故曰莫之能致也。月照天下，蝕於詹諸；騰蛇遊霧，而殆於蝍蛆詹諸，月中蝦蟇，食月，故曰食於詹諸。殆，猶畏。蝍蛆，蟋蟀，爾雅謂之蜻蛚之大腹也。上蛇，蛇不敢動，故曰殆於蝍蛆也。烏力勝日，而服於鵻禮；能有脩短也。烏在日中而見，故曰勝日。服，猶畏。鵻禮，爾雅謂裨笠，秦人謂之祀視。間蠶時晨嗚人舍者，鴻鳥皆畏之。故曰能有脩短也。莫壽於殤子，而彭祖為夭矣。生寄，死歸。殤子去所寄，歸所卜，故曰以為壽。彭祖蓋楚先，壽四百歲，不早歸，故曰以為夭。論語曰，竊比於我老彭。蓋謂是。一說，彭祖益黃帝時學仙者，言不如殤子早歸神明矣。短綆不可以汲深，器小不可以盛大，非其任也。任，讀甚任之任。怒出於不怒，為出於不為。不怒乃是怒，不為乃是為也。視於無形，得其所見矣；聽於無聲，則得其所聞矣。言皆易恤無聲，故得有聞。
　　至味不慊，至言不文，至樂不笑，至音不叫，大匠不斲，大豆不具，大勇不鬬，慊，快。叫，譟呼。不斷，不自斲削。豆，簠簠籩豆之器。大勇，人聞自畏之，不復鬬也。得道而德從之矣。譬若黃鐘之比宮，太簇之比商，無更調焉。更，改也。以瓦鉒者全，以金鉒者跋，以玉鉒者發，鉒，讀象金之銅柱餘之鉒。鉒者提馬，雒家謂之投翩。金者金步除。跋者刺跋走。發者疾迅。發讀射百發之發。是故所重者在外，則內為之掘。所重，謂金與玉。掘，律氣不安祥。逐獸者目不見太山，見獸而已。嗜慾在外，則明所蔽矣。蔽者，見利之物，不見其害也。聽有音之音者聾，聽無音之音者聰，不聾不聰，與神明通。卜者操龜，筮者端策，以問於數，安所問之哉。策，四十九策。可以占吉凶，可以問於數。數，欲卜筮者也。舞者舉節，坐者不期而拚皆如一，所極同也。日出湯谷，入于虞淵，莫知其動，須臾之間，俛人之頸。俛，猶戾也。人莫欲學御龍，而皆欲學御馬，莫欲學治鬼，而皆欲學治人，急所用也。御龍、治鬼，不益世用，故以御馬、治人為急務矣。解門以為薪，塞井以為臼，人之從事，或時相似。或，有也。相似，似於愚。水火相憎，鏏在其間，五味以和。鏏，小鼎。一曰，鼎無耳為鏏。鏏，讀日慧。鏏受水而火炊之。故曰在其間。骨肉相愛，讒賊間之，而父子相危。楚平王、晉獻公是也。夫所以養而害所養，譬猶削足而適履，殺頭而便冠。所以養，喻讒賊。害在養，喻骨肉。殺，亦履之。頭大冠小，不相宜，削殺其頭，以便冠，愚之。殺頭或作賾。昌羊去□虱而來蚙窮，昌羊，昌蒲。蚙窮，□蜓，入耳之蟲也。除小害而致大賊，故小快而害大利。牆之壞也，不若無也，然逾屋之覆。不若其無為牆。屋之覆為敗屋，牆之壤更為土歸於本。故曰逾屋之覆。璧璦成器，礛諸之功，礛諸，治玉之石。詩云，他山之石，可以為錯。礛，讀一曰廉氏之廉。鏌邪斷割，砥礪之力。力亦功，（玄）［互］#4文也。狡兔得而獵犬烹，高鳥盡而強弩藏。烹猶殺，藏猶殘，喻不復用也。
　　與驥，致千里而不飛，無糗糧之資而不饑。失火而遇雨，失火則不幸，遇雨則幸也。故禍中有福也。鬻棺者欲民之疾病也，畜粟者欲歲之荒饑也。荒，大饑，粟不熟。水靜則平，平則清，清則見物之形，弗能匿也，故可以為正。匿，猶逃也。川竭而谷虛，虛，無水也。丘夷而淵塞，夷，平。塞，滿。唇竭而齒寒。河水之深，其壤在山。言非一朝一夕。鈞之縞也，一端以為冠，一端以為，冠則戴致之，妹則□履之。知己者不可誘以物，物不能感。明於死生者不可卻以危，危無能懼之。故善遊者不可懼以涉。涉，不能溺。親莫親於骨肉，節族之屬連也。骨肉，謂一人之身，故曰節族之連也。心失其制，乃反自害，言心失制度，則自害身也。況疏遠乎。疏遠，喻他人也。聖人之於道，猶葵之與日也，雖不能與終始哉，其鄉之誠也。鄉，仰。誠，實。宮池涔則溢，旱則涸；涔，多雨也。江水之原，淵泉不能竭。竭，盡也。蓋非橑不能蔽日，輪非輻不能追疾，然而橑輻未足恃也。金勝木者，非以一刀殘林也；土勝水者，非以一墣塞江也。躄者見虎而不走，非勇，勢不便也。傾者易覆也，倚者易軵也。幾易助也，濕易雨也。幾，近。軵，讀軵濟之軵。近也。設鼠者機動，釣魚者泛杭，任動者車鳴也。動發，發則得鼠。泛，釣浮。杭，動。動則得魚。任者，輦。詩云，我任我輩。
　　芻狗能立而不能行，蛇牀似麋蕪而不能芳。蛇牀臭，麋蕪香。謂許由無德，鳥獲無力，莫不醜於色，醜，猶怒。一曰愧也。人莫不奮于其所不足。奮，厲也。以兔之走，使大如馬，則逮曰歸風。言其疾也。及其為馬，是又不能走矣。冬有雷電，夏有霜雪，然而寒暑之勢不易，小變不足以防大節。黃帝生陰陽，黃帝，古天神也。始造人之時，化生陰陽。上駢生耳目，桑林生臂手，上駢，桑林，皆神名。此女媧所以七十化也。女媧，王天下者也。七十變造化，些禹造化治世，非一人之功也。終日言必有聖之事，百發之中必有羿、逢蒙之巧，然而世不與也，其守節非也。非者，非其真也。牛蹏彘顱亦骨也，而世弗灼，必問吉凶於龜者，以其歷歲久矣。近敖倉者不為之多飯，臨江河者不為之多飲，其滿腹而已。敖倉，古常滿倉，在榮陽北。蘭芝以芳，未嘗見霜；芳，香。鼓造辟兵，壽盡五月之望。鼓造，蓋謂梟。一曰，蝦蟇。令世人五月望作梟焚，亦作蝦蟇莫，言物不當為用。舌之與齒，孰先隴也？隴，摩盡也。錞之與刃，孰先獘也？〔錞〕#5，矜下銅鐏也。錞不朽而刃先弊。錞讀頓首之頓。繩之與矢，孰先直也？矢，箭。今鱓之與蛇，蠶之與燭，狀相類而愛憎異。人愛鱓與蠶，畏蛇與燭，故曰異也。晉以垂棘之璧得虞虢，說在齊俗篇也。驪戎以美女亡晉國。美女，驪姬也。亡，猶亂。聾者不謌，無以自樂；盲得不觀，無以接物。接，猶見也。觀射者遺其藝，藝，事。觀書者忘其愛，意有所在，則忘其所守。古之所為不可更，則推車至今無蟬匷。蟬匷，車類。讀如孔子射於矍相氏之矍。使但吹竽，使氏厭竅，雖，中節而不可聽，但，古不知吹人，但讀燕無言鉏同也。無其君形者也。君，官主也。與死者同病，難為良醫；與亡國同道，難與為謀。謀，或作豫也。為客治飯而自藜藿，名尊於實。尊，重。享仁義之名，重於治飯之實也。乳狗之噬虎也，伏雞之搏狸，恩之所加，不量其力。使景曲者，形也；形曲則影曲也。使響濁者，聲也。聲濁則響濁也。情泄者，中易測。不閉其情欲，發泄于外，故其中心測度知也。華不時者，不可食也。華，實。若今八九月食晚瓜，令人病瘧，此之類，故曰不食。喻人多言，不時適，不可聽用也。蹠越者，或以舟，或以車，雖異路，所極一也。蹠，至。極亦至。（玄）〔互］#6文耳。一，同也。
　　佳人不同體，美人不同面，而皆說於目。佳，美。梨橘棗栗不同味，而皆調於口。調，適。人有盜而富者，富者未必盜，有廉而貧者，貧者未必廉。商苗類絮而不可為絮，蔏苗，荻秀，楚人謂之蔏。蔏，讀敵戰之敵。幽、冀謂之荻苕也。黂不類布而可以為布。黂，麻之有實者。黂，讀左傳有蜚不為災之蜚也。出林者不得直道，行險者不得履繩。繩，道亦直。羿之所以射遠中微者，非弓矢也；造父之所以追速致遠者，非轡銜也。海內其所出，故能大；雷雨出於海，後隨溝還入，故曰內其所出。輪復其所過，故能遠。其所過，轉不止。羊肉不慕螘，螘慕於羊肉，羊肉羶也；醯酸不慕蚋，蚋慕於醯酸。嘗一臠肉而知一鑊之味，懸羽與炭知燥濕之氣，以小見大，以近喻遠。十頃之陂可以灌四十頃，畜水曰陂。而一頃之陂可以灌四頃，大小之衰然。衰，差也。明月之光可以遠望，而不可以細書；甚霧之朝可以細書，而不可以遠望尋常之外。畫者謹毛而失貌，謹悉微毛，留意於小，則失其大貌。射者儀小而遺大，儀望小處而射之，故能中。事各有宜。治鼠穴而壞里閭，漬小皰而發痤疽，皰，面氣也。痤疽，癰也。若珠之有纇，玉之有瑕，置之而全，去之而虧。置其纇瑕。榛巢者處林茂，安也；窟穴者託埵防者，便也。埵坊，高處防隄也。
　　王子慶忌足躡麋鹿，手搏兕虎，置之冥室之中，不能搏龜鼈，勢不便也。慶忌，吳王僚之子也。湯放其主而有榮名，湯，契後十三世王癸之子履。放其主，謂伐紂。為民除害，故有榮名也。崔杼弒其君而被大謗，崔杼，齊大夫崔野之子，殺君齊莊公也。所以為之則同，其所以為之則異。所以為則（同）〔異］#7，湯殺君以利與民，抒以利與身，故曰異。呂望使老者奮，呂望鼓刀釣魚，年七十始學讀書，九十為文王作師，佐武王伐紂，成王封之於齊，故老者慕之而自奮厲。項託使嬰兒矜，以類相慕。項託年七歲，窮難孔子而為之作師，故使小人之疇自矜大也。使葉落者風搖之，使水濁者魚撓之。虎豹之文來射，虎豹以有文章，來使人射取之。蝯狖之捷來乍。蝯狖屬仰鼻而長尾。乍，暫疾。以其操捷，來使疾擊而取之。行一棋不足以見智，彈一弦不足以見悲。三寸之管而無當，當，猶底也。天下弗能滿；十石而有塞，百斗而足矣。以篙測江，篙終而以水為測，惑矣。篙擿船，以篙波江，篙沒，以江水為盡，故曰惑也。漁者走淵，漁，讀論語之語也。木者走山，所急者存也。朝之市則走，〔夕〕#8過市則步，所求者亡也。走，讀奏記之奏。豹裘而雜，不若狐裘之粹；粹，純。白璧有考，不得為寶；考，虋污也。言至純之難也。戰兵死之鬼憎神巫，兵死之鬼，善行病人，巫能祝劾殺之。憎，（神巫憎）#9畏也。盜賊之「輩」#10醜吠狗。醜，猶惡也。無鄉之社易為黍肉，無國之稷易為求福。無祀，不禋於神，而卒祝之，故易為黍肉，易為求福。鼈無耳，而目不可以瞥，精於明也。不可以瞥，瞥之則見也。瞽無目，目無所見。而耳不可以察，精於聰也。不可以察，察之則聞。遺腹子不思其父，無貌於心也，不知父貌，不夢見像，無形於目也。目初不見像，故曰無形於目也。蝮蛇不可為足，虎豹不可使緣木。蝗蛇皆有毒，螫人，不為足，為足益甚。虎，猛獸，不可使能緣木也。馬不食脂，桑扈不啄粟，非廉也。桑扈，青雀。馬不竊脂。秦通崤塞，而魏築城也。魏徙都於大梁，聞秦通治崤關，知欲來東兼之，故築城設守備也。饑馬在廐，寂然無聲，投芻其傍，爭心乃生。引弓而射，非弦不能發矢，引，張引也。發，遣也。弦之為射，百分之一也。道德可常，權不可常，故遁關不可復，亡犴不可再。遁，逃也。獄常以權變於關塞野犴亡逃，不可復由其入，故曰權不常也。環可以喻員，不可以輪，絛可以為繶，不必以訓。訓亦繶，婉轉數也。日月不並出，狐不二雄，神龍不匹，猛獸不群，鷙鳥不雙，循繩而斲則不過，懸衡而量「則」#11不差，衡，秤。植表而望則不惑。損年則嫌於弟，益年則疑於兄，不如循其理，若其當。理，道。當，猶實也。人不見龍之飛，舉而能高者，風雨奉之。奉，助。蠹眾則木折，隙大則牆壞。懸垂之類，有時而隧；隧，墮。枝格之屬，有時而弛。弛，落。當凍而不死者，不失其適。死乃為失適，（又）〔不］#12死，故曰不失其適也。當暑而不暍者，不亡「其」#13適，亡，亦失之。未嘗適，亡〔其〕適。亡，無。言不凍不暍何適之有也。湯沐具而蠟虱相吊，大厦成而燕雀相賀，憂，屋。憂樂別也。柳下惠見飴，曰可以養老，盜跖見飴，曰可以黏牡，見物同，而用之異。柳下惠，魯大夫展無駭之子，名獲，字禽。家有大柳樹，惠德，因號柳下惠。一曰，柳下，邑。牡，門戶籥牡。
　　蠶食而不飲，二十二日而化；蟬飲而不食，三十日而蛻，蛶蝣不食不飲，三日而死。人食礜石而死，蠶食之而不饑，魚食巴菽而死，鼠食之而肥。類不可必推。推，猶知也。瓦以火成，不可以得火；竹以水生，不可以得水。瓦得火則破，竹得水浸則死矣。楊堁而欲弭塵，被裘而以翣翼，豈若適衣而已哉。堁，土塵。楚人謂之堁。翣，扇。楚人謂之翣也。槁竹有火，弗鑽不□，土中有水，弗掘無泉。掘，猶窮也。蠬象之病，人之寶也；蠬，大蛤，中有珠。象牙還以自疾，故人得以為寶也。人之病，將有誰寶之者乎。人之利欲為病，無人寶之，故曰將有誰寶也。為酒人之利而不酤，則竭；為車人之利而不僦，則不達。握火提人，反先之熱。皆一介之人物，思自守者，不欲使酒人車人得利，不酤僦而先自竭，先不達，猶以火援人，先自熱（自）［爛〕#14也。鄰之母死往哭之，妻死而不泣，有所劫以然也。嫌猶哀，嫌於情色，故曰有所劫迫之。然，如是也。西方之倮國，鳥獸弗辟，與為一也。一，同也。倮國，在西南方。一膊炭熯，一膊，一挺也。掇之則爛指；萬石俱熯，去之十步而死；百二十斤為石。同氣異積。大勇小勇，有似於此。今有六尺之廣，臥而越之，下材弗難；植而踰之，上材弗易；勢施異也。百梅足以為百人酸，一梅不足以為一人和。喻眾能濟少，少不能有所成也。有以飯死者而禁天下之食，有以車為敗者禁天下之乘，則悖矣。申生雉經，晉不絕繩。子胥自沉，昊不斷水也。釣者靜之，□者扣舟；罩者抑之，罣者舉之；為之異，得魚一也。□者以柴積水中，以取魚。扣，擊。魚聞擊舟聲，藏柴下，壅而取之。□，讀沙糝。今兖州人積柴水搏魚為□。幽州名之為涔也。見象牙乃知其大於牛，見虎尾而知其大於狸，一節見而百節知也。吳伐越，至會稽，獨獲骨節專車。見一節大，餘節不得小，故曰百節知。小國不鬬於大國之間，長見嫌也。兩鹿不鬬於伏兕之旁。畏見食也。佐祭者得嘗，救鬬者得傷蔭，不祥之木，為雷電所撲。蔭，木影也。撲，擊也。或謂冢，或謂隴，或謂笠，或謂簦。頭風與空木之瑟，名同實異也。頭中風，空木瑟，其音同，其實則異也。日月欲明而浮雲蓋之，蓋，猶蔽也。蘭芝欲脩而秋風敗之。脩，長。虎有子，不能搏攫者，輒殺之，為墮武也。墮，廢也。武，威之也。龜紐之璽，賢者以為佩；龜紐之璽，衣印也。紐，係。佩，服也。土壤布在田，能者以為富。能動者播植嘉穀，以為饒富也。予拯溺者金玉，不若尋常之纏索。金玉雖寶，非拯溺之具，故曰不如尋常之纏索。視書，上有酒者，下必有肉，上有年者，下必有月，以類而取之。類，猶事也。蒙塵而眯，固其理也；為其不出戶而堁之也。為不出戶而塵堁眯之，非其道。屠者羹藿，為車者步行，陶者用□盆，匠人處狹盧，為者不得用，用者弗肯為。為者不得用，以利動。用者不肯為，以富寵也。轂立，三十輻各盡其力，不得相害。使一輻獨入，眾輻皆棄，豈能致千里哉。夜行者掩目而前其手，涉水者解其馬載之舟，事有所宜，而有所不施。橘柚有鄉，雚葦有叢，獸同足者相從遊，鳥同翼者相從翔。以類聚也。田中之潦，流入於海；附耳之言，聞於千里也。附，近。近耳之言，謂竊語。聞於千里，千里知之。語曰，欲人不知，莫如不為。蘇秦步，步，徐行也。曰何故，人問何故。趍，曰何趍馳，有為則議，多事固苛。蘇秦為多事之人，故見議見苛也。皮將弗睹，毛將何顧。畏首畏尾，身凡有幾。畏始畏終，中身不畏，凡有幾何。言常畏也。欲觀九州之土，足無千里之行；心無政教之原，而欲為萬民之上，則難。無其術，故曰難也。旳旳者獲，提提者射，旳旳，名為眾所見，故獲。提提，安。言。譬若鳥不飛，獸不走，提提安時，故為人所射。故大白若辱，大德若不足。若辱，自同於眾人。若不足者，實若虛之貌。
　　未嘗稼穡粟滿倉，未嘗桑蠶絲滿．囊，得之不以道，用之必橫。橫，放。海不受流胔，太山不上小人，骨有肉曰胔。有不義之祥流入海，海神蕩而出出之，故曰不受。太山，東嶽也。王者所封禪處，不令□亂小人，得上其上也。旁光不升俎，旁光，胞也。俎豆之實唯。肩髀，而脅肋不得升。駠駮不入牲。犧牲以純色也。中夏用箑，快之，至冬而不知去；褰衣涉水，至陵而不知下；未可以應變。有山無林，有谷無風，有石無金。林生於山，山未必皆有林，風出於谷，谷未必皆有風。金生於石，石未必皆有金。喻聖人出眾人，眾人未必皆聖賢也。滿堂之坐，視鉤各異，滿堂坐人，規其鉤，各異形。於環帶一也。鉤與環帶，一法也。類雖異，所用者同。獻公之賢，欺於孋姬；殺申生也。叔孫之知，欺於竪牛。三日不食而餓死也。故鄭詹入魯，春秋肌曰：佞人來，佞人來。鄭詹，鄭文公大夫。以齊桓公卒，不使鄭伯朝齊，朝於楚，齊人執之，自齊逃至魯，謂之佞人。以方孋姬、竪牛，故曰，佞人。來，佞人來。君子有酒，鄙人鼓缶，雖不見好，亦不見醜。醜，惡。人性便絲衣帛，或射之則被鎧甲，為其所不便以得所便。便，利。輻之入轂，各值其鑿，不得相通，猶人臣各守其職，不得相干。干，亂也。嘗被甲而免射者，被而入水；嘗抱壺而度水者，抱而蒙火，可謂不知類矣。君子之居民上，若以腐索御奔馬，雍容恐失民之意。若□薄冰蛟在其下，蛟，魚屬。皮有珠，能害人，故曰蛟在其下。若入林而遇乳虎。言常驚懼恐也。化不治於民，民不附。善用人者，若蚈之足，眾而不相害；蚈，馬蚈，幽州謂之秦渠。蚈，讀蹊徑之蹊也。若脣之與齒，堅柔相摩而不相敗。摩，近。敗，毀。清□之美，始於未耜；□，清酒。周禮□齊是。□，讀瓮鴦之會也。黼黻之美，在於杼柚。白與黑為黼，青與赤為黻，皆文衣也。布之新不如紵，紵之弊不如布，或善為新，或惡為故。善，猶宜也。靨酺在頰則好，在顙則醜。靨酺，箸頰上窐，窐者在顙，以盤，故醜。繡，以為裳則宜，以為冠則譏。詩云，衮衣繡裳故曰宜。譏，人譏非之也。馬齒非牛蹏，檀根非椅枝，故見其一本而萬物知。知，猶別也。石生而堅，蘭生而芳，少自其質，長而愈明。質，性也。明，猶盛也。扶之與提，謝之與讓，故之與先，諾之與己也，之與矣，相去千里。汗準而粉其顙，腐鼠在壇，楚人謂中庭為壇。燒薰於宮；入水而憎濡，懷臭而求芳；雖善者弗能為工。善，或作巧。再生者不穫，華大旱者不胥時落。胥時，不待秋時而零落也。毋曰不幸，甑終不墮井。抽簪招燐，有何為驚。燐，血精，似野火，招之應聲而至。血灑汗人，以簪招則不至，故曰何驚也。使人無度河，可；中河使無度，不可。不可，言不能也。見虎一文，不知其武；見驥一毛，不知善走。水蠆為□，孑孑為□，水□化為□，□，青蜓。孑孑，結薑，水上到跂蟲，讀廉絜。兔齧為螚，兔所齧草，靈在其心中，化為螚。螚讀能而心之惡。一說，免齧，蟲名。物之所為，出於不意，弗知者驚，知者不怪。怪，惑也。銅英青，金英黃，玉英白，黂燭捔，膏燭澤也。燭光捔澤，喻光明有明珠也。以微知明，以外知內。象肉之味不知於口，鬼神之貌不著於目，捕景之說不形於心。皆所不嘗見之。冬冰可折，夏木可結，時難得而易失。木方茂盛，終日釆而不知；秋風下霜，一夕而殫。殫，盡。病熱而強之餐，救暍而飲之寒，救經而引其索，拯溺而授之石，欲救之，反為惡。惡，猶害也。雖欲謹亡馬，不發戶轔，言馬亡不可發戶限而求。雖欲豫就酒，不懷蓐。轔，戶限，楚人謂之轔。轔，讀似鄰，惡氣言乃得之也。孟賁探鼠穴，鼠無時死，必噬其指，失其勢。孟賁，勇士，為探鼠於穴，故曰失其勢。山雲蒸，柱礎潤；礎，柱下石礩也。伏苓掘，兔絲死。所生者亡，故死。一家失熛，百家皆燒；讒夫陰謀，百姓暴骸。論語曰，惡利口之覆邦家。故曰百姓暴骸。粟得水濕而熱，飯得火而液，水中有火，火中有水。疾雷破石，陰陽相薄。自然之勢。湯沐之於河，有益不多。流僚注海，雖不能益，猶愈於已。已，止。一目之羅不可以得鳥，無餌之釣，不可以得魚；遇士無禮，不可以得賢。
　　兔絲無根而生，蛇無足而行，魚無耳而聽，蟬無口而鳴，有然之者也。然，如是也。鶴壽千歲，以極其遊；蛶疏朝生而暮死，而盡其樂。脩短各得其志。紂醯梅伯，文王與諸侯構之。構，謀。桀辜諫者，湯使人哭之。哭；猶吊也。狂馬不觸木，猘狗不自投於河，雖聾蟲而不自陷，又況人乎。聾，無知也。愛熊而食之鹽，愛獺而飲之酒，雖欲養之，非其道。熊食鹽而死，獺飲酒而敗，故日非其道也。心所說，毀舟為杖；心所欲，毀鐘為鐸。鐸，大鈴。金口木舌為木鐸，金舌為金鐸。杕，舟尾，讀詩有秋之社也。管子以小辱成大榮。管仲相子糾，不能死，為魯所囚，是其辱。卒相桓公，以至霸，是其大榮也。蘇秦以百誕成一誠，誠，信。質的張而弓矢集，林木茂而斧斤入，非或召之，形勢所致者也。待利而後拯溺人，亦必以利溺人矣。利溺人者，利人之溺，得其利也。舟能沉能浮，愚者不足加。舟船能載浮物，愚者不敢加足，畏其沉。詩萬，汎汎揚舟，載沉載浮是也。騏驥驅之不進，引之不止，人君不以取道里。刺我行者，欲與我交，訾我貨者，欲與我市。刺，猶非。訾，毀也。以水和水不可食，一弦之瑟不可聽。以其失和，故不可聽。刺專用也。駿馬以抑死，直士以正窮；賢者擯於朝，美女擯於宮。擯，棄也。行者思於道，而居者夢於牀；慈母吟於巷，適子懷於荆。精相往來。赤肉縣則鳥鵲集，鷹隼驚外眾鳥做，物之散聚，交感以然。食其食者不毀其器，食其實者不折其枝。塞其據者竭，背其本者枯。交畫不暢，連環不解，其解之不以解。暢，達。不得達至。交，止。解連環，言此不可解則說德解法也。臨河而羨魚，不如歸家識網。羨，顧。明月之珠，蠬之病而我之利，虎爪象牙，禽獸之利而我之害。我，猶人也。易道良馬，使人欲馳；飲酒而樂，使人欲謌。是而行之，故謂之斷；非而行之，必謂之亂。斷，猶治也。矢疾，不過二里也；步之運，百舍不休，千里可致。聖人處於陰，眾人處於陽；聖人行於水，眾人行於霜。水有形而不可毀，故聖人行之無迹，霜雪履有迹，故眾人行之也。異音者不可聽以一律，異形者不可合於一體。合；同。農夫勞而君子養焉，君子，國君。養焉，以化澤懊休之。愚者言而智者擇焉。擇可用者而用之也。捨茂林而集于枯，不弋鵠而弋烏，難與有圖。圖，謀也。言其愚。寅丘無壑，泉源不溥；言汙小潦水名寅。寅之丘無大壑，故泉流不得溥。尋常之谿，灌千頃之澤。言有源也。見之明白，處之如玉石；見之闇晦，必留其謀。玉之與石，言可別也。闇晦，不明。留，猶思謀也。以天下之大，託於一人之才，譬若懸千鈞之重於木之一枝。言不能任。負子而登牆，謂之不祥，為其一人隕而兩人殤。負，抱也。隕，墜也。善舉事者，若乘舟而悲謌，一人唱而千人和。言能得眾人之心也。不能耕而欲黍梁，不能織而喜釆裳，無事而求其功，難矣。有榮華者必有憔悴，有羅執者必有麻蒯。言有成必有衰。鳥有沸波者，河伯為之不潮，畏其誠也。鳥，大鵬也。翱翔水上，扇魚令出沸波，玃而食之，故河伯深藏於淵，畏其精誠，為不見。故一夫出死，千乘不輕。主術篇曰，兵莫憯於志，莫邪為下。言匹夫志意出死必戰，故雖大國兵車千乘，不輕之也。蝗蛇螫人，傅以和堇則愈，和堇，野葛，毒樂。物故有重而害反為利者。聖人之處亂世，若夏暴而待暮，夏，日中甚熱。暮，涼時。言聖人居亂世，忍以待涼。桑榆之間，逾易忍也。言亂世將盡，如日在西方桑榆間，將夕，故曰易忍。
　　水雖平，必有波；衡雖正，必有差；尺寸雖齊，必有詭。詭，不同。非規矩不能定方圓，非準繩不能正曲直；用規矩準繩者，亦有規矩準繩焉。準平繩直之人，能平直耳，故曰亦有規矩準繩。舟覆乃見善遊，馬奔乃見良御。善遊，故覆舟不溺；良御，馬奔車不敗，故見之。嚼而無味者弗能內於喉，視而無形者不能思於心。形，象。無形於目，不能思之於心。兕虎在於後，隨侯之珠在於前，弗及掇者，先避患而後就利。隨國在漢東，姬姓之後，出遊於野，見大蛇斷在地，隨侯令醫以續傅斷蛇，蛇得愈去。後銜大珠報，蓋明月之珠，因號隨侯之珠，世以為寶也。逐鹿者不顧兔，決千金之貨者不爭銖兩之價。言在大不顧小。弓先調而後求勁，馬先馴而後求良，勁，強，馴，擾。人先信而後求能。人非信不立也。陶人棄索，車人掇之；屠者棄銷，而鍜者拾之；所緩急異也。百星之明，不如一月之光，十牖畢開，不若一戶之明。矢之於十步貫兕甲，及其極，不能入魯縞。言勢有極。太山之高，背而弗見；秋毫之末，視之可察。察，別。言用明矣。山生金，反自刻；木生蠹，反自食；人生事，反自賊。賊，敗也，害也。物自然也。巧冶能鑄木，工匠不能斲金者，形性然也。白玉不琢，美珠不文，質有餘也。性自然，不復飾。故跬步不休，跛鼈千里；跬，猶咫尺。累積不輟，可成丘阜。輟，止。城成於上，木直於下，非有事焉，所緣使然。凡用人之道，若以燧取火，疏之則弗得，疏，猶遲也。數之則弗中，數，猶疾也。正在疏數之間。得其節，火乃生。從朝視夕者移，從枉準直者虧，枉，邪。聖人之偶物也，若以鏡視形，曲得其情。偶，猶同也。楊子見逵路而哭之，為其可以南，可以北，道九達曰逵，閔其別也。墨子見練絲而泣之，為其可以黃，可以黑。練，白。憫其化也。趍舍之相合，猶金石之一調，相去千歲，合一音也。金曰鐘，石曰磐。雖久不變，故曰相去千歲，合一音也。鳥不干防者，雖近弗射；鳥，無之屬是也。其當道，雖遠弗釋。當道，為作防害者，故曰不釋也。酤酒而酸，買肉而臭，然酤酒買肉不離屠沽之家，故求物必於近之者。以詐應詐，以譎應譎，若被簑而救火，毀凟而止水，乃愈益多。西施毛嬙，狀貌不可同，世稱其好，美鈞也。堯、舜、禹、湯，法籍殊類，得民心一也。俱一於人。聖人者，隨時而舉事，因資而立功，涔則具擢對，旱則脩土龍。擢對，貯水器。土龍，致雨物。臨菑之女，識紈而思行者，為之悖戾。臨菑，齊都。悖，麤惡。室有美容，繒為之纂繹。不密緻，志有感故。纂，讀曰浚繹纂之纂。徵羽之操，不入鄙人之耳；徵羽正音，人不知，不入其耳。抮和切適，舉坐而善。抮，轉，轉其和，更作急調，淑楚之音，非正樂，故舉坐而善之。過府而負手者，希不有盜心；府，藏貨所生也。故侮人之鬼者，過社而搖其枝。侮，猶病也。晉陽處父代楚以救江，故解椊者不在於捌格，在於批伔。批，擊。伔，推。擊其要夾。木大者根擢，山高者基扶，其下跐也。蟅巨者志遠，體大者節疏。狂者傷人，莫之怨也；嬰兒詈老，莫之疾也；賊心□。賊，害。尾生之信，不如隨牛之誕。尾生效信於婦人，信之失。隨牛、弦高矯君命為誕，雖然，以存國，故不如隨，牛之誕。而又況一不信者乎。一，猶常。況常不為信，不為誕乎。一，或作一，猶待也。憂父之疾者子，治之者醫；論語曰，父母唯其疾之憂。故曰，憂之者子。進獻者祝，治祭者疱。疱，宰也。
　　淮南鴻烈解卷之二十四竟
　　#1『命』，『布』字之誤，據集解本改。
　　#2『福』，『褊』字之誤，據集解本改。
　　#3『百』，『有』字之誤，據集解本改。
　　#4『玄』，『互』字之誤，據集解本改。
　　#5『錞』字脫，據集解本補。
　　#6『玄』，『互』字之誤，據集解本改。
　　#7『同』，『異』字之誤，據集解本改。
　　#8『夕』字脫，據集解本改。
　　#9『神巫憎』三字衍，據集解本刪。
　　#10『輩』字脫，據集解本補。
　　#11『則』字脫，據集解本補。
　　#12『又』，『不』字之誤，據集解本改。
　　#13『其』字脫，據集解本補，下同。
　　#14『自』，『爛』字之誤，據集解本改。