
　　集注太玄經
　　經名：集注太玄經。西漢揚雄撰，北宋司馬光集注，六卷。補襄陵許翰注，四卷。底本出處：《正統道藏》太清部。參校版本：一、百子全書影寫宋抄本，（簡稱全書本）；二、四部備要，上海中華書局據明刻本校刊，（簡稱備要本）；三、明萬玉堂翻宋本，晉范望注，（簡稱範本）。
　　目錄
　　讀玄（司馬光）
　　說玄（司馬光）
　　集注揚子太玄經序（司馬光）
　　集注太玄經卷之一（司馬光注）
　　太玄
　　玄首
　　玄測
　　中
　　周
　　礥
　　閑
　　少
　　戾
　　上
　　干
　　　　 
　　羨
　　差
　　集注太玄經卷之二
　　童
　　增
　　銳
　　達
　　交
　　徯
　　從
　　進
　　釋
　　格
　　夷
　　樂
　　爭
　　務
　　事
　　集注太玄經卷之三
　　更
　　斷
　　毅
　　裝
　　眾
　　密
　　親
　　斂
　　疆
　　睟
　　盛
　　居
　　法
　　應
　　集注太玄經卷之四
　　迎
　　遇
　　竈
　　大
　　廓
　　文
　　禮
　　逃
　　唐
　　常
　　度
　　永
　　昆
　　集注太玄經卷之五
　　減
　　唫
　　守
　　翕
　　聚
　　積
　　飾
　　疑
　　視
　　沈
　　內
　　去
　　晦
　　瞢
　　窮
　　集注太玄經卷之六
　　割
　　止
　　堅
　　成
　　失
　　劇
　　馴
　　將
　　難
　　勤
　　養
　　踦贊一
　　贏贊二
　　太玄首測衝錯攡瑩注卷第七（襄陵許翰注）
　　玄首都序
　　玄首
　　玄測都序
　　玄測
　　玄衝
　　玄錯
　　玄攡
　　玄瑩
　　太玄數卷第八
　　玄數
　　太玄文掜卷第九
　　玄文
　　玄掜
　　太玄圖告卷第十
　　玄圖
　　玄告
　　太玄曆附
　　讀玄
　　余少之時，聞《玄》之名而不獲見，獨觀揚子之《自序》稱《玄》盛矣。及班固為《傳》，則曰：劉歆嘗觀《玄》謂雄曰：空自苦。今學者有祿利，然尚不能明《易》，又如《玄》何？吾恐後人用覆醬瓿也。雄笑而不應。諸儒或譏，以為雄非聖人而作經，猶春秋吳楚之君僭號稱王，蓋誅絕之罪也。固存此言，則固之意雖愈於歆，亦未謂《玄》之善如揚子所云也。余亦私怪揚子不贊《易》而別為《玄》。《易》之道，其於天人之緼備矣。揚子豈有以加之，乃更為一書？且不知其焉所用之，故亦不謂揚子宜為《玄》也。及長學《易》，苦其幽奧難知，以為《玄》者賢人之書，校於《易》，其義必淺，其文必易。夫登喬山者，必踐於坱埤#1；適遼海者，必沿於江漢。故願先從事於《玄》，以漸而進於《易》，庶幾乎其可跂而望也。於是求之積年，乃得觀之。初則溟涬漫漶，略不可入。乃研精易慮，屏人事，而讀之數十過，參以首尾#2，稍得窺其梗概。然後喟然置書嘆曰：嗚呼！揚子直大儒者邪#3。孔子既沒，知聖人之道者，非揚子而誰？孟與荀殆不足擬#4，況其餘乎？觀《玄》之書，昭則極於人，幽則盡於神；大則包宇宙，細則入毛髮。合天地人之道以為一#5，刮其根本#6，示人所出#7，胎育萬物而兼為之母#8。若地履之而不陷也，若海挹之而不可竭也。天下之道，雖有善者，其蔑以易此矣。考之於渾元之初，而玄已生。察之於當今，而玄非不行。窮之於天地之末，而玄不可亡。叩之以萬物之情而不漏，測之以鬼神之狀而不違，概之以六經之言而不悖。藉使聖人復生，視《玄》必懌然而笑，以為得己之心矣。乃知《玄》者所以贊《易》也，非別為書以與《易》競也。何歆、固知之之淺而過之之深也？或曰：《易》之法與《玄》異，揚子不遵《易》而自為之制，安在其贊《易》乎？且如與《易》同道，則既有《易》矣，何以《玄》為？曰：夫畋者所以為禽也，網而得之與弋而得之，何以異哉？書者所以為道也，《易》，網也，《玄》，弋也，何害？不既網而使弋者為之助乎，子之求道亦膠矣。且揚子作《法言》，所以準《論語》；作《玄》，所以準《易》。子不廢《法言》而欲廢《玄》，不亦惑乎？夫《法言》與《論語》之道，庸有異乎？《玄》之於《易》，亦然。大廈將傾，一木扶之，不若眾木扶之之為固也。大道將晦，一書辨之，不若眾書辨之之為明也。學者能專精於《易》，誠足矣。然《易》，天也，《玄》者所以為之階也。子將升天，而廢其階乎？先儒為《玄》，解者多矣。然揚子為文既多訓詁，指趣幽邃，而《玄》又其難知者也。故余疑先儒之解未能盡契揚子之志，世必有能通之者，比老終且學焉。
　　#1『埤』原作『理』，據四部備要本（以下簡稱備要）、百子全書本（以下簡稱全書）改。
　　#2『參以』原作『蓋以』，據備要、全書本改。
　　#3『揚子」原作『揚人』，『直』原作『善』，據備要、全書本改。
　　#4『孟』原脫，據備要、全書本補。
　　#5『為一』原作『為之』，據備要、全書本改。
　　#6『刮其』原作『 刮兵』，據備要、全書本改。
　　#7『 所出』 原作『下出』，據備要、全書本改。
　　#8『母』原作『毋』，據備要、全書本改。
　　說玄
　　《易》與《太玄》，大抵道同而法異。《易》畫有二：曰陽，曰陰。《玄》畫有三：曰一，曰二，曰三。《易》有六位，《玄》有四重。
　　最上曰方，次曰州，次曰部，次曰家。《本傳》所謂叁摹而四分之，極於八十一者也。
　　《易》以八卦相重，為六十四卦。《玄》以一、二、三錯於方、州、部、家，為八十一首。
　　凡家，每首輒變，三首而復初，如中、周、礥之類是也、部，三首一變，九首而復初，如中、閑、上之類是也。州，九首一變，二十七首而復初，如中、羨、從之類是也。方，二十七首一變，八十一首而復初，如中、更、減之類是也。八十一首以上，不可復加，故曰自然之道也。
　　《易》每卦六爻，合為三百八十四爻。《玄》每首九贊，合為七百二十九贊。
　　《圖》曰：《玄》有二道，一以三起，一以三生。以三起者，方、州、部、家也。以三生者，叁分陽氣，以為三重，極為九營。是為同本離生，天地之經也。《本傳》曰雄潭思渾天，叁摹而四分之，極於八十一者，謂《玄》首也。又曰旁則三摹九據，極於七百二十九贊者，謂《玄》贊也。首猶卦也，贊猶爻也。又曰：觀《易》者，見其卦而名之；觀《玄》者，數其畫而定之。《玄》首四重者，非卦也，數也。故《易》卦六爻，爻皆有辭；《玄》首四重，而別為九贊，以系其下。然則首與贊分道而行，不相因者也。皆當期以日。
　　《易》卦氣起中孚，除震、離、兌、坎四正卦二十四支爻主二十四氣外#9，其餘六十卦，每卦六日七分，凡得三百六十五日四分日之一。中孚初九，冬至之初也。頤上九，大雪之末也。周而也屆復始。《玄》八十一首，每首九贊，凡七百二十九贊。每二贊合為一日，一贊為晝，一贊為夜，凡得三百六十四日半。益以踦羸二贊，成三百六十五日四分日之一。中初一，冬至之初也。踦羸二贊，大雪之末也。亦周而復始。凡《玄》首皆以《易》卦氣為次序，而變其名稱。始者，中孚也；周者，復也；礥、閑者，屯也；少者，謙也；戾者，睽也。餘皆仿此。故《玄》首曰：八十一首，歲事咸貞。測曰巡乘六甲，與斗相逢。歷以紀歲，而百谷時雍。皆謂是也。
　　《易》有元、亨、利、貞，《玄》有罔、直、蒙、酋、冥。
　　五者，《太玄》之德。罔，北方也，於《易》為貞。直，東方也，於《易》為元。蒙，南方也，於《易》為亨。酋，西方也，於《易》為利#10。冥者，未有形也。故《玄》文曰：罔蒙相極，直酋相敕，出冥入冥，新故更代。《玄》首起冬至，故分貞以為罔冥。罔者，冬至以後；冥者，大雪以前也。
　　《易》大衍之數五十，其用四十有九。《玄》天地之策，各十有八，合為三十六策。地則虛三，用三十三策。《易》揲之以四，《玄》揲之以三。
　　《太玄》揲法：卦一而中分其餘，以三揲一作搜，一作換。之，并餘於芀，一芀之後，而數其餘，七為一，八為二，九為三。
　　《易》有七、九、八、六，謂之四象。《玄》有一、二、三，謂之三摹。皆畫卦首之數也。
　　《易》有彖，《玄》有首。彖者，卦辭也。首者，亦統論一首之義也。
　　《易》有爻，《玄》有贊。《易》有象，《玄》有測。測所以解贊也。
　　《易》有文言，《玄》有文。文解五德，并中首九贊，文言之類也。
　　《易》有系辭，《玄》有攡、瑩、掜、圖、告。五者皆推贊《太玄》，系辭之類也。
　　《易》有說卦，《玄》有數。數者論九贊所象，說卦之類也。
　　《易》有序卦，《玄》有衝。
　　衝者序八十一首，陰陽相對而解之，序卦之類也。
　　《易》有雜卦，《玄》有錯。錯者，雜八十一首而說之。
　　殊涂而同歸，百慮而一致，皆本於太極、兩儀、三才、四時、五行，而歸於道德仁義禮也。
　　#9『坎』原作『招』，『爻』原作『支』，『主』原作『於』，據備要、全書本改。
　　#10『利』原作『和』，據備要、全書本和『《易》 有元、亨、利、貞』改。
　　集注揚子太玄經序
　　漢五業主事宋衷始為《玄》作《解詁》，吳鬱林太守陸績作《釋正》#11晉尚書郎范望作《解贊》，唐門下侍郎平章事王涯注《經》及首、測，宋興都官郎中直昭文館宋惟幹通為之注，秦州天水尉陳漸作《演玄》，司封員外郎吳秘作《音義》。慶歷中，光始得《太玄》而讀之，作《讀玄》。自是求訪此數書，皆得之，又作《說玄》。疲精勞神，三十餘年，訖不能造其藩籬。以其用心之久，弃之似可惜，乃依《法言》，為之《集注》。誠不知量，庶幾來者或有取焉。其直云宋者，仲子也；云小宋者，昭文郎中也。元豐五年六月丁丑序。
　　#11『釋正』原作『釋失』，據備要、全書本改和晉范望注《太玄經》（明萬玉堂翻宋本，以下簡稱范本），陸續述玄：『其失者，因釋而正之』改。
　　集註太玄經卷一？？
　　集注太玄經卷之二
　　一方二州一部三家童
　　陰家木，準蒙。陽氣始窺，物僮然成未有知。范曰：立春之節，萬物孚甲始出，枝葉未舒，故謂之童。光謂：陽氣微見地上，故曰始窺。初一，顓童不寤，會我蒙昏。測曰：顓童不寤，恐終晦也。一為思始，而當夜，顓童之人，不寤於學，終亦歸於蒙昏而已。次二，錯于靈蓍，焯于龜資，出泥入脂。測曰：錯蓍焯龜，比光道也。王本龜資作元龜，而注云：灼于元龜，資取吉凶之兆。蓋經誤也。焯，與灼同。比，頻寐切。泥，滯泥之象。脂，所以為明也。二為思中，而當晝，能以暗求明，如錯蓍焯龜以決其疑，出於滯泥而入於光明，故曰比光道也。比，近也。錯者，錯綜蓍數以筮也。次三，東辰以明，不能以行。測曰：東辰以明，奚不逝也？小宋本奚不逝作奚不可逝，今從諸家。三為成意，如東方已明，可以行矣，而不能以行，失時不學者也。次四，或後前夫，先錫之光#1。測曰：或後前夫，先光大也#2。次五，蒙柴求兕，其得不美。測曰：蒙柴求兕，得不慶也。次六，大開帷幕，以引方客。測曰：大開帷幕，覽眾明也。帷幕，蔽明之物也。六為上福，又為盛多#3，如人君延納四方之士，無有雍蔽也。舜賓于四門，明四目，達四聰。次七，修侏侏，比于朱儒#4。測曰：侏侏之修，無可為也。侏，音株。修，長也。侏侏，長大貌。七為七十，年已長矣，而當曰之夜，雖侏侏然長大，於其智識乃比侏儒，不免童蒙也。以象居君子之位，行小人之道也。次八，或擊之，或刺之，修其玄鑒，渝。測曰：擊之刺之，過以衰也。刺，七亦切。不學而愚，以至衰老，陷於禍中，故曰或擊之，或刺之。然當曰之晝，若尚能從學，修其玄鑒，猶足以變禍為福也。晉平公問於師曠曰：吾年七十，欲學恐已暮矣。師曠曰：少而好學，如日出之陽；壯而好學，如曰中之光；老而好學，如炳燭之明。炳燭之明，孰與昧行？上九，童麋觸犀，灰其首。測曰：童麋觸犀，還自累也。諸家纍作景，今從小宋本，力遂切。王曰：處童之極，當夜之位，昏昧之甚，不能自反者也。童麋，無角之麋。光謂：猶糜碎也#5。九居童之極，逢禍之窮。如童麋觸，縻碎其首#6，不量其力，愚之甚也。
　　一方二州二部一家增
　　陽家金，準益。陽氣蕃息，物則增益，日宣而殖。宋、陸本陽氣蕃息作陽氣玆蕃息，王、小宋本作陽玆蕃息，今從范本。陸、范、王本增被作益增，今從二宋本。二宋、陸、王本而作如#7，今從范本。初一，聞貞增默，外人不得。測：曰聞貞增墨，識內也。王本聞作間，今從諸家。墨，當作默。一為思始，而當畫，君子多聞正道，以益其德，默而識之，不見於外也。次二，不增其方，而增其光，冥。測曰：不增其方，徒飾外也。范曰：方，道也。冥，晦也。王曰：不增益其道，而外自夸耀，欲增其光，反自冥也。光謂：君子增修其道，而榮名從之。小人舍內而飾外，求光而愈晦也。次三，木以止，漸增。測曰：木止漸增，不可蓋也。范本蓋作益，今從宋、陸、王本。王曰：蓋，掩也。光謂：君子之學，如木根止於所生之土，而枝葉浸長。君子止於所守之道，而德行曰新。《法言》：請問：木漸。曰：止於下而漸於上者，其木也哉！亦猶水而已矣。次四，要不克，或增之戴。測曰：要不克，可敗也。四為下祿，而當夜，無德而享其祿，如要弱而增戴，必不勝任矣。次五，澤庳其容，眾潤攸同。測曰：澤庳其容，謙虛大也。王曰：如澤之庳下，眾潤所歸。光謂：五，增之盛也。眾共益之，非謙虛何以攤哉？次六，朱車燭分，一曰增我三千。君子慶，小人傷。測曰：朱車之增，小人不當也。次七，增其高，刃其峭，丘貞。測曰：增高刃峭，與損皆行也。七居上體，而為禍基，可懼之地也。家性為增，增而不已，必受其殃。七，當曰之畫，君子之道也，故能每自栽損，以保其安。夫丘之所以傾者，峭也。若能每增其高，輒刃其峭，使之陂陀，則終無傾矣。此丘之正道也。正考父三命，玆益恭。一命而僂，再命而傴，三命而俯。次八，兼貝以役，往益來 。測曰：兼貝以役，前慶後亡也。 ，他歷切，削也。貝，富資也。役，賤事也。以富資而為賤事，貪求不已。往雖得益，來必被削，故曰前慶後亡也。,上九，崔嵬不崩，賴彼坱埤。測曰：崔嵬不崩，群士 也。宋、陸本坱埤作岟崥，今從范、王、小宋本。崔，徂回切。坱，於兩切。埤，必弭切。 ，渠良切。范曰：坱埤，山足也。王曰： 者，扶助之貌。光謂：九處增之極，逢禍之窮，然而免咎者，以群士為之助。如高山之不崩，以坱埤為之足也。
　　一方二州二部二家銳
　　陰家土，準漸。入銳次五，三十一分一十三秒；雨水氣應。陽氣岑以銳，物之生也，咸專一而不二。岑，鉏簪切。岑然，銳貌。銳道尚專。初一，蟹之郭索，後蚓黃泉。測曰：蟹之郭索，心不一也。范曰：郭索，多足貌。王曰：郭索，匡穰也。吳曰：匡穰，躁動貌。光謂：《荀子》曰：蚓無爪牙之利，筋骨之強，上食埃土，下飲黃泉，用心一也。蟹六跪而二敖，非蛇蟺之穴無所寄托者，用心躁也。一為思始，而當夜，家性為銳，故有是象。跪，去委切，足也。次二，銳一，無不達。測曰：銳一之達，執道必也。二為思中，而當晝，故曰銳一，無不達。咸有一德，曰德惟一，動罔不吉；德二三，動罔不凶。《荀子》曰：行衢道者不至，事兩君者不容。目不兩視而明，耳不兩聽而聰。螣蛇無足而飛，梧鼠五技而窮。《詩》曰：鳲鳩在桑，其子七兮。淑人君子，其儀一兮。其儀一兮，心如結兮。故君子結於一也。次三，狂銳，蕩。測曰：狂銳之蕩，不能處一也。三為思終，而當夜。狂者，進不一之謂也。蕩然無所守，則不見成功也。《易》曰：晉如鼫鼠，貞厲。次四，銳于時，無不利。測曰：銳于時，得其適也。四為福始，而當畫，銳得其時者也，故無不利。次五，銳其東，忘其西；見其背，不見其心。測曰：銳東忘西，不能回避也。背，外也。心，內也。五為盛福，而當夜，小人知得而不知喪，見利不顧其害，貪前忘後，弃內逐外者也。次六，銳于醜，含于五軌萬鍾，貞。測曰：銳于醜，福祿不量也。醜，眾也。六為上福，又為盛多，當曰之畫，銳之盛美者也。君子之進取，務合眾心而已矣，故能含容五軌萬鍾，而不失其正也。古者度徐以軌。軌者，兩轍之間，其廣八尺。釜十曰鍾。鍾，六斛四斗也。五軌，諭廣；萬鍾，論多。次七，銳于利，忝惡至。測曰：銳于利，辱在一方也。范曰：忝，辱也。光謂：七為禍始，而當夜，小人銳於利而蒙辱惡者也。方，嚮也。辱在一方者，言其所以取辱者，在於一嚮見利，而不思義也。次八，銳其銳，救其敗。測曰：銳其銳，恐轉作殃也。八為禍中，而當晝，君子見得而思義，瞻前而顧後，雖銳其銳，而常救其敗失，故免於殃咎也。上九，陵崢岸峭，陁。測曰：陵崢岸峭，銳極必崩也。陁，直爾切。范曰：陁，墮也。崢，謂崢嶸也。峭，峻也。崢嶸高峻，將墮於下，故言陁也。
　　一方二州二部三家達
　　陽家水#8，準泰。入達初一，曰舍東壁。陽氣枝枚條出，物莫不達。宋曰：自枝別者為枚，自枚別者為條。謂陽氣動出，萬物皆得其理，無有鈎纏而不達。陸曰：枝枚條出#9；此言陽布施，無不浹也。初一，中冥獨達，迥迥不屈。測曰：中冥獨達，內曉無方也。迥徒弄切。范曰：迥，通也。屈，盡也。光謂：一，思之微者也，故曰中冥。當曰之晝，君子內明默識，通達無方者也。次二，迷腹達目。測曰：迷腹達目，以道不明也。宋、陸本以不道明，今從范本。光謂：二為思中，而當夜，內心不明，則視外物亦不審矣。故不明於道，而恃外察，無益也。以，用也。所以迷腹達目，由其用道不明故也。次三，蒼木維流，厥美可以達于瓜苞。測曰：蒼木維流，內恕以量也。量，力張切。范曰：維流，枝枚垂下也。瓜苞牽蔓於地，木不下其枝枚；則不得虆而蔓之，而達於上。光謂：苞，與匏同。三為進人，近於祿而當晝。仁者己欲立而立人，己欲達而達人，不專其美。如木垂其枝以逮於下，故瓜匏得而虆之。《詩》云：南有樛木，甘瓠纍之。次四，小利小達，大迷扁扁，不救。測曰小達大迷，獨曉隅方也。扁，必沔切。陸曰：獨曉一隅與一方，言不知四達也。光謂：扁扁，狹小貌。四為下祿，而當夜，故為小利。小人獨曉隅方，不達大道，所得狹小，不能救其所失也。盆成括仕·於齊，孟子知其必死。曰：其為人也，小有才，未聞君子之大道也，則足以殺其軀而已矣。次五，達于中衢，大小無迷。測曰：達于中衢，道四通也。五為中和，又為著明，當曰之晝，達之盛者也。次六，大達無畛，不要止洫作，否。測曰：大達無畛，不可偏從也。畛，之人切。六為極大，過中而當夜，故曰大達無畛。畛，田界也。洫，所以明田界也。作，治也。君子之道，當有壇宇宮廷。譬如大田無界，若不要而止之，正其溝洫，而作治於其內，則荒穢而不修矣。不可偏從者，田既廣大，從此則失彼也。次七，達于砭割，前亡後賴。測曰：達于砭割，終以不廢也。砭，彼驗切。王曰：雖有砭割之損，終獲愈疾之利#10。賴，利也。光謂：砭，石之刺病也。七為刀，又為禍始，而當晝。君子達於事變，知禍之至，割愛去惡，如砭割之去病。雖有亡，後得其利，不為廢疾也。次八，迷目達腹。測曰：迷目達腹，外惑其內也。二在內體，故曰達腹#11。八在外體，故曰迷目。惑於外物，以 內明，雖心知其非而不能自克，所以終敗也。上九，達于咎，貞，終譽。測曰：達咎終譽，善以道退也。九為禍終，而當晝。君子知禍之窮，守正而退，不失令名也。
　　一方二州三部一家交
　　陰家火，亦準泰。陽交於陰，陰交於陽。物登明堂，矞矞皇皇。小宋本作陰陽交泰，雍容無疆，今從諸家。矞，音聿。宋曰：於七分息，卦為泰。升陽在三，已出地上也。陸曰：地下稱黃宮，故地上稱明堂。矞矞皇皇，休美貌。王曰：矞矞皇皇，明盛之貌。初一，冥交于神，齊不以其貞。測曰：冥交不貞。懷非含慚也。齊，與齋同。范曰：冥，暗昧也。交於鬼神，必以肅敬。齊#12齋也。貞，精誠也。交於鬼神，雖在冥暗，不以精誠，神弗福也。光謂：一為思始#13，而當夜，故有是象。次二，冥交有孚，明如。謝曰：冥交之孚，信接神明也。二為思中#14而當晝，君子能以明信交於鬼神者也。次三，交于木石。測曰：交于木石，不能嚮人也。三為成意#15，始交於外，而當日之夜。交於愚人，如交木石，不能相益也。孔子曰：無友不如己者。次四，難來熏熏，得亡之門。測曰：往來熏熏，與神交行也。王本神作福#16，今從諸家。王曰：熏熏，眾多之貌。次五，交于鶯猩，不獲其榮。測曰：交于鶯猩，鳥獸同方也。鸚鵡能言#17，不離飛鳥，猩猩能言，不離禽獸。五居盛位，而當夜#18，交物不以禮者也。交不以禮，而求榮耀，安可得哉#19？《詩》云#20：兕觥其觩，旨酒思柔。彼交匪敖，萬福來求。次六，大圈閎閎，小圈交之。我有靈肴，與爾般之。測曰：大小之交，待賢煥光也。二宋、陸、王本閎閎作閣閣，今從范本。范、王本肴作殽，今從二宋、陸本。范本殽之或作散之。圈，求晚切。王曰：圈者，殽羞之器。待賢之道，煥然有光，交道之盛也。光謂：圈，養畜閑也。閎閎，大貌。靈，善也。肴，骨體也。殽之字當作肴。肴，啖也。大圈以諭富有之君子，小圈以諭無祿之士。六為盛多，而當畫。君子有祿，樂與賢者共之。《易）曰：我有好爵，吾與爾靡之。次七，交于鳥鼠，費其資黍。測曰：交于鳥鼠，徒騙費也。七為敗損，而當夜。交非其人，徒費而已。《法言》曰：頻頻之黨，甚於 ，斯亦賊夫譽食而已矣。次八，戈矛往來，以其貞，不悔。測曰：戈矛往來，征不可廢也。八為禍中，交不以好，而以兵者也，故曰戈矛往來。然當曰之畫，君子交兵，所以祖亂禁暴，不得已而用之。不違於正，故無悔也。夫鞭樸不可弛於家，刑罰不可廢於國，征伐不可偃於天下，用之有本末，行之有逆順耳。上九，交于戰伐#21，不貞。覆于城，猛則啖。測曰：交于戰伐#22，奚可遂也？九為禍窮，而當夜。小人交戰爭勝#23，不以其正，覆國喪家者也。以桀攻桀，德不相殊，則以猛啖弱而已，無有優劣也。
　　一方二州三部二家耎
　　耎，與軟同。陽家木，準需。入耎初一，曰舍奎。入次九，八分二十秒，曰次降婁。驚蟄氣應，斗建卯位，律中夾鐘。陽氣能剛能柔，能作能休，見難而縮。難，乃旦切。初一，赤卉方銳，利進以退。測曰：赤卉方銳，退以動也。范曰：赤卉，草木萌牙也。光謂：萌牙之生，必先勾屈#24，如君子退讓，而身益進也。次二，耎其心，作疾。測曰：耎其心，中無勇也。二為思中，而當夜。家性為耎，以無勇為病者也。《春秋傳》曰：仁而不武，無能達也。次三，奧其厀，守其節。雖勿肆，終無拂。測曰：耎其厀，體不可肆也。厀，與膝同。拂，扶勿切。王曰：拂，戾也。光謂：三在下體，故曰耎其厀。雖不得自肆，終未違於常道也。次四，耎其哇，三歲不噣。測曰：耎哇不噣，時數失也。哇，於佳切。噣；竹角切，又音畫。王曰：哇，喉也。光謂：四為下祿，又為條暢，而當夜，可語而默者也。孔子曰：言及之而不言，謂之隱。次五，黃菌不誕，俟于慶雲。測曰：黃菌不誕，俟逑耦也。二宋、陸本作救禍也，王本作俟 偶也。吳曰： ，古仇字。今從范本。逑，音仇。王曰：居中體正，為耎之主，而又得位當晝。黃菌，謂靈芝也。誕，生也。靈芝未生，將待慶雲；同表嘉瑞，須待之義也。光謂：逑，匹也。芝不生者俟慶雲，士不進者俟明君。君明臣賢，相匹偶也。次六，縮失時，或承之菑。測曰：縮失時，坐通後也。菑，與災同。王曰：地居過滿；而又失位遇夜，乖於處耎之宜，是縮而失時者也。光謂：君子進退消息，與時皆行。六過中而當夜，退縮後時，則菑承之矣。次七，詘#25其節，執其術，共所歾。測曰：詘節共歾，內有主也。詘，與屈同。歾，與沒同。王曰：能執其心，則為有主。光謂：七為禍始，而當畫。君子屈身而伸道者也，故曰詘其節，執其術。君子外雖遜順，而內主正直，執是道也。與之共，沒其身，而不變者也。次八，家枯木丁衝#26，振其枝。小人有耎，三卻鈎羅。側曰：窾木之振，小人見侮也。王、小宋本振作扼，小宋本枝作柯，今從宋、陸、范本。范本卻作郄，今從諸家。窾，音款。上九，悔縮，往去來復。測曰：悔縮之復，得在後也。居物之上，陷於禍極，苟能悔而自縮，猶不失道也。故往則遂去不返，來則復得其所也。
　　一方二州三部三家徯
　　陰家金，亦準需。陸曰：徯，待也。陽氣有徯，可以進而進，物咸得其願。初一，冥賊，俱天凶。測曰：冥賊之徯，時無吉也。一為思始，而當夜，小人包藏禍賊之心，必受其殃。次二，冥德，徯天昌。測曰：冥德之徯，昌將日也。小宋本昌將日作昌將有日，今從諸家。王曰：以德徯時，昌時不日而至。光謂：二為思中，而當晝。穀，君子積德於隱，而蒙福於顯，昌美之至，將無日也。次三，徯後時。測曰：徯而後之，解也。王本作徯而後時，今從諸家。解，與懈同。三為思終，不得其中，而當夜，懈慢後時者也。次四，詘其角，直其足，維以徯穀。測曰：詘角直足，不伎刺也。伎，立曰寘。刺，郎達切。四為角為下祿，而當晝。祿也。伎，與忮同，很也。刺，戾也。屈其角，不與物校也。直其足，行不失正也。不為很戾，可以待福祿也。次五，大爵集于宮庸，小人庳，徯空。測曰：宮庸之爵，不可空得也。五，為宮為宅。小人而逢盛福，如大爵集于宮庸。爵集于倉，可以得食；集于宮庸，何所待也。小德庳而位高之象也。次六，俱福貞貞，食于金。測曰：徯福貞貞，正可服也。金者，堅剛之物。六為上福，而當晝，徯之盛者也。正以待福，雖金可食，死其餘乎？正可服者，可以服行，以待福也。次七，徯禍介介，凶人之郵。測曰：徯禍介介，與禍期也。介介，僻邪之貌。郵，過也。七為禍始，而當夜，故有是象。次八，不禍禍，徯天活我。測曰：禍不禍，非厥訧也。王本活作治，今從諸家。訧，音尤，罪也。八為禍中，而當晝，君子非罪而逢禍者也。儻審己之道，不以禍為禍，天道福善，必將生我也。《易》曰：困而不失其所，亨。上九，徯尪尪，天撲之顙。測曰：徯尪之撲，終不可治也。撲，普卜切。王曰：尪者，疾病仰向天。光謂：撲，擊也。顙，額也。小人不慎其初，隱於禍極，乃始尪尪然，俟天之救己。天且益降之禍矣，故曰天撲之顙。
　　一方三州一部一家從
　　陽家水，準隨。陽躍，于淵于澤，于田于嶽，物企其足。宋曰：陽氣踴躍，在淵、澤、田、嶽者，謂其高下備矣，萬物亦企其足而隨之。初一，日幽嬪之，月冥隨之，基。測曰：日嬪月隨，臣應基也。嬪，婦也。基，始也。一為思始，故曰幽冥。月始過朔，潛隨日行，若婦之從夫。人君有為，始發慮於心，而同德之臣，已從而應之，不謀而吁也。次二，方出旭旭，朋從爾醜。測曰：方出朋從，不知所之也。旭旭，日初出之貌。醜，類也。二為思中而當夜。小人之心雜，將形于外，如日之方出，旭旭然。反復思慮，未知所之。之善則善朋從之，之惡則惡朋從之，故曰朋從爾醜。次三，人不攻之，自牽從之。測曰：人不攻之，自然證也。三為思終，又為進人而當晝。君子率性，自從於善，不待攻治也。證，當作正。次四，鳴從不臧，有女承其血，匡亡。測曰：嗚從之亡，奚足朋也。王本朋作明，今從諸家。匡，與筐同。君子修德，而人自從之。嗚而求從，不足善也。施之夫婦，則喪配偶，而不獲所求矣。《易》曰：女承筐無實，士刲羊無血，無攸利。次五，從水之科，滿。測曰：從水滿科，不自越也。王曰：水之從下，自然之理。五既得位當晝，為從之主。物之從者，如水之從科。科者，坎也。滿科而已，不復過越，得中之道。次六，從其目，失其腹。測曰：從目失腹，欲丕從也。王曰：從其耳目之好，而失其心腹之安。大從其欲，亡之道也。光謂：六過中，而當夜，徇外欲而亡內德者也。次七，拂其惡，從其淑，雄黃食肉。測曰：拂惡從淑，救凶也。小宋本雄作赨，音雄，，今從諸家。七為禍始，而當晝。君子去惡從善，如雄黃能去惡肉生善肉也。次八，從不淑，禍飛不逐。測曰：從不淑、禍不可訟也。小宋本作訟不淑，今從諸家。宋曰：不可辨訟而解。光謂：小人從於不善，禍發如飛；不可追治也。上九，從徽徽，後，乃升于階，終。測曰：從徽徽，後得功也。范本升作登，今從諸家。
　　一方三州一部二家進#27
　　陰家火，準晉。入進次六，日舍婁。陽引而進，物出溱溱，開明而前。王本引作承，今從諸家。宋曰：萬物隨之而出，溱溱然盛也。初一，冥進否，作退母。測曰：冥進否，邪作退也王曰：失進之道，退之本也，故曰作退母。光謂：一為思始，而當夜，潛進而不以其正者也。次二，進以中刑，大人獨見。測曰：進以中刑，刑不可外也。王本無可字，今從諸家。次三，狂章章，不得中行。測曰：狂章章，進不中也。王本狂作往，今從諸家。三為思外，過中而當夜，妄進者也，故曰狂章章。章章，失據貌。次四，日飛懸陰，萬物融融。測曰：日飛懸陰，君道隆也#28。四為福始，而當晝。君德進盛，明無不燭，如日飛登天#29，離陰絕遠，萬物融融然，莫不昭明也。次五，進以欋疏，或杖之扶。測曰：進以欋疏，制于宗也。王本權作擢，制作掣，范本宗作尊，今從二宋、陸本。宋、陸、王本杖作枝，今從范本。次六，進以高明，受祉無疆。測曰：進以高明，其道迂也。范曰：迂，遠也。光謂：六為隆福，而當畫。君子進德高明，受福無疆也。次七，進非其以，聽咎窒耳。測曰：進非其以，毀滋章也。七為禍始，而當夜。小人不以其道進升高位，眾毀滋章；塞耳而滿也。次八，進于淵，君子用船。測曰：進淵用船，以道行也。范本測作進淵且船，今從諸家。淵者，險難之象。八為禍中，故曰進于淵。用船，則淵可濟；憑道，則難可涉也。上九，逆馮山川，三歲不還。測曰：逆馮山川，終不可長也。馮，古憑字。九為窮禍而當夜。小人進不以道，至於上極，而陷於禍，不能自返者也。
　　一方三州一部三家釋
　　陽家木，準解。入釋次三，二十六分一十一秒，春分氣應。陽氣和震圜煦，釋物咸稅其枯，而解其甲。稅，與脫同。宋曰：震，動也。圜，陽形也。范曰：煦，暖也。初一，動而無名，酋。測曰：動而無名，不可得名也。王本作動能無名，今從諸家。酋，就也，謂成功也。一為思始，而當畫。君子動於微眇，化育萬物，百姓見其成功而無名焉，故曰：動而無名，酋。次二，動于響景。測曰：動于響景，不足觀聽也。響應聲，景隨形，皆動不由己者也。二為思中，而當夜。小人隨人而動，如響景然，故不足觀聽也。次三#30 ，風動雷興，從其高崇。測曰：風動雷興，動有為也。二宋、陸本從其高崇作從其高宗，王本作從其道，直高崇，今從范本。三為成意，而當晝。君子動作之迹，始見於外，如風雷之益萬物，故其功業日就高崇也。次四，動之丘陵，失澤朋。測曰：動之丘陵，失下危也。丘陵以諭高，澤以諭下。四為福始，而當夜。小人之動，務在升高，而不顧其下，則不免孤危也。次五，和釋之脂，四國之夷。測曰：和釋之脂，民說無疆也。宋、陸本和釋之脂作和釋脂民，王、小宋本作和釋脂，今從范本。說，與悅同。范曰：和脂，喻濡協也。夷，平也。光謂：五為中和居盛位，當日之晝。聖人得位，布其德以和協四國，莫不夷懌也。次六，震于廷，喪其和貞。測曰：震于廷、和正俱亡也。喪，息浪切。六居二體之內，而近於五，廷之象也。夫德以柔中國，刑以威四夷。以德懷近，則近和；以威懾遠，則遠正。今用震於廷，失其所宜，故和正俱亡也。次七，震震不侮，濯漱其訽。測曰：震震不侮，解耻無方也。漱，素侯切。訽，呼漏切。漱，浣也。訽，耻也。震震，有威嚴之貌。七為禍始，而當晝。君子有威嚴之德，人不敢侮，故可以浣濯其耻也。次八，震于利，顛仆死。測曰：震于利，與死偕行也。小人見利而動，以陷禍中，利與死偕，而不自知也。上九，今獄後穀，終說桎梏。測曰：今獄後穀，于彼釋殃也。宋、陸本彼作皮，今從范本。說，與脫同。穀，生也。九為禍窮，故今獄也。在釋而當晝，故後穀也。
　　一方三州二部一家格
　　陰家金，準大壯。格，拒也。陽氣內壯，能格乎群陰，攘而卻之。攘，汝陽切。卻，去略切。初一，格內善，失貞類。測曰：格內善，中不宵也。范本宵作省，今從諸家。吳曰：宵，與肖同，引《漢書》人宵天地之貌。宋曰：宵，類也；類，法也。光謂：善惡之原，皆由乎思。一為思始，而當夜，拒善而納惡，故失正類。二為思中、而當晝，拒惡而納善，故幽正。次二，格內惡，幽貞。測曰：格內惡，幽貞妙也。范本作幽貞類，今從諸家。幽者，內潛於心之謂也。次三，裳格鞶鈎，渝。測曰：裳格鞶鈎，無以制也。二宋、陸本制作製，王作掣，今從范本。范曰：革帶曰鞶。鈎，所以屬筆也。王曰：鞶鈎，所以束其衣裳而反格拒之，故當渝變而失宜也。光謂：三居下體，故曰裳。三為下上而當夜，臣拒君命，不受約束，必有變也。次四，畢格，禽鳥之貞。測曰：畢格禽，正法位也。范曰：畢，罔也。光謂：四為下祿，而當晝，君子之始得位者也。得位則可以甩法，正邪而禁暴矣。次五，膠漆釋，弓不射，角木離。測曰：膠漆釋，信不結也。射，食亦切。王曰：物相合者，莫若膠漆。角木之為弓，格而離之，其可射乎？光謂：五性信，又為膠，為漆，為弓矢。格者，物相拒不合之象也。弓以膠漆附合角木，故可射。君以信固結臣民，故可使。五以小人而居盛位，不能以信結物，上下離心，故曰膠漆釋，弓不射，角木離。次六，息金消石，往小來奕。測曰：息金消石，美曰大也。范曰：奕，大也。王曰：所息者金，所消者石，所失者至小，所得者光大。光謂：息，生也。生金而消石，以美拒惡之象也。六為上祿而當晝，君子道長，而消小人者也，故曰往小來奕。次七，格其珍類，龜緺厲。測曰：格其珍類，無以自匡也。緺，古蛙切。范曰：龜為印，緺為綬。光謂：君子以善類自正，故能保其福祿。七為綬，又為禍始，而當夜，小人拒善類而不受者也。拒其善類，則拒其福祿也。弃善失祿，危孰甚焉。次八，格彼鞶堅，君子得時，小人 ，憂否。測曰：格彼鞶堅，義不得行也。王本鞶作磐，今從諸家。 、音惕。上九，郭其目，□其角，不庳其體，撲。測曰：郭目□角，還自傷也。□，音矯。撲，蒲角切。范曰；撲，擊也。王曰：郭目，張目也。□角，高其角也。光謂：格者，用壯拒物者也。九居其上，用壯之極，逢禍之窮，當曰之夜。小人張目高角，以拒於人，不卑其體，故為物所擊，還自傷也。
　　一方三州二部二家夷
　　陽家土，準豫。入夷次三，日舍胃。夷，傷也，平也。不傷於物#31則不能平矣。舊準大壯，非。陽氣傷 ，陰無救瘣，物則平易。 ，音惕。瘣，戶悔切。宋曰： ，去也。陸曰：陽氣壯，故夷傷陰，而 除之。瘣，病也。為陽所傷，故病也。萬物無陰害，故平易也。光謂： ，鬀髮也，大人曰髡，小兒曰鬀。陽氣剗鬀群陰，陰不能自救其病，然後物得生殖而平易矣。初一，載幽貳，執夷內。測曰：載幽執夷，易其內也。范曰：載，始也。光謂：一為思始，而當晝。發慮之始，幽而未顯。貳，謂義、利也。二者交爭，君子能取義而舍利。執坦夷之心，養浩然之氣，自得於內，無求於外者也。子夏曰：吾戰勝，故肥。《法言》曰：紆朱懷金之樂也，外；顏氏子之樂也，內。次二，陰夷，冒于天罔。測曰：陰夷冒罔，疏不失也。陸曰：天罔雖疏，不失惡也。光謂：二為罔，又二為思中，而當夜。小人為隱慝，陰傷於物，自以為人莫能知也。然冒于天罔，天必誅之。老子曰：天罔恢恢，疏而不失。次三，柔，嬰兒于號，三日不嘎。測曰：嬰兒于號，中心和也。二宋、陸、王本嘎作優，今從范本。號，胡刀切。嘆，所嫁切#32。噯，於求切。王曰：優，氣逆也。光.謂：嘎，聲變也。三為成意，而當晝。君子含德之厚，至平以易。如嬰兒雖三日蹄號，而聲不變者，和柔故也。《老子》曰：赤子終日號而不嗄，和之至也。次四；夷其牙，或飫之徒。測曰：夷其牙，食不足嘉也。飫，依倨切。王曰：牙既平，無可以食。徒，猶空也。或妖以食，徒空爾也。光謂：四為骨為齒，又為福始，而當夜。小人貪祿，以自傷者也，故曰夷其牙。牙傷，則雖有美食，不能食，適足飫其徒屬而已。次五，中夷，無不利。測曰：中夷之利，其道多也。宋、陸本其道多作利其多，今從范、王本。王曰：平以御於物。物所歸往，何不利之有乎？五既居中，體正得位當晝，是其中坦然平易也#33。光請：五居盛位而當晝，能平易其心，以待物者也，則物無遠近皆歸之矣。《易》曰：易簡，而天下之理得矣。次六，夷于廬，其宅丘虛。測曰：夷于廬，厥德亡也。德者，君子之常居也。六過中而當夜，小人始毀傷其德，喪其安居者也。次七，幹柔幹弱，離木艾金，夷。測曰：幹柔，柔勝強也。宋、陸本測柔幹，柔勝強也。范本幹柔艾金，弱勝強也#34。王本幹柔#35，弱勝強也。小宋本柔榦之離#36，柔勝強也。今幹柔從王，柔勝強從宋、陸本。艾，魚廢切。王曰：雖居過滿，而得位當畫，得夷之道，是能以柔弱之物，夷平於堅剛也。光謂：離木，如汲綆之斯井榦；艾金，如越砥之厲刀劍。以弱勝強，終就平夷也。次八，夷其角，厲。測曰：夷其角，以威傷也。小人用威而傷，自危之道也。八為禍中，而當夜。上九，夷于 利，敬病年貞。測曰：夷 之貞，懸車鄉也。陸曰：致仕而歸於鄉黨也。王曰：敬其衰病與高年，貞之道也。光謂：九為九十又為極，君子老而辭位，自處平易者也。賢者以老病而歸，人君所當欽奉也。
　　一方三州二部三家樂
　　音洛。陰家水，亦準豫。入樂次七。三分一十八秒，日次大梁，清明氣應。斗建辰位，律中姑洗。陽始出奧舒，疊得以和淖，物咸喜樂。淖，奴教切，和也。清明之初，陽始發，出幽奧舒展。疊積之物，皆得和淖，而喜樂也。初一，獨樂款款，及不遠。測曰：獨樂款款，淫其內也。范曰：款款，獨樂貌。光謂：一為思始，而當夜、小人獨樂其身，而不能與眾共樂者也。次二，樂不可知#37，辰于天。測曰：樂不·可知，以時歲也。陸曰#38：謂行德政，使民歡樂。若天時然，使民不知政之所為也#39。次三，不宴不雅， 呱啞咋，號咷倚戶。測曰：不宴不雅，禮樂廢也。王本 作嗥，今從諸家。 ，古吊五吊二切。啞，音厄。咋，音責。王曰： 呱啞咋，皆歡笑之聲也。光謂：宴，安也。雅，正也。三為成意而當夜，弃廢禮樂，沈湎淫佚。廢禮則不得其安，廢樂則不得其正。雖 呱啞砟，苟窮目前之樂，其憂患何遠哉？近倚戶外而已。《詩·魚藻》刺幽王言：萬物失其性，王居鎬京，將不能以自樂。次四，拂其繫，絕其纗，佚厥心。測曰：拂繫絕纗，心誠快也。繫，與系同。纗，戶圭切。拂；去也。纗，維網中繩也。四為條暢，而當晝。君子志道，樂以忘憂，外物不能累，佚莫先焉#40。故曰：拂其擊，絕其纗，佚厥心。次五，鍾鼓喈喈，管弦嚌嚌，或承之衰。測曰：鍾鼓喈喈，樂後悲也。嚌，側皆切。嚌嚌，衰思之聲。五以小人而享盛福，恣其淫樂。樂極必悲，盛極必衰也。次六，大樂無間，民神禽鳥之般。測曰：大樂無間，無不懷也。般，蒲干切。王曰：六居盛位，當晝之時，為首之主。無間者，天地之間，萬物咸樂，人神鳥獸各遂其性而般遊。光謂：般，樂也。六為隆福，為盛多，為極大。太平之君子，兼利萬物，無有間異，民神禽鳥靡不得所，樂孰大焉？四為下祿，獨善其身；六為上祿，兼利天下者也。次七，人嘻鬼嘻，天要之期。測曰：人嘻鬼嘻，稱樂畢也。宋、陸本畢作卑，今從范本。要，於宵切。王曰：要，約也。光謂：嘻，嘆聲也。七為禍始，而當夜。小人樂極禍來，人鬼共嘆，大命近止而不自知也。次八，嘻嘻自懼，亡彼愆虞。測曰：嘻嘻自懼，終自保也。王曰：樂道將極，又居禍中，危之道也。然而得位當晝，善於補過，是於嘻嘻笑樂之中，而能自懼，則無愆過與憂虞矣。上九，極樂之幾，不移日而悲，則哭泣之 資。測曰：極樂之幾，信可悔也。幾，音機。蹉資，與嗟咨同。陸曰：幾，危也。王曰：居樂之極，而又當夜，故不待移日而悲至矣，則哭泣嗟咨也。光謂：三者，戒之於思；五者，戒之於福；九者，戒之於禍。大指皆言樂不可極，使人始終反復常念之也。
　　一方三州三部一家爭
　　陽家火，準訟。陽氣汜施，不偏不頗；物與爭訟，各遵其儀。汜，敷梵切。施，式豉切。頗，普何切。儀，宜也。陽氣汜施平均，物皆爭進，求遂其宜也。《詩》：由儀，萬物之生，各得其宜也#41 。初一，爭不爭，隱冥。測曰：爭不爭，道之素也。陸曰：素，質也。王曰：爭不爭，謂爭於未形之時，不見其迹也。光謂：一為思始，而當晝。君子執道之素，爭於不爭之地，外無其迹，而物莫能勝也。次二，嚇河，臞。測曰：嚇河之臞，何可 也。嚇，呼嫁切。臞，其俱切，瘠也。 ，與怙同。口拒人，謂之嚇。河之潰溢，誰能拒之？而臞瘠之人，不量其力，乃欲以口嚇之，何足侍也？《詩》云：反予來赫。次三，爭射齦齦。測曰：爭射齦齦，君子讓鄰也。范本齦作誾，今從宋、陸、王本。射，神夜切。齦，音銀。王曰：君子之爭，惟射而已。齦齦，勤至之貌。讓鄰，與讓相近也，其意讀齦為懇也。光謂：齦，與誾同。誾誾，恭讓貌。孔子曰：君子無所爭。必也，射乎？揖讓而升，下而飲，其爭也君子。次四，爭小利，不酋貞。測曰：小利不絕，正道乃昏也。王曰#42：爭不以道，而爭於小利焉，宜其不就成貞正之道矣#43。次五，爭于逵，利以無方。測曰：爭于逵，爭處中也。范曰：五處中位，故稱逵。逵，九達道也。光謂：五為中和，而當晝。君子執道之要，統理之會，應變無方，物莫能爭。次六，臂膊脛如，股腳如，維身之疾。測曰：臂膊之脛，臣大隆也。王、小宋本脛作胵，其意音迭，腫也。今從宋、陸、范本。范本測曰：臂脛如股，今從宋、陸、王本。范曰：枝大於幹，臣大於君，皆為疾也。光謂：臂膊脛如，言臂大如脛，不可使也。，音嗔，肉脹起也。六以陰質，過中極大，如臣之強盛，君不能制者也。賈誼曰：天下方病大腫，一脛之大幾如要，一指之大幾如股。次七，爭干及矛 ，用亨于王前行。測曰：干矛之爭，衛君躬也。王本爭干及矛作爭于及方，測曰于方之爭，今從諸家。宋、陸本用亨于王前行作用享王于前行，今從范、王本。 ，與冑同。行，戶郎切。七為禍始，用兵以爭者也，故曰爭干及矛冑。用兵以爭，不以其私而從事，吉孰大焉。《詩》云：元戎十乘，以先啟行。次八，狼盈口，矢在其後。測曰：狼盈口，不顧害也。王曰：狼之噬物，盈口是爭，不知後有害之者矣。光謂：狼性貪，務盈其口，而不知矢在其後，如小人爭利而不顧其害也。天文弧矢星在狼後。上九，兩虎相牙，知掣者全。測曰：兩虎相牙，知所掣也。宋、陸本測知所掣作製，范本作制，今從王本。掣，尺制切。王曰：爭之極者，莫如虎斗而相牙，必有死傷之患。若能懼於患害，自掣而退，乃可以全物。不可以終爭，故於爭極而見自退之象。所以能知自退之道者#44，以陽當晝故也。光謂：掣，引也。
　　一方三州三部二家務
　　陰家木，準蠱。入務次四，日舍昴。陽氣勉務，物咸若其心而總其事。陽氣勉務而生物，物咸順其心而自喜，總其事而不二也。初一，始務無方，小人亦用，罔。測曰：始務無方，非小人所理也。范本作初一，始用無方，今從宋、陸、王本。宋、陸、王本無人字#45 ，今從范本。一為思始，可以應變無方#46，然當日之夜，非小人之所能為也，故曰小人亦用，罔。罔，無也。次二，新鮮自求珍，潔精其芳，君子攸行。測曰：新鮮自求，光于己也。王本芳作方，行作臧，今從諸家。二為思中，而當晝。君子精潔其心，將以有為者也。次三，不拘不掣，其心腐且敗。測曰：不拘不掣，其體不全也。宋、陸、王本其體不全作其體全，今從范、小宋本。掣，尺制切。三為思終，而當夜，小人觸情而動，喪心虧體者也。次四，見矢自升，利羽之朋，蓋戴車載。測曰：矢及蓋車，厥道然也。二宋、陸測矢及蓋車作見矢及蓋，范作矢及蓋，今從王本。范曰：矢而自升，羽之力也。羽金朋合，而後乃飛。猶君臣同心，乃馳風化也。車之載物，猶君子之濟世也。次五，蜘蛛之務，不如蠶之緰。測曰：蜘蛛之務，無益人也。緰，音須，衫帛也。王改作褕，音遙。范曰：蜘蛛有絲，雖其勉務，非人所用，則不如蠶一緰之利也。光謂：五為織，為衣，為繭，小人事非其事，勞而無功，故有是象。旅獒曰：不作無益害有益，功乃成。次六，華實芳若，用則臧若。測曰：華芳用臧，利當年也。范本無實字，今從宋、陸、王本。六為極大，務之大成者也。務之大成，莫若全德。華實兼茂，年時方盛，則何用不臧也#47。次七，喪其芳，無攸往。測曰：喪其芳，德以衰也。喪，息浪切。范曰：七為失志，故德衰也。次八，黃中，免于禍，貞。測曰：黃中免禍，和以正也。王曰：八居過滿，幾於禍者也。而得位當畫，以居上體之中#48，是得黃中之道，以免咎悔者也。光謂：八為禍中而當畫，君子以中正為務，雖禍不害也。上九，務成自敗，雨成自隊。測曰：務成自敗，非厥命也。隊，與墜同。王曰：處務之極，而失位當夜，則其所務之業#49，雖成必敗。如陰成雨墜，必至之理，其可救乎？光謂：萬物營為，務成終敗，所以然者。小人功成驕惰，不能盡其天命也。
　　一方三州三部三家事
　　陽家金，亦準蠱。陽氣大勖昭職#50，物則信信，各致其力。范本勖作冒，今從二宋、陸、王本。信，與伸同。言陽氣勸勖萬物，皂膏核莢#51，各明其職。物則伸伸，自竭其力，各從其事也。務者，有所營為；事者，各職其事也。初一，事無事，至無不事。測曰：事無事，以道行也。王曰：萬事皆理，豈有為也哉？正其本而已。然則處陽當晝，居事之始，能正其本者也。光謂：一為思始，心精之源，萬事之本也。君子澄其源，正其本，則事無不事矣#52。老子曰：無為，而無不為。次二，事在樞，不咨不 ，喪其哲符。測曰：不咨不 ，其知亡也#53。 ，與諏同，子侯切，又子于切。知，與智同。符者，所守之瑞也#54。二為思中#55，故曰事在樞。樞者，榮辱安危所系之地也。事方在樞，思而未行，宜訪問於善，以求至當。而當日之夜，愚而自用，不咨不諏，以喪其智符也。堯稽于眾，舜樂取於人以為善，孔子每事問。次三，時往時來，間不容耗。測曰：時往時來，不失趣也。王本無容字，今從二宋、陸、范本。三為成意。思慮既成，當央志而行。一失其時，悔無所及，故曰時往時來，間不容牦，言得失之間，相去微也。次四，男女事，不代之字。測曰：男女事，非厥務也。王曰：事非其事，必之於凶。男而女事，事失之甚，何不代之字育乎？四失位當夜，乖於其宜，故云然也。光謂：男代女事則家凶，君奪臣職則國亂，明事各有常也。次五，事其事，王假之食。測曰：事其事，職所任也。王曰：假，錫與也。光謂：事其事者，事其所當事也。各居其職，故王予之食，受福祿也。次六，任大自事，方來不救。測曰：任大自事，奚可堪也。六過中而極大，力小而任重者也，故曰任大自事。事方大來，故顛覆不救也。次七，丈人扶孤，竪子提壺。測曰：丈人扶孤，小子知方也。王曰#56：七雖過滿，而得位當晝，不失事事之宜。是丈人有扶持孤弱之事#57，小子亦知提壺以致養也。次八，女男事，十年不誨。測曰：女男事，終家不亨也。范本作男女事，今從宋、陸、王本。王曰：居位過滿#58，而失位當夜。乖事之宜，是女代男事。十年者，數之極也。不誨者，不可教也。光謂：女任男事，則家不亨；臣侵君權，則國不昌。十年以往，力勢已成，不可復制。故女不承男之教，臣不受君之命也。上九，到耳順止，事貞。測曰：到耳順止，逆聞順行也。到，與倒同。止，與趾同。九為禍終而當晝，能納忠補過#59，不失正順者也。忠言逆耳利於行，良藥苦口利於病。
　　集注太玄經卷之二竟
　　#1『先錫』原作『光錫』，據范本和備要、全書本改。
　　#2『先光大』原作『元光大』，據范本和備要、全書本改。
　　#3『又為』原作『久為』，據備要、全書本改。
　　#4『朱儒』原作『宋儒』，據范本和備要、全書本改。
　　#5#6『縻碎』原作『麋碎』，據備要、全書本改。
　　#7『本』原脫，據備要、全書本補。
　　#8『水』原作『火』，據范本和備要、全書本改。
　　#9『枚』、『出』原脫，據正文和備要、全書本補。
　　#10『愈疾』原作『念疾』，據備要、全書本改。
　　#11『達腹』原作『迷腹』，據備要、全書本改。
　　#12『齊』原脫，據備要、全書本補。
　　#13『光謂』：『為』原殘，據備要、全書本補。
　　#14『二為思』原殘，，據備要、全書本補。
　　#15『三為成』原殘，據備要、全書本補。
　　#16『王本神』原殘，據備要、全書本補。
　　#17『鸚鵡能』原殘，據備要、全書本補。
　　#18『而當夜』原殘，據備要、全書本補。
　　#19『得哉』原殘，據備要、全書本補。
　　#20『《詩》』原殘，據備要、全書本補。
　　#21#22『戰伐』原作『獸伐』，據范本和備要、全書本改。
　　#23『交戰』原作『交獸』，據備要、全書本改。
　　#24『勾』原殘，·據備要、全書本補。
　　#25『詘』原作『屈』，據正文和備要、全書本改。
　　#26『丁衝』原作『術』，據范本和備要、全書本改。
　　#27『三州』原作『二州』，『二家』原作『三家』，據范本和備要、全書本改。
　　#28『隆也』原殘，據范本和備要、全書本補。
　　#29『天』原殘，據備要、全書本補。
　　#30『三』原作『二』，據范本和備要、全書本改．O
　　#31『傷於』原殘，據備要、全書本補。
　　#32『嫁切』原殘，據備要、全書本補。
　　#33『坦』原作『物』，據備要、全書本改。
　　#34『也』原殘，據范本和備要、全書本補。
　　#35『王本』原殘，據下文『今幹柔從王』補。
　　#36『之離』原作『也離』，據備要、全書本改。
　　#37『樂』原殘，據范本和備要、全書本補。
　　#38『陸』原脫，據備要、全書本補。
　　#39『使』和『所』原殘，據備要、全書本補。
　　#40『先』原作『光』，據備要、全書本改。
　　#41『萬物』原作『美萬物』，『美』衍；『也』原脫，據《十三經注疏》本刪和補。
　　#42『王』原殘，據備要、全書本補。
　　#43『就』、『正』、『道』原殘，據備要、全書本補。
　　#44『知』原作『當』，據備要、全書本改。
　　#45『本』原脫，據備要、全書本補。
　　#46『可』原作『何』，據備要、全書本改。
　　#47『則何』原作『何則』，據備要、全書本改。
　　#48『上體』原殘，據備要、全書本補。
　　#49『之』原殘，據備要、全書本補。
　　#50『大』原殘，據范本和備要、全書本補。
　　#51『皂』原殘，據備要、全書本補。
　　#52『事』原殘，據正文補。
　　#53『亡也』原殘，據范本和備要、全書本補。
　　#54『守之』原殘，據備要、全書本補。
　　#55『二』原作『三』，據正文和備要、全書本改。
　　#56『王』原殘，據備要、全書本補。
　　#57『是丈』原殘，據備要、全書本補。
　　#58『居』原作『君』，據備要、全書本改。
　　#59『補過』原殘，據備要、全書本補。
　　集注太玄經卷之三
　　二方一州一部一家更
　　更，居亨切。陰家水，準革。入更初一，二十分九秒，穀兩氣應。次八，日舍天畢。陽氣既飛，變勢易形，物改其靈。宋曰：在天稱飛。初一，冥化否貞，若性。測曰：冥化否貞，少更方也。少，詩照切。一為思始，而當夜。幼少之時，習於不正，如其天性，不可復改也。賈誼曰：幼成若天性，習慣如自然。少更方者，道變於幼少之時也。次二，時七時九，軫轉其道。測曰：時七時九，不失當也。七者，陽之盛也。九者，陽之衰也。軫，輪也。二為思中，而當畫。君子消息盈虛，隨時盛衰，如輪之轉，應變無窮，不失至當也。次三，化白于泥，淄。測曰：化白于泥，變不明也。王曰：凡改更之道，貴於變惡從善。今反為泥淄，失更之宜。光謂：淄，黑也。三為思上而當夜。與不善人居，如以白物涅於泥中，與之皆黑也。次四，更之小得，用無不利。測曰：更之小得，民所望也。王本不利字下更有我否非其有耻六字，今從諸家。四為福始而當晝，變更之小得者也。變更小得；合於民望，用無不利。次五，童牛角馬，不今不古。測曰：童牛角馬，變天常也。王曰：五居盛位而當夜，是改更之道大，不得其所。牛反童之，馬反角之，不今不古，無其事也。光謂：無角曰童。小人得位，妄變法度，反易天常。既不適於今，又不合於古，若劉歆、王莽之類是也。次六，入水載車，出水載杭，宜于王之更。測曰：車杭出入，其道更也。諸家皆無王字，今從范本。杭，與航同，舟也。水舟陸車，理之常也。如履雖新，必施於足；冠雖敝，必冠於首然。湯武達節，應天順人，君臣易位，其道當然，不得不變也。次七，更不更，以作病。測曰：更不更，不能自臧也。諸家本皆作能自臧也，今從王本。七為禍始，而當夜。俗化之敝，失於當更而不更故也。董仲舒曰：為政而不行，甚者必變而更化之，乃可理也。次八，駟馬跙跙，能更其御。測曰：駟馬跙跙，更御乃良也。范本作而更其御，今從宋、陸、王本。跙，才與切。范曰：跙跙，不調也。王曰：得位當晝，更之以道。駟馬跙跙，行不進也，更以良御，乃得其宜。光謂：八為禍中，故曰駟馬跙跙，以象國家不安也。然當日之晝，故曰更其御也。更御，以象改任賢人，使修政治也。上九，不終其德，三歲見代。測曰：不終之代，不可久長也。范本無久字，今從宋、陸、王本。九為禍極而當夜，小人不終其德，驕淫失位，人將代之也。
　　二方一州一部二家斷
　　陽家火，準決。陽氣強內而剛外，動能有斷決。范本作動而能有慚決，王本作動而能斷決，今從宋、陸本。初一，斷心滅斧，冥其繩矩#1。測曰：斷心滅斧，內自治也。一為思始，而當晝。能以法度內斷於心，而人不見其迹者也。次二，冥斷否，在塞耳。測曰：冥斷否，中心疑也。二為思中，而當夜。心識蒙暗，不能決斷，雖有嘉謀，不知適從，聽之不聰，故曰塞耳也。次三，決其聾 ，利以治穢。測曰：決其聾 ，利謀也。 ，丁計切。王曰： ，鼻疾也。光謂：三為成意而當晝，能決去蔽塞，通納善謀者也。次四，斷我否，食非，其有耻。測曰：斷我否，食可耻也。四為下祿，而當夜。處非其位，食非其祿，不能自斷而去，誠可耻也。次五，大腹決，其股脫。。君子有斷，小人以活。測曰：大腹決脫，斷得理也。王本股作服，今從諸家。五為著明而當畫，斷之盛者也。大腹決，不容奸也。其股脫，所存大也。次六，決不決，爾仇不闊，乃後有鉞。測曰：決不決，辜及身也。六過中，而當夜。當斷不斷，仇讎不遠，必將受其戮辱者也。次七，庚斷甲，我心孔碩，乃後有鑠。測曰：庚斷甲，義斷仁也。范曰：庚，義也。甲，仁也。孔，甚也。碩，大也。鑠，美也。光謂：庚金主義，甲木主仁。七為刀，有用刑之象。君子以義斷仁，舍小取大，然後有治平之美也。《夏書》曰：威克厥愛，允濟。次八，勇侏之傠，盜蒙決決。測曰：盜蒙之決，妄斷也。小宋本傠作 ，音移，今從諸家。王本無夬字，今從二小宋、陸、范本#2。侏，音株。傠，音伐。范曰：無道為侏，反義為傠。上九，斧刃蛾蛾，利匠人之貞。測曰：蛾蛾之斧，利征亂也。九為兵為鉞，又為禍極，故曰斧刃蛾蛾。匠人執斧以伐木，君子秉義以征亂。
　　二方一州一部三家毅
　　陰家木，亦準夬。致果為毅，夬揚于王庭，故毅兼有言語之象。陽氣方良，毅然敢行，物信其志。信，與伸同。宋曰：善而不橈為良。初一，懷威滿虛。測曰：懷威滿虛，道德亡也。一為思始，而當夜。小人懷威滿心，恃力滅義者也。次二，毅于心腹，貞。測曰：毅于心腹，內堅剛也。二為思中，而當晝。君子守正，堅剛不可奪也。次三，戴威滿頭，君子不足，小人有餘。測曰：戴威滿頭，小人所長也。三為成意，而剛毅外露，故曰戴威滿頭。君子居之，則自以為不足；小人居之，則自以為有餘。次四，君子說器，其言柔且毅。測曰：君子說器，言有方也。范本言作人，今從宋、陸、王本。四為下祿而當晝。君子之言，皆有法度，適用如器，柔而不懦，毅而不愎也。次五，不田而穀，毅于揀祿。測曰：不田而穀，食不當也。宋、陸、王本揀作棟，今從范本。五當日之夜。無德而享盛祿，剛果所施，施於擇祿而已。故曰：不田而穀，毅于揀祿。《詩》云：不稼不穡，胡取禾三百鏖兮？次六，毅于棟柱，利安大主。測曰：毅于棟柱，國任強也。六為上祿，而當晝。國之大臣，忠力強毅，能勝其任，以安社稷者也。次七，觥羊之毅，鳴不類。測曰：觥羊之毅，言不法也。范曰：觥羊，大羊也。光謂：羊，很物也。類，善也。七為禍階，而當夜。小人剛很，言無所擇，不顧法度也。次八，毅于禍貞，君子攸名。測曰：毅于禍貞，不可幽蔀也。宋、陸本蔀作都，王作卻，今從范本。那，蒲口切。王曰：八居禍中，故毅于禍。而當位當晝，不失其貞，是君子之所名也。光謂：君子守正，遇禍剛毅不撓，身雖可殺，而名不可掩也。蔀，覆也。上九，豨毅其牙，發以張弧。測曰：豨毅其牙，吏所獵也。王本吏作人，今從諸家。豨，立曰喜。王曰：居毅之極位，且當夜，若野豕之毅其齒牙，必有張弧之斃也。光謂：豨，大豕也。小人極毅以取禍，如豕毅其牙，適足自招射獵而已。
　　二方一州二部一家裝#3
　　陽家金，準旅。入裝次四，三十八分三十二秒，日次實沈，立夏氣應。斗建巳位，律中仲呂。裝，治行也。陽氣雖大用事，微陰據下，裝而欲去。陸曰：陰氣據下，故陽裝束，志在去也。初一，幽裝，莫見之行。測曰：幽裝莫見，心已外也。一為思始，而當晝。君子見微，潛有去志，而人莫知之也。次二， 鵝慘于冰，翼彼南風，內懷其乘。測曰： 鵝之慘，懷憂無快也。宋、陸本慘作摻，今從范、王本。 ，音哥，又音加，或作 。乘，時證切，又食陵切。王曰： ，鴈也。失侶後時慘于寒冰，然後翼風之南，內懷其侶，憂而無快。乘者，四鴈也。光謂：《方言》飛鳥曰雙，鴈曰乘。乘，匹也。鴈避寒就溫，自北祖南，猶人之去危就安也。二為思中，而當夜。小人懷寵耽祿，不能避患於微，如鴈之內懷其乘，而不能遠遊也。《易》曰：係遁有疾，厲。次三，往其志，或承之喜。測曰：往其志，遇所快也。三為思上，而當晝。雖為羈旅，往得其志，故或承之喜也。次四，鶤鷄朝飛，碎于北；嚶嚶相和，不輟食。測曰：鶤鷄朝飛，何足賴也？宋、陸本踤作咵，王作跨，今從范本。鶤，與鵾同，古魂切。踤，與萃同，又慈恤切。王曰：大烏朝飛，宜就陽以自安#4。反之於北，失其所向。雖相和嚶嚶，然終不輟其求食之意。既失其道，亦何利焉？次五，鴻裝于淄，飲食頤頤。測曰：鴻裝于淄，大將得志也。次六，經六衢，周九路，不限其行賈。測曰：經六衢，商旅事也。王曰：六衢九路；無所不歷。勞而求利者，小人之事异也。光謂：六為盛多，而當夜。小人周流天下，不限其行，非為行道也。其志徇利而已，與商賈無異也。次七，裝無 ，利征，咎。測曰：裝無 ，禍且至也。宋、陸、王本 作離，今從范、小宋本。 ，與儷同，音麗。次八，季仲播軌，泣于道，用送厥往。測曰：季仲播軌，送其死也。范、王本泣于道作泣于之道，今從宋、陸本。上九，裝于昏。測曰；裝于昏，尚可避也。王曰：處裝之道，宜處於先。今居極位，頗失違難之道。然得位當晝，如整裝避禍於昏昧之時，雖云太晚，猶可避也。光謂：九為禍終，而當晝。君子遇禍之窮，裝而去之，雖於時已晚，猶愈於宴安不去者也。
　　二方一州二部二家眾
　　陰家土，準師。入眾次四，日舍觜觿；次八，日舍參。陽氣信高懷齊，萬物宣明嫭大眾多。信，與伸同。嫭，音護。陸曰：嫭，美貌。初一，冥兵始，火入耳。農輟馬穀，尸將班于田。測曰：冥兵之始，始則不臧也。王本毅作轂，今從諸家。王曰：班，布也#5。光謂：一以幽微，在兵之初，兵端已萌，而未著者也，故曰冥兵始。夫兵者，不祥之器，人聞之驚遽，故曰火入耳。農輟其耕，為給饋餉。食馬以毅，為將用之。尸布于田，言死者多也。次二，兵無刃，師無陳，麟或賓之，溫。測曰：兵無刃，德服無方也。王本麟作鄰，今從諸家。陳，直刃切。范曰：麟，獸，有角不觸。王曰：二居下體之中，而又得位當晝。得眾之宜，故能兵不交刃，師不置陳，而強鄰敵國皆或賓之。光謂：二為思中，而當晝。君子修德於心，而四海率服，兵無所用，故曰兵無刃，師無陳。賓者，自外來者也。麟或賓之，象有武而不用也。溫者，不威暴也。次三，軍或纍車，丈人摧孥，內蹈之瑕。測曰：軍或纍車，廟戰內傷也。宋、陸本丈作大，孥作弩。王本摧作推，孥作奴。今皆從范本。三為思終，未戰而先謀於內者也。車被纍絓，覆所載也。丈人，家之長也。孥，妻子也。謀之不臧如丈人而自摧毀其家也。夫敗豈外來哉，由在內之時，已踐瑕釁，故敵人得而乘之。孫子曰：未戰而廟算，不勝者，得算少也#6。次四，虎虓振廠，豹勝其私，否。測曰：虎虓振廞，如鷹之揚也。王本勝作騰，今從宋、陸、范本。二宋、陸、范本私作秘，今從王本。虓，許交切。廞，許金切。否，方九切。范曰：虓，怒聲也。振廞，盛怒貌。王曰：處眾而近尊位，將帥之任也#7。得位當晝，善用其眾，如虎之虓，振起廞興也。光謂：四為下祿得位；用眾者也。虎豹，皆武猛之象。用兵者雖闞如虓虎，時惟鷹揚。然不以之爭利決忿，能自勝其私心，故可用而不用也。《法言》曰：或問武，曰：克。能勝其私曰克。次五，躆戰喈喈，若熊若螭。測曰：躆戰喈喈，恃力作王也。躆，與踞同，當作劇。劇，甚也。五居盛位而當夜，恃力取勝，不足以服天下也。次六，大兵雷霆，震其耳，維用詘腹。測曰：大兵雷霆，威震無疆也。王本維作候，今從諸家。詘，與屈同。屈腹，猶言服其心也。六為極大而當晝。王者之兵，非務殺傷，憚之而已。故如雷如霆，以威聲震之，使其心服也。《詩》云：震驚徐方，如雷如霆，徐方震驚。《白虎通》曰：戰者，憚也。次七，旌旗絓羅，干鉞蛾蛾。師孕唁之，哭且 。測曰：旌旗絓羅，大恨民也。范、王本鉞皆作戈，今從宋、陸本。絓，戶卦切。唁，音彥。 ，莫佳切。范曰：吊生曰唁，竊視稱 。光謂：七為禍始而當夜，師之覆敗者也。旌旗絓羅，干鉞蛾蛾，敗亂之貌也。師，眾也。夫死婦孕，民之愁苦尤劇者也。眾孕相唁，既哭且竊視其上，怨恨之也。次八，兵衰衰，見其病，不見輿尸。測曰：兵衰衰，不血刃也。衰衰，罷弊貌。八為疾瘀，為耗，為剝落，為禍中，而當晝。能罷弊敵國，不戰而屈人兵者也。上九，斧刃缺，其柯折，可以止，不可以伐。往血。測曰：刃缺柯折，將不足往也。王曰：往必見血而自傷也。光謂：九為用兵之極，逢禍之窮，窮兵而不知止者也。
　　二方一州二部三家密
　　陽家水，準比。密者，比近也，周密也。陽氣親天，萬物丸蘭，咸密無間。王本咸作盛，今從諸家。王曰：丸蘭，盛大貌。萬物乘陽氣皆盛大，周密而無間隙也。光謂：陽氣上而親天，高之極也。初一，窺之無間，大幽之門。測曰：窺之無間，密無方也。宋曰：事事皆密，故以無方言之。光謂：一為思始，而當晝。君子潛心於密，以立事定功，人莫能窺者也。《易》曰：幾事不密則害成#8。次二，不密不比，我心即次。測曰：不密不比，違厥鄉也。比，頻寐切，下同。君子愛近以懷遠，小人反是。二為思中，而當夜。不能懷近，而勞心於遠。即，就也。次，旅舍也。違去其鄉，而欲就次於旅舍，舍近而圖遠者也。《詩》云：無田甫田，維莠驕驕。無思遠人，勞心忉忉。次三，密于親，利以作人。測曰：密于親，為利臧也。三為思上，而當晝。君子愛其親，則知愛人之親，推其心以及他人，故曰利以作人。次四，密于腥躁，三日不覺殽。測曰：密于腥臊，小惡通也。王曰：密于腥臊，親惡德也。光謂：四為外佗而當夜，與不善人相親者也。與不善人相親，久則化之矣。孔子曰：與不善人居，如入鮑魚之肆，久而不知其臭，則與之為一矣。小惡通者，始於小惡，弗去，久則與之通，而為一也。殽，混般也。次五，密密不罅，嬪于天。測曰：密密不罈，并天功也。罅，呼嫁切。嬪，音頻。王曰：居中體正，得位當晝。為時明君親於可親，故曰密密不罅，謂無間隙也。如此，則能功配於天矣。光謂：密密不罅者，君臣百姓靡不親密，無有間隙也。次六，大惡之比，或益之恤。測曰：大惡之比，匹異同也。六為福終而近於禍，故比于大惡，而或益之憂也。非我族類，其心必異。異類相匹，適足自累也。《易》曰：比之匪人。次七，密有口小鰓，大君在無後。測曰：密口小鰓，賴君達也。王本無無字，小宋本無作其，今從宋、陸、范本。范、小宋本達作逢，今從宋、陸、王本。鰓，蘇來切。次八，琢齒依齦，三歲無君。測曰：琢齒依齦，君自拔也。齦，語斤切。王曰：齒之與齦，相親者也。或琢其齒，而依其齦，則失其所親矣。上九，密禍之比，先下後得其死。測曰：密禍之比，終不可奪也。九為禍極，而當晝。君子同志相比，堅不可奪。先相謙下，則其志益親。故雖遇大禍，而終得其死力也。
　　二方一州三部一家親#9
　　陰家火，亦準比。入親次八，日舍東井。一十六分七秒，小滿氣應。親者，相愛厚也。陽方仁愛，全真敦篤，物咸親睦。陽氣純碎，故曰全真。初一，親非其膚，其志齟齬。測曰：親非其膚，中心閑也。王本無親字，今從二宋、陸、范本。王曰：居親之初，而失位當夜，失其親道。非其膚，謂疏遠之人，非其肌膚之親，而或親之，則其志齟齬，不相入矣。心相防閑，失其親道。光謂：一為思始而當夜，親非其親者也。外雖相親，內志不合，終必乖離。閑者，隔礙不通之謂也。次二，孚其內，其志資戚。測曰：孚其內，人莫間也。范本內作肉，間作聞；王本內作肉，間作閑；今從宋、陸本。王曰：資，取也。戚，親也。其志惟取於相親附也。光謂：二為思中，而當晝。君子以誠信相親之深者也，故曰孚其內。次三，螟蛉不屬，蜾羸取之，不迓侮。測曰：螟蛉不屬，失其體也。王本不迓侮作蠃侮，今從宋、陸、范本。蜾，音果。蠃，郎果切。螟，音冥。蛉，音零。屬，之欲切。螟蛉，桑蟲。蜾蠃，蒲盧也。屬，綴也。近侮，猶言御侮也。三為思終，而當夜。小人不能屬綴其親，以御外侮，而使之乖離，與佗人相合。如螟蛉不能自育其子，而為蜾蠃所取也。《詩》云：螟蛉有子#10蜾蠃負之。教誨爾子，式穀似之。次四，賓親于禮，飲食几几。測曰：賓親于禮，賓主偕也．王曰：几几，有法度也。光謂：四為條暢，而當晝。君子以饗燕之禮，交通親愛者也。賓所以親，親其有禮，不在飲食也。孔子曰：吾食於少施氏，而飽。少施氏食我以禮。賓主偕，言皆有禮也。次五，厚不厚，比人將走。測曰：厚不厚，失類無方也。比，頻寐切。王曰：五雖居中，而失位當夜。當厚者不厚，則其所比附之人，皆將去之。光謂：不能親其所當親，厚其所當厚，使比近之人，皆棄之而走。失類孤立，危無日矣。子太叔曰：晉不鄰矣，其誰云之？次六，厚厚，君子秉斗。測曰：厚厚君子，得人無疆也。六為盛多而當晝，能親其所親，厚其所厚者也。夫君子厚近而遠者至，親親而疏者附。如斗居中央，而眾星拱之，故曰君子秉斗。次七，高亢其位，庳於從事。測曰：位高事庳，德不能也。宋、陸本從作周，范作同，今從王本。庳，便是、必至二切，又音卑。王曰：七居過滿之地，失位當夜，位雖高亢，而所行之事則甚庳細也。次八，肺附乾糇，其幹已良，君子攸行。測曰：肺附之行，不我材也#11。宋、王本肺作脯，幹作乾，行作往。王本附作腑。今從范、小宋本#12。糇，音侯。范曰：削曰肺。肺附，如肺之附木。王曰：有肺附之親，而生乾糇之怨，故君子去之#13。《詩》云：民之失德#14，乾糇以愆。光謂：肺附，以諭族人附著宗主也。民雖微賤，猶當分乾猴以濟其親也。肺附之親，至薄也，猶當以乾糇收恤之，況良幹而棄之乎？此微子所以歸周也。上九，童親不貞。測曰：童親不貞，還自荄也。荄，古哀切。宋曰：謂自盡其根黃也。王曰：居親之極，而失位當夜，若童昏之人，所親者必不正矣。
　　二方一州三部二家斂
　　陽家木，準小畜。陽氣大滿於外，微陰小斂於內。陸曰：謂陰小斂萬物之根荄。初一，小斂不貸，利用安人正國。測曰：小斂不貸，其道當也。貸，它代切。自一至三，微而未著，故皆有鐵小之象。一當日之畫，君子賦斂薄而有常，不稱貸於民，故利用安人正國。一曰：貸，當作貨#15，吐得切。次二，墨斂籤籤， 我匪貞。測曰：墨斂籤籤，非所以光也。小宋本鐵作截，王本 作寢，今從宋、陸、范本。鐵，息廉切。范曰：鐵鐵，少也。光謂：墨，貪也。小人貪於聚斂，喜見小利，漸而入於匪正，非所以為光美也。次三，見小勿用，以我扶疏。測曰：見小勿用，俟我大也。王曰：三得位當晝，得斂之宜。見小勿用，是因我滋息#16，以至扶疏盛大也。光謂：物方微小，君子養之，以俟其大#17，而後取之。《禮》：不夭，不卵，不殺胎#18，不殀夭。草木零落，然後入山林。皆此意也。次四，斂利小刑，小進大退。測曰：斂利小刑，其政退也。范本政作正，今從宋、陸、王本。次五，畜槃而衍，繭純于田。測曰：畜槃繭純，不奪時也。槃，樂也。純，美也。五為繭，又居盛位而當畫。賦敘不妄，生之有時，用之有節，故六畜蕃衍，蠶桑饒美也#19。次六，閔而綿而，作大元而，小人不戒。測曰：閔綿之戒，不識微也。王本閔綿之戒作閔綿不戒，今從宋、陸、范本。閔綿，小貌。元，始也。六在斂家，過中而當夜，斂怨者也。怨始於小，而至於大。小人不戒，故怨及之，而不自知也。次七，夫牽于車，妻為剝荼，利于王姑，不利公家，病。測曰：牽車剝荼，斂之資也。陸曰：資，財。夫妻斂財，利家不利國也。王曰：牽車，重役而其利微；剝荼，苦菜而其功寡。可以給私室，利于王姑，不足以供公上也。光謂：《爾雅》王父之姊妹為王姑。次八，大斂大顛。測曰：大斂之顛，所斂非也。陸、范、王本顛作巔，今從二宋本。王曰：八居斂極，而失位當夜，大斂者也。處禍之中，而求大斂，必有顛臍之患矣。上九，斂于時，利圉極菑。測曰：斂于時，奚可幾也。王曰：圉，與禦同。光謂：九為禍極，而當晝。君子當豐穰之時，重斂而民不以為暴，所以豫備凶歲，禦此極災也。幾，當作譏。言斂得其時，雖重無譏也。孟子疾狗彘食人食而不知檢；塗有餓莩而不知發。
　　二方一州三部三家彊
　　陰家金，準乾。陽氣純剛乾乾，萬物莫不彊梁#20。范、王本純作統，今從宋、陸本。初一，彊中否貞，無攸用。測曰：彊中否貞，不可與謀也。否，方久切。一為思始而當夜，彊心而不正者也，故無所可用。次二，鳳鳥于飛，修其羽；君子于辰，終莫之圉。測曰：鳳鳥于飛，君子得時也。范曰：圉，止也。光謂：辰，時也。二為思中，而當晝。君子得時，彊於為義，人莫之止。如鳳烏之飛，其羽修長，人不能制也#21。凡中者，皆有得位得時之象。次三，柱不中，梁不隆，大廈微。測曰：柱不中，不能正基也。三居下體之首，而承於上，梁柱之象也。當日之夜，小人不彊而弱，不勝其任者也。不勝其任，則國基墜矣。次四，爰聰爰明，左右 。測曰：爰聰爰明，庶士方來也。宋、陸、王本搔皆作橿，小宋作彊，今從范本。王本方作永，今從諸家。范曰：四在其行，行數相扶。 ，盛也。王曰： 然，眾扶之貌也。吳曰： ，從手，字書無之，從木者，音薑。范以四為金，而本首為金，故云行數相扶，不以彊為扶也。光謂：四為條暢，而當晝。君子有聰明之德，故庶士方來，左右助之，所以為彊也。次五，君子彊梁以德#22小人彊梁以力#23。測曰：小人彊梁#24得位益尤也。王曰：五居君位，而失時當夜。無君之德，小人之彊梁也#25。彊梁以力#26，必有顛危。次六，克我彊梁#27，于天無疆#28。測曰：克我彊梁#29，大美無基也。王本無基作無疆，今從宋、陸、范本。宋曰：無基，謂無疆界，言廣遠也。王曰：六為彊，主得位當晝，能克彊梁#30自彊其德，則君道益光，故至于天而無窮也。光謂：五以上作消#31六過乎中而當晝。君子能與時消息，自勝其彊者也。如是，則享有遐福，與天無疆矣#32。次七，金剛肉柔，血流于田。測曰：金剛肉柔，法太傷也。王本無流字，今從諸家。七為敗損而當夜，小人用法太傷者也。以剛金斷柔肉，無有不勝。血流于田，不仁之甚也。次八，彊其衰，勉其弱。測曰：彊其衰，勉自彊也。八為疾瘀而當晝，君子能彊衰勉弱，不自淪溺者也。上九，太山拔，梁柱折，其人顛且蹶。測曰：山拔梁折，終以猛也。王本太山拔作大枝拔，今從諸家。王曰：處彊之極，而失位當夜，彊而過亢者也。光謂：小人彊梁過甚#33山拔梁折#34自取顛蹶者也。
　　二方二州一部一家睟
　　陽家水，亦準乾。睟，與粹同。陸曰：乾，純。粹，精也。陽氣袀睟清明，物咸重光，保厥昭陽。王本袀作初，今從諸家。袀，與均同。宋曰：保，安也。是時陰氣斂藏於下，陽氣袀睟清明，故萬物高者下者皆重光華，安其性命，而煦陽之德矣。陸曰：袀睟，猶純眸也。初一，睟于內，清無穢。測曰：睟于內，清無穢也。一為思始，而當晝。君子純粹在心，清明不雜，故能總群元，成萬務也。次二，冥駮冒睟， 于中。測曰：冥駮冒睟，中自瘱也。 ，與恧同，女六切。瘱，於計切。陸曰：瘱，隱也。范曰： ，慚也。駮，不純也。光謂：二為思中，而當夜。小人於冥昧之中，以駮雜之心，冒沒純粹。雖外以欺物，而心不免慚也。次三，目上于天，耳下于淵，恭。測曰：目上耳下，聰察極也。王本無恭字，今從諸家。三為思終，而當晝。君子思慮純粹，則聰明無所不通，故曰目上于天，耳下于淵。雖然不敢以此自恃，猶嚴恭寅畏，所以能全其粹也。次四，小人慕睟，失祿貞。測曰：小人慕睟，道不得也。王曰：失位當夜，其道已駮。雖慕純粹之道，而失其福祿與貞正也。次五，睟于幽黃，元貞無方。測曰：睟于幽黃，正地則也。陸曰：則，法也。王曰：居中體正，得位當晝，為睟之主。純德大明，睟于幽玄之中，而有黃中通理之德，元始貞正，其道無方，不可名也。光謂：元者，善之長也。五為中和，而當晝。君子雖有幽隱，不失中和之道，所以為粹也。守其元正，以應萬務，無施不適。如地之德，亦以幽黃元貞成萬物也。次六，大睟承愆，易。測曰：大睟承愆，小人不克也。王本贊云：大睟承愆，小人不克。測云：大睟之道，小人不克。今從諸家。王曰：六居盛位，睟之大者；而失位當夜，故承之以愆。光謂：五以上作消，六過中而當夜，不能全其純粹者也。夫白玉易瑕，清水易污，故大碎者，非小人之所能全，必將承以過差也。次七睟辰愆，君子補愆。測曰：睟辰愆，善補過也。王曰：七居禍始，是睟時之愆。然以得位當晝，不失君子之德，故能補過無咎也。光謂：時之有過，惟君子能補之，以成其粹也。《詩》云：衮職有闕，惟仲山甫補之。次八，睟惡無善。測曰：睟惡無善，終不可佐也。王曰：失位當夜，純于惡德，則善無由而入矣。光謂：八為疾瘀而當夜，純惡無善之人，何可輔也？上九，睟終永初，貞。測曰：睟終之貞，誠可嘉也。王曰：九居數極，而得位當晝，是能保其純粹，不失善道，永如初之正也。光謂：九為粹極，能慎終如始，全其純正者也。
　　二方二州一部二家盛
　　陰家火，準大有。入盛次二，三十三分三十秒，日次鶉首，芒種氣應。斗建午位，律中蕤賓。陽氣隆盛充塞，物實然盡滿厥意。王本窴作冥，今從宋、陸、范本。窴，音田。宋曰：窴然，滿也。初一，盛不墨，失冥德。測曰：盛不墨，中不自克也。宋、陸本中作終，今從范、王本。陸曰：克，勝也。不能自勝其嗜欲。王曰：一居盛始而當夜，盛而不能默者也。如此，則失其暗然之德矣。光謂：墨，法也。凡盛之道，非致盛之難，處盛難也。一為思始，而當夜。盛而無法以自制約，則喪其幽隱之德也。次二，作不恃，克大有。測曰：作不恃，稱玄德也。稱，尺證切。王曰：居盛之時，得位當畫，明乎自然之道，是有作為之功，而不侍其功。如此，則能至於大有矣。光謂：二為思中，而當晝。作而不恃，為而不有。惟其不有，故能大有也。稱，當也。次三，懷利滿匈，不利于公。測曰：懷利滿匈，不私門也。三為思上，而當夜。君子諭於義，小人諭於利。小人思慮求盛，不過營利而已。故曰懷利滿匈。利於私，斯害於公矣？次四，小盛臣臣，大人之門。測曰：小盛臣臣，事仁賢也。王本仁作人，今從宋、陸本。四為福始，故曰小盛也。臣臣，自卑賤之意也。君子當小盛之初，能自卑賤，承事仁賢，以致大盛。凡為大人者，未有不由此道而出，故曰大人之門也。次五，何福滿肩，提禍揮揮。測曰：何福提禍，小人之道也。宋本撣撣作闡闡，今從范、王本。何，胡可切。王曰：撣，音纏，義亦取其相纏不去之象。陳：撣#35，音丹，又徒丹切#36。曰：五居盛位，故云何福。福至盛，故云滿肩。極盛必反，故云提禍。光謂：凡贊當夜者，皆小人之道也。以小人而享盛福，禍必隨之，故曰何福滿肩，提禍撣撣。次六，天賜之光，大開之彊，于謙有慶。測曰：天賜之光，謙大有也。范、王本賜作錫，今從宋、陸本。六為盛多極大，而當晝。君子受天明命，大啟上宇者也。夫極盛難處也，故必用謙，然後有慶。次七，乘火，寒泉至。測曰：乘火寒泉，禍不遂也。范本測曰：乘火泉至，禍不遠也。今從宋、陸、王本。王曰：當盛之時，七居過滿，又與本首同為火數，二火之盛，炎炎上干#37，為六所忌，故寒泉將至，而有撲滅之憂也。光謂：七為禍始，而當夜。乘火者，盛之極也。寒泉至者，滅不久也。次八，挹于滿熒，幾後之傾。測曰：挹于滿，幾不免也。宋、陸本挹作拘，今從范、王本。王本無熒字，今從宋、陸、范本。范本幾不免也作幾危也，今從宋、陸、王本。幾，音畿，又音機。王曰：得位當晝，善於處盛滿而能挹，必後之傾危而不傾，蓋謙挹以免也。處盛之極，非挹滿之道，殆不免乎。上九，極盛不救，禍降自天。測曰：極盛不救，天道反也。九居盛極，當日之夜，逢禍之窮，盛極必衰者也。
　　二方二州一部三家居
　　陽家木，準家人。陽方躆膚赫赫，為物城郭，萬物咸度。范本萬物咸度作物咸得度，今從宋、陸、王本。躆，音據。宋曰：為物城郭，欲萬物皆安其居。陸曰：躆，充實貌。陽為城郭，萬物皆居其中，故曰：咸度也。王曰：城郭，在外之象。光謂：膚，亦當作躆。躆躆#38，動作彊梁貌。為物城郭者，言養衛萬物，使陰氣不得傷也。度，當作 。 ，古宅字。宅，居也。初一，匪譽匪咎，克守厥家。測曰：匪譽匪咎，其道常也。一居家之最下，子孫之象#39，當日之晝。能守常道，無咎無譽，保家之主也。次二，家無壺，婦承之姑，或洗之塗。測曰：家無壺，無以相承也。壺者，承上以養人者也。家無壺，下不供養也。二居下體之中，有婦之象。婦者，所以承姑也。今反使姑承之，為之洗塗，服勞辱之事，上下失序，逆莫大焉。次三，長幼序，子克父。測曰：子克父，乃能有興也。范本作長幼序序，今從宋、陸、王本。王曰：得位當晝，故居室有倫，長幼各得其序，子能幹父之業者也。光謂：三居下體之上，而當晝。幼能事長，子能任其父事者也。次四，見豕在堂，狗擊之迒。測曰：見豕在堂，其體不慶也。迒，音剛，又戶郎切。繫，與系同。迒，獸迹也。狗、豕皆污穢之物。堂，尊者之處也。四為下祿#40，而在中體，位稍尊矣。然當日之夜，小人之道也。凡為家之道，正其身，然後可以齊家。今四在堂，自有豕行，則在下者，亦如狗系迹而進，不可止也。慶，善也。次五，舳艫調安，利富貞。測曰：舳艫安和，順其疆也。舳，直六切。艫，落胡切。王曰：不失其居，而無遠不適，處舟之義也。五既得位當晝，為居之主，往必濟者也。故舳艫調安，而有所利富，不失其居室之道乎？光謂：舳，船後用柂處也；艫，船前刺棹處也心五居盛位，而當晝，君子能治其家者也。舳艫調安，則眾賴以寧；上下和順，則家賴以齊。富者，家之福也。富不失正，所以為美也。其，當作無。次六，外其井竈，三歲見背。測曰：外其井竈，三歲不享也。王曰：三歲，數之終也。光謂：井竈者，飲食之資，家之要務也#41。而外之，則家何以養矣？六過中而當夜，小人不能睦其宗族之賢者，而疏外之，不過三歲，則親皆叛之矣。不享者，不得飲食也。次七，老父擐車，少女提壺，利考家。測曰：老父擐車，其體乃莊也。王本考作于，今從宋、陸、范本。擬，音患。擐，貫也。以手貫車轅而行之，所以載物也。提壺者，承上以養也。考，成也。七居上體，有尊長之象。老父者，家之至尊也。少女者，家之至卑也。尊能載眾，卑能承上，故利以成家也。夫齊家者，不可以不嚴也，故其體莊嚴，然後能載眾也。《易》曰：家人嗃嗃，悔厲吉。婦子嘻嘻，終吝。次八，反其几，雙其朼，其家不旨。測曰：反几雙，家用不臧也。二宋、陸本朼皆作牝，王作牡，今從范本。其家，宋、陸作九家，范、小宋作几家。按：古其字作丌，因此致誤耳。今從王本#42。朼，與匕同。几當上承，匕當用一，理之常也。八為禍中而當夜，反其几者，幼不承長，而上不獲安也。雙其匕者，家不統於尊，而用事者眾也。旨，美也。幼不承長，尊不統卑，家道壤亂，故不美也。上九，株生蘖，其種不絕。測曰：株生蘖，其類乃長也。蘖，魚列、五葛二切。種，章勇切。王曰：九居過亢，枯朽之象，得位當晝，株而生蘖者也。光謂：木斬而復生曰蘖#43。九為禍極，家已絕矣。而當日之晝，是尚有遺種，能復興其家者也。
　　二方二州二部一家法
　　陰家金，準井。改邑不改井，無喪無得，往來井井有法之象。陽高縣厥法，物仰其墨，莫不被則。縣，音玄。宋曰：墨者，法之繩墨也。光謂：是時陽氣極高，物咸象之，莫不蒙被其法。初一，造法不法。測曰：造法不法，不足用也。王曰：作法之初，而失位當夜，不足法者也。光謂：一為思始，故曰造法。《法言》曰：模不模，範不範，為不少矣。次二，摹法以中，克。測曰：摹法以中，眾之所共也。摹，與模同。摹，猶制也。二為思中，而當晝。制法以中，然後能成也。《洪範》皇極，眾之所共由也。次三，準繩不甫，亡其規矩。測曰：準繩不甫，其用爽也。甫，美也。爽，差也。不能正其身，如正人何？次四，準繩規矩，莫違我施。測曰：準繩規矩，由身行也。君子先修其身。其身正，不令而行。次五，譎陸陸，瓶窴腹，井潢洋，終不得食。測曰：瓶窴腹，非學方也。宋、陸本賓作冥，今從范、王本。繘，音橘。窴，音田。潢，音黃。陸曰：方，道也。王曰：瓶窴腹，不可以盛也。井潢洋，水多之貌也。終不得食者，汲引之道非也。光謂：繘，汲索也。陸陸，索下貌。瓶腹先實，則水不得入。井雖潢洋，終不得食也。學者虛以受人，則人樂告之。五居井之盛，而當日之夜，小人先自驕滿，不能納物者也。次六，于紀于綱，示以貞光。測曰：于紀于綱，大統明也。王曰：以貞正光明之道，俾人不惑。光謂：六居上祿，以施其法，能紀綱天下，示人正光之道者也。次七，密網離于淵，不利于鱗。測曰：密網離淵，苛法張也。王曰：七居過滿，而當夜。作法太密，網麗于泉，而鱗不寧，法施於國，而人不便者也。光謂：七為網，又為敗損而當日之夜，法苛民駭者也。故曰：密網離于淵，不利于鱗。次八，正彼有辜，格我無邪。測曰：正彼有辜，敺而至也。敺，與驪同。宋曰：敺百姓，使至無邪也。王曰：八居上體之中，而當晝。能用其法，正其有罪，以至於人無邪心也。光謂：格，至也。正有辜，以至無邪，用刑之善者也。舜曰：刑，期于無刑。上九，井無幹，水直衍，匪溪匪谷，終于愆。測曰：井無幹，法妄恣也。王本匪溪匪谷作利心匪溪，今從宋、陸、范本。幹，音寒。范曰：幹以檢扞於井，泄取有時。王曰：處法之極而當夜，無法者也。國而無法，則人易犯。井而無幹，則水衍溢也。光謂：九為禍極，而當夜。法妄恣無常，與無法同。民志迷惑，不知所從，則冒犯而終亂耳。如井無幹，水將衍溢，非溪非谷，而注射妄行，終於愆過而已矣。
　　二方二州二部二家應
　　陽家土，準咸。入應次六，一十八分五秒，夏至氣應，故兼準離。陽氣極于上，陰信萌乎下，上下相應。信，猶聲兆也。初一，六幹羅如，五枝離如。測曰：六幹羅如，附離君也。次二，上歷施之，下律和之，非則否。測曰：上施下和，匪其真也。范本真作肯，今從宋、陸、王本。和，胡臥切。歷，謂十二辰也。律，謂十二管也。斗建十二辰於上，律布十二管於下，上下相應。苟非其合，則不應也。次三，一從一橫，天網 。測曰：一從一橫，經緯陳也。從，即容切。 ，陳音郎吳、郎岩切。范曰： ，廣大貌。王曰：天網 者，疏而不漏之義。光謂：三為思上，而當晝，君子能經緯天地者也。離為文明，又有網罟之象。次四，援我罘罟，絓羅于野至。測曰：援次罘罟，不能以仁也。援，音爰。罘，音浮。絓，胡卦切。四者，陽氣將熄，陰氣將生，德去而刑至者也。又離有網罟之象，故曰援我罘罟，絓羅于野。至者，言其事將至，如云履霜，堅冰至也。次五，龍翰于天，貞栗其鱗。測曰：龍翰之栗，極懼墜也。翰，胡安切。王曰：居中體正，得位當畫，為應之主，故象龍飛于天#44。光謂：龍以論陽。翰，飛也。五為純陽，盛大之極，故曰龍翰于天。君子居盛大之極，不可不正，不可不懼，故曰貞栗其鱗。次六，熾承于天，冰萌于地。測曰：承天萌地，陽始退也。王本熾承作 烝云#45，壟，古熾字，今從宋、陸、范本。熾，陽之盛也。冰，陰之極也。六當夏至之初，陽極陰生之際；小人道長，君子道消，故曰：熾承于天，冰萌于地。敬戒之微，盡在於是也。次七，日彊其衰，應蕃貞。測曰：自彊其衰，惡敗類也。惡，烏故切。七為禍始，而當畫。君子能自彊其衰，則應之者蕃多，而不失其正也。次八，極陽徵陰，不移日而應。測曰：極陽徵陰，應其發也。王本徵作微，其作時，今從宋、陸、范本。治極召亂，盛極召衰，福極召禍，不移日而應也。上九，元離之極，君子應以大稷。測曰：元離之極，不可遏也。范本作不可遏，今從宋、陸、王本。陸曰：遏，止也。王曰：大，日將暮也。吳曰：稷，音義與吳同。光謂：元離，大明也。大明之極，極盛必衰。君子應時，與之消息#46 ，故曰君子應以大吳。
　　集注太玄經卷之三竟
　　#１『冥』原作『宜』，據范本和備要、全書本改。
　　#２『二』 原作『之』，據備要、全書本改。
　　#３ 『二方』原作『一方』，據范本和備要、全書本改。
　　#4『安』原殘，據備要、全書本補。
　　#5『也』原脫，據備要、全書本補。
　　#6『得』原殘，據備要、全書本補。
　　#7『帥』原作『師』，據備要、全書本改。
　　#8『《易》曰』原殘，據備要、全書本補。
　　#9『二方』原作『一方』，據范本和備要、全書本改。
　　#10『有』原作『之』，據《十三經注疏》和備要、全書本改。
　　#11『我』原殘，據范本和備要、全書本補。
　　#12『小宋』原殘，據備要、全書本補。
　　#13『故』原殘，據備要、全書本補。
　　#14『民』原作『人』，據《十三經注疏》和備要、全書本改。
　　#15『作』原脫，據備要、全書本補。
　　#16『息』原殘，據備要、全書本補。
　　#17『其』原殘，據備要、全書本補。
　　#18『殺』原作『刳』，據《十三經注疏》和備要、全書本改。
　　#19『蠶』原作『蠢』，據備要、全書本改。
　　#20『梁』原作『粱』，據范本和備要、全書本改。
　　#21『人』原殘，據備要、全書本補。
　　#22#23#24#25#26#27『彊梁』原作『彊粱』，據范本和備要、全書本改。
　　#28『疆』原作『彊』，據范本和備要、全書本改。
　　#29#30『彊梁』原作『彊粱』，據范本和備要、全書本改。
　　#31『上作』原殘，據備要、全書本補。
　　#32『疆』原作『彊』，據備要、全書本改。
　　#33『彊梁』原作『彊粱』，據范本和備要、全書本改。
　　#34『梁折』原作『粱折』，據備要、全書本改。
　　#35『撣』原脫，據備要、全書本補。
　　#36『徒』原作『使』，據備要、全書本改。
　　#37『干』原作『于』，據備要、全書本改。
　　#38『躆躆』脫一字，據備要、全書本補。
　　#39『象』原作『家』，據備要、全書本改。
　　#40『下』原作『家』，據備要、全書本改
　　#41『家之』原殘，據備要、全書本補。
　　#42『王本』原作『范本』，據備要、全書本改。
　　#43『生』原作『坐』，據備要、全書本改。
　　#44『龍飛』原作『龍龍』，據備要、全書本改。
　　#45『 需云』原脫，據備要、全書本補。
　　#46『息』原脫，據備要、全書本補。
　　集注太玄經卷之四
　　二方二州二部三家迎
　　陰家水，亦準咸。入迎次二，日舍輿鬼。陰氣成形乎下，物咸溯而迎之。溯，音素。宋曰：溯，向也。初一，迎他匪應，無貞有邪。測曰：迎他匪應，非所與并也。王曰：處迎之初，而失位當夜，迎之不以其道者也。物之非其宜，應而往迎之，則失正而陷邪也。光謂：迎，準咸。咸，感也。一為思始而當夜，感於外物，而非正應者也。次二，蛟潛於淵，陵卵化之。人或陰言，百姓和之。測曰：蛟潛之化，中精誠也。王本或作有，小宋本人或陰言作人言或陰，今從宋、陸、范本。和，胡臥切。范曰：蛟潛於水，產卵高陵，下復於淵，氣應相感，然後剖化。光謂：二為思中，而當晝。君子精誠之至，無所不通也。《易》曰：嗚鶴在陰，其子和之。次三，精微往來，妖先靈覺。測曰：精微往來，妖咎徵也。三為思終，而當夜。天人之際，精祲相感，人失其道，妖靈先覺也。次四，裳有衣孺，男子目珠，婦人啑鈎，貞。測曰：裳有衣襦，陰感陽也。王本感作盛，今從諸家。襦，音儒，短衣也。啑，色甲切。吳本作嚏，音帝。次五，黃乘否貞。測曰：黃乘否貞，不可與朋也。乘，時證切。王曰：五雖居中，而處陰當夜，不正而乘中位，故曰黃乘否貞#1。光謂：不正當位，不足合也。次六，玄黃相迎，其意感感。測曰：玄黃相迎，以類應也。范曰：天玄地黃。天地相迎，則風雨時調；君臣相迎，則政教以度。光謂：六為極大，感之盛也。自天地至於萬物，君臣上下，夫婦朋友，無不以類相應也。次七，遠之 ，近之掊，迎父迦逅。測曰：遠 近掊，失父類也。小宋 作 ，今從諸家。 ，許候切，怒目視貌。掊，普后切，擊也。迦，與邂同，音蟹。逅，音后。不期而會也。次八，見血入門，俯迎中庭。測曰：見血入門，以賢自衛也。宋、陸本捬作椒，今從范、王本。捬，音府，捍也。八為禍中，故曰見血入門，傷之者至也。當日之晝，能以賢自衛，迎拒之於中庭，物不能傷，故曰捬迎中庭。上九，濕迎牀足，累于牆屋。測曰：濕迎牀足，顛在內也。小宋、王本濕作澤，今從宋、陸、范本。范、王本累作罦。范曰：罦，覆也。今從宋、陸本。宋、陸、范本顛作願，今從王本。累，良瑞切。九為禍極，而當夜。小人女子所以能傾國家者，非一朝一夕之故，其所由來者漸矣。如濕氣之迎牀足，浸潤而上，將累及牆屋，而不可如何。究其顛沛之原，自內興也。
　　二方二州三部一家遇
　　陽家火，準姤。入遇初一，日舍柳。陰氣始來，陽氣始往，往來相逢。初一，幽遇神及師，夢貞。測曰：幽遇神，思得理也。王曰：居遇之初，神遇而未形，冥交神會之象。光謂：一為思始，而當晝。精誠感通，故遇神及師，雖或發於夢寐，而不失其正，若高宗夢傅說是也。夢者，事之難據者也。精誠之至，猶得正而可據，況僉謀師錫者乎？次二，衝衝兒遇，不定之諭。測曰：衝衝兒遇，不肖子也。范本不定之諭作不受定之諭，今從諸家。王曰：無心而遇曰衝衝。兒者，童昏無知之稱也。則其所遇，何定之有乎？所以然者，失位當夜，不得遇之宜也。不肖子者，明非有知之兒。次三，不往不來，得士女之貞。測曰：不往不來，士女則也。范、王本不往不來作不往不來不求，測曰不往不求，今從宋、陸本。宋曰：則，法也。光謂：自炫自媒者，士女之醜行。故不往不來而自遇，乃士女之正也。次四， ，兌人遇雨，厲。測曰：兌人遇雨，還自賊也。王曰： ，勇而無禮之貌。次五，田遇禽，人莫之禁。測曰：田遇禽，誠可勉也。五為盛福，而當晝。如田遇禽，獲則取之，誰能禦也？次六，俾蛛罔罔，遇蠭。利雖大，不得從。測曰：蛛之罔，害不遠也。蠭，與蜂同。范曰：使蜘蛛設罔，而得於蠭。蠭，螫蟲也，所以不能制。雖以為利，不得從而取也。光謂：六為上祿，而當夜。小人見利，銳於進取，而不得所欲者也。次七，振其角，君父遇辱，匪正命。測曰：振其角，直道行也。七為禍始，而當晝。如君父不幸遇辱，則君子振角，直道而行，死之可也。雖非正命，而死義不得不爾。次八，兩兕斗，一角亡，不勝喪。測曰：兩兕鬬，亡角喪也。勝，詩證切。喪，息浪切。八為禍中，而當夜。如兩兕相遇方斗，而一亡其角，必不勝而喪身矣。角，以諭禦侮之士也。上九，或氏其角，遇下毀足。測曰：或氏其角，何可當也。范、王本或氏其角作觝其角，今從宋、陸本。觝，都禮切。
　　二方二州三部二家竈
　　陰家木，準鼎。入竈次九，二十八分二十八秒，日次鶉火，小暑氣應。斗建未位，律中林鐘。鼎大烹以養聖賢，故竈多養賢之象。陰雖沃而灑之，陽猶執而龢之。龢，古和字，下同。宋曰：竈以和陰陽者也，故或沃之，或和之，於是乎在。光謂：陰灑陽和，有炊爨之象。初一，竈無實，乞于鄰。測曰：竈無實，有虛名也。王曰：處竈之初，失位當夜，無實者也。既失烹飪之道，無以供食，故乞于鄰。光謂：一為思始而當夜，小人內無其實，竊它人之善以為己名者也。次二，黃鼎介，其中裔，不飲不食，孚無害。測曰：黃鼎介，中廉貞也。王曰：鼎者，竈之器也。介然，特立之貌。其中裔者，寬容虛受之義也。光謂：二在下體之中而當晝，位為方沮，未及下祿。君子守其中道，隱居自養，而不苟食者也。內養其志，不慕外物，故雖不飲不食，亦信無所害也。次三，竈無薪，黃金瀕。測曰：竈無薪，有不用也。瀕，音頻。次四，鬲實之食，得其勞力。測曰：鬲實之食，時我奉也。鬲，音歷。王曰：鬲，釜之小者。光謂：鼎款足者，謂之鬲。四為下祿，而當晝。君子以祿養賢，雖少亦得其勞力也。時我奉者，賢者得時則仕也。次五，鼎大可觴，不齊不莊。測曰：鼎大可觴，饗無意也。齊，側皆切。王曰：無大饗齊莊之意。光謂：觴，當作觴，音商，煮也。五居盛位，可以養賢，故曰鼎大可觴。而當日之夜，不能以禮待天下之士，則士皆莫肯歸之矣。《洪範》曰：凡厥正人，既富方穀。次六，五味龢，調如美如，大人之饗。測曰：味龢之饗，宰輔事也。王本美作羹，小宋本作五味和調，滋如美如，今從宋、陸、范本。王曰：宰相之事，調和五味，大人任得其人，饗之而已。光謂：六為上祿，而當晝。君子輔佐國家，獻可替否，進賢退不肖，燮和其政，調美如羹，獻之於君。而君饗之，則天下大治矣。高宗命說曰：若作和羹，爾惟鹽梅。三公承君，有鼎之象。次七，脂牛正肪，不濯斧而烹，則歐鴃之疾至。測曰：脂牛歐鴃，不潔志也。肪，音方。歐，烏后切。鴃，衰都切。范曰：歐鴃，吐逆之聲也。王曰：脂牛，肥牛也。光謂：肪，脂也。歐，吐也。鴃，心有所惡而吐也。肥牛之脂，以諭美祿也。人君雖以美祿養士，若不以誠潔之志將之，則士斯惡之矣。七為禍始，始失士心之象也#2。次八，食其委，雖噭不毀。測曰：食其委，蒙厥德也。委，於偽切。噭，與叫同。上九，竈滅其火，唯家之禍。測曰：竈滅其火，國之賊也。竈滅火，以諭不養賢也。不養賢者，自賊其國者也。桀殺關龍逢，紂殺比干，夫差殺伍員，項羽逐范增之類，皆是也。
　　二方二州三部三家大
　　陽家金，準豐。陰虛在內，陽蓬其外，物與盤蓋。范、王本在內作其內，今從宋、陸本。范本蓬作逢，今從二宋、陸、王本。宋曰：蓬，猶盛也。光謂：與，皆也。物皆如盤蓋，外隆大而內虛也。初一，淵潢洋#3；包無方，冥。測曰：淵潢洋，資裹無方也。王本裹作懷，今從諸家。潢，音黃。一為水，又為思始，而當晝。君子之心，如淵潢洋，無所不包，所以為大也。居下體之下，冥者隱而未見也。次二，大其慮，躬自鑪。測曰：大其慮，為思所傷也。鑪，音慮。王曰：處大之時，失位當夜，乖於其宜，徒欲廣大其慮，而智不能周，反傷其躬也。鑪者，錯磨之具。錯磨太過，必有所傷。光謂：二為思中，而當夜。小人智小而謀大者也。《詩》云：無田甫田，維莠驕驕。無思遠人，勞心仞仞#4。次三，大不大，利以成大。測曰：大不大，以小作基也。王曰：得位當晝，故能大不自大，以謙虛自保，利用積小，以成其高大。光謂：三為思上，而當晝。君子志大而心小，故能成其大也。次四，大其門郊，不得其刀，鳴虛。測曰：大其門郊，實去名來也。王曰：有聲無實，故曰嗚虛。光謂：門在外，郊在遠。刀，所以斷。嗚者，名聞之謂也。四為外佗，而當夜。小人不治其內，而務大其外，故曰大其門郊。言遺近而務遠也。不得其刀，不能斷也。雖聲名遠聞，其實內虛也。次五，包荒以中，克。測曰：包荒以中，督九夷也。王本九作四，今從諸家。范曰：克，能也。光謂：五居盛位，而當晝。聖人執大中之道，能懷服四海者也。次六，大失小，多失少。測曰：大失小，禍由微也。王本測作禍中發，今從諸家。范曰：六，水也。水之所失，在於隙穴。事從細生，禍由微起。光謂：六過中而當夜，大之始失者也。次七，大奢迂，自削以觚，或益之餔。測曰：奢迂自削，能自非也。觚，奇孤。餔，博孤切。范曰：觚，法也。光謂：奢，猶哆也。迂，遠也#5。餔，食也。七為禍始，而當晝。大已過甚，至于哆遠。君子見微，知禍將至，能以法自裁制，則更受福祿，故曰或益之餔也。次八，豐牆峭址，三歲不築，崩。測曰：豐牆之峭，崩不遲也。址，與趾同。范曰：豐，大也。峭，峻也。址，足也，謂基也。三，終也。牆大基峻，若不終歲加之板築，則有崩墜之憂。猶君子之道，不隆其本，末必危也。光謂：八處禍中，而當夜。小人不知禍至，務自張大，而不顧其本者也。三者，數之成也。上九，大終以蔑，否出天外。測曰：大終以蔑，小為大資也。王本無以字，測曰：大終蔑否，今從諸家。宋、陸、范本資皆作質，今從虞、王本。
　　二方三州一部一家廓
　　陰家水，亦準豐。入廓次四，日舍七星。陰氣瘞而念之，陽猶恢而廓之。宋、陸本作陰應匿而 之，今從范、王本。陳曰：瘱，苦協切。 ，音合。是以瘱為 字也。吳曰：瘱，於計切，靜也。然則字當從 #6 。宋曰： 之，言翕也。謂是時陰氣應時翳匿之於下，陽氣猶盛壯而廓之於上也。圖曰：虛中弘外存乎廓。范曰：瘱，協也。 ，合也。王曰：陰氣尚弱，潛瘱而 合之。 ，古歙字。光謂：陰氣翳匿，閉合萬物，而陽氣尚務恢廓之，故曰廓也。廓者，張大之意也。初一，廓之恢之，不正其基。測曰：廓之恢之，始基傾也。王曰：處廓之初，而失位當夜，雖然恢廓之而不能自正其始。光謂：一為思始，而當夜。小人務自恢廓，而不正其基，故動則傾也。次二，金榦玉楨，廓于城。測曰：金榦玉楨，蕃輔正也。范曰：金玉者，皆其美質也。王曰：二居下體之中，得位當晝。金玉以為楨榦，得賢之謂也。楨榦者，板築之具也。光謂：板築之具，旁曰榦，題曰楨。二為思中，而當晝。君子能以賢哲為輔，恢廓其德，以自衛也。次三，廓無子，室石婦。測曰：廓無子，焉得後生也？王曰：室於石女，無復嗣續之道。光謂：三為思上，而當夜。小人思慮恢廓，而後不能繼，故曰廓無子也。室石婦，謂求室而得石婦也。次四，恢其門戶，用圉寇虜。測曰：恢其門戶，大經營也。范本用圉作以禦，王本作用固，小宋本作用禦#7，今從宋、陸本。圉，與禦同。四為外它，而當晝。君子恢其禮義，以禦小人者也，故曰恢其門戶，用圉寇虜。次五，天門大開，恢堂之階，或生之差。測曰：天門大開，德不能滿堂也。王本恢堂作恢當，二宋、陸、王測無堂字，今從范本。五在廓家而當盛位，故曰天門大開，恢堂之階，言通達而尊高也。然當日之夜，小人不能享此盛福，德不能充其位，必有差失，以致顛覆也。次六，維豐維崇，百辟馮馮，伊德攸興。測曰：維豐維崇，玆太平也。王本玆作欲，今從諸家。馮，古憑字。馮馮，盛多貌。六為極大，而當晝。君子恢廓其德，以致太平。豐大崇高，萬邦率服，馮馮盛多，駿奔輻湊者也。次七，外大杚，其中失。君子至野，小人入室。測曰：外大杚，中無人也。范、小宋本杚作扢#8，今從宋、陸、王本。宋、陸本入室作至室，王作在室，今從范本。陳曰：扢，音訖，摩也。王曰：杚者，斗概木也。吳曰：扢，與概同，柯愛切。《說文》古沒切，平也。光謂：杚，當作圪，魚乙切，高壯貌。七在廓家而居上體，故曰外大圪，言廓大而高壯也。然當日之夜，小人處大而驕，遠賢能近不肖，亂自內興者也，故曰其中失，君子至野，小人入室也。一曰：扢，許訖切，喜也。次八，廓其外，虛其內，利鼓鉦。測曰：廓外虛內，乃能有聞也。八居外，而當晝。君子廓外以昭德，虛內以納物，故能令名遠聞。譬如鼓鉦，亦外廓內虛，而能有聲也。君子之德在外，而恢廓者，惟令名也。上九，極廓于高庸，三歲無童。測曰：極廓高庸，終無所臣也。庸，與塘同。王曰：處廓之極，失位當夜。雖能恢廓其垣塘，而中無童役可使。高而無人，悔可知矣。光謂：九居上極，而當夜。小人務自恢廓崇高，而不知止者也，故曰廓于高庸。不能降意接下，則下將叛之，故曰三歲無童。
　　二方三州一部二家文
　　陽家火，準渙。揚子蓋以渙為煥，故名其首曰文。入文次九，日舍張。陰斂其質，陽散其文。文質班班，萬物粲然。初一，祫 何縵，玉貞#9。測曰：拾 何縵，文在內也。袷，乞洽切。 ，與繢同，音會。何，下可切。縵，莫旦切。袷，衿也。 ，畫也。何，被也。繒無文曰縵。一為思始，而當晝。君子內文外質，如施畫於衿，而被以縵服。純素含章，如玉之正，美之至也。《中庸》曰：衣錦尚絅，惡其文之著也。次二，文蔚質否。測曰：文蔚質否，不能俱碎也。王曰：文之為體，當文質彬彬。二位當夜，既無其質，文雖蔚然，不足美也。睟，純美也。光謂：蔚，細縟貌。二為思中，而當夜。小人文華雖美，而實不能副也。寧嬴謂陽處父#10：華而不實，怨之所聚也。次三，大文彌樸，孚似不足。測曰：大文彌樸，質有餘也。王本彌作珍，樸作璞，今從二宋、陸、范本。孚，大信也。三為思終，而當晝。君子大文似樸，大信似不足。次四，斐如邠如，虎豹文如。匪天之享，否。測曰：斐邠之否，奚足譽也。邠，與彬同。否，音鄙。范曰：虎豹之獸，以其文貴。斐邠者，文盛貌也。王曰：四失位當夜，蓋同虎豹，以文害其躬，匪天所享，故曰否也。享，嚮也。次五，炳如彪如，尚文昭如，車服庸如。測曰：彪如在上，天文炳也。王本尚文作質文，今從宋、陸、范本。王曰：五居中體正，得位當晝，為文明之主，煥然可觀也。光謂：尚文昭如，聖王貴尚禮文，昭然明辨也。車服庸如，言以車服表顯賢者之功庸也，用文之大，莫過於此。《舜典》曰：敷納以言，明試以功，車服以庸。次六，鴻文無范，恣于川。測曰：鴻文無范，恣意往也。范曰：范，法也。光謂：鴻雁之飛，偶有文字之象，而無法也#11，遇川則自恣而已。六過中，而當夜。小人之文，無法而妄為者也。次七，雉之不祿，而鷄蓋穀。測曰：雉之不祿，難幽養也。宋、陸本而鷄蓋穀作而不鷄蓋穀，王本無而字，測不祿皆作不鷄，今從范本。藎，徐刃切。王曰：七雖過滿，而得位當晝。如翟雉有文釆而懷耿絜之性，不受人之馴養，故曰不祿，終不若鷄之進食其穀也。藎，進也。光謂：七在外體，而當晝。君子有文而耿介，避世而不仕者也。七為禍階，故賢人隱也。次八，雕籤，穀布亡于時，文則亂。測曰：雕韱之文，徒費日也。王曰：八居將極，而失位當夜。若務其雕韱之文，無事費日，俾穀之與布俱亡于時，其文之弊，乃為亂也。光謂：八為耗而當夜，故有是象。上九，極文密密，易以黼黻。測曰：極文之易，當以質也。王曰：九居文極而得位當晝，能易極文之弊者也。文工之極，至於密密。然至韱至微，而能易之，使如黼黻之有制度也。光謂：九為盡弊而當晝#12；故有是象。白與黑謂之黼，黑與青謂之黻。黼黻雖文，校於雕籤，則為質也。
　　二方三州一部三家禮
　　陰家木，準履。入禮次四，六分三秒，大暑氣應。陰在下，而陽在上，上下正體，物與有禮。小宋本陽在上作陽益高#13；今從諸家。初一，履于跂，後其祖禰。測曰：履于跂，退其親也。宋、陸本歧作跛，今從范、王本。王曰：居禮之初，失位當夜，是始而乖禮者也。履于跂，非敬之道也。光謂：跂，舉踵也。一居下體之下，履之至卑者也，乃欲舉踵彊高，居下而僭上之象也。凡臣之事君，猶事父也；事大君，猶事祖也。在下位而禮僭於上，是猶退其祖父使居己後也，不亦悖乎？次二，目穆穆，足肅肅，乃貫以棘。測曰：穆穆、肅肅，敬出心也。王曰：棘，取赤心也。光謂：穆穆、肅肅，皆恭謹貌。二為思中，而當晝。外貌之恭，必貫之以誠，然後善也。次三，畫象成形，孚無成。測曰：畫象成形，非其真也。王曰：忠信，禮之本。既乖於本，何禮之有？光謂：三為思末而當夜，飾外貌而無內實者也，故曰畫象成形，孚無成。女叔齊謂魯昭公：屑屑焉，習儀以亟，不可謂禮。次四，孔雁之儀，利用登于階#14。測曰：孔雁之儀，可法則也。虞曰：雁飛成行，孔雀亦成行也。光謂：孔雀有文章，雁有行字，皆威儀之象。階，諭進而登位也。四為下祿，而當晝。君居位有威可畏，有儀可象，其下畏而愛之，則而象之。是以其教不肅而成，其政不嚴而治也。次五，懷其違，折其匕，過喪錫九矢。測曰：懷違折匕，貶其祿也。王本過喪錫九矢作過鬯錫，今從諸家。范、小宋本貶其祿作貶天祿，王本作敗其祿，今從宋、陸本。次六，魚鱗差之，乃大施之，帝用登于天。測曰：魚鱗差之，貴賤位也。范、小宋本大作矢#15，今從宋、陸、王本。六為極大，而當晝。君子制禮，使貴賤有序，差若魚鱗。執此道而大施之於天下，天下莫不治也。帝者用此，則可以格于皇天矣。次七，出禮不畏，入畏。測曰：出禮不畏，人所棄也。七為禍始，而當夜。小人逾越禮法而不顧者也。由其不畏，所以入畏，謂陷刑戮也。《書》曰：弗畏入畏。次八，冠戚 ，履全履。測曰：冠戚履賤，不可不上也。二宋、陸、王本全作金，今從范本。宋、陸本測曰冠戚履賤，不可不正也。范本冠戚 ，明不可上也。王本冠戚 ，不可不上也。今從小宋本。范曰：戚 ，以諭敗也。冠雖敗，宜加之首；履雖全，宜踐之足。光謂：八在上體而為禍中，冠敗之象也。當日之晝，故下不能陵也。上九，戴無首，焉用此九？測曰：無首之戴，焉所往也？焉，於虔切。九，陽之盛也。禮主卑讓，故雖天子，必有禮也。九為亢極而當夜，上無所戴，高而必危。譬如戴冠而無首，焉用此盛極之位哉？
　　二方三州二部一家逃
　　陽家金，準遁。陰氣章彊，陽氣潛退，萬物將亡。宋曰：謂萬物與陽盛衰者也。於七分消，卦為遁。微陰在內，欲出地矣。王曰：章，明彊，大。初一，逃水之夷，滅其創迹。測曰：逃水之夷，迹不創也。一為思始，而當晝。君子避禍於未萌，逃惡於未形，制之於思慮之初，人不見其迹，則患難何由及焉？譬如逃於水中，水從而平夷，其創迹皆合，人不能見其際也。次二，心惕惕，足金舄，不志溝壑。測曰：心惕惕，義不將也。范本作 ，王本作 ，云古惕字，今從二宋、陸本。宋、陸金作含，王本作望，今從范、小宋本。宋曰：將，行也，不能以義斷心而行也。光謂：金者，堅固之象也。二為思中，而當夜。小人雖睹禍之將至，惕惕而懼，不能以義自斷，懷其寵祿，滯留不去，不知溝壑在於足下，俄則顛躓也。孔子曰：見義不為，無勇也。次三，兢其股，鞭其馬，寇望其戶，逃利。測曰：兢股鞭馬，近有見也。范本望作 ，今從宋、陸、王本。陳曰： ，古望字。宋曰：近有見，謂見寇已近也。光謂：三為思終，而當晝。逃，得其宜者也。兢其股，懼也。鞭其馬，欲速去也。寇望其戶，患將至也。當是之時，利於逃也。次四，喬木維摐，飛烏過之，或止降。測曰：喬木之鳥，欲止則降也。宋、陸、王本摐作樅，今從范本。或止降，宋、陸本作止之，范本作或降，今從王本。范曰：上撩稱摐。上撩之木，鳥所不集，故過之而去。光謂：摐，長密之貌。四為下祿，而當夜。小人遁逃之志不堅，遇美祿則止而不去，故未免於患也。次五、見 踤于林，獺入于淵，征。測曰：見 及獺，深居逃凶也。范本 作 ，王本作鷺，今從二宋、陸本。王本征作利征，今從宋、陸、范本。 ，古年字，一本作鷹。踤，慈恤切。宋曰： 害鳥，獺害魚。吳曰#16 踤，蹋也。光謂：五為中祿，而當晝。君子雖居顯位，食厚祿，見小人用事於朝，知其必為禍亂，則行而去之矣。次六，多田不婁，費我 功。測曰：多田不婁，費力無功也。宋、陸本費作會，今從范、王本。 ，戶佳切。范曰：孰食為 。王曰：六居過滿，失位當夜，不得處逃之宜。若田於多田，而不婁理之，徒費食與功，而無益也。光謂：六為上祿，為盛多，為極大，而當夜。小人德薄位尊，力少任重，雖有盛大之資業，不能修治，賢者皆棄之而逃，徒費食力，安得成功也？次七，見于纍，後乃克飛。測曰：見于纍，幾不足高也。幾，音畿。宋曰：幾，近也。已見纍索，僅然得免，此用明近也。王曰：逃難之時，而七居禍始，逃而後時者也，故見于纍。然得位當晝，能保終吉，故後乃克飛，免其患也。君子雖見縻綴，然亂邦不居，終當自引遠去，故曰後乃克飛也。次八，頸加于矰，維 其繩。測曰：頸加維 ，無自勞也。王曰： ，與翼同。八失位當夜，不能避患，故首加于矰。雖鼓翼於繩罔之中，終無克飛之理。光謂：矰，弋射之矢也。八為禍中而當夜，不能遁逃遠禍。矰已加於頸矣，雖復奮翼掣曳其繩，安得去哉，徒自勞也。上九，利逃跰跰，盜德嬰城。測曰：盜德嬰城，何至逃也。王本作德盜，小宋本作盜得，今從宋、陸、范本。陳曰：跰，音瓶，又蒲賢切。字書：跰，胝皮堅也。
　　二方三州二部二家唐
　　陰家土，亦準遁。陸曰：唐蕩，天下皆遁。遁，亦蕩也。光謂：唐，猶蕩蕩，無拘撿，有喪失之意也。陰氣玆來，陽氣玆往，物且蕩蕩。宋曰：玆，益也。陸曰：蕩蕩，空盡之貌也。初一，唐于內，勿作，厲。測曰：唐于內，無執守也。一為思始，而當夜。內無所守，動則危矣。次二，唐處冥，利用東征。測曰：唐冥之利，利明道也。冥，昧也。東者，日所出也。二為思中而處下體之內，故曰唐處冥。言其中心蕩蕩，迷所適也。然當日之晝，君子能求明道以自進者也。次三，唐素不貞，亡彼瓏玲。測曰：亡彼瓏玲，非爾所也。王曰：瓏玲，玉聲也。次四，唐無適，道義之辟。測曰：唐無適，惟義予也。適，丁歷切，下同。辟，必益切。予，余呂切。王曰：四得位當晝，得唐之宜，蕩蕩然無適無莫，惟以道義為辟。知所之往，唐之美也。辟，君也。光謂：適，必然也。四為條暢，而當晝。孔子曰：君子之於天下也，無適也，無莫也，義之與比。故曰道義之辟，言其最尊高也。次五，奔鹿懷鼷，得不訾。測曰：奔鹿懷鼷，不足功也。范、王本不足功作奚足功，今從宋、陸本。吳曰：鼷，戶鷄切，小鼠也。王曰：五居盛位，當首主，而失位當夜。無君之德，蕩然無守，迷於利害之嚮。逐鹿而奔，又鼷鼠是顧，則其所得不足以為資。訾，與資同。次六，唐不獨足，代天班祿。測曰：唐不獨足，無私容也。王曰：得位當晝，為唐之主，蕩然無私，不求獨足，與天下同其美利，故可代天班布爵祿。為時明君，處唐之美，莫過是矣。光謂：六為上祿，為盛多，而當晝。君子不獨享天祿，與天下賢隽共之。次七，弋彼三飛，明明于征，終日不歸，亡。測曰：弋彼三飛，適無所從也。王曰：居過滿，而失位當夜。不明於道，自取危亡。若一弋而求三飛，無所適從。自明而行，至暮忘返，蕩然昏昧，復何益矣？光謂：七為失志，而當夜。小人二三其德，從此失彼，蕩無所守，徒自勞苦。自幼至老，終無所得者也。次八，唐收祿，社鬼輟哭，或得其沐。測曰：唐收祿，復亡也。復，符目切，下同。王曰：得位當晝，善於處唐之道，故能復收其祿。光謂：八為禍中，福祿已散。然當日之晝，能興衰起廢者也，故曰唐收祿。社稷之靈，復得血食，故輟哭。民已枯瘁，而復蒙潤澤，故曰或得其沐也。上九，明珠彈于飛肉，其得不復。測曰：明珠彈肉，費不當也。當，丁浪切。范曰：飛肉，禽烏也。珠至重，烏至輕，以重求輕，故不復也。王曰：九居亢極，而失位當夜，蕩蕩然聞於大數者也#17。如以珠彈雀，所得不復其所亡也。光謂：九為禍極，而當夜。小人縱情極欲，蕩然忘返者也。
　　二方三州二部三家常
　　陽家水，準恆。入常次七，二十三分二十六秒，立秋氣應。日次鶉尾，斗建申位，律中夷則。次九，日舍翼。陰以知臣，陽以知辟。君臣之道，萬世不易。辟，立曰壁。宋曰：辟，君也。此立秋之首也。以秋承夏，天道之常。故於是時，陰知為臣，陽知為君。光謂；以秋承夏，以陰承陽，以臣承君之象也。初一，戴神墨，履靈式，以一耦萬，終不稷。測曰：戴神墨，體一形也。王、吳皆云：稷，與吳同。墨、式，皆法也，神靈尊之也。一為思始，而當晝。君子之心，執一以為常法，應萬物變，終無虧吳也。《易》曰：天下之動，貞夫一者也。次二，內常微，女貞厲。測曰：內常微，女不正也。王本作常內微，今從諸家。王曰：處常之時，當正君臣夫婦之道。二失位當夜#18，是常以微賤之女處內。不正之象，且近於危，故曰貞厲。次三，日常其德，三歲不食。測曰：日常其德，君道明也。三為自如，而當晝。日常其德，故免薄食之災。君常其德，故無狂僭之咎。伊尹戒太甲，作《咸有一德》。次四，月不常，或失之行。測曰：月不常，臣失行也。行，皆如字。月有虧盈，故曰不常。行，道也。四為外佗，而當夜。臣德不常，則失道也。次五，其從其橫，天地之常。測曰：其從其橫，君臣常也。從，即容切。范曰：天從地橫，是其常道也。王曰：五居中位，為常之主。得位當晝，故從橫經緯，皆合天地之常，得萬世不易之道。光謂：五為中和，常之盛也。君臣之道，相經緯也。次六，得七而九，懦撓剛，不克常。測曰：得七而九，棄盛乘衰也。七，陽之盛也。九，陽之衰也。六過中而當夜，棄盛乘衰也。小人懦弱，撓敗其剛，不能守其常道也。次七，滔滔往來，有常衰如，克承貞。測曰：滔滔往來，以正承非也。次八，常疾不疾，咎成不詰#19。測曰：常疾不疾，不能自治也。八為禍中，而當夜。常道久而有敝者也，故曰常疾。夫疾者自知其疾，則尚可治也。若不知其疾，而惡聞之#20；則必不可治矣#21。小人不知其禍，而惡聞之，至於凶咎已成#22；不可復詰也。上九，疾其疾，巫醫不失。測曰：疾其疾，能自醫也。王曰：九居亢極，而得位當晝，能疾其疾者也。善於自儆，則醫巫治之不失也。醫巫，諭賢者耳。光謂：九為禍終，而當晝。君子能思患而豫防之，納忠求賢以自輔，故禍可解也。
　　二方三州三部一家度#23
　　陰家火，準節。法者為之模範#24，度者為之分寸也。陰氣日躁，陽氣日舍。躁躁舍舍，各得其度。舍，音舍，又如字。宋曰：躁，動也。舍，藏。王曰：舍，止也。光謂：躁，謂陰進盛也#25。舍，謂陽退去也#26。躁者益躁，舍者益舍，各守常度也。初一，中度獨失。測曰：中度獨失，不能有成也。一為思始，而當夜。小人在心之度，先已乖失，安能有成也？《商書》曰：若虞機張，往省括于度則釋。次二，澤不舍，冥中度。測曰：澤不舍，乃能有正也。次三，小度差差，大攋之階。測曰：小度差差，大度傾也。小宋、陳、吳本獺作獺#27；王本作傾，今從宋、陸、范本。范本測差差作之差，今從宋、陸、王本。攋，音賴。光謂：攋，毀裂也#28。三為思終，而當夜。思不中度，則事乖失矣。故曰小度差差，大攋之階，言所失雖小，所毀將大也。次四，榦楨，利于城。測曰：榦楨之利，利經營也。范、王于作干，今從宋、陸本#29。四為下祿，而當晝。君子既得其位，常以法度為榦楨，則可以保衛其民，有所營為矣。次五，榦不榦，攋于營。測曰：榦不榦，不能有寧也。王曰：失位當夜，不能為首之主。榦而非榦之才，則必傾其所經營矣。光謂：不度之人，民無則焉，猶榦之不榦，將毀所經營，不能有安也。次六，大度檢檢，于天示象，垂其范。測曰：大度檢檢，垂象貞也。范，與範同。王曰：六居盛位，度之大者，得位當晝。明于法制，以度檢物，則天之象而垂法於人也。光謂：君子之立法度，非取諸心也。乃觀象於天，以垂範於世，故曰天示象，垂其范。《易》曰：天垂象，聖人則之。次七，不度規之，鬼即訾之。測曰：不度規之，明察笑也。訾，音紫，又即移切。王曰：七居過滿，失位當夜，是以不度之。度，為規制者也。訾，毀笑也。贊云鬼訾，測云明察者#30，幽明同笑，故互文見義。光謂：七為敗損而當夜，小人驕溢#31，不以法度自規，鬼所毀笑，將降之禍也。明察者，莫若鬼。人之愚者，或未之知，鬼先見其禍也。次八，石赤不奪，節士之必。測曰：石赤不奪，可與有要也。要，一遙切。范曰：石不可奪堅，丹不可奪赤。王曰：八居度之將終，得位當晝，必能有所執守，不改其度者也。光謂：要，約也。八為禍中，而當晝。君子雖遇禍亂，不改其度#32，秉志堅明，不可移奪。故可以與之有約，謂寄百里之命，托六尺之孤也。上九，積差之貸，十年不復。測曰：積差之貸，不得造也。范本差作善，今從二宋、陸、王本。王本十作七，今從諸家。陸曰：造，至也。王曰：居度之終，而失位當夜，失度之極者也。積其差失，浸以乖遠，貸者寬緩，後於時也。雖七年么久，亦不可復其度也。光謂：貸，當作 ，吐得切，與忒同，差之甚者也。《易》曰：迷復，凶。至于十年不克征也。
　　二方三州三部二家永
　　陽家木，準同人。二宋、陸、范、王皆象恒。吳曰：常首，象恆卦。次七，立秋。初一，當二百二十六日，行張十五度，於《易》期日恒卦。九四，次度首，象節卦。初一，己行翼二度，次永首。次七，當二百三十八日，行翼九度，於《易》期日同人卦。今從之。陰以武取，陽以文與，道可長久。宋曰：陰者刑氣，故以武言之；陽者德氣，故以文言之。武以濟文，文以濟武，陰陽取與之道也，故其道可以長久。初一，不替不爽，長子之常。測曰：不替不爽，永宗道也。王本替作曆，云古僭字，今從宋、陸、范本。長，知丈切。永，長久也，有繼嗣之象。替，廢也。一當日之晝，得永之道者也。先王之制，立嫡以長，所以安宗廟重社稷，不替不爽，萬世之常法也。永久之道，莫大於此。次二，內懷替爽，永失貞祥。測曰：內懷替爽，安可久也？二當日之夜，失永之道也。昏惑之君，違禮立愛，以孽代宗，內懷替爽之心。於其長子如此，則長失正善之道也。次三，永其道，未得無咎。測曰：永其道，誠可保也。三為成意，而當晝。君子道業已成，未躋祿位者也。夫君子不患無位，患所以立。日新其道，久而不倦，雖未得福祿，又何咎哉？次四，子序不序，先賓永失主。測曰：子序不序，非永方也。王曰：四近於五，而以陰居陽位，且當夜，失其可久之道。子而不居子之次序，則祭祀賓客長無主矣，故先賓永失主也。次五，三綱得于中極，天永厥福。測曰：三綱之永，其道長也。王曰：居中體正，為首之主，得位當晝，有君之德，是能使三綱皆得其中，天之所助，故永厥福也。光謂：三綱者，君為臣綱，父為子綱，夫為妻綱。五為中和，而當晝。王者正三綱以建皇極，永保天祿。次六，大永于福，反虛庭，入于酋冥。測曰：大永于福，福反亡也。范本入于酋冥作入酋冥，小宋本作於酋冥，今從宋、陸、王本。六過中而當夜。小人恃福之永，驕淫矜夸，福終則禍至。故反虛庭，言無所獲也。入于酋冥，言不知悔懼，禍釁既就，則至於晦冥也。次七，老木生時，永以纏其所無。測曰：老木生蔭，永厥體也。蒔，時吏切。王曰：七居過滿，老木之象。然得位當晝，得其永道，故生蒔。蒔者，旁生之栽也。既有華葉，復得長久，始無今有，故云纏其所無。次八，永不軌，凶亡流于後。測曰：永不軌，其命劑也。劑，才詣切。宋曰：劑，翦也。王曰：居將極之位，而以陰居陽時，且當夜，是則永不法之事，豈止禍其身而已，凶亡之事，乃流於後也。光謂：八為禍中，而當夜。小人長為不法，身既凶亡，餘殃流後也。上九，永終馴首。測曰：永終馴首，長愷悌也。馴，順也。愷，樂也。悌，易也。九在永終，而當晝。君子之道，永長樂易，慎終如首若一，永道乃全也。
　　二方三州三部三家昆
　　昆，戶衮切，又如字。陰家金，亦準同人。陸曰：昆，亦同也。陰將離之，陽尚昆之，昆道尚同。宋曰：陰氣將殺，故離散萬物。陽氣將藏，故萬物同歸也。王曰：陰氣主殺，將離萬物。陽氣仁愛，猶尚昆而同之。初一，昆于黑，不知白。測曰：昆于黑，不可謂人也。宋曰：白，智也。黑，愚也。光謂：黑以諭垢濁，白以諭廉潔。一為思始，而當夜。小人自同於垢濁，而不知廉潔之為美者也。次二，白黑菲菲，三禽一角同尾。測曰：三禽一角，無害心也。菲，敷尾切，與斐同。王曰：得位當晝。白黑菲菲，分別明白之義。三禽，諭三人。一角同尾，終始皆同，無乖異也。光謂：菲菲，白黑相雜貌。角，在首而拒鬭者也。尾，體之終也。二為思中，而當晝。君子與人交，廉而不劌，濁而不污，菲菲然群居而不亂。一角者，共禦侮也。同尾者，全其終也。孔子曰：君子和而不同。次三，昆于白，失不黑，無際一尾三角。測曰：昆白不黑，不相親也。范、王本際皆作除，今從宋、陸本。次四，鳥托巢于菆，人寄命于公。測曰：鳥托巢，公無貧也。范、小宋本菆作叢，今從宋、陸、王本。菆，古叢字。宋曰：公，均也。光謂：公者，道大同，無彼我也。四為下祿，而當晝。君子能推大同至公之心以待人，則皆歸往而寄命焉，故曰公無貧也。次五，穀失疏數，眾牦毀玉。測曰：穀失疏數，奚足旬也。范、小宋本穀失疏數作穀不穀，失疏數；王本作轂不轂，失疏數；今從宋、陸本。穀、轂，古字通。陸曰：旬，均也。王曰：五居盛位，當為物主，而以陽居陰位且當夜，不得混同之道。轂為眾輻所湊，五既失道，不能包容，故云轂不轂也。眾耗之輕，積以成多，必致毀玉之患，如眾口鑠金也畫#33。光謂：轂之受輻，疏數必均，乃能運行。五以小人而居盛位#34。無至公之心，好惡任私#35，故讒慝并進，而眾牦毀玉也。次六，昆于井市，文車同軌。測曰：昆于井市，同一倫也。井市者，人所聚也。六為盛多當晝，君子道隆德盛，四海會向，書同文，車同軌，無有遠邇，混為一類也。次七，蓋偏不覆，晏雨不救。測曰：蓋偏不覆，德不均也。覆，敷救切，下并同。晏，晚也。晚而得雨，則稚者昌，而植者傷矣。七為敗損而當夜，小人之德，不能大同，用心頗僻，有愛有惡。如蓋偏，則物有不覆者矣；雨晚，則禾有不救者矣。次八二昆于危難，乃覆之安。測曰：危難之安，素施仁也。八為禍中，為耗為剝落，有危難之象。然當日之晝，君子素以昆同之道，泛愛容眾，一視同仁。故危難之際，能庇覆於物，使之就安。上九，昆于死，棄寇遺。測曰：昆于死，棄厥身也。遺，以醉切。王曰：棄身遺寇，凶之甚也。光謂：為惡不同，同歸于亂。九居禍極而當夜，故有是象。
　　集注太玄經卷之四竟
　　#1『否』原作『不』，據正文和備要、全書本改。
　　#2『始』原殘，據備要、全書本補。
　　#3『潢』 原作『黃』，據范本和備要、全書本改。
　　#4『無思遠人，勞心忉忉』，據備要、全書本補。《十三經注疏》作『無田甫田，維莠桀桀。無思遠人，勞心怛怛』。
　　#5『遠』 原作『遂』，據備要、全書本及下文『 咚遠』改。
　　#6『 』 原作『医』，據備要、全書本改。
　　#7#8『本』原脫，據備要、全書本補。
　　#9『玉』原作『王』，據范本和備要、全書本改。
　　#10『陽』原殘，據備要、全書本補。
　　#11『法』原殘，據備要、全書本補。
　　#12『盡弊』原作『 晝弊』，『當晝』原作『當盡』，據備要、全書本改。
　　#13『本』 原作『太』，據備要、全書本改。
　　#14『利』 原殘，據范本和備要、全書本補。
　　#15『矢』原作『夫』，據范本改。
　　#16『曰』原脫，據備要、全書本補。
　　#17『闇』原作『門』，據備要、全書本改。
　　#18『二』原脫，據備要、全書本補。
　　#19『詰』原作『語』，據范本和備要、全書本改。
　　#20『聞之』原殘，據備要、全書本補。
　　#21『則』原殘，據備要、全書本補。
　　#22『已』原殘，據備要、全書本補。
　　#23『三部』原作『二部』，據備要、全書本改。
　　#24『之』原脫，『範』原殘，據備要、全書本補。
　　#25『陰』 原殘，據備要、全書本補。
　　#26『去』 原殘，據備要、全書本補。
　　#27『吳』原作『吳』，據備要、全書本改。
　　#28『毀裂』 原殘，據備要、全書本補。
　　#29『宋、陸本』原作『宋、陸、王本』，『王』字衍，據上句和備要、全書本刪。
　　#30『者』原殘，據備要、全書本補。
　　#31『驕』原殘，據備要、全書本補。
　　#32『其』原作『具』，據備要、全書本改。
　　#33『口』原脫，據備要、全書本補。
　　#34『五』原作『三』，據上文和備要、全書本改。
　　#35『任』原作『住』，據備要、全書本改。
　　集注太玄經卷之五
　　三方一州一部一家減
　　陽家水，準損。入減初一，四十一分一十七秒，處暑氣應。次九#1，日舍軫。陰氣息，陽氣消。陰盛陽衰，萬物以微。王本作陰息陽消，小宋本作群陰息，陽氣消，今從宋、陸、范本。初一，善減不減，冥。測曰：善減不減，常自沖也。陸曰：沖，虛也。光謂：一為思始，而當晝。常自謙沖，善減者也。自損者，人益之，故不減。一為下下，善減之謙，不減之益，皆在冥昧之中，人莫得而見，故曰冥。次二，心減自中，以形于身。測曰：心減形身，困諸中也。宋、陸本形作刑，今從范、王本。人之進德修業，必自強於心，然後顯著於外。二為思中，而當夜。志先減矣，德業何從而益乎？是其中先自困也。子謂冉求曰：力不足者，中道而廢，今汝畫。次三，減其儀，利用光于階。測曰：減其儀，欲自禁也。三為下上，為思終，為進人。居上則多驕盈，思終則形於外#2；發於儀貌矣。減其儀者，自貶損，禁約也。階者#3所以進也#4。自損而得進，有光輝也。次四，減於艾，貶其位。測曰：減於艾，無以莅眾也。范本艾作乂，今從二宋、陸、王本。艾，與乂同音。范曰：乂#5；治也。光謂：四為下祿，而當夜。小人不勤於為治，無以臨眾#6，則不能保其祿位矣。故曰減於艾，貶其位。次五，減黃貞，下承于上，寧。測曰：減黃貞，臣道丁也。范本作減其黃貞，今從諸家。宋曰：丁，當也。王曰：得位當晝，能為減主，又得黃中，貞正之道，眾所咸歸，故下承于上，而獲安寧之福也。光謂：中和莫盛乎五，故曰黃。以陽當位，故曰貞。夫盛極則衰，不可不減。臣用此道以承其上，乃可自安，故曰臣道當也。次六，幽闡積，不缄不施，石。測曰：幽闡不施，澤不平也。施，失豉切。范曰：六為水，故積幽。小宋曰：大開曰闡。光謂：六與家性皆為水，故曰幽。六為上祿，故曰闡。又為盛多為極大，故曰積。君子當裒多益寡，稱物平施。今乃不減不施，其頑如石，故曰澤不平也。次七，減其疾，損其恤，厲不至。測曰：減其疾，不至危也。范曰：恤，憂也。厲，危也。王曰：七居過滿，危之道也。而得位當晝，是能自減其疾患，損其憂戚，則厲無從而至矣。光謂：七為禍始，而當晝，在於減家，故有是象。《易》曰：損其疾，使遄有喜。次八，瀏漣漣，減于生根。測曰：瀏漣之減，生根毀也。王本無下漣字，今從宋、陸、范本。瀏，音留，又力久切。漣，音連。范曰：八，木也。秋木始衰。瀏，也。漣漣，垂之貌。，古流字。光謂：八為木，為沈天，為疾瘀，為耗，為剝落。沈天，秋冬之交也。木之所以生者，根也。所以榮者，滋液也。今滋液下流漣漣，然減其資生之根，則何以復能盛榮乎？上九，減終，利用登于西山，臨于大川。測曰：減終之登，誠可為也。范曰：在西為金，故曰西山。金生水，故曰大川。光謂：物極則反，故減終必增。登山臨川，以高臨下也#7。西者，物之成也。夫登高臨下，鮮有不危，以減處之，故可為也。
　　三方一州一部二家唫
　　陰家火，準否。陳音欽，又音琴，小宋、吳皆巨錦切。《說文》：口急也，與噤同。今從之。陸曰：唫，閉塞也。陰不之化，陽不之施，萬物各唫。凡陽施其精，陰化其形，萬物乃生。皆處暑之氣，陰不化，陽不施，萬物各閉塞之時也。初一，唫不予，丈夫婦處。測曰：唫不予，人所違也。予，與與同。王曰：唫，閉而不與物接，丈夫而效婦人之處室也#8。光謂：一為思始，而當夜，處乎窮下。君子思道將以及人#9，今乃唫而不與，若丈夫而婦處也。夫孤立無親，則人皆違而去之，故曰人所違也。次二，唫于血，資乾骨。測曰：唫于血，臞自肥也。范本臞作 ，吁縛切。諸本皆作臞，小宋音具，吳音衢，今從之。王曰：唫其血，以資乾骨，懼於臞瘠，思以自肥。光謂：二為思中，而當晝，能蓄其德，以美其身者也。《大學》曰：富潤屋，德潤身。次三，貌不交，口唭 ，唫無辭。測曰：貌不交，人道微也。范、王本無口字，今從二宋、陸本。唭，去吏切。 ，魚記切。范曰：唭 ，有聲而無辭也。王曰：人道殆至於微絕也。光謂：三為思終，又為成意，思慮既成，則言貌可以接人矣。而家性為唫，當日之夜，尚閉塞而不交，則人道幾乎絕矣。《易·節》 之九二曰：不出門庭，凶。次四，唫其穀，不振不俗，纍老及族。測曰：唫其穀，不得相希也#10。次五，不中不督，腐蠹之嗇。測曰：不中不督，其唫非也。小宋曰：祿以待賢，廪粟紅流腐蠹，猶嗇其唫，非也。光謂：督，亦中也。君子積而能散，可唫則唫，可施則施。五居盛位，家性為唫，當日之夜，失其中道，故腐蠹而猶吝嗇也。次六，泉原洋洋，唫于丘園。測曰：泉源之唫，不可譏也。二宋、陸、王本譏作議，今從范本。范曰：六，水也，故為泉源。丘園，以諭高也。光謂：六為盛多，為極大。蓄水於高，待時而施，則所及者遠。今日之唫，乃所以為異日之澤；故不可譏也。次七，唫于體，黃肉毀。測曰：唫于體，骨肉傷也。王本黃肉毀作黃骨肉毀，今從宋、陸、范本。七為消，為敗損，而又當夜。黃，中也。骨肉在中，故曰黃肉。夫氣血所以養體也，唫而不及於四體，骨肉毀傷矣。恩澤所以綴親也，唫而不及於九族，則內外乖離矣。次八，唫遇禍，禱以牛，解。測曰：唫遇禍，大費當也。范曰：牛為大費。王曰：雖過唫招橋，而能禱之以牛，以解其凶。光謂：八為禍中，故曰唫遇橋。當日之畫，故曰禱以牛，解。不愛費，以解橋，其道當也。上九，唫不雨，孚乾脯。測曰：唫不雨，何可望也？范曰：孚，信也。王曰：九居唫極，而當夜。陰陽俱閉，故不雨。光謂：潤澤既竭而無望，信乎肉乾而為脯矣。言王澤竭，而民物瘁也。
　　三方一州一部三家守
　　陽家木，亦準否。陰守戶，陽守門，物莫相干。初一，閉朋牖，守元有。測曰：閉朋牖，善持有也。王、小宋本作閉明牖，守元有，今從宋、陸、范本。范曰：朋，黨類也。光謂：《易》曰：憧憧往來，朋從爾思。言心有所感，則物以其類應之。牖者，所以窺外也。元，始也。《樂記》曰：人生而靜，天之性也；感於物而動#11，性之欲也。一為思始而當畫，能閉外類之誘，守其始有之性者也。次二，迷自守，不如一之有。測曰：迷自守，中無所以也。宋曰：以，用也。無所用，自守也。王曰：二守其迷，一守其道，故不如一之所有也。光謂：二為思中而當夜，誘於外物，迷而失其所守者也。《書》曰：惟民生厚，因物有遷。次三，無喪無得，往來默默。測曰：無喪無得，守厥故也。三為進人，為自如，為成意，當日之畫。德成於內，能守而勿失者也。外物之往，於我何喪？外物之來，於我何得？默而成之？不言而信也。《易》曰：無喪無得#12 ，往來井井。次四，象艮有守。測曰：象艮之守，廉無個也。宋、陸本象艮有守作象貝自守，小宋本作象貌有守，今從王本。 ，與怙切。宋曰：貝，音狗。陸曰： ，禁禦也。言象狗不能有所廉察#13，禁禦也。范曰：象，似也，若芻狗也#14。光謂： ，音狗，當云艮為狗字之誤也。象狗，猶言象龍也。次五，守中以和，要侯貞。測曰：守中以和，侯之素也。二宋、陸本守中以和作守中以一和，王本要侯貞作要侯之貞，今皆從范本。范曰：五為天子，守中和之道，諸侯之正主也。光謂：素，向也。中和莫盛乎五。守中和之道，以要約諸侯，諸侯之所取正而歸向也。次六，車案軔，圭璧塵。測曰：車案軔，不接鄰也。王本不接鄰作交接鄰，今從諸家。軔，而振切。小宋曰：軔，礙車輪之木也。禮諸侯，兵不用，諸侯自為正之具也。執守失貞，不接鄰國，車輪按軔以靡行，圭璧生塵而不用。光謂：家性為守，六過中而當夜，自守太過者也。次七，群陽不守，男子之貞。測曰：群陽之守，守貞信也。王本群陽不守作群陽不字，今從諸家。次八，臼無杵，其碓舉#15。天陰不雨，白日毀暑。測曰：臼無杵，其守貧也。王曰：臼而無杵，守之而終無所用。碓舉而不下#16，守之而終無所成。光謂：其碓舉，無米可舂也。天陰不雨，無澤可冀也。八為禍中，為耗，故有此象。上九，與荼有守，辭于盧首，不殆。測曰：與荼有守，故愈新也。宋、陸本作有荼有守，測作其荼其守，今從范、王、小宋本。荼，音徒。宋曰：愈，猶勝也。范曰：荼，白也。盧，黑也。九，西方，故白。光謂：荼，茅秀也，其色白。九為禍終而當晝，能悔其禍者也。故思老成白首之人，與守其故道；而辭去黑首諞言之士，則國家不至於危殆也。《秦誓》曰：番番良士，旅力既愆，我尚有之。仡仡勇夫，射御不違，我尚不欲。
　　三方一州二部一家翕
　　陰家金，準巽。入翕次五，一十八分三十四秒，白露氣應。日次壽星，斗建酉位，律中南呂。陸曰：巽者，入也；翕，亦入也。王曰：翕，合也。光謂：巽為鷄，故翕多飛烏之象。陰來逆變，陽往順化，物退降集。二宋、陸、王本陽往順化作陽往以順，今從范本。宋曰：陰來從下，故以逆言之；陽往從上，故以順言之。光謂：陰升而害物，故曰逆；陽降而育物，故曰順。初一，狂衝于冥，翕其志。雖欲梢搖，天不之玆。測曰：狂衝于冥，天未與也。宋、陸本翕其志作以翕其志，不作下，今從范本。范本梢搖作逍遙，今從二宋、陸、王本。梢搖，與逍遙同。王曰#17：玆，古滋字。光謂：一為思始，而當夜#18。小人有不善之心，狂蕩衝激於冥昧之中，翕斂其志，未形于外。逍遙，自縱適之貌。言雖欲縱適其志，天未之與，不得滋長也。次二，翕冥中，射貞。測曰：翕冥中，正予也。王本正予作正弓，今從諸家。予，與與同。二為思中，而當晝。君子有善心，亦翕斂於冥昧之中。如射之，有志正己而發，發無不中，故曰射貞。正予，猶言惟正是與也。次三，翕食嘬嘬。測曰：翕食嘬嘬，利如舞也。嘬，楚夫切#19。范曰：嘬嘬，食疾貌。王曰：嘬嘬盡黌，貪之甚也。欲利之速，如舞之赴節。光謂；三為成意而當夜，上近於祿#20。小人見祿，貪而務入，無所不至。次四，翕其羽，利用舉#21測曰：翕其羽，朋友助也。四為下祿，又為外它，當日之晝。如烏翕其羽，利用舉#21。士得朋友之助，利於進也。次五，翕其腹，辟穀。測曰：翕其腹，非所以譽也。范、王、小宋本辟穀皆作辟金穀，今從宋、陸本。范、小宋本譽作舉，今從陸、王本。五為中祿，又為腹，而當日之夜，但能翕其福祿，以自與者也。故曰翕其腹。夫自與者，人必奪之，此乃辟去福祿之道也，況令名何從而得之？次六，黃心鴻翼，翕于天。測曰：黃心鴻翼，利得輔也。宋、陸、王本利作和，今從范本。六為中上，故稱黃#22。鴻，鳥飛之高者也。六又為盛多，居福之隆，當日之晝。君子以中庸為心，輔之者眾。如傅鴻翼，其高飛無不至矣。次七，翕繳惻惻。測曰：翕繳惻惻，被離害也。繳，音灼。范曰：七為繩，為射。射用繩者，繳之謂也。光謂：七為禍階而當夜，故被離害也。次八， 其罦，絕其羂，殆。測曰：罦 絕羂，危得遂也#23。 ，與揮同。羂，古縣切。王曰：晝可以自危，雖不至於終凶，亦殆之甚。小宋曰：罦，覆車也。羂，罔也。光謂：八為禍中而當晝，故得免也。上九， 其角，維用抵族。測曰： 其角，殄厥類也#24。王本族作撲，今從諸家。抵，音紙。范曰：抵，擊也。王曰： 其角#25，以拒物，物所同惡。光謂：九為殄絕，為禍極，為猛，為角，而當夜。翕禍不已，至於窮極，猶欲用猛取勝，故至於絕族也。
　　三方一州二部二家聚
　　陽家土，準萃。入聚次七，日舍角。《易》曰：萃，王假有廟。故聚多鬼神之象。陰氣收聚，陽不禁禦，物相崇聚。崇，亦聚也。初一，鬼神以無，靈。測曰：鬼神無靈，形不見也。見，賢遍切。王曰：鬼神以無形為靈。陳曰：聚者，陰氣收聚。萬物衰落，有形復於無形，物歸其本。本無者，非靈而何？夫精氣為物，遊魂為變，聚則為物，散則無形，故鬼神以無形為靈也。光謂：一為下下，又為水，幽深之象也。次二，燕聚嘻嘻。測曰：燕聚嘻嘻，樂淫愆也。范本愆作衍，小宋本作衎，今從宋、陸、王本。二為思中，為平人#26；當夜。相聚冥樂，過則成愆。次三，宗其高年，群鬼之門。測曰：宗其高年，鬼待敬也。二宋、陸、王本皆作宗其高辛，今從范本。范曰：三為門。次四，牽羊示于叢社，執圭信其左股，野#27。測曰：牽羊于叢，不足榮也。范本信其左股作信辟其左股，測曰：不足勞也，今從二宋、陸、王本。信，與伸同。羊，中牲也。依叢林而為社，鬼之微者也。執圭，重禮也。拜，當伸右股。四當日之夜，雖有福祿，不能用之，如牽羊但示于叢社而已，不足榮也。執圭而拜，乃伸其左股，不免於鄙野也。次五，鼎血之蕕，九宗之好，乃後有孚。測曰：鼎血之蕕，信王命也。王曰：蕏，與槱同，謂薪燎也。次六，畏其鬼，尊其禮，狂作眯淫，亡。測曰：畏鬼之狂，過其正也。范本眯作昧；今從二宋、陸、王本。王曰：眯者，目無所見也#28。狂瞽而求淫祀，則冥焉。次七，竦萃于丘冢。測曰：竦萃丘冢，禮不廢也。王曰：竦，敬也。光謂：七為高，為禮，又為禍始，而當晝。以敬而聚於丘冢，葬以禮之象也。次八，鴟鳩在林，跋彼眾禽。測曰：鴟鳩在林，眾所 也。宋、陸本 作呱，王本作吠，今從范、小宋本。 ，於交切，多聲也。王曰：鴟鳩；惡烏。聚中林；必為眾禽所噪也。光謂：八為禍中，而當夜。小人惡聲已著，如鴟鳩所在之林，眾禽必聚而噪之。上九，垂涕纍鼻，聚家之匯。測曰：垂涕景鼻，時命絕也。小宋曰：匯，類也。光謂：九為禍極，為殄絕。如君子生有令德，其死也哀。趙文子成室，曰：歌於斯，哭於斯，聚國族於斯，此之謂也。
　　三方一州二部三家而積#29
　　陰家水，準大畜。陰將大閉，陽尚小開。山川藪澤，萬物攸歸。王曰：山藪，所以蓄藏萬物也。光謂：陰盛陽微，萬物極陽之末，盡皆歸藏於山川藪澤，委積其中也。初一，冥積否，作明基。測曰：冥積否，始而在惡也。宋、陸本始而在惡作已而在惡，范本無已而字，小宋本無已字，今從王本。王本基作資，今從諸家。否，音鄙。范曰：否，不善也。光謂：一為思始，而當夜。小人積惡於幽，而取禍於明，故冥冥之惡，乃所以為明罰之基也。次二，積不用而至于大用，君子介心。測曰：積不用，不可規度也。度，待洛切#30。范曰：介，大也。宋曰：積久不用，明德深藏，果遇其時，至於大用。光謂：二為思中，而當晝。君子積善於中，困於下位，不為時用。然積之不已，其用必大。君子廣大其德心而已，不汲汲於求用也。次三，積石不食，費其勞力。測曰：積石不食，無可獲也。三為思上，而當夜。費心於無用，勞力於非務，如積石之不可食，勤而無獲也。次四，君子積善，至于車耳。測曰：君子積善，至于蕃也。小宋本至于蕃作至于大蕃，今從諸家。王曰：蕃，謂蕃庶，附袁切。小宋曰：蕃，車耳也，敷袁切。光謂：車耳，兩轓也。至于車耳，言其盈積著見也。次五，藏不滿，盜不贏。測曰：藏滿盜贏，還自損也。王本藏作減，今從諸家。藏，徂浪切。五居尊位，受盛福，不務德施，而蓄積無已，適足為盜之贏利也。秦積敖倉為楚漢之資，隋積洛口為李密之用，皆其類也。次六，大滿碩施，得人無亢。測曰：大滿碩施，人所來也。王本亢作方，今從諸家。施，式豉切。王曰：六居盛位，得時當晝。所積大滿，而能大施，以濟於物。故得人皆歸之，其道無窮也。光謂：財散則人聚，故得人也。亢，敵也。《詩》云：無競惟人。斯無敵於天下矣。次七，魁而顏而，玉帛班而，決欲招寇。測曰：魁而顏而，盜之招也。范本招作收，王本決作快，今從二宋、陸、王本。魁者，言其首出也。顏者，言其顯著也。班，布也。七為禍始，而當夜。積蓄不已，首出顯著，玉帛布列，雖可以窮一時之欲，而不知盜乘其後也。次八，積善辰禍，維先之罪。測曰：積善辰禍，非己辜也。小宋本辰作展，今從諸家。辰，時也。積不善之家，必有餘殃。八為禍中，當畫。身雖積善而遭時之禍，蓋其先人之罪也。上九，小人積非，至于苗裔。測曰：小人積非，禍所骫也。王本苗作亡，小宋本作笛，音迪，今從宋、陸、范本。骫，古委字。范曰：惡大者，乃至苗裔之家。光謂：積非之極，遇禍之窮，禍所委積，故延及苗裔也#31。
　　三方一州三部一家飾
　　陽家火，準賁。入飾次八，三十六分一十五秒，秋分氣應，故兼準兌。兌為口舌，故飾多言語之象。陰白陽黑，分行厥職，出入有飾。諸家厥作其，今從宋、陸本。宋曰：陰氣出，治於上，故以白為飾。陽氣入，治於下，故以黑為飾。陸曰：陰而治西，故言白；陽退於北，故言黑。王曰：白為見，黑為隱。白黑分形，飾之象也。初一，言不言，不以言。測曰：言不言，默而信也。王本贊辭止云言不以言，今從諸家。一為思始，而當晝。君子內守其至誠，沈潛淵默，以不言為言。所以然者，不言而信故也。孔子曰：天何言哉？四時行焉，百物生焉。次二，無質飾，先文後失服。測曰：無質先文，失貞也。王本貞作真，今從諸家。王曰：無其本質，欲以求飾，雖先以文釆，後必失其所服。光謂：二為思中，而當夜。小人內無誠實，徒事外飾。其始則文釆信美矣，終則失其正服也。服，以諭德之形於外者也。次三，吐黃舌，鉗黃聿，利見哲人。測曰：舌聿之利，利見知人也。宋、陸、范本吐黃舌皆作吐黃酋舌，今從小宋本。宋、陸本鉗作柑，今從范、王、小宋本。鉗，渠廉切。知，與智同。鉗，執也。聿，筆也。君子發言著書，不失中道，惟智者能知之，愚者不足語也。《法言》曰：言，心聲也。書，心畫也。聲畫形，君子小人見矣。次四，利舌哇哇，商人之貞。測曰：哇哇之貞，利于商也。宋、陸本利舌哇哇作舌哇哇，范、小宋本作利口哇哇，今從王本。哇，烏佳切。王曰：文飾虛辭以炫鬻，故為商人之貞，而非君子之正道也。光謂：四為富而當夜，故有是象。次五，下言如水，實以天牝。測曰：下言之水，能自沖也。王本牝作比，今從諸家。小宋曰：剛處於中，能自虛懷，聽其讜議，從諫如流，何有不納？光謂：牝，谷也。天牝，謂海也。五居尊位而當晝，能自下以納人言。如此，則人爭以善道告之，如流之實海也。海自下而百川赴之，故能成其大；君自下而眾善歸之，故能成其聖。次六，言無追如，抑亦飛如，大人震風。測曰：言無追如，抑亦揚也。大人，謂在貴位之人。六過中而當夜，失言者也。一言之失，駟不及舌，故曰言無追如。清之而愈濁者，口也#32。雖欲抑之，已飛揚矣，故曰抑亦飛如。況夫威福在己#33，發口一言，疾如風霆，為物休戚，可不慎乎？次七，不丁言時，微于辭，見上疑。測曰：不丁言時，何可章也。小’宋本無不字，今從諸家。見，賢遍切。范曰：丁，當也。風切而已，不可章灼。光謂：七為禍始，而當晝。君子事暴君，非可以直言之時，故微辭風切而已。苟為章見，則上必疑之。孔子曰：君子信而後諫。未信，則以為謗己也。次八，蛁嗚喁喁，血出其口。測曰：蛁嗚喁喁，口自傷也。蛁，與蜩同。喁，音顒。王曰：蜩，善嗚之蟲也。光謂：喁喁，猶諄諄也。八為禍中，而當夜。君不受諫，臣彊以言聒之，不辱則刑矣。如蜩之嗚，喁喁不已，雖復血出其口，誰則聽之，徒自傷耳。上九，白舌于于，屈于根，君子否信。測曰：白舌于于，誠可長也。宋、陸本測曰：白舌于于作信舌不白；王本于于作干干，測曰：言不信也；小宋本作白舌不白，于屈于根；今皆從范本。否，與不同，方九切。于于，屈貌。九為禍極，而當晝。君子居無道之世，言不見信，正當屈舌緘口而已。此誠可久長之道。《易》曰：有言不信，尚口乃窮也。
　　三方一州三部二家疑
　　陰家木，亦準賁。彼飾此疑矣。入疑次四，日舍亢。二宋、陸、王皆以為象巽，范以為象震，皆非也。陰陽相磑，物咸雕離，若是若非。磑，午對切。宋曰：物相切劘稱磑。是時陰陽相劘，分數均，晝夜等。陸曰：雕，傷也。離，散也。陰卑而主，陽尊而廢，故若是若非，疑之也。光謂：以氣運言之，若陰是而陽非；以物情言之，若陽是而陰非，故疑。初一，疑恛恛，失貞矢。測曰：不正之疑，何可定也？小宋本徊恛作呬，虛利反。呬呬，笑也。今從諸家。范本不正之疑作疑怬失貞，今從諸家。恛，音回。范曰：矢，直也。王曰：恛恛，昏亂貌。光謂：一為思始，而當夜。小人心不正直，多疑少決，終無所定。次二，疑自反，孚不遠。測曰：疑自反，反清靜也。二為思中，為反復，而當晝。君子有疑，則當屏去利欲，平除愛憎，清靜其心，自反於身。義則行之，不義則舍之。以此決疑，夫何遠之有？次三，疑強昭，受慈閔閔，于其心祖。測曰：疑強昭，中心冥也。范本強作彊，今從宋、陸、王本。強，其兩切。王曰：疑而強昭，暗而強明，宜其受此閔憂於心祖。祖，本也。光謂：三為成意而當夜，故有是象。孔子曰：知之為知之，不知為不知，是知也。《曲禮》曰：疑事毋質#34。次四，疑考舊，遇貞孚。測曰：疑考舊，先問也。王曰：心有所疑，而稽考舊典以明之，則疑必釋矣。光謂：四為外它，為條暢，而當晝，故有是象。舊典、舊人，皆可問也。問而遇正信，斯可從矣。孔子曰：疑，思問。次五，赨黃，疑金中。測曰：赨黃疑中，邪奪正也。宋、陸本赨作嚇，字書無之；范本作妨；今從王、陳本。 ，徒冬切。范曰： #35；赤也。王曰： #36；與彤同。雖盛位而處陰當夜，不能辨析所疑。彤黃之色，而疑其為金。小宋曰：赨，音雄，雄黃石也。赨黃之色，光瑩粲然，疑有兼金在其中也。光謂：五居尊位，而當夜。疑而不明，大佞似忠，故邪能奪正也。次六，誓貞可聽，疑則有誠。測曰：誓貞可聽，明王命也。王曰：六得位當晝，能釋群疑。誥誓以正，而人皆可聽，以辨所惑。其疑而未悟，則有誠明之道以貫之，則愚迷皆釋矣。申明王命，以斷眾疑者也。光謂：物情疑，故誓之。誓正，則人可聽矣。誓而人猶疑之，則當申之以至誠。誠，則人從；不誠，人不從矣。六為上祿，故曰王命。次七，鬼魂疑，嚘鳴。弋木之鳥，射穴之狐，反目耳，厲。測曰：鬼魂之疑，誠不可信也。宋、陸、范、王本皆云鬼魂疑貞，厲，今從小宋本。小宋本耳作貞，今從諸家。諸家本目皆作自，今從宋、陸本。范曰#37：嚘鳴，嘆也。光謂：鬼魂恍惚，若有若無，誠可疑也。莫黑匪烏，莫赤匪狐，易辨者也。目視耳聽，理之常也。七為失志，為消，為敗損，而當夜。己既不明，惑之者眾。若鬼若魂，不能判別，嘆嗟而已。烏狐易辨，而或得失，猶不免疑。己之耳目，且不自信，反以耳視而目聽，宜其危矣。次八，顛疑遇幹客，三歲不射。測曰：顛疑遇客，甚足敬也。射，音亦。范曰：射，厭也。上九，疑無信，控弧擬麋，無。測曰：疑無信，終無所名也。宋、陸、范本疑無信皆作九疑無信，今從王、小宋本。范曰：無信，無所信也。控弧擬麋，猶曰無者，疑之甚也。光謂：九為疑極，故有是象。終疑不決，必無所成名也。
　　三方一州三部三家視
　　陽家金，準觀。陰成魄，陽成妣，物之形貌咸可視。王曰：是時萬物形貌已成，皆可見。光謂：秋分之陰，如月成魄。妣，當作 ，匹計切，配也。陰陽中分，成配偶也。初一，內其明，不用其光。測日：內其明，自窺深也。范曰：內省不疚，夫何憂何懼？光謂：一為思始，而當晝。收視內明，不用外光。次二，君子視內，小人視外。測曰：小人視外，不能見心也。身之榮悴，人之賢、不肖，莫不皆然。次三，視其德，可以幹王之國。測曰：視德之幹，乃能有全也。三為成意，又為進人，當日之晝，德成而外形者也。故王者視德之大小，任以爵位，為國家之楨幹也。次四，粉其題 ，雨其渥須，視無姝。測曰：粉題雨須，不可忍瞻也。宋、陸本無忍字，小宋本無可字，今從范、王本。王本 作順，云面權也；小宋本作 ，匹迥切，面無色也；今從范本。 ，薄變切。姝，春朱切。范曰：題，額也。 ，面也。姝，好也。光謂：四色白，為下祿，為外它，小人飾外貌而得祿者也。偽久必敗，如粉其題 而遇雨，沾渥其須，它人視之，安有好乎？次五，鸞鳳紛如，厥德暉如。測曰：鸞鳳紛如，德光皓也。小宋本皓作時，今從諸家。五居尊位，受盛福，而當晝。王者盛德光暉，嘉瑞來臻，故鸞鳳紛如而多也。賈誼曰：鳳凰翔於千仞兮，覽德暉而下之。次六，素車翠蓋，維視之害，貞。測曰：素車翠蓋，徒好外也。六為上祿，而當夜。小人無德而祿，外好內醜，如乘素車而張翠蓋，視其外則華，內實無文也。貞者，當以正視之，則好醜自分矣。次七，視其瑕，無穢。測曰：視其瑕，能自矯也。小宋本無作罔，今從諸家。王曰：七居過滿之地，然得位當晝，是能因時而自視其瑕，戒於未萌，則咎悔不生，故終以無穢也。光謂：七為禍始而當晝，故能如是。次八，翡翠于飛，離其翼；狐鼦之毛，躬之賊。測曰：翡翠狐鼦，好作，咎也。鼦，都聊切，與貂同。范曰：各以文毛之用，遂致殺身之禍。小宋曰：罔離其翼。光謂：八為禍中，而當夜。外觀之美，適為身災。孟子謂：盆成括小有才，而未聞君子之大道，則足以殺其身而已矣。上九，日沒其光，賁于東方，用視厥始。測曰：日役賁東，終顧始也#38。范曰：賁，黃白色也。小宋曰：日之將沒賁東方。光謂：九居視之終，而當晝。君子修德立功，慎終如始。日之將沒，反照東方。《易》：曰：視履考祥，其旋元吉。
　　三方二州一部一家沈#39
　　陰家水，亦準觀。入沈次四#40，日舍氏。沈，下視也。諸家以為準兌#41，非也。陰懷于陽，陽懷于陰，志在玄宮。宋曰：懷，思也。陰陽別行久矣，咸在於秋中而相思也，故其志俱在玄宮矣。初一，沈耳于閨，不聞貞。測曰：沈耳于閨，失德體也。范曰：一為耳，耳在水中，故沈也。光謂：一為下下，而當夜。小人好沈耳于閨潛聽，以下人之隱私，不聞君子正道。垂旒充耳，而物無隱情也。次二，沈視自見，賢於眇之眄。測曰：沈視之見，得正美也。范曰：二為目，而在沈家，故沈視也。小宋曰：眇；一目盲也。眄，邪視也。光謂：二為思中，而當畫。沈視於身，自見善惡，得其正美。賢於小人，不能內省，而旁窺它人之是非。如眇目之人，己則不明，而好邪視也。次三，沈于美，失貞矢。測曰：沈于美，作聾盲也。范曰：矢，直也。光謂：三為思上，而當夜。小人沈溺聲色之美，失其正直之性。《老子》曰：五音令人耳聾，五色令人目盲。謂所聞見皆不得其正，如聾盲也。次四，宛雛沈視，食苦貞。測曰：宛雛沈視，擇食方也。小宋本宛作冕，今從諸家。王曰：宛雛，鳳屬。光謂：四為下祿，而當畫。君子擇祿而食，守苦節循正道。如鳳下視四方有道之國，非竹實不食，必擇可食之方，然後集也。次五，雕鷹高翔，沈其腹，好 惡粥。測曰：雕鷹高翔，在腐糧也。二宋、陸本 作繩，今從范、王本。吳曰： ，古孕字。光謂：管子曰： 婦不銷棄#42。粥，與育同心好、惡讀如字。五處尊位，而當夜。望高而志趣卑。如雕鷹鷙烏，其飛翔非不高，而下視腐鼠；志在攫之，以實其腹。始若善而終於惡，故曰好孕惡育也。次六，見粟如纍明，利以正予王。測曰：見粟如纍，其道明也。范、王本粟作票，今從二宋、陸本。范本纍作累，今從諸家。次七，離如婁如，赤肉鴟梟，厲測曰：離婁赤肉，食不臧也。七，色赤用明，類為羽。又七為失志，而當夜。雖明視如離婁，見赤肉取之，乃得惡鳥。不擇祿而食，危之道也。次八，盼得其藥，利征。測曰：盼得其藥，利征邁也。范、小宋本利征作征利，今從宋、陸、王本。八為禍中而當晝，故得藥利征也。上九，血如剛，沈于顙，前尸後喪。測曰：血剛沈顙，終以貪敗也。宋、陸本血如剛，沈于顙作如血如剛，沈于之顙；王本作如血如岡，沈于之顙；小宋本作如血如岡，沈於顙；今從范本。王曰：危亡之道#43，相繼而至，故前尸後喪。光謂：血，猶膏澤也。剛，當作岡。沈，有漁利之象。九為禍極，為盡弊，為顙。漁利不已，浚民膏澤，聚如岡陵，至于沈顙不知已，故危亡相繼也。
　　三方二州一部二家內
　　陽家火，準歸昧。入內次三，一十三分二十二秒，日次大火。寒露氣應，斗建戍位，律中無射。陰去其內而在乎外，陽去其外而在乎內，萬物之既。宋曰：既，盡也。初一，謹于媐 ，初貞後寧。測曰：謹于嬰 ，治女政也。范、王本治女政作始女政，今從宋、陸本。媐 ，古妃仇字。范曰： ，匹也。謹其妃匹，男女道正室家安。光謂：內者，室家之象。居內之初，故二戒之也。《易□家人》，初九，閑有家，悔亡。次二，邪其內主，迂彼黃林。測曰：邪其內主，遠乎寧也。范本乎作乃，今從宋、陸、王本。·范曰：內主，謂婦也。迂，遠也。黃，中也。小宋曰：牀者，人所安。次三，爾儀而悲，坎我西階。測曰：爾儀而悲，代母情也。范曰：坎，憂也。親迎之道，婦升西階。有代親之義，故悲也。王曰：儀，匹也。小宋引《昏義》曰：厥明，舅姑共饗婦，以一獻之禮奠酬#44。舅姑先降自西階，婦降自阼階，以著代也。次四，好小好危，喪其縕袍，厲。測曰：好小好危，不足榮也。范本縕作蘊，王本袍作飽，今從宋、陸本。次五，龍下于泥，君子利用取媐，遇庸夷。測曰：龍下于泥，陽下陰也。王本庸作膚，今從諸家。取，與娶同。范曰：龍以諭陽。陽下于陰，親迎之義也。光謂：親迎之禮，婿御輪三周，陽下陰也。庸者，得其常也。夷，等夷也。次六，黃昏于飛，內其羽。雖欲滿宮，不見其女。測曰：黃昏內羽，不能自禁也。王曰：六居盛滿，而失位當夜，乖於居內之宜。黃昏于飛者，無所定也。內其羽者，不能禁於內也。雖欲．滿宮，欲無窮也。不見其女者，失其配偶之道，終無．所獲也。次七，枯垣生莠，皬頭內其稚婦，有。測曰：枯垣生莠，物慶類也。王本莠作秀，今從諸家。范、小宋本物作勿，今從宋、陸、王本。皬，胡覺切。范曰：白而不純謂之皬。光謂：七為禍始，而當晝，衰而復興者也。有，富有也。物慶類者，物情喜得其類也。《易》曰：枯楊生稊#45，老夫得其女妻，無不利。次八，內不克婦，荒家及國，涉深不測。測曰：內不克婦，國之孽也。范本不測作不可測，今從諸家。范曰：克，勝也。上九，雨降于地，不得止，不得過。測曰：雨降于地，澤節也。
　　三方二州一部三家去
　　陰家木，準無妄。漢儒解無妄為無所復望，故揚子以去準之。主測曰：妄行也，四測曰：非所望也，是兼取二義。陽去其陰，陰去其陽，物咸倜倡。倜，張留切。倡，音昌。是時陰陽各去，其所未定，萬物亦倜倡不知所處也。王曰：倜，與侜同，萬物猖狂而離散。初一，去此靈淵，舍彼枯園。測曰：也去此靈淵，不以謙將也，范曰：一為水，最在下，故曰靈淵。去下即高非謙德也。小宋曰：枯園，猶高上也。光謂：園木之枯，必地高而無潤澤也。一為思始，而當夜。小人厭下思高，欲去此而從彼，必有殃也。次二，去彼枯園，舍下靈淵。測曰：舍下靈淵，謙道光也。二為思中，而當晝。君子慮以下人，故道光也。次三，高其步，之堂有露。測曰：高步有露，妄行也。范、小宋本妄行作妄升，王本作安行，今從宋、陸本。露沾人衣，禍辱之象也。三為成意，而當夜。小人見高位而趨#46，不覺涉於禍辱也。次四，去于子父，去于臣主。測曰：去于子父，非所望也。范本作去于父子，今從二宋、陸、王本。王曰：四既得位當晝#47，去之得宜。去于子而之父，去于臣而之主，順于尊卑之序，則咎悔不生。光謂：四為福始，而當晝。去卑而得尊，福生望外，故云非所望也。次五，攓其衣，之庭有麋。測曰：攓衣有麋，亦可懼也。小宋曰：攓，音愆，舉也。光謂：攓衣而行，庭有荆棘也。麋鹿遊庭，亡國之墟也。五情恐懼，又為衣，居尊位而當夜。將去其位而失其國，可無懼乎？次六，躬去于成，天遺厥名。測曰：躬去于成，攘不居也。二宋、陸本成作城，今從范、王本。攘，古讓字。遺，以醉切。范曰：六為上祿，家性為去，功成身退，故天遺其名。次七，去其德貞，三死不令。側曰：去其德貞，終死醜也。范曰：令，善也。王曰：七居過滿，而又失位當夜。乖，去之宜，去之。之惡者，莫若去其德義貞正之方，故雖三死，猶有不令之名，不滅也#48。三者，舉其多也。次八，月高弦，火幾縣，不可以動，動有愆。測曰：月弦火縣#49，恐見咎也。幾，居衣切，又音祈。縣，古懸字。范曰：月高弦，二十日之餘也#50。火，謂大火。火之幾懸，歲將晚也。八者老疾之位#51，於居年為八十#52。如月動而益晦，火日以流退。致仕縣車#53，遺法後生，不可妄動，以有愆也。光謂：火中，寒暑乃退。八為耗，為剝落，如人衰老，宜靜不宜動也。上九，求我不得，自我西北。測曰：求我不得，安可久也？小宋引《玄圖》曰：生陽莫如子，西北，則子美盡矣。光謂：西北陰位，九為盡弊，為殄絕，居去之極，而當夜。已去矣，故求之不得。如日也歲也，由西入北，安可久也？
　　三方二州二部一家晦
　　陽家金，準明夷。入晦次七，日舍房。陰登于陽，陽降于陰，物咸喪明。喪，息浪切。王曰：萬物恃陽以為明，陽降則物喪其明。初一，同冥，獨見幽貞。測曰：同冥獨見，中獨照也。范、王本照作昭，今從二宋、陸本。王曰：處冥晦之時，而得位當畫，故曰同冥獨見。自守於幽玄之中，不失其正。光謂：一為思下，又為下下，當日之畫，故能獨見幽貞。次二，盲征否。測曰：盲征否，明不見道也。否，方久切，與不同。王曰：冥晦而又失位當夜，益其暗焉。則是以盲而有所往，必有顛躓之憂矣。光謂：二為思中，而當夜，故有是象。次三，陰行陽從，利作．不凶。測曰：陰行陽從，事大外也。范、王本大作必，今從宋、陸本。次四，晦其類，失金匱。測曰：晦其類，法度廢也。范曰：四，金也。而在其行，處晦之世，故曰晦其類也。光謂：法度所以固國，如匱之固金。凡一國之中，有晦有明，法度猶可守也。若彼晦而此又晦之，依阿苟合，類聚如一，則法度廢矣。四為下祿，為外它，而當夜，故有是象。次五，日正中，月正隆，君子自晦不入窮。測曰：日中月隆，明恐挫也。王曰：五為中和，而又得位當畫。日中月滿之時，而能戒其過盛，自晦其迹。既達消息屈伸之義理，則其道不窮。次六，玄鳥維愁，明降于幽。測曰：玄鳥維愁，將下昧也。王曰：玄烏，知時之烏。六居盛滿，而又失位當夜，去明向幽之象也。小宋曰：玄烏，乙也。光謂：六為廓天，涉於秋初，故有玆象。次七， 提明，或遵之行。測曰： 提明，德將遵行也。二宋、陸本 作睄，息井切，義與省同，或作醒。小宋音眇，云一目盲也#54。宋、陸本提作 ，都黎切。諸家贊辭皆無德字，范本作睄提明德，因測而誤也。范云：睄哨#55，目不明也#56。意與眇同。今從王本。王本測無遵字，今從諸家。王曰#57：睄；古宵也。七得位，當晝。是於宵夜之中，提明自照，或遵之行，斯不失其道。提明，謂燭之類。光謂：七為消，為敗損，有夜之象，而當日之畫，故曰提明也。德#58，謂明德之人也。昏晦之世，有明德者將之，眾之所從。如夜得燭，眾所遵行也。次八，視非其真，夷其右目，滅國喪家。測曰：視非夷目，國以喪也。諸本真皆作直，今從宋、陸本。諸家測皆云視直夷目，今從范本。范曰：夷，傷也。光謂：八為疾瘀，為耗，而當夜，故有是象。上九，晦冥冥，利于不明之貞。測曰：晦冥之利，不得獨明也。宋、陸、王本晦冥之利作晦在上下，小宋本作晦冥冥，今從范本。九為晦極，而當晝。君子用晦為，則如是可矣。《易》曰：內難而能正其志，箕子以。又曰：箕之明夷，利貞。
　　三方二州二部二家瞢
　　瞢，古夢字，又莫登切。陽家土，亦準明夷。入普次六，三十一分一十三秒#59，霜降氣應。次八，日舍心。晦，外暗；瞢，內昏也。或曰：晦二，盲征否，非內昏邪。瞢二，明腹睒天，非外暗邪。曰#60：恆有不恆其德，節有不節。若爻與卦，反者也。盲，反明也。明，反瞢也。陰征南，陽征北。物失明貞，莫不瞢瞢。吳本征作延，雲古征字也。王本作近，誤也。陸曰：陽在南，則萬物相見於離。今在北，故曰瞢。初一，瞢腹睒天，不睹其畛。測曰：瞢腹睒天，無能見也。范本瞢腹、明腹皆作復，畛作軫；今從二宋、陸、王本。睒，失冉切。畛，章忍切，又音真。范曰：睒；窺也。王曰：睒，暫視也。失位當夜，心腹昏瞢，暫視於天，豈能知其疆畛哉？光謂：天至大，而難知者也。一為思始，而當夜，故有是象。次二，明腹睒天，睹其根。測曰：明腹睒天，中獨爛也。范曰：二為目，故明也。爛，明也。王曰：得位當畫，以明達之腹，仰視於天，必究其根本矣。光謂；二為思中而當畫，故有是象。次三，師或導射，豚其埻。測曰：師或導射，無以辦也。王本導作遵#61，今從宋、陸、范本。王、小宋本豚作遁，蓋古字通用。埻，之尹切。范曰：師，瞽者也。豚，遁也。埻，射的也。光謂：三，思之崇也，為進人，為股肱，而當夜。譬如瞽師而教導人射，必遠其埻，不能中矣。豚，猶遠也。次四，鑒貞不迷，于人攸資。測曰：鑒貞不迷，誠可信也。范曰：四，金也，故為鑒。鑒之正者，猶為不迷，況得賢者與為治乎？資，取也。王曰：得位當畫，則是能正其鑒，無所迷，非獨自正於己，亦為人之所資。資，取其明也。次五，倍明仮光，觸蒙昏。測日：倍明仮光，人所叛也。宋、陸本作人所瀕也，范本作人可頻也，小宋本作人所頻也，今從王本。王曰：仮，古反字。五當盛位，而處陰當夜，迷而不復，故有背明之象。次六，瞢瞢之離，不宜熒且 。測曰：瞢瞢之離，中不眩也。王本宜作肎，古肯字，今從二宋、陸、范本。宋、陸本 作姽；小宋本且 作其 ，云 ，居宜切，細腰美婦也；今從范、王本令范本不眩作薆薆；小宋本作 ，符少切，云物之零落貌#62！今從王本。姽，牛委切#63。 ，乃果五果二切。范曰： ，小貌。王曰：六居陰位；又當畫，時為瞢之主，以正群迷者也。瞢瞢之離，自昏而明。熒；小光；有所眩惑。 ，弱也。光謂：自昏而明；非盛彊不能濟也，故不宜熒且 。次七，瞢好，明其所惡。測曰：瞢好之惡，著不昧也。范本作著不可昧也，王本作著昧也，今從二宋、陸本。次八，昏辰利于月，小貞，未有及星。測曰：昏辰利月，尚可願也。范本未有及星作未及星，王本作末有及星#64，今從二宋、
　　陸本。宋曰：以月繼日，故猶可願也。上九，時蹉蹉，不獲其嘉。男子折笄，婦人易哿。測曰：不獲其嘉，男死婦嘆也。王本笄作筭，今從諸家。王以磋為古嗟字。哿為珈，音加。
　　三方二州二部三家窮
　　陽家水，準困。入窮次九，日舍尾。陰氣塞宇，陽亡其所，萬物窮遽。小宋本陰氣作群陰，王、小宋本窮遽作窮處，今從宋、陸、范本。六合之間謂之宇。初一，窮其窮，而民好中。測曰：窮其窮，情在中也。次二，窮不窮，而民不中。測曰：窮不窮，詐可隆也。次三，窮思達。測曰：窮思達，師在心也。王本師作思，小宋本心作中，今從宋、陸、范本。三為成意，為進人。困而學之者也，能盡其心，則無不達矣，師何遠哉？次四，土不和，木科橢。測曰：土不和，病乎民也。橢，徒和切。王曰：科橢，木病也。光謂：四為下祿，而當夜。小人得位，困民以自奉。民困則國危，譬猶土瘠則本病矣。有子曰：百姓不足，君孰與足？次五，羹無糝，其腹坎坎，不失其範。測曰：食不糝，猶不失其正也。范本贊、測皆云羹無糝，今從二宋、陸、王本。糝，桑感切。王曰：得位居中，為窮之主，不失處窮之宜。羹無糝，其腹坎坎然空乏，然猶不失賢聖之範。處窮之美，莫過是焉。陳曰：糝，碎米也。次六，山無角，水無鱗，困犯身。測曰：山無角，困百姓也。焚山而獵，涸澤而漁，所獲雖多，後無繼也。重斂以窮民，民窮則犯上，災必迨其身矣。次七，正其足，蹛于狴獄，三歲見錄。測曰：正其足，險得平也。狴，音弊。王曰：蹛，與跌同。得位當畫，正足遇跌。時之窮，非己招也。錄，寬錄也，讀為慮。窮不失正，宜其險而得平。小宋曰：蹛，音帶，蹈也。光謂：狴，牢也。七離咎而犯災，故有是象。次八，涉于霜雪，纍項于 。測曰：纍項于 ，亦不足生也。宋、陸本項作頂，今從范、王、小宋本。 ，與膝同。王曰：失位當夜，不能自正其足，涉于霜雪，犯難而行也。累項于 ，囚擊之重也。上九，破璧毀圭，曰竈生蛙，天禍以他。測曰：破璧毀圭，逢不幸也。范本蛙作黿，音猛，今從二宋、陸王本。蛙，烏媧切。王曰：時數已極，不能反之於通，雖得位當晝，而不免於患。破璧毀圭，失其所寶也。曰竈生蛙，無所復食也。大禍以它者，咎非它作也。光謂；破璧毀圭，其人可珍，而遭時不幸也。禍之極，窮之至，故有是象。
　　集注太玄經卷之五竟
　　#1『九』原殘，據備要、全書本補。
　　#2『形』原殘，據備要、全書本補。
　　#3『者』原殘，據備要、全書本補。
　　#4『所』原殘，據備要、全書本補。
　　#5『乂』原殘，據備要、全書本補。
　　#6『臨』原殘，據備要、全書本補。
　　#7『臨』原脫，據備要、全書本補。
　　#8『處室也』原殘，據備要、全書本補。
　　#9『以』原殘，據備要、全書本補。
　　#10『希』原殘，據范本和備要、全書本補。
　　#11『於』原脫，據《十三經注疏》和備要、全書本補。
　　#12『無喪無得』原作『無喪無得』，據《十三經注疏》和備要、全書本改。
　　#13『言』原殘，據備要、全書本補。
　　#14『也』原殘，據備要、全書本補。
　　#15『碓』原作『曰』，據范本和備要、全書本改。
　　#16『碓』原脫，據備要、全書本補。
　　#17『王』原殘，據備要、全書本補。
　　#18『一』原殘，據備要、全書本補。
　　#19『夬』原作『夫』，據《康熙字典》引《廣齣》改。
　　#20『上』原殘，據備要、全書本補。
　　#21『利用舉』原殘，據備要、全書本補。
　　#22『故』原殘，據備要、全書本補。
　　#23『遂』原作『遠』，據范本和備要、全書本改。
　　#24『殄』原作『殄』，據范本和備要、全書本改。
　　#25『 』原作『揮』，據正文和備要、全書本改。
　　#26『平』原殘，據備要、全書本補。
　　#27『野』原脫，據注文以及范本和備要、全書本補。
　　#28『目』原作『自』，據備要、全書本改。
　　#29『三方』原作『二方』，據范本和備要、全書本改。
　　#30『待』原作『侍』，『洛』原作『浴』，據備要、全書本改。
　　#31『及』原作『乃』，據備要、全書本改。
　　#32『口也』原殘，據備要、全書本補。
　　#33『己』原殘，據備要、全書本補。
　　#34『毋』原作『無』，據《十三經注疏》和備要、全書本改。
　　#35#36『 』原作『哧』，據備要、全書本改。
　　#37『范』原殘，據備要、全書本補。
　　#38『始』原作『如』，據范本和備要、全書本改。
　　#39『三方』原作『二方』，據范本和備要、全書本改。
　　#40『四』原殘，據同書太玄曆附補。
　　#41『為準』原殘，據備要、全書本補。
　　#42『 』原作『 』，『不銷弃』原作『不期銷弃』，據《管子·五行》改刪。
　　#43『危』原殘，據備要、全書本補。
　　#44『一』、『奠酬』原殘，據《十三經注疏》補。
　　#45『稊』原作『荑』，據《十三經注疏》改。
　　#46『而』原殘，據備要、全書本補。
　　#47『四』原脫，『位當』原殘，據備要、全書本補。
　　#48『不』原殘，據備要、全書本補。
　　#49『火縣』原殘，據范本和備要、全書本補。
　　#50『日之』原殘，據備要、全書本補。
　　#51『位』原殘，據范本和備要、全書本補。
　　#52『居』原殘，據備要、全書本補。
　　#53『仕縣車』原殘，據范本和備要、全書本補。
　　#54『云』原殘，據備要、全書本補。
　　#55『睄』原作『明』，據上文『睄提明德』改。范本『睄』作『 』，備要、全書本『睄』作『 』。
　　#56『也』原殘，據范本和備要、全書本補。
　　#57『曰』原殘，據備要、全書本補。
　　#58『德』原作『明』，據備要、全書本改。
　　#59『一十』原殘，據備要、全書本補。
　　#60『曰』原殘，據備要、全書本補。
　　#61『導』原作『道』，據備要、全書本改。
　　#62『云』原作『雲』，據文意改。
　　#63『切』原作『貌』，據備要、全書本改。
　　#64『末』原作『未』，據備要、全書本改。
　　集注太玄經卷之六
　　三方二州三部一家割
　　陰家火，準剝。陰氣割物，陽形縣殺，七日幾絕。宋、陸本形作刑，今從范、王、小宋本。小宋本陰氣作群陰。宋曰：殺，衰也，所介切。王曰：陰氣勝，故殺傷萬物。陽形消，故縣而不用，為陰氣所殺也。讀如字。初一，割其耳目，及其心腹，厲。測曰：割其耳目，中無外也。王本中無外作中外無，今從宋、陸、范本。耳目，所以輔衛心腹。耳目割，則心腹危矣。一為思始，而當夜。小人惡忠忌諫，自賊其聰明者也。次二，割其疣贅，利以無穢。測曰：割其疣贅？惡不得大也。疣，音尤。贅，之茵切。王曰：疣贅，身之惡也。割而去之，無復滋大也。光謂；二為思中，而當畫。君子自攻其惡，不使滋大者也。次三，割鼻食口，喪其息主。測曰：割鼻喪主，損無榮也。虞本食作飴，今從陸、范、王本。范曰：鼻者，氣息之主。王曰：割之不得其宜，是割鼻以啖其口。次四，宰割平平。測曰：宰割平平，能有成也。王曰：四居臣之盛，而當畫，宰割於物，有均平之德。光謂：四為下祿，君子之始得位者也。次五，割其股肱，喪其服馬。測曰：割其股肱，亡大臣也。宋、陸本t作忘，王本作無，今從范本。王曰：五居君位，而當夜。無君之德，是割其股肱而以求理，宜喪失所乘服矣。光謂：服馬，所以負軛而夾轅，任重致遠，亦大臣之象也。次六，割之無創，飽于四方。測曰：割之無創，道可分也。六居盛位，而當晝。分布其道，教思無窮，容保民無疆，四方靡不充足，而於道無所虧損也。次七，紫蜺矞雲，朋圍日，其疾不割。測曰：紫蜺矞雲，不知刊也。二宋、陸本作不利刊也，今從范本。王本朋作明，今從二宋、陸、范本。矞，余律切。王曰：紫蜺，妖氣。矞雲，日旁刺日之氣。光謂：七為敗損，而當夜。如小人結黨，以蔽惑其君，為國之患，君不能割除也。次八，割其蠹，得我心疾。測曰：割其蠹，國所便也。王、小宋本蠹作矞，今從宋、陸、范本。便，步邊切。八為禍中，而當晝。能割除奸蠹，得我心之所疾惡者也。上九，割肉取骨，滅頂于血。測曰：割肉滅血，不能自全也。割剎之極，民既困窮，君亦不能自全，故曰滅頂于血也。
　　三方二州三部二家止
　　陽家木，準艮。陰大止物於上，陽亦止物於下，下上俱止。小宋本作太陰止物於上，今從諸家本。宋曰：謂是時物上隔陰氣，下歸陽氣，各止其所而不行也。初一，止于止，內明無咎。測曰：止于止，智足明也。小宋本止于止內作止于內，今從諸家。一為思始而當畫，止得其所者也。夫智之不明，誘於外物者也。故止于可止之所，則內明而無咎也。《易》曰：艮其止#1，止其所也。《大學》曰：知止而後有定，定而後能靜，靜而後能安，安而後能慮，慮而後能得。物有本末，事有終始，知所先後，則近道矣。次二，車軔俟，馬首止。測曰：車軔俟，不可以行也。范本測車軔俟作車軔馬止，今從宋、陸、王本。吳曰：軔，而振切，礙輪木也。光謂：二為思中，而當夜。小人智不足以燭理，就止則可，行則凶也。次三，關其門戶，用止狂蠱。測曰：關其門戶，禦不當也。王本禦作圉，今從范本。光謂：蠱，惑也。禦，亦止也。三為戶，又思之崇也，又為成意而當晝#2，君子三思而行、苟狂惑不當，不可復掩。故於成意之時，必慎而後發也。次四，止于童木，求其疏穀。測曰：止于童木，其求窮也。范本其求窮作求其窮，今從宋、陸本。王曰：童木，謂兀然無枝幹者#3。疏穀，謂草木之可食者。光謂：四為下祿，而當夜。小人干祿，而不得其道，必無獲也。次五，柱奠盧，蓋蓋車，轂均疏。測曰：柱及蓋轂，貴中也。范本轂作穀，今從二宋、陸、王本。穀、轂，古字通。王曰：奠，定也。如柱之定於盧舍之中，得其所止。蓋之蓋覆於車；車運而蓋不運。轂之均其疏數，以湊群輻。輻雖運，而己常處中。此皆以止為用者也。五居中得位，善於止道，故取象焉。光謂：盧，草舍之圓者，必先植柱於中央，以定之。蓋有斗，以受弓。輪有轂，以均輻。人心所止，久執厥中。如些三者，故可貴也。次六，方輪廉軸，坎坷其輿。測曰：方輪坎坷，還自震也。范本廉作廣，今從諸家。范、小宋本坎坷作坎軻#4，今從宋、陸本。坷#5、軻，皆音可。王曰：輪方必止，軸廉必輆。以之進路，必坎坎然振其車輿，而不獲其適矣。光謂：六為上祿，為盛多，而當夜。小人進不以道，雖止於盛位，終不得安也。次七，車纍其傂，馬擸其蹄，止貞。測曰：車景馬擸，行可鄰也。宋、陸本傂作僥，范本作傂，今從小宋本。小宋本鄰作憐，今從宋、陸、范本。傂，陳音雉，吳音馳。擸，吳良涉切，諸家或作獵，筆誤也。范曰：俿，輪也。擸，躐也。王曰：纍，有所繫也。擸，有所挂也。車景馬擸，宜乎止以求正。光謂：七為失志，為敗損，而當晝，故纍擸也。君子見險而止，則不失其正矣。次八，弓善反，弓惡反。善馬很，惡馬很。絕弸破車，終不偃。測曰：弓反馬很，終不可以也。王本作弓善反，馬善很，惡馬很；宋本作弓善反，惡弓反，馬善很，惡馬很。范本很作恨。今很從諸家，餘從范。弸，薄萌切。宋曰：絕弦破車，故不可用也。范曰：弸，弦也。偃，止也。王曰：弓之反戾，不可以射。馬之很惡，不可以御。而強用之，必有絕弸破車之患，終不可偃息而止矣。光謂：弓雖善而好反，馬雖善而性很，終不可用，況其惡者乎？八為禍中，為剝落，而當夜，小人邪愎而不知止者也。《荀子》曰：弓調而後求勁焉，馬服而後求良焉，士信慤而後求知能焉。上九，折于株木二輆于砋石，止。測曰：折木輆石，君子所止也。宋、陸本砋作砭，彼驗切；小宋本作硟，音仙；王本作砋#6，音止，云搗繒石也，今從之。吳曰：輆，音愷，礙也。光謂：九為限，為石，又禍之窮也，而當晝。君子道既不行，則當止矣。
　　三方二州三部二家堅
　　陰家金，亦準艮。入堅初一，八分二十秒，日次析木，立冬氣應。斗建亥位，律中應鐘。陸曰：艮為山石，又為木多節，皆堅貌。陰形胼冒，陽喪其緒，物競堅彊。小宋本形作貌，冒作昌，今從諸家。胼，部田切。喪，息浪切。宋曰：胼，謂盛也。緒，業也。謂是時陰氣壯盛，陽喪其業，無能為矣。故萬物依陰氣競，謂彊也。范曰：胼，固也。王曰：胼冒，密盛貌。初一，磐石固內，不化貞。測曰：磐石固內，不可化也。小宋本磐石作堅磐；宋、陸本不化貞作不貞#7，王、小宋本作不化其貞#8；宋、陸本測作磐固內中，不可化也；今皆從范本。光謂：一為下人，為思始，而當夜。小人頑愚，心如磐石之堅，不可化而入於正也。孔子曰：惟下愚不移。次二，堅白玉形，內化貞。測曰：堅白玉形，變可為也。宋、陸本無化字，小宋本形作狀，今從范、王本。二為思中，而當晝。君子心雖堅固，潔白如玉之美，然見善則遷，有過則改，內化日新，以就於正。《易》曰：介于石，不終日，貞吉。次三，堅不淩，或泄其中。測曰：堅不淩，不能持齊也。宋、陸本淩作陵，今從范、王、小宋本。宋曰：齊，中也。范曰：在於堅冰之月，今不淩，或恐陽氣泄於中也。光謂：三為成意，而當夜。小人處心不堅，善惡交戰，二三其德，有始無卒，不能行無越思，允執其中。如冰欲堅於外，而愆陽泄其中，終不能成也。次四，小蠭營營，螮其蛡蛡，不介在堅螮。測曰：小蠭營營，固其氏也。宋、陸本營作熒，無在字。王本介作分。吳曰：蠭，與蜂同。范作盆，誤也。螮，都計切。蛡，音詡，又音弋。今蠭從諸家，營、介從范本。宋曰：氏，本也。范曰：螮，德也。蛡，國也。王曰：螮，蠭子也。蛡，其房也。光謂：螮，與蒂通，謂蠭房之蒂也。介，大也。螮以喻德，蛡以喻國。四為下祿，而當晝。君子修德以保其位。國不在大，在勤德以固其本而已。亦猶小蠭營營將為房，必先為其蒂。房不在大，但蒂堅則不墜矣。次五，蛡大螮小，虛。測曰：蛡大螮小，國虛空也。范曰：國小德大，則民眾殷；國大德小，故民虛也。光謂：中和莫盛乎五而當夜，小人享盛福而不能守。國雖大而德薄，如蠭房大而蒂小，其墜不久矣。虛者，言其外勢彊盛，而中實無有也。次六，籤螮紗紗，縣于九州。測曰：籤螮之縣，民以康也。小宋本紗作 ，音幽，云 微貌，今從諸家。鐵，與纖同。縣，與懸同。王曰：紗，與眇同。光謂：六為上祿，為盛多，為極大，而當晝。天子秉德之堅，一人有慶，兆民賴之，如纖蒂之縣大房也。次七，堅顛觸冢。測曰：堅顛觸冢，不知所行也。顛，頂也。七為失志，為敗損，為下山，而當夜。小人彊很而不知道，如用其堅頂，進觸丘冢，不知所如也。次八， 堅禍，維用解 之貞。測曰： 堅禍，用直方也。 ，與怙同。解 ，與獬豸同。王曰：解 ，觸邪之獸。光謂：八為禍中而當晝，恃其堅而犯禍者也。然君子之志在於觸邪，雖堅以蹈禍，不失其正也。上九，蠭焚其翊，喪于尸。測曰：蠭焚其翊，所憑喪也。宋、陸本作蠭熒其翊，今從范、王、小宋本。喪，息浪切。范曰：尸，主也。光謂：翊，當作 。九為禍極，而當夜。小人為惡之堅，至於覆家。如蠭自焚其房，失其所主也。《易》曰：鳥焚其巢。
　　三方三州一部一家成
　　陽家水，準既濟。入成次九，日舍箕。陰氣方清，陽藏於靈，物濟成形。范本陰氣方清作陰氣方消，小宋本作太陰方清，今從二宋、陸、王本。宋曰：地稱靈。陸曰：清，寒也。光謂：陽藏地中，港為物主。物賴以濟，得成其形。初一，成若否，其用不已，冥。測曰：成若否，所以不敗也。王曰：處成之初，得位當晝，功成若否，不伐其功，則其用不已，而冥契於道也。光謂：一為思下，而當晝。君子之道，喑然日彰。冥者，隱而不顯也。《老子》曰：功成不居。夫惟不居，是以不去。次二，成微改改，未成而殆。測曰：成微改改，不能自遂也。王本改字止一，今從諸家。王曰：失位當夜，成之尚微，而又改之，則事必不成，且危殆也。光謂：二為反復，而當夜。小人秉心不壹，必無成功。《易》曰：晉如鼫鼠，貞厲。次三，成躍以縮，成飛不逐。測曰：成躍以縮，成德壯也。王曰：事之既成，已躍而進，又縮而退，知自戒懼，則進而無咎。光謂：三為成意，而當晝。君子臨事而懼，躍縮未決。所以然者，以事之既成，則如鳥之飛，不可復逐，故進退宜慎也。《易》曰：或躍在淵，無咎。次四，將成矜敗。測曰：將成之矜，成道病也。王曰：失位當夜，是將成而矜，必敗其成。成功之道，惡其矜伐也。光謂：四為下祿，故將成也。當夜，故矜也。葵丘之會，齊桓公震而矜之，諸侯叛者九國。次五，中成獨督，大。測曰：中成獨督，能處中也。小宋本作中能成，今從諸家本。中和莫盛乎五，而當晝，王者功成，獨運皇極，以督四方，德業光大者也。次六，成魁瑣，以成獲禍。測曰：成之魁瑣，不以謙也。小宋本作成魁瑣瑣，今從諸家。范本謙作讓，今從二宋、陸、王本。王曰：六居盛滿，而失位當夜，雖為成之魁主，而內懷瑣細之行，必且墮其功而獲禍矣。光謂：六為極大，而當夜。凡大功既成，則人欲分功者多矣。為其首者，既尸其大，必分其細以與人，則眾無不悅。若欲兼而有之，則為眾所疾，反因成功以獲禍矣。次七，成闕，補。測曰：成闕之補，固難承也。宋、陸本承作依，今從范、王本。范曰：七為失志，故闕也。君子之道，善於補愆，故有闕則補之。王曰：成功之下，難以承之，當思補過之道也。次八，時成不成，天降亡貞。測曰：時成不成，獨失中也。王本亡作止，今從諸家。范曰：八，木也，秋之所成也。光謂：小人當可成之時，而無德以成之，失時之中，故天降咎而失正也。上九，成窮入于敗，毀成，君子不成。測曰：成窮以毀，君子以終也。小宋本作小人毀成，今從諸家。九為盡弊，而當晝。日中則昃#9；月盈則食，成窮而入于敗，物理自然。敗則毀其成矣。君子知成之必毀也，故常自抑損，使不至于成，以終其福祿也。養由基去柳葉百步而射之，百發而百中之。有一人立其旁，曰：善！子不以善息，少焉氣衰力倦，弓撥矢鈎，一發不中，百發盡息。謂此類也。
　　三方三州一部二家 
　　陰家火，準噬嗑。范、王讀為致密之 。陳以 為閨，陟栗切，閉門也。吳曰： ，丁結切，與窒同。陸曰： 嗑者，合也。 ，亦陰陽相 闔也。陰陽交跌，相闔成一，其禍泣萬物。宋曰：謂是時陰跌興閈於上，陽跌衰守於下，下上閈守，其闔密如一矣。光謂：跌，猶過甚也。初一，圜方杌棿，其內窾換#10。測曰：圜方杌棿，內相失也。杌，音兀。棿，音臬。窾，音款。范曰：水在火家，更相克。如圓鑿方枘，杌棿不安。光謂： ，合也。一為思始，而當夜，其心不合者也。次二， 無間。測曰：無間之 ，一其二也。范曰：二火合會， 密如一。光謂：二為思中，而當晝。其合無間，二如一也。《易》曰：二人同心，其利斷金。次三，龍襲非其穴，光亡于室。測曰：龍襲非穴，失其常也。王、小宋本無龍字，今從宋、陸、范本。王曰：襲，入也。次四，臭肥滅鼻，利美貞。測曰：滅鼻之貞，沒所芳也。宋、陸本作所沒方也，范、小宋本作沒所勞也，今從王本。 準噬嗑，故有食象。四為福始，而當晝。飲食之來，先覺臭芳#11。見得思義，不可失正也。次五，嚙骨折齒，滿缶。測曰：嚙骨折齒，大貪利也。五為福中，而當夜，小人貪利以自傷者也。《易》曰：噬臘肉，遇毒。次六，飲汗吭吭，得其膏滑。測曰：飲汗吭吭，道足嗜也。王本吭吭作吮吮。小宋本汗作污，音烏。吭作哾，山劣反，云哾哾；小飲也。道足嗜作道得嗜。今從宋、陸、范本。范曰：汗，潤澤也。潤澤多，吭吭然也。光謂：六為盛多，為極大。君子所嗜者道，雖多取而無害也。次七， 其差、前合後離。測曰： 其差，其合離也。七為消，為敗損；而當夜。故 密自是而差跌，前合後離也。次八，輔其折，盧其缺，其人暉且偈。測曰：輔折廅缺，猶可善也。宋、陸本廅作盧，今從范、王本。陳音：廅，烏合切。小宋：偈，音傑。范曰：覆庇其瑕，廅其缺也。王曰：能輔助其折，廅藏其缺。小宋曰：偈，武勇也。光謂：八為耗，為剝落，而當晝，故有是象。上九，陰陽啟 ，其變赤白。測曰：陰赤陽白，極則反也。范本測作陰陽啟 ，極則反也。王本作陰陽赤白，極作反也。小宋本啟作啟，音啟。赤作殷，烏閑反。測曰：陰殷陽白，極作反也。今從宋、陸本。 ，五禾切。王曰： ，古化字。吳曰：吪，化也。光謂： 者，陰陽閉塞不通之象。物極則反，故復變而開通，化生萬物，萌赤牙白也。
　　三方三州一部三家失
　　陽家木，準大過。入失次四，二十六分十一秒；小雪氣應。陰大作賊陽不能得，物陷不測。宋曰：謂是時陽為賊陰所攻奪，不能復有所得也。初一，刺虛滅刃。測曰：刺虛滅刃，深自幾也。幾者，動之微，吉凶之先見者也。一者，思之微也，生神莫先乎一而當晝。君子雖或有失，能深思遠慮，自其幾微而正之，不形於外。如以刀刺虛，雖復滅刃，終無傷夷之迹也。次二，藐德靈微，失。測曰：藐德之失，不知畏微也。宋、陸、范本微作徵，今從王本。藐，音眇。藐，猶遠小也。二為思中，故曰藐德。得失之機，既靈且微。而時當夜，小人不能慎微，以至大失也。次三，卒而從而，恤而竦而，于其心祖。測曰：卒而從而．’能自改也。王曰：卒，終也。從，順也。恤，憂也。竦，敬也。三居失之時，得位當晝，是能終順大道，恤憂過失，而加之以竦敬焉。于其心祖者，心之思慮，以此為主也。光謂：三為成意當晝，故有是象。一正之於未形，三 改之於既成。次四，信過不食，至于側匿。測曰：信過不食，失祿正也。范本作正祿也，今從宋、陸、王本。王曰：居失之時，而失位當夜，不能自正其失，則是信其過差之行，而不食焉：。至于側匿，言終日也。終日不食，必且喪其身矣。食，又喻祿，故測互言之。小宋曰：日斜為側，日沒為匿。光謂：四為下祿，而當夜，故有是象。次五，黃兒以中，蕃。君子以之，洗于愆。測曰：黃兒以中，過以洗也。兒，五稽切。范曰：黃兒，謂年老有黃髮，兒齒之徵也。宋曰：髮白復變謂之黃，齒落復生謂之兒。蕃，籬也。能以中正，而為蕃籬。次六，滿其倉，蕪其田。食其實，不養其根。測曰：滿倉蕪田，不能修本也。范曰：不修其德而據上祿，倉滿田蕪，百姓罷極食實，困根本，基不固，失之甚也。光謂：六為上祿，為盛多，為極大，而當夜，故有是象。百姓足而君足，猶養根而食實也。次七，疾則藥，巫則酌。測曰：疾藥巫酌，禍可轉也。范曰：巫以謝闕，闕除疾瘳，酌以福之也。光謂：七為禍下，離咎而犯菑，而時當晝，故有是象。次八，雌鳴于辰，牝角魚木。測曰：雌鳴于辰，厥正反也。范曰：牝鷄無晨。牝宜童而角，魚宜水而木，失之甚也。上九，日月之逝，改于尸。測曰：改于尸，尚不遠也。范曰：君子之道，執行於世，雖沒猶存。不以年高，日月已逝；其有得失，雖在尸柩，猶念自改。王曰：先賢垂勸戒之深，死而後改，猶謂之不遠。光謂：生時之失，死告子孫而改之，猶未為遠也。楚恭王臨薨，告令尹進筫蘇而逐申侯。劉向曰：於以開後嗣覺來世，猶愈於沒身不寤者也。筫，字書無之。申侯，楚文王之臣，《新序》之誤也。
　　三方三州二部#12一家劇
　　陰家金，亦準大過。入劇次四#13，日舍南斗。王曰：劇，極也，過差之極。光謂：大過，棟橈之世；劇，亦離亂之象。陰窮大，泣於陽，無介 ，離之劇。王、小宋本泣作位。范本無於字。王本介作分。范本信作儔；小宋本作 ，音仍，惹也。今從宋、陸本。 ，音儔。宋曰：泣於陽，使陽泣也。謂是時陰氣極大，陵弱於陽，使其泣，無復有纖介之功於萬物也。光謂： ，古儔字。儔，類也。凡物得陽而生者，皆陽之類也。陰既窮大用事，凡陽之類，皆遭離其劇禍也。初一，骨纍其肉，幽。測曰：骨纍其肉，賊內行也。宋、陸、范皆作骨景其肉，內幽。今從王、小宋本。骨肉，相親之物。一為思始，而當夜。禍亂之本，自其內生。如骨纍繫其肉，潛隱而人莫之見也。次二，血出之蝕，凶貞。測曰：血出之蝕，君子內傷也。范本作君子傷之，今從二宋、陸、王本。次三，酒作失德，鬼睒其室。測曰：酒作失德，不能將也。范本將作持，今從二宋、陸、王本。睒，失冉切。王曰：睒，視也。次四，食于劇，父母來餕，若。測曰：食劇以若，為順祿也。范、小宋本來作采，今從宋、陸、王本。餕，音俊。為，于為切。范曰：餕，熟食也。若，順也。光謂：四為下祿而當晝。君子仕於亂世，求祿以食其親，不失於順也。次五，出野見虛，有虎牧豬，攓絝與襦。測曰：出野見虛，無所措足也#14。王本虎作唐，今從諸家。虛，與墟同。攓，音愆，取也。絝，與袴同。襦，音儒，短衣也。王曰：出于田野，而見丘虛。光謂：五為中祿，而當夜。小人乘亂世而居盛位，務為貪暴以殘民，如虎牧豬，民無所措其手足也。次六，四國滿斯，宅。測曰：四國滿斯，求安宅也。次七，麃而丰而，戴禍顏而。測曰：慮而丰而，戴禍較也。范本丰作半，王本作牛，小宋本作羊，今從宋、陸本。麃，普表切。丰，敷容切。較，音角。次八，瓶纍于繘，貞顇#15。測曰：纍于瓶，厥職迫也。范本測作瓶纍于#16繘，厥職迫也。今從二宋、－陸、王本。繘，餘律切。上九，海水群飛，弊于天杭。測曰：海水群飛，終不可語也。范本弊作蔽，王、小宋本語作落，今從二宋、陸本。王本天作，今從諸家。
　　三方三州二部二家馴
　　陽家土，準坤。宋曰：坤，順也。馴，亦順也。陰氣大順，渾沌無端，莫見其根。宋曰：謂陰成功，於是將大順，時歸之於陽，其事渾沌，無有端際，莫能見其根源也。初一，黃靈幽貞，馴。測曰：黃靈幽貞，順以正也。土家故黃#17，生神故靈，下下故幽，當晝故貞。思慮之始#18，具此四德#19，順而能正者也。次二， 其膏，女子之勞，不靜亡命。測曰： 膏之亡，不能清浄也#20。宋、陸本 作繩；小宋本作 ；音鴛，云美好也；今從范、王本。王本亡作正，今從諸家。吳曰： ，古孕字。范曰：膏，潤澤也。次三，牝貞常慈，衛其根。測曰：牝貞常慈，不忘本也。《易》曰：恆其德，貞，婦人吉。坤為母；三性喜情仁，又為多子而當畫，故曰牝貞常慈。言常慈乃婦人之正道也。三為木，為思上，為成意，為自如；能不忘其本者也。次四，徇其勞，不如五之豪。測曰：徇其勞，伐善也。小宋本作不如五五之豪，今從諸家。王曰：德兼千人為豪。光謂：四為下祿，而當夜。小人事君，則伐其功，不如五之靈囊大包，不敢自盛也。次五，靈囊大包，其德珍黃。測曰：靈囊大包，不敢自盛也。王本靈作虛，今從諸家。小宋本靈囊作靈括巨橐，今從諸家。王曰：珍者，為物所貴。黃者，得中之義。光謂：五為囊，為包，地之為物，含弘光大，故曰：靈囊大包。五居盛位，而當畫。君子為臣，位高而不驕，功大而不伐，故有是象。《易》曰：黃裳元吉。次六，囊失括，泄珍器。測曰：囊失括，臣口溢也。小宋本囊亦作橐，今從諸家。六為穴，為竇，過中而當夜。小人不能含章以從王事，如囊之失結而泄珍器也。《易》曰：臣不密則失身。次七，方堅犯順，利臣貞。測曰：方堅犯順，守正節也。七離咎犯菑，而當畫。君子事上，獻可替否，行之以方，守之以堅；雖有犯，無隱而不失其順，得為臣之正道；故利也。次八，馴非其正，不保厥命。測曰：馴非其正，無所統一也。八為疾瘀，為耗，為剝落；而當夜。小人事上，左右前卻，是非可否，惟君是順，不能守道執一，故不保其命也。上九，馴義忘生，賴于天貞。測曰：馴義忘生，受命必也。九，禍之窮也，而當畫。君子事君盡節，有死無貳，順義忘生，所賴者天之正命耳。
　　三方三州二部三家將
　　陰家水，準未濟。入將次八，日次星紀，大雪氣應。斗建子位，律中黃鐘。陸曰：將者，陰陽窮上反下，甫當復、升、既濟。曰物不可窮，故受之以未濟，其義同之。陰氣濟物乎上，陽信將復，始之乎下。王本始作如；今從諸家。宋曰：謂是時陰成物於上，功成者退，故陽氣復始之於下也。初一，將造邪，元厲。測曰：將造邪，危作主也。范曰：厲，危也。元，始也。王曰：居將之初，而失位當夜，將造於邪者也。以危為本，故云作主。光謂：一為思始而當夜，故有是象。次二，將無疵，元睟。測曰：將無疵，易為後也。范曰：睟，純也#21。王曰：得位當畫，將寡其過，故曰將無疵也。二之本質純睟，故云元睟。始而無疵，後必易繼也。光謂：二為思中而當畫#22，故有是象·。次三，爐鈞否，利用止。測曰：爐鈞否，化內傷也。宋、陸測作鈞不化，內傷也，今從范、王本。范曰：冶為爐，陶為鈞。王曰：爐鈞者，造物之始。始而不以其道，利在速止也。將道益盛，而失位當夜，將而不以理者也。光謂：否，音鄙，不善也。三為成意而當夜，故有是象。次四，將飛得羽，利以登于天。測曰：將飛得羽，其輔彊也。四為下祿，為外它，而當畫。君得位；人復輔之；如將飛而得羽也。次五，大爵將飛，拔其翮。毛羽雖眾，不得適。測曰：大雀拔翮，不足賴也。王曰：五居盛位，當為首主，而失位當夜，乖於其宜。如大鳥將飛，而拔其六翮；雖有毛羽之眾，安得有所飛哉？光謂：晉平公曰：吾食客三千餘人；尚可謂不好士乎？固桑曰#23：鴻鵠沖天，所恃者六翮耳。夫腹下之毳背上之毛，增去一把，飛不為高下。不知君之食客，六翮邪，將腹背之毳義也？次六，日失烈烈，君子將衰降。測曰：日失烈烈，自光大也。宋、陸本衰降作襄隆，王本降亦作隆，今從范、小宋本。小宋失作吳，今從諸家。范曰：降，下也。五為日中，故六為日昳也。烈烈，盛也。日之熱，但在中之後，故言烈烈也。光謂：失，與昳同，徒結切。六為上祿，然過中而當畫，雖有烈烈之盛，君子知其將衰，能自降抑，故不失其光大也。次七，趹船跋車，其害不遐。測曰：趹船跋車，不遠害也。王本船作肱，遐作遠#24，今從宋、陸、范本。趹，古穴切。跋，蒲撥切。范曰：七為失志。船車，載治之具；賢者，亦治世之具也。失志之主，故蹋趹之；棄治之具，害自己招，故不遠也。光謂：七為禍始而當夜，故有是象。國之將敗，先弃賢輔。次八，小子在淵，丈人播船。測曰：丈人播船，濟溺世也。范曰：小子，謂百姓也。在禍難中，若在淵也，丈人播船而濟之。光謂：八為禍中，而當晝，故有是象。上九，紅蠶緣于枯桑，其繭不黃。測曰：緣枯不黃，蠶功敗也。范本測緣枯不黃作緣于枯桑，王本作枯桑不黃，今從宋、陸本。范曰：蠶之初生，有毛為老，故為紅。王曰：九居亢極，而失位當夜，無所復將。紅蠶，蠶之病者。而緣於枯桑，則何由成其繭矣？不黃，謂不中用也。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　
　　三方三州三部一家難#25
　　乃旦切。陽家火，準蹇。陰氣方難，水凝地坼，陽弱於淵。小宋本陰氣方難作太陰難，今從諸家。小宋曰：陰窮極，陽信來復#26，陰懼於陽，大作險難。初一，難我冥冥。測曰：難我冥冥，見未形也。范本作未見形也，今從二宋、陸、王本。難者，阻抑之象。一，思之微也，而當晝。阻抑禍惡於未形之時，夫何病哉？次二，凍于冰瀆，狂馬揣木。測曰：狂馬揣木，妄生也。范本無于字，揣作揣，今從二宋、陸、王本。次三，中堅剛，難于非常。測曰：中堅剛，終莫傾也。王本傾作顧，今從諸家。三為成意，而當晝。心能堅剛，以阻抑非常者也。次四，卵破石，毈。測曰：卵破之毈，小人難也。宋、陸、王本難作雜，今從范、小宋本。毈，徒玩切。王曰：當難之時，失位當夜，不知難之道。是故以卵破石，則其毈壞，而不生也必矣。次五，難無間，雖大不勤。測曰：難無間，中密塞也。王曰：得位處中，為難之主。是能窒塞其端而無間，則禍難無自入矣。雖處大難之際，不勞勤力而遂免焉。次六，大車川川，上輆于山#27 ，下觸于川。測曰：大車川川，上下軔也。宋、陸、王本川川作巛巛。吳曰：巛，古川字。范、王、小宋本上下軔作上下輆，今從宋、陸本。吳曰：輆，苦海切，礙也。軔，而振切。范曰：川川，重遲之貌。王曰：六居盛滿，而失位當夜，不得免難之宜。次七，拔石 ，力沒以引。測曰：拔石 ，乘時也。范本引作盡，今從二宋、陸、王本。 ，之人切。宋曰：時，謂晝也。范曰：石以諭難。 ，難致之貌。王曰#28：力沒，謂盡力而引，將出於難也。勞而僅免，以得位當晝故也。次八，觸石決木，維折角。測曰：觸石決木，非所治也。王曰：難道轉極，而失位當夜，無以自免。是觸石決木，必遇折角之凶。光謂：遇難當循理以免，乃與木石為敵，非所以治難也。上九，角觟，終以直，其有犯。測曰：角觟，終以直之也。范本觟作解豸。范、王本其有犯作其有施，小宋本作有所施，今從宋、陸本。觟與解豸同。觟，音蟹。，直介切。王曰：處難之極，而得位當晝，是以直免禍。若用其解之角，以直之#29，終必有所施，而不至於咎悔也。光謂：解豸之角，所犯必以直也。
　　三方三州三部二家勤 
　　陰家木，亦準蹇。太陰凍沍，戁創於外。微陽邸冥，膂力於內。諸家無太字，今從小宋本。小宋本冥作寘，今從諸家。戁，奴板切。吳曰：悚，懼也。邸，與抵同。王曰：陰氣以極，雖凍巨凝閉，而戁恐創艾於外。陽氣尚微，而將邸觸冥昧之中，以見其膂力於內。陰極，陽生之漸，故象勤勞。初一，勤謀于心，否貞。測曰：勤謀否貞，中不正也。諸家無謀字，今從宋、陸本。王曰：處勤之初，而失位當夜，勤而不以其道者也。否貞，不正之謂也。光謂：一為思始，為勤勞，居勤家而當夜，故有是象。次二，勞有恩，勤悾悾，君子有中。測曰：勞有恩勤，有諸情也。悾，音空。王曰：二得位當晝，得勤之道。勞而有恩，勤不虛施者也。悾悾#30；猶款款也。勤之而款款，不倦其勤者也。又得君子之中道，則何咎悔之能及乎？光謂：中，衷情也。二為思中，而當晝。君子盡忠於人，恩斯勤斯，至誠悾悾，非徒有於外者也。次三，羈角之吾，其泣呱呱，未得繈扶。測曰：羈角之吾，不得命也。小宋本未得作未有，今從諸家。二宋、陸、范本扶皆作杖，今從王本。繈，居兩切。宋曰：羈角，謂童幼也。王曰：男角女羈，孩子之飾也。吾者，吾吾然無所歸之貌。呱呱，泣聲。繈，抱；扶，持也。若孩童之吾吾而泣，不得長者抱持之。雖勤勞怨苦，終無所歸。以喻三當勞苦之時，而失位當夜，無所復歸；故雲然也。次四，勤于力，放陪忘食，大人有克。測曰：勤力忘食，大人德也。范本陪作倍，今從二宋、陸、王本。宋、陸本德作得，今從范、王、小宋本。放，甫罔切。王曰：勤道轉盛，而得位當晝，不失其宜。是當勤難之時，而能勤其力，放乎陪隸之事，而忘其祿食之報。有大人之德，乃能之，以至于成功也。光謂：四為下祿，而當晝，故有是象。次五，狂蹇蹇，禍邇福遠。測曰：狂之蹇蹇，遠乎福也。宋、陸、范本狂作往，今從王、小宋本。王曰：五居盛位，而失位當夜。勤而大失其宜，故象狂而蹇蹇。宜其遠福而近禍矣。次六，勤有成功，幾于天。測曰：勤有成功，天所來輔也#31。宋、陸、王本作天夾也。宋曰：夾，近也。近之所以福也。陸曰：夾者，洽也。小宋本作天所夾輔，今從范本。王曰：六居盛位，而得位當晝，故曰勤有成功#32。幾，近也。次七，勞牽不其鼻，于尾，弊。測曰：勞牽之弊，其道逆也。范曰：牽牛不其鼻，而尾，故勞弊也。光謂：七為索，為繩，又為失志，而當夜，故有是象。次八，勞踖踖，心爽，蒙柴不卻。測曰：勞踖其心，殉國也。踖，吳資昔切，,小宋音鵲。上九，其勤其勤，抱車入淵，負舟上山。測曰：其勤其勤，勞不得也。王曰：九居亢極之地，而又失時當夜，勤而不以其道者也。
　　三方三州三部三家養
　　陽家金，準頤。九之末，天度氣餘，猶有六十分二十四秒。踦當四十分一十六秒，贏當二十分八秒。陰弸于野，陽蓲萬物，赤之於下。宋、陸本弸作胎，王本作殆；小宋赤作殷，今昔從范本。胎字，字書無之。弧，蒲萌切。蘆，陳吳侯切，吳音敷。范曰：盛極稱弸。蓲，隱也。物之初生，其色赤。謂是時陰氣盛極於田野#33，故陽隱藏，萬物赤之於下。陸曰：蓲，讀與漚菅之漚同。言陽養漚萬物之根，使皆赤。光謂：弸，滿也#34。初一，藏心于淵，美厥靈根。測曰：藏心于淵，神不外也。小宋本美厥靈根作美厥靈元，今從諸家。光#35：一為思下#36。存神固本，所以養生。次二，墨養邪，元函匪貞。測曰：墨養邪，中心敗也。范本匪作否，今從二宋、陸、王本。吳曰：墨，與默同。函，胡男切。王曰：失位當夜，失養之宜，默然養其邪僻之道。光謂：元，始也。二為思中，而當夜。小人之惡，雖未著於言行，養其邪端，內含非正，終不能入於君子之塗。次三，糞以肥丘，育厥根荄。測曰：糞以肥丘，中光大也。荄，古哀切。王曰：得位當晝，善於養道，故象糞於肥丘之上，以育草木之根荄。則其滋茂蕃昌，可立待矣。次四，燕食扁扁，其志，利用征賈。測曰：燕食扁扁，志在賴也。小宋本在作有，今從諸家。扁，音篇。，居蠖切。賈，音古。宋曰：賴，利也。光謂：四為下祿，而當夜。小人得位，志在求利以自養。如燕之飛扁扁然，食而已。此乃行賈之道耳。次五，黃心在腹，白骨生肉，孚德不復。測曰：黃心在腹，上德天也。范本上德作上得，今從二宋、陸、王本。宋曰：言上德如天施也。光謂：黃，中也。骨，枯槁之物也。孚，信之洽者也。五為福中，而當晝，為養之主。允執其中，以養天下，雖白骨可以生肉，況於人乎？況於鳥獸草木乎？其德如天，雲行雨施，治于四表，萬物不可德之而報復也。次六，次次，一日三餼，祇牛之兆，肥不利。測曰：次次之餼，肥無身也。王本無次次字，小宋本作沉沉睢睢，又曰肥沒身也#37，今從宋、陸、范本。吳曰：次，與趑同，音咨。范曰：次次，不安之貌。已卜之牛，待肥則用，故無身也。陸曰：六居過滿，失位當夜，養之太過，而不得其宜者也。故象一日三餼，以豐其食，若神祇郊廟之牛，刍過常，已應卜郊之兆，然而體益肥，則益不利於身矣。光謂：六為上祿當夜，故有是象。次七，小子牽象，婦人徽猛，君子養病。測曰：牽象養病，不相因也。宋、陸本徽作微，今從諸家。王曰：七居過滿之地，理近於危。然得位當晝，君子處之則吉，小人、婦人處之則凶。若小子牽象，力不服制，必有顛危之患。唯君子知時之極，以道養其病，乃可以得終吉焉。一吉一凶，二道相反，故曰不相因也。光謂：徽，大索，謂縻摯也。猛，猛獸也。七為敗損，為禍階，故曰病。時當晝，故為君子。養之太過，福極禍來。小人不量其力，尚欲固其所養。君子知時，與之消息，如養病然，故無咎也。次八，鯁不脫，毒疾發，鬼上壟。測曰：鯁疾之發，歸于墳也。八為禍中，當夜。小人固養不已，如骨鯁其咽，不能自脫，以致大禍。如毒疾之發，而不可救藥也。上九，星如歲如，復繼之初。測曰：星如歲如，終養始也。范本作終始養，今從宋、陸、王本。養之上九，居首贊之末。日窮于次，月窮于紀，星回于天，歲將更始。以終養始，以初繼末，循環無端，此天道之所以無窮也。
　　踦贊一
　　水。踦，不足也。期三百六十五日四分日之一。玄七百二十九贊，當三百六十四日半。其不足者半日，為踦贊。踦，居宜切。
　　凍登赤天，晏入玄泉。測曰：凍登赤天，陰作首也。
　　范曰：凍，至寒也；而天，至高也。晏，至熱也；而泉，至深也。凍在天上，故為首也。光謂：赤，陽之盛也；玄，陰之極也。凡物極則反，自始以來，陰陽之相生，晝夜之相承#38，善惡之相傾，治亂之相仍，得失之相乘，吉凶之相反#39，皆天人自然之理也。
　　贏贊二
　　火。贏，有餘也。三百六十五日之外，有餘者四分日之一，為贏贊。
　　一虛一贏，踦踦所生。測曰：虛贏踦踦，儃無已也。
　　范、小宋本踦踦作踦奇，范本儃作禪，今從宋、陸、王本。儃，古禪字，時戰切。陸曰：陰極陽生，更相儃代，無窮已也。光謂：數之踦贏，雖天地不能齊也。夫惟不齊，乃能變化，生生無窮。是故曰二十九日有踦，而遷次月；二十七日有踦，而周天。然後有晦朔、十干、十二支，然後有六甲，此其所以為長久也。
　　集注太玄經卷之六竟
　　#1『艮』原作『良』，據《十三經注疏》和備要、全書本改。
　　#2『又』原作『人』，據備要、全書本改。
　　#3『兀』原殘，據備要、全書本補。
　　#4『坎軻』原作『坎坎』，據范本和備要、全書本改。
　　#5『坷』原作『坎』，據備要、全書本改。
　　#6『砋』原作『趾』，據正文和備要、全書本改。
　　#7『不化貞』原作『化貞』，據正文補。
　　#8『王』原作『玉』，據備要、全書本改。
　　#9『反』原作『吳』，據備要、全書本改。
　　#10『內』原作『肉』，據范本和備要、全書本改。
　　#11『芳』原作『方』，據備要、全書本改。
　　#12『二部』原作『三部』，據范本和備要、全書本改。.
　　#13『四』原殘，據同書太玄曆附補。
　　#14『無所措』原殘，據范本和備要、全書本補。
　　#15『顇』原殘，據范本和備要、全書本補。
　　#16『于』原脫，據范本和備要、全書本補。
　　#17『土家』原殘，據備要、全書本補。
　　#18『始』原殘，據備要、全書本補。
　　#19『具此四』原殘，據備要、全書本補。
　　#20『清』原殘，據范本和備要、全書本補。『淨』原作『浮』，據范本和備要、全書本改。
　　#21『純』原作『絕』，據范本和備要、全書本改。
　　#22『晝』原作『夜』，據正文和備要、全書本改。
　　#23『固』原作『古』，據四部叢刊和四庫全書《新序·雜事一》改。
　　#24『遠』原脫，據備要、全書本補。
　　#25『一家』原作『二家』，據范本和備要、全書本改。
　　#26『來』原殘，據備要、全書本補。
　　#27『于』原作『千』，據范本和備要、全書本改。
　　#28『王』原作『五』，據備要、全書本改。
　　#29『若』原殘，據備要、全書本補。
　　#30『悾悾』原作『空空』，據備要、全書本改。
　　#31『來』原作『求』，據范本和備要、全書本改。
　　#32『曰勤有成功』原脫，據備要、全書本補。
　　#33『田』原殘，據備要、全書本補。
　　#34『滿』原殘，據備要、全書本補。
　　#35#36『光謂』、『一』原殘，據備要、全書本補。
　　#37『身也』原殘，據備要、全書本補。
　　#38『承』原作『成』，據備要、全書本改。
　　#39『反』原作『承』，據備要、全書本改。
　　太玄首測衝錯攡瑩注卷第七#1
　　襄陵許翰注
　　玄首都序
　　正文已在前，序不復重出。
　　玄象渾天，一陰一陽相 ，而參三之也。玄有三統，而中以一陽乘一統，生萬物焉。而方、州、部、家，皆有一有二有三，是謂三位疏成。曰陳其九九，以數生者。九營周流有虛，設辟以疏，生生而無已也。贊上群綱，首辭也。乃綜乎名，繫玄姓也。
　　玄首
　　首文各散在經下，不復重出。
　　《易》之分卦御歷，爻直一日，更六十卦而日周三百六十。坎、離、震、兌，為之方伯用事。分至之日又四時，爻直一氣，更四卦而周二十四氣焉。《傳》曰：甲子卦氣起中孚。六日八十分日之七，此玄經之泰始也。中孚統冬至初候，所謂蚯蚓結者。自中之初至周之三，而復受之。復統次候，所謂麋角解者。自周之四至礥之六，而屯受之。屯統永候，所謂水泉動者。自礥之七至閑上九，而三卦之氣備矣。又卦各有所餘，八十分日之七，參差相錯而成。歲終卦以六十而統玄八十一首，氣玄涉入如此。是以卦有重出，蓋氣數流於天地之間，有艱難系礙而未解，或發揮隕淮而不禦，則卦亦象之。為之仍累而相屬，是以二十一首類自相若也。說者不虛四時之卦，而謂以應準離，以疑準震，以沈準兌，以勤準坎，則亦不察於歷矣。
　　玄測都序
　　正文已在前，序不復重出。
　　一日一晝一夜，通乎晝夜之道而知者，日之神明也，故則象焉。晝則陽推五福以類升，夜則陰幽六極以類降。升降相關，是以首貞而測變通之。一與六為北，二與七為南，經也。三與八為東，四與九為西，緯也。中五以極，亦為之經。六甲擊焉於其間，而日逆乘之，與斗相逢，斗順故也。斗正月以定四時，而日一逢之，三百有六旬有六日而成歲焉。歲月日時無易而百穀成，故玄測用世，則又用明，俊民用章，家用平康矣。
　　玄測
　　測文各散在諸贊下，不復重出。許解闕。
　　玄衝
　　中則陽始，應則陰生。周，復乎德；迎，逆乎刑。礥，大戚；遇，小願。閑孤而竈鄰。
　　陽為德，陰為刑。德先艱而後易，刑先利而後蹇。大戚而孤，正未勝也。小願而鄰，利方生也。
　　少，微也；大，肥也。戾，內反；廓，外違也。
　　內戚外孤，而不能微之，則傷。微之乃能反觸，天之道也。遇竈而肥，張而益虛，則獨。正弗勝，而多故生之。諸家無也字，唯宋本有。
　　上，觸素；文，多故。
　　多故，必飾而曲成之，是以文；至於繫素而直之者，質勝也。
　　干，狂也；禮，方也。狩則來，而逃則亡也。
　　干而不讓，進取之狂，非禮方也。而君子有時而干，則以救世而已。《孟子》所謂說大人則藐之，為狂者言也。來尚徐，亡欲速。上、干生狂， 、羨生曲。《記》曰：禮以地制。自應至禮，盡於王制矣。而有弗勝則逃，嘉遁是也。禮、文生於外違，則強世焉。諸家無也字，宋有。
　　羨，私曲；唐，公而無欲。差，過也；而常穀。
　　由羨私曲。動差而過；由唐公而無欲，守常而穀，是以養心者戒焉。唐，大心也。常，則萬世君臣之道。魯僖公君臣有道之頌曰#2自今以始，歲其有。君子有穀，詒孫子。言常穀之應物以類格，而歲有秋也。禮退己而公天下，至於逃、唐之運已往，而君臣之方不變。而後見禮，強世之功。是謂以退為進，以元私成其私。
　　童寡有，而度無乏。
　　寡有，顓也。無乏，節也。童，利復過。度，善持穀。
　　增始昌，而永極長。銳執一，而昆大同。達，日益其類；減，日損其匯。交，相從也；唫。不通也。 ，有畏；守，不可攻也。宋有也字，又守上有而字，諸家無之。傒也出，翕也入。從，散也；而聚，集也。諸家有也字，丁無。進，多謀；積，多財。
　　狂簡扶 ，羨爽差忒，反乎其真，童之吉也。童以寡有，顓而鮮失。自童而增，純德方昌。執一而達之，以與類交，則至動起焉。故必有畏，而出羨，差戒夫失，而 、傒保其德。《傳》以為有而為之，則易之者，皞天不宜取諸此也。從，厥民析物亦如之，發慮憲散道德者象焉。進而多謀，然無敢設於一之間也，推之以格其至而已矣。《大學》之治，所以至天下平而樂作者，此其物也。失方而逃，忘憂而唐，然而常、度未替，禮之功也。度以持穀，至於極長大同，乃變而減，與物各唫，反己自守。守又弗固，則入而聚積，庶民事也。衰周之詩，所謂如賈三倍，君子是識者，與時化也。貪利既勝，德義既衰，則世所藉以行者，唯飾而已，非底至齊，信之所以昭明天下者也。是以虛偽疑民，是非相亂，使外眩於凋離，而中失其靖止，天下傾矣。此君子沈藏之世也。天下之生，一治一亂，其道蓋如此。
　　釋，推也；飾，衰也。
　　物將去累，推之使釋；質衰而致飾焉。推自中發，飾自外設。人之真，積力久則懸解暉發，時至而不自知矣。聚，積衰也，故老則戒之在得。
　　格，好也是；而疑，惡也非。
　　好是已定，疑非而或之，好惡著焉，所謂格物取此。
　　夷平而視傾。
　　夷則各得其平而自如。視，相傾也。《春秋傳》曰：猶有觀焉。持平而慎傾，可以修德，可以養生。
　　樂，上揚；沈，下藏。爭，士齊也；內，女懷也。
　　物止其平，乃樂其發而爭其守。士齊，公之至也。女懷，私之至也。公勝，則萬物皆相見也。私勝，則萬物各相去也。
　　務則喜，諸家作喜，許、黃作憙。而去則悲。宋無則字。事，尚作；晦，尚休。更，變而共笑；瞢，久而益憂，斷，多事；窮，無喜。
　　因有樂有爭，以有務有事。變而通之，為天下正，唯平格之，大人為能任此。我斷則眾聽焉，而事萃之。和豫通物，而不可窮者，喜也。喜必有務，務必有辜，事必有更，更時行而斷正勝也。
　　毅敢而割憊。裝，徙鄉；止，不行。眾，溫柔；堅，寒剛。
　　毅大用事，裝而欲去，若周營洛邑是已。四方民大和會者，溫柔之象也。盛衰相極，必至之幾。是以上毅敢行，下眾豫附之時也，而裝在其中。治當成王之隆極，而圖及平王之衰世，裝以候時，此周公之所以獨見於眇綿者也。憊止不行，堅而持之，則以定傾焉。
　　密，不可問；成，不可更。
　　敢以毅行則裝，而溫柔相得于密，以類升也。憊受割極則止，而寒剛反保其成，以考降也。密不可間，情也；成不可更，性也。情，天性也；性，天命也。情則毅而不害，善親親也；性則割而不絕，能生生也。
　　親，親乎善； ， 乎恩。斂也得，失亡福。彊，善不倦；劇，惡不息。睟，君道也；馴，臣保也。盛壯，而將老也。
　　親而後可斂也，斂而後能強也。則君道正，居有盛時，為法天下。 既受成#3 ，失劇而反馴，保其得。則陰以老變，陽以非來，為艱為勤，微之艱也。諸家而作也，宋作而字。
　　居，得乎位；難，遇乎詘。
　　得位則莫之難也。而信，詘道致信者也，難則俟時而已。
　　法，易與天下同也；勤，苦而無功也。
　　自中至夷，大人之正也。自樂至法，聖人之治也。法唯與天下同，故易。且非易也，則天下孰能同之？勤如天道，勞功無苦也。道非其時，苦而無功，則就養而已矣。
　　養受群餘，君子養吉，小人養凶也。
　　八十一首，七百二十九養。事類之委，有慶者殃。此群餘也，而養受之以為種，吉凶蕃焉。
　　玄錯
　　中始周旋，羨曲毅端。碎、文之道，或淳或斑。
　　中始周旋，道德也。羨曲毅端，時物也。中始而道生之，周旋而德反焉。羨曲者，迷乎周旋之運。毅端者，守乎中始之外也。端生睟，曲生文。
　　彊也健，傒也弱。或傒字上有而字。積也多，而少也約。視也見，晦也瞀。童無知，盛而有餘#4。去離故，而將來初。
　　童之無知，如見有瞀，雖或晦之，見在其中。欲昭明者，發之而已。盛而有餘，反寡有矣。弱而傒強，約而無積，此寡有之蒙，未離於一者也。去離故而將來初，學所輔也。
　　大也外，而翕也內。 也進， 也退。樂，佚逿#5；古蕩字。勤，蹶蹶。達，思通；窮，思索。宋本作達，思也通；窮，而思也索。干在朝，而內在夕。
　　樂佚逿者#6；無為之適：勤蹶蹶者，有為之艱。《詩》所謂蹶厥生者，文王之勤止也。武王之詩所謂王在在鎬，豈樂飲酒，此佚逷之時也#7。思利變通，思索而未如之何，則有窮而已。朝氣銳尚干，夕氣歸好內。諸家作席，林作夕。
　　差，自憎；飾，自好。
　　差，內訟惡。飾，外見美。
　　格不容，而昆寬裕。增日益，而減日損。馴奉令，而戾相反。釋也柔，而堅也 。
　　堅如履革，失柔和矣。 音昂，革履屬。黃作。
　　夷平易，而難頡頑。斷多決，而疑猶與。逃，有避；爭，有趣。進，欲 ；諸本作進欲行，蓋當作迂。止，欲鷙。
　　進非 則傷，止非鷙則達。是以君子其進也安，道悠遠也；其止也厲，德正勝也。
　　廓，無方；務，無二。應也今，而度也古。
　　應與時行，唯今之宜；度由數起，因古而已矣。
　　迎，知前；永，見後。從也牽，守也固。礥，拔難；劇，無赦。
　　微陽方動，則雖在盛陰，能拔於難。獨陰絕陽，則其窮無赦矣。
　　唐蕩蕩，而閑 塞。更，造新；常，因故。失，大亡；斂，小得。竈，好利；法，惡刻。禮也都，而居也室。
　　都非鄙之野，室無都之容。
　　聚，事虛；眾，事實。
　　聚以陰收，故其事虛；眾以陽宣，故其事實。虛則易消，實則難克也。武王之頌曰：實維爾公允師。此實眾也。受有牧野之旅，鹿臺之財，巨橋之粟，此虛聚也。
　　也皆合二，而密也成用一。
　　二，人屬也；一，則天精天粹。萬物作類，其密無間，咸見已焉。
　　上，志高；沈，志下。交，多友；唫，少與。銳，鏩鏩；瞢，劗跙。
　　鏩，宋音讒。劗，徂感切；《釋文》： ，割，剪出也。一作 ，一作劗，宋作剿，音鏁。跙，才與切。先儒以為，劗跙，行不進也。以瞢先見，故其行如此。
　　親，附疏；割，犯血。遇，逢難；裝，候時。事，自竭；養，自玆。
　　親至於附疏，割至於犯血，此仁不仁之反也，治亂之極也。遇逢難，務早辨也；裝侯時，謹先幾也。事自竭者，施諸外也；養自玆者，蕃諸中也。
　　成者功就，不可易也。
　　范望《玄·錯》末有#8：格也乖，而昆也同。增有益，而減有損。成者，功就不可易也。云宋衷補此。而或謂陸績自有成首，今以秘館所藏陸本攷之，無有。近世宋惟幹別得古本，亦缺此五首。而今本又有格不容，而昆寬裕。增日益，而減日損，莫知何從得之。故獨刪宋衷所補四首，餘皆疑，弗敢去，以俟討論者攷焉。
　　玄攡音 ，張也
　　玄者，幽攡萬類而不見形者也。資陶虛無而生乎規， 音關。神明而定摹。通同古今以開類，攡措陰陽而發氣。一判一合，天地備矣。天日回行，剛柔接矣。還復其所，終始定矣。一生一死，性命瑩矣。
　　天分剛上，則日月五星麗之者，皆其柔也。
　　仰以觀乎象，俯以視乎情。察性知命，原始見終。三儀同科，厚薄相劘。圜則杌棿，杌，音兀。棿，吾結切。方則嗇吝。噓則流體，唫則疑形。是故闔天謂之宇，辟宇謂之宙。
　　闔天，宇也；辟宇，宙也。一陽一陰，乾坤之變也。
　　日月往來，一寒一暑。律則成物，曆則編時。律曆交道，聖人以謀。晝以好之，夜以醜之。一晝一夜，陰陽分索。夜道極陰，晝道極陽。牝牡群貞，以攡吉凶。則君臣父子夫婦之道辨矣。故日動而東，天動而西。天日錯行，陰陽更巡。死生相樛，音交。萬物乃纏。故玄聘取天下之合而連之者也。連，章、林作運。綴之以其類，占之以其觚。曉天下之瞶瞶，瑩天下之晦晦者，其唯玄乎？晦字《釋文》作膴，音武；一作晦，云當作膴。膴；微視也。今唯下別本作膴膴，諸家作晦晦。夫玄，晦其位而冥其畛，深其阜而眇其根，攘其功而幽其所以然也。故玄卓然示人遠矣。曠然廓人大矣。淵然引人深矣，渺然絕人眇矣。渺，宋作 ，黃作渺。嘿而該之者，玄也； 而散之者，人也。稽其門，辟其戶，叩其鍵，然後乃應，況其否者乎？
　　夫為玄者，外稽其門弗應，內辟其戶弗應，密叩其鍵然後乃應，而況不為者乎？入之罙深，索之益薄，於是玄感應焉。非玄應之也，至精之通也。
　　人之所好而不足者，善也；人之所醜而有餘者，惡也。君子日彊其所不足，而拂其所有餘，則玄之道幾矣。仰而視之在乎上，俯而窺之在乎下，企而望之在乎前，棄而忘之在乎後，欲違則不能，默而得其所者，玄也。
　　日強其善而拂其惡，以成德器而已。若玄，則俟嘿契焉。善幾於道，不足者充而發祥，有餘者去而弗翳，是以入于玄之平也。
　　故玄者，用之至也。見而知之者，智也；視而愛之者，仁也；斷而決之者，勇也；兼制而博用者，公也；能以偶物者，通也；無所繫輆者，聖也；時與不時者，命也。虛形，萬物所道之謂道也。虛形，章、丁作虛無形，宋、林、許、黃作虛無形。所道，宋作通。之謂道也，宋、許、黃本至陰陽皆有也字，章、丁無有。因循無革，天下之理得之謂德也。因循，林作因緣。理生昆群，兼愛之謂仁也。昆、丁、宋作混。列敵度宜之謂義也。秉道德仁義而施之之謂業也。瑩天功，明萬物之謂陽也。幽無形，深不測之謂陰也。陽知陽而不知陰，陰知陰而不知陽。知陰知陽，知止知行，知晦知明者，其唯玄乎？
　　自幽攡萬類，至於曉瑩天下者，玄之術也；自晦冥深眇，到於知陰知陽者，玄之道也。其於玄也，見而知．之，視而愛之，斷而決之，兼制而博用，能以偶物，無所繫輆，則當時命州而行乎天下，能秉道德仁義而施之業，格于皇天矣。
　　縣之者權也，平之者衡也。濁者使清，險者使平。離乎情者，必著乎偽；離乎偽者，必著乎情。情偽相蕩，而君子小人之道較然見矣。玄者，以衡量者也。高者下之，卑者舉之，饒者取之，罄者與之。明者定之，疑者提之。規之者思也，立之者事也，說之者辯也，成之者信也。
　　言玄之正，勝人事如此。
　　夫天，宙然示人神矣；夫地，佗然示人明矣。天地奠位，神明通氣，有一有二有三。位各殊輩，回行九區，終始連屬，上下無隅。察龍虎之文，觀鳥龜之理；運諸桼政，擊之泰始極焉，以通璇璣之統，正玉衡之平。園方之相研，剛柔之相干。盛則入衰，窮則更生。有實有虛，流止無常。
　　言玄之齊七政，以象天地如此。
　　夫天地設，故貴賤序。四時行，故父子繼。律曆陳，故君臣理。常變錯，故百事析。質文形，故有無明。吉凶見，故善否著。虛實蕩，故萬物纏。陽不極則陰不萌，陰不極則陽不牙。極寒生熱，極熱生寒。信道致詘，詘道致信。其動也，日造其所無，而好其所新。其靜也，日減其所為，而損其所成。故推之以刻，參之以晷，反覆其序，軫轉其道也。以見不見之形，抽不抽之緒，與萬類相連也。其上也縣天，下也淪淵，纖也入蘆音穢。廣也包軫。其道斿冥而挹盈，丁、宋作押盈。存存而亡亡，微微而章章，始始而終終。近玄者，玄亦近之；遠玄者，玄亦遠之。譬若天蒼蒼然，在於東面南面西面北面，仰而無不在焉，及其俛則不見也。天豈去人哉？人自去也。冬至及夜半以後者，近玄之象也。進而未極，往而未至，虛而未滿，故謂之近玄。夏至及日中以後者，遠玄之象也。進極而退，往窮而還，已滿而損，故謂之遠玄。日一南而萬物死，日一北而萬物生。斗一北而萬物虛，斗一南而萬物盈。日之南也，右行而左還；斗之南也，左行而右還。或左或右，或死或生，神靈合謀，天地乃并，天神而地靈。
　　玄術如此，是以人倫物化，參諸天地，和同無間，而玄為之宗。夏至致日南在東井，冬至致日北在牽牛。而斗正四時，各建其方。日曆西陸而東，斗軋東陸而西。萬物係焉，盈則兆死，虛則更生。夫玄散為一陰一陽，維其運也，左右相逢。如此，故能神靈合并，而反渾乎玄。曰天神而地靈，言合并而不相亂也。
　　玄瑩
　　天地開辟，宇宙拓坦。拓，本多作祏，章、林、黃作拓。天元咫步，日月紀數。周運曆統，群倫品庶。或合或離，或嬴或踦。故曰假哉天地，啖徒濫切。函啟化，罔衮於玄。章及丁別本罔作內。終始幽明，表贊神靈，大陽乘陰，萬物該兼，周流九虛，而禍福絓羅。凡十有二始，群倫抽緒，故有一二三，以絓以羅，玄術瑩之。鴻本五行，九位重施，諸本作施重，宋作重施。上下相因，醜在其中，玄術瑩之。天園地方，極植中央，動以曆靜，時乘十二，以建七政，玄術瑩之。斗振天而進，日違天而退，或振或違，以立五紀，玄術瑩之。植表施景，榆與株切。漏率刻，昏明考中，作者以戒，玄術瑩之。冷竹為管，室灰為候，以揆百度；百度既設，濟民不誤，玄術瑩之。東西為緯，南北為經，經緯交錯，邪正以分，吉凶以形，玄術瑩之。鑿井澹水，鑽火難木，流金陶土，以和五美；五美之資，以資百體，玄術瑩之。奇以數陽，耦以數陰，奇耦推演，以計天下，玄術瑩之。六始為律，六間為呂，律呂既協，十二以調，日辰以數，玄術瑩之。方州部家，八十一所，畫下中上，以表四海，玄術瑩之。一辟，三公，九卿，二十七大夫，八十一元士，少則制眾，無則治有，玄術瑩之。古者不霆不虞，霆，許、宋作 ，音雩，諸家作霆。慢其思慮，匪筮匪卜，吉凶交瀆，於是聖人，乃作蓍龜，鑽精倚神，箝知休咎，玄術瑩之。是故欲知不可知，則擬之以乎卦兆，測深摹遠，則索之以乎思慮。二者其以精立乎？夫精以卜筮，神動其變；精以思慮，謀合其適；精以立正，莫之能僕；精以有守，莫之能奪。故夫抽天下之蔓蔓，散天下之混混者，非精其孰能之？
　　瑩自度數，暉於諸法，而要以至精者，反乎一也。
　　夫作者，貴其有循而體自然也。其所循也大，則其體也壯；其所循也小，則其體也瘠。其所循也直，則其體也渾；其所循也曲，則其體也散。故不懼所有，不彊所無。譬諸身，增則贅而割則虧。故質斡在乎自然，華藻在乎人事也，其可損益與？諸本皆作華藻在乎人事，人事也，其可損益與？人事二字蓋衍。許、黃其作其字。夫一一所以摹始而測深也，三三所以盡終而極崇也，二二所以參事而要中也。人道象焉，務其事而不務其辭，多其變而不多其文也。不約則其指不詳，不要則其應不博，不渾則其事不散，不沈則其意不見。是故文以見乎質，辭以睹乎情；觀其施辭，則其心之所欲者見矣。
　　言玄之事辭如此。表贊九度，一一、一二、一一二、二一、二二、二三、三一、三二、三三。一一、初也；三三，上也；二二，中也。此自然不可損益之約也，象策數焉。
　　夫道有因有循，有革有化。因而循之，與道神之；革而化之，與時宜之。故因而能革，天道乃得；革而能因，天道乃馴。夫物不因不生，不革不成。故知因而不知革，物失其則；知革而不知因，物失其均。革之匪時，物失其基；因之匪理，物喪其紀。因革乎因革，國家之矩范也。矩范之動，成敗之效也。
　　變通者，玄之事也。因象水木，革象金火。
　　立天之經，曰陰與陽；形地之緯，曰從與橫；表人之行，曰晦與明。陰陽曰合其判#9，陰陽、從橫、晦明，丁、宋皆無曰字。從橫曰緯其經#10，晦明曰別其材。陰陽，該極也；經緯，所遇也；晦明，質性也。陽不陰，無與合其施；經不緯，無以成其誼；明不晦，無以別其德。陰陽，所以抽嘖也；宋作極賾，嘖與頤同。諸本作抽。從橫，所以瑩理也；明晦，所以昭事也。嘖情也抽，理也許作抽情也。瑩，事也昭，君子之道也。
　　開而當名者，玄之辭也。自中為陽，周為陰，以極八十一首。九位在中，經緯相錯，時物唯其所遇而見誼焉。晦明之才，晝夜之事也。
　　往來熏熏，得亡之門。夫何得何亡，得福而亡禍也。天地福順而禍逆，山川福庳而禍高，人道福正而禍邪。故君子內正而外馴，每以下人，是以動得福而亡禍也。福不醜不能生禍，禍不好不能成福。醜好乎醜好，君子所以亶表也。宋作君子之亶表。夫福樂終而禍憂始。天地所貴曰福，鬼神所祐曰福，人道所喜曰福；其所賤惡皆日禍。章、許作其所賤在惡，丁作其所在賤惡，宋作其所賤惡。故惡福甚者其禍亢。晝人之禍少，夜人之禍多。晝夜散者，其禍福雜。
　　瑩以昭事，使人知禍福之歸者也。晝人之禍少，純於明也；夜人之禍多，純於晦也。、晝夜散者，其禍福雜，則或晦或明，不純故也。
　　太玄首測衝錯攡塋注卷第七竟
　　#1道藏本《集注太玄經》僅一至六卷，為司馬光集注。本書七至十卷，據百子全書本《太玄經》補，為許翰注。
　　#2『公』原脫，據《十三經注疏》補。
　　#3『 』原作『闕』，據正文改。
　　#4『盛』原脫，據范本補。
　　#5#6#7『逿』原作『逷』，誤也。
　　#8『有』原作『有有』，衍一字。
　　#9『曰』原作『日』，據范本改。
　　#10『緯其經』原作〔經其經』，據范本改。
　　太玄數卷第八
　　玄數
　　昆侖天地而產蓍，參珍睟精以 數。 ，《釋文》音索，宋蘇各切。宋作二以 數，許、黃作三以 數，章、丁無二、三字。散幽於三重而立家，旁擬兩儀則睹事。逢遭并合， 繫其名，而極命焉。 ，《釋文》音戛，陸作 ，宋作揮，今諸家皆作 。精則經，疑之事其質乎？令曰假太玄。假太玄孚貞，章及丁別本作假假太玄，丁、宋、許、黃作假太玄、假太玄。爰質所疑，于神于靈。休則逢陽，星時數辭從；咎則逢陰，星時數辭違。凡筮有道，不精不筮，不疑不筮，不軌不筮，不以其占若不筮。神靈之曜曾越卓，章、許、黃神靈之三字復出。三十有六而策視焉。天以三分，終於六成，故十有八策。天不施，地不成，因而倍之，地則虛三以扮天之十八也。扮，房吻切。諸本作扮天十八，宋有之字。別一挂于左手之小指，中分其餘。以三搜之，并餘於艻。艻，與扐同。一艻之後，再數其餘，七為一，八為二，九為三，六算而策道窮也。逢有下、中、上：下，思也；中，福也；上，禍也。思、福、禍各有下、中、上，以晝夜別其休咎焉。
　　天以三分，則一二三綜而為六。以六因三，為十有八。天施而地成之，是以倍為三十有六。此神靈曜曾越卓之數也。地則虛三以受天，故策用三十有三。玄筮挂一者，至精也；中分而三搜之者，至變也；餘一二三則并於艻者，歸奇也。一艻而復數其餘，卒觀或．七或八或九，則晝一二三焉。天以六成，故六算而策道窮，則數極而象足也。得方求州，得州求部，得部求家，是謂散幽於三重而立家，凡四 。
　　極一為二，極二為三，極三為推，推三為嬴贊。章、許及丁別本作推三為贏贊。嬴或作贏，蓋通。贊嬴入表，表嬴入家，家嬴入部，部嬴入州，州嬴入方，范注：玄，或作去。陸云；當作玄。今諸家作玄，唯宋作去，章作入玄。
　　數自玄生，衍極而復歸於玄。此聖人同民吉凶，所以洗心于密者也，故間於筮法之中。昔者禹別九州，任土作貢，而錫堯玄圭，告厥成功，蓋以象此。
　　一從、二從、三從，是謂大休；一從、二從、三違，始、中休，終咎；一從、二違、三違，始休，中、終咎；一違、二從、三從，始咎，中、終休；一違、二違、三從，始、中咎，終休；一違、二違、三違，是謂大咎。占有四，或星，或時，或數，或辭。旦則用經，夕則用緯。觀始、中，決從終。
　　晝為休，夜為咎。而又以星時數辭，和乖盛衰，義類相取而占其事。旦用經，一五七；夕用緯，三四八；旦夕之中，二經一緯，用二六九。是謂三表。旦象天，夕象地，中象人也。一五六也進乎七，三四七也進乎八，二六八也進乎九。觀始中，決從終者，考積之極，而要其變也。是故餘艻之數，一兆七，三兆八，二兆九也。占有終休而反咎，有終咎而反休者，要在審觀所質之事，以星時數參之而已矣。非忠信之事，吉而更以凶，此占法也。
　　三八為木，為東方，為春。日甲乙，辰寅卯。聲角，色青，味酸，臭膻，形詘信。生火，勝土。時生，藏脾。
　　肺極上以覆腎，極下以潛心，居中央以象君德，而左脾右肝，承之以位五行。《月令》春祭先脾，夏祭先肺，中央祭先心，秋祭先肝，冬祭先腎，此玄符也。是故肺藏氣者，火也；腎藏精者，水也；心藏神者，土也；脾藏思者，木也；肝藏血者，金也。其為體也，則脾土、肺金、心火、肝木、腎水；其為位也，則丫養育而臣制畜。不與物合者，一而已矣，玄德之象也。
　　侟志音存，或作存。
　　木侟志者，立也；金侟魄者，營也；火侟魂者，變也；水侟精者，潛也；土侟神者，化也。志，水也，而侟於木；魄，土也，而侟於金；魂，木也，而侟於火；神，火也，而侟於土。皆託乎其所生。《老子》所謂弱其志，強其骨，虛其心，實其腹者是已。唯精一之至也，是以其為物不貳也。
　　性仁，情喜。事貌，用恭，撝肅，徵旱。
　　《洪范》庶徵，雨暘取緯，燠寒風取經。玄數分類，則以其正言而已矣，弗以衝氣相通也。
　　帝太吳，神勾芒，星從其位。氏、房、心、尾、箕，位寅卯。類為鱗，為雷，為鼓，為恢聲，為新，為躁，為戶，為牖。
　　甲象為鱗，秩秩次比眾盛。蓋極則震而變為雷，為鼓，為恢聲。發生為新，決塞為躁。大者為戶而出，小者為牖而通也。凡物，出必由戶，入必由門。戶，奇也；門，偶也。竈惕以養，而行流通。中霤土，以沖虛函天明，受眾流。此福所集，故家主之。門戶闔闢有變，緯也；竈行中霤有常，經也。是故《月令》：春祀戶，夏祀竈，中央祀中霤，秋祀門，冬祀行。類求五物，與玄合符。
　　為嗣，為承。為葉，為緒。
　　震為長子之變也。為戶、牖，則家立矣。
　　為赦，為解。為多子。
　　稅枯釋甲，震之功也，國事象焉。萌生孕字，時物方昌。
　　為出，為予。
　　帝出乎震，布德施惠，而物象之。為赦為解，出而予也。
　　為竹為草，為果為實。
　　秀拔而為竹，滋蔓而為草，首斂而為果，皆木氣也。果為實，象果則將復生焉。
　　為魚。
　　水生鱗屬，蕃息之象。竹草至魚，皆多子類也。
　　為疏器。
　　《月令》：春則其器疏以達。刻而鏤之，象土之發生無所塞也。疏器，致人力焉，以相天時。
　　為田，為規。
　　許、黃作為規為田，宋、郭作為田為規。木治土。為田，木用事而稷官展采焉。為規，象元之運木。土稽之木上，象致力于春，以相天物者也。
　　為矛。
　　句兵曲直不殺。戈氏罇，矛氏鐓。矛敦，仁也。
　　為青怪。
　　以正治國，以奇用兵。五行反常，則各以其物見異焉。
　　為鼽。音求。
　　春行秋令，則人多鼽，金沴木也。
　　為狂。
　　弗恭弗肅，動蕩之過。
　　四九為金，為西方，為秋。日庚辛，辰申酉。聲商，色白，味辛，臭腥，形革。生水，勝木。時殺，藏肝，侟魄。性誼，情怒。事言，用從，撝乂。徵雨。帝少吳，神蓐收，星從其位。
　　胃、昴、畢、氏、參，位申酉。
　　類為毛。
　　金革火而收之，其氣發散。為毛，庚辛象也。
　　為醫，為巫祝，為猛。唐人避諱，書多改虎為猛。此字疑當作虎，而未有本證定。為舊，為鳴。
　　醫攻疾，巫祝被不詳，皆善革者也。為猛，蓋虎，甲毛類也。虎變異龍，因舊而炳。凡物堅成則鳴，如虎嘯風，鳴之盛也。醫之革物，使復舊常，而巫祝善鳴矣。物正為新，物老為舊。凡動，木也。凡聲，金也。動夬為躁，聲揚為鳴。鳴尚節焉。
　　為門，為山，為限，為邊，為城，為骨，為石。
　　以堅立節，故為門，為山，為限，為邊，為城。金以方止。邊，四方也。城，四營之，以為險。故外象為限，為邊，為城。內象為骨。骨自堅生，此木氣也。而凡物之堅，皆金為之，故木質皆白。金類為骨，其極為石。
　　為環佩，為首飾，為重寶，為大哆，丁、宋無此一句。為扣器。扣，音口，金飾器口也。
　　疑極而說見，質定而文生之。環佩，身之節也。加尊而為首飾，又加貴而為重寶。環佩象四，首飾象九。重寶體覺德焉。《說文》侈，大。哆，口之兌也。扣器以金飾口，致說焉，亦以立堅。
　　為舂，為椎。為力，為縣。與懸同。為燧，為兵，為械。為齒，為角，為螫，為毒。
　　政飾以說，而小過治之。扣器以受生。為舂，為椎，為力，以堅勝也。力勝，而後能勝物。縣之，縣以權，制其變。故以金變火為燧，又火變金為兵。其變如此，七九錯也。人有兵械，物有齒、角、螫、毒，皆以勝物而立我焉。立我已甚，則可入可取，寇賊生之。
　　為狗，為入，為取，為 。呼早切，章作獵。
　　為寇，為賊，為理，為矩，為金工，為鉞。
　　狗守其方，必或入之。為入，納日也。為取，收歲也。為 ，獵時也。獵取之極，為寇，為賊。則理官治之而立方焉，是以為理，為矩。革而從範，故為金工；弗革而斷以義方，則有殺而已，故為鉞。兵械以鉞，正為金類，專殺焉。武成左杖黃鉞者，示無事於殺故也。
　　為白怪，為喑，為僭。諸家作讚，丁作僭。
　　金反常，則在物為白怪，在人為喑，在國為僭。
　　二七為火，為南方，為夏。日丙丁，辰巳午。聲徵，色赤，味苦，臭焦，形上。生土，勝金。時養，藏肺，傳魂。性禮，情樂。事視，用明，撝哲。徵熱，帝炎帝，神祝融，星從其位。柳、星、張、翼、軫，位巳午。類為羽，為竈，為絲，為網，為索，為珠。為文，為駁。為印，為綬，為書。
　　北方之奇為羽，南方之類為羽。吳天之氣，以火蒸水，自北沖南，而羽象生焉。其養為竈，其楊為絲，其交為網，其糾為索，其凝清明為珠。其變參錯為文，駁者物相雜也。皆象竈氣上蒸。為印、綬、書，為文象定焉，凡此為羽之變也。
　　為輕，為高，為臺。為酒，為吐，為射，為戈，為甲，為叢。
　　上炎之氣，弗縕而發，則為輕，為高，為臺。其縕而發，則為酒，為吐，為射，為戈，為甲，為叢。凡草木皆以火拔水，觸土而生者也。
　　為司馬，為禮，為繩，為火工，為刀。
　　為射，為戈，為甲，為叢，此司馬之所乘，以務烈也下。武成履亂者，理焉，故為禮。禮以約物，使從正直，故為繩。繩以人輔天而治之，故為火工。戈，支兵也，象物萌芽。而刀正火類，刀制義也。
　　為赤怪，為盲，為舒。赤怪，災也。盲，喪其明。舒，豫咎也。
　　一六為水，為北方，為冬。日壬癸，辰子亥。諸家作子亥，宋作亥子。聲羽，色黑，味咸，臭朽，形下。生木，勝火。時藏，藏腎，侟精。性智，情悲。事聽，用聰。撝謀，徵寒。帝顓頊，神玄冥，星從其位。女、虛、危、室、壁，位亥子。類為介，為鬼，為祠，為廟。為井，為穴，為竇。為鏡，為玉。
　　陷乎險中，其象為介。為鬼，為祠，為廟，以潛靈也。為井，為穴，為竇，以深通也。為鏡，以靜明也。為玉，以潔清也。皆水之在原者也。
　　為履，為遠行，為勞，為血，為膏。
　　其流為履，為遠行，為勞，為血。血凝其滋，而膏生焉，則物著而貪起矣。
　　為貪，為含，為蟄。為火獵，宋作人獵。為閉，為盜。
　　翕取為貪，懷藏為含。翕取生寒，懷藏至伏，是以為蟄。於物為蟄。為火獵，救人。為閉，為盜，在險象也。含有畏而圖，有貪無度，而力取也。貪以寒極，反為火獵。金為寇賊，善殘殺也。水為盜者，沒非其有而已矣。
　　為司空，為法，為準，為水工，為盾。
　　司空居民，取諸閉蟄法，以險持平焉，所以禁犯獵而謹攘盜也。水工治水，使不失其平者也。為盾，貞坊而已矣。周宣南征之詩曰：師干之試，方叔率止。
　　為黑怪。為聾，為急。
　　自信弗稽，其咎為急，則莫能聽德，是聾類也。
　　五五為土，為中央，為四維。日戊己，辰辰未戌丑。多作辰戌丑未，今從丁、宋本。聲宮，色黃，味甘，臭芳，形植。生金，勝水。時該，藏心，侟神。性信，情恐懼。
　　仁柔而好生，故其情喜義。剛而時殺，故其情怒。禮與物嘉會相見，故其情樂。智獨不與物合，而善救不已，故其情悲。《書》曰：人心惟危，道心惟微，惟精惟一，允執厥中。中不失，則所以定危也。中動則為恐懼之情，如震二五是已。心震于物，而無守則者，非情之正也。
　　事思，用睿，撝聖，徵風。帝黃帝，神后土，星從其位。角、亢位辰，奎、婁位戌，斗牛位丑，井、鬼位未。類為裸，為封，宋作為封，為壠。為瓶。為宮，為宅，為中霤。為內事，為織，為衣，為裘。為繭，為絮。為牀，為薦。
　　裸無介鱗羽毛，體中而已。夫神無方而道未始有封，封已而此疆爾界生焉，封已則如瓶焉而已矣。瓶凝土，以為器；宮鑿土，以為室。宅，居之也。宮宅中霤之間，有內事焉。土積陰也，而功作成物，識法經緯，為衣為裘，皆內事也。裸，思所以自燠，是以為繭自封，此人衣裘之心也。藏諸衣裘，而不足於是，因繭又索絮焉。自為中霤，以虛變通，利用生之。至於為牀為薦，以寧厥正，安厚之極也
　　為馴，為懷，為腹器。為脂，為漆，為膠。為囊，為包。
　　馴，婦道也。懷，母道也。以懷，故為腹器。中和之凝，為脂，為漆，為膠。其保合之，為囊，為包。此母道之所以成物也。
　　為輿，為轂。為稼，為嗇。為食，為㘎。為棺，為櫝宋作椁。為衢，為會，為都。為度，為量。為土工，為弓矢。
　　輿以方載，轂以中運。為稼，為嗇。為食，為與。為棺，為檳，象地載之運也。《書》曰：土爰稼穡。食以自實，而腴其生，是以有死也。棺，人之所以及於土也。夫百昌皆生於土，反於土，而後生之生於本者，是櫝類也。死生往復，如衢。衢，會通也。四達而中為之都，度量之法謹焉，土工資之。治國至於弓矢，極矣。故曰：五兵之運，德之末也。物之萌生，離潛發伏，如弓之矢，弓之彀，率遊於中央者也。
　　為黃怪，為愚，為牟。宋雲牟當作瞀。
　　妖不自興，由人反德。為愚也者，心之疾也。牟與蒙通，零濁之咎也。玄數之推五行，昭事類焉，故以《洪範》五行為序。深知五行之為，而可與論道，可與制禮，非特尚其占而已也。
　　五行用事者王，王所生相。故王廢，勝王囚，王所勝死。其在聲也，宮為君，徵為事，商為相，角為民，羽為物。其以為律呂也，黃鐘生林鐘，林鐘生太簇，太簇生南呂，南呂生姑洗，姑洗生應鐘，應鐘生蕤賓，蕤賓生大呂，大呂生夷則，夷則生夾鐘，夾鐘生無射，無射生仲呂。
　　事變通相宰制，民生而和，物藏而化。君中心無為也，以守至正，故凡聲，重不逾宮，輕不過羽。九九八十一以為宮，三分去一，五十四以為徵；三分益一，七十二以為商；三分去一，四十八以為羽；三分益一，六十四以為角。此黃鐘之均五聲法也。十二律各以其數為宮，而損益以生徵、商、羽、角，而為六十聲。黃鐘之管九寸，三分去一，下生林鐘；林鐘之管六寸，三分益一，上生太簇；太簇之管八寸，三分去一，下生南呂，五寸三分寸之一；南呂上生姑洗，七寸九分寸之一；姑洗下生應鐘，四寸二十七分寸之二十；應鐘上生蕤賓，六寸八十一分寸之二十六；蕤賓又上生大呂，八寸二百四十三分寸之百四；大呂下生夷則，五寸七百二十九分寸之四百五十一；夷則上生夾鐘，七寸二千一百八十七分寸之千七十五；夾鐘下生無射，四寸六千五百六十一分寸之六千五百二十四；無射上生中呂，六寸萬九千六百八十三分寸之萬二千九百七十四。蓋皆損益之數不過三，生取之數不過八。是以統和二極，而述行八風也。自子至巳者，皆陽紀也；大呂、夾鐘、中呂，陽中之陰聲也。自午至亥者，皆陰紀也；蕤賓、南呂、應鐘，陰中之陽聲也。是以自子至巳，皆下生；自午至亥，皆上生也。凡樂，黃鐘為宮，則林鐘為徵，太簇為商，南呂為羽，姑洗為角；林鐘為宮，則太簇為徵，南呂為商，姑洗為羽，應鐘為角；太簇為宮，則南呂為徵，姑洗為商，應鐘為羽，蕤賓為角。凡五聲，六律十二管之旋相為宮也。以三變通。此記所謂播五行於四時，和而后月生者也。五行更王用事，一正勝焉，而參以生和，此《易》所謂利貞之性情者哉。
　　子午之數九，丑未八，寅申七，卯酉六，辰戌五，巳亥四。故律四十二，呂三十六。并律呂之數，或還或否，凡七十有八，黃鐘之數立焉。其以為度也，皆生黃鐘。
　　子午，天地之所以經皇極也，九數縕焉。而其殺至于巳亥，律綜子午寅申辰戌之數，為四十二，呂綜丑未卯酉巳亥之數，為三十六。并之，凡七十有八。而律呂之數，黃鐘獨還得九，諸律否焉。是以黃鐘為律呂之宗也。黃鐘之數八十有一，而立於七十有八。則虛其三，以為眾妙之玄。所以用九者也，參三焉，十有二辰之數，至四而止，則以立方而已矣。其以為度也，皆由黃鐘者。由九十黍之廣而生度，由九寸之管而生量。由其實一千二百黍之重為十二銖，而生權衡也。
　　甲巳之數九#1，乙庚八，丙辛七，丁壬六，戊癸五。聲生於日，律生於辰。聲以情質，律以和聲。聲律相協，而八音生。
　　天數五，地數五，五位相得，而各有合，是以十日如之。天地中孚，象見甲子。甲，一元也。一為三，三為九，而數究焉。故甲數九，己數亦九#2，從其合也。甲數九，降而為乙，為丙，為丁，為戊；己數九#3，降而為庚，為辛，為壬，為癸。數極於五，是故日以沖運也。甲乙為角，丙丁為徵，庚辛為商，壬癸為羽，戊己為宮#4。故聲生於日，天之氣也；律生於辰，地之法也。聲直之以情質，律述之以和聲。而金石絲竹匏土革木之音生，聲可和而成文。如此，凡以日各有合故也。
　　九天：一為中天，二為羨天，三為從天，四為更天，五為睟天，六為廓天，七為減天，八為沈天，九為成天。
　　九地：一為沙泥，二為澤池，三為沚崖，四為下田，五為中田，六為上田，七為下山，八為中山，九為上山。
　　九人：一為下人，二為平人，三為進人，四為下祿，五為中祿，六為上祿，七為失志，八為疾淤，宋作淤疾。九為極。
　　九天以行言，據始、中、終；九地以勢名，據下、中、上；九人以動觀，據思、福、禍。
　　九體：一為手足，二為臂脛，三為股肱，四為要，五為腹，六為肩，七為 ， ， ，音呀； ，《釋文》音枯，宋音胡。八為面，九為顙。
　　九屬：一為玄孫，二為曾孫，三為仍孫，四為子，五為身，六為父，七為祖父，八為曾祖父，九為高祖父。
　　九竅：一六為前，為耳，二七為目，三八為鼻，四九為口，五五為後。
　　觀九體、九屬之象，則知日辰之數。數自九差等而降者，蓋自然也。
　　九序：一為孟孟，二為孟仲，三為孟季，四為仲孟，五為仲仲，六為仲季，七為季孟，八為季仲，九為季季。
　　九事：一為規模，二為方沮，三為自如，四為外它，五為中和，六為盛多，七為消，八為耗，九為盡弊。
　　九年：一為一十，二為二十，三為三十，四為四十，五為五十，六為六十，七為七十，八為八十，九為九十。
　　以九屬要九體、九竅者，體竅所以立人屬也；以九事要九序、九年者，序年所以作人事也。序推三年周十。
　　推玄算：家，一置一，二置二，三置三；部，一勿增，二增三，三增六；州，一勿增，二增九，三增十八；方，一勿增，二增二十七，三增五十四。
　　《法言》曰：《易》，數也，可數焉者也。《書》之不備過半，而習者不知者，無數以為之品式也。玄算使筮者知首贊日星之次，所以經天彝倫而使勿亂也。如得一方、一州、一部、三家礥，則家三置三，方州部皆勿增，有三而已。是為玄首之次，三也；凡增者，皆其所因家數也。
　　求表之贊，置玄姓，去太始策數，減一而九之，增贊。去玄數半之，則得贊去冬至日數矣。偶為所得日之夜，奇為所得日之晝也。許、黃作明，宋、郭作得。
　　置玄姓，去太始策數而減一者，去其所置玄姓之首。九之者，首各九贊也。去玄姓之首，則將計其贊而增之。贊一增一，二增二，三增三也。求日去玄數，半之者合二贊為一日，故贊偶為夜，贊奇為晝也。如筮得應，自中至應，凡四十一。則置四十一，減一而九之，為三百六十；而增所得贊焉，去三百六十半之，而得百八十，此去冬至日數也。增一則為三百六十一，贊奇也，為百八十一日之晝。增二則為三百六十二，贊偶也，為百八十一日之夜也。
　　求星，從牽牛始，除算盡，則是其日也。
　　冬至日起牽牛一度，日運一度，而成一日。故除星度盡，則得其日之所在何度也。
　　太玄數卷第八竟
　　#1『己』原作『乙』，據范本改。
　　#2#3#4『己』原作『巳』，據正文天干改。
　　太玄文掜卷第九
　　玄文
　　罔、直、蒙、酋、冥。罔、北方也，冬也，未有形也。直，東方也，春也，質而未有文也。蒙，南方也，夏也，物之修長也，皆可得而戴也。許、黃作載，章、丁、郭作戴。酋，西方也，秋也，物皆成象而就也。有形則復於無形，故曰冥。故萬物罔乎北，直乎東，蒙乎南，酋乎西，冥乎北。故罔者，有之舍也；直者，文之素也；蒙者，亡之主也；酋者，生之府也；冥者，明之藏也。罔舍其氣，直觸其類。蒙極其修，酋考其就，范注：考物使成成就。而正文作親，蓋寫者誤。宋、郭作就。冥反其奧。罔蒙相極，直酋相敕。出冥入冥，新故更代。章作貸。陰陽迭循，清濁相廢。將來者進，成功者退。已用則賤，當時則貴。天文地質，不易厥位。罔、直、蒙、酋、冥。言出乎罔，行出乎罔，禍福出乎罔。罔之時，玄矣哉。行則有踪，言則有聲，福則有膊，音剸，切肉也；又音竪衮切。禍則有形，之謂直。有直則可蒙也，有蒙則可酋也，可酋則反乎冥矣。是故罔之時則可制也，八十一家由罔者也。天炫炫出於無畛，炫，胡絢切。熿熿出於無垠。熿，戶光切，與煌同。故罔之時，玄矣哉。是故天道虛以藏之，動以發之，崇以臨之，刻以制之，終以幽之。淵乎其不可測也，耀乎其不可高也。故君子藏淵足以禮神，發動足以振眾，高明足以覆照，制刻足以竦懝牛力切，一作擬，幽冥足以隱塞。君子能此五者，故曰罔、直、蒙、酋、冥。或曰：昆侖旁薄，幽何為也？曰：賢人天地，思而包群類也。昆諸中，未形乎外，獨居而樂，獨思而憂，樂不可堪，憂不可勝，故曰：幽。神戰于玄，何為也？曰：小人之心雜，將形乎外，陳陰陽以戰其吉凶者也。陽以戰乎吉，陰以戰乎凶。風而識虎，雲而知龍，賢人作而萬類同。龍出于中，何為也，曰：龍，德始著者也。陰不極則陽不生，亂不極則德不形。君子修德以俟時，不先時而起，不後時而縮。動止微章，不失其法者，其唯君子乎？故首尾可以為庸也。庫虛無因，大受性命，否，何也？曰：小人不能懷虛處乎下，庳而不可臨，虛而不可滿，無而能有，因而能作。故大受性命而無辟也，故否。諸本作無辭辟也，丁、章無辭字。日正于天；何為也？曰：君子乘位，為車為馬，車軨《釋文》：力丁切，車闌也。馬 ，《釋文》音介，馬尾髻結也。可以周天下，故利其為主也。月闕其搏，不如開明于西，何為也？曰：小人盛滿也。自虛毀者，水息淵，木消枝，山殺瘦，澤增肥，賢人睹而眾莫知。酋酋之包，何為也？曰：仁疾乎不仁，誼疾乎不誼。君子寬裕足以長眾，和柔足以安物。天地無不容也；不容乎天地者，其唯不仁不誼乎？故水包貞。黃不黃，何為也？曰：小人失刑中也。諸一則始，諸一，章諸作謂。諸三則終，二者得其中乎？君子在玄則正，在福則沖，在禍則反；小人在玄則邪，在福則驕，在禍則窮。故君子得位則昌，失位則良；小人得位則橫，失位則喪。八雖得位，然猶覆秋常乎？顛靈，氣形反，何為也？曰：絕而極乎上也。極上則運，絕下財顛。靈已顛矣，氣形惡得在而不反乎？君子年高而極時者也歟。陽極上，陰極下；氣形乖，鬼神阻；賢者懼，小人怙。昆侖旁薄，太容也。神戰于玄，相攻也。龍出于中，事從也。庳虛之否，不公也。日正于天，光通也。月闕其搏，損嬴也。酋酋之包，法乎貞也。黃不黃，失中經也。顛靈之反，窮天情也。岡直蒙酋，贊群冥也。昆侖旁薄，資懷無方。神戰于玄，邪正兩行。龍出于中，法度文明。庳虛之否，臣道不當。日正于天，乘乾之剛。月闕其搏，以觀消息。酋酋之包，能任乎刑德。能任，監本能作揩，黃無能字，諸本否。黃不黃，不可與即。顛靈之反，時則有極。岡直蒙酋，乃窮乎神域。天地之所貴曰生，物之所尊曰人，人之大倫曰治，治之所因曰辟。崇天普地，分群偶物，使不失其統者，莫若乎辟。夫天辟乎上，地辟乎下，君辟乎中。仰天而天不惓與惓同，俯地而地不怠。惓不天，怠不地，惓怠而能乎其事者，古今未諸#2。是以聖人卬天則常，窮神掘變，極物窮情；與天地配其體，與鬼神即其靈，與陰陽埏其化，與四時合其誠；視天而天，視地而地，視神而神，視時而時。天地神時皆馴，而惡入乎逆？
　　《詩》曰：皇王維辟，法勝也。中為君德，而辟統正，此是謂泰始，天地之運啟焉。
　　玄掜研啟切
　　玄之贊辭，或以氣，或以類，或以事之骫卒。骫，音委。謹問其姓，而審其家，觀其所遭遇，劘音靡。之於事，詳之於數，逢神而天之，觸地而田之，則玄之情也得矣。故首者，天性也；衝，對其正也；錯，絣也。絣，普耕切；又音并。元文綺也，雜也。測，所以知其情。攡，張之。瑩，明之。數為品式，文為藻飾。掜，擬也。圖，象也。告，其所由往也。維天肇降生民，使其貌動、口言、目視、耳聽、心思。有法則成，無法則不成。誠有不誠，范、宋作誠有不威，丁 作不畏，黃作不誠。掜擬之經。垂 為衣， ，所交切，衣衽。襞幅為裳，襞，音壁。衣裳之制，諸本制作示，宋但云衣裳示天下，近監本作制。以示天下，掜擬之三八。比札為甲，冠矜為戟，被甲何戟，矜；《釋文》巨巾切，矛柄也。以威不恪，掜擬之四九。尊尊為君，卑卑為臣，君臣之制，上下以際，掜擬之二七。鬼神耗荒，想之無方，無冬無夏，祭之無度，故聖人著之以祀典，掜擬之一六。時天時，力地力，維酒維食，爰作稼穡，掜擬之五五。古者寶龜而貨貝，後世君子易之以金幣，國家以通，萬民以賴，掜擬之思。諸本皆作思慮，慮字蓋衍。建侯開國，渙爵般秩，以引百祿，掜擬之福。越隕不令，維用五刑，掜擬之禍。秉圭戴璧，臚湊群辟，臚，力居切，陳序也。掜擬之八十一首。棘木為杼，削木為軸，杼軸既施，民得以燠，掜擬之經緯。雕割匏、竹、革、木、土、金，擊石彈絲，以和天下，掜擬之八風。丁無雕字，別本唯割字，章作刻。《釋文》作則，音喧。云一作割，宋、許、黃作雕割。雕，音彫，蓋古字同。陰陽相錯，男女不相射，人人物物，各由厥匯，掜擬之虛嬴。日月相斛，星辰不相觸；音律差列，奇耦異氣；父子殊面，兄弟不孿，《釋文》生患、所眷二切，雙生子也。宋作孳。帝王莫同，掜擬之歲。嘖以牙者童其角， 以翼者兩其足，無角無翼，材以道德，掜擬之九日平分。存見知隱，由邇擬遠，推陰陽之荒，考神明之隱，掜擬之晷刻。一明一幽，跌剛跌柔，知陰者逆，知陽者流，掜擬之晝夜。上索下索，遵天之度；往述來述，遵天之術；無或改造，遵天之丑，掜擬之天元。天地神胞法易，久而不已，當往者終，當來者始，掜擬之罔、直、蒙、酋、冥。故擬水於川，水得其馴；擬行於德，行得其中；擬言於法，言得其正。言正則無擇，行中則無爽，水順則無敗。無敗，故可久也；無爽，故可觀也；無擇，故可聽也。可聽者，聖人之極也；可觀者，聖人之德也；可久者，天地之道也。章作業。是以昔者群聖人之作事也，止擬諸天，下擬諸地，中擬諸人。天地作函，日月固明，五行該醜，五嶽宗山，四瀆長川，五經括矩。天違、地違、人違，而天下之大事悖矣。
　　玄之贊辭，皆擬也。氣生類，類生事之骫卒，蓋法三摹。觀凡掜之所擬，則有以見贊之情，不盡其彙者，得比義焉。思以虛，權禍福而變通之，如金幣之於天下。臚湊群辟，掜擬八十一首，則唯體。玄極為能，蒞此虛嬴，在一晝一夜之間，而歲統期，道皆相異而不相悖也。而體有小大，則擬有玄章。玄以二首平分九日，利不可專，天之道也。玄經象辭，蓋擬晷刻晝夜，而數擬天元。天元則曆章會統之所綜也。《易》：窮則變，變則通，通則久。罔冥，蓋神胞也。始終不已，法《易》如此。
　　太玄文掜卷第九竟
　　#1『日』原作『曰』，據范本改。
　　#2『未』原作『末』，據范本改。
　　太玄圖告卷第十
　　玄圖
　　一玄都覆三方，方同九州，枝載庶部，分正群家，事事其中。陰質北斗，章、許及丁別本陰質上有則字，丁、宋皆無。日月畛營。陰陽沈交，四時潛處。五行伏行，六合既混，七宿軫轉。馴幽曆微，六甲內馴，九九實有。律呂孔幽，曆數匿紀。范作馴幽推曆，六甲內馴，九九實有。律呂孔幽，曆數匿紀。宋作馴幽曆微，九九實有，律呂釆幽，曆數匿紀，六甲內馴。郭、林同宋本。林唯推曆、孔幽二字，郭孔幽字同范、許、黃本。圖象玄形，贊載成功。始哉中羨從，百卉權輿，乃訊感天。訊，與迅同。雷推 ，輿物旁震。寅贊柔微，拔根于元。東動青龍，光離于淵。摧上萬物，天地輿新。 ，徒感切。震，音珍。輿物，丁輿作與。拔根，丁別本作拔艱。摧上，許、黃作羅上，宋、丁作摧土田告，云摧當作催，土當作咄，蓋古摧與催同。中哉更睟廓：象天重明，雷風炫煥，與物時行。陰酋西北，陽尚東南。內雖有應，外觝亢貞。龍幹于天，長類無疆。南征不利，遇崩光。章作遇乎崩光，宋作遇於崩光。終哉減沈成：天根還向，成氣收精。閱入庶物，咸首艱嗚。深合黃純，廣含群生。泰柄雲行，時監地營。邪謨高吸，乃馴神靈。旁該終始，天地人功咸酋貞。
　　玄圖三之變也。方、州、部、家，一、二、一二、四，而玄在其中，此之謂五之以合虛。雷推 #1；輿物旁震，屯也，雉雊季冬感此。寅贊柔微，拔根于元，太簇之氣。東動青龍，光離于淵，則解矣。亢貞之時，龍務蕃類而已，征則不利矣。天根還向，一之反也，自難勤養。深合黃純，則復乎中焉。泰柄雲行，時監地營，斗運而正五辰也。邪謨高吸，乃馴神靈，則贊載成功，謀而取之，無不至也。是以能馴神靈而不悖，旁周終始而功咸酋也。
　　天甸其道，地他其緒。杝，直紙切。《詩》云：析薪扡矣#2，謂隨其理也。陰陽雜廁，有男有女。天道成規，地道成矩。規動周營，矩靜安物。周營故能神明，安物故能聚類。類聚故能富，神明故至貴。夫玄也者，天道也，地道也，人道也。兼三道而天名之，君臣、父子、夫婦之道。極君臣、父子、夫婦之道而與天合。
　　玄有二道：宋作玄以一道，以三生，以一起，一以三生。以一起者，方、州、部、家也。一以三起，一以三生。以三起者，方、州、部、家也。以三生者，參分陽氣，以為三重，極為九營。是為同本離末，范作是為同本離生。章為作謂，生作末。林生同本，離生末。天地之經也。旁通上下，萬物并也。九營周流，終始貞也。始於十一月，終於十月，羅重九行，行四十日。誠有內者存乎中，宣而出者存乎羨，雲行雨施存乎從，變節易度存乎更，珍光淳全存乎睟，淳全，章作淳金。虛中弘外存乎廓，削退消部存乎減，降隊幽藏存乎沈，隊，音墜。考終性命存乎成。是故一至九者，陰陽消息之計邪，反而陳之，子則陽生於十一月，陰終十月可見也；午則陰生於五月，陽終於四月可見也。生陽莫如子，生陰莫如午。西北則子美盡矣，東南則午美極矣。故思心乎一，反復乎二，成意乎三，條暢乎四，著明乎五，極大乎六，敗損乎七，剝落乎八，殄絕乎九。生神莫先乎一，中和莫盛乎五，倨劇莫困乎九。倨，音據，傲也。勳，音遽，疾也。郭元亨疏： ，作劇。夫一也者，思之微者也。四也者，福之資者也。七也者，禍之階者也。三也者，思之崇者也。六也者，福之隆者也。九也者，禍之窮者也。二五八，三者之中也，福則往而禍則丞也。九虛設辟，君子小人所為宮也。自一至三者，貧賤而心勞。四至六者，富貴而尊高。七至九者，離咎而犯菑。五以下作息，五以上作消。數多者見貴而實索，數少者見賤而實饒。諸本作虛饒，許作實饒。息與消糾，貴與賤交。福至而禍逝，禍至而福逃。許、黃無福至一句。宋、丁禍至一句在上。今從章本。幽潛道卑，亢極道高。晝夜相丞，夫婦繫也。終始相生，父子繼也。日月合離，君臣義也。孟季有序，長幼際也。兩兩相闔，朋友會也。一晝一夜，然後作一日。一陰一陽，然後生萬物。晝數多，夜數少，章又有晝數長，夜數短者，衍也。宋作晝數多，而夜數少。象月窺而日縊。君行光而臣行滅，君子道全，小人道缺。
　　以三起者有方，位之所以建立也；以三生者無方，氣之所以造化也。參分陽氣，為始、中、終。而九天周營，始於十一月朔旦冬至，而中統之。行四十日半而大寒，則羨統之。又行四十日半而驚蟄，則從統之。更統穀雨，賥統小滿，廓統小暑，減統處暑，沈統秋分，成統立冬之氣，各行四十日半。九營凡三百六十四日半，而歲成焉。日行四十日者，其半參差不齊，天之所以運也。參摹而四分之，極於八十一；旁則三摹九據，極之七百二十九贊。是以由始、中、終，著思、福、禍，以盡陰陽消息之計。玄凡三百六十四夜，三百六十五晝，是為晝數多夜數少，陽饒而陰乏也。
　　一與六共宗，二與七共朋，三與八成友，四與九同道，五與五相守。玄有一規、一矩、一繩、一準，以從橫天地之道，馴陰陽之數，擬諸其神明，闡諸其幽昏。則八方平正之道，可得而察也。
　　三八為規，四九為矩，二七為繩，一六為準。界辨而隅分，則八方平正之道可得而察。
　　玄有六九之數，策用三六，儀用二九。玄其十有八用乎！泰積之要，始於十有八策，終於五十有四。并始終策數，半之為泰中。泰中之數三十有六策，以律七百二十九贊，凡二萬六千二百四十四策為泰積。七十二策為一日，凡三百六十四日有半，踦滿焉，以合歲之日而律曆行。故自子至辰，自辰至申，自申至子，冠之以甲，而章、會、統、元，與月食俱沒，玄之道也。丁、宋作與月食沒，具玄道也。章作與月蝕沒，俱玄之道也。
　　天以六為節，陽中之陰也。地以九制會，陰中之陽也。陰陽變通，而利用生也。策象天數，地儀天而匹之，人觀法焉。故其數始於十有八策，終於五十有四。天地人數，始終相極，而玄以十有八用為之宗。是以并五十有四而為七十有二，此一晝一夜之策也。而一歲象此，故七百二十九贊，律於泰中三十有六。凡贊之策三十有六，積是以為二萬六千二百四十四策而成歲也。中、羨、從自子至辰，更、睟、廓自辰至申，減、沈、成自申至子者，一歲之方也。而四千六百十有七歲象此。十九歲為一章，二十七章為一會，三會為一統，三統為一元。統凡千五百三十九歲甲子朔旦冬至為天統，甲辰朔旦冬至為地統，甲申朔旦冬至為人統，象玄三方。與月蝕俱沒者，統合八十一章，元綜九會，每會則盡一月蝕之數。月蝕，數之盈也。陸績曰：置一元之數，以九會除之，終盡焉。一章閏分盡，一會月蝕盡，一統朔分盡，一元六甲盡。
　　玄告
　　玄生神象二，神象二生規，規生三摹，三摹生九據。玄一摹而得乎天，故謂之九天；諸本作有，宋作九，地、人同。再摹而得乎地，故謂之九地；三摹而得乎人，故謂之九人。天三據而乃成，故謂之始、中、終。地三據而乃形，故謂之下、中、上。人三據而乃著，故謂之思、福、禍。下欱上欱，呼合切，《說文》：歠也。出入九虛；小索大索，周行九度。玄者，神之魁也。天以不見為玄，地以不形為玄，人以心腹為玄。天奧西北，鬱化精也。地奧黃泉，宋作黃淵。隱魄榮也。人奧思慮，含至精也。丁、宋含作合。天穹隆而周乎下，地旁薄而向乎上，人 而處乎中。 ：《釋文》音泯，宋作苠。天渾而 宋作揮，故其運不已。地隤而靜，故其生不遲。人馴乎天地，故其施行不窮。天地相對，日月相劌，山川相流，輕重相浮，陰陽相績，尊卑不相黷。是故地坎而天嚴，月遄而日湛。五行迭王，四時不俱壯。日以昱乎晝，月以昱乎夜；昴則登乎冬，火則登乎夏。南北定位，東西通氣，萬物錯離乎其中。玄一德而作五生，一刑而作五克。一刑，丁、宋上有玄字。五生不相殄，五克不相逆。不相殄乃能相繼也，不相逆乃能相治也。相繼則父子之道也，相治則君臣之寶也。
　　自玄冥而發乎神光，故神象二。二運無方，是以生規。規三摹之，而天玄、地玄、人玄得焉。摹必有據以建立，是以九據旁極七百二十有九。九贊之事，三極之道也。天奧西北，則化精冥於混沌無端。地奧黃泉，則信無不在乎中，萬物精氣隱焉。此魄榮也，罔之時也。所謂潛天而天，潛地而地，亦極此奧而已矣。玄象如此，而人將造之，非遺物離人，精思超詣，則莫能入。攡曰：欲違則不能，默則得其所。此玄要也。玄得而神明生之，則動靜之變，皆玄事也；休咎好醜，皆玄法也。天地闔辟，萬物并興，而玄不動。若雕若刻，生生化化，而玄無為。析願迪哲，詔奸隕慝，百度釐舉，而玄莫違。始終相糾，古今相蕩，統元無盡，而玄不逝。豈非所謂萬物皆備於我，道心惟微者哉？不二者，玄之常；凡二者，神之變也。
　　玄日書斗書，章作玄日斗書。而月不書，常滿，以御虛也。常滿，丁、宋上有日字。歲寧悉而年病，十九年七閏，天之償也。陽動吐，陰靜翕；陽道常饒，陰道常乏，陰陽之道也。寧悉，諸本皆作能悉，唯張顥本作寧悉。陽動吐，宋作陽動而吐，陰靜而翕。陽之道也常饒，陰之道也常乏。天彊健而僑躆，僑，渠消切，高也。或與蹻通，居表切。躆，音據。一晝一夜，自復而有餘。日有南有北，月有往有來。日不南不北，則無冬無夏；月不往不來，則望晦不成。聖人察乎脁朒側匿之變。脁，敕了切。諸本無朒字，宋作脁朒。校張顥本亦然。而律乎日月雌雄之序，經之於無已也。故玄鴻綸天元，婁而拑之於將來者乎？拑之，丁、章作拙將來者乎。乎，或作也。
　　三百六十五度四分度之一，而周乎天。年十二月，凡行三百五十四度而十度四分度之一，入於嗣歲。所謂閨者，積此奇也。行不足乎天度，此年病也。故以其閏償之。十九年七閨，而歲寧悉。玄經象歲，故曰八十一首，歲事咸貞。寧無不安，悉無不足者，章之成也。脁，月行疾；朒，月行遲。晦見于西謂之脁，朔見于東謂之朒。側匿者，失正行也。
　　大無方，易無時，然後為神鬼也。宋作大無方無時，然後為鬼神，下無也字，以神鬼為鬼神。神終乎六宗，宋、許作遊，黃作斿，蓋古字通。魂魂萬物，動而常沖。故玄之辭也，沉以窮乎下，浮以際乎上；曲而端，散而聚；美也不盡於味，大也不盡其匯。上連下連，非一方也；遠近無常，以類行也；或多或寡，事適乎明也。故善言天地者以人事，善言人事以天地。明晦相推，而日月逾邁；歲歲相蕩，而天地彌陶。之謂神明不窮，原本者難由，流末者易從。故有宗祖者則稱乎孝，序君臣者則稱乎忠，實告大訓。
　　玄之辭以盡神而已。玄神生忠孝，忠孝生仁義。孰不為仁？孰不為義？維其本之如此，是以能勿雜也。晝夜之道不明，君子小人之事相亂，則所謂仁者參不弁而不知，所謂義者入非義而不察，使出無復純德，此非天命之正也。玄告大訓，而正勝矣。
　　右十一篇，解附以《釋文》，出許翰《音考》；曰王即唐王涯；陳即近世陳漸，著《演玄》；吳即吳祕，作《音義》；郭即郭元亨，作《疏》；丁即丁謂，許即許昂，章即章詧，黃即黃伯思，林即林瑀本，云。
　　太玄曆附漢曆
　　太初上元正月甲子朔旦冬至，無餘分。後千五百三十九歲甲辰朔旦冬至，無餘分。又千五百三十九歲還甲子朔旦冬至，無餘分。十九歲為一章，二十七章五百一十三歲為一會。會者，日月交會一終也。八十一章千五百三十九歲為一統。從子至辰，自辰至申，自申至子，凡四千六百一十七歲為一元。元有三統，統有三會，會有二十七章。九會而復元。一章閏分盡，一會月食盡，一統朔分盡，一元六甲盡。
　　漢曆以八十一為日法，一歲三百六十五日。以日法乘之，得二萬九千五百六十五分，益以四分日之一，二十分少，合二萬九千五百八十五分少。以二十四氣除之，每氣得一千二百三十二分，餘一十七分少。以三十二乘分八乘少，通分內子為五百五十二。又除之，得二十三秒。
　　每氣一千二百三十二分二十三秒。以三十二為秒母，每首得三百六十四分十六秒，每贊得四十分十六秒。
　　求氣所入贊法：置冬至一氣分秒，以首分秒去之；不滿首者，以贊分秒去之。餘若干分秒，算外命之，得小寒。所入首贊分秒，求次氣，置前氣所餘分秒，益以一氣分秒，如前法求之。
　　角十二度，亢九，氏十五，房五，心五，尾十八，箕十一，
　　東七十五度。
　　斗廿六，牛八，女十二，虛十，危十七，室十六，壁九，
　　北九十八度。
　　奎十六，婁十二，冑十四，昴十一，畢十六，觜二，參九，
　　西八十度。
　　井三＋三，鬼四，柳十五，星七，張十八，翼十八，軫十七，
　　南百十二度。
　　鶉尾：初張十六度，立秋；
　　中翼十五度，處暑。
　　壽星：初軫十二度，白露；
　　中角十度，秋分。
　　大火：初氏五度，寒露；
　　中房五度，霜降。
　　析木：初尾十度，立冬；
　　中箕七度，小雪。
　　大梁：初胃七度，穀雨今日清明；
　　中昴八度，清明今日穀雨。
　　實沈：初畢十二度，立夏；
　　中井初，小滿。
　　鶉首：初井十六度，芒種；
　　中井三十一度，夏至。
　　鶉火：初柳九度，小暑。
　　中張三度，大暑。
　　星紀：初斗十二度，大雪；
　　中牽牛初，冬至。
　　玄枵：初婺女八度，小寒。
　　中危初，大寒。
　　娵訾：初危十六度，立春；
　　中營室十四度，驚蟄今日雨水。
　　降婁：初奎五度，雨水今日驚蟄；
　　中婁西度，春分。
　　秒數少，散分為三十二。
　　求星：置其宿度數，倍之以首，去之所餘，算外即日所躔宿之贊。又倍次宿度數，以益之，去如前法。
　　中：中孚一初，冬至氣應，陽氣始生，日舍牽牛初度。
　　周：復次八，日舍婺女。
　　礥：屯。
　　閑：屯次四，十八分，二十四秒，小寒，日次玄枵，斗建丑位，律中大呂。
　　少：謙五，虛。
　　戾：睽。
　　上：升七，三十六，十五，大寒，七危。
　　干：升。
　　：臨。
　　羨：小過。
　　差：小過，三十三，二十二，立春，娵訾，寅，太簇，五，營室。
　　童：蒙。
　　增：益。
　　銳：漸，五，三十一，十三，驚蟄。
　　達：泰，一，東壁。
　　交：泰。
　　：需，一，奎，九八，二十，雨水，降婁，卯，夾鐘。
　　徯：需。
　　從：隨。
　　進：晉，六，婁。
　　釋：解，三，二十六，十一，春分。
　　格：大壯。
　　夷：豫，三，胃。
　　樂：豫，七三，十八，穀雨，大梁，辰，姑洗。
　　爭：訟。
　　務：蠱，四，昴。
　　事：蠱。
　　更：革，一，二十，九，清明，八，畢。
　　斷：夬。
　　毅：夬。
　　裝：旅，四，三＋八，三十二，立夏，實沈，巳，仲呂。
　　眾：師，四，觜纗，八，參。
　　密：比。
　　親：比，八，井，八十六，七，小滿。
　　斂：小畜。
　　彊：乾。
　　睟：乾。
　　盛：大有，二，三＋三，三+，芒種，鶉首，午，蕤賓。
　　居：家人。
　　法：井。
　　應：咸，六十八，五，夏至，陰生。
　　迎：咸，二，鬼。
　　遇：姤，一，柳。
　　竈：鼎，九，二十八，二十八，小暑，鶉火，未，林鐘。
　　大：豐。
　　廓：豐，四，星。
　　文：涣，九，張。
　　禮：履，四，六，三，大暑。
　　逃：遁。
　　唐：遁。
　　常：恆，七，二十三，二十六，立秋，鶉尾，申，夷則，九，翼。
　　度：節。
　　永：節。
　　昆：同人。
　　減：損，一，四十一，十七，處暑，九，軫。
　　唫：否。
　　守：否。
　　翕：巽，五十八；二十四，白露，壽星，酉，南呂。
　　聚：萃，七，角。翰考：軫角之間一度，與《太玄》錯。此曆蓋本《漢志》。
　　積：大畜。
　　飾：賁，八，三十六，十五，秋分。
　　疑：觀，四，亢。
　　視：觀。
　　沈：歸妹，四，氐。
　　內：歸妹，三，十三，二十二，寒露，大火，戌，元射。
　　去：無妄。
　　晦：明夷，七，房。
　　瞢：明夷，六，三十一，十三，霜降，八，心。
　　窮：困，九，尾。
　　割：剝。
　　止：艮。
　　堅：艮，一，八，二十，立冬，析木，亥，應鐘。
　　成：既濟，九，箕。
　　闕：噬嗑。
　　失：大過，四，二十六，十一，小雪。
　　劇：大過，四，斗。
　　馴：坤。
　　將：未濟，八，三十八，大雪，星紀，子，黃鐘。
　　難：蹇。
　　勤：蹇。
　　養：頤。養，九之末。天度氣餘，猶有六十分二十四秒。踦，當四十分十六秒；嬴，當二十分八秒。
　　右許翰傳《太玄曆》，出溫公手錄經後，不著誰作本。疑準賁沈準觀翰，更定為觀為歸妹云。弘治乙卯臘月，葑溪邢參觀于皋橋唐伯虎家。此本舊藏唐子畏家，後以贈錢君同愛。更無副本，唯賴此傳誦耳，錢君幸珍藏之。丁巳冬徐禎卿識
　　太玄圖告卷第十竟
　　#1『推』原作『惟』，據正文改。
　　#2『扡』原作『杝』，據《十三經注疏》改。
　　揚子雲《太玄經》，今所行者，惟范望《解》。而溫公注本，雖明嘉靖間有刊本，然經文與注，均作大字書，其間舛殊甚。且其本世亦不多見焉。余從秋塘張君處得影寫宋抄本，廼前明唐子畏家藏本。因即付梓，行款悉照原書。復凂顧君澗蘋重校一過，遇有疑似之處，仍存其舊，蓋慎之至也。自後讀子雲書者，得溫公注本，而識所指歸矣。時嘉慶歲在戊午季冬月既望，五柳居主人識。