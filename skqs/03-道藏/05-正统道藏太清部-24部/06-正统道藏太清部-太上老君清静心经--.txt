太上老君清靜心經
　　經名：太上老君清靜心經。撰人不詳，約出于唐代。底本出處：《正統道藏》太清部。又見《雲笈七籤》卷十七。
　　太上老君清靜心經
　　老君曰：夫道，一清一濁，一靜一動#1。清靜為本，濁動為末#2。故陽清陰濁，陽動陰靜#3；男清女濁，男動女靜。降本流末，而生萬物。清者濁之源，靜者動之基。人能清靜，天下貴之#4。人神好清而心擾之，人心好靜而欲牽之。常能遣其欲而心自靜，澄其心而神自清，自然六欲不生，三毒消滅。而不能者，心未澄、欲未遣故也。能遣之者，內觀於心，心無其心；外觀於形，形無其形；遠觀於物，物無其物。三者莫得#5，唯見於空。觀空亦空，空無所空。既無其無，無無亦無。湛然常寂#6，寂無其寂。無寂寂無，俱了無矣，欲安能生#7？欲既不生，心自靜矣。心既自靜，神即無擾。神既無擾，常清靜矣#8。既常清靜，及會其道。與真道會，名為得道#9。雖名得道，實無所得。既無所得，強名為得。為化眾生，開方便道#10。老君曰#11：道所以能得者，其在自心。自心得道，道不使得。得是自得之道，不名為得。故言實無所得。
　　老君曰：道不能得者，為見有心。既見有心，則見有身。既見其身，則見萬物。既見萬物，則生貪著。既生貪者，則生煩惱。既生煩惱，則生妄想。妄想既生，觸情迷惑，便歸濁海，流浪生死，受地獄苦，永與道隔。人常清靜，則自得道。於是而說偈曰#12：
　　天尊妙用常眼前，舉體動心皆自然。
　　息箇動心看動處，動處分明無際邊。
　　邊際由來本性空，非觀心照得虛空。
　　自悟因緣無自性，翛然直入紫微宮。
　　宮中宮外光且明，萬法圓中一道平。
　　清心清鏡皎無礙，無礙無心心自在。
　　平等道平無有異，天堂地獄誰安置。
　　神既內寂不虧盈，善惡若空何處生。
　　只為凡夫生異見，強於地上起縱橫。
　　縱橫遮莫千般苦，一一諦觀無宰主。
　　諦觀無主本無宗，只箇因緣即會中。
　　中間雖會常無會，放會無為任物通。
　　若時有人知是經意，行住坐卧，若能志心念誦，深心受持，則能滅除無量一切宿障諸惡，冤家皆得和合，無受苦報。邪魔外道，道能降伏。告諸眾生，欲度厄難，各已清淨，信受奉行。
　　太上老君清靜心經竟
　　#1『夫道，一清一濁，一靜一動』，《清靜經》作夫道者，有清有濁，有動有靜」。
　　#2『清靜為本，濁動為末』二句，《清靜經》所無。
　　#3故陽清陰濁，陽動陰靜』，《清靜經》作『天清地濁，天動地靜』。
　　#4『人能清靜，天下貴之』，《清靜經》作『人能常清靜天地悉皆歸』。
　　#5『三者莫得』，《清靜經》作『三者既悟』。
　　#6『觀空亦空……湛然常寂，』《清靜經》作『觀空亦空，空無所空。所空既，無無亦無。無無既無，湛然常寂』。
　　#7『寂無其寂……欲安能生』，《清靜經》作『寂無所寂，欲豈能生』。
　　#8『欲既不生……常清靜矣』，《清靜經》作『欲既不生，即是真靜。真靜應物，真常得性。常應常靜，常清靜矣。』
　　#9『即常清靜……名為得道』，《清靜經》作『如此清靜，慚入真道。既入真道，名為得道』。
　　#10『強名為得，為化眾生，開方便道』，《清靜經》作『為化眾生，名為得道。能悟之者，可傳聖道」。
　　#11以下『老君曰』二段，《清靜經》作『老君曰：上士無爭，下士好爭」云云一段，文多不同。
　　#12『於是而說偈曰』以下，《清靜經》無其文。