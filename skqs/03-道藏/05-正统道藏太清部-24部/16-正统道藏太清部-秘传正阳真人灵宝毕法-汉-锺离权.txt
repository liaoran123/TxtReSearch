秘傳正陽真人靈寶畢法
　　經名：秘傳正陽真人靈寶畢法。簡稱《靈寶畢法》，三卷，原題鍾離權著，呂嵒傳，出於唐徒期至五代時期。底本出處：《正統道藏》太清部。
　　靈寶畢法序
　　道不可以言傳，不可以名紀。歷古以來，昇仙達道者，不為少矣。僕志慕前賢，心懷大道，不意運起刀兵，時危世亂，始以逃生，寄跡江湖巖谷，退而識性留心，唯在清凈希夷。歷看丹經，累參道友，止言養命之小端，不說真仙之大道。因於終南山石壁間，獲收《靈寶經》 三十卷。上部《金誥書》，元始所著。中部《玉錄》，元皇所述。下部《真源義》，太上所傳。共數千言。予宵衣旰食，遠慮深省，乃悟陰中有陽，陽中有陰，本天地升降之宜，日月交合之理。氣中生水，水中生氣，亦心腎交合之理。比物之象，道不遠人。配合甲庚，方驗金丹之有準。抽添卯酉，自然火候之無差。紅鉛黑鉛，徹底不成大藥。金液玉液，到頭方是還丹。從無入有，常懷征戰之心。自下升高，漸入希夷之域。抽鉛添汞，致二八之陰消。換骨煉形，使九三之陽長。水源清濁，辨於既濟之時。內景真虛，識於坐忘之日。玄機奧旨，難以盡形方冊。靈寶妙理，可用入聖超凡。總而為三乘之法，名《靈寶畢法》。大道聖言，不敢私入一己用，傳洞賓足下，道成勿祕，當請後來之士。正陽真人鍾離權雲買房序。
　　秘傳正陽真人靈寶畢法卷上
　　正陽真人鍾離權雲房著純陽真人呂嵒洞賓傳
　　小乘安樂延年法四門
　　匹配陰陽第一
　　《玉書》曰：大道無形，視聽不可以見聞。大道無名，度數不可以籌筭。資道生形，因形立名。名之大者，天地也。天得乾道而積氣，以覆於下。地得坤道而托質，以載於上。覆載之間，上下相去八萬四千里，氣質不能相交。天以乾索於坤而還於地中，其陽負陰而上升。地以坤索於乾而還於天中，其陰抱陽而下降。一升一降運於道，所以天地長久。
　　《真原》曰：天地之間，親乎上者為陽，自上而下四萬二千里，乃曰陽位。親乎下者為陰，自下而上四萬二千里，乃曰陰位。既有形名，難逃度數。且一歲者，四時、八節、二十四氣、七十二候、三百六十日、四千三百二十辰。十二辰為一日，五日為一候，三候為一氣－，二氣為一節，二節為一時，四時為一歲。一歲以冬至節為始，是時也，地中陽升。凡一氣十五日，上升七千里。三氣為一節，一節四十五日，陽升共二萬一千里。二節為一時，一時九十日，陽升共四萬二千里，正到天地之中，而陽合陰位，陰中陽半，其氣為溫，而時當春分之節也。過此陽升而入陽位，方曰得氣而升，亦如前四十五日立夏。立夏之後，四十五日夏至。夏至之節，陽升通前計八萬四千里以到天，乃陽中有陽，其氣熱，積陽生陰，一陰生於二陽之中，自夏至之節為始，是時天中陰降。凡一氣十五日，下降七千里。三氣為一節，一節四十五日，陰降共二萬一千里。二節為一時，一時九十日，陰降共四萬二千里，以到天地之中，而陰交陽位。是時陽中陰半，其氣為涼，而時當秋分之節也。過此陰降而入陰位，方曰得氣，而降亦如前四十五日立冬。立冬之後，四十五日冬至。冬至之節，陰降通前計八萬四千里以到地，乃陰中有陰，其氣寒。積陰生陽，一陽生於二陰之中。自冬至之後，一陽復升，如前運行不已，周而復始，不失於道。冬至陽生，上升而還天。夏至陰生，下降而還地。夏至陽升到天而一陰來至，冬至陰降到地，而一陽來至，故曰：冬至。陽升於上，過春分而入陽位以離陰位，陰降於下。過秋分而入陰位，以離陽位。故曰春分、秋分。凡冬至陽升之後，自上而下，非無陰降也，所降之陰乃陽中之餘陰，止於陽位中消散而已，縱使下降得位，與陽升相遇，其氣絕矣。凡夏至陰降之後，自下而上，非無陽升也，所升之陽乃陰中之餘陽，止於陰位中消散而已，縱使上升得位，與陰降相遇，其氣絕矣。陰陽升降，上下不出於八萬四千里，往來難逃於三百六十日，即溫、涼、寒、熱之四氣而識陰陽，即陽升陰降之八節而知天地。以天機測之，庶達大道之緒餘。若以口耳之學，較量於天地之道，安得籌筭而知之乎。
　　比喻曰：道生萬物，天地乃物中之大者，人為物中之靈者，別求於道，人同天地。以心比天，以腎比地，肝為陽位，肺為陰位。心腎相去八寸四分，其天地覆載之間，比也。氣比陽，而液比陰。子午之時，比夏至、冬至之節。卯酉之時，比春分、秋分之節。以一日比一年，以日用八卦時比八節。子時腎中氣生，卯時氣到肝。肝為陽，其氣旺陽升，以入陽位，其春分之比也。午時氣到心，積氣生液，夏至陽升到天，而陰生之比也。午時心中液生，酉時液到肺。肺為陰，其液盛陰降，以入陰位，其秋分之比也。子時液到腎，積液生氣，冬至陰降到地，而陽生之比也。周而復始，日月循環，無損無虧，自可延年。
　　《真訣》 曰：天地於道一得之，惟入也，受形於父母，形中生形，去道愈遠。自胎完氣足之後，六欲七情耗散元陽，走失真氣，雖有自然之氣液相生，亦不得天地之升降。且一呼元氣出，一吸元氣入，接天地之氣，既入不能留之，隨呼而復出，本宮之氣反而為天地奪之，是以氣散難生液，液之少難生氣。當其氣旺之時，日用卯卦，而於氣也多入少出，強留在腹，當時自下而升者，不出自外而入者，暫住二氣相合，積而生五臟之液，還元愈多，積日累功，見驗方止。
　　《道要》曰：欲見陽公長子，須是多入少出。從他兒女相爭，過時求取真的。乃積氣生液，積液生氣，匹配氣、液相生之法也。行持不過一年，奪功以一並三。百日為期，旬日之見驗。進得飲食而疾病消除，頭目清利而心腹空快，多力少倦，腹中時聞風雷之聲，餘驗不可勝紀。
　　解曰：陽公長子者，乾索須坤，如氣升而上也。兒是氣，自腎中升。女是液，自心中降。相爭而上下之故，閉氣而生液，匹配兩停，過時自得真水也。
　　聚散水火第二
　　《金誥》曰：所謂大道者，高而無上，引而仰觀其上無上，莫見其首。所謂大道者，卑而無下，俛而俯察其下無下，莫見其基。始而無先，莫見其前。終而無盡，莫見其後。大道之中而生天地，天地有高下之儀。天地之中而有陰陽，陰陽有始終之數。一上一下，仰觀俯察，可以賾其機。一始一終，度數籌筭，可以得其理。以此推之，大道可知矣。
　　《真原》曰：即天地上下之位，而知天地之高卑。即陰陽終始之期，而知天道之前後。天地不離於數，數終於一歲。陰陽不失其宜，分於八節。冬至一陽生，春分陰中陽半，過此純陽而陰盡。夏至陽太極而一陰生，升降如前。上下終始，雖不能全盡大道，而不失大道之體。欲識大道，當取法於天地，而審於陰陽之宜也。
　　比喻曰：以心、腎比天地，以氣、液比陰陽，以一日比一年。日用艮卦比一年用立春之節，乾卦比一年用立冬之節。天地之中，親乎下者為陰，自下而上四萬二千里，乃曰陰位。冬至陽生而上升，時當立春陽，升於陰位中二萬一千里，是陽難勝於陰也。天地之中，親乎上者為陽，自上而下四萬二千里，乃曰陽位。夏至陰生而下降，時當立冬，陰降而下離天六萬三千里，去地二萬一千里，是陰得位而陽絕也。一年之中立春比一日之時，艮卦也，腎氣下傳膀胱，在液中微弱難升也。一年之中立冬比一日之時，乾卦也，乾卦心液下入，將欲還元，復入腎中，乃陰盛陽絕之時也。人之致病者，陰陽不和，陽微陰多，故病多。
　　《真訣》曰：陽升立春，自下而上，不日而陰中陽半矣。艮卦氣微丑寅陰降立冬，自上而下，不日而陽中陰半矣。乾卦氣散戌亥。天地之道如是。惟人也，當艮卦氣微，不知養氣之端。乾卦氣散，不知聚氣之理。日夕以六慾七情耗散元陽，使真氣不旺，走失真氣，使真液不生，所以不得如天地之長久者，蓋以此矣。故古人朝屯暮蒙，日用二卦，乃得長生在世。朝屯者，蓋取一陽為屈而未伸之義，其在我者，養而伸之，勿以耗散。暮蒙者，蓋取童蒙求我以就明棄暗，乃陰間求陽之義，其在我者，昧而明之，勿以走失。是以日出當用艮卦之時，以養元氣，勿以利名動其心，勿以好惡介其意。當披衣靜坐，以養其氣。絕念忘情，微作導引。手腳遞互伸縮三五下，使四體之氣齊生，內保元氣上升以朝於心府。或咽津一兩口，搓摩頭面三、二十次，呵出終夜壅聚惡濁之氣。久而色澤充美，肌膚光潤。艮卦養元氣。又於日入用乾卦之時，以聚元氣。當入室靜坐咽氣，搐外腎。咽氣者，是納心火於下。搐外腎者，是收膀胱之氣於內。乾卦聚元氣。上下相合腎氣之火，三火聚而為一，以補暖下田。無液則聚氣生液，有液則煉液生氣，名曰聚火，又曰太一含真氣也。早朝咽津摩面，手足遞互伸縮，名曰散火，又名曰小煉形也。
　　《道要》曰：花殘葉落深秋，楊妃懶上危樓。欲得君民和會，當時宴罷頻收。此納心氣而收膀胱氣，不令耗散而相合腎氣，以接坎卦氣，海中新生之氣也。必以交立冬為首，見驗方止。行持不過一年，奪功以一並三，百日為期，旬日見驗。容顏光澤而肌膚充悅，下田溫暖，小便減省，四體輕健而精神清爽，痼疾宿病盡皆消除。如惜歲月，不倦行持，只於匹配陰陽功內稍似見驗，叙入此功，日用添入艮卦，略行此法。乾卦三元用事，應驗方止。三元乾、艮、震也。
　　解曰：花殘葉落深秋者，如人氣弱日暮之時，陽氣散而不升，故曰懶上危樓。樓者，重樓也。心為君火，膀胱民火，咽氣搐外腎，故心與外腎氣聚而為一，故曰和會。宴乃咽也，收乃搐也。早辰功不絕者，此法為主本也。
　　交媾龍虎第三
　　《金誥》曰：太元初判而有太始，太始之中而有太無，太無之中而有太虛，太虛之中而有太空，太空之中而有太質。太質者，天地也。天地清濁，其質如卵而玄黃之色，乃太空之中一物而已。陽升到天太極而生陰，以窈冥抱陽而下降。陰降到地太極而生陽，以恍惚負陰而上升。一升一降，陰降陽升，與天地行道而萬物生成也。
　　《真原》曰：天如覆盆，陽到難升。地如磐石，陰到難入。冬至而地中陽升，夏至到天，其陽太極而生陰。所以陰生者，以陽自陰中來而起於地，恍恍惚惚，氣中有水，其水無形，夏至到天成水，是曰陽太極而陰生也。夏至而天中陰降，冬至到地，其陰太極而陽生。所以陽生者，以陰自陽中來而出於天，杳杳冥冥，水中有氣，其氣無形，冬至到地，積水生氣，是曰陰太極而陽生也。
　　比喻曰：以身外比太空，以心腎比天地，以氣液比陰陽，以子午比冬夏。子時乃曰坎卦，腎中氣生。午時乃曰離卦，氣到心。腎氣與心氣相合而太極生液，所以生液者，以氣自腎中來，氣中有真水，其水無形。離卦到心，接著心氣，則太極而生液者如此。離卦心中液生、坎卦液到腎，液與腎水相合而太極，復生於氣。所以生氣者，以液自心中來，掖中有真氣，其氣無形。坎卦到腎，接著腎水，則太極而生氣者如此。可以比陽升陰降，至太極而相生。所生之陰陽，陽中藏水，陰中藏氣也。
　　《真訣》曰：腎中生氣，氣中有真水。心中生液，液中有真氣。真水、真氣乃真龍、真虎也。陽到天而難升，太極生陰。陰到地而難入，太極生陽。天地之理如此。惟人也，不得比天地者，六慾、七情感物喪志，而耗散元陽，走失真氣。當離卦腎氣到心，神識內定，鼻息少入遲出，綿綿若存，而津滿口勿吐勿咽，自然腎氣與心氣相合，太極生液。以液與真水相合，真氣戀液，真水戀氣。本不相合，蓋液中有真氣，氣中有真水，互相交合相戀而下，名曰交姤龍虎。若以火候無差，而抽添合宜，三百日養就真胎而成大藥，煉質焚身，朝元超脫之本也。
　　《道要》曰：一氣初回元運，真陽欲到離宮，捉取真龍真虎，玉池春水溶溶。此恐泄元氣而走真水於身外也。氣散難生液，液少而無真氣。氣、水不交，安成大藥。當此年中用月，以冬至為始，日中用時，以離卦為期。或以晚年奉道，根源不固，自度虛損而氣不足之後，十年之損，一年用功補之，名曰採補還丹。補之過數，止行此法，名曰水火既濟。可以延年益壽，乃曰人仙。功驗不可備紀。若補數足而口生甘津，心境自除，情慾不動，百骸無病，而神光暗中自見雙目，時若驚電。以冬至日為始節，用法三百日胎仙具。
　　解曰：在外午時為離宮，太陽為真陽。在人心為離宮，元陽為真龍也，真虎乃腎中之水也。真龍心液中之氣，口為玉池，津為春水。
　　燒煉丹藥第四
　　《金誥》曰：天地者，大道之形。陰陽者，天地之道。寒、熱、溫、涼，形中有氣也。雲、霧、雨、露，氣中有象也。地氣上升，騰而為雲，散而為雨。天氣下降，散而為霧，凝而為露。積陰過，則露為霜而為雪。積陽過，則霧為煙、為雲、為霞。陰中伏陽，陽氣不降，擊搏而生雷霆。陽中伏陰，陰氣不凝，堅固而生雹霰。陰陽不合，相對而生閃電。陰陽不匹配，亂交而生虹蜺。積真陽以成神，而麗乎天者星辰。積真陰以成形，而壯乎地者土石。星辰之大者日月，土石之貴者金玉。陰陽見於有形上之日月，下之金玉也。
　　《真原》曰：陰不得陽不生，陽不得陰不成。積陽而神、麗乎天而大者，日月也，日月乃真陽而得真陰相成也。積陰而形壯於地而貴者，金玉也，金玉乃真陰而得真陽以相生也。戌亥行持，離卦採藥，乾卦進火。
　　比喻曰：真陽比心液中真氣，真陰比腎氣中真水。真水不得真氣不生，真氣不得真水不成。真水、真氣既於離卦和合於心上肺下，如子母之相戀，夫婦之相愛。自離至兌，兌卦陰旺陽弱之時，比日月之下弦，金玉之在晦，至旦數足生明。金玉以陽生陰，氣足生寶，金玉成寶者，蓋以氣足而進之以陽。日月生明者，蓋以數足而受之以魂。比於乾卦進火，鍊陽無衰火，以加數而陽長生也。
　　《真訣》曰：離卦龍虎交姤，名曰採藥。時到乾卦，氣液將欲還元，而生膀胱之上、脾胃之下、腎之前、臍之後、肝之左、肺之右、小腸之右、大腸之左，當時脾氣旺而肺氣盛，心氣絕而肝氣弱。真氣本以陽氣相合而來，既以陽氣弱而真氣無所戀，徒勞用工，而採合必於此時。神識內守，鼻息綿綿，以肚腹微脅臍腎，覺熱太甚，微放輕，勒腹臍。未熱緊勒，漸熱即守常，任意放志，以滿乾坤，乃曰勒陽關而鍊丹藥。使氣不上行，以同真水經脾宮，隨呼吸而搬運於命府黃庭之中。氣液造化，時變而為精，精變而為珠，珠變而為汞，汞變而為砂，砂變而為金，乃曰金丹。其功不小矣。
　　《道要》曰：採藥須憑玉兔，採藥心氣，玉兔腎水。成親必藉黃婆，等到雍州相見，雍州乾卦。奏傳一曲陽歌。此乃與採藥日用對行。凡以晚年補完，十損一補之，此法名曰鍊汞補丹田。補之數足，止於日用。離卦採藥，乾卦燒煉，勒陽關。春冬多採少鍊，乾一而離二倍用功也。秋夏少採多鍊，離一而乾二倍用功也。隨年月氣旺採煉之，功驗在前，可延年住世而為人仙。若以補數既足見驗，進功謹節。用功採藥一百日，藥力全。二百日，聖胎堅。三百日，真氣生而胎仙完。凡藥力全而後進火加數，乃曰火候。凡聖胎堅後，火候加至小周天數。凡胎圓真氣生，火候加至，乃曰周天火候。是採藥而交姤龍虎，煉藥而進火，方為入道。當絕迹幽居，心在內觀，內境不出而外境不入，如婦養孕，龍之養珠。雖飲食寤寐之間，語默如嬰兒，舉止如室女，猶恐有失有損，心不可暫離於道也。
　　解曰：藥是心中真氣，兔是腎中真水，黃婆是脾中液，和合氣水而入黃庭。雍州，乾卦，勒陽脅腹也，又曰勒陽關也。
　　右小乘法四門係人仙。
　　秘傳正陽真人靈寶畢法卷上竟
　　秘傳正陽真人靈寶畢法卷中
　　正陽真人鍾離權雲房著純陽真人呂嵒洞賓傳
　　中乘長生不死法三門
　　肘後飛金晶第五
　　《金誥》曰：陰陽升降，不出天地之內。日月運轉，而在天地之外。東西出沒，以分晝夜。南北往來，以定寒暑。晝夜不息，積日為月，魄也。歲之積月者，以其律中起呂，呂中起律也。日月運行，以合天地之機，不離乾坤之數。萬物生成雖在於陰陽，而造化亦資於日月。
　　《真原》曰：天地之形，其狀如卵。六合於中，其圓如毬。日月出沒，運行一天之上，一地之下。上下東西，周行如飛輪。東生西沒，日行陽道。西生東沒，月行陰道。一日之間而分晝夜。冬至之後，日出自南而北。夏至之後，日出自北而南。冬之夜乃夏之日，夏之夜乃冬之日。一年之間而定寒暑。日月之狀，方圓八百四十里。四尺為一步，三百六十步為一里。凡八刻二十分為一時，十二時為一日。一月者，三十日，共三百六十時，計三千刻、一十八萬分也。且以陽行乾，其數用九。陰行坤，其數用六。魄中魂生，本自旦日。蓋其九不對六，故三日後月魄生魂。凡一晝夜、一百刻、六千分，魂於魄中一進七十里。六晝夜共進四百二十里，魄中魂半，乃曰上弦。又六晝夜進四百二十里，通前共八百四十里，魄中魂全而陽滿陰位，乃曰月望。自十六日為始，魂中生魄，凡六晝夜共進四百二十里，而魂中魄半，乃曰下弦。又六晝夜進四百二十里，通前共進八百四十里，而魂中魄全。月中尚有餘光者，蓋六不盡九，故三日後月魄滿宮，乃曰月晦。月旦之後，六中起九。月晦之前，九中起六。數有未盡，而生後有期。積日為月，積月為歲。一歲以月言之，六律、六呂，以六起數，數盡六位。六六三十六，陰之成數也，以日言之，五日一候，七十二候，八九之數。至重九，以九起數，數盡六位。六九五十四者，陽之成數也。一六，一九，合而十五。十五，氣之數。二十四氣當八節之用，而見陰陽升降之宜。一六、一九，以四為用，變為陽數二百一十六，陰之數一百四十四，計三百六十之數而足滿周天。
　　比喻曰：陰陽升降在天地之內，比心腎、氣液交合之法。日月運轉在天地之外，比肘後飛金精之事也。日月交，比進火之法加減。陽升陰降，無異於日月之魂魄。日往月來，無異於心腎之氣液。冬至之後，日出乙位，日沒庚位，晝四十刻，自南而北。冬至之後，凡九日，東生西沒，共進六十分至春分。晝夜停停，而夏至為期，晝六十刻，日出甲位，日沒辛位。夏至之後，凡九日，自北而南，東生西沒，共退六十分至秋分。晝夜停停，而冬至為期，晝四十刻。準前後，進自南而北，其數用九也。月旦之後，三日魂生，魂生於魄。六日兩停，又六日魂全，其數用六也。歲之夏至，月之十六日，乃日用離卦之法，乃人之午時也。歲之冬至，月之旦，乃日用坎卦之法，乃人之子時也。天地陰陽升降之宜、日月魂魄往來之理，尚以數推之，交合有序，運轉無差，人之心腎氣液、肝肺魂魄，日用雖有節次，年月豈無加減乎。
　　《真訣》曰：坎卦陽生，當正子時，非始非終，艮卦腎氣交肝氣。未交之前，靜室中披衣握固，正坐盤膝，蹲下腹肚，須臾升身前出胸，而微偃頭於後。後閉夾脊雙關，肘後微扇一二伸腰，自尾閭穴如火相似，自腰而起，擁在夾脊，慎勿開關，即時甚熱氣壯，漸次開夾脊關，而放氣過關。仍仰面，腦後緊偃，以閉上關，慎勿開之，即覺熱極氣壯，漸次入頂，以補泥丸髓海。須身耐寒暑，方為長生之基。次用還丹之法如是前件，出胸伸腰，閉夾脊，蹲而升之腰間。火不起，當靜坐內觀，如法再作，以至火起為度。自丑行之，至寅終而可止。乃曰肘後飛金晶，又曰抽鉛，使腎氣生肝氣也。且人身脊骨二十四節，自下而上三節，為內腎相對。自上而下三節，名曰天柱。天柱之上名曰玉京，玉京之下，內腎相對尾閭穴之上，共十八節，其中曰雙關，上九、下九。當定一百日，遍通十八節而入泥丸。必於正一陽時坎卦行持，乃曰肘後飛金晶。離卦採藥，乾卦進火燒藥，勒陽關始一百日，飛金晶入腦。一百日藥力全。三關一撞，直入上宮泥丸。自坎卦為始，至艮卦方止。自離卦採藥，更無腎氣相合，而肝氣自生心氣，二氣純陽，二八陰消，薰蒸於肺，而得肺液下降，包含真氣，日得黍米之大而入黃庭，方曰內丹之材。百日無差藥力全。凡離卦採藥，用法依時，內觀轉加精細。若乾卦進火、勒陽關，自兌卦為始，終在乾卦。如此又一百日之後，肘後飛金晶，自坎坐至震卦方止。離卦採藥之時，法如舊，以配自坤至乾卦行持，即是三百日無差，聖胎自堅。三百日聖胎自堅。勒陽關法自坤卦為始，而坐至乾卦方止。如此又一百日足，泥丸充實，返老還童，不類常人。採藥就胎仙完而真氣生，形若彈圓，色同朱橘，永鎮丹田，而作陸地神仙。三百日後，行持至離卦罷採藥，坤卦罷勒陽關，即行玉液還丹之道。故自冬至後方曰行功，三百日胎完氣足，而內丹就、真氣生。凡行此法，方為五行顛倒，三田返覆。未行功以前，先要匹配陰陽，使氣液相生，見驗方止。次要聚散水火，使根源牢固而氣行液注，見驗方止。次交姤龍虎燒煉丹藥，使採補還丹而煅煉鉛汞，見驗方止。十損一補之數足，而氣液相生，見驗方止。上項行持乃小乘之法，自可延年益壽。若以補完堅固，見驗方止，方可年中擇月，冬至之節。月中擇日，甲子之日。日中擇時，坎、離、乾卦三時為始。一百日自坎至艮，自兌至乾。二百日後，自坎至震，自坤至乾。凡此下功，必於幽室靜宅之中，以遠婦人女子，使雞犬不聞聲，臭穢不入鼻，五味不入口，以絕七情六慾。飲食多少，寒熱有度。雖寤寐之間，而意恐損失。行功不勤，難成於道。如是三百日，看應驗如何。
　　《道要》曰：日月並行復卦，子時蹲升數日開關，貪向楊州聚會，離卦交姤六宫火滿金田。乾宫。
　　解曰：日月並行復卦者，一陽生時，在日為子時，在年為冬至也。所謂擇月擇日時也。蹲升已在前法。說數日，是定一百日。開關是先開中關，次開上關。貪向楊州聚會者，在人為心，在日為午時，在卦為離。聚會者，真陰、真陽交姤，故曰採藥。乾為六宮，火是氣也。勒陽關而衆氣，以肺為金而下臀之下田，故曰火滿金田，乃乾卦行勒陽關，聚火下田矣。
　　終南路上逢山，升身頻過三關，貪向楊州聚會，爭如少女燒天。
　　解曰：終南者，聖人隱意在中男也，中男即坎卦。艮為山，山是艮卦飛金晶，至巽卦方入第二百日。下功之時，升身頻過三關。貪向楊州聚會，說已在前。爭如少女燒天者，少女是兌卦也。勒陽關至乾卦而方止也。
　　兖州行到徐州，起來走損車牛，為戀九州歡會，西南火入雍州。
　　解曰：兖州，艮卦。徐州，巽卦。自艮卦飛金晶，至巽卦方止也。起來走損車牛，車為陽，牛為陰，是夾脊一氣飛入泥九也。九州在人為心，在日為午時，與前採藥同也。西南，坤卦也。雍州，乾卦也。勒陽自坤至乾方止，第三百日下功之時也。
　　此是日用事，乃曰三元用法。飛金晶入腦，下田返上田。採藥下田，返中田燒藥，進火中田返下田，乃曰三元用事。中乘之法，已是地仙，見驗方止。始覺夢寐多有驚悸，四肢六腑有疾不療自愈。閉目暗室中，圓光如蓋，周匝圍身。金關玉鎖封固堅牢，絕夢泄遺漏。雷鳴一聲，關節氣通。夢寐若抱嬰兒歸，或若飛騰自在。八邪之氣不能入，心境自除以絕慾，內觀則朗而不昧，晝則神釆清秀，夜則丹田自暖。上件皆是得藥之驗，驗既正，當謹節用功，以前法加添，三百日胎仙圓胎。圓之後，方用後功。
　　玉液還丹第六
　　《玉書》曰：真陰、真陽，相生相成。見於上者，積陽成神。神中有形，而麗乎天者，日月也。見於下者，積陰成形。形中有神，而麗乎地者，金玉也。金玉之質，隱於山川，秀媚之氣浮於上，而日月交光。草木受之，以為禎祥。鳥獸得之，以為異類耳。
　　《真原》曰：陽升到天，太極生陰，陰不足而陽有餘，所以積陽生神。陰降到地，太極生陽，陽不足而陰有餘，所以積陰生形。上之日月，下之金玉，真陽有神，真陰有形。其氣相交而上下相射，光盈天地，則金玉可貴者，良以此也。是知金玉之氣凝於空，則為瑞氣祥煙。入於地則變醴泉、芝草。人民受之而為英傑，鳥獸得之而生奇異。蓋金玉之質雖產於積陰之形，而中抱真陽之氣，又感積陽成神之日月，真陰、真陽之下射而寶凝矣。
　　比喻曰：積陰成形而內抱真陽以為金玉，比於積藥而抱真氣以為胎仙也。金玉之氣入於地而為醴泉、芝草者，比於玉液還丹田也。金玉之氣凝於空而為瑞氣、祥煙者，比於氣鍊形也。凡金玉之氣沖於天，隨陽升而起。凡金玉之氣入於地，隨陰降而還。既隨陰陽升降，自有四時可以液還丹田。氣鍊形質，而於四時加減一日改移也。
　　《真訣》曰：採補見驗，年中擇月，月中擇日，日中擇時。三時用事，一百日藥力全，二百日聖胎堅，三百日真氣生，胎仙圓。謹節用功，加添依時，三百日數足之後，方行還丹鍊形之法。凡用艮卦飛金晶入腦，止於巽卦而已，此言畢金晶三百日後也。離罷採。離卦罷採藥，坤卦罷勒陽關。只此兌卦下手勒陽關，至乾方止。既罷離卦，添入咽法鍊形。咽法者，以舌攪上齶兩頰之間，先咽了惡濁之津，次退舌尖，以滿玉池，津生不漱而咽。凡春三月，肝氣旺而脾氣弱，咽法日用離卦。凡夏三月，心氣旺而肺氣弱，咽法日用巽卦。以舌滿上下，而玉池雙收兩頰虛咽為法。凡秋三月，肺氣旺而肝氣弱，咽法日用艮卦。凡冬三月，腎氣旺而心氣弱，咽法日用震卦。飛金晶法，咽亦不妨。凡四季之月，脾氣旺而腎氣弱，人以腎氣為根源，四時皆有衰弱。每四時季月之後十八日，咽法日用兌卦，仍與前咽法者並用之。獨於秋季，止用兌卦咽法，而罷艮卦之功。凡以咽法，先依前法而咽之。如牙齒玉池之間而津不生，但以舌滿上下而閉玉池收兩頰，以虛咽而為法止咽氣，氣中自有水也。咽氣如一年三十六次至四十九次。為數，又次一年八十一次又一百八十一次。為見驗，乃玉液還丹之法。行持不過三年，灌溉丹田，沐浴胎仙，而真氣愈盛。若不行此玉液還丹之法，而於三百日養就內丹，真氣纔生，艮卦飛金晶，一撞三關，上至泥丸，當行金液還丹之法。自頂中前下金水一注，下還黃庭，變金成丹，名曰金丹。行金液還丹，當於深密幽房，風、日凡人不到之處，燒香疊掌，盤膝坐，以體蹲而後升，纔覺火起，正坐絕念忘情，內觀的確艮卦飛金晶入頂，但略昂頭偃項，放令頸下如火，方點頭向前，低頭曲項，退舌尖進後，以抵上齶，上有清冷之水，味若甘香，上徹頂門，下通百脈。鼻中自聞一種真香，舌上亦有奇味，不漱而咽下，還黃庭，名曰金液還丹。春、夏、秋、冬不拘時候，但於肘後飛金晶入腦之後，節次行此法，自艮至巽而已。晚間勒陽關法，自兌至乾而已。尺行此法謹節，勝及前方，可得成志意，止於煉形住世、長生不死而已，不能超脫也。
　　《道要》曰：識取五行根蔕，方知春夏秋冬，時飲瓊漿數盞，醉歸月殿遨遊。
　　解曰：識取五行根蔕者，為到五行相生相尅而用卦時不同，以行咽法，方知春夏秋冬改移有時侯也。瓊漿，玉液也。月殿，是丹田。醉，則咽多也。
　　東望扶桑未曉，後升前偃無休，驟馬數遊宇宙，長男只到楊州。
　　解曰：東望扶桑未曉者，日未出艮卦之時，後升飛金晶也。前偃，玉液還丹。驟馬，起火玉液煉形也。遨遊宇宙，遍滿四肢也。長男，震卦。只到楊州，離卦也。玉液煉形，自震卦為始，至離卦方止也。
　　此採藥三百日，數足胎圓，而飛金晶減一卦，勒陽關如舊。罷採藥，添入咽法。咽法隨四時而已，此係煉形法。用卦候添入煉形，自震卦為始，離卦為期，不限年月日，見驗方止。身體光澤，神氣秀媚，漸畏腥穢以衝己腹。凡情、凡愛心境自除，真氣將足而以常飽，所食不多而飲酒無量，塵骨巳更而變神識，步趨走馬而行如飛，目如點漆，體若凝脂，紺髮再生，皺臉重舒，老去永駐童顏，仰視百步而見秋毫，身體之間舊痕殘靨自然消除，涕淚、涎、汙亦不見有也。聖丹生味，靈液透香，口鼻之間常有真香奇味，漱成凝酥，可以療人疾病，遍體皆成白膏。上件皆玉液還丹煉形之驗也。驗既正，當謹節用功，依法隨時而行後事。
　　金液還丹第七
　　《金誥》曰：積陽成神，神中有形，一生於日，日生於月。積陰成形，形中有神，一生於金，金生於玉。隨陰陽而生沒者，日月之光也。因數生光，數本於乾坤。隨陰陽而升降者，金玉之氣也。因時起氣，時本於天地。
　　《真原》曰：數行日月，數用六、九。乾坤之數、金玉之氣春夏上升，秋冬下降。升降，天地之時。金生於土，土生於石，石生於玉，見於成形而在下者如此。日中金鳥，月中玉兔，日待月魄而光，見於成神而在上者如此。
　　比喻曰：日月比氣也，腎氣比月，而心氣比日。金玉比液也，腎液比金，而心液比玉。所謂玉液者，本自腎氣上升而到於心，以合心氣，二氣相交而過重樓，閉口不出而津滿玉池，咽之而曰玉液還丹，升之而曰玉液煉形。是液本自腎中來，而生於心。亦比土中生石，石中生玉之說也。所謂金液者，腎氣合心氣而不上升，薰蒸於肺，肺為華蓋，下罩二氣，即日而取肺液，在下田自尾閭穴升之，乃曰飛金晶入腦中，以補泥丸。補足自上復下降，而入下田，乃曰金液還丹。既還下田，復升遍滿四體前後上升，乃曰金液煉形。是亦金生於土之說也。凡欲煉形飛金晶者，當在凈室中，切禁風、日，遙焚香密啟：
　　三清上聖，臣所願長生在世，傳行大道，演化告人，當先自行煉形之法，欲得不畏寒暑，絕啗穀食，逃於陰陽之外。咒畢乃咽之。
　　《真訣》曰：背後尾閭穴曰下關，夾脊曰中關，腦下曰上關。始飛金晶以通三關，腎比地，心比天，上到頂以比九天。玉液煉形，自心至頂，以通九天。三百日咽，大藥就，胎仙圓，而真氣生。前起則行玉液煉形之舊道，後起則行飛金晶之舊道。金晶玉液，行功見驗，自坎卦為始，後起一升入頂，以雙手微閉雙耳內觀，如法微咽於津。乃以舌抵定牙關，下閉玉池，以待上齶之津，下而方咽，咽畢復起，至艮卦為期。春冬兩起一咽，秋夏五起一咽。凡一咽數，秋夏不過五十數，春冬不過百數。自後咽罷升身前起，以滿頭面、四肢、手指氣盛方止。再起再升，至離卦為期。凡此後起咽津，乃曰金液還丹。還丹之後而復前起，乃曰金液煉形。自艮卦之後煉形，至離卦方止。兌卦勒陽關，至乾卦方止。以後起到頂，自上而下，號曰金液還丹。金丹之氣，前起自下而上，曰金液煉形形。顯琪樹金花，若以金液還丹未到下元，而前後俱起，乃曰火起焚身，此是金液還丹煉形既，前後俱起，兼了焚身。凡行此等，切須謹節苦志而無懈怠，以見驗為度也。
　　《道要》曰：起後終宵閉耳，隨時對飲金波，宴到青州方住，日西又聽陽歌。
　　解曰：起後終宵閉耳者，為行金液還丹須是肘後飛金晶，一撞三關，其氣纔起，急須雙手閉耳。耳是腎波之門，恐泄腎氣於外而不入腦中也。隨時對飲金波者，既覺氣入腦中。即便依前法點頭曲項，退舌尖，近拄上齶，清甘之水有奇異是驗，甘若蜜也。當艮卦飛金晶一咽，至震卦方止。青州，乃震卦也。日西，兌卦也。又聽陽歌者，自兌卦勒陽關，直至乾卦，日用離卦，不必採藥也。
　　飲罷終宵火起，前升後舉焚身，雖是不拘年月，日中自有乾坤。
　　解曰：此一訣是金液煉形之法也。飲罷終宵火起者，是依前法金液還丹，而艮卦煉形是起火也。前升後舉，飛金晶起火也。凡玉液煉形之時，先後起金晶入頂，次還丹而復前升之以煉形，是金液煉形之法不同也。當其飛金晶而起火入頂，便前起而鍊形。前後俱起名曰焚身。火而行還丹，須依四時加減之數。所行此法，不拘年月日時，但以謹節專一，幽居絕迹可也。日中自有乾坤，蓋午前燒乾，午後燒坤。人以前後言之，肚腹為坤，而背後為乾。午前燒乾者，為肘後飛金晶，前起鍊形也。午後燒坤者，自兌卦勒陽關，至乾卦方止故也。
　　此須於玉液還丹鍊形見驗正當，方以謹節幽居，焚香而行此法。金液還丹，而相次鍊形勒陽關，如是一年外，方得焚身。焚身，即是坎卦前煉形，以人身前後言之，肚腹為坤，背後為乾。焚身午前燒乾，午後燒坤勒陽關。凡燒乾自下而上，前後俱起。冬夏三日成，五日而行既濟之法，以防太過，而使金丹之有潤，乃焚身火起中咽也，見驗方止。內志清高以合太虛，魂神不遊以絕夢寐。陽精成體，神府堅固，四時不畏寒暑，神釆自可變移容儀。常人對面雖彼富貴之徒，亦聞腥穢，蓋其凡骨俗體也。功行滿足，密授
　　三清真籙，陰陽變化，人事災福，神靈而皆能預知。觸目塵冗，心絕萬境。真氣充滿，以絕飲食。異氣透出金色，仙肌可比玉蘂。去留之處，當所神衹自來相見，驅用招呼一如己意。真氣純陽，可乾外水。上件金液還丹，還丹之後，金液煉形之驗也。
　　已上乃長生不死之訣。
　　右中乘三門係地仙。
　　秘傳正陽真人靈寶畢法卷中竟
　　秘傳正陽真人靈寶畢法卷下
　　正陽真人鍾離權雲房著純陽真人呂嵒洞賓傳
　　大乘超凡人聖法三門
　　朝元第八
　　《金誥》曰：一氣初判，大道有形而列二儀。二儀定位，大道有名而分五帝。五帝異地而各守一方，五方異氣而各守一子。青帝之子甲乙受之天真木德之九氣。赤帝之子丙丁，受之天真火德之三氣。白帝之子庚辛，受之天真金德之七氣。黑帝之子壬癸，受之天真水德之五氣。黃帝之子戊己，受之天真土德之一氣。自一生真一，真一因土出，故萬物生成在土，五行生成在一，真元之道，皆一氣生也。
　　《玉書籙》曰：一、三、五、七、九，道之分而有數。金、木、水、火、土，道之變而有象。東、西、南、北、中，道之列而有位。青、白、赤、黃、黑，道之散而有質。數歸於無數，象反於無象，位至於無位，質還於無質。欲道之無數，不分之則無數矣。欲道之無象，不變之則無象矣。欲道之無位，不列之則無位矣。欲道之無質，不能之則無質矣。無數則道之源也，無象則道之本也，無位則道之真也，無質則道之妙也。
　　《真原》曰：道原既判，降本流末，悟其真者，因真修真，內真而外真自應矣。識其妙者，因妙得妙，內妙而外妙自應矣。天地得道之真，其真未應，故未兔乎有位。天地得道之妙，其妙未應，故未兔乎有質。有質則有象可求，有位則有數可推。天地之間、萬物之內，最貴惟人。即天地之有象可求，故知其質氣與水也。即天地之有數可推，故知其位遠與近也。審乎如是，而道亦不遠於人也。
　　比喻曰：天地有五帝，而比人之有五臟也。青帝甲乙木，甲為陽，乙為陰，比肝之氣與液也。黑帝壬癸水，壬為陽，癸為陰，比腎之氣與液也。黃帝戊己土，戊為陽，己為陰，比脾之氣與液也。赤帝丙丁火，丙為陽，丁為陰，比心之氣與液也。白帝庚辛金，庚為陽，辛為陰。比肺之氣與液也。凡春夏秋冬之時不同，而心肺肝腎之旺有月。　　
　　《真訣》曰：凡春三月，肝氣旺。肝旺者，父母真氣隨天度運而在肝。若遇木日，甲乙救土於辰戌丑未之時，依時起火鍊脾氣。餘日兌卦時損金以耗肺氣，是時不可下功也。坎卦時依法起火鍊腎氣。震卦時入室多入少出息住為上，久閉次之數至一千息為度，當時內觀如法，一意冥心閉目，青色自見，漸漸升身，以入泥丸，自寅至辰，以滿震卦。一千息以上尤佳，如息急漸微，出息而息住，不須連成。
　　凡夏三月，心氣旺。心旺者，以父母之真氣隨天度運而在心。若遇火日，丙丁救金，於兌卦時依法起火鍊肺氣，餘日坎卦時損水以耗腎氣，是時不可下功也。震卦時依法起火鍊肝氣。離卦時入室依前行持定息，赤色自見，漸漸升身，以入泥丸，自巳至未，以滿離卦。一千息以上尤佳，其說如前。
　　凡秋三月，肺氣旺。肺旺者，以父母真氣隨天度運而在肺。若遇金日，庚辛救木，於震卦時依法起火鍊肝氣。餘日離卦損火以耗心氣，是時不可下功也。巽卦時依法起火鍊脾氣。兌卦時入室依前行持，白色自見，漸漸升身，以入泥丸，自申至戌以滿兌卦。
　　凡冬三月，腎氣旺。腎旺者，父母之真氣隨天度運而在腎。若遇水日，壬癸救火，於離卦時依法起火鍊心氣。餘日辰、戌、丑、未時損土以耗脾氣，是時不可下功也。兌卦時依法起火鍊肺氣。坎卦時入室依前行持，黑色自見，漸漸升身，以入泥丸，自亥至丑以滿坎圭
　　解曰：春煉肝千息，青氣出。春末十八日不須依前行持，止於定息為法，而終日靜坐，以養脾而煉己之真氣，乃可坎卦起火鍊腎，恐耗其真也。
　　夏煉心千息，赤氣出。夏末十八日不須依前行持，止於定息為法，而終日靜坐，養煉如前，乃可坎卦時起火如前。
　　秋煉肺千息，白氣出。秋末十八日不須依前行持，止於定息為法，而終日靜坐，養煉如前，乃可坎卦時起火如前。
　　冬煉腎千息，黑氣出。冬末十八日不須依前行持，止於定息為法，而終日靜坐，養煉如前，乃可坎卦時起火如前。
　　以至黃氣成光，默觀萬道周匝圍身。凡定息之法，不在強留而緊閉，使綿綿若存，用之不勤，從無入有，使之自住。採藥法，含津握固，以壓心之真氣不散也。凡入室須閉戶孤幽靜館，以遠雞犬、女子一切厭觸之物。微開小竅使明辨物，勿令風日透氣、左右有聲。當潛心息，慮事累俱遣，內外凝寂，不以一物介其意。蓋以陽神初聚，真氣方凝，看待如嬰兒。尚未及半，日夕焚香默祝天。隱於山林，功行將半者地仙。跪拜稽首默祝天，寄於海隅洞府，與天下立大功，與黎首除大害。潛迹者天仙，跪拜稽首，三禮既畢，靜坐忘機，以行此法。仍須前法節節見驗，若以便為此道，但恐徒勞終不見成，止於陰魄出殼而為鬼仙。
　　《道要》曰：凡行此法，不限年月日。隨月一依前法，以至見驗方止，其氣自見。須是謹節不倦，棄絕外事，止於室中用志。測其時候，用二箇純陽小子。或結交門生，交翻反覆。供過千日，可了一氣。一以奪十，一百日可見功。五百日氣全，可行內觀炁後，聚陽神以入天神，煉之而合道，入聖超凡。煉氣之驗，但覺身體極暢，常仰升騰，丹光透骨，異香滿室。次以靜中外觀，紫霞滿目。頂中下視，金光罩體。之可怪證驗不可備紀。
　　內觀第九
　　《金誥》曰：大道本乎無體，寓於氣也。其大無外，無物可容。大道本乎無用，運於物也。其深莫測，無理可究。以體言道，道之始有內外之辨。以用言道，道之始有觀見之基。觀乎內而不觀乎外，外無不究而內得明。觀乎神而不觀乎形，形無不備而神得見矣。
　　《真原》曰：以一心觀萬物，萬物不謂之有餘。以萬物撓一氣，一氣不謂之不足。一氣歸諸心，心不可為物之所奪。一心運一氣，氣不可為法之所役。心源清徹，一照萬破，亦不知有物也。氣戰剛強，萬感一息，亦不知有法也。物物無物，以還本來之象。法法無法，乃全自得之真矣。
　　比喻曰：以象生形，以形立名。有名則推其數，有數則得其理。比者之論。蓋高上虛無，無物可喻。所可比者，如人之修煉，節序無差，成就有次。沖和之氣凝而不散，至虛真性恬淡無為，神合乎道，歸於自然。當此之際，以無心為心。如何謂之應物，以無物為物。如何謂之用法，真樂熙熙不知己之有身。漸入無為之道，以入希夷之域，斯為入聖超凡之客。
　　《真訣》曰：此法合道，有如常說存想之理，又如禪僧入定之時。當擇福地置室，跪禮焚香，正坐盤膝，散髮披衣，握固存神，冥心閉目。午時前微以升身起火煉氣，午後微以斂身聚火燒丹。不拘晝夜，神清氣和，自然喜坐。坐中或聞聲莫聽，見境勿認，物境自散。若認物境，轉加魔軍不退，急急前以身微斂，斂而伸腰，後以胸微偃，偃不伸腰，少待前後火起，高升其身勿動，名曰焚身。火起魔軍自散於軀外，陰邪不入於殼中，如此三兩次已。當想遍天地之間皆是炎炎之火，畢清涼，了無一物。但見車馬歌舞軒蓋綺羅、富貴繁華、人物歡娛，成隊成行，五色雲升，如登天界。及到彼中，又見樓臺聳翠，院宇徘徊，珠珍金玉滿地不收，花果池亭莫知其數。須臾異香四起，妓樂之音嘈嘈雜雜，賓朋滿坐，水陸俱陳，且笑且語，共賀太平，珍玩之物互相獻受。當此之際，雖然不是陰鬼魔軍，亦不得認為好事。蓋修真之人棄絕外事，甘受寂寞，或潛迹江湖之地，或遁身隱僻之隅，絕念忘情，舉動自戒，久受劬勞而歷瀟灑。一旦功成法立，遍見如此繁華，又不謂是陰魔，將謂實到天宮。殊不知脫凡胎在頂中自己天宮之內，因而貪戀，認為實境，不用超脫之法，止於身中陽神不出，而胎仙不化，乃曰出昏衢之上，為陸地神仙而可，長生不死而已，不能脫質升仙而歸三島以作人仙子也。當此可惜，學人自當慮超脫雖難，不可不行也。《道要》曰：不無盡法，已滅省故也。
　　超脫第十
　　《金誥》曰：道本無也，以言有者，非道也。道本虛也，以言實者，非道也。既為無體，則問應俱不能矣。既為無相，則視聽俱不能矣。以玄微為道，玄微亦不離問苔之累。以希夷為道，亦未免為視聽之累。希夷玄微尚未為道，則道亦不知其所以然也。
　　《玉書》曰：其來有始而不知大道之始，何也。其去有盡而不知大道之終，何也。高高之上雖有上，不知大道之上無有窮也。深深之下雖有下，不知大道之下無有極也。杳冥莫測名曰道，隨物所得而列等殊。無為之道，莫能窮究也。
　　《真訣》曰：超者，是超出凡軀而入聖品。脫者，是脫去俗胎而為仙子。是其神入氣胎，氣全真訣。須是前功節節見驗正當，方居清靜之室，以入希夷之境，內觀認陽神，次起火降魔，焚身聚氣。真氣升在天官，殼中清淨，了無一物，當擇幽居？一依內觀。三禮既畢，平身不須高升正坐，不須斂伸，閉目冥心。靜極朝元之後，身軀如在空中，神氣飄然，難為制御，默然內觀，明朗不昧，山川秀麗，樓閣依稀，紫氣紅光紛紜為陣，祥鸞綵鳳音語如簧。異景繁華，可謂壺中真趣，而洞天別景，逍遙自在，冥然不知有塵世之累。是真空之際，其氣自轉，不須用法依時。若見青氣出東方，笙簧嘹喨，旌節車馬，左右前後不知多少。須臾南方赤氣出，西方白氣出，北方黑氣出，中央黃氣出。五氣結聚而為綵雲，樂聲嘈雜，喜氣熙熙，金童玉女扶擁自身，或跨火龍，或乘玄鶴，或跨綵鸞，或騎猛虎。升騰空中，自下而上，所遇之處，樓臺觀宇不能盡陳，神祇官吏不可備說。又到一處，女樂萬行，官僚班列，如人間帝王之儀，聖賢畢至。當此之時，見之傍若無人，乘駕上升，以至一門，兵衛嚴肅而不可犯，左右前後官僚、女樂留戀不已，終是過門不得軒蓋覆面，自上而下，復入舊居之地。如此上下不厭其數，是調出殼之法也。積日純熟，一升而到天宮，一降而還舊處，上下絕無礙滯。乃自下而上，如登七級寶塔，或如上三層紅樓。始也一級而一級，七級上盡，以至頂中，輒不得下視，神驚而戀軀不出。既至七級之上，則閉目便好跳，如寐如寤，身外有身，形若嬰兒，肌膚鮮潔，神釆瑩然，回觀故軀，亦不見有所見之者，乃如糞堆。又如枯木，憎愧萬端，輒不可頓棄而遠遊。蓋其神出未熟，聖氣結而未成，須是再入本軀，往來出入純熟，一任遨遊，始乎一步、二步，次二里、三里，積日純熟，乃如壯士，展臂可千里、萬里，而形神壯大，勇氣堅固，然後寄凡骸於名山大川之中，從往來應世之外，不與俗類寺倫。是此而或行滿而受天書，驂鸞乘鳳，跨虎騎龍，自東自西，以入紫府。先見太微真君，次居下島。欲要升洞天，當傳道、積行於人間。受天書而升洞天，以為天仙。凡行此法，古今少有成者。蓋以功不備而欲行之速、便為此道。或乃功驗未證，止事靜坐，欲求超脫。或乃陰靈不散，出而為鬼仙，人不見形，往來去住，終無所歸，止於投胎就舍，而奪人軀殼，復得為人仙。或出入不熟，往來無法，一去一來，無由再入本軀，神魂不知所在，乃釋子坐化，道流之尸解也。故行此道，乃在前功見驗正當，仍是擇地築室，以遠一切腥穢之物、臭惡之氣、往來之聲、女子之色，不止於觸其真氣，而神亦厭之。既出而復入，入而不出，則形神俱妙，與天地齊年而浩劫不死。既入而復出，出而不入，如蟬脫蛻，遷神入聖。是以超凡脫俗，以為真人仙子，而在風塵之外、寄居三島之洲者也。
　　已上超凡入聖之訣。
　　右大乘三門係天仙。
　　秘傳正陽真人靈寶畢法卷下竟