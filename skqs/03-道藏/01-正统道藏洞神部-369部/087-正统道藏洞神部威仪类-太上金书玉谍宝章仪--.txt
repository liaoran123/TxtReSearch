太上金書玉牒寶章儀
　　經名：太上金書玉牒寶章儀。撰人不詳，約出於南北朝或隋唐。係早期天師道出官上章儀。一卷。底本出處；《正統道藏》洞神部威儀類。
　　太上金書玉牒寶章儀
　　謝過祈安章
　　謹出臣某身中五體真官功曹吏，出上仙上靈直使功曹吏官各二人，出正一功曹官各二人，出左官使者官各二人，出右官使者官各二人，出陽神决吏官各二人，出陰神决吏官各二人，出科車赤符吏，剛風騎置驛馬上章吏官各二人，出出者嚴裝顯服，冠帶垂纓，鹵簿齊執玉版，住立臣前，銜受臣口中辭語，分別關啟，此間土地里域，真官風氣注氣，社稷邑主道上二玄，三元四始，甲子諸官，七十二官君，四面方位，三元考召君等，上啟太上老君，太上丈人，天師女師嗣師系師三師君門下五氣君等，臣以頑塞聾瞽，視聽不聰，謬為玄真，所見摽拔，授署之日，約當輔助天師，宣揚正化，救治百姓，料理人鬼，凡有告請，不容遏塞，今有弟子某頻歲已來，家中迍坎，夢想凶惡，羣烏眾鵲，繞宅喧啾，怪烏異禽，頻來嘲噪，合家惶怖若履冰危，無方披訴，即日整慮澄心，詣臣求乞章表，臣按師法，為錄奏某章一通，露在案上，功曹使者對共平省，必令投達，伏聽披文。
　　次祝水度章，弟子跪捧進師，師披進讀，几稱名即禮拜，勿令香姻中斷。
　　臣謹重勑五體真官，功曹將吏，但某積殃累疊，過在彌天，奏拜章文，恐不御達，今重請虛無直符三十六人，虛無直事三十六人，泰清直符三十六人，泰清直事三十六人，今歲直符三十六人，今歲直事三十六人，今月直符三十六人，今月直事三十六人，今日直符三十六人，今日直事三十六人，今時直符三十六人，今時直事三十六人，功曹二十人，主簿四人，幹佐一十二人，傳書送封吏十二人，金光童子吏十二人，并臣身中五體真官功曹使者，臣謹為某拜奏，上某章一通，露在案上，乞使上達聖司玉皇帝前，三師門下，但臣頑陋，胚軀不賡大訓，書字拙弱，行列不端，文字謬誤，顛倒錯亂，不合儀式者，事在陰陽二官，陰陽次吏，四部案章，從事錄章書吏，傳言書佐習事小吏，隨此章文進對，迴左歸右，必使正定上達天府，若有下官故炁，六天鬼賊道路遏絕，邀截章文，不即上達者，仰付天曹赤梁北獄，依法治罪，令臣章書，以時上詣
　　太上御前左君歷關右吏，次啟諸君歷遞，乞事事投達，令臣所擊者破，所治者差，所收者得，所化者信，功曹受事尋文，分別晷刻勿停，以明天憲，臣拜奏事訖，向出仙官功曹將吏悉還，臣身中從眾妙門而入，在左歸左，在右歸右，功曹使者主領檢押，還復本位，須臣後召，復出，一如故事。
　　叩齒嚥液三遍，微祝曰：
　　功曹使者各歸金堂玉室之中，須召復出，一如故事，臣某頓首再拜。
　　言功都章
　　謹出臣某身中五體真官功曹吏，出臣所佩上仙上靈官消災散禍解厄君吏，各十二人出，三天天靈左部騰章功曹官各二人出，三天天靈右部騰章功曹官各二人出，三天天靈都部騰章功曹官各二人出，陽天决吏二人出，地仙决吏二人出，聖典决吏二人出，登元决吏二人出，騰車决吏二人出，起尸决吏二人出，太醫决吏二人出，上選决吏二人出，中選决吏二人出，左官使者二人出，右官使者一、一人出，科車赤符吏二人出，剛風騎置驛馬上章吏各二人出。出者嚴裝顯服，冠帶垂纓，鹵簿住立臣前後左右，銜受臣言，分別關啟，操臣單章，上詣
　　聖司，關啟此問某處土地里域，真官注氣，監察考召，甲子諸官，男官女官，男職女職二十四職，左右都候君，中官謁者，羌胡氏夷諸官君，上啟
　　太上老君，太上丈人，天師女師嗣師系師三師君門下，五氣君等君將吏兵，各有所典，右官歷啟，實記言功，正月七日，七月七日，言生定錄，十月五日，都章言功，又有男官某等，奉情真誠，以先對令條牒臣民戶數，所屬州縣鄉里，名籍戶口年紀，始上關籍，又臣謹以酒果醪噀，俗中供具，陳薦丹懇，并上紙刺，呈啟奏事，言功賞賀，乞上官主者，監廚直事，監察主司書佐習事，一合來下降，履醮所主事施行，勿令錯互，仙官書佐，在臣左右，謹披章文。
　　次祝水度章，弟子捧跪進於師，師接進讀，勿令香姻中斷。
　　謹重勑五體真官，三師道主諸君丈人，天師女師嗣師系師，三師君等門下，五炁君，即日座中飲食勞賞事訖，匹帛銅錢，聊充酬獻，監廚受事訖，各還天曹臣身中，功曹使者將吏兵士，在左還左，在右還右，纏身繞體，經緯百脈，恩惟
　　上官典者，原臣身中積行所犯千罪萬過，一乞赦貸，不見謫罰，所出仙官天靈，真吏君將吏，兵書佐習事等，隨事主察當局主職，削罪原愆，改注死籍，刊名玉曆，長生簿中，所保者全，所騰者達，所請者下，護身將軍，護法靈童，隨逐匡扈，隨事通覽，宣告事訖，各還臣身中，從眾妙門而入，復於宮室，須召又到，復出奉行，臣某稽首再拜。
　　保護嬰兒章
　　謹出臣身中五體真官，功曹吏官各二人出，上仙上靈二官功曹官各二人出，上仙上靈上部功曹騰章吏官各二人出，上仙上靈中部功曹騰章吏官各二人出，上仙上靈下部功曹騰章吏官各二人出，左右官使者，陰陽神央吏，科車赤符吏各二人出，剛風騎置驛馬上章吏各二人出，五體真官功曹吏各二人出，上明嬰兒解厄使者二人出，上真嬰兒度厄使者二人出，上生丞中清沅使者二人出，上生河中生算使者二人出，中真三元度厄使者二人出，中真三官臨河使者二人出，中真生官臨江使者二人出，中真三官生命使者二人出，下府水官道德使者二人出，中元通候江影使者二人出，下明水中訴請使者二人出，下生清沅拔命使者二人出，上元天官赦罪使者二人出，中元地官原考使者二人出，下元水官原愆使者二人出，三官淮濟生算使者二人出。出者嚴裝顯服，冠帶垂纓，整其威儀，羅列上下扶助，奏請移告水官門下，三湍五湖，淮濟曹府江海之中，申訴天曹真尊道主，今為某息兒某，受生已來災厄不息，又恐六天縱逸鬼魔，尅傷三官，不拘三凶竊逼，枉遭外殃內鬼，及石下犬子乳母，貓鼠兵獵氣鬼頻為祟害，無方投措，合家一意罄慮，洗心歸命
　　三尊道主，太上老君，正一真人，河上老子，湖中玉女靈仙，監察一切，靈官度厄，尊神執符，把籍使者，詣臣申表，披雪殃原，臣按先師科法，謹為錄章申奏，露在案上，上請天官將吏，兵士營衛扶從，逐時傳達，在臣左右，行立所在，聽臣省閱章文。
　　次祝水度章，弟子跪捧上師，師接進讀，勿令鑪中煙絕，稱名再拜。
　　謹重勑真官直使，左右書佐，習事小吏，直符直事、日宮月宮星宮，主察三河四海，八極五湖，河中玉女，受事仙官，臣謹為某家拜奏嬰兒保護大章一通，封置事訖，恐日惡時凶，所啟不達，謬悮顛倒，言句差錯，乞仙官直使，十二書佐，主為修治長毫利筆，逐行調治，龍劍書刀，尋文割截剩者，為割錯字為易，勿令漏沒，及時徑達
　　太上御前，以明效信，但恐某宿業深厚，妨及男女，或宿綠惡業，害及家門，逮及殃鍾，延沒非淺，章書漏落，不即上達，重請虛無直符三十六人，虛無直事三十六人，泰清直符三十六人，泰清直事三十六人，今歲直符三十六人，今歲直事三十六人，今月直符三十六人，今月直事三十六人，今日直符三十六人，今日直事三十六人，今時直符三十六人，今時直事三十六人，圍繞章行，必令投達，奏章事訖，臣身中功曹使者君將吏兵，悉還臣身中金堂玉室之中，在左還左，在右還右，在前還前，在後還後，從眾妙門而入，纏身繞體，彌綸天地，帀繞四肢，經緯百脈，須召復出，隨事奉行，一如故事，臣某頓首頓首再拜。
　　斬惡破鬼章
　　謹出臣某身中五體真官功曹吏，出無上三天清微天禹餘天大赤天，無上九天赤陽三五功曹，上皇真人十二高車元神，赤氣赤車使者，玄元始氣使者，陰陽真氣使者，黃書契令覆蓋君將吏兵，陰陽生氣君，度道消災散禍解厄君吏，上天變惑中化神君兵吏，中胎真人，赤松君將中胎真官，赤車兵吏各十二人，出臣身中上仙上靈二官直使功曹官各二人，出秦氏二官三部功曹官各二人，出正一功曹故錄吏官各二人，出上部功曹收惡錄惡吏官各二人，出中部功曹收惡錄惡吏官各二人，出下部功曹收害錄害吏官各二人，出促氣功曹收害錄逆吏官各二人，出上部使者收惡逆外□收魂錄魄吏官各二人，出中部使者收魂錄魄吏官各二人，出下部使者的頭反縛吏官各二人，出絞手截頭吏官各二人，出赤車使者監殺露，出都市吏官各二人，出高車使者官各二人，出髡頭截耳吏官各二人，出監殺外□使者宮各二人，出監殺搦案吏官各二人，出監殺長刀截頭吏官各二人，出剛風騎置執法收逆斬殺吏官各二人，出功曹使者嚴裝冠帶垂纓，鹵簿銜，受臣言分別關奏，謹有某詞言款到，求乞收捕外□某鬼等，前後累來干犯，臣謹依天師真科，好生惡殺，賞善罰惡，宣揚法化，為肉人告訴情懇，臣輒按師法，露出明星之下，拜上赤章一通，牒奏外□某鬼等，乞此問某處土地真官注氣監察真官里域邑主所請天官將吏兵士，同心併力收捕惡逆之鬼，鈎肝押耳，抽腸拔肺，將向都市，拔舌鉗咽左右走使擒捕吏，倚住左右懸頭髡截斬首吏等，倚立臣前後，受臣驅使，聽臣宣讀章文。
　　次祝水度章，弟子跪捧上師，師接進讀，上香勿令煙絕。
　　臣謹重勑五體真官功曹將士書佐小吏，天師女師嗣師系師三師門下五氣君等，臣謹為某拜上消災解害，斬馘惡逆，收□破鬼章一通，上詣
　　聖司三天門下，主遣臣身中五體真官三五小吏，十二書佐功曹使者，頭戴通天之冠，夜光之璧，齊著五色之綬，齊執玉版，嚴裝事訖，磨硯點筆，及時來下，主為某家注定章文，上詣天曹收捕妖□，若有下官故氣鬼賊賊道路，遏絕臣章，不使上達者，謹重請今時直符直事三十六人，今日直符直事三十六人，今月直符直事三十六人，今歲直符直事三十六人，四時直符直事各三十六人，陰陽直符陰陽直事各三十六人，星宿直符星宿直事各三十六人，五帝直符五帝直事各三十六人，六甲直符六甲直事各三十六人，三五直符三五直事各三十六人，天一直符天一直事各三十六人，太虛直符太虛直事各三十六人，太玄直符太玄直事各三十六人，太始直符太始直事各三十六人，泰清直符泰清直事各三十六人，功曹二人，主簿四人，幹佐十二人，小吏十二人，金光童子十二人，五宮六人，雲中扶章督郵吏二人，從事二人，案章二人，賫章二人，左社右稷，扶護臣章，上誥
　　太上無極大道太上老君，諸君丈人，新出老君，泰清玄元，無上三天，無上大道，無上天尊，太上丈人，玉皇案上付省章玉女通達詣上，若有謬誤脫漏，文字不端，言句倒錯，不知次第者，委功曹使者案章四部從事傳言書，佐習事小吏龍頭書刀長者，為剔短者為益，剩者為除，隨時上達功曹使者，銜毫利筆，即為正定，勿令上官典者有所譴卻，若有下宮故氣遮遏斷截者，仰收付天一北獄之中，依法治罪，以明天憲，閉口銜氣，徑上
　　太上御前，慎勿稽停，左君歷關，右吏次啟，諸君歷遞，分別次第，必使投達所請者至，所召者到，所押者伏，所消者滅，伏待告報上章事訖，所出身中三五功曹君將吏兵，從眾妙門而入，案其次第，直使功曹差次檢錄，在左歸左，在右歸右，纏身繞體，經緯百脈，須召又到，復出奉行，一如故事，臣某頓首再拜。
　　科要
　　餅果五十盤，鹿脯二觔，魚脯一觔，清酒一斗，真香三兩，鎮綵五段，錢一千二百文，鎮信絹一疋，弓一張，箭五隻，命米一斗二升，銀環一雙，線五色二十四尺，刀一口。
　　於江岸作壇，置高座。施安五方香火，奏章訖，天門上焚之，畫鬼形像，函盛矴沉水底，千萬不出，如不就江河，須清水三斗，依法沉之，筆一管，墨一鋌，紙一百幅，須一一虔潔，書章紙香上薰過，露於像前，三日不被飄落，鼠汙然可堪用。
　　太上金書玉牒寶章儀竟