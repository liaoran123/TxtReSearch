老君音誦誡經
　　經名：老君音誦誡經。又名《雲中音誦新秤之誡》。北魏神端二年，嵩山道士寇謙之假託太上老君降授。據《魏書□釋老志》載，原本為二十卷。現殘存一卷。底本出處：《正統道藏》洞神部戒律類。
　　老君音誦誡經
　　老君曰：煩道不至，至道不煩，按如修行，諸男女官見吾誦誠科律，心自開悟。可請會民同友，以吾誡律著按上作單章，表奏受誠，明慎奉行如律令。
　　老君曰：道官、籙生，初受誡律之時，向誡經八拜，正立經前，若師若友，執經作八胤樂，音誦受者，伏誦經意卷後訖，後八拜止。若不解音誦者，但直誦而已。其誡律以兩若相成之，常當恭謹，若展轉授同友及弟子，按法傳之，明慎奉行如律令。
　　老君曰：道官、籙生，未使寫經，誠律脫誤，增損一字，有不得抄撮；寫誠三紙二紙，不說卷首，使科律不具，災當及身。吾此科誡，自有典事之官，隨經誠監臨，明慎奉行如律令。
　　老君曰：吾漢安元年以道授陵，立為係天師之位，佐國扶命。陵以地上苦難，不堪千年之主者，求乞昇天。吾乃勉陵身，元元之心，賜登昇之藥，百鍊之酒，陵得昇雲躡虛，上入天宮。從陵昇度以來，曠官真職，來久不立係天師之位。吾使諸州郡縣，土地真官，注氣治理鬼事，領籍生民戶口，不用生人，祭酒理民，濁亂之法。而後人道官諸祭酒，愚闇相傳，自署治籙符契，攻錯經法，濁亂清真，言有三百六十契令，能使長生。鬼神萬端，惑亂百姓；授人職契錄，取人金銀財帛。而治民戶，恐動威逼，教人脆願，匹帛、牛犢、奴婢、衣裳，或有歲輸全絹一匹，功薄輸絲一兩。眾雜病說，不可稱數。妄傳陵身所授黃赤房中之術，授人夫妻，姪風大行，損辱道教。有祭酒之官，稱父死子係，使道益荒濁。誠曰：道尊德貴，惟賢是授，若子胤不肖，豈有繼承先業？有祭酒之官，子之不肖，用行顛倒，逆節縱橫，錯亂道法，何有承係之理者乎？鐵券首云父死子係何？是近世生官王者之法制耳。吾今未立地上係天師正位，據聽道官，愚闇相傳，自署治籙。諸道官祭酒，可簡賢授明，末復按前，父死子係，使道教不顯。吾論一事，吾豈死，有子孫係吾老君天師之後。天道無親，惟賢是授。明慎奉行如律令。
　　老君曰：吾得嵩嶽鎮土之靈集仙官主表聞稱言：地上生民，曠官來久。世間修善之人，求生科福，尋緒詐偽經書，修行無效，思得真賢正法之教。宜立地上係天師之位為範則。今有上谷寇謙之，隱學嵩嶽少室，精鍊教法，掬知人鬼之情，文身宣理，行合自然，未堪係天師之位。吾是以東遊，臨觀子身，汝知之不乎？吾數未至，不應見身於世。謙之，汝就係天師正位，並教生民，佐國扶命，勤理道法，斷發黃赤。以諸官祭酒之官，校人治籙符契，取人金銀財帛，眾雜功跪，願盡皆斷禁，一從吾樂章誦誠新法，其偽詐經法科，勿復承用。謙之受誠，二宿三日，掬尋窃冥之情。老君召，謙之臨言：臣以蒙覆，愚而不進，有不賜長生神藥，不能役使鬼神，何能化惡為善，消災伏異，師範之？則願道哀念，賜存生命，須老君出於世之時，得有神藥之應，皆道氣入身，乃敢受係天師之位。願錄愚誠。老君曰：吾以汝受天官內治，領中外官，臨統真職，可比係天師同位。吾令聽汝一讓之辭。吾此樂音之教誠，從天地一正變易以來，不出於世，今運數應出，汝好宜教誠科律，法人、治民、祭酒按而行之。奉順誠約之後，吾當勑下九州四海之內土地真官之神，騰籍戶言#1。其有祭酒道民，奉法有功，然後於中方有當簡擇種民#2，錄名文昌宮中。若道官祭酒不閑教化者，導及養生之術，有疑事不了，汝當與決之，分明順奉，行如律令。太上老君樂音誦誠令文曰：我以今世人作惡者多，父不慈，子不孝，臣不忠，運數應然當疫毒臨之，惡人死盡。吾是以引而遠去，乃之崑崙山上。世間惡人，共相魚肉，死者甚多，其中濫枉良善，吾愍之辛苦，時復東度，覆護善人。九州四海之內土地真神，五嶽官屬，盡集對各說土居好德異同，林言事實，稱今世人惡，但作死事，修善者少。世間詐偽，攻錯經道，惑亂愚民，但言老君當治，李弘應出，天下縱橫，返逆者眾。稱名李弘，歲歲有之，其中精感鬼神，白日人見，惑亂萬民，稱鬼神語。愚民信之，誑詐萬端，稱官設號，蟻聚人眾，壞亂土地。稱劉舉者甚多，稱李弘者亦復不少，吾大瞋怒！念此惡人，以我作辭者，乃爾多乎！世間愚癡之人，何乃如此。吾治在崑崙山，山上臺觀眾樓，殿堂宮室，連接相次，珍寶金銀，眾香種數，雜合錯飾，蘭香桂樹，窮奇異獸，鳳凰眾烏，棲於樹上，神龍麒驥，以為家畜，仙人玉女，盡集其上。若欲遊行，乘雲駕龍，呼吸萬里，天地人民鬼神，令屬於我，我豈用作地上一城之主也，我不願之！若我應出形之時？宜欲攻#3易天地，經典故法，盡皆珍滅，更出新正。命應長生之者，賜給神藥，昇仙度世，隨我左右。惡人化善，遇我之者，盡皆延年。若國王天子，治民有功，輒使伏杜如故，若治民失法，明聖代之。安民平定之後，還當昇舉，伏宅崑崙。我出之時，乘駕九龍之車，龍有九色連錢斑文，車有羽蓋十二出，檀梓為車，飾以金銀珠玉，雜色奇異，不可目名；徵召天下真官，海嶽風伯雨師，役使萬鬼；傾天綱，縮地脈，迴轉天地如迴我身；把捉日月，能令天地晝闇；仙人玉女，輧車侍從，鍾鼓音樂，遍滿虛空；百獸真徒，鳳凰眾烏，翔于其上；天地運動，人眾鬼兵，無有邊際，見我威光，無不彌伏我哉！愚人誑詐無端，人人欲作不臣，聚集通逃罪逆之人，及以奴僕隸皂之問，詐稱李弘。我身寧可入此下俗臭肉奴狗魍魎之中，作此惡逆者哉！世人奸欺，誦讀偽書，切壞經典，輸吾多少，共相殘害，豈不痛哉！吾出誦誠，宜令世人，咸使知聞，好加思尋，努力修善。修善功成，可得遇真，延年益筭。明慎奉行如律令。
　　老君曰：吾初立天師，授署道教治籙符契，豈有取人一錢之法乎？喻如生官署職，有財錢若干，吾今並出新法，按而奉順。從今以後，無有分傳，說願輸送，倣署治籙；無有財帛，民戶雜願，歲常保口，厨具產生。男女百災，疾病光佐，眾說厨願，盡皆斷之，惟有校藏，三分收一，即其民市買計，厨會就家解散，易復可詣師治。民有病患，生命有分，唯存香火，一心章表，可得感徹。唯聽民戶，歲輸紙三十張，筆一管，墨一挺，以供治表捄度之功。若有道官，濁心不除，不從正教，聽民更從新科正法清教之師。明慎奉行如律令。
　　老君曰：祭酒之官，遷功之後，子孫清徹聰明，閑練鬼事，可就明師，受署治籙符誠，承繼父後。若子孫用行顛倒，與俗不別，不順科約者，諸官平處，奏表天曹，聽民更受。明慎奉行如律令。
　　老君曰：道民或有家宅，說願厨具，不由師治者，師即時使還，令民市備，為會解散。
　　老君音誦誠曰：道民不練科法，不能精勤香火，消災散禍及病痛，行來憂慮縣官，光恠眾諸，欲有保說者，盡不聽。聽先啟，何以故也？此戶安道以求福，是誤事也。自今以後，道民若有求願，先修廚會之具請。若集啟設求願，其一事求上之，收福無他。明慎奉行如律令。
　　老君曰：道官授署，職治符籙，隨家豐儉。意欲設會，任意人數，三人以上，復能重設。諸餚和會可通，若不能者，無苦也。明慎奉行如律令。
　　老君曰：厨會之上齋七日，中齋三日，下齋先宿一日。齋法：素飯菜一日，食米三升，斷房室、五辛、生菜，諸肉盡斷。勤修善行，不出，由行不經。喪穢、新產欲就會時，向香火八拜，使大德精進之人，在坐首作好飯槃，在坐上頭，人別作槃。其參同不奉道者，請會無苦。而世間愚人，真以所奉不同，便作異意，不齋慢道，科法不為。主人求思恭肅之，故坐會之中，瞋恚無常。從今以後，諸官以意科處，思尋妙旨，苟能同心福願之人，參爾無苦會。既還家為主人，燒香逕宿，三過香火，言為：甲乙之家所請厨會，解求某事恩福，願得道氣覆護。明慎奉行如律令。
　　老君曰：厨會之法，應下三槃，初小食，中酒，後飯。今世人多不能三下槃，但酒為前，五升為限。明慎奉行如律令。
　　老君曰：男女官受治籙，天官叩章。順誠之人，萬邪不惑。當喻如生官臣使，夫有職之人，道民豈能欺犯者乎？道官祭濟，愚闇相傳，自署治籙，為請佩千部將軍、吏兵相惑，亂請之偽，吏兵衛護，盡皆無有正。可常佩受署某官而已。通神得道之人，遇值仙官。諸受職籙者，不得五人三人，吏兵給吏。然地上愚人，自署相倣，何可能有此百千萬重將軍。吏兵、管護者哉！從今以去故時為事，未復承用。明慎奉行如律令。
　　老君曰：請客就會，人習嚴整衣服，如生官天子殿會，恭肅共同。明慎奉行如律令。
　　老君曰：道民奉戶師，如生民事官等，言則稱道民。明慎奉行如律令。
　　老君曰：其受治籙，誠之人弟子，朝拜之喻，如禮生官妝吏，禮法等同。明慎奉行如律令。
　　老君曰：道官祭酒，授人職治符籙，但與其道。受佩之後，不能精進，違科犯約，用行顛倒，奸怨非法，遊行民間，讀偽科律，詐惑萬端，世間不奉。道之家民，有疾病危困，輒便改動我道者，當與治差。愚人無智，輒便動移，操米束薪，投戶治病，謂病當差，返受死亡。死亡之後，先以功變，所還本屬，輒即為民。然病者得差，便言得道恩福，言道有神，唱告於世，世人聞之，有喪禍變佐縣官，復有改屬歸化之者。戶口漸多，而戶生祭酒，顛倒無常，用行逆節，婬盜殺生，體性短少，逼迫恐動，衒神賣道。其於無則詐見老君，兼復感悟，如是神教語，致使民心懷歎恨積。有復道官，我俱奉戶主，何以不如他師，奉事禮拜，使人有暫正，欲更就明賢，言科法難犯。如此之徒，毒可檢校，其衰禍阪運，命有長短，自有一定，非是愚人道官所能延遠。詐惑之人，濁亂道法，若有此輩，此諸官參詳。所集化戶作厨會，取民辭狀，道官連名表章，聽民改屬，民不得輒自移叛。明慎奉行如律令。
　　老君曰：吾觀視世問凡愚，祭酒化戶，領民上章，奏上練文書，多者十紙五紙，少者三紙二紙。．多之以少，都無頭緒，萬億章奏，達者無一。何以爾者？土地真官，典事主者，懼罪相連，覆停稽違。吾令並出音誦歌誠，宣勑諸官。章書之法，如似生官文書，可得達理。凡愚道官，不練章表奏，不就於明能學習練法。世間道官，遷達亡人度星，作為二十、三十紙，千萬美說於事，不如修謹善行，齋練苦身，香火自纓，百日功建，為先亡父母遷度魂靈。月月單章，言達齋功，勝於千通度星遊說之事，齋功不達，無有感徹之理。先齋立功，卻上度星章，無有雜色、米絲、紙筆，正為先古集賢會，燒香拔免亡人，最上可不度星。煩道不至，至道不煩，從今以後，思尋誦誠。明慎奉行如律令。
　　老君曰：道官、籙生、男女民，燒香求願法：入靖東向懇，三上香訖，八拜，便脫巾帽，九叩頭，三搏頰。滿三訖，啟言：男官甲乙，今日時燒香，願言上啟。便以手捻香著爐中，口並言：願甲乙以年七以來過罪得除，長生延年。復上香，願言：某乙三宗五祖、七世父母、前亡後死，免離苦難，得在安樂之處。後上香，言：願門內大小口數，端等無他利害，來錢出入滑易。復上香，願仕官高遷。復上香，願縣官口舌疾病除愈。一願一上香，若為他人願通，亦無苦十上、二十上、三十上，隨願。齋日六時燒香，寅午、戌亥、子丑是六時。非齋日，朝暮。辰巳之日，天清明，夜半北向悔過，向天地叩頭百下三十六，搏頰三過，三百下以為常則。先綠福深者，通神在近，先綠福淺者，八年得仙。明慎奉行如律令。
　　老君曰：三會日，道民就師治。初上章籍時，於靖前南正北向行立定位，各八拜、九叩頭、九搏頰。再拜，伏地請章籍訖，然後朝賀師。明慎奉行如律令。
　　老君曰：道官祭酒，修行之法，復歷民間，東西南北，行來出入，直身直面，一向直去，不得左右顧盼。到民家，不得妄有瞋怒，有呵譴食飲，好惡牀席，舍廬眾雜，論說是非。不可得先到貴豪富家苦顧，歷民儀，先到寒貧家，教誨求福，使科約具備。明慎奉行如律令。
　　老君曰：男女籙生及道民，家有奴婢，不得喚奴婢，當呼字。若有過事，不得縱橫樸打，但以理呼在前，語甲乙：汝有此事，應得杖罰，令受之。若責數，奴婢自當札罪，無有怨恨之心。道官道民，出言吐氣，不得言說死事，此道民之大忌。明慎奉行如律令。
　　老君曰：世間有承先父祖事道，自作一法，家宅香火。復有承先祖作祭酒之官者，民戶無知，言父死子係，
　　更不正屬。戶師民氓，同婬祠邪，令眾雜邪，令非一倣言奉道。見他官政治祭酒，使復禮拜言：我是道民，意欲就正，復懼裹神，與之災考。如此之人，為請作道會，滿三約正誠，若不從令，勿復重請。如此之徒，奸情不已，非是天民，不如請諸不奉道之民。何以爾者？等是天民，統一道治，然則別屬，有參會更好，豈比之奉道無師而有衺心乎？道官祭酒，宜以參會，更言據是，民可請為客，此乃違失事多，宜如詳酌。若請為客，以刑律論。明慎奉行如律令。
　　老君曰：道民求福願厨，先刺客齋，上中下齋隨意，明當設會。今日請客來在主人家中宿，諸求願還，官眾共保乃行，出無他適。雞嗚至日出，盡皆上廚之列，來致仙官。唯解先亡廚，平旦至日中為限。若人士從願到官，一切郡縣，及以公侯卿相伯子男封土，隨意欲設廚，可作耳求宰。民得腹心，土居安寧，風雨時節，隨意而設，無有先科。今不限人頭數，不設亦復無苦，但精勤香火。明慎奉行如律令。
　　老君曰：道氣百千萬重，自從開闢，黃燧之治，門有仙聖。從今以來，人偽道荒，經書舛錯。後人詐偽，仙經圖書，人人造法，天下經方，百千萬億，草藥萬種，萬藥百數。後人樂道長生，循放#4無效者何？然愚人意短，不達至妙，長生至道。仙聖相傳，口訣授要，不載於文籍，自非齋功，念定通神，何能招致乘風駕龍，仙官臨顧，接而昇騰，服食草藥、石藥，服而得力之者，此則仙人奏表上聞，遣仙人、玉童、玉女來下臨。天官神藥，參入分數，一草一人，得力一石。一人得力，服氣方法，亦俱等同。今世人豈能達此理乎？不降仙人，何能登太清之階乎？而案藥服之，正可得除病壽終，攘卻毒氣，瘟疫所不能中傷。畢一世之年，可兼穀養性，建功齋靖．解過除罪。諸欲修學長生之人，好共尋諸誦誡建功，香火齋練，功成感徹之後，長生可剋。抱朴子者，未明益世，掬合前賢諸家經方，造經勸仙，內外卷首言仙之可得，可開悟人心。承前多有遺經，亦復不妄造出意，不犯改經詐說之罪。造經勸仙，功過自保，補後身當得仙人之階。諸有修道之人，勿復承按前人偽書經律。今世人習讀美經典，可益得身，朝但富貴，為子孫資蔭耳。無有長生登仙之階，欲求生道為可先讀五千文，最是要者。明慎奉行如律令。
　　老君曰：靖舍外，隨地寬窄，別作一重籬障壁，東向門。靖主人入靖處，人及弟子盡在靖外。香火時法，靖主不得靖舍中飲食及著鞋靺，入靖坐起言語，最是求福大禁。恐凡人入靖有取，物盡皆束帶。明慎奉行如律令。
　　老君曰：道官道民，有死亡七日後解穢，家人為亡人散生時財物作會，隨人多少，可參請俗民無苦為亡人過度設會。功滿三，復欲設會，隨意。能備可作，若不能備，無苦勤香火。明慎奉行如律令。
　　老君曰：為亡人設會燒香時，道官一人，靖壇中正東向，籙生及主人亦東向，各八拜、九叩頭，九搏頰，三滿三過止。各皆再拜懇，若人多者，亦可坐禮拜叩頭，主稱官號姓字，上啟無極大道，萬萬至真無極大道。以手捻香三上，著鑪中，口並言為亡者甲乙解罪過，燒香願言。餘人以次到壇前懇上香如法盡，各各訖。靖主上章，餘人當席拜主人，東向叩頭上章訖，設會。解坐訖，靖主入靖啟事，為主人求願收福，言當時，主人束向叩頭，坐罷出時，客向靖八拜而歸家焉。主人一宿之中，滿三過燒香。明慎奉行如律令。
　　老君曰：道民家有疾病，告歸到宅，師先令民香火在靖中。民在靖外，西向散髮叩頭，謝寫愆違罪過，令使皆盡，未有藏匿，求乞原赦。若過一事不盡，意不實，心不信法，章奏何解？師亦自別啟事云：民某甲求乞事。及病者亦道首過。若過盡者，師自得好感應；若過不盡，師亦不得好感應報。首過時，為可並行符承銜。民首辭上章，一日三過。上三日後，病人不降損，可作解先亡謫罰章。病家晝則向靖叩頭，夜則北向，向天地叩頭首過，勿使一時有闕。病家惶怖，欲有所說錢財廚願，勿聽之。若能備廚，請客三人、五人、十人以上，隨人多少，按如科法設會。會時，客主人，#5病者考禮拜燒香，求乞救度。病者設會訖，客歸到家，為病者燒香叩頭，一宿之中，滿三過，以病者救度禮叩頭，燒香同法。明慎奉行如律令。
　　老君曰：道民不慎科法，淫犯殺生，宜校臟物，計錢使還民家，自市廚具，師得與表章解散。當作會時，主人眾客前向香火，八拜叩頭，三十六搏頰，滿三訖，再拜。手捻香著鑪中，並告言：某甲啟太上大道，甲乙是肉人無知，奉科許祠某官求其事，并復有以塞請之者，今依科輸贓，直為廚具，請客證明。以從今以後，生死付道，不敢以前為比。乞願得在赦格之例，蒙恩生活，道氣哀念。明慎奉行如律令。
　　老君曰：男女道官，‘濁亂來久，有作祭酒之官，積勤累世貪濁，若身化領求復經數餘載，贓錢通說，貪穢入己，此是前造，詐言經律。此等之人，盡在地獄。若有罪重之者，轉生蟲畜，償罪難畢。吾故出音樂新正科律，依其頭領，欲使信道，以通人情，清身潔己，與道同功。太上清氣，當來覆護，與民更始，改往修來，一從新科為正。明慎奉行如律令。
　　老君曰：道氣百千萬重，前賢後聖，修學長生，盡遇仙官，人人各得一重之氣，而得昇度之後，終不載於文籍。房中之教，通黃赤經契，有百二十之法。步門庭之教，亦無交差一言。自從係天師道陵昇倦以來，唯經有文在世解者，為是何人？得長生飛仙者，復是何人？身中至要，導引之訣，盡在師口。而筆諜之教，以官人心，若開解信之者，執經一心，香火自纓，精練功成，感悟真神，與仙人交遊，至訣可得。今後人詐欺謾道，愛神潤飭，經文改錯，法度妄造，無端作諸偽行，遂成風俗，勸教天下。男女受佩契令，愚闇相傳，不能自度，而相領弟子，惑亂百姓，犯罪者眾，招延災考，濁欲道教，毀損法身。吾誦誠斷改黃赤，更修清異之法，與道同功。其男女官籙生佩契黃赤者，從今誡之後，佩者不吉。若有不慎之人，所居止土地真官，注氣靖治，典者使者，當自校錄，吾與之災考，死入地獄。若輸轉精魂，蟲畜猜羊而生，償罪難畢。吾觀世人，夫妻修行黃赤，無有一條按天官本要所行，專作濁穢，手犯靖廬治官禁忌，而天官、仙人、玉女，尚不犯治室之法。吾今以黃赤貪濁，道教來久無有，真正愚闇相傳，盡各不得其中正。時有清真潔素之人，無經律錯亂，吾盡欲災除此輩之人，不令而犯誅誚之暴。是以先令誠約，遷遣一教。然房中求生之本經契，故有百餘法不在斷禁之列。若夫妻樂法，但蔥進問清正之師，按而行之，任意所好，傳一法亦可足矣。今世濁惡，有形之人，流轉精神，罪綠難消，是以誠約。要須齋功，與返為始，雪罪除愆，乃得感悟真仙。男女官努力修齋，尋諸誦誠，香火建功，仙道不遠。明慎奉行如律令。
　　老君曰：從係天師昇仙以來，曠官真職，道荒人濁。後人諸官，愚闇相傳，自署治籙符契，氣候倒錯，不可承准。吾本授二十四治，上應二十八宿，下應陰陽二十四氣，授精進祭酒，化領民戶。道陵演出道法，初在蜀土一州之教，板署男女道官，因山川土地郡縣，按吾治官靖廬亭宅，與吾共同領化民戶，勸惡為善。陽平山名，上配角宿，餘山等同。而後人道官，不達幽冥情狀，故用蜀土盟法，板署治職。勑令文曰：今補某乙鶴嗚、雲臺治，權時籙署治氣職，領化民戶，質對治官文書，須世太平，遣還本治。而九州土地之神，章表文書，皆由土地治官真神，而得上達。有今聞道官章表時，請召蜀土治宅君吏，他方土地之神，此則天永地隔，人鬼胡越，吾本下宿治號令之名，領化民戶。道陵立山川土地宅治之名耳，豈有須太平遣還本治者乎？從今以後，諸州郡縣，男女有佩職籙者，盡各詣師，改宅治氣。按今新科，但還宿官，稱治為職號，受二十四治。中化契令者，發號言補甲乙正中官，真氣角宿治。以亢宿、氏宿、房宿二十八，如法上章時，直言臣，而不得稱真人。若靈籙外官，不得稱治號。其蜀土宅治之號，勿復承用。若係天師遺胤子孫，在世精循治教，領民化者，不得信用諸官祭酒；為法律上章時，不得單稱係天師位號，當稱職號，名與諸官同等。明慎奉行如律令。
　　老君曰：夫為道官、正治、祭酒，進善舉賢，領受弟子，授人職治、誠籙、符契。進一賢善，除過十年，求仙速達。進一佞一惡，反罪十年，求仙求福，終不可得。其投道門之民，欲為弟子者，當觀望情性，與約誠相應者三年，體能修慎法教，精進善行，心無有退，志無傾邪，乃可授籙誠，納為弟子。明慎奉行如律令。
　　老君曰：中官正氣宿治祭酒，得授人職籙誠，其籙生之人，不得妄授人誠籙。若不領民戶，受中治籙者，當受中治散氣祭酒職。若上靈官，不領民戶，受外官散氣祭酒職。其外官祭酒治民者，坐會時百五十籙，下坐。若中官治民，正氣祭酒子息受治署中官。中官宿治，散氣祭酒在父民聞行章，稱文治氣上章。若他官祭酒，民聞自治氣上章。若求生之人，一身自度，不化愚俗，不領民戶，亦可直受中官上仙赤天七十五將軍籙，生起亦在外治祭酒上。明慎奉行如律令。
　　老君曰：道官道民，其先亡祖曾父母，幽謫不解，復注子孫。若齋功不達，章書謬說，多言十通百通，無益於事，要先齋感徹之，後乃可章表證達。齋功章書之法，不須多重，重煩濁天曹，不如不上齋。滿百日一齋功，達表章之日，兼能請賢，隨多少人數設會，拯梂收福益仁。若不能備者，但就師表章遷達亡人。若祭酒者，日日可言，齋功滿百日，就師表章。明慎奉行如律令。
　　老君音誦誡經竟
　　＃１此處疑有漏脫。
　　＃２『方有當』疑為衍文。
　　＃３『攻』疑當作『改』 字。
　　＃４『放』當作『倣』。
　　＃５此處疑有漏脫。