北斗七元金玄羽章
　　經名：北斗七元金玄羽章。撰人不詳，約出於宋代。內載歌頌北斗七元及輔弼二星玄章。較另一版本多出輔弼二章，但無符咒注訣。一卷。底本出處：《正統道藏》洞神部贊頌類。
　　北斗七元金玄羽章
　　無符咒本
　　東斗註筭真君，南斗註生真君，
　　西斗註名真君，北斗註死真君，
　　中斗太微真君，明德好生真君，
　　洞明萬福真君，舍光延壽真君，
　　柔德益筭真君，保元註生真君，
　　天德註善真君。
　　貪狼星官玄章第一
　　北斗延生，回真四靈。流輝下映，朗達玄冥。
　　七元紀籍，名列紫瓊。保身續壽，永亨利貞。
　　耳目開爽，魂魄長寧。攝養精氣，與神同明。
　　延生自然，上昇玉清。
　　巨門星官玄章第二
　　北斗保命，玄靈散陳。丹田通暢，運合仙真。
　　七元定籍，名列紫文。護身註壽，福慶維新。
　　辟除妖惡，善瑞日臻。去來無礙，與神同輪。
　　保命自然，上昇玉宸。
　　祿存星官玄章第三
　　北斗度厄，高仙上靈。流輝徧照，內外肅清。
　　七元錄籍，名列紫庭。扶身延壽，祿位長亨。
　　臟腑開朗，動止咸寧。光運合景，與神同榮。
　　度厄自然，上昇玉京。
　　文曲星官玄章第四
　　北斗消灾，玄黃開陽。仙靈影現，明徹十方。
　　七元掌籍，名列紫房。衛身益壽，長啟福祥。
　　明真降祐，滌蕩凶殃。華精氣結，與神同鄉。
　　消灾自然，上昇玉堂。
　　廉貞星官玄章第五
　　北斗扶衰，真宗降靈。流霞散光，仙仗交盈。
　　七元典籍，名列紫營。固身養壽，慶合連并。
　　高玄接引，優游五明。駕景飛翔，與神同齡。
　　扶衰自然，上昇玉庭。
　　武曲星官玄章第六
　　北斗散禍，玄映禦空。靈威備守，妖邪絕蹤。
　　七元註籍，名列紫彤。榮身增壽，享福無窮。
　　仙官扶衛，步躡雲中。正真降集，與神同聰。
　　散禍自然，上昇玉宮，
　　破軍星官玄章第七
　　北斗益筭，明霞散敷。流光普匝，真炁長扶。
　　七元度籍，名列紫書。治身添壽，恒處歡娛。
　　飛仙蹈舞，遊宴玄都。徹視表裏，與神同居。
　　益筭自然，上昇玉輿。
　　左輔星官玄章
　　乾坤交泰，三命接靈。上步天宿，飛行九星。
　　左把隱書，右執羽經。拜謁尊帝，受道之名。
　　得越華蓋，騰翔紫庭。今日行道，萬慶交并。
　　受福巍巍，永享長生。身變羽毛，飛昇上清。
　　右弼星官玄章
　　道合三微，玄臺舉真。出常入空，逃形天關。
　　浮翔八極，駕景紫煙。飛步九炁，變化億千。
　　遨遊北蓋，嘯吟勾陳。所求如願，所啟如言。
　　長鎮天地，華晨保年。
　　北斗七元金玄羽章竟