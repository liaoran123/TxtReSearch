三皇內文遺祕
　　經名：三皇內文遺祕。撰人不祥。系唐宋道士纂集六期時《三皇內文》、《黃神越章》、《五嶽真形圖》等書遺文改編而成。一卷。底本出處《正統道藏》洞神部方法類。
　　三皇內文遺祕
　　三皇內文遺祕後序
　　金闕神章，三皇默祕之文也。在天與天為道，而統五行，著萬神，主萬象。在地與地為德，宰萬物，擒精怪，斬邪神。故為無上御攝之法，至神不死之道也。內隱陰陽六化之功，使修行之人，不遭外患。居山止洞林境，修真養素，求訪山中巖谷，若非斯文，則精怪以禍人之性命者多矣。故世市鬧宅，堂室舍宇之中，或年深絕於無人之跡，精邪尚有存焉，而況於探山幽谷，窮路林芳之處也。居山守靜，若不懷斯文者，如將身自投於死地。今降斯文，以辨邪正，令後學仙之士，不遭禍患，橫傷命耳。時年丙午菊節，紫微道人序。
　　三皇內文遺祕
　　天皇內文上
　　天生雲龍，道本上昇，張烈正氣，麗乎太清，輔弼正道，行於正平，六甲洞元，九天超形，福延子孫，仙行自真，次及人皇，人敬長生，六丁九氣，祕密真誠，敬之終吉，昊帝貴名，久知道妙，身體長寧，聞此真句，常任之清。
　　已上八十字，每日暗念一徧，求長生之道。及於子孫，亦得總明。
　　慶延七祖，福及千生，高上太一，真正玉文，斬滅祆邪，和合玉清，仙法本正，名書上清，聖功乃久，法成乃知，昌運大業，仙眾保之，乃命金文，扉命制期。
　　已上五十六字，每遇四時八節，饗祭家親，暗念七徧，不書黑簿。智者勿令人知之恐輕泄也。
　　經傳隱此法禁。
　　已上六字，說此三皇內文傳受已，師不用功行及十日，天神不附。若傳度非法，亦不得受。只依科所傳，勿令人輕慢。
　　授及三皇，常遊玉清，凶惡伏滅，永居山堂，青雲從我，六癸存真，人若保之，六甲護身，勿輕我盟，必昇太清，永命延壽，玉神扶形，萬劫為仙，常處丹天，五嶽四瀆，川洞丹穴，社稷泉源，萬靈布設，風伯雨師，星辰擁訣。
　　已上八十字，六甲六癸日，各念持三徧，五嶽四瀆社稷等神護助也。
　　凡有玄言，皇神祕傳，寫於繒素，藏於洞天，功歸太真，福度千春，無窮劫過，海嶽成塵，祕之斯文，五雲覆映，兆民敬之，吁和昌運，持受清教，命延壽永。
　　已上五十六字，言三皇內文佩受之後，仍寫篆送在山野洞穴之中。勿令人知，永保千春。
　　靈嶽九仙，丹炎洞然，河魁天罡，護道玄言，妄泄伐命，殃及九泉，粉軀碎體，金文莫言。已哉矣慎焉。
　　已上三十七字，言三皇內文佩受之後，說論與人，輕意妄泄，殃及九祖，粉骨傷形，金文永隔。玄言三百一十五字。
　　地皇內文中
　　國合律法，四海咸歸，飄飄玉虛，辟邪保神，萬劫無虞，旁生國土，福皆霑之，卻滅凶殃，福德堂堂，信欽明約，至誠修學，保神終年，歸道捨俗，精勤仙錄，山川嶽瀆，西南東北。
　　已上六十四字，行於山谷，寓於江瀆，暗念一徧，能辟惡獸蛟龍、毒蛇精邪、魍魎祆怪之類也。
　　地皇祕印，和叶天地，三皇真言，福輝九泉，有情蠢動，皆屬上玄，陰陽相生，物皆有靈，含識眾類，皆合道藝，修飾虔誠，可期飛昇，力感玄幽，無妄我求，學法精持，無使狐疑，嶽瀆水上，咸令護之，敬崇三文，是即為希。
　　已上八十字，遇有六畜及胎卵濕化等類有難，暗念一徧，死者解脫，生者安樂。勿令人知聞此真句也。
　　河海洪江，池源列張，人神動用，軌契五方，明星大神，高帝玉文，却絕險厄，護國兆民，名川龍神，攝禍去迍，嶽瀆名丘，太陰剛州，黃龍配列，依願應求，陽明輔弼，道士俗流，知敬斯言，家屬無憂，祆妄邪氣，終不稽留。
　　已上八十字，淨寫一本，著姓名，埋祖先塚墓之間，以為九玄告矣。黑書白紙，外以黑紙封之，卻亦著姓名是也。
　　處世求生，其道必行，歷劫安暢，决定長生，善能保守，必見亨貞，誦之萬徧，玉女下迎，王者祕之，合國咸寧。
　　已上四十字，說三皇之符文，念之百徧，保達地仙長壽。勿令同壇人覺，恐功不成。玄言二百六十四字。
　　人皇內文下
　　舉目自天目心中明星月少小功曜乾坤而地祇斗授林震地戶巽坎離午人門坤巳兌酉天門乾巳坎子鬼門艮戊頭甲乙丙丁庚辛壬元丙上辛。
　　已上五十七字，欲祭醮，先寫一本焚之。八卦二十位，外邪不悮犯，神明護門。不得令人見讀。
　　乘天罡魁林人生陽哀人壽昌九天九土九人九命九真九道九術九生九渺九玄九要九成凡百一十七與超天張天公良世勿明。
　　已上五十一字，凡欲入山水攝邪精，黑書白絹上焚之水伏。勿令人知之。
　　命龍神九建除滿平定房上明神知要屈命句扶明火三人光九天等神大出六鬼蒼爻遠命上拜必炎三石九王姦出勿勿必明三乾勿九九九天化九牛二人魚罪世白無九同明出命左右。
　　已上七十四字，用雌黃書於石瓦上，埋於本宅住處四角。勿令人知之，招財神祿神也。
　　四石山狐出命昌門矣也女安於即言中耶聊六左扉九天九天九天成焉三矣此蒼矣。
　　已上三十四字，依一篆於朱書白紙，每日空心焚之，灰水調服之。如神語言吉即吉，凶即凶。呵氣治病，無不瘥矣。玄言二百一十六字畢矣。已上三皇內文，學道之士須佩帶之，然後方始通神。如未受道籙之人，不得妄行。宜埋藏於名山巖谷之中，免遭天譴。此法本師不度，恐泄天機。同學之士，切令少言，恐毀謗靈文，於身有禍，生遭王法，死遭地獄。慎之慎之，祕之祕之。
　　太清黃神越章祕印
　　用雷震棗木心，於五月五日，或春甲子日，或夏丙午日刻之。
　　凡受持印者，以甲子日人定時，淨室安置印，以煎餅、栢湯、鹽豉，為三楪，供獻，再拜上香。今日小兆臣某，上白　道君皇天太一使者。某今佩持寶印，願內無疾病，外斷諸祆，救護天人，除精卻惡，所求自然，與道合同。上香三啟，再拜　奏還。
　　太清黃神印圖　方四寸八分　一寸二分
　　小越章印圖　方四寸八分　厚一寸二分
　　九老仙都印圖　長闊各方正　三寸二分厚　八分篆二行
　　上清九老仙都印，佩之登山，狼虎精怪自伏，江河風雨順濟。可管洞府仙官吏兵，狼不能害，虎不能傷，水不能溺，臨大危難，必有善生。常人佩之，壽命延年，伏諸邪鬼，百惡不侵。治小兒夜啼驚風，及大人諸般疾患，並燒灰，用乳香湯調下，立效。催生下死胎，佩之安胎。婦人無子，佩之有孕。解呪詛冤枉，令人聰明，用之皆應。得之崇敬，慎勿輕慢。
　　太上黃神越章內法
　　師派
　　帥將元伯，福相火冠，金甲仗劍，朱衣朱履。
　　太玄符使章
　　召呪：玄英烈宏。
　　召符
　　存將吏從斗中降在目前，
　　左卯文，右執符，視將取氣吹符上，或精去處用祕呪。
　　黃神越章祕印，能制伏萬邪，及諸祆怪灾害急難，拜見國王大臣，並皆歡喜，所求遂心。常帶腰袖間，陰兵護助。不可亂傳非人，恐遭天譴，殃及九祖，後悔難矣。
　　越章呪曰：
　　太上老君黃神越章，斬伐天地鬼神吏兵，何敢承當。東歲星、西太白、北辰星、南熒惑，大聖化，滅鬼精，誅盜賊，伏萬兵。仙童玉女天地靈，張星驅攝萬邪氣，井柳星傳角星平，魑魅治命會帝庭。三五治邪氣，掇死籍，上生名，罡武滅，乙神精。天仙降下弟子越章。急急如太上老君律令勅。
　　印章呪曰：
　　黃神天章，帝庭黃神之印，攝鬼精。東斗建節由歲星，南斗治命辟萬兵，西斗魁勺鬼精，北斗束精告帝庭。黃神斬鬼與氣并，中斗大魁熒惑星。角亢治氣都會名，張星火毒除萬兵。大聖化神殺氣橫，牛歷箕斗護身形。罡武上帝壽五星，天皇使者斬邪精。太上賜臣某黃神印章，急急如律令勅。
　　殺鬼呪
　　太上老君，教我殺鬼，與我神方，上呼玉女，收攝不祥，登山石裂，佩帶印章，頭戴華盖，足躡魁罡，左扶六甲，右衛六丁，前有黃神，後有越章，神帥殺伐，不避豪強，先殺惡鬼，後斬夜光，何神不伏，何鬼敢當。急急如律令。
　　勅瘟呪
　　勅東方青瘟之鬼腐木之精，南方赤瘟之鬼炎火之精，西方白瘟之鬼孔金之精，北方黑瘟之鬼淵池之精，中央黃瘟之鬼糞土之精。四時八節，因旺而生，神不內養，外作邪精，五毒之氣，入人身形，或寒或熱，五體不寧。九醜之鬼，知汝姓名，急須速去，不得久停。急急如律令。
　　謹按祖天師漢安四年，在蜀與六天魔王戰，奪二十四治，與會盟青城山黃帝壇下。使人處陽明，鬼濳幽暗，令六天魔王領歸北都，八部鬼帥領眾竄於西域，五行之毒氣從玆而釋之。析石為契，作天地日月之形，置之于絕崖，仍以神印封鬼營匝，使不得相通。今以神符刊行，善信宜於淨室香花供養，自然驅瘟辟惡，集福來祥，惟加至誠，無不感應。龍虎山正一元壇謹白。
　　抱朴子曰：古之人皆佩此印，能辟虎豹及諸山獸。以此印封泥，置四方各一百步，則虎狼不近其內也。若行見新虎迹，以此印順則虎去，逆則虎來。非但虎狼，若山林廟座血食之神，能作禍福者，以印封泥四方塊，其蹤跡不能復神矣。昔有石頭，頭有大龜，在潭為精作禍。有道士戴昺者，以封泥數百塊，乘船擲于潭中。良久，大龜徑長丈餘，浮出不動，小龜羅列水上，其受禍者即安，今名為龜潭也。若服此文，存心中赤童衛持，作二十四息。書符可高五寸，闊四寸，作二十四，則使百禽惡獸奔走，止之則止，使之則使。不但虎豹，以此符封鬼廟屋，大驗。
　　太上曰：欲役鬼神者，先取鬼箭、鬼曰等分，各二兩，陰乾搗為細末，用桑膿汁為丸，如梧桐子大。每服七丸，早晨空心服之，浄水吞下，臨外又服七丸。至七七之後，一切鬼神八吏、六丁一玉女，皆來朝拜，獅虎皆受役。七七之後，不可再服。凡服，取旺方氣一口，念呪曰：
　　百藥之精，眼見鬼形，役使八吏，并及六丁，驅使鬼神，立即通靈，延年益壽，永得長生，白日昇天，飛騰上清。急急如律令。
　　旺方謂春東、夏南、秋西、冬北。邪治病至誠用之，無不感應。
　　護身符身
　　五嶽真形符
　　東嶽泰山，兖州之鎮，號曰蓬玄洞天。在泰安州。徂徠、長白二山為輔。封天齊大生仁聖帝。
　　東嶽
　　東嶽真形符
　　南嶽衡山，荊州之鎮，號曰朱陵洞天。在衡山縣。濳山、霍山為輔嶽。封司天昭聖帝。主治水之要。
　　南嶽
　　南嶽真形符
　　西嶽華山，鎮之#1，號曰總仙洞天。在華陰縣。地肺山、女几山，二山為輔嶽。封金天順聖帝。主羽翼之事。
　　西嶽
　　西嶽真形符
　　北嶽恒山，并州之鎮，號曰總玄洞天。在定州曲陽縣。逢山、抱犢二山為輔嶽。封安天元聖帝。主五穀果熟之事。
　　北嶽
　　北嶽真形符
　　中嶽嵩山，號曰司真洞天。在河南府登封縣。少室、武當二山為輔嶽。封中天崇聖帝。主地土山谷之事。
　　中嶽
　　中嶽真形符
　　三皇內文遺祕竟
　　#1鎮之：當作「雍州之鎮」。