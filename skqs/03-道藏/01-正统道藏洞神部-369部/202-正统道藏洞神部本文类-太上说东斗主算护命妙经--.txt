
　　太上說東斗主筭護命妙經
　　經名：太上說東斗主筭護命妙經。撰人不詳，約出於北宋初。假託太上老君傳授正一天師，言醮祀東斗帝君懺罪延命之事。一卷。底本出處：《正統道藏》洞神部本文類。
　　太上說東斗主算護命妙經
　　老君告正一天師曰：天道冥運，文象玄應，昭而不言，經星常宿中外，官品各有司主，凡一百一十八名，積數七百八十二星，二十八宿，兩曜五星，皆在璇璣，以齊七政，五天大號，靈斗帝君，南北建候，東西均平，光極中央，臨照四方，吾為汝說玄文洞章，世人受誦，變災為祥，至士得之，玄景靈光。吾已為汝說北斗本命之訣，南斗六司之文，度人無量，劫劫長存，吾今復為汝說玉靈瑤篇東斗帝君之名，主算延年，使傳下世，能度三塗五苦八難之厄，能與削死上生，大計之令，總監形魂，玄妙真默，無極無窮。
　　老君曰：東方之神，以斗為鄰，長生大聖，韓君丈人，執我之柄，不死之神，輔我之左，長生之君，弼我之右，司馬大神，行我之政，司命司錄，延壽益算，無量度人，青帝與我護魂，太上與我扶身，巴元醜伯，魔王之真，從我所願，延救天人，急急如律令！
　　呪曰：
　　大道著明，寂默玄冥。五斗中運，四時生成。北都萬鬼，遏人年齡。我有洞章，度世長生。供養尊禮，主人精神。玄中有玄，峨峨玉京。急急如律令！
　　東斗第一蒼靈延生真君，
　　東斗第二陵光護命真君，
　　東斗第三關天大衛集福真君，
　　東斗第四大明和陽保和真君，
　　東斗第五尾極總監真君。
　　老君曰：凡人受誦，必須至誠齋心，東向叩齒，心拜跪坐，閉目存神，如見東方無極之鄉，玄靈帝君、至真大聖、無鞅之眾，羅列周匝，如得監度，有災之日，宜於本命生辰，或月之朔望，月之九日；或家庭觀宇，以時花珍果，焚香靜念，望東斗帝君，醮謝罪業，求益壽年，大靈所與，獲福無量，至人授度，逍逼上清。此經玄奧，深不可詳。
　　太上說經周竟，於玉局座謂天師曰：玄文祕法，授非其人，殃及九祖，所以賜汝流行正道，救度天人，令得長生。天師再拜頂禮受之，如法奉行，自此傳於世矣。
　　太上說東斗主算護命妙經竟