太上除三尸九蟲保生經
　　經名：太上除三尸九蟲保生經。撰人不詳。一卷。底本出處：《正統道藏》洞神部方法類。
　　太上除三尸九蟲保生經
　　三魂圖
　　爽靈
　　台光
　　幽精
　　呪三魂法
　　三魂在肝下，狀如人形，並著青衣，內黃衣。每月初三日、十三日、二十三日是夕，棄身遊外。當須仰臥，去枕伸足，交手心上，合目閉息，三叩齒，三存心。中有赤氣，大如雞子，從內出於咽喉，散布真光，覆身成火，燒身使雨，覺體微熱，即呼三魂名了。微呪曰：
　　紫微玄官，中黃始青。內鍊三魂，胎光安寧。神寶玉室，與我俱生。不得妄動，監者太靈。若欲飛行，惟詣上清。若有飢渴，得飲玉精。爽靈護我，三台養我，幽精保生。急急如律令勑。
　　如此即魂神安靜，灾患不生，邪魔賓伏，身寧道成，永無憂苦也。七魄者，陰邪之氣為鬼也。能使行尸，惶貪嫉拓。惡夢咬齒，令人口是心非。遺精好色，慕戀奢淫。全無淳朴，只以鬼行。心損物為根，陰間埋毒，害人為本。常迷人貞白之路，使人入黑闇之方。好惡不好善，習死不習生。求強人我壯，恣口味昏濁。多尸見而穢，漏催人而急，死圖人與祭祀也。若能運鍊元氣，得丹閉固真精，使陽勝陰消，無為害也。每夜外時呪曰：
　　吾授三皇，太極靈章。吞丹服氣，用去不祥。急急如律令勑。
　　能如是，即得眠臥安穩，身體康強，邪惡灾橫永不敢近也。
　　夫修行絕三尸者，當先專精守道，異於世人，然後服藥。不然者，徒自勞苦矣。
　　七魄圖
　　尸狗
　　伏矢
　　雀陰
　　吞賊
　　飛毒
　　除穢
　　臰肺
　　夫七魄積陰之氣，其形類於鬼也。令人多欲傷勞，窒塞拘急，好穢不好爭。能使行尸，背生向死，諂曲詭詐，慕戀女色，日夜興惡，催人早死。遣入鬼趣，能蔽障人生門，名曰尸狗、伏矢、雀陰、吞賊、飛毒、除穢、見肺。
　　凡有所欲及虛耗人心者，切須禁斷，勿隨之，則當安穩。世人但盡窮物理，自然得道。如被陰魄魔媚惑亂，使人意無正信，狀同尸穢，自然迷性，強心不回。求師問道，不以鬼行邪諂將偽賊。真如此得者，魔難臨身，行之終不成也。蓋果感自然而已，即還沉於行尸，難脫於世網。淪陰冥而為鬼，理不直而為邪。同歸其類，奈何，嘆世皆然。所以述此要訣，露旨迷徒，使先伏於六賊尸魄，漸次登真。假使未達於仙階，亦終不墜於惡道。又每月朔望晦日，七魄不守，尤用意內制之。叩齒七通，呼七魄名一遍。婦女修，叩齒二，七通，兩呼其名。平坐握固冥心，呪曰：
　　玉帝高尊，上皇至真。萬神安鎮，七魄佩身。不得越錯，與惡為群。長居室後，俱化成仙。永守神形，保我得真。游行上宮，同為玉賓。內有靈掖，體有玉津。保我護我，不得邪淫。急急如律令勑。
　　老君曰：陰魄濁尸之氣，在於形魂，神常保守。故學道者，順魂靈制尸魄，為鍊形之術也。若隨陰尸之魄，耗動陽靈之精，損失正氣，易致於死也。經云：魂欲上天，魄入黃泉，還魂返魄，其道自然。又云：鍊陽魂而制陰魄，蓋人生乃隨魂，死乃隨魄。魂好昇，魄好沈。聖人委曲，示修行徑路。使人虛心存精，運氣五神，五神不役，神真自然契應，神仙近也。學道者，當須拘魂制魄，以陽消陰，令魂鍊魄，陰穢漸減，長生之道也。經云：生之徒，十有三，謂三魂七魄也。《黃庭經》云：攝魂還魄，永無傾失。魂魄二神是陰陽之精，能順而專之，拘而制之，無闕魂不離人，則久視之道明也。陽與陰并，而人乃生。結胎運氣媾形者，並由此成也。所以圖而明之，將傳後世，細思而行之。
　　守尸鬼圖
　　其守尸之鬼，亦日破射。形似小兒，忽如犬馬。背有黑毛長二寸，在人身中，死後號之日鬼。一似亡人生時長短，夢人求食，能祟人頭痛，寒熱惡心，云是亡人也。此尸之鬼，假詐種類，魘人魂魄，惡夢顛倒而夭。如得丹服，不能為害。久坐，神光皎潔。
　　兄弟云：昨飲浸藥水，吐瀉出惡物異類，此必是一三尸九蟲也。嗚呼，浸藥泉水，尚有如是大功，何況爐中神藥，豈不通靈也。遂取室中藥爐，拆封打破，見藥一泓，凝然如繆，紫光爍目，香氣襲人精魂。不失於錙銖，兄弟至誠獻天。取藥細研，丸如稻子許。齋戒分作三分，一分埋之於山下濟地，一分散之於江湖濟魚，一分將來救世濟人。兄弟虔誠望天，再拜服之。一粒、三粒、七粒，眉鬚旋生，瘡痍乾落，鬢髮光膩，朽齒重生，肌膚瑩滑，百病全驅。旬日之間，只見雲生谷口，白鶴盤旋，香風滿溪。青童忽至，絳節一雙，龍鸞兩騎，仙童揖二人，請馭雲軒，朝拜金闕，遂冉冉登雲而升仙矣。於唐光化三年秋九月二十一日，有青城山知觀道士楊元一，具狀申縣云：今月二十一日寅時，水溪南北岡草庵中，有二人仙去，莫知所適。即今燒藥，蹤由碑石見在，事莫盡窮耳。
　　三尸圖
　　上尸彭琚
　　上尸彭琚，小名阿呵，在頭上，伐人泥丸、丹田。令人頭重眼昏冷淚，鼻中清涕，耳聾齒落，口見面皺。惑人好車馬，慕聲色，視惡垢同青蟲。穿鑿枯人真元，使人形悴，髮白壽短。令人迷昧睡著，錄人罪名，奏上上元天官。若能服鍊，得精氣固，實靈藥入口，大道不遙，九天非遠。如未間，常以庚申之夜，不寐而殺之，及蔥服朱砂芝草，陰尸自然消化也。
　　中尸彭
　　中尸彭，小名作子，好惑五味，貪愛五色，在人心腹，伐人絳宮中焦。令人心迷健忘，少液氣乏，隨邪倒見，荒悶煩燥，口乾目白。穿鑿人齒，日夜尅害人五臟六腑，成諸疾病。睡多惡夢，鬼交精脫，小便赤白。滑泄嘔逆多痰，耳嗚虛汗，為事恍惚。白日昏沉，每夜驚魘，催人早死，圖人祭祀也。如能恬淡五情，服丹餌相，無能為害，當兔形腐而己。
　　下尸彭矯
　　下尸彭矯，小名季細，在人胃足，伐人下關，傷泄氣海，發作百病。牽引意賊，慕戀女色，勇懃嗜慾，觸事虛耗，不能禁制促命。令人夜與鬼通，背生向死，流浪精氣。令人髓枯筋急，肉燃意倦，身虛腰重，腳膝無力，頻度小便，與邪氣波流，漸成大患。五勞七傷，惑亂染著，尸注不絕，要人死往鬼道，希期飲食祭祀也。如服水銀、湯藥、丹砂、真鈆，其陰尸之魄，自當消滅，而得形全身安也。
　　一曰伏蟲，長四寸。二曰回蟲，長一寸。三曰白蟲，長一寸。四曰肉蟲，如爛李。五曰肺蟲，如蠶蟻，六曰胃蟲，若蝦。七曰鬲蟲，如苽瓣。八曰赤蟲，如生蟲。九曰蜣蟲，色黑。
　　身外有微蟲千萬，細如菜子，此群蟲之主。令皮膚痛癢，為人大風瘡，并惡瘡、癬瘑、痔漏、陰蛆、濕癢，能食人牙齒，蚛落無故血出，惡臰衝人，皆此蟲之所為也。
　　蟲色青
　　伏蟲長四寸，有髭牙，噙人精血。令人無力喘乏，時有惡心。五藏痛悶，走作上下攪刺胸臉。好食肉味生冷，蕩散人真元。多陰汗，便溺餘瀝，背逆腰痛，使人氣虛軟弱，精滑脫失，致疾而死。早宜服礬液，貫眾丹砂，固閉除之，免此蟲於內害亂於生元也。
　　蟲色黑
　　蚘蟲又曰回蟲，一雌一雄，心上心下食人血。令人心痛氣急，肢節煩重，小便難澀，赤白不定，面無顏色，放癡慵懶，口吐清水。其蟲長一尺，飲心血而通靈。常宜以丹砂書真一符塞之，及吞二氣水銀殺之。不爾穿刺人心脾，楚痛難忍而斃，及耗憊人正氣，令人卒死，是此蟲也。
　　蟲色白
　　寸白蟲長一寸，子孫相生，更長者四五寸已來。令人好喫生米、生茶、生繪、生果、及憔肉等物，宣泄人藏腑，瘦薄人形骸，嘔痰多涕，面黃無力，咬人腹內攪刺，忽成氣塊，痛便難忍，時有痢疾，漸變脫肛。如或更餐雞肉，特地蟲生，長養無限，穿人藏腑，窩成窟穴不覺，氣促而死。如服水銀丹砂殺滅，漸漸安寧也。
　　蟲色黑
　　肉蟲如爛李，食人血。令人正氣泄憊，淋漏餘瀝，舉動蕤弱，筋背無力，皮毛痛癢，肌肉漸漸乾黑。居上膜中，令人好色，伐人勞病。慕肉血之味，枯陽靈之精，耗盡得疾而死。急宜服二氣丹砂絕滅之，而兔形骸消瘦也。
　　蟲色赤
　　肺蟲狀如蠶，老者色蒼，或如紅蟻，飲食人精氣。堅守肺口，令人多痰。咳嗽變成疾，臉脹氣急，夜臥不安，嚨嗚如貓兒之聲。能閉人五音，面無精光，皮毛枯瘁，髭髮脫落，漸漸喘息無力。甚者更加咯血，耳張肩戴，胸堂骨出，形體瘦惡，只欲思睡。通連六腑，泄痢頻下膿血，變成五痔，及傳尸勞病復連，血乾頰赤，骨蒸虛汗，涕唾腥鹹，害及性命，瞥然而已。宜服海魚丹、金花散、紫蘇湯順肺，煎即得除其根本。不然者，肺脹亂腳襲，不覺氣乏而夭也。
　　胃蟲如蟾，或如虎質。接人飲食，令人易飢。好血肉滋味之物，況生冷甜香之氣。虛人藏腑，骨體瘦薄。唇焦而口生瘡，鼻塞而皮毛痛疼。四肢拘急，背膊煩勞。漸漸惡心，多生痰涕。飲酒嘔逆，餐啜不加。氣結心胸，走衝兩協，忽攻外腎，氣盡而姐月華。先補於心脾日精，後消於陰魄，蟲當溶化，丹駐顏紅。
　　蟲青赤相雜
　　鬲蟲，令人六識昏迷，少語多睡。睡後夢遊，他邑登山，峻嶺連綿，墜落。渡水乘船，忽遭沉。邁柳曲共妖桃語，笑花衢與陰穢相交，世人皆言魘也。此是陰氣蕩動，陽氣全輸。艷媚牽情，靈根斬伐。脫失精氣，形轉傷殘。可惜紅顏，參差覺老。若得靈砂服餌，敵血批肌而活。似旱苗得一溉之功，如田獲十倍之利。
　　蟲赤色
　　赤蟲，令人無氣虛憊，腰重眼昏，兩耳嗚聾。陰癢盜汗，精滑冷脫。膂痛背問，骨髓酸疼。飲食無味，腸胃虛吼。精隨水轉，化入小便。氣濁血滯，結成瘡腫癰疽，而致夭傷。宜先餌鎮心砂安魂，藥補虛丹固閉二門，使榮衛交通，蟲自消化，兔形骸枯損矣。
　　四蟲微紫周匝細蟲並黑
　　蜣蟲色黑，身外有微蟲，周雨無數，細如菜子也，此群蟲之主。為人皮膚瘡疥、惡癬頭上、白屑甲虱，并陰疽濕癢、痔漏、鼠妳、白癢等風，無所不作。蝕人牙齒蚛落，無故出血，臰氣衝人，及腳下窩旋，頑痺大風，癩瘡遍身，膿血尸見，眉毛墜落，肉色漸加青黑，遞相易人。父子絕骨肉之親，夫妻棄義合之體。故聖賢留其至藥妙訣，使後人先沐浴齋戒，然後至服丹砂、水銀、礬液、輕粉，殺三尸蟲而免害及子孫形體，保其安康也。
　　蟲色深黑
　　昔張君從王先生學道，後師孫真人，先授去蟲之法。其尸蟲形狀因餌，至藥透下，以視弟子周君，周君圖之，將傳後人。後有西蜀青城山道士趙希夷，道業精微，登山歷險。時彭州刺史庾河郎中，迎在州中，師事之。後經數年，每至庚申日，依經守持，服餌符藥，從午至子，晝夜不息，亦感三尺九蟲下，遂命工人圖其形質，將傳保生之人。余友陳靈章，本東平人，元和中屆于西蜀修道。至長慶初仲夏月，於新橋道友李玄會家，絕糧一百餘日，攻氣術，服陽精、水銀、靈藥，每日服水三盞。至九十七日，日與一盞，覺腹中微痛。須臾之間，其痛轉甚，似欲遊退。李公云：九十餘日不食，必無滓穢，應有異事，令於盆子中退。良久問，下一團脂膜，轉動不住，以水洗之，膜透乃見，有蟲兩枚，髭爪俱備，色黑。每箇有腳六隻，髭長五分，丹眼，足頭皆如朱點，狀似夏中柳樹上蟲，俗呼曰伊羊。遂各取手內，拳之耕人手，如石鼠，衆呼異之嗟乎，五藏有如是之蟲，人豈得長壽。陳君服丹，退下此蟲畢，顏如童稚，耳目聰明，後入青城山不復出。乃編入策，并圖其形，將警來者。
　　傳胎知命蟲圖
　　此傳胎知命蟲，共飛尸同類，抱穀氣流精，與人俱生。能令人無正信，嫉妬善道，與惡為侶，怕懼陽靈。每發嗔怒，要人同歸鬼趣。日夜凶惑，怪貪憎愛。人我六情，恩愛好色。牽染不淨，透漏元精。作人病本，消耗形神，勞役真性。使人誅求急急，苟且波波，覺命盡方為休了。此蟲好食肉茶及炙煿，令人藏腑宣泄，耳目昏沉，口鼻氣臭，淋漏滴瀝，白屑滿頭，皮膚瘋癢，渾身拘急，內漸傷殘而歸死路。蟲有擺撥其鬼將，口塞人生門，方始化去。若閉精運氣服丹，無以為害，身安住世，而永免憂患也。
　　老君去尸蟲方
　　貫衆，五分殺伏蟲。白雀蘆，十二分殺尤蟲。
　　蜀漆。三分殺白蟲。蕪荑，五分殺肉蟲。
　　雷丸，五分殺赤蟲。僵蚕，四分戒痛蟲。
　　厚朴，五分殺肺蟲。狼牙子，四分殺青蟲。
　　石蠶。五分殺蛻蟲。
　　右件九味，細到，熬令香熟，搗羅為末，蜜丸如梧桐子大。以輕粉漿服五九，日三服。加至十丸，三十日見效。六十日百病愈，衆蟲盡，病差。凡服此丹藥，先須齋戒，至心餌之，無不效也。斯經訣，耳目驗矣。甲子日，為秘之秘之。
　　太上去三尸鍊水銀靈砂秘訣
　　朱汞，一斤，太陽，一兩。旭黃，三兩。
　　右都慢火炒，一伏時，候紫色，以水火鼎飛七度，然後大火煆之。出火毒了，大麥麵丸，如梧桐子大。每兩入輕粉六銖，丸之空心，服七粒。忌羊血、葵菜。真人云：人服安魂魄，固元精，補血液，駐顏色，松百病，壯筋骨，並效。
　　老君六旬六甲符，每十日一服十枚，去三尸九蟲，保陽精，經大驗矣。兼用前訣，水銀砂，研用書符，常餌之。
　　六用符
　　叩齒三通，稽首叩頭，呼六甲神名，云某奉受靈符。　
　　謹請甲子神王文卿，從官一十八人，降下纏吾筆。
　　謹請甲戌神展子公，從官一十四人，降下纏吾筆。　　
　　謹請甲申神扈文卿，從官一十六人，降下纏吾筆。
　　謹請甲午神衛上卿，從官一十八人，降下纏吾筆。
　　謹請甲辰神孟非卿，從官一十四人，降下纏吾筆。
　　謹請甲寅神明文章，從官一十六人，降下纏吾筆。
　　右已上神符，於淨室中燒香札之。
　　右以除破日朱書，吞之伏滅三尸。
　　其符三道，每至庚申日夜，朱書曰紙上，吞萬不失一。庚申日夜，禁絕尸鬼，警備以朱砂，點左右目下，以雄黃點右鼻，令小入左鼻中。點畢，先叩齒三通，呪曰：
　　上景飛纏，朱黃散煙。氣撮濁邪，尸穢沉眠。如魂鍊魄，合形為仙。令我不死，福壽永全。聰聽徹視，長享利元。
　　呪畢，又叩齒三通，咽液三過。以右手第二指躡右鼻孔下，左手第三指躡左鼻下，各七過當盡，陰按之，勿舉手也。此是七魄遊尸之門戶，精賊之津梁。故以朱黃之精，塞尸鬼之路，閉淫亂之氣矣。
　　又甲子日伏三尸秘法。平明時，取束面水一升，日中時亦取一升，日入時取一升。黃昏後，露星月下，至夜半時祝，面束服之。呪曰：
　　天清地寧，日月五星。六甲神水，滅尸賊兵。回凶為吉，元享利貞。急急如律令。
　　初神去本丸，又名制蟲丸。
　　大附子，五兩，八角者炮，令拆。薰陸香，五兩。青木香，五兩。麻子仁，七升。乾地黃，六兩。大黃，五兩。詹木糖膠，五兩。术，七兩。茱萸南行根皮，五月五日午時，向王收之，用五兩。桂心，五兩。雲芝英，五兩。丹砂，五兩。石上菖蒲。乾之令燥，秤取十兩，以浮清酒一斗浸。
　　右一十三味，別搗，各三千杵。畢都合和以白蜜。又搗八千杵，大几搗五萬杵藥成。以密器謹盛之，勿泄氣及殗污也。平旦東向，初服七九，如小豆大。漸益一九，以酒服之。此藥益補，除千灾，固魂魄，填液血也。服盡一劑，則穀蟲死，蟲死則三尸枯。亦可常服，穀蟲。既滅，使食穀而無病，過飽而無傷。此至真之言，固合修之。
　　造雲芝英法
　　雲母粉，五兩。雄黃，篩令極細，秤四兩。右二味合著銅器中，微下火，令藥色小變。畢，內竹筒中，以松脂急塞其口，慎勿令泄氣。懸於飯訊下，蒸熟一碩米飯，畢。撥視令三物相合，如凝脂。更以松脂重和之，都合，和藥用十兩松脂也。屋上懸二十四日訖，搗一萬杵，於是雲芝英成也。先齋三日，合之雲芝英成。後更齋七日，乃合制蟲。九齋者，勿食五辛、五肉，忌婦人鷂犬之輩見之，當別止一室以合之。諸齋不精，及犯禁忌，服藥無益。及令人發火瘡匝身者，以表合藥不精、齋中犯禁忌之驗也。又藥物當用精上者，及每事取妙繕而已。合藥當取月旦，及三日、七日、十一日，燒香設神床席於東面，其日司命太一君鈴監省之也。合藥對席，東向也。夫造此大藥，不用天陰及風雨日，祕之祕之耳。昔修羊公、穠丘子、東方朔、雀文子、商丘子，俱服此藥以辟穀，皆得仙也。　　
　　去三尸蟲方，出蘇仙內傳
　　蕪荑，五兩。枸杞根，二兩。乾漆，四兩熬，此一件獨熬，候煙出。
　　右件三味搗合，細羅為散。辰旦，先喫飲食，以手三指捻藥末，以井花水和服之。五日三蟲自下，初時令人惆悵悲思，是蟲去之驗矣。
　　太清八瓊丹方
　　丹砂，雄黃，空青，瑠璜，雲母，戎監，消石，雌黃。
　　右件八味准，飛鍊諸丹研煞，修理布置，一依四神丹法，並在《飛伏諸石經》中矣。
　　守庚申之日法
　　存頭中有太上老君、泥丸真人二人，立共坐上，著遠遊冠子，服玄袍，坐於冥光帳中，下視口、目、耳、鼻清滌氣，謂之上一抱部之魂。心中有太上帝、絳宮真人二人，立共坐，著九陽冠，服丹南逸景之袍，坐於朱陵帳中，下視四體情狀，肝、脾、膽、腎，皆令清潔，如五色玉，謂之中一拘四肢之邪精。存臍內，有太黃老君，黃真人二人，載十靈之冠，服黃羅之袍，坐於黃錦帳中，下視脾腸之孔竅，皆令分明如素，謂之下一拘腸胃制骸魄。於是，三尸無從得動也。
　　太上真人口訣
　　以春乙卯日、夏丙午日、秋庚申日、冬壬子日，冥目臥時，先搗朱砂、雄黃、雌黃三分等，細羅之，綿裹如棗大，以塞鼻中，此謂消三尸鍊七魄之道祕法，勿令有知者。明日日中時，以東流水浴畢，更整飾床席，三尸服新衣，洗除鼻中，及掃灑寢席床下，通令所止一室諍潔也。便安枕臥，閉氣握固良久，微呪曰：
　　天道有常，改故易新。上帝吉日，沐浴為真。三氣消尸，朱黃合魂。寶鍊七魄，元與我親。
　　呪畢。此道是消鍊尸穢之上法，改真新形之要訣，四時唯各取一日為吉。趙先生曰：欲除三尸九蟲之法，常以月建之日夜半子時，密出庭中，正東向，平體正氣，叩齒三十通訖。舉頭小仰，即復下頭小俛，因咽液二七過。又雙前卻兩手二七過，前後卻授手為之竊。呪曰：南昌君五人，官將百二十人，為某除三尸伏尸，將某周遊天下，過度灾厄。語訖，徐徐左回，還臥行之，三尸消滅。若月中有重建者，為修之法，欲得齋戒獨住，不欲人雜錯務，令寂靜，勿使人知之，及六畜烏獸並無聲為妙。此法易行，無恍惚之患。又曰：欲除尸蟲之法，春月擇甲乙之日，夜視歲星所在，朝之再拜，正心窺呪曰：願東方明星，若扶我魂，接我魄，使我壽，如松相，千秋萬歲，長生不落。除我身中三尸九蟲，盡去消滅。常擇清淨地，常行之為善。此仁德樂生君，木剋土，所以除土尸。又法除三尸九蟲，常以月晦日月出時，東向禹步三，呪曰：諾皋諾皋者，喚聲如言號耳。月中有兔、蝦、，日中有蟲、三足烏，水中有蟲蛇與魚，土中有蟲蟻、螻蛄，腹中有蟲魷、白徒。凡三呪，正祕之。禹步法閉氣，先前左足，次前右足，以左足並右足，為三步也。
　　又法，常以寅日去手爪，午日去足甲，於十一月十六日燒為灰，服之。蔣先生曰：用五行紫文，常以朔望日日中時，臨目西向。臨者，目常閉而不開也。存兩目中出青氣，心中出赤氣，臍下出黃氣。於是三氣相達，以灌一身。須臾內外通徹，覺如火光之狀。良久，乃叩齒十四通，咽液十四過畢。此謂鍊形之道，除三尸之法也。久行之，則體有五香氣也。常以鷄嗚時漱，取醴泉咽之，凡三漱。戊上當起，徐徐定氣，勿與人言語也。
　　修行存想圖
　　太上除三尸九蟲保生經竟