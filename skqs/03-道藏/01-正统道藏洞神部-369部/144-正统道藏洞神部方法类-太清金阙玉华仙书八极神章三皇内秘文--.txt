太清金闕玉華仙書八極神章三皇內祕文
　　經名：太清金闕玉華仙書八極神章三皇內祕文。撰人不詳。內言及陳搏，當出於北宋。言符咒法術。三卷。底本出處：《正統道藏》洞神部方法類。
　　太清金闕玉華仙書八極神章三皇內祕文序
　　九玄之初，二象未構，空洞凝華，靈風集粹，神章結於混成，玉字標於獨化，挺乎有無之際，煥乎玄黃之先。日月得之以照臨，乾坤資之以覆載。於是無上虛皇命元始大聖編于金闕，次於玉章，內祕上玄，未流下土，降鑒有道，乃賜斯文。故軒轅受符，伏犧受圖，高辛得天經，大禹獲洛書，神道有攝降，啟於玆矣。又玄元愍俗，歷為帝師，人倫浮偽則垂道德，以示淳朴，鬼神雜擾則降此文，以蕩妖邪。斯又西臺而隱靈文，東華而祕真訣。其龍章雲篆，非賢不傳，戒之不退，用之保專。雖未得神仙之道，而亦在世遊行，已證地仙之果也。可以玉石作匣，五綵為囊，祕藏丹房，而勿慢輕矣。
　　太清金闕玉華仙書八極神章三皇內祕文卷上
　　微正章第一
　　天皇君曰：太虛之先，寂寥無象，何以至精感激，而真一存焉，真一運行而元氣自化。元氣有中之無，無中之有，廣不可量，微不可察，氤氳漸著，混元無移，萬象之端，兆朕於此。以清徹明朗者浮之為天，濁滯煩昧者積之為地，平和柔順者結之為人，至靈剛秀者化之為神，錯謬陰戾者散而為異類。皆稟一氣之所生，分萬殊而各位，雖群動紏紛而皆可聖矣。滅而復生，周而復始，道德之體，人神之心，感應不窮，未嘗倍於動用之境矣。故道者乃虛無之象，造化之根，神明之本，天地之源。其大無外，其微無內，浩曠無端，杳冥無際，而至幽靡測，而大明垂光，至靜無心而品物有方。混元無物，寂悄無聲，萬象以之而生，五行以之而成。生者有極，成者有虧，生生成成，今古湛然不移，此之為道也。德者，天地所稟，陰陽所資，經以五行，緯以四時，牧之以君，訓之以師，幽冥動植，咸暢其宜，恩流不息，群生不知此之為德也。是知道德者，乃天地之祖也；天地者，乃萬物之父母也；羅天之尊者，乃虛無之紀綱也；八極之神者，乃天地之柄也；日月清明者，乃天地之度數也；萬星群象者，乃天地之變道也；五行六氣者，乃天地之樞機也；帝王國君者，乃三才之主總也；群品之類者，乃陰陽之移氣也；精邪鬼怪者，乃天地之影響也；靈芝仙藥者，乃精明純粹所化也。是知萬物之源者，皆道德為根，象帝之先，真一之為本也。
　　神宗章第二
　　天皇君曰：天地者，不能自有生也。生天地者，太極也。太極者，不能自運也。運太極者，真精也。真精者，自然運化也。惟神惟明，是曰虛皇，高居九清，乃司玄化。總御萬靈者，曰元始君也。元始君者，一曰盤古真人，二日九皇都主，三曰八極神王，四曰大羅仙總持。天形如巨蓋，日月未著明，星辰未著光，玄元虛曠，況蕩彌冥，寂寂默默，混沌無名。上無所係，下無所根，上無八極，下無五嶽，上無變通，下無樞機，時元始君混成焉。常呼吸元氣，後生變通，感激真精，至於太極一氣，分判而成兩儀，上列三清，下分四大劫。又經四萬劫，地生剛須，剛須生濱牽，濱牽生龍，龍生水，岸石山血，血化為大元少母。大元少母生能人言，容姿絕妙，常遊地藏之間，呼吸元氣。元始知之，與之通氣，然後日月有明，星辰有光，五運自分，六氣自正。後經四萬劫，元始化為盤古真人，與之開其左心、小腸，後方能育。又經四萬劫，生天皇王，十三頭。天皇王生地皇王，地皇王生人皇王，是有三皇內祕之法，乃斯文也。然後布列五方，成五嶽之神，為五行之主也。在天為五星、五氣，在地為五行、五嶽。東方有東嶽之神，乃陽木之君。南方有南嶽之神，乃離明之君。西方有西嶽之神，乃大著之君。北方有北嶽之神，乃靈宰之君。中央有中嶽之神，乃軒轅公孫之帝。樞以萬象之主，掌以交泰之籍也。天中大羅八天三十二帝，八極有七百二十君，虛無三十六洞天，有八方消魔神王之神也。
　　上三霄：
　　蒼霄四洞天：日精寶籙洞天，內有日光之主為正，太陽天子為宗，以次神王，以次神仙，在其內者，並主一切世間照臨之事。月華明應洞天，以太陰星陽神為主，月華天女為正，其內神王，其內神仙，並主星辰交變、陰陽否泰、萬物休咎之事。南斗注生洞天，內有南斗長生大帝為主，長生星君為正，內有神王，內有神仙，並主水陸趣生錄貴賤之事，掌以群生生死之籍。北斗七符籙羅洞天，內有北極紫微大帝為主，內有神王，內有神仙，並主齋醮罪福，除斷鬼邪、掃蕩精魅之事也。
　　風霄四洞天：寶華神光洞天、太素精陽洞天、金華西玉洞天、積英絕粹洞天。此四洞天神，四洞天仙，並主文明之職，掌握陰府之事也。
　　雲霄四洞天：太虛神應洞天、七明焰魔洞天、虛境刀利洞天、八極靜度洞天。此四洞天神，四洞天仙，並主以十善行絕之事，統以昇仙之職。此三霄之外，自下至上，以中為度，乃天關之上矣。
　　中三霄：
　　煙霄四洞天：紫極靜梵洞天、神霄玉清洞天、陽明朱鳳洞天、東華青童洞天。此四洞天神，四洞天仙，並主水府地祇海嶽福地之事，三島十洲地仙散仙劍仙、積德積行修行上士之職也。
　　霞霄四洞天：羽風虛白洞天、太易和陽洞天、瓊雲上真洞天、太初集仙洞天。此四洞天神，四洞天仙，皆得陽明六化陰精大變之功也，主以列仙昇天，握以南宮之職。
　　氣霄四洞天：太始玉清洞天、太和四聖洞天、神霄消魔洞天、天華上相洞天。此四洞天神，四洞天仙，並以主運氣劫度，日月魂魄，星辰交失，人主興廢，天地威氣，風雨之集聚。自中以上為度，此三霄凝精陽首，接宇宙，結真氣，作宮庭，屬三境之所也。
　　下三霄：
　　景霄四洞天：太清金闕洞天、神真玄化洞天、木公金母洞天、三元極變洞天。此四洞天乃玉皇大帝為主，內有神王，內有神仙，皆主天上地下陰府，三統七禦，掌握萬事之職也。
　　碧霄四洞天：碧虛太一洞天、紫英夜光洞天、精華太空洞天、玉陽無極洞天。此四洞天神，四洞天仙，乃玉皇大帝為主，並職天上一切天仙天官、天人得失之事也。
　　丹霄四洞天：錦林洞天、雲林洞天、神精洞天、大羅洞天。此四洞天以地皇正主，天皇大帝都主，中有神王，中有天官，並主三清聖教，八極靈文之職，檢校仙書神訣之事。
　　九霄之上、八極之外，名曰大羅之天，中有玉清聖境，無上聖宗，無上仙君，大道之母，一氣之君，號曰元始也。中有上清真境，元皇大道君所居。中有太清仙境，太上老君所居。玉京之山，珠林紫實，瓊花鳳髓，以生其上。中有八十一路，以通塵世八十一洞天。天中之祖聖、天中之祖宗、天中之神王、天中之帝君、天中之天官、天中之天仙、天中之天人、天中之大聖、九霄之神、五嶽之君，皆五日一朝赴玉京之山。三境之內，元始之前，雖八天九地萬萬餘里，遠近皆集，頃刻之間也。
　　五嶽之下，地仙所職者，北方真武真君。生伏塵世，祖積陰功，幼慕真風，少習道業，精達造化之源流，深測神變之妙理。遇玉清君授以斬鬼玉文天書十部，鐵鏡銅符，以蕩陰精妖魅，以散髮執玉清天丁劍，披八卦羽化衣服，踏天地龜蛇者是也。南嶽司命者，隋魏夫人也。東嶽司命者，乃紫微王夫人也。西嶽司命者，乃西王母第十三愛女也。北嶽司命者，乃唐臣崔府君也。中嶽司命者，乃唐臣李靖也。三元罪福官者，乃三茆真君也。太初之婦為峨媚山道君，漢張子房為王屋
　　山道君，主五湖四海三澗九江沈溺死人之事。王喜先生為蓬萊上島仙主，大景先生涓子為蓬萊中島仙主，許真君為丹臺宮主，管天下神仙功行之事。楊太君為天台山道君，後為玉皇佐書仙吏。邵堅為匡廬山小有洞主，陳搏先生管蓬萊下島仙主，鐘離嘉管瑤臺宮仙主，又權南洲講法太師。是以七十二福地、八十一洞天、十洲三島小仙、九地隱士、陰府鬼官、酆都神主、山水小使、江海民神，修行仙子未昇天者，皆不上於玉籍，名號未列於金簡也。
　　鬼宗章第三
　　鬼者無形之至靈者也，虛焉神寂而莫識，其妙焉若谷應而不流。
　　東方八鬼：一曰陰尸之鬼，於東方，狀如幼童，多化作女人身，以從天神者。一曰羅達之鬼，一曰陽明之鬼，一曰赤風之鬼，一曰孤花之鬼，一曰大泉之鬼，一曰汶鳴之鬼，一曰神魔之鬼。此類八鬼，乃天神所役正直之鬼，以無私意害賊人之性命也。並居東方歲德之位也。
　　南方八鬼：一曰烏羅那鬼，一曰天大婆鬼，一曰地雷吒鬼，一曰精靈鬼，一曰九尸鬼，一曰木井鬼，一曰孫道天神鬼，一曰牛女鬼。此八鬼各皆雞首人身，身著黃紗服衣，衣朱焰色，隨天神為風雹之吏，並居南方火德熒惑之位也。
　　西方八鬼：一曰純生鬼，一曰無那魄尸鬼，一日注迷鬼，一曰毫駝鬼，一曰蠻變鬼，一曰天星鬼，一曰皇吒鬼，一曰陰魅鬼。此八鬼正無私邪，並隨天神處斷妖邪，斬殺不平之人，並居太白之位也。
　　北方八鬼：一曰夜叉鬼，一曰伏羅鬼，一曰人帝鬼，一曰祥化鬼，一曰波離鬼，一曰魔吻鬼，一曰執殺鬼，一曰金鳳女子鬼。此八鬼乃北方北帝之用兵，正直無曲，常隨北帝君以蕩掃諸耗魅，其形狀若天神，並居北方危宿辰星之位也。
　　中央八鬼：一曰僧吒鬼，一曰鳴吒鬼，一曰尾星鬼，一曰海殺鬼，一曰六丁鬼，一曰六甲鬼，一曰玉女鬼，一曰五道鬼。此八鬼亦隨天神，以從五嶽，追取死人、送變禍福者，其鬼狀若神形，並居中央鎮星之位也。
　　天皇君曰：此五方四十天鬼乃五嶽之正吏，五方之正兵，天神之用虛無之正氣也。助天地之德以使，風雷，從五嶽之佐，以掃奸詐。其五方之鬼，每一鬼下各領吏兵三十萬，助天地之正氣也。凡欲役使五方之鬼者，亦有法焉。如金日者使西方八鬼，木日使東方八鬼，火日使南方八鬼，水日使北方八鬼，土日使中央八鬼。欲使之者，先書天皇真形符於黃羅之上，長五寸，闊五寸，以朱書為上，燒作灰，面望天門以香湯吞之。其符入腹，精神立變，萬鬼見之自伏，萬神見之自歸，以為護身而兔外害矣。然後於其日方書一鬼名於白紙上，在於面正望天門，念天皇上帝呪三徧，取氣三口，吹於印上，用朱砂塗印，面望其方，大呼鬼名一聲，用印印於紙上。鬼名一印，其鬼自現，或六丁、或六甲玉女。諸鬼細言問之，一切所告之懷，無不遂意。或為輕風，或為薄霧，或作雲霞，或變龍虎，或化萬物之形狀，或化山林巖石之體，或為羊馬，或作飛走，或乘雲鶴遊戲方外，或促地遊四大神洲，觀一切萬事。欲斷不平之事，取劍一口，長三尺二寸，鋒突刃利者，乃左手執劍於天門，右手執天皇上帝之印，念天皇御嘆三徧，取氣三口，吹在印上，朱砂塗印，劍尖一印，擲劍在空中。其鬼以知其人意，雖千萬里重隔江海，頃刻之間，人頭落焉。
　　天皇君曰：昔有古神人致虛先生，未行內妙，先達變通之理。將入初程，遂意遊四海之外，是以攝御萬靈，同臻眾妙者，俱不出於斯文焉。學夫遭遇，專以虛白，勿得情欲違犯也。將心歸正，志守太和，忘意抱淳，漸入仙宗，如有六塵不息，牛牧不忘，情欲不斷，俗操不絕者，與吾文異矣。
　　精宗章第四
　　天皇君曰：五方天鬼之外，一切小靈並屬精魅之宗，雖怪之異，無以助正氣之德，皆屬私神魔精之類，以吾之御印，以吾之御呪，隨即見形，可以役使如家奴僕焉。吾之法者，使其神也，如烈火焚其秋毫，役其鬼也，若海波漂其枯葉。正神之外，正鬼之外，有七十二精，後以細述焉。此鬼天不收，地不管，五嶽不御，山海不拘，不從大德，不助真風，好殺好亂，淫邪食血肉，不正之鬼，號曰私神名也。
　　一名魔魂吞尸精，形如二八女子，丹臉朱唇，綠眉紅頰，目澄秋水，體凝脂膏，好著翠藍，服頂以蛾華冠，人見之多認為仙女。化成樓宇，以妖氣變化宮庭，搆人生成疾患，亂我之玄風，使修行之人不康矣。其鬼精姓任，左眉間有紫毫一莖，長一寸許，本是萬年狐狸，歷世之久，變化為妹色，惑人者多矣。修仙學道之士，入山忽見之，但呼其小名曰摩魂吞尸鬼，其鬼聞人言其名而身自滅矣，故曰知根不聖也。
　　一名五統私神之鬼精，其狀如一美男子之貌，獨一足，好遊世間，淫亂生人之室者，有連年累月不去者，本出於一人家家奴，後死有五統之力。今世之婦女，言有夫兼寢，生人怪笑怪哭，忽死忽生，空中自笑，忽與人言，遣發不去，著魅陰人，或偷盜外物以助家者是也。欲去之者，用黃紙五寸，朱書天皇真形符在上，作灰，用香湯，令婦人女子望天門吞之，執天皇上帝印於天門，念天皇呪三徧，取氣三口呪入印中，用白紙書五統名跡在上，以朱砂塗印上，印於紙上，令掃人女子用緋袋戴之於頭心，即時滅矣。
　　一名貓毛神，狀如三十餘男子，皂衣赤足，雞爪人形，多著陰人，詐稱通天神之號，善知未來之事，今之師婆是此神所著也，本出強魂枉死之人也。
　　一名血尸神，神形如鳥毛之猴，朱目白眉，或化蛇，或化蜘蛛、蝦麻之狀，多著婦人身中，以食人五臟精華，飲人肌血，令人日瘦，作病命亡，其鬼卻化本形復入別人體中，今之男女以傳襲癆病是也。其精本出吞毛之國老犬精也。
　　一名豬角白腹鬼，精形如七八歲童子，紫衣烏足，其形多化為穀水之狀，人悮食之，令人作病，無言默語而至死者是也，號為不語病。修仙之士但欲飲水，映面無光，或欲飲食，見食變色者是此怪在內也，慎勿食之。其鬼本出於產死之強魂也。
　　一名女叉精，狀如麤惡婦人，著青衣，於夜間多著小兒腹內，以盜小兒之魂魄，令小兒夜啼是也。
　　一名條了精鬼，總領三四卒小兒，形狀不等，有驢首人身，黃衣面赤，執一囊服，內含邪氣，愛遊八方以散時癘於人。今人言天行病者，乃是此鬼也，乃變瘍氣。其鬼本出於五行不正之氣，是人強魂所化也。
　　一名咬拆曲石神，狀如少女，夭姿姝色，或變為人屬，愛夜寢，若夢陰陽，相奪人之真氣。其鬼本出人世採陰坐禪不成之輩，又名清靈善爽之鬼，今人言夜夢鬼交是也。天曹不收，地神不管，天地私神，八山之精也。
　　一名雷聲急，狀若伏虎，花斑綠項，愛夜遊高峰之上，於人無患，乃萬歲銅礦之精是也。
　　一名春瓊泉，狀若二八女子，三髻，黃衣長裙，赤足，多執火夜行，不過數步自滅矣。乃萬年金苗之精也。
　　一名束少年，狀若小童，頂帽撒履，衣白貌秀，多日出時執一禽魚，戲遊於人路，乃萬年銀苗之精也。
　　一名雙石尸精，其形朱髮披散，誹衣碧目，身長丈許，多在山中，與人相應，或叫人姓名，多於石堆嶮峻處崩崖滾石，以打損人者多矣。本出山中石打死無主孤魂之精也。此乃天地不收，江河不拘，多害生靈，損人性命。
　　一名魚白水耗精，凶惡揪池多有之。其變形狀，若一陰人之覆浮於水邊，人見之救拔而多溺於水，此怪乃水溺死強魂之精也。
　　一名朱蛇白面精，乃鬼形多遊水邊，口叫要人替聲，人見之行十步許，其鬼以氣噴人，其人不由自己心，乃投身於水也，此者亦水溺死之強魂也。
　　一名王玉真，形狀如小女，帶峨冠華服，骨秀顏姿麗，青衣朱履，常領侍女兩三人，其鬼多處空宅，石巖、圍壇、深山人寂之處，以魅少年之君，十有九死。凡見之者，右眉間有青毫一莖，長二寸許，好歌曲，善詩詞，以至昏暮好惑生人之心，今之山谷中甚有焉。其精本出於三千年白蛇之精也。
　　一名秋草葉精，其狀乃少女之形，貌潤體鉗，紅帛裹髻。或見相逐，常有五七人，能化水為酒漿，善吟詠。此怪以大湫遠路孤靜人稀山谷花木間有之，其怪本出於年深拱鼠之精也。
　　一名朱眉魂，狀如惡鬼之形，兩首一身，馬足虎手，赤體無衣，長數丈餘，多詐稱神人，又誑為土地，人不知其根者，以香火供養，積日之久，無不賊人之命矣。其精本出於年深者樹之精也。
　　一名霍公孫，狀若飛鳥，兩首一身，錦毛赤觜，大小如雞之形，其怪亦能呼吸人之精神，漸令人死矣。此乃數千年伏翔之精也。
　　一名海僧尼，狀乃一魚，形如女子，面首甚有姝色，骨冠骨髻，遊於山水，或入河海水中。此怪見人多吐氣，以混水氣向人，人着者無不死矣。故人謂之曰有魚婦人頭，善能言語者是也。此乃年深人魂之精也。
　　一名鹿身戒尸精，乃人形也，若女子衣白孝服，多啼哭於水邊，人見之欲問，令人死矣。此怪乃千年鯉魚之精也。
　　一名惡毒鬼，其形如人狀，人多不見，悮入水中，在水執人腳足不能出，令人至死，不能得出矣。
　　一名黃孝白面精，狀若小蛇，朱鱗，有足五隻，多遊於井邊，人見之以為投井，使人自然生心不由己，而投井死矣。此乃投井之強魂所化也。
　　一名星吒婆，其形黑氣，盤結於井口之空，人或見之，無不落井死矣。此乃井泉之鬼冤魂所化也。
　　一名全全幽魂精，其不見形狀，如在水底，人多聞哭笑之聲者是也。能興雲霧，亦能賊人性命，天地不收，五岳不管，此怪本出千年蟹之精也。
　　一名夏佳毒精，形若白蛇，當頂有一角，多藏婦人腹中，令婦人面黃髮脫者是也。或臨產難，化白蛇之形而作光去矣。此乃臭死屍陰毒之氣所化也。
　　一名黃遠天，狀若鬼形，多藏婦人腹中，故隔腹與母言者是也，其婦人之命亦不長久矣。此乃千年草木之精所化也。
　　一名張彥最，狀若一婦人，誹衣亂髮，好於宅舍中盜物，而人或見現形者，此乃冤靈死鬼之魂，本人家奴婢所化也。
　　一名劉遠橫，狀若嬰兒，逐物變化，多著埿子之身，故人家男女以供養堅子，後有靈驗，致得祆怪變成凶禍者，此乃本是年深埿人所化也。
　　一名高陽哥，狀若少女，容姿甚麤，多好淫亂，其或與人交感，世有男女執愛死，而後復有魂來著人成事者是也。本出死人中強魂所化也。
　　一名月娘精，狀若婦人，好淫亂色慾，多著埿神之體，令人或入廟宇，見廟中女流之神貌端容潔，心生愛慕，忽至昏暮來宿以亂人者，乃堅神所得精化也。
　　一名馬元師子精，弟兄五人，狀若鬼形，赤體無衣，一鬼將一扇，一鬼將一小葫蘆，一鬼將一氣袋，此是四神五怪，往往不利，善馭風砂，遊歷世間以著生人，令人作寒熱，欲飲凍水，今虐疾者是也。此乃五方五耗之鬼也。
　　一名杜昌精，形如黑鼠，好遊人世宮室廳宅中，以異耗矣。今之倉庫房內無故物失壞者是也。此乃是千年老鼠之精也。
　　一名社鐶孝屍精，形如朱鼠，大小不測，藏於黑處，以氣遠噀人影，人著其氣，無不患惡瘡而死也。此乃歲深故物之精也。
　　一名黑花精，形如一犬，非有犬毛，赤皮六眼，多藏孤靜處，遠見人以一氣噀人，人著，令人心內忽然煩悶，吐涎吐血而成其疾以死矣。此乃宅中不正之神精也。
　　一名牛首百都精，肉角當頂，青面朱目，鷹觜虎項，馬足人身，多遊山谷以隕人之命，此乃師子國一老馬之精，始得龍珠，後變形不正，次化人身，散入八方，今之山谷多有之矣。
　　一名桂龍晚天精，其狀龍形無角，善役雲霧，多遊水塘中，好食生人腦髓，此乃西川龍移山跡水怪精也。
　　一名鄧巢黃天精，其狀共一大龜鼇，而當頂有角，四目，好遊水中，作壞堤岸，碎河口，亦多從足心、手心飲生人腦髓，此乃水怪之精也。
　　一名曹洪天眼精，散髮一足，若女子之形，以遊山谷，見人多笑舉足，乘風能飛，吐氣變化，善能喫生人之命，此是天怪，本乃萬年枯柏之精也。
　　一名桃奴新，其形一黃腫婦人，著淡衣，夜執大出，晝亦現之，多在此巖窟穴，或久靜宅房皆有焉。人見之無不疾病，此乃千年蝦蛛之精也。
　　一名宋丘孤魂精，狀乃一婦人，多遊山林，常哭於草下，有人問之，多言我是良人家之婦人。因循其端，無不成禍矣。識之者其鬼精無左耳，此乃千年野狸貓之精也。
　　一名吴愛愛精，狀乃女形，口稱良人家，常抱一小兒，或携一兩侍女，好遊山谷，好魔障修行人之心，欲學道者不遇此書辯邪正，甚有亂而有損也。其鬼左臉上有赤盤痕一箇，若豆許，見呼其小名左臉赤盤痕昊愛愛精，鬼精見知其跡，而非此乃千年頑石精也。
　　一名左守全邪精，狀若一天神武夫，常持一利刃，携一人頭在山中大，若巨虎烈石之聲，人悮逢之無不死矣。此乃山中一死雄魂之精也。天地不收，常為八極神邪之精。
　　一名老僧精，形乃一老僧，披褐弱態，手攜經文數卷，於山谷、或於小道邊，左目赤色，眉毛若堵鬃，見僧人作一善事言談，生人與語，無不遭其食啖，此乃南雲山一老僧，得妖氣而化此精也。
　　一名使賣羊頭精，四角人身，色青，多遊四海以淫生人之室女。今世之人忽有婦女晝生夜死者，乃此怪所害，亦乃千年海犬所化也。
　　一名陳狂尸馳精，虎首禽身，肉翅飛空，以喫生人之肌肉，此乃萬年江猪所化也。
　　一名吞魔小直精，多戴金花冠，素色服，狀若神人，能噴妖氣化為宮宇，以取世間有姝色者婦人在內，好血肉，求醮祀，淫亂生人，假託神人以要瞻敬者多矣。此乃天地厭神，本出老雞之精也。
　　一名郭華小神精，鬼形人面，布衣深目，常携一小刃突出，多遊山野，人或見之，以尖刃利面吞啖血肉。此乃不正之地小祇之精也。
　　一名山嶽孫青精，黃衣，狀如老陰之人，多現於山谷幽野中。左手常携一禽，五彩錦毛，見人時以放之，人見其禽錦毛可愛，以觀之，無不卒病。此乃幽谷一老烏鳥之精也。
　　一名黃女精，狀如一小女，雙雲髻，紫衣，人夜多見問之，其鬼則化為風以取人，歸食其血肉，此乃年深師子之精也。
　　一名周德大昧精，狀乃壯女之形，頂七星玉珠冠，衣彩色五花服，雲鬢鉗潤，眉目似秋波，常携一兒枯腦骨，見人將枯腦骨化為繡囊，人見之無不觀矣。其女有語曰：我本閨門不出，偶一思野色以戲步至此，人多迷性好色，如飢龜飲血，無不亂其生人，既與其合，乃骨膏而粉碎也。此鬼於印堂中有斑點一箇，如豆許，乃天地記也。此乃江中老龜之精也。此鬼極熱之方多有之，天地不主管，八洞不收握，八世散魂精也。
　　一名漆漆小耗精，狀乃一女形，素結髮髻，朱衣紅履，瓊貌花容，善歌曲，好吟風月。或至月夜，或至日暮，多言我乃君家之鄰女，而少年之子見而喜交，積久月深則令陽魂日消而死矣。此乃人家未出嫁閨魂之精也。
　　一名蘇小妖精，狀若小男子之形，或在昏暮，或早，出現無時，見人相離而行，與人為禍，見之者無康矣。此乃年深傷寒枉死之鬼也。
　　一名園郎姑昧精，形乃一陽人之狀，白衣或黃，於夜間呼人神魂，人應之無不死矣。故今之人世，或早暮、或夜間出遊，或居山、或在房舍、或聽似有人叫之聲者，而不出三聲，一聲大，兩聲小者是也。此年深函板之精也。
　　一名楊花鬼尸精，形乃一男子之狀，白衣或青，四目無足，常夜遊靜處，以作人叫呼，口稱疼痛之苦，人或聽將為實病之人，或有問者應聲，人即死矣。此乃年深柩棺之精也。
　　一名黃河大小精，常有三五人，或七八人相逐，或無頭足，或無口鼻，或無眼耳，或無臂肘，或聚於黃昏火傍，人見之多生大病於身田，此乃年深無主飄磚之魂餓鬼之精也。
　　一名騰蛇白虎小耗精，狀乃女子形，花衣冠，好容貌，多好夜遊，晝巡於道邊，或言我乃良家之女，路行辛苦力弱，欲要人背而行之，人多以為好事而不知禍埋身矣。此乃年深一老兔之精也。
　　一名昏形魍魎精，形乃一鬼之狀，長數十尺，闊三五尺圍，兩目如火光，長至昏暮，或夜間，獨立水邊，或野路上，人見之無不有小疾，而亦不能害人之命。此乃水邊野路一塊石、一塊土或枯朽之木，得水濕之氣，積歲而成此精矣。
　　一名嘉夫精，人狀，若少女，孝服白衣，多見於廳堂。夜暮或哭笑、或歌吟、或獨行、或三二人，此精現處，人見之無不死矣。此乃故宅中陰人伏屍之鬼也。
　　一名兩林青面精，身著白衣，髮未皆散，多令人家門戶作聲，宅舍不安，此乃宅中陽人伏屍精也。
　　一名李童，形如室女，麗色容妹，端身清秀，多遊夜間，朱衣高冠，善能詩曲，舉步吟詠，媚人者多矣。此乃年深燈檠之精也。
　　一名故奴僧精，形若婦人，孝衣或彩衣，夜出燈下，以物帛覆頭面者是也。亦能言好弄燈，好楁人咽喉至死，此乃掃箒之精也。
　　一名殺木魂精，其形如三二人，愛更深出，弄行步之聲於宅中，亦多注病，能害小兒，此乃年深器物之精也。
　　一名土玉精，狀若白鼠，或鬼形，常夜深愛拋擲瓦磚，此鬼令人宅舍昌盛，此乃銅鐵之精也。欲取之時，用白紙一張，上書天皇呪印，作紙撚注油，遇夜點然于所疑之處，別用燈照之，有物處其燈焰垂下，天明發之，必獲其物也。
　　一名大羅殺鬼精，形無定，多知吉凶，於夜駕禽入宅，或房室作聲，向人或下淚，此乃戶家親未託生者，天神不收，地神不管，世之所謂邪靈化精者。
　　一名鐵雲羅耶精，善施雲霧，形若小兒，腦後有目若電光，手足如禽爪，夜現火光，值早多藏婦人腹中，其家不昌，乃乖龍未登位之精。
　　一名趙氏宗精，狀若男子，衣物不測，令人夜寢若夢非夢，忽見人來壓身者是也。人見之無不成病。天曹不收，地神不管，無籍而化精者。
　　一名賀度口精，狀若男子形，多現於穴窟，見人吐氣，著人令人作病，走注疼痛，手足如折不止，世以為虎咬者是。此乃年深深山虎精也。
　　一名灰虎神精，虎首灰驢形，四足有爪，目如電光，善變化，通風處無不到，好傷人命，啖小兒，此乃年老陰人之精，得灰力能變化。
　　一名唐永鳴精，駞首人形，紅衣赤足，手執小刀，常遊廚竈盜飲食，無故冷殘，動者人再食，無不作疾者。
　　一名佞女子精，人形五髻，四眉四目四手，衣黃、禽足，多遊人世，能吸人血，令人睡覺，見身青黑點，二三日不消者是也。遇此令人有小灾小禍。此精乃深山年深毒蛇之精。
　　一名鄭達伏，其精無形狀，多於宅中忽現，火塊相逐者，乃年深門側之精也。
　　一名氣祆血著精，其狀如火焰，相照如燈，或三或五，相附而行，多暮夜現於古壇塚，道路壙野而皆甚有之。其變化或大或小不定，人若遂之，或有或無，今人所謂鬼火者是也。此乃本出閑室街市山崖之處，或生人、或死人血、或禽獸之血，在地三日不化，得陰陽盜一靈氣在內，而後變化作此。如陽人之血焰紅，陰人之血焰碧有煙。欲要看者，執天皇神印於天門，念天皇呪三遍，取三口氣吹在印上，望有火處以印照之，其鬼火自來。再印印之，其鬼火自滅。而看其形狀乃破，器內盛赤血水，或皮或毛、或故帛上有鮮□□□之也。
　　天條章第五
　　天皇君曰：天條者，八極上法、九霄玉文之條也。以擒天丁、斬大神、斷祆精、除邪耗、殺鬼魅，掃不祥，而莫非天條之正氣大焉。夫天條者，斬掃其祆神也，如烈火焚一秋毫，除蕩鬼魅也，若大海漂一朽葉，無不蕩除。法曰：凡斬斷邪精鬼魅者，但見其形而言其所變化之根，道其姓名而自不敢去矣。然後依印法，令五方正鬼數名，以驅其精邪，以就斬鬼壇上。或令其精邪受四大地獄者，各隨其意。如斬之者，取斬鬼劍，以左手執之于天門，念天皇呎三徧，取氣一口，吹於印上，用朱砂塗印，印劍尖一印，擲劍空中，其所使之鬼以知人意，良久斬訖，而見其精怪真形矣。
　　天皇君曰：其壇須用朱砂為界，三層，或石上、土上，須長五尺，闊五尺，凡見一切精魅之形，須天條以絕其根，而兔後魅之惑矣。如見精不斬，見怪不除，見病人痛苦不救者，亦為心不慈悲之罪也。故除精怪於他方，斬鬼魅於泉臺，驅邪耗於法壇，以助真風之正，而不令魔鬼害我之民也。
　　天皇君曰：每遇一精鬼，急燒白錢半束，與其所斬之精鬼也。
　　天條四地獄斬斷精
　　邪正一天皇壇圖
　　如欲斬之，取其印，呼鬼姓名，驅邪精而斬之也。如未斬時，寄封地獄，毋令走也。
　　天皇鎮壇符式
　　此符安於西北乾上
　　（原缺符）
　　此符安於東北艮上
　　（原缺符）
　　此符安於東南巽上
　　此符安於西南坤上
　　天皇神印章第六
　　天皇君曰：凡受《三皇內文》 者，乃受三皇內印是也。天皇上印長四寸，闊三寸；地皇中印長三寸五分，闊三寸五分；人皇下印長三寸，闊三寸。取一段雷震棗木心，不然車軸木亦可，料印材之許。以受醮之時，安於天醫之方，以隨壇供侍壇四方。先擇一浄室，外絕雞犬女子婦人，內正其神，須清浄沐浴以面拜八方，然後開印。雕印之日，有風吹砂走石，聚雲霧靄，四方雷霆鳴吼，雨聲聒者，乃開印之威兆也。其印既以開成，須用緋絹錦帛作囊，石水作匣，祕於巖宇，藏於石室，以順天理也。如欲施法用印，先以焚香，暗拜三皇高真五嶽以請印，使役天下鬼兵，斷斬世內精魅祆神，以天皇君曰其印方之威，統攝萬靈而無不臻焉。以念神呪，吹之於印上，以天皇印上，印星則星落，印月則月缺，印日則日
　　蝕，印雲霧則雲霧收藏，印風雨則風雨停息，用印召五方之鬼，而求風無不風，求雨則無不雨，此天皇上印之威力也。以地皇中印，印地則地裂，印草木則化為灰塵，印飛鳥則墜地，印虎蟲則死伏，此地皇中印之威力也。以人皇下印，印一切病患，無不康矣。若復有人有一切凶禍，以香湯吞印，無不吉慶，人壯祿旺。以印印之後心，則其人立便死，再印前心，則其人立甦，此人皇下印之威力也。故三皇神印，三元治攝道中，尤有其大。人欲驗其徵者，取一七歲童子，用朱砂塗印，念呪印前心，印之，其後心痕出矣。然故三皇內祕文法驗，若無此神印，邪無以畏之，有此神印，則百邪竄形矣。
　　天皇神既章第七
　　呪曰：紫微大帝，北極天神，魁魁魑魅，魑魎魒星，八洞天丁，五嶽獰兵，大統大將，水火九靈，七曜七宿，黑殺天蓬，三霄上相，十極高尊，天英天直，四殺黃君，天心天內，天輔天衡，南靈神將，寶印奉行，九土童子，鬼王天真，天柱天時，天壬天丁，二十八宿，十二時將軍，月直使者，日直神童，隨法隨勅，入吾印中。急急如律令。吾奉大羅上仙天皇大帝君勅攝。
　　天皇真形符章第八
　　天皇君曰：真形之跡者，乃吾之真形玉籙篆也。用丹砂新筆書符于帛，以戴貼之，精神立變，萬鬼自滅，百魔束形，群祆濳跡，而神聖臻焉。攝法人吞之於腹內，其鬼神乃現真貌，真為天皇之形也。以此者故得天神歸之矣。
　　天皇君曰：世海之內，凡有一切病患不痊、灾禍干己、久疾篤困、危厄頻年、卒得一切病患不能伸者，以朱書此符，燒作灰，用香湯吞下，無不速痊疾矣。
　　三皇授法壇儀式章第九
　　壇方八尺，石坵為上，土坵為次。
　　請三皇五嶽表式：
　　具州縣鄉村，法位，臣姓某上言：臣某少思仙道，攀緣神風，若慕真玄，欲求大慶。今於某年月日，宿遭真契，得遇金書，妙化以懷，輒敢私用。謹具表文，上請三皇大帝、五方五帝仙君，右臣某仰願大度慈師高真憐憫，慧光二布，豈有不燭之方，慈風既散，奚有獨偏之地。伏念臣某螻蟻之情，苦海之命，含靈之性，憔焰之身，今者靈坵已備，瓊花皆鮮，上祝天君丹光早降，靈坵列位，與弟子臣某，乞賜證盟，敢受玄文之道。
　　年月日，具位姓名，謹具表狀。
　　若以靈坵就祭，自亥時啟，行至子時，面望天門，肅整衣冠，拜訖，燒請醮表文，少時覺異香入鼻，光彩爍目，虛空流光，倏忽鸞鶴飛空，身寒巨顫，神明怖懼，此是仙君眾聖降坵之兆也。仙君降址，其中茶酒變色，當此之際，整肅衣冠，八方拜坵，不得怖懼，須內正其神，安心定意，以祝上聖，言臣某今受天文祕書，願賜證盟。自子至卯時，方得收坵。面望天門，燒錢五分，一切錢馬於鬼門，用一小狀燒白錢三束，令五方四十大鬼，以眾收之。然後用印施法，攝鬼驅邪，封山居洞，一切有無，皆自然而感應也。
　　三皇劍法章第十
　　天皇君曰：於甲子日，用明鋼三斤六兩，打作一劍，長二尺四寸，用金鏤滲天皇、地皇、人皇真形符在上，用素帛纏之，以索墜入年深人不取水者井中。四十九日方取其劍符，以攝地祇神靈在內，其鐵自白，刀血紅，人鬼見之無不攝滅，名曰紅泉鐵，神祇所化之劍也。以封於寶匣，欲使之，如說法之語，響應而神威無不應矣。
　　太清金闕玉華仙書八極神章三皇內祕文卷上竟
　　太清金闕玉華仙書八極神章三皇內祕文卷中
　　斯文玄闕無極洞章，乃丹臺瑤林之先，雲華霞秀之始，天中大羅自然寶書也。其紫書瓊札皆上帝高真吐紅氣以成文，噀丹輝而結篆，祕於紫微，標於璧玉金華秀簡者爾。中有居山之法，有大洞八素神童，使自然狼虎不傷，毒蟲不害，觀靈芝，明仙藥，辯邪正，識仙賓，知如化伏神策，而俱不出此焉。有獲遇之者，以為深祕。
　　地皇神印章第一
　　地皇神印者，以樞權塵世大地之中，一切萬事無不統御焉。故印之大旨，於法之先矣。其有不可外呼吸，且如太初仙藥化形，假物為形，託名成象者，多有或作禽獸形，或作男女之形，以印照之，而盡敗壞也。靈芝瑞草，變形作化，以印照之，而皆可至矣。
　　地皇神印靈極讚：
　　魁風八殺天神伏，九玄四目老翁歸。太初羽化大首柄，陸地邪精見攝威。
　　湛湛天書為神祖，玄玄玄外更無餘。可期玉華靈光篆，絕跡神風掃耗除。
　　寶印瓊龍上相樞，機神統御最當驅。天祕魔魅多方外，印刀仙靈洞碧虛。
　　龍華秀寶金文篆，群祆一見自束形。太極紫星伏三萬，蕩蕩除邪辟列精。
　　玄靈假吾神印力，一助真霄掃怪無。浄地凌空神鬼怖，對山馭氣最為樞。
　　靈芝化形千百體，仙藥成禽作獸形。以印照空無不攝，自然大化豈容情。
　　地皇呪曰：
　　南方七星，地戶六丁，六甲玉女，奉吾印行，急急如律勑攝。
　　地皇真形符篆章第二
　　地皇真形玉篆符圖　長四寸　闊四寸　用黃紙　朱書篆
　　地皇君曰：凡居止山洞住庵，或幽棲林谷，每日卯旦，書此真跡神符，作灰，用香湯，望天門吞之，則令人益壽延生，而邪氣不干矣。并居山之人，收一切仙芝靈藥，而以符吞之入腹，用印照之，其藥自來也。
　　修士居山所宜章第三
　　地皇君曰：群類之中，惟人最貴，故生物必有其本，為事必有所宜。以末學之夫，忽生善念，未達真理，不明玄奧，便入名山，乃遭五陷八殺之凶，或入山不測之禍，蟲殘虎傷之害，以至死者多矣，而不知居山自有法也。
　　訣曰：寅辰生人，居乾坎二山為福地。卯巳午生人，居坤山為福地。申未生人，居艮山為福地。酉生人，居震山為福地。戌生人，居巽山為福地。亥子丑生人，居離兌二山為福地。凡居正東、正南、東南，雖有福地合居，或有山谷當面，於春夏之間，見樹本不榮茂，草苗似乾焦之色，而石木不潤者，此名炎殺之山。入山之人居之，多遭山火之難矣，以別居所宜之山也。
　　入山醮儀山主章第四
　　地皇君曰：大山有大山神主，小山有小山神主也。入山修道之流，而不醮請其主，如人無故入人家也，其神與人之情則有所遠矣。凡入山擇洞居庵，至山門下地上、或石上，鋪淨布巾一條，素食一盤，茶酒各一分，供養少時，燒白錢一束，以小狀一紙投火，司燒之。其狀內言：某年月日，令入山求長生之道，不敢私住，故醮請山主神靈，願垂護祐。如此方可入山居住，若有所倚託也。
　　高玄生氣擇洞章第五
　　地皇君曰：凡人入山所居，雖然福地，而亦擇其洞府也。福地所宜，山中正東有洞室，門高五十尺已上，三丈已下者，乃神仙洞府也。如門高五尺已下者，乃陽煙之庵也，而不可居。洞高三丈已上者，乃雲胎之島也，雖居之，亦有強陰厲陽傷人之魂神也。正南有石室，門高五十尺已上，三丈已下者，乃曰洞府也。石室東南者，霍明洞府也；正西者，名曰魂穴；正北有石室者，名曰魄窟；東北有門，名曰石毒也。石城洞府居之，自有祥瑞感應，靈芝丹草出現也。若穴窟中居者，非獨精邪之患，皆天地之生氣，離神仙之血脉也。若無神書，其禍大矣。凡入所宜之山，山無洞府，見東南木榮石潤草滋，同商一字，水三折者，亦可翦茅作庵，而修命蒂，亦乃神仙之福地，必出天官也。
　　封山元天淨地章第六
　　地皇君曰：既居仙府，須封山淨地，不令邪精犯我之境也。取山桃板六片，長七寸，闊三寸，厚一寸，面上存皮，一面光，以新筆香墨，各書六丁神符一道在桃板上。用朱砂塗印，左手執印，向天門念地皇呪三徧，取氣三口吹於印上，用朱砂再塗印，印於六丁符上，各印一印，將桃板鎮安於六絕之，自然精邪滅跡，虎豹潛形，飛鳥不鳴，萬類不現，久而居之，神昇上界之道。 
　　辯識仙賓邪神章第七
　　地皇君曰：久居名洞仙府之中，日深歲故，志道精純者，自有仙賓神官降矣。以辯之者，如早暮忽有彩霞流虛，真香入谷，瑞色祥氣徘徊者，乃高真遊矣。以志祝恭心上告天皇，而求解脫之道，其高真慈愍，而自有降教也。如或遊巖谷溪際林峰，忽見雲光圍覆，而異獸祥禽徑集，皆在左右，忽有紅服朱龍者，忽有黃服玉佩者，或有紫衣六妹者，或有執節持旛張蓋者，此乃神仙降焉。如林谷山峰虛空之中，忽見黑氣皂雲，中間徘徊冠巾服飾，或寡或眾，多相恍惚者，乃邪神會集也。故神仙欲降遇之地，先有香風透谷，入鼻腦也。如非神仙者，無香風之驗也。宜慎之，勿自觀之也。
　　辯識三十六種芝草變形章第八
　　一曰仙足芝，紫星。一曰丹芝，朱星。一曰紫芝，黃星。一曰景芝，青星。一曰雲芝，元星。一曰天芝，黑星。一曰地芝，綠星。一曰煙芝，褐星。一日神芝，有紅文，如纏絆線。此九芝者，皆一性之物也。其物本出名山，萬萬年精神靈石之氣所結，大小不等，皆色白如寒玉，夜於巖谷，光射太空，往觀之如石，其色潤鮮，上有星點辯之也。
　　一曰碧芝，青花。一曰靈芝，黑花。一曰焰芝，紫花。一曰水芝，白花。一曰氣芝，黃花。一曰玉芝，朱花。一曰寶芝，粉紅花。一曰龍芝，碧花。一曰虎芝，綠花。此九芝，皆一性之物，其根生於江海山水、大小河邊，本出山水秀氣積而所生，狀若細麻葉之形，高三五尺，冬夏不凋，其上常似有雲淡氣相覆，以其色花辯之。
　　一曰瓊芝，花形。一曰柱芝，木形。一曰花芝，禽形。一曰金芝，人形。一曰玄芝，雲朵形。一曰錦芝，獸形。一曰青芝，無形狀。一曰濕芝，水形。一曰風芝，樓塔之形。此九芝者，乃一根之性也。多生石山洞府石室中，其本出雲根煙梢凝結而所化也。其大小不測，狀若石乳，生成龍虎飛禽人物之象，貼於石壁也。色如朱火，晝夜有光，香風氤氳而有形象。辯之此二十七品，乃瓊花金蒂羽化仙芝也。若得遇而採之者，以服訖，上昇雲漢，點凡骨作仙骨，化仙人作真人，超凡人聖，身騰九霄，故古仙有言靈芝入腹，白日昇於天上者是也。
　　一曰雲精芝，如雲朵。一曰黃芝，如犬形。一曰英芝，狀如樓閣之形。一曰瑞芝，鴛鴦之形。一曰秀芝，鶴形。一曰華芝，花果之形。一曰木芝，如木蛾形。一曰草芝，如虎之形。一曰上芝，人形。此九芝，乃一根所化成之物也。形狀不測，多生於枯木朽株，宮殿庭室水楝之上，而有之也。若採服之，可以延年益壽，有小補矣。
　　辯識三十六種仙藥形像章第九
　　一名朱砂精，形赤。一名曾青精，形青。一名石膏精，形白。一名雄黃精，形赤。一名硫黃精，形黃。一名空青精，形淡赤。一名白礬精，形綠。一名雲母石精，形黑。一名石砂精，形紫。此九種仙藥之精，皆金石所化也，形狀如一大鬼，朱髮紅眉而多現矣。然各有體色，辯焉。
　　一名烏石精，十六足。一名禹餘精，二＋四足。一名井泉石精，十二足。一名盥土精，十足。一名雌黃精，無足，肉翅，善飛。一名滑石精，八足。一名陽起石精，六足。一名石脂精，四足。一名水銀精，二足。此九種石精，皆金石所化也。形如一蝎，大小莫測，色如白練，其有無足以辯之也。
　　一名人參精，如小兒，素衣，手執花。一名茯苓精，如小兒手執松栢。一名枸杞精，如小犬，夜鳴山谷。一名大黃精，如女子，執衣裸形。一名琥珀精，如一虎，能飛空。一名萬年老葛精，如龍無鱗甲，多藏石穴。一名老藤精，如肉塊，破之如膏。一名黃精精，如小兒手執黃精苗。一名蒼木精，如小兒手執蒼朮苗，多遊高峰嶺上，夜出現。此九種仙藥之精，皆草木所化也。其名山多有之，以形色體象辯焉。
　　一名天麻精，色赤如血。一名遠志精，色白。一名地黃精，色黃。一名牛膝精，土色。一名烏頭精，色黑。一名白木精，色紫。一名徒蓉精，色綠。一名松蘿精，色青。一名甘草精，色褐。此九種仙藥之精，乃芝草所化也，今名山多有之，形如大蝦蛛，朱目無口，四足，而所化芝草，以顏色中辯之。
　　此三十六種仙藥名，辯認化形，取白紙一張，上書某物精草之名，用地皇印望天門，執印念地皇呪三徧，取氣三口，吹於印上，以朱砂塗印，印於紙上所寫之名，其所化芝草，遠近自來現矣。再用印印之，乃現本形之藥，以服訖，身換凡胎，足下生風雲，令人不死，長生久視矣。
　　地皇君服餌仙朮昇仙得道章第十
　　取向南麵术一十六斤，以水洗浸淨，白茯苓去皮三斤，天門冬去心三斤，三味入臼內。杵三千五百下，令若爛泥相似，同入一瓦釜中，用水一石，慢火煎熬至三斗，取滓不用，再熬其汁成膏狀，若蜜汁許，封入甍罐中。每日用好酒，空心化下半兩。忌食葷肉、葵菜、酸鹹、房室之事。服之百日，宿疾頓消，萬病除矣。服之一年，五臟纏綿，肉身光瑩，自然不食五穀，心清神爽，寒暑不侵，容貌澤潤。服至三年，身生玉瑛，項有圓光，久久服之，以出生死，雲行方外，名曰精行仙人，乃志芝草得道者也。
　　太清金闕玉華仙書八極神章三皇內祕文卷中
　　太清金闕玉華仙書八極神章三皇內祕文卷下
　　道至無而生天地。天至動也，而北辰不移，含虛不虧；地至靜也，而東流不輟，興雲不竭，故天長地久，人何獨而有死焉。蓋人不知天地之趣，荒迷紀綱之神，以將恩情為愛，塵欲為親，未及中年，多先禍命。今者故開太虛之首，明辮天地之元，訣神明之法，以度群生，免失人身之道。得遇者以功志神，能白日昇天，以道鍊氣，能在世而不死。斯文乃高玄內祕，深泄天機，秘之玉匣，亂傳漏慢此書，九祖沉殃，爾祕之祕之。
　　制惡興善章第一
　　陽之精曰魂與神，陰之精日魄與尸。神勝則為善，魄強則為惡，制惡興善則理，忘善從惡則亂，理久而尸滅魄亡，亂久而神逝魂散。故尸滅魄亡者，神與形合，與太陽而為仙；神逝魂消者，尸與魄淪，與太陰而為鬼。皆自然之理也。
　　立正忘邪章第二
　　人之修道，當立其正而忘其邪。正之不立，則生諸亂而損傷於神，邪之不忘，則感眾惡而反害於身。故立其正，則仙道日鄰，從其邪，則鬼道日親。不忘情絕念，不止欲澄心，專為貪饕嗜欲，不捨愛情，從心所欲者，為其邪也。
　　明昏亂章第三
　　不識賢，不擇友，不辯法，能無迷乎？不識二真反覆，不察陰陽混成，行功無節，屈性伐神，能無損乎？不達玄妙，獨執小術，能無病乎？虛功受死，能無誤乎？
　　固形體章第四
　　固形者，以養生之初務，為大道之根元。幽棲忘其聲色，純素安於天和。然要辯其損益，識其禁忌，明其內外，知其生克，息華液於玉池，保流酥於紫府。精積成而元氣自生，氣旺靈而元神自集，神旺集而五氣自運，五氣既運，為通玄至真之漸也。
　　鍊神氣章第五
　　神水河車瑩兮瑩，返復刀圭新更新。卦鋪離象垂瓊滴，灑翠潛烟深更深。運用坎離交龍虎，子後午前一度舉，一上一下往來騰。更尋元首節節推，節節推時卯與酉。崑崙透過玉酥膏，運入華池分三口。泝流交換接純陽，遍滿寰瀛諸藏走。八正三爻火數成，神氣相合體不朽。
　　訣曰：點滴瓊漿瑩若水，烹鍊還元補虛髓。八爻正氣一齊興，衝透雙關換顏體。
　　出聖胎章第六
　　青兮清，翠兮濃，一顆明珠絕埃塵。絕埃塵兮塵盡去，盡去塵兮現本真。本真現兮無大小，變化通靈作姹嬰。精抱血，血抱精，精血相投肌骨生。肌骨生兮分天地，天地分兮脾在志，志在脾兮魂入肝，心腎相和魄入肺，五藏安神盡總全。然後三才分六位，其中精府受盛門。六律分爻定五音，五音全兮陽數足。一半周天燒彎曲，神分形定志精細，緞煉連綿烹正氣。正氣興兮神自通，彼物著靈十月功。十月功成聖胎就，出入無阻能遊走，遍遊四大上蓬宮，百萬年光無衰朽。
　　訣曰：陽數足時養聖胎，精裹初靈手足開。從九至九煉見九，一身分出數身來。
　　超仙章第七
　　道元一也，而用之有三，上有天地陰陽昇降，二氣綿綿，周而復始，往來不失其序之道也。達之則逸於霄漢雲中，有日月往來，二八九六，精華相吞，魂魄交媾，而不失其度之道也。昇之則遷於南宮，下有五行傳送，受氣配合，生爻產象，而不失其理之道也。達之則升三島，不始不終矣。
　　人皇君曰：修士志神煉骨壯命，而俱不出此神章也。以用道之流，或居山洞、或居庵林、或擇一靜室，香花焚之，清氣生華，然後擇一奇日，面拜八方，東西南北四維。拜訖，安爐煉氣，因氣安精，因精安神，因神致生也。久久致煉，妙化成真。夫九轉五還、三返八變，齊天容，少返純，衰者得強，老者得壯，壯者得童，童者得嬰。故自凡而得聖，乃煉聖至於仙，煉仙至於真，煉真至於妙，煉妙合於神，煉神合虛，虛氣乃元道之始也。則知道在我，飛遊四海之外，或入帝鄉之中，上朝金闕，面拜高真，名列九元，位配星辰。或安九天之上，或宿八極之堂，或與羣仙共詣玄都之府，或伴高真翫于大羅之天，或遊名山海嶽，或赴南宮之會，或上天揀擇人鬼姓名，或下界檢錄齋醮罪福，或掌括名山大川，或總持生書死籍。或與諸仙同鸞駕，而北遊紫圃。或南過金泉，集賢賓而採草木花實。或西遊龜山，朝王母於金殿。或邁扶桑，飲紅酒于瓊園。無上無為，自在仙真，空真化真仙子。仙子者，從何而得焉。始絕六根、斷六塵，視之不見其物，聽之不聞其聲，平和恬淡，澄淨精微，虛明含元，天真六化，至神煉氣而成。且非塵情貪欲，恩愛而得者也。
　　人皇符印章第八
　　符者，真形之龍篆也。印者，太虛之正氣也。天元深旨，天機之媾，妙運至真之斡大端，驅神鬼之祖法，攝邪祆之樞機，皆擊於此印之力，功能隱形散影，藏氣收神，使陰陽六變其體，令人鬼不見其形也。
　　人皇印圖
　　長三寸　闊三寸
　　人皇真形符篆
　　長三寸　闊三寸
　　人皇神呪章第九
　　九氣氤氳，玉呪以從，高華妙獄，十極上尊，太虛神主，八天大君，木翁金母，無上玄真，各降真氣，驅滅邪蹤。南方赤帝，雲乘火龍，西方白帝，利斬祆氛，北方黑帝，霞映神晶，東方青帝，鳥吒囉英。九天九神，鬼門天丁，玉女直符，太歲縱橫，五嶽吏兵，天士都司，八目神童，北斗魁罡，四目老翕，吞魔大殺，四十壯充，六丁六甲，入吾印中。急急如律令，奉勃攝。
　　知生死五假素奏上法章第十
　　知死法：合掌但開第四指，開時必定閻羅知。
　　訣曰：每月初七、十七、二十七、一月三次，每次知十日生死之兆也。焚香面東，日初出，望東方念人皇呪一徧，取日晶氣三口，咽歸腹中，然後面東正坐，將天元地要相合，開手第四指。如不開時，乃萬神全而未死之兆也。如忽開放者，乃人天不相救，神氣不在殼，是死之兆也。然看何日死者，於五行之日定之。如其日金者，於知死之日外第三日死也。木日第四日，水日第五日，土日第七日，火日第九日。其鬼使來追，既知其死日，后用假命五術以假之。
　　五假法者，上避天劫之灾，下避大運之窮。如有天水之劫，上傾下溢，河海漲空，江水泛突，橫流漂蕩，山嶽無有，水輪四旋，陰精故出，世無所存，天無所空，浩浩曠冥，盡無民輩，以法假之，入水不見其水。知天地風火之劫，焰著凝空，烈馳洞闊，交虛晦海，焚地吹山，上無玄天，下無玄地，一切萬有，化作灰塵，以法假之，如入靜梵。如一切干戈，征伐四起，國土併吞，橫尸如山，血流若海，以法假之，凡人不見其形，自在雲遊無阻。如三限之危，空亡之厄，大小運併，胎祿相食，亡命合死，以法假之，造化不能移，陰陽不能遷，鬼神不能知，而壽一百二十歲，長生之人也。
　　南嶽魏夫人續云：塵世俗輩，末學之人，敬有道心，便入名山，遇靈芝則不識，逢虎豹則無術，何異將身去投死地者哉。始欲長生，而反遭橫夭者多矣，吾哀見此輩，昔告上帝，得賜此經，以五符真籙誅邪斬怪，收束虎狼，使萬魔濳跡，百鬼竄形，令一切修真之士，皆得無為之道也。自然山林清靜，靈芝露英，金玉發洩，秀氣薰蒸，或茹芝被褐，棲真味道，精灌人神，豈不寧哉。
　　五符真文，擇境居山，山有貴賤，氣有死生，凡欲居之，必當擇境。大山成處，以小山為貴；小山成處，以大山為貴；石山成處，以土山為貴；土山成處，以石山為貴；如此大小土石等山，以眾山朝者為貴。擇此貴山，生氣五福之隅，則可幽居洞府，棲隱巖巒，或誅茅結廬，與鶴鹿為友，住此久者，能行順養之術，可致長生矣。何哉？為其陽精實壯，秀氣薰蒸故也。
　　識辯洞府，有曰洞、曰府、曰穴、曰窟者，何也？凡山面東者謂之洞，山面南者謂之府，山面東南者謂之巖，山面西南者謂之穴，山面北者謂之窟，山面東北者謂之坎也。洞府巖穴中居之者，自然高真上仙、達人逸士，時來降祐，當獲玄妙矣。若窟坎中居之者，則有毒蟲猛獸、老魅山精，迫促凌犯矣。蓋為皆靈文逆天地之正氣故也。
　　驗認靈芝，有曰丹芝、碧芝、肉芝、紫芝、金芝、仙芝、草芝、蘭芝、瓊芝、果芝、絳芝、無風自搖芝，夜神光燭芝、太素含香芝、有洞天鶴鳴芝、靈芝、玉顆芝、雲露清芝、碧琅白玕芝、五明九光芝、陽精素藥芝、太一八風芝、錦紋紫莖芝、含光包翠芝、青丹素華芝。
　　右芝草，略有二十四品，每獲一品，食之者壽可千歲。
　　五符真形
　　東方木德歲星君所主青帝符
　　南方火德熒惑星君所主赤帝符
　　西方金德太白星君所主白帝符
　　北方水德辰星君所主黑帝符
　　中央土德鎮星真君所主黃帝符
　　五符神呪
　　青帝呪曰：火令童子天皇攝急急如律令。
　　赤帝呪曰：吻皇星斗太初攝急急如律令。
　　白帝呪曰：白衣四神太虛攝急急如律令。
　　黑帝呪曰：五星守斗五帝攝急急如律令。
　　黃帝呪曰：龍耀天蓬黑殺攝急急如律令。
　　察辯邪正，凡居庵，或居山、或居洞，須要辯察邪正也。其法於庵中備矣，或便得昇舉者。凡欲採芝，當以三月之際，山開之月，靈芝出現之時，以五符法披之，自然可獲。每直日鳳章龍篆，而尋求之，乃可得矣。凡芝在處，定有異兆，但見白晝五雲覆鬱，夜有霞光彌遶，或有氣象高下千百尺，狀若蛇者是也。
　　此符搏戲必勝以紙隨廣狹依前法書定足下男左女右大驗也
　　此符太上老君入山朱書素紙上橫行天下無咎
　　此符真人帶之一年入山精不敢傍百鬼莫能攝也
　　木解符以甲乙日朱書此符紙上燒服之正東手被如死一日起去乘其巾幘於外處即以竹代身已遠去他鄉勿得回慮也
　　五假化形圖
　　金假法亡形符
　　人皇君曰：金命人依此圖，吞隱形符在腹，著衣歸，戴隱形帽，依罡步所為三次，而不死也。
　　木假法亡形符
　　人皇君曰：木命人吞符，達地祇神藏造化中，鬼神自不見其形也。
　　水假法亡形符
　　人皇君曰：水命人吞此符，依罡步入方位神藏造化中，鬼神自不見其
　　形也。
　　火假法亡形符
　　人皇君曰：火命人吞此符，依罡步入方位神藏造化中，鬼神自不見其形也。
　　土假法亡形符
　　人皇君曰：土命人依罡步，吞此符，入方位神藏造化中，鬼神自不見其形也。
　　太清金闕玉華仙書八極神章三皇內祕文卷下竟