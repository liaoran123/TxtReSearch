玄經原旨發揮
　　經名：玄經原旨發揮。元杜道堅撰。二卷。是書以《皇極 疏《老子》，凡十二章。前有作者自序。復有其弟子任士林序。底本出處：《正統道藏》洞神部玉訣類。
　　玄經原旨發揮序
　　老子自孔子稱曰猶龍，莊周尊曰玄聖，歷代尊行其教，上尊號者至矣。竊觀由商歷周，九百餘年，三度散關，四掌史職，著《道德玄經》二篇，橐籥天地玄同有無，實一天人之書。道堅嘗著《玄經原旨》，亦既脫藁，思昔觀復謝高士所編實錄年譜，紀載頗詳，然引用年代尚多異同，久懷考正，未能也。今採摭《皇極》元會運世，參訂經旨，輯為十有二章，非敢有作，吾猶及史之闕文也。夫孔子本魯史，作《春秋》，始周平王。邵氏本《連山》，著《皇極經世書》，自堯始。愚之本《玄經》著《原旨》，復徵古史為發揮，故不得不自先天始也。此書之旨，不惟有極以來，已然之世代可徵，而無極以前，未然之朕兆庸有可推。後之有志古始者，當有考云。
　　大德十年中和後二日教門後學當塗杜道堅謹序。
　　玄經原旨發揮卷上
　　教門後學當塗杜道堅著
　　老聖著《玄經》，以道德名者，尊皇道，尚帝德也。言道德則王伯功力在焉。嘗觀康節以老子闡《皇極》，故愚以《皇極》疏老子，同一道也。天下惟道理最大。老子言道而不言理，理其在乎。天地古今，君臣民物之間，各具理氣象數，莫不由斯道也。《皇極經世》所以系皇帝王伯道德功力，亦不出理氣象數之四端。老子日：域中有四大，道大，天大，地大，王亦大。愚著《原旨發揮》 十有二章，前六章迷皇帝王伯道德功力之叔。後六章迷老子降生，授經西遊之略。又豈能外理氣象數而有言耶，皆所以明大道也。言先天理：也，言元始氣也，開物非象乎，數其在矣。象數具而人道興焉。其始太上，其次三五，其次王伯。喻以歲，則太上春也，三五夏也，王伯秋也，冬則閉物之後開物之前乎。喻以日，則旦而晝，晝而暮。喻以身，則幼而壯，壯而老也。惟其會運有不同，故其世代有脩短。觀者當自考之。
　　先天章一
　　先天，先天而天者也。其虛無自然無極之道乎。老子曰：無名天地之始，曰道生一，一生二，是皆形容先天之道，可以意會而不可以言象求也。《易》曰：易有太極，是生兩儀。易，太易也，道也，無極也。易有太極，道生一也。一生二，太極生兩儀也。周子則曰：太極，本無極也。《文言》曰：先天而天，弗違後天，而奉天時。
　　右先天之道。論議不一，有先則必有後，有先後則必有中。見諸典籍，大有三，以太極為中者，則極前為先天，極後為後天，此以道言也。以伏羲之畫為先天，文王之重為後天者，此以卦言也。以一元中，分前六會為先天，後六會為復天，此以世言也。凡天下事事物物，莫不各有一先天之道。言先天則後天在焉。以吾身而言，有一情未動之先，有有生未生之先。以天地而言，則有天地未分之先，同一先天也。先天者，其道乎，其存而不論者乎。
　　元始章二
　　元始，一元之始也。老子曰：有物混成，先天地生。曰：天下有始，以為天下母。曰：能知古始，是謂道紀。《易》曰：大哉乾元，萬物資始。乾元者，始而亨者也。列子曰：天地之先，無物。無物，天地安從生。曰：有太易，有太初，有太始，有太素。天地之先，有五太。列子言其四而不言太極，其曰氣形質具，萬物渾淪，而未相離。言渾淪，則太極在焉。必有神帝者主乎其間。《易》所謂神也者，妙萬物而為言，故主宰之謂帝，是曰元始。國家嚴事祈天求命，必齋戒以將之，蓋有所祖也。堯曰：咨爾舜，天之歷數在爾躬，允執其中。故世之言天者，必假歷數以明之。諸家載籍不同，惟邵子《皇極經世》可法焉。其原推本易老之言，參之《堯典》，欽若昊天，歷象曰月星辰，驗諸皇帝王伯道德功力，而成其書。經以元會運世，諱以日月星辰，一元十二會，一會三十運，一運十二世，一世三十年，一年十二月，一月三十日，一日十二時，一時三十分，一分十二杪。《易》與天地準，《皇極》又準於《易》，《易》雖不言歷數，而曰極其數，遂定天下之象者，歷數在矣。《皇極》之用十二、三十者，其法以元準歲，會準月，運準日，世準時也。一世三十年，一運十二世，三百六十年。一會三十運，一萬八百年。一元十二會，一十二萬九千六百年。而天地萬物，一元之數終焉。元而上，杪而下，存而不論矣。其要以會準月者十二，會應十二辰也。天地之氣，始於子，終於亥，其始一會應於子，二會應於丑，順而十二會則終於亥矣。終則有始，一元而一元，此道之所以始乎。無始終乎無終，知此則可與造物者游，而始得乎環中。
　　元經會之一，始於太易。
　　太易日甲一月子一　星甲一辰子一太易，未見氣也。太易初年之歲、月、日、時，俱起甲子。歷五千四百年而有太初。
　　太初日甲一月子一　星己十六辰子一百八十一太初，元氣始萌也。又如其年，合一萬八百年是為一會。大則當一歲之子月，小則當一日之子時，先天無極，元始祖氣，至此而靜極者動，一陽生焉。康節有云：冬至子之半，天心無改移，一陽初動處，萬物未生時。蓋此謂也。
　　元經會之二，有太始。
　　太始日甲一月丑二　星甲三十一辰子三百六十一太始，氣形始端也。五千四百年，而有太素。
　　太素日甲一月丑二　星己四十六辰子五百四十一太素，形變有質也。又如其年，合二萬一千六百年為二會，應一歲之丑月，一日之丑時，惚恍之物象，窈冥之真精者，玄同妙合，二陽生矣。
　　元經會之三，有太極。
　　太極日甲一月寅三　星甲六十一辰子七百二十一太極，萬物混淪而未相離也。所謂存於揮沌未判之先，達於氣質，成象之表，充塞天地，貫通古今，大造不能外者也。五千四百年，渾淪肇判，陰陽開闢，應一歲之寅月，朔後之半月，一日之寅時，寅初之四刻者，乾坤成象，以清以寧，三陽泰而萬物動萌矣。
　　右一元之始，歷五太，凡二會，有半積，二萬七千年。邵子稱日甲月子於元之始。愚於五太稱年者，以其有理氣象數，具於未然之中也。殆亦畫前之易歟。老子曰：天下萬物生於有，有生於無。《皇極》數起于天地未開闢，二會半之先。數終于天地已閉物，一會半之後。亥子丑三會，猶歲之冬日之夜。謂有物邪，則天地玄冥，萬物伏藏。謂無物邪，則窈冥恍惚，萬物未嘗不在。故曰：先天地而始，後天地而終，終則又變而通矣。故迷十二會而於元之下，俱稱日甲不一而二，二而三，充此以往，巧歷不能知康節著書，其元不得不自田甲始，又安知不已有由甲至癸之元乎。愚嘗曰：＇今日天地，昨日天地也。明日天地，今田天地也。知此則康節之書可推矣。
　　開物章三
　　開物，天地開闢也。言天地萬物，咸自此出。《易》曰：有天地然後萬物生焉。老子曰：道生之，德畜之，物形之，勢成之。蓋天地萬物，具開物之先，太極剖而形之，成之之質著矣。其為道也，在天曰靈，在地曰寶，合天地而言，夫是之謂靈寶。
　　開物日甲一月寅三　星己七十六辰子九百一開物之初，當甲子元，丙寅會，已卯運，甲子世，甲子年。方是時也，天地定位，玄黃凝合，而玄元始之氣具，三氣混而渾沌氏者出。按《歷書》云：渾沌氏，一曰盤古氏。天地渾淪，如鷄子，盤古生其中。一日九變，神於天，聖於地，天日高一丈，地日厚一丈，盤古日長一丈。如此萬八百歲，天極高，地極厚，盤古極長。方盤古之半，當元經會之四。
　　元經會之四
　　盤古氏日甲一月卯四　星甲九一辰子一千八十一老子曰：神得一以靈，其盤古氏為之初乎。以皇極推之，萬八百歲是為一會之數。氤氳化醇，具太極之全體，有聖人之神，而未嘗形焉者也。其生也神靈，極天之高，極地之厚，宰御形氣，胚輝萬有。其死也頭為五嶽，目為日月，脂膏為江海，毛髮為草木。然則盤古萬物之祖也。噫，盤古之說，固近於迂。愚嘗讀《易》，至天地定位，山澤通氣，雷風相薄，水火不相射。一俛仰之間，盤古未嘗不在，大矣哉。庖犧氏之畫卦也。乾為天，為首，南方之卦也。坤為地，為腹，北方之卦也。天地定位矣。艮為山，為鼻，見《麻衣易傳》西北之卦也。兌為澤，為口，東南之卦也。山澤通氣矣。震為雷，為足，東北之卦也。巽為風，為手，見《麻衣傳》西南之卦也。雷風相薄矣。坎為水，為耳，西方之卦也。離為火，為目，東方之卦也。水火不相射矣。合八卦之象，而萬物悉備於我，此人所以為萬物靈也。盤古豈遠吾哉。即開物一萬八百年，合元始三會有半，計三萬七千八百年，盤古氏沒，初天皇氏出。
　　右盤古分形化，生萬有。老子曰：天得一以清，地得一以寧，神得一以靈，谷得一以盈，萬物得一以生。《易》曰：天尊地卑，乾坤定矣。卑高以陳，貴賤位矣。動靜有常，剛柔斷矣。方以類聚，物以群分，吉凶生矣。在天成象，在地成形，變化見矣。于以見民同胞，物同與，莫不自盤古一氣中來。盤古當元經會三之下，四之上。以一日喻之，當寅卯方交之時，曙色未分。若天皇氏之世，則當卯正之四刻，大明束生，萬物並作，人道興焉。逮渾沌鑿而盤古死，所謂陰陽之良能，道得之而為泰一，天得之而為天一，帝得之而為帝一，日月星辰之所以著，水火土石走飛草木之所以形，雨風露雷暑寒晝夜之所以晦明變化，森列昭布，神而明之。按《道典》有稱龍漢赤明上皇之年，當是開物肇始，上天之號大，有金書曰：化生。天寶君，靈寶君，神寶君者，此皆自然而然，非假胎孕，所謂上天之載，無聲無臭者也。故曰：不可思議。或謂盤古肇天地，祖萬物，豈天地萬物由盤古而分乎。曰：不然。天地萬物，當盤古之先，已有無象之象，具于渾然之中。盤古出而天地萬物形矣。是故即吾身而喻，夢覺死生日一暮，今古一也。以是而觀，則可以齊萬物，一死生，天地無窮，物無窮，而吾亦一無窮也。
　　太上章四
　　太上，太古上古也。太上無名，其次有名，其次名名。老子日：太上，下知有之。其次親之，譽之。其次畏之，侮之。《傳》曰：太上立德，其次立功，其次立言。粵自初天皇，施及王伯，無為有為，揖遜征伐，興亡理亂，見於親譽畏侮之辭盡矣。無乃道愈降，而德愈衰乎。
　　按諸《象》《諱》《歷書》云：三皇九紀，是為九皇。猶三代以來，曰世，曰代。一曰五龍紀，二曰合雄紀，三曰叔命紀，四曰連通紀，五曰五姓紀，六曰脩蜚紀，七曰因提紀，八曰禪通紀，九曰流訖紀。又按《河圖》代姓紀自合雄始者七，而五龍流訖不與焉。謂太古生民之始，男女媾精，以女生為姓始。三頭謂之合雄紀，生號三世。合雄氏沒，子孫相傳，記其壽命，是謂叔命紀。通紀四姓，生子二世，男女眾多，群居連通，是謂連通紀。生子一世，通紀五姓，是謂五姓紀。天下群居，以類相親，男女眾多，分為九頭，各有居方，故號居方氏。生子三十二世，強弱相凌，欲生吞害，中有神人，提挺而治，故號提挺氏。生子三十五世，通紀七十二姓，故號通姓氏。諸家紀說，頗有異同。然無傳人，無傳政。非無傳人傳政也，典籍未生，獨何傳乎。故以今遡古，有不可以意求，以古沿今，有不可以不紀。姑兩存之。若夫天之星斗文章，鬼神之雷霆號令，有不待人文之出而後明。然柴然赫然乎。仰觀俯察之問，而則象之治，蓋本乎此。
　　初三皇氏
　　五龍紀一，五龍，五姓也。《玉皇通一曆》作勾龍紀。
　　初天皇氏日甲一月卯四　星己一百六辰子一千二百六十一天皇十二頭。頭目十二人見皇甫謐《三五歷》。元氣肇始，有神人號天皇氏，為物初生民之主。立極定位，而神化無窮焉。徐整《三五曆紀》。物初生民，與動物同出一氣，分形未清，故有蛇身人首者，有人身牛首者，如天之二十八宿，地之十二宮神，皆以禽獸之名而名。蓋禽獸與人同稟天星地靈而生，故稱人曰保靈焉。則知天皇氏之民，無思無為，若嬰兒之未孩。飡元飲和，抱道自然。老子曰：含德之厚，比於赤子，毒蟲不螫，猛獸不□，攫烏不搏。是時人壽千餘歲，子孫相承，歷十五運，合五千四百年。初天皇氏沒，初地皇氏作。當元經會之五。
　　元經會之五
　　合雄紀二，合雄，三姓，《春秋緯》作合錐紀，《初置天地經》作含雄紀，《通鑑外紀》作攝提紀。
　　初地皇氏日甲一月辰五　星甲一百二十一辰子一千四百四十一地皇氏十一頭。十一人也。繼初天皇氏而王，德合自然，功贊天地，定星辰，分晝夜，調陰陽，制寒暑，四時順序，人民毓，萬木折，萬草萌，鱗介羽毛飛潛動植，各正生成。則知地皇氏之民，若嬰兒之既孩，餐霞茹芝，無飢飽勞役。老子曰：載營魄抱一，能無離乎。專氣致柔，能如嬰兒乎。是時人上壽猶千歲，子孫相承，歷半會五千四百年。初地皇氏沒，初人皇氏作。
　　叔命紀三，叔命，四姓。《天地經》作厚令紀，《通一歷》作玄命紀，《外紀》作合雒紀。
　　初人皇氏日甲一月辰五　星己一百三＋六辰子一千六百二十一人皇九頭九人也。當是時也，生類日眾如孩已童。天性既鑿，人欲漸萌，披木葉，藉草萊，食果飲水，長幼草居，無爪牙之利，以禦猛獸。無官民之分，以制剛蔬。強食弱肉，民不堪處。即山川土地之勢財度九州，九頭各居其一，而為之長。人皇居中，以制八輔，謂之九頭紀。老子曰：執大象，天下往往而不害，安平泰，子孫相承，歷五千四百年。初人皇氏沒，中天皇氏出，當元經會之六。
　　按初天皇氏繼盤古以長天下，合初地皇氏，初人皇氏，共治一會有半，凡一萬六千四百年。通前五會，積五萬四千年。天初三皇，世代宜有短長，不應俱得五千四百年之整。然以皇極推之，雖日有盈縮，而月之日不出三十。月有小大，而歲之月不出十二。歲月日時小年也。元會運世大年也。則知物初生民，元氣渾然，無營無欲，相忘冥芒之中，世壽綿邈，物無害者。故老子曰：聖人處無為之事，行不言之教，萬物作而不辭，生而不有，為而不恃。愚嘗歎曰：後世有三皇之土宇，而三皇無後世之人民。為之長者，能使是民為三皇之民，以廣處三皇之地，則老子作書本旨，不為徒言矣。
　　中三皇氏
　　元經會之六
　　連通紀四，連通，六姓。一作連遙紀。
　　中天皇氏日甲一月巳六　星甲一百五十一辰子一千八百一中天皇號泰皇氏，繼初人皇氏而王，入六會之初。當時之民，如童初冠生，實不足以濟飢餒，取動物之可食者而飽其腹，恬淡自安，他無營爭，雖有君長之，而民安其故。伯陽父曰：泰古二皇，得道之君立乎。中央神與化行，以撫四方。是故能天運地滯，而輸轉無廢。水流不止，而與萬物相終始。世代相承，歷五千四百年。中天皇氏沒，中地皇氏出。
　　五姓紀五，《河圖》云通紀五姓。
　　中地皇氏日甲一月巳六　星己一百六六辰子一千九百八十一中地皇號有巢氏，繼泰皇氏而王。當是時也，山無蹊隧，澤無舟梁，萬物羣生，連屬其鄉，禽獸成羣，草木遂長，人民野處，不勝虎狼蛇豕之毒。有巢氏教民構木為巢，以避旱害。冬則處穴，夏則居巢，寒暑有備，禽蟲不傷。然後民安其所。天下九頭，咸歸而尊事之。子孫相承，歷五運凡一千八百年。中地皇氏沒，中人皇氏出。
　　脩蜚紀六，脩輩，九姓。《河圖》作居方氏，《外紀》作循蜚紀。
　　中人皇氏日甲一月巳六　星甲一百七十一辰子二千四十一中人皇號燧人氏，繼有巢氏而王。人民巢居穴處，飲血茹毛，傷害腹胃，漸致夭喪。有燧人氏始教民鑽木取火，炮生為熟，避腥去臭，養人利性，遂天之道，故號燧人氏。天下之民飽其熟味，含哺鼓腹，其行填填，其視顛顛，陰陽和順，鬼神不擾，四時得節，萬物不傷，覃生不夭。老子曰：以道蒞天下者，其鬼不神。非其鬼不神，其神不傷人。非其神不傷人，聖人亦不傷人。夫兩不相傷，故德交歸焉。世代相承，歷一千三百一十年，而後天皇氏作。
　　按中三皇之世，民俗真淳，凡為君人之長，不有制作大功，民無稱焉。故有巢氏以構巢得號，燧人氏以鑽火得號，即其功德而民稱之。厥後子孫因以命氏。故伏羲之諸侯，猶有有巢氏者存，而後又為相代之君，一號大巢氏，非一有巢可知矣。
　　三五章五
　　三五，後三皇逮五帝也。老子曰：上德不德，是以有德。下德不失德，是以無德。上德無為而無以為。下德為之而有以為。《傳》曰：太上立德，其上德之謂乎。上德次道，故曰：太上立德。是兼三五而言也。莊子曰：古之人在混芒之中，與一世而澹漠焉。此之謂至一，當是時也。莫之為而常自然。逮德下衰，及燧人、伏羲始為天下。是故順而不一德。又下衰及神農、黃帝，始為天下。是故安而不順德。又下衰及唐、虞，始為天下。興治化之流，澆淳散樸，古道變矣。莊子當時，必得尚闚古史，故序旱后世次，頗同諸說。中三皇共八千五百一十年，通前合六萬二千五百一十年。而後天皇伏羲氏作。
　　後三皇氏
　　因提紀七，《河圖》作提挺氏。
　　後天皇氏日甲一月巳六　星丁一百七十四辰未二千八十四後天皇，號伏羲氏，風姓· 。歲起攝提，始甲寅，以木德王，都太昊之墟。教民伏犧，因以為號。冶金成器，示民炮食，一號庖犧。仰觀俯察，近取遠求，畫八卦，造書契，作甲歷，結繩而為網罟，以畋以漁，而聖職教化之道興。當時人民羣處，綱常未立。伏羲德合上下，法兩儀，以正君臣父子夫婦之義，於是人倫乃正。繼天而王，為百王先，尊之曰天皇。太昊在位一百一十六年，傳女媧至無懷，通十五代，歷一千三百單七年，而後地皇神農氏作。
　　按共工氏，伏羲之諸侯也。其後祝融氏生。神農是謂炎帝。後至堯時，復有共工云者。蓋子孫相仍，為官為氏爾。
　　禪通紀八，禪通，七十二姓，《河圖》作通姓紀。
　　後地皇氏日甲一月巳六星　辛百七十八辰卯二千一百二十八後地皇，號神農氏，姜姓，起辛丑，以火德王，都魯。當時人民啖茹生疾，陰陽相寇。神農嘗百草，制百藥以療之。教民耒耜之利，以播種百穀。民乃粒食。日中為市，有無相通，使民宜之。諸侯夙沙氏叛不用命，箕文諫而殺之。神農脩德，夙沙之民，自攻其君而歸，其地南通交趾，北接幽都，西距三危，東連暘谷。在位一百四十年，傳臨魁至榆岡八世，歷五百二十六年，而後人皇氏作。
　　流訖紀，一作疏仡紀。小司馬《三皇紀》云：流訖紀當黃帝時，置九紀之間。
　　後人皇氏日甲一月巳六　星壬百七十九辰申二千百四十五後人皇號軒轅氏，公孫姓，長於姬水，改姬姓。起庚子，以土德王，都軒轅之丘，因號焉。承榆岡之衰，蚩尤不用命，戰于涿鹿，戮于中冀。於是以雲紀官舉風后，力牧太山，稽常先大鴻，得六相，而天地治，神明至。次而太常奢龍祝融，大封后土，倉頡之倫，職之以事，始作宮室，舟車，臼杵，弧矢，棺槨，鑄鍾鼎，服牛乘馬，以利天下。命倉頡制字，而衣冠文物禮樂法度興焉。遂使羲和占日，常儀占月，車區占星氣，大撓作甲子，一云伏羲命大撓作甲曆豈世襲其官云。伶倫造律呂，隸首作筭數，容成總斯六術，成陰陽律曆之書。晝野分州，經土設井，人民不爭，百官無私，市不預賈，相讓以財，四夷賓貢，諸侯成歸，是為黃帝。聞廣成子居空同之山，往拜問道。在位一百年，跨鼎湖，登雲天而仙。黃帝之子二十五，宗得姓者十四人，別為十二姓，姬、酉、祁、己、滕、箴、任、荀、僖、估、環、依。正妃嫘祖，生二子：曰玄囂，是為青陽，曰昌意，是為若水侯。
　　按《史》《曆》諸書稱皇者九，以九紀考之，則初中後各為三皇也。天職生覆，地職形載，聖職教化，故聖人為生民立極，為天下後世開物成務而已。曾何有心於名號哉。伏羲氏傳女媧氏、大庭氏、栢黃氏、中央氏、栗陸氏、驪連氏、赫胥氏、尊盧氏、混沌氏、嘷英氏、有巢氏、朱襄氏、葛天氏、陰康氏、無懷氏，通十有五氏。驗之伏羲冊辭，大庭、無懷一十氏，皆伏羲分治之臣，豈一人之身，前為伏羲之臣，而後為相代之君乎。當是各氏子孫相承耳。如女媧氏為伏羲后，有補天之功，伏羲在位百有餘年而沒，乃又曰女媧相繼為君，在位一百一十三年，意必相繼為君者，女媧氏之後乎。若無懷氏亦然。神農氏傳帝臨魁、帝承、帝明、帝直、帝釐、帝哀、帝榆岡八世，以即位甲子配合計之，軒轅氏合伏羲、神農，通治一千九百三十三年，而九紀終焉。又按《漢舊儀》云：祭三皇、五帝、九皇、六十四氏，凡八十一姓，皆古帝王也。故鄭司農釋《周官》以三皇、五帝、九皇、六十四氏為四類氏，又按《舟壺記》云：皇次四世、蜀山優傀六世、渾敦七世、東庫七世、皇覃七世，啟統三世、吉夷四世、几渠一世、狶韋四世、大巢二世、遂皇四世、庸成八世，凡六十有八世，是為因提之紀。倉頡一世、相皇二十世、中央四世、大庭五世、栗陸五世、麗連十一世，軒轅三世、赫胥一世、葛天四世、宗盧五世、祝融二世、昊英九世、有巢七世、朱襄三世、陰康二世、無懷六世，凡八十有八世，是為禪通之紀。又有鉅靈氏、句疆氏、譙明氏、涿光氏、次民氏，總曰循蜚紀，有號而無世。自是而上，亦惟有九皇氏、地皇氏、天皇氏。又上古乃有盤古氏基之。又按《呂梁碑》載古封禪七十二家，而夷吾所識者十有二。他書所載，古氏號尤多，漫不可考。今摭九紀、九皇之為叔，固不敢失於恍惚，亦不敢墮於脫略。老子曰：能知古，始是謂道紀。
　　少昊氏日甲一月巳六　星癸一百八十辰子二千一百四十九軒轅子，曰青陽，己姓，繼黃帝而王。起己卯，辰之子＋六年，受命之日鳳凰至，遂以鳥紀官，以金德王，都曲阜，號金天氏。順時迎氣，昭配神明，以能修太昊之法，尊為少昊。晚衰，九黎亂德，民神雜揉，不可方物，失民作享，家為巫史，需嘗無度，神狎于民，嘉生不降，無物以享，禍災荐臻。在位八十四年，乃授命于顓頊。子二：曰重、曰蟜極。
　　顓頊日甲一月巳六　星癸一百八十辰卯二士百五＋二軒轅孫，昌意子，姬姓。十歲佐少昊，十二而冠，二十而代有位。起壬寅，辰之卯九年，以水德王，都衛，因名帝丘。後徙高陽，號高陽氏。養材以任地，載時以象天，乃命南正重司天，以屬神。火正黎司地，以屬民。使復舊章，無相侵讀。作曆以寅為正，是歲正旦立春，五星會營室。其統四廣，同神農之地。其法婦人路行，不避男子者拂之。四達之衢，命飛龍效八風之音，作承雲之樂，以祭上帝。在位七十八年，子窮蟬。
　　帝譽日甲一月巳六　星癸一百八十辰巳二千一百五十四少昊孫，蟜極子。年十五，
　　佐顓頊治，十有五年，代有天下。起己未，辰之巳二十六年以木德王，都亳，號高辛氏。命黑咸為聲歌九招、九列、六英，倕作鼙鼓鍾磬，吹笭管壎箎，令鳳鳥天翟舞之，以康帝德順天恤民，身脩而天下服。子四：曰棄、曰梁、曰摯、曰堯。少昊之前，天下之號象其德，百官之號象其徵。顓頊以來，天下之號因其地，百官之號因其事。譽，極也，能窮極道德序三辰以固民，故號帝譽。在位四十六年，帝摯代位，起己未，荒淫無度，不脩善政，在位九年而廢，通五十五年。
　　帝堯日甲一月巳六星癸一百八十　辰未二千一百五＋六帝譽子，伊祁姓，名放勛，初封唐侯，年十六，帝摯廢，眾推唐侯陸天子位。起甲辰，辰之未十一年以火德王，都平陽，號唐氏。乘摯衰廢之餘，民食惟艱，乃脩德尚儉，土諧三尺，茅茨不剪，釆椽不斲，宮垣不堊，窪樽抔飲，示民素樸。一民飢，則曰我飢之也。一民寒，則曰我寒之也。一民有罪，則曰我陷之也。百姓戴之如日月，親之如父母。命羲和欽若，昊天歷象，日月星辰，敬授人時。期三百有六旬有六日，以閏月。定四時，成歲。歲曰載，建寅月為正。分命羲仲、羲叔、和仲、和叔牧四岳，允釐百工，庶績咸熙。然數當六會之末，水不潤下，當堯六十一載甲辰，洪水方割，命鯀治水九載，績用弗成。咨四岳曰：朕在位七十載，將巽位。岳曰：有鰥在下。曰：虞舜。遂釐降二女嬪于虞，徵試三載，曰：咨，爾舜，天之曆數在爾躬，允執其中，乃讓位于舜。堯在位七十載，舜癸丑徵庸，歷試三載，一在七＋載之中丙辰受命，于文祖居攝二十有八載。癸未，堯乃殂落，壽一百一十六歲。
　　帝舜日甲一月巳六　星癸一百八＋辰戌二千一百五＋九顓頊之子窮蟬五代孫，生于姚墟，姚姓，名重華。起癸未，以土德王。初在隱微，曰虞氏，陶于河濱，畊于歷山，漁于偽汭。堯降二女以妻之，歷試諸難，三載考績，乃命以位。在璇璣玉衡，以齊七政，肆類于上帝，天也禋于六宗，四時寒暑日月星辰水旱也望于山川，遙祭也徧于羣神，祀典不載皆徧及之輯五瑞，覲四岳羣牧，班瑞，于旱后。巡四岳，肇十有二州，封十有二山，去四凶，咨四岳，咨十有二牧。伯禹作司空，平水土，稷播時百穀，契作司徒，臯陶作士，垂共工，共謹百工之名也益作虞，掌草木鳥獸伯夷典三禮，祀天神祭地祇享人鬼序祭杞崇之禮也夔典樂，教冑子，龍作納言。通上下之言以止讒說殄行禹、垂、益、伯夷、夔、龍六人，新命有職。四岳十二牧，凡二十有二人。舜將讓位，曰：來禹，天之歷數在汝躬，汝終陟元後。舜生三十徵，庸三十，試三載，亦在徵庸攝政二十有八載，居喪三年。丙戌，格于文祖遷蒲坂，在位三十有三載。丁已，命禹攝政十有七載，陟方乃死。除徵庸以在位合禹攝共五十載壽一百一十歲。
　　右少昊至舜，凡六帝。摯廢，附高辛，後不在五帝列。通三百五十年。自太易初元以來，積六萬四千七百九十三年。禹丁巳受命，又七年，而前六會終焉。老子曰：失道而後德，失德而後仁，言皇道不足，降而為帝德。帝德不足，降而為王之仁義也。堯、舜、禹授受當天地交會，一元中分。先儒謂經世書以皇與帝，為先天六會。王與伯，為後天六會。然則數終六會，洪水降災，使非有如堯、舜、禹者出，則民其魚鼇矣。故天下譽之。愚嘗謂少昊，顓頊、帝譽、帝摯、帝堯是為五帝，禹首三王，舜則居堯之下，禹之上。太史氏以帝摯罔道，舜有大德，故黜摯而升舜，可不監哉。及觀《皇極經世圖》，於元之初起，日甲一，月子一，星甲一，辰子一，其後以元經會，以會經運，以運經世，遞遞相仍，加積一數至六會。當經月之巳六，經星之癸一百八十，經辰之子二千一百四十九，而始布甲子。十六年己卯，而少昊受命，歷顓頊、高辛，逮經辰之未二千一百五十六，當甲午世。又十一年甲辰，而堯受命。自此以往，方（ ）書甲子以紀年紀事，豈大撓之作
　　始此歟。
　　王伯章六
　　三王夏、商、周也。五伯齊、楚、秦、晉、宋也。禹八年甲子，一元中分，起七會之初，後堯、舜而先湯、武，功亦大矣。老子曰：上仁為之而無以為，上義為之而有以為，上禮為之而莫之應，則攘臂而仍之。又曰：失德而後仁，失仁而後義，失義而後禮。傳曰：其次立功，其次立言。如禹之治水，行其無事，功及萬世，非立功乎。其後降而為伯，又降而禮樂。征伐自大夫出，則其失仁失義，而禮之薄可見矣。故孟子亦曰：堯、舜性之，湯、武身之，五霸假之也。邵氏曰：白七會入陰長之期，而無陽升之會，雖然陰陽迭運，消長有時，而道德功力，獨不可以迭見乎。
　　夏禹日甲一月巳六　星癸一百八十辰亥二千一百六十似姓，名文命，顓頊孫鯀之子也。丙辰，舜薦禹于天命之位。丁巳，居攝七年之後，當元經會之七。
　　元經會之七
　　禹八年，日甲一月午七　星甲一百八十一辰子二千一百六十一居攝十七年，癸酉，舜陟方乃死，禹正王位。以金德王，建寅為正，都平陽。禹初襲父崇伯之爵，故稱伯禹。作司空，平水土。《書》曰：禹乘四載，水乘舟，陸乘車，泥乘楯，山乘檋隨山刊木，央九川距四海，濬畎澮距川，任土作貢，娶于塗山，生子啟。八年，于外三過其門而不入，惟荒度土功，弼成五服，至于五千，每州五百里，五服二千五百里，東西相距五千里，南北如之州十有二師，甸侯緩方三千里，是九州之內也，每州立十二人為諸侯師外薄四海，要荒各一千里，實九州之外也，薄迫四海咸建五長，每服服皆五人為長各迪有功，脩六府，則三壤成，賦中邦。禹受命之初，惟時有苗弗率，乃會羣后誓于師曰：
　　濟濟有眾，咸聽朕命，蠢玆有苗，昏迷不恭，、侮慢自賢，反道敗德，君子在野，小人在位，民棄不保，天降之咎，肆于以爾眾士，奉辭罰罪。爾尚一乃心力，其克有勳。三旬苗民逆命。益贊于禹班師振旅。舞干羽而苗民格。老子曰：用兵有言，吾不敢為主而為客，不敢進寸而退尺。如禹之用兵者，可謂王者之師也。然不有禹誓於前，則亦何有湯誓泰誓於後。豈始作俑者其無後乎。此又可為先人者之戒。禹任臯陶、伯益，以贊其治，興六師以征不庭，四極莫敢不服。東漸于海，西被于流沙，朔南，暨聲教訖于四海。居攝十七年，踐位十年，通二十七年。癸未，東巡至會稽崩，壽一百歲。傳子啟。夏一十七王，合四百五十八年，桀放而夏亡。
　　商湯日甲一月午七　星乙一百八十二辰卯二千一百七十六子姓，名履，字天乙，禹司徒契十四代孫。為諸侯十有七年，放桀，踐王位。起乙未，入辰之卯二年以水德王，建丑為正，都亳，是謂成湯。自契至於成湯八遷，湯始居亳。得伊尹于莘野，以葛伯不祀，湯征諸侯自葛始。．桀昏德，民墜塗炭。湯薦伊尹于夏，五就桀而不能用，一既醜有夏，復歸于亳。湯乏職貢，桀興問罪之師，九夷師不至。伊尹曰：可矣。於是相湯伐桀，誓于眾，戰于鳴條，放桀南巢，而天下歸湯。湯有慚德，故《盤銘》曰：德日新，日日新，又日新。在位一十三年，壽一百歲。迨盤庚二十一年庚申，老子乘日精降亳，託孕於尹氏之玄妙玉女。武丁二十四年庚辰二月十五日，生于李下。因指李為姓。帝辛紂淫湎暴虐，比干以諫死，微子囚，箕子奴，逢蒙誅。西伯戡黎，祖伊恐，作戡黎。紂乃曰：我生不有命在天，昏弗聽諫。周武王伐之，兵敗走鹿臺，衣其寶玉，赴火而死。老子曰：太上，下知有之，其次親之、譽之，其次畏之、侮之。噫，桀固不道矣，成湯放之。紂固不道矣，武王伐之。可不謂畏之者乎。商三十王，六百四十四年，商亡歸周。
　　周武王日甲一月午七星丁一百八十四辰子二千一百九十七姬姓，名發，堯農師后稷棄之後，文王昌之子也。昌事紂，與九侯、鄂侯同為三公。昌被潛囚羑里七年，後獻地得賜弓矢斧鉞，因公季得專征伐為西伯。紂二十四年，文王沒。又九年，武王以太公望為師，周公旦為輔，革殷受命，還豐踐天子位。南面朝諸侯，大誥天下，起己卯，辰之子＋六年以木德王，月建子為正。乃反商政，釋箕子囚，封比干墓，式商容聞，散鹿臺之財，發鉅橋之粟，太責四海，萬姓悅服。列爵惟五，分土惟三，建官惟賢，位事惟能，重民五教，惟食喪祭，敦信明義，崇德報功，垂拱而天下治。竊嘗歎曰：唐有四凶，誅四凶者舜。虞有三苗，征三苗者禹。夏之湯征自葛，商之西伯戡黎，凡古之得天下者，揖遜征伐，鮮不先有其勢，天乎；人乎，勢使之然乎。武王在位六年，壽九十三歲。後一百二十一年，昭王南巡不返。又一百七年，夷王下堂見諸侯。又五十三年，厲王奔彘，周、召二伯行政一十四年，號共和。厲王死于彘。二伯立太子靜為宣王。仲山甫、尹吉甫、方叔通周、召為五伯，輔宣王，大修文武之功。又五十七年，幽王為申侯所殺，而平王東遷于洛邑，號曰東周。錫晉文侯、秦襄公命。又六十四年，桓王以蔡、衛、陳之師伐鄭，鄭為左右拒，射王中肩。又四十年，惠王錫齊桓公命為伯。又三十年，襄王廢狄后，狄師攻周，王出奔鄭。鄭居王于氾，叔帶代立。明年，王告急于晉，晉文公納王于周，而誅叔帶。使王子虎賜晉文公土地而稱伯。至此，齊、晉、秦、楚、宋五伯日益強盛而王室寖衰。又三十一年，楚王伐陸渾，觀兵于周，遣使問鼎，而侮之之風至此甚矣。又五十五年，靈王庚戌，孔子生。又七十八年，孝王崩，孝與考諸本互差太子午嗣位，是謂威烈王。河南惠公封其少子鞏稱東周君，一云孝王復號西周，封其弟桓公于河南，七年東周立，周分為二又五十八年，顯王甲寅，趙、韓分周為二。七年辛酉東周傑立又三十一年，乙酉，孟軻為魏卿。又二十九年，赧王甲寅，東、西二周君相攻。又五十一年，赧王乙巳，會齊、韓、趙、魏兵攻秦，不利，西奔秦，盡獻其邑，還周而卒。周三十六王，八百六十七年。而西周滅又六年，東周惠君會諸侯攻秦，不利，沒于秦，盡入其地。
　　右三王，通一千九百六十九年。而桓、文伯於一千五百餘年之後。以三代考之，則湯、武已由伯而王，是不待桓、文出而後伯也。況夏伯昆吾、商伯大彭、豕韋亦已見於二代。襄王後去昆吾、大彭、豕韋，入秦宋楚為周五伯也。前六會六萬四千八百年，除開物前及盤古，通四會四萬三千二百年。初天皇氏出，人極始立，由初天皇至大禹七年，通二會凡二萬一千六百年之間。少昊而下稱帝者五，通十有一世又三分世之二，則是稱皇者二萬一千二百五十年，稱帝者纔及三百五十年，何帝運之促而皇運之長耶，非也。神農已稱炎帝，其後帝臨魁八世，俱以帝稱。軒轅亦稱帝。考此則是後三皇而下，稱皇稱帝，互見疊出，已參錯于一千九百三十三年之中矣。三王自夏丁巳始，几一千四百五十四年，至平王東遷，政由方伯，然則五伯之興，孽于昭王，漸于夷王，形于平王，成于釐、惠之世，而周拱虛器矣。迹此而論，豈非皇有可親，帝有可譽，王有可畏，伯有可侮乎。按皇帝王伯者四，而禹即位之八年，當一元中分之時，上而曰皇曰帝，下曰王曰伯。以後六會言之，開物前四會有半王伯中分而王二會有奇，凡二萬四百三十五年。三王纔及一千九百六十九年。而伯已參錯於其間，其伯豈其伯哉。蓋有王之皇、王之帝、王之王、王之伯者存焉。而又有王之皇之皇、王之皇之帝、王之王之伯者存，如春行、夏令、秋行、冬令四時之氣，有時而遷，不可以一法言也。
　　《易》曰：知變化之道者，其知神之所為乎。愚前之所謂理氣象數之四端者，有是理則有是氣，有是氣則有是象，有是象則有是數矣。一元十二會，配一歲十二月。一會三十運，配一月三十日。一運十二世，配一日十二時。一世三十年，配一時三十分。是故一世三十年，得一十二萬九千六百時。一運十二世，得一十二萬九千六百日。一會三十運，得一十二萬九千六百月。一元十二會，得一十二萬九千六百年。此其略也，姑述一二，非曰能之，願學焉。抑謂邵子之為書，其言道德功力，以明皇帝王伯，其義則吾竊取之矣。若夫觀物之為言，卦氣音律之為占，自有《皇極經世書》在。
　　玄經原旨發揮卷上竟
　　玄經原旨發揮卷下
　　教門後學當塗杜道堅註
　　降生章七
　　老子曰：吾不知誰之子，象帝之先。按《紀》《傳》老子大道之祖，氣，象帝之先，天也。故曰：先天而生，生而無形。後天而存，存而無體。惟無形體，故無定名。惟無定名，故隱顯莫測。殆亦混沌氏之謂乎。其在天也，曰虛皇天尊無極大道君、天皇曜魄寶高上老子天皇大帝九天上皇洞真帝一君、太清天尊太上玄元老君、金闕後聖君、九老仙都君、太上丈人靜老天君、真元教主金闕帝君。其降世也，則曰通玄天師、盤古先生、有古大先生、玄中大法師、鬱華子、廣壽子、大成子、廣成子、隨應子、赤精子、錄圖子、務成子、尹壽子、真行子。錫則子老子所謂為萬象主，為帝者師，應號不一者乎。至曰玄元皇帝、大道玄元皇帝、太上混元天皇大帝、高上大道金闕玄元天皇大帝、太上老君混元上德皇帝，乃歷代冊封之號也。所謂隱於太無，形於太初，遊於太虛，生天生地，神鬼神帝，未有天地自古以固存者，其老君之謂乎。愚老子徒也，庸得引而申之。
　　老子按《本紀》，李姓，名耳，字伯陽，謚曰聃。亳苦縣瀨亦作厲鄉曲仁里尹氏女感日精而孕，降生於商武丁二十四年庚辰二月十有五日。商以丑正為歲首，二月建寅，即今正月上元節也。生而能言，指李為姓，因其皓首，故號老子。誕世禎祥，備載紀傳。今亳之太清宮、九龍井、白鹿檜，聖迹猶存。帝辛二十一年丁卯，辟地岐山，周西伯召拜守藏史，武王遷柱下史，成主時仍柱史之職，昭王初，去官歸亳。二十六年癸丑，度函谷關，授關令尹喜《道德》二篇於終南山之草樓，遂出大散關，期喜會成都青羊肆，與喜西遊。值穆王西狩還周，景慕玄風，上終南修草樓，改號樓觀，命幽人尹軌、杜沖、主祠事，稱道士者七人焉。老子尋東還，過樓觀，授尹軌、杜沖、宋倫《道德紫虛陽光經籙》。幽王召拜太史。三年辛酉，告王三川震，周將亡，遂隱去。平王三十四年癸卯，復出大散關，久之還中夏。敬王拜藏室史十八年。孔子偕南宮敬叔至周問禮。夷烈王二年，過秦，秦獻公授館致禮，問以歷數。赧王九年，老子遊女几地肺天柱，從是復出散關，涉流沙，西昇崑崙。居商一百七十四年，居周八百二十二年，周遊天下，輔世匡時，閱世九百九十六年。然則後之人以商、周觀老子者，不知有太上之老子。以人間世觀老子者，又何知有先天之老子乎。故《經》曰：獨立而不改，周行而不殆。曰執古之道以御今之有，其亦夫子自道者歟。若夫秦漢而下，至于唐宋，應身降現，神化無方，眾人固不識也。自有《本紀》《實錄》在。
　　授經章八
　　關尹子姓尹，名喜，仕周昭王為大夫。善天文，預占東南真氣狀若龍蛇，而西是月融風三扇天理西行，知有聖人度關，乞出為函谷關令。昭王癸丑五月壬午，紫氣浮空，有老人駕青牛白畚車，諸子驂乘，徐甲為御，將度關。喜迎拜下風，則老子也。喜曰：大道將隱，強為我著書，遂館終南草樓，師事之。明年甲寅，授《道德》五千餘言，包絡天地，玄同造化，君臣民物，罔不賅備。尊道德小仁義，所以尊皇帝小王伯。大抵以明天道，明人道，正君心，正民心。其曰：以正治國，以奇用兵。曰：偏將軍居左，上將軍居右。凡數章，頗類褒貶五伯之風。學者疑昭王時伯業未著，或指授經為敬王時，殊不知夏商之衰，昆吾、大彭、豕韋已自稱伯。觀昭王江上不返，固不待齊、楚、秦、晉之出，而伯者之風亦已見矣。此老聖著《道德》所以兼功力而言也。按乾象河鼓三星主天子三軍，中星大將軍，左星左將軍，右星右將軍。夏官上大司馬王五軍，大國三軍，已載之《周禮》。及考《穆王內傳》，言王西還，上終南，修草樓，則知授經為昭王時明矣。關尹亦自著書九篇，名《關尹子》。
　　自時其徒晉公孫辛鈃，《吳越春秋》鈃作研，字計然，學於老子。敬王二年壬午南遊，楚平王禮聘問道。既而適越，范蠡師之，授蠡書十二篇，名《文子》，有平王問道章。勾踐位以大夫。越伐吳，蠡諫曰：兵，凶器。戰，逆德。陰謀逆德，好用凶器，上帝禁之，行將不利。引《文子》語也。勾踐不聽，敗於夫椒，囚石室，賂太宰嚭得歸。嘗膽圖報吳，既沼，計然曰：勾踐長頸鳥喙，可與共患難，不可與共安樂。蠡用其策，從五湖遊。計然亦佯狂遯，封禺之地，嘗登山籌隱。今吳興計籌山是也。
　　列禦寇居鄭圃四十年，人無識者。安王四年，著書八篇，明老子之道。
　　莊周字子休，號南華子。顯王三十年，楚聘為相，不就。隱濠上漆園，著書五十三篇，名《莊子》。今存三十三篇。
　　若夫庚桑楚、南榮趣、崔瞿、栢矩、士成綺、尹文子之徒，皆當時師事老子，傳其道，各有著述，載在典籍。然老子遊歷商周，亦既久矣。其親見猶龍，如孔子者，可無若人。自司馬遷以老、韓同傳，而老氏之門人失紀，遂使孔、老通家之學，後世無傳焉。惜哉。
　　西遊章九
　　老聖晚涉流沙，西昇崑崙，還紫微上宮，示有終也。終則有始，如四時之代行。故曰：功成名遂身退，天之道。曰：功成不居，其名不去。曰：不失其所者久，死而不亡者壽。是故聖人觀天之道，執天之行，出處進退，與造物者相為無窮也。崑崙居地之西北，高萬餘里，廣稱之。上參碧落，浮黎在焉。故羲皇之艮、文王之乾，俱位西北。天地有崑崙，猶人之有元首。天高西北，天門在焉。絕頂九峰，上應九天，乃上帝遊宴羣真升陟之所，瓊林玉樹，琪花瑤草，七寶騫林，天風披拂，琳琅振響，自然宮商蓋渾玉境界也。按崑崙山者，天之中嶽也。在北海之間，上當天心，形如偃蓋，上廣下狹，疊為三層，上與天齊，日月黃赤二道交會其上，三光行焉、東曰崑崙，西曰玄圃，北曰閱苑，南連積石山、砳水泉、北戶諸山。上有瓊華之闕，光碧之堂，瑤池翠水。王母眾仙居焉。海中四嶽，為之枝榦，十洲三島，入海大川，圍繞其側。絕頂之上有金臺五所，玉樓十二，金城千里。地生金根之樹、瓊柯之林、紫雀、翠鸞、碧桃、白李百賓，、妙嚴即黃帝天君，含樞紐鎮此山，與五嶽名山相通，常有神仙往來。考校生籍，上主填星之精，居於中元一氣天中焉。夫海外之五嶽即天地之五鎮。造化之五嶽，即五氣之宗祖也。愚謂老聖之升崑崙，殆復歸於無極歟。崑崙乃元氣之所舍，天帝君之所治。凡古之人王、世主、將相、大臣之有大功大德，與夫高人、善士之有玄功妙行者，皆得昇焉。豈違天之道、迷天之行者所能企及哉。抑聞仙者遷也。學道之士，如漢之三茅君、張輔漢，晉之許旌陽、葛仙公輩，是皆功滿道備，初則遷於名山，次則遷於十洲三島，至若遷崑崙而為上界仙官者，不但可與老子為徒，是可與天為徒也。
　　按《淮南子》曰：禹掘崑崙墟以下地，中有層城九重，其高萬一千里，上有禾木，其脩五尋，珠樹、玉樹、環樹、不死樹在其西，沙棠、琅玗在其東，絳樹在其南，碧樹、瑤樹在其北。旁有四百四十門，門間四里，里間九純，旁有九井，井玉橫其西北之隅，北門開以內不周之風，傾宮旋室，縣圃涼風，樊桐在崑崙閶闔之中，是其疏圃，疏圃之池，浸之黃水，黃水三周，復其原，是謂丹水，飲之不死。河水出崑崙東北陬，貫渤海入禹所導積石山。赤水出其東南陬，西南注南海。丹澤之東，赤水之東，弱水出自窮石，至于合黎，餘波入于流沙，南至南海。洋水出其西北陬，入于南海羽民之南。凡四水者，帝之神泉，以和百藥，以潤萬物。崑崙之丘，或上倍之，是謂涼風之山，登之不死。或上倍之，是謂玄圃，登之乃靈，能使風雨。或上倍之，乃維上天，登之乃神。是謂太帝之居。
　　原題章十
　　《道德經》乃關令尹喜紀老聖之。老聖之言，紀無始有始開天立極之道，太古上古皇道帝德之風，下至王之功、伯之力，見之五千餘文，囊括天人之道，上下幾千百代，歷歷可推。言聖人者三十有二而不名，殆一無名古史也。可以龜鑑萬世，可以綱維人極，可以優入聖域。老聖摭古史以著《道德》。孔聖摭魯史以作《春秋》，一也。然不以史名而名《道德》者，是系三五而為之題，蓋周官外史掌四方之志，三皇五帝之書。《三墳》既軼，《五典》不完，尚幸世有此經，古道不墜。原老聖之意，諄諄以皇道帝德，為當世告者正。以王伯雜出，功力相尚，慮其所終，而民莫措，故欲挽破碎於渾全，回溴漓於淳樸，縱不能使是民為九皇之民，獨不得少窺唐虞雍熙之化乎。嗚呼，聖人天也。天此心，聖人此心。天此道，聖人此道。天不自為而命之聖人，天可無為也。聖人不自為而命之賢人，聖人可無為也。賢人不可不為。聖人無為乎上，賢人有為乎下，君臣之道濟矣。故曰：為無為。又曰：無為而無不為者，君臣有分職所在也。民有恒心，業所在也。太古玄風，天下一道，羲皇盛世，四海一德，此無為之為，猶其大有為於天下者也。言則無為有為，旨則人心天理，一皆財成贊化之道，若夫稱聖人而不名者，非太古無名氏之君，則羲、軒、堯、舜之君歟。尊古聖人，所以尊時君世主，壽斯道所以壽斯世也。
　　章句章十一
　　道德章句者，河上公所著也。漢文帝尚清靜，命朝臣講習《老子》，時未有章句者出，辭玄文邃，多所不解。聞陝河之上有老人明《老子》，枉駕問焉。授帝素書《老子》一編，甄別其旨，析為八十一章，章著二字，以訓一章之義，曰體道，曰養身，曰安民之類是也。自章句著而注者出焉。然道與世降，時有不同，注者多隨代所尚，各自其成心而師之。故漢人注者為漢《老子》，晉人注者為晉《老子》，唐人、宋人注者為唐《老子》、宋《老子》。言清虛無為者有之，言吐納導引者有之，言性命禍福、兵刑權術者有之。紛紛說鈴，家自為法，曾不知道德本旨，內聖外王之為要，由是不能相發，而返以相戾，惜哉。蓋自關子、文子親見猶龍，而其所自著書，頗已睽其師之旨。列、莊二賢，先後不數代其言，清虛玄遠，則又過其師之說，殆近天而不人，況孫、吳假之為兵法，申、韓詭之為刑名，是又人而不天矣，宜乎。千載之下，未有攸證。若夫蓋公、曹參，清靜寧壹，以開漢室隆平之治，是善用老子之道者也。抑觀河上公著分章之題，其義虛玄，實同經旨。而題之之義，注者未有所述，故稽治道者闕焉。此《原旨》所由作也。今不書章題，而書經曰者，尊經也。若其義則演諸原旨中，遂併章題為一篇以舉云。
　　體道　養身　安民　無源　虛用
　　成象　韜光　易性　運夷　能為
　　無用　檢欲　厭恥　贊玄　顯德
　　歸根　淳風　俗薄　還淳　異俗
　　虛心　益謙　虛無　苦恩　象元
　　重德　巧用　反樸　無為　儉武
　　偃武　聖德　辯德　任成　仁德
　　微明　為政　論德　法本　去用
　　同異　道化　徧用　立戒　洪德
　　儉欲　鑒遠　忘知　任德　貴生
　　養德　歸元　益證　修觀　玄符
　　玄德　淳風　順化　守道　居位
　　謙德　為道　恩始　守微　淳德
　　後己　三寶　配天　玄用　知難
　　知病　愛己　任為　制惑　貪損
　　戒強　天道　任信　任契　獨立
　　顯質
　　纂玄章十二
　　纂玄者，五千言之樞要也。老子曰：言有宗，事有君，蓋謂我之所言皆有所宗，本見諸古聖人之立言。行事甚易知易行，何天下之莫能知莫能行哉。仲尼祖述堯舜，憲章文武，同出而異名，既見而問禮矣。又退而竊比焉。善述而信古，必有見於當日。今《原旨》之作，既已章著其義，乃復句別其綱，以纂玄言覽者，或因類以證句，因句以證章，因章以證義，庶乎玄聖立言之旨，可白於天下後世。言治道者，豈容忽諸。
　　道
　　可道道可道。常道非常道。久道長生久視之道。法道天法道。聞道上士聞道，勤而行之。明道明道若昧。夷道夷道若纇。進道進道若退，不如坐進此道。見道不窺牖，見天道。為道為道日損。聖道聖人之道，為而不爭。尊道是以萬物莫不尊道而責德。天道功成名遂身退，天之道。天之道，不爭而善勝。天道無親，常與善人。天之道，利而不害。天之道，損有餘而補不足。人道人之道，則不然，損不足以奉有餘。古道執古之道，古之善為道者，古之所以貴此道者何。貴道見上。有道故有道者不處天下。有道卻走馬以糞，孰能損有餘奉天下，惟有道者。大道大道廢，有仁義。大道汎兮，其可左右。大道甚夷，而民好徑，使我介然有知，行於大道。行道見上。不道不道早已。非道非道也哉。失道失道而後德。道紀能知古始，是謂道紀。道華前識者道之華，而愚之始。道奧道者，萬物之奧道尊道之尊。道法道法自然。道常道常無名，道常無為而無不為。道生道生一道生之。
　　德
　　廣德廣德若不足。建德建德若倫。積德早服謂之重種德。有德有德司契。無德無德司徹。孔德孔德之容。貴德萬物莫不尊道而貴德。玄德長而不宰，是謂玄德。常知楷式，是謂玄德。常德常德不離，復歸於嬰兒。常德不忒，復歸於無極。常德乃足，復歸於樸。上德上德不德，上德無為而無以為，上德若谷。下德下德不失德，下德為之而有以為。不德上德不德，是謂不爭之德。同德德者同於德，同於德者，德亦得之。德真修之身，其德乃真。德餘修之家，其德乃餘。德長修之鄉，其德乃長。德豐修之國，其德乃豐。德普修之天下，其德乃普。德厚含德之厚。德善不善者，吾亦善之，德善。德信不信者，吾亦信之，德信。德畜德畜之。德貴德之貴。
　　先天
　　先天有物混成，先天地生。無極復歸於無極。虛極致虛極，守靜篤。古極是謂配天，古之極。無始無名，天地之始。古始能知古始，是謂道紀。有始天下有始，以為天下母。無象無物之象。有象恍兮惚兮，其中有象。大象大象無形，執大象天下往。象先象帝之先。同玄同謂之玄。又玄玄之又玄。窈冥精窈兮冥兮，其中有精。恍惚物恍兮惚兮，其中有物。天地根是謂天地根。眾妙門眾妙之門。玄牝門玄牝之門。萬物宗淵兮似萬物之宗。
　　天地
　　天地無，名天地之始。天地不仁，以萬物為芻狗。天地之間，其猶橐籥乎。玄牝之門，是謂天地根，天長地久，孰為此者。天地有物混成，先天地生。天地相合，以降甘露。天得一以清，地得一以寧。
　　萬物
　　萬物有，名萬物之母。萬物作而不辭。淵兮似萬物之宗。水善利萬物而不爭。萬物並作，吾以觀其復。萬物將自賓。萬物恃之以生而不辭。愛養萬物而不為主。萬物將自化。萬物得一以生。天下萬物生於有。三生萬物，萬物負陰而抱陽。萬物莫不導道而貴德。萬物草木之生也柔脆。無物復歸於無物。有物有物混成。奇物奇物滋起。物壯物壯則老。眾甫其名不去，以閱眾甫。
　　天下
　　天下天下皆知美之為美，斯惡已。貴以身為天下，若可寄天下。愛以身為天下，若可託天下。是以聖人抱一，為天下式。可以為天下母。而以身輕天下。為天下谿。為天下式。為天下谷。將欲取天下而為之。天下神器。不以兵強天下。不可得志於
　　天下。天下不敢臣。譬道之在天下。執大象，天下往。天下將自正。侯王得一，以為天下貞。天下萬物，生於有。天下之至柔，馳騁天下之至堅。天下希及之。清靜為天下正。取天下常以無事。天下有道，卻走馬以糞。天下無道，戎馬生於郊。聖人在天下。惵惵為天下渾其心。修之天下，其德乃普。以天下觀天下。故為天下貴。以無事取天下。天下多忌諱，而民彌貧。以道蒞天下，其鬼不神。大國者下流，天下之交。天下難事必作於易，天下大事必作於細。是以天下樂推而不厭。夫唯不爭，故天下莫能與之爭。不敢為天下先。天下莫能知，莫能行。孰能以有餘奉天下。天下柔弱，莫過於水。可為天下王。
　　國家
　　國家民多利器，國家滋昏。國家昏亂有忠臣。有國有國之母，可以長久。鄰國鄰國相望。治國愛民治國，能無為乎。以正治國。治大國若烹小鮮。以知治國，國之賊。不以知治國，國之福。大國大國者下流，天下之交。大國以下小國，則取小國。大國不過欲兼畜人。小國小國以下大國，則取大國。小國不過欲入事人。小國寡民。修國修之國，其德乃豐。修家修之家，其德乃餘。修鄉修之鄉，其德乃長。觀鄉以鄉觀鄉。觀國以國觀國。觀家以家觀家。
　　太上
　　太上太上下知有之。
　　聖人
　　聖人是以聖人處無為之事。是以聖人之治。聖人不仁。是以聖人後其身而身先。是以聖人為腹不為目。是以聖人抱一為天下式。是以聖人常善救人。聖人用之，則為官長。是以聖人去甚，去奢，去泰。是以聖人終不為大。是以聖人不行而知。聖人無常心。聖人在天下。聖人皆孩之。故聖人云：我無為而民自化。是以聖人方而不割。聖人亦不傷人。是以聖人猶難之。聖人無為故無敗。是以聖人欲不欲。是以聖人欲上人，以其言下之。是以聖人處上而民不重。是以聖人被褐懷玉。聖人不病。是以聖人自知不自見。是以聖人為而不恃。故聖人云。聖人執左契，而不責於人。聖人不積。聖人之道，為而不爭。
　　君臣
　　天子故立天子，置三公。王大王亦大。王天王乃天。天王是謂天下王。人主以道佐人主者，不以兵強天下。萬乘主奈何萬乘之主，而以身輕天下。社稷主是謂社稷主。器長不敢為天下先，故能成器長。官長聖人用之，則為官長。配天是謂配天，古之極。王公惟孤、寡、不穀而王公以為稱。公王公乃王。三公置三公。侯王侯王若能守。侯王得一，以為天下貞。侯王無以正而貴高。侯王自謂孤、寡、不穀。為王故能為百谷王。君言有宗，事有君，躁則失君。臣國家昏亂有忠臣。輕則失臣。樸雖小，天下不敢臣。
　　士君子
　　善士古之善為士者，微妙玄通。善為士者不武。上士上士聞道，勤而行之。中士中士聞道，若存若亡。下士下士聞道，大笑之。君子是以君子終日行不離輜重。是以君子居則貴左。兵者不祥之器；非君子之器。大丈夫是以大丈夫處其厚不處其薄。
　　父子
　　教父吾將以為教父。六親六親不和有孝慈。孝慈絕仁棄義，民復孝慈。國母有國之母，可以長久。天下母天下有始，以為天下母。萬物母有名萬物之母。食母而貴求食於母。母子既得其母，以知其子。子母既知其子，復守其母。嬰兒專氣致柔，能如嬰兒乎。常得不離，復歸於嬰兒。乘乘兮若嬰兒之未孩。未孩見上。孩之聖人皆孩之。赤子含德之厚，比於赤子。子孫子孫祭祀不輟。雌雄知其雌，守其雄。牝牡未知牝牡，合而㤘作。
　　師學
　　師資不貴其師，不愛其資。人師善人者，不善人之師。大匠夫代大匠斲。為學為學日益。為文以為文不足。學不學學不學，復眾人之所過。絕學絕學無憂。楷式常知楷式，是謂玄德。
　　主賓
　　主不敢為主而為客。萬物歸焉而不為主。愛養萬物而不為主。賓萬物將自賓。客儼若客樂與餌過客止。
　　人民
　　善人天道無親常與善人。善人，不善人之師。道者，萬物之奧，善人之寶，不善人之所保。不善人見上。異人我獨異於人。愚人我愚人之心也哉。眾人眾人熙熙。眾人皆有餘。眾人皆有以復。眾人之所過。俗人俗人昭昭。俗人察察。救人常善救人，故無棄人。棄人見上。治人治人事天莫若嗇。殺人夫樂殺人者，不可得志於天下。殺人眾多，悲哀泣之。知人知人者智。勝人勝人者有力。示人國之利器，不可以示人。用人善用人者為下。為人既以為人己愈有。與人既以與人己愈多。使民不尚賢使民不爭。不貴難得之貨，使民不為盜。不見可欲，使民心不亂。常使民無知無欲。若使民常畏死而為奇者。使民重死而不遠徙，使民復結繩而用之。愛民愛民治國，能無為乎。明民非以明民，將以愚之。百姓以百姓為芻狗。功成事遂，百姓皆曰我自然。百姓皆注其耳目。不責人是以聖人執左契，而不責於人。
　　軍旅
　　將軍偏將軍處左，上將軍處右。大軍大軍之後，必有凶年。佳兵夫佳兵者，不祥之器。敵兵仍無敵執無兵。甲兵雖有甲兵，無所用之。入軍不被甲兵。用兵以奇用兵。用兵有言，不敢為主而為客。抗兵抗兵相加，哀者勝矣。兵強兵強則不勝。師處師之所處，荊棘生焉。田獵馳騁田獵，令人心發狂。
　　盜賊
　　盜賊絕巧棄利，盜賊無有。法令滋彰，盜賊多有。智賊以智治國，國之賊。盜誇財貨有餘。是謂盜誇。
　　鬼神
　　鬼神以道蒞天下者，其鬼不神。神聖非其神，不傷人。聖人亦不傷人。神靈神得一以靈。神無以靈，將恐歇。
　　身體
　　虛心虛其心。常心聖人無常心。為心以百姓心為心。渾心惵惵為天下渾其心。民心使民心不亂。心氣心使氣曰強。弱志弱其志。有志強行者有志。強骨強其骨。骨弱骨弱筋柔而握固。筋柔見上。有力勝人者有力。用力是謂用人之力。身先後其身而身先。身存外其身而身存。身殃無遺身殃。身退功成名遂身退。有身吾有大患，為吾有身。無身及吾無身，吾有何患。終身塞其兌，閉其門，終身不勤。開其兌，濟其事，終身不救。修身修之身，其德乃真。貴身貴以身為天下。愛身愛以身為天下。患身貴大患若身。殁身道乃久殁身不殆。傷手夫代大匠斲，希有不傷手矣。攘臂攘無臂，則攘臂而仍之。實腹實其腹。為腹為腹不為目。為目見上。目盲五色令人目盲。耳聾五音令人耳聾。口爽五味令人口爽。口味道之出口，淡乎其無味。㤘作未之牝牡之合而㤘作，精之至也。精至見上。足下千里之行，始於足下。
　　性命
　　谷神谷神不死，是謂玄牝。沖氣沖氣以為和。專氣專氣致柔。精真其中有精，其精甚真。復命靜曰復命，復命曰常。營魄載營魄抱一，能無離乎。光明用其光復歸其明。光耀光而不耀。守中不如守中。握固骨弱筋柔而握固。抱一抱一能無離乎。抱一為天下式。混一故復混而為一。
　　生死
　　生死出生入死。生之徒，死之徒。人之生，動之死地。柔弱者，生之徒。堅強者，死之徒。有生有生於無。道生道生一。先生先天地生。生生以其生生之厚。攝生蓋聞善攝生者。求生以其上求生之厚。相生有無之相生。長生以其不自生，故能長生。是謂深根固柢，長生久視之道。厭生無厭其所生。無生夫唯無以生為者，是賢於貴生。貴生見上。不死谷神不死，是
　　謂玄牝。無死以其無死地。重死使民重死，而不遠徙。或存湛兮似或存。若存綿綿若存。不亡死而不亡者壽。壽見上。
　　沖玄
　　道沖道沖而用之，或不盈。若沖大盈若沖，其用不窮。沖和沖氣以為和。知和知和曰常。和光和其光。玄同和其光，同其塵，是謂玄同。玄通微妙玄通，深不可識。玄德長而不宰，是謂玄德。常知楷式，是謂玄德。玄覽滌除玄覽，能無疵乎。觀妙常無欲以觀其妙。要妙雖知大迷，是謂要妙。敦樸敦兮其若樸。素樸見素抱樸。復樸復歸於樸。自樸我無欲而民自樸。樸小樸雖小，天下不敢臣。無名樸吾將鎮之以無名之樸。無名之樸亦將不欲。
　　清靜
　　清靜清靜為天下正。以清天得一以清。徐清孰能濁以靜之徐清。虛靜致虛極守靜篤。好靜我好靜而民自正。常靜牝常以靜勝牡。靜復歸根曰靜，靜曰復命。以靜不欲以靜，天下將自正。自然希言自然，以輔萬物之自然，道法自然。
　　五常
　　仁義大道廢，有仁義。絕仁棄義，民復孝慈。善仁與善仁。不仁天地不仁，以萬物為芻狗。聖人不仁，以百姓為芻狗。上仁上仁為之，而無以為。失仁失仁而後義。上義上義為之，而有以為。失義失義而後禮。上禮上禮為之，而莫之應。喪禮言以喪禮處之。戰勝以喪禮處之。聖知絕聖棄知，民利百倍。有知使我介然有知，行於大道。知慧知慧出，有大偽。知多民之難治，以其知多。忠信夫禮者，忠信之薄而亂之首。有信其中有信。善信言善信。德信信者，吾信之。不信者，吾亦信之。德信。寡信輕諾者，必寡信。不信信不足，有不信。美言不信。
　　言行
　　言宗言有宗，事有君。吾言吾言甚易知，甚易行。希言希言自然。善言善言無瑕謫。貴言猶兮其貴言。建言故建言有之曰。信言信言不美。正言正言若反。多言多言數窮，不如守中。虛言古之所謂曲則全者，豈虛言哉。美言美言不信，信言不美。美言可以市。不言聖人行不言之教。不言之教，無為之益，知者不言，言者不知。天之道，不言而善應。尊行尊行可以加人。贅行餘食贅行。行妨難得之貨，令人行妨。
　　政教
　　政治政善治。聖治是以聖人之治。難治民之難治，以其上之有為。民之難治，以其知多。行教行不言之教。治亂治之於未亂。法令法令滋彰，盜賊多有。
　　功名
　　有功不自伐，故有功。無功自伐者無功。功成功成不居，是以不去。功成事遂，百姓皆謂我自然。功成而不處，其不欲見賢。功成名遂身退。名遂見上。名身名與身孰親。可名名可名。常名非常名。異名同出而異名。強名強為之名曰大。無名道常無名。無名天地之始。有名有名萬物之母。道隱有名。
　　富貴
　　富貴富貴而驕，自遺其咎。知富知足者富。自富我無事而民自富。貴賤不可得而貴，不可得而賤。貴身貴大患若身。貴以身為天下。我貴知我者希，則我者貴。自貴自愛不自貴。貴言猶兮其貴言。不貴不貴難得之貨。古貴古之所以貴此道者何。
　　賢愚
　　尚賢不尚賢，使民不爭。見賢功成不處，其不欲見賢。愚始前識者道之華，而愚之始。以愚非以明民，將以愚之。愚心我愚人之心也哉。
　　善惡
　　善惡善之與惡，相去何若。善應天道不言而善應。善勝善勝敵者不爭。善謀繟然而善謀。善建善建者不拔。善抱善抱者不說。善下江海所以為百谷王者，以其善下之。善言善言無瑕謫。善行善行無轍迹。善計善計不用籌策。善閉善閉，無關鍵而不可開。善結善結，無繩約而不可解。上善上善若水。善地居善地。善利水善利，萬物而不爭。善淵心善淵。善仁與善仁。善能事善能。善時動善時。知善天下皆知善之為善。常善是以聖人常善救人。不善人之不善，何棄之有。吉凶吉事尚左，凶事尚右。作凶不知常，妄作凶。利害不可得而利，不可得而害。勇於敢則殺，勇於不敢則活，此兩者或利或害。禍福禍兮橋所倚。福兮禍所伏。親譽其次親之譽之。畏侮其次畏之侮之。悲哀殺人眾多，悲哀泣之。大笑下士聞道，大笑之。大怨和大怨必有餘怨。
　　愛欲
　　愛身愛以身為天下。自愛自愛不自貴。甚愛甚愛必大費。天惡天之所惡，孰知其故。人惡人之所惡，惟孤、寡、不穀。物惡餘食贅行，物或惡之。無欲常無欲，可名於小。寡欲見素抱樸，少私寡欲。不欲不欲以靜，是以聖人欲不欲。其不欲見賢。所欲兩者各得其所欲。欲得咎莫大於欲得。得失得者同於得，失者同於失。得之若驚，失之若驚。不失不失其所者久。天網恢恢，疏而不失。成敗常於幾成而敗之。敗失為者敗之，執者失之，聖人無為，故無敗。無執，故無失。無敗慎終如始，則無敗事。損益或損之而益，或益之而損。益損見上。為學日益，為道日損。寵辱寵辱若驚。榮辱知其榮，守其辱。不辱知足不辱。若辱大白若辱。知止知止不殆。知足知足者，富知足之足，常足矣。知足不辱。不知足禍莫大於不知足。補不足天之道，損有餘而補不足。損不足人之道，則不然。損不足以奉有餘。
　　剛柔
　　剛強柔勝剛，弱勝強，柔弱勝剛強。柔弱見上。天下柔弱，莫過於水。人之生也柔弱。柔弱者生之徒。堅強其死也堅強。堅強者死之徒。而攻堅強者，莫之能勝。強大強大處下，柔弱處上。強梁強梁者，不得其死。取強不敢以取強。勿強果而勿強。致柔專氣致柔。弱用弱者道之用。矜伐不自矜，故長不自伐。故有功自矜者不長，自伐者無功。果而勿矜，果而勿伐。
　　爭戰
　　不爭夫惟不爭，故無尤。夫惟不爭，故天下莫能與之爭。以其不爭，故天下莫能與之爭。天之道，不爭而善勝。是謂不爭之德。善勝敵者不爭。水善利萬物而不爭。善戰善戰者不怒。輕敵禍莫大於輕敵。輕敵幾喪吾寶。戰勝戰勝以喪禮處之。夫慈以戰則勝。善勝善肚敵者不爭。勇敢勇於敢則殺，勇於不敢則活。殺活見上。大威民不畏威，大威至矣。司殺常有司殺者殺。
　　無為
　　無為道常無為而無不為。上德無為而無以為。上仁為之而無以為。吾是以知無為之有益。無為之益，天下希及之。損之又損，以至於無為為無為，無為而無不為。愛民治國，能無為乎。人能無以生為者。
　　有為
　　有為下德為之而有以為。上義為之而有以為。強為故強為之容。不為愛養萬物而不為主。萬物歸焉而不為主。不敢為天下先。不敢為主而為客。不為而威。天下神器，不可為也。使民不為盜。使夫知者不敢為也。
　　為之
　　為之將欲取天下而為之。上禮為之，而莫之應。為器樸散則為器。為長聖人用之，則為官長。為父吾將以為教父。為主不敢為主。為客而為客。為士善為士者不武。為道古之善為道者。為文以為文不足。為一故復混而為一。為式抱一為天下式。為和沖氣以為和。為貴故為天下貴。為基高以下為基。為稱而王公以為稱。為美天下皆知美之為美。為善天下皆知善之為善。為利有之以為利。為用無之以為用。為奇正復為奇。為妖善復為妖。為敗為者敗之。為谿為天下谿。為谷為天下谷。
　　天文
　　天長天長地久。天清天得一以清。天大域中有四大，天大。沖氣沖氣以為和。甘露天地相合，以降甘露。飄風飄風不終朝。驟雨驟雨不終日。冰釋渙若冰將釋。
　　地理
　　地久天長地久。地寧地得一以寧。地大天大地大。善地居善地。谿谷為天下谿，為天下谷。江海猶川谷之與江海。百谷江海所以能為百谷王。曠谷曠兮其若谷。涉川豫兮若冬涉川。善淵心善淵。魚淵魚不可脫於淵。若水上善若水。壘土九層之臺，起於壘土。田蕪田甚蕪。道徑大道甚夷，而民好徑。千里千里之行，始於足下。域大域中有四大。
　　時令
　　善時動善時。春臺如登春臺。若冬豫兮若冬涉川。凶年大軍之後，必有凶年。終朝飄風不終朝。終日驟雨不終日。終日號而嗌不嗄。日益為學日益。日損為道日損。日久民之迷其日固久。陰陽負陰抱陽。寒熱躁勝寒，靜勝熱。
　　草木
　　草木萬物草木之生也柔脆，其死也枯槁。抱木合抱之木，生於毫末。木共木強則共。刑棘荊棘生焉。根柢深根固柢。歸根夫物芸芸，各歸其根。輕根重為輕根。
　　宮室
　　九層臺九層之臺，起於壘土。朝甚除朝甚除，倉甚虛。倉虛見上。戶牖鑿戶牖以為室。鑿室見上。塞兌塞其兌，閉其門。閉門塞其兌，閉其門。開兌開其兌，濟其事。出戶不出戶知天下。窺牖不窺牖，見天道。方隅大方無隅。安居安其居，樂其俗。樂俗安其居，樂其俗。狹居無狹其所居。關鍵善閉，無關鍵而不可開。春臺如登春臺。四鄰猶兮若畏四鄰。榮觀雖有榮觀，燕處超然。妙門眾妙之門。有室有室之用。玄門玄牝之門。天門天門開闔。
　　器用
　　樸器樸散則為器。神器天下神器，不敢為也。大器大器晚成。利器國之利器，不可以示人。民多利器，國家滋昏。兵器夫佳兵者，不祥之器。埏埴埏埴以為器。器用有器之用，非君子之器，不得已而用之。什伯器使有什伯之器而不用。橐籥天地之間、其猶橐籥乎。芻狗以萬物為芻狗。以百姓為芻狗。金玉金玉滿堂，莫之能守。車用當其無有車之用。如玉不欲碌碌如玉。懷玉被褐懷玉。輻轂三＋輻共一轂。拱璧雖有拱璧，以先駟馬。無輿數輿無輿。舟輿雖有舟輿，無所乘之。輜重君子終日行不離輜重。匠斲是謂代大匠斲。左契聖人執左契，而不責於人。司契有德司契，無德司徹。籌策善計不用籌策。利劍帶利劍。張弓天之道，其猶張弓乎。天網天綱恢恢，疏而不失。結繩使民復結繩而用之。繩約善結者；無繩約而不可解。
　　服飾
　　服釆服文采。美服甘其食，美其服。被褐被褐懷玉。
　　食貨
　　飲食厭飲食。餘食餘食贅行。甘食甘其食。食稅以其上食稅之多。樂餌樂與餌，過客止。財貨財貨有餘。貴貨不貴難得之貨。難得之貨，令人行妨。欲不欲，不貴難得之貨。
　　禽蟲
　　兕角兕無所投其角。虎爪虎無所措其爪。駟馬雖有拱璧，以先駟馬。走馬卻走馬以糞。戎馬戎馬生於郊。毒蟲毒蟲不螫。猛獸猛獸不據。攫鳥攫鳥不搏。太牢眾人熙熙，如享太
　　牢。淵魚淵不可脫於魚。小鮮治大國若烹小鮮。
　　疊字
　　繩繩繩繩兮不可名。芸芸夫物芸芸，復歸其根。熙熙眾人熙熙。乘乘乘乘兮若無所歸。沌沌沌沌兮，俗人昭昭，我獨若昏。昭昭見上。察察俗人察察，我獨悶悶。悶悶其政悶問，其民淳淳。淳淳見上。碌碌不欲碌碌如玉，落落如石。落落見上。缺缺其民缺缺。
　　玄經原旨發揮卷下竟
　　玄經原旨發揮序
　　上古之初，人人老子，家家道德，言之不可聞，安有五千言以為之經。大樸既散元經會之七，有聖人跨歷商周，笑視爭奪，遐想庸成大庭之不可復，於是出五千言以陳古義以正人心。青牛去遠微言轉堙，五千演為數十萬言，將以發道德之所未盡，使博大。真人與上三皇同時，必不著書，使後世盡漢文，盡蓋公。則原旨之書，亦不出於今之河上。此書自先天而來，十有二章，別自為書，開闔古今，經緯理數，得函關之的意，集玄學之大成。讀之者軒軒乎見鴻濛，泠泠然適建德，身世自遠，內外俱忘，亦猶淵明之羲皇，上禪宗之威音。前周茂叔之太極本無極，雖然運有汙隆，而古今無二。道術有分裂，而宇宙無兩身，安知老子之非先生，又安知先生之非我。異時白石洞天水光山色之中，從杖履而稽首三，問者必屬之我矣。
　　盧山道士黃石翁敬書。
　　生民果有初乎。夫開物成務，十三卦之外無餘聞，而雲火水龍鳥師之紀，郯子之學為有徵。是故莊周之論容成而下，凡十二氏，夫豈寓言。黃帝以前封泰山者七十二，又豈臆說與？蓋五太肇而化育參，九紀終而甲歷作，推之而可求其故，迦之而可見其倪者，《易》《老》而外，惟《皇極》一書而已。然嘗論之，元會運世大年也，歲月日時小年也。皇帝王伯之所由分，開物閉物之所由遂，其可究者。日甲月巳星癸，為少昊之世，而甲子紀年。日甲月午星甲，為夏禹之日，而王道始著。然則六萬四千八百有一年以往之故，斷自堯。甲辰而上，豈無可載之事，特簡策散落，舉之而無其徵，此堯夫所由略也。南谷杜尊師，道際兩朝，學探古始，嘗以謂一身之八卦，為盤古開天之徵，一日之旦夜，為開物閉物之辨。故摭諸古史歷書所稱九紀，參之老子微意，迄禹二會半以前，逆推而分初中後三皇氏，以系人極既立之事。由是而求之，則於《皇極》書為有原始之補，而其意則尊皇道、尚帝德而已也。題其書曰《原旨發揮》，分為十二章。上六章至周而終，下六章述老子本末。大抵發明老子身為藏史，凡三皇五帝之書，無不目見，所著五千言，辭玄旨邃，隱然無名古史，故取之以補邵子之所不陳，殆人間宜有書也。尊師老子徒也，謂言涉天人不可也，然使為國家者，得其言而用之，則君俞於上，臣敏於下，斯民囿玄穆之化，或者老子意乎。於是乎敘。
　　大德十年冬十有二月望，弟子句章任士林，書于錢塘自然道士之齋。