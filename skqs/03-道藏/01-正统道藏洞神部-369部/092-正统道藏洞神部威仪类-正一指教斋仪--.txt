正一指教齋儀
　　經名：正一指教齋儀。全稱《正一指教齊宿啟儀》。相傳漢末天師道有指教齋法，徒改編為指教齊儀。一卷。底本出處：《正統道藏》洞神部威儀類。
　　正一指教齋儀
　　宿啟儀
　　先發鑪
　　太上玄元五靈老君，當召功曹使者，左右龍虎君，捧香使者三炁正神，急上關啟三天太上玄元大道君，臣等正爾燒香，宿啟齋事，願得八方正炁，來入臣等身中，所啟速達徑御至真無極道前。
　　次西向
　　係天師陽平治左平炁都功臣某甲稽首再拜，各三叩搏謹關啟天師嗣師系師女師三師君門下典者君吏，願得正一生炁，灌養形神，五藏生華，六府宣通，消四方之災禍，解七世之殃患，長生久視，得為飛仙再拜。
　　次北向
　　係天師陽平治左平炁臣姓名稽首再拜，謹關啟上皇太上北上大道君，臣某胎生肉人，枯骨子孫，願得解除七世已下逮及某身，千罪萬過，陰私伏匿考犯三官者，皆乞消解，當令福生五方，禍滅九陰，邪精惡鬼，莫敢當向，存思神仙玉女來降，長生久視，壽同三光。再拜。
　　次東向
　　係天師陽平治左平炁臣姓名稽首再拜，謹關啟太清玄元上三天無極大道太上老君，太上丈人，天帝君天帝丈人，九老仙都君九炁丈人等，百千萬重道炁，千二百官君，泰清玉陛下，臣等願心開意悟，耳目聰明，萬仙會議，賜以玉丹，消災卻禍，遂獲神仙，世官高貴，金車入門，口舌惡禍，千殃萬患，一時滅絕，記在三官，被受三天丈人之恩。再拜。
　　次南向
　　係天師陽平治左平熙臣姓名稽首再拜，謹關啟南上大道君，三天萬福君，願書名玉籍，告諸司命，以長生為定，又乞敕三天萬福君，致四方之錢財，八方之穀帛，富積巍巍，施行功德，所向所欲，萬事克成，如心所願，如手所指，久視
　　神仙，壽同天地。再拜。
　　次還東面西
　　係天師陽平治左平炁臣姓名等，上啟太上無上大道上皇太上北上大道君，南上大道君，泰清玄元上三天無極大道太上老君，太上丈人天帝君，天帝丈人九老仙都君，九炁丈人等，百千萬重道炁千二百官君，泰清玉陛下，天師嗣師系師女師三師君門下典者君吏，臣等夙參籙治，依法遵行，助國扶命，出自經旨，宣道利物，前修所尚，敢籍斯義，冒有披陳，今謹有齋忱，用伸宣讀。
　　讀辭
　　具如所言，誠宜拯濟，謹依漢中舊典，奉建指教齋，直一日一夜，三時行道，即夕同集，宿啟上聞，恩惟
　　太上大道君，四方教主，三師靈應，俯垂鑒攝，告下羣司，宣勒職掌，及土地里域，正炁真官，社里邑君，咸垂擁護，清凈座所，遏卻邪魔，傳祈所願，必令通感，齋功成就，言功酬賞，謹以奏聞，願加申勒，臣某等稽首再拜。
　　次還西向坐，說威儀十二法
　　正一真人三天法師曰：指教齋戒有十二法。
　　一者不得食含血有生炁之物，薰辛之屬唯得食菜，非向生之月。
　　二者平旦飲粥，日中則食，自是之後，水不過齒，晝則燒香，夜則然燈，令燈香光不報，須臾坐起，卧息不離法則。
　　三者棄捨因綠，唯道是務。
　　四者思經念戒，洗心精進。
　　五者慈孝一切，愍念不知，開示愚癡，為之痛心。
　　六者悔謝罪過，恒如持毒，叩頭自搏，禮謝竭誠。
　　七者棄世爵祿，所寶唯道。
　　八者勞身苦體，恭敬盡節，為道驅馳。九者願除眾病，十苦八難，得免之世，為太平種民。
　　十者尊道貴德，心口相副，洗漱精進，內外清潔，齋直禮拜，不敢息倦。
　　十一者誦經講道，安心定意，志願分明，無有邪亂。
　　十二者當此之時，令爭入戒，令入靜念。
　　次補職
　　高功姓名，其職也道德，內充威儀，外備俯仰，動止莫非法式，三界所尊，鬼神所瞻，關啟祝頌，通真召靈，解釋疑滯，導達眾賢。
　　都講姓名，其職也閑習儀範，綜括憲章，宣暢誠理，引導疑昧，必令俯仰合度，規矩從式，勿漏越唱違忤禮儀。
　　監齋姓名，其職也才用貞審，質範嚴明，勵己齊眾，取為人則，方可糾察邪違，繩正規軌，勿得輕略科典，縱任息替。
　　侍經姓名，其職也位服端儼，敬肅堂筵，必令中帳嚴整，几案齊列，開卷蘊軸，每存祇勵，勿使執置乖序，典章虧失。
　　侍香姓名，其職也通言暢理，所資在香，必令煙炁氛氳，飛馨散馥，然後響聞太空，聲傳上境，勿使灰炭沈冥，芬芳輟息。
　　侍燈姓名，其職也洞幽朗夜，寔寄燈濁，必令列燄齊明，通光月路，始能皎鏡泉途，炳煥沈穴，勿使煙光扇蕩，暉影傾翳。
　　次復鑪
　　香官使者，左右龍虎君，侍香諸靈官，當令靜室行道，靈壇露梱之所，自然生金液丹精芝英，百靈眾真交會在此香火案前，使某等得道，尅獲神仙，臣身受福，合門荷恩，八方玉女，侍衛香煙，傳奏所言，徑御
　　至真無極道前。
　　次詠紫霞頌出壇
　　紫霞舞玄堂，元炁常無形，洞灌三丹田，八景承高清，七曜房朗朗，超哉鬱冥冥，曲靜徘徊泉，神龍同轡軿，三周一感會，災脫仙道成。
　　正一指教齋儀竟