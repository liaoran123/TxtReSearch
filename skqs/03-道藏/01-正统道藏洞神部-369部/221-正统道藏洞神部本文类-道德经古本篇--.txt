道德經古本篇
　　經名：道德經古本篇。唐傅奕校定。二卷。底本出處：《正統道藏》洞神部本文類。
　　道經古本篇上
　　唐太史令傅奕校定
　　第一章五十九言。
　　道可道，非常道。名可名，非常名。無名，天地之始。有名，萬物之母。故常無，欲以觀其妙；常有，欲以觀其徼。此兩者同出而異名。同謂之玄。玄之又玄，眾妙之門。
　　第二章九十三言。
　　天下皆知美之為美，斯惡已。皆知善之為善，斯不善已。故有無之相生，難易之相成，長短之相形，高下之相傾，音聲之相和，前後之相隨。是以聖人處無為之事，行不言之教。萬物作而不為始，生而不有，為而不恃，功成不處。夫惟不處，是以不去。
　　第三章六十八言。
　　不尚賢，使民不爭。不貴難得之貨，使民不為盜。不見可欲，使民心不亂。是以聖人之治也，虛其心，實其腹，弱其志，彊其骨，常使民無知無欲。使夫知者不敢為，為無為，則無不為矣。
　　第四章四十二言。
　　道盅，而用之又不滿。淵兮似萬物之宗。挫其銳，解其紛，和其光，同其塵。湛兮似或存。吾不知誰之子，象帝之先。
　　第五章四十五言。
　　天地不仁，以萬物為芻狗。聖人不仁，以百姓為芻狗。天地之間其猶橐籥乎。虛而不詘，動而俞出。多言數窮，不如守中。
　　第六章二十六言。
　　谷神不死，是謂玄牝。玄牝之門，是謂天地之根。綿綿若存，用之不勤。
　　第七章四十九言。
　　天長地久。天地所以能長且久者，以其不自生，故能長生。是以聖人後其身而身先，外其身而身存。不以其無私邪，故能成其私。
　　第八章五十二言。
　　上善若水。水善利萬物而不争，居眾人之所惡，故幾於道矣。居，善地。心，善淵。與，善人。言，善信。政，善治。事，善能。動，善時。夫惟不 爭，故無尤矣。
　　第九章四十一言。
　　持而盈之，不如其已。音揣量也而梲士活切解也之，不可長保。金玉滿室，莫之能守。富貴而驕，自遺其咎。成名功遂身退，天之道。
　　第十章七十二言。
　　載營魄袌一，能無離乎？專氣致柔，能如嬰兒乎？滌除玄覽，能無疵乎？愛民治國，能無以知乎？天門開闔，能為雌乎？明白四達，能無以為乎？生之畜之，生而不有，為而不恃，長而不宰，是謂玄德。
　　第十一章四十九言。
　　三十輻共一轂，當其無有，車之用。埏埴以為器，當其無有，器之用。鑿戶牖以為室，當其無有，室之用。故有之以為利，無之以為用。
　　第十二章四十九言。
　　五色令人目盲，五音令人耳聾，五味令人口爽，馳騁田獵令人心發狂，難得之貨令人行妨。是以聖人為腹不為目，故去彼取此。
　　第十三章八十八言。
　　寵辱若驚，貴大患若身。何謂寵辱若驚，寵為下，得之若驚，失之若驚，是謂寵辱若驚。何謂貴大患若身，吾所以有大患者，為吾有身，苟吾無身，吾有何患乎。故貴以身為天下者，則可以託天下矣。愛以身為天下者，則可以寄天下矣。
　　第十四章一百言。
　　視之不見名曰夷，聽之不聞名曰希，搏之不得名曰微。此三者不可致詰，故混而為一。一者，其上之不皦，其下之不昧，繩繩兮不可名，復歸於無物。是謂無狀之狀，無物之象，是謂芴芒。迎之不見其首，隨之不見其後。執古之道，可以御今之有，能知古始，是謂道紀。
　　第十五章九十八言。
　　古之善為道者，微妙玄通，深不可識。夫惟不可識，故彊為之容曰：豫兮若冬涉川，猶兮若畏四鄰，儼若客，渙若冰將釋，敦兮其若樸，曠兮其若谷，混兮其若濁。孰能濁以澄，靖之而徐清，孰能安以久，動之而徐生。保此道者不欲盈。夫惟不盈，是以能敝而不成。
　　第十六章六十七言。
　　致虛極，守靖篤。萬物並作，吾以觀其復。凡物，各歸其根。歸根曰靖，靖曰復命，復命曰常，知常曰明。不知常，妄作，凶。知常，容，容乃公，公乃王，王乃天，天乃道，道乃久，沒身不殆。
　　第十七章四十七言。
　　太上，下知有之。其次，親之。其次，譽之。其次，畏之。其次，侮之。故信不足，焉有不信。猶兮其貴言哉。功成事遂，百姓皆曰：我自然。
　　第十八章二十八言。
　　大道廢焉，有仁義。智慧出焉，有大偽。六親不和，有孝慈。國家昏亂，有貞臣。
　　第十九章四十七言。
　　絕聖棄知，民利百倍。絕仁棄義，民復孝慈。絕巧棄利，盜賊無有。此三者，以為文而未足也，故令有所屬。見素袌朴，少私寡欲。
　　第二十章一百三十七言。
　　絕學無憂。唯之與阿，相去幾何。美之與惡，相去何若。人之所畏，不可不畏。荒兮，其未央。眾人熙熙，若享太牢，若春登臺，我獨魄兮，其未兆，若嬰兒之未咳，儡儡兮，其不足以無所歸。眾人皆有餘，我獨若遺，我愚人之心也哉。沌沌殊倫切粹也兮，俗人皆昭昭，我獨若昏。俗人皆詧詧，我獨若閔閔莫昆切集韵閔閔通作顅。淡兮其若海，飄兮似無所止。眾人皆有以，我獨頑且圖。吾獨欲異於人，而貴食母。
　　第二十一章七十一言。
　　孔德之容，惟道是從。道之為物，惟芒惟芴。芴兮芒兮，其中有象。芒兮芴兮，其中有物。幽兮冥兮，其中有精。其精甚真，其中有信。自今及古，其名不去，以閱眾甫。吾奚以知眾甫之然哉，以此。
　　第二十二章七十八言。
　　曲則全，枉則正，窪則盈，敝則新，少則得，多則惑。聖人袌一，以為天下式。不自見，故明。不自是，故彰。不自伐，故有功。不自矜，故長。夫惟不争，故天下莫能與之争。古之所謂曲則全者，豈虛言也哉，誠全而歸之。
　　第二十三章九十二言。
　　稀言自然，故飄風不崇朝，驟雨不崇日。孰為此者，天地也。天地尚不能久，而況於人乎。故從事於道者，道者同於道。從事於得者，得者同於得。從事於失者，失者同於失。於道者道亦得之。於得者得亦得之。於失者失亦得之。信不足，焉有不信。
　　第二十四章四十八言。
　　企者不立，跨者不行。自見者不明，自是者不彰，自伐者無功，自矜者不長。其在道也，曰：餘食贅行。物惑惡之，故有道者不處也。
　　第二十五章八十七言。
　　有物混成，先天地生。寂兮寞兮，獨立而不改，周行而不殆，可以為天下母。吾不知其名，故彊字之曰道，彊為之名曰大。大曰逝，逝曰遠，遠曰返。道大，天大，地大，人亦大。域中有四大，而王處其一尊。人法地，地法天，天法道，道法自然。
　　第二十六章四十九言。
　　重為輕根，靖為躁君。是以君子終日行，不離其輜重。雖有榮觀，宴處超然。如之何萬乘之主，而以身輕天下。輕則失本，躁則失君。
　　第二十七章九十七言。
　　善行者，無徹迹。善言者，無瑕謫。善數者，無籌策。善閉者，無關鍵而不可開。善結者，無繩約而不可解。是以聖人常善救人，故人無棄人。常善救物，故物無棄物。是謂襲明。故善人者，不善人之師。不善人者，善人之資。不貴其師，不愛其資，雖知大迷，此謂要妙。
　　第二十八章八十五言。
　　知其雄，守其雌，為天下谿。為天下谿，常德不離，復歸於嬰兒。知其白，守其黑，為天下式。為天下式，常德不忒，復歸於無極。知其榮，守其辱，為天下谷。為天下谷，常德乃足，復歸於樸。樸散則為器，聖人用之，則為官長，大制無割。
　　第二十九章六十言。
　　將欲取天下而為之者，吾見其不得已。夫天下神器，不可為也。為者敗之，執者失之。凡物或行或隨，或噤或吹，或彊或到，或培或墮。是以聖人去甚，去奢，去泰。
　　第三十章七十九言。
　　以道佐人主者，不以兵彊天下。其事好還，師之所處，刑棘生焉。大軍之後，必有凶年。故善者果而已矣，不敢以取彊焉。果而勿矜，果而勿伐，果而勿驕，果而不得已，是果而勿彊。物壯則老，是謂非道，非道早已。
　　第三十一章一百三十五言。
　　夫美兵者，不祥之器。物或惡之，故有道者不處。是以君子居則貴左，用兵則貴右。兵者不祥之器，非君子之器，不得已而用之。以恬憺為上，故不美也。若美，必樂之。樂之者，是樂殺人也。夫樂人殺人者，不可以得志於天下矣。故吉事尚左，凶事尚右。是以偏將軍處左，上將軍處右。言居上勢，財以喪禮處之。殺人眾多，則以悲哀泣之。戰勝者，則以喪禮處之。
　　第三十二章七十一言。
　　道常無名。樸雖小，天下莫能臣。王侯若能守，萬物將自賓。天地相合，以降甘露，民莫之令，而自均焉。始制有名。名亦既有，夫亦將知止，知止，所以不殆。譬道之在天下，猶川谷之與江海也。
　　第三十三章四十六言。
　　知人者智也，自知者明也。勝人者有力也，自勝者彊也。知足者富也，彊行者有志也。不失其所者久也，死而不亡者壽也。
　　第三十四章七十三言。
　　大道汎汎兮，其可左右。萬物恃之以生而不辭，功成而不居。衣被萬物而不為主，故常無欲，可名於小矣。萬物歸之而不知主，可名於大矣。是以聖人能成其大也，以其終不自大，故能成其大。
　　第三十五章四十四言。
　　執大象者，天下往。往而不害，安平泰。樂與餌，過客止。道之出言，淡兮其無味。視之不足見，聽之不足聞，用之不可既。
　　第三十六章五十九言。
　　將欲翕之，必固張之。將欲弱之，必固彊之。將欲廢之，必固興之。將欲奪之，必固與之。是謂微明。柔之勝剛，弱之勝彊。魚不可侻於淵，邦之利器，不可以示人。
　　第三十七章四十九言。
　　道常無為，而無不為。王侯若能守，萬物將自化。化而欲作，吾將鎮之以無名之樸。無名之樸，夫亦將不欲，不欲以靖，天下將自正。
　　道經古本篇上竟
　　德經古本篇下
　　唐太史令傅奕校定
　　第三十八章一百三十一言。
　　上德不德，是以有德。下德不失德，是以無德。上德無為，而無不為。下德為之，而無以為。上仁為之，而無以為。上義為之，而有以為。上禮為之，而莫之應，則攘臂而仍之。故失道而後德，失德而後仁，失仁而後義，失義而後禮。夫禮者，忠信之薄，而亂之首也。前識者，道之華，而愚之始也。是以大丈夫處其厚，不處其薄。處其實，不處其華。故去彼取此。
　　第三十九章一百三十九言。
　　昔之得一者：天得一，以清。地得一，以寧。神得一，以靈。谷得一，以盈。萬物得一，以生。王侯得一，以為天下貞。其致之一也。天無以清，將恐裂。地無以寧，將恐發。神無以靈，將恐歇。谷無以盈，將恐竭。萬物無以生，將恐滅。王侯無以為貞，而貴高，將恐蹷。故貴以賤為本，高以下為基。是以王侯自謂孤寡、不穀，是其以賤為本也，非歟。故致數譽，無譽。不欲碌碌若玉，落落若石。
　　第四十章二十一言。
　　反者道之動，弱者道之用。天下之物生於有，有生於無。
　　第四十一章九十七言。
　　上士聞道，而勤行之。中士聞道，若存若亡。下士聞道，而大笑之。不笑，不足以為道。故建言有之曰：明道若昧，夷道若類，進道若退。上德若谷，大白若黑辱，廣德若不足，建德若媮，質真若輸。大方無隅，大器晚成，大音稀聲，大象無形，道隱無名。夫惟道，善貸且成。
　　第四十二章七十九言。
　　道生一，一生二，二生三，三生萬物。萬物負陰而袌陽，沖氣以為和。人之所惡，惟孤寡、不穀，而王侯以自稱也。故物，或損之而益，或益之而損。人之所以教我，亦我之所以教人。彊梁者不得其死，吾將以為學父。
　　第四十三章四十四言。
　　天下之至柔，馳騁天下之至堅。出於無有，入於無間。吾是以知無為之有益也。不言之教，無為之益，天下稀及之矣。
　　第四十五章四十二言。
　　名與身，孰親。身與貨，孰多。得與亡，孰病。是故其愛，必大費。多藏，必厚亡。知足，不辱。知止，不殆。可以長久。
　　右第四十四章三十九言。
　　大成若缺，其用不敝。大滿若盅，其用不窮。大直若訕，大巧若拙，大辯若訥。躁勝寒，靖勝熱，知清靖以為天下正。
　　第四十六章四十五言。
　　天下有道，卻走馬以播。天下無道，戎馬生於郊。罪莫大於可欲，禍莫大於不知足，咎莫憯於欲得。故知足之足，常足矣。
　　第四十七章四十言。
　　不出戶，可以知天下。不窺牖，可以知天道。其出镾遠，其知镾尟。是以聖人不行而知，不見而名，不為而成。
　　第四十八章四十八言。
　　為學者日益，為道者日損。損之又損之，以至於無為，無為則無不為。將欲取天下者，常以無事。及其有事，又不足以取天下矣。
　　第四十九章六十八言。
　　聖人無常心，以百姓心為心。善者吾善之，不善者吾亦善之，得善矣。信者吾信之，不信者吾亦信之，得信矣。聖人之在天下歙歙焉，為天下渾渾焉。百姓皆注其耳目，聖人皆咳之。
　　第五十章八十八言。
　　出生入死，生之徒十有三，死之徒十有三，而民之生，生而動，動皆之死地，亦十有三。夫何故，以其生生之厚也。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故也，以其無死地焉。
　　第五十一章七十二言。
　　道生之，德畜之。物形之，勢成之。是以萬物莫不尊道而貴德。道之尊，德之貴，夫莫之爵，而常自然。故道生之，德畜之，長之育之，亭之毒之，蓋之覆之。生而不有，為而不恃，長而不宰，是謂玄德。
　　第五十二章七十三言。
　　天下有始，可以為天下母。既得其母，以知其子。既知其子，復守其母，沒身不殆。塞其兌，閉其門，終身不勤。開其兌，濟其事，終身不救。見小曰明，守柔曰彊。用其光，復歸其明，無遺身殃，是謂襲常。
　　第五十三章五十四言。
　　使我介然有知，行於大道，惟施是畏。大道甚夷，而民好徑。朝甚除，田甚蕪，倉甚虛。服文釆，帶利劍，猒飲食，貨財有餘。是謂盜夸，盜夸非道也哉。
　　第五十四章八十六言。
　　善建者不拔，善袌者不脫，子孫祭祀不輟。修之身，其德乃真。修之家，其德乃餘。修之鄉，其德乃長。修之邦，其德乃豐。修之天下，其德乃溥。故以身觀身，以家觀家，以鄉觀鄉，以邦觀邦，以天下觀天下。吾奚以知天下之然哉，以此。
　　第五十五章八十三言。
　　含德之厚者，比之於赤子也。蜂蠆不螫，猛獸不據，攫鳥不搏。骨弱筋柔而握固。未知牝牡之合而稄作，精之至也。終日號而嗌不憂欠於油切氣逆也，和之至也。知和曰常，知常曰明，益生曰祥，心使氣則彊。物壯則老，謂之不道，不道早已。
　　第五十六章七十言。
　　知者不言也，言者不知也。塞其兌，閉其門，挫其銳，解其紛，和其光，同其塵，是謂玄同。不可得而親，亦不可得而疏。不可得而利，亦不可得而害。不可得而貴，亦不可得而賤。故為天下貴。
　　第五十七章九十二言。
　　以政治國，以奇用兵，以無事取天下。吾奚以知天下其然哉，以此。夫天下多忌諱，而民镾。民多利器，國家滋昏。民多知慧，而袤事滋起。法令滋章，盜賊多有。故聖人云：我無為，而民自化。我好靖，而民自正。我無事，而民自富。我無欲，而民自樸。
　　第五十八章七十三言。
　　其政閔閔，其民偆偆，其政詧詧，其民缺缺。禍兮，福之所倚。福兮，禍之所伏。孰知其極，其無正袤。正復為奇，善復為祆。人之迷也，其日固久矣。是以聖人方而不割，廉而不劌，直而不肆，光而不耀。
　　第五十九章六十四言。
　　治人事天，莫若嗇。夫惟嗇，是以早服。早服謂之重積德。重積德，則無不克。無不克，則莫知其極。莫知其極，可以有國。有國之母，可以長久。是謂深根固柢，長生久視之道。
　　第六十章四十九言。
　　治大國，若烹小鮮。以道蒞天下者，其鬼不神。非其鬼不神，其神不傷人。非其神不傷人，聖人亦不傷人。夫兩不相傷，故德交歸焉。
　　第六十一章八十九言。
　　大國者天下之下流，天下之交。天下之牝，牝常以靖勝牡，以其靖，故為下也。故大國以下小國，則取於小國。小國以下大國，則取於大國。或下以取，或下而取。大國不過欲兼畜人，小國不過欲入事人。兩者各得其所欲，故大者宜為下。
　　第六十二章八十五言。
　　道者，萬物之奧也，善人之所寶，不善人之所保。美言可以於市，尊言可以加於人。人之不善，何棄之有。故立天子，置三公，雖有拱璧，以先駟馬，不如進此道也。古之所以貴此道者，何也。不曰求以得，有罪以免邪，故為天下貴。
　　第六十三章八十五言。
　　為無為，事無事，味無味。大小多少，報怨以德。圖難乎，於其易，為大乎，於其細。天下之難事，必作於易。天下之大事，必作於細。是以聖人終不為大，故能成其大。夫輕諾者，必寡信。多易者，必多難。是以聖人猶難之，故終無難矣。
　　第六十四章一百三十一言。
　　其安易持，其未兆易謀。其脆易判，其微易散。為之乎其未有，治之乎其未亂。合袌之木，生於豪末。九成之臺，起於累土。千里之行，始於足下。為者敗之，執者失之。是以聖人無為故無敗，無執故無失。民之從事，常於其幾成而敗之。慎終如始，則無敗事矣。是以聖人欲不欲，不貴難得之貨。學不學，以復眾人之所過。以輔萬物之自然，而不敢為也。
　　第六十五章七十四言。
　　古之善為道者，非以明民，將以愚之。民之難治，以其多知也。故以知治國，國之賊也。不以知治國，國之福也。常知此兩者，亦稽式也。能知稽式，是謂玄德。玄德深矣遠矣，與物反矣，乃復至於大順。
　　第六十六章八十五言。
　　江海所以能為百谷王者，以其善下之也，故能為百谷王。是以聖人欲上民，必以其言下之。欲先民，必以其身後之。是以聖人處之上而民弗重，處之前而民不害也。是以天下樂推而不猒。不以其不爭，故天下莫能與之爭。
　　第六十七章一百五言。
　　天下皆謂吾大，似不肖。夫惟大，故似不肖。若肖，久矣其細也。夫吾有三寶，持而寶之：一曰慈，二曰儉，三曰不敢為天下先。夫慈，故能勇。儉，故能廣。不敢為天下先，故能成器長。今捨其慈，且勇。捨其儉，且廣。捨其後，且先。是謂入死門。夫慈，以陳則正，以守則固。天將救之，以慈衛之。
　　第六十八章四十七言。
　　古之善為士者不武也，善戰者不善勝敵者不爭，善用人者為之下。是謂不爭之德，是謂用人之力，是謂配天，古之極也。
　　第六十九章五十七言。
　　用兵有言曰：吾不敢為主，而為客。不敢進寸，而退尺。是謂行無行，攘無臂，執無兵，仍無敵。禍莫大於無敵，無敵則幾亡吾寶。故抗兵相若，則哀者勝矣。
　　第七十章五十一言。
　　吾言甚易知，甚易行。而人莫之能知，莫之能行。言有宗，事有主。夫惟無知，是以不吾知也。知我者稀，則我貴矣。是以聖人被褐而懷玉。
　　第七十一章三十二言。
　　知不知，尚矣。不知知，病矣。夫惟病病，是以不病。聖人之不病，以其病病，是以不吾病。
　　第七十二章四十八言。
　　民不畏威，則大威至矣。無狎其所居，無猒其所生。夫惟無猒，是以無猒。是以聖人自知而不自見，自愛而不自貴，故去彼取此。
　　第七十三章六十四言。
　　勇於敢則殺，勇於不敢則活。此兩者，或利或害。天之所惡，孰知其故。是以聖人猶難之。天之道，不爭而善勝，不言而善應，不召而自來。默然而善謀。天網恢恢，疏而不失。
　　第七十四章六十一言。
　　民常不畏死，如之何其以死懼之。若使民常畏死，而為奇者，吾得而殺之，孰敢也。常有司殺者殺，而代司殺者殺，是代大匠斲。夫代大匠斲者，稀不自傷其手矣。
　　第七十五章六十三言。
　　民之飢者，以其上食稅之多也，是以飢。民之難治者，以其上之有為也，是以難治。民之輕死者，以其上求生生之厚也，是以輕死。夫惟無以生為貴者，是賢於貴生也。
　　第七十六章五十九言。
　　人之生也柔弱，其死也堅彊。草木之生也柔脆，其死也枯槁。故堅彊者死之徒也，柔弱者生之徒也。是以兵彊者則不勝，木彊則共。故堅彊處下，柔弱處上。
　　第七十七章八十七言。
　　天之道，其猶張弓者歟。高者抑之，下者舉之，有餘者損之，不足者補之。天之道損有餘而補不足。人之道則不然，損不足以奉有餘。孰能損有餘而奉不足於天下者，其惟道者乎。是以聖人為而不恃，功成而不居，其不欲見賢邪。
　　第七十九章四十一言。
　　天下莫柔弱於水，而攻堅彊者莫之能先，以其無以易之也。柔之勝剛，弱之勝彊，天下莫不知，而莫之能行。故聖人之言云：受國之垢，是謂社稷之主。受國之不祥，是謂天下之主。正言若反也。
　　右第七十八章七十三言。
　　和大怨，必有餘怨，安可以為善。是以聖人執左契，而不責於人。故有德司契，無德司徹。天道無親，常與善人。
　　第八十章八十五言。
　　小國寡民，使民有什伯之器而不用也。使民重死，而不遠徙。雖有舟輿，無所乘之。雖有甲兵，無所陳之。使民復結繩而用之。至治之極，民各甘其食，美其服，安其俗，樂其業。鄰國相望，雞犬之聲相聞，使民至老死不相與往來。
　　第八十一章五十七言。
　　信言不美，美言不信。善言不辯，辯言不善。知者不博，博者不知。聖人無積。既以為人，己愈有。既以與人，己愈多。天之道，利而不害。聖人之道，為而不爭。
　　德經古本篇下竟