太上老君說報父母恩重經
　　經名：太上老君說報父母恩重經。撰人不詳，似出於唐代。假託太上老君為海空智藏等聖真說報恩因緣。一卷。底本出處：《正統道藏》洞神部本文類。
　　太上老君說報父母恩重經
　　爾時，太上老君於西那玉國鬱利山中，敷暢道德，宣闡科戒，廣為十方說因緣事。於時隨從五萬人，俱往彼處恭幸遭筵會，擎拳叉手，禮諸尊顏，問訊既周。是時眾中有一真人，名曰海空智藏，出班長跪，白太上曰：臣等稟受髮膚，皆因父母，父母恩深，無由報效。惟願大慈愍傷一切，如蒙啟訓，生死荷恩。
　　爾時，太上惻然良久，告海空智藏言：善哉善哉，子之所問，要乎深矣。子可諦聽，當為解說。夫形直者其影必正，形不直者其影必斜，其聲清者其響必浄，聲不清者其響必濁。孝與不孝，其義如是。若孝悌者，一家之中老少安樂，天人欽仰，神明守護，子孫相承，孝慈不斷，招感孝順，以為其子。若不孝者，世世相繼，一門之內總是冤家，雖為父子，甚於讎敵，招五逆以為其兒，父子兄弟各財異食，同園別菜，共田分穀，隱藏珍饌，喫食如偷，雖是人形，不如禽獸，神明不佑，天下輕欺，一生所為，諸不吉利，死入地獄，受一切苦罪畢，受報為百勞鳥，生子能飛，共食其母，百劫之後，託生人中，聚集五逆，諸不孝緣，共為父子，更相殘害，死生憂苦，輪轉無窮，天下苦痛，莫過於此。夫人生世，父母為親，非父不生，非母不養。是以天地覆廕，寄託母胎，氣識相凝，懷娠十月，縈妊胞重，坐臥失常，歲滿月充，誕育之候。其母恐怖性命，惙然惻怛，心神憂喪，產孕之日，內觸外觸，苦痛交切，失聲號叫，受大苦惱，匍匐戰懼，駭愕驚嗟。及至生已，手摩其頂，墮於草上，呱呱號啼，安藏被褥，側身三月，常畏邪魔之所侵害。飢時須飯，非母不哺，渴時須飲，非母不乳，計飲母乳八斛四升，千日提携，遮蓋塵垢，推乾就濕，嚥苦吐甘，非義不親，非母不養。忽離欄車，出於地上，十指爪中，食子不浄。母或東西，碓磨鄰里，官私急切，不得時還，即知我兒家中啼哭，母子天親，心性相感。分母百骸，而為兩身，氣血相傳，兩體無二。兒既憶母，母即心驚，馳步走歸，兩乳湧出。還到門外，見子庭中，或在欄車，或房門際，或有人抱，或無人抱，或在牀上，或在地下，或時坐不浄，或時把泥草，或尚啼哭，或啼哭欲止，舉眼見母，啼笑噓嘻，搖頭弄腦，曳腹而行。嗚乎嗚乎！哀向其母，母乃為兒屈身下就，長舒兩手，拭除不浄，吹噓其口，以乳與之。含乳看母，嘻嘻其聲，母見兒喜，兒見母喜，二情思想，慈愛親重，情親相念，莫過於此。二歲三歲，弄意始行，寒熱屎尿，非母不悉，笑時懷喜，啼時知嗔，唯樂飲食，所餘無願。父母行來，值他酒座，或得餅肉，不敢不食，懷挾將歸，向與其子。十回九回，恒常歡喜，一回不得，嬌聲佯啼，以此為常。嬌生不孝，孝子不嬌，必有慈順。及年長大，朋友相隨，年生少壯，躭翫逸樂，梳頭摩髮，欲得好衣，揀擇精妍，持為其子，麤疏弊惡，父母自充，忽無衣裳，經求四遠，傾心南北，逐子東西，橫簪向頭，為索妻婦。情愛偏重，其母轉疏，私房之中，共相笑語。父母年老，氣力漸衰，終朝至暮，不來省問，獨守空房，猶如外客，少衣少食，飢凍切身，手腳胼胝，耳聾眼暗，單床飄薄，度日如年。身既尪贏，多饒蟣虱，蚊虻噆體，通夕不寐。長吟嘆息：何罪之有，生此不孝之子。柱杖巡喚，低頭下氣，欲伸所欠，未盡前言，其兒興聲，瞋目罵詈，回頭卻退，扶壁而歸，槌胸自非，流動目腫，連聲唱苦，不如早亡。母告兒言：汝初小時，非吾不育，飲食遮蔽，非吾不養，懷汝十月，如携重擔，氣息奔喘，劇於走馳，或時寒熱，坐卧不安，腹皮拆裂，心胸填滿，髮落消瘦，不能飲食。臨生產時，逆前一月，常懷憂怖，恐不相離，或有時安，或有時患。當生之日，命如風燭，四肢百脉，及以五藏，或如刀刺，或如鉤牽，或熱如火，或冷如水，比當解離，或死或生盡世間苦，口不能述。既得生已，喜懼交集，諸苦諸痛，不可堪忍。三年携抱，日夜不離，坐卧不浄，眠食失時，視兒氣色，將息飢渴。或有疾病，父母心痛，聞子忍苦，母不能食，心口乾燥。萬種求福，黃金白銀，衣服玩具，心念子可，無所吝惜。念汝小時，東西隨我，不離寸步，食亦隨我，眠亦隨我，一日無我，終日不食，一夜無我，啼哭不眠。如何長大，忽成冤對，今雖有汝，不如本無，付之於天，幽冥當鑒。願我早過，與你相離，奈何奈何！
　　爾時，太上說斯事已，即現神變，令此大地一切震動，於震動中，忽見此方地獄之內，無數眾生足踐刀山，手穿劍樹，拔出其舌，鐵柱刺之，酷痛號哭，身體膿斕，毛孔之內，悉皆流血，大小狼藉，流曳楚毒。於是海空智藏肅寒毛竪，流淚嗚咽，上啟太上曰：斯之罪魂，何罪令爾？
　　是時，太上告海空智藏言：斯罪人也，生不慈孝，違弃母，誹謗三寶，侮慢出家，今之受報，塗炭何極，日趣長遠，無可如何。爾時太上仍說偈言：
　　善善自會善，惡惡歸惡根。生前不慈孝，死後報何恩。苦哉縈痛毒，往返十八門。非吾三赦日，何得暫蒙原。
　　爾時，太上說此偈已，大眾悲號，流慟不止，便即抗手彈指。於彈指中，即令大眾回面顧視，盻於南方，即見南宮天堂之內，善男女等威儀庠序，華容挺出，天廚百味，珍玩無有窮者，恣形妍盛，娛樂自在。智藏歡喜，重白道言：不審此人承何福對，得處天堂，衣食自然，受此快樂。
　　爾時，太上答海空智藏言：此人生時，至心慈孝，供養父母，禮敬三寶，布施持戒，信重出家，今受福慶，果報無窮。是時太上仍說偈曰：
　　前緣至孝慈，供養禮無違。敬信於三寶，無期福會歸。天堂裹容曳，福祉高巍巍。斯樂今無極，由來福慶隨。
　　爾時，太上說斯偈已，嘆息良久，告海空智藏言：善哉善哉，父母恩重，昊天罔極。嗚呼慈母！云何可報。吾憶前世，誕於洪氏胞，凝神瓊胎之府，積三千七百年。逮至上皇，重胞李母，陰陽數極八十一年。思報母恩，至今劫期，猶恐不復。何況子等凡流之輩，而不報恩。竭力盡心，尚虧禮敬，況犯上事，而有差違。諸教戒中不宣其目，三十六部不著斯言，千聖萬聖，誰不遵教，況子學道而不報恩。汝等眾人，深宜篤志，外存孝養，內蘊弘慈，粉骨糜身，亦不能盡。若有眾生，能為父母書寫此經，讀誦受持，燒香禮拜，於中元日設大齋醮，市辦名香，緣山摘蘂，造諸浄供，夙夜慇懃，請福祈恩，拔度先祖，名報父母養育之恩，五逆十惡罪得消滅。若能每月一日日中，清齋燒香，行道禮拜，誦念轉讀此經，罪亦消滅，名報父母。又於此日，當請高上浄德法師，開講此經，宣通妙義，勸眾生等發慈孝心。如此功德，最上第一，不可思議。千萬功德，不如相勸講誦報恩。於其中問聞此經者，忽生孝心，供養父母，福德無量。上感諸天一切大聖，中感幽冥一切靈識，下流後世遠代子孫，皆生孝順，恭敬不絕。
　　爾時，大眾及海空智藏真人等聞太上說無上恩重報父母經，各懷涕淚，受斯語已，愈感孝誠，刻骨不忘，尊敬殷重，各還本國，稽首奉行。
　　太上老君說報父母恩重經竟