紫庭內秘訣修行法
　　經名：紫庭內秘訣修行法。撰人不詳，約出於南北朝。係摘抄《靈書紫文》、《真誥》、《抱朴子登涉篇》等書改編而成。一卷。底本出處：《正統道藏》洞神部方法類。
　　紫庭內秘訣修行法
　　凡修道欲求長生不死，存三元神及三元宮所在。其上元泥丸宮，在兩眉間上却入三寸，即於第二寸中辟方一寸，為丹田宮者是也。存其神，名赤子，字光元先，一名帝卿，著朱衣。存想見在宮內，三遍呼其名字。中元絳房，心是也，當心中方一寸，即是絳宮也。存其神在宮內，亦著絳衣，名真人，字子丹光堅，三遍呼其名字。下元丹田宮，在臍下三寸，當臍却入三寸是也。存其神在宮內，著黃衣，面部白，如嬰兒初生之貌，名元陽，字谷玄，三遍呼其名字。後嚥氣二十四過，呼生宮大君。命門臍也，玄闕是始生胞腸之通路也，其中有生宮，入臍一寸，宮內有大君，名桃康，字合精延，著朱衣，戴紫芙蓉冠，坐當命門，三魂神侍側，立在左邊。大君手執天皇象符文，依字以兩手執之，以合注元氣，補胎反胞。暮卧，先存三宮，次及坐，為之握固，臨目內視。先閉氣二十四息，仍存見大君向外坐，貌如嬰兒，冠服執符，至令分明，乃心呼大君名三遍：玄闕生宮大君，名桃康，字合精延。嚥液五十息，叩齒三通，微祝曰：
　　胎靈大神，皇綱天君，手執胞符，頭巾紫冠，黃回赤轉，上精命門，化神反生，六合相因，形體光澤，玉女棲身。
　　右呪常關訖，方為拘制法耳。若能常行此十八年，千乘萬騎，白日昇天。
　　太微帝天皇象符，如後：
　　右天皇象符，以付生宮大神桃康，字合精延，合元上氣，理胞運精。朱書青紙，細書，月旦、月望夜半，北向服之。以右手執符，閉氣，北向燒香書符畢，各剪以次重著執之，便臨目閉氣，存大君如前，乃心祝之曰：
　　天帝玄書，皇象靈符，以合元氣，運精反胞，萬年嬰孩，飛仙天樞，生宮大神，披書建朱，頭戴紫冠，與我同謀。
　　畢，起身再拜，以次一一卷符，作丸服之。存大君，左手中執符服，乃北向拜太微天君。經云：存大君符，服十八年，大君將能左激三田，右御三氣，田化成飛輿，氣化成玄龍，仰役二十四神，俯使魂靈，呼陽官六甲，召陰官六丁，千乘萬騎，白日昇天，皆桃君之感致也。道雖小，亦可觀焉。生宮大神，慎經血穢，燒六畜毛、胡英等物。此皆伐亂胎氣，自反傷嬰神也。
　　夫三魂一月三度去離人身，初三日、十三日、二十三日，神魂遊蕩，夢寐不真，邪氣欲侵人。如到此時，仍須拘制。法當於臨卧之時，仰卧，長伸兩腳，以兩手重撫心上，左手在上，叩齒三通，嚥氣三過，閉目存想，心中一道赤氣晃晃，光如雞子大，從心中仰上，分從兩眼中出，漸大，同匝一身，下至兩腳，上至頭上，化為大火，焚鍊一身，狀似然炭。忽覺四體小熱，又叩齒三通，存呼三魂名：爽靈、胎光、幽精，三神急住，爽靈在玄闕，侍大君之左，以右守魄；胎光在洞房宮，對黃老君赤子，守泥丸；幽精在心中，受心節度。各當其所在，存呼之，乃呪曰：
　　太微玄宮，中黃始青，內鍊三魂，胎光安寧，神寶玉室，與我俱生，不得妄動，鑒者太靈，若欲飛行，唯得太極上清，若欲飢渴，唯得回水玉精。都畢，忘身良久。先行諸卧存畢，乃行此事，因以息氣便眠。
　　夫七魄一月三度去離人身，初七、十七、二十七夜去。凡魄去之時，皆令人睡夢顛倒。學道之子，切須拘制，莫令魄遊蕩。到此時，夜卧以兩手定指，向腦後枕，長伸兩足，即存鼻端有白氣兩條，先從肺出兩鼻孔中，如小豆大，微微漸大，冠身九重周遍，下至兩足，却上至頭。白氣忽化為天獸，先從內變，使兩青龍在兩目睛中；又存兩白虎在鼻孔中，皆向外；朱雀在心上，向人口，低頭引貲，令近於口；蒼龍及龜在左足下，靈蛇在右足下，此共成玄武者，在足作履蹺以蹈之。又存兩耳中有兩玉女，著玄錦衣，當命門，兩手把兩炬火，光芒至極，左名嬌女，右名靈儀，並氣之九重者各變。良久，都畢，又嚥液七過，叩齒七通，呼七魄名：尸狗、伏矢、雀陰、吞賊、非毒、除穢、臭肺。先存七魄〔在〕#1命門中，於大君右邊行立，為第一魂爽靈所守，不得動，乃呼之畢，及微祝曰：
　　素氣九回，制魄邪凶，天獸守門，嬌女執關，魂魄和柔，與我相安，不得妄動，看察形元，汝若飢渴，聽飲月華日丹。都畢，忘身良久，因以取眠。
　　學道者當禮心，存真拜謝。至秋分日，存思念真齋戒，勿念邪惡，當願飛仙。若長齋者，秋分日皆謝七祖父母，次存一身罪過，求自改之誓也。非正絕於世塵之士者，慎勿以秋分日謝罪。此日謂此謝，無不釋，而不可重犯。自量或有必〔不〕#2可免之事，尚未去得，勿強言謝也。經云：子欲學道慎秋分，事無大小皆上聞。其日至中時，入室北向燒香，再拜長跪，脫巾於地，微祝曰：
　　某州縣宮觀小兆真人某，上啟高聖太上玉晨玄皇太上道君，金闕太平玉晨玄元無上道君，金闕四輔二十四真人，司命神官。先謝七祖父母，次及一身，使辭誠懇切，稽顙叩搏，再拜。先戴巾，然後起再拜也。
　　若各善夢，卧覺，當摩目二七，急閉目，以兩手掌從內向外摩之，叩齒二七通，微祝曰：
　　太上高精，三帝丹靈，絳宮明徹，吉感告情，三元柔魂，天皇授經，所向諧合，飛仙上清，常與玉真，俱會紫庭。
　　數遇惡夢，便閉目閉氣，以左手捻人中二七遍畢，以第二、第三指捻山源，陰捻數十過，更急按之，啄齒二七通，閉氣如前，啄齒，微祝曰：
　　大洞真玄，張鍊三魂，第一魂速守七魄，第二魂速守泥丸，第三魂受心節度。上啟太上三元君，某甲向遇不祥之夢，是七魄遊尸來協邪源，急召桃康護命，上告帝君，五老九真，各守體門，黃闕神師，紫戶將軍，把鉞握鈴，消滅惡精，反凶成吉，生死無緣。
　　又卧，必獲吉應，三年之後，唯神感旨應，乃有夢也。
　　凡夜卧覺，當更急閉目，叩嚥各九遍，次以手按鼻左右，上下數十過，乃微祝曰：
　　太上四明，九門發精，耳目玄徹，通真達靈，天中之臺，流氣調平，嬌女雲儀，眼童英明，華聰明徹，百度眇清，保和上元，徘徊九城，五藏植根，耳目自生，天臺鬱素，柱梁不傾，七#3魄澡鍊，三魂安寧，赤子携景，輒與我并，掩我耳目，太上當前，摧以流鈴，萬凶消滅，所願必成，日月守門，心藏五星，真皇所祝，群響敬聽，吉以玄應，祥瑞為明。
　　祝畢，又嚥液九過，摩拭面目，令小熱。以常卧覺按祝，勿失一卧也。令人耳目聰明，強識豁明，鼻中調平，不唾津液，面有童顏，制魂鍊魄，却千邪，辟萬魔。
　　理髮欲向王方之所，禁於北向理髮。其十一月，宜向辰亥。既櫛之初，而祝曰：
　　太帝散靈，五老歸真，泥丸玄華，保精長存，左為日隱，右為月根，六合清鍊，百神受恩。
　　畢，嚥液三過。當數易櫛取多，而不使痛，血液不滯，髮根常堅。
　　服仙藥，常向本命日服，乃勿與死喪凶惡，犯傷胎神，徒服無益也。
　　臨食勿道死亡事，勿露食物，來衆邪氣也。
　　洗澡之時，常存六丁，令人所向如願。尋常存六旬之內丁日，沐浴亦如常。沐浴數，每至甲子日，常當沐浴，不爾當幾月旦，使人通靈。幾謂奇也，即正月、五月是耳。宜取東流水，作香湯佳，而塔不患數。但不能耳，蕩鍊尸臭，而真氣來也。慎勿坐浴解形，及坐在水中也。
　　若履殗穢及諸不今處，當洗澡浴，與解形以除之。其法用淡竹葉十兩，桃皮四兩，以清水一斛，煮之令沸，出適寒溫，以沐浴之，即萬殗消除。
　　北帝殺鬼之法，臨目握固，閉氣存見藏腑真神，謂五藏之神也。但見五藏，其感自神，亦可謂四靈及黃龍也。先叩齒三十六通，乃祝曰：天蓬天蓬云云。
　　世有下士強惡之鬼，多作婦人，以惑試人，亦能變作男子之形，非唯女子也。若見有此者，便閉氣思天關之中衡輔星，存斗星，其輔弼之象在守寸中，以杓指前具身神，存守明堂三宮五藏二十四神，正顏定志意，熟視其規中珠子濁而不明者，則見鬼試也。亦可以鏡密照之，知是鬼試，則思七星在面前，亦可在頭上却之，謂存魁覆頭上，以杓指也。又誦天蓬呪，仍存被天綱摧仆。亦可念殺鬼呪。若規中方而明者，仙道真人，雖不正方而明冷者、異人。火日照之而無影者，益驗也。悟者便拜之，不悟為試不過。若遇邪鬼而謂之真人，亦是不過之例，子慎之。
　　抱朴子曰：入名山欲求芝草，以三月、九月，此山開，出神仙藥之月。勿以山痕之日，必以天輔日，天輔時，三奇會尤佳。出《三奇告門》。到山須六陰日、明堂之時，帶靈符，牽白犬，抱白雞，以鹽一升，及開山符檄，著大石上，必得芝草。又採及服芝草，欲得王相柔和之日，支干上下相生為佳。此芝草名山多有之，但凡庸之人道心不精，志行穢惡，德薄，不曉入山之術，雖得其圖，不知其狀，亦終不能得。山無大小，皆有鬼神，不以芝草與人，則雖露之不可見也。
　　抱朴子曰：按《九天祕記》，及入山忌須取宜大。凡入山日，大月忌三日、十一日、十五日、十八日、二十四日、三十日；小月忌一日、五日、十三日、十六日、二十八日、二十六日。以此入山，既忌為山神所試，又所求不得，所作不成。不但道士，及凡人此日入山皆凶，與虎狼毒蟲相遇也。入山不得其時日，必有其驗，不可輕入山也。
　　又按《玉鈴經》云：入名山不可不知遁甲之祕術，而不為人委曲說其事。而靈寶文又言：入山當以保日，又義日，若專日者大吉，以制日、伐日必死，又不一二道之也。余少有入山，情由此乃學遁甲書，乃有六十餘卷，其事不可卒精，故集其要以為囊中立成，然不中以筆傳。今論其較略，想好事者欲入山，當訪索知之者，亦不乏於世也。
　　《七元中經》曰：欲求道，以天內日、天內時。劾鬼魅，施符書，以天禽日、天禽時。入山，欲令百邪狼虎盜賊不敢近之者，出天藏，入地戶佳也。凡六癸為天藏，六巳為地戶。
　　又曰：亂世絕邊入山，令無憂患，以上元丁卯日，陰德之日時，可以隱淪。所謂白日陸沉，日月無光，人鬼不能見也。
　　又曰：求仙學道入名山，以六癸日、六癸時，一名天心日，必得度世也。
　　又曰：往山林中，當以左手取青龍上物，折半置蓬星下，歷明堂，入陰中，禹步而行，乃祝曰：諾鼻太陰將軍，獨開曾孫某甲，勿開外人，使人見甲者，以為束薪，不見甲者，以為非人。即折所持草木，置地戶，左手取土以傳人中，右手持草自蔽，左足著前，禹步而行，到六癸下，閉氣住，人鬼不見。凡六甲為青龍蓬星，六丙為明堂，六丁為陰中。又禹步法，正足立，右足在前，左足在後，復前，又以左足從右足併，是為一步也。前左足，次復前右足，從左足併，是二步也。次復左足，以復前右足，從與右足併，是三步也。如此乃禹步之法。凡作天下百怪，皆知禹步，不獨此事也。
　　此成既濟卦，初、二跡不在九跡之數，然相因仍一步七尺，合二丈一尺，顧視九跡禹步旱矣。
　　抱朴子曰：靈寶所謂保日者，謂支干上生下之日也。若用甲午、乙巳日是也。甲者木也，午者火也；乙亦木也，巳亦火也。火生於木。又所謂義日者，支干下生上之日也。若壬申、癸酉是也。壬者水也，申者金也；癸者亦水也，酉亦金也。水生於金故也。又所謂制日者，支干上尅下之日也。若戊子、己亥之日是也。戊者土也，子者水也；己者土也，亥亦水也。五行之義，土尅水也。所謂伐日者，支干下尅上之日也。若甲申、乙酉日是也。甲者木也，申者金也；乙者木也，酉亦金也。金尅木。效此引而長之，皆可知也。
　　抱朴子曰：入名山，以甲子開除日，以五色繒各五寸，懸大石上，所求必得。
　　抱朴子曰：入山宜知六甲祕祝。祝曰：臨兵鬥者皆陣列前行。凡此九字，常密祝之，無所不辟。要道不煩，此之謂也。
　　右一法如此，大同小異。
　　右此是老君黃庭中胎四十九真符也。若欲入山林，以甲子寅日丹書白素，夜置案上，面北斗，祭以酒脯，自說姓名，再拜，取納衣領中。辟山中百鬼萬精，虎狼毒蟲。道士避世入山林，亦如此法。
　　第一符
　　第二符
　　第三符
　　右三符，皆是老君居山符。以丹書桃板，大其文，令彌滿板上，以著門戶上四方四隅，及所在道側要處。去所住五十步內，辟山精百鬼神驗。
　　右此二符，老君入山符。戶內梁柱上，皆可施。凡人家居山林，及暫入山，皆可用此符，反覆兩面，俱作如此文。
　　右此二符，反覆兩面俱作此文。此是仙人陳安世所受，入山辟虎狼符。丹書絹，二符各異之，帶著肘後，男左女右，亦可帶佩之，可著所住之四方，各書板上。若移徙，當拔取符去。
　　右此二符，是老君所帶辟百蛇及虎狼印。以棗木心長二寸刻之，再拜
　　而帶之，其有神效。俗人信者，皆可帶
　　之，大吉。
　　右此三符，兼可著牛馬屋左右前後，及猪欄，辟虎狼
　　其紫庭內祕要，乃是黃老君修行之術也。其本不得妄傳非人，殃流祖
　　考，切宜慎之。
　　紫庭內祕訣修行法竟
　　#1『在』字據前後文補。
　　#2『不』字據前後文補。
　　#3『七魄』，原本誤作『耳魄』。