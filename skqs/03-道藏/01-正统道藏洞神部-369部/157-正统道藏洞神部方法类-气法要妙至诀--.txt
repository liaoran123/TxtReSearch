氣法要妙至訣
　　經名：氣法要妙至訣。不著撰人。一春。底本出處：《正統道藏》洞神部方法類。
　　氣法要妙至訣
　　要妙氣訣，真道者用之，其壽與天地齊矣。人自有六種導引，而不知吹、呵、噓、咽、呼、嘻。吹去寒氣，呵去煩氣，噓去痰積，咽去痕勞，呼去溫熱。嘻去風氣。此言人之生自解也。
　　氣法
　　方丈室，開小窗，一日午時，飽食白，節斗切味，令氣易行。至子時，叩齒二七遍。
　　又取暖氣法：兩手相摩，摩面及身並手足，名乾浴。
　　兩手各收髮髻，收訖，正坐，閉氣，咽之至氣海，或一取一咽，或二取一咽，或三取一咽。五咽之，口微吐少氣，名一通。雖虛而不困，初甚難，又不得其意，久閉則自解節度，自知所宜，非言能詮，非翰墨所及。
　　若體似有疾，則瞑目閉息，極悶不堪，身腹盈縮汗出，及微喘，喘定汗消為通。凡至十通，病乃差。
　　從子至午為陽氣，可服；午至子為陰氣，不可服。鼻中取為正氣，可服；口中取為邪氣，不可服。鼻為魂門，口為魄戶，魂清魄濁故也。並小導引，隨不利而為，不必備及。十二補法亦如之。到明以來，一遍訖即一食，頓消散，放逸還如子時取氣法門。
　　老君十三靜，至日中作蜜湯或胡麻飲、在、湯、蔓菁子黃精湯一味，即得；服一二小升酒亦得，甚妙。常須含棗核，來津掖潤內府，不然即口乾。日夜存心，節候自成，不用勤，不至勞，綿綿若存身耳。一日著身，二日如夢，三日小腹覺知，四日腹嗚，五日兩眼熱，六日兩足熱，七日神見，八日氣如雲行，九日上下通，十日神光行形中。初三日小頭眩，二十八日小著物怪，四十日氣增，六十日如故。初或小便赤黃服棗湯，大便堅難服葵子湯。一旬顏色痿黃，二旬動作腸胃，三旬消疲，四旬色悅，五旬六府和，六旬如故，七旬志及高遠。此時宜閑#1精守玄，服丹砂、雄黃、雌黃等，則不畏寒暑也。酒雖益氣，而能亂神，不可多飲。十旬通神，若能當#2兼草藥，不復虛羸，慎勿泄氣。
　　氣欲生時，腹中氣氳亦吸，復合氣令平，想從諸毛竅問出，勿令下出，名煉氣。
　　百日內煉氣最難，非不失之一二，失復為之，乃成矣。
　　津出咽而勿唾，名煉津。
　　雖溺如水，其潔可食，名煉溺。
　　《淮南》云：欲長生，腹中清；欲不死，腹無滓。冬不寒，夏不熱，此龜蛇燕等行氣之法，皆鼻口不出入息也。一百日光照身，二百日中外明，三百日通神靈，四百日從外知內，五百日能寒能熱，六百日能隱能彰，七百日出入無問，八百日女行則玉女侍給，男行則玉童侍給，九百日視見萬里，無所不知，九年仙化，十二年真人也。又一年易氣，二年易血，三年易脈，四年易肉，五年易髓，六年易筋骨，七年易皮膚，八年易髮，九年易形為仙，有三萬六千神在身，或乘雲駕龍，制御風雨，役使鬼神，百二十年檢神會道，與空合真也。
　　調氣法
　　夜半後，仰臥平枕，展手共足，足問相去一尺。然後舒兩手，手去身各五寸，握固閉氣，心存所疾之處，以氣攻之。良久，漸開口，時卻松出惡氣，如此六息、七息為一度。煉氣必令歸疾處散之，及吐之時，使耳不自聞，則可以長久。
　　脾居中宮為君位，四氣從元氣而生，故居脾外為臣位。人能固得元氣，長在脾宮，即九竅永絕出入息也。脾有九竅，橫五孔，堅四孔，以存神之竅耳，九九八十一，又存道之數也。脾即神之室也，可以長久。脾居中宮，為君位，有竅焉，能固得元氣長在脾宮，即外九竅永絕出入息也。
　　三丹田真皆憑脾而存氣，脾氣若存，身則永固。神以氣立，氣以神存，神氣相生，故長久也。又若不學導引，其道難成。仙家黃庭，此真道階也。又宦情未歇，房室未除，但得靜館閑園佳賞之處，亦得修學也。欲學導引，先須絕葷茹，少房室。節嗜慾則神明宣，絕葷辛則神氣全。導引之法，先拔鼻孔毛，口齒清潔，衣新諍衣，低林薄蓋，軟枕低首，勿令頭昂，則氣不調耳。元氣在脾，不能自出，要假外氣，從鼻入脾中引元氣，還從鼻出，故氣性自然，反外入內亦自然也。
　　節氣法
　　先閉口，默察外息從鼻入，意料入息分，入息極，息即從脾中引元氣還鼻中出，料去息二分，出即節取，余一分令住。正節著元氣頭，元氣節不得，即卻入脾中，還待外氣入來而出也。入則料之，出則節之息之，如此不得斷絕。其節氣者是人意中，以氣節之，氣即自止。故氣也，人不節之，氣即得出，若約節之，氣即由人不由氣也。
　　氣以神為主，故神能侵氣，氣能使身，即知意是神也。節氣時，當須閉口，氣不得從天門出，若地戶開，即盜從地戶出也，故常須閉口也。如覺氣小悶，開地戶，多少還出，出了閉之。此謂未調和時須少放，若得方便，永勿放也。
　　初用氣時分，入息緩，出疾，三節一即出，疾節緩之。只恐節元氣不著名，為煉七八也。若節氣得七八，若勿節氣，料出氣為三分出半，即節心無失矣。待氣調和，還依聖人常法，若勤為之，出息日遲，遲即元氣調伏，不欲出也。
　　助導引咽氣法
　　王公日：夫學導引之人者，用氣斷穀，教人不食，性少虛羸，乃用咽氣助導引也。咽氣是咽粗氣也。若咽氣，急閉口內咽喉中氣，咽三十二十咽，即腹飽，只得繞腹嗚轉，腹中實滿，雖是別道，亦是一家。若節元氣取飽，此是妙中之妙也。
　　導引新候要訣
　　夫學導引者，能勤勤行一兩月，即得調和，由人用功多少，氣即漸漸下。氣下時，如蚊行相似也。氣至滿心下，以手指下嗚，即是氣到從心下，漸漸入腹。常以手指肚，看如鼓嗚，即氣歸；即漸下至臍，繞腹而行，細意察之，即知腹長短大小。腹中惡物盡出，即至涌泉，漸漸下遲，即漸漸至腳心，即出手及頭。頭最難通，周一身始得通。氣遍四支，流灌百脈，一身內盡得通暢也。此名小得。
　　分為陰陽，右邊似玲，左邊似暖，此名小得。
　　陽時用陽氣，左邊不動，陰時用陰氣，右邊不動，此亦小得。
　　從子時至巳時，為陽時；從午時至亥時，為陰時。晝夜以此許，用陽氣左邊不動，用陽將意欲右邊氣行解，意不在左邊，氣不行也。陰時用陰意欲左邊，一如用陽法。
　　節氣長定，從如習靜，一向節氣欲者，意之餘暇也，不得亂用。節氣長定，此名小得。
　　右邊熱用陰氣過，想陽邊同陰畔之玲，左用陽氣過，想陰玲，陰同陽邊熱，故此名為使氣也。亦名小得。
　　使氣者，是節元氣之時也。元氣欲卻下，意中使之問，右向左也。使之不得，始使向左，又則使之向右。言陽時用陽氣，即使向左，陰時用陰氣，即使向右，亦如陽法。若身有患，即使氣注之，不從陰陽時，但咽元氣，欲卻下即使，使不得亂，節氣之長定，此亦名小得。
　　人乍聞使氣，多有笑之者，氣是何物？受爾使也。氣是神之用，意是神之靈，神之使氣，氣自使身，此乃神之動作也。有何怪乎！故神欲動，氣即牽身而令動，神欲走，氣即牽身而令走，神欲外，氣則牽身而令外，神欲起，氣即牽身而令起。此乃神用龐氣也。
　　只得食，令人腳踏地動作，若用氣得妙，神將身向空虛中走作也，此知意即神之靈也。
　　用陽氣剛想玉莖只洩陽氣，不泄骨精，用之彌堅，此名小得。
　　冬月想房室中用陽氣入人來，盡覺性溫，亦小得。
　　在熱時坐家中，想陰氣入來，覺清凍，此亦小得。
　　夫後妻得者，亦名小得。
　　用氣調和，肚皮日覺厚，亦小得。
　　故身上常常退皮，亦小得。
　　用陰氣玲如鐵，硬如石，亦小得。
　　用陽氣，能上得峻山峭壁，亦小得。
　　用陽氣，身輕能行者，亦小得。
　　夏月向林中外，用陰氣得草木葉潤，亦小得。
　　有人患玲熱病，用陰陽手摩之，病應手愈，亦小得。
　　耳聽想及弦管者，懸知吉凶，亦小得。
　　自視洞觀，鬼神之情不能隱匿，亦小得。
　　心能察微意，有非常之智，亦小得。
　　奇方異法，古器奇寶，人不識者，
　　心自悟之，亦小得。
　　萬神來附，為侍奉者，亦小得。
　　以身中之氣能生得他人五藏氣者，亦得妙也。元氣內藏，盡無出入，定息所有，到無竅之處，作出入息亦全王公曰：此是落籍逃丁，不為太陰所管者，妙也。
　　煉肉煉骨，輕清上浮，同太虛天地之神靈，變化自在者。此是導引之極也，尚未與內真神同游，此名未入真人位也，號曰真人。此氣妙衛是張果先生傳龍崗法，甚妙之耳。
　　琴心先生曰：真人云姓張氏，名果，玄宗制號通玄先生。偶然而來，不知出其誰之子，觀其神化自在，若則上古之高真也。或問：亦曾仕於世乎？因有丙子年為契史之說。其如史傳不載，而所傳氣訣，仙經闕如斯耳，乃道家之秘寶也。靜而行之三七日，徹視腸胃，還年卻老，乘雲陸空而登晨霞，可翹足而待之。非夫氣象合道者，不可輒傳。慎之！
　　契史先生曰；凡人腹中，三處有隔，即心有隔。初服氣皆覺心下胃中滿，但少食，久作之，自覺通下。至藏下有隔，即覺腹中滿，久而行之，自覺到臍下丹田中，始覺氣周行身中，由自未入鳩中候覺鳩中氣出，即能與人治病。
　　初學必須安靜處，細意行之不已，氣自入腹中，於行住坐外一切處不妨。胃中氣未下入臍腹，即不入諸處，作難成。
　　初學服氣，皆須入息時即住其息，少時似閉氣滿，其息出時，三分減二，還住，少時咽之，咽已又作，至腹中滿，休。必須日夜四時作為。初學入氣，欲入丹田，還易散意，欲得氣相接也。氣入丹田已，縱不服氣，氣亦不散。四時，朝暮子午時也。心裹滿，且勿服氣，但交#3 少甘草桂心亦得，其滿即散丹田，未滿亦未到滿也。元氣下時，自然少有悶也。
　　初服氣時，要須朝暮二時用仰覆勢，夜半及日中唯用仰勢。其仰勢用低枕，仰臥縮兩肩，堅兩膝，伸兩手著兩肋邊，即咽氣，只咽十咽，氣即滿丹田。待一時咽了，然後如意運入鳩中。其覆勢，以腹坦林，以被支胸令高，手腳並伸著狀，即咽十咽，每咽皆以意運，令沿背下，從熟藏中出。每朝暮行氣，先覆後仰，每咽皆下作聲，運入丹田，沿脊下亦須聲作，每勢十咽，即足。如不解作聲，三五咽亦不足，要解作聲始得，不解作想，徒勞耳。
　　凡咽氣，皆須喉中深徐徐咽，不得猛，猛即發嗽。
　　凡咽氣，每一回咽，中問隔十息，亦須作事停歇，從容任事運意。
　　凡服氣四度外，或非時腹中覺氣少，氣力不健，任意咽多少。
　　凡初服氣未固，多從熟藏中下，稍宜固之，以意運令散。
　　初服氣必須心意坦然無疑，勿畏懼。若有畏懼，氣即難行，若體力調和，必須意稟欣樂自足，不羨功名，即日勝一日，歡快無極。不得思食，坦然無所念，始得。若忽思食，必須抑捺，如不在意，抑捺心即須念，能抑捺者，終日對嘉賓肴膳亦無所念。
　　服氣但不失時節，丹田中常滿。縱日別出行人事，不廢修行，慣縱失一時兩時，亦無妨。若服成功者，終日不服氣，氣亦自足，至妙不可窮矣。
　　服氣得臍下丹田中當滿，叫喚讀書，終日對人語話氣力亦不少。仍須行少地，令氣向下大精服氣成訖，飲食即食亦不妨氣，飽食咽氣，氣還作聲，直至臍下，成已後，兼食行氣，下氣無妨服氣。欲得以氣推腹中糞令盡，但勿食二十日，彌佳。若入頭即食不得妙。
　　服氣日別吃少藥酒，亦好，如思食，吃少蜜薑湯，即定，仍不得多食，能常百種不食最好。但至誠感神，百無所畏，縱體中及心胸悶不好，亦非事，久久則好。不用吃果子，恐腹中不安穩，又恐滓穢，腹中氣難行，且欲空腹，令氣行。但思久作，自覺神情有異，四體日勝，體清不可比。方久久行氣，人眼中自識善惡？視人從表知裹，能至心，三七日即內視腸胃。如不至心，久久行始通，能內視五藏，歷歷使用，氣妙不可言。能堅用肌膚，不臧亦不病瘦，作不如法，或無堅固志，即疲弱。凡人身中，元氣常從口鼻中出入，制令不出，使丹田常滿，即不至飢，其神清明，求死不可得也。服氣丹田滿，如悶即還令從四肢及頂上出。第一莫令從口鼻出散，雖食百味飲食，但得虛肥，身受百病，漸入死地。凡人飲食酒肉，一時雖得勇健，百病皆易生，瘴癘蠱毒，逢即被傷。能服元氣，久久行之，諸毒不能傷，一切疾病皆治，久久自知，服氣初了，或衝上從口鼻出，即須咽津液，勿咽入息，恐外氣入。
　　初學服氣取氣多，或脹滿攪轉作聲不安，即須數數以意運氣逐腸中宿糞，去盡即好，令肚空，其氣在腹，即得安穩。如逐糞未盡，腸問攪轉不安，任下洩一兩下，即寬。雖下洩失氣，續更咽添之，意者常令丹田氣滿，即住一日一夜。總有六時咽氣，子寅辰午申戌，此日夜六時，丹田開受。
　　氣法要妙至訣竟
　　#1閑：按文義當作『閉』。
　　#2當：按文義當作『常』。
　　#3交：按文義當作『咬』。