太上三五傍救醮五帝斷殟儀
　　經名：太上三五傍救醮五帝斷殟儀。一卷。底本出處：《正統道藏》洞神部威儀類。
　　太上三五傍救醮五帝斷殟儀
　　夫人家忽逢天災厄難，家口癭疔，經一日五日者，此是宅舍前後，五帝神衹不衛於人，及有四方鄰里，忽被染剔，皆是天行疫鬼，雲中李子遨、張元伯、劉元達、烏丸鬼等病患人家。但是人家若患天行時疫，三年內，皆再發一度。可於醮曆，檢定良日，求一道士，延請就宅。若辦得修神咒齋一日兩夜、三日三夜。若不辦，只請一人醮五帝。所須色目，具列如後：
　　真乳頭香一兩半六爐。案六面，筆五管，墨五錠，五方綵各一段隨方色。手巾五條各長四尺二寸，命祿米五盤每盤一斗二升，酒一斗盞子四十隻，信錢五分每分一百二十文，紙一束五帖作錢財，五帖鎮座。醮盤四十分餅、胡桃、乾棗、乾魚、鹿脯、時新菓子，茅香湯一碗，燈十二盞，桃牌六枚各長一尺一寸闊二寸。
　　師位居北，叩齒三十六通了，入壇解穢
　　次禁鬼門
　　次衛靈咒
　　次發爐
　　弟子裝束冠帶如法，於齋壇前，虔誠告祝，設拜捻香，以俟通感
　　維某年某月某朔某日洞淵弟子臣某等，謹為弟子某甲上啟：
　　上請東方青帝靈威仰勾芒君青帝夫人降下，
　　上請南方赤帝熛弩祝融君赤帝夫人降下，
　　上請西方白帝招矩少昊君白帝夫人降下，
　　上請北方黑帝葉光紀玄冥君黑帝夫人降下，
　　上請中央黃帝含樞紐軒轅君黃帝夫人降下。
　　上請五帝之子、五帝之孫、典籍功曹、司命司錄、好生司馬、大神解穢主者，左右尚書、前後僕射、延壽玉女、長吏司空、注年博士、上下大夫、虛無小吏、削死定生君、解衰脫厄君、保命益算君、治病下藥君、浮雲使者君、雷師電師君、四州九谷君、河上仙官、江湖玉女君、吞魔食鬼君、收殟食鬼君、斬鬼破鬼君、掃蕩不祥安隱六腑君、移名定籍君、各各諸座，故饗微禮，符告上下。關啟天地大神、五帝仙官、並及此間土地真官、九江水帝、十二溪女、河伯水官、地下七神、土地之主五嶽四瀆護人長吏、加算主者、左右傳吏、解罪之君、一切神靈，各各執持玉板，聽臣口中詞語。今有弟子某家累年已來，居止不利，人口癭疔，死亡非一，經營不遂，官職不遷，所願不從，災厄妄生，卜决憂忌，皆見八方四面、並有下官故炁，疫癘鬼兵，八部魔邪，暴害良善。門門唯聞哭屍之響，不聞雅樂之音。大小哀哉，枉遭者眾。耳聞目見，非是吉祥。某等日夜驚惶，無方投趣。伏聞老君設教，授與仙真，下傳凡俗，大解妙法，殺鬼生人。今於當處結壇，奉獻酒脯，祠五帝之具，占得九章。今日吉良，宿得天倉。明如日月，比於三光。百味雜饌，不敢先嘗。清酒淨脯，甘美甚香。帝君受饗，賜福無量。七祖生天，解釋禍殃，逍遙雅樂，位等仙王。生人富貴，子孫滿堂，三十六代，及以先亡，昇入南宮，長樂福鄉，去離三塗，免墮鑊湯。長辭劍樹寒冰鐵床，不見銅柱牛頭阿傍。瘟疫疾病，萬代消亡。收攝百鬼，施於太陽。災害解散，永保吉昌。五帝之主，萬神之王，消滅惡業，知其柔剛。暉生枯榮，言成雪霜。能使官災消散，疾病去床；能使春秋冬夏，上下玄黃；能使四時節炁，天圓地方。動作自然，五色玄黃，三明六律，七柔八剛，造作人形，無暗不照，無明不光。北斗七星，布置諸宿。角亢氐房心尾箕，配屬東方；井鬼柳星張翼軫，配屬南方；奎婁胄昴畢觜參，配屬西方；斗牛女虛危室璧，配屬北方；□□□□□□□，配屬中央五行。推節寒熱溫凉，使金剋木，木自折傷；使木剋土，土自潛藏；使土剋水，水不流行；使水剋火，火自無光；使火剋金，金自消亡。打考戮鬼，鬼走遠方。療治疾病，立即自康。規覓求官，宜奉公王。使神安宅，宅如金剛；使符指鬼，鬼即滅亡；使神斬邪，邪自破傷；使神治病，病人去床；使神防衛，行者吉昌；使神安墓，子孫滿堂；使神耕種，五穀滿倉；使神斷病，來者不當。天有九章，人有惡業，棄與八荒，蕩除街巷村陌，並及弟子某宅內，瘟疫斑黃。自家親之外，速去遠方，屯營百鬼之帥，捉溺付與鑊湯。吞噉精魅，五體消亡。老君口勑，誅斬不祥，何神能住，何鬼敢當。帝君降下，萬歲吉昌。行來出入，五神扶匡。官災解散，鬼賊潛藏，弟子再拜。
　　次上香，上茶，上酒
　　謹啟五帝君等，若有邪精、五殟、鬼炁，或復藏形隱影、變化百端、盤停不去者。
　　上請五噉大將軍降下，放大威力，口吐神火，燒鬼頭破，然鬼身形，滅其根種，急急一如女青詔書律令。某七代已來，逮及今身，所造故違，無數重罪，賜乞原除某上祖父母，生存所犯，東方十惡、五逆之罪、不蒙解釋者。
　　上請角亢氐房心尾箕甲乙寅卯辰君，主為某甲解釋，悉令原除某生存所犯，南方十惡、五逆重罪、不蒙解釋者。
　　上請井鬼柳星張翼軫巳午未丙丁君，主為某甲解釋，悉令原除某生存所犯，西方十惡、五逆重罪、不蒙解#1釋者。
　　上請奎婁胃昴畢觜參申酉戌庚辛君，主為某甲解釋，悉令原赦某生存所犯，北方十惡、五逆重罪、不蒙解釋者。
　　上請斗牛女虛危室璧亥子丑壬癸君，主為某甲解釋，悉令原除某生存所犯，中央十惡、五逆重罪、不蒙解釋者。
　　上請中斗七星□□□□□□□，主為弟子某甲解釋，悉令原赦，若春之三月、有青殟青疫行病之鬼，因木王相欲行毒藥、傷害良善者。
　　上請西方白帝君，主為弟子斬殺之不得，妄行毒害。若夏之三月，有赤殟赤疫行病之鬼，因火王相欲行毒藥，傷害良善者。
　　上請北方黑帝君，斬殺之不得，妄行毒害。若秋之三月，有白殟白疫行病之鬼，因金王相欲行毒藥、傷害良善者。
　　上請南方赤帝君，斬殺之不得，妄行毒害。若冬之三月，有黑殟黑疫行病之鬼，因水王相欲行毒藥、傷害良善者。
　　上請中央黃帝君，斬殺之不得，妄行毒害。若四季之月，有黃殟黃疫行病之鬼，因土王相欲行毒藥、傷害良善者。
　　上請東方青帝君，斬殺之不得，妄行忤犯。斷除一切群邪，悉令伏匿。方得天下太平，鬼神不起，風調雨順，萬民安樂。仰被重恩，弟子再拜。
　　次上香，上酒
　　上啟五帝君等，弟#1子叩頭稽顙，賜乞一生一活、一度一脫，所有深重災厄。至于某甲邊願為度災，安魂定魄，防衛性命，救治疾病。唯願肉人闔家、大小等身，或受年窮算盡之厄，橫因上計，願為解除，轉更注年，延生保命。若有天羅地網，纏繞軀體，未蒙解脫。各請帝君，速為斬截。一切邪精，願令消滅。若有百鬼妄生，拘錄肉人，家口男女，魂神不安者，重請五方斗中延命君、安生君、去死君、來生君，迎魂附魄，悉為扶拔，魂神將附身體之中，調和六府。東斗請為延算，西斗請為記名，北斗請為落死，南斗請為上生。主為安魂司命，更賜益算。延壽星官，請為消除死簿，定上生名。若有天上地下凶逆之鬼，滯在某家，村中巷陌、門前戶後，窺求血食，欲行凶傷。
　　上請三五大將軍，官吏將十萬人收魔，食鬼，唯願降下。
　　上請三五收殟食殟大將軍，官將十萬人降下。
　　上請三五收疫大將軍，官將十萬人具官降下。
　　上請三五收注大將軍，官將十萬人具官降下。
　　上請收精食精大將軍，官將十萬人具官降下。
　　上請收邪食邪大將軍，官將十萬人具官降下。
　　上請收毒食毒大將軍，官將十萬人具官降下。
　　上請收魅食魅大將軍，官將十萬人具官降下。
　　上請收凶食凶大將軍，官將十萬人具官降下。
　　上請五方五帝斬鬼大將軍，官將十萬人降下。主為某甲家，同心併力，收攝村中巷陌、家中宅內，行客魍魎之鬼、伏屍刑殺之鬼，次收門戶井竈之鬼，次收五虛六耗、凶吹惡逆之鬼，次收童男童女之鬼，次收殃□土長之鬼，次收獨歌自舞喜笑之鬼，次收蠱毒野道之鬼，次收山精崖石、百魅之鬼，次收八部行病之鬼，次收喚人魂魄之鬼，次收各有名字之鬼，次收明公石矴之鬼，次收無名脫籍之鬼，次收樹下犬子之鬼，次收夜行兇逆之鬼，次收山林社稷、惡逆淫祠之鬼，次收天下四鎮死將之鬼，次收刀兵軍陣、無頭無手之鬼，次收吳王子胥之鬼，次收赤眉盜賊之鬼，次收三王五霸、敗軍死將之鬼，次收下痢腫之鬼，次收魯丁斑黃、轉筋、謦咳、吐逆之鬼，次收雲中李子遨、千精萬魅之鬼，次收搖鈴吹角呼喚之鬼，次收縊死之鬼，次收落水之鬼，次收羌獠之鬼，次收六夷之鬼，次收胡狄蠻戎之鬼，次收東方青注之鬼，次收南方赤注之鬼，次收西方白注之鬼，次收北方黑注之鬼，次收中央黃注之鬼，次收絕戶之鬼，次收異病卒死之鬼，次收白禿癩病之鬼，次收瘡膿臭穢之鬼，次收市死斬頭絞刑之鬼，次收烏鵲亂鳴惡音之鬼，次收饑寒凍死之鬼，次收藏形隱影之鬼，次收口舌妄語之鬼，次收六畜之鬼，次收厭人魂魄之鬼，次收白骨不葬之鬼，次收新死破射取人之鬼，次收鼠頭人身之鬼，次收牛頭人身之鬼，次收虎頭人身之鬼，次收兔頭人身之鬼，次收龍頭人身之鬼，次收蛇頭人身之鬼，次收馬頭人身之鬼，次收羊頭人身之鬼，次收猴頭人身之鬼，次收狗頭人身之鬼，次收堵頭人身之鬼。
　　右此鬼不承大道盟威禁律之命，專在人間，行其惡毒，令人遭官遇禍、疾病死亡，非所道理。非五帝之君天官，一一仰憑，次收討反縛逆鬼，付與都市一切絞刑，滅其根種。願令天下清寧，萬民安樂，五穀滋盛，闔家大小，魂魄或閉在天地水三官百鬼牢獄之中、不蒙解脫者。或為百鬼縶繫者，請五方五帝七星之君、壽命君、延命君、解厄治病君、卻死來生君、保命衛護君，主為某甲安魂定魄，司命延年，益算七星，消除死籍。
　　東方青色衰厄，從今消滅青殟，鬼炁應時斷絕。
　　南方赤色衰厄，從今消滅赤殟，鬼炁應時斷絕。
　　西方白色衰厄，從今消滅白殟，鬼炁應時斷絕。
　　北方黑色衰厄，從今消滅炁殟，鬼炁應時斷絕。
　　中央黃色衰厄，從今消滅黃殟，鬼炁應時斷絕。
　　今日值建所請依願，福慶巍巍，更無所恨。
　　今日值除請福之後，災禍消除，鬼賊殄滅，福慶有餘。
　　今日值滿與帝為伴，任意從容，萬事欣喜。
　　今日值平福有餘慶，神來降駕，所願皆成。
　　今日值定天地同慶，神靈飽滿，合家無病。
　　今日值執百福臻集，富貴听歡，無有忌。
　　今日值破卻除罪過，神來降福，消災卻禍，靈祇降駕，福祿更多。
　　今日值危永保無為，祈恩已後，所願皆遂。
　　今日值成男女長生，錢財聚集，五穀豐盈。
　　今日值收戶戶無憂，黃金入宅，代代不休。
　　今日值開仙官並來，真炁覆蔭，不見禍災。
　　今日值閉百鬼消滅，住宅清寧，鬼神伏歇。
　　次上酒，行香
　　重啟五帝七星君等，臣所請仙官及同侍從，當預坐者，普願飲饗。降福重於太山，消災迅如電散。福逐神來，天神降重。應感斯須，拜謝既周，行觴已畢，詞不再陳，言無所重。龍車整轡，神馬急備，來如雲奔，去如風雨。迎神千里，送神不起。自東自西，各還宮府。後有祈請，別賜垂臨。臣及弟子誠惶誠恐，稽首再禮奉辭。
　　次送神讚
　　次十二願
　　次學仙讚，散如常儀
　　太上三五傍救醮五帝斷殟儀竟
　　#1『解』原作『解解』，重文，刪一字。
　　#2『弟』原作『第』，據文義改。