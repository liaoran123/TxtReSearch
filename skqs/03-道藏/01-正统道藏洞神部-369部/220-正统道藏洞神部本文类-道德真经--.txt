道德真經
　　經名：道德真經（道藏無註本）。此本經文及分章與《河上公章句》本相同，約出於宋代。底本出處：《正統道藏》洞神部本文類。參校：《老子道德經河上公章句》。
　　道德真經卷上
　　體道章第一
　　道可道，非常道；名可名，非常名。無名，天地之始；有名，萬物之母。常無，欲以觀其妙。常有，欲以觀其徼。此兩者同出而異名。同謂之玄。玄之又玄，眾妙之門。
　　養身章第二
　　天下皆知美之為美，斯惡已。皆知善之為善，斯不善矣。故有無之相生，難易之相成，長短之相形，高下之相傾，音聲之相和，前後之相隨。是以聖人處無為之事，行不言之教。萬物作而不辭，生而不有，為而不侍，功成不居。夫惟不居，是以不去。
　　安民章第三
　　不尚賢，使民不爭。不貴難得之貨，使民不為盜。不見可欲，使心不亂。是以聖人之治，虛其心，實其腹，弱其志，彊其骨，常使民無知無欲。使夫知者不敢為也，為無為，則無不治矣。
　　無源章第四
　　道沖，而用之或似不盈，淵兮似萬物之宗。挫其銳，解其紛，和其光，同其塵。湛兮似或存。吾不知其誰之子，象帝之先。
　　虛用章第五
　　天地不仁，以萬物為芻狗。聖人不仁，以百姓為芻狗。天地之間其猶橐籥乎。虛而不屈，動而愈出。多言數窮，不如守中。
　　成象章第六
　　谷神不死，是謂玄牝。玄牝之門，是謂天地根。綿綿若存，用之不勤。
　　韜光章第七
　　天長地久。天地所以能長且久者，以其不自生，故能長生。是以聖人後其身而身先，外其身而身存。非以其無私耶？故能成其私。
　　易性章第八
　　上善若水。水善利萬物而不争，處眾人之所惡，故幾於道。居，善地。心，善淵。與，善仁。言，善信。政，善治。事，善能。動，善時。夫惟不争，故無尤。
　　運夷章第九
　　持而盈之，不如其已。揣而銳之，不可長保。金玉滿堂，莫之能守。富貴而驕，自遺其咎。功成名遂身退，天之道。
　　能為章第十
　　載營魄抱一，能無離乎。專氣致柔，能如嬰兒乎。滌除玄覽，能無疵乎。愛民治國，能無為乎。天門開闔，能無雌乎。明白四達，能無知乎。生之畜之，生而不有，為而不恃，長而不宰，是謂玄德。
　　無用章第十一
　　三十輻共一轂，當其無有，車之用。埏埴以為器，當其無有，器之用。鑿戶牖以為室，當其無有，室之用。故有之以為利，無之以為用。
　　檢欲章第十二
　　五色令人目盲，五音令人耳聾，五味令人口爽，馳騁田獵令人心發狂，難得之貨令人行妨。是以聖人為腹不為目，故去彼取此。
　　厭恥章第十三
　　寵辱若驚，貴大患若身。何謂寵辱，寵為下。得之若驚，失之若驚，是謂寵辱若驚。何謂貴大患若身，吾所以有大患者，為吾有身，及吾無身，吾有何患。故貴以身為天下，若可寄天下。愛以身為天下，若可託天下。
　　贊玄章第十四
　　視之不見名曰夷，聽之不聞名曰希，搏之不得名曰微。此三者不可致詰，故復混而為一。其上不皦，其下不昧，繩繩兮不可名，復歸於無物。是謂無狀之狀，無象之象，無物之象，是謂惚恍。迎之不見其首，隨之不見其後。執古之道，以御今之有，能知古始，是謂道紀。
　　顯德章第十五
　　古之善為士者，微妙玄通，深不可識。夫惟不可識，故彊為之容。豫若冬涉川，猶若畏四鄰，儼若客，換若冰將釋，敦兮其若樸，曠兮其若谷，渾兮其若濁。孰能濁以澄，靜之徐清，孰能安以久，動之徐生。保此道者不欲盈。夫惟不盈，故能弊不新成。
　　歸根章第十六
　　致虛極，守靜篤。萬物並作，吾以觀其復。夫物芸芸，各復歸其根。歸根曰靜，靜曰復命，復命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，役身不始。
　　淳風章第十七
　　太上，下知有之。其次，親之，譽之。其次，畏之，侮之。信不足，有不信。猶其貴言。功成事遂，百姓謂我自然。
　　俗薄章第十八
　　大道廢，有仁義。智慧出，有大偽。六親不和，有孝慈。國家昏亂，有忠臣。
　　還淳章第十九
　　絕聖棄智，民利百倍。絕仁棄義，民復孝慈。絕巧棄利，盜賊無有。此三者，以為文不足，故令有所屬。見素抱樸，少私寡欲。
　　異俗章第二十
　　絕學無憂，唯之與阿，相去幾何。善之與惡，相去何若。人之所畏，不可不畏。荒兮，其未央哉。眾人熙熙，始享大牢，如登春臺。我獨怕兮，其未兆，如嬰兒之未孩，乘乘兮，若無所歸。眾人皆有餘，我獨若遺，我愚人之心也哉。純純兮，俗人昭昭，我獨若昏，俗人察察，我獨悶悶。忽若晦，飂兮似無所止。眾人皆有以，我獨頑似鄙。我獨異於人，而貴求食於母。
　　虛心章第二十一
　　孔德之容，惟道是從。道之為物，惟恍惟惚，惚兮恍，其中有象。恍兮惚，其中有物。窈兮冥，其中有精。其精甚真，其中有信。自古及今，其名不去，以閱眾甫。吾何以知眾甫之然哉？以此。
　　益謙章第二十二
　　曲則全，枉則直，窪則盈，弊則新，少則得，多則惑。是以聖人抱一，為天下式。不自見，故明。不自是，故彰。不自伐，故有功。不自矜，故長。夫惟不争，故天下莫能與之争。古之所謂曲則全者，豈虛言哉？誠全而歸之。
　　虛無章第二十三
　　希言自然，飄風不終朝，驟雨不終日。孰為此者，天地。天地尚不能久，而況於人乎。故從事於道者，道者同於道，德者同於德，失者同於失。同於道者，道亦得之。同於德者，德亦得之。同於失者，失亦得之。信不足，有不信。
　　若思章第二十四
　　跂者不立，跨者不行。自見者不明，自是者不彰。自伐者無功，自矜者不長。其於道也，曰：餘食贅行。物或惡之，故有道者不處。
　　名象章第二十五
　　有物混成，先天地生。寂兮寥兮，獨立而不改，周行而不殆，可以為天下母。吾不知其名，字之曰道，彊為之名曰大。大曰逝，逝曰遠，遠曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
　　重德章第二十六
　　重為輕根，靜為躁君。是以君子終日行，不離輜重。雖有榮觀，燕處超然。柰水不何萬乘之主，而以身輕天下。輕則失臣，躁則失君。
　　巧用章第二十七
　　善行，無轍迹。善言，無瑕謫。善計，不用籌策。善閉，無關犍而不可開。善結，無繩約而不可解。是以聖人常善救人，故無棄人。常善披物，故無棄物。是謂襲明。故善人，不善人之師。不善人，善人之資。不貴其師，不愛其資，雖智大迷，是謂要妙。
　　返樸章第二十八
　　知其雄，守其雌，為天下谿。為天下谿，常德不離，復歸於嬰兒。知其白，守其黑，為天下式。為天下式，常德不忒，復歸於無極。知其榮，守其辱，為天下谷。為天下谷，常德乃足，復歸於樸。樸散則為器，聖#1人用之，則為官長，故大制不割。
　　無為章第二十九
　　將欲取天下而為之，吾見其不得已。天下神器，不可為也。為者敗之，執者失之。故物或行或隨，或煦或吹，或強或羸，或載或隳。是以聖 人去甚，去奢，去泰。
　　儉武章第三十
　　以道佐人主者，不以兵彊天下。其事好還，師之所處，荊棘生焉。大軍之後，必有凶年。故善者果而已，不敢以取彊。果而勿矜，果而勿伐，果而勿驕，果而不得已，果而勿彊。物壯則老，是謂不道，不道早已。
　　偃武章第三十一
　　夫佳兵者，不祥之器。物或惡之，故有道者不處。君子居則貴左，用兵則貴右。兵者，不祥之器，非君子之器，不得已而用之。恬憺為上。勝而不美，而美之者，是樂殺人。夫樂殺人者，不可以得志於天下矣。故吉事尚左，凶事尚右，偏將軍處左，上將軍處右。言以喪禮處之。殺人眾多，以悲哀泣之。戰勝，以喪禮處之。
　　聖德章第三十二
　　道常無名。樸雖小，天下不敢臣。王侯若能守之，萬物將自賓。天地相合，以降甘露，民莫之令，而自均。始制有名。名亦既有，天亦將知之，知之，所以不殆。譬道之在天下，猶川谷之與江海。
　　辯德章第三十三
　　知人者智，自知者明。勝人者有力，自胜者彊。知足者富，彊行者有志。不失其所者久，死而不亡者壽。
　　任成章第三十四
　　大道汎兮，其可左右。萬物恃之而生，而不辭，功成而不名有。愛養萬物而不為主，常無欲，可名於小。萬物歸焉而不為主，可名為大。是以聖人終不為大，故能成其大。
　　仁德章第三十五
　　執大象，天下往。往而不害，安平泰。樂與餌，過客止。道之出口，淡乎其無味。視之不足見，聽之不足聞，用之不可既。
　　微明章第三十六
　　將欲翕之，必固張之。將欲弱之，必固彊之。將欲廢之，必固興之。將欲奪之，必固與之。是謂微明。柔弱勝剛彊。魚不可脫於淵，國之利器，不可以示人。
　　為政章第三十七
　　道常無為，而無不為，侯王若能守之，萬物將自化。化而欲作，吾將鎮之以無名之樸。無名之樸，亦將不欲，不欲以靜，天下將自正。
　　道德真經卷上
　　#1： 按原本『聖』字下，出現拼版錯誤，插入兩頁半共十版傅奕《道德經古本篇》 文字。今據《河上公章句》改正。不復出校記，以免煩瑣。
　　道德真經卷下
　　論德章第三十八
　　上德不德，是以有德。下德不失德，是以無德。上德無為，而無以為。下德為之，而有以為。上仁為之，而無以為。上義為之，而有以為。上禮為之，而莫之應，則攘臂而仍之。故失道而後德，失德而後仁，失仁而後義，失義而後禮。夫禮者，忠信之薄，而亂之首也。前識者，道之華，而愚之始。是以大丈夫處其厚，不處其薄。居其實，不居其華。故去彼取此。
　　法本章第三十九
　　昔之得一者：天得一，以清。地得一，以寧。神得一，以靈。谷得一，以盈。萬物得一，以生。侯王得一，以為天下正。其致之，天無以清，將恐裂。地無以寧，將恐發。神無以靈，將恐歇。谷無以盈，將恐竭。萬物無以生，將恐滅。侯王無以貴高，將恐蹙。故貴以賤為本，高以下為基。是以侯王自謂孤寡、不穀，此其以賤為本邪，非乎。故致數譽，無譽。不欲琭琭如玉，珞珞如石。
　　去用章第四十
　　反者道之動，弱者道之用。天下之物生於有，有生於無。
　　同異章第四十一
　　上士聞道，勤而行之。中士聞道，若存若亡。下士聞道，大笑之。不笑，不足以為道。建言有之，明道若昧，進道若退，夷道若類。上德若谷，太白若辱，廣德若不足，建德若偷，質真若渝。大方無隅，大器晚成，大音希聲，大象無形。道隱無名，夫惟道，善貸且成。
　　道化章第四十二
　　道生一，一生二，二生三，三生萬物。萬物負陰而抱陽，沖氣以為和。人之所惡，惟孤寡、不穀，而王公以為稱。故物，或損之而益，益之而損。人之所教，亦我義教之。彊梁者不得其死，吾將以為教父。
　　徧用章第四十三
　　天下之至柔，馳騁天下之至堅。無有，入於無間。吾是以知無為之有益。不言之教，無為之益，天下希及之。
　　立戒章第四十四
　　名與身，孰親？身與貨，孰多？得與亡，孰病？是故甚愛，必大費。多藏，必厚亡。知足，不辱。知止，不殆。可以長久。
　　洪德章第四十五
　　大成若缺，其用不敝，大盈若沖，其用不窮。大直若屈，大巧若拙，大辯若訥。躁勝寒，靜勝熱，清靜為天下正。
　　儉欲章第四十六
　　天下有道，卻走馬以糞。天下無道，戎馬生於郊。罪莫大於可欲，禍莫大於不知足，咎莫大於欲得。故知足之足，常足矣。
　　鑒遠章第四十七
　　不出戶，知天下。不窺牖，見天道。其出彌遠，其知彌少。是以聖人不行而知，不見而名，不為而成。
　　忘知章第四十八
　　為學日益，為道日損。損之又損之，以至於無為，無為而無不為。取天下，常以無事。及其有事，不足以取天下。
　　任德章第四十九
　　聖人無常心，以百姓心為心。善者吾善之，不善者吾亦善之，德善。信者吾信之，不信者吾亦信之，德信。聖人之在天下惵惵，為天下渾其心。百姓皆注其耳目，聖人皆孩之。
　　貴生章第五十
　　出生入死，生之徒十有三，死之徒十有三，人之生，動之死地，亦十有三。夫何故，以其生生之厚。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故？以其無死地。
　　養德章第五十一
　　道生之，德畜之。物形之，勢成之。是以萬物莫不尊道而貴德。道之尊，德之貴，夫莫之爵，而常自然。故道生之，畜之，長之，育之，成之，熟之，養之，覆之。生而不有，為而不恃，長而不宰，是謂玄德。
　　歸元章第五十二
　　天下有始，以為天下母。既得其母，以知其子。既知其子，復守其母。沒身不殆。塞其兌，閉其門，終身不勤。開其兌，濟其事，終身不救。見小曰明，守柔曰彊。用其光，復歸無明，無遺身殃，是謂襲常。
　　益證章第五十三
　　使我介然有知，行於大道，惟施是畏。大道甚夷，而民好徑。朝甚除，田甚蕪，倉甚虛。服文釆，帶利劍，厭飲食，財貨有餘。是謂盜誇，非道也哉。
　　修觀章第五十四
　　善建者不拔，善抱者不脫，子孫祭祀不輟。修之身，其德乃真。修之家，其德乃餘。修之鄉，其德乃長。修之國，其德乃豐。修之天下，其德乃普。故以身觀身，以家觀家，以鄉觀鄉，以國觀國，以天下觀天下。吾何以知天下之然哉，以此。
　　玄符章第五十五
　　含德之厚，比於赤子。毒蟲不螫，猛獸不據，攫鳥不搏。骨弱筋柔而握固。未知牝牡之合而□作，精之至也。終日號而嗌不嘎，和之至也。知和曰常，知常曰明，益生曰祥，心使氣曰彊。物壯則老，是謂不道，不道早已。
　　玄德章第五十六
　　知者不言，言者不知。塞其兌，閉其門，挫其銳，解其紛，和其光，同其塵，是謂玄伺。故不可得而親，不可得而疏，不可得而利，不可得而害，不可得而貴，不可得而賤，故為天下貴。
　　淳風章第五十七
　　以正治國，以奇用兵，以無事取天下。吾何以知天下其然哉，以此。天下多忌諱，而民彌貧。人多利器，國家滋昏。人多伎巧，奇物滋起。法令滋彰，盜賊多有。故聖人云：我無為，而民自化。我無事，而民自富。我好靜，而民自正。我無欲，而民自樸。
　　順化章第五十入
　　其政悶悶，其民淳淳，其政察察，其民缺缺。禍兮福所倚，福兮禍所伏。孰知其極，其無正邪。正復為奇，善復為祆。民之迷，其日固久。是以聖人方而不割，廉而不劌，直而不肆，光而不耀。
　　守道章第五十九
　　治人事天，莫若嗇。夫惟嗇，是謂早復。早復謂之重積德。重積德，則無不克。無不克，則莫知其極。莫知其極，可以有國。有國之母，可以長久。是謂深根固蒂，長生久視之道。
　　居位章第六十
　　治大國，若烹小鮮。以道蒞天下，其鬼不神。非其鬼不神，其神不傷民。非其神不傷民，聖人亦不傷民。夫兩不相傷，故德交歸焉。
　　謙德章第六十一
　　大國者下流，天下之交。天下之交牝，牝常以靜勝牡，以靜為下。故大國以下小國，則取小國。小國以下大國，則取大國。故或下以取，或下而取。大國不過欲兼畜人，小國不過欲入事人。兩者各得其所欲，故大者宜為下。
　　為道章第六十二
　　道者，萬物之奧，善人之寶，不善人之所保。美言可以市，尊行可以加人。人之不善，何棄之有？故立天子，置三公，雖有拱璧，以先駟馬，不如坐進此道。古之所以貴此道者何？不曰求以得，有罪以免邪。故為天下貴。
　　恩始章第六十三
　　為無為，事無事，味無味。大小多少，報怨以德。圖難於其易，為大於其細。天下之難事，必作於易。天下之大事，必作於細。是以聖人終不為大，故能成其大。夫輕諾必寡信，多易必多難。是以聖人猶難之，故終無難。
　　守微章第六十四
　　其安易持，其未兆易謀。其脆易破，其微易散。為之於未有，治之於未亂。合抱之木，生於毫末。九層之臺，起於累土。千里之行，始於足下。為者敗之，執者失之。是以聖人無為故無敗，無執故無失。民之從事，常於幾成而敗之。慎終如始，則無敗事。是以聖人欲不欲，不貴難得之貨。學不學，復眾人之所過。以輔萬物之自然，而不敢為。
　　淳德章第六十五
　　古之善為道者，非以明民，將以愚之。民之難治，以其智多。是故以智治國，國之賊。不以智治國，國之福。知此兩者，亦楷式。嘗知楷式，是謂玄德。玄德深矣遠矣，與物反矣，然後乃至大順。
　　後己章第六十六
　　江海所以能為百谷王者，以其善下之，故能為百谷王。是以聖人欲上人，以其言下之。欲先人，以其身後之。是以處上而人不重，處前而人不害。是以天下樂推而不厭。以其不争，故天下莫能與之争。
　　三寶章第六十七
　　天下皆謂我道大，似不肖。夫惟大，故似不肖。若肖，久矣其細也。夫我有三寶，保而持之：一曰慈，二曰儉，三曰不敢為天下先。夫慈，故能勇。儉，故能廣。不敢為天下先，故能成器長。今捨其慈，且勇。捨其儉，且廣。捨其後，且先。死矣。夫慈，以戰則勝，以守則固。天將救之，以慈衛之。
　　配天章第六十八
　　善為士者不武，善戰者不怒，善勝敵者不一，善用人者為之下。是謂不爭之德，是謂用人之力，是謂配天，古之極也。
　　玄用章第六十九
　　用兵有言：吾不敢為主，而為客。不敢進寸，而退尺。是謂行無行，攘無臂，仍無敵，執無兵。禍莫大於輕敵，輕敵則幾喪吾寶。故抗兵相加，一反者勝矣。
　　知難章第七十
　　吾言甚易知，甚易行。而天下莫能知，莫能行。言有宗，事有君。夫惟無知，是以不我知。知我者希，則我者貴。是以聖人被褐懷玉。
　　知病章第七十一
　　知不知，上。不知知，病。夫惟病病，是以不病。聖人不病，以其病病，是以不病。
　　愛己章第七十二
　　民不畏威，則大威至。無狹其所居，無厭其所生。夫惟不厭，是以不厭。是以聖人自知不自見，自愛不自貴，故去彼取。此。
　　任為章第七十三
　　勇於敢則殺，勇於不敢則活。此兩者，或利或害。天之所惡，孰知其故。是以聖人猶難之。天之道，不争而善勝，不言而善應，不召而自來。繟然而善謀。天網恢恢，疏而不失。
　　制惑章第七十四
　　民常不畏死，奈何以死懼之。若使民常畏死，而為奇者，吾得執而殺之，孰敢。常有司殺者殺。夫代司殺者殺，是謂代大匠斲。夫代大匠斲，希有不傷其手矣。
　　貪損章第七十五
　　民之饑，以其上食稅之多，是以饑。民之難治，以其上之有為，是以難治。人之輕死，以其求生之厚，是以輕死。夫惟無以生為者，是賢於貴生。
　　戒彊章第七十六
　　民之生也柔弱，其死也堅彊。萬物草木之生也柔脆，其死也枯槁。故堅彊者死之徒，柔弱者生之徒。是以兵彊則不勝，木彊則共。故堅彊居下，
　　柔弱處上。
　　天道章第七十七
　　天之道，其猶張弓乎。高者抑之，下者舉之，有餘者損之，不足者與之。天道損有餘而補不足。人之道則不然，損不足以奉有餘。孰能以有餘而奉不足於天下，唯有道者。是以聖人為而不恃，功成不處，其不欲見賢。
　　任信章第七十八
　　天下柔弱莫過於水，而攻堅彊者莫之能勝，其無以易之。故柔勝剛，弱勝彊，天下莫不知，莫能行。是以聖人言：受國之垢，是為社稷主。受國不祥，是為天下王。正言若反。
　　任契章第七十九
　　和大怨，必有餘怨，安可以為善。是以聖人執左契，而不責於人。故有德司契，無德司徹。天道無親，常與善人。
　　獨立章第八十
　　小國寡民，使有什佰之器而不用。使民重死，而不遠徙。雖有舟輿，無所乘之。雖有甲兵，無所陳之。使民復結繩而用之。甘其食，美其服，安其居，樂其俗。鄰國相望，雞犬之聲相聞，民至老死不相往來。
　　顯質章第八十一
　　信言不美，美言不信。善者不辯，辯者不善。知者不博，博者不知。聖人不積。既以與人，己愈有。既以與人，己愈多。天之道，利而不害。聖人之道，為而不爭。
　　道德真經卷下竟