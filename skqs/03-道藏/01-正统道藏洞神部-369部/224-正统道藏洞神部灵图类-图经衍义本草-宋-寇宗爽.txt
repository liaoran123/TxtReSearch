圖經衍義本草
　　經名：《圖經衍義本草》。宋·寇宗奭·撰。四十二卷。底本出處：《正統道藏》洞神部。參校本：《重修政和經史證類備用本草》張氏（卉息）刻晦明軒本，簡稱明軒本。
　　目錄
　　圖經衍義本草卷之一
　　玉石部上品
　　丹砂　雲母　玉屑　玉泉　石鍾乳　譽石　消石　芒消　朴消　玄明粉　馬牙消　生消
　　圖經衍義本草卷之二
　　玉石部上品
　　滑石　石膽　空青　曾青　禹余糧　太一餘糧　白石英　紫石英　青石、赤石、黃石、白石、黑石脂等　青石脂　赤石脂　白石脂　綠青　石中黃子　無名異　黃石脂　黑石脂　白青　菩薩石　婆娑石　綠礬　柳絮礬　扁青　金錢礬　波斯白礬　古鏡　金漿　鐵誘　銅盆　黃銀　石黃　玄黃石　石欄杆　石髓　玉膏
　　圖經衍義本草卷之三
　　玉石部中品
　　雄黃　食鹽　石硫黃　雌黃　水銀　石膏　金屑　銀屑　生銀　靈砂　水銀粉
　　圖經衍義本草卷之四
　　玉石部中品
　　磁石　玄石　凝水石　陽起石　孔公孽　殷孽　蜜陀僧　鐵精　生鐵　柔鐵　珊瑚石　蟹長石　桃花石　馬瑙　太陰　玄精　綠鹽　鐵漿　秤錘　鐵華粉　鐵粉　鐵落　石腦　理石　馬銜　礪石　石花　光明鹽　石床　膚青　車轄天子藉田三推犁下土　社壇四角土　鑄鐘黃土　土蜂窠上細土　春牛角　上土　桑根下土　胡燕窠內土　柱下土　蟻穴中出土　故茅屋上塵
　　圖經衍義本草卷之五
　　玉石部下品
　　伏龍肝　石灰　礜石　砒霜　砲砂　鉛丹　鉛粉　錫銅青　代赭　石燕　鐺墨　東壁土　赤銅屑　錫銅鏡鼻　井底砂　戎鹽　大鹽　鹵鹹　漿水　井華水　菊華水　地漿　臘雪　泉水　半天河　熱湯
　　圖經衍義本草卷之六
　　玉石部下品
　　白堊　青琅玕　自然銅　金牙　金星石　礞石　薑石　井泉石　花乳石　不灰木　蓬砂　鉛霜　蛇黃　古文錢冬灰　銅礦石　銅弩牙　特生礜石　握雪礜石　梁上塵土　陰孽　車脂　釭中膏　煆寵灰　淋石　方解石　蒼石　石蠶　石腦油　白瓷瓦屑　烏古瓦　玉井水　秋露水　甘露水　梅雨水　醴泉　甘露蜜　水花　生熟湯　屋漏水
　　圖經衍義本草卷之七
　　草部上品之上
　　黃精　菖蒲　菊花　人參　天門冬　甘草　乾地黃　生地黃　术　菟絲子
　　圖經衍義本草卷之八
　　草部上品之上
　　牛膝　柴胡　麥門冬　獨活　升麻　車前子　木香　薏苡人　澤瀉　薯蕷　茺蔚子　女萎、萎蕤　防葵
　　圖經衍義本草卷之九
　　草部上品之上
　　遠志　細辛　石斛　巴戟天　赤箭　菴子　菥蓂子　蓍實　卷柏　龍膽　白蒿　白英　紫芝　赤芝　黑芝　青芝　黃芝　白芝　兜木香　無風獨搖草　羊不吃草　仙人草　千里及　錢葛　甜藤　地楊梅　天竺乾薑
　　圖經衍義本草卷之十
　　草部上品之下
　　芎藭　黃連　蒺藜子　黃耆　肉蓯蓉　防風　蒲黃　香蒲　續斷　漏蘆　藍實　絡石　靡蕪　營實
　　圖經衍義本草卷之十一
　　草部上品之下
　　天名精　決明子　丹參　茜根　五味子　旋花　蛇牀子　地膚子　千歲虆汁　景天　茵陳蒿　杜若　沙參　徐長卿　石龍蒭　雲實　王不留行　地不容　飛廉　蘭草　忍冬　薇銜　白兔藿　鬼督郵　白花藤　人肝藤　越王餘算　石蓴　海根
　　圖經衍義本草卷之十二
　　草部中品之上
　　乾薑　生薑　耳　葛根　葛粉　栝樓　苦參　當歸　麻黃　通草　芍藥　蠡實　瞿麥　玄參　秦艽　百合
　　圖經衍義本草卷之十三
　　草部中品之上
　　知母　貝母　白芷　淫羊藿　黃芩　狗脊　石龍芮　茅根　紫菀　紫草　前胡敗醬　白鮮　酸漿　紫參　本　石韋　草薢　杜蘅　白薇　金釵股　離鬲草
　　圖經衍義本草卷之十四
　　草部中品之下
　　牛勞子　水萍　王瓜　地榆　大小薊根　海藻　澤蘭　昆布　防己　天麻　阿魏　高良薑　百部根　薇香子　款冬花　紅藍花　牡丹　京三稜　薑黃　蓽撥
　　圖經衍義本草卷之十五
　　草部中品之下
　　蒟醬　蘿摩子　青黛　鬱金　盧會　馬先蒿　延胡索　肉豆蔻　補骨脂　零陵香　縮紗蜜　蓬莪荗　積雪草　白前　薺苨　白藥　葒草　莎草根　蓽澄茄　胡黃連　船底苔　紅豆　蒼茅　香花　馬蘭　使君子　乾苔　百脈根　白豆蔻　土馬鬃　蜀羊泉　菟葵　薢草　鱧腸　爵床　井中苔萍　蒔蘿　艾蒳香　甘松香　垣衣　陟釐　鳧葵　女苑　王孫　地笋　海帶　陀得花　剪草　迭迷香　故魚綱　故繳腳　布江中採出蘆　虱建草　含生草　兔肝草　石芒　蠶鋼草　問荊
　　圖經衍義本草卷之十六
　　草部下品之上
　　附子　烏頭射罔烏喙  天雄　側子　半夏　虎掌　由跋　鳶尾　大黃　葶藶　桔梗　莨菪子　草蒿　旋覆藹花
　　圖經衍義本草卷之十七
　　草部下品之上
　　華蘆　鉤吻　射干　蛇合　常山　蜀漆　甘遂　白蘝　青箱子　雚菌　白及　大戟　澤漆　茵芋　赭魁　貫眾　莞花　牙子　及己　羊躑躅　瓶香　釵子股　宜南草　藒車香　朝生暮落花　街洞根　井口邊草　豚耳草　燈花末　千金草　斷罐草　杷草　百草灰　產死婦人冢上草　孝子衫襟灰　靈床下鞋履　虻母草　故蓑衣結　故炊帚　天羅勒　毛蓼　蛇芮草　萬一藤　螺□草　繼母草　甲煎　金瘡小草　鬼釵草
　　圖經衍義本草卷之十八
　　草部下品之下
　　何首烏　商陸　威靈仙　牽牛子　篦麻子　茹曹　天南星　羊蹄　菰根　萹蓄　狼毒　豨簽　馬鞭草　苧根　白頭翁　甘蕉根　蘆根　鬼臼　角蒿　馬兜鈴　仙茅　羊桃　鼠尾草　女青　故麻鞋底　劉寄奴草　骨碎補
　　圖經衍義本草卷之十九
　　草部下品之下
　　木賤　藎草　蒲公英　穀精草　牛扁草　苦芙　醉漿草　昨葉何草　篛頭　夏枯草　燕蓐草　鴨跖草　山慈菰根　苘實　赤車使者　狼跋子　屋遊　地錦草　敗船茹　燈心草　五毒草　鼠麯草　列當　馬勃　屐屧　質汗　水蓼蕕草　敗芒箔　狗舌草　海金沙　萱草根　格注草　雞窠中草　雞冠子　地椒草　三稜根　合明草　鹿藥　敗天公　毛莨　陰命　毒菌　草禹餘糧　鼠蓑草　廉薑　草石蠶蟲石蠶　漆姑草　麂目　梨豆　諸草有毒
　　圖經衍義本草卷之二十
　　木部上品
　　桂　牡桂　菌桂　松脂　松實、松葉、松節、松根　槐實　槐花　枸杞　柏實　茯苓　茯神　琥珀　榆皮　酸棗　檗木　楮實　槐膠　瑿
　　圖經衍義本草卷之二十一
　　木部上品
　　乾漆　五加皮　牡荊實　蔓荊實　辛夷　桑上寄生　杜仲　楓香脂　女貞實　木蘭　蕤核　丁香　沉香　薰陸香　鸚舌香　檀香　乳香　降真香　蘇合香　藿香　金櫻子　落雁木　詹糖香　皋蘆葉　不凋木　牛奶藤　木蜜
　　圖經衍義本草卷之二十二
　　木部中品
　　桑根白皮　竹葉　吳茱萸　檳榔　梔子　紫礦騏驎竭　龍腦香及膏香食　茱萸　蕪萸　枳殼　枳實　厚朴　茗、苦茶　秦皮
　　圖經衍義本草卷之二十三
　　木部中品
　　秦椒　山茱萸　紫葳　胡桐汨　豬苓　烏藥　沒藥　龍眼　菴摩勒　衛矛　海桐皮　虎杖根　五倍子　蜜蒙花　墨棘刺花　安息香　松羅　大腹　天竺黃　白棘　仙人杖　毗梨勒　鬱金香　紫藤　合歡　伏牛花　天竺桂　折傷木　桑花　梫木　倒挂藤　故木砧
　　圖經衍義本草卷之二十四
　　木部下品
　　巴豆　蜀椒　皂莢　訶梨勒　柳花　楝實　椿木　樗木　鬱李人　莽草　黃藥根　懈若　桐葉　無食子　雷丸　胡椒　蘇方木　白楊樹皮　桄榔子　櫸樹皮　釣樟根皮　千金膝　南燭枝葉　無患子皮　梓白皮
　　圖經衍義本草卷之二十五
　　木部下品
　　橡實　益智子　鼠李　椰子皮　紫判木　南藤　杉木　接骨木　木鱉子　釣藤　棕櫚子　芫花　枳椇　紫真檀　烏臼木　盥麩子　楠材　拓木　木僅　石南　木天蓼　黃環　洩疏　小天蓼　小蘗　莢蒾　楓柳皮　赤爪木　樺木皮　榼藤子　榧實　欒荊　扶栘木皮　藥實根　欒華　蔓椒　感藤　赤檉木　突厥白　賣子木　婆羅得　甘露藤　大空　樁莢　水楊葉　楊鑪木儻子　柞木皮　黃櫨　柯樹皮　敗扇　罌子　桐子　石刑　木梨蘆
　　圖經衍義本草卷之二十六
　　人部
　　發髲　亂發　人乳汁　頭垢　故膩頭巾　人牙齒　人屎　人溺　婦人月水　天靈蓋　人髭　人血　人肉　人膽
　　圖經衍義本草卷之二十七
　　獸部上品
　　龍骨　麝香　牛黃　熊膽　象牙　白膠　阿膠　酥羊乳　牛乳　酪　醍醐　馬乳　乳腐　底野迦　烏氈　海獺　土撥鼠
　　圖經衍義本草卷之二十八
　　獸部中品
　　鹿茸　白馬莖　牛角鰓　羖羊角　牡狗陰莖　羚羊角　犀角　虎骨　兔頭骨　狸骨　獐骨　豹肉　筆頭灰　犢子臍屎　靈貓陰　震肉
　　圖經衍義本草卷之二十九
　　獸部下品
　　豚卵　狐陰莖　獺肝　鼴鼠　鼺鼠　腥納臍　麂　野豬黃　敗鼓皮　麋脂　驢屎　猯肉、胞、膏　豺皮　野駝脂　玀猴　六畜毛蹄甲　諸血　果然肉　諸肉有毒
　　圖經衍義本草卷之三十
　　禽部上品
　　丹雄雞　白雄雞、烏雄雞、黑雌雞、黃雌雞、雞子　白鵝膏　鶩肪　鷓鴣
　　禽部中品
　　雀卵　伏翼　雉肉
　　禽部下品
　　孔雀屎　白鶴　烏雅　雄鵲肉　鸕鷀屎　啄木烏　慈鴉　雁肪　燕屎　天鼠屎　鷹屎白　鴟頭　鸂鶒　斑鵻　練鵲　鴝□肉　鸛骨　白鴿　百勞　鶉　鶻嘲　鵜鶘嘴　鴛鴦　陽烏鸛　魚狗　百舌鳥　布穀腳、腦、骨　杜鵑
　　圖經衍義本草卷之三十一
　　蟲魚部上品
　　石蜜　蜂子　蜜臘　牡蠣　龜甲　秦龜　真珠　玳瑁　桑嫖蛸　石決明　海蛤　文蛤　蠡魚　鮧魚　鱔魚　鯽魚　鯉魚膽　螝蛤　鮑魚　時魚　黃魚　魴魚　濤魚　海豚魚　膻魚肝　水龜
　　圖經衍義本草卷之三十二
　　蟲魚部中品
　　蝟皮　露蜂房　鱉甲　蟹　蚱蟬　蟬花　蠐螬　烏賊魚骨　鰻驪魚　鮀魚甲　白彊蠶　原蠶蛾　蠶退　蛞蝓　蝸牛　石龍子　樗雞　木蝱　□蟲　鮫魚皮　青魚　紫貝　綠桑螺　蜚蝱　蜚蠊　白魚　鱖魚　河豚　石首魚　嘉魚　鯔魚　鱸魚　鱟　黿鱉魚　海馬　齊蛤　蚱蜢
　　圖經衍義本草卷之三十三
　　蟲魚部下品
　　蝦蟆　牡鼠　馬刀　蚌　蚺蛇膽　蛇蛻　白頸蚯蚓　蜘蛛　蠮螉　葛上亭長　蛤紛　蜈蚣　水蛭　斑貓　蛤蜊　蜆　□□　車螫　蚶　蟶　淡菜　蝦　蝮蛇膽
　　圖經衍義本草卷之三十四
　　蟲魚部下品
　　田中螺汁　貝子　石蠶　雀號　白花蛇　烏蛇　蜣螂　五靈脂　蠍　螻蛄　鯪鯉甲　芫青　鼃　蜻蛉　鼠婦　衣魚　甲香　金蛇　馬陸　地膽　坷　螢火　海螺　海月　獨腳蜂　飛生蟲　兩頭蛇
　　圖經衍義本草卷之三十五
　　果部上品
　　豆蔻　藕實　橘柚　大棗　栗　葡萄　雞頭實　蓬虆　覆盆子　櫻桃　芰實　橙子皮
　　果部中品
　　梅實　木瓜實　柿　烏芋　枇杷葉　荔枝子　乳柑子　石蜜　仲思棗　芋
　　圖經衍義本草卷之三十六
　　果部中品
　　甘蔗　沙糖　椑柿
　　果部下品
　　桃核人　杏核人　安石榴　梨　李核人　楊梅　橄欖　林檎　胡桃　海松子　榲桲　榛子　獼猴桃　柰　菴羅果　無漏子　懸鉤根皮　鈎栗　諸果有毒
　　圖經衍義本草卷之三十七
　　米谷部上品
　　胡麻　青蘘　麻賁　白油麻　飴糖
　　圖經衍義本草卷之三十八
　　米谷部中品
　　生大豆　赤小豆　大豆黃卷　酒　粟米　秫米　粳米　青梁米　黍米　丹黍米　白粱米　黃粱米　蘗米　小麥　大麥　麯　喬麥　藊豆　豉　綠豆　舂杵頭細糠　穬麥　白豆
　　圖經衍義本草卷之三十九
　　米谷部下品
　　醋　稻米　稷米　腐婢　醬　陳廩米　罌子粟　師草實　寒食飯　狼尾草　胡豆子　麥苗　社酒
　　圖經衍義本草卷之四十
　　菜部上品
　　冬葵子　蕪菁及蘆菔　瓜蒂　白冬瓜　白瓜子　莧實　胡荽　崧　苦菜　黃蜀　葵花　蜀葵　甜瓜　薺　邪蒿　同蒿　羅勒　石胡荽　芥　萊菔根　荏子　胡瓜葉　越瓜　白芥、龍葵　苦耽　苦苣　苜蓿　蕨葉
　　圖經衍義本草卷之四十一
　　菜部中品
　　蓼實　蔥實　韭　朧蘇　水蘇　香需　假蘇　白襄荷　薄荷　恭菜　秦荻梨　醍醐菜
　　圖經衍義本草卷之四十二
　　菜部下品
　　苦瓠　馬齒範　葫　蒜　茄子　馬芹子　蕓苔　菠薐　胡蔥　蒓　水斳　蘩萎　雞腸草　白苣　落葵　菫葉　蕺　雍菜　苦　鹿角菜　莙薘　東風菜
　　圖經衍義本草卷之一
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　玉石部上品
　　丹砂
　　味甘，微寒，無毒。主身體五臟百病，養精神，安魂魄，益氣明目，通血脈，止煩滿，消渴，益精神，悅澤人面，殺精魅邪惡鬼，除中惡、腹痛、毒氣、疥瘻、諸瘡。久服通神明，不老，輕身神仙，能化為汞。作末名真珠，光色如雲母，可析者良。生符陵山谷。採無時。惡磁石，畏鹹水。
　　《圖經》曰：丹砂，生符陵山谷，今出辰州、宜州、階州，而辰州者最勝，謂之辰砂。生深山石崖問，土人採之，穴地數十尺，見其苗乃白石耳，謂之朱砂床。砂生石上，其塊大者如雞子，小者如石榴顆，狀若芙蓉頭、箭鏃。連床者紫黯若鐵色，而光明瑩澈#1；碎之嶄岩作牆壁，又似雲母片可析者，真辰砂也。無石彌佳。過此，皆淘土石中得之，非生於石床者。陶隱居謂：出武陵西川諸蠻中。今辰州乃武陵故地，雖號辰砂，而本州境所出殊少，往往在蠻界中溪淑、錦州得之，此地蓋陶所謂武陵西川也。陶隱居云：按此化為汞及名真珠者，是今朱砂也。俗醫皆別取武都、仇池雄黃挾雌黃者，名為丹砂。方家亦往往俱用，此為謬矣。符陵是涪州，接巴郡南，今無復採者。乃出武陵、西川諸蠻夷中，皆通屬巴地，故謂之巴砂。《仙經》亦用。越砂，即出廣州、臨漳者，此二處并好，惟須光明瑩澈為佳。如雲母片者，謂雲母砂。如樗蒲子，紫石英形者，謂馬齒砂，亦好。如大小豆及大塊圓滑者，謂豆砂。細末碎者，謂末砂。此二種粗，不入藥用，但可畫用爾。採砂，皆鑿坎入數丈許。雖同出一郡縣，亦有好惡。地有水井勝火井也。煉餌之法，備載《仙方》，最為長生之寶。
　　唐本注云：丹砂，大略二種，有土砂、石砂。其土砂，復有塊砂、末砂，體并重而色黃黑，不任畫用。療瘡疥亦好，但不入心腹之藥爾，然可燒之，出水銀乃多。其石砂便有十數種，最上者光明砂，云一顆別生一石龕內，大者如雞卵，小者如棗栗，形似芙蓉，破之如雲母，光明照澈，在龕中石臺上生，得此者，帶之辟惡為上；其次，或出石中或出水內，形塊大者如拇指，小者如杏人，光明無雜，名馬牙砂，一名無重砂。入藥及畫俱善，俗間亦少有之。其有磨嵯、新井、別井、水井、火井、芙蓉、石末、石堆、豆末等砂，形類頗相似。入藥及畫，當擇去其雜土石，便可用矣。別有越砂，大者如拳，小者如雞鵝卵，形雖大，其雜土石，不如細明淨者。《經》言末之名真朱，謬矣。豈有一物而以全末為殊名者也。
　　日華子云：凍，微毒。潤心肺，治瘡疥痂，息肉。服并塗用。
　　雷公云：凡使，宜須細認，取諸般上有百等，不可一一論之。有妙硫砂，如拳許大，或重一鎰，有十四面，如鏡，若遇陰沉大雨，即鏡面上有紅漿汁出。有梅柏砂，如梅子許大，夜有光生，照見一室。有白庭砂，如帝珠子許大，面上有小星現。有神座砂，又有金座砂、玉座砂，不經丹竈，服之而自延壽命。次有白金砂#2澄小#3砂、陰成砂、辰錦砂、芙蓉砂、鏡面砂、箭鏃砂、曹末砂、土砂、金星砂、平面砂、神末砂，己上不可一一細述也。
　　禹錫云：謹按《藥性論》云：丹砂，君，有大毒。鎮心，主尸疰，抽風。青霞子云：丹砂，自然不死，若以氣衰，血散，體竭，骨枯，入石之功，稍能添益，若欲長生久視，保命安神，須餌丹砂，且入石見火，悉成灰燼，丹砂伏火，化為黃銀，能重能輕，能靈能神，能黑能白，能暗能明，一斛人擎，力難昇舉，萬斤遇火，輕速上騰，鬼神尋求，莫知所在。
　　《外臺秘要》：傷寒、時氣、溫疫、頭痛、壯熱、脈盛，始得一二日者。取真砂一兩，以水一斗，煮取一升，頓服，覆衣被取汗。忌生血物。又方：斷#4瘟疫。上等朱砂一兩細研，以白蜜和丸如麻子大，常以太歲日平旦，一家大小勿食諸物，面向東立，各吞三七丸，勿令近齒。
　　《斗門方》：治小兒未滿月驚著，似中風欲死者。用朱砂以新汲水濃磨汁，塗五心上，最有神驗。
　　《十全博救方》：療子死腹中不出。用朱砂一兩，以水煮數沸，末之，然後取酒服之，立出。
　　《衍義》曰：丹砂，今人謂之朱砂。辰州朱砂，多出蠻峒。錦州界狤獠洞老鴉井，其井深廣數十丈，先聚薪於井，滿則縱火焚之。其青石壁進裂處，即有小龕，龕中自有白石床，其石如玉。床上乃生丹砂，小者如箭鏃，大者如芙蓉，其光明可鑒，研之鮮紅。砂洎#5床，大者重七八兩至十兩者。晃州亦有形如箭鏃帶石者，得自土中，非此之比也。此物鎮養心神，但宜生使。煉服少有不作疾者，亦不減硫黃輩。又一醫流服伏火者數粒，一旦大熱，數夕而斃。李善勝嘗煉朱砂為丹，經歲餘，沐浴再入鼎，誤遺下一塊，其徒丸服之，遂發懵冒，一夕而斃。生朱砂，初生兒便可服。因火力所變，遂能殺人，可不謹也。
　　雲母
　　味甘，平，無毒。主身皮死肌、中風寒熱，如在車船上，除邪氣，安五臟，益子精，明目，下氣，堅肌，續絕，補中，療五勞七傷，虛損少氣，止痢。久服輕身延年，悅澤不老，耐寒暑，志高神仙。一名雲珠，色多赤；一名雲華，五色具；一名雲英，色多青；一名雲液，色多白；一名雲砂，色青黃；一名磷石，色正白。生太山山谷、齊廬山及琅玡北定山石問。二月採。澤瀉為之使，畏鴕甲及流水。
　　《圖經》曰：雲母，生泰山山谷、齊廬山及琅玡北定山石間，今兗州雲夢山及江州、濠州、杭越間亦有之。生土石間，作成層可析，明滑光白者為上。江南生滑光白者為，不堪入藥。二月採其片，絕有大而瑩潔者，今人或以飾燈籠，亦古屏扇之遺事也。謹按：方書用雲母，皆以白澤者為貴，惟中山衛叔卿，單服法雲母五色具者，蓋《本經》所謂一名雲華者是，一物中而種類有別耳。葛洪《抱朴子˙內篇》云：雲母有五種，而人不能別也，當舉以向日看其色，詳占視之，乃可知正爾，於陰地視之，不見其雜色也。五色并具而多青者，名雲英，宜以春服之#6；五色并具而多赤者，名雲珠#7，宜以夏服之；五色并具而多白者，名雲液，宜以秋服之；五色并具而多黑者，名雲母，宜以冬服之；但有青黃二色者，名雲砂，宜以季夏服之；晶晶純白者，名磷石，四時可服也。然則，醫方所用正白者，乃磷石一種耳。古之服五雲法甚多，陶隱居所撰《太清諸石藥變化方》言之備矣。今道書中有之，然修煉節度，恐非文字可詳，誠不可輕餌也。又西南天竺等國出石，謂之火齊，亦雲母之類，色如紫金，離析之，如蟬翼，積之乃如紗穀重沓。又云琉璃類也，亦堪入藥。
　　陶隱居云：按《仙經》雲母乃有八種：向日視之，色青白多黑者，名#8雲母；色黃白多青，名雲英；色青黃多赤，名雲珠；如冰露，乍黃乍白，名雲砂；黃白晶，名雲液；皎然純白明徹，名磷石。此六種并好服，而各有時月。其黯黯純黑、有文斑斑如鐵者，名雲膽；色雜黑而強肥者，名地涿。此二種并不可服。煉之有法，惟宜精細；木爾，入腹大害人。今虛勞家丸散用之。
　　《日華子》云：凡有數種，通透輕薄者，為上也。
　　雷公云：凡使，色黃黑者，厚而頑，赤色者，經婦人手把者，并不用。須要光瑩如冰色者為上。凡修事一斤，先用小地膽草、紫背天葵、生甘草、地黃汁各一鎰，乾者細剉，濕者取汁了，於瓷鍋中安雲母并諸藥了，下天池水三鎰，著火煮七日夜，水火勿令失度，其雲母自然成碧玉漿在鍋底#9，卻以天池水猛投其中，將物攪之，浮如蝸涎者即去之。如此三度淘淨了，取沉香一兩，搗作末，以天池水煎沉香湯三升己來，分為三度，再淘雲母漿了，日中曬任用之。
　　禹錫云：謹按《藥性論》云：雲母粉，君，惡徐長卿，忌羊血。粉有六等，白色者上，有小毒，主下痢腸癖，補腎冷。楊損之云：青、赤、白、黃、紫者，并堪服餌，惟黑者不任服，害人。
　　《抱朴子》云：服五雲之法：或以桂、蔥、水玉化之以為水，或以露於鐵器中，以元水熬之為水，或以消石合於筒中埋之為水，或以蜜溲為酪，或以秋露漬之百日，韋囊挺以為粉，或以無巔草樗血合餌之。服之一年，百病除。三年老公反成童子，五年則役使鬼神。入火不燒，入水不濡，踐棘#10而不傷膚，與仙人相見，他物埋之即朽，著火即焦，而五雲內猛火中，經時終不焦，埋之永不腐，故能令人長生也。服經十年，雲氣常覆其上，夫服其母，以致其子，理之自然也。
　　《神仙傳》：官嵩服雲母，數百歲有童子顏色。
　　《食醫心鏡》云：治小兒赤白痢及水痢。雲母粉半大兩，研作粉，煮白粥調，空腹服之。
　　《聖惠方》：治火瘡敗壞。用雲母粉同生羊髓，和如泥塗之。
　　《千金方》：治風疹遍身，治不差者，緞雲母粉，以清水調服之，看人大小，以意酌量，與之多少服。
　　《千金翼方》：治熱風汗出，心悶。水和雲母服之，不過再服，立差。方：治帶下。溫水和服三方寸匕，見神效。又方：治赤白痢，積年不差。飲調服方寸匕，兩服立見神效。
　　《經效方》：青城山丈人觀主康道豐傳，治百病，緞製雲母粉法：雲母一斤，拆開揉碎，入一大瓶內，築實，上澆水銀一兩，封固，以十斤頂火緞通赤，取出，卻拌香蔥、紫引翹草二件，合搗如泥，後以夾絹袋盛，於大水盆內搖取粉，餘滓未盡，再添草藥，重搗如前法，取粉。沉水乾以小木盤一面，於灰上印一淺坑，鋪紙傾粉在內，直候乾，移入火焙焙之，取出細研，以麵糊丸如梧桐子大。遇有病者，服之無不效。知成都府辛諫議，曾患大風，眾醫不效，遇此道士進得此方，服之有神驗。
　　《衍義》曰：雲母，古雖有服煉法，今人服者至少，謹之至也。市廛多折作花朵以售#11之，今惟合雲母膏，治一切癰毒瘡等，惠民局別有法也。
　　玉屑
　　味甘，平，無毒。主除胃中、喘息、煩滿，止渴。屑如麻豆服之，服輕身長年。生藍田。採無時。惡鹿角。
　　《圖經》曰：謹按《本經》玉泉生藍田山谷，玉屑生藍田。陶隱居注云：好玉出藍田及南陽徐善亭部界中，日南、盧容水中，外國于闐、疏勒諸處皆善，今藍田、南陽、日南不聞有玉，禮器及乘輿服御多是于闐玉。
　　陶隱居云：此玉屑，亦是以玉為屑，非應別一種物也。《仙經》服穀玉，有搗如米粒，乃以苦酒輩，消令如泥，亦有合為漿者。凡服玉，皆不得用已成器物，及冢中玉璞也。好玉出藍田及南陽徐善亭部界中，日南、盧容水中，外國于闐、疏勒諸處皆善。《仙方》名玉為玄真，潔白如豬膏，叩之嗚者，是真也。其比類甚多相似，宜精別之。所以燕石入笥，卞氏長號也。
　　《唐本注》云：餌玉，當以消作水者為佳。屑如麻豆服之，取其精潤臟府，滓穢當完出也。又為粉服之者，即使人淋壅。屑如麻豆，其義殊探。
　　《日華子》云：玉，潤心肺、明目，滋毛髮，助聲喉。
　　禹錫云：謹按《抱朴子》云：玉屑服之與水餌之，俱令人不死。所以不及金者，令人數數發熱，似寒食散狀也。若服玉屑者，宜十日輒一服，雄黃、丹砂各一刀圭，散髮洗沐寒水，迎風而行，則不發熱。
　　《海藥》云：按《異物志》云：出崑崙。又《淮南子》云：出鍾山。又云：藍田出美玉，燕口出碧玉，味鹹，寒，無毒。主消渴，滋養五臟，止煩躁。宜共金、銀、麥門冬等同煎服之，甚有所益。《仙經》云：服玉如玉化水法，在淮南三十六水法中載。又《別寶經》云：凡石輥玉，但夜將石映燈看之，內有紅#12光，明如初出日，便知有玉。楚記卞和三獻玉，不鑒所以遭刖足，後有辨者，映燈驗之，方知玉在石內，乃為玉璽，價可重連城也。
　　李預云：每羨古人食玉之法，乃採訪藍田，躬往掘得若環碧雜器形者，大小百餘枚，稍粗黑，皆光潤可玩，預乃捶七十枚成屑，日食之，經年云有效驗，而世事寢息，并不禁節。又加之以好酒損志，及疾篤，謂妻子曰：服玉當屏居山林，排棄嗜慾，或當有大神力，而吾酒色不絕，自致於死，非藥過也。尸#13體必當有異於人，勿使速殯，令後人知餐服之驗。時七月中旬，長安毒熱，預停尸四宿，而體色不變，其妻常氏，以玉珠二枚，含之，口閉因囑，其口都無穢氣。
　　《寶藏論》：玉玄真者餌之，其命無極，令人舉身輕飛，不但地仙而已。然其道遲成，服一二百斤乃可知也。玉，可以烏米酒及地榆酒化之為水，亦可以蔥漿水消之為黏，亦可餌以為丸，可燒為粉，服一年已上，入水中不濡。
　　《天寶遺事》：唐貴妃含玉咽津，以解肺渴。
　　葉天師《枕中記》：玉屑，味甘，屑如麻豆，久服輕身長壽。惡鹿角。
　　馬明先生《金丹訣》：玉屑常服，令人精神不亂。
　　玉泉
　　味甘，平，無毒。主五臟百病，柔筋強骨，安魂魄，長肌肉，益氣，利血脈，療婦人帶下十二病，除氣癃，明耳目。久服耐寒暑，不饑渴，不老神仙，輕身長年。人臨死服五斤，死三年色不變。一名玉札。生藍田山谷。採無時。畏款冬花。
　　《圖經》曰：採陶隱居云：玉泉是玉之精華，白者質色明澈#14，可悄之為水，故名玉泉。世人無復的識者，惟通呼為玉爾。
　　陶隱居云：藍田在長安東南，舊出美玉，此當是玉之精華，白者質色明徹，可消之為水，故名玉泉。今人無復的識者，惟通呼為玉爾。張華又云：服玉甩藍田殼玉白色者，此物平常服之，則應神仙。＂有人臨死服五斤，死經三年，其色不變。古來發冢見尸如生者，其身腹內外，無不大有金玉。漢制，王公葬，皆用珠襦玉匣，是使不朽故也。煉服之法，亦應依《仙經》服玉法，水屑隨宜。雖曰性平，而服玉者亦多發熱，如寒食散狀。金玉既天地重寶，不比餘石，若未深解節度，勿輕用之。
　　《別本》注云：玉泉者，玉之泉液也。以仙室玉池中者為上。今《仙經》三十六水法中，化玉為玉漿、稱為玉泉。服之長年不老，然功劣於自然泉液也。一名玉液，一名瓊漿。
　　禹錫云：謹按《日華子》云：玉泉治血塊。
　　《衍義》曰：玉泉，《經》云生藍田山谷，採無時。今藍田山谷無玉泉。泉水，古今不言採。又曰：服五斤。古今方，水不言斤。又曰：一名玉札。如此則不知定是何物。諸家所解，更不言泉，但為玉立文。陶隱居雖日可消之為水，故名玉泉。誠如是則當言玉水，亦不當言玉泉也。蓋泉具流布之義，別之則無所不通。《易》又曰：山下出泉蒙。如此則誠非止水，終未臻厥理。今詳泉字，乃是漿字，於義方允。漿中既有玉，故日服五斤。去古既遠，亦文字脫誤也。採玉為漿，斷無疑焉。
　　石鍾乳
　　味甘，溫，無毒。主咳逆上氣，明目，益精，安五臟，通百節，利九竅，下乳汁，益氣、補虛損，療腳弱疼冷，下焦傷竭，強陰。久服延年益壽，好顏色，不老，令人有子。不煉，服之令人淋。一名公乳，一名蘆石，一名夏石。生少室山谷及太山。採無時。蛇床為之使，惡牡丹、玄石、牡蒙，畏紫石英、蘘草。
　　《圖經》曰：石鍾乳，生少室山谷及泰山，今道州江華縣及連、英、韶、階、峽州山中皆有之。生岩穴陰處，溜山液而成，空中相通，長者六七寸，如鵝翎管狀，碎之如爪甲，中無雁齒，光明者善，色白微紅。採無時。舊說乳有三種：有石鍾乳者，其山純石，以石津相滋，狀如蟬翼為石乳，石乳，性溫。有竹乳者，其山多生篁竹，以竹津相滋，乳如竹狀，謂之竹乳，竹乳性平。有茅山之乳者，其山土石相雜，遍生茅草，以茅津相滋，乳色稍黑而滑潤，謂之茅山之乳，茅山之乳性微寒。凡此三種，尤難識別。而唐李補闕煉鍾乳法云：取韶州鍾乳，無問厚薄，但令顏色明淨光澤者，即堪入煉。惟黃赤二色不任用。柳宗元《與崔連州論鍾乳書》亦云：取其色之美而已，不必惟土之信。是此藥所重，惟明白者，不必盡如上所說數種也。今醫家但以鵝管中空者為最。又《本經》中品載殷孽云：鍾乳根也，生趙國山谷，又生梁山及南海。又云：孔公孽，殷孽根也。生梁山山谷。又云：石花、石床，并與殷孽同。陶隱居云：凡鍾乳之類，有三種，同一體，從石室上汁溜積久盤結者，為鍾乳床，即此孔公孽也；其以次小龕提者，為殷孽，今人呼為孔公孽。殷孽復溜輕好者為鍾乳，雖同一類，而療體為異。蘇恭云：二孽在上，床花在下。陶謂孔公孽為乳床，非也。又有石腦，云亦鍾乳之類。凡此五種，今醫家稀復用之，但用鍾乳耳。
　　《藥性論》云：鍾乳亦名黃石砂，有大毒。主泄精，寒嗽，壯元氣，建益陽事，能通聲。忌羊血。
　　陶隱居云：第一出始興，而江陵及束境名山石洞亦皆有。惟通中輕薄如鵝翎管，碎之如爪甲，中無雁齒，光明者為善。長挺乃有一二尺者。色黃，以苦酒洗刷則白。《仙經》用之少，而俗方所重。
　　《唐本注》云：鍾乳第一始興，其次廣、連、澧、朗、郴等州者，雖厚而光潤可愛，餌之并佳。今峽州、青溪、房州三洞出者，亞於始興。自餘其非土地，不可輕服，多發淋渴，止可搗篩，白練裹之，合諸藥草浸酒服之。陶云鍾乳一二尺者，謬說。
　　《日華子》云：補五勞七傷，通亮者為上。更有蟬翼乳，功亦同前。凡將合鎮駐藥，須是一氣研七周時，點末臂上，便入肉不見為度。慮人歇，即將鈴繫於槌柄上，研常嗚為驗。
　　雷公云：凡使，勿用頭粗厚并黑大者，為孔公石，不用。色黑及經大火驚過并久在地上收者，曾經藥物制者，并不得用。須要鮮明，薄而有光潤者，似鵝翎筒子為上，有長五六寸者。凡修事法，以五香水煮過一伏時，然後灑出，又別用甘草、紫背天葵汁漬，再煮一伏時，凡八兩鍾乳，用沉香、零香、藿香、甘松、白茅等各一兩，以水先煮過一度了，第二度方用甘草等二味各二兩再煮了，灑出拭乾，緩火焙之，然後入臼搗。如粉篩過，卻入缽中。令有力少壯者三兩人不住研，三日夜勿歇。然後用水飛澄了，以絹籠之，於日中曬令乾，又入缽中，研二萬遍後，以瓷合子內收貯用。
　　禹錫云：謹按吳氏云：鍾乳，一名虛中。神農：辛。桐君、黃帝、醫和：甘。扁鵲：甘，無毒。生山谷陰處岸下。溜汁成如乳汁，黃白色，空中相通，二月、三月採，陰乾。
　　蕭炳云：如蟬翅者上，爪甲者次，鵝管者下。明白薄者可服。
　　《泰清石壁記》：煉鍾乳法，《太清經》云：取好細末，置金銀甌器中，瓦一片密蓋甌上，勿令泄氣，蒸之自然化作水。
　　《衍義》曰：蕭炳云如蟬翼爪甲者為上，鵝管者下。《經》既言乳，今復不取乳，此何義也？蓋乳取性下，不用如雁齒者，謂如烏頭、附子不用尖角之義同。但明白光潤輕鬆，色如煉消石者佳。
　　礬石
　　味酸，寒，無毒。主寒熱，泄痢，白沃，陰蝕，惡瘡，目痛，腎骨齒，除固熱在骨髓，去鼻中息肉。煉餌服之，輕身、不老、增年。岐伯云：久服傷人骨。能使鐵為銅。一名羽□泥結切，一名羽澤。生河西山谷及隴西武都、石門。採無時。甘草為之使，惡牡蠣。
　　《圖經》曰：礬石，生河西山谷及隴西武都、石門，今白礬則晉州、慈州、無為軍，綠礬則隱州溫泉縣、池州銅陵縣，并煎礬處出焉。初生皆石也，採得碎之，煎煉乃成礬。凡有五種，其色各異，謂白礬、黃礬、黑礬、綠礬、絳礬也。白礬則入藥，及染人所用者。綠礬亦入#15咽喉、口齒藥及染色。黃礬丹竈家所須，時亦入藥。黑礬惟出西戎，亦謂之皂礬，染鬚鬢藥或用之。絳礬本來綠色，亦謂之石膽，燒之赤色，故有絳名，今亦稀見。又有礬精、礬蝴蝶，皆煉白礬時，候其極沸，盤心有濺溢豬，如物飛出，以鐵匕接之，作蟲飛#16者，礬蝴蝶也。但成塊光瑩如水晶者，礬精也。此二種入藥，力緊於常礬也。又有一種柳絮礬，亦出礬處有之，煎煉而成，輕虛如綿絮，故以名之。今醫家用治痰壅及心肺煩熱，甚佳。
　　陶隱居云：今出益州北部西川，從河西來。色青白，生者名馬齒礬。已煉成絕白，蜀人又以當消石名白礬。其黃黑者名雞屎礬，不入藥，惟堪鍍作以合熟銅，投苦酒中，塗鐵皆作銅色。外雖銅色，內質不變。《仙經》餌之，丹方亦用。俗中合藥，皆先火熬，令沸燥。以療齒痛，多即壞齒，是傷骨之證，而云堅骨齒，誠為疑也。今注：陶云蜀人用白礬當消石，誤也。
　　《日華子》云：白礬，性凍。除風去勞，消痰止渴，暖水臟，治中風失音，疥癬。和桃人、蔥湯浴，出汗。
　　雷公云：凡使，須以瓷瓶盛，於火中緞令內外通赤，用鉗揭起蓋，旋安石蜂窠於赤瓶子中，燒蜂窠盡為度，將鉗夾出放冷，敲碎入缽中研如粉後，於屋下掘一坑，可深五寸，卻以紙裹留坑中一宿，取出再研。每修事十兩，用石蜂窠六兩，盡為度。
　　禹錫云：謹按《藥性論》云：礬石，使。一名理石。畏麻黃，有小毒。能治鼠漏、瘰癧，療鼻衄，治齆鼻，生含咽津，治急喉痺。
　　劉禹錫《傳信方》：治氣痢巴石丸，取白礬一大斤，以炭火淨地，燒令汁盡，則其色如雪，謂之巴石。取一大兩細研，治以熟豬肝作丸，空腹飲下，丸數隨氣力加減，水牛肝更佳。
　　《崔氏方》：治甲疽，或因割甲傷肌，或因甲長侵肉，遂成瘡腫痛，復綠窄靴研損四邊，腫熾黃水出，浸淫相染，五指俱爛，漸漸引上，腳趺泡漿，四邊起如火燒瘡，日夜倍增，醫方所不能療者。綠礬石五兩，形色似朴消而綠色。取此一物置於鐵板上，聚炭封之，囊袋吹令火熾，其礬即沸，流出色赤如融金汁者，是真也。看沸定汁盡，去火待冷，取出按為末，色似黃丹，收之。先以鹽湯洗瘡，拭乾，用散傅。
　　《聖惠方》：治小兒臍中汁出不止并赤腫，用礬燒灰，細研傅之。
　　《外臺秘要》：主目翳及#17肉。用礬最白者，內一黍米大於翳上及駑肉上，即令汨出，綿拭之，令惡汁盡，日一，其疾日日減，翳自消薄便差。礬石須真白好者，方可使用。
　　《千金方》：治小兒口瘡，飲乳不得。以白礬如鵝子大置醋中，塗兒足底，一匕#18即愈。又方：治鼻中息肉。燒礬石末，面脂和，綿裹塞鼻中，數日息肉自隨藥消落。又方：治齒齦問津液血出不止。以礬石一兩，燒水三升，煮取一升，先拭齒，乃含之。
　　《千金翼方》：治陰癢脫方。燒礬石一味，研為末，每日空心酒調方寸匕服，日三。又方：治腳氣衝心。白礬二兩，以水一斗五升，煎三五沸，浸洗腳良。
　　《肘後方》：療耳內卒腫痛，出膿水不止方。礬石燒末，以筆管吹耳內，日三四度，或以綿裹塞耳中，立差。又方：療人陰生瘡，膿出作臼。取高昌白礬、麻仁等分，研煉豬脂相和成膏，槐白皮作湯，洗瘡，拭令乾即塗膏，然後以揪葉貼其上，不過三度差。
　　王氏《博濟方》：治驢涎、馬汗毒所傷。白礬飛過，黃丹炒令紫色，各等分，相衷合，以貼患處。
　　《簡要濟眾方》：治牙齒腫痛。白礬一兩燒灰，大露蜂房一兩微炙，為散。每用二錢，水一中盞，煎十餘沸，熱喋牙，冷吐之。
　　《孫用和方》：治懸癰垂長，咽中妨悶。白礬一兩，燒灰，鹽花一兩，二味細研，以箸頭點藥。
　　《子母秘錄》：治小兒風疹不止。白礬十二分，暖熱酒投化，用馬尾搨#19酒塗之。
　　《御藥院方》：治腳膝風濕，虛#20汗，少力，多疼痛及陰汗。燒礬作灰，細研末，一匙頭，沸湯投之，淋洗痛處。
　　《衍義》曰：礬石，今坊州礬，務以野火燒過石，取以煎礬，色惟白，不逮晉州者。皆不可多服。損心肺，卻水故也。水化書紙上，纔乾，水不能濡，故知其性卻水。治涎藥多須者，用此意爾。火枯為粉，貼嶔#21甲。牙縫中血出如衄者，貼之亦愈。
　　消石
　　味苦、辛，寒、大寒，無毒。主五臟積熱，胃脹閉，滌去蓄結飲食，推陳致新，除邪氣，療五臟十二經脈中百二十疾，暴傷寒，腹中大熱，止煩滿、消渴，利小便及瘻蝕瘡。煉之如膏。久服輕身。天地至神之物，能化成十二種石。一名芒消。生益州山谷及武都、隴西、西羌。採無時。火為之使，惡苦參、苦菜，男女苑。
　　《圖經》曰：文具朴消條下。
　　《藥性論》云：消石，君，惡曾青，畏粥。味鹹，有小毒。主項下瘰癧，瀉，得根出破血。一名芒消。燒之即成消石矣。主破積，散堅結。一作苦消。甚治腹脹。其消石、芒消，多川原人製，多#22問之詳其理。
　　陶隱居云：療病亦與朴消相似，《仙經》多用此消化諸石，今無正識別此者。須求#23尋訪，猶云與朴消同山，所以朴消名消石朴也，如此則非一種物。先時有人得一種物，其色理與朴消大同小異，胐胐如掘#24鹽雪不冰，強燒之，紫青煙起，仍成灰，不停沸如朴消，云是真消石也。此又云一名芒消，今芒消乃是煉朴消作之。與後皇甫說同，并未得核研其驗，須試效，當更證記爾。化消石法，在三十六水方中。隴西屬秦州，在長安西羌中。今岩昌以北諸山有鹹土處皆有之。
　　《唐本》注云：此即芒消是也。朴消一名消石朴，今煉粗惡朴消，淋取汁煎，煉作芒消，即是消石。《本經》一名芒消，後人更出芒消條，謬矣。今注：此即地霜也。所在山澤，冬月地上有霜，掃取以水淋汁後，乃煎煉而成，蓋以能消化諸石，故名消石。非與朴消、芒消同類，而有消名也。一名芒消者，以其初煉時有細芒，狀若消，故有芒消之號，與後條芒消全別。舊經陶注引證多端，蓋不的識，今不取焉。
　　《日華子》云：消石畏杏人、竹葉。含之治喉閉，真者火上伏法，用柳枝湯煎三周時，如湯減少即入熱者，伏火即止也。
　　雷公云：凡使，先研如粉，以瓷瓶子於五斤火斗#25，緞令通赤，雞腸菜、柏子仁和作一處，分丸如小帝珠子許，待瓶子赤時投消石於瓶子內，其消石自然伏火，每四兩消石，用雞腸菜、柏子仁共十五個帝珠子，盡為度。
　　禹錫云：謹按《蜀本》云：大黃為使。按今消石是煉朴消，或地霜為之，狀如釵腳，好者長五分已來，能化七十二種石為水，故名消石。呂#26氏云：消石，神農：苦。扁鵲：甘。
　　《寶藏論》：消石，若草伏而斤兩不折，軟一切金、銀、銅、鐵硬物，立軟。
　　《史記》：淳于意云：葘川王美人懷子而不乳，來召意，意往。飲以莨菪藥一撮，以酒飲之，旋乳。意復診其脈而脈躁，躁者有餘病，即飲以消石一劑，出血如豆，比五六枚。
　　《聖惠方》：治眼赤痛。用消石研令極細，臨臥，以銅箸取黍米大，點目眦頭，至明旦，以鹽漿水洗。
　　《外臺秘要》：療惡寒嗇嗇，似欲發背，或已生瘡腫。癮疹起方。消石三兩，以暖水一升和令消，待冷，取故青布揲三重，於赤處方圓，濕布禢#27之，熱即頻易，立差。
　　《靈苑方》：治五種淋疾，勞淋、血淋、氣淋、熱淋、石淋、及小便不通至甚者。透格散：用消石一兩，不夾泥土雪白者，亦#28研為細末。每服二錢，諸淋各依湯使如後。勞淋#29，勞倦虛損，小便不出，小腹急痛，葵子末煎湯下，通後，便須服補虛丸散。血淋，小便不出，時下血疼痛滿急；熱淋，小便熱，赤色，淋瀝不快，臍下急痛，并用冷水調下。氮琳，小腹滿急，尿後常有餘瀝，木通煎湯不。石淋，莖內痛，尿不能出，內引淋#30腹膨脹急痛，尿下砂石，令人悶絕，將藥末先入銚子內，隔紙炒至紙焦為度，再研令細，用溫水調下。小便不通，小麥湯下。卒患諸淋，并只以冷水調下。并空心，先調使藥消散如水，即服之，更以湯使送下，服諸藥未效者，服此立愈。
　　《衍義》曰：消石，是再煎煉時已取訖芒消，凝結在下如石者。精英既去，但餘滓而已。故功力亦緩，惟能發烟火。《唐本》注蓋以能消諸石，故日消石。煎柳枝湯煮三周時即伏火，湯耗，即又添柳枝湯。
　　芒消
　　味辛、苦，大寒。主五臟積聚，久熱、胃閉，除邪氣，破留血，腹中痰實結搏#31，通經脈，利大小便及月水，破五淋，推陳致新。生於朴消。石韋為之使，惡麥句薑。
　　《圖經》云：文具朴消條下。
　　《藥性論》云：芒消，使。味鹹，有小毒。能通女子月閉，癥麚，下瘰癧，黃疸病。主墮胎，患漆瘡，汁傅之。主時疾壅熱，能散惡血。
　　陶隱居云：按《神農本經》無芒消，只有消石，名芒消爾。後名醫別載此說，其療與消石正同，疑此即是消石。舊出寧州，黃白粒大，味極辛、苦，頃來寧州道斷都絕。今醫家多用煮煉作者，色全白，粒細，而味不甚烈。此云生於朴消，則作者亦好。
　　陳藏器云：石脾、芒消、消石，并出於西戎鹵地，鹹水結成，所主亦以類相次。
　　《唐本》注云：晉宋古方，多用消石，少用芒消，近代諸醫但用芒消，少言消石，豈古人昧於芒消也。《本經》云：生於朴消，朴消一名消石樸，消石一名芒消，理既明白，不合重出之。
　　《聖惠方》：治伐指。用芒消煎湯淋漬之。
　　《千金方》：療漆瘡方。用湯漬芒消令濃，洗之。又礬石亦可。
　　《子母秘錄》：小兒赤遊，行於體上，下至心即死。以芒消內湯中，取濃汁以拭丹上。
　　《百一方》：療關膈；大小便不通，脹滿欲死，兩三日則殺人。芒消三兩，紙裹三四重，炭火燒之，令內一升湯中，盡服，當先以揚一升漱口，乃服之。
　　《孫真人食忌方》：主眼有翳，取芒消一大兩，置銅器中，急火上煉之，放冷後，以生絹細羅，點跟角中，每夜欲臥時二度點，妙。
　　雷公云：凡使，先以水飛過，用五重紙滴過去腳，於鐺中乾之，方入乳缽研如粉任用。芒消是朴消中煉出形似麥芒者，曰芒消。
　　《衍義》曰：芒消，《經》云，生於朴消。乃是朴消以水淋汁，澄清，再經熬煉喊半，傾木盆中，經宿，遂結芒有廉稜者。故其性和緩，古今多用以治傷寒。
　　朴消
　　味苦、辛，寒、大寒，無毒。主百病，除寒熱邪氣，逐六腑積聚，結固留癖，胃中食飲熱結，破留血閉絕，停痰痞滿，推陳致新，能化七十二種石。煉餌服之，輕身神仙。煉之白如銀，能寒能熱，能滑能澀，能辛能苦，能鹹能駿，入地千歲不變，色青白者佳，黃者傷人，赤者殺人。一名消石朴。生益州山谷有鹹水之陽。採無時。畏麥句薑。
　　《圖經》曰：朴消，生益州山谷有鹹水之陽。消石，生益州山谷及武都隴西西羌。芒消，生於朴消，今南北皆有之，而以西川者為佳。舊說三物同種，初採得其苗，以水淋收汁，煎煉而成，乃朴消也，一名消石朴。以消石出於其中。又煉朴消或地霜而成，堅白如石者，乃消石也，一名芒消。又取朴消，以暖水淋汁，煉之喊半，投於盆中，經宿而有細芒生，乃芒消也。雖一體異名，而修煉之法既殊，則主治之功別矣。然《本經》各載所出，疑是二種。而今醫方家所用，亦不復能究其所來，但以未煉成塊，微青色者，為朴消。煉成盆中上有芒者，為芒消，亦謂之盆消，其芒消底澄凝者，為消石。朴消力緊，芒消次之，消石更緩，未知孰為真者。又按：蘇恭謂晉宋古方，多用消石，少用芒消。近代諸醫但用芒消，鮮言消石，是不然也。張仲景《傷寒方》承氣湯、陷胸丸之類，皆用芒消。葛洪《肘後方》傷寒、時氣、溫病亦多用芒消，惟治食鱠胸膈中不化，方用朴消。云無朴消者，以芒消代皆可用也。又下生消條云：生茂州西山岩石問，其形塊大小不常，色青白，鮮見用者。而今醫家又用一種甜消，彌更精好，或疑是此，乃云出於英消。煉治之法未聞。又南方醫人論消或小異。有著其說云：《本草》有朴消、消石、芒消，而無馬牙消，諸家所注本草三種，竟無堅訣，或言芒消、消石本是一物，不合重出。又言煎煉朴消，投於盆中經宿乃有細芒，既如是，自當為馬牙消。又云：馬牙消亦名英消，自是一物，既以芒消為朴消，所出不應更有英消。今諸消之體各異，理亦易明，而至若此之惑也。朴消味苦而微鹹，《本經》言苦，《名醫別錄》以為辛，蓋誤謂消石也。出蜀郡者，瑩白如冰雪，內池#32者小黑，皆蘇脆易碎，風吹之則結霜，泯泯如粉，熬之烊沸，亦可鎔鑄。以水合甘草，豬膽煮之減半，投之大盆中，又下凝水石屑同漬一宿，則凝結如白石英者，芒消也。掃地霜煎煉而成如解鹽，而味辛苦，燒之成焰都盡，則消石也。能化金石，又性畏火靨制諸石使拒火，亦天地之神物也。牙消則芒消是也。又有生消，不因煮煉而成，亦出蜀道，類朴消而小堅也。其論雖辯，然與古人所說殊別，亦未可全信也。
　　陶隱居云：今出益州北部故汶山郡、西川、蠶陵二縣界。生山崖上，色多青白，亦雜黑斑。俗人擇取白軟者，以當消石用之，當燒令汁沸出，狀如礬石也。
　　《仙經》惟云：消石能化他石。今此亦云能化石，疑必相似，可試之。
　　《唐本》注云：此藥有二種，有縱理、縵理，用之無別。白軟者，朴消苗也』虛軟少力，煉為消石，所得不多，以當消石，功力大劣也。
　　《日華子》云：主通泄五臟百病及癥結，治天行熱疾，消腫毒及頭痛，排膿，潤毛髮。凡入飲藥，先安於盞內，攪熱藥澆服。
　　禹錫云：謹按《藥性論》云：朴消，君，味苦，鹹，有小毒。能治腹脹，大小便不通，女子月候不通。
　　《聖惠方》：治時氣頭痛不止。用朴消二兩，搗羅為散，用生油調，塗於頂上。又方：治乳石發動煩悶及諸風熱。用朴消煉成者半兩，細研如粉，每服以蜜水調下一錢匕。日三四服。
　　《外臺秘要》：療喉痺神驗。朴消一兩，細細含咽汁，頃刻立差。
　　《簡要濟眾》：治小便不通，膀胱熱。白花散：朴消不以多少，研為末，每服二錢#33，溫茴香酒調下。
　　《衍義》曰：朴消，是初採掃得，一煎而成者，未經再煉治，故曰朴消。其味酷澀，所以力堅急而不和，可以熟生牛、馬皮，及治金銀有偽。葛洪治食繪不化，取此以蕩逐之。臘月中以新瓦罐，滿注熱水，用朴消二升，投湯中，攪散，掛北檐#34下，俟消滲出罐外，卻收之。以人乳汁調半錢，掃一切風熱毒氣攻注目瞼外，及發於頭面、四肢腫痛，應手神驗。
　　玄明粉
　　味辛、甘，冷，無毒。治心熱煩躁，并五臟宿滯、癥結。明目，退膈上虛熱，消腫毒。此即朴消煉成者。
　　《仙經》云：以朴消製伏為玄明粉。朴消是太陰之精華，水之子也。陰中有陽之藥。太陰號日玄明粉，內搜眾疾，功莫大焉。治一切熱毒風邪，令痃癖氣脹滿，五勞七傷，骨蒸傳尸，頭痛煩熱，搜除惡疾，五臟秘澀，大小腸不通，三焦熱淋，疰忤疾，咳嗽嘔逆，口苦乾澀，咽喉閉塞，心、肝、脾、肺臟胃積熱，驚悸，健忘，榮衛不調，中酒中膾，飲食過度，腰膝冷痛，手腳痠，久冷久熱，四肢壅塞，背膊拘急，眼昏目眩，久視無力，腸風痔病，血癖不調，婦人產後，小兒疳氣，陰毒傷寒，表裹疫癘等疾，并悉治之。久服令人身輕目明，駐顏延壽。急解毒藥，補益，妙。
　　唐明皇帝聞說終南山有道士劉玄真服食此藥，遂詔而問曰：朕聞卿壽約三百歲，服食何藥，得住世問，充悅如此？玄真答曰：臣按《仙經》修煉朴消，號玄明粉，止服此藥，遂無病長生。其藥無滓，性溫，能除眾疾。生餌尚能救急難性命，何死修煉長服？益精壯氣，助陽證陰。
　　馬牙消
　　味甘，大寒，無毒。能除五臟積熱伏氣。末篩點眼及點眼藥中用，甚去赤腫障翳澀泪痛。
　　《圖經》曰：文具朴消條下。
　　《經驗方》：治食物過飽不消，遂成痞鬲。馬牙消一兩，碎之，吳茱萸半斤陳者，煎取茱萸濃汁投消，乘熱服，良久未轉#35，更進一服，立愈。竇群在常州，此方得效。又方：退翳明目，白龍散：馬牙消光淨者，用厚紙裹，令按實，安在懷內著肉處。養一百二十日取出，研如粉，入少龍腦同研細，不計年歲深遠，眼內生翳膜，漸漸昏暗，遠視不明，但瞳人不破散并醫得，每點用藥末兩米許，點目中。
　　《簡要濟眾方》：治小兒鵝口。細研馬牙消，於舌上摻大豆許，日三五度。
　　《姚和眾方》：治小兒重舌。馬牙消塗舌下，日三度。
　　太清伏煉靈砂法：馬牙消，陰極之精，能制伏陽精，消化火石之氣。
　　生消
　　味苦，大寒，無毒。主風熱癲癇，小兒驚邪，瘈瘲，風眩頭痛，肺壅，耳聾，口瘡，喉痺咽塞，牙頷腫痛，目赤熱痛，多眵泪。生茂州西山岩石問。其形塊大小不定，色青白。採無時。惡麥句薑。
　　《圖經》曰：文附朴消條下。
　　圖經衍義本草卷之一　竟
　　#1澈：原作『徹』，據晦明軒本改。下仿此。
　　#2砂：原作『碎』，據晦明軒本改。
　　#3小：晦明軒本作『水』。
　　#4斷：晦明軒本作『辟』。
　　#5洎：晦明軒本作『泊』。
　　#6五色并具而多青者，名雲英，宜以春服之：此十六字原脫，據晦明軒本補。
　　#7珠：原作『母』，據晦明軒本改。
　　#8名：原脫，據晦明軒本補。
　　#9底：此下原衍『卻漿在鍋底』五字，據晦明軒本刪。
　　#10棘：原作『鍊』，據晦明軒本改。
　　#11售：原作『集』，據晦明軒本改。
　　#12紅：原作『經』，據晦明軒本改。
　　#13尸：原作『口』，據晦明軒本改。
　　#14澈：原作『徹』，據晦明軒本改。下仿此。
　　#15入：晦明軒本作『主』。
　　#16飛：晦明軒本作『形』。
　　#17：原作『弩』，據晦明軒本改。
　　#18一匕：晦明軒本作『二七』，屬下讀。
　　#19搵：原作『溫』，據晦明軒本改。
　　#20虛：原作『產』，據晦明軒本改。
　　#21嶔：晦明軒本作『嵌』。
　　#22多：晦明軒本作『作』，屬上讀。
　　#23須求：晦明軒本作門頃來』。
　　#24掘：晦明軒本作『握』。
　　#25斗：晦明軒本作『中』。
　　#26呂：晦明軒本作『吳』。
　　#27搨：原作『榻』，據晦明軒本改。
　　#28亦：晦明軒本作『生』。
　　#29勞淋：原脫，據晦明軒本補。
　　#30晦明軒本作『小』。
　　#31搏：原作『博』，據晦明軒本改。
　　#32池：晦明軒本作『地』。
　　#33錢：晦明軒本『錢』下有『匕』字。
　　#34檐：原作『薝』，據晦明軒本改。
　　#35轉：原作『輔』，據晦明軒本改。
　　圖經衍義本草卷之二
　　宋通直郎辨驗藥材寇宗爽編撰
　　宋太醫助教辨驗藥村許洪校正
　　玉石部上品
　　滑石
　　味甘，寒、大寒，無毒。主身熱、泄澼，女子乳難，癃閉，利小便，蕩胃中積聚寒熱，益精氣，通九竅六腑津液，去留結，止渴，令人利中。久服輕身，耐饑，長年。一名液石，一名共石，一名脫石，一名番石。生赭陽山谷及太山之陰，或掖北白山，或卷羌權切山。採無時。石韋為之使，惡曾青。
　　《圖經》曰：滑石，生赭陽山谷及太山之陰，或掖北白山、或卷山，今道、永、萊、濠州皆有之。此有二種，道、永州出者，白滑如凝脂。《南越志》云：營城縣出營石，營石即滑石也？土人以為燒器，用以烹魚是也。萊、濠州出者，理粗質青，有白黑點，亦謂之斑石。二種皆可作器用，甚精好。初出軟爛如泥，久漸堅強，彼人皆就穴中乘其軟時制作，用力殊少，不然堅強費功。《本經》、所載土地，皆是北方，而今醫家所用，多是色白者，乃自南方來。又按《雷斅炮炙方》滑石有五色，當用白色如方解石者。其綠色者，性寒有毒，不入藥。又云：滑石似冰，白青色，畫石上有白膩文者為真。如此說，則與今南中來者又皆相類，用之無疑矣。然雷斅雖名隋人，觀其書乃有言唐以後藥名者，或是後人增損之歟。
　　陶隱居云：滑石，色正白，《仙經》用之以為泥。又有冷石，小青黃，性并冷利，亦能熨油污衣物。今出湘州、始安郡諸處。初取軟如泥，久漸堅強，人多以作冢中明器物，并散熱人用之，不正入方藥。赭陽縣先屬南陽，漢哀帝置，明《本經》所注郡縣，必是後漢時也。掖縣，屬青州東萊；卷縣，屬司州榮陽。
　　陳藏器云：按始安及掖縣所出二石，形質既異，所用又殊。陶云不知今北方有之否，當陶之時北方阻絕，不知之者，曷足怪焉？蘇恭引為一物，深可嗟訝。其始安者，軟滑而白，是滑石。東萊者，硬澀而清，乃作器石也。
　　《唐本》注曰：此石所在皆有。嶺南始安出者，白如凝脂，極軟滑。其出掖縣者，理粗質青，白黑點，惟可為器，不堪入藥。齊州南山神通寺南谷亦大有，色青白不佳，至於滑膩，猶勝掖縣者。
　　《日華子》云：滑石治乳癰，利津液。
　　雷公云：凡使，有多般，勿誤使之。有白滑石、綠滑石、烏滑石、冷滑石、黃滑石。其白滑石如方解石，色白，於石上畫有白膩文，方使得。滑石綠者，性寒，有毒，不入藥中用。烏滑石似黳色#1畫石上有青黑色者，勿用，殺人。冷滑石青蒼色，畫石上作白膩文，亦勿用。若滑石色似冰，白青色，畫石上有白膩文者，真也。凡使，先以刀刮，研如粉，以牡丹皮同煮一伏時，出，去牡丹皮取滑石，卻用東流水淘過，於日中曬乾方用。
　　禹錫云：謹按《藥性論》云：滑石，臣。一名夕冷。能療五淋，主難產。服其末，又末與丹參、蜜#2、豬脂為膏，入其月即空心酒下彈丸大，臨產倍服，令滑胎易生。除煩熱心躁，偏主石淋。
　　《聖惠方》：治乳石發動，躁熱煩渴不止。滑石半兩，細研如粉，以水一中盞，絞如白飲，頓服之，未差再服。又方：治婦人過忍小便致胞轉。滑石末，蔥湯調下二錢#3。
　　《外臺秘要》：療妊娠不得小便，滑石末水和，泥臍下二寸。
　　《楊氏產乳》云：療小便不通。滑石末，以車前汁和塗臍四畔，方四寸，熱即易之，水和亦得。
　　《丹房鏡源》云：滑石能制雄、雌黃為外匱。
　　《廣利方》：治氣壅，關格不通，小便淋結，臍下妨悶兼痛。以滑石八分，研如麵，水五大合和，頓服。
　　《衍義》曰：滑石，今謂之畫石，以其軟滑可寫畫，淋家多用。若暴得吐逆不下食，以生細末二錢匕，溫水服。仍急以熱麵半盞，壓定。
　　石膽
　　石膽味酸、辛，寒，有毒。主明目、目痛，金瘡，諸癇痙巨郢切，女子陰蝕痛，石淋寒熱，崩中下血，諸邪毒氣，令人有子，散癥積，咳逆上氣，及鼠瘻惡瘡。煉餌服之，不老，久服增壽神仙。能化鐵為銅，成金銀。一名畢石，一名黑石，一名棋石，一名銅勒。生羌道山谷、羌里句青山。二月庚子、辛丑日採。水英為之使，畏牡丹#4桂、菌桂、芫花、辛夷、白薇。
　　陶隱居云：《仙經》有用此處，俗方甚少，此藥殆絕。今人時有採者，其色青綠，狀如琉璃而有白文，易破折。梁州、信都無復有，俗用乃以青色礬石當之，殊無仿佛。《仙經》一名立制石。
　　《圖經》曰#5：石膽，生羌道山谷羌里句青山，今惟信州鉛山縣有之。生於銅坑中，採得煎煉而成。又有自內生者，尤為珍貴。并深碧色。入吐風痰藥用最快。二月庚子、辛丑日採。蘇恭云：真者，出蒲州虞鄉縣東亭谷窟及薛集窟中，有塊如雞卵者為真。今南方醫人多使之。
　　禹錫按：吳氏云：石膽，神農：酸，小寒。季氏：大寒。桐君：辛，有毒。扁鵲：苦，無毒。《藥性論》云：石膽，君，有大毒。破熱毒，陸英為使。
　　《外臺秘要》：療齒痛及落盡。細研石膽，以人乳汁和如膏，搽所痛齒上或孔中，日三四度。止痛，復生齒，百日復生齒。每日以新汲水漱令淨。
　　《梅師方》：治甲疽。以石膽一兩，於火上燒令烟盡，碎研末，傅瘡上。不過四五度立差。
　　《勝金方》：治一切毒。以膽子礬為末，用糯米糊丸如雞頭實大，以朱砂衣，常以朱砂養之，冷水化一丸，亦#6差。
　　《譚氏小兒方》治初中風癰緩。一日內細研膽礬如麵，每使一字，用溫醋湯下，立吐出涎。
　　空青
　　味甘、酸，寒、大寒，無毒。主青盲，耳聾，明目，利九竅，通血脈，養精神，益肝氣，療目赤痛，去膚翳止泪出，利水道，下乳汁，通關節，破堅積。久服輕身，延年不老，令人不忘，志高神仙。能化銅、鐵、鉛、錫作金。生益州山谷及越雋山有銅處。銅精黑則生空青，其腹中空。三月中旬採，亦#7無時。
　　《圖經》曰：空青，生益州山谷及越雋山有銅處，銅精黑則生空青，今信州亦時有之。狀若楊梅，故別名楊梅青。其腹中空，破之有漿者絕難得。亦有大者如雞子，小者如豆子，正#8月中旬採，亦無時。古方雖稀用，而今治眼翳障，為最要之物。
　　《藥性論》云：空青，君，畏菟絲子。能治頭風，鎮肝，瞳人破者，再得見物。蕭炳云：空#9，如楊梅者勝。
　　陶隱居云：越雋屬益州。今出銅官者，色最鮮深，出始興者弗如，益州諸郡無復有，恐久不採之故也。涼州西平郡有空青山，亦甚多。今空青但圓實如鐵珠，無空腹者，皆鑿土石中取之。又以合丹成，則化鉛為金矣。諸石藥中，惟此最貴。醫方乃稀用之，而多充畫色，殊為可惜。
　　《日華子》云：空青大者如雞子，小者如相思子，其青厚如荔枝殼，內有漿酸甜，能點多年青盲內障翳膜，養精氣，其殼又可摩翳也。
　　《千金方》：治眼□□不明。以空青少許，漬露一宿，以水點之。
　　《肘後方》：治中風，手臂不仁，口喎澼。取空青末一豆許，著口中，漸入咽，即愈。
　　《衍義》曰：空青，功長於治眼。宋仁宗朝，嘗詔御藥院，須中空有水者，將賜近戚，久而方得。其楊梅青，治翳極有功。中亦或有水者，其用與空青同，第有優劣。今信州穴山而取，世謂之楊梅青，極難得。
　　曾青
　　味酸，小寒，無毒。主目痛，止淚出，風痺，利關節，通九竅，破癥堅積聚，養肝膽，除寒熱，殺白蟲，療頭風、腦中寒，止煩渴，補不足，盛陰氣，久服輕身不老。能化金、銅。生蜀中山谷及越雋採無時。畏菟絲子。
　　《圖經》曰：文具空青條下。
　　陶隱居云：此說與空青同山，療體亦相似。今銅官更無曾青，惟出始興。形累累如黃連相綴，色理小類空青，甚難得而貴。《仙經》少用之。化金之法，事同空青。
　　雷公云：凡使，勿用夾石及銅青。若修事一兩，要紫背天葵、甘草、青芝草三件，乾、濕各一鎰，并細剉，放於一瓷堝內，將曾青於中。東流水二鎰并諸藥等，緩緩煮之，五晝夜，勿令水火失時，足取出，以東流水浴過，卻入乳缽中，研如粉用。
　　《丹房鏡源》云：曾青結汞製丹砂，金氣之所生。
　　《寶藏論》：曾青若住火成膏者，可立制汞成銀，轉得八石。
　　禹餘糧
　　味甘，寒、平，無毒。主咳逆，寒熱，煩滿，下赤白，血閉，癥瘕，大熱，療小腹痛結煩疼。煉餌服之，不饑，輕身延年。一名白餘糧。生東海池澤及山島中，或池澤中。
　　《圖經》曰：禹餘糧，生東海池澤及山島中、或池澤中，今惟澤、滌州有之。舊說形如鵝鴨卵，外有殼重疊，中有黃，細末如蒲黃。今圖上者，全是山石之形，都不作卵狀，與舊說小異。採無時。《本經》又有太一餘糧。謹按：陶隱居《登真隱訣》載長生四鎮丸云：太一禹餘糧，定六腑，鎮五臟。注云：按本草有太一餘糧、禹餘糧兩種。治體猶同。而今世惟有禹餘糧，不復識太一。此方所用，遂合其二名，莫辨何者的是。而後小鎮直云：禹餘糧，便當用之耳。餘糧多出東陽山岸間，茅山甚有，好者狀如牛黃，重重甲錯，其佳處乃紫色，泯泯如麵，嚙之無復磣。雖然用之，宜細研，以水洮取汁澄之，勿令有沙土也。
　　陶隱居云：今多出東陽，形如鵝鴨卵，外有殼重疊，中有黃細末如蒲黃，無沙者為佳。近年茅山鑿地大得之，極精好，乃有紫華靡靡。《仙經》服食用之。南人又呼平澤中有一種藤，葉如菝葜，根作塊有節，似菝葜而色赤，根形似薯預，謂為禹餘糧。言昔禹行山乏食，採此以充糧，而棄其餘，此云白餘糧也。生池澤復有仿佛。或疑今石者，即是太一也。
　　張華云：地多蓼者，必有餘糧，今廬江之間便是也。適有人於銅官採空青於石坎，大得黃赤色石，極似今之餘糧，而色過赤好，疑此是太一也。彼人呼為雌黃，試塗物，正如雄黃色爾。
　　《日華子》云：治邪氣及骨節疼，四肢不仁，痔瘻等疾。久服耐寒暑。又名太一餘糧。
　　《經驗方》：治產後煩躁。禹餘糧一枚，狀如酸餡者，入地埋一半，四面緊築，用炭一秤，發頂火一斤煅，去火三分耗二為度，用濕砂土罨一宿方取，打去外面一重，只使裹面細研水淘澄五七度，將紙襯乾再研數千遍。患者用甘草煎湯調二錢匕，只一服立效。
　　《勝金方》：治婦人帶下。白下：即禹餘糧一兩，乾薑等分。赤下：禹餘糧一兩，乾#10薑半兩。右件禹餘糧用醋淬，搗研細為末，空心溫酒調下二錢匕。
　　太一餘糧
　　味甘，平，無毒。主咳逆上氣，癥瘕，血閉，漏下，除邪氣，肢節不利，大飽絕力身重。久服耐寒暑，不饑，輕身，飛行千里，神仙。一名石腦。生太山山谷。九月採。杜仲為之使，畏貝母、菖蒲、鐵落。
　　《圖經》文具禹餘糧下。
　　陶隱居云：今人惟總呼為太一禹餘糧，自專是禹餘糧爾，無復識太一者，然療體亦相似，《仙經》多用之，四鎮丸亦總名太一禹餘糧。
　　陳藏器云：蘇云禹餘糧及太一禹餘糧，皆以精粗為名。餘糧中黃子，年多變赤，從赤入紫。俱名太一餘糧。雜色者即禹餘糧。按蘇欽#11此談，直以紫色為名，都無按據。且太一者，道之宗源，太者大也，一者道也，大道之師，即禹之理化。神君，禹之師也。師常服之，故有太一之名。兼服混然。張司空云：還魂石中黃子，鬼物禽獸守之，不可妄得，即其神物也。會稽有地名蓼，出餘糧，土人掘之，以物請買，所請有數，依數必得，不可妄求，此猶有神，豈非太一也。
　　雷公云：凡使，勿誤用石中黃并卵石黃，此二名石，真似禹餘糧也。太一禹餘糧，看即如石，輕敲便碎，可如粉也。凡修事四兩、先用黑豆五合，黃精五合，水二斗，煮取五升，置於瓷鍋中，下禹餘糧，著火煮，旋添，汁盡為度。其藥氣自然香如新米，搗了又研一萬杵方用。
　　禹錫云：太一禹餘糧，一名禹哀。神農、岐伯、雷公：甘，平。一季氏：小寒。扁鵲：甘，無毒。生太山上，有甲，甲中有白，白中有黃，如雞子黃色。九月採，或無時！
　　白石英
　　味甘、辛，微溫，無毒。主消渴，陰痿不足，咳逆，胸膈間久寒，益氣，除風濕痺，療肺痿，下氣，利小便，補五臟，通日月光。久服輕身長年，耐寒熱。生華陰山谷及太山。大如指，長二三寸，六面如削，白澈#12有光。其黃端白稜名黃石英，赤端名赤石英，青端名青石英，黑端名黑石英。二月採，亦無時。惡馬目毒公。
　　《圖經》曰：白石英，生華陰山．谷及太山。陶隱居以新安出者佳。蘇恭以澤州者為勝。今亦澤州出焉。大抵長而白澤，明澈有光，六面如削者，可用。長五六寸者彌佳。其黃色如金在端者，名黃石英。赤端白後者，名赤石英。青端赤後者，名青石英。黑澤而有光者，名黑石英。二月採，亦云無時。古人服食，惟白石英為重，紫石英但入五石散。其黃、赤、青、黑四種，《本經》雖有名，而方家都不見用者。
　　《藥性論》云：白石英，君。能治肺癰吐膿，治嗽逆上氣，疸黃。
　　陶隱居云：今醫家用新安所出，極細長白澈者。壽陽八公山多大者，不正用之。《仙經》大小并有用，惟須精白無瑕雜者。如此說，則大者為佳。其四色英，今不復用。
　　禹錫云：按吳氏云：白石英，神農：甘。岐伯、黃帝、雷公、扁鵲：無毒。生太山，形如紫石英。
　　《日華子》云：五色石英，平。治心腹邪氣，女人心腹痛，鎮心，療胃中冷氣，益毛髮，悅顏色，治驚悸，安魂定魄，壯陽道，下乳，通亮者為上。其補益隨藏色而治，青者治肝，赤治心，黃治脾，白治肺，黑治腎。
　　《聖惠方》：治腹堅脹滿，號石水方：用白石英十兩，槌如大豆大，以瓷瓶盛，用好酒二斗浸，以泥重封瓶口，用馬糞及糠火燒之，長令酒小沸，從卯至午即住火，候次日暖一中盞飲，日可三度。如吃酒少，隨性飲之。其白石英，可更一度燒之。
　　《簡要濟眾方》：治心不安，驚#13，善忘，上膈風熱化痰。白石英一兩，朱砂一兩，同研為散。每服五錢，食後、夜臥，金銀湯調下。
　　《衍義》曰：白石英，狀如紫石英，但差大而六稜，白色如水精。紫、白二石英，當攻疾，可暫煮汁用，未聞久服之益。張仲景之意，只令□咀，不為細末者，豈無意焉。其久服，更宜詳審。
　　紫石英
　　味甘、辛，溫，無毒。主心腹咳逆邪氣，補不足，女子風寒在子宮，絕孕十年無子，療上氣心腹痛，寒熱邪氣結氣，補心氣不足，定驚悸，安魂魄，填下焦，止消渴，除胃中久寒，散癰腫，令人悅澤。久服溫中，輕身延年。生太山山谷。採無時。長石為之使，得茯苓、人參、芍藥共療心中結氣；得天雄、菖蒲，共療霍亂，畏扁青、附子，不欲駝甲、黃連、麥句薑。
　　《圖經》曰：紫石英，生太山山谷，今嶺南及會稽山中亦有之。謹按：《吳普本草》云：紫石英，生太山及會稽，欲令如削，紫色達頭如樗蒲者。
　　陶隱居云：今第一用太山石，色重澈#14，下有根。次出雹零山，亦好。又有南城石，無根。又有青綿石，色亦重黑，不明徹。又有林邑石，腹裹必有一物如眼。吳興石四面纔有紫色，無光澤。會稽諸暨石，形色如石燕#15子。先時并雜用。今丸散家採擇，惟太山最勝，餘處者，可作丸酒餌。《仙經》不正用，而為俗方所重也。
　　《日華子》云：紫石英，治癰腫毒等，醋淬搗為末，生薑、米醋煎，傅之。摩亦得。
　　《衍義》曰：紫石英，明澈如水精，其色紫而不勻。張仲景治風熱瘈瘲及驚癇瘈瘲風引湯：紫石英、白石英、寒水石、石膏、乾薑、大黃、龍齒、牡蠣、甘草、滑石等分，混合□咀，以水一升，煎去三分，食後量多少溫呷，不用滓，服之無不效者。
　　青石、赤石、黃石、白石、黑石脂等
　　味甘，平。主黃疸，泄痢，腸澼，膿血，陰蝕，下血，赤白，邪氣，癰腫，疽痔，惡瘡，頭瘍，疥瘙。久服補髓，益氣，肥健，不饑，輕身，延年。五石脂各隨五色補五臟。生南山之陽山谷中。
　　禹錫云：按《蜀本》云：今義陽山甚有之，一本南陽山谷中也。
　　青石脂
　　味酸，平，無毒。主養肝膽氣，明目，療黃疸，泄痢腸#16澼，女子帶下百病，及疽痔，惡瘡。久服補髓，益氣，不饑，延年。生齊區山及海崖。採無時。
　　赤石脂
　　味甘、酸、辛，大溫，無毒。主養心氣，明目益精，療腹痛，泄澼，下痢赤白，小便利，及癰疽瘡痔，女子崩中漏下，產難，胞衣不出。久服補髓，好顏色，益智，不饑，輕身延年。生濟南、射陽及太山之陰。採無時。惡大黃，畏芫花。
　　《圖經》曰：赤石脂，生濟南、射陽及太山之陰。蘇恭云：濟南太山不聞出者，惟虢州盧氏縣、澤州陵川縣、慈州呂鄉縣并有，及宜州諸山亦出，今出潞州。以色理鮮膩者為勝，採無時。
　　《唐本》注云：此石濟南太山不聞出者，今虢州盧氏縣、澤州陵川縣及慈州呂鄉縣并有，色理鮮膩，宜州諸山亦有。此五石脂中，又有石骨，似骨，如玉堅潤，服之力勝鍾乳。
　　禹錫云：按《藥性論》云：赤石脂，君，惡松脂，補五臟虛乏。
　　《千金翼》論曰：治痰飲吐水無時節者，其源以冷飲過度，遂令脾胃氣羸，不能消於飲食，飲食入胃，則皆變成冷水，反吐不停，皆赤石脂散主之。赤石脂一斤，搗篩，服方寸匕，酒飲自任，稍稍加至三匕。服盡一斤，終身不吐淡水。又不下痢，補五臟，令人肥健。有人痰飲，服諸藥不效，用此方愈。
　　《斗門經》云：治小兒疳瀉。用赤石脂杵#17羅為末如麵，以粥飲調半錢服，立差。或以京芎等分同服，更妙。
　　《張仲景方》：治傷寒下痢不止，便膿血者，槐#18花湯主之。其方用赤石脂一斤，一半全用，一半末用，乾薑一兩，粳米半升，以水七升煮之，米熟為準，去滓，每滓#19七合，內赤石脂末一方寸匕服，日三。
　　《衍義》曰：赤石脂，今四方皆有，以舌試之，黏著者為佳。有人病大腸寒滑，小便精出，諸熱藥服及一斗上升，未甚效。後有人教服赤石脂、乾薑各一兩，胡椒半兩，同為末，醋糊丸如梧桐子大，空心及飯前米飲下五七十丸，終四劑，遂愈。
　　白石脂
　　味甘、酸，平，無毒。主養肺氣，厚腸，補骨髓，療五臟驚悸不足，心下煩，止腹痛下水，小腸澼熱溏，便膿血，女子崩中漏下，赤白沃，排疽癰瘡痔。久服安心，不饑，輕身長年。生太山之陰。採無時。得厚朴并米汁飲，止便膿。燕屎為之使，惡松脂，畏黃苓。
　　《圖經》曰：白石脂，生太山之陰。蘇恭云：出慈州諸山，泰山左側，不聞有之。今惟潞州有焉，潞與慈相近，此亦應可用。古斷下方多用，而今醫家亦稀使，採無時。五色石脂舊經同一條，并生南山之陽山谷中，主治并同，後人各分之，所出既殊，功用亦別，用之當依後條。今惟用赤、白二種，餘不復識。
　　《藥性論》云：白石脂，一名白符。惡馬目毒公。味甘、辛。澀大腸。
　　《唐本》注云：白石脂，今出慈州諸山，勝於餘處者。太山左側不聞有之。
　　唐˙韋宙《獨行方》：治小兒臍中汁出不止兼赤腫，以白石脂細末，熬溫，撲臍中，日三良。
　　《斗門方》：治瀉痢。用白石脂、乾薑二物停搗，以百沸湯和麵為稀糊，搜勻，併手丸如梧子，暴乾，飲下三十丸。久痢不定，更加三十丸。霍亂，煎漿水為使。
　　《子母秘錄》：治小兒水痢，形贏不勝大湯藥。白石脂半大兩研如粉，和白粥空服與食。
　　綠青
　　味酸，寒，無毒。主益氣，療鼽音求鼻，止泄痢。生山之陰穴中，色青白。
　　陶隱居云：此即用畫綠色者，亦出空青中，相帶挾。畫工呼為碧青，呼空青作綠青，已#20反矣。
　　《唐本》注云：綠青即扁青也，畫工呼為石綠。其碧青即白青也，不入畫用。
　　《衍義》曰：綠青，即石綠是也。其石黑綠色者佳，大者#21刻為物形，或作器用。又同硇砂，作吐風涎藥，驗則驗矣，亦損心肺。
　　石中黃子
　　味甘，平，無毒。久服輕身，延年不老。此禹餘糧殼中未成餘糧黃濁水也。出餘糧處有之。陶云：芝品中有石中黃子，非也。
　　《圖經》曰：石中黃子，《本經》不載所生州土，云出禹餘糧處處#22有之，今惟出河中府中條山谷內。舊說是餘糧殼中未成餘糧黃濁水。今云其石形如麵劑，紫黑色，石皮內黃色者，謂之中黃。兩說小異。謹按：葛洪《抱朴子》云：石中黃子所在有之，近水之山尤多，在大石中，其石常潤濕不燥，打石，石有數十重，見之赤黃，溶溶如雞子之在殼，得時即當飲之，不爾，便堅凝成石，不中服也。
　　《衍義》曰：石中黃子，此又字誤也。子當作水，況當條目言未成餘糧黃濁水，焉得卻名之子也？若言未乾者，亦不得謂之子也。子字乃水字無疑。又曰：太一餘糧者，則是兼石言之者也。今醫家用石中黃，只石中乾者及細末者，即便是。若用禹餘糧石，即用其殼故#23。故本條言一名石腦，須火燒醋淬。如此即是石中黃水為一等，石中黃為一等，太一餘糧為一等，斷無疑焉。
　　無名異
　　味甘，平。主金瘡折傷內損，止痛，生肌肉。出大食國。生於石上。狀如黑石炭，蕃人以油煉如黳石，嚼之如腸。
　　《圖經》曰：無名異，出大食國，生於石上。今廣州山石中，及宜州南八里龍濟山中亦有之。黑褐色，大者如彈丸，小者如墨石子。採無時。《本經》云：味甘，平。主金瘡折傷內損，生肌肉。今云味鹹，寒。消腫毒癰疣，與《本經》所說不同，疑別是一種。又嶺南人云：有石無名異，絕難得。有草無名異，彼人不甚貴重。豈《本經》說者為石，而今所有者為草乎？用時以醋磨塗傅所苦處。
　　禹錫云：按《日華子》云：無名異，無毒。
　　《衍義》曰：無名異，今《圖經》曰：《本經》云，味甘，平。治金瘡折傷，生肌肉。今云味鹹，寒。消腫毒癰腫，與《本經》所說不同，疑別是一種。今詳上文三十六字，未審今云字下，即不知是何處云也。
　　黃石脂
　　味苦，平，無毒。主養脾氣，安五臟，調中，大人、小兒泄痢腸澼，下膿血，去白蟲，除黃疸，癰疽蟲。久服輕身延年。生嵩高山。色如鶯雛。採無時。曾青為之使，惡細辛，畏蜚蠊。
　　雷公云：凡使，須研如粉，用新汲水投於器中，攪不住手，了，傾作一盆。如此飛過三度。澄者去之，取飛過者，任入藥中使用，服之不間多少，不得食卵味。
　　黑石脂
　　味鹹，平，無毒。主養腎氣，強陰，主陰蝕瘡，止腸澼泄痢，療口瘡咽痛。久服益氣，不饑延年。一名石涅，一名石墨。出穎川陽城。採無時。
　　陶隱居云：此五石脂如《本經》，療體亦相似，《別錄》各條，所以具載，今俗用赤石、白石二脂爾。
　　《日華子》云：五色石脂，并溫，無毒。畏黃苓、大黃。
　　白青
　　味甘、鹹、酸，平，無毒。主明目，利九竅，耳聾，心下邪氣，令人吐，殺諸毒三蟲。久服通神明，輕身，延年不老。可消為銅劍，辟五兵。生豫章山谷。採無時。
　　陶隱居云：此醫方不復用，市人亦無賣者，惟《仙經》三十六水方中時有須處。銅劍之法，具在《九元子衛》中。
　　《唐本》注云：陶所云，今空青，圓如鐵珠，色白而腹不空者是也。研之色有如碧色，謂之碧青，不入畫用。無空青時，亦用之，名魚目青，以形似魚目故也。今出簡州、梓州者好。
　　菩薩石
　　平，無毒。解藥毒、蠱毒，及金石藥發動作癰疽渴疾，消撲損瘀血，止熱狂驚痛，通月經，解風腫，除淋，并水磨服。蛇蟲、蜂蜴、狼犬、毒箭等所傷，并末傅之，良。新補。見《日華子》。
　　《衍義》曰：菩薩石，出峨媚山中，如水晶明徹，日中照出五色光，如峨媚普賢菩薩圓光，因以名之。今醫家鮮用。
　　婆娑石
　　主解一切藥毒，瘴疫熱悶頭痛。生南海。胡人採得之，無斑點，有金星，磨成乳汁者為上。又有豆斑石，雖亦解毒，功力不及，復有鄂綠，有文理，磨點雞熱血，當化成水是也。此即俗謂之摩娑石。
　　《衍義》曰：婆娑石，今則轉為摩娑石，如淡色石綠間微有金星者佳，磨之色如淡乳汁，其味淡。又有豆斑石，亦如此石，但於石上有黑斑點，無金星。
　　綠礬
　　涼，無毒。治喉痺，蚛牙，口瘡及惡瘡疥癬。釀鯽魚燒灰和服，療腸風瀉血。新補。見（日華子》。
　　《圖經》曰：文具附礬石條下。
　　柳絮礬
　　冷，無毒。消痰，治渴，潤心肺。新補。見（日華子》。
　　《圖經》：文具附礬石條下
　　扁青上音褊
　　味甘，平，無毒。主目痛、明目，折跌，癰腫，金瘡不瘳，破積聚，解毒氣，利精神，去寒熱風痺，及丈夫莖中百病，益精。久服輕身不老。生朱崖山谷、武都、朱音殊提音持。採無時。
　　陶隱居云：《仙經》俗方都無用者。朱崖郡先屬交州，在南海中，晉代省之。朱提郡今屬寧州。
　　禹錫云：按吳氏云：扁青，神農、雷公：小寒，無毒。生蜀郡。治丈夫內絕，令人有子。
　　金線礬
　　《廣州志》云：生波斯國。味鹹、酸、澀，有毒。主野雞瘻痔，惡瘡疥癬等疾。打破內有金線文者為上。多入燒家用。
　　波斯白礬
　　《廣州記》云：出大秦國。其色白而瑩淨，內有棘針紋。味酸、澀，溫，無毒。主赤白漏下，陰蝕泄痢，瘡疥，解一切蟲蛇等毒。去目赤暴腫，齒痛。火煉之良。惡牡礪。多入丹竈家，功力逾於河西石門者，近日文州諸番往往亦有，可用也。
　　古鏡
　　味辛，無毒。主驚癇邪氣，小兒諸惡。煮取汁和諸藥煮服之。文字彌古者佳爾。
　　金漿
　　味辛，平，無毒。主長生神仙。久服腸中盡為金色也。
　　鐵銹
　　主惡瘡疥癬，和油塗之。蜘蛛蟲等咬，和蒜磨傅之。此鐵上衣也。鑄生鐵上者堪用。
　　銅盆
　　主熨霍亂。可盛灰厚二寸許，以炭火安其上，令微熱，下以衣籍#24患者腹，漸漸熨之。腹中通熱差。
　　黃銀
　　銀注中蘇云：作器辟惡，瑞物也。按瑞物即黃銀載於一《圖經》。銀瓮丹甑，非人所為，既堪為器，明非瑞物。今烏銀辟惡，煮之，工人以為器物，養生者為器，以煮藥。兼於庭中，高一丈，夜承得醴，投別器中，飲長年。今人作烏銀以硫黃熏之，再宿，瀉之出，即其銀黑矣。此是假，非真也。
　　石黃
　　雄黃注中陶云：通名黃石。按石黃，今人敲取精明者為雄黃，外黑者為熏黃。主要瘡，殺蟲，熏瘡疥蟣虱，和諸藥熏嗽。其武都雄黃，燒不臭。熏黃中者，燒則臭。以此分別之，蘇云通名，未知是也。
　　玄黃石
　　味甘，平，溫，無毒。主驚恐身熱邪氣，鎮心。久服令人眼明，令人悅澤。出淄川北海山谷土中。如赤土，代赭之類。又有一名零陵，極細，研服之，如代赭。土人用以當朱，呼為赤石，恐是代赭之類也。人未用之。
　　石欄杆
　　味辛，平，無毒。主石淋，破血，產後惡血。磨服，亦煮汁服，亦火燒投酒中服。生大海底，高尺餘，如樹，有眼、莖，莖上有孔，如物點之，漁人以網罾得之，初從水出，微紅，後漸青。
　　石髓
　　味甘，溫，無毒。主寒熱中，羸瘦無顏色，積聚，心腹脹滿，食飲不消，皮膚枯槁，小便數疾，癖塊，腹內腸嗚，下痢，腰腳疼冷，男子絕陽，女子絕產，血氣不調，令人肥健能食，合金瘡。性擁，宜寒瘦人。生臨海華蓋山石窟。土人採取，澄淘如泥，作丸如彈子，有白有黃，彌佳矣。
　　玉膏
　　味甘，平，無毒。玉石。主延年神仙。衛家取蟾蜍膏軟玉如泥，以苦酒消之成水，此則為膏之法。未試。玉石間水，飲之長生，令人體潤，以玉投朱草汁中，化成醴，朱草瑞物，已出金水卷中。《十洲仙記》瀛洲有玉膏泉如酒，飲之數杯輒醉，令人長生。洲上多有仙家似吳兒，雖仙境之事，有可憑者，故以引為證也。
　　圖經衍義本草卷之二竟
　　#1色：晦明軒本此下有『畫石上有青白膩文，入用妙也。黃滑石色似金，顆顆圓』二十一字。
　　#2蜜：原作『密』，據晦明軒本改。
　　#3錢：晦明軒本『錢」下有『匕』字。
　　#4丹：晦明軒本無此字。
　　#5圖經曰：原作『日華子云』，據晦明軒本改。
　　#6亦：晦明軒本作『立』。
　　#7亦：原脫，據晦明軒本補。
　　#8正：晦明軒本作『三』。
　　#9空：晦明軒本『空」上有『腹中』二字。
　　#10乾：原作『石」，據晦明軒本改。
　　#11欽：晦明軒本作『恭』。
　　#12澈：原作『徹』，據晦明軒本改。下仿此。
　　#13驚：晦明軒本『驚』下有『悸』字。
　　#14澈：原作『徹』，據晦明軒本改。下仿此。
　　#15燕：晦明軒本作『榴』。
　　#16腸：原脫，據晦明軒本補。
　　#17杵：原作『杆』，據晦明軒本改。
　　#18槐：晦明軒本作『桃』。
　　#19滓：晦明軒本作『飲』。
　　#20已：晦明軒本作『正』。
　　#21者：原作『也』，據晦明軒本改。
　　#22處處：晦明軒本『處』下不疊『處』字。
　　#23故：晦明軒本無『故』字。
　　#24籍：晦明軒本作『藉』。
　　圖經衍義本草卷之三
　　宋通直郎辨驗藥材寇宗奭編撰
　　宋太醫助教辨驗藥村許洪校正
　　玉石部中品
　　雄黃
　　味苦、甘，平、寒、大溫，有毒。主寒熱，鼠瘻，惡瘡，疽痔，死肌，療疥蟲，□瘡，目痛，鼻中息肉及絕筋破骨，百節中大風，積聚，癖氣中惡，腹痛，鬼疰，殺精物惡鬼，邪氣，百蟲毒，勝五兵，殺諸蛇虺毒，解藜蘆毒，悅澤人面。煉食之，輕身神仙。餌服之，皆飛入人腦中，勝鬼神，延年益壽，保中不饑。得銅可作金。一名黃食石。生武都山谷、燉煌山之陽。採無時。
　　《圖經》曰：雄黃，生武都山谷燉煌山之陽，今階州山中有之。形塊如丹砂，明澈不挾石，其色如雞冠者為真。有青黑色而堅者名熏黃，有形色似真而氣臭者名臭黃，并不入服食藥，只可療瘡疥耳。其臭以醋洗之便可斷氣，足以亂真，用之尤宜細辨。又階州接西戎界，出一種水窟雄黃，生於山岩中有水泉流處。其石名青烟石、白鮮石。雄黃出其中，其塊大者如胡桃，小者如栗豆，上有孔竅，其色深紅而微紫，體極輕虛，而功用勝於常雄黃，丹竈家尤所貴重。或云雄黃，金之苗也，故南方近金坑冷處時或有之，但不及西來者真好耳。
　　《唐本》注云：出石門名石黃者，亦是雄黃，而通名黃食石。而石門者最為劣爾，岩#1昌、武都者為佳，塊方數寸，明徹如雞冠，或以為枕，服之辟惡。其青黑堅者，不入藥用。若火飛之而療瘡亦無嫌。又云：惡者名熏黃，用熏瘡疥，故名之，無別熏黃也。正#2觀年中以岩州新出有得方數尺者，但重脆不可全致之爾。
　　《日華子》云：雄黃，微毒。治疥癬，風邪，癲癇，嵐瘴，一切蛇蟲犬獸傷咬。久服不饑。通赤亮者為上，驗之，可以□#3蟲死者為真，臭氣少，細嚼口中含湯不激辣者，通用。
　　雷公云：凡使，勿用熏雞黃、自死黃、夾膩黃。其臭黃真似雄黃，只是臭不堪用，時用以醋洗之三兩度，便無臭氣，勿誤用也。次有夾膩黃，亦似雄黃，其內一重黃一重石，不堪用。次有熏雞黃，亦似雄黃，如烏雞頭上冠也。凡使，要似鷓鴣烏肝色為上。
　　《抱朴子》云：雄黃當得武都山所出者，純而無雜，其赤如雞冠，光明曄曄者，乃可用耳，其但純黃似雄黃色無光者，不任作仙藥，可以合理病藥耳。
　　《抱朴子》又云：餌之法，或以蒸煮，或以酒服，或以消石化為水乃凝,之，或以豬胴#4裹蒸之於赤土下，或以松脂和之，或以三物煉之，引之如布，白如冰。服之皆令人長生，百病除，三尸下，瘢痕滅，白髮黑，墮齒生，千日玉女來待，可使鬼神。
　　《太平廣記》：劉無名，成都人也。志希延生，謂古方草木之藥，但愈疾得效，見火輒為灰燼，自不能固，豈有延生之力哉？乃入霧中山，嘗遇人教服雄黃，凡三十餘年。一旦，有二人赤巾朱服，徑詣其室，劉問何人？對曰：我太山直事，追攝子耳，不知子以何衛，我已三日冥期，迫促而無計近子，將欲陰符譴責，以稽延獲罪，故見形相問。劉曰：余無他衛，但真心至道不視聲利，靜處幽山，志希度世而已。二使曰：子之黃光照灼於頂，迨高數尺，得非雄黃之功乎？
　　《太上八帝玄變經》：小丹法：用雄黃、柏子。拘魂制魄方：柏子細篩去滓，松脂十斤，以和柏子、雄黃各二斤，色如赤李，合藥臼中復搗如蒸藥一日。如餌，正坐北向，平旦頓服五丸，百日之後，與神人交見。
　　《明皇雜錄》：有黃門奉使交廣回周顧謂曰：此人腹中有絞龍。上驚問黃門曰：卿有疾否？曰：臣馳馬大庾嶺，時當大熱，困且渴，遂飲水，覺腹中堅痞如杯#5。周遂以消石及雄黃煮服之，立吐一物，長數寸，大如指，視之鱗甲具，投之水中，俄頃長數尺，復以苦酒沃之如故，以器覆之，明日生一龍矣。
　　《唐書》：甄立言究習方書，仕唐為太常丞。有道人心腹滿煩，彌二歲，立言診曰：腹有蠱，誤食髮而然。令餌雄黃付劑，少選吐一蛇，如人小指，惟無目，燒之有髮氣，乃愈。
　　《寶藏論》：雄黃，若以草藥伏住者，熟煉成汁，胎色不移；若將制諸藥成，汁并添得者，上可服食，中可點銅成金，下可變銀成金。
　　《千金方》：治婦人始覺有妊，養胎，轉女為男。以一兩絳囊盛帶之。又方：治耳聾，以雄黃、硫黃等分為末，綿裹塞耳中。又方：治癥瘕積聚，去三尸，益氣延年卻老。以雄黃二兩，細研為末，九度水飛過，卻入新淨竹筒中盛，以蒸餅一塊塞筒口，蒸七度，用好粉脂一兩為丸如綠豆大。日三服，酒下七丸、十丸。三年後道成，益力不饑，玉女來侍。
　　《聖惠方》：治傷寒、狐惑毒，蝕下部皮#6外如□，痛癢不止。以雄黃半兩，先用瓮子一個口稍大者，內入灰上，如裝香火將雄黃燒之，候烟出當病處熏之。
　　《外臺秘要》：治骨蒸極熱。以一兩和小便一升，研如粉。乃取黃理石一枚，方圓可一尺，以炭火燒之三食頃，極熱，灌雄黃汁於石上。恐大熱不可近，宜著一片薄氈置石上，令患人脫衣坐石上。冷停，以衣被圍繞身，勿令藥氣泄出，經三五度差。
　　《肘後方》：金瘡血內漏，以雄黃末如大豆，內瘡中。又服五錢匕，血皆化為水，卒以小便服之。
　　《經驗方》：治馬汗入肉。雄黃、白礬等分，更用烏梅三個、捶碎，巴豆一個，合研為細末。以半錢匕油，調傅患處。
　　《博濟方》：治遍身風二靈散#7：雄黃、細辛等分，研令細，每服分作兩下，左邊疼嗅入右鼻，右邊疼嗅入左鼻，立效。
　　《續十全方》：治纏喉風。雄黃一塊，新汲水磨，急灌，吐下，差。
　　《集驗方》：治卒魘。雄黃搗為末細篩，以管吹入鼻孔中。
　　《傷寒類要》：治小腹痛滿，不得小便及療天行病。雄黃細研，蜜丸如棗核，內溺孔中。又方：殺齒蟲，以末如棗塞牙問。
　　《衍義》曰：雄黃非金苗。今有金#8窟處無雄黃。金條中言，金之所生，處處皆有雄黃，豈處處皆得也。別法，治蛇咬，焚之熏蛇遠去。又武都者，鐫磨成物形，終不免其臭。唐˙甄立言仕太常丞，有道人病心腹懣煩，彌二歲。診曰：腹有蠱，誤食髮而然，令餌雄黃一劑，少選吐一蛇如拇指，無目，燒之有髮氣，乃愈。此殺毒蟲之驗也。
　　食鹽
　　　　味鹹，溫，無毒。主殺鬼蠱邪疰毒氣，下部□瘡，傷寒寒熱，吐胸中痰癖，止心腹卒痛，堅肌骨。多食傷肺，喜咳。
　　《圖經》曰：食鹽，舊不著所出州郡。陶隱居云：有東海、北海鹽，及河東鹽池，梁、益有鹽井，交、廣有南海鹽，西羌有山鹽，胡中有木鹽，而色類不同，以河東者為勝。河東鹽，今解州、安邑兩池所種鹽最為精好，是也。又有并州兩監末鹽，乃刮鹹煎煉，不甚佳，其鹹蓋下品所著鹵鹹，生河東鹽池者，謂此也。下品又有大靈，生邯鄲及河東池澤。蘇恭云：大鹽即河東印鹽，人之常食者，刑#9粗於末鹽，乃似今解鹽也。解人取鹽，於池傍耕地，沃以池水，每鹽#10南風急，則宿昔成鹽滿畦，彼人謂之種鹽。東海、北海、南海鹽者，今滄、密、楚、秀、溫、台、明、泉、福、廣、瓊、化諸州官場煮海水作之，以給民食者，又謂之澤鹽，醫方所謂海鹽是也。其煮鹽之器，漢謂之牢盆，今或鼓鐵為之，或編竹為之，上下周以蜃灰，廣丈深尺，平底，置於竈，背#11謂之鹽盤。《南越志》謂編篾為鼎，和以牡蠣是也。然復於海濱掘地為坑，上布竹木，覆以蓬茅，又積沙於其上。每潮汐衝沙，鹵鹹淋於坑。水中#12退即以火炬照之，鹵氣衝火皆滅，因取海鹵注盤中煎之，頃刻而就。
　　《藥性論》云：鹽，有小毒。能殺一切毒氣，鬼疰氣。主心痛中惡，或連腰膝者。鹽如雞子大，青布裹燒赤，內酒中頓服，當吐惡物。主小兒卒不尿，安鹽於臍中灸之。面上五色瘡，鹽湯綿浸榻#13瘡上，日五六度易，差。又和槐白皮切蒸，治腳氣。又空心揩齒，少時吐水中洗眼，夜見小字，良。治婦人隱處疼痛者，鹽青布裹熨。主鬼疰，尸疰，下部蝕瘡，炒鹽布裹坐熨之，兼主火灼瘡。
　　陶隱居云：五味之中，惟此不可闕。有東海、北海鹽及河東鹽池，梁、益鹽井，交、廣有南海鹽，西羌有山鹽，胡中有樹鹽，而色類不同，以河東者為勝。東海鹽、官鹽白，草粒細。北海鹽黃，草粒篦#14。以作魚鮓及鹹菹，乃曰北勝。而藏繭以用鹽官者，蜀中鹽小談，廣州鹽鹹苦。不知其為療體復有優劣否？西方、北方人，食不耐鹹，而多壽少病，好顏色。東方、南方人，食絕欲鹹，而少壽多病，便是損人、則傷肺之效矣。然以浸魚肉，用#15能經久不敗；以沾布帛則易致朽爛。所施處各有所宜也。
　　陳藏器云：按鹽本功外，除風邪，吐下惡物，殺蟲，明目，去皮膚風毒，調和腑臟，消宿物，令人壯健。人卒小便不通，炒鹽內臍中即下。陶公以為損人，斯言不當。且五味之中，以鹽為主，四海之內，何處無之。惟西南諸夷稍少，人皆燒竹及木鹽當之。
　　《日華子》云：暖水臟及霍亂心痛，金瘡，明目，止風泪，邪氣，一切蟲傷瘡腫，消食，滋五味，長肉，補皮膚，通大小便。小兄疝氣并內腎氣，以葛袋盛於戶口懸之，父母用手捻#16科盡，即疾立愈。
　　禹錫云：按《蜀本》云：多食令人衣#17色膚黑，損筋力。
　　《食療》云：蠼螋尿瘡，鹽三升，水一斗，煮取六升，以綿浸湯，淹瘡上。又治一切氣及腳氣，取鹽三升，蒸，候熱分裹，近壁腳踏之，令腳心熱。又和槐白皮蒸用，亦治腳氣。夜夜與之良。又以皂莢兩挺#18，鹽半兩，同燒令通赤，細研。夜夜用揩齒。一月後有動者齒及血□齒，并差，其齒牢固。
　　《聖惠方》：治小兒臍風濕。以鹽一兩，豉二合，相和爛搗，捏作餅子如錢大，安新瓦上炙令熱，以熨臍上差。亦用黃檗末傅之。
　　《外臺秘要》：治胸心痰飲，傷寒熱病，瘴瘧須吐者。以鹽末一大匙，以水或暖湯送下，須臾則吐。吐不快，明旦更服，甚良。
　　《千金方》：治齒齦宣露。每旦捻鹽內口中，以熱水含遍齒百遍，不過五日齒即牢密。。
　　《千金翼方》：治諸瘡癬初生，或始痛時，以單方救不效，嚼鹽塗之妙。
　　《傅信#19方》：治蚯蚓咬。濃作鹽湯，浸身數遍差。浙西軍將張韶為此蟲所咬，其形如大風，眉鬚皆落。每夕蚯蚓嗚於體，有僧教以此方愈。
　　《食醫心鏡》云：鹽，主殺鬼蠱氣，下部□瘡，傷寒寒熱，吐胸中痰癖，止心腹卒痛，堅肌骨。黃帝云：食甜瓜竟食鹽成霍亂。又主大小腸不通。取鹽和苦酒，傅臍中，乾即易，差。
　　《產寶方》：治妊娠心腹痛，不可忍。以一斤靈，燒令赤，以三指取一撮，酒服，差。
　　《衍義》曰：食鹽，《素問》曰：鹹走血。故東方食魚鹽之人多黑色，走血之驗，故可知矣。病嗽及水者，宜全禁之。北狄用以淹尸，取其不壞也，至今如此。若中蚯蚓毒，當以鹽洗沃，亦宜湯化飲汁。其燒剝金銀，熔汁作藥，仍須解州池鹽為佳。齒縫中多出血，常以鹽湯嗽#20，即已。益齒走血之驗也。
　　石硫黃
　　味酸，溫、大熱，有毒。主婦人陰蝕，疽痔，惡血，堅筋骨，除頭禿，療心腹積聚，邪氣冷癖在脅，咳逆上氣，腳冷疼弱無力，及鼻衄，惡瘡，下部□瘡，止血，殺疥蟲。能化金、銀、銅、鐵奇物。生東海牧羊山谷中，及太山、河西山，礬石液也。
　　《圖經》曰：石硫黃，生東海牧羊山谷中，及太山、河西山，礬石液也。今惟出南海諸蕃。嶺外州都或有，而不甚佳。以色如鵝子初出殼者為真，謂之崑崙黃。其赤色者，名石亭脂，青色者號冬結石，半白半黑名神驚石，并不堪入藥。又有一種土硫黃，出廣南及榮州，溪澗水中流出。其味辛，性熱腥臭。主治疥瘡，殺蟲毒。又可煎煉成汁，以模□作器，亦如鵝子黃色。
　　《藥性論》云：石硫黃，君。有大毒。以黑錫煎湯解之，及食宿冷豬肉。味甘，太陽之精，鬼焰居焉，伏煉數般皆傳於作者。能下氣，治腳弱，腰腎久冷，除冷風頑痺。又云：生用治疥癬，及療寒熱咳逆。煉服主虛損，泄精。
　　陶隱居云：東海郡屬北徐州，而箕山亦有。今第一出扶南林邑。色如鵝子初出殼，名崑崙黃。次出外國，從蜀中來，色深而煌煌。俗方用之療腳弱及痼冷，甚良。《仙經》頗用之。所化奇物并是黃白木及合丹法。此云礬石液，今南方則無礬石，恐不必爾。
　　《日華子》云：石亭脂、曾青為使，畏細辛、飛廉、鐵。壯陽道，治痃癖冷氣，補筋骨勞損，風勞氣，止嗽上氣，及下部痔瘻，惡瘡疥癬．殺腹藏蟲，邪魅等。煎餘甘子汁，以禦其毒也。
　　雷公云：凡使，勿用青赤及半白半青、半赤半黑者。自有黃色，內瑩淨似物命者，貴也。凡用四兩，先以龍尾蒿自然汁一鎰，東流水三鎰，紫背天葵汁一鎰，粟遂子莖汁一鎰#21，四件合之攪令勻，一垍堝用六一泥固濟底下，將硫黃碎之入於堝中，以前件藥汁旋旋添入，火煮之汁盡為度，了，再以百部末十兩，柳蚛末二斤，一簇草二斤，細剉之，以東流水并藥等同煮硫黃末一伏時，日滿去諸藥，取出用熟甘草湯洗了，入缽中研二萬匝方用。
　　禹錫云：謹按吳氏云：硫黃，一名石留黃。神農、黃帝、雷公：鹹，有毒。醫和、扁鵲：苦，無毒。或生易陽，或河西，或五色。黃是潘水石掖也，燒令有紫焰者。八月、九月採。治婦人血結。
　　《海藥》云：謹按《廣州記》云：生崑崙日腳下，顆塊瑩淨，無夾石者良。主風冷虛憊，腎冷，止#22氣，腿膝虛羸，長肌膚，益氣力，遺精，痔漏，老人風秘等。并宜燒煉服。仙方謂之黃硇砂，能壞五金，亦能造作金色，人能制伏歸本色，服而能除萬病。如有發動，宜以豬肉、鴨羹、餘甘子湯并解之。蜀中雅州亦#23出，光膩甚好，功力不及舶上來者。
　　《丹房鏡源》云：石硫黃，可乾汞，訣曰：此硫黃見五金而黑，得水銀而赤。又曰黃牙。
　　孫尚藥云：治氣虛傷冷，暴作水瀉，日夜三二十行，腹痛不止，夏月路行備急。朝真丹：硫黃二兩，牛角研令極細，枯白礬半兩，同細研勻水浸，蒸餅去水脈了，和丸如梧桐子大，朱砂為衣。每服十五丸至二十丸，溫米飲、鹽湯下。
　　《經驗方》：大治元臟，氣發久冷，腹痛虛瀉，應急大效。玉粉丹：生硫黃五兩，青鹽一兩，已上袞細研，以蒸餅為丸如綠豆大。每服五丸，熱酒空心服，以食壓之。
　　《梅師方》：治陰生濕庖瘡。取石硫黃研如粉，傅瘡上，日三度。
　　《聖惠方》：治諸瘡弩肉如蛇一出數寸。用硫黃一兩細研，於肉上薄塗之，即便消。
　　《外臺秘要》：《千金》療小兒聤耳。硫黃末#24以粉耳中，日一夜一，差止。
　　《太清服煉靈砂法》：石硫黃本出波斯國，南明之境，稟純陽火石之精氣而結成，質性通流，含其猛毒。藥品之中，號為將軍。功能破邪歸正，返滯還清，挺立陽精，消陰化魄。
　　《衍義》曰：石硫黃，今人用治下元虛冷，元氣將絕，久患寒泄，脾胃虛弱，垂命欲盡，服之無不效。中病當便已，不可盡劑。世人蓋知用而為福，不知用久為禍。此物損益兼行，若俱棄而不用，當倉卒之問，又可闕乎？或更以法製，拒火而又常服者，是亦弗思也。在《本經》則不言如此服食，但專治婦人。不知者，往往更以酒服，其可得乎？或臟中久冷，服之先利。如病勢危急，可加丸數服，少則不效，仍加附子、乾薑、桂。
　　雌黃
　　味辛、甘，平、大寒，有毒。主惡瘡，頭禿，痂疥，殺毒蟲、虱，身癢，邪氣，諸毒，蝕鼻中息肉，下部□瘡，身面白駁，散皮膚死肌，及恍惚邪氣，殺蜂蛇毒。煉之，久服輕身、增年、不老，令人腦滿。生武都山谷，與雄黃同山生。其陰山有金，金精熏則生雌黃，採無時。
　　《圖經》曰：雌黃，生武都山谷，與雄黃同山，其陰山有金，金精熏則生雌黃。今出階州，以其色如金，又似雲母甲錯可析者為佳。其夾石及熏如鐵色者不可用。或云一塊重四兩者，析之可得千重，此尤奇好也。採無時。
　　陶隱居云：今雌黃出武都仇池者，謂武都仇池黃，色小赤。扶南林邑者，謂崑崙黃，色如金而似雲母甲錯，畫家所重。依此言，既有雌雄之名，又同山之陰陽，於合藥便當以武都為勝，用之既稀，又賤於崑崙者。《仙經》無單服法，惟以合丹砂、雄黃共飛煉為丹爾。
　　雷公云：雌黃，凡使，勿誤用夾石黃、熏黃、珀熟等。雌黃一塊，重四兩。按《乾寧記》云：指開析得千重，軟如爛金者上。凡修事，勿令一婦人、雞、犬、新犯淫人、有患人、不男人、非形人、曾是刑獄地臭穢，已上并忌。若犯觸者，雌黃黑如鐵，不堪用也，及損人壽。
　　《寶藏論》：雌黃伏住火，胎色不移，鞴熔成汁者，點銀成金，點銅成銀。
　　《丹房鏡源》云：黃，背陰者雌也，純柔者亦可乾汞，舶上撰#25血者上，湖南者次。青者本性，葉子上者可轉硫黃，伏粉霜，記之，不可誤使。
　　《青霞子》云：雌黃，辟邪去惡。
　　《聖惠方》：治烏癩瘡，殺蟲。用雌黃研如粉，以醋并用雞子黃打令勻，塗於瘡上，乾即更塗。又方：治久心痛，時發不定，多吐清水，不下飲食。以雌黃二兩，好醋二升，慢火煎成膏，用乾蒸餅丸如梧桐子大。每服七丸，薑湯下。
　　《百一方》：治小腹滿，不得小便。細末雌黃蜜丸，如棗核大，內一丸溺孔中，令入半寸許，以竹管注陰令緊，朔#26氣通之。
　　《經驗方》：縮小便。以顆塊雌黃一兩半，研如粉，乾薑半兩切碎，入鹽四大錢同炒，令乾薑色黃，同為末，乾蒸餅入水，為丸如綠豆大。每服十丸至二十丸，空心鹽湯下。
　　《斗門方》：治肺勞咳嗽。以雌黃，一兩，入瓦合內，不固濟，坐合子於地上，用灰焙之，周匝令實，可厚二寸。以炭一斤簇定，頂以火煅之，三分去一，退火待冷，出，研如麵，用蟾酥為丸如粟大。每日空心杏人湯下三丸，差。
　　《衍義》曰：入藥最釋#27，服石者宜審諦。治外功多，方士點化衛多用，亦未聞終始如何。畫工用之。
　　水銀
　　味辛，寒，有毒。主疥瘻，痂瘍白禿，殺皮膚中虱，墮胎，除熱。以傳男子陰，陰消無氣。殺金、銀、銅、錫毒，熔化還復為丹。久服神仙不死。一名汞。生符陵平土，出於丹砂。畏磁石。
　　《藥性論》云：水銀，君，殺金、銅毒，姹女也。有大毒。朱砂中液也，此還丹之元母，神仙不死之藥。伏煉五金為泥，生能墮胎。主療瘑疥等，緣殺蟲。
　　陶隱居云：今水銀有生熟。此云生符陵平土者是，出朱砂腹中，亦別出砂地，皆青白色，最勝。出於丹砂者，是今燒粗末朱砂所得，色小白濁，不及生者。甚能消化金銀，使成泥，人以鍍物是也。還復為丹，事出《仙經》。酒和日暴，服之長生。燒時飛著釜上灰，名汞粉，俗呼為水銀灰，最能去虱。
　　《唐本》注云：水銀出於朱砂，皆因熱氣，未聞朱砂腹中自出之者。火燒飛取，人皆解法。南人蒸取之，得水銀雖少，而朱砂不損，但色少變黑爾。
　　陳藏器云：水銀本功外，利水道，去熱毒。入耳能食腦至盡，入肉令百節攣縮，倒陰絕陽，人患瘡疥，多以水銀塗之，性滑重，直入肉，宜慎之。昔北齊徐王療攣躄，以金物火炙熨之。水銀得金當出蝕金，候金色白者是也，如此數度，并差也。
　　《日華子》云：水銀，無毒。治天行熱疾，催生，下死胎，治惡瘡，除風，安神鎮心。鍍金燒粉人多患風，或大段使作須飲酒，并肥豬肉及服鐵漿，可禦其毒。
　　雷公云：凡使，勿用草中取者，并舊朱漆中者，勿用經別藥制過者，勿用在尸過者、半生半死者。其水銀若在朱砂中產出者，其水銀色微紅，收得後用胡蘆收之，免遺失。若先以紫背天葵并夜交藤自然汁二味，同煮一伏時，其毒自退。若修十兩，用前二味汁各七鎰，和合煮足為度。
　　《漢武帝內傳》曰：封君達，隴西人。初服黃連五十餘年。入烏峰山，服水銀百餘年，還鄉里如二十者，常乘青牛，故號青牛道士。
　　《太清服煉靈砂法》：承稟五陽神之靈，精會符合為一體，故能輕飛玄化，感遇萬靈。
　　《聖惠方》：誤吞銀鐶子、釵子。以半兩服之，再服即出。
　　《經驗後方》：治心風秘。水銀一兩，藕節八個，先研藕節令細，次入水銀同研成砂子，丸如雞頭大。每服二丸，磨刀水下，一二服差。
　　《梅師方》：治胎死腹中不出，其母氣絕。以水銀二兩吞之，立出。又方：治痔，穀道中蟲癢不止。以水銀、棗膏各二兩，，同研相和，拈如棗形狀，薄綿片裹，內下部，明日蟲出。若痛者，加粉三大分作丸。
　　《衍義》曰：水銀，入藥雖各有法，極須審謹，有毒故也。婦人多服絕娠。今人治小兄驚熱涎潮，往往多用。《經》中無一字及此，亦宜詳諦。得鉛則凝，得硫黃則結，并棗肉研之則散。別法煅為膩粉，粉霜唾研斃虱。銅得之則明，灌尸中，則令尸後腐。以金、銀、銅、鐵置其上則浮，得紫河車則伏。
　　石膏
　　味辛、甘，微寒、大寒，無毒。主中風寒熱，心下逆氣驚喘，口乾舌焦，不能息，腹中堅痛，除邪鬼，產乳，金瘡，除時氣，頭痛身熱，三焦大熱，皮膚熱，腸胃中隔氣，解肌發汗，止消渴，煩逆，腹脹，暴氣喘息，咽熱，亦可作浴湯。一名細石，細理白澤者良，黃者令人淋。生齊山山谷及齊盧山、魯蒙山。採無時。雞子為之使。惡莽草、馬目毒公。
　　《圖經》曰：石膏，生齊山山谷及齊盧山、魯蒙山，今汾、孟、虢、耀州，興元府亦有之。生於山石上，色至瑩白，其黃者不堪。此石與方解石絕相類，今難得真者，用時惟取未破者以別之。其方解石不附石而生，端然獨處，外皮有土及水苔色，破之皆作方稜。石膏自然明瑩如玉石，此為異也。採無時，方解石舊出下品，《本經》云：生方山。陶隱居以為長石，一名方石，療體相似，疑是一物。
　　陶隱居云：二郡之山，即青州、徐州也。今出錢塘縣，皆在地中，雨後時時自出，取之皆如棋子，白澈最佳。彭城者亦好。近道多有而大塊，用之不及彼。《仙經》不須此。
　　《唐本》云：石膏、方解石，大體相似，而以未破為異。今市人皆以方解石代石膏，未見有真石膏也。石膏生於石傍，其方解石不因石而生，端然獨處，大者如升，小者若拳，或在土中，或生溪水，其上皮隨土及水苔色，破之方解，大者方尺。今以此為石膏，療風去熱雖同，而解肌發汗不如真者。
　　陳藏器云：陶云出錢塘縣中。按錢塘在平地，無石膏，陶為錯注。蘇又注五石脂云：五石脂中又有石膏，似骨如玉堅潤，服之勝鐘乳。與此石膏，乃是二物同名耳，不可混而用之。
　　《日華子》云：治天行熱狂，下乳，頭風旋，心煩躁，揩齒益齒。通亮，理如雲母者上，又名方解石。
　　雷公云：凡使，勿用方解石。方解石雖白，不透明，其性燥，若石膏出剡州茗山縣義情山，其色瑩淨如水精，性良善也。凡使之，先於石臼搗成粉，以密物羅過，生甘草水飛過，水澄令乾，重研用之。
　　禹錫云：謹按《藥性論》云：石膏，使，惡巴豆，畏鐵。能治傷寒頭痛如裂，壯熱皮如火燥，煩渴，解肌，出毒汗。主通胃中結，煩悶，心下急，煩躁。治唇口乾焦。和蔥煎茶去頭痛。
　　《別說》云：謹按：陶說出錢塘山中，雨後時時自出。今錢塘人乃鑿山以取之，甚多，搗為末，作齒藥貨用。浙人呼為寒水石，然入藥最勝他處者。今既鑿山石而取，乃是因石而生，即石膏也。陳藏器謂錢塘縣在平地，無石膏，乃知陳不識錢塘，明矣。
　　《外臺秘要》：蒸病五日內蒸，所以言內者，必外寒內熱，把汗附骨而熱也。其根在五臟六腑之中，必因患後得之。骨肉自消，食飲無味，或皮燥，面無光。蒸盛之時，四肢漸細，足趺腫起。石膏十兩，研如乳粉法，水和服方寸匕，日再，以體涼為度。
　　《肘後方》：葛氏療小便卒大數非淋，令人瘦。以石膏半斤搗碎，水一斗，煮取五升，稍飲五合。
　　《梅師方》：治熱油、湯、火燒瘡，痛不可忍。取石膏搗末細研，用粉瘡。
　　《衍義》曰：石膏，二書紛辨不決，未悉厥理。詳《本經》元無方解石之文，止緣《唐本》注：石膏、方解石大體相似。因此一說，後人遂惑。《經》曰：生齊山山谷及齊盧山、魯蒙山，採無時，即知他處者為非。今《圖經》中又以汾州者編入，前後人都不詳。《經》中所言細理白澤者良，故知不如是，則非石膏也。下有理石，條中《經》云：如石膏順理而細，又可明矣。今之所言石膏、方解石，上者何等有順理細文又白澤者。有是，則石膏也；無是，則非石膏也。仍須是《經》中所言州土者，方可入藥，餘皆偏見，可略不取。仲景白虎揚中，服之如神。新校正仲景《傷寒論》後言，四月已後，天氣熱時，用白虎者是也。然四方氣候不齊，又歲中氣運不一，方所既異，雖其說甚雅，當此之時，亦宜兩審。若傷寒熱病，或大汗後，脈洪大，口舌燥，頭痛，大渴不已；或著暑熱，身痛倦息，白虎湯服之無不效。
　　金屑
　　味辛，平，有毒。主鎮精神，堅骨髓，通利五臟，除邪毒氣，服之神仙。生益州。採無時。
　　《圖經》曰：金屑，生益州。銀屑，生永昌。陶隱居注云：金之所生，處處皆有，梁、益、寧三州多有，出水沙中，作屑，謂之生金。而銀所出處，亦以金同，但皆生石中耳。蘇恭以為銀之與金，生不同處。金又出水中。今饒、信、南、劍、登州出金處，採得金亦多端，或有若山石狀者，或有若米豆粒者，若此類未經火，皆可為生金。其銀在礦中，則與銅相雜，土人採得之，必以鉛再三煎煉方成，故不得為生銀也。故下別有生銀條云：出饒州、樂平諸坑生銀礦中，狀如硬錫，方理粗錯，自然者真。今坑中所得乃在土石中，滲溜成條，若絲髮狀，土人謂之老翁鬚，似此者極難得。方書用生銀，必得此乃真耳。金屑，古方不見者#28。銀屑，惟葛洪治癰腫五石湯用之。今人多不用，惟作金銀薄入藥甚便。又金石凌、紅雪、紫雪輩，皆取金銀取汁，此亦通用經煉者耳。
　　陶隱居云：金之所生，處處皆有，梁、益、寧三州多有，出水沙中，作屑，謂之生金。辟惡而有毒，不煉服之殺人。建平、晉安亦有金砂，出石中，燒熔鼓鑄為鍋，雖被火亦未熟，猶須更煉。高麗、扶南及西域外國成器皆煉熟，可服。《仙經》以醯、蜜及豬肪、牡荊、酒輩，煉餌柔軟；服之神仙。亦以合水銀作丹砂外，醫方都無用者，當是慮其有毒故也。《仙方》名金為太真。
　　《日華子》云：金，平，無毒。畏水銀。一鎮心，益五臟，添精補髓，諷利血脈。
　　禹錫謹按：《藥性論》云：黃金屑，金薄亦同。主小兒驚，傷五臟，風癇失志，鎮心安魂魄。楊損之云：百煉者堪，生者殺人。水飲合膏一飲之即不煉。
　　今注：醫家所用皆煉熟，金薄及以水煎金器取汁用之，固無毒矣。按陳藏器《拾遺》云，嶺南人云生金是毒蛇屎，此有毒。常見人取金掘地，深丈餘，至紛子石，石皆一頭黑焦，石下有金，大者如指，小猶麻豆，色如桑黃，咬時極軟，即是真金。夫匠竊而吞者，不見有毒。其麩金出水沙中，氈上淘取，或鵝、鴨腹中得之，即便打成器物，亦不重煉。煎取金汁，便堪鎮心。此乃藏器傳聞之言，全非。按據宋朝收復嶺表，詢其事於彼人，殊無蛇屎之事，入藥當必用熟金，恐後人覽藏器之言惑之，故此明辨。
　　《海藥》云：按《海#29州記》云出大食國，彼方出金最多，凡是貨易并使金。錢#30性多寒，生者有毒，熟者無毒，主癲癇，風熱上氣，咳嗽，傷寒，肺損吐血，骨蒸勞極渴，主利五藏邪氣，補心，并入薄於丸散服。《異志》云：金生麗水。《山海經》說：諸山出金極多，不能備錄。蔡州出瓜子金，雲南山出顆塊金，在山石間採之。黔南、遂府、吉州水中并產麩金。又《嶺表錄此》#31云：廣州治涯縣有金池，彼中居人忽有養鵝鴨常於屎中見麩金片，遂多養收屎饕淘之，日得一兩或半兩，因而至富矣。
　　《寶藏論》：凡金有二十件：雄黃金、雌黃金、曾青金、硫黃金、土中金、生鐵金、熟鐵金、生銅金、偷石金、沙子金、土碌砂子金、金母砂子金、白錫金、黑鉛金、朱砂金，已上十五件，惟只有還丹金、水中金、瓜子金、青麩金、草砂金等五件是真金，餘外并皆是假。
　　《衍義》曰：金屑，不曰金，而更加屑字者，是已經磨屑可用之義，如玉漿之義同。二經不解屑為末盡，蓋須烹煉，鍛屑為薄，方可研屑入藥。陶隱居云：凡用銀屑，以水銀和成泥，若非鍛屑成薄，焉能以水銀和成泥也？獨不言金屑，亦其闕也。生金有毒，至於殺人，仍為難解。有中其毒者，惟鷓鴣肉可解，若不經鍛屑，則不可用。顆塊金即穴山，或至百十尺，見伴金石，其石褐色，一頭如火燒黑之狀。
　　銀屑
　　味辛，平，有毒。主安五臟，定心神，止驚悸，除邪氣。久服輕身長年。生永昌。採無時。
　　《圖經》曰：文具金屑條下。
　　陶隱居云：銀之所出處，亦與金同，但皆是生石中，煉餌法亦相似。今醫方合鎮心丸用之，不可正服爾。為屑，當以水銀研令消也。永昌本屬益州，今屬寧州。《仙經》又有服煉法，此當無正主療，故不為本草所載。古者名金為黃金，銀為白金，銅為赤金。今銅有生熟，煉熟者柔赤，而本草并無用。今銅青及大錢皆入方用，并是生銅，應在下品之例也。
　　《唐本》注云：銀之與金，生不同處，金又兼出水中。方家用銀屑，當取見成銀薄，以水銀消之為泥。合消石及鹽研為粉，燒出水銀，淘去鹽石，為粉極細，用之乃佳。不得已磨取屑爾。且銀所在皆有，而以虢州者為勝，此外多錫穢為劣。高麗作帖者云，非銀礦所出，然色妬#32不如虢州者。又有黃銀，《本經》不載，俗云：為器辟惡，乃為瑞物。
　　禹錫云：謹按《藥性論》云：銀屑，君。銀薄同。主定志，去驚癇，小兒癲疾狂走之病。
　　《子母秘錄》：妊娠卒腰背痛如折。銀一兩，水三升，煎取二升，飲之。
　　青霞子云：《金液還丹論》：銀破冷除風。
　　《衍義》曰：銀屑，金條中已解屑義，銀本出於礦，須煎煉而成，故名熟銀，所以於後別立生銀條也。其用與熟銀大同。世有術士，能以朱砂而成者，有鉛、汞而成者，有焦銅而成者，何復更有造化之氣？豈可更入藥？既有此類，不可不區別。其生銀，即是不自礦中出，而特然自生者，又謂之老翁鬚，亦取像而言之耳。然銀屑經言有毒，生銀經言無毒。釋者漏略不言。蓋生銀已生發於外，無蘊鬱之氣，故無毒。礦銀尚蘊蓄於石中，鬱結之氣，全未敷暢，故言有毒。亦惡錫。
　　生銀
　　寒，無毒。主熱狂驚悸，發癇恍惚，夜臥不安，讝音詹語，邪氣，鬼祟。服之明目，鎮心，安神定志。小兒諸熱丹毒，并以水磨服，功勝紫雪。出饒州、樂平諸坑生銀礦中，狀如硬錫，文理粗錯，自然者真。
　　《圖經》曰：文具金屑條下。
　　禹錫云：謹按陳藏器云：生銀味辛。
　　《日華子》云：冷，微毒。畏石亭脂、磁石。治小兒衝惡，熱毒煩悶。并水磨服，忌生血。又云：朱砂銀，冷，無毒。畏石亭脂、磁石、鐵。延年益色，鎮心安神，止驚悸，辟邪。治中惡蠱毒，心熱煎煩，憂忘虛劣。忌一切血。
　　靈砂
　　味甘，性溫，無毒。主五臟百病，養神安魂魄，益氣，明目，通血脈，止煩滿，益精神，殺精魅惡鬼氣。久服通神明，不老輕身神仙，令人心靈。一名二氣砂。水銀一兩，硫黃六銖，細研，先炒作青砂頭，後入水火既濟爐，抽之如束針絞者，成就也。惡磁石，畏鹹水。
　　水銀粉
　　味辛，冷，無毒。畏磁石、石黃。通大腸，轉小兒疳，并瘰癧，殺瘡疥癬蟲，及鼻上酒齇，風瘡燥#33癢。又名汞粉、輕粉、峭粉，忌一切血。新補。見陳藏器及《日華子》。
　　《經驗方》：治小兒吃泥及膿肚。膩粉一分，用沙糖溲丸如麻子大。空心米飲下一丸，瀉出土，差。
　　《孫用和方》：治虛風。不二散：膩粉一兩，用湯煎五度如茶腳，熳上焙乾，麝香半兩，細研如粉，每服一字，溫水調。但是風，臨時服半錢或一錢匕，看虛實加臧。又方：治血痢。膩粉五錢，定粉三錢，同研，用水浸蒸餅心少許，和丸如綠豆大。每服七元或十元。艾一枝，水一盞，煎湯下，艾湯多亦妙。
　　《衍義》曰：水銀粉，下涎藥，并小兒涎潮、瘛瘲多用。然不可常服及過多，多則有損兼行。若兼驚，則尤須審謹。蓋驚為心氣不足，不可下，下之裹虛，驚氣入心不可治。若其人本虛，便須禁此一物，謹之至也。
　　圖經衍義本草卷之三竟
　　#1岩：晦明軒本作『岩』。
　　#2正：晦明軒本作『貞』。
　　#3□：原作『協』，據晦明軒本改。
　　#4胴：晦明軒本作『脂』。
　　#5杯：晦明軒本作『石』。
　　#6皮：晦明軒本作『肛』。
　　#7治遍身風二靈散：晦明軒本作『治偏頭痛至靈散』。
　　#8金：『金』下原衍『苗今有』三字，據晦明軒本刪。
　　#9刑：晦明軒本作『形』。
　　#10鹽：疑當作『臨』。
　　#11背：晦明軒本作『皆』。
　　#12水中：晦明軒本作『中水』。
　　#13榻：晦明軒本作『搨』。
　　#14篦：晦明軒本作『粗』。
　　#15用：晦明軒本作『則』。
　　#16捻：晦明軒本作『抖』。
　　#17衣：晦明軒本作『頭』。
　　#18挺：晦明軒本作『梃』
　　#19傅信：晦明軒本作『經驗』。
　　#20嗽：晦明軒本作『漱』。
　　#21一鎰：此二字原脫，據晦明軒本補。
　　#22止：晦明軒本作『上』。
　　#23亦：原作『赤』，據晦明軒本改。
　　#24末：原作『木』，據晦明軒本改。
　　#25撰：晦明軒本作『噀』。
　　#26朔：晦明軒本作『嗍』。
　　#27釋：晦明軒本作『稀』。
　　#28者：晦明軒本『者』上有『用』字。
　　#29海：晦明軒本作『廣』。
　　#30錢：晦明軒本作『金』。
　　#31此：晦明軒本作『異』。
　　#32妬：晦明軒本作『青』。
　　#33燥：晦明軒本作『瘙』。
　　卷四玉石部中品
　　圖經衍義本草卷之四
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　玉石部中品
　　磁石
　　味辛、鹹，寒，無毒。主周痺。禹錫等按：《蜀本》注云：凡痺，隨血脈上下，不能左右去者，為周痺。風濕肢節中痛，不可持物，洗#1酸痛，除大熱，煩滿及耳聾，養腎臟，強骨氣，益精，除煩，通關節，消癰腫，鼠瘻，頸核，喉痛，小兒驚癇。煉水飲之，亦令人有子。一名玄石，一名處石，生太山川谷及慈山山陰，有鐵處則生其陽。採無時。柴胡為之使。殺鐵毒，惡牡丹、莽草，畏黃石脂。
　　《圖經》曰：磁石，生太山山谷及慈山山陰，有鐵處則生其陽。今慈州、徐州及南海傍山中皆有之。慈州者，歲貢最佳，能吸鐵虛連十數針，或一二斤刀器回轉不落者尤真。採無時。其石中有孔，孔中黃赤色，其上有細毛，性溫，功用更勝。謹按《南州異物志》云：漲海崎頭水淺而多磁石，徼外大舟以鐵葉銅#2之者，至此多不得過。以此言之，海南所出尤多也。按磁石一名玄石，而此下自有玄石條，云生太山之陽，山陰有銅，銅者雌，鐵者雄。主療頗亦相近，而寒溫銅鐵畏惡乃別。蘇恭以為鐵液也。是磁石中無孔，光澤純黑者，其功劣於磁石，又不能懸針。今北蕃以磁石作禮物，其塊多光澤，又吸針無力，疑是此石，醫方罕用。
　　《藥性論》云：磁石，臣。味鹹，有小毒。能補男子腎虛，風虛，身強，腰中不利，丹方#3用之。
　　陶隱居云：今南方有好者，能懸吸針，虛連三四為佳。殺鐵毒，消金。《仙經》丹方黃白術用之。
　　陳藏器云：磁石毛，味鹹，溫，無毒。主補絕傷，益陽道，止小便白數，治腰腳，去瘡瘻，長肌膚，令人有子，宜入酒。出相州北山。磁石毛，鐵之母也。取鐵如母之招子焉。《本經》有磁石，不言毛。毛、石功狀殊也。又言磁石寒，此彌誤也。
　　《日華子》云：磁石，味甘、澀，平。治眼昏，筋骨贏弱，補五勞七傷，除煩燥#4，消腫毒，小兒誤吞鐵針等。即細末，筋肉莫令斷，與磁石同下之。
　　雷公云：凡使，勿誤用玄中石并中麻石。此石之二真相似磁石，只是吸鐵不得。中麻石心有赤，皮粗，是鐵山石也。誤服之，令人有惡瘡，不可療。夫欲驗者，一斤磁石，四面只吸鐵一斤者，此名延年沙；四面只吸得鐵八兩者，號曰續未石；四面只吸得五兩已來者，號曰磁石。
　　《聖惠方》：治小兒誤吞針。用磁石如棗核大，磨令光，鑽作竅，絲穿，令含針自出。
　　《外臺秘要》：療丁腫。取磁石搗為粉，釅醋和，封之，根即立出，差。
　　《鬼遺方》：治金瘡腸出，欲入之。磁石、滑石各三兩為末，以白米飲調方寸匕服，日再服。
　　《衍義》曰：磁石，色輕紫，石上皸澀，可吸連針鐵，俗謂之熁鐵石。養益腎氣，補填精髓，腎虛耳聾目昏皆用之。入藥，須燒赤醋悴。其玄石，即磁石之黑色者也，多滑爭。其治體大同小異，不可不分而為二也。磨其石則能指南，然常偏東不全南也。其法取新纊中獨縷，以半芥子許蠟，綴于針腰，無風處垂之，則針常指南。以針橫貫燈心，浮水上，亦指南，然常偏東#5位。蓋丙為大火，庚辛金受其制，故如是，物理相感爾。
　　玄石
　　味鹹，溫，無毒。主大人小兒驚癇，女子絕孕，小腹冷痛，少精，身重，服之令人有子。一名玄水石，一名處石。生太山之陽。山陰有銅，銅者雌，黑者雄。惡松脂、柏實、菌桂。
　　《圖經》具磁石下。
　　陶隱居云：《本經》磁石，一名玄石。《別錄》各一種。今按其一名處石既同，療體又相似，而寒溫銅鐵及畏惡有異。俗方既不復用之，亦無識其形者，不知與磁石相類否。
　　《唐本》注云：此物鐵液也，但不能拾針，療體如經，劣於磁石。磁石中有細孔，孔中黃赤色，初破好者，能連十針，一斤鐵刀亦被迴轉。其無孔，光澤純黑者，玄石也，不能吸針。
　　凝水石
　　味辛、甘，寒、大寒，無毒。主身熱，腹中積聚邪氣，皮中如火燒，煩滿，水飲之。除時氣熱盛，五臟伏熱，胃中熱，煩滿，止渴，水腫，小腹痺。久服不饑。一名白水石，一名寒水石，一名凌水石。色如雲母可析者良，鹽之精也。生常山山谷，又中水縣及邯鄲。解巴豆毒。畏地榆。
　　《藥性論》云：寒水石，能壓丹石毒風，去心煩渴悶，解傷寒復勞。
　　陶隱居云：常山屬并州；中水縣屬河間郡；邯鄲即趙郡，并屬冀州域。此處地皆鹹鹵，故云鹽精，而碎之亦似朴消。此石未置水中，夏月能為冰者佳。
　　《唐本》注云：此石有兩種，有縱理、橫理，色清明者為佳。或云縱理為寒水石，橫理為凝水石。今出同州韓城，色青黃，理如雲母為良；出澄城者，斜理文，色白，為劣也。
　　禹錫云：按吳氏云：神農：辛。岐伯、醫和、扁鵲：甘，無毒。季氏：大寒。或生郡鄹，採無時。如雲母色。
　　雷公云：凡使，先須用生薑自然汁煮，汁盡為度，細研如粉用。每修十兩，用薑汁一鎰。
　　《傷寒類要》：治肉癉，其人小便白。以凝水石主之也。
　　《丹房鏡源》云：凝水石可作油衣，可食，制丹砂為匱伏玄精。
　　《經驗方》：治小兒丹毒，皮膚熱赤。用寒水石半兩，白土二分，搗羅為末，用米醋調傅之愈。
　　《集驗方》：治風熱心躁，口乾狂言，渾身壯熱，及中諸毒。龍腦甘露丸：寒水石半斤，燒半日，冷地坑內盆合，四面濕土擁起，候經宿取出，入甘草末、天竺黃各二兩，龍腦二分，糯米膏丸彈大，蜜水下。
　　《衍義》曰：凝水石，又謂之寒水石，紋理通徹#6，人或磨刻為材#7，以備暑月之用。入藥須燒過，或市人燒入膩粉中以亂真，不可不察也。陶隱居言：夏月能為冰者佳－。如此則舉世不能得，似乎失言。
　　陽起石
　　味鹹，微溫，無毒。主崩中漏下，破子臟中血，癥瘕結氣，寒熱，腹痛，無子，陰痿不起，補不足，療男子莖頭寒，陰下濕癢，去臭汗，消水腫。久服不饑，令人有子。一名白石，一名石生，一名羊起石，雲母根也。生齊山山谷及琅琊或雲山、陽起山。採無時。桑螵蛸為之使。惡澤瀉、菌桂、雷丸、蛇蛻皮，畏菟絲。
　　《圖經》曰：陽起石，生齊山山谷及琅琊或雲山、陽起山。今惟出齊州，他處不復有，或云邢州鵲山亦有之，然不甚好。今齊州城西惟一土山，石出其中，彼人謂之陽起山，其山常有溫暖氣，雖盛冬大雪遍境，獨此山無積白，蓋石氣熏蒸使然也。山惟一穴，官中常禁閉。至初冬，則州發丁夫，遣人監視取之。歲月積久，其穴益深，鑱鑿他石得之甚難。以色白、肌理瑩明若狼牙者為上。亦有夾他石作塊者不堪。每歲採擇上供之，餘州中貨之，不爾，市賈無由得也。貨者雖多，而精好者亦難得。
　　《藥性論》云：陽起石，惡石葵，忌羊血，味甘，平。主補腎氣，精乏腰疼，膝冷濕痺，能暖女子子宮久冷，冷癥寒瘕，止月水不定。
　　陶隱居云：此所出即與雲母同，而甚似雲母，但厚實爾。今用乃出益州與礬石同處，色小黃黑即礬石。雲母根未知何者是？俗用乃稀。《仙經》亦服之。
　　《唐本》注云：此石以白色、肌理似殷孽，仍夾帶雲母綠潤者為良，故《本經》一名白石。今有用純黑如炭者，誤矣。雲母條中既云黑者名雲膽，又名地涿，服之損人，黑陽起石必為惡矣。經言生齊山，齊山在齊州歷城西北五六里，採訪無陽起石。陽起石乃齊山西北六七里盧山出之。《本經》云或雲山，雲、廬字訛矣。今太山、沂州惟有黑者，其白者獨出齊州也。
　　禹錫云：吳公氏云：陽起石，神農、扁鵲：酸，無毒。桐君、雷公、岐伯：鹹，無毒。季氏：小寒。或生太山。
　　《南海藥譜》云：陽起石惟太山所出黃者絕佳，邢州鵲山出白者亦好。
　　《衍義》曰：陽起石，如狼牙者佳。其外色不白，如薑石。其大塊者，亦內白。治男子婦人下部虛冷，腎氣乏絕，子臟久寒，須水飛研用。凡石藥，冷熱皆有毒，宜斟酌。
　　孔公孽
　　味辛，溫，無毒。主傷食不化，邪氣結惡，瘡疽瘻痔，利九竅，下乳汁，男子陰瘡，女子陰蝕，及傷食病常欲眠睡。一名通石，殷孽根也。青黃色。生梁山山谷。木蘭為之使。惡細辛。
　　《圖經》曰：文具石鍾乳條下。
　　《藥性論》云：孔公孽，忌羊血，味甘，有小毒。主治腰冷，膝痺，毒風，男女陰蝕瘡。治人常欲多睡，能使喉聲圓亮。
　　陶隱居云：梁山屬馮翊郡，此即今鍾乳床也，亦出始興，皆大塊打破之。凡鍾乳之類，三種同一體，從石室上汁溜積久盤結者，為鍾乳床，即此孔公孽也。其次以小巃提者，為殷孽，今人呼為孔公孽。殷孽復溜輕好者為鍾乳。雖同一類，而療體為異，賤#8相殊，此二孽不堪丸散，人皆搗末酒漬飲之，甚療腳弱。其前諸療，恐宜水煮為湯也。按今三種同根，而所生各處，當是隨其土地為勝爾。
　　《日華子》云：孔公孽，味甘，暖。治癥結。此即殷孽床也。
　　禹錫云：按《蜀本》云：凡鍾乳之類有五種：一鍾乳、二殷孽、三孔公孽、四石床、五石花，雖同一體而主療有異。此二孽止可酒浸，不堪入丸散藥用，然甚療腳弱、腳氣。石花，石床顯在後條。
　　青霞子云：孽，輕身充饑。
　　殷孽
　　味辛，溫，無毒。主爛傷瘀血，泄痢，寒熱，鼠瘻，癥瘕結氣，腳冷疼弱。一名薑石，鍾乳根也。生趙國山谷，又梁山及南海。採無時。惡防己，畏朮。
　　《圖經》曰：文具石鍾乳條下。
　　陶隱居云：趙國屬冀州，此即今人所呼孔公孽，大如牛羊角，長一二尺左右，亦出始興。
　　《唐本》注云：此名石室下孔公孽根也，盤結如薑，故名薑石。俗人乃以孔公孽為之，誤爾。
　　禹錫云：按《日華子》云，殷孽，治筋骨弱，并痔瘻等疾及下乳汁。
　　蜜陀僧
　　味鹹、辛、平，有小毒。主久痢，五痔，金瘡，面上瘢□，面膏藥用之。
　　《圖經》曰：蜜陀僧，《本經》不載所出州土。注云出波斯國。今嶺南、閩中銀銅冶處亦有之，是銀鉛腳。其初採礦時，銀銅相雜，先以鉛銅煎煉，銀隨鉛出。又採山木葉燒灰，開地作爐，填灰其中，謂之灰池。置銀鉛於灰上，更加火大鍛，鉛滲灰下，銀住灰上，罷火候冷出銀。其灰池感鉛銀氣，置之積久成此物。今之用者，往往是此，未必胡中來也。形似黃龍齒而堅重者佳。
　　《日華子》云：味甘，平，無毒。鎮心，補五臟，治驚癇，嗽嘔，及吐痰等。
　　雷公云：製用蜜陀僧，凡使，搗令細，於瓷堝中安置了，用重紙袋盛柳蚛末，焙蜜陀僧堝中，次下束流水浸令滿，著火煮一伏時足，去柳末、紙袋，取蜜陀僧用。
　　禹錫云：按《蜀本》注云：五痔，謂牡痔、酒痔、腸痔、血痔、氣痔。
　　《聖惠方》：治斑點方。用蜜陀僧二兩，細研，以人乳調，塗面，每夜用之。又方：赤白痢，所下不多，遍數不臧。用蜜陀僧三兩，燒令黃色，研如粉，每服醋茶調下一錢匕，日三服。
　　《外臺秘要》：冷#9面生光方：以蜜陀僧用人乳煎，塗面佳，兼治□鼻皰。
　　《譚氏小兒方》：療豆瘡瘢，面黶。以蜜陀僧細研，水調，夜塗之，明旦洗去，平復矣。
　　《衍義》曰：蜜陀僧，堅重，椎破如金色者佳。
　　鐵精
　　平、微溫，主明月，化銅。療驚悸，定心氣，小兒風癇，陰□，脫肛。
　　《圖經》曰：文具鐵條下。
　　陶隱居云：鐵落是染皂鐵漿。生鐵是不破鑐鎗、釜之類，鋼鐵是雜煉生鍒作刀鐮者。鐵精出鍛竈中，如塵，紫色輕者為佳。亦以摩瑩鋼器用之。
　　陳藏器云：針砂，性平，無毒。堪染白為皂，及和沒食子染鬚至黑。飛為粉，功用如鐵粉。煉鐵粉中亦別須之。針是其真鋼砂堪用，人多以雜和之，謬也。又云：鍛鑽下鐵屑，味辛，平，無毒。主鬼打，鬼疰，邪氣。水漬攪令沫出，澄清去滓，及暖飲一二盞。
　　《日華子》云：鐵屑，治驚邪癲癇，小兒客忤，消食及冷氣，并煎汁服之也。一云：犁鑱尖浸水，名為鐵精，可制朱砂、石亭脂、水銀毒。
　　《聖惠方》：陰脫。鐵精、羊脂二味，攪令稠，布裹炙熱，熨推內之差。又方：食中有蠱毒，令人腹內堅痛，兩目青黃，淋露骨立，病變無常。用鐵精細研，搗雞肝和為丸如梧桐子大。食前後酒下五丸。
　　生鐵
　　微寒。主療下部及脫肛。《圖經》曰：文具鐵條下。
　　禹錫云：按《日華子》云：生鐵鍛後，飛，淘去粗赤汁，烘乾用。治癇疾，鎮心，安五臟，能黑鬚髮。治癬及惡瘡疥，蜘蛛咬，蒜摩，生油傅并得。今注：解在鐵精條。
　　《肘後方》：治熊虎所傷毒痛。煮生鐵令有味，以洗之。又方：若被打，瘀血在骨節及脅外不去。以鐵一斤，酒三升，煮取一升，服之。
　　《集驗方》：治脫肛，歷年不愈。以生鐵三斤，水一斗，煮取五升，出鐵，以汁洗，日再。
　　《子母秘錄》：治小兒卒得熛瘡，一名爛瘡。燒鐵淬水中三七遍，以浴兒三二遍，起作熛瘡漿。
　　柔鐵
　　味甘，無毒。主金瘡，煩滿，熱中，胸膈氣寒，食不化。一名跳。今注：解在鐵精條。
　　《圖經》曰：文具鐵條下。
　　鐵主堅肌耐痛。
　　《圖經》曰：諸鐵不著所出州郡，亦當同處耳。今江南、西蜀有爐，冶處皆有之。鐵落者，鍛家燒鐵赤沸，砧上打落細皮屑，俗呼為鐵花是也。初煉去礦，用以鑄□器物者，為生鐵。再三銷拍，可以作鍱者，為鑐鐵，亦謂之熟鐵。以生柔相雜和，用以作刀劍鋒刃者，為鋼鐵。鍛竈中飛出如塵，紫色而輕虛，可以瑩磨銅器者，為鐵精。作針家磨鑪細末，謂之針砂。取諸鐵於器中，水浸之，經久色青沫出，可以染單者為鐵漿。以鐵拍作片段，置醋糟中，積久衣生刮取之，為鐵華粉。入火飛煉者，為鐵粉。作鐵華粉自有法，文多不載，諸鐵無正入丸散者，惟煮汁用之，華粉則研治極細，合和諸藥。及馬銜、秤錘、車轄及杵、鋸等，皆燒以淬酒用之，刀斧刃磨水作藥使，并俗用有效，故載之。
　　珊瑚
　　味甘，平，無毒。主宿血，去目中翳，鼻趣，末吹鼻中。生南海。
　　《圖經》曰：珊瑚，生南海。注云：又從波斯國及師子國來。今廣州亦有，云生海底，作枝柯狀，明潤如紅玉，中多有孔，亦有無孔者，枝柯多者更難得。採無時。謹按《海中經》曰：取珊瑚，先作鐵網沉水底，珊瑚貫中而生，歲高三二尺，有枝無葉，因絞網出之，皆摧折在網中，故難得完好者。不知今之取者果爾否？漢積翠池中有珊瑚，高一丈二尺，一本三柯，上有四百六十三條，云是南越王趙佗所獻，夜有光影。晉˙石崇家有珊瑚，高六七尺，今并不聞有此高大者。
　　《唐本》注云：似玉紅潤，中多有孔，亦有無孔者。又從波斯國及斯國#10及師子國來。唐本先附。
　　陳藏器云：生石岩，刺刻之汁流如血。以金投之為丸，名金漿；以玉投之，為玉髓。久服長生。
　　禹錫云：按《日華子》云：鎮心，止驚，明目。
　　《海藥》云：按《晉列傳》云：石崇金谷園，珊瑚樹交加苑生藥，味甘，平，無毒。主消宿血，風癇等疾。按其主治與金相似也。
　　《異物志》云：出波斯國，為人間至貴之寶也。
　　鐵相公《筐中方》：治七八歲小兒眼有麩翳，未堅，不可妄傅藥。宜點珊瑚散，細研如粉，細爛，用少點目中即愈。
　　《衍義》曰：珊瑚，治翳目，今人用為點眼箸。有一等紅油色，有細縱紋可愛；又一種如鉛丹色，無縱紋為下。入藥用紅油色者。嘗見一本高尺許，兩枝直上，分十餘歧，將至其顛，則交合連理，仍紅潤有縱紋，亦一異也。波斯國海中，有珊瑚洲。海人乘大舶，墮鐵網水底，珊瑚初生磐石上，白極#11菌，一歲而黃，三歲赤，枝榦交錯，高三四尺。鐵發其根，繫網舶上，絞而出之，失時不取即腐。
　　石蟹
　　味鹹，寒，無毒。主青盲，目中膚翳及丁翳，漆瘡，生南海。又云是尋常蟹爾，年月深久，水沫相著，因化成石，每遇海潮即飄出。又一般入洞穴，年深者亦然。皆細研水飛過，入諸藥相佐用之，點目良。
　　《圖經》曰：出南海，今嶺南近海州郡皆有。體質石也，都與蟹相似。或云是海蟹多年水沫相著，化而為石，每海潮風飄出，為人所得。又一種入洞穴，年深者亦然。醋磨傅癰腫，亦解金石毒。採無時。
　　禹錫云：按《日華子》云：石蟹，涼。解一切藥毒并蠱毒，催生，落胎，療血運，消癰，治天行熱疾等。并熟水磨服也。又云：浮石，平，無毒。止渴，治淋，殺野獸毒。
　　《衍義》曰：石蟹，直是今之生蟹，更無異處，但有泥與粗石相著。凡用，須去其泥粗石，止用蟹，磨合他藥，點目中，須水飛過。
　　長石
　　味辛、苦，寒，無毒。主身熱，胃中結氣，四肢寒厥，利小便，通血脈，明目，去翳眇，下三蟲，殺蟲毒，止消渴，下氣，除脅肋肺間邪氣。久服不饑。一名方石，一名土石，一名直石。理如馬齒，方而潤澤，玉色。生長子山谷及太山、臨淄。採無時。
　　陶隱居云：長子縣屬上黨郡，臨淄縣屬青州。俗方及《仙經》并無用此者。
　　《唐本》注云：此石狀同石膏而厚大，縱理而長，文似馬齒，今均州遼坂山有之，土人以為理石者，長石也。
　　桃花石
　　石味甘，溫，無毒。主大腸中冷，膿血痢。久服令人肌熱，能食。
　　《唐本》注云：出申州鍾山縣，似赤石脂，但舐之不著舌者為真。唐本先附。
　　《南海藥譜》云：其狀亦似紫石英，若桃花，其潤且光而重，目之可愛是也。
　　《衍義》曰：桃花石，有赤白兩等。有赤地淡白點，如桃花片者，有淡白地有淡赤點，如桃花片者。人往往鐫磨為器用，今人亦罕服食。
　　馬瑙
　　味辛，寒，無毒。主辟惡，熨目赤爛。紅色似馬瑙，亦美石之類，重寶也。生西國玉石間，來中國者皆以為器，亦云馬瑙珠。是馬口中吐出，多是胡人謬言，以貴之耳。
　　陳藏器云：馬瑙出日本國，用砑木不熱為上，砑木熱非真也。
　　《衍義》曰：馬瑙，非石、非玉，自是一類。有紅、白、黑色三種，亦有其紋如纏絲者，出西裔者佳。彼土人以小者碾為好玩之物，大者碾為器。今古方入藥，絕可用。此物，西方重之，故佛經多言之。其馬口吐出，既知謬言，不合編入。
　　太陰玄精
　　味鹹，溫，無毒。主除風冷，邪氣濕痺，益精氣，婦人痼冷、漏下，心腹積聚冷氣，止頭痛，解肌。其色青白、龜背者良，出解縣。
　　《圖經》曰：太陰玄精，出解縣，今解池及通、泰州積鹽倉中亦有之。其色青白、龜背者佳。採無時。解池又有鹽精，味更鹹苦，青黑色，大者三二寸，形似鐵鏵觜，三月四月採。亦主除風冷，無毒。又名泥精，蓋玄精之類也。古方不見用者，近世補藥及治傷寒多用之。其著者，治傷寒三日，頭痛壯熱，四肢不利。正陽用#12：太陰玄精、滑石、硫黃各二兩，硇砂一兩，四物都細研，入瓦瓶子中，固濟，以火半斤，於瓶子周一寸翳#13之，約近半日，今#14藥青紫色，住火。待冷取出，用臘月雪水拌令勻，灌入瓷瓶子中，屋後北陰下陰乾。又入地埋二七日，取出細研，以麵糊和為丸，如雞頭實大。先甩鹽#15水浴後，以艾湯研下一丸。以衣蓋，汗出為差。
　　《衍義》曰：太陰玄精石，合他藥，塗大風疾，別有法。陰證傷寒，指甲面色青黑，六脈沉細而疾，心下脹滿，結硬，躁渴，虛汗不止，或時狂言，四肢逆冷，咽喉不利，腹疼，亦須佐他藥兼之。《圖經本草》已有法，惟出解州者良。
　　綠鹽
　　味鹹、苦、辛，平，無毒。主目赤泪出，膚翳眵暗。
　　《唐本》注云：以光明鹽、硇砂、赤銅屑釀之成塊，綠色。真者出焉耆國，水中石下取之，狀若扁青、空青，為眼藥之要。唐本先附。
　　鐵漿
　　鐵法中，陶為鐵落是鐵漿，蘇云非也。按鐵漿取諸鐵於器中，以水浸之，經久色青沫出，即堪染皂，兼解諸毒入腹，服之亦鎮心。主癲癇發熱，急狂走，六畜癲狂。人為蛇犬虎狼毒刺，惡蟲等嚙。服之毒不入內。見陳藏器。
　　秤錘
　　主賊風，止產後血瘕復痛及喉瘟熱塞。并燒令赤，投酒中，及熱飲之。時人呼血瘕為兒枕，產後即起，痛不可忍，無錘用斧。今附。
　　禹錫云：按陳藏器云：秤錘，味辛，溫，無毒。
　　鐵華粉
　　味鹹，平，無毒。主安心神，堅骨髓，強志力，除風邪，養血氣，延年變白，去百病，隨所冷熱，合和諸藥，用棗膏為丸。作鐵華粉法：取鐵鍛作葉，如笏或團，平面磨錯令光爭，以鹽水#16水灑之，於醋登中，陰處埋之一百日，鐵上衣生鐵華成矣。刮取，更紙搗篩，入乳缽研如麵，和合諸藥為丸散。此鐵之精華，功用強於鐵粉也。今附。
　　禹錫云：按《日華子》云：鐵胤粉，止驚悸，虛癇，鎮五臟，去邪氣，強志，壯筋骨，治健忘，冷氣，心痛，痃癖癥結，脫肛痔瘻，宿食等。
　　鐵粉
　　味鹹，平，無毒。主安心神，堅骨髓，除百病，變白，潤肌膚，令人不老體健，能食。久服令人身重肥黑，合和諸藥各有所主。其造作粉，飛煉有法，文多不載。人多取雜鐵作屑飛之，令體重，真鋼則不爾。其針砂，市人錯鍒鐵為屑，和砂飛為粉賣之，飛煉家亦莫辨也。取鋼鐵為粉勝之。今附。
　　鐵落
　　味辛、甘，平，無毒。主風熱，惡瘡瘍疽，瘡痂疥，氣在皮膚中，除胸膈中熱氣，食不下，止煩，去黑子。一名鐵液。可以染皂。生牧羊平澤及枋音俘城或析城。採無時。
　　禹錫云：按《了#17華子》云：鐵液，治心驚邪，一切毒蛇蟲及蠶、漆咬瘡，腸風痔瘻，脫肛，時疾熱狂，并染鬢髮。今注：解在鐵精條。
　　石腦
　　味甘，溫，無毒。主風寒虛損，腰腳疼痺，安五臟益氣。一名石飴餅。生名山土石中。採無時。
　　陶隱居云：此亦鍾乳之類，形如曾青而白色黑斑，軟易破。今茅山東及西平山并有，鑿土龕取之。俗方不見用，《仙經》有劉君導仙散用之。又《真誥》曰李整採服，療風痺虛損而得長生。
　　理石
　　味辛、甘，寒、大寒，無毒。主身熱，利胃，解煩，益精明目，破積聚，去三蟲，除榮衛中去來大熱，結熱，解煩毒，止消渴及中風痿痺。一名立制石，一名肌石，如石膏，順理而細。生漢中山谷及盧山。採無時。滑石為之使。惡麻董#18。
　　陶隱居云：漢中屬梁州，盧山屬青州，今出寧州。俗用亦稀。
　　《衍義》曰：理石如長石，但理石如石膏，順理而細，其非順理而細者為長石，治療亦不相遼。
　　馬銜
　　無毒。主難產，小兒癇，產婦臨產時手持之，亦煮汁服一盞，此馬勒口鐵也。《本經》馬條注中，已略言之。今附
　　禹錫云：按《本經》難產通用藥云：馬銜，平。
　　礪石
　　無毒。主破宿血，下石淋，除癥結，伏鬼物惡氣。一名磨石。燒赤熱投酒中，飲之。即今磨刀石，取垽，傅蠼溺瘡，有效。又不欲人蹋之，令人患帶下，未知所由。又有越砥石，極細，磨汁滴目，除障闇，燒赤投酒中，破血瘕痛。功狀極同，名又相近，應是礪矣。《禹貢》法#19云：砥細於礪，皆磨石也。新補。見陳藏器。
　　石花
　　味甘，溫，無毒。酒漬服。主腰腳風冷，與殷孽同。一名乳花。
　　《唐本》注云：三月九月採之。乳水滴水上，散如霜雪者，出乳穴堂中。唐本先附。
　　《衍義》曰：石花，白色，圓如覆大馬杓，上有百十枝，每枝各槎牙，分歧如鹿角，上有細文起，以指撩之，錚錚然有聲。此石花也，多生海中石上，世亦難得，家中有一本，後又於大相國宮中見一本，其體甚脆，不禁觸擊。本條所注皆非。
　　光明鹽
　　味鹹、甘，平，無毒。主頭面諸風，目赤痛，多眵泪，生鹽州五原鹽池下，鑿取之，大者如升，皆正方光徹。一名石鹽。唐本先附。
　　禹錫云：謹按《蜀本》注云：亦呼為聖石。
　　石床
　　味甘，溫，無毒。酒漬服，與殷孽同。一名乳床，一名逆石。
　　《唐本》注云：陶謂孔公孽即乳床，非也。二孽在上，床花在下，性體雖同，上下有別，鍾乳水下凝積，生如笋狀，漸長，久與上乳相接為柱也。出鍾乳堂中，採無時。唐本先附。
　　膚青
　　味辛、鹹，平，無毒。主蠱毒及蛇、菜、肉諸毒，惡瘡。不可久服，令人瘦。一名推青，一名推石。生益州川谷。
　　陶隱居云：俗方及《仙經》并無用此者，亦相與不復識。
　　車轄
　　無毒。主喉痺及喉中熱寒。燒令赤，投酒中，及熱飲之。今附。
　　天子藉田三推犁下土
　　無毒。主驚悸癲邪，安神定魄，強志。入官不懼，利見大官，宜婚市。王者所封五色土亦其次焉。已前主病正爾，水服，餘皆藏寶。
　　社壇四角土
　　牧宰臨官，自取以也塗門戶，主盜不入境，今郡縣皆有社壇。
　　鑄鐘黃土
　　無毒。主卒心痛，疰忤惡氣。置酒中溫服之，彌佳也。
　　土蜂窠上細土
　　主腫毒，醋和為泥傅之。亦主蜘蛛咬。土蜂者，在地土中作窠者是。
　　春牛角上土
　　收置戶上，令人宜田。
　　桑根下土
　　搜成泥餅，傅風腫上，仍灸二三十壯，取熱通瘡中。又人中惡風水，肉腫一個差，以土碗灸二百壯，當下黃水，即差也。
　　胡燕窠內土
　　無毒。主風瘙癮疹，末，以水和傅之。又巢中草，主卒溺血，燒為灰，飲服。又主惡刺瘡，及浸淫瘡繞身至心者死，亦用之。
　　柱下土
　　無毒。主腹痛暴卒者，末，服方寸匕。
　　蟻穴中出土
　　取七枚如粒，和醋搽狐刺瘡。
　　故茅屋上塵
　　無毒。主老嗽。取多年烟火者，拂取上塵，和石黃、款冬花、婦人月經衣帶為末，以水和塗於茅上，待乾內竹筒子中，燒一頭，以口吸之入咽喉，數數咽之，無不差也。
　　圖經衍義本草卷之四　竟
　　＃1洗：晦明軒本作『洗洗」。
　　＃2銅：晦明軒本作『鋼』。
　　＃3丹方：晦明軒本作『加而』。
　　＃4燥：晦明軒本作『躁』。
　　＃5東：晦明軒本作『丙』。
　　＃6徹：晦明軒本作『澈』。
　　＃7材：晦明軒本作『枕』。
　　＃8賤：晦明軒本『賤』上有『貴』字。
　　＃9冷：晦明軒本作『令』。
　　＃10及斯國：晦明軒本無此三字。
　　＃11極：晦明軒本作『如』。
　　＃12用：晦明軒本作『丹』。
　　＃13翳：晦明軒本作『□』。
　　＃14今：晦明軒本作『候』。
　　＃15鹽：晦明軒本作『熱』。
　　＃16水：晦明軒本『水』下不疊『水』。
　　＃17了：晦明軒本作『日』。
　　＃18董：晦明軒本作『黃』。
　　＃19法：晦明軒本作『汪』。
　　圖經衍義本草卷之五
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　玉石部下品
　　伏龍肝
　　味辛，微溫。主婦人崩中，吐下#1血，止咳逆，止血，消癰腫毒氣。
　　《圖經》曰：文具石灰條下。
　　陶隱居云：此竈中封釜月下黃土也，取搗篩，合葫塗癰，甚效。以竈有神，故號為伏龍肝，并以遷#2隱其名爾。今人又用廣州鹽城屑，以療漏血、瘀血，亦是近耳之上#3兼得火燒之義也。
　　陳藏器云：竈中土及四交道土，合末以飲兒，辟夜啼。
　　《日華子》云：伏龍肝，熱，微毒。治鼻洪，腸風，帶下，血崩，泄精，尿血，催生下胞及小兒夜啼。
　　雷公云：凡使，勿誤用竈下土。其伏龍肝，是十年已來竈額內火氣積，自結如赤色石，中黃，其形貌八稜，取得後細研，以滑石水飛過兩遍，令乾，甩熟絹裹卻，取子時安於舊額內一伏時，重研用。
　　禹錫云：按《藥性論》云：伏龍肝，單用亦可。味鹹，無毒。末與醋調，塗癰腫。
　　《外臺秘要》：救急治心痛，冷熱。伏龍肝末，煮水服方寸匕。若冷，以酒服。又方：治癰腫。伏龍肝以蒜和作泥塗，用布上貼之，如乾，則再易。
　　蕭炳云：釜月中墨，一名釜臍下墨。
　　《千金方》：治風痱者，卒不能語，口噤，手足不隨而強直。伏龍肝五升，以水八升，和攪取汁飲之。
　　《廣利方》：治吐血，鼻衂不止。伏龍肝半升，以新汲水一大升淘取汁，和蜜頓服。
　　《十全博濟方》：治子死腹中，其母氣欲絕。伏龍肝二錢匕，以水調下，其土當兒頭上戴出。
　　《產寶方》：胞衣不出。取竈下土一寸，研碎，用好醋調令相得，內於臍中，續取甘草湯三四合服之，出。
　　《衍義》曰：伏龍肝，婦人血露，蠶沙一兩炒，伏龍肝半兩，阿膠一兩，同為末，溫酒調，空心服二三錢，以知為度。本條中有東壁土，陳藏器云：取其東壁土，久乾也。今詳之：南壁土，亦向陽久乾也，何不取？蓋東壁常先得曉日烘炙。日者太陽真火，故治瘟瘧。或曰：何不取午盛之時南壁上#4而取日初出東壁土者，何也？火生之時，其氣壯。故《素間》云：少火之氣壯。及其當午之時，則壯火之氣衰，故不取，實用此義。或曰：何以知日者太陽真火？以水精珠，或心凹銅鑒，向日射之，以艾承接其光聚處，火出。
　　石灰
　　味辛，溫。主疽瘍，疥瘙，熱氣，惡瘡，癩疾，死肌，墮眉，殺痔蟲，去黑子息肉，療髓骨疽。一名惡灰，一名希灰。生中山川谷。
　　《圖經》曰：石灰，生中山川谷，今所在近山處皆有之。此燒青石為灰也，又名石鍛。有兩種：風化，水化。風化者，取鍛了石，置風中自解，此為有力；水化者，以水沃之，則熱蒸而解，力差劣。古方多用合百草團末，治金瘡殊勝。今醫家或以臘月黃牛膽，取汁溲和，卻內膽中，掛之當風百日，研之更勝草葉者。又敗船茹灰刮取用亦同。
　　陶隱居云：中山屬代郡。今近山生石，青白色，作竈燒竟，以水沃之，即熱蒸而解末矣。性至烈，人以度酒飲之，則腹痛下痢，療金瘡亦甚良。俗名石堊。古今多以結冢，用捍水而辟蟲。故古冢中水，洗諸瘡，皆即瘥。
　　《唐本》注云：《別錄》及今人月療金瘡，止血，大效。若五月五日採蘩簍、葛葉、鹿活草、槲葉、芍藥、地黃葉#5、蒼耳葉、青蒿葉合石灰，搗為團如雞卵，暴乾末，以療瘡生肌，大神驗。
　　《日華子》云：味甘，無毒。生肌長肉，止血，并主白癜、癧瘍、瘢疵等。療冷，婦人粉刺，痔瘻疽瘡，癭贅疣子。又治產後陰不能合，濃煎汁熏洗。解酒味酸，令不壞，治酒毒，暖水臟，倍勝爐灰。又名鍛石。
　　雷公云：凡使，用醋浸一宿，漉出待乾，下火鍛，令腥穢氣出，用瓶盛，密蓋，放#6冷，拭上灰，令淨用。
　　《別本》注云：燒青石為灰也，有兩種：風化，水化。風化為勝。
　　禹錫云：謹按《蜀本》云：有毒，墮胎。
　　《藥性論》云：石灰，治瘑疥，蝕惡肉，不入湯服。止金瘡血，和雞子白、敗船茹，甚良。
　　《抱朴子˙內篇》：古大墓中多石灰汁，夏月行人有瘡者，見墓中清水，因自洗浴，瘡偶愈。於是諸病者聞之，悉往洗之，轉#7有飲以治腹內疾者。
　　《丹房鏡源》云：石灰伏硫黃，去錫上暈，制雄黃，制硇砂可用之。
　　《聖惠方》：治螻蛄咬人，用石灰醋和塗之。又方：治大腸久積虛冷，每因大便脫肛，收不能入方。炒石灰令熱，故帛裹，坐其上，冷即易之。
　　《外臺秘要》：元希聲侍郎治卒發疹秘驗方。石灰隨多少，和#8醋、漿水調塗，隨手即減。
　　《肘後方》：治產後陰道開不閉。石灰一斗熬之，令可燒草，以水二斗投灰中，適寒溫，入水中坐。
　　《梅師方》：治產後陰腫，下脫腸出，玉門不閉。取石灰一斗，熬令黃，以水三斗投灰中，放冷澄清，取一斗二升暖洗。
　　《孫用和方》：治誤吞金銀，或錢在腹內。石灰一杏核大，硫黃一皂子大，同研為末，酒調下。
　　《斗門方》：治刀斧傷。用石灰上包，定痛止血，立差。
　　《崔氏方》：治血痢十年方。石灰三升，熬令黃，以水一斗，攪令清澄，一服一升，日三服。
　　《衍義》曰：石灰，水調一盞，如稠粥，揀好糯米粒全者，半置灰中，半灰外。經宿，灰中米色變如水精。若人手面上有黑黶子及紋刺，先微微以針頭撥動，置少許如水精者於其上，經半日許，黶汁自出，剔去藥不用，且不得著水，三二日愈。又取新硬石灰一合，以醋炒，調如泥，於患偏風牽口喎邪人口唇上，不患處一邊塗之，立便牽正。
　　礜石
　　味辛、甘，大熱、生溫熟熱，有毒。主寒熱，鼠瘻，蝕瘡，死肌，風痺，腹中堅，癖邪氣，除熱，明目，下氣，除膈中熱，止消渴，益肝氣，破積聚，痼冷腹痛，去鼻中息肉。久服令人筋攣。火煉百日，服一刀圭。不煉服，則殺人及百獸。一名青分石，一名立制石，一名固羊石，一名白礜石，一名太白石，一名澤乳，一名食鹽。生漢中山谷及少室。採無時。得火良，棘針為之使，惡馬目毒公、鶩屎、虎掌、細辛，畏水。
　　《圖經》曰：礜石，生漢中山谷及少室，今潞州亦有焉。性大熱，置水中令水不冰，又堅而拒火，燒之一日夕，但解散而不奪其堅。市人多取潔白石當之，燒即為灰也。此藥攻擊積聚痼冷之病為良，用之須真者乃佳。又有特生礜石，生西域。張華《博物志》云：鸛巢中者為真，即此特生礜石也。然此色難得，人多使漢中者。
　　《藥性論》云：礜石，使，鉛丹為之使，味甘，有小毒。主除胸膈間積氣，去冷風濕痺，瘙癢。忌羊血。
　　陶隱居云：今蜀漢亦有，而好者出南康南野溪及彭城界中、洛陽城南塹，常取少室。生礜石內水中，令水不冰，如此則生亦大熱。今以黃土泥苞，炭火燒之，一日一夕，則解碎可用，療冷結為良。丹方及黃白衛多用之，此又湘東新寧及零陵皆有。白礜石能柔金。
　　《博物志》云：鸛伏卵時，取礜石周圍繞卵，以助暖氣。方衛家取鸛巢中礜石為真也。
　　胡洽：大露宿丸，主寒冷百病方。礜石煉、乾薑、桂心、皂莢、桔梗各三兩，附子二兩，六物搗篩，蜜丸。服如梧子五丸，日三，漸增，以知為度。又有匈奴露宿丸、硫黃丸，并主積聚及飲食不下，心腹堅實，皆用礜石。近世乃少用者。
　　《衍義》曰：礜石并特生礜石，《博物志》及陶隱居皆言此二石，鸛取之以擁卵，如此則是一物也。隱居又言《仙經》不云特生，則止是前白礜石。今補注但隨文解義，不見特生之意。蓋二條止是一物，但以特生不特生為異耳。所謂特生者，不附著他石為特耳。今用者絕少，惟兩字礜石入藥。然極須謹#9用，其毒至甚。及論鸛巢中者，皆無此石，乃曰：鸛常入水，冷，故取以擁卵。如此則鸕鶿、雁騖之類，皆食於水，亦自繁息生化，復不用此二石。其說往往取俗士之言，未嘗究其實而窮勾其理也。
　　砒霜
　　味苦、酸而有毒。主諸瘧，風痰在胸膈。可作吐藥，不可久服，能傷人。飛煉砒黃而成，造作別有法。
　　《圖經》曰：砒霜，舊不著所出郡縣，今近銅山處亦有之，惟信州者佳。其塊甚有大者，色如鵝子黃，明澈不雜。此類本處自是難得之物，每一兩大塊真者，人競珍之，市之不啻金價。古服食方中亦或用之，必得此類，乃可入藥。其市肆所畜，片如細屑，亦挾土石，入藥服之，為害不淺。誤中，解之用冷水研綠豆漿飲之乃無他。
　　雷公云：凡使，用小瓷瓶子盛，後入紫背天葵、石龍芮二味，三件便下火鍛，從巳至申，便用甘草水浸，從申至子，出，拭乾，卻入瓶盛，於火中鍛，別研三萬下用。
　　禹錫云：謹按《日華子》云：砒霜，暖。治婦人血氣衝心痛，落胎。又砒黃，暖，亦有毒。畏綠豆、冷水、醋。治瘧疾，腎氣帶，辟蚤蟲#10。入藥以醋煮殺毒，乃用。
　　《別說》云：謹按：今信州玉山有砒井，官中封禁甚嚴。生不夾石者，色赤甚如雄黃，以冷水磨，解熱毒，治痰壅甚效。近火即殺人，《圖經》所謂不啻金價者，此也。若今市人通貨者，即取山中夾砂石者，燒烟飛作白霜，乃碎屑而芒刺，其傷火多者，塊大而微黃，則《圖經》所謂如鵝子色明澈者，此也。古方并不入藥，唯是#11燒煉丹石家用。近人多以治瘧，然大#12意本以生者能解熱毒。蓋瘧本傷暑故用。今俗醫乃不究其理，即以所燒霜用，服之#13必吐下，因此幸有安者，遂為定法，爾後所損極長#14，不可不謹#15也。初取飛燒霜時，人在上風十餘丈外立，下風所近草木皆死；又見以和飯毒鼠，若貓、犬食死鼠者亦死，其毒過於射罔遠矣，可不察之。
　　《聖惠方》：治卒中風，昏憒若醉，痰涎壅盛，四肢不收。方用砒霜如綠豆大，研，以新汲水調下少許，用熟水投，大吐即愈。若未吐，再服。
　　《博濟方》：小兒牙宣，常有鮮血不止，牙齦臭爛。砒黃抄一錢，麝香抄半錢，同研細末，用紙條子以生油塗之，後摻藥末在上，少用末，剪作小片紙棋子大，看大小用，插在爛動處。
　　《簡要濟眾方》：治瘧神聖丹：砒霜半錢，研黑豆麵一錢，右件二味細研，滴水丸小豆大，雄黃為衣。未發時空心面東，新水下三丸。
　　青霞子云：《寶藏論》云：砒霜，若草伏住火胎#16，色不變移，溶成汁，添得者，點銅成銀。若見質枯折者，不堪用。
　　《衍義》曰：砒霜，瘧家或用，纔過劑，則吐瀉兼作，須濃研綠豆汁，仍兼冷水飲，得石腦油即伏。今信州鑿坑井，下取之。其坑#17常封鎖，坑中有濁綠水，先絞水盡，然後下鑿取。生砒謂之砒黃，其色如牛肉，或有淡白路，謂石非石，謂土非土，磨研酒飲，治癖積氣有功。纔見火，便有毒，不可造次服也。取砒之法：將生砒就置火上，以器覆之，令砒烟上飛，著覆器，遂凝結，累然下垂如乳。尖長者為勝，平短者次之。《圖經#18》言大塊者，其大塊者以是下等，片如細屑者極下也。入藥當用如乳尖長者，直須詳謹。
　　硇砂
　　味鹹、苦、辛，溫，有毒。不宜多服。主積聚，破結血，爛胎，止痛下氣，療咳嗽宿冷，去惡肉，生好肌。柔金銀，可為焊音旱藥。出西戎，形如牙消，光淨者良。驢馬藥亦用。
　　《圖經》曰：硇砂，出西戎，今西涼夏國及河東、陝西近邊州郡亦有之。然西戎來者，顆塊光明，大者有如拳，重三五兩，小者如指面，入藥最緊。邊界出者，雜碎如麻豆粒，又挾砂石，用之須飛澄去土石訖，亦無力，彼人謂之唱氣砂。此藥近出唐世，而方書著古人單服一味，伏火作丸子，亦有兼硫黃、馬牙消輩合餌者，不知方出何時？殊非古法。此本攻積聚之物，熱而有毒，多食腐壞人腸胃，生用又能化人心為血，固非平居可餌者。
　　陳藏器云：硇砂，主婦人、丈夫贏瘦積病，血氣不調，腸嗚，食飲不消，腰腳疼冷，痃癖痰飲，喉中結氣，反胃吐水。令人能食，肥健。一飛為酸砂，二飛為伏翼，三飛為定精，色如鵝兒黃，和諸補藥為丸，服之有暴熱。飛煉有法，亦能變鐵。
　　《日華子》云：北庭砂，味辛、酸，暖，無毒。畏一切酸。補水臟，暖子官，消冷癖瘀血，宿食不消，氣塊痃癖，及血崩帶下，惡瘡息肉。食肉飽脹，夜多小便，女人血氣心疼，丈夫腰胯酸重，四肢不任。凡修制，用黃丹、石灰作櫃，緞赤使無毒。世人自疑爛肉，如人被刃傷，以北庭罯傅定，當時生痂。亦名狄鹽者。
　　禹錫云：謹按《藥性論》云：硇砂，有大毒。畏漿水，忌羊血。味酸、鹹。能銷五金八石，腐壞人腸胃。生食之，化人心為血。中者，研生綠豆汁，飲一二升解之。道門中有伏煉法。能除冷病，大益陽事。
　　蕭炳云：硇砂，使。生不宜多服，光淨者良，今生北庭為上。
　　《外臺秘要》：救急治魚骨鯁在喉中。以少#19硇砂，口中咀嚼，咽之立下。
　　《經驗方》：硇砂丸方：硇砂不計多少，用罐子內著硇砂，上面更坐罐子一個，用紙筋、白土和上下俱泥了。窨乾後，從辰初時便用蒼耳自在落下葉，將來搗羅為末，藥上鋪頭蓋底，上面罐子內用水坐著，水旋添，火燒從罐子外五寸已來圍繞，欲盡更添火，移向前罐子周迴，火盡更旋燒促向前，計一伏時為度，更不移火，即#20閑雜人及婦人不得見，一伏時住。取來搗羅為末，醋、麵糊為丸如桐子大。每服逐日十丸至十五丸，溫酒或米飲下，并無忌，若燒吃三二斤，進食無病。
　　《陳巽方》：治元臟虛冷，氣攻臍#21腹疼痛。硇砂一兩，川烏頭生去皮臍，杵為末一二兩，硇砂生研，用纖霞草末二兩，與硇砂同研勻，用一小砂罐子，不固濟，慢火燒，候罐熱，將拌了者硇砂入罐子內，不蓋口，燒炭火一秤，候火盡爐寒取出研，與烏頭生#22同研勻，湯浸蒸餅丸如桐子大。每服三丸，或木香湯、醋湯任下。
　　青霞子云：《寶藏論》硇砂，若草伏住火不碎，可轉制得諸石藥，并引諸藥，可治婦人久冷。硇砂為五金賊也，若石藥并灰霜伏得，不堪用也。
　　《太清服煉靈砂法》：北庭砂所稟陰石之氣，性含陽毒之精，功能消敗去穢益陽。
　　《丹房鏡源》云：硇砂性有大毒，或沉冷之疾可服則愈，久服有癰腫。出北庭白黃者，訣曰為之金賊，能制合群藥。藥中之使，自制雄、雌黃。
　　《衍義》曰：硇砂，金銀有偽，投鎔窩中，其偽物盡消散。矧人腹中有久積，故可潰腐也。合他藥治目中翳，用之須水飛過，入瓷器中，於重湯中煮其器，使自乾，殺其毒及去其塵穢。
　　鉛丹
　　味辛，微寒，主吐逆胃反，驚癇疾，除熱下氣，止小便利，除毒熱臍攣，金瘡溢血。煉化還成九光，久服通神明。一名鉛華，生於鉛。生蜀郡平澤。
　　《圖經》曰：文具鉛錫條下。
　　陶隱居云：即今熬鉛所作黃丹也。畫用者，俗方亦稀用，惟#23《仙經》塗丹釜所須，云化成九光者，當謂九光丹以為釜爾，無別變煉法。
　　《日華子》云：涼，無毒。鎮心安神，療反胃，止吐血及嗽，傅金瘡長肉，及湯火瘡，染鬚髮。可煎膏。
　　禹錫云：謹按《藥性論》云：鉛丹，君。主治驚悸狂走，嘔逆，煩渴。煎膏用，止痛生肌。
　　今注云：此即今黃丹也，與粉錫二物，俱是化鉛為之。按李含光《音義》云：黃丹、胡粉皆化鉛，未聞用錫者，故《參同契》云：若胡粉投炭中，色壞還隱鉛。《抱朴子˙內篇》云：愚人乃不信黃丹及胡粉是化鉛所作，今唐注以二物俱炒錫，大誤矣。
　　《肘後方》：客忤，中惡之類，多於道間門外得之，令人心腹疼痛，脹滿，氣衝心胸，不即治亦害人。救之方：真丹方寸匕，蜜三合和服之，口噤者折齒灌。
　　《經驗方》：碧霞丹：治吐逆立效。北來黃丹四兩篩過，用好米醋半斤，同藥入銚內煎令乾，卻用炭火三稱，就銚內煅透紅，冷，取研細為末，用粟米飯丸如梧子大。煎酵湯下七丸，不嚼，只一服。
　　《王氏博濟方》：治風癇驅風散：鉛丹二兩，白礬二兩，為末。用磚相鬥，以紙鋪磚上，先以丹鋪紙上，次以礬鋪丹上，然後用紙掩，卻將十斤柳木柴燒過為度，取出細研。每服一錢，溫酒下。
　　《劉氏方》：治小兒瘧方：黃丹兩錢匕，以蜜水和與服，冷即以酒和，令服之良。
　　《治瘧方》：百草霜：黃丹等分細研。每服二錢匕，於發日空心米飲調服，不過兩服愈。
　　《衍義》曰：鉛丹，本謂之黃丹，化鉛而成。別有法，《唐本》注：炒錫作，然《經》稱鉛丹，則炒錫之說誤矣。亦不為難辨，蓋錫則色黯暗，鉛則明白，以此為異。治瘧及久積皆用。
　　鉛
　　味甘，無毒。鎮心安神，治傷寒毒氣，反胃嘔穢，蛇蜴所咬，炙熨之。
　　《圖經》曰：鉛，生蜀郡平澤；錫，生桂楊#24山谷。今有銀坑處皆有之。而臨賀出錫尤盛，亦謂之白鑞。鉛丹，黃丹也。粉錫，胡粉也。二物并是化鉛所作，故附於鉛。鏡雖銅而皆用錫雜之，乃能明白，故鏡鼻附於錫。謹按《字書》：謂錫，為鑞，鉛為青金，雖相似而入用殊別也。又有鉛霜，亦出於鉛。其法以鉛雜水銀十五分之一，合煉作片，置錯#25瓮中密封，經久成霜，亦謂之鉛白霜。性極冷，入治風痰及嬰孺驚滯藥。今之醫家用之尤多。
　　《經驗方》：治發背及諸般癰毒瘡。黑鉛一片，甘草三兩，微炙剉，用酒一斗，著空瓶在傍，先以甘草置在酒瓶內，然後熔鉛投在酒瓶中，卻出酒，在空瓶內取出鉛，依前熔後投，如此者九度，并甘草去之，只留酒，令病者飲，醉寢即愈。
　　《勝金方》：烏髭鬢，明目，牢齒牙。黑鉛半斤，大鍋內熔成汁，旋入桑條灰，柳木攪令成沙，右以熟絹羅為末。每日早晨揩齒後，用溫水漱在盂內，取用其水洗眼，治諸般眼疾。髭黃白者，用之皆變黑。
　　青霞子云：《寶藏論》云：黑鉛草伏得成實#26可點銅為銀，并鑄作鼎，養朱砂住得火，養水銀住火，斷粉霜住火。
　　錫
　　味辛，寒，無毒。主伏尸毒螫音釋，殺三蟲，去鱉瘕，療惡瘡，墮胎，止小便利。一名解錫。
　　《圖經》曰：文具鉛條下。
　　陶隱居云：即今化鉛所作胡粉也。其有金色者，療尸蟲甚良，而謂之粉錫，事與經乖。
　　《唐本》注云：鉛丹、胡粉，實用錫造。陶今言化鉛作之，《經》云粉錫，亦為探誤矣。
　　陳藏器云：胡粉，本功外，主久痢成疳。和水及雞子白服，以糞黑為度，為其殺蟲而止痢也。
　　《日華子》云：光粉，涼，無毒。治癰腫瘻爛，嘔逆，療癥瘕，小兒疳氣。
　　今注：按《本經》呼為粉錫，然其實鉛粉也。故英公序云：鉛、錫莫辨者，蓋謂此也。
　　禹錫云：按《藥性論》云：胡粉，使，又名定粉。味甘、辛，無毒。能治積聚不消，焦炒，止小兒疳痢。
　　《外臺秘要》：誤吞錢并金銀物。以胡粉一兩，搗調之，分再服。食水#27銀金，如吞金銀物在腹中，服之令消洋出之。
　　《千金方》：治瘡中水。胡粉、炭灰白等分，脂和塗孔上，水即止。
　　《肘後方》：治篤病新起早勞，食飲多致復欲死方：水服胡粉少許。《傷寒類要》同。
　　《張文仲方》：治反胃吐逆，內陰下恆濕且臭，或作瘡。但以胡粉一分粉之即差，常用大驗。又方：治寸白蟲。熬胡粉令速燥，平旦作肉臛，以藥方寸匕內臛中，服之有大效。又方：小兒疳瘡。胡粉熬八分，猜脂和塗之，差為度，油亦得。
　　《子母秘錄》：小兒夜啼。胡粉服水調三豆大，日三服。
　　《衍義》曰：粉錫，胡粉也，又名定粉。止泄痢，積聚久痢。
　　銅青
　　平，微毒。治婦人血氣心痛，合金瘡，止血，明目，去膚赤息肉。生銅皆有青，青則銅之精華，銅器上綠色是，北庭罯者最佳。治目時淘洗用。
　　陳藏器云：陶云青銅不入方用。按青銅明目，去膚赤，合金瘡，止血，入水不爛，令瘡青黑。生熟銅皆有青，即是銅之精華，大者即空綠，以次空青也。銅青，獨在銅器上綠色者是。
　　代赭
　　味苦、甘，寒，無毒。主鬼疰，賊風，蠱毒，殺精物惡鬼，腹中毒邪氣，女子赤沃漏下，帶下百病，產難，胞衣不出，墮胎、養血氣，除五臟血脈中熱，血痺血瘀，大人、小兒驚氣入腹及陰痿不起。一名須丸。出姑幕者名須丸，出代郡者名代赭。一名血師。生齊國山谷。赤紅青色如雞冠有澤，染爪甲不渝者良。採無時。畏天雄。
　　《圖經》曰：代赭，生齊國山谷，今河東、京東山中亦有之，以赤紅赤#28色如雞冠有澤，染爪甲不渝者良。古方染#29丸治小兒用代赭，云無真者，以左顧牡蠣代使，乃知真者難得。今醫家所用，多擇取大塊，其上文頭如浮漚下#30者為勝，謂之丁頭代赭，採無時。次條又有白堊，生邯鄲山谷，即畫家所用者，多而且賤，一名白善土。胡居士云：始興小桂縣鄉有白善，俗方稀用。今處處皆有，人家往往用以院衣。《山海經˙西山經》石□之山#31，其陰灌水出焉，而北流於愚水，其中有流赭，以塗牛馬無病。郭璞注云：赭，赤土也#32。今人以朱塗牛角，云以辟惡。又云：大次之山，其陽多堊。又《北山經》：天池之山，其中多黃堊。又《中山經》：蔥襲#33之山，其中有大谷，多白、黑、青、黃堊。注云：言有雜色之堊也。然則赭以西土者為貴，堊有五色，入藥惟白者取#34。
　　陶隱居云：舊說云是代郡城門下土。江東久#35絕，頃魏國所獻，猶是彼間赤土爾，非復真物，此於俗用乃疏，而為仙方之要，并與戎鹽、鹵鹹皆是急須。
　　《唐本》注云：此石多從代州來，云山中採得，非城門下土，又言生齊地山谷。今齊州亭山出赤石，其色有赤、紅、青者。其赤者，亦如雞冠且潤澤，土人惟採以丹楹柱，而紫色且暗，此物與代州出者相似，古來用之。今靈州嗚沙縣界河北，平地掘深五尺得者，皮上赤滑，中紫如雞肝，大勝齊、代者#36。
　　《日華子》云：代赭，畏附子。止吐血，鼻衂，腸風，痔瘻，月經不止，小兄驚癇，疳疾，反胃，止瀉痢，脫精，尿血，遺溺，金瘡長肉，安胎，健脾，又治夜多小便。
　　禹錫云：謹按《藥性論》云：代赭，使，雁門城土，乾薑為使。味甘，平。治女子崩中，淋瀝不止，療生子不落。味溫#37，服之辟鬼魅。
　　蕭炳云：代赭，臣。
　　《斗門方》：治小腸氣。用血師一兩，米醋一升，以火燒血師通赤，淬入醋中，以淬竭為度，搗羅如麵。用湯調下一大錢，即差，如神矣。血師即代赭也。
　　石燕
　　以水煮汁飲之，主淋有效。婦人難產，兩手各把一枚，立驗。出零陵。
　　《圖經》曰：石燕，出零陵郡，今永州祁陽縣江傍沙灘上有之。形似蚶而小，其實石也。或云生山洞中，因雷雨則飛出，墮於沙上而化為石，未審的否。今人催生，令產婦兩手各握一枚，須臾子則下。
　　《唐本》注云：俗云因雷雨則從石穴中出，隨雨飛墮者，妄也。永州祁陽縣西北百一十五里土岡上，掘深丈餘取之。形似蚶而小，堅重如石也。
　　陳藏器云：石燕，主消渴，取水牛鼻和煮飲之。自死者鼻，不如落崖死者良。唐本先附。
　　《日華子》云：石燕，涼，無毒。出南土穴中，凝強#38似石者佳。
　　禹錫云：謹按《蜀本》作蛹，注云：《爾雅》云：螺，小者蛹音含。
　　禹錫等謹按：蕭炳云：別有乳洞中食乳有命者，亦名石燕，似蝙蝠口方，生氣物也。
　　《食療》云：在乳穴石洞中者，冬月採之堪食。餘月採者，只堪治病，不堪食也。又，治法：取石燕一十#39枚，和五味炒令熟，以酒一斗，浸三日，即每夜臥時飲一兩盞，隨性也。甚能補益，進飲食，令人健力。
　　《聖惠方》：治傷寒，小腹脹滿，小便不通。用石燕搗羅為末，不計時候，蔥白湯調半錢，得通為度。
　　《簡要濟眾方》：治淋疾。石燕子七個，搗如黍米粒大，新桑根白皮三兩，到如豆粒，同拌#40令勻，分作七貼。用水一盞煎一貼，取半盞去滓，溫服，空心、午前、至夜各一服。
　　《衍義》曰：石燕，今人用者如蜆蛤之狀，色如土，堅重則石也。既無羽翼，焉能自石穴中飛出，何故只墮沙灘上？此說近妄。《唐本》注：永州土岡上，掘深丈餘取之。形似蚶而小，重如石，則此自是二#41物，餘說不可取。治虛積藥中多用。
　　鐺墨
　　主蠱毒中惡，血暈吐血。以酒或水細研，溫服之。亦塗金瘡，生肌止血。瘡在面，切勿塗之，黑入肉如印，此鐺下墨是也。
　　禹錫云：謹按《蜀本》云：鐺墨無毒。
　　東壁土
　　主下部瘡，脫肛。陶隱居云：此屋之東壁上土爾，當取東壁之東邊，謂當先見日光，刮取用之。亦療小兒風臍，又可除油污衣，勝石灰、滑石。
　　赤銅屑
　　以醋和如麥飯，袋盛，先刺腋下脈，去血，封之，攻腋臭神效。又熬使極熱，投酒中，服五合，日三，主賊風反折。又燒赤銅五斤，內酒二斗中百遍，服同前，主賊風甚驗。
　　禹錫云：謹按《日華子》云：銅屑，味苦，平，微毒。明目，治風眼，接骨焊齒，療女人血氣及心痛。
　　錫銅鏡鼻臣禹錫等謹按月閉通用藥云：錫銅鏡鼻，平。
　　主女子血閉，癥瘕，伏腸，絕孕及伏尸邪氣。生桂陽山谷。
　　陶隱居云：此物與胡粉異類，而今共條，當以其非止成一藥，故云附見錫品中也。古無純銅作鏡者，皆用錫雜之。《別錄》用銅鏡鼻，即是今破古銅鏡鼻爾。用之當燒令赤，內酒中飲之。若置醞中出入百過，亦可搗也。鉛與錫，《本經》云生桂陽，今則乃出臨賀，猶是分桂陽所置。鉛與錫相以，而入用大異。
　　《日華子》云：古鑒，平，微毒#42。
　　井底砂
　　至冷，治湯火燒瘡用之。
　　《千金方》蝎螫人，以井底泥塗傅之，溫則易之。
　　戎鹽
　　味鹹，寒，無毒。主明目、目痛，益氣，堅#43肌骨，去毒蠱，心腹痛，溺血吐血，齒舌血出。一名胡鹽。生胡鹽山及西羌北地酒泉福祿城東南角。北海青、南海赤。十月採。
　　陶隱居云：今俗中不復見鹵鹹，惟魏國所獻虜鹽即是。河東大鹽，形如結冰圓強，味鹹、苦。
　　《日華子》云：戎鹽，平。助水臟，益精氣，除五臟癥結，心腹積東，痛瘡疥癬等。即西蕃所出。
　　《衍義》曰：戎鹽，成垛，裁之如枕，細白，味甘、鹹。亦功在卻血。腎，治目中瘀赤、澀昏。
　　大鹽
　　味甘、鹹，寒，無毒。主腸胃結熱，喘逆，胸中病。令人吐。生那鄹及何東池澤。漏蘆為之使。
　　禹錫云：按蕭炳云：大鹽，臣。
　　《衍義》曰：大鹽，新者不苦，久則鹹苦。今解州鹽池所出者，皆成斗子，其形大小不等，久亦苦。海水煎成者，但味和。二鹽互有得失。入藥及金銀作，多用大鹽及解鹽。傍海之人多黑色，蓋日食魚鹽，此走血之驗也。齒縫中血出，鹽湯嗽之，及接藥入腎。北虜以鹽淹尸，使不腐。
　　鹵鹹
　　味苦、鹹，寒，無毒。主大熱、消渴、狂煩，除邪及下蠱毒，柔肌膚，去五臟腸胃留熱結氣，心下堅，食已嘔逆喘滿，明目目痛。生河東鹽池。
　　陶隱居云：是煎鹽釜下凝滓。
　　《唐本》注云：鹵鹹既生河東，河東鹽不釜煎，明非凝滓。此是鹼土名鹵鹹，今人熟皮用之。
　　漿水
　　味甘、酸，微溫，無毒。主調中，引氣宣和，強力通關，開胃止渴，霍亂泄痢，消宿食。宜作粥，薄暮啜之，解煩去睡，調理腑臟。粟米新熟白花者佳。煎令醋止嘔喊，白人膚體如繒帛。為其常用，故人不齒其功。冰漿至冷，婦人懷妊，不可食之，食譜所忌也。
　　《衍義》曰：漿水，不可同李實飲，令人霍亂吐利。
　　井華水
　　味甘，平，無毒。主人九竅大驚出血，以水噀面。亦主口臭，正朝含之，吐棄廁下，數度即差。又令好顏色，和朱砂服之。又堪煉諸藥石，投酒醋令不腐。洗目膚翳，及酒後熱痢，與諸水有異，其功極廣。此水井中平旦第一汲者，《本經》注井苔條中略言之，今此重細解也。新補。
　　菊華水
　　味甘，溫，無毒。除風補衰，久服不老，令人好顏色，肥健，益陽道，溫中，去痼疾。出南陽酈縣北潭水，其源悉芳。菊生被崖，水為菊味。盛洪之《刻州記》云：酈縣菊水，太尉胡廣，久患風贏，常飲此水，後疾遂瘳。此菊甘美，廣後收此菊實播之京師，處處傳植。《抱朴子》云：南陽酈縣山中，有甘谷水，所以甘者，谷上左右皆生甘菊，菊花墮其中，歷世彌久，故水味為變。其臨此谷中居民，皆不穿井，悉食甘谷水，食無不壽考。故司空王暢、太尉劉寬、太傅袁院皆為南陽太守，每到官，常使酈縣月送甘谷水四十斛，以為飲食。此諸公多患風痺及眩冒，皆得愈。新補。
　　《衍義》曰：菊花水，本條言南陽酈縣北潭水，其源悉芳。菊生被崖，水為菊味，此甚怪。且菊生於浮土上，根深者不過尺，百花之中，此特淺露，水泉莫非深遠而來。況菊根亦無香，其花當九月十月間，止三兩旬中，焉得香入水也？若因花而香，其無花之月合如何也？殊不詳。水自有甘、淡、鹹、苦，焉知無有菊味者？宜細詳之。
　　地漿
　　寒，主解中毒煩悶。
　　陶隱居云：此掘地作坎，以水沃其中，攪令濁，俄頃取之，以解中諸毒。山中有毒菌，人不識，煮食之，無不死。又楓樹菌食之，令人笑不止，唯飲土漿皆差，餘藥不能救矣。
　　臘雪
　　味甘，冷，無毒。解一切毒，治天行時氣溫疫，小兒熱癇狂啼，大人丹石發動，酒後暴熱，黃疸，仍小溫服之。藏淹一切果實良。春雪有蟲，水亦便敗，所以不堪收之。新補。見陳藏器及《日華子》。
　　泉水
　　味甘，平，無毒。主消渴，反胃，熱痢熱淋，小便赤澀。兼洗漆瘡，射癰腫。令散，久服卻溫，調中，下熱氣，利小便，并多飲之。又新汲水，《百一方》云：患心腹冷病者。若男子病，令女人以一杯與飲；女子病，令男子以一杯與飲。又解合口椒毒。又主食魚肉，為骨所鯁。取一杯水，合口向水，張口取水氣，鯁當自下。又主人忽被墜損腸出，以冷水噴之，令身噤，腸自入也。又臘日夜，令人持椒井傍，無與人語，內椒井中，服此水去溫氣。《博物志》云：凡諸飲水，療疾皆取新汲清泉，不用停污濁暖，非直無效，固亦損人。新補。
　　半天河
　　微寒。主鬼疰，狂，邪氣，惡毒。
　　陶隱居云：此竹籬頭水也，及空樹中水，皆可飲，并洗諸瘡用之。
　　《衍義》曰：半天河水，一水也。然用水之義有數種，種各有理。如半天河水，在上天澤水也，故治心病、鬼疰、狂、邪氣、惡毒。
　　熱湯
　　主忤死。先以衣三種#44，籍#45作死人腹上，乃取銅器若瓦器盛湯著衣上，湯冷者去衣，大冷者換湯，即愈。又霍亂，手足轉筋。以銅器若瓦器盛湯熨之，亦可令蹋器使腳底熱徹，亦可以湯捋之，冷則易，用醋煮湯更良，煮蓼子及吳茱萸汁亦好。以綿絮及破氈角腳，以湯淋之，貴在熱徹。又繰絲湯，無毒，主蛔蟲。熱取一盞服之，此煮繭汁，為其殺蟲故也。又燖豬湯，無毒，主產後血刺心痛欲死，取一盞溫服之。新補。見《抱朴子》、陳藏器。
　　《衍義》曰：熱湯，助陽氣，行經絡。患風冷氣痺人，多以湯渫腳至膝上，厚覆使汗出周身。然別有藥，亦終假湯氣而行也。四時暴泄利，四肢冷，臍腹疼，深湯中坐，浸至腹上，頻頻作，生陽佐藥，無速於此。虛寒人始坐湯中必戰，仍常令人伺守之。
　　圖經衍義本草卷之五　竟
　　#1下：原脫，據晦明軒本補。
　　#2遷：晦明軒本作『迂』。
　　#3上：晦明軒本作『土』。
　　#4上：晦明軒本作『土』。
　　#5葉：原作『藥』，據晦明軒本改。
　　#6放：原作『於』，據晦明軒本改。
　　#7轉：晦明軒本作『傳』。
　　#8和：原作『秘』，據晦明軒本改。
　　#9謹：晦明軒本作『慎』。
　　#10蟲：晦明軒本作『虱』。
　　#11是：晦明軒本作『見』。
　　#12大：原作『火』，據晦明軒本改。
　　#13服之：此下原有『其坑常封鎖坑中有濁綠水先絞水盡然後下鑿取。生砒謂之砒黃，其色如牛肉，或有淡白路，謂石非石，謂上非土，磨研』四十六字乃《衍義》文錯簡於此據晦明軒本刪移。
　　#14長：晦明軒本作『多』。
　　#15謹：晦明軒本作『慎』。
　　#16胎：晦明軒本作『鍛』。
　　#17其坑：此下四十六字原錯簡在《別說》文內，據晦明軒本移正。
　　#18經：原脫，據晦明軒本補。
　　#19少：晦明軒本『少』下有『許』字。
　　#20即：晦明軒本作『卻』。
　　#21臍：原作『劑』，據晦明軒本改。
　　#22生：晦明軒本作『末』。
　　#23惟：原作『帷』，據晦明軒本改。
　　#24楊：晦明軒本作『陽』。
　　#25錯：晦明軒本作『醋』。
　　#26實：晦明軒本作『寶』。
　　#27水：晦明軒本無『水』字。
　　#28赤：晦明軒本作『青』。
　　#29染：晦明軒本作『紫』。
　　#30下：晦明軒本作『丁』。
　　#31山：原脫，據晦明軒本補。
　　#32赤土也：此下八十四字原錯簡在『《唐本》注』中，據晦明軒本移正。
　　#33襲：晦明軒本作『聾』。
　　#34取：晦明軒本作『耳』。
　　#35久：原作『九』據晦明軒本改。
　　#36者：此下原有『赤土也。今人以朱塗牛角，云以辟惡。又云：大次之山，其陽多堊。又《北山經》天池之山，其中多黃堊。又《中山經》襲之山，其中有大谷，多白、黑、青、黃堊。注云：言有雜色之堊也。然則赭以西土者為貴，堊有五色，入藥惟白者取」八十四字乃《圖經》文錯簡於此，據晦明軒本刪移。
　　#37味溫：晦明軒本『味』作『末』，『溫』字屬下讀。
　　#38強：原作薑，據晦明軒本改。
　　#39一十：晦明軒本作『二七』。
　　#40拌：原作『伴』，據晦明軒本改。
　　#41二：晦明軒本作『一』。
　　#42毒：原脫，據晦明軒本補。
　　#43堅：原作『緊』，據晦明軒本改。
　　#44種：晦明軒本作『重』。
　　#45籍：晦明軒本作『藉』。
　　圖經衍義本草卷之六
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　玉石部下品
　　白堊
　　味苦、辛，溫，無毒。主女子寒熱，癥瘕，月閉，積聚，陰腫痛，漏下，無子，泄痢。不可久服，傷五臟，令人羸瘦。一名白善。生邯鄲山谷。採無時。
　　《圖經》曰：文具代赭條下。
　　《藥性論》云：白堊，使，味甘，平。主女子血結，月候不通，能澀腸止痢，溫暖。
　　陶隱居云：此即今畫用者，甚多而賤，俗方亦稀，《仙經》不須。
　　《日華子》云：白善，味甘。治瀉痢，痔瘻，泄精，女子子宮冷，男子水臟冷，鼻洪，吐血。名白堊，入藥燒用。
　　雷公云：凡使，勿用色青并底白者，先單搗令細，三度篩過了，又入缽中研之。然後將鹽湯飛過，浪乾。每修事白堊一兩，白鹽一分，投於清#1水中，用銅器物內，沸十餘沸了，然後用此沸了水飛過白堊，免結澀人腸也。
　　禹錫云：按《唐本》云：胡居士言，始興小桂縣晉陽鄉有白善。
　　青琅玕
　　味辛，平，無毒。主身癢，火瘡，癰傷，白禿，疥瘙，死肌，浸淫在皮膚中。煮煉服之，起陰氣，可化為丹。一名石珠，一名青珠。生蜀郡平澤。採無時。殺錫毒，得水銀良，畏雞骨。
　　《圖經》曰：青琅玕，生蜀郡平澤。蘇恭注云：琅玕乃有數種，是琉璃之類，火齊寶也。琅玕五色，具#2以青者入藥，為勝，出雟州以西烏白蠻中及于闐國也。今秘書中有《異魚圖》載，琅玕青色，生海中，云海人於海底以網掛得之，初出水紅色，久而青黑，枝柯似珊瑚而上有孔竅如蟲蛀，擊之有金石之聲，乃與珊瑚相類。其說不同，人莫能的識。謹按《尚書˙禹貢》：雍州厥貢璆琳琅玕。
　　陶隱居云：此《蜀都賦》所稱青珠黃環也。黃環乃是草，苟取名類而種族為乖。琅玕亦是崑山上樹名，又《九真經》中大丹名也。此石今亦無用，惟以療手足逆臚。化丹之事，未的見其術。
　　《唐本》注云：琅牙乃有數種色，是琉璃之類，火齊寶也。且琅牙五色，具以青者入藥為勝。今出雋州以西烏白蠻中及于闐國也。
　　《日華子》云：玻璃，冷，無毒。安心，止驚悸，明目，摩翳障。
　　禹錫云：按陳藏器云：琉璃，主身熱目赤，以水浸令冷熨之。《韵集》曰：火齊珠也。《南州異物志》云：琉璃本是石，以自然灰理之可為器，硨磲、碼碯并玉石類，是西國重寶。《佛經》云：七寶者，謂金、銀、琉璃、硨磲、碼碯、玻璃、真珠是也。或云珊瑚、琥珀。今碼碯碗上刻鏤為奇工者，皆以自然灰又昆吾刀治之，自然灰，今時以生#3皮膠作假者，非也。
　　《衍義》曰：青琅玕，《書》曰：三危既宅。三危，西裔之山也，厥貢推#4球琳琅玕。孔穎達以謂琅玕石似玉。《新書》亦謂三苗、西戎。《西域記》云：天竺國山#5出此物。陶隱居謂為本；名大丹名#6既是大丹名，則《本經》豈可更言煮煉服之。又曰：可化為丹。陶不合遠引，非此琅玕也。
　　自然銅
　　味辛，平，無毒。療折傷，散血止痛，破積聚。生邕州山岩中出銅處，於坑中及石間採得，方圓不定，其色青黃如銅，不從礦煉，故號自然銅。
　　《圖經》曰：自然銅，生邕州山岩中出銅處，今信州、火山軍皆有之。於銅坑中及石間採之，方圓不定，其色青黃如銅，不從礦煉，故號自然銅。今信州出一種，如亂銅絲狀，云在銅礦中，山氣熏蒸，自然流出，亦若生銀，如老翁鬚之類，入藥最好。火山軍出者，顆塊如銅，而堅重如石，醫家謂之銗石，用之力薄。採無時。今南方醫者說，自然銅有兩三體：一體大如麻黍，或多方解，纍纍相綴，至如斗大者，色煌煌明爛如黃金、□石，最上；一體成塊，大小不定，亦光明而赤；一體如薑、鐵矢之類。又云：今市人多以銗石為自然銅，燒之皆成青焰如硫黃者是也。此亦有二三種：一種有殼如餘糧，擊破其中光明如鑒，色黃類□石也；一種青黃而有墻壁，或文如束針；一種碎理如團砂者，皆光明如銅，色多青白而赤少者，燒之皆成烟焰，頃刻都盡。今藥家多誤以此為自然銅，市中所貨往往是此。自然銅用多須鍛，此乃畏火，不必形色，只此可辨也。
　　雷公云：石髓鉛即自然銅也。凡使，勿用方金牙，其方金牙真似石髓鉛，若誤餌，吐煞人。其石髓鉛，色似乾銀泥，味微甘。如採得，先捶碎，同甘草湯煮一伏時，至明漉出，攤令乾，入臼中搗了，重篩過，以醋浸一宿，至明，用六一泥泥瓷合子，約盛得二升已來，於文武火中養三日夜，才乾便用蓋蓋了，泥用火鍛兩伏時，去土抉蓋，研如粉用。若修事五兩，以醋兩鎰為度。
　　禹錫云：按《日華子》云：自然銅，涼。排膿消瘀血，續筋骨，治產後血邪，安心，止驚悸，以酒磨服。
　　《衍義》曰：自然銅，有人飼折翅雁，後遂飛去。今人打撲損，研極細，水飛過，同當歸、沒藥各半錢，以酒調，頻服，仍以手摩痛處。
　　金牙
　　味鹹，無毒。主鬼疰，毒蠱，諸疰。生蜀郡，如金色者良。
　　《圖經》曰：金牙，生蜀郡，今雍州亦有之。《本經》以如金色者良，而此物出於溪谷，在蜀漢江岸石間打出者，內即金色，岸摧入水，年久者多黑。葛洪治風毒厥，有大小金牙酒，但浸其汁而飲之。古方亦有燒淬去毒入藥者。孫思邈治風毒及鬼痙，南方瘴氣，傳尸等，各有大小金牙散之類是也。
　　陶隱居云：今出蜀漢，似粗金，大小如棋子而方。又有銅牙亦相似，但外色黑，內色小淺，不入藥。金牙惟合酒、散。
　　唐本#7注：打出者，內即金色，岸摧入水，久者皆黑。近南山溪谷、茂州、維#8州者皆勝。
　　《日華子》云：味甘，平。治一切冷風氣，暖腰膝，補水臟，驚悸，小兒驚癇。入藥并燒淬去粗汁用。
　　禹錫云：謹按《藥性論》云：金牙石，君。治一切風，筋骨孿急，腰腳不遂。燒浸服之良。
　　《衍義》曰：金牙，今方家絕不用。以此故，商客無利不販賣，醫者由是委而不用，兼所出惟蜀郡有之，蓋亦不度也。餘如《經》。
　　金星石
　　寒，無毒。主脾肺壅毒，'及主肺損吐血、嗽血，下熱涎，解眾毒。今多出濠州。又有銀星石，主療與金星石大體相似。
　　《圖經》曰：金星石，生并州、濠州。寒，無毒。主脾、肺壅毒及肺損出血，嗽血，下熱涎，解眾毒。又有一種銀星石，體性亦相似，採無時。
　　《衍義》曰：金星石、銀星石，治大風疾。別有法，須燒用。金星石於蒼石內，外有金色麩片，銀星石有銀色麩片。又一種深青色，堅潤中有金色如麩片，不入藥，玉人碾為器，或婦人首飾。餘如《經》。
　　礞石
　　治食積不消，留滯在臟腑，宿食癥塊久不差及小兄食積羸瘦，婦人積年食癥，攻刺心腹。得硇砂、巴豆、大黃、荊三棱等良。可作丸服用之，細研為粉。一名青礞石。新定。
　　薑石
　　味鹹，寒，無毒。主熱豌豆瘡，丁毒等腫。生土石間，狀如薑，有五種色，白者最良，所在有之，以爛不磣者好，齊州歷城東者佳。
　　《外臺秘要》：《救急》治乳癰腫如碗大，痛甚。取白薑石搗末一二升，用雞子白和如□傅腫上，乾易之，此方頻試驗。如雞子慮罪，取榆白皮和搗傅。立差。
　　《衍義》曰：薑石，所在皆有，須不見日色，旋取微白者佳。治丁#9腫殊效。
　　井泉石
　　大寒，無毒。主諸熱，治眼腫痛，解心臟熱結，消去腫毒及療小兒熱疳，雀目，青盲。得大黃、梔子，治眼瞼腫。得決明、菊花，療小兒眼疳生翳膜，甚良。亦治熱嗽。近道處處有之，以出饒陽郡者為勝，生田野間地中，穿地深丈餘得之。形如土色，圓方、長短、大小不等，內實而外則重重相疊，採無時。用之當細研為粉。不爾使人淋。又有一種如薑石，時人多指以為井泉石者，非是。
　　《圖經》曰：井泉石，生深州城西二十里劇家村地泉內，深一丈許。其石如土色，圓方、長短、大小不等，內實外圓，作層重疊相交。其性大寒，無毒。解心臟熱結，消去腫毒及療小兒熱疳。不拘時月採。
　　花乳石
　　主金瘡止血，又療產婦血暈惡血。出陝華諸郡。色正黃，形之大小、方圓無定。欲服者，當以大火燒之。金瘡止血，正爾刮末傅之即合，仍不作膿潰。或名花蕊石。採無時。
　　《圖經》曰：花蕊#10石，出陝州閿鄉縣。體至堅重，色如硫黃，形塊有極大者，人用琢器。古方未有用者，近世以合硫黃同鍛，研末傅金瘡，其效如神。又人倉卒中金刃，不及鍛合，但刮石上取細末傅之。
　　《別說》云：《圖經》玉石中品有花蕊石一種，主治與此同，是一物。
　　《衍義》曰：花乳石，其色如硫黃，《本經》第五卷中已著。今出陝、華間，於黃石中，間有淡白點，以此得花之名。今惠民局花乳石散者皆是此物。陝人又能鐫為器。《圖經》第二卷中，易其名為花蕊石，是卻取其色黃也。更無花乳之名，慮歲久為世所惑，故書之。
　　不灰木
　　大寒。主熱痱瘡，和棗葉、石灰為粉，傅身。出上黨。如爛木，燒之不然，石類也。
　　《圖經》曰：不灰木，出上黨，今澤、潞山中皆有之，蓋石類也。其色青白如爛木，燒之不然，以此得名。或云滑石之根也，出滑石處皆有，亦名無灰木。採無時。今處州山中出一種松石，如松榦而實石也，或云松久化為石，人家多取以飾山亭，及琢為枕。雖不入藥，然與不灰木相類，故附之。
　　陳藏器云：不灰木要燒成灰，即斫破，以牛乳煮了便燒，黃牛糞燒之成灰。中和二年，於李宗處見傳。
　　《丹房鏡源》云：不灰木煮汞。
　　禹錫云：大寒，無毒。
　　蓬砂
　　味苦、辛，暖，無毒。消痰止嗽，破癥結，喉痺。及焊金銀用。或名鵬砂。新補。見《日華子》。
　　《圖經》曰：文具硇砂條下。
　　《衍義》曰：蓬砂，含化咽津，治喉中腫痛，膈上痰熱，初覺便治，不能成喉痺，亦緩取效可也。南番者，色重褐，其味和，其效速；西戎者，其色白，其味焦，其功緩，亦不堪作焊。
　　鉛霜
　　冷，無毒。消痰，止驚悸，解酒毒，療胸膈煩悶，中風痰實，止渴。新補。見《日華子》。
　　《圖經》曰：文具鉛條下。
　　《十全博救方》治鼻衂方。鉛白霜為末，取新汲水調二#11字。
　　《簡要濟眾方》：治室女月露滯澀，心煩恍惚。鉛白霜細研為末，每服一錢，溫地黃汁一合調下。生乾地黃煎湯調下亦得。
　　《衍義》曰：鉛霜，《圖經》已著其法，治上膈熱涎塞。塗木瓜失酸味，金剋木也。
　　蛇黃
　　主心痛，疰忤，石淋，產難，小兒驚癇，以水煮研服汁。出嶺南，蛇腹中得之，圓重如錫，黃黑青雜色。
　　《圖經》曰：蛇黃，出嶺南，今越州、信州亦有之。《本經》云：是蛇腹中得之，圓重如錫，黃黑青雜色。注云多赤色，有吐出者，野人或得之。今醫家用者，大如彈丸，堅如石，外黃內黑色，二月採。云是蛇冬蟄時所含土，到春發蟄，吐之而去。與舊說不同，未知孰是？
　　今注：蛇黃多赤色，有吐出者，野人或得之。唐本先附。
　　禹錫云：謹按《日華子》云：冷，無毒。鎮心。如入藥，燒赤三四次，醋淬，飛研用之。
　　古文錢
　　平。治翳障，明目，療風赤眼，鹽滷浸用。婦人橫逆產，心腹痛，月隔，五淋，燒以醋淬用。新補。見《日華子》。
　　《圖經》曰：文具鉛條下。
　　陳藏器云：大錢，錢#12注中陶云不入用。按錢青者是大錢，煮汁服，主五淋。磨入目，主盲瘴膚赤。和薏苡根煮服，主心腹痛。煮比輪錢以新汲水投服之，又主時氣。含青錢，又主口內熱瘡。以二十文燒令赤，投酒中服之，立差。又主婦人橫產。
　　《衍義》曰：古文錢，古銅焦赤有毒，治目中瘴瘀，腐蝕壞肉。婦人橫逆產，五淋多用。非特為有錫也，此說非是。今但取景王時大泉五十及寶貨，秦半兩，漢莢錢、大小五銖，吳大泉五百、大泉當千，宋四銖、二銖，及梁四柱，北齊常平五銖。爾後，其品尚多，如此之類方可用。少時常自患暴赤目腫痛，數日不能開。客有教以生薑一塊，洗淨去皮，以古青銅錢刮取薑汁，就錢棱上點。初甚苦熱，泪蔑面，然終無損。後有患者，教如此點，往往疑惑。信士點之，無不獲驗，一點遂愈，更不可再作。有瘡者不可用。
　　冬灰
　　味辛，微溫。主黑子，去疣音尤息肉，疽蝕疥瘙。一名藜灰。生方谷川澤。
　　陶隱居云：此即今洗衣黃灰爾，燒諸蒿、藜，積聚煉作之，性亦烈，又荻灰尤烈。欲銷黑痣、疣贅，取此三種灰和水蒸以點之即去，不可廣用，爛人皮肉。
　　《衍義》曰：冬灰，諸家止解灰而不解冬，亦其闕也。諸灰一烘而成，惟冬灰，則經三四月方徹爐。灰既曉夕燒灼，其力得不全燥烈乎？而又體益重。今一而成者體輕，蓋火力劣，故不及冬灰耳。
　　銅礦石
　　味酸，寒，有小毒。主丁腫惡瘡，驢馬脊瘡，臭腋，石上水磨取什塗之。其丁腫，末之傳瘡上，良。今按《別本》注云：狀如薑石而有銅星，熔取鋼也。唐本先附。
　　銅弩牙
　　主婦人產難，血閉，月水不通，陰陽隔塞。
　　陶隱居云：即今人所用射者爾，取燒赤內酒中，飲汁，得古者彌勝。
　　禹錫云：按《日華子》云：平，微毒。
　　特生礜石
　　味甘，溫，有毒。主明目，利耳，腹內絕寒，破堅結及鼠瘻，殺百蟲惡獸。久服延年。一名蒼礜石，一名鼠毒。生西域。採無時。火煉之良，畏水。
　　陶隱居云：舊鸛巢中者最佳，鸛常入水冷，故取以壅卵令熱。今不可得。惟用出漢中者，其外形紫赤色，內白如霜，中央有臼，形狀如齒者佳。
　　握雪礜石
　　味甘，溫，無毒。主痼冷，積聚，輕身延年，多食令人熱。
　　《唐本》注云：出徐州西宋里山。入土丈餘於爛土石間，黃白色，細軟如麵。一名化公石，一名石腦。煉服別有法。唐本先附。
　　梁上塵
　　主腹痛，噎，中惡，鼻衂，小兒軟瘡。唐本先附。
　　《日華子》云：平，無毒。禹錫云：按《藥對》云：梁上塵，微寒。
　　土陰孽
　　味鹹，無毒。主婦人陰蝕，大熱，乾痂。生高山崖上之陰，色白如脂。採無時。
　　陶隱居云：此猶似鍾乳、孔公孽之類，故亦有孽名，但在崖上爾，今時有之，但不復採用。
　　車脂
　　主卒心痛，中惡氣，以溫酒調及熱攪服之。又主婦人姤乳，乳癰，取脂熬令熱塗，亦和熱酒服。今附。
　　禹錫云：謹按陳藏器云：車脂，味辛，無毒。主鬼氣，溫酒烊令熱服之。
　　釭中膏音工
　　主逆產，以膏畫兒腳底即正。又主中風，發狂。取膏如雞子大，以熱醋攪令消，服之。今附。
　　《千金方》：一治妊娠腹中痛。燒車釭脂末，內酒中服。亦治咳嗽。
　　煅竈灰
　　主癥痕堅積，去邪惡氣。
　　陶隱居云：即今鍛鐵竈中灰爾，兼得鐵力。以治暴癥，大有效也。
　　陳藏器云：竈突後黑土，無毒。主產後胎衣不下。末服三指撮，暖水及酒服之。天未明時取驗。
　　淋石
　　無毒，主石淋。此是患石淋人或於溺中出者，如小石，水磨服之，當得碎石隨溺出。今附。
　　禹錫云：謹按《日華子》云：淋石，暖。
　　方解石
　　味苦、辛，大寒，無毒。主胸中留熱，結氣，黃疸，通血脈，去蠱毒。一名黃石。生方山。採無時。惡巴豆。
　　陶隱居云：按《本經》長石一名方石，療體亦相似，疑是此也。
　　《唐本》注云：此石性冷，療熱不喊石膏也。
　　蒼石
　　味甘，平，有毒。主寒熱，下氣，瘻蝕，殺禽獸。生西域。採無時。
　　陶隱居云：俗中不復用，莫識其狀。
　　石蠶
　　無毒。主金瘡，止血，生肌，破石淋，血結。摩服之，當下碎石。生海岸石傍，狀如蠶，其實石也。今附。
　　禹錫云：謹按《藥訣》云：石蠶，味苦，熱，有毒。
　　石腦油
　　主#13小兒驚風，化涎，可和諸藥作丸服。宜以瓷器貯之，不可近金銀器，雖至完密，直爾透之。道家多用，俗方亦不甚須。新定。
　　白瓷瓦屑
　　平，無毒，主婦人帶下白崩，止嘔吐，破血，止血。水摩，塗瘡滅瘢。定州者良，餘皆不如。唐本先附。
　　烏古瓦
　　寒，無毒。以水煮及漬汁飲，止消渴。取屋上年深者良。唐本先附。
　　禹錫云：按《藥性論》云：烏古瓦，亦可單用。煎湯服，解人中大熱。
　　玉井水
　　味甘，平，無毒。久服神仙，令人體潤，毛髮不#14白。出諸有玉處，山谷水泉皆有。猶潤於草木，何況於人乎。夫人有髮毛，如山之草木，故山有玉而草木潤，身有玉而毛髮黑。《異類》云：崑崙山有一石柱，柱上露盤，盤上有玉水溜下，土人得一合服之，與天地同年。又太華山有玉水，人得服之長生。玉既重寶，水又靈長，故能延生之望。今人近山多壽者，豈非玉石之津乎？故引水為玉證。
　　秋露水
　　味甘，平，無毒。在百草頭者愈百疾，止消渴，令人身輕不饑，肌肉悅澤。亦有化雲母成粉，朝露未晞時拂取之。柏葉上露，主明目。百花上露，令人好顏色。露即一般所在有異，主療不同。
　　甘露水
　　味甘美，無毒。食之潤五臟，長年不饑神仙，綠是感應天降祐兆人也。
　　梅雨水
　　洗瘡疥，滅瘢痕。入醬令易熱#15，沾衣便腐，浣垢如灰汁，有異他水。江淮已南，地氣卑濕，五月上旬連下旬尤甚。月令土潤溽暑是五月中氣，過此節已後，皆須曝書。漢˙崔寔七夕曝書，阮咸焉能免俗，蓋此謂也。梅沾衣，皆以梅葉湯洗之脫也，餘并不脫。
　　醴泉
　　味甘，平，無毒。主心腹痛，疰忤鬼氣邪穢之屬，并就泉空腹飲之。時代升平，則醴泉涌出，讀古史大有此水，亦以新汲者佳。止熱消渴及反胃，腹痛，霍亂為上。
　　甘露蜜
　　味甘，平，無毒。主胸膈諸熱，明目止渴。生巴西絕域中，如□也。
　　漢武帝立金莖，作仙人掌承露盤，取雲表之露，服食以求仙。
　　水花
　　平，無毒。主渴。遠行山無水處，和苦栝蔞為丸，朝預服二十丸，永無渴。亦入殺野獸藥，和狼毒、皂莢、礬石為散，揩安獸食餘肉中，當令不渴，渴恐飲水藥解，名水沫。江海中間，久沫成乳石，故如石水沫，猶軟者是也。
　　生熟湯
　　味鹹，無毒。熬鹽投中飲之，吐宿食毒惡物之氣，臚脹欲為霍亂者，覺腹內不穩，即進一二升，令吐得盡，便愈。亦主痰瘧，皆須吐出痰及宿食，調中消食。又人大醉及食瓜果過度，以生熟湯浸身，湯皆為酒及苽味。《博物志》云：浸至腰，食苽可五十枚，至脛頸則無限。
　　屋漏水
　　主洗犬咬瘡，以水澆屋檐承取用之，以水滴檐下令土濕，取土以傅犬咬處瘡上，中大有毒，能消瘡毒惡疾。
　　圖經衍義本草卷之六竟
　　#1清：晦明軒本作『斗」。
　　#2具：晦明軒本作『其』。下《唐本》注中仿此。
　　#3生：晦明軒本作『牛』。
　　#4推：晦明軒本作『惟』。
　　#5山：晦明軒本作『正』。
　　#6本：晦明軒本作『木』。
　　#7本：原脫，據晦明軒本補。
　　#8維：晦明軒本作『雍』。
　　#9丁：原作『下』，據晦明軒本改。
　　#10蕊：晦明軒本作『乳』。
　　#11二：晦明軒本作『一』。
　　#12錢：晦明軒本作『銀』。
　　#13主：原作『生』，據晦明軒本改。
　　#14不：原脫，據晦明軒本補。
　　#15熱：晦明軒本作『熟』。
　　圖經衍義本草卷之七
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部上品之上
　　黃精
　　味甘，平，無毒。主補中益氣，除風濕，安五臟。久服輕身延年，不饑。一名重樓，一名菟竹，一名雞格，一名救窮，一名鹿竹。一名萎蕤；一名仙人餘糧，一名垂珠，一名馬箭；一名白及。生山谷。今南北皆有之，以嵩山、茅山者為佳。二月三月採根，陰乾。
　　《圖經》曰：黃精，舊不載所出州郡，二月採根。蒸過，暴乾用。今通八月採，山中人九蒸九暴，作果賣，甚甜美而黃黑色。《博物志》一云：天老謂黃帝曰：太陽之草名黃精，餌之可以長生。
　　陶隱居云：今處處有。二月始生，葉狀似竹，根似萎蕤。根如鬼臼。俗方無用，《仙經》所貴。根、葉、華、實皆可餌服，酒散隨宜，具在斷穀方中。黃精葉乃與鈎吻相似，惟莖不紫、花不黃為異，而人多惑。
　　《唐本》注云：黃精肥地生者，即大如拳；薄地生者，猶如拇指。
　　《日華子》云：補五勞七傷，助筋骨，止饑，耐寒暑，益脾胃，潤心肺。單服九蒸九暴，食之駐顏。
　　雷公云：凡使，勿用鈎吻，真似黃精，只是葉有毛鈎子二個，是別認處，若誤服害人。黃精葉似竹葉。凡採得；以溪水洗淨後蒸，從巳至子，刀薄切，曝乾用。
　　《抱朴子》云：服其花，勝其實，其實勝其根。但花難得。服黃精十年，乃可大得其益耳。斷穀不及术，术餌令人肥健，可以負重涉險，但不及黃精甘美易食。凶年可以與老小休#1糧。
　　《食療》云：餌黃精，能老不饑。其法：可取瓮子去底，釜上安置令得所，盛黃精令滿。密蓋蒸之，令氣溜，即曝之。第二遍蒸之亦如此。九蒸九曝。凡生時有一石，熟有三四斗。蒸之若生，則刺人咽喉；暴使乾，不爾朽壞。其生者，若初服，只可一寸半，漸漸增之。十日不食，能長服之，止三尺五寸#2。服三百日後，盡見鬼神，餌必升天。根、葉、花、實皆可食之。但相對者是，不對者名扁#3精。
　　《稽神錄》：臨川有士人虐所使婢，婢乃逃入山中，久之見野草枝葉可愛，即拔取根食之甚美，自是常食，久而遂不饑，輕健。夜息大樹下，聞草中動，以為虎，懼而上樹避之。及曉下平地，其身欻然凌空而去，或自一峰之頂，若飛鳥焉。數歲，其家人採薪見之，告其主，使捕之不得，一日遇絕壁下，以網三面圍之，俄而騰上山頂。其主異之，或曰此婢宿#4有仙骨，不過靈藥服食。遂以酒饑五味香美，置往來之路，觀其食否，果來食，食訖不能遠去，擒之，具述其故。指所食之草，即黃精也。
　　《道藏神仙芝草經》：黃精，寬中益氣，五臟調良，肌肉充盛，骨體堅強，其力倍，多年不老，顏色鮮明，髮白更黑，齒落更生。
　　《博物志》：昔黃帝問天老曰：天地所生，豈有食之令人不死乎？天老曰：太陽之草，名曰黃精，餌之可以長生；太陰之草，名曰鈎吻，不可食，入口立死。人信鈎吻之殺人，不信黃精之益壽，不亦甚乎□
　　《聖惠方》：神仙，服黃精成地仙，根莖不限多少，細剉陰乾搗末，每日摩水調服，服一年變老為少。
　　菖蒲
　　味辛，溫，無毒。主風寒濕痺，咳逆上氣，開心孔，補五臟，通九竅，明耳目，出音聲，主耳聾，癰瘡，溫腸胃，止小便利，四肢濕痺，不得屈伸，小兒溫瘧，身積熱不解，可作浴湯。久服輕身，聰耳目，不忘，不迷惑，延年，益心智，高志不老。一名昌陽。生上洛池澤及蜀郡嚴道。一寸九節者良，露根不可用。一名堯韭，今處處有之，生石磧上，五月、十二月採根，陰乾。秦皮、秦艽為之使，惡地膽、麻黃。
　　《圖經》曰：菖蒲，其根盤屈有節，狀如馬齦#5大，一根傍引三四根，傍根節尤密，一寸九節者佳，亦有十二節者。蜀人用治心腹冷氣搊痛者，取一二寸槌碎，同吳茱萸煎湯飲之，良。黔、蜀蠻人亦常將隨行，卒患心痛，嚼一二寸，熱湯或酒送亦效。
　　陶隱居云：菖蒲大根者，主風濕，不堪服食。此藥甚去蟲并蚤虱，而今都不言之。真菖蒲葉有脊，一如劍刃，四月、五月亦小釐華也。東澗溪側又有名溪蓀者，根形氣色極似石上菖蒲，而葉正如蒲，無脊。俗人多呼此為石上菖蒲者，謬矣。此止主咳逆，亦斷蚤虱爾，不入服。
　　《日華子》云：除風下氣，丈夫水臟、女人血海冷敗，多忘長智，除煩悶，止心腹痛，霍亂轉筋，治客風瘡疥，澀小便，殺腹臟蟲及蚤虱。耳痛作末炒，承熱裹罯#6甚驗。忌飴糖、羊肉。
　　《抱朴子》云：韓藂#7服之十三年，身生毛，日誦書萬言，冬#8不寒。又須得石上，寸九節，紫花尤善。
　　《漢武帝內傳》：武帝上嵩山，見仙，長二丈。問#9曰：吾九嶷山人也，聞中嶽有石上菖蒲，一寸九節，食之長生，故來採之。忽然不見。
　　《別說》云：其池澤所生，肥大節疏粗慢，恐不可入藥，唯可作果盤，蓋氣味不烈而和淡爾。
　　《千金方》：日月未足而欲產者。搗菖蒲根汁一二升，灌喉中。又方：治產後崩中下血不止。菖蒲一兩半剉，酒二盞，煎取一盞去滓，分三服，食前溫服。又方：治好忘，久服聰明益智。七月七日取菖蒲酒服三方寸匕，飲酒不醉，好事者服而驗之。不可犯鐵，若犯之，令人吐逆。
　　《肘後方》：扁鵲云：中惡與卒死、鬼擊亦相類，為治皆參取而用之。已死，搗菖蒲生根，絞汁灌之，立瘥。一又方：耳聾。菖蒲根一寸，巴豆一粒一去心，二物合搗，分作七丸。綿裹塞，耳，日著一丸，效。又方：卒胎動不安，或腰痛胎轉搶心，下血不止。菖蒲根汁三升服之。
　　《衍義》曰：菖蒲，世又謂之蘭蓀，生水次，失水則枯，根節密者氣味足。有人患遍身生熱毒瘡，痛而不癢，手足尤甚，然至頸而止#10，黏著衣被，曉夕不得睡，痛不可任。有下俚教以菖蒲三斗，剉，日乾之，春羅為末，布蓆上，使一病瘡人恣臥其間，仍以被衣覆之。既不黏著衣被，又復得睡，不五七日至#11，其瘡如失。後自患此瘡，亦如此用，應手神驗。其石菖蒲根絡石而生者，節一乃密，入藥須此等。
　　菊花
　　味苦、甘，平，無毒。主風頭頭眩、腫痛，目欲脫，泪出，皮膚死肌，惡風，濕痺，療腰痛去來陶陶，除胸中煩熱，安腸胃，利五脈，調四肢。久服利血氣，輕身，耐老，延年。一名節花，一名日精，一名女節，一名女花，一名女莖，一名更生，一名周盈，一名傅延年，一名陰成。生雍州川澤及田野。正月採根，三月採葉，五月採莖，九月採花，十一月採實，皆陰乾。术、枸根、桑根白皮為之使。
　　《圖經》曰：菊花，紫莖而氣香，厚至柔嫩可食者，其為真。主丈夫、婦人久患頭風眩悶，頭髮乾落，胸中痰結，每風發即頭旋，眼昏暗，不覺欲倒者，是其候也。
　　《藥性論》云：甘菊花，使。能治熱頭風旋倒地，腦骨疼痛，身上諸風令消散。
　　陶隱居云：菊有兩種：一種莖紫，氣香而味甘，葉可作羹食者，為真；一種青莖而大，作蒿苦#12氣，味苦不堪食者名苦薏，非真。其花正相似，唯以甘、苦別之爾。
　　《日華子》云：治四肢遊風，利血脈，心煩，胸膈壅悶，并癰毒，頭痛，作枕明目，葉亦明目，生熟可食。
　　楊損之云：甘者入藥，苦者不任。
　　《食療》云：甘菊可作羹，主頭風，目眩；泪出，去煩熱，利五臟。
　　《肘後方》：犯丁腫垂死。菊葉一握，搗絞汁一升，入口即活，此神驗。冬用其根。
　　《衍義》曰：菊花，近世有二十餘種，惟單葉花小而黃綠，葉色深小而薄，應候而開者是也。《月令》所謂菊有黃花者也。又鄧州白菊，單葉者亦入藥，餘依#13經不用。專治頭目風熱，今多收之作枕。
　　人參
　　味甘，微寒、微溫，無毒。主補五臟，安精神，定魂魄，止驚悸，除邪氣，明目，開心，益智，療腸胃中冷，心腹鼓痛，胸脅逆滿，霍亂吐逆，調中，止消渴，通血脈，破堅積，令人不忘。久服輕身延年。一名人銜，一名鬼蓋，一名神草，一名人微，一名土精，一名血參。如人形者有神。生上黨山谷及遼東。高麗、潞州、澤、易、檀、箕、幽、媯等州并出，蓋以其山相連接，故皆有之。次出海東新羅國，又出渤海，今河東諸州及泰州皆有之。又河北閩中來者，俱不及上黨者佳。二月、四月、八月上旬採根，竹刀刮，暴乾，無令見風。茯苓為之使，惡溲疏，反藜蘆。又云：馬蘭為使，惡鹵鹹。
　　《圖經》曰：試上黨人參者，當使二人同走，一與人參含之，一不與人參，俱走三五里許，其不含人參者必大喘，含者氣息自如，此乃人參之力也。李絳《兵部手集方》療反胃，嘔吐無常，粥飲入口即吐，困弱無力，垂死者，以上黨人參三大兩擘破，水一大升，煮取四合，熱頓服。唐名醫治心腹病。
　　《藥性論》云：人參，主五臟氣不足，五勞七傷，虛損痰#14弱，吐逆不下食，止霍亂煩悶，嘔噦，補五臟六腑，保中守神。
　　陶隱居云：上黨郡在冀州西南。今魏國所獻即是，形長而黃，狀如防風，多潤實而甘。俗用不入服乃重百濟者，形細而堅白，氣味薄於上黨。次用高麗，高麗即是遼東。形大而虛軟，不及百濟。百濟今以屬高麗，高麗所獻，兼有兩種，止應擇取之爾。實用并不及上黨者。高麗人讚曰：三椏五葉，背陽向陰，欲來求我，椵樹相尋。椵音賈。今注：高#15麗、百濟者。太行山所出，謂之紫團參。
　　《日華子》云：殺金石藥毒，調中治氣，消食開胃，食之無忌。
　　《外臺秘要》：治蜂、蝎螫人方。人參嚼以封之。
　　《千金方》：開心，肥健。大人參一分，豬肘#16十分，酒拌，服百日，滿體髓溢，日誦千言，肌膚潤，去熱風痰。
　　《經驗後方》：治大人、小兒不進乳食，和氣去痰。人參四兩，半夏一兩，生薑汁熬一宿，曝乾為末，麵糊丸，如綠豆大。每服十丸，食後生薑湯吞下。又方：治狗咬破傷風。以人參不計多少，桑柴火燒令烟絕，用盞子合研為末，糝在瘡上，立效。
　　《勝金方》：治吐血。以人參一味為末，雞子清投新伋水調下一錢服之。又治咳嗽上氣，喘急。
　　《衍義》曰：人參，今之用者，皆河北榷場博易到，盡是高麗所出，率虛軟味薄，不若潞州上黨者味厚體實，用之有據。
　　天門冬
　　味苦、甘，平、大寒，無毒。主諸暴風濕偏痺，強骨髓，殺三蟲，去伏尸，保定肺氣，去寒熱，養肌膚，益氣力，利小便，冷而能補，久服輕身，益氣延年，不饑。一名顛勒。生奉高山谷。二月、三月、七月、八月採根，暴乾。垣衣、地黃為之使，畏曾青。
　　《圖經》曰：今處處有之。春生藤蔓，大如釵股，高至丈餘，葉如茴香，極尖細而疏滑，有逆刺，亦有澀而無刺者。其葉如絲杉而細散，皆名天門冬。夏生白花，亦有黃色者。秋結黑子，在其根枝傍。入伏後無花，暗結子。其根白或黃紫色，大如手指，長二三寸，大者為勝，頗與百部根相類。
　　《藥性論》云：主肺氣咳逆，喘息促急，除熱，通腎氣。療肺痿，生癰吐膿，治濕疥，止消渴，去熱中風，宜久服。煮食之，令人肌體滑澤，除身中一切惡氣，不潔之疾。
　　《唐本》注云：此有二種，苗有刺而澀者，無刺而滑者，俱是門冬。俗云顛刺、浣草者，形貌詺之。雖作數名，終是一物。二根浣垢俱淨，門冬、浣草，互名之也。詺，音瞑。
　　《日華子》云：貝母為使。鎮心，潤五臟，益皮膚，悅顏色，補五勞七傷。治肺氣并嗽，消痰，風痺，熱毒遊風，煩悶吐血，去心用。
　　楊損之云：服天門冬，誤食鯉魚中毒，浮萍解之。
　　《抱朴子》云：或名地門冬，或名筵門冬，或名巔棘，或名淫羊食，或名管松。其生高地，根短味甜氣香者上；其生水側下地者，葉細似蘊而微黃，根長而味多苦氣臭者下。亦可服食，然喜令人下氣，為益又遲也。服之百日，皆丁壯兼倍，快於术及黃精也。杜紫微服之，御八十妾，有男一百四十人#17。
　　《食療》云：補虛勞，治肺勞，止渴，去熱風。可去皮、心，入蜜煮之，食後服之。若曝乾，入蜜丸尤佳。
　　《外臺秘要》：治風癲引脅牽痛，發作則吐，耳如蟬嗚。天門冬去心、皮，曝乾搗篩，酒服方寸匕。
　　孫真人#18《枕中記》：天門冬，釀酒服之，去癥瘕積聚，風痰癲狂，三蟲伏尸，除瘟痺，輕身益氣，令人不饑，百日還年卻老。
　　《道書》云：欲不畏寒，取天門冬、茯苓等分為末，服方寸匕，日再服。大寒時，單衣汗出。
　　《列仙傳》：赤頂子食天門冬，齒落更生，細髮復出。
　　《神仙傳》：甘始者，太原人，服天門冬，在人間二百餘年。
　　《修真秘旨方》：神仙，服天門冬三十斤，細切，陰乾，搗末。每服三錢，酒調下，日五六服。二百日後怡泰，拘急者緩，羸劣者強；三百日身輕；三年走及奔馬。
　　《衍義》曰：天門冬，麥門冬之類，雖曰去心，不可浸出脂液。其不知者，乃以湯浸一二時，柔即柔矣，然氣味都盡。用之不效。治肺熱之功為多，其味苦，但專泄而不專收，寒多人禁服。餘如二經。
　　甘草國老
　　味甘，平，無毒。主五臟六腑寒熱邪氣，堅筋骨，長肌肉，倍力，金瘡尰，解毒，溫中下氣，煩滿短氣，傷臟咳嗽，止渴，通經脈，利血氣，解百藥毒。為九土之精，安和七十二種石，一千二百種草。久服輕身延年。一名蜜甘，一名美草，一名蜜草，一名潞草。生河西川谷積沙山及上郡。二月、八月除日採根，暴乾十日成。术、乾漆、苦參為之使，惡遠志、反大戟、羌花、甘遂、海藻四物。
　　《圖經》曰：有人中烏頭、巴豆毒#19，甘草入腹即定。崔元亮《海上方》治發背秘法，李北海云此方神授，極奇秘。以甘草三大兩，生搗，別篩末，大麥麵九兩，於一大盤中相和攪令勻，取之#20好酥少許，別捻入藥，令勻，百沸水溲如餅劑，方圓大於瘡一分，熱傅腫上，以油斤#21及故紙隔令通風，冷則換之。已成膿水自出，未成腫便內消。
　　《藥性論》云：主腹中冷痛，治驚癇，除腹脹滿，補益五臟，制諸藥毒，養腎氣內傷，令人陰痿。主婦人血瀝，腰痛，虛而多熱，加而用之。
　　陶隱居云：河西、上郡不復通市，今出蜀漢中，悉從汶山諸夷中來。赤皮斷理，看之堅實者，是抱罕草，最佳。抱罕，羌地名。亦有火炙乾者，理多虛疏。又有如鯉魚腸者，被刀破不復好。青州間亦有，不如。又有紫甘草，細而實，乏時可用。此草最為眾藥之主，經方少不用者，猶如香中有沉香也。國老，即帝師之稱，雖非君，為君所宗，是以能安和草石而解諸毒也。
　　《日華子》云：安魂定魄，補五勞七傷，一切虛損，驚悸，煩悶，健忘，通九竅，利百脈，益養精氣，壯筋骨，解冷熱，入藥炙用。
　　雷公云：凡使，甘草須去頭尾尖處，其頭尾吐人。
　　孫真人云：主一切傷寒。甘草如指長，炙，細剉，童子小便一升，煎取七合，空心服，日再服之。
　　《金匱玉函》云：治誤飲饌中毒者。未審中何毒，只急煎甘草、薺苨湯服之，入口便活。又方：治小兒中蠱欲死。甘草半兩剉，以水一盞，煎五分，去滓，作二服，當吐蠱出。
　　《傷寒類要》：治傷寒三二日咽痛者。與甘草二兩炙，水三升，煮取一升半，服五合，日三。又方：傷寒脈結代者，心悸動方。甘草二兩，水三升，煮取一升半，服七合，日二。
　　《姚和眾方》：治小兒尿血。甘草五分，以水六合，煎取二合，去滓，一歲兒一日服令盡。
　　《廣利方》：治肺痿久咳嗽，涕唾多，骨節煩悶，寒熱。甘草十二分炙，搗為末，每日取小便三合，甘草末一錢匕，攪令散服。
　　《御藥院方》：治二三日咽痛，可與甘草湯去滓，日三服。
　　《百一方》：小兒初生，未可與朱、蜜#22取甘草一指#23節長炙碎，以水二合，煮取一合，以纏綿點兄口中，可#24一蜆殼止，兒當快吐胸中惡汁，後待兒饑渴，更與之。若兩服不吐，盡一合止#25，得吐惡汁，兒智惠無病。又方：中蠱，生煮甘草服之，吐疾#26出，若平生預服防蠱者，宜熟炙甘草煮服之。若中蠱毒即內消，不令吐也，神驗。又方：食牛羊肉中毒者，煮甘草汁服之一二升，當愈。
　　《經驗方》：崔宣州衍傳赤白痢方。甘草一尺，炙擘破，以淡漿水蘸三二度，又以慢火炙之，後用生薑去皮半兩，二味以漿水一升半，煎取八合，服之立效。
　　《梅師方》：治初得痢，冷熱赤白及霍亂。甘草一兩炙，豆蔻七個剉，以水三升，煎取一升，分服。
　　《衍義》曰：甘草，枝葉悉如槐，高五六尺，但葉端微尖而糙澀，似有白毛。實作角生，如相思角，作一本生，子如小扁豆，齒嚙不破。今出河東西界，入藥須微炙；不爾，亦微涼。生則味不佳。
　　生乾地黃
　　乾地黃　味甘、苦，寒，無毒。主折跌絕筋，傷中，逐血痺，填骨髓，長肌肉。作湯除寒熱，積聚，除痺。主男子五勞七傷，女子傷中，胞漏，下血，破惡血，溺血，利大小腸，去胃中宿食，飽力斷絕，補五臟內傷不足，通血脈，益氣力，利耳目。生者尤良。
　　生地黃　大寒。主婦人崩中血不止及產後血上薄心悶絕，傷身胎動下血，胎不落，墮墜踠折，瘀血，留血，衂鼻，吐血，皆搗飲之。久服輕身不老。一名地髓，一名苄，一名芑。生咸陽川澤黃土地者佳。二月、八月採根，陰乾。得麥門冬、清酒良，惡貝母，畏蕪荑。
　　《圖經》曰：崔元亮《海上方》治一切心痛，無問新久，以生地黃一味，隨人所食多少，搗絞取汁，搜麵作□飥，或冷淘食，良久當利，出蟲長一尺許，頭似壁宮，後不復患矣。昔有人患此病，三年不瘥，深以為恨，臨終戒其家人，吾死後，當剖去病本，果得。以置於竹節中，每所食皆飼之，因食地黃□飥，亦與之，隨即壞爛，由此得方。劉禹錫《傳信方》亦紀其事云：正元十年，通事舍人崔抗女患心痛垂氣絕，遂作地黃冷淘食之，便吐一物，可方一寸已來，如蝦蟆狀，無目、足，微似有口，蓋謂此物所食，自此遂愈，食冷淘不用著鹽。
　　《藥性論》云：乾地黃，君。能補虛損，溫中下氣，通血脈。久服變白延年。治產後腹痛，上吐血不止。又云：生地黃，解諸熱，破血，通利月水閉絕。不利水道，能消瘀血。病人虛而多熱，加而用之。
　　陶隱居云：咸陽，即長安也。生渭城者乃有實子，實如小麥，淮南七精散用之。中間以彭城乾地黃最好，次歷陽，今用江寧板橋者為勝。
　　陳藏器云：《本經》不言生乾及蒸乾。方家所用二物別，蒸乾即溫補，生乾則平宣，當依此用。
　　《日華子》云：乾地黃，助心膽氣，安魂定魄，治驚悸勞劣，心肺損，吐血鼻衂，婦人崩中血運。又云：生者水浸驗，浮者名天黃，半浮半沉者名人黃，沉者名地黃，沉者力佳，半沉者次，浮者劣。忌鐵器。
　　《抱朴子》云：楚文子服地黃八年，夜視有光，手上車弩。
　　《淮南子》云：地黃，主屬骨。
　　《食療》云：地黃，微寒。以蜜煎，或浸食，或煎湯，或酒飲，并炒#27。生則寒，主齒痛，唾血，折傷。葉可以羹。
　　《外臺秘要》：張文仲治骨蒸方。生地黃一升，搗取汁，三度搗絞汁盡，分再服。若利即減之，以身體涼為度。
　　《千金方》：治牙齒根欲動脫。生地黃細剉，綿裹著齒上咂之，漬齒根，日三四，并咽汁，十日，大佳。
　　《肘後方》：治耳中常嗚。生地黃截塞耳，數易之，以療為度。一云以紙裹微灰火中煨之用，良。
　　《百一方》：妊娠漏胎。生地黃汁令一升，漬酒四合，煮三五沸服之，不止又服。又方：治猘犬咬人，搗地黃汁飲之并塗瘡口，百度止。
　　《梅師方》：治墮損筋骨，蹉跌骨碎破。搗生地黃熨熱，裹三日夜，數易。若血聚，以針決之。又方：治吐血神效方。生地黃汁一升二合，白膠香二兩，以瓷器盛入甑蒸，令膠消服。又方：治乳癰。搗生地黃汁傅之，熱即易之，無不見效也。
　　《孫兆方》：治鼻衂及膈上盛熱。乾地黃、龍腦、薄荷等分為末，冷水調下。
　　《產寶方》：妊娠下血如月信，通恐胎乾#28方。乾地黃、乾薑等分為末，用酒調方寸匕。
　　《衍義》曰：地黃，葉如甘露子，花如脂麻花，但有細斑點，北人謂之牛奶子花。莖有微細短白毛。《經》只言乾、生二種，不言熟者。如血虛勞熱，產後虛熱，老人中虛燥熱一須地黃者，生與生乾，常慮太寒，如此之類，故後世改用熟者。
　　朮
　　味苦、甘，溫，無毒。主風寒濕痺，死肌痙疸，止汗除熱，消食。主大風在身面，風眩頭一痛，目淚出，消痰水，逐皮間風水結腫，除心下急滿及霍亂吐下不止，利腰臍間血，益津液，暖胃，消穀，嗜食。作煎餌，久服輕身、延年、不饑。一名山薊，一名山薑，一名山連。生鄭山山谷、漢中、南鄭。二月、三月、八月、九月採根，曝乾。防風、地榆為之使。
　　《圖經》曰：以嵩山、茅山者為佳。春生苗，青色無椏。一名山薊，以其葉似薊也。莖作蒿簳狀，青#29色，長三二尺以來。夏開花，紫碧色，亦似刺薊花，或有黃白花者。入伏後結子，至秋而苗枯。今白朮生杭、越、舒、宣州高山崗上，葉葉相對，上有毛，方莖，莖端生花，淡紫碧紅數色，根作椏生。二月、三月、八月、九月採根，暴乾。以大塊紫花者為勝。
　　《藥性論》云：白朮，君，忌桃、李、雀肉、菘菜、青魚。味甘、辛，無毒。能主大風□痺，多年氣痢，心腹脹痛，破消宿食，開胃，去痰涎，除寒熱，止下泄，主面光悅，治水腫脹滿，止嘔逆，腹內冷痛，及胃氣虛冷痢。
　　陶隱居云：今處處有，以蔣山、白山、茅山者勝。《仙經》云：亦能除惡氣，彌災沙。丸散煎餌并有法。其苗又可作飲，甚香美，去水。术乃有兩種：白术，葉大有毛而作極。東境术大而無氣烈，而不任用。今市人賣者，皆以米粉塗令白，非自然，用時宜刮去之。
　　《日華子》云：术，治一切風疾，五勞七傷，冷氣腹脹，補腰膝，消痰，治水氣，利小便，止反胃嘔逆及筋骨弱軟，痃癖氣塊，婦人冷，癥瘕，溫疾，山嵐瘴氣，除煩，長肌。用米泔浸一宿，入藥。
　　《抱朴子》云：术，一名山精，故《神農藥經》曰：必欲長生，常服山精。
　　《聖惠方》：治雀目，不計時月。用蒼术一兩，搗羅為散，每服一錢，不計時候。
　　《千金方》：療煩悶。白术末，水調服方寸匕。
　　《梅師方》：治心下有水。白术三兩，澤瀉五兩到，以水三升，煎取一升半，分服。
　　《衍義》曰：蒼术，其長如大小指，肥實，皮色褐，氣味辛烈，須米泔浸洗，再換泔，浸二日，去上粗皮。白术粗促，色微褐，氣味亦微辛、苦而不烈。古方及《本經》止言术，未見分其蒼、白二種也。只綠陶隱居言术有兩種，自此人多貴白者。今人但貴其難得，惟用白者，往往將蒼术置而不用。如古方平弱#30散之類，蒼术為最要藥，功尤速。殊不計#31本草元無白术之名，近世多用，亦宜兩審。嵇康曰：聞道人遺言，餌术、黃精，令人久壽，亦無白字。
　　菟絲子
　　味辛、甘，平，無毒。主續絕傷，補不足，益氣力，肥健。汁去面，養肌，強陰，堅筋骨，主莖中寒，精自出，溺有餘瀝，口苦燥渴，寒血為積。久服明目，輕身延年。一名菟蘆，一名菟縷，一名蓎蒙，一名玉女，一名赤網，一名菟纍。生朝鮮川澤田野，蔓延草木之上，色黃而細為赤網，色淺而大為菟纍，九月採實，曝乾。！得酒良，署預、松脂為之使，惡瞿菌。
　　《圖經》曰：按《爾雅》云：唐，蒙，女蘿，菟絲。釋曰：唐也，蒙也，女蘿也，菟絲也，一物四名。而《本經》并以唐蒙為一名。《詩》云：蔦與女蘿。《毛傳》云：女蘿，菟絲也。仙方多單服者，取實酒浸，曝乾再浸，又暴，令酒盡，篩末，酒服，久而彌佳，兼明目。其苗生研汁，塗面斑神效。
　　《藥性論》云：菟絲子，君。能治男子、女人虛冷，添精益髓，去腰疼膝冷。久服延年，駐悅顏色。
　　陶隱居云：宜丸不宜煮，田野虛#32落中甚多，皆浮生藍紵、麻蒿上。舊言下有茯苓，上#33菟絲，今不必爾。其莖挼以浴小兒，療熱痱用。其實，先須酒浸之一宿，《仙經》、俗方并以為補藥。
　　雷公云：勿用天碧草子，其樣真相似，只是天碧草子味酸澀并黏，不入藥。
　　《抱朴子》云：菟絲之草，下有伏菟之根，無此菟，則絲不得生於上，然實不屬也。又《內篇》云：菟絲初生之根，其形似菟，掘取割其血，以和丹，服之立變化。
　　《產書》云：治橫生。菟絲子為末，酒調下一錢匕，米飲調下亦得。
　　《肘後方》：治卒腫，滿身面皆洪大。菟絲子一升，酒五升，漬二三宿，每服一升，日三服。又方：治面上粉刺。搗菟絲子絞取汁，塗之瘥。
　　《經驗後方》：治丈夫腰膝積冷痛，或頑麻無力。菟絲子洗秤一兩，牛膝一兩，同浸於銀器內，五日曝乾為末，將元浸酒再入少醇酒，作糊，搜和丸如梧桐子大，空心酒下二十丸。又方：固陽丹，菟絲子二兩，酒浸十日，水淘焙乾為末，更入杜仲一兩，蜜炙搗，用薯蕷末酒煮為糊，丸如梧桐子大，空心用酒下五十丸。
　　《修真方》神仙方云：服之令人光澤，三年老變為少，此藥治腰膝去風，久服延年。
　　《衍義》曰：菟絲子，附叢木中，即便蔓延，花實，無綠葉，此為草本之異。其上有菟絲，下有茯苓之說未必耳。已於茯苓條中具言之。
　　圖經衍義本草卷之七　竟
　　#1休：晦明軒本作『代』。
　　#2寸：原作『升』，據晦明軒本改。
　　#3扁：晦明軒本作『偏』。
　　#4宿：晦明軒本作『安』。
　　#5齦：晦明軒本作『鞭』。
　　#6罯：原作『署』，據晦明軒本改。
　　#7藂：晦明軒本作『叢』。
　　#8冬：晦明軒本『冬』下有『袒』字。
　　#9問：晦明軒本『問』下有『之』字。
　　#10止：原作『正』，據晦明軒本改。
　　#11至：晦明軒本作『間』。
　　#12苦：晦明軒本作『艾』。
　　#13依：晦明軒本作『醫』。
　　#14痰：疑當作『痿』。
　　#15高：晦明軒本『高』上有『見用多』三字。
　　#16肘：晦明軒本作『肪』。
　　#17人：原作『歲』，據晦明軒本改。
　　#18人：原脫，據晦明軒本補。
　　#19毒：原脫，據晦明軒本補。
　　#20之：晦明軒本作『上』。
　　#21斤：晦明軒本作『片』。
　　#22蜜：原作『密』，據晦明軒本改。
　　#23指：原作『分』，據晦明軒本改。
　　#24可：晦明軒本『可』下有『得』字。
　　#25止：原作『上』，據晦明軒本改。
　　#26疾：晦明軒本作『痰』。
　　#27炒：晦明軒本作『妙』。
　　#28乾：晦明軒本作『漏』。
　　#29青：晦明軒本『青』下有『赤』字。
　　#30弱：晦明軒本作『胃』。
　　#31計：晦明軒本作『詳』。
　　#32虛：晦明軒本作『墟』。
　　#33上：晦明軒本『上』下有『生』字。
　　圖經衍義本草卷之八
　　宋通直郎辨驗藥材寇宗奭編撰
　　宋太醫助教辨驗藥村許洪校正
　　草部上品之上
　　牛膝
　　單州     懷州
　　為君。味苦、酸，平，無毒。主寒濕痿痺，四肢拘攣，膝痛不可屈伸，逐血氣，傷熱火爛，墮胎，療傷中少氣，男子陰消，老人失溺，補中續絕，填骨髓，除腦中痛及腰脊痛，婦人月水不通，血結，益精，利陰氣，止髮白。久服輕身耐老。一名百倍。生河內川谷及臨朐。二月、八月採根，陰乾。惡螢火、陸英、龜甲，畏白前。
　　《圖經》曰：今江、淮、閩、粵、關中亦有之，然不及懷州者為真。春生苗，莖高二三尺，青紫色，有節如鶴膝，又如牛膝狀，以此名之。唐˙崔元亮《海上方》治瘧用水煮牛膝根，未發前服。今福州人單用土牛膝根，淨洗，切，焙乾，搗，下篩，酒煎，溫服，云治婦人血塊，立效。
　　陶隱居云：今出近道蔡州者最長大，柔潤，其莖有節似牛膝，故以為名也。乃云有雌雄，雄者莖紫色而節大為勝爾。
　　《日華子》云：懷州者長白，近道蘇州者色紫。
　　《外臺秘要》：治久勞瘧不斷者。牛膝一握，切，以水六升，煮取二升，分二服，未發前服，臨發又服。
　　《聖惠方》：治氣濕痺腰膝痛。用牛膝葉一斤切，米三合，於豉汁中相和，煮作粥，和鹽、醬，空心食。
　　《千金方》：治婦人小便澀痛。牛膝五兩，酒三升，煮取一升半，去滓，分作三服。
　　《肘後方》：口舌生瘡。牛膝酒漬，含漱之，又治小便不利，莖中痛欲死，兼治婦人血結腹堅痛。牛膝一大把并葉，不以多少，酒煮飲之，立愈。又治卒暴癥，腹中有如石刺。
　　《經驗後方》：治消渴不止，下元虛損。牛膝五兩，細剉為末，生地黃汁五升浸，晝暴夜浸，汁盡為度，蜜丸如梧桐子大，空心溫酒下三十丸。久服壯筋骨，駐顏色，黑髮，津液自生。
　　《梅師方》：治胞衣不出。牛膝八兩，葵子一兩，以水九升，煎取三升，分三服。
　　《孫真人食忌》云：治牙齒疼痛，燒牛膝根灰致牙齒間。又方：治卒得惡瘡，人不識者。以牛膝根搗傅之。
　　《衍義》曰：今西京作畦種，有長三尺者最佳。與蓯蓉浸酒服，益腎。竹木刺入肉，嚼爛罨之，即出。
　　柴胡
　　江寧府　　壽州　　淄州
　　為君。味苦，平、微寒，無毒。主心腹，去腸胃中結氣，飲食積聚，寒熱邪氣，推陳致新，除傷寒心下煩熱，諸痰熱結實，胸中邪逆，五臟間遊氣，大腸停積水脹，及濕痺拘攣，亦可作浴湯。久服輕身，明目，益精。一名地薰，一名山菜，一名茹草。葉一名芸蒿，辛香可食。生洪農川谷及冤句。二月、八月採根，暴乾。半夏為之使，惡皂莢，畏女菀、藜蘆。
　　《圖經》曰：柴胡，生洪農山谷及冤句，今關陝、江湖間近道皆有之，以銀州者為勝。二月生苗，甚香。莖青紫，葉似竹葉，稍緊，亦有似斜蒿，亦有似麥門冬而短者。七月開黃花。生丹州，結青子，與他處者不類。根赤色，似前胡而強，蘆頭有赤毛如鼠尾，獨窠長者好。
　　《藥性論》云：柴胡，能治熱勞，骨節煩痛，熱氣，肩背疼痛，宣暢血氣，勞乏羸瘦，主下氣消食，主時疾內外熱不解，單煮服食。
　　陶隱居云：《博物志》云：芸蒿，葉似邪蒿，春秋有白蒻，長四五寸，香美可食，長安及河內并有之。此柴胡療傷寒第一用。
　　《孫尚藥方》：治黃疸。柴胡一兩去苗，甘草一分，右都細剉，作一劑，以水一碗，白茅根一握，同煎至七分，絞去滓，任意時時服，一日盡。
　　《衍義》曰：柴胡，《本經》并無一字治勞，方中鮮有不用者。嗚呼！凡此誤世甚多嘗原病勞，有一種真臟虛損，復受邪熱，邪因虛而致勞，故曰勞者牢也。當須斟的#1用之。如《經驗方》中，治勞熱青蒿煎丸，用柴胡正合宜耳，服之無不效，熱去即須急已。若或無熱，得此愈甚，雖至死，人亦不怨，目擊甚多。
　　麥門冬
　　陸州　　隨州
　　為君。味甘，平、微寒，無毒。主心腹結氣，腸中傷飽，胃絡脈絕，羸瘦短氣，身重目黃，心下支滿，虛勞客熱，口乾燥渴，止嘔吐，愈痿蹶，強陰益精，消穀調中，保神，定肺氣，安五臟，令人肥健，美顏色，有子。久服輕身，不老不饑。秦名羊韭，齊名愛韭，楚名馬韭，越名羊蓍，一名禹葭，一名禹餘糧。葉如韭，冬夏長生。生函谷川谷及堤坂肥土石間久廢處。二月、三月、八月、十月採，陰乾。地黃、車前為之使，惡款冬、苦瓠，畏苦參、青蘘。
　　《圖經》曰：崔元亮《海上方》治消渴丸云：偶於野人處得，神驗不可言。
　　《藥性論》云：麥門冬，使。惡苦芙，畏木耳。能治熱毒，止煩渴，主大水，面、目、支節浮腫，下水，治肺痿吐膿，主泄精，療心腹結氣，身黑目黃，心下苦支滿，虛勞客熱。
　　《日華子》云：治五勞七傷，安魂定魄，止渴，肥人，時疾熱狂，頭痛，止嗽。
　　陶隱居云：函谷即秦關。而麥門冬異於羊韭之名矣。處處有，以四月採，冬月作實如青珠，根似穬麥，故謂麥門冬，以肥大者為好。用之湯澤抽去心，不爾，令人煩。
　　陳藏器云：《本經》方家自有分別。出江寧小潤，出新安大白，其大者苗如鹿蔥。小者如韭葉。大　　小有三四種，功用相似，其子圓碧。久服輕身明目。和車前子、乾地黃為丸，食後服之，去溫瘴，變白，明目，夜中見光。
　　《衍義》曰：麥門冬，根上子也。治心肺虛熱，并虛勞客熱，亦可取苗作熟水飲。
　　獨活
　　鳳翔府　寧化軍羌活　文州
　　味苦、甘，平、微溫，無毒。主風寒所擊，金瘡止痛，賁豚，癇痓，女子疝瘕。療諸賊風，百節痛風無久新者。久服輕身耐老。一名羌活，一名羌青，一名護羌使者，一名胡王使者，一名獨搖草。此草得風不搖，無風自搖動。生雍州川谷，或隴西南安。二月、八月採根，暴乾。豚實為之使。
　　《圖經》曰：獨活、羌活，出雍州川谷，或隴西南安，今用蜀漢出者佳。春生苗，葉如青麻。六月開花作叢，或黃或紫。結實時葉黃者是夾石上生，葉青者是土脈中生。《本經》云：二物同一類，今人以紫色而節密者為羌活，黃色而作塊者為獨活。
　　《藥性論》云：羌活，君，味苦、辛，無毒。能治賊風，失音不語，多癢，血癩，手足不遂，口面喎邪，遍身療痺。
　　陶隱居云：羌活形細而多節軟潤，氣息極猛烈。出益州北部、西川為獨活，色微白，形虛大，為用亦相似而小不如。其一莖直上，不為風搖，故名獨活。至易蛀，宜密器藏之。
　　《唐本》注云：療風宜用獨活，兼水宜用羌活。
　　《日華子》云：羌活，治一切風并氣，筋骨拳孿，四肢羸劣，頭旋，明目，赤目疼及伏梁水氣，五勞七傷，虛損冷#2氣，骨節酸疼，是羌活母類也。
　　《千金方》：通利五臟。獨活即治中風通身冷#3口噤不知人。獨活四兩，好酒一升，煎取半升，分溫再服。
　　《必效方》：治產後腹中絞刺疼哺。羌活二兩，酒一升，煎取一升去滓，為二服。
　　《小品方》：治產後風虛，獨活湯主之。又白癬皮湯主之，亦可與獨活合白癬皮各三兩，水三升，煮取一升半，分三服。又方：治產後中風語澀，四肢拘急。羌活三兩，為末。每服五錢，水、酒各半盞煎，去滓溫服。
　　文潞公云：治牙齒風上攻腫痛。獨活、地黃各三兩，末。每服三錢，水一盞煎，溫服。
　　升麻
　　滁州　漢州
　　味甘、苦，平、微寒，無毒。主解百毒，殺百精老物殃鬼，辟溫疫，瘴氣，邪氣，蠱毒。入口皆吐出，中惡腹哨，時氣毒癘，頭痛寒熱，風腫諸毒，喉痛瘡。久服不夭，輕身長年。一名周麻。生益州山谷。二月、八月採根，日乾。
　　《圖經》曰：今蜀漢、陝西、淮南州郡皆有之，以蜀川者為勝。春生苗，高三尺以來。葉似麻葉，并青色。四月、五月著花似粟穗，白色。六月以後結實，黑色。根紫如蒿根，多鬚。今醫家以治咽喉腫痛，口舌生瘡，解傷寒頭痛，凡腫毒之屬，細剉一兩，水一升，煎煉取濃汁服之，入口即止，止#4毒氣，蜀人多用之。
　　《藥性論》云：蜀升麻，主治小兒風，驚癇，時氣，熱疾，能治口齒風□腫疼，牙根浮爛惡臭，熱毒膿血，除心肺風毒熱，壅閉不通，口瘡，煩悶。療癰腫，碗豆瘡，水煎綿沾拭瘡上。主百邪鬼魅。
　　陶隱居云：舊出寧州者第一，形細而黑，極堅實，頃無復有。今惟出益州，好者細削，皮青綠色，謂之鷄骨升麻。北部間亦有，形又虛大，黃色。建平間亦有，形狀#5味薄，不堪用。
　　雷公云：採得了，刀刮上面粗皮，熏了，用黃精自然汁浸一宿，出，暴乾，細剉，蒸了，暴乾用之。
　　《日華子》云：安魂定魄并鬼附啼泣，遊風腫毒，口氣疳□。又名落新婦。
　　《聖惠方》：治小兒斑瘡及豆瘡，心躁眠臥不安，用川升麻一味，不計多少，細剉，水一盞煎，去滓取汁，以綿沾汁洗拭瘡瘢上。
　　《千金翼方》：治產後惡血不盡，或經月半歲。升麻三兩，清酒五升，煮取二升半，分溫再服。
　　《梅師方》：治時行病發瘡。升麻五兩，以水和蜜，二味同煎三沸，半服、半傅瘡。
　　《姚和眾方》：小兒尿血。蜀升麻五分，水五合，煎取一合，去滓，一歲兒，一日服盡。
　　《肘後方》：喉痺。升麻剉含之，喉塞亦然。
　　車前子
　　滁州
　　味甘、鹹，寒，無毒。主氣癃，止痛，利水道小便，除濕痺，男子傷中，女子淋瀝，不欲食，養肺，強陰益精，令人有子，明目，療赤痛。久服輕身耐老。葉及根，味甘，寒。主金瘡，止血，衄鼻，瘀血，血瘕，下血，小便赤，止煩下氣，除小蟲。一名當道，一名芣苢，一名蝦蟆衣，一名牛遺，一名勝舄。生真定平澤丘陵阪道中。五月五日採，陰乾。
　　《圖經》曰：今江湖、淮甸、近京、北地處處有之。春初生苗，葉布地如匙面，累年者長及尺餘如鼠尾。花甚細，青色微赤。結實如葶藶，赤累#6色。駐景丸用車前、菟絲二物，蜜丸，食下服方#7，今以為奇方。
　　《藥性論》云：車前子，君，味甘，平。能去風毒，肝中風熱，毒風衝眼，目赤痛，障翳，腦痛泪出，壓丹石毒，去心胸煩熱。葉主泄精病，治尿血，能補五臟，明目，利小便，通五淋。
　　《日華子》云：常山為使，通小便淋澀，壯陽，治脫精，心煩下氣。
　　禹錫云：謹按《爾雅》云：芣苢，馬舄。馬舄，車前。注：今車前草，大葉長穗，好生道邊，江東呼為蝦蟆衣。疏引陸機疏云：馬舄，一名車前，一名當道，喜在牛迹中生，故曰車前、當道也。幽州人謂之牛#8舌草，可鬻作茹，大滑。其子治婦人產難。
　　《外臺秘要》：治尿血。車前草搗絞取汁五合，空心服之。
　　《聖惠方》：治久患內障眼。車前子、乾地黃、麥門冬等分，為末，蜜丸如梧桐子大服，屢試有效。
　　《百一方》：小便不通。車前子草一斤，水三升，煎取一升半，分三服。又方：治石淋。車前子二升，以絹囊盛，水八升，煮取三升。不食盡服之，須臾石下。
　　《梅師方》：治妊娠患淋，水道熱不通。車前子五兩，葵根切一升，同以水五升，煎取升半，作二服。
　　《子母秘錄》：治橫生不得出，車前子末，酒服二錢匕。
　　《治瀉方》：歐陽文忠公嘗得暴下，國醫不能愈。夫人云：市人有此藥，三文一貼甚效。夫人買之，以國醫藥雜進之，一服而愈。後召賣藥者問其方，但用車前子一味為末，米飲下二錢匕。云利水道。
　　《衍義》曰：車前，陶隱居云：其葉搗取汁服，療泄精。大誤矣。此藥甘滑，利小便，走泄精氣。《經》云主小便赤，下氣。有人作菜食，小便不禁，幾為所誤。
　　木香
　　海州　廣州
　　木香味辛，溫，無毒。主邪氣，辟毒疫溫鬼，強志，主淋露，療氣劣，肌中偏寒，主氣不足，消毒，殺鬼精物，溫瘧蠱毒，行藥之精。久服不夢寤魘寐，輕身致神仙。一名蜜香。生永昌山谷。
　　《圖經》曰：惟廣州舶上有來者，他無所出。陶隱居云：江淮間亦有此種，名上青木香，不堪入藥甩。《修養書》云：正月一日取五木煮湯以浴，令人至老鬚髮黑。
　　《藥性論》云：木香，君，治女人血氣刺心，心痛不可忍，末，酒服之，治九種心痛，積年冷氣，痃癖癥塊脹痛，逐諸擁氣上衝，煩悶，治霍亂吐瀉，心腹□刺。
　　《唐本》注云：此有二種，當以崑崙來者為佳，出西胡來者不善。葉似羊蹄而長大，花如菊花、其實黃黑，所在亦有之。今按《別本》注云：葉似署蕷而根大，花紫色，功多，為藥之要用。陶云不入藥，非。
　　《日華子》云：治心腹一切氣，止瀉，霍亂，痢疾，安胎，健脾消食，療羸瘦，膀胱冷痛，嘔逆反胃。
　　蕭炳云：崑崙船上來，形如枯骨者良。
　　禹錫云：謹按《蜀本》云：今苑中種之，花黃，苗高三四尺，葉長八九寸，皺軟而有毛。
　　《隋書》云：樊子蓋為武威太守，車駕西巡，將入吐谷渾，子蓋以彼多瘴氣，獻青木香以禦霧露。
　　《海藥》云：謹按《山海經》云：生東海崑崙山。
　　《外臺秘要》：療腋臭方。醶醋浸青木香，置腋下夾之，即愈。
　　《傷寒類要》：天行熱病，若發赤黑斑如瘑。青木香二兩，水二升，煮取一升，頓服之效。
　　《衍義》曰：木香，專泄決胸腹間滯塞冷氣，他則次之。得橘皮、肉豆蔻、生薑相佐使絕佳，效尤速。又一種，嘗自岷外出塞，得生青木香，特#9歸西洛。葉如牛勞，但狹長，莖高三四他尺，花黃，一如金錢，其根則青木香也。生嚼之，極辛香，尤行氣。
　　薏苡人
　　味甘，微寒，無毒。主筋急拘攣，不可屈伸，風濕痺，下氣，除筋骨邪氣不仁，利腸胃，消水腫，令人能食。久服輕身益氣。其根，下三#10蟲。一名解蠡，一名屋菼，一名起實，一名贛。生真定平澤及田野。八月採實，採根無時。
　　《圖經》曰：薏苡人，生真定平澤及田野，今所在有之。春生苗，莖高三四尺。葉如黍。開紅白花作穗子。五月、六月結實，青白色，形如珠子而稍長，故名薏珠子。小兒多以線#11穿如貫珠為戲。古方大抵心肺藥多用之。葛洪治卒心腹煩滿，又胸脅痛者，剉根濃煮汁，服三升乃定。今人多取葉為飲，香。張仲景治風濕身煩疼，日哺劇者，與麻黃杏人薏苡人湯：麻黃三兩，杏人三十枚，甘草、薏苡人各一兩，四物以水四升，煮取二升，分溫再服。
　　陶隱居云：真定縣屬常山郡，近道在處有，多生人家。交阯者子最大，彼土呼為幹珠。馬援大取將還，人讒以為真珠也。實重累者為良。用之取中人。今小兒病蛔蟲，取根煮汁作糜食之，甚香，而去蛔蟲大驗。
　　陳藏器餘云：主消渴，煞蛔蟲。根煮服，墮胎。
　　雷公曰：凡使，物#12用□米，顆大無味。其□米，時人呼為粳□是也。若薏苡人，顆小色青，味甘，咬著粘人齒。大#13用一兩，以糯米二兩同熬，令糯米熟，去糯米取使，若更以鹽湯煮，別是一般修制亦得。
　　禹錫云：謹按《藥性論》云：能治熱風，筋脈孿急，能令人食。主肺痿肺氣，吐膿血，咳嗽涕唾，上氣。
　　孟詵云：性平，去乾濕腳氣，大驗。
　　《食醫心鏡》云：治筋脈拘孿，久風濕痺，下氣，除骨中邪氣，利腸胃，消水腫，久服輕身，益氣力。薏苡人一升，搗為散。每服以水二升煮兩匙末作粥，空腹食之。
　　《梅師方》：肺疾唾膿血，取薏苡人十兩杵碎，以水三升，煎取一升，入酒少許服之。
　　《衍義》曰：意苡人，此李商隱《太倉銘》中所謂薏苡似珠，不可不虞者也。取人用。《本經》云：微寒，主筋急拘攣。拘孿有兩等，《素問》注中，大筋受熱，則縮而短，縮短故攣急不伸。此是因熱而拘孿也，故可用薏苡人。若《素問》言因寒即筋急者，不可更用此也。
　　澤瀉
　　齊州
　　味甘、鹹，寒，無毒。主風寒濕痺，乳難，消水，養五臟，益氣力，肥健，補虛損五勞，除五臟痞滿，起陰氣，止泄精、消渴、淋瀝，逐膀胱三焦停水。久服耳目聰明，不饑，延年，輕身，面生光，能行水上。扁鵲云：多服病人眼。一名水瀉，一名及瀉，一名芒芋，一名鵠瀉。生汝南池澤。五月、六月、八月採根，陰乾。畏海蛤、文蛤。葉，味鹹，無毒。主大風，乳汁不出，產難，強陰氣。久服輕身。五月採。實，味甘，無毒。主風痺、消渴，益腎氣，強陰，補不足，除邪濕。久服面生光，令人無子。九月採。
　　《圖經》云：澤瀉，生汝南池澤，今山東、河、陝、江、淮亦有之，以漢中者為佳。春生苗，多有淺水中，葉似牛舌草，獨莖而長。秋開白花，作叢似穀精草。五月、六月、八月採根，陰乾。《素問》身熱解墮，汗出如浴，惡風少氣，名日酒風。治之以澤瀉、朮各十分，麋銜五分，合以二指撮，為後飯。後飯者，飯後藥先，謂之後飯。張仲景治雜病，心下有支飲，苦冒，澤瀉湯主之。澤瀉五兩，朮二兩，水二升，煎取半升，分溫再服。治傷寒有大、小澤瀉湯，五苓散口輩，皆用澤瀉，行利停水為最。
　　《藥性論》云：澤瀉，君，味苦。能主腎虛精自出，治五淋，利膀胱熱，宣通水道。
　　陶隱居云：汝南郡屬豫州。近道亦有，不堪用，惟用漢中、南鄭、青弋，形大而長，尾間必有兩歧為好。此物易朽蠹，常須密藏之。葉狹長，叢生諸淺水中。《仙經》服食斷穀皆用之。身輕，能步行水上。
　　《日華子》云：治五勞七傷，主頭旋，耳虛嗚，筋骨孿縮，通小腸，止遺還，尿血，催生，難產，補女人血海，令人有子。葉，壯水臟，下乳，通血脈。
　　《經驗方》：常服澤瀉，皂莢水煮爛，焙乾為末，煉蜜為丸如桐子大。空心以溫酒下十五丸至二十丸，甚妙。治腎臟風，生瘡尤良。
　　《衍義》曰：澤瀉，其功尤長於行水。張仲景八味丸用之者，亦不過引接桂、附等歸就腎經，別無他意。凡服澤瀉散人，未有不小便多者，小便既多，腎氣焉得復實？今人止泄精，多不敢用。
　　薯蕷
　　滁州　明州
　　味甘，溫，平，無毒。主傷中，補虛羸，除寒熱邪氣，補中，益氣力，長肌肉，主頭面遊風，風頭眼眩，下氣，止腰痛，補虛勞羸瘦，充五臟，除煩熱，強陰。久服耳目聰明，輕身，不饑，延年。一名山芋，秦、楚名玉延，鄭、越名土諸。生嵩高山谷。二月、八月採根，暴乾。紫芝為之使，惡甘遂。
　　《圖經》曰：北都、四明者為佳。春生苗，蔓延籬援。莖紫色葉青，有三尖角似牽牛更厚而光澤。郭璞注云：根似芋可食。今江南人單呼諸，語或有輕重耳。據此注，則薯蕷與諸乃一種。南北之產或有不同，故其形類差別。然字音殊、儲不同，蓋相傳之訛也。一名山芋。
　　《藥性論》云：薯蕷，臣。能補五勞七傷，去冷風，止腰疼，鎮心神，安魂魄，開達心孔，多記事，補心氣不足，患人體虛羸，加而用。
　　陶隱居云：今近道在處有，東山、南江皆多掘取食之以充糧。南康間最大而美，服食亦用。
　　禹錫云：謹按吳氏云：薯蕷，一名諸薯，齊、越名山芋，一名修脆，一名兒草。神農：甘，小溫。桐君、雷公：甘，無毒。或生臨朐鍾山，始生赤莖細蔓，五月華白，七月實青黃，八月熟落，根中白，皮黃，類芋也。
　　《食醫心鏡》云：主下焦虛冷，小便數，瘦損無力。生芋藥半斤，刮去皮，以刀切碎，研令細爛，於鐺中著酒，酒沸下薯蕷，不得攪，待熟著鹽、蔥白，更添酒，空腹飲三二盞，妙。
　　《聖惠方》：補虛損，益顏色。用薯蕷於砂盆中細研，然後下於銚中，先以酥一大匙熬令香，次旋添酒一盞煎，攪令勻，空心飲之。
　　茺蔚子
　　味辛，甘，微溫、微寒，無毒。主明目益精，除水氣，療血逆大熱，頭痛心煩。久服輕身。莖，主癮疹癢，可作浴湯。一名益母，一名益明，一名大札，一名貞蔚。生海濱池澤。五月採。
　　《圖經》曰：皆云蓷，益母也。故曾子見之感恩。劉歆亦謂：蓷，臭穢。臭穢即茺蔚也。《廣濟方》療小兒疳痢困垂死者，取益母草煮食之，取足，差止，甚佳。又主難產，搗取汁七大合煎半，頓服，立下。無新者，以乾者一大握，水七合煎服。
　　陶隱居云：今處處有。葉如荏，方莖，子形細長、三棱。方用亦稀。
　　《唐本》注云：搗茺蔚莖傅丁腫，服汁使丁腫毒內消。又下子死腹中，主產後血脹悶#14，諸雜毒腫、丹油等腫。取汁如豆滴耳中，主聤耳。中虺蛇毒，傅之良。
　　陳藏器云：此草，田野間人呼為鬱臭草。又按《別本》注云：其子狀如析蓂子而稍粗大，微有寒蒸#15，作煎及搗絞取汁服之，下死胎也。
　　《日華子》云：治產後血脹，苗、葉同功。乃益母草子也。作節，節生花如鷄冠，子黑色，九月採。
　　《聖惠方》：治婦人勒乳痛成癰。益母為末，水調塗乳上一宿，自差。生搗爛用之亦得。又方：治產後血不下。益母搗絞汁，每服一小盞，入酒一合，溫攪勻服。
　　《肘後方》：治婦人一切血病，產婦一切傷損。益母草不限多少，竹刀切，洗淨，銀器內煉成膏，瓷器內封之，并以酒服之。
　　《孫真人方》：治馬咬方，益母草細切，和醋炒，封之。
　　《集驗方》：治婦人帶下赤白色。益母草花開時，採搗為末。每服二錢，食前溫湯調下。
　　《丹房鏡源》云：燒益母灰，用麵湯溲，燒之偏#16，治面上風刺，亦制硫黃。
　　《衍義》曰：茺蔚子，葉至初春，亦可煮作菜食，凌冬不凋悴。唐武后曾#17燒此灰，入緊面藥。
　　女萎亦名萎蕤
　　滁州　舒州
　　味甘，平，無毒。主中風暴熱，不能動搖，跌筋結肉，諸不足，心腹結氣，虛熱濕毒，腰痛，莖中寒及目痛眦爛泪出。久服去面黑，好顏色，潤澤，輕身不老。一名熒，一名地節，一名玉竹，一名馬薰。生太山山谷及丘陵。立春後採，陰乾。畏鹵鹹。
　　《圖經》曰：郭璞注云：藥草也。亦無女萎之別名，疑別是一物，且《本經》中品，又別有女萎條。蘇恭云：即此女萎，今《本經》朱書是女萎能效，黑字是萎蕤之功，觀古方書所用則似差別。
　　《藥性論》云：萎蕤，君。主時疾寒熱，內補不足，去虛勞客熱，頭痛不安，加而用之良。
　　陶隱居云：按《本經》有女萎，無萎蕤，《別錄》無女萎，有萎蕤，而為用正同，惟名異爾。如此，女萎即應是萎蕤也。今處處有，其根似黃精而小異，服食家亦用之。
　　《日華子》云：除煩悶，止渴，潤心肺，補五勞七傷虛損，腰腳疼痛，天行熱狂，服食無忌。
　　雷公云：凡使，勿用鈎吻并黃精，其二物相似。萎蕤只是不同，有誤疾人，萎蕤節上有毛，莖斑，葉尖處有小黃點，採得先用竹刀刮上節皮了，洗淨，卻以蜜水浸一宿，蒸了焙乾用。
　　蕭炳云：萎蕤，補中益氣，出均州。
　　《楊氏產乳方》：療久痢脫肛不止。取女萎切一升，燒薰之。
　　防葵
　　襄州
　　味辛，甘、苦，寒，無毒。主疝瘕，腸泄，膀胱熱結，溺不下，咳逆，溫瘧，癲癇，驚邪狂走，療五臟虛氣，小腹支滿，臚脹，口乾，除腎邪，強志。久服堅骨髓，益氣輕身。中火者不可服，令人恍惚見鬼。一名梨蓋，一名房慈，一名爵離，一名農果，一名利茹，一名方蓋。生臨淄川谷及嵩高、太山、少室。三月三日採根，暴乾。
　　《圖經》曰：陶隱居云：與狼毒同根，但置水不沉耳。今乃用枯朽狼毒當之，極為謬矣。三月三日採，六月開花即結實，採根為藥。
　　《唐本》注云：此藥上品，無毒，久服主邪氣驚狂之病。其根葉似葵花子根，香味似防風，故名防葵。採依時者，亦能沉水，今乃用枯朽狼毒當之，極為謬矣。
　　陳藏器云：按此二物，一是上品，而陶云防葵與狼毒根同，但置水中不沉爾。然此二物，善惡不同，形質又別，陶既為此說，後人因而用之。防葵將以破堅積為下品之物，與狼毒同功，今古因循，遂無甄別，此殊誤也。
　　雷公云：凡使，勿誤用狼毒，緣真似防葵，而驗之有異，效又不同，切須審之，恐誤疾人。
　　禹錫云：謹按《藥性論》云：防葵，君，有小毒。能治疝氣，痃癖氣塊，膀胱宿水，血氣瘤大如碗，悉能消散。治鬼瘧，主百邪鬼魅精怪，通氣。
　　《肘後方》：治癲狂疾。防葵末，溫酒服一刀圭，至二三服，身潤又小不仁為候。
　　圖經衍義本草卷之八　竟
　　#1的：晦明軒本作『酌』。
　　#2冷：原作『令』，據晦明軒本改。
　　#3冷：原作『令』，據晦明軒本改。
　　#4止：晦明軒本作『吐出』。
　　#5狀：晦明軒本作『大』。
　　#6累：晦明軒本作『黑』。
　　#7方：晦明軒本作『古』，屬下讀。
　　#8牛：原作『一』，據晦明軒本改。
　　#9特：晦明軒本作『持』。
　　#10三：原作『二』，據晦明軒本改。
　　#11錢：原作『綿』，據晦明軒本改。
　　#12物：晦明軒本作『勿』。
　　#13大：晦明軒本作『夫』。
　　#14悶：原作『門』，據晦明軒本改。
　　#15寒蒸：晦明軒本作『陳氣』。
　　#16偏：晦明軒本作『遍』。
　　#17曾：晦明軒本作『九』。
　　圖經衍義本草卷之九
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部上品之上
　　遠志
　　商州　威勝軍　齊州
　　為君。味苦，溫，無毒。主咳逆傷中，補不足，除邪氣，利九竅，益智慧，耳目聰明，不忘，強志，倍力，利丈夫，定心氣，止驚悸，益精，去心下膈氣，皮膚中熱，面目黃。久服輕身不老，好顏色，延年。葉名小草，主益精，補陰氣，止虛損，夢泄。一名棘菀，一名葽繞，一名細草。生太山及冤句川谷。四月採根、葉陰乾。得茯苓、冬葵子、龍骨良，殺天雄、附子毒，畏真珠、藜蘆、蜚蠊、齊蛤。
　　《圖經》曰：今河、陝、京西州郡亦有之。根黃色形如蒿根。苗名小草，似麻黃而青，又如蓽豆。葉亦有似大青而小者。三月開花白色，根長及一尺。四月採根、葉，陰乾。泗州出者花紅，根、葉俱大於他處。商州者根又黑色，俗傳夷門遠志最佳。《范汪方》治胸痺心痛，逆氣，膈中飲不下。
　　《藥性論》云：遠志畏蠐螬。治心神健忘，安魂魄，令人不迷，堅壯陽道，主夢邪。
　　陶隱居云：按藥名無齊蛤，恐是百合。冤句縣屬兗州濟陰郡，今猶從彭城北蘭陵來。用之打去心取皮，今用一斤止得三兩皮。或云：陶云恐是百合，非也。
　　《日華子》云：主膈氣，驚魘，長肌肉，助筋骨，婦人血噤失音，小兒客忤。服無忌。
　　《抱朴子˙內篇》云：陵陽仲子服遠志三十年，有子三十七人，開書所視，便記而不忘。
　　雷公云：遠志，凡使，先須去心，若不去心，服之令人悶。去心了，用熟甘草湯浸一宿，漉出，暴乾用之也。
　　《肘後方》：云：治人心孔惛塞，多忘喜誤。丁酉日密自至市買遠志，著巾角中，還為末服之，勿令人知。
　　細辛
　　華州　　岢嵐軍
　　味辛，溫，無毒。主咳逆，頭痛腦動，百節拘孿，風濕痺痛，死肌，溫中下氣，破痰，利水道，開胸中，除痺#1，齆鼻，風癇癲疾，下乳結，汗不出，血不行，安五臟，益肝膽，通精氣。久服明目，利九竅，輕身長年。一名小辛。生華陰山谷。二月及八月採根，陰乾。曾青、棗根為之使，惡狼毒、山茱萸、黃耆，畏消石、滑石，反藜蘆。
　　《圖經》云：今處處有之，然他處所出者，不及華州者真。其根細而其味極辛，故名之曰細辛。今人多以杜蘅當之。杜蘅吐人，用時須細辨耳。江淮俗呼為馬蹄香，以人多誤用，故此詳述之。
　　《藥性論》云：細辛，臣，忌生菜，味苦、辛。治咳逆上氣，惡風風頭，手足拘急，安五臟六腑，添膽氣，去皮風濕癢，能止眼風泪下，明目，開胸中滯，除齒痛，主血閉，婦人血瀝腰痛。
　　雷公云：凡使，一一揀去雙葉，服之害人，須去頭土了，用瓜水浸一宿，至明漉出，曝乾用之。
　　禹錫云：按范子云：細辛出華陰，色白者苦#2。
　　《外臺秘要》：治卒客忤，停口#3不能言。細辛、桂心等分內口中。
　　《別說》云：謹按細辛非華陰者，不得為細辛用。若杜蘅之類，自應依本性於用爾。又細辛若單用末，不可過半錢匕，多即氣悶塞不通者死。
　　《聖惠方》云：治口臭及□齒腫痛。細辛煮取濃汁熱含令#4吐，差。
　　《衍義》曰：細辛，用根，今惟華州者佳，柔韌，極細直，深紫色，味極辛，嚼之習習如椒。治頭面#5風痛不可闕也。葉如葵葉，亦黑，非此則杜蘅也。杜蘅葉，形如馬蹄下，故俗云馬蹄香。蓋根似白前，又似細辛。襄、漢間一種細辛，極細而直，色黃白，乃是鬼督郵，不可用。
　　石斛
　　春州　溫州
　　味甘，平，無毒。主傷中，除痺，下氣，補五臟，虛勞羸瘦，強陰，益精，補內絕不足，平胃氣，長肌肉，逐皮膚邪熱痱氣，腳膝疼冷痺弱。久服厚腸胃，輕身延年，定志除驚。一名林蘭，一名禁生，一名杜蘭，一名石遂。生六安山谷水傍石上。七月、八月採莖，陰乾。陸英為之使，惡凝水石、巴豆，畏僵蠶、雷丸。
　　《圖經》曰：今荊、湖、川、廣州郡及溫、台州亦有之，以廣南者為佳。在山谷中。五月生苗，莖似竹節，節間出碎葉。七月開花，十月結實，其根細長，黃色。或云採莖以酒洗，捋蒸炙成，不用灰湯。其江南生者有二種：一種似大麥，累累相連，頭生一葉#6，一名麥斛；一種大如雀髀，名雀髀斛，惟生石上者勝。亦有生藥#7木上者，名木斛，不堪用。
　　陶隱居云：今用石斛，出始興。生石上，細實，桑灰湯沃之，色如金，形似蚱蜢髀者為佳。近道亦有，次宣城間生櫟樹上者，名木斛。其莖形長大而色淺。六安屬廬江，今始安亦出木斛，至虛長，不入丸散，惟可為酒漬、煮湯用爾#8。俗方最以補虛，療腳膝。
　　《日華子》云：治虛損劣弱，壯筋骨，暖水臟，輕身益智，平胃氣，逐虛邪。
　　雷公云：凡使，先去頭土，用酒浸一宿，漉出，於日中曝乾，卻用酥蒸，從巳至酉，卻徐徐焙乾用。
　　禹錫云：謹按《藥性論》云：石斛，君。益氣除熱，主治男子腰腳軟弱，健陽，逐皮肌風痺，骨中久冷虛損，補腎，積精，腰痛，養腎氣，益力。
　　《衍義》曰：石斛，細若小草，長三四寸，柔韌，折之如肉而實。今人多以木斛渾行，醫工亦不能明辨。世又謂之金釵石斛，蓋後人取象而言之，然其不輕#9將木斛折之中虛，如禾草，長尺餘，但色深若光澤而已。真石斛，治胃中虛熱有功。
　　巴戟天
　　歸州　滁州
　　味辛、甘，微溫，無毒。主大風邪氣，陰痿不起，強筋骨，安五臟，補中，增志，益氣，療頭面遊風，小腹及陰中相引痛，下氣，補五勞，益精，利男子。生巴郡及下邳山谷。二月、八月採根，陰乾。覆盆子為之使，惡朝生、雷丸、丹參。
　　《圖經》曰：今江淮、河東州郡亦有之，皆不及蜀川者佳。葉似茗，經冬不枯，俗名三蔓草，又名不凋草。葉似麥門冬。今兩種，但擊破視，其中紫而鮮潔者，偽也。真者擊破，其中雖紫，又有微白糝如粉色。
　　陶隱居云：今亦用建平、宜都者，狀如牡丹而細，外赤內黑，用之打去心。
　　《唐本》注云：巴戟天苗，俗方名、三蔓草。葉似茗，經冬不枯，根如連珠，多者良，宿根青色，嫩根白紫，用之亦同。連珠厚者為勝。
　　《日華子》云：味苦，安#10五臟，定心氣，除一切風，治邪氣，療水腫。又名不凋草，色紫如小念珠，有小孔子，堅硬難搗。
　　雷公云：凡使，須用枸杞子湯浸一宿，待稍軟漉出，卻用酒浸一伏時，又漉出，用菊花同熬令焦黃，去菊花，布拭令乾用。
　　禹錫云：謹按《藥性論》云：紫巴戟天，使。能治男子夜夢，鬼交泄精，強陰，除頭面中風，主下氣，大風血癩。病人虛損，加而用之。
　　《衍義》曰：巴戟天，本有心，乾縮時，偶自落，或可以抽摘，故中心或空，非自有小孔子也。今人欲要中間紫色，則多偽以大豆汁沃之，不可不察。外堅難染，故先從中間紫色。有人嗜酒，日須五七杯。後患腳氣甚危，或教以巴戟半兩，糯米同炒，米微轉色，不用米，大黃一兩，剉、炒，同為末，熟蜜為丸，溫水下五七十丸，仍禁酒，遂愈。
　　赤箭
　　兗州
　　味辛，溫。主殺鬼精物，蠱毒惡氣，消癰腫，下支滿，疝，下血。久服益氣力，長陰，肥健，輕身增年。一名離母，一名鬼督郵。生陳倉川谷、雍州及太山、少室。三月、四月、八月採根，暴乾。
　　《圖經》曰：赤箭，生陳倉川谷、雍州及泰山、少室，今江湖間亦有之，然不中藥用。謹按《抱朴子》云：按仙方中，有合離草，一名獨搖，一名離母，所以謂之合離、離母者，此草為物，下根如芋魁，有游子十二枚周環之，去大魁數尺，雖相須，而實不連，但以氣相屬耳。
　　陶隱居云：陳倉屬雍州扶風郡。按此草亦是芝類。云莖赤如箭杆，葉生其端。根如人足，又云如芋，有十二子為衛。有風不動，無風自搖。如此亦非俗所見，而徐長卿亦名鬼督郵。又復有鬼箭，莖有羽，其療并相似，而益人乖異，恐并非此赤箭。
　　禹錫云：按《藥性論》云：赤箭，無毒。
　　《別說》云：謹按：今醫家見用天麻，即是此赤箭根。今《補注》與《圖經》所載，乃別是一物，中品之下又出天麻一目，注云出鄆州。考今之所出，赤箭根苗，乃自齊鄆而來者為上。今翰林沈公括最為博識，嘗解此一說云：古方用天麻者不用赤箭，用赤箭者即無天麻，方中諸藥皆同，而唯此名或別，即是天麻、赤箭本為一物，并合用根也。今中品之下，所別出天麻一目，乃與此赤箭所說，都不相干，即明說#11是一物爾。然中品之下所為天麻者，世所未嘗見用，今就此赤箭根為天麻，則與今所用不相違。然赤箭則言苗，用之有自表入裹之功；天麻則言根，用之有自內達外之理。根則抽苗徑直而上，苗則結子成熟而落，返從簳中而下，至上而生，以此粗可識其內外主治之理。
　　《衍義》曰：赤箭，天麻苗也。然與天麻治療不同，故後人分之為二。《經》中言八月採根曝乾，故知此即苗也。
　　菴子
　　秦州　寧州
　　味苦，微寒、微溫，無毒。主五臟瘀血，腹中水氣，臚脹留熱，風寒濕痺，身體諸痛，療心下堅，膈中寒熱，周痺，婦人月水不通，消食，明目。久服輕身延年不老，駏驉食之神仙。
　　生雍州川谷，亦生上黨及道邊。十月採實，陰乾。荊實、薏苡為之使。
　　《圖經》曰：今江淮亦有之。春生苗，葉如艾蒿，高三二尺。七月開花，八月結實，十月採，陰乾。今人通以九月採。江南人家多種此辟蛇。今人治打撲損，多用此法，飲散皆通，其效最速。服食方不見用。
　　《日華子》云：治腰腳重痛，膀胱疼，明目及骨節煩痛，不下食。
　　禹錫云：謹按《藥性論》云：菴，使。味辛、苦。益氣，主男子陰痿不起，治心腹脹滿，能消瘀血。
　　《廣利方》：治瘀血不散變成癰，搗生菴蒿，取汁一升服之。
　　菥蓂子
　　味辛，微溫，無毒。主明目，目痛泪出，除痺，補五臟，益精光，療心腹腰痛。久服輕身不老。一名蔑菥，一名大蕺，一名馬辛，一名大薺。生咸陽川澤及道旁。四月、五月採，暴乾。得荊實、細辛良，惡乾薑、苦參。
　　《圖經》曰：《爾雅》云：菥蓂，大薺。郭璞云：似薺，細葉，俗呼之曰老薺。蘇恭亦云是大薺。又云：然菥蓂味辛，大薺味甘。陳藏器以大薺當是葶藶，非菥蓂，菥蓂大而褊，葶藶細#12而圓，二物殊也。而《爾雅》自有葶藶，謂之蕇。注云：實、葉皆似芥，一名狗薺，大抵二物皆薺類，故人多不能細分，乃爾致疑也。古今眼目方中多用之。崔元亮《海上方》療眼熱痛，泪不止，以菥蓂子一物，搗飾一為末，欲臥以銅箸點眼中，當有熱泪及惡物出，并去努肉。可三四十夜點之，甚佳。
　　《藥性論》云：菥蓂子，苦參為使。能治肝家積聚，眼目赤腫。
　　陶隱居云：今處處有之，是大薺子，俗用甚稀。
　　陳藏器云：菥蓂子，《本經》一名大薺。蘇引《爾雅》為注云：大薺。大薺即葶藶，非菥蓂也。菥蓂大而褊，葶藶細而圓。二物殊別也。
　　蓍實
　　秦州
　　味苦、酸，平，無毒。主益氣，充肌膚，明目，聰慧先知。久服不饑，不老，輕身。生少室山谷。八月、九月採實，日暴乾。
　　《圖經》曰：今蔡州上蔡縣白龜祠傍，其生如蒿作叢，高五六尺，一本一二十莖，至多者三五十莖，生便條直，所以異於眾蒿也。秋後有花出於枝端，紅紫色，形如菊，八月、九月採實，日乾入藥。今醫家亦稀用。其莖為筮，以問鬼神知吉凶，故聖人贊之，謂之神物。《史記˙龜策傳》曰：龜千歲，乃遊於蓮葉之上，蓍百莖共一根，又其所生，獸無虎狼，蟲無毒螫。徐廣注曰：劉向云龜千歲而靈，蓍百年而一本生百莖。又褚先生云：蓍生滿百莖者，其下必有神龜守之，其上常有黃#13雲覆之。
　　《唐本》注云：此草所在有之，以其莖為筮。陶誤用楮實為之。《本經》云味苦，楮實味甘，其楮實移在木部也。
　　卷柏
　　兗州　海州
　　味辛、甘，溫、平、微寒，無毒。主五臟邪氣，女子陰中寒熱痛，癥瘕，血閉，絕子，止咳逆，治脫肛，散淋結，頭中風眩，痿蹶，強陰益精。久服輕身和顏色，令人好容體。一名萬歲，一名豹足，一名求股，一名交時。生常山山谷石間。五月、七月採，陰乾。
　　《圖經》曰：今關、陝、沂、兗諸州亦有之。宿根紫色多鬚。春生苗，似柏葉而細碎，拳攣如雞足，青黃色，高三五寸。無花、子，多生石上。五月、七月採，陰乾。去下近石有沙土處，用之。
　　《藥性論》云：卷柏，君。能治月經不通，尸疰鬼疰，腹痛，去百邪鬼魅。
　　陶隱居云：今出近道。叢生石土上，細葉似柏，卷屈狀如雞足，青黃色。用之，去下有沙土處。
　　《日華子》云：鎮心治邪，啼泣，除面皯，頭風，暖水臟。生用破血，炙用止血。
　　膽龍
　　陸州山龍膽　襄州
　　龍膽味苦，寒、大寒，無毒。主骨間寒熱，驚耀#14，邪氣，續絕傷，定五臟，殺蠱毒，除胃中伏熱，時節溫熱，熱泄下痢，去腸中小蟲，益肝膽氣，止驚惕。久服益智不忘，輕身耐老。一名陵游。生齊朐山谷及冤句。二月、八月、十一月、十二月採根，陰乾。貫眾為之使，惡防葵、地黃。
　　《圖經》曰：今近道亦有之。宿根黃白色，下抽根十餘本，大類牛膝。直上生苗，高尺餘。四月生葉，似柳葉而細，莖如小稍枝，七月開花如牽牛花，作鈴鐸形，青碧色。冬後結子，苗便枯。俗呼云草龍膽。湘中又有山龍膽草，味苦澀，此同類而別種也。古方治疸多用之。《集驗方》穀疸丸：苦參三兩，龍膽一兩，二物下篩，牛膽和丸，先食以麥飲服之。
　　陶隱居云：今出近道，吳興為勝。狀似牛膝，味甚苦，故以膽為名。今按《別本》注云：狀似龍葵，味苦如膽，因以為名。
　　《日華子》云：小豆為使。治客忤疳氣，熱病狂語及瘡疥，明目，止煩，益智，治健忘。
　　雷公云：採得後陰乾。欲使時，用銅刀切去髭土頭了，剉，於甘草湯中浸一宿，至明漉出，暴乾用。勿空腹餌之，令人溺不禁。
　　禹錫云：謹按《藥性論》云：龍膽，能主小兒驚癇，入心，壯熱，骨熱，擁#15腫，治時疾，熱黃，口瘡。
　　《聖惠方》：治蛔蟲攻#16心如刺，吐水。龍膽一兩去頭，剉，水二盞，煮取一盞去滓。隔宿不食，平旦服。
　　《外臺秘要》：治卒下血不止。龍膽一虎口，以水五升，煮取二升半，分溫五服，差。
　　《肘後方》：治卒心痛。龍膽四兩，酒三升，煮取一升半，頓服。
　　白蒿
　　味甘，平，無毒。主五臟邪氣，風寒濕痺，補中益氣，長毛髮令黑，療心懸，少食常饑。久服輕身，耳目聰明，不老。生中山川澤。二月採。
　　《圖經》曰：白蒿，蓬蒿也。今所在有之。似青蒿而葉粗，上有白毛錯澀，從初生至枯，白於眾蒿，頗似細艾。三月採。此《爾雅》所謂蘩，皤蒿是也。疏云：蓬蒿，今白蒿，春始生，及秋香美，可生食，又可蒸。一名游胡，北海人謂之旁勃，故《大戴禮˙夏小正》云：蘩，游胡。游胡，旁勃也。此草故#17人以為□#18。唐˙孟詵亦云：生挼醋食。今人但食簍蒿，不復食此。或疑此蒿即。蔞蒿。
　　陶隱居云：蒿類甚多，而俗中不聞呼白蒿者，方藥家既不用，皆無復識之，所主療既殊，則應更加研訪。服食七禽散云：白兔食之，仙。與菴子同法耳。
　　孟詵云：白蒿，寒。春初此蒿前諸草生。搗汁去熱黃及心痛。其葉生挼，醋淹之為菹，甚益人。
　　白英
　　味甘，寒，無毒。主寒熱八疸，消渴，補中益氣。久服輕身延年。一名穀菜，一名白草。生益州山谷。春採葉，夏採莖，秋採花，冬採根。
　　陶隱居云：諸方藥不用。此乃有蔛菜，生水中，人蒸食之。此乃生山谷，當非是。又有白草，葉作羹飲，甚治勞，而不用根、華。益州乃有苦菜，土人專食之，皆充倦#19無病，疑或是此。
　　《唐本》注云：此鬼目草也。蔓生，葉似王瓜，小長而五椏。實圓，若龍葵子，生青，熟紫黑，煮汁飲，解勞。東人謂之白草。陶云白草，似識之而不的辨。
　　陳藏器云：白英，主煩熱，風疹，丹毒，瘧瘴寒熱，小兒結熱。煮汁飲之。一名鬼目。《爾雅》云：符，鬼目。注：似葛，葉有毛，子赤如耳璫珠#20，若云子熟黑，誤矣。
　　紫芝
　　味甘，溫。主耳聾，利關節，保神，益精氣，堅筋骨，好顏色，久服輕身不老，延年。一名木芝。生高夏山谷。六芝皆無毒，六月採。薯蕷為之使，得髮良，得麻子人、白瓜子、牡桂共益人，惡常山，畏扁青、茵陳蒿。
　　《藥性論》云：紫芝，使，畏髮。味甘，平，無毒。主能保神益壽。
　　陶隱居云：按郡縣無高夏名，恐是山名爾。此六芝，皆仙草之類，俗所稀見，族種甚多，形色壤#21異，并載《芝草圖》中。今俗所用紫芝，此是朽樹木株上生，狀如木檽，名為紫芝。蓋止療痔，而不宜以合諸補丸藥也。凡得芝草，便正爾食之，無餘節度，故皆不云服法也。
　　《抱朴子》云：赤者如珊瑚，白者如截肪，黑者如澤漆，青者如翠羽，黃者如紫金，而皆光明洞徹，如堅冰也。又云：木芝者，松柏脂倫#22地，千歲化為茯苓，萬歲其上生小木，狀似蓮花，名曰木威喜芝，夜視有光，持之甚滑，燒之不焦，帶之辟兵。
　　赤芝
　　味苦，平，主胸中結，益心氣，補中，增智慧，不忘。久食輕身不老，延年神仙。一名丹芝。生霍山。
　　陶隱居云：南嶽本是衡山，漢武帝始以小霍山代之，非正也。此則應生衡山也。
　　黑芝
　　味鹹，平。主癃，利水道，益腎氣，通九竅，聰察。久食輕身不老，延年神仙。一名玄芝。生常山。
　　《唐本》注云：五芝，《經》云：皆以五色生於五嶽，諸方所獻，白芝未必華山，黑芝又非常嶽。且芝多黃、白，稀有黑、青者，然紫芝最多，非五芝類。但芝自難得，縱獲一二，豈得終久服耶。
　　青芝
　　味酸，平。主明目，補肝氣，安精魂，仁恕。久食輕身不老，延年神仙，不忘強志。一名龍芝。生泰山。
　　黃芝
　　味甘，平。主心腹五邪，益脾氣，安神，忠信和樂。久食輕身不老，延年神仙。一名金芝。生嵩山。
　　白芝
　　味辛，平。主咳逆上氣，益肺氣，通利口鼻，強志意，勇悍，安魄。久食輕身不老，延年神仙。一名玉芝。生華山。
　　兜木香
　　燒去惡氣，除病疫。漢武帝故事，西王母降，上燒兜木香末。兜木香，兜渠國所獻，如大豆，塗宮門，香聞百里。關中大疾疫，死者相枕，燒此香疫則止，內傳云：死者皆起，此則靈香，非中國所致，標其功用，為眾草之首焉。
　　無風獨搖草
　　帶之使夫婦相愛。生嶺南。頭如彈子，尾若烏尾，兩片開合，見人自動，故曰獨搖草。
　　《海藥》云：謹按《廣志》云：生嶺南。又云：生大秦國。性溫、平，無毒。主頭面遊風，遍身癢。煮汁淋蘸。陶朱術云：五月五日採，諸山野往往亦有之。
　　羊不吃草
　　味苦、辛，溫，無毒。主一切風血，補益，攻諸病。煮之，亦浸酒。生蜀川山谷。葉細長，在諸草中羊不吃者是。
　　仙人草
　　主小兒酢瘡。煮湯浴，亦搗傅之。酢瘡，頭小，大硬。小者，此瘡或有不因藥而自瘥者。當丹毒入腹必危，可預飲冷藥以防之，兼用此草洗瘡。亦明目，去膚醫，按汁滴目中。生階庭間。高二三寸，葉細有薦齒，似離鬲草，北地不生也。
　　千里及
　　味苦，平，小毒。主天下疫氣，結黃，瘧瘴，蟲毒。煮服之吐下，亦搗傅瘡，蟲、蛇、犬等咬處。藤生，道旁籬落間有之，葉細厚，宣湖間有之。
　　錢葛
　　味甘，溫，無毒。主一切風，血氣羸弱，令人性健。久服風緩及偏風并正。生山南峽中。葉似枸杞，根如葛，黑色也。
　　甜藤
　　味甘，寒，無毒。去熱煩，解毒，調中氣，令人肥健。又主剝馬血毒入肉，狂犬，牛馬熱黃。搗絞取汁，和米粉作糗餌，食之甜美，止泄，搗葉汁傅蛇咬瘡。生江南山林下，蔓如葛。　　又有小葉尖長，氣辛臭，搗傅小兒腹，除痞滿閃癖。
　　地楊梅
　　味辛，平，無毒。主赤白痢。取莖、子煎服。生江東溫濕地。四五月有子似楊梅，苗如蓑草也。
　　天竺乾薑
　　味辛，溫，無毒。主冷氣寒中，宿食不消，腹脹下痢，腰背疼，痃癖氣塊，惡血積聚。生婆羅門國，似薑小黃。一名胡乾薑。
　　圖經衍義本草卷之九　竟
　　#1痺：晦明軒本『痺』上有『喉』字。
　　#2苦：晦明軒本作『善』。
　　#3口：疑當作『尸』。
　　#4令：晦明軒本作『冷』。
　　#5面：原作『而』，據晦明軒本改。
　　#6一葉：原脫，據晦明軒本補。
　　#7藥：晦明軒本作『櫟』。
　　#8爾：原作『小』，據晦明軒本改。
　　#9輕：晦明軒本作『經』。
　　#10安：原脫，據晦明軒本補。
　　#11說：晦明軒本作『別』。
　　#12細：原作『納』，據晦明軒本改。
　　#13黃：晦明軒本作『青』。
　　#14耀：晦明軒本作『癇』。
　　#15擁：晦明軒本作『癰』。
　　#16攻：原作『皮』，據晦明軒本改。
　　#17故：晦明軒本作『古』。
　　#18□：晦明軒本作『菹』。
　　#19倦：晦明軒本作『健』。
　　#20珠：原作『味』，據晦明軒本改。
　　#21壤：晦明軒本作『環』。
　　#22倫：晦明軒本作『淪』。
　　圖經衍義本草卷之十
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部上品之下
　　芎藭
　　鳳翔府　永康府
　　味辛，溫，無毒。主中風入腦，頭痛，寒痺，筋孿緩急，金瘡，婦人血閉，無子，除腦中冷動，面上遊風去來，目泪出，多涕唾，忽忽如醉，諸寒冷氣，心腹堅痛，中惡，卒急腫痛，脅風痛，溫中內寒。一名胡藭，一名香果。其葉名蘼蕪。生武功川谷、斜谷西嶺。三月、四月採根，暴乾。白芷為之使。畏黃連。
　　《圖經》云：蘼蕪，芎藭苗也。生雍州川澤及冤句，今關陝、蜀川、江東山中多有之，而以蜀川者為勝。江東蜀川人採其葉作飲香，關中出者，俗呼為京芎，并通用。雀腦狀者，謂之雀腦芎，此最有力也。山芎藭能去痺濕風氣。簡文帝《勸醫文》曰：麥麯芎藭，終止河魚之腹。
　　《藥性論》云：芎藭，臣。能治腰腳軟弱，半身不遂，主胞衣不生，治腹內冷痛。
　　陶隱居云：今惟出歷陽，節大莖細，狀如馬銜，謂之馬銜芎藭。蜀中亦有而細，人患齒根血出者，含之多差。苗名薕蕪，亦入藥，別在下說。俗方多用。
　　《唐本》注云：今出秦州，其人間種者，形塊大，重實，多脂潤。山中採者瘦細。味苦、辛。以九月、十月採為佳。歷陽出者，今不復用。
　　《日華子》云：治一切風，一切氣，一切勞損，一切血，補五勞，壯筋骨，調眾脈，破癥結宿血，養新血，長肉，鼻洪，吐血及溺血，痔瘻，腦癰，發背，瘰癧，癭贅，瘡疥及排膿，消瘀血。
　　禹錫云：按《蜀本圖經》云：苗似芹、胡荽、蛇床輩，叢生，花白，今出秦州者為善，九月採根乃佳。
　　《千金方》：治崩中，晝夜不止。芎藭八兩，清酒五升，煎取二升半，分三服。不耐者，徐徐進之。又方#1治胎忽因倒地，忽舉動擎重促損，腹中不安及子死腹中。以芎藭末，酒服方寸匙#2，須臾一二服出。
　　《經驗後方》：治頭風，化痰。川芎不計分兩，用淨水洗浸，薄切片子，日乾或焙，杵為末，煉蜜為丸如彈子大。不拘時，茶、酒嚼下一丸。
　　《靈苑方》：治婦人經絡，住經三個月。驗胎法：川芎生為末，空心濃煎艾湯下一匙頭。腹內微動者，是有胎也。
　　《斗門方》：治偏頭痛。用京芎細剉，酒浸，服之差。
　　《衍義》曰：芎藭，今出川中，大塊，其裏色白，不油色，嚼之微辛、甘者佳。他種不入藥，止可為末，煎湯沐浴。此藥今人所用最多，頭面風不可闕也，然須以他藥佐之。沈括云：予一族子，舊服芎藭，醫鄭叔熊見之云，芎藭不可久服，多令人暴死，後族子果無疾而卒。又朝士張子通之妻病腦風，服芎藭甚久，亦一旦暴亡。皆目見者。此蓋單服耳，若單服既久，則走散其#3氣。既使他藥佐使，又不久服，中病便已，則致使能至此也。
　　黃連
　　宣州　澧州
　　味苦，寒、微寒，無毒。主熱氣，目痛眦傷泣#4出，明目，腸澼腹痛，下痢，婦人陰中腫痛，五臟冷熱，久下泄澼膿血。止煩渴、大驚，除水利骨，調胃厚腸，益膽，療口瘡。久服令人不忘。一名王連。生巫陽川谷及蜀郡、太山，二月、八月採。黃苓、龍骨、理石為之使，惡菊花、芫花、玄參、白鮮，畏款冬，勝烏頭，解巴豆毒。
　　《圖經》云：今江、湖、荊、夔州郡亦有，而以宣城者為勝，施、黔者次之。苗高一尺已來，葉似甘菊，四月開花，黃色。六月結實似芹子，色亦黃。二月、八月採根用。古方以黃連為治痢之最，《胡洽方》載九盞湯，主下痢，不問冷熱、赤白、穀滯、休息、久下，悉主之。以黃連長三寸三十枚秤重一兩半，龍骨如棋子四枚重四分，附#5子大者一枚，乾薑一兩半，膠一兩半，并切；先以水五合，著銅器中，去火三寸，煎沸便下，著生土上，沸止又上水五合，如此九上九下；內諸藥著火上，沸輒下，著土上，沸止又復，九上九下，度可得一升，頓服即止。又香蓮丸亦主下痢，近世盛行。其法以宣蓮、青木香分兩停同搗篩，白蜜丸如梧子，空腹飲下三十丸，日再，如神。其久冷人，即用煨熱大蒜作丸。此方本出李絳《兵部手集方》，嬰孺用之亦效。又治目方用黃連多矣。
　　《藥性論》云：黃蓮，臣。一名支蓮。耳#6白薑蠶，忌豬肉，惡冷水。殺小兄疳蟲，點赤眼昏痛，鎮肝去熱毒。
　　陶隱居云：巫陽在建服#7。今而#8間者，色淺而虛，不及東陽、新安諸縣最#9勝。臨海諸縣者不佳。用之當布裹挼去毛，令如連珠。俗方多療下痢及渴，道方服食長生。
　　《唐本》注云：蜀道者粗#10大節平，味極濃苦，療渴為最。江東者節如連珠，療痢大善。今澧州者更勝。今注醫家見用宣州九節堅重、相擊#11有聲者為勝。
　　劉禹錫云：有崔承元者，囚#12官治一死罪囚出活之，囚後數年以病自致死。一旦，崔為內障所苦，喪明逾年後，半夜嘆息獨坐，時聞階際間蟋蟀之聲，崔問為誰？曰是昔#13所蒙活者囚，今故報恩至此，遂以此方告訖而沒。崔依此合服，不數月，眼復明，因傳此方於世。羊肝丸，黃連末一大兩，白羊子肝一具，去膜，同於沙盆內，研令極細，眾手拈為丸如梧桐子。每食以暖漿水吞二七枚，連作五劑，差。但是諸眼目疾及障翳、青盲皆主之，禁食豬肉及冷水。
　　《抱朴子》云：乳汁煎之，治目中百病。
　　《外臺秘要》：治卒心痛。黃連八兩，一味付□咀，水七升#14，煮取五升，絞去滓，寒溫飲五合，日三服。
　　《千金方》：治大熱毒純血痢。宣蓮六兩，以水七升，煮取三升半，夜露星月下，平旦空腹頓服之。
　　《肘後方》：治眼泪出不止，濃汁漬綿乾拭目。又方：赤痢熱下，久不止。黃連末，雞子白丸，飲服十丸，三十丸即差。又方：治卒消渴，小便多。搗黃連，絹篩，蜜和，服三十丸，治渴延年。
　　《經驗方》：治暴赤白痢如鵝、鴨肝者，痛不可忍。黃連、黃芩各一兩，以水二升，煎取一升，分三服，熱吃，冷即凝矣。
　　《梅師方》：傷寒病，發豌豆瘡，未成膿方。黃連四兩，水三升，煎取一升，去滓分服。
　　《斗門方》：治痔疾有頭如雞冠者。用黃連末，傅之即差，更加赤小豆末尤良。
　　《簡要濟眾方》：小兒吐血不止。以一兩去鬚，搗碎為散，每服一錢，水七分，入豉二十粒，同煎至五分，去滓，溫服，量兒大小加減進。
　　《廣利方》：治骨節熱積漸黃瘦。黃連四分，碎切，以童子小便用#15大合，浸經宿，微煎三四沸，去滓，食上分兩服，如人行四五里再服。
　　《杜壬方》：治氣痢瀉，裏急後重，神妙方：宣連一兩，乾薑半兩，各為末，每用連二錢，薑半錢，和勻，空心溫酒下。
　　《子母秘錄方》：小兒赤白痢多時，體弱不堪。宣連濃煎，和蜜服。日六七服，量其大小，每煎三分水減二分，頓#16服。又方：治兒耳後月蝕瘡，黃連末傅之。又方：小兒鼻下兩道赤者名日□，亦名赤鼻疳。鼻以米泔洗，傅黃連末，日三四度，佳。
　　《衍義》曰：黃連，今人多用治痢，蓋熱以苦燥之義。下俚但見腸虛滲泄，微似有血便，即用之，更不知止。又不顧寒熱多少，但以盡劑為度，由是多致危困。若氣實初病，熱多血痢，服之便血#17，乃不必盡劑也。或虛而冷，則不須服。餘如《經#18》。
　　蒺藜子
　　秦州　同州
　　味苦、辛，溫、微寒，無毒。主惡血，破癥結積聚，喉痺，乳難，身體風癢，頭痛，咳逆傷肺，肺痿，止煩下氣，小兒頭瘡，癰腫陰□，可作摩粉。其葉主風癢，可煮以浴。久服長肌肉，明目，輕身。一名旁道#19，一名屈人，一名止行，一名豺羽，一名升推，一名即藜，一名茨。生馮翊平澤或道傍。七月、八月採實，暴乾。烏頭為之使。
　　《圖經》曰：蒺藜子，生馮翊平澤或道傍。七月、八月採實，暴乾。又冬釆。黃白色，類軍家鐵蒺藜。此《詩》謂墻有茨者。郭璞注《爾雅》云：布地蔓生，細葉，子有三角刺人是也。古方云蒺藜子皆用刺者，治風明目最良。神仙方亦有單餌蒺藜，云不問黑白，但取堅實者，舂去刺用。兼主痔漏，及婦人發乳，帶下。
　　《藥性論》云：白蒺藜子，君，味甘，有小毒。治諸風癧瘍#20，破宿血，療吐膿，主難產，去躁熱，不入湯用。
　　陶隱居云：多生道上，而葉布地，子有刺，狀如菱而小。長安最饒，人行多著木屐。今軍家乃鑄鐵作之，以布敵路，亦呼蒺藜。《易》云：據於蒺藜。言其凶傷。今按《別本》注云：《本經》云溫，《別錄》云寒。此藥性宣通，久服不冷而無壅熱，則其溫也。
　　《日華子》云：治賁豚，腎氣，肺氣，胸膈滿，催生并墮胎，益精，療腫毒及水藏冷，小便多，止遺瀝泄精，溺血。入藥不計丸散，并炒去刺用。
　　雷公云：凡使，採得後淨揀，擇了蒸，從午至酉，出，日乾。於木臼中舂，令皮上刺盡，用酒拌再蒸，從午至酉，出，日乾用。
　　《神仙秘旨》云：服蒺藜子一碩，當七八月熟時收，日乾，舂去刺，然後杵為末。每服二錢，新汲水調下，日三服，勿令中絕，斷穀長生。服之一年已後，冬不寒，夏不熱。服之二年，老者復少，髮白復黑，齒落重生。服之三年，身輕長生。
　　《外臺秘要方》：補肝散：治三十年失明。蒺藜子七月七日收，陰乾搗散。食後水服方寸匕。又方：治蛔蟲攻心如刺，吐清汁。七月七日採蒺藜子，陰乾作灰。先食服方寸匕，日三服。又方：治一切丁腫。蒺藜子一升作灰，以釅醋和封頭上，如破，塗之佳。
　　《千金方》：治遍身風癢，生瘡疥。以蒺藜子苗煮湯洗之，立差。《千金翼方》同。
　　《梅師方》：治難產礙胎在腹中，如已見兒，并胞衣不出，胎死。蒺藜子、貝母各四兩，為末。米湯下一匙，相去四五里不下，再服。
　　《衍義》曰：蒺藜有兩等：一等杜蒺藜，即今之道傍布地而生，或生墻上，有小黃花，結芒刺，此正是墻有茨者。花收摘，陰乾為末，每服三二錢，飯後以溫酒調服，治白癜風。又一種白蒺藜，出同州沙苑牧馬處。黃紫花，作莢，結子如羊內腎。補腎藥，今人多用。風家惟用刺蒺藜。
　　黃耆
　　憲州
　　味甘，微溫。無毒。主癰疽久敗瘡，排膿止痛，大風癩疾，五痔鼠瘻，補虛，小兒百病，婦人子藏風邪氣，逐五臟間惡血，補丈夫虛損，五勞羸瘦，止渴，腹痛，泄痢，益氣，利陰氣。生白水者冷，補。其莖葉療渴，及筋舉，癰腫疽瘡。一名戴糝，一名戴椹，一名獨椹，一名芰草，一名蜀脂，一名百本。生蜀郡山谷、白水、漢中，二月、十月採，陰乾。惡龜甲。
　　《圖經》云：今河東、陝西州郡多有之。根長二三寸#21已來。獨莖，作叢生，枝幹去地二三寸。其葉扶疏作羊齒狀，又如蒺藜苗。七月中開黃紫花，其實作莢子，長寸許。八月中採根用。其皮折之如綿，謂之綿黃耆。木耆不通用。唐˙許裔言#22初仕陳為新蔡王外兵參軍，時太后感風不能言，脈沉而口噤。裔宗曰：既不能下藥，宜湯氣熏之，藥入腠理，周時可差。乃造黃耆防風湯數斛，置於床下，氣如烟霧，其夕便得語。藥力熏蒸，其效如此，因附著之。使善醫者，知所取法焉。
　　《藥性論》云：黃耆，一名王孫。治發背，內補，主虛喘，腎衰，耳聾，療寒熱。生隴西者下，補五臟。蜀白水赤皮者，微寒，此治客熱用之。
　　陶隱居云：第一出隴西叨陽，色黃白，甜美，今亦難得。
　　《唐本》注云：葉似羊齒，或如蒺藜。獨莖，或作叢生。今出原州及華原者最良，蜀漢不復採用。
　　《日華子》云：黃耆，惡白鮮皮。助氣壯筋骨，長肉補血，破癥癖，瘰癧癭#23贅，腸風，血崩，帶下，赤白痢，產前後一切病，月候不勻，消渴，痰嗽，并治頭風，熱毒赤目等。藥中補益，呼為羊肉。又云：白水耆，涼，無毒。排膿，治血及煩間熱毒，骨蒸勞。功次黃耆。赤水耆，涼，無毒。治血，退熱毒，餘功用并同上。木耆，涼，無毒。治煩，排膿。力微於黃耆，遇關即焙乾#24之。
　　《別說》云：謹按黃耆本出綿上為良，故名綿黃耆。今《圖經》所繪憲水者即綿上，地相鄰爾。若以謂柔韌如綿，即謂之綿黃耆，然黃耆本皆柔韌，若偽者，但以乾脆為別爾。
　　《聖惠方》：治肺壅得吐。以黃耆二兩，杵為細末。每服三錢，水一盞，煎至六分，溫服，日三四服。
　　《梅師方》：補肺排膿。以黃耆六兩，剉碎，以水三升，煎取一升，去滓服。
　　《孫用和方》：治腸風瀉血。黃耆、黃連等分，右為末，麵糊丸如綠豆大。每服三十丸，米飲下。
　　《席延賞方》：治虛中有熱，咳嗽膿血，口舌咽乾，又不可服涼藥。好黃耆四兩，甘草一兩，為末。每服三錢，如茶點、羹、粥中亦可服。
　　肉蓯蓉
　　味甘、酸、鹹，微溫，無毒。主五勞七傷，補中。除莖中寒熱痛，養五臟，強陰，益精氣，多子，婦人癥瘕，除膀胱邪氣，腰痛，止痢。久服輕身。生河西山谷及代郡雁門。五月五日採，陰乾。
　　《圖經》曰：舊說是野馬遺山#25落地所生。今西人云大木門#26及土正#27垣中多生此，非遊牡#28之所而乃有者，則知自有種類耳。或疑其初生於馬瀝，後乃滋殖，如茜根生於人血之類是也。草蓯蓉，性溫，補男子。疑即是此物。今人鮮用，故少有辨之者，因附見於此。
　　《藥性論》云：肉蓯蓉，臣。益髓，悅顏色，延年，治女人血崩，壯陽，日御過倍大補益。主赤白下，補精敗，面黑，勞傷。用蓯蓉四兩，水煮令爛，薄切細研，精羊肉分為四度，五味，以米煮粥，空心服之。
　　陶隱居云：代郡雁門屬并州，多馬處便有，言是野馬精落地所生。生時似肉，以作羊肉羹，補虛乏極佳，亦可生啖。芮芮河南間至多。今第一出隴西，形扁廣，柔潤，多花而味甘。次出北國者，形短而少花。巴東建平間亦有，而不如也。
　　陳#29藏器序云：強筋健髓，蓯蓉、鮮#30魚為末，黃精酒丸服之，力可十倍。此說出《乾寧記》。
　　《唐本》注云：此注論草蓯蓉，陶未見肉者。今人所用亦草蓯蓉，刮去花用代肉爾。《本經》有肉蓯蓉，功力殊#31勝。比來醫人，時有用者。
　　《日華子》云：治男陽不興，女陰不產，潤五臟，長肌肉，暖腰膝，男子泄精，尿血，遺瀝，帶下，陰痛。
　　雷公云：凡使，先須用清酒浸一宿，至明，以棕刷刷去沙土浮甲盡，劈破中心，去白膜一重，如竹絲草樣。是此偏隔人心前氣不散，令人上氣不出。凡使用，先須酒浸，并刷草了，卻蒸，從午至酉，出，又用酥炙得所。
　　禹錫云：按《蜀本圖經》云：出肅州祿福縣沙中，三月、四月掘根，切取中央好者三四寸，褊穿陰乾。八月始好，皮如松子鱗甲，根長尺餘。
　　據本草云：即是野馬精餘瀝結成。採訪人方知勃落樹下并土塹上，此即非馬交之處，陶說誤耳。又有花蓯蓉，即是春抽苗者，力較微耳。
　　《衍義》曰：肉蓯蓉，《圖經》以謂皮如松子，有鱗。子字當為殼。於義為允。又曰：以酒淨洗，去黑汁作羹。黑汁既去，氣味皆盡。然嫩者方可作羹，老者苦。入藥，少則不效。
　　防風
　　同州　齊州　河中府
　　味甘、辛，溫，無毒。主大風，頭眩痛，惡風，風邪，目盲無所見，風行周身，骨節疼痺，煩懣，脅痛脅風，頭面去來，四肢攣急，字乳，金瘡，內莖#32。久服輕身。葉，主中風熱汗出。一名銅芸，一名茴草，一名百枝，一名屏風，一名簡根，一名百蜚。生沙苑川澤及邯鄲、琅邪、上蔡。二月、十月採根，暴乾。得澤瀉、藁本療風，得當歸、芍藥、陽起石、禹餘糧療婦人子藏風，殺附子毒，惡乾薑、藜蘆、白斂、芫花。
　　《圖經》云：今京東、淮、浙州郡皆有之。根上黃色，與蜀葵根泪類，莖、葉俱青綠色，莖深而葉淡，似青蒿而短。初時嫩紫，作菜茹，極爽口。五月開細白花，中心攢聚作大房，似時蘿花。實似胡荽而大。二月、十月採根，暴乾。關中生者，三月、六月採，然輕虛不及齊州者良。又有石防風，出河中府，根如蒿根而黃，葉青花白，五月開花，六月採根，暴乾。亦療頭風眩痛。
　　《藥性論》云：防風，臣。花主心腹痛，四肢拘急，行履不得，經脈虛羸，主骨節間疼痛。段成式《酉陽雜俎》云：青州防風子，可亂蓽撥。
　　陶隱居云：郡縣無名沙苑。今第一出彭城、蘭陵，即近琅呀者。爵#33州互市亦得之。次出襄陽、義陽縣界，亦可用，即近上蔡者。惟實而脂潤，頭節堅如蚯蚓頭者為好。俗用療風最要，道方時用。
　　《唐本》注云：今出齊州、龍山最善，淄州、兗州、青州者亦佳。葉似牡蒿、附子苗等。《別錄》云：叉頭者，令人發狂；叉尾者，發痼疾。陶云無沙苑，誤矣。襄陽、義陽、上蔡，元無防風，陶乃妄注爾。
　　《日華子》云：治三十六般風，男子一切勞劣，補中，益神，風赤眼，止泪及癰緩，通利五臟，關脈，五勞七傷，羸損，盜汗，心煩體重，能安神定思#34，勻氣脈。
　　《經驗後方》：治破傷風。防風、天南星等分，為末。每服二三匙，童子小便五升，煎至四升服，愈即止。又方：治崩中。防風去蘆頭，炙赤色，為末。每服二錢，以麵糊酒調下，更以麵糊酒投之。
　　蒲黃
　　味甘，平，無毒。主心腹膀胱寒熱，利小便，止血，消瘀血。久服輕身，益氣力，延年神仙。生河東池澤，四月採。
　　《圖經》曰：蒲黃，生河東池澤，香，蒲黃苗也。生南海池澤，今處處有之，而太山者為良。春初生嫩葉，未出水時，紅白色茸茸然。至夏抽梗於叢葉中，花抱梗端，如武士捧杵，故俚俗謂蒲捶，亦謂之蒲釐。花黃，即花中蕊屑也。細若金粉，當其欲開時，有便取之。市廛間亦採，以蜜搜作果食貨賣，甚益小兒。醫家又取其粉，下篩後有赤滓，謂之蒲萼。入藥以澀腸止泄，殊勝。
　　陶隱居云：此即蒲釐花上黃粉也，伺其有，便拂取之，甚療血，《仙經》亦用此。
　　《日華子》云：蒲黃，治撲損血悶，排膿，瘡癤，婦人帶下，月候不勻，血氣心腹痛，妊孕人下血墜胎，血運，血癥，兒枕急痛，小便不通，腸風瀉血，遊風腫毒，鼻洪，吐血、下乳，止泄精，血痢。此即是蒲上黃花。入藥破血消腫即生使，補血止血即炒用。蒲黃篩下後有赤滓，名為萼。炒用，甚澀腸，止瀉血血痢。
　　雷公云：凡使，勿用松黃并黃蒿。其二件全似，只是味跙及吐人。凡欲使蒲黃，須隔三重紙焙令色黃，蒸半日，卻焙令乾，用之妙。
　　禹錫云：按《藥性論》云：蒲黃，君。通經脈，止女子崩中不住，主痢血，止鼻衄，治尿血，利水道。
　　《千金方》：治臉上#35，舌上生瘡，涎出。以蒲黃傅之差。又方：治丈夫陰下濕癢。蒲黃末傅之良。
　　《肘後方》：治腸痔，每大便常血水。服蒲黃方寸匕，日三服良。
　　《葛氏方》：忍小便久致胞轉。以蒲黃裹腰腎，令頭致地，三度通。
　　《梅師方》：治產後血不下。蒲黃三兩，水三升，煎取一升，頓服。
　　《簡要濟眾方》：治吐血，唾血。蒲黃一兩，搗為散。每服三錢，溫酒或冷水調，妙。
　　《塞上方》：治鼠奶痔。蒲黃末，空心溫酒下方寸匕，日三服。又方：治墜傷撲損，瘀血在內，煩悶。蒲黃末，空心熱酒調下，三錢匕服。
　　催生：蒲黃、地龍、陳橘皮等分，地龍洗去土，於新瓦上焙令微黃，各為末，三處貼。如經日不產，各炒#36一錢匕，新汲水調服，立產。此常親用之，甚妙。
　　《衍義》曰：蒲黃，處處有，即蒲槌中黃粉也。今京師謂槌為蒲棒。初得細羅，取萼別貯，以備他用。將蒲黃水調為膏，擘為塊，人多食之，以解心臟虛熱，小兒尤嗜。涉月則燥，色味皆淡，須蜜水和。然不可多食，令人自利，不益極虛人。
　　香蒲
　　徐州
　　味甘，平，無毒。主五臟，心下邪氣，口中爛臭，堅齒，明目，聰耳。久服輕身耐老。一名睢，一名醮。生南海池澤。
　　《圖經》曰：文具蒲黃條下。
　　陶隱居云：方藥不復用，俗人無採，彼土人亦不復識者#37。江南貢菁茅，一名香茅，以供宗廟縮酒。或云是薰草，又云是燕麥，此蒲亦相類爾。
　　《唐本》注云：此即甘蒲，作薦者，春初生，用白為菹，亦堪蒸食。山南名此蒲為香蒲，謂昌蒲為臭蒲。陶隱#38菁茅，乃三脊茅也。其燕麥、薰草、香茅，野俗皆識，都不為類此，并非例也。蒲黃，即此香蒲花是也。
　　續斷
　　越州　晉州
　　味苦、辛，微溫，無毒。主傷寒，補不足，金瘡，癰傷，折跌，續筋骨，婦人乳難，崩中漏血，金瘡血內漏，止痛生肌肉及踠傷，惡血，腰痛，關節緩急。久服益氣力。一名龍豆，一名屬折，一名接骨，一名南草，一名槐。生常山山谷。七月、八月採，陰乾。地黃為之使，惡雷丸。
　　《圖經》曰：續斷，生常山山谷，今陝西、河中、興元有，寄#39越、晉州亦有之。三月已後生苗，幹四稜，似苧麻，葉亦類之，兩兩相對而生。四月開花，紅白顏色，似益母花。根如大薊，赤黃色，七月、八月採。市之貨者，亦有數種，少能辨其粗良。醫人用之，但以節節斷，皮黃皺者為真。
　　《藥性論》云：續斷，君。主絕傷，去諸溫毒，能通宣經脈。
　　陶隱居云：按《桐君藥錄》云：續斷生蔓延，葉細，莖如荏大，根本黃白有汁，七月、八月採根。今皆用莖葉，節節斷，皮黃皺，狀如雞神#40者，又呼為桑上寄生。恐皆非真。
　　《唐本》注云：此藥所在山谷皆有。今俗用者，是葉似苧而莖方，根如大薊，黃白色。陶注者非。
　　《日華子》云：助氣，調血脈，補五勞七傷，破癥結瘀血，消腫毒，腸風，痔瘻，乳癰，瘰癧，撲損，婦人產前後一切病，面黃虛腫，縮小便，止泄精，尿血，胎漏，子宮冷。又名大薊、山牛勞也。
　　雷公云：凡使，勿用草茅根，緣真似續斷，若誤用服之，令人筋軟，採得後橫切剉之，又去向裏硬筋了，用酒浸一伏時，焙乾用。
　　《外臺秘要方》：治淋。取生續斷絞取汁服之，馬薊根是。
　　《子母秘錄方》：治產後心悶，手足煩熱，厭厭氣欲絕，血暈，心頭硬，乍寒乍熱，增寒忍不禁。續斷皮一#41握，剉，以水三升，煎取一升，分三服，溫服。如人行二三里再服。無所忌。此藥救產後垂死。
　　漏蘆
　　海州　秦州　單州
　　味苦、鹹，寒、大寒，無毒。主皮膚熱，惡瘡，疽痔，濕痺，下乳汁，止遺溺，熱氣瘡癢如麻豆，可作浴湯。久服輕身益氣，耳目聰明，不老延年。一名野蘭。生喬山山谷。八月採根，陰乾。
　　《圖經》曰：秦州、海州所謂漏蘆者，花葉及根頗相近，然彼人但謂之漏蘆，今醫家罕有用飛廉者。既未的識，故不復分別，但附其說於下。
　　陶隱居云：喬山應是黃帝所葬處，乃在上郡。今出近道亦有，療諸瘻疥，此久服甚益人，而服食方罕用之。今市人皆取苗用之。俗中取根，名鹿驪根，苦酒摩，以療瘡疥。
　　《唐本》注云：此藥俗名莢蒿，莖葉似白蒿，花黃，生莢，長以#42細麻，如箸許，有四五瓣，七月、八月後皆黑，異於眾草蒿之類也。
　　《日華子》云：連翹為使。治小兒壯熱，通小腸，泄精，尿血，風赤眼，乳癰，發背，瘰癧，腸風，排膿，補血。治撲損，續筋骨，傳金瘡，止血長肉，通經脈。花、苗并同用，俗呼為鬼油麻，形并氣味似乾牛蒡，頭上有白花子。
　　雷公云：凡使，勿用獨漏，綠#43似漏蘆，只是味苦、酸，誤服令人吐不止，須細驗。夫使漏蘆，細剉，拌生甘草相對#44，從巳至申，去甘草淨揀用。
　　禹錫云：按《蜀本圖經》云：葉似角蒿，今曹、兗州下濕地最多。六月、七月採莖，日乾之，黑於眾草。
　　《聖惠方》：治小兒無辜疳，肚脹或時瀉痢，冷熱不調。以漏蘆一兩，杵為散。每服以豬肝一兩，散子一錢匕，鹽少許，以水煮熟，空心頓服。
　　《外臺秘要方》：治蛔蟲，漏蘆，杵，以餅羅和方寸匕，服之。
　　藍實
　　江陵府吳藍　福州馬藍
　　味苦，寒，無毒。主解諸毒，殺蟲岐音其，小兒鬼也，疰鬼，螫毒。久服頭不白，輕身。其葉汁，殺百藥毒，解狼毒、射罔毒。其莖葉，可以染青。生河內平澤。
　　《圖經》曰：藍實，生河內平澤，今處處有之。人家蔬圃中作畦種蒔，三月、四月生苗，高三二尺許，葉似水蓼，花紅白色，實亦若蓼子而大，黑色，五月、六月採實。按藍有數種：有木藍，出嶺南，不入藥；有草#45藍，可以為澱者，亦名馬藍，《爾雅》所謂葴，馬藍是也；有蓼藍，但可染碧，而不堪作澱，即醫方所用也。
　　禹錫云：治蟲豸傷咬。取大藍汁一碗，入雄黃、麝香二物，隨意看多少，細研，投藍汁中，以點咬處，若是毒者，即并細服其汁，神異之極也。
　　張薦云：昔在劍南為張延#46賞判官，忽被斑蜘蛛咬項上，一宿，咬處有三道赤色，細如箸，繞項上，從胸前下至心；經兩宿，頭面腫疼如數升碗大，肚漸腫，幾至不救。張香素重薦，因出家財五百千，并薦家財又數百千，募能療者。忽一人應召，云可治。張相初甚不信，欲驗其方，遂令目前合藥。其人云：不惜方，當療人性命耳。遂取大藍汁一瓷碗，取蜘蛛投之藍汁，良久，方出得汁中，甚困不能動。又別搗藍汁，加麝香末，更取蜘蛛投之，至汁而死。又更取藍汁、麝香，復加雄黃和之，更取一蜘蛛投汁中，隨化為水。張相及諸人甚異之，遂令點於咬處。兩日內悉平愈。但咬處作小瘡，痂落如舊。
　　《廣五行記》曰：永徽中，絳州僧病噎不下食。告弟子，吾死之後，便可開吾胸喉，視有何物，致#47終而卒。弟子依言而開視，胸中得一物，形似魚而有兩頭，遍體是肉鱗。弟子致器中，跳躍不止。致#48以諸味，皆隨化盡。時夏中藍盛作澱，有一僧以澱致器中，此蟲遂繞器中走，須臾化為水矣。
　　《聖惠方》：治時氣熱毒，心神煩躁。用藍澱半大匙，以新汲水一盞服。又方：治小兒中蠱下血欲死。搗青藍汁，頻頻服半合。
　　《千金方》：治唇上生瘡，連年不瘥。以八月藍葉一斤，搗取汁洗，不過三日差。又方：治自經死，以藍汁灌之。又極須安定其心，徐緩解，慎勿割斷繩，抱取心下猶溫者，刺雞冠血滴著口中，即活也，男雌女用雄。
　　《梅師方》：治虎傷人瘡。取青布緊捲作纏，燒一頭內竹筒中，射瘡口，令烟黑入瘡中，佳。
　　《子母秘錄方》：治小兒赤痢。搗青藍汁二升，分四服。又方：治小兒丹，藍澱傅，熱即安。
　　《衍義》曰：藍實，即大藍、實也。謂之蓼藍非是，《爾雅》所說是。解諸藥等毒，不可闕也。實與葉兩用，注不解實，只解藍葉為未盡。《經》所說盡矣。藍一本而有數色，刮竹青、綠雲、碧青、藍黃，豈非青出於藍而青於藍者也。生葉汁解藥毒，即大葉藍，又非蓼藍也。蓼藍即堪挼汁染翠碧，花成長穗，細小#49，淺紅色。
　　絡石
　　味苦，溫、微寒，無毒。主風熱，死肌，癰傷，口乾舌焦，癰腫不消，喉舌腫，不通，水漿不下，大驚入腹，除邪氣，養腎，主腰髖痛，堅筋骨，利關節。久服輕身，明目，潤澤，好顏色，不老延年，通神。一名石鯪，一名石蹉，一名略石，一名明石，一名領石，一名懸石。生太山川谷，或石山之陰，或高山岩石上，或生人間。正月採。杜仲、牡丹為之使，惡鐵落，畏貝母、菖蒲。
　　《圖經》曰：絡石，生太山川谷，或石山之陰，或高山岩上，或生人間，今在處有之。官寺及人家亭圃山石間，種以為飾。葉圓如細橘，正青，冬夏不凋。其莖蔓延，莖節著處，即生根鬚，包絡石，以此得名。又云：薜荔治背癰。晟頃寓宜興縣，張渚鎮有一老舉人聚村學，年七十餘，忽一日患發背，村中無他醫藥，急取薜荔葉，爛研汁，和蜜飲數升，以其滓傅瘡上，後以他藥傅貼，遂愈。醫者云：其本蓋得薜荔之力，乃知《圖經》所載不妄。
　　陶隱居云：不識此藥，仙、俗方法都無用者，或云是石類。既云或生人間，則非石，猶如石斛等，繫石以為名爾。
　　陳藏器云：絡石，煮汁服之，主一切風，變白宜老。在石者良，在木者隨木有功。生山之陰，與#50薜荔相似。更有木蓮、石血、地錦等十餘種藤，并是其類，大略皆主風血，暖腰腳，變白不衰。若呼石血為絡石，殊誤爾。石血葉尖，一頭赤，絡石葉圓，正青。地錦，味甘，溫，無毒。主破老血，產後血結，婦人瘦損，不能飲食，腹中有塊，淋瀝不盡，赤白帶下，天行心悶。并煎服之。
　　《唐本》注云：此物生陰濕#51處，冬夏常青、實黑而圓#52，其莖蔓延繞樹石側。若在石間者，葉細厚而圓短；繞樹生者，葉大而薄。以其包絡石、木而生，故名絡石。
　　雷公云：凡採得後，用粗布拭葉上莖蔓上毛了，用熟甘草水浸一伏時，出，切，日乾任用。
　　《外臺秘要方》：治喉痺，咽喉寒，喘息不通，須臾欲絕，神驗。以絡石草二兩，水一升，煎取三大盞，去滓，細細吃，須臾即通。
　　蘼蕪
　　味辛，溫，無毒。主咳逆，定驚氣，辟邪惡，除蠱毒，鬼疰，去三蟲。久服通神。主身中老風，頭中久風，風眩。一名薇蕪，一名茳蘺，芎藭苗也。生雍州川澤及冤句。四月、五月採葉，暴乾。
　　《圖經》曰：蘼蕪《說文》已具芎藭條下。
　　陶隱居云：今出歷陽，處處亦有，人家多種之。葉似蛇床而香，騷人借以為譬，方藥用甚稀。
　　《唐本》注云：此有二種：一種似芹葉，一種似蛇床。香氣泪似，用亦不殊爾。
　　禹錫云：按《爾雅》云：蕲苣，蘼蕪。注：香草，葉小如萎狀。疏引郭云：如萎蔫之狀。
　　《廣志》曰：蘼蕪，香草。魏武帝以藏衣中。
　　郭璞贊曰：蘼蕪香草，亂之蛇床，不隕其貴，自烈以芳。
　　營#53實
　　味酸，溫、微寒，無毒。主癰疽，惡瘡，結肉，跌筋，敗瘡，熱氣，陰蝕不瘳，利關節。久服輕身益氣。根止泄痢腹痛，五臟客熱，除邪逆氣，疽癰，諸惡瘡，金瘡傷撻，生肉復肌。一名薔薇，一名牆麻，一名牛棘，一名牛勒，一名薔蘼，一名山棘。生零陵川谷及蜀郡。八月、九月採，陰乾。
　　《藥性論》云：薔薇，使，味苦。子，治頭瘡白禿，主#54五臟客熱。
　　陶隱居云：營實即是薔薇子，以白花者為良。根亦可煮釀酒，莖、葉亦可煮作飲。
　　《日華子》云：白薔薇根，味苦、澀，冷，無毒。治熱毒風，癰疽，惡瘡，牙齒痛，治邪氣，通血經，止赤白痢，腸風瀉血，惡瘡疥癬，小兒疳風#55肚痛。野白者用良。
　　雷公云：今薔薇也。凡採得，去根并用粗布拭黃毛了，用刀於槐砧上細剉，用漿水拌令濕，蒸一宿，至明出，日乾用。
　　禹錫云：按《蜀本圖經》云：即薔薇也。葛洪治金創#56方：用薔薇灰末一方寸匕，日三服之。
　　《外臺秘要方》：治鯁及刺不出。薔薇根末，水服方寸匕，日三服。
　　《千金方》：治癰腫發背及癰癤已潰爛，疼痛。薔薇殼更炙熨之，即愈。又方：治小兒疳痢，行數暴多。生薔薇根洗爭切，以適多少濃煎汁，稍稍飲之差。
　　《肘後方》：治口瘡。以根避風打去土，煮濃汁溫含，冷易。《聖惠方》同。
　　圖經衍義本草卷之十　竟
　　#1又方：晦明軒本作『續十全方』。
　　#2匙：晦明軒本作『匕』。
　　#3其：晦明軒本作『真』。
　　#4泣：原作『此』，據晦明軒本改。
　　#5附：原作『用』，據晦明軒本改。
　　#6耳：晦明軒本作『惡』。
　　#7服：晦明軒本作『平』。
　　#8而：晦明軒本作『西』。
　　#9縣最：原作『現敢』，據晦明軒本改。
　　#10粗：原作『分』，據晦明軒本改。
　　#11擊：原作『繫』，據晦明軒本改。
　　#12囚：晦明軒本作『因』。
　　#13昔：原作『若』，據晦明軒本改。
　　#14升：原作『丹』，據晦明軒本改。
　　#15用：晦明軒本作『五』。
　　#16頓：晦明軒本作『頻』。
　　#17血：晦明軒本作『止』。
　　#18經：原作『虛』，據晦明軒本改。
　　#19道：晦明軒本作『通』。
　　#20瘍：原作『傷』，據晦明軒本改。
　　#21寸：晦明軒本作『尺』。
　　#22言：晦明軒本作『宗』。
　　#23癭：原作『瘦』，據晦明軒本改。
　　#24焙乾：晦明軒本作『倍用』。
　　#25山：晦明軒本作『瀝』。
　　#26門：晦明軒本作『間』。
　　#27正：晦明軒本作『塹』。
　　#28牡：晦明軒本作『牝』。
　　#29陳：『陳』上原有『以』字，且接『陶隱居』文后，今據晦明軒本刪『以】字，另分段。
　　#30鮮：晦明軒本作『繕』。
　　#31殊：原作『味』，據晦明軒本改。
　　#32莖：晦明軒本作『痙』。
　　#33爵：晦明軒本作『鬱』。
　　#34思：晦明軒本作『志』。
　　#35臉上：晦明軒本作『重舌』。
　　#36炒：晦明軒本作『抄』。
　　#37者：原作『昔』，據晦明軒本改。
　　#38隱：晦明軒本『隱』下有『居所引』三字。
　　#39有，寄：晦明軒本作『府、舒』。
　　#40神：晦明軒本作『腳』。
　　#41一：原脫，據晦明軒本補。
　　#42以：晦明軒本作『似】。
　　#43綠：晦明軒本作『緣』。
　　#44對：晦明軒本『對』下有『蒸』字。
　　#45草：晦明軒本作『菘』。
　　#46延：晦明軒本作『廷』。
　　#47致：晦明軒本作『言』。
　　#48致：晦明軒本作『戲』。
　　#49小：原脫，據晦明軒本補。
　　#50與：原作『南』，據晦明軒本改。
　　#51濕：『濕』下原有『乾』字，據晦明軒本刪。
　　#52圓：原作『丸』，據晦明軒本改。下一『圓』字同。
　　#53營：原作『蕪』，據晦明軒本改。
　　#54主：原作『使』，據晦明軒本改。
　　#55風：晦明軒本作『蟲』。
　　#56創：原脫，據晦明軒本補。
　　圖經衍義本草卷之十一
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部上品之下
　　天名精
　　明州
　　味甘，寒，無毒。主瘀血，血瘕欲死，下血，止血，利小便，除小蟲，去痺，除胸中結熱，止煩渴，逐水大吐下。久服輕身，耐老。一名麥句薑，一名蝦蟆藍，一名豕首，一名天門精，一名玉門精。一名彘顱，一名蟾蜍蘭，一名覲。生平原川#1澤，五月採。垣衣為之使。
　　《圖經》曰：天名精，生平原川澤，今江湖間皆有之。夏秋抽條，頗如薄荷，花紫白色，葉如菘菜而小，故南人謂之地菘。香氣似蘭，故名蟾蜍蘭。狀如藍，故名蛤蟆藍。其味甘、辛，故名麥句薑，一名豕首。《爾雅》所謂茢薽，豕首是也。江東人用以熬炒蠶蛹。五月採此草。既名地菘，下品又有地菘。
　　《藥性論》云：麥句薑，使，味辛。治瘡，止血及鼻衄不止。
　　陶隱居云：即今人呼為豨薟，亦名豨首。夏月搗汁服之，除熱病。味至苦，而云甘，恐或非是。
　　陳藏器云：天名精，《本經》一名麥句薑。蘇云：鹿活草也。《爾雅》云：大鞠，蘧麥。注云：麥句薑，蘧麥，即今之瞿麥，然終非麥句薑，《爾雅》注錯如此。陶公注鈎樟條云：有一草，似狼牙，氣辛臭，名為地菘，人呼為劉燼草，主#2金瘡，言劉燼昔曾用之。《異苑》云：青州劉燼，宋元嘉中，射獐，剖五臟，以此草塞之，蹶然而起，燼怪之拔草，便倒，如此三度。燼密錄此草種之，主傷折多愈，因以名焉。既有活鹿之名，雅與獐事相會。陶、蘇兩說俱是地菘，功狀既同，定非二物。
　　《唐本》注云：鹿活草是也。《別錄》一名天蔓菁，南人名為地菘，味甘、辛，故有薑稱；狀如藍，故名蛤蟆藍，香氣似蘭，故名蟾蜍蘭。主破血，生肌，止渴，利小便，殺三蟲，除諸毒腫，丁瘡，瘻痔，金瘡內射。身癢，癮疹不止者，揩之立已，其豨薟苦#3而臭，名精乃辛而香，全不相類。
　　《爾雅》云：茢薽，豕首。釋曰：藥名也。一名麥秋#4薑。郭云：江東豨首，可以炒蠶蛹者。《三蒼》云：炒，熬也。
　　決明子
　　眉州　　　滁州
　　味鹹、苦、甘，平、微寒，無毒。主青盲，目淫，膚赤，白膜，眼赤痛，泪出，療唇口青。久服益精光，輕身。生龍門川澤。石決明生豫章。十月十日採，陰乾百日。蓍實為之使，惡大麻子。
　　《圖經》曰：決明子，生龍門川澤，今處處有之，人家園圃所蒔。夏初生苗，高三四尺許，根帶紫色。葉似苜蓿而大。七月有花，黃白花。其子作穗，如青綠豆而銳，十月十日採，陰乾百日。
　　《藥性論》云：決明，臣。利五臟，常可作菜食之。又除肝家熱，朝朝取一匙，挼令淨，空心吞之，百日夜見光。
　　陶隱居云：龍門乃在長安北。今處處有之。葉如茳芏，子形似馬蹄，呼為馬蹄決明。用之當搗細。又別有草決明，是萋蒿子，在下品中也。
　　《日華子》云：馬蹄決明，助肝氣，益精。水調末塗消腫毒。協太陽穴治頭痛。又貼腦心止鼻洪。作枕勝黑豆，治頭風，明目也。
　　禹錫云：按《唐本》云：石決明，是蚌蛤類，形似紫貝#5，附見別出在魚獸條中，皆主明目，故并有決明之名。俗方惟以療眼也，道術時須。
　　《蜀本圖經》云：葉似苜蓿而闊大，夏花，秋生子作角，實似馬蹄，俗名馬蹄決明。今出廣州、桂州，十月採子，陰乾。
　　《外臺秘要方》：治積年失明不識人。決明子二升杵散，食後以粥飲服方寸匕。
　　《衍義》曰：決明子，苗高四五尺，春亦為蔬。秋深結角，其子生角中如羊腎。今湖南、北人家園圃所種甚多，或在村野或成段種。《蜀本圖經》曰：葉似苜蓿而闊大，甚為允當。
　　丹參
　　隨州
　　味苦，微寒，無毒。主心腹邪氣，腸嗚幽幽如走水，寒熱積聚，破癥除瘕，止煩滿，益氣，養血，去心腹痼疾，結氣，腰脊強，腳痺，除風邪留熱。久服利人。一名郄蟬草，一名赤參，一名木羊乳。生桐柏山川谷及太山。五月採根，暴乾。畏鹹水，反藜蘆。
　　《圖經》曰：丹參，生桐柏山川谷及太山，今陝西、河東州郡及隨州亦有之。二月生苗，高一尺許。莖簳方稜，青色。葉生相對，如薄荷而有毛。三月開花，紅紫色似蘇花。根赤大如指，長亦尺餘，一苗數根。五月採，暴乾。又云：冬月採者良，夏月採者虛惡。
　　《藥性論》云：丹參，臣，平。能治腳弱疼痺，主中惡，治百邪鬼魅，腹痛，氣作聲音鳴吼，能定精神。
　　陶隱居云：桐柏山，在義陽，非江東臨海之桐柏也。今近道處處有。莖方有毛，紫花，時人呼為逐馬。酒漬飲之療風痺。道家時有用處，時人服多眼赤，故應性熱；今云微寒，恐為謬矣。
　　《日華子》云：養神定志，通利關脈，治冷熱勞，骨節疼痛，四肢不遂，排膿止痛，生肌長肉，破宿血，補新生血，安生胎，落死胎，止血崩帶下，調婦人經脈不勻，血邪心煩，惡瘡疥癬，癭贅腫毒，丹毒，頭痛赤眼，熱溫狂悶。又名山參。
　　蕭炳云：酒浸服之，治風軟腳，可逐奔馬，故名奔馬草，曾用有效。
　　《聖惠方》：治寒疾#6，小腹及陰中相引痛，白汗出欲死。丹參二#7兩，杵為散。每服熱酒調下二錢匕。
　　《千金方》：治落胎，身下有血。丹參十二兩，以酒五升，煮取二#8升，溫服一升，溫三服。
　　《梅師方》：治中熱油及火燒，除外痛。丹參八兩，細剉，以水微調，取羊脂二斤，煎三上三下，以傅瘡上。《肘後方》同。
　　茜根
　　味苦，寒，無毒。主寒濕風痺，黃疸，補中，止血，內崩，下血，膀胱不足，踒跌，蠱毒。久服益精氣，輕身。可以染絳。一名地血，一名茹藘，一名茅鬼#9，一名倩。生喬山川谷。二月、三月採根，暴乾。畏鼠姑。
　　《圖經》曰：陸機《草木疏》云：茹藘，茅鬼#10，倩草也。齊人謂之茜，徐州人謂之牛蔓。二三月採根，暴乾。
　　《藥性論》云：茜根，味甘。主治六極傷心肺，吐血瀉血用之。
　　陶隱居云：此則今染絳茜草也。東間諸處乃有而少，不如西多。今俗道、經方不堪#11服用。此當以其為療少而豐賤故也。《詩》云茹藘在坂者是。
　　陳藏器云：茜根，主蠱，煮汁服之。今之染緋者，字亦作倩。《周禮˙庶氏#12掌》除蠱毒，以嘉草攻之。嘉草、蘘荷與茜，主蠱為最也。
　　《日華子》云：味醶。止鼻洪，帶下，產後血運，乳結，月經不止，腸風，痔瘻，排膿，治瘡癤，泄精，尿血，撲損，瘀血，酒煎服。殺蠱毒，入藥剉、炒用。
　　雷公云：凡使，勿用赤柳草根，真似茜根，只是味酸澀，不入藥中用，若服，能令人患內障眼，速服甘草水解之，即毒氣散。
　　禹錫云：按《蜀本圖經》云：染緋草，葉似棗葉，頭尖下闊，莖葉俱澀，四五葉對生節間，蔓延草木上，根紫赤色。令所在有，八月採根。
　　《簡要濟眾方》：治吐血。茜草一兩，生搗羅為散。每服二錢，水一中盞，煎#13七分，放冷，食後服。
　　《傷寒類要方》：治中蠱毒，或吐下血如爛肝。茜草根、襄荷葉根各三兩切，以水四升，煮取一服#14去滓，適寒溫，頓服即愈。
　　五味子
　　號州　　越州
　　味酸，溫，無毒。主益氣，咳逆上氣，勞傷羸瘦，補不足，強陰，益男子精，養五臟，除熱，生陰中肌。一名會及，一名玄及。生齊山山谷及代郡。八月採實，陰乾。蓯蓉為之使，惡萎蕤，勝烏頭。
　　《圖經》曰：今河東、陝西州郡尤多，而杭越間亦有。春初生苗，引赤蔓於高木，其長六七尺。葉尖圓似杏葉。三四月開黃白花，類小蓮花。七月成實，如豌豆許大，生青熟紅紫。《爾雅》云：菋，荎蕏。注云：五味也。蔓生，子叢莖端。疏云：一名菋，一名荎蕏。今有數種，大抵相近，而以味甘者為佳。
　　《藥性論》云：五味子，君。能治中下氣，止嘔逆，補諸虛勞，令人體悅澤，除熱氣，病人虛而有氣兼嗽，加用之。
　　陶隱居云：今第一出高麗，多肉而酸甜；次出青州、冀州，味過酸，其核并似豬腎。又有建平者少肉，核形不相似，味苦，亦良。此藥多膏潤，烈日暴之，乃可搗篩，道方亦須用。
　　《唐本》注云：五味，皮肉甘、酸，核中辛、苦，有鹹味，此則五味具也。
　　《日華子》云：明目，暖水臟，治風下氣，消食，霍亂轉筋，痃癖，賁豚，冷氣，消水腫，反胃，心腹氣脹，止渴，除煩熱，解酒毒，壯筋骨。
　　雷公云：凡小顆皮皺治#15者，有白撲鹽霜一重，其味酸、鹹、苦、辛、甘，味全者真也。
　　《抱朴子》云：移門子服五味子十六年，面#16色如玉女，入水不沾，入火不灼。
　　《衍義》曰：五味子，今華州之西至秦州皆有之。方紅熟時，採得蒸爛，研濾汁去子，熬成稀膏。量酸甘入蜜，再火上，待蜜熟，俟冷，器中貯，作湯。肺虛寒人可化為湯，時時服。作果，可以寄遠。《本經》言溫，令食之，多致虛熱，小兒益甚。《藥性論》以謂除熱氣。《日華子》云謂暖水臟，又日除煩熱。後學至此多惑。今既用之治肺虛寒，則更不取除煩熱之說。補下藥亦用之。入藥生曝不去子。
　　旋花
　　池州
　　味甘，溫，無毒。主益氣，去面皯#17黑色，媚好。其根味辛，主腹中寒熱邪氣，利小便。久服不饑#18，輕身。一名筋根花，一名金沸，一名美草。生豫州平澤。五月採，陰乾。
　　《圖經》曰：南人皆呼#19為續筋根。苗作叢蔓，葉似山芋而狹長。花白，夏秋間遍田野。根無毛節，蒸煮堪啖，甚甘美。五月採花，陰乾。二月、八月採根，日乾。花今不見用者，下品有旋復花，與此殊別。
　　陶隱居云：東人呼為山薑，南人呼為美草。根似杜若，亦似高良薑。腹中冷痛，煮服甚效。作丸散服之，辟穀止饑。近有人從南還，遂用此術與人斷穀，皆得半年、百日不饑不瘦。但志淺嗜深，不能久服爾。其葉似薑，花赤色，味辛美，子狀如豆蔻，此旋花之名，即是其花也。今山東甚多。
　　陳藏器云：旋花，本功外，取根食之不饑。又取根、苗搗絞汁服之，主丹毒，小兒毒熱。根，主續筋骨，合金瘡。陶注誤，而唐注是也。
　　《唐本》注云：此即生平澤，旋葍是也。其根似筋，故一名筋根。旋徐兗反花，陶所證真山薑爾。陶復於下品旋葍注中云：此根出河南，北國來，根似芎藭，惟膏中用。今復道似高良薑，二說自相矛盾。且此根味甘，山薑味辛，都非此類。其旋葍膏療風逐水，止用花，言根亦無妨，然不可以杜若亂之也。又將旋葍花名金沸，作此別名，非也。《別錄》云：根，主續筋也。
　　《救急方》：續斷筋法：取旋葍草根，淨洗去土，搗量瘡大小傅之，日一二易之，乃瘧止。一名肫腸草，俗謂鼓子花也。黔南出一種旋花，粗莖，大葉，無花，不作蔓，恐別是一物也。
　　《衍義》曰：旋花，蔓生，今之河北、京西、關陝田野中甚多，最難鋤艾，治之又生。世人謂之鼓子花，言其形肖也。四五月開花，亦有多葉者，其根寸截置土下，頻灌溉，方涉旬，苗已生。《蜀本圖經》是矣。
　　蛇牀子
　　南州
　　味苦、辛、甘，平，無毒。主婦人陰中腫痛，男子陰痿，濕癢，除痺氣，利關節，癲癇，惡瘡，溫中下氣，令婦人子藏熱，男子陰強。久服輕身，好顏色，令人有子。一名蛇米，一名蛇米，一名虺床，一名思益，一名繩毒，一名棗棘，一名墻蘼。生臨淄川谷及田野。五月採實，陰乾。惡牡丹、巴豆、貝母。
　　《圖經》曰：蛇床子，三月生苗，高二三尺，葉青碎作叢似蒿枝，每枝上有花頭百餘，結同一窠似馬芹類。四五月開白花，又似散水。子黃褐色如黍米，至輕虛。五月採實，陰乾。
　　《藥性論》云：蛇床子，君。有小毒。治男子、婦人虛，濕痺，毒風瘡#20痛，去男子腰疼，浴男女陰，去風冷，大益陽事。主大風身癢，煎湯浴之差。療齒痛及小兒驚癇。
　　陶隱居云：近道田野墟落間甚多。花、葉正似蘼蕪。《唐本》注云：《爾雅》一名盱。
　　《日華子》云：治暴冷，暖丈夫陽氣，助女人陰氣，撲損瘀血，腰跨疼，陰汗，濕癬，四肢頑痺，赤白帶下，縮小便。凡合藥取#21食，即挼去皮殼，取仁微炒殺毒，即不辣。作湯洗病則生使。
　　雷公云：凡使，須用濃藍汁，并百部草根自然汁，二味同浸二伏時，漉出日乾。卻用生地黃汁相拌蒸，從午至亥，日乾。用此藥只令陽氣盛數，號曰鬼考也。
　　禹錫等按：《蜀本圖經》云：似小葉芎藭，花白，子如黍粒，黃白色。生下濕地，今所在皆有，出揚州、襄州者良。採子暴乾。
　　《千金方》：治產後陰下脫。蛇床子絹袋盛，蒸熨之。又方：治小兒癬瘡。蛇床子末，和豬脂塗之。
　　《金匱方》：溫中坐藥蛇床子散方：蛇床子仁為末，以白粉少許和令勻相得，如棗大，綿裹內之，自然溫矣。
　　地膚子
　　蜀州　密州
　　味苦，寒，無毒。主膀胱熱，利小便，補中益精氣，去皮膚中熱氣，散惡瘡疝瘕，強陰。久服耳目聰明，輕身耐老，使人潤澤。一名地葵，一名地麥。生荊州平澤及田野。八月、十月採實，陰乾。
　　《圖經》曰：地膚子，生荊州平澤及田野，今蜀川、關中近地皆有之。初生薄地五六寸，根形如蒿，莖赤葉青，大似荊芥。三月開黃白花，八月、九月採實，陰乾用。陶隱居謂莖苗可為掃帚者。蘇恭云：苗極弱、不能勝舉。二說不同，而今醫家便以為獨掃是也。故蘇注云其葉味苦，寒，無毒。主大腸泄瀉，止赤白痢，和氣，澀腸胃，解惡瘡毒。三四月、五月採。
　　《藥性論》云：地膚子，君。一名益明。與陽起石同服，主丈夫陰痿不起，補氣益力，治陰卵□疾，去熱風，可作湯沐浴。
　　陶隱居云：今田野間亦多，皆取莖苗為掃帚。子微細，入補丸散用，《仙經》不堪用。
　　《唐本》注云：地膚子，田野人名為地麥草，葉細莖赤，多出熟田中。苗極弱，不能勝舉。今云堪為掃帚，恐人未識之。《別錄》云：搗絞取汁，主赤痢，洗目去熱，暗雀盲。苗灰，主痢亦善。北人亦名涎衣草。
　　《外臺秘要方》：治目痛及眯忽中傷，因有熱暝者。取地膚子白汁#22注目中。又方：治手足煩疼。地膚草三兩，水四升，煮取二升半。分三服，日一劑。
　　《肘後方》：治積年久疢腰痛，有時發動。六月、七月取地膚子乾末，酒服方寸匕，日五六服。
　　《子母秘錄方》：治妊娠患淋，小便數，去少，忽熱痛酸索，手足疼煩。地膚子十二兩，初以水四升，煎取二升半，分溫三服。
　　《楊氏產乳》：療小便數多，或熱痛酸楚，手足煩疼。地膚草三兩，以水四升，煮取二升半，三服。
　　千歲虆
　　兗州
　　汁味甘，平，無毒。主補五臟，益氣，續筋骨，長肌肉，去諸痺。久服輕身不饑，耐老，通神明。一名虆蕪。生太山川谷。
　　《圖經》曰：千歲虆，生太山川谷。作藤生，蔓延木上，葉如葡萄而小。四月摘其莖，汁白而甘。五月開花，七月結實，八月採子，青黑微赤。冬惟凋葉。此即《詩》云葛虆者也。蘇恭謂是蘡薁藤，深為誤妄。陶隱居、陳藏器說最得之。
　　陶隱居云：作藤生，樹如葡萄，葉如鬼排#23，蔓延木上、汁白。今俗人方藥，都不復識用此，《仙經》數處須之。而遠近道俗咸不識此，非甚是異物，正是末研訪尋識之爾。《草木疏》云：一名苣苽#24，連蔓而生，子赤可食。《毛詩》云：葛虆。注云：似葛之草也。此藤大者盤薄，故云千歲虆，謂蘡薁者，深是妄言。
　　《日華子》云：味甘、酸。止渴，悅色。年多大者佳，莖葉同用，又名蘡薁藤。
　　《衍義》曰：千歲虆，唐開元末，訪隱民姜撫，已幾百歲。召至集賢院。言服常春藤，使白髮還鬒，則長生可致。藤生太湖，終南往往有之。帝遣使多取，以賜老臣。詔天下使自求之。擢撫銀青光祿大夫，號沖和先生。又言終南山有旱藕，餌之延年，狀類葛粉。帝取之作湯餅，賜大臣。右驍騎將軍甘守誠曰：常春者千歲虆也，旱藕者杜#25蒙也。方家久不用，撫易名以神之。民間以酒漬藤飲者，多暴死，乃止。撫內慚，請求藥牢山，遂逃去。今書之以備世疑。
　　景天
　　味苦、酸，平，無毒。主大熱火瘡，身熱煩，邪惡氣，諸蠱毒，痂疤，寒熱風痺，諸不足。花，主女人漏下赤白，輕身明目。久服通神不老。一名戒火，一名火母，一名救火，一名據火，一名慎火。生太山川谷。四月四日、七月七日採，陰乾。
　　《圖經》曰：景天，生太山山谷，今南北皆有之，人家多種於中庭，或以盆盛植於屋上，云以辟火，謂之慎火草。春生苗，葉似馬齒而大，作層而上，莖極脆弱。夏中開紅紫碎花，秋後枯死。
　　陶隱居云：今人皆盆盛養之於屋上，云以辟火。葉療金瘡止血，以洗浴小兒，去煩熱，驚風。
　　《日華子》云：景天，冷。治心煩熱狂，赤眼，頭痛，寒熱，遊風丹腫，婦人帶下。
　　禹錫云：按《蜀本圖經》云：慎火草，葉似馬齒莧而大。
　　《藥性論》云：景天，君，有小毒。能治風疹惡疰瘡#26，小兒丹毒及治發熱驚疾。花能明目。
　　《外臺秘要方》：治癮疹。以慎火草一斤，搗絞取汁，傅上熱炙，摸之再三，即差。
　　《千金方》：治小兒丹發。慎火草生一握，搗絞汁，以拭之□上，日十遍，夜三四遍。《譚氏小兒方》同。
　　《楊氏產乳方》：療姻火丹發，從背起或兩脅及兩足，赤如火。景天草、真珠末一兩，搗和如泥，塗之。又方：療螢火丹從頭起，慎火草搗和苦酒塗之。
　　《衍義》曰：景天，陶隱居既云，今人皆盆盛，養之於屋上，即知是草藥。又言廣州城外有一株，云可三四圍，呼為慎火木。既曰云，即非親見也。蓋是傳聞，亦非誤耳，乃陶之輕聽也。然極易種，但折生枝置土中，頻澆溉，旬日便生根，濃研取汁，塗火心瘡，甚驗。乾為末，水調，掃游風、赤瘇頻熱者。
　　茵蔯蒿
　　味苦，平、微寒，無毒。主風濕，寒熱，邪氣，熱結，黃疸，通身發黃，小便不利，除頭熱，去伏瘕。久服輕身，益氣耐老，面白悅長年。白兔食之仙。生太山及丘陵坡岸上。五月及立秋採，陰乾。
　　《圖經》曰：江寧府又有一種茵蔯，葉大根粗，黃白色，至夏有花實。階州有一種名白蒿，亦似青蒿而背白，本土皆通入藥用之。今南方醫人用山茵蔯，乃有數種。本草論之，但有茵蔯蒿，而無山茵蔯。本草注云：茵蔯蒿葉似蓬蒿而緊細。今京下北地用為山茵蔯者是也。大體世方用山茵蔯療腦#27，解傷寒發汗，行肢節滯氣，化痰利膈，治勞倦。諸家議論，謂家茵蔯亦能解肌下膈，去胸中煩。方家少用，但可研作飲服之。本草所無，自出俗方。茵蔯蒿復當別是一物，主療自異，不得為山苜陳，此說亦未可據。但以功較之，則江南者為勝。
　　《藥性論》云：茵蔯蒿，使，味苦、辛，有小毒。治眼目通身黃，小便赤。陶隱居云：今處處有，似蓬蒿而葉緊細，莖，冬不死，春又生。惟入療黃疸用。《仙經》云：白蒿，白兔食之仙。而今茵蔯乃云此，恐是誤爾。
　　陳藏器云：茵蔯本功外，通關節，去滯熱，傷寒用之。雖蒿類，苗細經冬不死，更因舊苗而生，故名茵蔯，後加蒿字也。今又詳：此非菜中茵蔯也。
　　《日華子》云：石茵蔯，味苦，涼，無毒。治天行時疾，熱狂，頭痛頭旋，風眼疼；瘴瘧，女人癥瘕，并悶損乏絕。又名茵蔯蒿、山茵蔯。本出和州及南山，嶺上皆有。
　　雷公云：凡使，須用葉有八角者，採得陰乾，去根細剉用，勿令犯火。
　　《千金方》：治遍身風癢，生瘡疥。茵蔯不計多少，煮濃汁洗之，立瘥。
　　《食醫心鏡》：茵蔯，主除大熱，黃疸，傷寒頭痛，風熱瘴癘，利小便。切煮羹，生食之亦宜。
　　《衍義》曰：茵蔯蒿，張仲景治傷寒，熱甚發黃者，身面悉黃，用之極效。又一僧因傷寒後發汗不徹，有留熱，身面皆黃，多熱，期年不愈。醫作食黃治之，治不對病，不去。問之，食不減。尋與此藥，服五日，病減三分之一，十日減三分之二，二十日病悉去。方用山茵蔯、山栀子各三分，秦艽、升麻各四錢，末之。每用三錢，水四合，煎及二合，去滓，食後溫服，以知為度。然此藥以茵蔯蒿為本，故書之。
　　杜若
　　味辛，微溫，無毒。主胸脅下逆氣，溫中，風入腦戶，頭痛腫，多涕相出，眩倒目□□莫郎切，止痛，除口臭氣。久服益精，明目，輕身，令人不忘。一名杜蘅，一名杜蓮，一名白蓮，一名白苓#28，一名若芝。生武陵川澤及冤句。二月、八月採根，暴乾。得辛夷、細辛良，惡柴胡、前胡。
　　《圖經》曰：杜若，生武陵川澤及冤句，今江湖多有之。葉似薑花赤色，根似高良薑而小辛味，子如豆蔻。二月、八月採根暴乾用。謹按：此草一名杜蘅，而中品自有杜蘅條。杜蘅，《爾雅》所謂土鹵者也。杜若，《廣#29雅》所謂楚蘅者也。
　　陶隱居云：今處處有。葉似薑而有文理，根似高良薑而細，味辛香。又絕似旋復根，殆欲相亂，葉小異爾。《楚辭》云：山中人兮芳杜若。此者一名杜蘅，今復別有杜蘅，不相似。
　　雷公云：凡使，勿用鴨喋草根，真相似，只是味效不同。凡修事，採得後，刀刮上黃赤皮了，細剉，用三重絹作袋盛，陰乾。臨使以蜜浸一夜，至明漉出用。
　　禹錫云：按《蜀本圖經》云：苗似山薑，花黃赤，子赤色，大如棘子，中似豆蔻。今出硤州、嶺南者好。
　　沙參
　　歸州　淄州
　　味苦，微寒，無毒。主血積驚氣，除寒熱，補中，益肺氣，療胃痺心腹痛，結熱邪氣，頭痛，皮間邪熱，安五臟，補中。久服利人。一名知母，一名苦心，一名志取，一名虎鬚，一名白參，一名識美，一名文希。生河內川谷及冤句、般陽續山，二月、八月採根，暴乾。惡防己，反藜蘆。
　　《圖經》曰：今出淄、齊、潞#30、隨州，而江、淮、荊、湖州郡或有之。苗長一二尺以來，叢生崖壁間，葉似枸杞而有叉牙。七月開紫花，根如葵根，筋許大，赤黃色，中正白實者佳。二月、八月採根，暴乾。古方亦單用。葛洪卒得諸疝，小腹及陰中相引痛如絞，白汗出欲死者，搗篩末，酒服方寸匕，立差。
　　《藥性論》云：沙參，臣。能去皮肌浮風，疝氣下墜，治常欲眠，養肝氣，宣五臟風氣。
　　陶隱居云：今出近道。叢生，葉似枸杞，根白實者佳。此沙參并人參是為五參，其形不盡相類，而主療頗同，故皆有參名。又有紫參，正名牡蒙，在中品。
　　《唐本》注云：紫參、牡蒙，各是一物，非異名也。今沙參出華州為善。
　　《日華子》云：補虛，止驚煩，益心肺，并一切惡瘡疥癬及身癢，排膿，消腫毒。
　　徐長卿
　　泗州　淄州
　　味辛，溫，無毒。主鬼物百精，蠱毒疫疾，邪惡氣，溫瘧。久服強悍輕身，益氣延年。一名鬼督郵。生太山山谷及隴西。三月採。
　　《圖經》曰：徐長卿，生太山山谷及隴西，今淄、齊、淮、泗間亦有之。三月生青苗，葉似小桑，兩兩相當，而有光潤。七八月著子，似蘿摩而小。
　　陶隱居云：鬼督郵之名甚多。今俗用徐長卿者，其根正如細辛，小短扁爾，氣亦相似。今狗脊散用鬼督郵，當取其強悍宜腰腳，所以知是徐長卿，而非鬼箭、赤箭。
　　《唐本》注云：此藥葉似柳，兩葉相當，有光澤，所在川澤有之。根如細辛，微粗長，而有臊#31氣。今俗用代鬼督郵，非也。鬼督郵別有本條在下。
　　雷公云：凡採得，粗將#32，拌少蜜令通#33，用瓮器皿盛，蒸三伏時，日乾用。
　　禹錫云：按《蜀本圖經》云：苗似小麥，兩葉相對，三月苗青，七月、八月著子，似蘿摩子而小，九月苗黃，十月凋。生下濕川澤之間，今所在有之，八月採，日乾。
　　石龍蒭
　　味苦，微寒，微溫，無毒。主心腹邪氣，小便不利，淋閉，風濕，鬼疰惡毒，補內虛不足，痞滿，身無潤澤，出汗，除莖中熱痛，殺鬼疰惡毒氣。久服補虛羸，輕身，耳目聰明，延年。一名龍鬚，一名草續斷，一名龍珠，一名龍華，一名懸莞，一名草毒。九節多味者良，生梁州山谷濕地。五月、七月採莖，暴乾。
　　陶隱居云：莖青細相連，實赤，今出近道水石處，似東陽龍鬚以作席者，但多節爾。
　　陳藏器云：按龍鬚作席，彌敗有垢者，取方尺煮汁服之。主淋及小便卒不通。今出汾州，亦處處有之。
　　《唐本》注云：《別錄》云，一名方賓。主療蛔蟲及不消食爾。
　　今按：《別本》注：《別錄》云：微溫，今之服用能除熱，蓋不溫也。
　　禹錫云：按《蜀本圖經》云：莖如誕，叢生，俗名龍鬚草。今人以為席，所在有之。八月、九月採根，暴乾。
　　雲實
　　瀛州
　　味辛、苦，溫，無毒。主泄痢腸澼，殺蟲蠱毒，去邪惡結氣，止痛，除寒熱，消渴。花，主見鬼精物，多食令人狂走，殺精物，下水。燒之致鬼。久服輕身通神明，益壽。一名員實，一名雲英，一名天豆。生河間川谷。十月採，暴乾。
　　《圖經》曰：雲實，生河間川谷。高五六尺，葉如槐而狹長，枝上有刺。苗名臭草，又名羊石子草。花黃白色，實若麻子大，黃黑色，俗名馬豆。十月採，暴乾用。今三月、四月採苗，五月、六月採實，實過時即枯落。治瘧藥中多用之。
　　陶隱居云：今處處有。子細如葶藶而小黑，其實亦類莨菪。燒之致鬼，未見其法術。
　　《唐本》注云：雲實大如黍及大麻子等，黃黑似豆，故名天豆。叢生澤傍，高五六尺。葉如細槐，亦如苜蓿。枝間微刺。俗謂苗為草雲母。陶云似葶藶，非也。
　　雷公云：凡使，採得後粗搗，相對拌渾顆豫#34實，蒸一日後出用。
　　禹錫云：按《蜀本圖經》云：葉似細槐，花黃白，其莢如大豆，實青黃色，大若麻子。今所在平澤中有。五月、六月採實。
　　王不留行
　　成德軍　河中府
　　味苦、甘，平，無毒。主金瘡止血，逐痛出刺，除風痺內寒，止心煩，鼻衄，癰疽惡瘡瘻乳，婦人難產。久服輕身，耐老增壽。生太山山谷，二月、八月採。
　　《圖經》曰：王不留行，生太山山谷，今江浙及并河近處皆有之。苗莖俱青，高七八寸已來。根色黃如薺根，葉尖如小匙頭，亦有似槐葉者。四月開花，黃紫色，隨莖而生，如菘子狀，又似豬藍花。五月內採苗莖，曬乾用。俗間亦謂之剪金草。河北生者，葉圓花紅，與此小別。張仲景治金瘡，八物王不留行散，小瘡粉其中，大瘡但服之，產婦亦服。《正元廣利方》療諸風痙，有王不留行湯最好。
　　陶隱居云：今處處有。人言是蓼子，亦不爾。葉似酸漿，子似菘子。而多入癰瘻方用之。
　　《日華子》云：治發背遊風、風疹，婦人血經不勻及難產。根、苗、花、子通用，又名禁宮花、剪金花。
　　雷公云：凡採得拌渾蒸，從巳至未，出，卻下漿水浸一宿，至明出，焙乾用之。
　　《梅師方》：治竹木針刺在肉中不出，疼痛。以王不留行為末，熟水調方寸匕，即出。
　　地不容
　　味苦，大寒，無毒。主解蠱毒，止煩熱，辟瘴癘，利喉閉及痰毒。一名解毒子。生山西谷。採無時。
　　《圖經》曰：地不容，生戎州。味苦，大寒，無毒。蔓生，葉青，如杏葉而大，厚硬，凌冬不凋，無花實。根黃白色，外皮微粗褐，累累相連，如藥實而圓大。能解蠱毒，辟瘴氣，治咽喉閉塞，鄉人亦呼為解毒子也。
　　飛廉
　　味苦，平，無毒。主骨節熱，脛重酸疼，頭眩頂重，皮間邪風如蜂螫針刺，魚子細起，熱瘡癰疽痔，濕痺，止風邪咳嗽#35，下乳汁。久服令人身輕，益氣，明目，不老，可煮可乾。一名漏蘆，一名天薺，一名伏豬，一名飛輕，一名伏兔，一名飛雉，一名木禾。生河內川澤。正月採根，七月、八月採花，陰乾。得烏頭良，惡麻黃。
　　陶隱居云：處處有之，似苦芙，惟葉下附莖，輕有皮起似箭羽，葉又多刻缺，花紫色。俗方殆無用，而道家服其枝莖，可得長生，又入視#36枕方。今既別有漏蘆，則非此別名爾。
　　禹錫云：按《蜀本圖經》云：葉似苦芙，莖似軟羽，紫#37花，子毛白。今所在平澤皆有，五月、六月採。
　　蕭炳云：小兒疳痢，為散，以漿水下之，大效。
　　《千金翼方》：治疳□食口齒及下部。飛廉蒿燒灰搗篩，以兩錢匕著痛處，甚痛忍之；若不痛，非疳也。下部蟲如馬尾大，相纏出無數。十日瘥，二十日平復。
　　蘭草
　　味辛，平，無毒。主利水道，殺蠱毒，辟不祥，除胸中痰癖。久服益氣，輕身，不老，通神明。一名水香。生大吳池澤。四月、五月採。
　　《衍義》曰：蘭草，諸家之說異，同是曾未的識，故無定論。葉不香，惟花香。今紅陵、鼎、澧州山谷之間頗有，山外平田即無，多生陰地，生於幽谷，益可驗矣。葉如麥門冬而闊，且韌，長及一二尺，四時常青，花黃，中間葉上有細紫點，有春芳者，為春蘭，色深；秋芳者，為秋蘭，色淡。秋蘭稍難得，二蘭移植小檻中，置座右，花開時，滿室盡香，與他花香又別。唐˙白樂天有種蘭不種艾之詩，正為#38此蘭矣。今未#39見用者。《本經》蘇注：八月花白，此即澤蘭也。
　　忍冬
　　味甘，溫，無毒。主寒熱身腫。久服輕身，長年益壽。十二且採，陰乾。
　　陶隱居云：今處處皆有，似藤生，凌冬不凋，故名忍冬。人取煮汁以釀酒，補虛療風。《仙經》少用。此既長年益壽，甚可常採服。凡易得之草，而人多不肯為之，更求難得者，是貴遠賤近之情乎？
　　禹錫云：按《藥性論》云：忍冬亦可單用。味辛，主治腹脹滿，能止氣下辟#40。
　　《肘後方》：飛尸者，遊走皮膚，穿臟腑，每發刺痛，變作無常；遁尸者，附骨入肉，攻鑿血脈，每發不可得近，見尸喪聞哀哭便作；風尸者，淫躍四肢，不知痛之所在，每發昏恍，得風雪便作；沉尸者，纏骨結臟，衝心脅，每發絞切，遇寒冷便作；尸注者，舉身沉重，精神錯雜，常覺昏廢，每節氣改變，輒發大惡。此一條別有治後熨也。忍冬莖葉，剉數斛，煮令濃，取汁煎之服如雞子一枚，日二三服。
　　薇銜
　　味苦，平、微寒，無毒。主風濕痺，歷節痛，驚癇吐舌，悸氣賊風，鼠瘻癰腫，暴癥，逐水，療痿蹶。久服輕身明目。一名糜銜，一名承膏，一名承肌，一名無心，一名無顛。生漢中川澤及冤句、邯鄲。七月採莖、葉，陰乾。得秦皮良。
　　陳藏器云：婦人服之，絕產無子。《唐本》注云：此草叢生，似茺蔚及白頭翁，其葉有毛，莖赤。療賊風大效。南人謂之吳風草，一名鹿銜草，言鹿有疾，銜此草差。又有大小二種，楚人猶謂大者為大吳風草，小者為小吳風草也。
　　白兔藿
　　味苦，平，無毒。主蛇虺、蜂蠆、猘狗、菜肉、蠱毒，鬼疰、風疰，諸大毒不可入口者，皆消除之。又去血，可末著痛上，立消。毒入腹者，煮飲之即解。一名白葛。生交州山谷。
　　陶隱居云：此藥療毒，莫之與敵，而人不復用，殊不可解，都不聞有識之者，想當似葛爾，須別廣訪，交州人未得委悉。
　　《唐本》注云：此草荊、襄間山谷大有，苗似蘿摩，葉圓厚，莖俱有白毛，與眾草異，蔓生，山南俗謂之白葛。用療毒有效。
　　禹錫云：按《蜀本圖經》云：蔓生，葉圓若專，今襄州北、汝州南岡上有。五月、六月採苗，日乾。
　　《海藥》云：主風邪熱極，宜煮白兔藿飲之。乾則搗末，傅諸毒妙。
　　鬼督郵
　　味辛、苦，平，無毒。主鬼疰、卒忤中惡，心腹邪氣，百精毒，溫瘧疫疾，強腰腳，益膂力。一名獨搖草。
　　《唐本》注云：苗惟一莖，葉生莖端若傘，根如牛膝而細黑。所在有之。有亦叢生，今人以徐長卿代之，非也。唐本先附。
　　雷公云：凡採并細剉了，搗，用生甘草水煮一伏時，漉出用也。
　　白花藤
　　味苦，寒，無毒。主解諸藥、菜、肉中毒。酒漬服之，主虛勞風熱。生嶺南、交州、廣州平澤。
　　《唐本》注云：苗似野葛而白花。根皮厚，肉白，其骨柔於野葛。唐本先附。
　　雷公云：凡使，勿用菜花藤，緣真似白花藤，只是味不同。菜花藤酸澀，不堪用。其白花藤，味甘香，採得後去根細剉，陰乾用之。
　　人肝藤
　　主解諸毒藥，腫遊風，腳手軟痺。并研服之，亦煮服之，亦傳病上。生嶺南。葉三椏，花紫色。一名承露仙。又有伏雞子，亦名承靈仙，葉圓，與此名同物異。
　　《海藥》云：《廣志》云：生嶺南山石間，引蔓而生。主蟲毒及手腳不遂等風。生研服。
　　越王餘算
　　味鹹，平，無毒。主下水，破結氣。生南海水中，如竹算子，長尺許。《異苑》曰：晉安有越王餘算，葉白者似骨，黑者似角。云是越王行海作籌有餘，棄於水中而生。
　　《海藥》云：味鹹，溫。主水腫浮氣，結聚宿滯不消，腹中虛嗚，并宜煮服之。
　　石蓴
　　味甘，平，無毒。下水，利小便。生南海中水石上。《南越志》云：似紫菜，色青。《臨海異物志》曰：附石生也。
　　《海藥》云：主風秘不通，五膈氣，并小便不利，臍下結氣，宜煮汁飲之。胡人多用治耳疾。
　　海根
　　味苦，小溫，無毒。主霍亂中惡，心腹痛，鬼氣注忤，飛尸，喉痺，蠱毒，癰疽惡腫，赤白遊胗，蛇咬大#41毒。酒及水磨服，傅之亦佳。生會稽海畔山谷，莖赤，葉似馬蓼，根似菝葜而小也，海人極用之。
　　圖經衍義本草卷之十一　竟
　　#1川：原脫，據晦明軒本補。
　　#2主：原作『王』，據晦明軒本改。
　　#3苦：原作『若』，據晦明軒本改。
　　#4秋：晦明軒本作『句』。
　　#5貝：原作『目』，據晦明軒本改。
　　#6疾：晦明軒本作『疝』。
　　#7二：晦明軒本作『一』。
　　#8二：晦明軒本作『三』。
　　#9鬼：晦明軒本作『蒐』。
　　#10鬼：晦明軒本作『蒐』。
　　#11堪：晦明軒本作『甚』。
　　#12氏：原作『民』，據晦明軒本改。
　　#13煎：晦明軒本『煎」下有『至』字。
　　#14一服：晦明軒本作『二升』。
　　#15治：晦明軒本作『泡』。
　　#16面：原作『而』，據晦明軒本改。
　　#17奸：原作『好』，據晦明軒本改。
　　#18饑：原作『饒』，據晦明軒本改。
　　#19呼：原作『去』，據晦明軒本改。
　　#20瘡：晦明軒本作『療』。
　　#21取：晦明軒本作『服』。
　　#22汁：原作『汗』，據晦明軒本改。
　　#23排：晦明軒本作『桃』。
　　#24苽：晦明軒本作『荒』。
　　#25杜：晦明軒本作『牡』。
　　#26疰瘡：晦明軒本作一『癢』字。
　　#27腦：晦明軒本『腦』下有『痛』一字。
　　#28苓：晦明軒本作『芩』。
　　#29廣：原作『黃』，據晦明軒本改。
　　#30潞：原作『路』，據晦明軒本改。
　　#31臊：原作『嬠』，據晦明軒本改。
　　#32將：晦明軒本作『杵』。
　　#33通：晦明軒本作『遍』。
　　#34豫：晦明軒本作『橡』。
　　#35嗽：原作『漱』，據晦明軒本改。
　　#36視：晦明軒本作『神』。
　　#37紫：原作『此』，據晦明軒本改。
　　#38為：晦明軒本作『謂』。
　　#39未：原作『若』，據晦明軒本改。
　　#40辟：晦明軒本作『澼』。
　　#41大：晦明軒本作『犬』。
　　圖經衍義本草卷之十二
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部中品之上
　　乾薑
　　味辛，溫、大熱，無毒。主胸滿，咳逆上氣，溫中，止血，出汗，逐風濕痺，腸澼下痢，寒冷腹痛，中惡霍亂，脹滿，風邪諸毒，皮膚間結氣，止唾血。生者尤良。
　　《圖經》云：文具生薑條下。
　　禹錫云：謹按《唐本》注云：治短、結氣#1，止血，宣諸絡脈，發汗，久服令眼暗。
　　《外臺秘要》：治瘧不痊。乾薑、高良薑等分為末。每服一錢，水一中盞，煎至七分服。又方：治卒心痛。乾薑為末，米飲調下一錢。
　　《千金方》：治齆鼻，以乾薑末蜜和塞鼻中。
　　《肘後方》：治身體重，小腹急，熱必上衝胸，頭重不能舉，眼中生翳，膝經拘急。乾薑四兩，末。湯和溫服，覆取汗，得解。又方：治寒痢。切乾薑如大豆，米飲服六七十枚，日三夜一服。痢青色者為寒痢，累服得效。
　　《王氏博濟方》：治瘧。乾薑炒令黑色，搗羅為末，臨發時以溫酒調三錢服，已發再服之。
　　《廣利方》：治諸蛇毒螫人欲死兼辟蛇。乾薑、雄黃等分，同研，用小絹袋盛擊臂上，男左女右，蛇聞藥氣逆避人。螫毒傅之。
　　《孫真人方》：治水瀉無度。乾薑末，粥飲調一錢服，立效。
　　《集驗方》：治血痢神效。乾薑急於火內燒黑，不令成灰，瓷碗合放冷，為末。每服一錢，米飲調下。又方：治咳嗽，冷氣結脹。乾薑為末，熱酒調半錢服。兼治頭旋眼眩，立效。
　　《傷寒類要》：治傷寒，婦人得病雖差，未滿百日，不可與交合，為陰陽之病，必拘急，手足拳欲死，丈夫病名為陰易，婦人名為陽易，速當汗之可愈，滿四日不可療，宜令服此藥。乾薑四兩為末，湯調頓服。覆衣被出汗得解，手足伸遂愈。
　　生薑
　　涪州　溫州
　　味辛，微溫。主傷寒頭痛鼻塞，咳逆上氣，止嘔吐。久服去臭氣，通神明。生犍為川谷及荊州、揚州，九月採。秦椒為之使，殺半夏、莨菪毒，惡黃苓、黃連、天鼠糞。
　　《圖經》曰：生薑，生犍為山谷及荊州、揚州，今處處有之，以漢、溫、池州者為良。苗高二三尺，葉似箭竹葉而長，兩兩相對。苗青根黃，無花實。八九月採根，於長流水洗過，日曬為乾薑。又《千金方》主痰澼，以薑附湯治之，取生薑八兩，附子生用四兩，四破之，二物以水五升，煮取二升，分再服。亦主卒風。禁豬肉、冷水。崔元亮《集驗方》載敕賜薑茶治痢方，以生薑切如麻粒大，和好茶一兩碗，呷，任意，便差。若是熱痢即留薑皮，冷即去皮，大妙。劉禹錫在淮南與李亞同幕府，李每與人藥而不出方，或譏其吝。李乃情話曰：凡人患嗽，多進冷藥，若見此方用藥熱燥，即不肯服，故但出藥多效，試之信然。李卿換白髮方云：刮老生薑皮一大升，於鐺中以文武火煎之、不得令過沸，其鐺惟得多油膩者尤佳，更不須洗刷，便以薑皮置鐺中，密固濟，勿令通氣。令一精細人守之，地色未分，便須煎之，緩緩不得令火急。如其人稍疲，即換人看火，一伏時即成，置於瓷缽中，極研之。李云：雖曰一復時，若火候勻即至日西藥成也。使時先以小物點取如麻子大，先於白鬚下點藥訖，然後拔之，再拔以手指熟撚之，令入肉。第四日當有黑者生，神效。
　　陶隱居云：乾薑，今惟出臨海、章安，兩三村解作之。蜀漢薑舊美，荊州有好薑，而并不能作乾者。又云：生薑，歸五臟，去痰下氣，止嘔吐，除風邪寒熱。久服少志少智，傷心氣。如此則不可多食。
　　《唐本》注云：薑，久服通神明，主風邪，主痰氣。生者尤良。《經》云：久服通神明，即可常啖也。
　　陳藏器云：生薑，本功外，汁解毒藥，自餘破血，調中，去冷，除痰，開胃。用熱即去皮，要冷留皮。
　　《日華子》云：乾薑，消痰，下氣，治轉筋，吐瀉，腹臟冷，反胃乾嘔，瘀血，撲損，止鼻洪，解冷熱毒，開胃，消宿食。
　　禹錫云：按《藥性論》云：乾薑，臣，味苦、辛。治腰腎中疼冷，冷氣，破血去風，通四肢關節，開五臟六腑，去風毒冷痺，夜多小便。乾者治嗽，主溫中，用秦艽。主霍亂不止，腹痛，消脹滿，冷痢，治血閉。病人虛而冷，宜加用之。又云：生薑，使。主痰水氣滿，下氣。生與乾并治嗽，療時疾，止嘔逆#2，不下食。生和半夏，主心下急痛。若中熱不能食，搗汁和蜜食之。又汁和杏仁作煎，下一切結氣實，心胸擁隔，冷熱氣。
　　《食療》云：生薑，溫。去痰下氣，除壯熱，治轉筋，心滿，去胸中臭氣，通神明。又、胃氣虛，風熱，不能食。薑汁拌雞子殼，生地黃汁少許，蜜一匙頭，和水三合，頓服立差。
　　《外臺秘要》：治霍亂，注痢不止，轉筋入腹欲死。生薑三兩搗破，以酒一升，煮三四沸頓服。又方：久患咳噫，連咳四五之#3聲者。取生薑汁半合，蜜一匙頭，煎令熱，溫服。如此三服，立效。
　　《千金方》：治乾噦嗽，若手足厥。宜食生薑，此是嘔家藥。又治心下痞堅不能食，胸中嘔噦。生薑八兩細切，以水三升，煮取一升，半夏五合洗去滑，以水五升，煮取一升，二味合煮取一升半，稍稍服之。又方：治產後穢污下不盡，腹滿。生薑二斤，以水煮取汁服，即出。
　　《經驗方》：善治狐臭用生薑汁塗腋下，絕根本。
　　《楊氏產乳方》：胎後血上衝心。生薑五兩切，以水八升，煮三升，分三服。
　　唐˙崔魏公云：鉉夜暴亡，有梁新聞之，乃診之曰：食毒。僕曰：常好食竹雞，竹雞多食半夏苗。必是半夏毒，命生薑捩汁，折齒而灌#4之，即活。
　　《衍義》曰：生薑，治暴逆氣，嚼三、兩皂子大，下咽定，屢服屢定。初得寒熱痰嗽，燒一塊，含齒之終日間，嗽自愈。暴赤眼無瘡者，以古銅錢刮淨薑上取汁，於錢唇點目，熱泪出。今日點，來日愈。但小兒甚懼，不須疑，已試良驗。
　　葈耳
　　滁州
　　葈耳葈，私以反實：味苦、甘，溫。葉：味苦、辛，微寒，有小毒。主風頭寒痛，風濕周痺，四肢拘攣痛，惡肉死肌，膝痛，溪毒。久服益氣，耳目聰明，強志輕身。一名胡葈，一名地葵，一名葹，一名常思。生安陸川谷及六安田野。實熟時採。
　　《圖經》曰：葈耳，生安陸川谷及六安田野，今處處有之。謹按：詩人謂之卷耳，《爾雅》謂之苓耳，《廣雅》謂之葈耳，皆以實得名也。陸機疏云：葉青白似胡荽，白華細莖，蔓生，可煮為茹，滑而少味。或曰此物本生蜀中，其實多刺，因羊過之，毛中枯綴，遂至中國，故名羊負來。俗呼為道人頭。實熟時採之。
　　《藥性論》云：葈耳亦可單用。味甘，無毒。主肝家熱，明目。
　　陶隱居云：此是常思菜，傖人皆食之。以葉覆麥作黃衣者，一名羊負來，昔中國無此，言從外國逐羊毛中來，方用亦堪#5稀。
　　《唐本》注云：蒼耳，三月已後，七月已前刈，日乾為散。夏，水服；冬，酒服。主大風癲癇，頭風濕痺，毒在骨髓。日二服，丸服二十、三十丸。
　　陳藏器云：葈耳，葉挼安舌下，令涎出，去目黃，好睡。子炒令香，搗去刺，使腹破，浸酒，去風，補益。又燒作灰，和臘月豬脂，封丁腫。
　　雷公云：凡採得，去心，取黃精，用竹刀細切拌之，和同蒸，從巳至亥，去黃精。取出，陰乾用。
　　禹錫云：按《爾雅》云：卷耳，苓耳。注：《廣雅》云：葈耳也，亦云胡葈，江東呼為常葈。或日苓耳，形似鼠耳，叢生如盤。釋曰：《詩˙周南》云：釆釆卷耳。
　　孟詵云：蒼耳，溫。主中風，傷寒頭痛。又，丁腫困重，生搗蒼耳根、葉和小兒尿，絞汁，冷服一升，日三度，甚驗。
　　《聖惠方》：治婦人風瘙癮疹，身癢不止。用蒼耳花、葉、子等分，搗羅為末，豆淋，酒調服二錢匕。又方：治產後諸痢，神效。蒼耳葉，搗絞汁。溫服半中盞，日三四服。
　　《外臺秘要》：療熱毒病攻手足，腫疼痛欲脫方：取蒼耳汁以漬之。
　　《千金方》：當以五月五日午時乾地刈取葈耳葉，洗曝燥，搗下篩。酒若漿水服方寸匕，日三夜三。散若吐逆，可蜜為丸，準計一方寸匕數也。風輕易#6治者，日再服。若身體有風處皆作粟肌出，或如麻豆粒，此為風毒出也。
　　《千金翼方》：治牙痛。以蒼耳子五升，水一斗，煮取五升。熱含之，痛即吐，吐後復含，不過三劑差。莖、葉亦得。又方：治五痔方。蒼耳莖、葉，以五月五日採，乾為末，以水服方寸匕，立效。
　　《食醫心鏡》云：除一切風濕痺，四肢拘孿。蒼耳子三兩搗末，水一升半，煎取七合，去滓呷。
　　《斗門方》：治婦人血風攻腦，頭旋悶絕忽死，忽倒地不知人事者。用喝起草取其嫩心，不限多少，陰乾，為末。以常酒服一大盞#7，不拘時候，其功大效。服之多連腦蓋，善通頂門，今蒼耳是也。
　　《勝金方》：治毒蛇并射工#8、沙虱等傷，眼黑口噤，手腳強直，毒攻腹內成塊，逡巡不救，宜用此方。蒼耳嫩葉一握，研取汁，溫酒和灌之，將滓厚罨所傷處。
　　《楊氏方#9產乳》：治誤吞錢。葈耳頭一把，以水一升，浸水中十餘度，飲水愈。
　　葛根
　　海州　成州
　　味甘，平，無毒。主消渴，身大熱，嘔吐，諸癢#10；起陰氣，解諸毒，療傷寒中風頭痛，解肌發表出汗，開腠理，療金瘡，止痛脅風痛。生根汁：大寒。療消渴，傷寒壯熱。葛殼#11：主下痢十歲已上。葉：主金瘡止血。花：主消酒。一名雞齋根，一名鹿藿，一名黃斤。生汶山川谷。五月採根，曝乾。殺野葛、巴豆百藥毒。
　　《圖經》曰：葛根，生汶山川谷，今處處有之，江浙尤多。春生苗，引藤蔓，長一二丈，紫色；葉頗似揪葉而青，七月著花似豌豆花，不結實。根形如手臂。張仲景治傷寒，有葛根及加半夏、葛根黃苓黃連湯，以其主大熱，解肌，開腠理。
　　陶隱居云：即今之葛根。人皆蒸食之。當取入土深大者，破而日乾之。生者搗取汁飲之，解毒#12病發熱。其花并小豆花乾末，服方寸匕，飲酒不知醉。南康、廬陵間最勝，多肉而少筋，甘美。
　　陳藏器云：葛根，生破血，合瘡，墮胎，解酒毒，身熱赤，酒黃，小便赤澀。可斷穀不饑，根堪作粉。
　　《日華子》云：葛，冷，治胸膈熱，心煩悶，熱結#13，止血痢，通小腸，排膿破血，傅蛇蟲嚙，解罯毒箭。乾者力同。
　　《食療》云：葛根，蒸食之，消酒毒。其粉亦甚妙。
　　《聖惠方》：治時氣頭痛壯熱。用生葛根淨洗，搗取汁一大盞，豉一合，煎至六分，去豉，不計時候，分作二服，汗出即差。未汗再服。若心熱，加梔子仁十枚同煎，去滓服。又方：治小兒熱渴久不止。用葛根半兩細剉，水一中盞，煎取六分，去滓，頻溫服。
　　《外臺秘要》：治傷筋絕，搗葛根汁飲之。葛白屑熬令黃，傳瘡止血。
　　《千金方》：酒醉不醒，搗葛根汁飲一二升，便醒。
　　《肘後方》：治卒乾嘔不息，搗葛根，絞取汁，服一升，差。又方：食諸菜中毒，發狂煩悶，吐下欲死。煮葛根汁飲之。
　　《梅師方》：治傷寒初患二三日，頭痛壯熱。葛根五兩，香豉一升細剉，以童子小便六升，煎取二升，分作三服，取汗。觸風，食蔥豉粥。
　　《廣利方》：治心熱吐血不止。生葛根汁半大升，頓服，立差。
　　《傷寒類要》：治妊娠熱病心悶。取葛根汁二升，分水#14三服。
　　《衍義》曰：葛根，澧、鼎之間，冬月取生葛，以水中揉出粉，澄成垛，先煎湯使沸，後擘成塊下湯中，良久，色如膠，其體甚韌，以蜜湯中拌食之。擦少生薑尤佳。大治中熱，酒、渴病。多食行小便，亦能使人利。病酒及渴者，得之甚良。彼之人又切入煮茶中以待賓，但甘而無益。又將生葛根煮熟者，作果可#15。虔、吉州、南安軍亦有此賣。
　　葛粉
　　味甘，大寒，無毒。主壓丹石，去煩熱，利大小便，止渴。小兒熱痞，以葛根浸搗汁飲之良。
　　《圖經》曰：文具葛根條下。
　　陳藏器云：《拾遺》云：用裛小兒熱瘡妙。
　　禹錫云：按中品上卷葛根條，功用與此相通。
　　《聖惠方》治中鴆毒氣欲絕者。用葛粉三合，水三中盞調飲之。如口禁者，以物揭開灌之。又方：治胸中煩熱或渴，心躁。葛粉四兩，先以水浸粟米半升，經宿漉出，與葛粉相拌，令勻，煮熟食之。
　　《食醫心鏡》：治小兒壯熱，嘔吐不住食，驚癇方。葛粉二大錢，以水二合調令勻，瀉向鏭鐸中，傾側令遍，重湯中煮令熟，以糜飲相和食之。
　　栝樓
　　衡州　均州
　　根：味苦，寒，無毒。主消渴，身熱煩滿，大熱，補虛安中，續絕傷，除腸胃中痼熱，八疽#16，身面黃，唇乾口燥，短氣，通月水，止小便利。一名地樓，一名果臝，一名天瓜，一名澤姑。實：名黃瓜，主胸痺，悅澤人面。莖、葉：療中熱傷暑。生洪農川谷及山陰地，入土深者良，生鹵地者有毒。二月、八月採根，曝乾，三十日成。枸杞為之使，惡乾薑，畏牛膝、乾漆，反烏頭。
　　《圖經》曰：栝樓，生洪農山谷及山陰地，今所在有之。實名黃瓜。《詩》所謂果蓏之實是也。根亦名白藥，皮黃肉白。三四月內生苗，引藤蔓。葉如甜瓜葉，作叉，有細毛。七月開花，似葫蘆花，淺黃色。實在花下，大如拳，生青，至九月熟。孫思邈作粉法：深掘大根，厚#17削皮至白處，寸切之，水浸，一日一易水#18，經五日取出，爛搗研，以絹袋盛之，澄濾令極細如粉。唐˙崔元亮療箭鏃不出。搗根傅瘡，日三易，自出。又療時疾發黃，心強#19煩熱，悶不認人者。取大實一枚黃者，以新汲水九合，浸淘取汁，下蜜半大合，朴消八分，合不#20令消盡，分再服，便差。
　　陶隱居云：出近道，藤生，狀如土瓜而葉有叉。《毛詩》云：果臝之實，亦施於宇。其實，今以雜作手膏用。根入土六七尺，大二三圍者，服食亦用之。
　　《唐本》注云：今用根作粉，大宜服食，虛熱人食之。作粉如作葛粉法，潔白美好。今出陝州者，白實最佳。
　　禹錫云：按《爾雅》云：果臝之實，栝樓。釋曰：果臝之草，其實名栝樓。郭云：今齊人謂之天瓜。
　　《日華子》云：栝樓子，味苦，冷，無毒。補虛勞，口乾，潤心肺，療手面皴，吐血，腸風瀉血，赤白痢，并炒用。又栝樓根，通小腸，排膿，消腫毒，生肌長肉，消撲損瘀血，治熱狂時疾，乳癰，發背，痔瘻，瘡癤。
　　雷公云：栝樓，凡使皮、子、莖、根，效各別。其栝并樓樣全別。若栝，自丸，黃皮厚蒂小；若樓，唯形長，赤皮蒂粗，是陰人服。若修事，去上殼皮革膜并油子#21，使。
　　《聖惠方》：治熱病頭疼發熱進退方。用栝樓一枚大者，取瓤細剉，置瓷碗中，用熱湯一盞沃之，蓋卻良久，去滓，不計時候服。
　　《外臺秘要》：治消渴利方。生栝樓三十斤，以水一碩，煮取一斗半，去滓，以牛脂五合，煎取水盡。以暖酒先食服如雞子大，日三服，即妙。
　　《肘後方》：消渴，小便多。栝樓薄切，炙取五兩，水五升，煮取四升，隨意飲之良。又方：若腸隨肛出，轉久不可收入。搗生栝樓取汁，溫之豬肉汁中洗手，隨挼之令暖，自得入。
　　《梅師方》：治諸癰發背#22，乳房初起微赤。搗栝樓作末，以井花水調方寸匕。
　　《集驗方》：下乳汁。栝樓子淘洗控乾，炒令香熟，瓦上□令白色為末，酒調下一匕，合面外少時。
　　《杜壬方》：治胸膈痛徹背，心腹痞滿，氣不得通及治痰嗽。大栝樓去穠取子熟炒，別研和子皮，麵糊為丸，如梧桐子大，米飲下十五丸。
　　《子母秘錄》：治乳腫痛。栝樓黃色老大者一枚熟搗，以白酒一斗煮取四升，去滓溫一升，日三服。若無大者，小者二枚，黃熟為已#23。
　　《楊氏產乳方》：治熱遊丹赤腫。栝樓末二大兩，釅醋調塗之。
　　《產寶方》：治產後乳無汁。栝樓末，井花水服方寸匕，日二服，夜流出。
　　《楊文蔚方》：治痰嗽，利胸膈方。栝樓肥實大者，割開，子淨洗，捶破栝皮，細切焙乾，半夏四十九個，湯洗十遍，捶破焙乾，為末，用洗栝樓熟水并瓤同熬成膏，研為丸如梧子大，生薑湯下二十丸。
　　《衍義》曰：栝樓實，九月、十月間取穠，以乾葛粉拌，焙乾，銀石器中熳火炒熟為末。食後、夜臥，以沸湯點一二錢服，治肺燥、熱渴、大腸秘。其根與貝母、知母、秦艽、黃苓之類，皆治馬熱。
　　苦參
　　邵州　成州　秦州　西京
　　味苦，寒，無毒。主心腹結氣，癥瘕積聚，黃疸，溺有餘瀝，逐水，除癰腫，補中，明目止泪，養肝膽氣，安#24五臟，定志益精，利九竅，除伏熱腸澼，止渴，醒酒，小便黃赤，療惡瘡、下部□，平胃氣，令人嗜食、輕身。一名水槐，一名苦□音識，一名地槐，一名菟槐，一名驕槐，一名白莖，一名虎麻，一名岑莖，一名祿白，一名陵郎。生汝南山谷及田野。三月、八月、十月採根，曝乾。玄參為之使，惡具母、漏蘆、菟絲，反藜蘆。
　　《圖經》曰：苦參，生汝南山谷及田野，今近道處處皆有之。其根黃色，長五七寸許，兩指粗細。三五莖并生，苗高二三尺已來。葉碎青色，極似槐葉，故有水槐名，春生冬凋。其花黃白，七月結實如小豆子。治癩疾。其法用苦參五斤切，以好酒三斗漬三十日。每飲一合，日三，常服不絕。若覺痺即差。
　　陶隱居云：今出近道處處有。葉極似槐樹，故有槐名，花黃，子作莢，根味至苦惡。病人酒實#25飲之多差。患疥者，一兩服亦除，蓋能殺蟲。
　　禹錫云：按《藥性論》云：苦參，能治熱毒風，皮肌煩燥生瘡，赤癩眉脫，主除大熱，嗜唾，治腹中冷痛，中惡腹痛，除體悶，治心腹積聚。不入湯用。
　　《日華子》云：殺疳蟲，炒帶烟出為末，飯飲下，治腸風瀉血并熱痢。
　　雷公云：凡使，不計多少，先須用糯米濃泔汁浸一宿，上有腥穢氣，并在水面上浮，并須重重淘過，即蒸，從巳至申出，曬乾，細剉用之。
　　《外臺秘要》：治天行病四五日，結胸滿痛，壯熱，身體熱。苦參一兩剉，以醋二升，煮取一升二合，盡飲之，當吐#26，即愈。天行毒病，非苦參、醋藥不解，及溫#27覆取汗愈。又方：小兒身熱，苦參湯浴兒良。
　　《千金方》：治狂邪發無常，披頭大叫，欲殺人，不避水火。苦參蜜丸桐子大。每服十丸，薄荷湯下。
　　《梅師方》：治飲食中毒，魚、肉、菜等。苦參三兩，以苦酒一升，煎五沸，去滓服之，吐出即愈。或取煮犀角汁一升，亦佳。又方：治傷寒四五日，頭痛壯熱，胸中煩痛。苦參五兩，烏梅二十枚細剉，以水二升，煎取一升，溫#28服。
　　《勝#29金方》：治時疾熱病，狂言心躁。苦參不限多少，炒黃色為末。每服二錢，水一盞，煎至八分，溫服，連進三服。有汗無汗皆差。
　　《集驗方》：治毒熱，足腫疼欲絕#30。酒煮苦參以漬之。
　　太史公云：淳於意醫齊中大夫病齲齒，灸左手陽明脈，苦參湯日漱三升。出入得#31，五六日愈。
　　《衍義》曰：苦參，有朝士苦腰重，久坐，旅拒十餘步，然後能行。有一將佐謂朝士日，見公日逐以藥揩齒，其氣味傷腎，故使人腰重#32。後有太常少卿舒昭亮，用苦參揩齒，歲久亦病腰。自後悉不用，腰疾皆愈，此皆方書舊不載者。有人病遍身風熱細疹，癢痛不可任，連胸、頸、臍、腹及近隱處#33皆然，涎痰亦多，夜不得睡。以苦參末一兩，皂角二兩，水一升，揉濾#34取汁，銀石器熬成膏，和苦參末為丸如梧桐子大。食後溫水服二十丸至三十丸，次日便愈。
　　當歸
　　味甘、辛，溫、大溫，無毒。主咳逆上氣，溫瘧寒熱洗音癬在皮膚中，婦人漏下，絕子，諸惡瘡瘍音羊，金瘡，煮飲之。溫中止痛，除客血內塞，中風痓，汗不出，濕痺，中惡，客氣虛冷，補五臟，生肌肉。一名乾歸。生隴西川谷。二月、八月採根，陰乾。惡茹，畏菖蒲、海藻、牡蒙。
　　《圖經》曰：當歸，生隴西川谷，今川蜀、陝西諸郡及江寧、滁州皆有之，以蜀中者為勝。春生苗，綠葉有三瓣。七八月開花似時羅，淺紫色。根黑黃色。二月、八月採根，陰乾。然苗有二種，都類芎藭，而葉有大小為異，莖梗比芎藭甚卑下。根亦二種，大葉名馬尾當歸，細葉名蠶頭當歸。以肉厚不枯者勝。
　　《藥性論》云：當歸，臣，惡熱麵。止嘔逆，虛勞寒熱，破宿血，主女子崩中，下腸胃冷，補諸不足，止痢腹痛。單煮飲汁，治溫瘧，主女人瀝血腰痛，療齒疼痛不可忍。患人虛冷，加而用之。
　　陶隱居云：今隴西叨陽黑水當歸，多肉少枝，氣香，名馬尾當歸，稍難得。西川北部當歸，多根#35枝而細。歷陽所出，色白而氣味薄#36，不相似，呼為草當歸，闕少時乃用之。方家有云真當歸，正謂此，有好惡故也。俗用甚多，道方時須爾。
　　《唐本》注云：當歸苗有二種：一種似大葉芎藭；一種似細葉芎藭，惟莖葉卑下於芎藭也。今出當州、岩#37州、翼州、松州，宕州最勝。細葉者名蠶頭當歸，大葉者名馬尾當歸，今用多是馬尾當歸，蠶頭者不如此，不復用，陶稱歷陽者，是蠶頭當歸也。
　　《日華子》云：治一切風，一切血，補一切勞，破惡血，養新血及主癥癖。
　　雷公云：凡使，先去塵并頭尖硬處一分已來，酒浸一宿。若要破血，即使頭一節硬實處。若要止痛止血，即用尾。若一時用，不如不使，服食無效，單使妙也。
　　禹錫云：按《爾雅》云：薜，山蘄。注《廣雅》曰：山蘄，當歸也。當歸今似蘄而粗大。
　　吳氏云：當歸，神農、黃帝、桐君、扁鵲：甘，無毒。岐伯、雷公：辛，無毒。季氏：小溫。或生羌胡地。
　　《別說》云：謹按：當歸，自古醫家方論，用治婦人產後惡血上衝，倉卒取效，無急於此。氣血昏亂者，服之即定。此蓋服之能使氣血各有所歸，則可以於產後備急於補虛速效，恐聖人立當歸之名，必因此出矣。
　　《外臺秘要》：治頭疼欲裂。當歸二兩，酒一升，煮取六合，飲至再服。又方：治心痛。當歸為末，酒服方寸匕。《肘後方》：小兒多患胎寒好啼，晝夜不止，因此成癇。當歸末小豆大，乳汁灌之，日夜三四度服。
　　《葛氏方》：治小便出血。當歸四兩細剉，酒三升，煮取一升，頓服。
　　《梅師方》：胎動下血，心腹疼，死生不知，服此湯，活即安，死即下。用當歸四兩，芎藭九兩，細剉，以酒三升，水四升，煎取三升，分服。
　　《子母秘錄》：治倒產，子死腹中。搗當歸末，酒服方寸匕。
　　《支太醫方》：治婦人百病，諸虛不足。當歸四兩，地黃二兩，為末，蜜和丸如梧子大。食前米飲下十五丸。
　　麻黃
　　浮州
　　味苦，溫、微溫，無毒。主中風傷寒頭痛，溫瘧，發表出汗，去邪熱氣，止咳逆上氣，除寒熱，破癥堅積聚，五臟邪氣緩急，風脅痛，字乳餘疾，止好唾，通腠理，疏傷寒頭疼，解肌，泄邪惡氣，消赤黑斑毒。不可多服，令人虛。一名卑相，一名龍沙，一名卑鹽。生晉地及河東。立秋採莖，陰乾令青。厚朴為之使，惡辛夷、石韋。
　　《圖經》曰：麻黃，生晉地及河東，今近京多有之，以滎陽、中牟者為勝。苗春生，至夏五月則長及一尺已來。梢上有黃花，結實如百合瓣而小，又似皂莢子，味甜，微有麻黃氣，外紅皮，裏仁子黑。根紫赤色。俗說有雌雄二種：雌者於三月、四月內開花，六月內結子。雄者無花，不結子。至立秋後，收採其莖，陰乾令青。張仲景治傷寒，有麻黃湯及大、小青龍湯，皆用麻黃；治肺痿上氣，有射干#38麻黃湯、厚朴麻黃湯，皆大方也。古方湯用麻黃，先煮去沫，然後內諸藥。亦#40用丸散者，皆不然也。
　　陶隱居云：今出青州、彭城、滎陽、中牟者為勝，色青而多沫。蜀中亦有，不好。用之折除節，節止汗故也。先煮一兩沸，去上沫，沫令人煩。其根亦止汗，夏月雜粉用之。俗用療傷寒，解肌第一。
　　《唐本》注云：鄭州鹿臺及關中沙苑河傍沙洲上大多。其青、徐者，今不復用。同州沙苑最多。
　　《日華子》云：通九竅，調血脈，開毛孔皮膚，逐風，破癥癖積聚，逐五臟邪氣，退熱，禦山嵐瘴氣。
　　雷公云：凡使，去節并沫，若不盡，去之，令人悶。用夾刀剪去節并頭，槐砧上用銅刀細剉，煎三四十沸，竹片掠去上沫盡，漉出，曬乾用之。
　　禹錫云：按《藥性論》云：麻黃，君，味甘，平。能治身上毒風療痺，皮肉不仁，主壯熱，解肌發汗，溫瘧，治溫疫。根、節能止汗。方曰：并故竹扇杵末撲之。又牡蠣粉、粟粉并根等分末，生絹袋盛，盜汗出即撲，手摩之。
　　《傷寒類要》：張仲景《傷寒論》云：黃疸病，以麻黃醇酒湯主之。麻黃一把去節，綿裹，以美酒五升，煮取半升，去滓，頓服。
　　《子母秘錄》：治產後腹痛及血下不盡。麻黃去節杵末，酒服方寸匕，日二三服，血下盡即止。澤蘭湯服亦妙。
　　《衍義》曰：麻黃，出鄭州者佳，剪去節，半兩，以蜜一匙匕同炒，良久，以水半升煎，俟沸，去上沫，再煎，去三分之一，不用滓。病瘡疱倒饜黑者，乘熱盡服之，避風，伺其瘡復出。一法用無灰酒煎。但小兒不能飲酒者難服，然其效更速。以此知此藥入表也。
　　通草
　　興元府　海州　通脫木　解州
　　味辛、甘，平，無毒。主去惡蟲，除脾胃寒熱，通利九竅、血脈關節，令人不忘，療脾疸，常欲眠，心煩，噦出音聲，療耳聾，散癰腫、諸結不消，及金瘡惡瘡，鼠瘻，踒折，齆音瓮鼻息肉，墮胎，去三蟲。一名附支，一名丁翁。生石城山谷及山陽。正月採枝，陰乾。
　　《圖經》曰：通草，生石城山谷及山陽，今澤、潞#40、漢中、江淮、湖南州郡亦有之。生作藤蔓，大如指，其莖幹大者徑三寸。每節有二三枝，枝頭出五葉，頗類石韋，今人謂之木通，俗間所謂通草，乃通脫木#41。
　　陶隱居云：今出近道。繞樹藤生，汁白。莖有細孔，兩頭皆通。含一頭吹之，則氣出彼頭者良。或云即葍藤莖。
　　陳藏器云：通脫木，無毒。花上粉，主諸蟲瘡，野雞病，取粉內瘡中。生山側，葉似萆麻，心中有瓤，輕白可愛，女工取以飾物。《爾雅》云：離南，活脫也。一本云：藥草，生江南，主蟲病，今俗亦名通草。又云：本功外，子味甘，利大小便，宣通去煩熱，食之令人心寬，止渴下氣，江東人呼為畜葍子，江西人呼為拏子，如算袋，穠黃子黑，食之當去其皮。蘇云：色白，乃猴葍也。
　　《日華子》云：木通，安心除煩，止渴退熱，治健忘，明耳目，治鼻息#42；通小腸，下水，破積聚血塊，排膿，治瘡癤，止痛，催生下胞，女人血閉，月候不勻，天行時疾，頭痛目眩，羸劣，乳結及下乳。子名□子，七八月採。
　　禹錫云：按《藥性論》云：木通，臣，微寒，一名王翁萬年。主治五淋，利小便，開關格，治人多睡，主水腫浮大，除煩熱。用根治項下瘤癭。
　　陳士良云：燕□子，寒，無毒。主胃口熱閉，反胃不下食，除三焦客熱。此是木通，實名桴棪子，莖名木通。主理風熱淋疾，小便數急疼，小腹虛滿。宜煎湯并蔥食之，有效。野生。
　　《海藥》云：謹按《徐表南州記》云：生廣州山谷。味溫，平。主諸瘻瘡，喉嚨痛及喉痺，并宜煎服之，磨亦得，急即含之。
　　《食療》云：煮飲之，通婦人血氣濃煎三五盞即便通。又除寒熱不通之氣，消鼠瘻，金瘡，踒折，煮汁釀酒也。
　　芍藥
　　澤州
　　芍藥味苦、酸，平、微寒，有小毒。主邪氣腹痛，除血痺，破堅積，寒熱疝瘕，止痛，利小便，益氣，通順血脈，緩中，散惡血，逐賊血，去水氣，利膀胱、大小腸，消癰腫，時行寒熱，中惡，腹痛、腰痛。一名白木#43，一名餘容，一名犁食，一名解倉，一名鋌。生中嶽川谷及丘陵。二月、八月採根，暴乾。須丸為之使。
　　禹錫等按：《別本》作雷丸，惡石斛、芒消，畏消石、鱉甲、小薊，反藜蘆。
　　《圖經》曰：芍藥，生中嶽川谷及丘陵，今處處有之，淮南者勝。春生紅芽作叢，莖上三枝五葉，似牡丹而狹長，高一二尺。夏開花，有紅、白、紫數種，子似牡丹子而小。秋時採根，根亦有赤、白二色。崔豹《古今注》云：芍藥有二種：有草芍藥、木芍藥。木者花大而色深，俗呼為牡丹，非也。《正元#44廣利方》治婦女赤白下，年月深久不差者，白芍藥三大兩，乾薑半大兩，細剉，熬令黃，搗篩，空肚和飲汁服一#45錢匕。
　　《藥性論》云：芍藥，臣。能治肺邪氣，腹中□痛，血氣積聚，通宣臟腑擁氣，治邪痛敗血，主時疾骨熱，強五臟，補腎氣，治腹堅脹，婦人血閉不通，消瘀血，能蝕膿。
　　陶隱居云：今出白山、蔣、茅山最好，白而長大。餘處亦有而多赤，赤者小利，俗呼以止痛，乃不減當歸。道家亦服食之，又煮石用之。
　　《別本》注云：此有兩種：赤者利小便下氣；白者止痛散血。其花亦有紅、白二色。
　　《日華子》云：治風補勞，主女人一切病，并產前後諸疾，通月水，退熱除煩，益氣。
　　雷公云：凡採得後，於日中曬乾，以竹刀刮#46上粗皮并頭土了，剉，蜜水拌蒸，從巳至未，曬乾用。
　　禹錫云：按《吳氏》云：芍藥，神農：苦。桐君：甘，無毒。岐伯：鹹。季氏：小寒。雷公：酸。
　　《別說》云：今淮南真陽尤多。藥家見其肥大，而不知香味絕不佳，故入藥不可責其效。今考，用宜依《本經》所說，川谷丘陵有生者為勝爾。
　　《經驗後方》：治風毒，骨髓疼痛。芍藥二分，虎骨一兩，炙為末，夾絹袋盛，酒三升漬五日，每服二合，日三服。
　　《博濟方》：治五淋。赤芍藥一兩，檳榔一個，麵裹煨為末，每服一錢匕，水一盞，煎至七分，空心服。
　　《廣利方》：金瘡血不止，痛。白芍藥一兩，熬令黃，杵細為散。酒或米飲下二錢并得，初三服，漸加。
　　初虞世：治咯血衄血。白芍藥一兩，犀角末一分，為末。新水服一錢匕，血止為限。
　　《衍義》曰：芍藥，全用根，其品亦多，須用花紅而單葉，山中為佳。花葉即多#47根虛。然其根多赤色，其味澀苦，或有色白粗肥者益好。餘如《經》。然血虛寒人，禁此一物。古人有言者，減芍藥以避中寒。誠不可忽。
　　蠡實
　　異州
　　味甘，平、溫，無毒。主皮膚寒熱，胃中熱氣，風寒濕痺，堅筋骨，令人嗜食，止心煩滿，利大小便，長肌膚肥大。久服輕身。花、葉：去白蟲，療喉痺，多服令人溏泄。一名荔實，一名劇草，一名三堅，一名豕首。生河東川谷。五月採實，陰乾。
　　《圖經》曰：蠡實，馬藺子也，北人音訛，呼為馬揀#48子。生河東川谷，今陝西諸郡及鼎、澧州亦有之，近京尤多。葉似薤而長厚，三月開紫碧花，五月結實作角子。如麻大而赤色有棱，根細長，通黃色，人取以為刷。三月採花，五月採實，并陰乾用。崔元亮治喉痺腫痛。取荔花、皮、根，共十二分，以水一升，煮#49六合，去滓含之，細細咽汁，差止。
　　陶隱居云：方藥不復用，俗無識者。本#50名精，亦名豕首也。
　　《日華子》云：馬藺，治婦人血氣煩悶，產後血運并經脈不止，崩中，帶下，消一切瘡癤腫毒，止鼻洪吐血，通小腸，消酒毒，治黃病，傅蛇蟲咬，殺蕈毒。亦可蔬菜食，莖、葉同用。
　　《外臺秘要》：治喉痺垂死者。杵蠡實根一握，水絞取汁，稍稍咽之，口噤灌之。
　　《千金方》：治中蠱下血如雞肝出，其餘四臟悉壞，唯心未毀，或鼻破待死。取馬藺根末，水服方寸匕，隨吐則出，極神。此苗似葛蔓綠紫，生子似橘子。
　　《衍義》曰：蠡實，陶隱居云：方藥不復用，俗無識者。《本經》諸家所注不相應，若果是馬藺，其《日華子》不當更言亦可為蔬菜食。蓋馬藺，其葉馬、牛皆不食，為纔出土葉已硬，況又無味，豈可更堪人食也。今不敢以蠡實為馬藺子，更俟博識者。
　　瞿麥
　　絳州
　　味苦、辛，寒，無毒。主關格諸癃結，小便不通，出刺，決癰腫，明目去翳，破胎墮子，下閉血，養腎氣，膀胱邪逆，止霍亂，長毛髮。一名巨句麥，一名大菊，一名大蘭。生太山川谷。立秋採實，陰乾。蓑草、牡丹為之使，惡螵蛸。
　　《圖經》曰：瞿麥，生太山川谷，今處處有之。高一尺以來，葉尖小，青色，根紫黑色，形如細蔓菁。花紅紫赤色，亦似映山紅，二月至五月開花。七月結實作穗，子頗似麥，故名瞿麥。立秋後合子、葉收採陰乾用。古今方通心經、利小腸為最要。張仲景治小便不利，有水氣，栝蔞瞿麥丸主之。
　　陶隱居云：今出近道。一莖生細葉，花紅紫赤可愛，合子、葉刈取之，子頗似麥，故名瞿麥。此類乃有兩種：一種肥#51大，花邊有叉椏，未知何者是？今市人皆用小者。復一種葉廣相似而有毛，花晚而甚赤。按《經》云：採實。實中子至細，燥熟便脫盡。今市人惟合莖、葉用，而實正空殼，無復子爾。
　　《日華子》云：瞿麥，催生，又名杜母草、燕麥、蘥麥，又云石竹。治痔瘻并瀉血，作湯粥食并得。
　　雷公云：凡使，只用蕊殼，不用花#52、葉。若一時使，即空心令人氣咽，小便不禁。凡欲用，須以堇竹瀝浸一伏時，漉出，曬乾使用。
　　《外臺秘要》：治鯁。以瞿麥為末，水調方寸匕。
　　《千金方》：治產經數日不出，或子死腹中，母欲死。以瞿麥煮濃汁服之。
　　《梅師方》：治竹木刺入肉中不出。瞿麥為末，水服方一寸匕。或煮瞿麥汁飲之。日三。《千金》同。
　　《崔氏方》：治魚臍瘡毒腫，燒灰和油傅於腫上，甚佳。
　　《衍義》曰：瞿麥，八政散用瞿麥，今人為至要藥。若心經雖有熱而小腸虛者服之，則心熱未退，而小腸別作病。料其意者，不過為心與小腸為傳送，故用此入小腸藥。按《經》，瞿麥并不治心熱。若心無大熱，則當止治其心，若或制之不盡，須當求其屬以衰之。用八正散者，其意如此。
　　玄參
　　邪州　江州　衡州
　　味苦、鹹，微寒，無毒。主腹中寒熱積聚，女子產乳餘疾，補腎氣，令人目明，主暴中風，傷寒身熱，支滿狂邪，忽忽不知人，溫瘧灑灑，血瘕，下寒血，除胸中氣，下水，止煩渴，散頸下核，癰腫，心腹痛，堅癥，定五臟。久服補虛，明目，強陰益精。一名重臺，一名玄臺，一名鹿腸，一名正馬，一名咸，一名□#53。生河間川谷及冤句。三月、四月採根，暴乾。惡黃耆、乾薑、大棗、山茱萸，反藜蘆。
　　《圖經》曰：玄參，生河間及冤句，今處處有之。二月生苗。葉似脂麻，又如槐柳。細莖青紫色。七月開花青碧色。八月採#54子黑色。亦有白花，莖方大，紫赤色而有細毛，有節若竹者，高五六尺。葉如掌大尖長如鋸齒。其根尖長，生青白，乾即紫黑，新者肥#55膩。一根生五七枚，三、八、九月采，暴乾。或云蒸日乾。
　　陶隱居云：今出近道，處處有。莖似人參而長大。根甚黑，亦微香，道家時用，亦以合香。
　　《唐本》注云：玄參根苗臭，莖亦不似人參，陶云道家亦以合香，未見其理也。
　　《日華子》云：治頭風，熱毒遊風，補勞虛損，心驚煩躁劣乏，骨蒸傳尸邪氣，止健忘，消腫毒。
　　雷公云：凡採得後，須用蒲葉重重相隔，入甑蒸兩伏時後，出乾曬。使用時，勿令犯銅，餌之後噎人喉，喪人目，揀去蒲草盡了，用之。
　　禹錫云：按《藥性論》云：玄參，使，一名逐馬，味苦。治暴結熱，主熱風頭痛，傷寒勞復，散瘤癭瘰癧。
　　《經驗方》：治患勞人燒香法。玄參一斤，甘松六兩，為末，煉蜜一斤和勻，入瓷瓶內封閉，地中埋窨十日取出。更用灰末六兩，更煉蜜六兩，和勻，入瓶內封，更窨五日取出。燒令鼻中常聞其香，疾自愈。
　　《廣利方》：治瘰癧經年，久不差。生玄參搗碎傅上，日二易之。
　　秦艽音交
　　寧化軍　石州　泰州　齊州
　　味苦、辛，平、微溫，無毒。主寒熱邪氣，寒濕風痺，肢#56節痛，下水，利小便，療風無問新久，通身攣急。生飛烏山谷。二月、八月採根，暴乾。菖蒲為之使。
　　《圖經》曰：秦艽，生飛烏山谷，今河陝州軍多有之。根上#57黃色，相交糾，長一尺已來，粗細不等。枝幹高五六寸，葉婆娑連莖梗，俱青色，如萵苣葉。六月開紫花，似葛花，當月結子。每於春秋採根，陰乾。
　　陶隱居云：飛烏或是地名，今出甘松、龍洞、蠶陵，長大黃白色為佳。根皆作羅紋相交，中多御土，用之熟破除去。方家多作秦膠字，與獨活療風常用，道家不須爾。
　　《唐本》注云：今出涇州、鄜州、岐州者良。本作札，或作糾，作膠，正作艽也。
　　《日華子》云：味甘#58，冷。主傳尸骨蒸，治疳及時氣。又名秦艽，羅紋者佳。
　　雷公云：凡使，秦并艽，須於腳文處認取：左文列為秦，即治疾；艽，即發腳氣。凡用秦，先以布拭上黃肉毛盡，然後用還元湯浸一宿，至明出，日乾用。
　　禹錫云：按《藥性論》云：秦艽，解米脂，人食穀不充悅，畏牛乳。點食之，利大小便。差五種黃病，解酒毒，去頭風。
　　蕭炳云：《本經》名秦瓜，世人以療酒黃、黃疸大效。
　　《聖惠方》：治傷寒，心神熱躁，口乾煩渴。用秦艽一兩，去苗細剉，以牛乳一大盞，煎#59六分，去滓，不計時候，分溫一#60服。又方：治小便難，腹滿悶，不急療之殺人。用秦艽一兩去苗，以水一大盞，煎取七分，去滓，每於食前作兩服差#61。
　　《孫真人方》：治黃疸，皮膚、眼睛赤金色，小便赤。取秦艽五兩，牛乳三升，煮取一升，去滓，內芒消一兩服。
　　百合
　　滁州　成州
　　味甘，平，無毒。主邪氣腹脹，心痛，利大小便，補中益氣，除浮腫臚脹，痞滿，寒熱，通身疼痛，及乳難，喉痺，止涕泪。一名重箱，一名摩羅，一名中逢花，一名強瞿。生荊州川谷。二月、八月採根，曝乾。
　　《圖經》曰：百合，生荊州川谷，今近道處處有之。春生苗，高數尺。幹粗如箭，四面有葉如雞距，又似柳葉，青色，葉近莖微紫，莖端碧白。四五月開白#62花，如石榴觜而大。根如葫蒜，重疊生二三十#63。二月、八月採根，暴乾。人亦蒸食之，甚益氣。張仲景治病，有百合知母湯、百合滑石代赭湯、百合雞子湯、百合地黃湯。凡四方，病名百合，而用百合治之，不識其義。
　　陶隱居云：近道處處有。根如葫蒜，數十片相累。人亦蒸煮食之，乃言初是蛇#64蚓相纏結變作之。俗人皆呼為強仇，仇即瞿也，聲之訛爾。亦堪服食。
　　《唐本》注云：此藥有二種：一種細葉，花紅白色；一種葉大莖長，根粗花白，不#65入藥用。
　　《日華子》云：白百合，安心定膽，益志，養五臟，治癲邪、啼泣、狂叫、驚悸，殺蠱毒，氣協、乳癰、發背及諸瘡腫，并治產後血狂#66運。
　　禹錫云：按《藥性論》云：百合，使，有小毒。主百邪鬼魅，涕泣不止，除心下急滿痛，治腳氣，熱咳逆。
　　《食療》云：平。主心急黃。蒸過蜜食之，作粉尤佳。紅花者名山丹，不堪食。
　　《聖惠方》：治肺臟壅熱煩悶。新百合四兩，蜜半盞，和蒸令軟，時時含一棗大，咽津。又方：治傷寒，腹中滿痛。用百合一兩，炒令黃色，搗為散，不計時候，粥飲調下二錢服之。
　　《孫真人食忌》云：治陰毒傷寒。煮百合濃汁，服一升良。
　　《勝金方》：治耳聾疼痛。以乾百合為末，溫水調下二錢匕，食後服。
　　《衍義》曰：百合，張仲景用治傷寒壞後百合病，須此也。莖高三尺許，葉如大柳葉，四向攢枝而上。其顛即有淡黃白花，四垂向下覆，長蕊。花心有檀色，每一枝顛，須五六花。紫#67色，圓如梧子，生於枝葉間。每葉一子，不在花中，此又異也。根即百合，其色白，其形如松子殼，四向攢生，中間出苗。
　　圖經衍義本草卷之十二　竟
　　#1治短、結氣：晦明軒本作『治風、下氣』。
　　#2逆：原作『通』，據晦明軒本改。
　　#3之：晦明軒本作『十』。
　　#4灌：原作『于』，據晦明軒本改。
　　#5堪：晦明軒本作『甚』。
　　#6易：原作『勿』，據晦明軒本改。
　　#7盞：晦明軒本作『錢』。
　　#8工：原作『丁』，據晦明軒本改。
　　#9方：『方』字疑當在『乳』字下，作『楊氏產乳方』。
　　#10癢：晦明軒本作『痺』。
　　#11殼：原作『穀』，據晦明軒本改。
　　#12毒：晦明軒本作『溫』。
　　#13結：晦明軒本作『狂』。
　　#14水：晦明軒本作『作』。
　　#15可：晦明軒本作『賣』。
　　#16疽：晦明軒本作『疸』。
　　#17厚：原作『屈』，據晦明軒本改。
　　#18水：原作『未』，據晦明軒本改。
　　#19強：晦明軒本作『狂』。
　　#20不：晦明軒本作『攪』。
　　#21子：晦明軒本作『了』。
　　#22發背：原作『背發』，據晦明軒本乙正。
　　#23已：晦明軒本作『上』。
　　#24安：『安』下原衍『安』字，據晦明軒本刪。
　　#25實：晦明軒本作『漬』。
　　#26吐：原作『上』，據晦明軒本改。
　　#27溫：原作『湛』，據晦明軒本改。
　　#28溫：晦明軒本作『分』。
　　#29勝：原作『千』，據晦明軒本改。
　　#30絕：晦明軒本作『脫』。
　　#31得：晦明軒本作『慎風』。
　　#32重：『重』下原衍『後有太常少卿舒昭亮，用苦參已數年此病。曰苦參入齒，其氣味傷腎，故使人腰重』三十二字，據晦明軒本刪。
　　#33處：原脫，據晦明軒本補。
　　#34濾：原作『慮』，據晦明軒本改。
　　#35根：原作『少』，據晦明軒本改。
　　#36薄：原作『藻』，據晦明軒本改。
　　#37岩：晦明軒本作『宕』。
　　#38干：原作『肝』，據晦明軒本改。
　　#39亦：晦明軒本作『今』。
　　#40潞：原作『路』，據晦明軒本改。
　　#41通脫木：原作『道脫水』，據晦明軒本改。
　　#42息：晦明軒本作『塞』。
　　#43木：晦明軒本作『木』。
　　#44元：原作『比』，據晦明軒本改。
　　#45一：晦明軒本作『二』。
　　#46刮：原作『刊』，據晦明軒本改。
　　#47即多：晦明軒本作『多即』。
　　#48揀：晦明軒本作『棟』。
　　#49煮：晦明軒本『煮』下有『取』字。
　　#50本：晦明軒本作『天』。
　　#51肥：晦明軒本作『微』。
　　#52花：晦明軒本作『莖』。
　　#53□：晦明軒本作『端』。
　　#54釆：晦明軒本作『結』。
　　#55肥：晦明軒本作『潤』。
　　#56肢：原作『枝』，據晦明軒本改。
　　#57上：晦明軒本作『土』。
　　#58甘：晦明軒本作『苦』。
　　#59煎：晦明軒本『煎』下有『至』字。
　　#60一：晦明軒本作『二』。
　　#61食前作兩服差：晦明軒本作『食後分二服』。
　　#62白：晦明軒本『白』上有『紅』字。
　　#63十：晦明軒本『十』下有『瓣』字。
　　#64蛇：晦明軒本作『蚯』。
　　#65不：晦明軒本作『宜』。
　　#66狂：原作『任』，據晦明軒本改。
　　#67紫：原作『子』，據晦明軒本改。
　　圖經衍義本草卷之十三
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部中品之上
　　知母
　　衛州　隰州　滁州　解州　威勝軍
　　味苦，寒，無毒。主消渴熱中，除邪氣，肢體浮腫，下水，補不足，益氣，療傷寒，久瘧，煩熱，脅下邪氣，膈中惡及風汗、內疸。多服令人泄。一名蚑音岐母，一名連母，一名野蓼，一名地參，一名水參，一名水浚，一名貨母，一名蝭音匙，又音提母，一名女雷，一名女理，一名兒草，一名鹿列，一名韭逢，一名兒踵草，一名東根，一名水須，一名沈燔，一名□杜含切。臣禹錫等謹按《唐本》一名昌支。生河內川谷。二月、八月採根，曝乾。
　　《圖經》曰：知母，生河內川谷，今瀕河諸郡及解州、滁州亦有之。根黃色，似菖蒲而柔潤。藥#1至難死，掘出隨生，須燥乃止。四月開青花，八月結實。二月、八月採根，暴#2用。
　　《藥性論》雲：知母，君，性平。主治心煩躁悶，骨熱勞來往，生產後蓐勞，腎氣勞，憎寒虛損，患人虛而口乾，加而用之。
　　陶隱居云：今出彭城。似菖蒲而柔潤，葉至難死，掘出隨生，須枯燥乃止。甚療熱結，亦主瘧熱煩也。郭云：生山上，葉如韭。
　　范子云：提母出三輔，黃白者善。
　　《日華子》云：味苦、甘。治熱勞，傳尸疰病，通小腸，消風痰，止嗽，潤心肺，補虛乏#3，安心，止驚悸。
　　雷公云：凡使，先於槐砧上細剉，焙乾，木臼杵搗，勿令犯鐵器。
　　貝母
　　峽州　　　越州
　　味辛、苦，平、微寒，無毒。主傷寒煩熱，淋瀝、邪氣、疝瘕，喉痺，乳難，金瘡風痙，療腹中結實，心下滿，洗洗惡風寒，目眩項直，咳嗽上氣，止煩熱渴，出汗，安五臟，利骨髓。一名空草，一名藥實，一名苦花，一名苦菜，一名商草，一名勒#4母。生晉地。十月採根，曝乾。厚朴、白薇為之使，惡桃花，畏秦艽、礜石、莽草，反烏頭。
　　《圖經》曰：貝母生晉地，今河中、江陵府、郢、壽、隨、鄭、蔡、潤、滁州皆有之。根有辨#5子，黃白色，如聚貝子，故名貝母。二月生苗，莖細青色，葉亦青，似蕎麥，葉隨苗出。七月開花碧綠色，形如彭#6子花。八月採。又云：四月蒜熟時採之良。此藥亦治惡瘡。唐人記其事云：江左嘗有商人，左膊上有瘡，如人面，亦無他苦。商人戲滴酒口中，其面亦赤色。以物食之，亦能食，食多則覺膊內肉脹起。或不食之，則一臂痺。有善醫者，教其歷試諸藥，金石草木之類，悉試之無苦，至貝母，其瘡乃聚眉閉口，商人喜曰：此藥可治也。因以小葦筒毀其口灌之，數日成痂，遂愈，然不知何疾也。
　　《藥性論》云：貝母，臣，微寒。治虛熱，主難產，作末服之。兼治胞衣不出，取七枚末酒下。末，點眼去膚翳。主胸中逆氣，療時疾、黃疸。與連翹同主項下瘤癭疾。
　　陶隱居云：今出近道。形似聚貝子，故名貝母。斷穀，服之不饑。
　　《唐本》注云：此葉似大蒜。四月蒜熟時，採良。若十月苗枯，根亦不佳也。出潤州、荊州、襄州者最佳，江南諸州亦有。味甘、苦、不辛。按《爾雅》一名□。
　　《日華子》云：消痰，潤心肺。末和沙糖為丸，含止嗽。燒灰油#7，傅人畜惡瘡。
　　雷公云：凡使，先於柳木灰中炮令黃。擘破。去內口鼻上有米許大者心一小顆。然拌糯米於鏊上同炒，待米黃熟，然後去米，取出。其中有獨顆團，不作兩片無皺者，號曰丹龍精，不入用。若誤#8服，令人筋脈永不收。用黃精、小藍汁合服，立愈。
　　《別說》云：謹按，貝母能散心胸鬱結之氣，殊有功。則《詩》所謂言採其虻者是也。蓋作詩者，本以不得志而言之，今用以治心中氣不快多愁鬱者，殊有功信矣！
　　白芷
　　澤州
　　味辛，溫，無毒。主女人漏下赤白，血閉，陰腫，寒熱，風頭侵目泪出，長肌膚，潤澤，可作面脂，療風邪，久渴，吐嘔，兩脅滿，風痛，頭眩目癢。可作膏藥、面脂，潤顏色。一名芳草，一名白茞，一名囂許驕切，一名菀，一名苻蘺，一名澤芬。葉名蒚音歷麻，可作浴湯。生河東川谷下澤。二月、八月採根，曝乾。當歸為之使，惡旋復花。
　　《圖經》曰：白芷，生河東川谷下澤，今所在有之，吳地亦#9多。根長尺餘，白色，粗細不等，枝幹去地五寸已上。春生葉，相對婆娑，紫色，闊三#10指許。花白微黃。入伏後結子，立秋後苗枯。以黃澤者為佳。
　　陶隱居云：今出近道處處有之，下濕地、河東甚多。葉亦可作浴湯，道家以此香浴，去尸蟲。
　　禹錫云：按《范子計然》云：白芷出齊郡，以春取黃澤者善也。《藥性論》云：白芷，君。能治心腹血刺痛，除風邪，主女人血崩及嘔逆，明目止泪出。療婦人瀝血腰痛，能蝕膿。
　　《日華子》云：治目赤弩肉，及補胎漏滑落，破宿血，補新血，乳癰發背，瘰癧，腸風，痔瘻，排膿，瘡痍疥癬，止痛，生肌，去面皯疵□。
　　雷公云：凡採得後，勿用四條作『處生者，此名喪公藤。兼勿用馬藺，并不入藥中。採得刮削上皮，細剉，用黃精亦細剉，竹刀切，二味各等分，兩度蒸一伏時後，取出。於日中曬乾，去黃精用之。
　　《子母秘一錄》：治小兒身熱。白芷煮湯浴之，避風。
　　《外臺秘要》：治丹癮疹。白芷及根葉煮汁洗之，效。
　　《衍義》曰：白芷，菹是也。出吳地者良。《經》曰：能蝕膿。今人用治帶下，腸有敗膿，淋露不己，腥穢殊甚，遂至臍腹更增#11冷痛。此蓋為敗膿血所致。卒無已期，須以此排膿。白芷一兩，單葉紅蜀葵根二兩，芍藥根白者、白礬各半兩，礬燒枯別研，餘為末，同以蠟丸如梧子大，空肚及飯前，米飲下十丸或十五丸。俟膿盡，仍別以他藥補之。
　　淫羊藿
　　永康軍　沂州
　　味辛，寒，無毒。主陰痿，絕傷，莖中痛，利小便，益氣力，強志，堅筋骨，消瘰癧赤癰，下部有瘡洗出蟲。丈夫久服令人無子。一名剛前。生上郡陽山山谷。署預為之使。
　　《圖經》曰：淫羊藿，俗名仙靈脾。生上郡陽山山谷，今江東、陝西、泰山、漢中、湖湘間皆有之。此草似杏葉，上有刺，莖如粟稈，根紫色有鬚，四月開花白色，亦有紫色碎小獨頭子，五月採葉曬乾，湖湘出者葉如小豆，枝莖緊細，經冬不凋，根似黃連，關中俗呼三枝九葉草，苗高一二尺許，根、葉俱堪使。
　　陶隱居云：服此使人好為陰陽。西川北部有淫羊，一日百遍合，蓋食藿所致，故名淫羊藿。
　　《唐本》注云：此草，葉形似小豆而圓薄，莖細亦堅，所在皆有，俗名仙靈脾者是也。
　　禹錫云：按《蜀本》云：淫羊藿，溫。注云：生處不聞水聲者良。
　　《日華子》云：仙靈脾，紫芝為使，得酒良。治一切冷風勞氣，補腰膝，強心力，丈夫絕陽不起，女人絕陰無子，筋骨孿急，四肢不任，及老人昏耄，健#12忘。俗名黃德祖、千兩金、乾雞筋、放杖草、棄杖草。
　　雷公云：凡使時呼仙靈脾，須用夾刀夾去葉四畔花栨盡後，細剉，用羊脂相對拌炒過，待羊脂盡為度。每修事一斤，用羊脂四兩為度也。
　　《聖惠方》：治偏風，手足不遂，皮膚不仁，宜服仙靈脾．浸酒方：仙靈脾一斤好者，細剉，以生絹袋盛於不津器#13中，用無灰酒一#14斗浸之，以厚紙重重密封不通氣，春夏二#15日，秋冬五日，後旋開，每日隨性暖飲之，常令醺醺，不得大醉。若酒盡，再合服之，無不效驗。合時切忌鵝犬見之。
　　《經驗方》：治瘡子入眼。以仙靈脾、葳靈仙等分為末，食後米湯下一#16錢匕，小兒半錢匕。
　　《食醫心鏡》：益丈夫，興陽，理脾#17膝冷。淫羊藿一斤，酒一斗，浸經二#18日，飲之佳。
　　黃芩
　　燿州　潞州
　　味苦，平、大寒，無毒。主諸疾#19黃疸，腸澼泄痢，月#20水下血閉，惡瘡疽蝕火瘍，療痰熱，胃中熱，小便澀痛#21，消穀，利小腸，女子血閉，淋露下血，小兒腹痛。一名腐腸，一名空腸，一名內虛，一名黃文，一名經芩，一名妬婦。其子主腸澼膿血。生秭歸山#23谷及冤句。三月三日採#22根，陰乾。得厚朴、黃連止腹痛。得五味子、牡蒙、牡蠣令人有子。得黃耆、白斂、赤小豆療鼠瘻。山茱萸、龍骨為之使。惡蔥實，畏丹砂、牡丹、藜蘆。
　　《圖經》曰：黃芩，生秭歸山谷及冤句，今川蜀、河東、陝西近郡皆有之。苗長尺餘，莖幹粗如箸，葉從地四面作叢生，類紫草，高一尺許，亦有一莖者，葉細長，青色，兩兩相對。六月開花紫色，根黃如知母粗細，長四五寸，二月、八月採根，暴乾用之。張仲景治傷寒心下痞滿瀉心湯，四方皆用黃芩，以其主諸熱，利小腸故也。又太陽病，下之利不止，有葛#24根黃芩黃連湯#25；及#26主妊娠安胎散#27，亦多用黃芩。今醫家嘗用有效者，因著之。又《千金方》：巴郡太守奏加減三黃丸，療男子五勞七傷，消渴，不生肌肉，婦人帶下，手足寒熱者。久服走及奔馬，近頻有驗。食禁豬肉。又陶隱居云：黃芩丸者名子芩。仲景治雜病方亦多用之。
　　陶隱居云：秭歸屬建平郡，今第一出彭城，鬱州亦有之。圓者名子芩為勝，破者名宿芩，其腹中皆爛，故名腐腸，惟取深色堅實者#28為好。
　　《唐本》注云：葉細長，兩葉相對，作叢生，亦有獨莖者。今出沂#29州、鄜州、涇州者佳。兗州者大實亦好，名豚尾芩也。
　　禹錫云：按《藥性論》云：黃芩，臣，味苦、甘。能治熱毒，骨蒸，寒熱往來，腸胃不利，破擁氣，治五淋，令人宣暢，去關節煩悶，解熱渴，治熱，腹中□痛，心腹堅脹。
　　《日華子》云：下氣，主天行熱疾，丁瘡，排膿，治乳癰、發背。
　　《千金翼方》：治淋。黃芩四兩，袋貯之，水五升，煮三升，分三服。
　　《梅師方》：治火丹。杵黃芩末，水調傅之。
　　狗脊
　　淄州　眉州　溫州　軍
　　味苦、甘，平，微溫，無毒。主腰背強，關機緩急，周痺，寒濕膝痛，頗利老人，療失溺不節，男子腳弱腰痛，風邪淋露，少氣，目暗，肩脊利俯仰，女子傷中，關節重。一名百枝，一名強膂，一名扶蓋，一名扶筋。生常山川谷，二月、八月採根，曝乾。萆薢為之使，惡敗醬。
　　《圖經》曰：狗脊，生常山川谷，今太行山、淄、溫、眉州亦有。根黑色，長三四寸，兩指許大，苗尖細碎，青色，高一尺已來，無花。其莖、葉似貫眾而細，其根長而多歧，似狗脊骨，故以名之。其肉青綠，春秋採根，暴乾用。今方亦用金毛者。
　　《藥性論》云：狗脊，味苦、辛，微熱。治男子、女人毒風，軟腳邪氣濕痺，腎氣虛弱，益男子，續筋骨。
　　陶隱居云：今山野處處有，與菝葜相似而小異。其莖、葉少肥，其節疏，其莖大直，上有刺，葉圓有赤脈。根凹凸巃嵸如羊角，細強者是。
　　《唐本》注云：此藥，苗似貫眾，根長多歧，狀如狗脊骨，其肉作青綠色，今京下用者是。陶所說乃有刺萆薢，非狗脊也，今江左俗尤用之。
　　禹錫云：按吳氏云：狗脊，一名狗青，一名赤節。神農：苦。桐君、黃帝、岐伯、雷公、扁鵲：甘，無毒。季氏：小溫。如萆薢，莖節如竹，有刺，葉圓赤，根黃白，亦如竹根。岐伯經云：莖無節，葉端圓青赤，皮白，有赤脈。
　　雷公云：凡使，勿用透山藤，其大脼根與透山藤一般，只是入頂苦，不可餌之。凡修事，細剉了，酒拌，蒸，從巳至申，出，曬乾用。
　　石龍芮
　　兗州
　　味苦，平，無毒。主風寒濕痺，心腹邪氣，利關節，止煩滿，平腎、胃氣，補陰氣不足，失精莖冷。久服輕身，明目，不老，令人皮膚光澤，有子。一名魯果能，一名地椹，一名石能，一名彭根，一名天豆。生太山川澤石邊。五月五日採子，二月、八月採皮，陰乾。大戟為之使，畏蛇蛻皮、吳茱萸。
　　《圖經》曰：石龍芮，生泰山川澤石邊。陶隱居云：近道處處有之。今惟出兗州。一叢數莖，青紫色，每莖三葉，其葉芮芮短小多刻缺。子如葶藶而色黃。五月採子，二月、八月採皮，陰乾用。能逐諸風，除心熱躁。蘇恭云：俗名水堇，苗如附子，實如桑椹。生下濕地，此乃水堇，非石龍芮也。今兗州所生者，正與《本經》、陶說相合，為得其真也。
　　陶隱居云：今出近道，子形粗，似蛇床子而扁，非真好者，人言是蓄菜子爾。東山石上所生。其葉芮芮短小，其子狀如葶藶，黃色而味小辛，此乃實是也。
　　《唐本》注云：今用者，俗名水堇。苗似附子，實如桑椹，故名地椹。生下濕地，五月熟，葉、子皆味辛，山南者粒大如葵子。關中、河北者細如葶藶，氣力劣於山南者。陶以細者為真，未為通論。又《別錄》水堇云：主毒腫，癰癤瘡，蛔蟲，齒齲。堇，音謹。
　　陳藏器云：芮子，味辛。按蘇《別藥錄》云：水堇，主毒腫，蛇蟲，齒齲。且水堇如蘇所注，定是石龍芮，更非別草。《爾雅》云：芨，堇草。郭注云：烏頭苗也。蘇又注天雄云：石龍芮，葉似堇草，又#30名水堇。如此，則依蘇所注是水堇，附子是堇草。水堇、堇#31草，二物同名也。
　　禹錫云：按《藥性論》云：石龍芮，能逐諸風，主除心熱躁。
　　《衍義》曰：石龍芮，有兩種：水中生者，葉光而末圓；陸生者，葉有毛而末銳。入藥須生水者。陸生者謂之天炙，取少葉揉擊臂上，一夜作大泡，如火燒者是。惟陸生者，補陰不足，莖常冷，失精。餘如《經》。
　　茅根
　　澶州　鼎州
　　味甘，寒，無毒。主勞傷虛羸，補中益氣，除瘀血、血閉，寒熱，利小便，下五淋，除客熱在腸胃，止渴，堅筋，婦人崩中。久服利人。其苗主下水。一名蘭根，一名茹根，一名地菅，一名地筋，一名兼杜。生楚地山谷、田野。六月採根。
　　《圖經》曰：茅根，生楚地山谷、田野，今處處有之。春生苗，布地如針，俗間謂之茅針，亦可啖，甚益小兒，夏生白花茸茸然，至秋而枯。其根至潔白，亦甚甘美，六月採根用。
　　陶隱居云：此即今白茅菅。《詩》云：露彼菅茅，其根如渣芹，甜美。服食此，斷穀甚良。俗方稀用。
　　《唐本》注云：菅花，味甘，溫，無毒。主衄血，吐血，灸瘡。
　　陳藏器云：茅針，味甘，平，無毒。主惡瘡腫未潰者，煮服之。服一針一孔，二針二孔。生挼傅金瘡，止血。煮服之，主鼻衄及暴下血。成白花者，功用亦同。針即茅笋也。又云：屋茅，主卒吐血。細剉三升，酒煮，服一升。屋上爛茅，和醬汁研傅斑瘡，蠶嚙瘡。一名百足蟲。茅屋滴溜水，殺雲母毒。
　　《日華子》云：茅針，涼。通小腸，癰毒、軟節不作頭，濃煎和酒服。花罯刀箭瘡，止血并痛。根主婦人月經不勻。又云：茅根，通血脈淋瀝，是白花茅根也。
　　《肘後方》：療熱。取白茅根四升剉，水一斗五升，煮取五升，適冷暖飲之，日三。又治竹木刺肉。
　　紫菀
　　泗州　甘州　房州
　　味苦、辛，溫，無毒。主飲#32逆上氣，胸中寒熱結氣，去勞傷#33，痿蹶，安五臟，療咳#34唾膿血，止喘悸，五勞體虛，補不足，小兒驚癇。一名紫蒨，一、名青菀。生房陵山谷及真定、邯鄲。二月、三月採根，陰乾。款冬為之使，惡天雄、瞿麥、雷丸、遠志、茵#35蔯蒿。
　　《圖經》曰：紫菀，生房陵山谷及真定、邯鄲，今耀、城#36、泗、壽、臺、孟州，興國軍皆有之。三月內布地生苗葉，其葉三四相連，五月、六月內開黃、紫、白花，結黑子。本有白毛，根甚柔細。二月、三月內取根陰乾用。又有一種白者名白菀。《古今傳信方》用之最要，近醫療久嗽不差，此方甚佳。紫菀去蘆頭、款冬花各一兩，百部半兩，三物擳#37羅為末，每服三錢匕。生薑三片，烏梅一個，伺煎湯調下，食後、欲臥各一服。
　　陶隱居云：近道處處有，生布地，花亦紫，本有白毛，根甚柔細。有白者名白菀，不復用。
　　《唐本》注云：白菀即女菀也。療體與紫菀同。無紫菀時亦用白菀。陶云不復用，或是未悉。
　　禹錫云：按《藥性論》云：紫菀，臣，味苦，平。能治尸疰，補虛，下氣及胸脅逆氣，治百邪鬼魅，勞氣虛熱。
　　《日華子》云：調中及肺痿吐血，消痰止渴，潤肌膚，添骨髓。形似重臺，根作節，紫色，潤軟者佳。
　　雷公云：凡使，先去髭，有白如練色者，號曰羊鬚草，自然不同。採得後，去頭土了，用東流水淘洗令爭，用蜜浸一宿，至明取於火上焙乾用。凡修一兩，用蜜二分。
　　《千金方》治婦人卒不得小便。紫菀末，以井花水服三撮，便通。小便血，服五撮立止。
　　《斗門方》：治纏喉風，喉閉飲食不通欲死者。用返魂草根一莖，淨洗內入喉中，待取惡涎出即差，神驗。更以馬牙消津咽之，即絕根本。一名紫菀，又南中呼為液牽牛是也。
　　《衍義》曰：紫菀，用根。其根細柔，紫色，益肺氣，《經》具言之。《唐本》注云：無紫菀時，用白菀。白#38菀即女菀也。今本草無白菀之名，蓋唐修本草刪去。
　　紫草
　　東京　單州
　　味苦，寒，無毒。主心腹邪氣，五疸，補中益氣，利九竅，通水道，療腹腫脹滿痛。以合膏，療小兒瘡及面皶側加切。一名紫丹，一名紫芺哀老切。生碭山山谷及楚地。三月採根，陰乾。
　　《圖經》曰：紫草，出碭山山谷及楚地，今處處有之，人家園圃中或種蒔，其根所以染紫也。《爾雅》謂之藐，《廣雅》謂之茈□。苗似蘭香，節青。二月有花，紫白色，秋實白，三月採根，陰乾。治傷寒時疾，發瘡疹不出者，以此作藥，使其發出。韋宙《獨行方》治豌豆瘡，煮紫草湯飲。後人相承用之，其效尤速。
　　《藥性論》云：紫草亦可單用。味甘，平。能治惡瘡瘑癬。
　　陶隱居云：今出襄陽，多從南陽、新野來，彼人種之，即是今染紫者，方藥家都不復用。
　　《博物志》云：平氏陽山紫草特好。魏國以染色，殊黑。比年東山亦種，色小淺於此者。
　　雷公云：凡使，須用臘水蒸之，待水乾，取去頭并兩畔髭，細剉用。每修事，紫草一斤，用臘三兩，於鐺中鎔，鎔盡，便投蠟水作湯用。
　　《聖惠方》：治卒小便淋瀝痛。紫草一兩，搗為散，食前，井水調下二錢匕。又治蟲咬，紫草油塗之。
　　《經驗後方》：治嬰兒童子患疹豆疾。用紫草二兩細剉，以百沸湯一大盞泡，便以物合定，勿令氣漏，放如人體溫，量兒大小，服半合至一合，服此瘡雖出，亦當減輕。
　　前胡
　　成州　建州　江寧府　絳州　淄州
　　味苦，微寒，無毒。主療痰滿，胸脅中痞，心腹結氣，風頭痛，去痰實，下氣。治傷寒寒熱，推陳致新，明目，益精。二月、八月採根，曝乾。半夏為之使，惡皂莢，畏藜蘆。
　　《圖經》曰：前胡，舊不著所出州土，今陝西、漢、梁、江淮、荊襄州郡及相州、孟州皆有之。春生苗，青白色，似斜蒿。初出時有白芽，長三四寸，味甚香美，又似芸蒿。七月內開白柑，與蔥花相類。八月結實。根細，青紫色。二月、八月採，暴乾。今諸方所用前胡皆不同。京師此#39地者，色黃白，枯脆，絕無氣味。江東乃有三四種，一種類當歸，皮斑黑，肌黃而脂潤，氣味濃烈。一種色理黃白，似人參而細短，香味都微。
　　陶隱居云：前胡，似柴胡而柔軟，為療殆欲同，而《本經》上品有此胡而無此，後來醫方用之。亦有畏惡，明畏惡非盡出《本經》也。此近道皆有，生下濕地，出吳興者為勝。
　　禹錫云：按《藥性論》云：前胡，使，味甘、辛。能去熱實，下氣，主時氣內外俱熱。單煮服佳。
　　《日華子》云：治一切勞，下一切氣，止嗽，破癥結，開胃下食，通五臟，主霍亂轉筋，骨節煩悶，反胃嘔逆，氣喘，安胎，小兒一切疳氣。越、衢、婺、睦等處皆產#40。七八月採。外黑裏白。
　　雷公云：凡使，勿用野蒿根，緣真似前胡，只是味咀咀#41酸。若誤用，令人胃反不受食。若是前胡，味甘、微苦。凡修事，先用刀刮上蒼黑皮并髭土了，細剉，用甜竹瀝浸令潤，於日中曬乾用之。
　　《外臺秘要》：治小兒夜啼。前胡搗篩，蜜丸如小豆。日服一丸，熟水下，至五六丸，以差為度。
　　敗醬
　　江寧府
　　味苦、鹹，平、微寒，無毒。主暴熱火瘡，赤氣，疥瘙，疽痔，馬鞍熱氣，除癰腫，浮腫，結熱，風痺不足，產後疾痛。一名鹿腸，一名鹿首，一名馬草，一名澤敗。生江夏川谷。八月採根，曝乾。
　　《圖經》曰：敗醬，生江夏川谷，今江東亦有之，多生崗嶺間。葉似水莨及薇銜，叢生，花黃根紫色，似柴胡，作陳敗醬氣，故以為名。八月採根，暴乾用。
　　陶隱居云：出近道，葉似狶薟，根形似此胡，氣如敗豆醬，故以為名。
　　《唐本》注云：不出近道，多生崗嶺間。葉似水莨及薇銜，叢生，花黃根紫，作陳醬色，葉殊不似狶薟。
　　禹錫云：按《藥性論》云：鹿醬，臣，敗醬是也。味辛、苦，微寒。治毒風□痺，主破多年凝血，能化膿為水及產後諸病，及#42腹痛餘疹，煩渴。
　　《日華子》云：味酸。治赤眼障膜，弩肉，聤耳，血氣心腹痛，破癥結，產前#43諸疾，催生落胞，血運，排膿，補瘻，鼻洪，吐血，赤白帶下，瘡痍疥癬，丹毒。又名酸益。七八十月採。
　　雷公云：凡使，收得後便粗杵，入甘草葉相拌對蒸，從巳至未，出，焙乾，去甘草葉，取用。
　　《楊氏產乳》治蠼螋溺繞腰者。煎敗醬汁塗之，差。
　　白鮮
　　滁州　江寧府
　　味苦、鹹，寒，無毒。主頭風，黃疸，咳逆，淋瀝，女子陰中腫痛，濕痺死肌，不可屈伸，起止行步，療四肢不安，時行腹中大熱飲水，欲走大呼，小兒驚癇，婦人產後餘痛。生上谷川谷及冤句。四月、五月採根，陰乾。惡蛸螵、桔梗、茯苓、萆薢。
　　《圖經》曰：白鮮，生上谷川谷及冤句，今河中、江寧府、淪州、潤州亦有之。苗高尺餘，莖青，葉稍白如槐，亦似茱萸。四月開花淡紫色，似小蜀葵。根似蔓菁，皮黃白而心實。四月、八#44月採根，陰乾用。葛洪治鼠瘻已有口，膿血出者，白鮮皮煮汁服一升，當吐鼠子乃愈。
　　陶隱居云：近道處處有，以蜀中者為良。俗呼為白羊鮮，氣息正似羊羶，或名白羶。
　　《唐本》注云：葉似茱萸，苗高尺餘，根白心實，花紫白色。根宜二月採。若四五月採，便虛惡也。
　　禹錫云：按《藥性論》云：白鮮皮，臣。治一切熱毒風，惡風，風瘡疥癬赤爛，眉髮脫脆，皮肌急，壯熱惡寒，主解熱黃、酒黃、急黃、穀黃、勞黃等良。
　　《日華子》云：通關節#45，利九竅及血脈，并一切風痺，筋骨弱乏，通小腸水氣，天行時疾，頭痛眼疼。根皮良。花功用同上，以#46可作菜食。又名金雀兒椒。
　　酸漿
　　味酸，平、寒，無毒。主熱煩滿，定志益氣，利水道，產難吞其實立產。一名醋漿。生刻楚川澤及人家田園中。五月採，陰乾。
　　《圖經》曰：酸漿，生荊楚川澤及人家田園中，今處處有之。苗似水茹#47而小，葉亦可食。實作房如囊，囊中有子，如梅李大，皆赤黃色。小兒食之尤有益。可除熱。
　　陶隱居云：處處人家多有。葉亦可食，子作房，房中有子，如梅李大，皆黃赤色。小兒食之能除熱，亦主黃病，多效。
　　禹錫云：按《蜀本》注云：根如菹芹，白色，絕苦，搗其汁治黃病，多效。
　　《爾雅》云：箴，寒漿。注：今酸漿草，江東人呼日苦箴。
　　《千金方》：治婦人赤白帶下。三葉酸漿草陰乾為末，空心溫酒下三錢匕。
　　《靈菀方》：治卒患諸淋，遺澀#48不止，小便赤澀疼痛。三葉酸漿草，人家園林亭檻中，著地開黃花，味酸者是。取嫩者淨洗，研絞自然汁一合，酒一合，攪湯暖，令空心服之，立通。
　　《衍義》曰：酸漿，今天下皆有之。苗如天茄子，開小白花，結青。熟則深#49，般中子大如櫻，亦紅色。櫻中復有細子，如落蘇子，食之有青草氣。即苦耽也。今《圖經》又立苦耽條，顯然重復，《本經》無苦耽。
　　紫參
　　晉江　眉州　濠州　滁州
　　味苦、辛，寒、微寒，無毒。主心腹積聚，寒熱邪氣，通九竅，利大小便，療腸胃大熱，唾血，衄血，腸中聚血，癰腫，諸瘡，止渴，益精。一名牡蒙，一名眾戎，一名童腸，一名馬行。生河西及冤句山谷。三月採根，火炙使紫色。畏辛夷。
　　《圖經》曰：紫參，生河西及冤句山谷，今河中解、晉、齊及淮、蜀州郡皆有之。苗長一二尺，根淡紫色如地黃狀，莖青而細，葉亦青似槐葉，亦有似羊蹄者。五月開花，白色似蔥花。張仲景治痢，紫參湯主之。紫參半斤，甘草二兩，以水五升煎紫參，取二升，內甘草煎取半升，分溫二#50服。
　　《藥性論》云：紫參，使，味苦。能散瘀血，主心腹堅脹，治婦人血閉不通。
　　陶隱居云：今方家皆呼為牡蒙，用之亦少。
　　《唐本》注云：紫參，葉似羊蹄，紫花青穗，皮紫黑，肉紅白，肉淺皮深，所在有之。
　　藁本
　　寧化軍　并州　威勝軍
　　味辛、苦，溫、微溫、微寒，無毒。主婦人疝瘕，陰中寒腫痛，腹中急，除風頭痛，長肌膚，悅顏色，辟霧露潤澤，療風邪嚲曳，金瘡，可作沐藥面脂。實：主風流四肢。一名鬼卿，一名地新，一名微莖。生崇山山谷。正月、二月採根，曝乾，三十日成。惡茹。
　　《圖經》曰：藁本，生崇山山谷，今西川、河東州郡及兗州、杭州有之。葉似白芷香，又似芎藭，但芎藭似水芹而大，藁本葉細耳。根上苗下似禾藁，故以名之。
　　陶隱居云：俗中皆用芎藭根鬚，其形氣乃相類。而《桐君藥錄》說芎藭苗似藁本，論說花實皆不同，所生處又異。今東山別有藁本，形氣甚相似，惟長大爾。
　　禹錫云：按《藥性論》云：藁本，臣，微溫。畏青葙子。能治百六十種惡風，鬼疰#51，流入腰痛冷#52，能化小便，通血，去頭風，#53疱。
　　《日華子》云：治癇疾并皮膚疵皯，酒齇#54，粉刺。
　　石韋
　　味苦、甘，平，無毒。主勞熱邪氣，五癃閉不通，利小便水道，止煩下氣，通膀胱滿，補五勞，安五臟，去惡風，益精氣。一名石□之夜切，一名石皮。用之去黃毛，毛射人肺，令人咳不可療。生華陰山谷石上，不聞水及人聲者良。二月採葉，陰乾。滑石、杏仁為之使，禹錫等按《蜀本》作絡石。得菖蒲良。
　　《圖經》曰：石韋，生華陰山谷石上，今晉、絳、滁、海、福州，江寧府皆有之。叢生石上，葉如柳，背有毛而斑點如皮，故以名之。以不聞水聲者良。二月、七月採葉，陰乾用。南中醫人炒末，冷酒調服，療發背甚效。一名石皮，福州自有一種石皮，三月有花，其月採葉煎浴湯，主風。又有生古瓦上，名瓦韋，治淋。
　　陶隱居云：蔓延石上，生葉如皮，故名石韋。今處處有。以不聞水聲、人聲為佳。出建平者，葉長大而厚。
　　禹錫云：按《藥性論》云：石韋，使，微寒。治勞及五淋，胞囊結熱不通，去膀胱熱滿。
　　萆薢
　　成德軍　荊門軍　邛州　興元府
　　味苦、甘，平，無毒。主腰背痛強，骨節風寒濕周痺，惡瘡不瘳，熱氣，傷中，恚怒，陰痿失溺，關節老血，老人五緩。一名赤節。生真定山谷。二月、八月採根，曝乾。薏苡為之使，畏葵根、大黃、茈胡、牡蠣。
　　《圖經》曰：萆薢，生真定山谷，今河、陝、京東、刻、蜀諸郡有之。根黃白色，多節，三指許大。苗葉俱青，作蔓生，葉作三叉似山芋，又似綠豆葉。花有黃、紅、白數種，亦有無花結白子者。春、秋採根，暴乾。舊說此藥有二種：莖有刺者，根白實；無刺者，根虛軟，以軟者為勝。
　　《正元廣利方》療丈夫腰腳痺緩急，行履不穩者。以萆薢二十四分，合杜仲八分，搗篩。每日#55溫酒和服三錢匕，增至五匕。禁食牛肉。
　　陶隱居云：今處處有，亦似菝葜而小異，根大，不甚有角節，色小淺。
　　《唐本》注云：此藥有二種：莖有刺者，根白實；無刺者，根虛軟。內軟者為勝，葉似署預，蔓生。
　　禹錫云：按《藥性論》云：萆薢，能治冷風療痺，腰腳不遂，手足驚掣，主男子腎腰痛。久冷，是腎間有膀胱宿水。
　　《日華子》云：治癰緩軟，風頭旋，癇疾，補水臟，堅筋骨，益精，明目，中風失音。時人呼為白菝葜。
　　孫尚藥：治腸痔漏如聖散：萆薢細剉，貫眾逐葉擘下了，去土，等分搗羅，末。每服二錢，溫酒調下，空心食前服。
　　杜蘅
　　味辛，溫，無毒。主風寒咳逆。香人衣體。生山谷。三月三日採根，熟洗，曝乾。
　　《圖經》曰：杜蘅，舊不著所出州土，今江淮間皆有之。謹按《山海經》云：天帝之山有草，狀如葵，其臭如蘼蕪，名曰杜蘅，可以走馬，食之已癭。郭璞注云：帶之可以走馬，或曰：馬得之則健走。《爾雅》謂之杜，又名土鹵。然杜若亦名杜蘅，或疑是杜若。據郭璞注云：似葵而香，故知是此杜蘅也。
　　《藥性論》云：杜蘅，使。能止氣奔喘促，消痰飲，破留血，主項間瘤癭之疾。
　　陶隱居云：根、葉都似細辛，惟香#56小異爾。處處有之。方藥少用，惟道家服之。令人身衣香。
　　《唐本》注云：杜蘅葉似葵，形如馬蹄，故俗云馬蹄香。生必#57之陰，水澤下濕地。根似細辛、白前等。今俗以及己代之，謬矣。及己獨莖，莖端四葉，葉間白花，殊無芳氣。有獨#58，服之令人吐，惟療瘡疥，不可亂杜蘅也。
　　白薇
　　滁州
　　味苦、鹹，平、大寒，無毒。主暴中風，身熱肢滿，忽忽不知人，狂惑邪氣，寒熱酸疼，溫瘧洗洗，發作有時，療傷中淋露，下水氣，利陰氣益精。一名白幕，一名薇草，一名春草，一名骨美。久服利人。生平原川谷。三月三日採根，陰乾。惡黃耆、大黃、大戟、乾薑、乾漆、山茱萸、大棗。
　　《圖經》曰：今陝西諸郡亦有之。莖、葉俱青，頗類柳葉。六七月開紅花，結實。根黃白色，今云八月採。
　　陶隱居云：近道處處有。根狀如牛膝而短小。方家多用，療驚邪，風狂，疰病。
　　禹錫云：按《藥性論》云：白薇，臣。能治忽忽睡不知人，百邪鬼魅#59。
　　金釵股
　　味甘#60，平，小毒。解諸藥毒，人中毒者，煮汁服之。亦生研更烈，必大吐下，如無毒，亦吐，去熱痰瘧瘴，天行蠱毒，喉閉。生嶺南山谷。根如細辛，三四十莖，一名三十根釵子股，嶺南人用之。
　　離鬲草
　　味辛，寒，有小毒。主瘰癧丹毒，小兒無辜寒熱，大腹痞滿，痰飲膈上熱。生研絞汁服一合，當吐出胸膈間宿物。生人家階庭濕處，高三二寸，苗葉似羃□，去瘧為上，江東有之，北土無。
　　圖經衍義本草卷之十三　竟
　　#1藥：晦明軒本作『葉』。
　　#2暴：原作『異』，據晦明軒本改。
　　#3乏：原作『之』，據晦明軒本改。
　　#4勒：晦明軒本作『勤』。
　　#5辨：晦明軒本作『瓣』。
　　#6彭：晦明軒本作『鼓』。
　　#7油：晦明軒本『油』下有『調』字。
　　#8若誤：原作『水設』，據晦明軒本改。
　　#9亦：晦明軒本作『尤』。
　　#10三：原作『生』，據晦明軒本改。
　　#11增：原作『曾』，據晦明軒本改。
　　#12健：晦明軒本『健』上有『中年』二字。
　　#13器：原作『氣』，據晦明軒本改。
　　#14一：晦明軒本作『二』。
　　#15二：晦明軒本作『三』。
　　#16一：晦明軒本作『二』。
　　#17脾：晦明軒本作『腳』。
　　#18二：晦明軒本作『三』。
　　#19疾：晦明軒本作『熱』。
　　#20月：晦明軒本作『逐』。
　　#21小便澀痛：晦明軒本作『小腹絞痛』。
　　#22山：晦明軒本作『川』。
　　#23採：原作『探』，據晦明軒本改。
　　#24葛：原作『下』，據晦明軒本改。
　　#25湯：原脫，據晦明軒本補。
　　#26及：原作『亦』，據晦明軒本改。
　　#27散：原作『故』，據晦明軒本改。
　　#28者：原脫，據晦明軒本補。
　　#29沂：晦明軒本作『宜』。
　　#30又：晦明軒本作『故』。
　　#31堇：原脫，據晦明軒本補。
　　#32飲：晦明軒本作『咳』。
　　#33勞傷：晦明軒本作『蠱毒』。
　　#34咳：原作『飲』，據晦明軒本改。
　　#35茵：晦明軒本『茵』上有『畏』字。
　　#36城：晦明軒本作『成』。
　　#37擳：晦明軒本作『搗』。
　　#38白：原脫，據晦明軒本補。
　　#39此：晦明軒本作『北』。
　　#40產：晦明軒本作『好』。
　　#41咀咀：晦明軒本作『粗』。
　　#42及：晦明軒本作『止』。
　　#43前：晦明軒本『前』下有『後』字。
　　#44八：晦明軒本作『五』。
　　#45節：原脫，據晦明軒本補。
　　#46以：晦明軒本作『亦』。
　　#47茹：晦明軒本作『茄』。
　　#48澀：晦明軒本作『瀝』。
　　#49深：晦明軒本『深』下有『紅』字。
　　#50二：晦明軒本作『三』。
　　#51疰：原作『症』，據晦明軒本改。
　　#52冷：原作『今』，據晦明軒本改。
　　#53：原作『點』，據晦明軒本改。
　　#54齇：原作『□』，據晦明軒本改。
　　#55日：晦明軒本作『旦』。
　　#56香：晦明軒本作『氣』。
　　#57必：晦明軒本作『山』。
　　#58獨：晦明軒本作『毒』。
　　#59鬼魅：此下原有『翟麥』、『玄參』、『秦艽』等藥大段文字，與卷十二重出，今刪。
　　#60甘：晦明軒本作『辛』。
　　圖經衍義本草卷之十四
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部中品之下#1
　　牛蒡子
　　蜀州
　　惡實：味辛，平。主明目，補中，除風傷。根、莖療傷寒寒熱汗出，中風面腫，消渴熱中，逐水。久服輕身耐老。生魯山平澤。
　　陶隱居云：方藥不復用。
　　《唐本》注云：魯山在鄧州東北。其草、葉大如芋，子殼似栗狀，實細長如茺蔚子。根主牙齒疼痛，勞瘧，腳弱，風毒癰疽，咳嗽傷肺，肺壅，疝瘕，止#2血，主諸風癥瘕，冷氣。吞一枚，出癰疽頭。《別錄》名牛蒡。一名鼠黏草。
　　今按：陳藏器《本草》云：惡實根，蒸，暴乾，不爾，令人欲吐。浸酒去風，又治惡瘡。子名鼠黏，上有芒，能綴鼠。味苦，主風毒腫，諸瘻。根可作茹食之，葉亦搗傅杖瘡，不膿，避風。
　　禹錫等按：《藥性論》云：牛蒡可單用，味甘，無毒。能主面目煩悶，四肢不健，通十二經脈，洗五臟惡氣。可常作菜食之，令人身輕。子研末，投酒中浸三日，每日服三二盞，任性飲多少，除諸風，去丹石毒，主明目，利腰腳。又食前吞三枚，熟按下，散諸結節，筋骨煩熱毒。又根細切如豆，麵拌作飯#3食之，消脹壅。又莖、葉煮汁釀酒良。又取汁夏月多浴，去皮間習習如蟲行風，洗了慎風少時。又能搨一切腫毒。用根、葉入少許鹽花搗。
　　《圖經》曰：惡實即牛蒡子也，生魯山平澤，今處處有之。葉如芋而長。實似葡萄核#4而褐色，外殼如栗捄，小而多刺。鼠過之則綴惹不可脫，故謂之鼠黏子，亦如羊負來之比。根有椏大者，作菜茹尤益人。秋後採子入藥用。根、葉亦可生搗，入少鹽花，以搨腫毒。又冬月採根蒸暴之入藥。劉禹錫《傳信方》療中風，用緊細牛蒡根，取時須避風，以竹刀或荊刀刮去土，用生布拭了，搗絞取汁一大升，和著#5好蜜四大合，溫分為兩服，每服相去五六里。初服得汗，汗出便差。此方得之岳鄂鄭中丞。鄭頃年至潁陽，因食一頓熱肉，便中暴風，外生#6盧代#7為潁陽尉，有此方，當時便服得汗，隨差，神效。又《篋中方》風頭及腦掣痛不可禁者，摩膏主之。取牛蒡莖葉，搗取濃汁二升，合無灰酒一升，鹽花一匙頭，煻火煎，令稠成膏，以摩痛處，風毒散自止。亦主時行頭痛，摩時須椏力令作熱，乃速效。冬月無苗，用根代之亦可。
　　雷公云：凡使，採之淨揀，勿令有雜子，然後用酒拌蒸，待上有薄白霜重出，卻用布拭上，然後焙乾。別搗如粉用。
　　《食療》云：根，作脯食之良。熱毒腫，搗根及葉封之。杖瘡、金瘡，取葉貼之，永不畏風。又，癰□及丹石風毒，石熱發毒。明耳目，利腰膝，則取其子末之，投酒中浸經三日，每日飲三兩盞，隨性多少。錄#8散支節筋骨煩熱毒，則食前取子三七枚，熟挼吞之，十服後甚良。細切根如小豆大，拌麵作飯煮食，尤良。又，皮毛間習習如蟲行，煮根汁浴之。夏浴慎風。卻入其子炒過，末之如茶，煎三匕，通利小便。
　　《聖惠方》：治時氣餘熱不退，煩躁發渴，四肢無力，不能飲食。用根搗絞取汁，不計時，服一小盞，立效。
　　《外臺秘要》：治喉痺。牛蒡子六分，馬藺子八分，搗為散。每空心暖水服方寸匕，漸加一匕半，日再服。
　　《經驗方》：治風熱閉塞咽喉，遍身浮腫。以牛蒡子一合，半生半熟杵為末，熱酒調下一錢匕，立差。
　　《孫真人食忌》：主天行。以生牛蒡根搗取汁五大合，空腹分為兩服。服訖，取桑葉一大把炙令黃，水一升，煮取五合，去滓預#9服，暖覆取汗，無葉用枝。
　　《食醫心鏡》：治熱攻心，煩躁恍惚。以牛蒡根搗汁一升，食後分三服良。
　　《斗門方》：治頭面忽腫，熱毒風內攻，或手足頭面腫，觸著痛。用牛蒡根，一名蝙蝠剉#10，洗淨爛研，酒煎成膏，攤在紙上，貼腫處。仍熱酒調下一服，腫止痛減。
　　《王氏博濟》：治瘡疱將出。牛蒡子炒令熟，杵為末，每服一錢，入刑芥二穗，水一杯同煎至七分，放溫服。如瘡膿#11已出，更服亦妙。
　　初虞世：治皮膚風熱，遍身生癮疹。牛蒡子、浮萍等分，以蔢苛湯調下二錢，日二服。
　　《衍義》曰：惡實，是子也，今謂牛蒡。未去萼時，謂之鼠黏子，根謂之牛菜。疏風壅，涎唾多，咽膈不利。微炒，荊芥穗各一兩，甘草炙半兩，同為末。食後、夜外湯點二錢服，當緩取效。子在萼中，萼上有細鈎，多至百十，謂之芒則誤矣。根長二尺，粗如拇指，煮爛為菜。
　　水萍
　　味辛、酸，寒，無毒。主暴熱身癢，下水氣，勝酒，長鬚髮，主消渴，下氣。以沐浴，生毛髮。久服輕身。一名水肥#12，一名水白，一名水蘇。生雷澤池澤。三月採，曝乾。
　　陶隱居云：此是水中大萍爾，非今浮萍子。
　　《藥錄》云：五月有花，白色。即非今溝渠所生者。楚王渡江所得，非斯實也。
　　《唐本》注云：水萍者，有三種，大者名蘋。水中又有荇菜，亦相似，而葉圓。水上小浮萍，主火瘡。
　　今按：陳藏器《本草》云：水萍有三種，大者曰蘋，葉圓闊寸許，葉下一點如水沫，一名芣菜。暴乾，栝樓等分，以人乳為丸，主消渴。搗絞汁飲，主蛇咬毒入腹，亦可傅熱瘡。小萍子是溝渠間者。末傅面，搗汁服之，主水腫，利小便。又人中毒，取萍子暴乾，末，酒服方寸匕。又為膏，長髮。《本經》云水萍，應是小者。
　　禹錫等按：《爾雅》云：萍，蓱。其大者蘋。注：水中浮萍，江東謂之薸，陸機《毛詩義疏》云：其粗大者謂之薸，小者曰萍。季春始生，可糝蒸為茹，又可苦酒淹以就酒。
　　《日華子》云：治熱毒風，熱疾，熱狂，□腫毒，湯火瘡，風疹。
　　《圖經》曰：水萍，生雷澤池澤，今處處溪澗中皆有之。此是水中大萍，葉圓闊寸許，葉下有一點，如水沫，一名芣菜。《爾雅》謂之萍。其大者曰蘋是也。《周南詩》云：於以採蘋。陸機云：海中浮萍粗大者謂之蘋。季春始生，可糝蒸，以為茹。又可用苦酒淹，以挼酒。三月採，暴乾。蘇恭云：此有三種：大者曰蘋；中者曰荇菜，即下鳧葵是也；小者水上浮萍，即溝渠間生者是也。大蘋，今醫家鮮用。浮萍，俗醫用治時行熱病，亦堪發汗，甚有功。其方用浮萍草一兩，四月十五日者，麻黃去節、根，桂心、附子炮製去臍皮各半兩，四物搗，細篩，每服二錢，以水一中盞，入生薑半分，煎至六分，不計時候，和滓熱服，汗出乃差。又治惡疾遍身瘡者，取水中浮萍濃煮汁，漬浴半日，多效。此方甚奇也。
　　《聖惠方》：治少年面上起細疱，按浮萍盦之，亦可飲少許汁，良也。又方：發背初得，毒腫焮熱，赤爛。搗和雞子清貼之，良。
　　《千金方》：治中水毒，手足指冷即是，或至膝肘。以浮萍日乾，服方寸匕，差。
　　《千金翼》：治小便不利，膀胱水氣流滯。以浮萍日乾，末，服方寸匕，日一二服，良。
　　《孫真人食忌》：五月取浮萍陰乾，燒烟去蚊子。又主消渴，以浮萍汁服之。
　　王瓜
　　均州
　　味苦，寒，無毒。主消渴，內痺，瘀血，月閉寒熱，酸疼，益氣，愈聾，療諸邪氣，熱結，鼠瘻，散癰腫留血，婦人帶下不通，下乳汁，止小便數不禁，逐四肢骨節中水，療馬骨刺人瘡。一名土瓜。生魯地平澤田野及人家墻間。三月採根，陰乾。
　　陶隱居云：今土瓜生籬院間亦有，子熟時赤，如彈丸大。根今多不預乾，臨用時乃掘取。不堪入大方，正單行小小爾。《禮記˙月令》云：王瓜生，此之謂也。鄭玄云菝葜，殊為謬矣。
　　《唐本》注云：其物蔓生，葉似栝樓，圓無叉缺，子如梔子，生青熟赤，但無棱爾。根似葛，細而多糝。北間者累累相連，大如棗，皮黃肉白，苗子相似，根狀不同。試療黃疸，破血。南者大勝也。
　　今按：陳藏器《本草》云：王瓜，主蠱毒，小兒閃癖，痞滿并瘧。取根及葉，搗絞汁服，當吐下，宜少進之，有小毒故也。
　　禹錫等按：《爾雅》云：鈎，藈姑。釋曰：鈎，一名藈姑。郭曰：鈎，□也。一名王瓜。實如□瓜，正赤味苦。
　　《藥性論》云：瓜根，使，平，一名王瓜子，主蠱毒。治小便數，遺不禁。
　　《日華子》云：王瓜子，潤心肺，及肺痿，吐血，腸風瀉血，赤白痢，炒用。又云：土瓜根，通血脈，天行熱疾，酒黃病，壯熱，心悶，吐痰痰瘧，排膿，熱勞，治撲損，消瘀血，破癥癖，落胎。
　　《圖經》曰：王瓜，生魯地平澤田野及人家垣墻間，今處處有之。《月令》云：四月王瓜生。即此也。葉似栝樓，圓無叉缺，有刺如毛。五月開黃花。花下結子如彈丸，生青熟赤。根似葛，細而多糝，謂之土瓜根。北間者，其實累累相連，大如棗，皮黃肉白。苗葉都相似，但根狀不同耳。三月採根，陰乾。均、房間人呼為老鵶瓜，亦日菟瓜。謹按《爾雅》曰：蔩羊善切，菟瓜。郭璞注云：似土瓜。而土瓜目謂之藈與睽同茹與姑同，又名鈎茹，蓋菟瓜別是一種也。又云：芴音物，菲，亦謂之土瓜，自別是一物。《詩》所謂採葑採菲者，非此土瓜也。大凡物有異類，同名甚多，不可不辨也。葛氏療面上痱瘰子用之，仍得光潤皮急。以土瓜根搗篩，漿水勻#13和，入夜先漿水洗面傅藥，旦復洗之。百日光華射人。小兒四歲發黃。生搗絞汁三合與飲，不過三飲已。
　　《聖惠方》：治黑疸多死，宜急治。用瓜根一斤，搗絞汁六合，頓服。當有黃水隨小便出。如未出，更服之。
　　《外臺秘要》：治蠱。土瓜根大如母指，長三寸，切。以酒半升漬一宿，一服，當吐下。
　　《肘後方》：治黃疸變成黑疸，醫所不能治。土瓜根汁，頓服一小升。平旦服食後須病汗，小便出，愈。不，再服。又方：治小便不通及關格方，生土瓜根搗取汁，以少水解之筒中，吹下部取通。
　　《產書》：下乳汁。土瓜#14為末，酒服一錢，一日三#15。
　　《衍義》曰：王瓜，體如栝樓，其殼徑寸。一種長二寸，上微圓，下尖長，七八月間熟，紅赤色。殼中子如螳螂頭者，今人又謂之赤雹子，其根即土瓜根也。於細根上又生淡黃根，三五相連，如大指許。根與子兩用。紅子同白土子治頭風。
　　地榆
　　衛州　江寧府
　　味苦、甘、酸，微寒，無毒。主婦人乳痓痛，七傷，帶下病，止痛，除惡肉，止汗，療金瘡，止膿血，諸瘻惡瘡，熱瘡，消酒，除消渴，補絕傷，產後內塞，可作金瘡膏。生桐柏及冤句山谷。二月、八月採根，曝乾。得髮良，惡麥門冬。
　　陶隱居云：近道處處有，葉似榆而長，初生布地，花、子紫黑色如豉，故名玉豉。一莖長直上，根亦入釀酒。道方燒作灰，能爛石也。乏茗時用葉作飲亦好。
　　今按：《別本》注云：今人止冷熱痢及疳痢，熱椏，效。
　　禹錫等按：《藥性論》云：地榆，味苦，平。能治產後餘瘀，疹痛，七傷，治金瘡，止血痢，蝕膿。
　　蕭炳云：今方用共樗皮同療赤白痢。
　　《日華子》：排膿，止吐血，鼻洪，月經不止，血崩，產前後諸血疾，赤白痢并水瀉，□#16前止腸風。但是平原川澤皆有，獨莖，花紫，七八月採。
　　《圖經》曰：地榆，生桐柏及冤句山谷，今處處有之。宿根，三月內生苗，初生布地，莖直，高三四尺，對分出葉。葉似榆少狹#17，細長作鋸齒狀，青色。七月開花如椹子，紫黑色。根外黑裹紅，似柳根。二月、八月採，暴乾。葉不用，山人乏茗時，採此葉作飲亦好。古斷下方多用之。葛氏載徐平療下血二十年者。取地榆、鼠尾草各三兩，水二升，煮半，頓服。不斷，水漬屋塵，飲一小杯投之。不過重作，乃差。小兒疳痢，亦單煮汁如飴糖與服，便己。又毒蛇螫人，搗新根取汁飲，兼以漬瘡，良。
　　崔元亮《海上方》：赤白下骨立者，地榆一斤，水三升，煮取一升半，去滓再煎如稠暢，絞濾，空腹服二合，日再。
　　《唐本》注云：主帶下十二病。《孔氏音義》云：一曰多赤，二曰多白，三曰月水不通，四曰陰蝕，五曰子臟堅，六曰子門辟，七曰合陰陽患痛，八曰小腹寒痛，九曰子門閉，十曰子宮冷，十一曰夢與鬼交，十二曰五臟不定。用葉作飲代茶，甚解熱。
　　《聖惠方》：治婦人漏下赤白不止，令人黃瘦虛竭。以地榆三兩細剉，米醋一升，煮十餘沸，去滓。食前稍熱服一合，亦治吐血。
　　《千金翼》：代指逆腫。單煮地榆作湯漬之，半日愈。
　　《肘後方》：療虎、犬咬人。地榆根末，服方寸匕，日一二服、傅瘡尤佳。
　　葛氏云：毒、蛇螫人。搗地榆根，絞取汁飲，兼以漬瘡。
　　《梅師方》：治猘犬咬人。煮地榆飲之，兼末傅瘡上，服方寸匕，日三服，忌酒。若治瘡已差者。搗生韭汁，飲之一二升。
　　《齊民要衛》：地榆汁釀酒。治風痺，補腦。
　　《三洞要錄》：地榆剉一升，稻米一升，白玉屑一升，三物取白露汁二升，置銅器中煮米熟，絞取汁。玉屑化為水，名曰玉液。以藥內杯美醴中，所謂神王漿也。
　　《衍義》曰：地榆，性沉寒。入下焦，熱血痢則可用；若虛寒人及水瀉白痢，即未可輕使。
　　大小薊根
　　冀州
　　味甘，溫，主養精保血。大薊主女子赤白沃，安胎，止吐血，衄鼻，令人肥健。五月採。
　　陶隱居云：大薊是虎薊，小薊是貓薊，葉并多刺相似。田野甚多，方藥不復用，是賤之故。大薊根甚療血，亦有毒。
　　《唐本》注云：大小薊，葉欲相似，功力有殊，并無毒，亦非虎、貓薊也。大薊生山谷，根療癰腫，小薊生平澤，俱能破血，小薊不能消腫也。
　　今按：陳藏器《本草》云：小薊破宿血，止新血，暴下血，血痢，金瘡出血，嘔血等，絞取汁溫服。作煎和糖，合金瘡，及蜘蛛、蛇、蜴毒，服之亦佳。
　　禹錫等按：《藥性論》云：大薊亦可單用，味苦，平。止崩中血下。生取根搗絞汁，服半升許，多立定。
　　《日華子》云：小薊根，涼，無毒。治熱毒風，并胸膈煩悶，開胃下食，退熱，補虛損。苗，去煩熱，生研汁服。小薊力微，只可退熱，不似大薊能補養下氣。又云：大薊葉，涼。治腸癰，腹臟瘀血，血運，撲損，可生研，酒并小便任服。惡瘡疥癬，鹽研窨傅。又名刺薊、山牛蒡。
　　《圖經》曰：小薊根，《本經》不著所出州土，今處處有之。俗名青刺薊。苗高尺餘，葉多刺，心中出花頭，如紅藍花而青紫色，北人呼為千針草。當二月苗初生二三寸時，并根作茹，食之甚美。四月採苗，九月採根，并陰乾入藥，亦生搗根絞汁飲。以止吐血，衄血，下血，皆驗。大薊根，苗與此相似，但肥大耳。而功力有殊，破血之外，亦療癰腫。小薊專主血疾。
　　陳藏器云：薊門以薊為名，北方者勝也。
　　《食療》云：小薊根，主養氣。取生根、葉，搗取自然汁，服一盞立佳。又，取菜煮食之，除風熱。根主崩中。又，女子月候傷過，搗汁半升服之。金瘡血不止，挼葉封之。夏月熱，煩悶不止，搗葉取汁半升，服之立差。
　　《聖惠方》：治心熱吐血，口乾。用刺薊葉及根，搗絞取汁，每服一小盞，頓服。又方：乳石發動，壅熱心悶，吐血。以生刺薊搗取汁，每服三合，入蜜少許，攪勻服之。
　　《外臺秘要》：治鼻窒塞不通。小薊一把，水二升，煮取一升，去滓分服。曾有人陰冷，漸漸冷氣入陰囊，腫滿恐死，夜疼悶不得眠。煮大薊根汁服，立差也。
　　《梅師方》：治卒吐血及瀉鮮血。取小薊葉搗絞取汁，溫服。
　　《簡要濟眾》：治九竅出血。以刺薊一握絞取汁，以酒半盞調和，頓服之。如無青汁，只搗乾者為末，冷水調三錢匕。又方：治小兒浸淫瘡，疼痛不可忍，發寒熱。刺薊末，新水調傅瘡上，乾即易之。
　　《衍義》曰：大小薊，皆相似，花如髻。但大薊高三四尺，葉皺；小薊高一尺許，葉不皺，以此為異。小薊，山野人取為蔬，甚適用。雖有微芒，亦不能害人。
　　海藻
　　味苦、鹹，寒，無毒。主癭瘤氣，頸下核，破散結氣，癰腫，癥瘕堅氣，腹中上下嗚，下十二水腫，療皮間積聚，曝□，留氣熱結，利小便。一名落首，一名藫。生東海池澤。七月七日採，曝乾。反甘草。
　　陶隱居云：生海島上，黑色如亂髮而大少許，葉大都似藻。又有石帆，狀如柏，療石淋。又有石#18松，狀如松，療溪毒。
　　今按：陳藏器《本草》云：比#19物有馬尾者，大而有葉者。《本經》及注，海藻功狀不分。馬尾藻，生淺水，如短馬尾，細黑色，用之當浸去鹹；大葉藻，生深海中及新羅，葉如水藻而大。《本經》云：主結氣癭瘤是也。
　　《爾雅》云：綸音關似綸，組似組，正為二藻也。海人取大葉藻，正在深海底，以繩擊腰沒水下則得，旋繫繩上。五月已後，當有大魚傷人，不可取也。
　　禹錫等按：《爾雅》云：□，海藻。注：海草也。一名海蘿。如亂髮，生海中。
　　《藥性論》云：海藻，臣，味鹹，有小毒。主辟百邪鬼魅，治氣疾急滿，療疝氣下墜疼痛，核腫，去腹中雷嗚，幽幽作聲。
　　孟詵云：海藻，主起男子陰氣，常食之，消男子潰疾。南方人多食之，傳於北人，北人食之倍生諸疾，更不宜矣。
　　陳藏器云：馬藻，大寒。搗傅小兒赤白游，疹火焱熱瘡。搗絞汁服，去暴熱，熱痢，止渴。生水上，如馬齒相連。又云：石帆，高尺餘，根如漆，上漸軟，作交羅文，生海底。煮汁服，主婦人血結，月閉，石淋。又云：水松，葉如松丰茸，食之，主水腫，亦生海底。《吳都賦》云：石帆，水松是也。
　　《日華子》云：石帆，平，無毒。紫色，梗大者如箸，見風漸硬，色如漆。多人飾作珊瑚裝。
　　《圖經》曰：海藻，生東海池澤，今出登、萊諸州海中。凡水中皆有藻。《周南詩》云：於以採藻，於沼於沚是也。陸機云：藻，水草，生水底。有二種：一種葉如雞蘇，莖如箸，長四五尺；一種莖如釵股，葉如蓬蒿，謂之聚藻，扶風人謂之藻聚，為發聲也。二藻皆可食，熟挼其腥氣，米麵糝蒸為茹，甚佳美。荊、楊人饑荒，以當穀食。今謂海藻者，乃是海中所生，根著水底石上，黑色如亂髮，而粗大少許，葉類水藻而大，謂之大葉藻。《本經》云主癭瘤是也。海人以繩繫腰，沒水下則得之，旋擊繩而之#20。又有一種馬尾藻，生淺水中，狀如短馬尾，細黑色。此主水癊，下水用之。
　　陶隱居云：《爾雅》所謂綸似綸，組似組，東海有之。今青苔、紫菜皆似綸，昆布亦似組，恐即是此也。而陳藏器乃謂綸、組，正謂此二藻也。謹按《本經》：海藻，一名藫。而《爾雅》謂藫為石衣，又謂□徒南切，名海薻與藻同，是海藻自有此二名，而注釋皆以為藥草，謂綸、組乃別草。若然隱居所云，似近之藏器之說，亦未可的據。又注釋以石衣為水苔，一名石髮，石髮即陟釐也，色類似苔而粗澀為異。又云藫葉似□音薤而大，生海底。且陟釐下自有條，味性功用與海藻全別。又生江南池澤，乃是水中青苔，古人用以為紙，亦青黃色，今注以為石髮是也。然則藫與□皆是海藻之名。石髮別是一類，無疑也。昆布，今亦出登、萊諸州，功用乃與海藻相近也。陶又云：凡海中菜#21，皆療癭瘤，結氣。青苔、紫菜輩亦然。又有石帆如柏，主石淋；水松如松，主溪毒。《吳都賦》所謂草則石帆、水松。劉淵林注云：石帆生海嶼石上，草類也。無葉，高尺許，其花離樓相貫連，死則浮水中，人於海邊得之，稀有見其生者。水松，藥草，生水中，出南海交趾是也。紫菜，附石生海上，正青，取乾之則紫色，南海有之。東海又有一種海帶，似海藻而粗且長，登州人取乾之，柔韌可以繫束物。醫家用下水，速於海藻、昆布之類。石髮，今人亦乾之作菜，□臛啖之尤美。青苔，可以作脯食之，皆利人。苔之類，又有井中苔，生廢井中，并井藍，皆主熱毒。又上有垣衣條云：生古垣墻陰。蘇恭云：即古墻北陰青苔衣也。生石上者名昔邪；屋上生者名屋游。大抵主療略同。陸龜蒙《苔賦》云：高有瓦松，卑有澤葵，散巖竇者曰石髮，補空田者曰垣衣，在屋曰昔邪，在藥曰陟釐是也。瓦松，生古瓦屋上，若松子作層。澤葵，鳧葵也。雖曰異類，而皆感瓦石而生，故陸推類而云耳。今人罕復用之，故但附見於此。瓦松，即下條昨葉何草也。《廣志》謂之蘭香。段成式云：或言構木上多松栽土，木氣泄則生瓦松，然亦不必爾。今醫家或用作女子行經絡藥。陟釐，古方治虛冷下痢最要。范汪治腹中留飲有海藻丸。又有瘦酒方，用海藻一斤，絹袋盛，以清酒二升浸，春夏二日，秋冬三日，一服兩合，日三。酒盡更合飲之如前，滓暴乾，末，服方寸匕，日三，不過兩劑，皆差。《廣濟》療氣膀胱急方，宜下氣昆布臛法：高麗昆布一斤，白米浴浸一宿，洗去鹹味，以水一斗，煮令向熱，擘長三寸，闊四五分，仍取蔥白一握，二寸切斷，擘之，更煮，令昆布椏爛，仍下鹽、酢、豉、糝調和，一依臛法，不得令鹹、酸。以生薑、橘皮、椒末等調和，宜食粱米、粳米飯。海藻亦依此法，椏下氣，大效。無所忌。
　　《海藥》云：主宿食不消，五膈痰壅，水氣浮腫，腳氣，賁豚氣，并良。
　　雷公云：凡使，先須用生烏豆并紫貝#22天葵和海藻，三件同蒸一伏時後，日乾用之。
　　《肘後方》：治頷下瘰癧如梅李。宜速消之。海藻一斤，酒二升，漬數日，稍稍飲之。又方：治頸下卒結囊欲成癭。海藻一斤，洗去鹹，酒浸飲之。
　　澤蘭
　　梧州　徐州
　　味苦、甘，微溫，無毒。主乳婦血衄，中風餘疾，大腹水腫，身面四肢浮腫，骨節中水，金瘡，癰腫膿，產後金瘡內塞。一名虎蘭，一名龍棗，一名虎蒲。生汝南諸大澤傍。三月三日採，陰乾。防己為之使。
　　陶隱居云：今處處有，多生下濕地。葉微香，可煎油。或生澤傍，故名澤蘭，亦名都梁香，可作浴湯。人家多種之而葉小異。今山中又有一種甚相似，莖方，葉小強，不甚香。既云澤蘭又生澤傍，故山中者為非，而藥家乃採用之。
　　《唐本》注云：澤蘭，莖方，節紫色，葉似蘭草而不香，今京下用之者是。陶云都梁香，乃蘭草耳。俗名蘭香，煮水洗浴，亦生澤畔，人家種之，花白紫萼，莖圓，殊非澤蘭也。陶注蘭草，復云名都梁香，并不深識也。
　　禹錫等按：《吳氏》云：澤蘭一名水香。神農、黃帝、岐伯、桐君：酸，無毒。李#23氏：溫。生下地水傍，葉如蘭，二月生香，赤節，四葉相值枝節間。
　　《藥性論》云：澤蘭，使，味苦、辛。主產後腹痛，頻產血氣衰冷，成勞羸瘦，又治通身面目大腫。主婦人血瀝，腰痛。
　　《日華子》云：澤蘭，通九竅，利關脈，養血氣，破宿血，消癥瘕，產前產後百病，通小腸，長肉生肌，消撲損瘀血，治鼻洪吐血，頭風目痛，婦人勞瘦，丈夫面黃。四月、五月採，作纏把子。
　　《圖經》曰：澤蘭，生汝南諸大澤傍，今荊、徐、隨、壽、蜀、梧州，河中府皆有之。根紫黑色，如粟根。二月生苗，高二三尺，莖簳青紫色，作四棱。葉生相對，如婆苛，微香。七月開花，帶白#24色，萼通紫色，亦似婆苛花。三月採苗，陰乾。荊、湖、嶺南人家多種之。壽州出者無花子。此與蘭草大抵相類，但蘭草生水傍，葉光潤，陰小紫，五六月盛；而澤蘭生水澤中及下濕地，葉尖，微有毛，不光潤，方莖紫節，七月、八月初採，微辛，此為異耳。今婦人方中最急用也。又有一種馬蘭，生水澤傍，頗似澤蘭，而氣臭，味辛。亦主破血，補金瘡，斷下血。陳藏器以為《楚辭》所喻惡草即是也。北人呼為紫菊，以其花似菊也。又有一種山蘭，生山側，似劉寄奴，葉無椏，不對生，花心微黃赤。亦能破血，皆可用。
　　雷公云：凡使，須要別識雄雌，其形不同。大澤蘭形葉皆圓，根青黃，能生血調氣與榮合。小澤蘭迥別，採得後，看葉上斑，根須尖，此藥能破血，通久積。凡修事，大小澤蘭須細剉之。用絹袋盛，懸於屋南畔角上，令乾用。
　　《子母秘錄》：治小兒蓐瘡，嚼澤蘭心封上。
　　《衍義》曰：澤蘭，按《補注》云：葉如蘭。今蘭葉如麥門冬，稍闊而長，及一二尺無枝梗，殊不與澤蘭相似。澤蘭纔出土便分枝，梗葉如菊，但尖長。若取香臭，則稍相類。故謂之澤蘭。又曰生汝南大澤傍，則其種本別。如蘭之說誤矣。
　　昆布
　　味鹹，寒，無毒。主十二種水腫，癭瘤聚結氣，瘻瘡。生東海。
　　陶隱居云：今惟出高麗，繩把索之如卷麻，作黃黑色，柔韌可食。《爾雅》云：綸音關似綸，組似組，東海有之。今青苔、紫菜皆似綸，此昆布亦似組，恐即是也。凡海中菜，皆療癭瘤結氣。青苔、紫菜輩亦然。乾苔性熱，柔苔甚冷也。
　　今按：陳藏器《本草》云：昆布，主陰療，含之咽汁。生南海。葉如手大，如薄葦，紫色。
　　禹錫等按：《藥性論》云：昆布，臣，有毒。利水道，去面腫，治惡瘡，鼠瘻。
　　陳藏器云：紫菜，味甘，寒。主下熱煩氣，多食令人腹痛，發氣，吐白沫，飲少熱醋消之。
　　蕭炳云：海中菜有小螺子，損人，不可多食。
　　《圖經》曰：文具海藻條下。
　　《唐本》注云：又有石帆，狀如柏，治石淋。又有水松，狀如松，治溪毒。
　　陳藏器云：主頹卵腫毒。煮汁咽之。生南海。葉如手，乾紫赤色，大如薄葦。陶云出新羅，黃黑色，葉柔細。陶解昆布，乃是馬尾海藻也。新注云：如癭氣，取末蜜圓，含化自消也。
　　《海藥》云：謹按《異志》：生東海水中，其草順流而生。新羅者黃黑色，葉細，胡人採得，搓之為索，陰乾，舶上來中國。性溫，主大腹水腫，諸浮氣，并癭瘤氣結等，良。
　　雷公云：凡使，先弊#25箅筒#26煮，去鹹味，焙乾，細剉用。每修事一斤，用甑箅大小十個，同昆布細剉，二味各一處，下東流水，從巳煮至亥，水逐旋添，勿令少。
　　《食療》云：下氣，久服瘦人。無此疾者，不可食。海島之人愛食，為無好菜，只食此物。服久，病亦不生。遂傳說其功於北人。北人食之，病皆生。是水土不宜爾。又云：紫菜，下熱氣塞咽喉，煮汁飲之。此是海中之物，味猶有毒性。凡是海中菜，所以有損人矣。
　　《聖惠方》：治癭氣結核，腫硬。以昆布一兩，洗去鹹，搗為散，每以一錢綿裹，於好醋中浸過。含咽津，藥味盡，再含之。
　　《外臺秘要》：治頷下卒結囊，漸大欲成癭。以昆布、海藻等分為末，蜜圓，含如杏核大，稍稍咽汁。
　　《千金翼》：治五癭。昆布一兩，并切如指大，酢漬，含咽汁，愈。
　　防己
　　興化軍　黔州
　　味辛、苦，平、溫，無毒。主風寒，溫瘧，熱氣，諸癇，除邪，利大小便，療水腫風腫，去膀胱熱，傷寒，寒熱邪氣，中風手腳孿急，止泄，散癰腫惡結，諸蝸疥癬，蟲瘡，通勝理，利九竅。名解離。文如車輻理解者良。生漢中川谷。二月、八月採根，陰乾。殷孽為之使，殺雄黃毒，惡細辛，畏萆薢。
　　陶隱居云：今出宜都、建平，大而青白色，虛軟者好，黯黑水#27強者不佳。服食亦須之。是療風水家要藥爾。
　　《唐本》注云：防己，本出漢中者，作車輻解，黃實而香，其青白虛軟者，名木防己，都不任用。陶謂之佳者，蓋未見漢中者爾。
　　禹錫等按：《藥性論》云：防己，君，味苦，有小毒。能治濕風，口面喎斜，手足疼，散風痰，主肺氣嗽喘。又云：木防己，使，畏女菀、鹵鹹，味苦、辛。能治男子肢節中風，毒風不語，主散結氣，擁腫，溫瘧，風水腫，治膀胱。
　　蕭炳云：木防己出華州。
　　《圖經》曰：防己，生漢中川谷，今黔中亦有之。但漢中出者，破之文作車輻解，黃實而香，莖梗甚嫩，苗葉小類於牽牛。折其莖，一頭吹之，氣從中貫，如木通類。他處者青白虛軟，又有腥氣，皮皺，上有丁足子，名木防己。二月、八月採，陰乾用。木防己，雖今不入藥，而古方亦通用之。張仲景治傷寒有增減木防己湯，及防己地黃、五物防己、黃耆六物等湯。深師療膈間支滿，其人喘滿，心下痞堅，面黧黑，其脈沉緊，得之數十日，吐下之乃愈，木防己揚主之。木防己二兩，石膏二枚，雞子大，碎，綿裹，桂心二兩，人參四兩，四物以水六升，煮取二升，分再服。虛者便愈，實者三日復發汗，至三日復不愈者，宜去石膏，加芒消三合。以水六升煮三味，取二升，去滓。內芒消，分兩服。微下利則愈。禁生蔥。孫思邈療遺溺，小便澀，亦用三物木防己湯。
　　陳藏器云：如陶所注，即是木防己，用體小同。按木、漢二防，即是根、苗為名。漢主水氣，木主風氣，宣通。作藤著木生，吹氣通一頭，如通草。
　　雷公云：凡使，勿使木條，以其木條已黃、腥、皮皺，上有丁足子，不堪用。夫使#28防己要心花文黃色者。然細剉，又剉車前草根相對同蒸，半日後出曬，去車前草根，細剉用之。
　　《肘後方》：服雄黃中毒，防己汁解之。防己實焙乾為末，如茶法煎服，俗用治脫肛。
　　《初虞世南#29方》：治肺痿咯血，多痰。防己、葶藶等分為末，糯米飲調下一錢。
　　天麻
　　邵州
　　味辛，平，無毒。主諸風濕痺，四肢拘孿，小兒風癇驚氣，利腰膝，強筋力。久服益氣，輕身長年。生鄆州、利州、太山、嶗山諸山。五月採根，曝乾。葉如芍藥而小，當中抽一莖，直上如箭簳。莖端結實，狀若續隨子。至葉枯時，子黃熟。其根連一二十枚，猶如天門冬之類。形如黃瓜，亦如蘆菔，大小不定。彼人多生啖，或蒸煮之。今多用鄆州者佳。今附。
　　禹錫等按：《別注》又云：主諸毒惡氣，皮#30滿，寒疝，下血。今處處有之。時人多用焉。莖似箭簳，赤色，故莖名赤箭也。
　　《藥性論》云：赤箭脂，一名天麻，又名定風草。味甘，平。能治冷氣□痺，癰□不遂，語多恍惚，多驚失志。
　　陳藏器云：天麻，寒。主熱毒癰腫。搗莖、葉以傅之，亦取子作飲，去熱氣。生平澤，似馬鞭草，節節生紫花，花中有子，如青葙子。
　　《日華子》云：味甘，暖。助陽氣，補五勞七傷，鬼疰蠱毒，通血脈關竅，服無忌。
　　《圖經》曰：天麻，生鄆州、利州、太山、勞#31山，今京東、京西、湖南、淮南州郡亦有之。春生苗，初出若芍藥，獨抽一莖直上，高二三尺，如箭簳狀，青赤色，故名赤箭脂。莖中空，依半以上，貼莖微有尖小葉。梢頭生成穗，開花，結子如豆粒大。其子至夏不落，卻透虛入莖中，潛生土內。其根形如黃瓜，連生一二十枚，大者有重半斤或五六兩。其皮黃白色，名白龍皮，肉名天麻。二月、三月、五月、八月內採。初取得，乘潤刮去皮，沸湯略煮過，暴乾收之。嵩山、衡山人或取生者蜜煎作果食之，甚珍。
　　雷公云：凡使，勿用御風草，緣與天麻相似，只是葉、莖不同，其御風草根、莖、斑葉皆白有青點。使御風草根，勿使天麻。二件若同用，即令人有腸結之患。修事天麻十兩，用蒺藜子一鎰，緩火熬焦熟後，便先置天麻十兩於瓶中，上用火炒過蒺藜蓋內，外便用三重紙蓋并繫，從巳至未時，又取蒺藜子，再入熬炒，准前安天麻於瓶內，用炒了蒺藜子於中，依前蓋。又隔一伏時後出，如此七遍，瓶盛出後，用布拭上氣汗，用刀劈，焙之，細剉，單搗。然用御風草，修事法亦同天麻。
　　《別說》云：謹按：赤箭條下所說甚詳，今就此考之，尤為分明。詳此《圖經》之狀，即赤箭苗之未長大者。二說前後自不同，則所為紫花者，又不知是何物也。若依赤箭條後用之為是。
　　《衍義》曰：天麻，用根，須別藥相佐使，然後見其功，仍須加而用之。人或蜜漬為果，或蒸煮食。用天麻者，深思之則得矣。苗則赤箭也。
　　阿魏
　　廣州
　　味辛，平，無毒。主殺諸小蟲，去臭氣，破癥積，下惡氣，除邪鬼蠱毒。生西蕃及崑崙。
　　《唐本》注云：苗、葉、根、莖酷似白芷。搗根汁，日煎作餅者為上，截根穿暴乾者為次。體性極臭而能止臭，亦為奇物也。唐本先附。
　　禹錫等按：蕭炳云：今人日煎蒜白為假者，真者極臭，而去臭為奇物。今下細蟲極效。
　　段成式《酉陽雜俎》云：阿魏出伽閣郍國，即北天竺也。伽閣郍呼為形虞，亦出波斯國。波斯呼為阿虞。載樹長八九尺，皮色青黃。三月生葉，形似鼠耳。無花實。斷其枝，汁出如飴，久乃堅凝，名阿魏。拂林國僧彎所說同。摩伽陀僧提婆言：取其汁和米、豆屑合成阿魏。
　　《日華子》云：阿魏，熱。治傳尸，破癥癖冷氣，辟溫治瘧，兼主霍亂，心腹痛，腎氣，溫瘴，禦一切蕈菜毒。
　　《圖經》曰：阿魏，出西蕃及崑崙，今惟廣州有之。舊說苗、葉、根極似白芷。搗根汁，日煎作餅者為上，截根穿暴乾者為次。今廣州出者，云是木膏液滴釀結成。二說不同。謹按段成式《酉陽雜俎》云：阿魏木，生波斯國，呼#32為阿虞。木長八九尺，皮色青黃。三月生葉，似鼠耳，無花實。斷其枝，汁出如飴，久乃堅凝，名阿魏。或云取汁和米、豆屑，合釀而成，乃與今廣州所生相近耳。
　　《海藥》云：謹按《廣志》云：生石崑崙國。是木津液，如桃膠狀。其色黑者不堪，其狀黃散者為上。其味辛，溫。善主於風邪鬼疰，并心腹中冷，服餌。又雲南長河中亦有阿魏，與舶上來者滋味相似一般，只無黃色。
　　雷公云：凡使，多有訛偽。其有三驗：第一驗，將#33半銖安於熟銅器中一宿，至明沾阿魏處白如銀，永無赤色；第二驗，將一銖置五斗草自然汁中一夜，至明如鮮血色；第三驗，將一銖安柚樹上，樹立乾便是真。凡使，先於淨缽中研如粉了，於熱酒器上裹過，任入藥用。
　　《千金翼》：尸疰惡氣，阿魏治之，神效。
　　《別說》云：謹按：阿魏，《補注圖經》所說，合在木部，今二浙人家亦種，枝葉香氣皆同，而差淡薄，但無汁膏爾。
　　高良薑
　　雷州　儋州
　　大溫。主暴冷，胃中冷逆，霍亂腹痛。
　　陶隱居云：出高良#34郡，人腹痛不止，但嚼食亦效。形氣與杜若相似，而葉如山薑。
　　《唐本》注云：生嶺南者，形大虛軟，江左者細緊。味亦不甚辛，其實一也。今相與呼細者為杜若，大者為高良薑。此非也。
　　今按：陳藏器《本草》云：高良薑，味辛，溫。下氣益聲，好顏色。煮作飲服之，止痢及霍亂。
　　又按：《別本》注云：二月、三月採根，暴乾。味辛、苦，大熱，無毒。
　　禹錫等按：《藥性論》云：高良薑，使。能治腹#35內久冷，胃氣逆嘔吐，治風破氣，腹冷氣痛，去風冷痺弱，療下氣冷逆衝心，腹痛吐瀉。
　　《日華子》云：治轉筋瀉痢，反胃嘔食，解酒毒，消宿食。
　　《圖經》曰：高良薑，舊不載所出州土，陶隱居云出高良郡，今嶺南諸州及黔、蜀皆有之，內郡雖有而不堪入藥。春生，莖、葉如薑苗而大，高一二尺許。花紅紫色如山薑。二月、三月採根，暴乾。古方亦單用，治忽心中惡，口吐清水者。取根如骰塊，含咽津，逡巡即差。若臭亦含咽，更加草豆蔻同為末，煎湯常飲之佳。
　　《聖惠方》：治霍亂、吐利、腹痛等疾。高良薑一兩剉，以水三大盞，煎取二盞半，去滓，下粳米二合，煮粥食之。
　　《外臺秘要》：《備急》急霍亂吐利方。火炙高良薑令焦香。每用五兩，打碎，以酒一升煮三四沸，頓服。亦治腹痛氣惡。
　　蘇恭云：凡患腳氣，每旦任意飽食，午後可#36食，日晚不食。如饑，可食豉粥。若暝不消，欲成霍亂者，即以高良薑一兩打碎，以水三升，煮取一升，頓服盡即消。待極饑，乃食一碗薄粥，其藥唯極，飲之良。若卒無高良薑，母薑一兩代之，以清酒一升，煮令極熟，和#37滓食之。雖不及高良薑，亦大效矣。
　　《十全方》：治心脾痛。以高良薑細剉，微炒杵末，米飲調下一錢匕，立止。
　　百部根
　　衡州　峽州　滁州
　　微溫。禹錫等謹按：《蜀本》云微寒。主咳嗽上氣。
　　陶隱居云：山野處處有，根數十相連，似天門冬而苦強，亦有小毒，火炙酒漬飲之，療咳嗽，亦主去虱。煮作湯，洗牛、犬虱即去。《博物志》云：九真一種草似百部，但長大爾，懸火上令乾，夜取四五寸短切，含咽汁，勿令人知。主暴嗽甚良，名為嗽藥。疑此是百部。恐其土肥潤處，是以長大爾。
　　今按：陳藏器《本草》云：百部根，火炙浸酒，空腹飲，去蟲蠶咬兼疥癬瘡。
　　禹錫等按：《藥性論》云：百部，使。味甘，無毒。能治肺家熱，上氣咳逆，主潤益肺。
　　《日華子》云：味苦，無毒。治疳蛔及傳尸，骨蒸勞，殺蛔蟲、寸白、蟯蟲，并治一切樹木蛀蚛，燒之亦可殺蠅蠓。又名婆婦草。一根三十來莖。
　　《圖經》曰：百部根，舊不著所出州土，今江、湖、淮、陝、齊、魯州郡皆有之。春生苗作藤蔓，葉大而尖長，頗似竹葉，面青色而光，根下作撮如芋子。一撮乃十五六枚，黃白色，二月、三月、八月採，暴乾用。古今方書治嗽多用。葛洪主卒嗽。以百部根、生薑丰物，各絞汁合煎，服二合。張文仲單用百部根，酒漬再宿。大溫，服一升，日再。《千金方》療三十年嗽。以百部根二十斤，，搗絞取汁，煎之如飴，服方寸匕，日三服，驗。
　　《唐本》云：微寒，有小毒。
　　雷公云：凡使，採得後，用竹刀劈破，去心、皮、花作數十條，懸於檐下令風吹，待土乾後，卻用酒浸一宿，漉出焙乾，細剉用。忽一窠自有八十三條者，號曰地仙苗。若修事餌之，可千歲也。
　　《外臺秘要》：治誤吞錢。百部根四兩，酒一升，漬一宿，溫服一升，日再服。
　　《續十全方》：治暴嗽。百部藤根搗自然汁，和蜜等分，沸湯煎成膏咽之。
　　《抱朴子》：百部根，理咳嗽及殺虱。
　　蘹音懷香子
　　簡州
　　味辛，平，無毒。主諸瘻，霍亂及蛇傷。
　　《唐本》注云：葉似老葫荽，極細，莖粗，高五六尺，叢生。今注一名茴香子。亦主膀胱、腎間冷氣，及盲腸氣，調中止痛，嘔吐也。唐本先附。
　　禹錫等按：《藥性論》云：蘹香亦可單用，味苦、辛。和諸食中甚香，一切臭氣。又卒惡心，腹中不安。煮食之，即差。川中多食之。
　　《日華子》云：得酒良，治乾濕腳氣并腎勞，□疝氣，開胃下食，治膀胱痛，陰疼。入藥炒用。
　　《圖經》曰：蘹香子亦名茴香。《本經》不載所出，今交、廣諸蕃及近郡皆有之。入藥多用蕃舶者，或云不及近處者有力。三月生葉似老胡荽，極疏細，作叢。至五月高三四尺。七月生花，頭如傘蓋，黃色。結實如麥而小，青色。北人呼為土茴香。茴、蘹聲近，故云耳。八月九月採實，陰乾。今近地人家園圃種之甚多。古方療惡毒癰腫，或連陰髀間疼痛急攣，牽入小腹不可忍，一宿則殺人者。用茴香苗葉，搗取汁一升，服之，日三四，用其滓以貼腫上。冬中根亦可用。此外國方，永嘉以來用之，起死神效。
　　《食療》云：國人重之，云有助陽道，用之未得方法也。生搗莖葉汁一合，頭熱酒一合服之。治卒腎氣衝如刀刺痛，喘息不得。亦甚理小腸氣。
　　孫真人云：治瘴瘧，渾身熱連背項。蕤、茴香子搗取汁服。
　　《經驗後方》：治脾胃進食。茴香二兩，生薑四兩，同搗令勻，今器內濕紙蓋一宿。次以銀、石器中，文武火炒令黃焦為末，酒圓如梧子大。每服十丸至十五丸，茶酒下。
　　《食醫心鏡》：茴香治霍亂，辟熱除口氣臭，煮作羹及生食并得。
　　《衍義》曰：蘹香子，今人止呼為茴香，治膀胱冷氣及瘇痛。亦調和胃氣。《唐本》注：似老葫荽，此誤也。葫荽葉如蛇床，蘹香徒有葉之名，但散如絲髮，特異諸草。枝上時有大青蟲，形如蠶，治小腸氣甚良。
　　款冬花
　　晉州　秦州　潞州　雄州
　　味辛、甘，溫，無毒。主咳逆上氣，善喘，喉痺，諸驚癇，寒熱邪氣，消渴，喘息呼吸。一名橐吾，一名顆東，一名虎鬚，一名菟奚，一名氐冬。生常山山谷及上黨水傍。十一月採花，陰乾。杏人為之使，得紫苑良，惡皂角、消石、玄參，畏貝母、辛夷、麻黃、黃耆、黃芩、黃連、青葙。
　　陶隱居云：今第一出河北，其形如宿蒓未舒者佳，其腹內有絲。次出高麗、百濟，其花乃似大菊花。次亦出蜀北部容昌，而并不如。其冬月在冰下生，十二月、正月旦取之。
　　《唐本》注云：今出雍州南山溪水及華州山谷澗間。葉似葵而大，叢生花出根下。
　　禹錫等按：《爾雅》云：菟奚，顆凍。釋曰：藥草也。郭云：菟奚，款凍，紫赤，華生水中。
　　《藥性論》云：款冬花，君。主肺氣心促急，熱乏勞咳，連連不絕，涕療唾稠黏，治肺痿肺癰，吐膿。
　　《日華子》云：潤心肺，益五臟，除煩，補勞劣，消痰止嗽，肺痿吐血，心虛驚悸，洗肝明目及中風等疾。十一月十二月雪中出花。
　　《圖經》曰：款冬花，出常山山谷及上黨水傍，今關中亦有之。根紫色，莖青紫，葉似萆薢。十二月開黃花，青紫萼，去土一二寸，初出如菊花萼，通直而肥實無子。則陶隱居所謂出高麗百濟者，近此類也。又有紅花者，葉如荷而斗直，大者容一升，小者容數合，俗呼為蜂斗葉，又名水斗葉。則唐所往大者如葵而叢生者是也。十一月採花，陰乾。或云花生於冰下，正月旦採之。郭璞注《爾雅》顆凍云：紫赤，花生水中。冰、水字近，疑一有誤。而傅咸《款冬賦序》曰：余曾逐禽，登於北山，於時中冬之月，冰凌盈谷，積雪被崖，顧見款冬煒然，始敷華豔，當是生於冰下為正也。《本經》主咳逆，古今方用之，為治嗽之最。崔知悌療久嗽熏法：每旦取款冬花如雞子許，少蜜拌花使潤，內一升鐵鐺中，又用一瓦碗鑽一孔，孔內安一小竹筒，筆管亦得，其筒稍長，作碗鐺相合，及插筒處皆麵埿之，勿令漏氣。鐺下著炭火，少時，款冬烟自從筒出，則口含筒吸取烟咽之。如胸中稍悶，須舉頭，即將指頭捻筒頭，勿使漏烟氣，吸烟使盡止。凡如是，五日一為之。待至六日則飽食羊肉餺飥一頓，永差。
　　雷公云：凡採得，須去向裏裹花蕊殼，并向裏實如粟零殼者。并枝、葉用，以甘草水浸一宿，卻取款冬花、葉相伴裛一夜，臨用時即干曬一去兩件拌著葉了用。
　　《衍義》曰：款冬花，百草中惟此不顧冰雪最先春也。世又謂之鑽凍。雖在冰雪之下，至時亦生芽。春時，人或採以代蔬，入藥須微見花者良。如已芬芳，則都無力也。今人又多使如箸頭者，恐未有花爾。有人病嗽多日，或教以然款冬花三兩枚#38，於無風處，以筆管吸其烟，滿口則咽之，數日效。
　　紅藍花
　　味辛，溫，無毒。主產後血運口噤，腹內惡血不盡絞痛，胎死腹中，并酒煮服。亦主蠱毒下血。堪作燕脂。其苗生搗碎，傅游腫。其子吞數顆，主天行瘡子不出。其燕脂，主小兒聤耳，滴耳中。生梁、漢及西域。一名黃藍。《博物志》云：黃藍，張騫所得。今滄、魏地亦種之。今附。
　　《圖經》曰：紅藍花，即紅花也。生梁、漢及西域，今處處有之。人家場圃所種，冬而布子於熟地，至春生苗，夏乃有花。亦作梂彙，多刺，花蕊出梂上。圃人承露採之，採已復出，至盡而罷。梂中結實，白顆如小豆大。其花暴乾，以染真紅及作燕脂，主產後血病為勝，其實亦同，葉頗似藍，故有藍名，又名黃藍。
　　《博物志》云：張騫所得也。張仲景治六十二種風，兼腹內血氣刺痛。用紅花一大兩，分為四分，以水一大升，煎強半，頓服之。不止，再服。又一方：用紅藍子一升搗碎，以無灰酒一大升八合，拌了暴令乾，重搗篩，蜜圓如梧子大，空腹酒下四十圓。《正元廣利方》治女子中風，血熱煩渴者。以紅藍子五大合，微熬搗碎，旦日取半大匙，以水一升，煎取七合，去滓，細細咽之。又崔元亮《海上方》治喉痺，壅塞不通者。取紅藍花搗，絞取汁一小升服之，以差為度。如冬月無濕花，可浸乾者濃絞取汁，如前服之，極驗。咽喉塞服之皆差。亦療婦人產運絕者。
　　《唐本》注云：治口噤不語，血結，產後諸疾，堪染紅。
　　《外臺秘要》：治一切腫方。以紅花熟爛搗取汁服之，不過再三服便差。服之多少，量腫大小而進之。
　　《簡要濟眾》：產後血暈，心悶氣絕。紅花一兩，搗為末，分作兩服，酒二中盞，煎取一盞并服。如口噤，斡開灌之。《子母秘錄》同。
　　《產寶方》：療產後中風，煩渴。紅花子五合，微熬研碎，以一匙水一升，煎取七合，徐徐呷之。
　　《近效方》：治血暈絕不識人，煩悶者。紅花三兩，新者佳。無灰酒半升，童子小便半升，煮取一大盞，去滓，俟冷，頓服之，新汲水煮之亦良。
　　牡丹
　　滁州
　　味辛、苦，寒、微寒，無毒。主寒熱，中風瘈音契瘲音縱，痙、驚癇邪氣，除癥堅，瘀血留舍腸胃，安五藏，療癰瘡，除時氣，頭痛，客熱，五勞，勞氣，頭、腰痛，風噤，癲疾。一名鹿韭，一名鼠姑。生巴郡山谷及漢中。二月、八月採根，陰乾。畏菟絲子。
　　陶隱居云：今東間亦有。色赤者為好，用之去心。按鼠婦亦名鼠姑，而此又同，殆非其類，恐字誤。
　　《唐本》注云：牡丹，生漢中。劍南所出者苗似羊桃，夏生白花，秋實圓綠，冬實赤色，凌冬不凋。根似芍藥，肉白皮丹。山江、劍南，土人謂之牡丹，亦名百兩金，京下謂之吳牡丹者，是真也。今俗用者異於此，別有臊氣也。
　　禹錫等按：《藥性論》云：牡丹，能治冷氣，散諸痛，治女子經脈不通，血瀝腰痛。
　　蕭炳云：今出合州者佳。白者補，赤者利。出和州、宣州者并良。
　　《日華子》云：除邪氣，悅色，通關腠血脈，排膿，通月經，消撲損瘀血，續筋骨，除風痺，落胎下胞，產後一切女子冷熱血氣。此便是牡丹花根。巴、蜀、渝、合州者上，海鹽者次。服忌蒜。
　　《圖經》曰：牡丹，生巴郡山谷及漢中，今丹、延#39、青、越、滁、和州山中皆有之。花有黃、紫、紅、白數色，此當是山牡丹。其莖梗枯燥，黑白色，二月於梗上生苗葉，三月開花。其花、葉與人家所種者相似，但花止五六葉耳。五月結子黑色，如雞頭子大。根黃白色，可五七寸長，如筆管大。二月、八月採，銅刀劈去骨，陰乾用。此花一名木芍藥。近世人多貴重，圃人欲其花之詭異，皆秋冬移接，培以壤土，至春盛開，其狀百變。故其根性殊失本真，藥中不可用此品，絕無力也。牡丹止#40血，仍去瘀滯。《正元廣利方》療因傷損血瘀不散者，取牡丹皮八分，合虻蟲二十一枚，熬過同搗篩，每用溫酒和散方寸匕服，血當化為水下。
　　雷公云：凡使，採得後日乾，用銅刀劈碎去骨了，細剉如大豆許，用清酒拌蒸，從巳至未，出，日乾用。
　　《外臺秘要》：治蠱毒方：取牡丹根搗為末，服一錢匕，日三服，良。
　　《肘後方》：治下部生瘡已決洞者。服牡丹方寸匕，日三服。
　　《衍義》曰：牡丹，用其根上皮。花亦有緋者，如西洛潛溪緋是也。今禁苑又有深碧色者。惟山中單葉花紅者為佳，家椑子次之。若移枝接者不堪用，為其花葉既多發，奪根之氣也。何以知之？今千葉牡丹，初春留花稍多，來年花枝并葉便瘦，多是開不成。市人或以枝梗皮售於人，其乖殊甚。
　　京三棱
　　河中府　邢州　隨州　江寧府　淄州
　　味苦，平，無毒。主老癖癥瘕結塊。俗傳昔人患癥癖死，遺言令開腹取之。得病塊乾硬如石，文理有五色，人謂異物，竊取削成刀柄，後因以刀刈三棱，柄消成水，乃知此可療癥癖也。黃色體重，狀若鯽魚而小。又有黑三棱，狀似烏梅而稍大，有鬚相連蔓延，體輕。為療體并同。今附。
　　禹錫等按：《日華子》云：味甘、澀。治婦人血脈不調，心腹痛，落胎，消瘀血，補勞，通月經治氣脹，消撲損瘀血，產後腹痛，血運并宿血不下。
　　《圖經》曰：京三棱，舊不著所出地土，今河、陝、江、淮、荊襄間皆有之。春生苗，高三四尺，似茭蒲葉皆三棱。五六月開花，似莎草，黃紫色。霜降後採根，削去皮、鬚，黃色，微苦，以如小鯽魚狀體重者佳。多生淺水傍，及陂澤中。其根初生成塊，如附子大，或有扁者。傍生一根，又成塊，亦出苗，其不出苗，只生細根者，謂之雞爪三棱。又不生細根者，謂之黑三棱，大小不常，其色黑，去皮即白。河中府又有石三棱，根黃白色，形似釵股，葉綠色，如蒲，苗高及尺，葉上亦有三棱，四月開花，白色，如紅蓼花，五月採根。亦消積氣。下品別有草三棱條，云生蜀地，即雞爪三棱也。其實一類，故附見於此。一說，三棱生荊楚，字當作荊，以著其地。《本經》作京，非也。今世都不復有。三棱所用皆淮南紅蒲根也，泰州尤多，舉世皆用之，雖太醫不以為謬。蓋流習既久，用根者不識其苗，採藥者莫究其用，因綠差失，不復更辨。今三棱，荊襄、江淮水澤之間皆有。葉如莎草，極長，莖三棱如削，大如人指，高五六尺，莖端開花，大體皆如莎草而大，生水際及淺水中。苗下即魁，其傍有根橫貫，一根則連數魁，魁上發苗。釆時斷其莖及橫根，形扁長如鯽魚者，三棱也。根末將盡，一魁未發苗，小圓如烏梅者，黑三棱也。又根之端鈎屈如爪者，即雞爪三棱。皆皮黑肌白而至輕。三者本一物，但力有剛柔，各適其用。因其形為名，如烏頭、烏喙，雲母、雲華之類，非兩物也。今人乃妄以鳧茨、香附子為之。又《本草》謂京三棱，形如鯽魚，黑三棱如烏梅而輕。今紅蒲根至堅，重刻削而成，莫如形體。又葉扁莖圓，不復有三棱處，不知何緣名三棱也。今三棱皆獨傍引二根，無直下根。其形大體多亦如鯽魚。
　　陳藏器云：《本經》無傳三棱，總有三四種，但取根似烏梅，有鬚相連蔓如綖，作漆色，蜀人織為器。一名者□是也。
　　《外臺秘要》：治癥瘕及主鼓脹滿。以三棱草切一石，水五石，煮一石，去滓更煎，取三斗汁，銅器中重釜煎如稠糖，出內密器中，日一服一匙，酒一盞服之，日二，每服恆令酒氣相續。又方：下乳汁。以京三棱三個，以水二#41碗，煎取一碗，洗奶，取汁為度，極妙。
　　《子母秘錄》：治小兒氣癖。取三棱汁作羹粥，以米麵為之，與奶母食，每日取一棗大，與小兒吃亦得，作粥與癇熱食之。治小兒十歲已下及新生百日無間癇熱無辜、痃癖等，皆理之，秘妙不可具言，大效。
　　薑黃
　　澧州　宜州
　　味辛、苦，大寒，無毒。主心腹結積，疰忤，下氣破血，除風熱，消癰腫，功力烈於鬱金。
　　《唐本》注云：根、葉都似鬱金。花春生於根，與苗并出，夏花無子。根有黃、青、白三色。其作之方法，與鬱金同。惟花生異耳。唐本先附。
　　禹錫等按：陳藏器云：薑黃真者，是經種三年已上老薑，能生花，在根際，一如蘘荷。根節緊硬，氣味辛辣。種薑處有之，終是難得。性熱不冷，《本經》云寒，誤也。破血下氣。西蕃亦有來者，與鬱金、蒁藥相似。如蘇恭所附，即是蒁藥而非薑黃。蘇不能分別二物也。又云：蒁，味苦，溫。主惡風疰忤，心痛，血氣結積。蘇云薑黃是蒁，又云鬱金是胡蒁。夫如此，則三物無別，遞相連名，總稱為蒁，功狀則合不殊。今蒁味苦，色青。薑黃味辛，溫，無毒，色黃，主破血下氣，溫，不寒。鬱金味苦，寒，色赤，主馬熱病。三物不同，所用各別。
　　《日華子》云：薑黃，熱，無毒。治癥瘕血塊癰腫，通月經，治撲損瘀血，消腫毒，止暴風痛冷氣，下食。海南生者，即名蓬莪蒁；江南生者，即為薑黃。
　　《圖經》曰：薑黃、舊不載所出州郡，今江、廣、蜀川多有之。葉青綠，長一二尺許，闊三四寸，有斜文如紅蕉葉而小。花紅白色#42，至中秋漸凋。春末方生，其花先生，次方生葉，不結實。根盤屈，黃色，類生薑而圓，有節。或云真者是經種三年已上老薑，能生花，花在根際。一如蘘荷，根節堅硬，氣味辛辣，種薑處有之。八月採根，片切暴乾。蜀人以治氣脹，及產後敗血攻心，甚驗。蠻人生啖，云可以祛邪辟惡。謹按：鬱金、薑黃、蒁藥三物相近，蘇恭不細辨，所說乃如一物。陳藏器解紛云：蒁，味苦，色青；薑黃味辛，溫，色黃；鬱金味苦，寒，色赤，主馬熱病。三物不同，所用全別。又劉淵林注《吳都賦》薑彙非一。云薑彙大如螺，氣猛近於臭，南土人搗之以為□茭。一名廉薑。生沙石中，薑類也。其味大辛而香，削皮以黑梅并鹽汁漬之，乃成也。始安有之。據此，廉薑亦是其類，而自是一物耳。都下近年多種薑，往往有薑黃生賣，乃是老薑。市人買生啖之，云治氣為最。醫家治氣藥大方中，亦時用之。
　　《千金翼》：瘡疥初成，或始痛癢。以薑黃傅之，妙。
　　《經驗後方》：治心痛。薑黃一兩，桂穰三兩為末，醋湯下一錢匕。
　　蓽撥
　　端州
　　味辛，大溫，無毒。主溫中下氣，補腰腳，殺腥氣，消食，除胃冷，陰疝痃癖。其根名蓽撥沒，主五勞七傷，陰汗核腫。生彼斯國。此藥叢生，莖、葉似蒟醬，子緊細，味辛烈於蒟醬。今附。
　　禹錫等按：《日華子》云：治霍亂冷氣，心痛血氣。
　　陳藏器云：畢勃沒，味辛，溫，無毒。主冷氣嘔逆，心腹脹滿，食不消，寒疝核腫，婦人內冷無子，治腰腎冷，除血氣。生波斯國，似柴胡黑硬。畢撥根也。
　　《圖經》曰：蓽撥，出波斯國，今嶺南有之，多生竹林內。正月發苗作叢，高三四尺，其莖如箸，葉青圓，闊二三寸如桑，面光而厚。三月開花白色在表。七月結子如小指大，長二寸已來，青黑色，類梅子，九月收採，灰殺暴乾。南人愛其辛香，或取葉生茹之。黃牛乳煎其子治氣痢神良。謹按：《唐太宗實錄》云：正觀中，上以氣痢久未痊，服他名醫藥不應，因詔訪求其方。有衛士進乳煎蓽撥法，御用有效。劉禹錫亦記其事云，後累試年長而虛冷者必效。
　　《海藥》云：謹按《徐表南州記》，本出海南，長一指，赤褐色為上。復有蓽撥，短小黑，味不堪。舶上者味辛，溫。主人老冷心痛，水瀉虛痢，與阿魏和合良。亦滋食味。得訶子、人參、桂心、乾薑，治臟腑虛冷，腸鳴泄痢，神效。
　　陳藏器云：蒟醬注蘇云：蓽撥叢生，子細味辛，烈於蒟醬。按蓽撥溫中下氣，補腰腳，煞腥氣，消食，除胃冷，陰疝痃癖。根名蓽撥沒。主五勞七傷，陰汗核腫。已出《拾遺》。生彼斯國，胡人將來此，調食用之。
　　《唐本》注云：今人以調食味。
　　雷公云：凡使，先去挺，用頭醋浸一宿，焙乾，以刀刮去皮粟子令淨方用，免傷人肺，令人上氣。
　　《聖惠方》：治冷痰飲惡心。用蓽撥一兩，搗為末，於食前用清粥飲調半錢服。
　　《經驗後方》：治偏頭痛絕妙。蓽撥為末，令患者口中含#43，左邊疼，令左鼻吸一字；右邊，令右鼻吸一字，效。
　　《衍義》曰：蓽撥，走腸胃中冷氣、嘔吐、心腹滿痛。多服走泄真氣，令人腸虛下重。
　　圖經衍義本草卷之十四　竟
　　#1之下：此二字原脫，循例補。
　　#2止：晦明軒本作『積』。
　　#3飯：原作『飲』，據晦明軒本改。
　　#4核：原脫，據晦明軒本補。
　　#5著：晦明軒本作『灼然』。
　　#6生：晦明軒本作『甥』。
　　#7代：晦明軒本作『氏』。
　　#8錄：晦明軒本作『欲』。
　　#9預：晦明軒本作『碩』。
　　#10剉：晦明軒本作『刺』。
　　#11膿：晦明軒本作『疹』。
　　#12肥：晦明軒本作『花』。
　　#13勻：原作『句』，據晦明軒本改。
　　#14瓜：晦明軒本『瓜』下有『根』字。
　　#15三：晦明軒本『三』下有『次』字。
　　#16□前：晦明軒本作『濃煎』。
　　#17狹：原作『俠』，據晦明軒本改。
　　#18石：晦明軒本作『水』。
　　#19比：晦明軒本作『此』。
　　#20而之：晦明軒本作『上』。
　　#21菜：原作『萊』據晦明軒本改。
　　#22貝：晦明軒本作『背』。
　　#23李：晦明軒本作『季』。
　　#24白：晦明軒本『白』上有『紫』字。
　　#25弊：晦明軒本『弊』下有『甑』字。
　　#26筒：晦明軒本作『同』。
　　#27水：晦明軒本作『冰』。
　　#28使：原作『死』，據晦明軒本改。
　　#29南：晦明軒本無『南』字。
　　#30皮：晦明軒本作『支』。
　　#31勞：晦明軒本作『嶗』。
　　#32呼：原作『孚』，據晦明軒本改。
　　#33將：原脫，據晦明軒本補。
　　#34良：『良』下原有『薑』字，據晦明軒本刪。
　　#35腹：原作『服』，據晦明軒本改。
　　#36可：晦明軒本作『少』。
　　#37和：晦明軒本作『去』。
　　#38枚：原作『放』，據晦明軒本改。
　　#39延：原作『廷』，據晦明軒本改。
　　#40止：晦明軒本作『主』。
　　#41二：原作『一』，據晦明軒本改。
　　#42色：原作『花』，據晦明軒本改。
　　#43含：晦明軒本『含』下有『溫水』二宇。
　　十五草部中品之下
　　圖經衍義本草卷之十五
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部中品之下#1
　　蒟音矩醬
　　味辛，溫，無毒。主下氣溫中，破痰積。生巴蜀。
　　《唐本》注云：《蜀都賦》所謂流味於番禺者。蔓生，葉似王瓜而厚大，味辛香，實似桑椹，皮黑肉白。西戎亦時將來，細而辛烈。或謂二種。交州、愛州人云：蒟醬，人家多種，蔓生。子長大，謂苗為浮留藤。取葉合檳榔食之，辛而香也。又有蓽撥，叢生，子細，味辛，烈於蒟醬。此當信也。
　　今注：渝、瀘等州出焉。唐本先附。
　　《圖經》曰：蒟醬，生巴蜀，今夔州、嶺南皆有之。昔漢武使唐蒙曉諭南越，南越食蒙以蒟醬，蒙問所從何來。答曰：西北牂牁江廣數里，出番禺城下。武帝感之，於是開牂牁、越巂也。劉淵林注《蜀都賦》云：蒟醬，緣木而生。其子如桑椹，熟時正青，長二三寸。以蜜藏而食之，辛香，調五臟。今云蔓生，葉似王瓜而厚大，實皮黑肉白，其苗為浮留藤。取葉合檳榔食之，辛而香也。兩說大同小異，然則淵林所云乃蜀種。如此今說是海南所傳耳。今惟貴蓽撥而不尚蒟醬，故鮮有用者。
　　《海藥》云：謹按《廣州記》云：波斯國文，實狀如桑椹，紫褐色者為上，黑者是老不堪。黔中亦有，形狀相似，滋味一般。主咳逆上氣，心腹蟲痛，胃弱虛瀉，霍亂吐逆，解酒食味。近多黑色，少見褐色者也。
　　雷公云：凡使，採得後以刀刮去粗皮便搗，用生薑自然汁拌之，蒸一日了，出，日乾。每修事五兩，用生薑汁五兩，蒸乾為度。
　　《食療》云：溫。散結氣，治心腹中惡氣。亦名土蓽撥。嶺南蓽撥，尤治胃氣疾。巴蜀有之。
　　《齊民要術》：蒟子下氣消穀。
　　蘿摩子
　　味甘、辛，溫，無毒。主虛勞。葉食之功同於子。陸機云：一名艽蘭，幽州謂之雀瓢。
　　《唐本》注：按雀瓢是女青別名。葉蓋相似，以葉似女青，故兼名雀瓢。
　　今按：陳藏器《本草》云：蘿摩條中，白汁主蜘蛛、蠶咬，折取汁點瘡上，此汁爛絲煮食補益。按陶注枸杞條云：傅腫。東人呼為白環，藤生籬落間，折有白汁，一名雀瓢。此注又云：雀瓢是女青，然女青終非白環，二物相似，不能分別。唐本先附。
　　禹錫等按：《爾雅》云：雚，艽蘭。釋曰：雚，一名艽蘭。郭璞云：雚荒蔓生，斷之有白汁，可啖。如此注，則似雚艽一名蘭，或傳寫誤。艽，衍字。
　　《外臺秘要》：治白癜風。以蘿摩草白汁傅上，揩令破再傅，三度瘥。
　　《梅師方》：治火丹毒，遍身赤腫不可忍。以蘿摩草搗絞汁傅之，或搗傅上，隨手消之。
　　青黛
　　味鹹，寒，無毒。主解諸藥毒，小兒諸熱，驚癇發熱，天行頭痛寒熱，并水研服。亦摩傅熱瘡惡腫，金瘡，下血，蛇、犬等毒。從波斯國來，及太原并廬陵、南康等，染澱亦堪傅熱惡腫，蛇虺螫毒。染瓮上池沫紫碧色者用之，同青黛功。今附。
　　禹錫等按：《藥性論》云：青黛，君，味甘，平。能解小兒疳熱消瘦，殺疳蟲。
　　陳藏器云：青黛并雞子白、大黃，傅瘡癰、蛇虺等毒。
　　《圖經》曰：文具藍實條下。
　　《宮氣方》：疳痢羸瘦毛焦方歌曰：孩兒雜病變成疳，不問強羸女與男。恰似脊傍多變動，還如瘦疾困耽耽。又歌曰：煩熱毛焦鼻口乾，皮膚枯槁四肢癱。腹中時時更下痢，赤黃青白一般般。眼澀面黃鼻孔赤，穀道開張不欲看。忽然瀉下成疳淀，又卻濃涕一團團。唇焦嘔逆不乳哺，壯熱增寒臥不安。腹中有病須醫藥，何須祈禱信神盤。此方便是青黛散，孩兒百病服來看。
　　初虞世：治諸蟲毒所傷。青黛、雄黃等分，同研為末，新汲水調下二錢匕。
　　《太平廣記》：青黛，殺惡蟲物，化為水。
　　《梅師方》：治傷寒，發豌豆瘡未成膿方。以波斯青黛大棗許，冷水研服。
　　《衍義》曰：青黛，乃藍為之。有一婦人患臍下腹上，連二陰，遍滿生濕瘡，狀如馬瓜瘡。他處并無，熱癢而痛，大小便澀，出黃汁，食亦減，身面浮腫。醫作惡瘡治，用鰻鯏魚、松脂、黃丹之類。塗上，瘡愈熱，痛#2甚。治不對，故如此。問之，此人嗜酒，貪啖，喜魚蟹發風等物。急令用溫水洗，拭去膏藥。尋以馬齒莧四兩，爛研細，入青黛一兩，再研勻，塗痛瘡上，即時熱減，痛癢皆去。仍服八正散，日三服，分敗客熱。每塗藥，得一時久，藥已乾燥，又再塗新濕藥。凡如此二日，減三分之一，五日減三分之二，自此二十日愈。既愈乃問曰：此瘡何緣至此？曰：中、下焦蓄風熱毒氣，若不出，當作腸癰內痔，仍常須禁酒及發風物。然不能禁酒，後果餘患內#3痔。
　　鬱金
　　潮州
　　味辛、苦，寒，無毒。主血積下氣，生肌止血，破惡血，血淋尿血，金瘡。
　　《唐本》注云：此藥苗似薑黃，花白質紅，末秋出莖心，無實，根黃赤。取四畔一子根，去皮火乾之。生蜀地及西戎。馬藥用之，破血而補，胡人謂之馬蒁。嶺南者有實似小豆蔻，不堪啖。唐本先附。
　　禹錫等按：《藥性論》云：鬱金，單用亦可。治女人宿血氣心痛，冷氣結聚。溫醋摩服之。亦啖馬藥，用治脹痛。
　　《圖經》曰：鬱金，《本經》不載所出州土，蘇恭云：生蜀地及西戎，胡人謂之馬蒁，今廣南、江西州郡亦有之，然不及蜀中者佳。四月初生，苗似薑黃，花白質紅，末秋出莖心，無實。根黃赤，取四畔子根，去皮火乾之。古方稀用。今小兒方及馬醫多用之。謹按許慎《說文解字》云：鬱，芳草也。十葉為貫，百二十貫築以煮之為鬱。鬱；今#4鬱林郡也。木部中品有鬱金香，云生大秦國。二月、三月有花，狀如紅藍，其花即香也。陳氏云：為百草之英，既云百草之英，乃是草類。又與此同名，而在木部，非也。今人不復用，亦無辨之者，故但附於此耳。
　　《經驗方》：治尿血不定。以一兩搗為末，蔥白一握相和，以水一盞，煎至三合，去滓，溫服，日須三服。
　　《經驗後方》：治風痰。鬱金一分，藜蘆十分，各為末，和令勻，每服一字，用溫漿水一盞，先以少漿水調下，餘者水漱口都服，便以食壓之。
　　孫用和：治陽毒入胃，下血頻，疼痛不可忍。鬱金五個大者，牛黃一皂莢子大，別細研二味同為散。每服用醋漿水一盞，同煎三沸，溫服。
　　《丹房鏡源》云：灰可用結砂子。
　　《說文》曰：鬱金，芳草也。十葉為貫，百二十貫築以煮之為鬯。日鬱，鬯草之華。遠方所貢芳草，合釀之以降神。
　　《周禮》云：鬱人，凡祭祀賓客之裸，和事鬱鬯。
　　《衍義》曰：鬱金不香，今人將染婦人衣最鮮明，然不奈日炙。染成衣，則微有鬱金之氣。
　　盧會
　　廣州
　　味苦，寒，無毒。主熱風煩悶，胸膈間熱氣，明目鎮心，小兄癲癇驚風，療五疳，殺三蟲及痔病瘡瘻，解巴豆毒。一名訥會，一名奴會，俗呼為象膽。蓋以味苦如膽故也。生波斯國，似黑錫。今附。
　　禹錫等按：《藥性論》云：盧會亦可單用。殺小兒疳蛔，主吹鼻，殺腦疳，除鼻癢。《南海藥譜》云：樹脂也，本草不細婺之，謂象膽者，殊非也。兼治小兒諸熱。
　　《圖經》曰：盧會，出波斯國，今惟廣州有來者。其木生山野中，滴脂泪而成。採之不拘時月。俗呼為象膽，其味苦而云耳。盧會治濕癢，搔之有黃汁者，劉禹錫著其方云：余少年曾患癬，初生頸項間，後延上左耳，遂成濕瘡。用斑貓、狗膽、桃根等諸藥，徒令蜇蠚，其瘡轉盛。偶於楚州，賣藥人教用盧會一兩研，炙甘草半兩末，相和令勻，先以溫漿水洗癬，乃用舊乾帛子拭乾，便以二味合和傅之，立乾，便瘥，神奇又治□齒。崔元亮《海上方》云：取盧會四兩#5，杵末，先以鹽揩齒令淨，然後傅少末於上，妙。
　　雷公云：凡使，勿用雜膽，其象膽乾了，上有青竹文斑并光膩，微微甘，勿便#6和眾藥搗，此藥先搗成粉，待眾藥末出，然後入藥中。此物是胡人殺得白象，取膽乾入漢中是也。
　　馬先蒿
　　味苦，平，無毒。主寒熱鬼疰，中風濕痺，女子帶下病，無子。一名馬屎蒿。生南陽川澤。
　　陶隱居云：方云一名爛石草。主惡瘡。方藥亦不復用。唐《本草》#7云：此葉大如茺蔚，花紅白色。實八月、九月熟，俗謂之虎麻是也，一名馬新蒿，所在有之。茺蔚苗短小，子夏中熟。而初生二種相似也。
　　今按：《別本》注云：近#8道處處有。三月、八月採莖、葉，陰乾。
　　禹錫等按：《爾雅》云：蔚，牡菣。釋曰：蔚，即蒿之雄無子者。又曰：蔚，一名牡菣。《詩˙蓼莪》云：匪莪伊蔚。陸機云：牡蒿也。三月始生，七月華，葉似胡麻華而紫赤，八月為角，角似小豆角，銳而長。一名馬新蒿。
　　《圖經》曰：文具第七卷中白蒿條下。
　　《聖惠方》：治大風癩疾，骨肉疽敗，百節疼酸，眉鬢墮落，身體習習癢痛。以馬先蒿細剉，炒為末。每空心及晚食前，溫酒調下三錢匕。
　　《外臺秘要》：治癩。馬先蒿一名馬矢蒿。搗末服方寸匕，日三服，如更赤起，一年都瘥。
　　延胡索
　　味辛，溫，無毒。主破血，產後諸病因血所為者，婦人月經不調，腹中結塊，崩中淋露，產後血運，暴血衝上，因損下血，或酒摩及煮服。生奚國。根如半夏，色黃。今附。
　　禹錫等按：《日華子》云：除風治氣，暖腰膝，破癥癖，撲損瘀血，落胎，及暴腰痛。
　　《海藥》云：生奚國，從安東道來。味苦、甘，無毒。主腎氣，破產後惡露及兒枕。與三棱、鱉甲、大黃為散，能散風通經絡，蛀蚛成末者，使之惟良。偏主產後病也。
　　《聖惠方》：治產後穢污不盡腹滿方。延胡索末，調酒服一錢，立止。又方：治墮落車馬，筋骨疼痛不止。用延胡索一兩，搗羅為散，不計時候，以豆淋酒調下二錢。
　　《勝金方》：治膜肉#9氣及氣塊方。延胡索不拘多少為末，豬胰一具切作塊子，炙熟蘸藥末食之。
　　《產書》：治產後心悶，手腳煩熱，氣力欲絕，血暈連心頭硬，及寒熱不禁。延胡索熬搗為末，酒服一錢匕。
　　《拾遺˙序》云：延胡索，止心痛。酒服。
　　肉豆蔻
　　廣州
　　味辛，溫，無毒。主鬼氣，溫中治積冷，心腹脹痛，霍亂中惡，冷疰，嘔沫冷氣，消食止泄，小兒乳霍。其形圓小，皮紫緊薄，中肉辛辣。生胡國，胡名迦拘勒。今附。
　　禹錫等按：《藥性論》云：豆蔻，君，味苦，辛。能主小兒吐逆，不下乳，腹痛，治宿食不消，痰飲。
　　《日華子》云：調中下氣，止瀉痢，開胃消食，皮外絡下氣，解酒毒，治霍亂，味珍，力更殊。
　　《圖經》曰：肉豆蔻，出胡國，今惟嶺南人家種之。春生苗，花實似豆蔻而圓小，皮紫緊薄，中肉辛辣，六月、七月採。《續傳信方》治脾泄氣痢等，以豆蔻二顆，米醋調麵裹之，置於灰中令黃焦，和麵碾末。更以炒了欓子末一兩，相和。又焦炒陳廩米為末，每用二錢匕煎作飲，調前二物三#10匕，日一暮各一服，便瘥。
　　陳藏器云：大舶來即有，中國無。
　　《海藥》云：謹按《廣志》：生秦國及崑崙，味辛，溫，無毒。主心腹蟲痛，脾胃虛冷，氣併冷熱，虛泄赤白痢等。凡痢以白粥飲服佳。霍亂氣併以生薑湯服良。
　　雷公云：凡使，須以糯米作粉，使熱湯搜裹豆蔻，於塘灰中炮，待米圓子焦黃熟，然後出，去米，其中有子取用。勿令犯銅。
　　《聖惠方》：治冷痢，腹痛不能食。肉豆蔻一兩去皮，以醋麵裹煨令麵熟為度，搗為散，非時粥飲下一錢匕。
　　《衍義》曰：肉豆蔻，對草豆蔻言之。去殼，只用肉，肉油色者佳。枯白，味薄，瘦虛者下等。亦善下氣，多服則泄氣，得中則和來#11其氣。
　　補骨脂
　　梧州
　　味辛，大溫，無毒。主五勞七傷，風虛冷，骨髓傷敗，腎冷精流，及婦人血氣墮胎。一名破故紙。生廣南諸州及波斯國。樹高三四尺，葉小似薄苛。其舶上來者最佳。今附。
　　禹錫等按：《藥性論》云：婆固脂，一名破故紙。味苦、辛。能主男子腰疼，膝冷囊濕，逐諸冷痺頑，止小便利，腹中冷。
　　《日華子》云：興陽事，治冷勞，明耳目。南蕃者色赤，廣南者色綠。入藥微炒用。又名胡韭子。
　　《圖經》曰：補骨脂，生廣南諸州及波斯國，今嶺外山坂間多有之，不及蕃舶者佳。莖高三四尺，葉似薄苛，花微紫色，實如麻子，圓扁而黑，九月採。或云胡韭也。今人多以胡桃合服。此法出於唐˙鄭相國。自敘云：余為南海節度，年七十有五。越地卑濕，傷於內外，眾疾俱作，陽氣衰絕，服乳石補益之藥，百端不應。元和七年，有訶陵國舶主李摩訶，知予病狀，遂傳此方并藥。予初疑而未服，摩訶稽顙固請，遂服之。經七八日而覺病驗。自爾常服，而#12功神驗。十年二月，罷郡歸京，錄方傳之。破故紙十兩，淨擇去皮洗，搗篩令細，用胡桃瓤二十兩，湯浸去皮，細研如泥，即入前末，更以好蜜和，攪令勻如飴糖，盛於瓷器中。旦以暖酒二合，調藥一匙服之，便以飯壓。如不飲酒，以暖熟水調亦可。服彌久則延年益氣，悅心明目，補添筋骨。但禁食芸臺、羊血、餘毒#13。此物本自外蕃隨海舶而來，非中華所有。蕃人呼為補骨鴟，語訛為破故紙也。《續傳信方》載其事，其義頗詳，故并錄之。
　　《海藥》云：惡甘草。
　　雷公云：凡使，性本大燥毒。用酒浸一宿後漉出，卻用東流水浸三日三夜，卻蒸，從巳至申出，日乾用。
　　《經驗後方》：治腰疼極妙。用破故紙為末，溫酒下三錢匕。又方：治男子、女人五勞七傷，下元久冷，烏髭鬢，一切風病，四肢疼痛，駐顏壯氣。補骨脂一斤，酒浸一宿放乾。卻用烏油麻一升和炒，令麻子聲絕，卻#14播去，只取補骨脂為末#15，醋煮麵糊為丸如梧子大。早晨溫酒、鹽湯下二十丸。
　　零陵香
　　濠州　蒙州
　　味甘，平，無毒。主惡氣疰心腹痛滿，下氣。令體香，和諸香作湯圓用之，得酒良。生零陵山谷。葉如羅勒。《南越志》名燕草，又名薰草，即香草也。《山海經》云：薰草，麻葉方莖，氣如蘼蕪，可以止癘，即零陵香也。今附。
　　禹錫等按：陳藏器云：薰草，明目止泪，療泄精，去臭惡氣，傷寒頭疼。一名蕙草，生下濕地，三月採，陰乾。脫節者良。按薰草，即蕙#16也。葉如麻，兩兩相對，此即是零陵香#17也。
　　《日華子》云：治血氣腹脹，酒煎服莖、葉。
　　《圖經》曰：零陵香，生零陵山谷；今湖嶺諸州皆有之，多生下濕地。葉如麻，兩兩相對，莖方，氣如蘼蕪，常以七月中旬開花，至香，古所謂薰草是。或云蕙草，亦此也。又云：其莖、葉謂之蕙，其根謂之薰。三月採，脫節者良。今嶺南收之，皆作窟竈，以炭火焙乾，令黃色乃佳。江淮間亦有土生者，作香亦可用，但不及湖嶺者芬薰耳。古方但用薰草，不用零陵香。今合香家及面膏、澡豆諸法皆用之，都下市肆貨之甚多。
　　《唐本》注云：生水山間，可和諸香，煮汁飲之亦宜。合衣中香。
　　《海藥》云：謹按《山海經》生廣南山谷。陳氏云：地名零陵，故以地為名。味辛，溫，無毒。主風邪衝心，牙車腫痛，虛勞疳□。凡是齒痛煎含良。得升麻、細辛善。不宜多服，令人氣喘。
　　《衍義》曰：零陵香，至、枯乾猶香，凡入藥絕可用。婦人浸油飾髮，香無以一加，此即蕙草是也。
　　縮紗蜜
　　新州
　　味辛，溫，無毒。主虛勞冷瀉，宿食不消，赤白泄痢，腹中虛痛，下氣。生南地。苗似廉薑，形如白豆蔻，其皮緊厚而皺，黃赤色，八月採。今附。
　　禹錫等按：《藥性論》云：縮紗蜜，君，出波斯國。味苦、辛。能主冷氣腹痛，止休#18息氣痢，勞損，消化水穀，溫暖脾胃，治冷滑下痢不禁，虛羸。方曰：燥為末，羊子肝薄切，用末逐片糝，瓦上焙乾為末，入乾薑末，飯為圓。日二服五十丸。又方：炮附子末、乾薑、厚朴、陳橘皮等分為丸，日二服四十丸。
　　陳藏器云：縮鈔蜜，味酸。主上氣咳嗽，奔豚鬼疰，驚癇邪氣。似白豆蔻子。
　　嵩陽子曰：止痢。味辛、香。
　　《日華子》云：治一切氣，霍亂轉筋，心腹痛，能起酒香味。
　　《圖經》曰：縮紗蜜，生南地，今惟嶺南山澤間有之。苗莖似高良薑，高三四尺。葉青，長八九寸，闊半寸已來。三月、四月開花在根下，五六月成實，五七十枚作一穗，狀似益智，皮緊厚而皺如粟#19文，外有刺，黃赤色。皮開#20細子一團，八漏，可四十餘粒，如黍米大，微黑色，七月、八月採。
　　《海藥》云：今按陳氏，生西海及西戎諸國。味辛，平，鹹。得訶子、鱉甲、豆蔻、白蕪荑等良。多從安東道來。
　　孫尚藥：治婦人妊娠偶因所觸或墮高傷打，致胎動不安，腹中痛不可忍者。縮紗不計多少，熨斗內盛，慢火炒令熱透，去皮用人，搗羅為末，每服二錢，用熱酒調下。須臾覺腹中胎動處極熱，即胎已安。神效。
　　蓬莪荗
　　端州　溫州
　　味苦、辛，溫，無毒。主心腹痛，中惡疰忤鬼氣，霍亂冷氣，吐酸水，解毒，飲食不消，酒研服之。又療婦人血氣，丈夫奔豚。生西戎及廣南諸州。子似乾椹，葉似蘘荷，荗在根下并生。一好一惡，惡者有毒。西戎人取之，先放羊食，羊不食者棄之。今附。
　　禹錫等按：陳藏器云：一名蓬莪，黑色；二名蒁，黃色；三名波殺，味甘，有大毒。
　　《藥性論》云：蓬莪荗，亦可單用。能治女子血氣心痛，破痃癖冷氣，以酒、醋摩服，效。
　　《日華子》云：得酒、醋，治一切氣，開胃消食，通月經，消瘀血，止撲損痛下血，及內損惡血等。此即是南中薑黃根也。
　　《圖經》曰：蓬莪荗，生西戎及廣南諸州，今江浙或有之。三月生苗，在田野中。其莖如錢大，高二三尺。葉青白色，長一二尺，大五寸已來，頗類蘘荷。五月有花作穗，黃色，頭微紫。根如生薑，而荗在根下，似雞鴨卵，大小不常。九月採，削去粗皮，蒸熟暴乾用。此物極堅硬難搗，治用時，熱灰火中煨令透熟，乘熱入臼中，搗之即碎如粉。古方不見用者。今醫家治積聚諸氣，為最要之藥。與京三棱同用之良，婦人藥中亦多使。
　　雷公云：凡使，於砂盆中用醋磨令盡，然後於火畔吸令乾重篩過用。
　　《十全博濟方》：治小兒氣候止疼。蓬莪荗炮過，熱搗為末，用一大錢，熱酒調下。
　　孫用和：正元散治氣不接續，氣短，兼治滑泄及小便數，王丞相服之有效。蓬莪荗一兩，金鈴子去核一分，右件為末，入鵬砂一錢，煉過研細。都令勻，每服二錢，鹽湯或溫酒調下，空心服。
　　積雪草
　　味苦，寒，無毒。主大熱，惡瘡癰疽，浸淫赤熛，皮膚赤，身熱。生荊州山谷。
　　陶隱居云：方藥不用，想此草當寒冷爾。
　　《唐本》注云：此草葉圓如錢大，莖細勁，蔓延生溪澗側，搗傅熱腫丹毒，不入藥用。荊楚人以葉如錢，謂之地錢草，《徐儀藥圖》名連錢草，生處亦稀。
　　今按：陳藏器《本草》云：積雪草，主暴熱，小兒丹毒，寒熱，腹內熱結，搗絞取汁服之。又按：《別本》注云：今處處有，并入藥用。生陰濕地，八月、九月採苗、葉，陰乾。
　　禹錫等按：《藥性論》云：連錢草亦可單用。能治瘰癧鼠漏，寒熱時節來往。
　　《日華子》云：味苦、辛。以鹽挼貼，消腫毒并風疹疥癬。
　　《圖經》曰：積雪草，生荊州川谷，今處處有之。葉圓如錢大，莖細而勁，蔓延生溪澗之側，楚人以葉如錢，謂之地錢草，《徐儀藥圖》名連錢草。八月、九月採苗、葉，陰乾用。段成式《酉陽雜俎》云：地錢葉圓，莖細有蔓，一曰積雪草，一曰連錢草。謹按《天寶單行方》云：連錢草#21，味辛#22，平，無毒。元生咸陽下濕地，亦生臨淄郡、濟陽郡池澤中，甚香。俗間或云葉圓似薄荷，江東吳越郡丹陽郡極多，彼人常充生菜食之。河北柳城郡盡呼為海蘇，好近水生，經冬不死，咸、洛二京亦有。或名胡蔢荷，所在有之。單服療女子小腹痛。又云：女子忽得小腹中痛，月經初來，便覺腰中切痛連脊間，如刀錐所切，忍不可堪者。眾醫不別，是謂鬼疰，妄服諸藥，終無所益，其疾轉增。審察前狀相當，即用此藥。其藥，夏五月正放花時，即採取暴乾，搗篩為散。女子有患前件病者，取二方寸匕，和好醋二小合，攪令勻，平旦空腹頓服之。一日一服，以知為度。如女子先冷者，即取前件藥五兩，加桃人二百枚，去尖、皮，熬搗為散，以蜜為丸如梧子大。每日空腹以飲及酒下二十丸，日再服，以疾愈為度。忌麻子、薔麥。
　　陳藏器云：東人呼為連錢草，生陰處，蔓延地，葉如錢。
　　《衍義》曰：積雪草，今南方多有，生陰濕地，不必荊楚。形如水荇而小，面亦光潔，微尖為異。今人謂之連錢草，蓋取象也。華#23葉各生，搗爛，貼一切熱毒癰疽等。秋後採之，陰乾為末，水調傅。
　　白前
　　越州　舒州
　　味甘#24，微溫，臣禹錫等謹按：《蜀本》云微寒。無毒。主胸脅逆氣，咳嗽上氣。
　　陶隱居云：此藥出近道。似細辛而大，色白，易折。主氣嗽方多用之。
　　《唐本》注云：此藥葉似柳，或似芫花，苗高尺許，生洲渚沙磧之上。根白，長於細辛，味甘，俗以酒漬服之。主上氣，不生近道。俗名石藍，又名嗽藥。今用蔓生者，味苦，非真也。
　　今按：《別本》注云：三月、八月採根，暴乾。根似牛膝、白薇。
　　禹錫等按：《藥性論》云：白前，味辛。兼主一切氣。
　　《日華子》云：治賁豚腎氣，肺氣煩悶及上氣。
　　《圖經》曰：白前，舊不載所出州土，陶隱居云出近道，今蜀中及淮、浙州郡皆有之。苗似細辛而大，色白，易折。亦有葉似柳，或似芫花苗者，高尺許。生洲渚沙磧之上，根白，長於細辛，亦似牛膝、白薇輩。今用蔓生者，味苦，非真也。二月、八月採根，暴乾。深師療久咳逆上氣，體腫，短氣脹滿，晝夜倚壁不得臥，常作水雞者，白前湯主之。白前二兩，紫菀、半夏洗各三兩，大戟七合，四物以水一斗，漬一宿，明旦煮取三升，分三服。禁食羊肉、腸大佳。
　　《唐本》云：微寒。主上氣衝喉中，呼吸欲絕。
　　雷公云：凡使，先用生甘草水浸一伏時候，漉出，去頭鬚了，焙乾，任入藥中用。
　　《梅師方》：治久患□呷咳嗽，喉中作聲，不得眠。取白前搗為末，溫酒調二錢匕。
　　《衍義》曰：白前，保定肺氣，治嗽多用。白而長於細辛，但粗而脆，不似細辛之柔。以溫藥相佐使，則尤佳，餘如《經》。
　　薺苨
　　蜀州　潤州
　　味甘，寒。主解百藥毒。
　　陶隱居云：根、莖都似人參，而葉小異，根味甜絕，能殺毒。以其與毒藥共處，而毒皆自然歇，不正入方家用也。
　　今按：《別本》注：根似桔梗，以無心為異，無毒。二月、八月採根，暴乾。
　　臣禹錫等按：《爾雅》云：苨，菧苨。釋曰：苨，一名菧苨。郭云：薺苨也。
　　《日華子》云：薺苨，殺蠱毒，治蛇蟲咬，熱狂溫疾，罯毒箭。
　　《圖經》曰：薺苨，舊不載所出州土，今川蜀、江浙皆有之。春生根莖，都似人參，而葉小異，根似桔梗根，但無心為異。潤州尤多，人家收以為果菜或作脯啖，味甚甘美。二月、八月採根暴乾。古方解五石毒，多生服薺苨汁，良。又《小品方》療蠱毒。取薺苨根搗末，以飲服方寸匕，立瘥。
　　《食療》云：丹石發動，取根食之尤良。
　　《千金翼》：封丁腫。取生薺苨根汁一合，去滓傅之，不過三。
　　《食醫心鏡》：薺苨，主利肺氣，和中，明目，止痛。蒸切作羹粥食之，□菹亦得。
　　《金匱玉函方》：鈎吻葉與芹葉相似，誤食之殺人。薺苨八兩，水六升，煮取三升，為兩服解之。
　　《朝野會載》：野豬中毒藥箭，多食此物，即出。
　　《別說》云：今多蒸壓匾亂人參，但味淡爾。
　　《衍義》曰：薺苨，今陝州採為脯，別有法，甚甘美，兼可寄遠。古人以謂薺苨似人參者是此。解藥毒甚驗。
　　白藥
　　施州小赤藥　洪州　臨江軍　施州　興元府
　　味辛，溫，無毒。主金瘡生肌。出原州。《唐本》注云：三月苗生，葉似苦苣，四月抽赤莖，花白，根皮黃，八月葉落，九月枝折，採根，日乾。
　　今按：《別本》注云：解野葛、生金、巴豆百藥毒，刀斧折傷，乾末傳之。唐本先附。
　　禹錫等按：《藥性論》云：白藥亦可單用，味苦。能治喉中熱塞，噎痺不通，胸中隘塞，咽中常痛，腫脹。
　　《日華子》云：白藥，冷。消痰止嗽，治渴并生#25血，喉閉，消腫毒。又云：剪草根名白藥。
　　《圖經》曰：白藥，出原州，今夔、施、江西、嶺南亦有之。三月生苗，似苦苣葉，四月而赤，長#26似葫蘆蔓，六月開白花。八月結子，亦名苽蔞。九月採根，以水洗，切碎，暴乾，名白藥子。江西出者，葉似烏臼，子如綠豆，至八月，其子變成赤色，施州人取根，并野豬尾二味，洗淨去粗皮，焙乾，等分，停搗篩，酒調服一錢匕。療心氣痛，解熱毒，甚效。又諸瘡癰腫不散者，取生根爛搗傅貼，乾則易之。無生者用末水調塗之亦可。
　　崔元亮《海上方》：治一切天行。取白藥研如麵，漿水一大盞，空腹頻服之，便仰臥一食頃#27，俟心頭悶亂，或惡心，腹內如車鳴□刺痛，良久當下吐痢數行，勿怪。欲服藥時，先令煮漿水粥於井中懸著待冷。若吐痢過度，即吃冷粥一碗止之，不吃即困人。
　　《經驗後方》：治妊娠護胎。以白藥子不拘多少為末，用雞子清調撇於紙花上，可碗來大，貼在臍下胎存生處，乾即以溫水潤之。
　　《衍義》曰：白藥，今為治馬肺熱藥，有效。
　　葒音紅草
　　味鹹，微寒，無毒。主消渴，去熱，明目，益氣。一名鴻□音纈。如馬蓼而大，生水傍，五月採實。
　　陶隱居云：此類甚多，今生下濕地，極似馬蓼，甚長大。《詩》稱隰有遊龍，注云：葒草，郭景純云：即籠古也。
　　今按：《別本》注云：此即水紅也。以為湯，浸療腳氣。
　　禹錫等按：《爾雅》云：葒，籠古。其大者蘬。疏引陸機云：一名馬蓼，葉大而赤白色，生水澤中，高丈餘。郭云：俗呼葒草為籠鼓，語轉耳。
　　《圖經》曰：葒草，即水紅也。舊不著所出州郡，云生水傍，今所在下濕地皆有之。似蓼而葉大，赤白色，高丈餘。《爾雅》云：紅，籠古。其大者蘬丘追切。鄭詩云：隰有遊龍是也。陸機#28云：一名馬蓼。《本經》云：似馬蓼而大。若然，馬蓼自是一種也。五月採實，今亦稀用。但取根、莖作湯，捋腳氣耳。
　　陳藏器云：作湯浸水氣，惡腫瘡，佳。
　　《唐本》注云：有毛，花紅白，除惡瘡腫，腳氣，煮濃汁漬之，多瘥。
　　莎草根
　　澧州
　　味甘，微寒，無毒。主除胸中熱，充皮毛。久服利人，益氣，長鬚眉。一名薃音號，一名侯莎。其實名緹。生田野，二月、八月採。
　　陶隱居云：方藥亦不復用。《離騷》云：青莎雜樹，繁草靃音髓靡音美。古人為詩多用之，而無識者。乃有鼠蓑，療體異此。
　　《唐本》注云：此草根名香附子，一名雀頭香。大下氣，除胸腹中熱，所在有之。莖、葉都似三棱，根若附子，周匝而多毛。交州者最勝。大如棗，近道者如杏人許。荊襄人謂之莎草根，合和香用之。
　　《圖經》曰：莎草根，又名香附子。舊不著所出州土，但云生田野，今處處有之。或云交州者勝，大如棗，近道者如杏人許。苗、莖、葉都似三棱，根若附子，周匝多毛。今近道生者，苗、葉如薤而瘦，根如箸頭大。二月、八月採。謹按《天寶單方圖》載水香棱，功狀與此頗相類，但味差不同。其方云：水香棱，味辛，微寒，無毒，性澀。元生博平郡池澤中，苗名香棱，根名莎結，亦名草附子。河南及淮南下濕地即有，名水莎，隴西謂之地藾根，蜀郡名續根草，亦名水巴戟。今涪都最饒，名三棱草。用莖作鞋履，所在皆有。單服療虛#29風。又云：其藥療丈夫心肺中虛風及客熱，膀胱間連脅下時有氣妨，皮膚瘙癢癮疹，飲食不多，日漸瘦損，常有憂愁，心忪少氣等。并春收苗及花，陰乾。入冬採根，切，貯於風涼處。有患前病者，取苗二十餘斤，剉，以水二石五斗，煮取一石五斗，於浴斛中浸身，令汗出五六度。浸兼浴，其肺中風、皮膚癢即止。每載四時常用，則癮疹風永差。其心客熱，膀胱間連脅下氣妨，常日憂愁不樂，兼心忪者，取根二大斤，切，熬令香，以生絹袋#30盛貯，於三大斗無灰清酒中浸之。春三月浸一日即堪服，冬十月後即七日，近暖處乃佳。每空腹服一盞，日夜三四服之，常令酒氣相續，以知為度。若不飲酒，即取根十兩，加桂心五兩，蕪荑三兩，和搗為散，以蜜和為丸，搗一千杵，丸如梧子大。每空腹，以酒及薑蜜湯飲汁等，下二十丸，日再服，漸加至三十丸，以瘥為度。
　　雷公云：凡採得後，陰乾，於石臼中搗，勿令犯鐵器，用之切忌。
　　《衍義》曰：莎草，其根上如棗核者，又謂之香附子，亦入印香中，亦能走氣，今人多用。雖生於莎草根上，然根或有或無。有薄皸皮，紫黑色，非多毛也。刮去皮則色白。若便以根為之，則誤矣。其味苦。
　　蓽澄茄
　　廣州
　　味辛，溫，無毒。主下氣消食，皮膚風，心腹間氣脹，令人能食，療鬼氣。能染髮及香身。生佛誓國。似梧桐子及蔓刑子微大，亦名毗陵茄子。今附。
　　禹錫等按：《日華子》云#31：治一切氣并霍亂瀉，肚腹痛，腎氣膀胱冷。
　　《圖經》曰：蓽澄茄，生佛誓國，今廣州亦有之。春夏生葉，青滑可愛，結實似梧桐子及蔓荊子，微大。八月、九月採之。今醫方脾胃藥中多用。又治傷寒咳噫，日夜不定者，其方以蓽澄茄三分，高良薑三分，二物搗羅為散，每服二錢，以水六分煎十#32餘沸，入醋少許，攪勻和查#33，如茶熱呷。
　　《海藥》云：謹按《廣志》云：出諸海。嫩胡椒也。青時就樹採摘造之，有柄粗而蒂丸是也。其味辛、苦，微溫，無毒。主心腹卒痛，霍亂吐瀉，痰癖冷氣。古方偏用染髮，不治病。
　　雷公云：凡採得後，去柄及皺皮了，用酒浸蒸，從巳至酉出，細杵，任用也。
　　胡黃連
　　廣州
　　味苦，平，無毒。主久痢成疳，傷寒咳嗽，溫瘧骨熱，理腰腎，去陰汗，小兒驚癇，寒熱不下食，霍亂下痢。生胡國，似乾楊柳，心黑外黃。一名割孤露澤。今附。
　　《圖經》曰：胡黃連，生胡國，今南海及秦隴間亦有之。初生似蘆，乾似楊柳枝，心黑外黃，不拘時月收採。今小兒藥中多用之。又治傷寒勞復，身熱，大小便赤如血色者。胡黃連一兩，山梔子二兩去皮，入蜜半兩，拌和，炒令微焦，二味搗羅為末，用豬膽#34汁和丸，如梧桐子大。每服用生薑二片，烏梅一個，童子小便三合，浸半日去滓，食後暖小便令溫，下十丸，臨臥再服，甚效。
　　《唐本》云：大寒。主骨蒸勞熱，補肝膽，明目，治冷熱泄痢，益顏色，厚腸胃，治婦人胎蒸虛驚，治三消五痔，大人五心煩熱。出波斯國，生海畔陸地，八月上旬採。惡菊花、玄參、白蘚皮，解巴豆毒。服之忌豬肉，令人漏精。以人乳浸點目甚良。苗若夏枯草，根頭似烏觜，折之內似鸜鵒眼者良。
　　孫尚藥：治小兒盜汗，潮熱往來。南蕃胡黃連、柴胡等分，羅極細，煉蜜和丸如雞頭大。每服二丸至三丸，銀器中用酒少許化開，更入水五分，重湯煮三二十沸，放溫，食後和滓服。
　　《別說》云：謹按：胡黃連，折之塵出如姻者為真。
　　船底苔
　　冷，無毒。治鼻洪吐血，淋疾。以炙甘草并豉汁，濃煎湯旋呷。又主五淋，取一團鴨子大，煮服之。又水中細苔，主天行病，心悶，搗絞汁服。新補。見孟詵、陳藏器、日華子。
　　陳藏器云：主五淋。取一鴨卵大塊，水煮服之。
　　《聖惠方》：治乳石發動，小便淋澀不通，心神悶亂。用船底青苔如半雞子大，以水一大盞，煎至五分，去滓溫服，日三四服。
　　《子母秘錄》：小兒赤遊，行於體上下，至心即死。水中苔搗末，傅上良。
　　紅豆蔻
　　味辛，溫，無毒。主腸虛水瀉，心腹攪痛，霍亂，嘔吐酸水，解酒毒。不宜多服，令人舌粗，不思飲食。云是高良薑子，其苗如蘆，葉似薑，花作穗，嫩葉卷而生微帶紅色。生南海諸谷。今附。
　　禹錫等按：《藥性論》云：紅豆蔻亦可單用，味苦、辛。能治冷氣腹痛，消瘴霧氣毒，去宿食，溫腹腸，吐瀉痢疾。
　　《海藥》云：擇嫩者，加入鹽，櫐櫐作朵不散落，須以朱槿染令色深，善醒於醉，解酒毒。此外無諸要使也。
　　蒔蘿
　　廣州
　　味辛，溫，無毒。主小兒氣脹，霍亂吐逆，腹冷，食不下，兩肋痞滿。生佛誓國，如馬芹子，辛香。亦名慈謀勒。今附。
　　禹錫等按：《日華子》云：健脾，開胃氣，溫腸，殺魚肉毒，補水臟及壯筋骨，治腎氣。
　　《海藥》云：謹按《廣州記》云：生波斯國。馬芹子即黑色而重，蒔蘿子即褐色而輕。主膈氣，消食溫胃，善滋食味，多食無損，即不可與阿魏同合，奪其味耳。
　　《圖經》曰：蒔蘿，今嶺南及近道皆有之。三四月生苗，花、實大類蛇床而香辛。六七月採實。今人多以和五味，不聞入藥用。
　　艾蒳香
　　味甘，溫，無毒。去惡氣，殺蟲，主腹冷泄痢。《廣志》曰：出西國，似細艾。又有松樹皮綠衣，亦名艾納。可以和合諸香，燒之能聚其烟，青白不散，而與此不同也。今附。
　　禹錫等按：古樂府詩云：行胡從何方，列國持何來，氍□毾□五木香，迷迭艾蒳與都梁。是也。
　　陳藏器云：主癬，辟蛀。
　　《海藥》云：謹按《廣志》云：生剽國，溫，平。主傷寒，五泄，主心腹注氣，下寸白，止腸鳴。燒之，辟瘟疫，合整#35窠，浴#36氣甚良。
　　甘松香
　　文州
　　味甘，溫，無毒。主惡氣，卒心腹痛滿，兼用合諸香，叢生，葉細。《廣志》云：甘松香出姑臧。今附。
　　禹錫等按：《日華子》云：治心腹脹，下氣。作浴湯，令人身香。
　　《圖經》曰：甘松香，出姑臧，今黔、蜀州郡及遼州亦有之。叢生山野，葉細如茅草，根極繁密，八月採，作浴湯，令人體香。
　　陳藏器云：叢生，葉細，出涼州。
　　《海藥》云：謹按《廣志》云：生源州，苗細引蔓而生。又陳氏云：主黑皮□，風疳齒□，野雞痔。得白芷、附子良。和合諸香及裛衣妙也。
　　垣衣
　　味酸，無毒。主黃瘇#37心煩，咳逆血氣，暴熱在腸胃，金瘡內寒#38。久服補中益氣，長肌好顏色。一名昔邪，一名烏韭，一名垣贏，一名天韭，一名鼠韭。生古垣墻陰或屋上。三月三、日採，陰乾。
　　陶隱居云：方藥不甚用，俗中少見有者，《離騷》亦有昔邪。或云即是天蒜耳。
　　《唐本》注云：此即古墻北陰青苔衣也。其生石上者名昔邪，一名烏韭。江南少墻，陶故云少見。《本經》載之，屋上者名屋遊。在下品，形并相似，為療略同。《別錄》云：主暴風口噤，金瘡，酒漬服之效。
　　禹錫等按：《日華子》云：垣衣，冷。又云：地衣，冷，微毒。治卒心痛，中惡。以人垢膩為丸，服七粒。此是陰濕地被日曬起苔蘚是也，并生油調，傅馬反花瘡甚良。
　　《圖經》曰：文具海藻條下。
　　陟釐音離
　　味甘，大溫，無毒。主心腹大寒，溫中消穀，強胃氣，止泄痢。生江南池澤。
　　陶隱居云：此即南人用作紙者，方家惟合斷下藥用之。
　　《唐本》注云：此物乃水中苔，今取以為紙，名苔紙，青黃色，體澀。《小品方》云：水中粗苔也。范東陽方云：水中石上生，如毛，綠色。
　　《藥對》云：河中側梨。側梨、陟釐，聲相近也。王子年《拾遺》云：張華撰《博物志》上晉武帝，嫌繁，命削之，賜華側理紙萬張。子年云：陟釐紙也，此紙以水苔為之，溪人語訛，謂之側理也。
　　今按：《別本》注云：此即石髮也。色類似苔，而粗澀為異。且水苔性冷，陟釐甘溫，明其陟釐與苔全異也。澤中石上名陟釐，浮水中者名苔耳。
　　《圖經》曰：文具海藻條下#39。
　　《衍義》曰：陟釐，今人事治音池為苔脯堪啖，京城市中甚多。然治渴疾，仍須禁食鹽。餘方家亦#40罕用。
　　鳧葵
　　味甘，冷，無毒。主消渴，去熱淋，利小便。生水中，即莕音杏菜也。一名接俞。
　　《唐本》注云：南人名豬蒓，堪食。有名未用條中載也。
　　今按：《別本》注云：即荇菜也，生水中。菜似蒓，莖澀，根極長。江南人多食。云是豬蒓，與絲蒓并一種，以春夏細長肥滑為絲蒓，至冬短為豬蒓，亦呼為龜蒓。比與鳧葵殊不相似也。南人搗汁服之，療寒熱也。唐本先附。
　　禹錫等按#41：《日華子》云：豬蒓，解蠱毒，毒藥。絲蒓已見蒓條解之。
　　今據《唐本》注云，有名未用條中，即無鳧葵，豬蒓蓋經《開寶詳定》已刪去。
　　《圖經》曰：鳧葵，即莕菜也。舊不著所出州土，云生水中，今處處池澤皆有之。葉似蒓，莖澀，根甚長，花黃色，水中極繁盛。謹按《爾雅》：莕，謂之接俞，其葉謂之符。郭璞以為叢生水中，葉圓在莖端，長短隨水之深淺。江東人食之。《詩˙周南》所謂參差荇菜是。陸機云：白莖，葉紫赤色，正圓，徑寸餘，浮在水上、根在水底，大如釵股，上青下白，煮其白莖，以苦酒浸脆美，可以按酒。今人不食，醫方亦不用。
　　女苑
　　味辛，溫，無毒。主風寒洗洗，霍亂泄痢，腸鳴上下無常處，驚癇，寒熱百疾。療肺傷咳逆出汗，久寒在膀胱支滿，飲酒夜食發病。一名白苑，一名織女苑，一名茆音柳。生漢中川谷或山陽。正月、二月採，陰乾。畏鹵鹹。
　　陶隱居云：比來醫方都無復用之。市人亦少有，便是欲絕。別復有白苑似紫苑，非此之別名也。
　　《唐本》注云：白苑即女苑，更無別者，有名未用中浪出一條。無紫苑時亦用之，功效相似也。
　　禹錫等#42：今據有名未用中無白苑者，蓋唐修本草時刪去耳。
　　《衍義》曰：女苑，一名白苑。或者謂為二物，非也。唐刪去白苑之條，甚合宜。陶能言，不能指說性狀。餘從《經》中所說甚明，今直取《經》。
　　王孫
　　味苦，平，無毒。主五臟邪氣，寒濕痺，四肢疼酸，膝冷痛，療百病，益氣。吳名白功草，楚名王孫，齊名長孫，一名黃孫，一名黃昏，一名海孫，一名蔓延。生海西川谷及汝南城郭垣下。
　　陶隱居云：今方家皆呼為黃昏，又云牡蒙，市人亦少識者。
　　《唐本》注云：《小品˙述本草》牡蒙，一名王孫。《藥對》有牡蒙無王孫。此則一物明矣。又主金瘡，破血#43，生肌肉，止痛，赤白痢，補虛益氣，除腳腫，發陰陽也。
　　禹錫等按：《蜀本》注云：葉似及己而大，根長尺餘，皮、肉亦紫色。
　　土馬鬃
　　治骨熱敗煩，熱毒壅，衄鼻。所在背陰古墻垣上有之，歲多雨則茂盛。世人或便以為垣衣，非也。垣衣生垣墻之側，此物生垣牆之上，比垣衣更長，大抵苔之類也。以其所附不同，故立名與主療亦異。在屋則謂之屋遊、瓦苔；在垣墻則謂之垣衣、土馬鬃；在地則謂之地衣；在井則謂之井苔；在水中石上則謂之陟釐。土馬鬃，近世常用，而諸書未著，故附新定條焉#44。新定。
　　蜀羊泉
　　味苦，微寒，無毒。主頭禿惡瘡，熱氣，疥瘙痂癬蟲，療齲齒，女子陰中內傷，皮間實積。一名羊泉，一名羊飴。生蜀郡山谷。
　　陶隱居云：方藥亦不復用，彼土人時有採識者。
　　《唐本》注云：此草俗名漆姑。葉似菊，花紫色，子類枸杞子，根如遠志，無心有糝。苗主小兒驚，兼療漆瘡，生毛髮，所在平澤皆有之。
　　今按：《別本》注云：今處處有，生陰濕地，三月、四月採苗、葉，陰乾之。
　　菟葵
　　味甘，寒，無毒。主下諸石五淋，止虎、蛇毒。
　　《唐本》注云：苗如石龍芮，葉光澤，花白似梅，莖紫色，煮汁極滑，堪啖。《爾雅˙釋草》：一名莃，所在平澤皆有，田間人多識之。
　　今按：《別本》注云：蛇、虎毒，諸瘡，搗汁飲之，及塗瘡能解毒止痛，六月、七月採莖、葉，暴乾。唐本先附。
　　禹錫等按：《爾雅》云：莃，菟葵。注#45：頗似葵而小，葉狀如藜，有毛，汋啖之，滑蔬。汋，煮也。
　　《圖經》曰：文具第二十八卷冬葵條下。
　　《衍義》曰：菟葵，綠葉如黃蜀葵，花似物#46霜甚雅，形如至小者初開單葉蜀葵。有檀心，色如牡丹姚黃蕊，則蜀葵也。唐˙劉夢得還京云：唯菟葵、燕麥，動搖春風者是也。
　　薢草
　　味甘，寒，無毒。主暴熱喘息，小兒丹腫。一名斛榮。生水傍。
　　《唐本》注云：葉圓似澤瀉而小。花青白，亦堪啖。所在有之。
　　今按：《別本》注云：江南人用蒸魚，食之甚美。五月、六月採莖、葉，暴乾。唐本先附。
　　鱧腸
　　滁州
　　味甘、酸，平，無毒。主血痢。針灸瘡發，洪血不可止者，傅之立已。汁塗髮眉，生速而繁。生下濕地。
　　《唐本》注云：苗似旋復，一名蓮子草，所在坑渠間有之。
　　今按：《別本》注云：二月、八月採，陰乾。唐本先附。
　　禹錫等按：蕭炳云：作膏點鼻中，添腦。
　　《日華子》云：排膿止血，通小腸，長鬢髮，傅一切瘡并蠶瘑。
　　《圖經》曰：鱧腸，即蓮子草也。舊不載所出州郡，但云生下濕地，今處處有之，南方尤多。此有二種：一種葉似柳而光澤，莖似馬齒莧，高一二尺許，花細而白，其實若小蓮房。蘇恭云：苗似旋覆者是也，一種苗梗枯瘦，頗似蓮花而黃色，實亦作房而圓，南人謂之蓮翹者。二種摘其苗皆有汁出，須臾黑色，故侈#47作烏髭髮藥用之，俗謂之旱蓮子二。三月、八月採，陰乾。亦謂之金陵草。見孫思邈《千金月令》，云：益髭髮，變白為黑。金陵草一秤，六月以後收採，揀擇無泥土者，不用洗，須青嫩不雜黃葉乃堪，爛搗研，新布絞取汁，又以紗絹濾令滓盡，內通油器缽盛之，日中煎五日；又取生薑一斤絞汁，又白蜜一斤，合和，入煎中，以柳木篦攪勿停手，令勻調；又置日中煎之，令如稀餳，為藥成矣。每旦日及午後各服一匙，以溫酒一盞化下。如欲作丸，日中再煎，令可丸，大如梧桐子，依前法酒服三十丸。及時多合製為佳。其效甚速。
　　爵床
　　味鹹，寒，無毒。主腰脊痛，不得著床，俯仰艱難，除熱，可作浴湯。生漢中川谷及田野。
　　《唐本》注云：此藥似香葇，葉長而大，或如荏且細。生平澤熟田近道傍，甚療血脹下氣。又主杖瘡，汁塗立差。俗名赤眼老母草。
　　今按：《別本》注云：今人名為香蘇。
　　井中苔及萍
　　大寒。主漆瘡，熱瘡，水腫。井中藍，殺野葛、巴豆諸毒。
　　陶隱居云：廢井中多生苔、萍，及磚土間生雜草、菜藍，既解毒，在井中者彌佳。不應復別是一種名井中藍。井底泥至冷，亦療湯火灼瘡。井華水，又復煉法用之。
　　禹錫等按：《蜀本》云：井中苔及萍，味苦。
　　《日華子》云：無毒。
　　《圖經》曰：文具海藻條下。
　　茅香花
　　淄州　丹州　岢嵐軍
　　味苦，溫，無毒。主中惡，溫胃止嘔吐，療心腹冷痛。苗、葉可煮作浴湯，辟邪氣，令人身香。生劍南道諸州。其莖、葉黑褐色，花白，即非白茅香也。今附。
　　禹錫等按：陳藏器云：茅香，味甘，平。生安南，如茅根。
　　《日華子》云：白茅香花塞鼻洪，傅久不合灸瘡，詈刀箭瘡，止血并痛。煎湯止吐血、鼻衄。
　　《圖經》曰：茅香花，生劍南道諸州，今陝西、河東、京東州郡亦有之。三月生苗，似大麥。五月開白花，亦有黃花者。或有結實者，亦有無實者，并正月、二月採根，五月採花，八月採苗。其莖、葉黑褐色，而花白色者，名白茅香。
　　陳藏器云：白茅香，味甘，平，無毒。主惡氣，令人身香美煮服之，主腹內冷痛。生安南，如茅根，作浴用之。
　　《海藥》云：謹按《廣志》云：生廣南山谷，味甘，平，無毒。主兒遍身瘡疱，以桃葉同煮浴之，合諸衣#48香甚奇，尤勝舶上來者。
　　《肘後方》：治熱淋。取白茅根四斤剉之，以水一斗五升，煮取五升，令冷，仍暖飲之。日三服。又方：諸竹木刺在肉中不出。取白茅根燒末，脂膏和塗之，亦治因風致腫。
　　《衍義》曰：茅香，花白，根如茅，但明潔而長，皆可作浴湯，同藁本尤佳。仍入印香中，合香附子用。
　　馬蘭
　　味辛，平，無毒。主破宿血，養新血，合金瘡，斷血痢，蠱毒，解酒疸，止鼻衄，吐血及諸菌毒。生搗傅蛇咬。生澤傍，如澤蘭氣臭，《楚辭》以惡草喻惡人。北人見其花呼為紫菊，以其花似菊而紫也。又山蘭，生山側，似劉寄奴，葉無椏，不對生，花心微黃赤，亦大破#49，下俚人多用之。見陳藏器及《日華子》。
　　《圖經》：文具澤蘭條下。
　　使君子
　　廣州
　　味甘，溫，無毒。主小兒五疳，小便白濁，殺蟲，療瀉痢。生交、廣等州。形如梔子，棱瓣深而兩頭尖，亦似訶梨勒而輕。俗傳始因潘州郭使君，療小兒多是獨用此物，後來醫家因號為使君子也。今附。
　　《圖經》曰：使君子，生交、廣州等，今嶺南州郡皆有之，生山野中及水岸。其葉青，如兩指，頭長二寸。其莖作藤，如手指，三月生花，淡紅色，久乃深紅，有五瓣。七月、八月結子如拇指，長一寸許，大類梔子而有五棱，其殼青黑色，內有人，白色，七月採實。
　　《衍義》曰：使君子，紫黑色，四棱高，瓣深。今《經》中謂之棱瓣深，似令人難解。秋末冬初，人將入鼎、澧。其人味如椰子肉。《經》不言用人，為復用皮。今按文味甘即是用肉，然難得人，蓋絕小。今醫家或兼用殼。
　　乾苔
　　味鹹，寒。一云溫。主痔，殺蟲及霍亂嘔吐不止，煮汁服之。又心腹煩悶者，冷水研如泥，飲之即止。又發諸瘡疥，下一切丹石，殺諸藥毒。不可多食，令人痿黃少血色，殺木蠹蟲，內木孔中，但是海族之流，皆下丹石。見孟詵、陳藏器、《日華子》。
　　百脈根
　　味甘、苦，微寒，無毒。主下氣，止#50渴去熱，除虛勞，補不足。酒浸，若水煮，圓散兼用之。出肅州、巴西。
　　《唐本》注云：葉似苜蓿，花黃，根如遠志。二月、八月採根，日乾。唐本先附。
　　白豆蔻
　　廣州
　　味辛，大溫，無毒。主積冷氣，止吐逆反胃，消穀下氣。出伽古羅國，呼為多骨。形如芭蕉，葉似杜若，長八九寸，冬夏不凋，花淺黃色，子作朵如葡萄，其子初出微青，熟則變白，七月採。今附。
　　《圖經》曰：白豆蔻，出伽古羅國，今廣州、宜州亦有之，不及蕃舶者佳。苗類芭蕉，葉似杜若，長八九尺而光滑，冬夏不凋，花淺黃色，子作朵如葡萄，生青熟白，七月採。張文仲治胃氣冷，喫食即欲得吐。以白豆蔻子三枚，搗篩更研細，好酒一盞，微溫調之，併飲三兩盞佳。又有治嘔吐白朮等六物湯，亦用白豆蔻，大抵主胃冷，即宜服之。
　　地笋
　　溫，無毒。利九竅，通血脈，排膿治血，止鼻洪吐血，產後心腹痛，一切血病。肥白人、產婦可作蔬菜食，甚佳。即澤蘭根也。新補。出陳藏器及《日華子》。
　　海帶
　　催生，治婦人及療風。亦可作下水藥。出東海水中石上，比海藻更粗，柔韌而長，今登州人乾之以宜束器物。新定。
　　陀得花
　　味甘，溫，無毒。主一切風血。浸酒服，生西國，胡人將來，胡人採得花以釀酒，呼為王勒漿。今附。
　　剪草
　　潤州
　　涼，無毒。治惡瘡，疥癬，風瘍。根名白藥。新分條。見《日華子》。
　　《圖經》曰：剪草，生潤州。味苦、平，有毒。主諸瘡疥痂瘻蝕，及牛馬諸瘡。二月、三月採，暴乾用。
　　陳藏器云：剪草，味甚苦，平，無毒。主蟲瘡疥癬。浸酒服之。生山澤間，葉如茗而細，江東用之。
　　《治勞療方》云：婺、台州皆有，惟婺州者可用。狀如茜草，又如細辛。每用一斤，淨洗為末，入生蜜一斤，和為膏，以器皿盛之，不得犯鐵器，九蒸九曝，日一蒸曝。病人五更起，面東坐，不得語，令匙抄藥，如粥服之，每服四兩，服已，良久服稀粟米飲壓之。藥冷服，粥飲亦不可太熱，或吐或下皆不妨，如久病肺損咯血，只一服愈。尋常咳嗽，血妄行，再服一匙可也。有一貴人，其國封病瘵，其尊人嘗以此方畀之，九日而藥成。前一夕，病者夢人戒令翌日勿亂服藥。次日將服之，為屋土墜器中，不可服。再合既成，又將服之，為藉覆器，又不得食。又再合未就，而夫人卒矣。此藥之異如此。若小小血妄行，一啜而愈矣。
　　一十種陳藏器餘
　　迭迷香#51
　　味辛，溫，無毒。主惡氣，令人衣香，燒之去鬼。《魏略》云：出大秦國。《廣志》云：出西海也。
　　《海藥》云：味平，不治疾，燒之祛鬼氣。合羌活為丸散，夜燒之，辟蚊蟲。此外別無用矣。
　　故魚網
　　主鯁，以網覆鯁者頸差。如煮汁飲之，骨當下矣。
　　故繳腳布
　　無毒。主天行勞復，馬駿風黑汗。洗汁飲，帶垢者佳。
　　江中採出蘆
　　蘆令夫婦和同。用之有法。此江中出波蘆也。
　　虱建草
　　味苦，無毒。去蟣虱。挼取汁沐頭，盡死。人有誤吞虱成病者，搗絞汁，服一小合。亦主諸蟲瘡。生山足濕地，莖葉似山丹，微赤，高一二尺。又有水竹葉，如竹葉而短小。生水中，亦云去虱，人取水竹葉生食之。
　　含生草
　　主婦人難產，口中含之，立產。亦咽其汁。葉如卷柏而大。生靺羯國。其葉，煮之不熱，無毒。
　　兔肝草
　　味甘，平，無毒。主金瘡，止血生肉，解丹石發熱。初生葉細軟，似兔肝。一名雞肝，與蘩蔞同名。
　　石芒
　　味甘，平，無毒。主人、畜為虎、狼等傷，恐毒入肉者。取莖雜葛根，濃煎服之，亦取汁。生高山，如芒，節短。江西人呼為折草。六月、七月生穗如荻也。
　　蠶綱草
　　味辛，平，無毒。主蠶及諸蟲，如蠶類咬人，恐毒入腹，煮汁服之。生搗傅瘡。生濕地，如蓼大，莖赤花白，東土亦有之。
　　問荊
　　味苦，平，無毒。主結氣瘤痛上氣，氣急。煮服之。生伊、洛間洲渚，苗似木賊，節節相接，亦名接續草。
　　圖經衍義本草卷之十五　竟
　　#1草部中品之下：此下原有藥目，循本書體例刪。
　　#2痛：晦明軒本『痛』下有『愈』字。
　　#3患內：原作一『心』字，據晦明軒本改。
　　#4今：原作『金』，據晦明軒本改。
　　#5兩：晦明軒本作『分』。
　　#6便：晦明軒本作『使』。
　　#7草：晦明軒本作『注』。
　　#8近：原作『迄』，據晦明軒本改。
　　#9肉：晦明軒本作『外』。
　　#10三：晦明軒本『三』下有『錢』字。
　　#11來：晦明軒本作『平』。
　　#12而：晦明軒作『其』。
　　#13毒：晦明軒本作『無忌』。
　　#14卻：晦明軒本作『即』。
　　#15末：原作『來』，據晦明軒本改。
　　#16蕙：晦明軒本『蕙』下有『根』字。
　　#17香：原脫，據晦明軒本補。
　　#18休：原作『依』，據晦明軒本改。
　　#19粟：晦明軒本作『栗』。
　　#20開：晦明軒本作『間』。
　　#21草：原脫，據晦明軒本補。
　　#22辛：晦明軒本作『甘』。
　　#23華：晦明軒本作『葉』。
　　#24甘：原脫，據晦明軒本補。
　　#25生：晦明軒本作『吐』。
　　#26長：晦明軒本『長』上有『莖』字。
　　#27頃：原作『須』，據晦明軒本改。
　　#28陸機：原作『鄭詩』，據晦明軒本改。
　　#29虛：晦明軒本作『肺』。
　　#30袋：原脫，據晦明軒本補。
　　#31云：原作『去』，據晦明軒本改。
　　#32十：原作『干』，據晦明軒本改。
　　#33查：晦明軒本作『滓』。
　　#34膽：原作『腸』，據晦明軒本改。
　　#35整：晦明軒本作『螫』。
　　#36浴：晦明軒本『浴』下有『腳』字。
　　#37瘇：晦明軒本作『疸』。
　　#38寒：晦明軒本作『塞』。
　　#39下：此下原有『今按《別本》注云』一節文字，與上文重，今刪。
　　#40亦：原作『以』，據晦明軒本改。
　　#41按：原脫，據晦明軒本補。
　　#42等：『等』下疑脫『按』字。
　　#43血：原作『而』，據晦明軒本改。
　　#44焉：原作『馬』，據晦明軒本改。
　　#45注：原脫，據晦明軒本補。
　　#46物：晦明軒本作『拗』。
　　#47侈：晦明軒本作『多』。
　　#48衣：晦明軒本作『名』。
　　#49破：晦明軒本『破』下有『血』字。
　　#50止：原作『上』，據晦明軒本改。
　　#51迭迷香：晦明軒本作『迷迭香』。
　　圖經衍義本草卷之十六
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部下品之上
　　附子
　　梓州
　　味辛、甘，溫、大熱，有大毒。主風寒咳逆，邪氣，溫中，金瘡，破癥堅積聚血瘕，寒濕踒烏臥切躄，拘攣膝痛，腳疼冷弱，不能行步，腰脊風寒，心腹冷痛，霍亂轉筋，下利赤白，堅肌骨，強陰。又墮胎，為百藥長。生犍為山谷及廣漢。冬月採為附子，春採為烏頭。地膽為之使，惡蜈蚣，畏防風、黑豆、甘草、黃耆、人參、烏韭。
　　陶隱居云：附子，以八月上旬採，八角者良。凡用，三建皆熱灰微炮令拆，勿過焦，惟薑附湯生用之。俗方每用附子，皆須甘草、人參、生薑相配者，正以制其毒故也。
　　今按：陳藏器《本草》云：附子醋浸，削如小指，內耳中，去聾。去皮炮令拆，以蜜塗上炙之，令蜜入內，含之，勿咽其汁，主喉痺。
　　《圖經》曰：文具側子條下。
　　陳藏器云：附子，無八角，陶強名之。古方多用八角附子，市人所貨，以八角為名。
　　雷公云：凡使，先須細認，勿誤用。有烏頭、烏喙、天雄、側子、木鱉子。烏頭少有莖苗，長身烏黑，少有傍尖。烏喙皮上蒼，有如大豆許者，孕八九個，周圍底陷，黑如烏鐵。宜於文武火中，炮令皴拆#1即劈破用。天雄身全矮，無尖，周匝四面有附，孕十一個，皮蒼色即是天雄。宜炮皴拆後，去皮尖底用。不然，陰制用并得。側子只是附子傍，有小顆附子，如棗核者是，宜生用。治風疹神妙。木鱉子，只是諸喙、附、雄、烏、側中毗槵者，號曰木鱉子，不入藥中用。若服，令人喪目。若附子底平有九角，如鐵色，一個重一兩，即是氣全，堪用。夫修事十兩，於文武火中炮令皴拆者去之，用刀刮上孕子，并去底尖，微細劈破，於屋下午地上掘一坑，可深一尺，安於中一宿，至明取出，焙乾用。夫欲炮者，灰火勿用雜木火，只用柳木最妙。若陰制使，即生去尖皮底了#2，薄切，用東流水并黑豆浸五日夜，然後漉出，於日中曬令乾用。凡使，須陰制去皮尖了，每十兩，用生烏豆五兩，東流水六升。
　　《聖惠方》：治丁瘡腫甚者。用附子末，醋和塗之，乾即再塗。《千金翼方》同。
　　《外臺秘要》：療偏風半身不遂，冷癖疰。附子一兩生用，無灰酒一升，右□咀內於酒中，經一七日，隔日飲之，服一小合，差。
　　《千金翼》：治大風冷痰癖，脹滿諸痺等病。用大附子一枚重半兩者，兩枚亦得，炮之酒漬#3，春冬五日，夏秋三日。服一合，以差為度。日再服，無所不治。又方：治口噤卒不開。搗附子末內管中，開口吹入喉，差。
　　《經驗方》：嘔逆翻胃散：大附子一個，生薑一斤，細剉煮研如麵糊，米飲下之。
　　《經驗後方》：治大人久患口瘡。生附子為末，醋麵調，男左女右貼腳心，日再換。又方：治熱病，吐下水利，身冷脈微，發躁不止。附子一枚去皮臍，分作八片，入鹽一錢，水二升，煎一升，溫服，立效。
　　《斗門方》：治翻胃。附子一個最大者，坐於磚上，四面著火漸逼碎，入生薑自然汁中，又依前火逼乾，復淬之，約生薑汁可盡半碗許，搗羅為末。用粟米飲下一錢，不過三服差。又方：治元臟傷冷及開胃。附子炮過，去皮尖，搗羅為末，以水兩盞，入藥二錢，鹽及棗、薑同煎，取一盞，空心服。大去積冷，暖下元，肥腸益氣，酒食必無所礙。
　　《簡要濟眾》：治腳氣連腿腫滿，久不差方。黑附子一兩，去皮臍，生用搗為散，生薑汁調如膏，塗傅腫上。藥乾再調塗之，俟腫消為度。
　　孫用和：治大瀉霍亂不止。附子秤重七錢，炮去皮臍，為末。每服四錢，水兩盞，鹽半錢，煎取一盞，溫服立止。
　　張文仲：療眼暴赤腫，磣痛不得開，又泪出不止。削附子去皮末，如蠶屎，著毗中，以定為度。
　　《崔氏方》：療耳聾風，牙關急不得開方。取八角附子一枚，酢漬之三宿令潤，微削一頭內耳中，灸上十四壯，氣通耳中，即差。
　　《孫兆口訣》云：治陰盛隔陽傷寒，其人必躁熱，而不欲飲水者是也。宜服霹靂散：附子一枚，燒為炭存性，為末，蜜水調下為一服而愈。此逼散寒氣，然後熱氣上行而汗出，乃愈。又方：治頭痛。附子炮，石膏煅，等分為末，入腦、麝少許。茶、酒下半錢。
　　《修真秘旨》：治頭風至驗。以附子一個，生去皮臍，用綠豆一合，同入銚子內，煮豆熟為度。去附子服豆，即立差。每個附子，可煮五服，後為末服之。
　　烏頭
　　龍州　成州　梓州　江寧府　晉州　邵州
　　味辛、甘，溫、大熱，有大毒。主中風惡風，洗洗出汗，除寒濕痺，咳逆上氣，破積聚寒熱，消胸上痰冷，食不下，心腹冷疾，臍間痛，肩胛痛，不可俯仰，目中痛，不可久視。又墮胎。其汁煎之，名射罔，殺禽獸。
　　射罔：味苦，有大毒。療尸疰癥堅，及頭中風痺痛。一名奚毒，一名即子，一名烏喙。禹錫等按：《中蠱通用藥》云：射罔，溫，大毒#4。
　　烏喙音諱：味辛，微溫，有大毒。主風濕，丈夫腎濕陰囊癢，寒熱歷節，制引腰痛，不能行步，癰腫膿結。又墮胎。生朗陵山谷，採#5陰乾。長三寸已上為天雄。
　　莽草為之使，反半夏、栝樓、貝母、白斂、白及、惡藜蘆。
　　陶隱居云：今採用四月烏頭與附子同根，春時莖初生，有腦形似烏鳥之頭，故謂烏頭。有兩歧，其蒂狀如牛角，名烏喙。喙即烏之口也。亦以八月採，搗笮莖取汁，日煎為射罔。獵人以傅箭，射禽獸，中人亦死，宜速解之。
　　《唐本》注：烏喙，即異名烏頭也。此物同苗，或有三歧者，然兩歧者少。縱天雄、附子兩歧者，仍依本名。如烏頭兩歧即名烏喙，天雄、附子若有兩歧者，復云何名之？
　　禹錫等按：《吳氏》云：烏頭，一名茛，一名千秋，一名毒公，一名果負，一名耿子。神農、雷公、桐君、黃帝：甘，有毒。正月始生，葉厚，莖方中空，葉四四相對，與蒿相似。如烏之喙，名日烏喙也。所畏、惡、使，盡與烏頭同。《爾雅》云：芨，堇草。注：即烏頭也，江東呼為堇音靳。
　　崔寔《四民月令》云：三月可採烏頭。
　　《藥性論》云：烏頭，使。遠志為之使，忌豉汁。味苦、甘，大熱，有大毒。能治惡風憎寒，濕痺逆氣，冷痰包心，腸腹□痛，痃癖氣塊，益陽事，中風洗洗惡寒，除寒熱，主胸中痰滿，冷氣，不下食，治咳逆，治齒痛，破積聚寒，主強志。又云：烏喙，使，忌豉汁，味苦、辛，大熱。能治男子腎氣衰弱，陰汗，主療風溫濕邪痛，治寒熱癰腫歲月不消者。
　　陳藏器云：射罔本功外。主瘻瘡，瘡根結核，瘰癧，毒腫及蛇咬。先取藥塗肉四畔，漸漸近瘡，習習逐病至骨。瘡有熟膿及黃水出，塗之；若無膿水，有生血，及新傷肉破，即不可塗，立殺人。亦如殺走獸，塗箭鏃射之，十步倒也。
　　《日華子》云：土附子，味□、辛，熱，有毒。生去皮，搗濾汁澄清，旋#6日乾取膏，名為射罔。獵人以作毒箭使用，或中者，以甘草、藍青、小豆葉、浮萍，冷水、薺苨，皆可禦也。
　　《圖經》曰：文具側子條下。
　　《聖惠方》：治風，腰腳冷痺疼痛。用川烏頭三分去皮臍，生搗羅，釅醋調塗於故帛上傅之，須臾痛止。又方：治久疥癬方。用川烏頭七枚，生用搗碎，以水二大盞，煎至一大盞，去滓，溫洗之。
　　《外臺秘要》：治頭風頭痛。臘日烏頭一升，炒令黃，末之，絹袋盛，酒三升浸，溫服。
　　《千金方》：治耳鳴如流水聲，耳癢及風聲，不治久成聾。生烏頭一味，掘得承濕削如棗核大，塞耳。旦易夜易，不過三日愈。又方：治沙虱毒，以射罔傅之佳。
　　《經驗方》：治一切冷氣，去風痰，定遍身疼痛，益元氣，強精力，固精益髓，令人少病。川烏頭一斤，用五升許大瓷缽子盛，以童子小便浸，逐日添注任令溢出，浸二七日，其烏頭通軟，揀去爛壞者不用，餘以竹刀切破，每個作四片，卻用新汲井水淘七遍後浸之，每日換。七日通前浸二十一日，取出焙乾，其藥潔白，搗羅為末，酒煮麵糊丸綠豆大。每服十丸，空心鹽湯、酒下，少粥飯壓之。如冷氣稍盛，加丸數服之。
　　《經驗後方》：治痢獨聖丸：川烏頭一個好者，柴灸#7火燒烟欲盡取出，地上盞子合，良久，細研，用酒蠟丸如大麻子，每服三丸。赤痢用黃連、甘草、黑豆煎湯放冷吞下；如白，用甘草、黑豆煎湯放冷吞下；如瀉及肚痛，水吞下。每於空心服之，忌熱物。
　　《梅師方》：治蛇虺螫人，以射罔塗螫處，頻易。又方：治婦人血風虛冷，月候不勻，或即腳手心煩熱，或頭面浮虛腫頑麻。川烏頭一斤，清油四兩，鹽四兩，一處鐺內熬令裂#8，如桑椹色為度，去皮臍，五靈脂四兩，合一處為末，入臼中搗令勻後，蒸餅丸如梧桐子大。空心溫酒、鹽湯下二十丸，亦治丈夫風疾。又方：補益元臟，進飲食，壯筋骨。二虎丸：烏頭、附子各四兩，釅醋浸三宿，取出切作片子，穿一小坑，以炭火燒令通赤，用好醋三斗#9，同藥傾入熱坑子內，盆合之，經一宿取出，去砂土，用好青鹽四兩，研與前藥同炒，令赤黃色，杵為末，醋、麵糊丸如梧桐子大。空心冷酒下十五丸，鹽湯亦得，婦人亦宜。又方：療癰□風，手足嚲曳，口眼喎斜，言語蹇澀，步履不正，神驗。烏龍丹：川烏頭去皮臍了，五靈脂各五兩，右為末，入龍腦、麝香研令細勻，滴水丸如彈子大。每服一丸，先以生薑汁研化，次暖酒調服之，一日兩服，空心、晚食前服。治一人只三十丸，服五七丸，便覺檯得手，移得步，十丸可以自梳頭。
　　《勝金方》：治蝎咬。烏頭末少許，頭醋調傅之。
　　《靈苑方》：治馬汗入瘡，腫痛甚，宜急療之，遲則毒深難理。以生烏頭末傅瘡口，良久有黃水，愈。
　　初虞世：治陷甲，割甲成瘡，連年不差。川烏頭尖、黃檗等分，為末，洗了貼藥。
　　《修真秘訣》：治瀉痢。三神丸：草烏頭三兩，一兩生；一兩熟炒；一兩燒存性。研為末，以醋、麵糊丸如綠豆大。每服五丸，空心服。瀉用井花水；赤痢甘草湯下；白痢乾薑湯下；赤白痢生薑甘草湯下。
　　《孫兆口訣》：治陰毒傷寒，手足逆冷，脈息沉細，頭疼腰重，兼治陰毒咳逆等疾。川烏頭、乾薑等分，右為粗散，炒令轉色，放冷再搗為細末，每一錢，水一盞，鹽一撮，煎取半盞，溫服。
　　《古今錄驗》：治癰攻腫，若有瘜肉突出。烏頭五枚，以苦酒三升，漬三日，洗之，日夜三四度。
　　《楊氏產乳》：療耳鳴無晝夜。烏頭燒作灰，菖蒲等分為末，綿裹塞耳中，日再用，效也。唐˙李寶臣為妖人置堇於液中，寶臣飲之即暗，三日死。武后置堇於食，賀蘭氏食之，暴死。
　　《衍義》曰：烏頭、烏喙、附子、天雄、側子五等，皆一物也。止以大小、長短、似像而名之。後世補虛寒，則須用附子，仍取其端平而圓，大及半兩以上者，其力全不僭。風家即多用天#10雄，亦取其大者。以其尖角多熱性，不肯就下，故取敷散也。此用烏頭、附子之大略如此。餘三等，則量其材而用之。其炮製之法，經方已著。
　　天雄
　　味辛、甘，溫，大溫，有大毒。主大風，寒濕痺，歷節痛，拘攣緩急，破積聚邪氣，金瘡，強筋骨，輕身健行，療頭面風去來疼痛，心腹結積，關節重，不能行步，除骨間痛，長陰氣，強志，令人武勇力作不倦。又墮胎。一名白幕。生少室山谷。二月採根，陰乾。遠志為之使，惡腐婢。
　　陶隱居云：今採用八月中旬。天雄似附子，細而長便是。長者乃至三四寸許。此與烏頭、附子三種，本并出建平，故謂之三建。今宜都佷山最好，謂為西建。錢塘間者謂為東建，氣力劣弱不相似，故曰西水猶勝東白也。其用灰殺之，時有水強巨兩切者，不佳。
　　《唐本》注云：天雄、附子、烏頭等，并以蜀道綿州、龍州出者佳。餘處縱有造得者，力弱，都不相似。江南來者，全不堪用。陶以三物俱出建平故名之，非。按《國語》置堇於肉，注云：烏頭也。《爾雅》云：芨，堇音靳草。郭注云：烏頭苗也。此物本出蜀漢，其本名堇。今訛為建，遂以建平釋之。又石龍芮葉似堇，故名水堇。今復為水莨，亦作建音。此豈復生建平耶？檢字書，又無莨字，甄立言《本草音義》亦論之。天雄、附子、側子并皆用。八月採造，其烏頭四月上旬，今云二月採，恐非時也。
　　禹錫等按：《淮南子》云：天雄，雄雞志氣益注云，取天雄三枚，內雄雞腸中，搗生食之，令人勇。
　　《藥性論》云：天雄，君，忌豉汁，大熱，有大毒。乾薑製，用之能治風痰，冷痺，軟腳，毒風，能止氣喘促急，殺禽蟲毒。
　　《日華子》云：治一切風，一切氣，助陽道，暖水臟，補腰膝，益精，明目，通九竅，利皮膚，調血脈，四肢不遂，破痃癖癥結，排膿止痛，續骨消瘀血，補冷氣虛損，霍亂轉筋，背脊僂傴，消風痰，下胸膈水，發汗，止陰汗，炮含治喉痺。凡丸散，炮去皮臍用，飲藥即和皮生使，甚佳。可以便驗。又云：天雄，大長少角刺而虛，烏喙似天雄，而附子大短有角，平穩而實，烏頭次於附子，側子小於烏頭，連聚生者，名為虎掌，并是天雄一裔，子母之類，氣力乃有殊等，即宿根與嫩者耳。已上并忌豉汁。
　　《圖經》曰：文具側子條下。
　　陳藏器云：天雄，身全短無尖，周匝四面有附子，孕十一個，皮蒼色即是。天雄宜炮皴拆後，去皮尖底用之。不然，陰製#11用，并得。
　　《別說》云：謹按此數條，說前項備悉。但天雄者始種烏頭，而不生附子、側子之類。經年獨生長大者是也。蜀人種之忌生。此以為不利。如養蠶而為白僵之類。
　　側子
　　峽州
　　味辛，大熱，有大毒。主癰腫，風痺歷節，腰腳疼冷，寒熱，鼠瘻。又墮胎。
　　陶隱居云：此即附子邊角之大者脫取之。昔時不用，比來醫家以療腳氣多驗。凡此三建，俗中乃是同根，而《本經》分生三處，當各有所宜故也。方云：少室天雄，朗陵烏頭，皆稱本土。今則無別矣。少室山連嵩高，朗陵縣屬豫州汝南郡，今在北國。
　　《唐本》注云：側子，只是烏頭下必共附子、天雄同生。小者側子，與附子皆非正生，謂從烏頭傍出也。以小者為側子，大者為附子。今稱附子角為側子，理必不然。若當陽已下，江左及山南嵩高、齊、魯間，附子時復有角，如大豆許。夔州已上劍南所出者，附子之角，曾微黍粟，持此為用，誠亦難充。比來京下，皆用細附子有效，未嘗取角。若然，方須八角附子，應言八角側子，言取角用，不近人情也。
　　禹錫等按：《蜀本》注云：昔多不用，今以療腳氣甚效。按陶云側子即附子邊角之大者，削取之。蘇云只是烏頭下共附子同生。小者為側子，大者為附子。殊無證據。但云附子角小如黍粟，難充於用，故有此#12說。今據附子邊，果有角大如棗核及檳榔已來者，形狀亦自是一顆，仍不小。則是烏頭傍出附子，附子傍出側子，理亦明矣。陶云：初生形似烏鳥頭，故謂之烏頭，兩歧者如烏鳥口，故名烏喙，細而長，乃至三四寸者為天雄，根傍如芋散生者名附子，傍連生者名側子，五物同出而異名。苗高二尺許，葉似石龍芮及艾，其花紫赤，其實紫黑。今以龍州、綿州者為佳。作之法：以生熟湯浸半日、勿令滅氣出。以白灰裛之，數易使乾。又法：以米粥及糟麯等，并不及前法。
　　《吳氏》云：側子，一名莨。神農、岐伯：有大毒。八月採，陰乾。是附子角之大者，畏惡與附子同。
　　《藥性論》云：側子，使。能治冷風濕痺，大風筋骨孿急。
　　《圖經》曰：烏頭、烏喙，生朗陵山谷，天雄，生少室山谷，附子、側子，生犍為山谷及廣漢，今并出蜀土。然四品都是一種所產，其種出於龍州。種之法：冬至前，先將肥腴陸田耕五七遍，以豬糞糞之，然後布種，逐月耕籽，至次年八月後方成。其苗高三四尺已來，莖作四稜，葉如艾，花紫碧色，作穗，實小紫黑色，如桑椹。本只種附子一物，至成熟後有此四物，收時一處造釀方成。釀之法：先於六月內，踏造大、小麥麯，至收採前半月，預先用大麥煮成粥，後將上件麯造醋，候熱淋去糟。其醋不用大酸，酸則以水解之。便將所收附子等去根須，於新潔瓮內淹浸七日，每日攪一遍，日足撈出，以彌疏篩操之，後向慢風日中曬#13之百十日，以透乾為度。若猛日曬，則皺而皮不附肉。其長三二寸者，為天雄，割削附子傍尖牙角為側子，附子之絕小者亦名為側子。元種者，母為烏頭，其餘大、小皆為附子，以八角者為上。如方藥要用，須炮令裂，去皮臍使之。綿州彰明縣多種之，惟赤水一鄉者最佳。然收採時月與《本經》所說不同。蓋今時所種如此。其內地所出者，與此殊別，今亦稀用。謹按《本經》冬採為附子，春採為烏頭。而《廣雅》云：奚毒，附子也。一歲為萴與側同子#14，二歲為烏喙，三歲為附子，四歲為烏頭，五歲為天雄。今一年種之，便有五物也，豈今人種蒔之法，用力倍至，故爾繁盛也。雖然藥力當緩，於歲久者耳。崔氏治寒疝心腹脅引痛，諸藥不可近者，蜜煎烏頭主之。以烏頭五枚大者，去芒角及皮，四破，以白蜜一斤，煎令透潤，取出焙乾，搗篩，又以熟蜜丸如梧桐子大，冷鹽湯吞二十圓，永除。又法：用煎烏頭蜜汁，以桂枝湯五合解之。飲三合不知，加五合。其知者如醉，以為中病。《續傳信方》：治陰毒傷寒，煩躁，迷悶不主悟人，急者用大附子一個，可半兩者，立劈作四片，生薑一大塊，立劈作三片，如中指長，糯米一撮，三味以水一升，煎取六合，去滓，如人體溫，頓服，厚衣覆之。或汗出，或不出，候心神定，別服水解散，太白通關散之類。不得與冷水，如渴，更將滓煎與吃。今人多用有效，故詳著之。
　　陳藏器云：側子，冷酒調服，治遍身風疹。
　　雷公云：側子，只是附子傍有小顆。附子，如棗核者是，宜生用。治風疹神妙也。木鱉子，只是諸喙附雄烏側中毗槵者，號曰木鱉子，不入藥用。若服之，令人喪目。
　　半夏
　　齊州
　　味辛，平，生微寒、熟溫，有毒。主傷寒寒熱，心下堅，下氣，咽喉腫痛，頭眩，胸脹咳逆，腸鳴，止汗，消心腹胸膈痰熱滿結，咳嗽上氣，心下急痛堅痞，時氣嘔逆，消癰，墮胎，療痿黃，悅澤面目。生令人吐，熟令人下。用之湯洗令滑盡。一名守田，一名地文，一名水玉，一名示姑。生槐里川谷。五月、八月採根，暴乾。射干為之使，惡皂莢，畏雄黃、生薑、乾薑、秦皮、龜甲，反烏頭。
　　陶隱居云：槐里屬扶風，今第一出青州，吳中亦有。以肉白者為佳，不厭陳久，用之皆先湯洗十許過，令滑盡，不爾，戟人咽喉。方中有半夏，必須生薑者，亦以制其毒故也。
　　《唐本》注云：半夏，所在皆有，生平澤中者，名羊眼半夏，圓白為勝，然江南者大，乃徑寸，南人特重之，頃來互用，功狀殊異。問南人，說苗乃是由跋，陶注云：虎掌極似半夏，注：由跋乃說鳶尾，於此注中似說由跋，二事混淆，陶終不識。
　　禹錫等按：《蜀本》云：熟可以下痰。又《圖經》云：苗一莖，莖端三葉，有二根相重，上小下大，五月採則虛小，八月採則實大。採得當以灰裛二日，湯洗暴乾之。
　　《藥性論》云：半夏，使，忌羊血、海藻、飴糖，柴胡為之使，有大毒。湯淋十遍去涎方盡，其毒以生薑等分制而用之。能消痰涎，開胃健脾，止嘔吐，去胸中痰滿，下肺#15氣，主咳結。新生，磨塗癰腫不消，能除瘤癭氣。虛如有痰氣，加而用之。
　　《日華子》云：味□、辛。治吐食反胃，霍亂轉筋，腸腹冷，痰瘧。
　　《圖經》曰：半夏，生槐里川谷，今在處有之，以齊州者為佳。二月生苗一莖，莖端出三葉，淺綠色，頗似竹葉而光，江南者葉似芍藥葉。根下相重生，上大下小，皮黃肉白。五月、八月內採根，以灰裛二日，湯洗暴乾。一云五月採者虛小，八月採者實大。然以圓白，陳久者為佳。其平澤生者甚小，名羊眼半夏。又由跋絕類半夏，而苗高近一二尺許，根如雞卵大，多生林下，或云即虎掌之小者，足以相亂。半夏主胃冷嘔噦，方藥之最要。張仲景治反胃嘔吐，大半夏湯：半夏三升，人參三兩，白蜜一升，以水一斗二升和，揚之二百四十遍，煮取三升半，溫服一升，日再。亦治膈間支飲。又主嘔吐，穀不得下，眩悸。半夏加茯苓湯：半夏一升，生薑半斤，茯苓三兩，切，以水七升，煎取一升，溫服之。又主心下悸。半夏麻黃圓：二物等分，末，蜜丸，大如小豆。每服三丸，日三服。其餘主寒厥赤丸，四逆嘔吐。附子梗米湯及傷寒方：用半夏一升，洗去滑，焙乾，搗末，小麥麵一升，合和，以水溲令熟，和如彈丸，以水煮令麵熟則藥成。初吞四五枚，日二，稍稍增至十五枚，旋煮旋服，覺疾減，欲更重合亦佳。禁食餳與羊肉。
　　雷公云：凡使，勿誤用傍□子，真似半夏，只是咬著微酸，不入藥用。若修事，半夏四兩，白芥子末二兩，頭醋六兩，二味攪令濁，將半夏投於中，洗三遍用之。半夏上有隙涎，若洗不爭，令人氣逆，肝氣怒滿。
　　《聖惠方》：治時氣，嘔逆不下食。用半夏半兩，浸洗七遍去滑，生薑一兩同剉碎，以水一大盞，煎至六分去滓，分二服，不計時候溫服。又方：治蝎瘻五孔皆通。半夏一分為末，以水調傅之。
　　《經驗後方》：正胃。半夏二兩，天南星二兩，右以為末，用水五升，入罈子內，與藥攪勻，浸一宿，去清水，焙乾，重研令細。每服水二盞，藥末二錢，薑三片，同煎至六分，溫服，至五服效。
　　《斗門方》：治胸膈壅滯，去痰開胃。用半夏淨洗焙乾，搗羅為末，以生薑自然汁和為餅子，用濕紙裹，於慢火煨令香熟。水兩盞，用餅子一塊如彈丸大，入鹽半錢，煎取一盞，溫服。能去胸膈壅逆，大壓痰毒及治酒食所傷，其功極驗。
　　《簡要濟眾》：治久積冷，不下食，嘔吐不止，冷在胃中。半夏五兩，洗過為末，每服三錢，白麵一兩，以水和搜，切作棋子，水煮麵熟為度。用生薑、醋和調服之。
　　《古今錄驗》：治喉痺。半夏末方寸匕，雞子一枚頭開竅子，去內黃白，盛淳苦酒令小滿，內半夏末著中，攪和雞子內，以鐶子坐之，於炭上煎，藥成置杯中，稍暖咽之。
　　錢相公《筐中方》：治竭螫人，取半夏以水研塗之，立止。
　　《梅#16師方》：治傷寒病啘不止。半夏熟洗乾末之，生薑湯服一錢匕。
　　《子母秘錄》：治小兒腹脹。半夏少許洗，搗末，酒和丸如粟米大。每服二丸，生薑湯吞下。不差，加之，日再服。又若以火炮之為末，貼臍亦佳。又方：治五絕。一曰自縊，二曰牆壓，三曰溺水，四曰魘魅，五曰產乳。凡五絕，皆以半夏一兩，搗篩為末，丸如大豆，內鼻孔中即愈。此是扁鵲法。
　　《御藥院》：治膈壅風痰。半夏不計多少，酸漿浸一宿，溫湯洗五七遍，去惡氣，日中曬乾，搗為末，漿水搜餅子，日中乾之，再為末。每#17入生腦子一錢，研勻，以漿水濃腳丸雞頭大。紗袋盛，通風處陰乾。每一丸，以好茶或薄荷湯下。
　　紫虛#18元君《南嶽夫人內傳》：治卒死。半夏末如大豆許，吹入鼻中。
　　《衍義》曰：半夏，今人知去痰，不言益脾，蓋能分水故也。脾惡濕，濕則濡而困，困則不能制水。《經》曰：水勝則瀉。一男子夜數如廁，或教以生薑一兩碎之，半夏湯洗，與大棗各三十枚，水一升，瓷瓶中慢火燒為熟水，時時呷，數日已。
　　虎掌
　　黃州　江州
　　味苦，溫、微寒，有大毒。主心痛，寒熱結氣，積聚伏梁，傷筋痿拘緩，利水道，除陰下濕，風眩。生漢中山谷及冤句。二月、八月採，陰乾。蜀漆為之使，惡莽草。
　　陶隱居云：近道亦有。形似半夏，但皆大，四邊有子如虎掌。今用多破之或三四片爾。方藥亦不正用也。
　　《唐本》注云：此藥是由跋宿者。其苗一莖，莖頭一葉，枝丫音鴉脥古協切莖。根大者如拳，小者如雞卵，都似扁柿，四畔有圓牙，看如虎掌，故有此名。其由跋是新根，猶大於半夏二三倍，但四畔無子牙爾。陶云：虎掌似半夏，即由來以由跋為半夏，釋由跋苗，全說鳶尾南人至今猶用由跋為半夏也。
　　禹錫等按：《蜀本圖經》曰：其莖端有八九葉，花生莖間。根周圍有牙，然若獸掌也。
　　《吳氏》云：虎掌，神農、雷公：苦，無毒。岐伯、桐君：辛，有毒。立秋，九月採。
　　《藥性論》云：虎掌，使，味甘。不入湯服，能治風眩目轉，主疝瘕腸痛，主傷寒時疾，強陰。
　　《圖經》曰：虎掌，生漢中山谷及冤句，今河北州郡亦有之。初生根如豆大，漸長大似半夏而扁，累年者，其根圓如寸，大者如雞卵。周回生圓牙二三枚，或五六枚。三四月生苗，高尺餘。獨莖上有葉如爪，五六出分布，尖而圓。一窠生七八莖，時出一莖作穗，直上如鼠尾。中生一葉如匙，裹莖作房，傍開一口，上下尖。中有花，微青褐色。結實如麻子大，熟即白色，自落布地，一子生一窠。九月苗殘取根，以湯入器中，漬五七日，湯冷乃易。日換三四遍，洗去涎，暴乾用之。或再火炮。今冀州人菜園中種之，亦呼為天南星。江州有一種草，葉大如掌，面青背紫，四畔有芽如虎掌，生三五葉如一本，冬青，治心痛寒熱積氣，不結花實，與此名同，故附見之。
　　由跋
　　主毒腫結熱。
　　陶隱居云：本出始興，今都下亦種之。狀如烏翣而布地，花紫色，根似附子。苦酒摩塗腫，亦效。不入餘藥。
　　《唐本》注云：由跋根，尋陶所注，乃是鳶尾根，即鳶頭也。由跋，今南人以為半夏，頓爾乖越，非惟不識半夏，亦不知由跋與鳶尾。
　　今按：陳藏器《本草》云：半夏高三#19尺，生澤中熟地，根如小指，正員，所謂羊眼半夏也。由跋苗高一二尺，似苣蒻，根如雞卵，生林下，所謂由跋也。
　　禹錫等按：《蜀本圖經》云：春抽一莖，莖端直八九葉，根圓扁而肉白也。
　　《圖經》曰：文具半夏條下。
　　鳶尾
　　味苦，平，有毒，主蠱毒邪氣，鬼疰諸毒，破癥瘕積聚，大水，下三蟲，療頭眩，殺鬼魅。一名烏園。生九疑山谷。五月釆。
　　陶隱居云：方家云是射干苗，無鳶尾之名。主療亦異，當別一種物。方亦有用鳶頭者，即應是其根，療體相似，而本草不顯之。
　　《唐本》注云：此草葉似射干而闊短，不抽長莖，花紫碧色。根似高良薑，皮黃肉白，有小毒。嚼之戟人咽喉，與射干全別。人家亦種，所在有之。射干花紅，抽莖長，根黃有臼。今陶云由跋，正說鳶尾根莖。
　　禹錫等按：《蜀本》云：此草名鳶尾，根名鳶頭，亦謂之鳶根。又《圖經》：葉似射干，布地生。黑根似高良薑而節大，數個相連。今所在皆有。九月、十月採根，日乾。
　　陳藏器云：鳶尾，主飛尸，游蠱著喉中，氣欲絕者。以根削去皮，內喉中，摩病處，令血出為佳。
　　大黃將軍
　　蜀州
　　味苦，寒、大寒，無毒。主下瘀血，血閉，寒熱，破癥瘕積聚，留飲宿食，蕩滌腸胃，推陳致新，通利水穀，調中化食，安和五臟，平胃下氣，除痰實，腸間結熱，心腹脹滿，女子寒血閉脹，小腹#20諸老血留結。一名黃良。生河西山谷及隴西。二月、八月採根，火乾。得芍藥、黃芩、牡蠣、細辛、茯苓療驚恚怒，心下悸氣。得消石、紫石英、桃人療女子血閉。黃芩為之使，無所畏。
　　陶隱居云：今採益州北部汶山及西山者，雖非河西、隴西，好者猶作紫地錦色，味甚苦澀，色至濃黑。西川陰乾者勝。北部日乾，亦有火乾者，皮小焦，而耐蛀堪久。此藥至勁利，粗者便不中服，最為俗方所重。道家時用以去痰疾爾，非養性所須也。將軍之號，當取其駿快矣。
　　《唐本》注云：大毒#21，性濕潤而易壞蛀，火也易#22佳。二月、八月日不烈，恐不時燥，即不堪矣。葉、子、莖并似羊蹄，但粗長而厚。其根細者亦似宿羊蹄，大者乃如碗，長二尺。作時燒石使熱，橫寸截，著石上煿之，一日微燥，乃繩穿眼之，至乾為佳。幽、并已北漸細，氣力不如蜀中者。今出宕州、涼州、羌、蜀地皆有。其莖味酸，堪生啖。亦以解熱，多食不利人。陶稱蜀地者不及隴西，誤矣。
　　今按：陳藏器《本草》云：大黃，用之當分別其力。若取和厚深沉，能攻病者，可用蜀中似牛舌片緊硬者；若取瀉泄駿快，推陳去熱，當取河西錦紋者。凡有蒸、有生、有熟，不得一概用之。
　　禹錫等按：《蜀本》云：葉似蓖麻，根如大芋，傍生細根如牛蒡，小者亦似羊蹄。又云：《圖經》云：高六七尺，莖脆。
　　《藥性論》云：蜀大黃，使，去寒熱，忌冷水，味苦、甘。消食，鍊五臟，通女子經候，利水腫，能破痰實，冷熱，結聚宿食，利大小腸，貼熱毒腫，主小兒寒熱時疾，煩熱蝕膿，破留血。
　　《日華子》云：宣通一切氣，調血脈，利關節，泄壅滯水氣，四肢冷熱不調，瘟瘴熱疾，利大小便。并傅一切瘡癤癰毒。廓州馬蹄峽中者次之。
　　《圖經》曰：大黃，生河西山谷及隴西，今蜀川、河東、陝西州郡皆有之，以蜀川錦文者佳。其次秦隴來者，謂之土蕃大黃。正月內生青葉，似蓖麻，大者如扇。根如芋，大者如碗，長一二尺。傍生細根如牛蒡，小者亦如芋。四月開黃花，亦有青紅似蕎麥花者。莖青紫色，形如竹。二月、八月採根，去黑皮，火乾。江淮出者曰土大黃，一月開黃花，結細實。又鼎州出一種羊蹄大黃，療疥瘙又甚效。初生苗葉如羊蹄，累年長大，即葉似商陸而狹尖。四月內於押條上出穗，五七莖相合，花葉同色。結實如蕎麥而輕小，五月熟即黃色，亦呼為金蕎麥。三月採苗，五月收實，并陰乾。九月採根，破之亦有錦文，日乾之。亦呼為土大黃。凡收大黃之法，蘇恭云：作時燒石使熱，橫寸截，著石上煿之，一日微燥，乃繩穿眼之至乾。今土大黃，往往作橫片，曾經火爆。蜀大黃乃作緊片如牛舌形，謂之牛舌大黃。二者用之皆等。《本經》稱大黃推陳致新，其效最神。故古方下積滯多用之。張仲景治傷寒，用處尤多。又有三物備急圓，司空裴秀為散，用療心腹諸疾，卒暴百病。其方用大黃、乾薑、巴豆各一兩，須精好者，搗篩，蜜和，更搗一千杵，圓如小豆，服三圓，老小斟量之。為散不及圓也。若中惡客忤，心腹脹，卒痛如錐刀刺痛，氣急口噤，停尸卒死者，以暖水若酒服之。若不下，捧頭起灌令下喉，須臾差。未知，更與三丸，腹當鳴轉，即吐下，便愈。若口已噤，亦須拆齒灌之，藥入喉即差。崔知悌療小兒無辜閃癖，瘰癧，或頭乾黃聳，或乍痢乍差，諸狀多者，皆大黃煎主之。大黃九兩，錦文新實者，若微朽#23即不中用，削去蒼皮乃秤，搗篩為散。以上好米醋三升和之，置銅碗中，於大鐺中浮湯上，炭火煮之，火不用猛，又以竹木篦攪藥，候任丸乃停，於小瓷器中貯。兒年三歲一服七圓，如梧桐子，日再服，常#24以下青赤膿為度。若不下膿，或下膿少者，稍加圓。下膿若多者圓又須減。病重者或至七八劑方盡根本。大人、小兒，以意量之。此藥惟下膿宿結，不令兒利。須禁食毒物，食乳者乳母亦同忌法。崔元亮《海上方》治腰腳冷風氣。以大黃二大片，切如棋子，和少酥炒令酥，盡入藥中，切不得令黃焦則無力，搗篩為末，每日空腹以水大三合，入生薑兩片如錢，煎十餘沸去薑，取大黃末兩錢，別置碗子中，以薑湯調之，空腹頓服。如有餘薑湯，徐徐呷之令盡，當下冷膿及惡物等，病即差止。古人用藥毒攻病，必隨人之虛實而處置，非一切而用也。姚僧垣初仕梁，武帝因發熱欲服大黃。僧垣曰：大黃乃是快藥，至尊年高，不可輕用。帝勿#25從，幾至委頓。元帝常有心腹疾，諸醫咸謂宜用平藥，可漸宣通。僧垣曰：脈洪而實，此有宿妨，非用大黃無差理。帝從而遂愈。以此言之，今醫用一毒藥而攻眾病，以偶中病，便謂此方之神奇；其差誤，乃不言用藥之失，如此者眾矣，可不戒哉？
　　《唐本》注云：葉似蓖麻，根如大芋，傍生細根如牛蒡。《圖經》云：高六七尺，莖脆味酸，醒酒。
　　雷公云：凡使，細剉，內文如水旋斑緊重，剉蒸，從巳至未，曬乾，又灑臘水蒸，從未至亥。如此蒸七度。曬乾，卻灑薄蜜水再蒸一伏時，其大黃擘如烏膏樣。於日中曬乾用之為妙。
　　《聖惠方》：治時氣發豌豆瘡。用川大黃半兩微炒，以水一大盞煎至七分，去滓，分為二服。又方：熱病狂語及諸黃。用川大黃五兩剉炒微赤，搗為散，用臘月雪水五升煎如膏，每服不計時候，冷水調下半匙。
　　《外臺秘要》：療癖方。大黃十兩，杵篩，醋三升，和勻，白蜜兩匙煎，堪丸如梧桐子大。一服三十圓，生薑湯吞下，以利為度，小者減之。
　　《千金方》：治產後惡血衝心，或胎衣不下，腹中血塊等。用錦紋大黃一兩，杵羅為末，用頭醋半升同熬成膏，圓如梧桐子大。患者用溫醋七分盞化五圓，服之，良久下。亦治馬墜內損。
　　《千金翼》：治婦人血癖痛。大黃三兩搗篩，以酒二升，煮十沸，頓服。
　　《經驗後方》：治風熱疏積熱風壅，消食，化氣導血，大解壅滯。大黃四兩，牽牛子四兩，半生半熟，為末，煉蜜圓如梧桐子大，每服茶下一十圓，如要微動，吃十五圓。冬月中最宜服，并不搜攪人。
　　《梅師方》：治卒外腎偏腫疼痛。吃矯、大黃末醋和塗之，乾即易之。
　　《斗門方》：治腰痛。用大黃半細兩，更入生薑半兩，同切如小豆大，於鐺內炒令黃色，投水兩碗，至五更初頓服，天明取下。腰間惡血物用盆器盛如雞肝樣，即止。
　　《簡要濟眾》：治吐血。川大黃一兩，搗羅為散。每服一錢，以生地黃汁一合，水半盞，煎三五彿，無時服。
　　《廣利方》：治骨節熱，積慚黃瘦。大黃四分，以童子小便五大合，煎取四，去滓，空心分為二服，如人行四五里再服。
　　《傷寒類要》：療急黃病。大黃粗切二兩，水三升半，漬一宿，平旦煎絞汁二升半，內芒消二兩絞服，須臾當快利。
　　姚和眾：治小兒腦熱常閉目。大黃一分粗#26剉，以水三合浸一宿，一歲兒每日與半合，服餘者塗頂上，乾即再塗。
　　《別說》云：謹按大黃收時，皆以火燒石煿乾。欲速貨賣，更無生者，用之不須更多炮炙，少蒸煮之類也。
　　《衍義》曰：大黃，損益前書已具。仲景治心氣不足，吐血、衄血。瀉心湯用大黃、黃芩、黃連。或曰：心氣不足矣，而不用補心湯，更用瀉心湯#27？答曰：若心氣獨不足，則不當須吐衄也。此乃邪熱，因不足以客之，故吐衄。以苦泄其熱，就以若補其心，蓋兩全之。有是證者用之無不效。量虛實用之。
　　葶藶
　　曹州　丹州　成德軍
　　味辛、苦，寒、大寒，無毒。主癥瘕積聚結氣，飲食寒熱，破堅逐邪，通利水道，下膀胱水，伏留熱氣，皮間邪水上出，面目浮腫，身暴中風熱痱音沸癢，利小腹。久服令人虛。一名丁歷，一名蕇音典蒿，一名大室，一名大適。生藁城平澤及田野。立夏後採實，陰乾。得酒良。榆皮為之使，惡僵蠶、石龍芮。
　　陶隱居云：一出彭城者最勝，今近#28道亦有。母則公薺，子細黃至苦，用之當熬。
　　今按：此藥亦療肺壅上氣咳嗽，定喘促，除胸中痰飲。
　　禹錫等按：《蜀本》云：苗似薺苨，春末生，高二三尺，花黃，角生子黃細。五月熟，採子暴乾。
　　《藥性論》云：葶藶，臣，味酸，小毒。能利小便，抽肺氣上喘息急，止嗽。
　　《爾雅》云：蕇，葶藶。注：實、葉皆似芥，一名狗薺。
　　《日華子》云：利小腸，通水氣虛腫。
　　《圖經》曰：葶藶，生藁城平澤及田野，今京東、陝西、河北州郡皆有之，曹州者本#29勝。初春生苗葉，六七寸，有似薺。根白，枝莖俱青。三月開花，微黃。結角，子偏#30小如黍米微長，黃色。立夏後採實，暴乾。《月令》：孟夏之月，靡草死。許慎、鄭康成注皆云：靡草，薺、葶藶之屬是也。至夏則枯死，故比時採之。張仲景治肺癰，喘不得臥，葶藶大棗瀉肺湯主之。葶藶炒黃色，搗末為圓，大如彈子。每服用大棗二十枚，水三升，煎之取二升，然後內一彈丸更煎，取一升，頓服之。支飲不得息亦主之。《崔知悌方》：療上氣嗽，長引氣不得臥，或遍體氣腫，或單面腫，或足腫，并主之。葶藶子三升，微火熬，搗篩為散，以清酒五升漬，冬七日，夏三日。初服如桃許大，日三夜一，冬日二夜二。量其氣力，取微利一二為度。如患急困者，不得待日滿，亦可以綿細絞。即服其葶藶單莖向上，葉端出角，角粗且短。又有一種苟芥草，葉近根下作奇，生角細長。取時必須分別前件二種也。又《篋中方》治嗽含膏丸：曹州葶藶子一兩，紙襯熬令黑，知母一兩，貝母一兩，三物同搗篩，以棗肉半兩，別銷沙糖一兩半，同入藥中和為丸，大如彈#31丸。每服以新綿裹一丸，含之徐徐咽津，甚者不過三丸。今醫亦多用。
　　雷公云：凡使，勿用赤鬚子，真相似葶藶子，只是味微甘苦。葶藶子入項苦。凡使，以糯米相合，於焙上，微微焙，待米熟，去米，單搗用。
　　《聖惠方》：治上氣喘急，遍身浮腫。用甜葶藶一升，隔紙炒令紫色，搗令極細，用生絹袋盛，以清酒五升浸三日後，每服抄一匙，用粥飲調下，日三四服。
　　《外臺秘要》：治食飲不得息。葶藶子三兩，熬令黃，搗為末，以水三升煮，大棗三十枚，得汁一升內藥中。每服如棗大，煎取七合，頓服。
　　《千金方》：治腹脹積聚癥瘕。葶藶子一升熬#32，以酒五升浸七日，日服三合。
　　《千金翼》：治頭風。搗葶藶子，以湯淋取汁洗頭止#33。
　　《經驗方》：河東裴氏傳經效，治水腫及暴腫。葶藶三兩，杵六千下，令如泥。即下漢防己末四兩，取綠頭鴨就臼中截頭瀝血於臼中，血盡，和鴨頭更搗五千下，圓如梧桐子。甚者，空腹白湯下十圓，稍可五圓，頻服，五日止。此藥利小便，有效如神。
　　《梅師方》：治遍身腫浮，小便澀。葶藶子二兩，大棗二十枚，以水一大升，煎取一小升，去棗，內葶藶於棗汁煎丸如梧桐子，飲下十圓。又方：治肺壅氣喘急不得臥。葶藶子三兩炒，大棗三十枚，水三升煮棗，取二升，又煎取一升去滓，併二服。
　　《簡要濟眾》：治小兒水氣腹腫，兼下痢膿血，小便澀。葶藶子半兩，微#34炒搗如泥，以棗肉和搗為圓如綠豆大。每服五圓，棗湯下，空心、晚下#35量兒大小，加減服之。
　　《續十全方》：治一切毒，入腹不可療及馬汗。用葶藶子一兩炒研，以水一升浸湯服，取下惡血。
　　《崔氏》：治水氣。葶藶三兩，以物盛，飯上蒸令熟，即搗萬杵，若圓得如梧桐子，不須蜜和。一服五圓，漸加至七圓，以得微利即佳。不可多服，令人不甚美食。若氣發，服之，得利，氣下定即停。此方治水氣無比。蕭駙馬患水腫，惟服此得差。
　　《傷寒類要》：治腎痺唇乾，以葶藶主之。
　　《子母秘錄》：治小兒白禿。葶藶搗末，以湯洗訖塗上。
　　姚和眾：治孩兒蛔蟲。葶藶子一分，生為末用，以水三合，煎取一合，一日服盡。
　　《聖惠》：又方：治支飲久不差，大腹水腫，喘促不止。用甜葶藶三兩，隔紙炒令紫色，搗如膏。每服圓如彈子大，以水一中盞，入棗四枚，煎至五分去滓，非時服。
　　《衍義》曰：葶藶，用子。子之味有甜、苦兩等，其形則一也。然既言味辛、苦，即甜者不復更入藥也。大概治體皆以行水走泄為用，故曰久服令人虛。蓋取苦泄之義，其理甚明。《藥性論》所說盡矣，但不當言味酸。
　　桔梗
　　解州　成州　和州
　　味辛、苦，微溫，有小毒。主胸脅痛如刀刺，腹滿腸鳴幽幽，驚恐悸氣，利五臟腸胃，補血氣，除寒熱風痺，溫中消穀，療喉咽痛，下蠱毒。一名利如，一名房圖，一名白藥，一名梗草，一名薺苨。生嵩高山谷及冤句。二月#36採根，暴乾。節皮為之使。得牡蠣、遠志，療恚怒。得消石、石膏，療傷寒。畏白及、龍眼、龍膽。
　　陶隱居云：近道處處有，葉名隱忍。二三月生，可煮食之。桔梗療蠱毒甚驗，俗方用此，乃名薺苨。今別有薺苨，能解藥毒，所謂亂人參者便是。非此桔梗，而葉甚相似。但薺苨葉下光明、滑澤、無毛為異，葉生又不如人參相對者爾。
　　《唐本》注云：人參，苗似五加闊短，莖圓，有三四椏，椏頭有五葉。陶引薺苨亂人參，謬矣。且薺苨、桔梗，又有葉差互者，亦有葉三四對者，皆一莖直上，葉既相亂，惟以根有心、無心為別爾。
　　禹錫等按：《藥性論》云：桔梗，臣，味苦，平，無毒。能治#37下痢，破血，去積氣，消積聚痰涎，主肺氣氣促嗽逆，除腹中冷痛，主中惡及小兒驚癇。
　　《日華子》云：下一切氣，止霍亂轉筋，心腹脹痛，補五勞，養氣，除邪辟瘟，補虛，消痰破癥瘕，養血排膿，補內漏及喉痺，□毒。以白粥解之。
　　《圖經》曰：桔梗，生嵩高山谷及冤句，今在處有之。根如小指大，黃白色。春生苗，莖高尺餘。葉似杏葉而長橢，四葉相對而生，嫩時亦可煮食之。夏開花紫碧色，頗似牽牛子也，秋後結子。八月採根，細剉暴乾用。葉名隱忍。其根有心，無心者乃薺苨也。而薺苨亦能解毒，二物頗相亂。但薺苨葉下光澤無毛為異。關中桔梗，根黃#38，頗似蜀葵根。莖細，青色。葉小，青色，似菊花葉。古方亦單用之。《古今錄驗》療卒中蠱下血如雞肝者，晝夜出血石餘，四臟皆損，惟心未毀，或鼻破待死者。取桔梗搗屑，以酒服方寸匕，日三。不能下藥，以物校口開灌之。心中當煩，須臾自定，服七日止。當食豬肝臛以補之，神良。《集驗方》療胸中滿而振寒，脈數，咽燥，不渴，時時出濁唾腥臭，久久吐膿如粳米粥，是肺癰。治之以桔梗、甘草各二兩炙，以水三升，煮取一升。分再服，朝暮吐膿血則差也。
　　雷公云：凡使，勿用木梗，真似桔梗，咬之只是腥澀不堪。凡使，去頭上尖硬二三分已來，并兩畔附枝子。於槐砧上細剉，用百合水浸一伏時，漉出，緩火熬令乾用。每修事四兩，用生百合五分搗作膏，投於水中浸。
　　《聖惠方》：治馬喉痺并毒氣壅塞。用桔梗二兩去蘆頭剉，以水三大盞，煎至一盞，去滓，不計時分溫三服。又方：妊娠中惡，心腹疼痛。用桔梗一兩細剉，水一中盞，入生薑三片，煎至六分去滓，非時溫服。
　　《外臺秘要》：治卒客忤停尸不能言者。燒桔梗一兩，末，米飲服，仍吞麝香如豆大許，佳。
　　《千金方》：治喉閉并毒氣。桔梗二兩，水三升，煮取一升，頓服。又方：鼻衄方。桔梗為末，水服方寸匕，日四五，亦止吐下血。
　　《百一方》：若被打擊，瘀血在腸內，久不消，時發動者。取桔梗末，熟水下刀圭。
　　《經驗後方》：治骨曹風，牙疼腫。桔梗為末，棗穰和圓如皂子大，綿裹咬之。腫則荊芥湯漱之。
　　《簡要濟眾》：治痰嗽不定喘急。桔梗一兩半，搗羅為散，用童子小便半升，煎取四合，去滓溫服。
　　《子母秘錄》：治小兒卒客忤死。燒桔梗，末三錢匕，飲服。
　　杜壬：治上焦有熱，口舌咽中生瘡，嗽有膿血。桔梗一兩，甘草二兩，右為末，每服二錢，水一盞，煎六分去滓，溫服，食後細呷之，亦治肺壅。
　　《梅師方》：治卒蠱毒，下血如鵝肝，晝夜不絕，臟腑敗壞。桔梗搗汁，服七合佳。
　　《衍義》曰：桔梗，治肺熱氣奔促、嗽逆，肺癰排膿。陶隱居云：俗方用此，乃名薺苨。今別#39薺苨，所謂亂人參者便是，非此桔梗也。《唐本》注云：陶引薺苨亂人參，謬矣。今詳之非也。隱居所言，其意止以根言之，所以古亂人參。《唐本》注卻以苗難之，乃本注誤矣。
　　莨音浪菪音蕩
　　秦州
　　味苦、甘，寒，有毒。主齒痛出蟲，肉痺拘急，使人健行，見鬼，療癲狂風癇，顛倒拘孿。多食令人狂走。久服輕身，走及奔馬，強志益力，通神。一名橫唐，一名行唐。生海濱川谷及雍州。五月採子。
　　陶隱居云：今處處有。子形頗似五味核而極小。惟入療顛狂方用，尋此乃不可多食過劑爾。久服自無嫌，通神健行，足為大益，而《仙經》不見用。今方家多作狼唐。
　　今按：陳藏器《本草》雲：莨菪子，主痃癖，安心定志，聰明耳目，除邪逐風，變白，性溫不寒，取子暴乾。隔日空腹水下一指捻勿令子破，破即令人發狂。亦用小便浸之令吸#40，小便盡曝乾，依前服之。
　　禹錫等按：《蜀本圖經》云：葉似王不留行、菘藍等。莖、葉有細毛，花白，子殼作罌子形，實扁細，若粟米許，青黃色。所在皆有。六月、七月採子，日乾。
　　《藥性論》云：莨菪亦可單用，味苦、辛，微熱，有大毒。生能瀉人見鬼，拾針狂亂。熟炒止冷瀉，主齒痛，蚛牙孔。子，咬之蟲出。石灰清煮一伏時，掬出，去牙暴乾，以附子、乾薑、陳橘皮、桂心、厚朴為圓，去一切冷氣，積年氣痢，甚溫暖。熱發用綠豆汁解之。焦炒碾細末，治下部脫肛。
　　《日華子》云：溫，有毒。甘草、升麻、犀角并能解之。燒熏蚛牙及洗陰汗。
　　《圖經》曰：莨菪子，生海濱川谷及雍州，今處處有之。苗莖高二三尺許。葉似地黃、王不留行、紅藍等，而三指闊。四月開花，紫色。苗、莢、莖有白毛。五月結實，有殼作罌子狀，如小石榴。房中子至細，青白如米粒。一名天仙子。五月採子，陰乾。謹按《本經》云：莨菪性寒，後人多云大熱。而《史記˙淳於意傳》云：淄川王美人懷子而不乳，意飲以莨菪藥一撮，以酒飲之，旋乳。且不乳豈熱藥所治？又古方主#41卒癲狂又#42多單用莨菪，不知果性寒邪？《小品》載治癲狂方云：取莨菪三升作末，酒一升漬數日，出搗之，以向汁和絞去滓，湯上煎令可圓服，如小豆三圓，日三。當覺口面急，頭中有蟲行，額及足手有赤色處，如此便是差候。未知再服，取盡神良。又《篋中方》主腸風，莨菪煎：取莨菪實一升，治之。暴乾搗篩，生薑半斤取汁，二物相和，銀鍋中更以無灰酒二升投之，上火煎令如稠餳，即旋投酒，度用酒可及五升以來，即止煎。令可圓如梧子。每旦酒飲通下三圓，增至五七圓止。若圓時枯手，則菟絲粉襯隔。煎熬切戒火緊，則藥易焦而失力矣。初服微熱，勿怪。疾甚者，服過三日，當下利。疾去，利亦止。絕有效。
　　雷公云：凡使，勿令使蒼冥子，其形相似，只是服無效，時人多用雜之。其蒼冥子，色微赤，若修事十兩，以頭醋一鎰，煮盡醋為度。別用黃牛乳汁浸一宿，至明看牛乳汁#43黑，即是莨菪子，大毒。曬乾別搗重篩用。勿誤服，衝人心大煩悶，眼生暹火。
　　《別說》云：謹按：莨菪之功，未見如所說，而其毒有甚，煮一二日而牙方生，用者宜審之。
　　草蒿
　　味苦，寒，無毒。主#44疥瘙痂癢惡瘡，殺虱，留熱在骨節間，明目。一名青蒿，一名方潰。生華陰川澤。
　　陶隱居云：處處有之。即今青蒿，人亦取雜香菜食之。
　　《唐本》注云：此蒿生挼傅金瘡，大止血生肉，止疼痛，良也。
　　今按：陳藏器《本草》云：草蒿主鬼氣尸疰復#45連，婦人血氣，腹內滿及冷熱久痢。秋冬用子，春夏用苗，并搗絞汁服。亦暴乾為末，小便中服。如覺冷，用酒煮。又燒為灰，紙八九重淋取汁，和石灰去息肉、黶子。
　　禹錫等按：《蜀本圖經》云：葉似茵蔯蒿而背不白，高四尺許。四月、五月採苗，日乾。江東人呼為□蒿，為其臭似□，北人呼為青蒿。
　　《爾雅》云：蒿，菣。釋曰：蒿一名菣。《詩˙小雅》云：食野之蒿。陸機云：青蒿也。荊、豫之間，汝南、汝陰皆云菣。孫炎云：刑楚之間謂蒿為菣。郭云：今人呼青蒿香中炙啖者為菣是也。
　　《日華子》云：青蒿，補中益氣，輕身補虛，駐顏色，長毛髮，髮黑不老，兼去蒜髮，心痛，熱黃。生搗汁服并傅之，瀉痢。飯飲調末五錢匕，燒灰和石灰煎，治惡毒瘡并莖亦用。又云：子味甘，冷，無毒。明目，開胃。炒用治勞，壯健人。小便浸之治惡瘡疥癬風疹，殺虱煎洗。又云：臭蒿子，涼，無毒。治勞，下氣開胃，止盜汗及邪氣鬼毒。又名草蒿。
　　《圖經》曰：草蒿，即青蒿也。生華陰川澤，今處處有之。春生苗，葉極細嫩，時人亦取雜諸香菜食之。至夏高三五尺。秋後開細淡黃花，花下便結子，如粟米大，八九月間採子，陰乾。根、莖、子、葉并入藥用，乾者炙作飲香尤佳。青蒿亦名方潰。凡使子勿使葉，使根勿使莖，四者若同，反以成疾。得童子小便浸之，良。治骨蒸熱勞為最。古方多單用者。葛氏治金刃所傷。取青蒿搗傅上，以帛裹創血止即愈。崔元亮《海上方》：療骨蒸鬼氣。取童子小便五大斗澄過，青蒿五斗，八九月採，帶子者最好，細剉，二物相和，內好大釜中，以猛火煎，取三大斗去滓，淨洗令乾，再瀉汁安釜中，以微火煎，可取二大斗，即取豬膽十枚相和，煎一大斗半，除火待冷，以新瓷器盛。每欲服時，取甘草二三兩熟炙，搗末，以煎和搗一千杵為圓，空腹粥飲下二十圓，漸增至三十圓止。
　　雷公云：凡使，惟中為妙，到膝即仰，到腰即俯。使子勿使葉，使根勿使莖，四件若同使，翻然成痼疾。採得葉不計多少，用七歲兒七個溺浸七日七夜後，漉出，曬乾用之。
　　《食療》云：青蒿，寒。益氣長髮，能輕身補中，不老明目，煞風毒。搗傅瘡上，止血生肉。最早，春便生，色白者是。自然香醋淹為菹，益人。治骨蒸，以小便漬一兩宿，乾，末為圓，甚去熱勞。又，鬼氣，取子為末，酒服之方寸匕，差。燒灰淋汁，和石灰煎，治惡瘡瘢靨。
　　《百一方》：治蜂螫人。嚼青蒿傅瘡上，即差。
　　《斗門方》：治丈夫勞瘦。青蒿細剉，水三升，童子小便五升同煎，取一升半去滓，入器中煎成膏，圓如梧桐子大，空心，臨臥以溫酒吞下二十圓。
　　《衍義》曰：草蒿，今青蒿也。在處有之，得春最早，人剔以為蔬，根赤葉香。今人謂之青蒿，亦有所別也。但一類之中，又取其青色者。陝西、綏、銀之間有青蒿。在蒿叢之間，時有一兩窠，迥然青色，土人謂之為香蒿。莖、葉與常蒿一同，但常蒿色淡青，此蒿色深青，故氣芬芳。恐古人所用以深青者為勝，不然，諸蒿何嘗不青。
　　旋覆花
　　隨州
　　味鹹、甘，溫、微冷利，有小毒。主結氣脅下滿，驚悸，除水，去五臟間寒熱，補中下氣，消胸上痰結，唾如膠漆，心脅痰水，膀胱留飲，風氣濕痺，皮間死肉，目中眵音嗤音蔑，利大腸，通血脈，益色澤。一名戴椹，一名金沸草，一名盛椹。其根主風濕。生平澤川谷。五月採花，日乾，二十日成。
　　陶隱居云：出近道下濕地，似菊花而大。又別有旋葍根，出河南，來北國亦有，形似芎藭，惟合旋葍膏用之，餘無所入，非此覆花根也。
　　《唐本》注云：旋覆根在中品。陶云：苗似薑，根似高良薑而鈿，此是山薑。證不是旋覆根。今復道從北國來，似芎藭，芎藭與高良薑全無仿佛爾。
　　禹錫等按：《蜀本圖經》云：旋覆花，葉似水蘇，花黃如菊。今所在皆有，六月至九月採花。
　　《藥性論》云：旋覆花，使，味甘，無毒。主肋脅氣下，寒熱水腫，主治膀胱宿水，去逐大腹，開胃，止嘔逆不下食。
　　《爾雅》云：蕧，盜庚。注：旋覆似菊。疏：復，一名盜庚也。
　　蕭炳云：旋覆用花，葍旋用根。
　　《日華子》云：無毒。明目，治頭風，通血脈。葉止金瘡血。
　　《圖經》曰：旋覆花，生平澤川谷，今所在有之。二月已後生苗，多近水傍，大如紅藍而無刺，長一二尺已來，葉似柳，莖細。六月開花似菊花，銅錢大，深黃色。上黨田野人呼為金錢花；七月、八月採花。暴乾，二十日成。今近都人家園囿所蒔金錢花，花、葉并如上說，極易繁盛，恐即旋覆也。張仲景治傷寒汗下後，心下痞堅，噫氣不除，有七物旋覆代赭湯；雜治婦人，有三物旋覆湯。胡洽有除痰飲在兩脅脹滿等疾，旋覆花圓用之者尤多也。
　　雷公雲：凡採得後，去裏花蕊殼皮并蒂子，取花蕊蒸，從巳至午，曬乾用。
　　《外臺秘要》：《救急》續斷筋法：取旋覆花草根淨洗土搗，量瘡大小傅之。日一二易，以差為度。又方：破斫筋斷者。以旋覆根搗汁瀝瘡中，仍用滓封瘡上，十五日，即斷筋便續。此方出蘇景仲家獠奴用，效。
　　《經驗後方》：治中風及壅滯。以旋覆花洗塵令淨，搗末，煉蜜圓如梧桐子大。夜臥以茶湯下五圓至七圓、十圓。
　　《梅師方》：治金瘡止血，搗旋覆花苗傅瘡即止。
　　《衍義》曰：旋覆花，葉如大菊，又如艾蒿。七八月有花，大如梧桐子，花淡黃綠，繁茂，圓而覆下，亦一異也。其香過如菊，行痰水，去頭目風。其味甘、苦、辛，亦走散之藥也。其旋花，四月、五月有花，別一種，非此花也。第八卷已具之。
　　圖經衍義本草卷之十六　竟
　　#1拆：晦明軒本作『坼』。下仿此。
　　#2了：原作『子』，據晦明軒本改。
　　#3漬：原作『清』，據晦明軒本改。
　　#4毒：晦明軒本作『熱』。
　　#5採：晦明軒本作『正月二月採』。
　　#6旋：晦明軒本『旋』下有『添』字。
　　#7灸：晦明軒本作『灰』。
　　#8裂：原作『烈』，據晦明軒本改。
　　#9斗：晦明軒本作『升』。
　　#10天：原作『大』，據晦明軒本改。
　　#11制：原作『刺』，據晦明軒本改。
　　#12此：原作『比』，據晦明軒本改。
　　#13曬：原作『麗』，據晦明軒本改。
　　#14子：原與上『同』字誤倒，據晦明軒本乙正。
　　#15肺：原作『腳』，據晦明軒本改。
　　#16梅：晦明軒本作『深』。
　　#17每：晦明軒本『每』下有『五兩』二字。
　　#18虛：晦明軒本作『靈』。
　　#19三：晦明軒本作『一二』。
　　#20腹：晦明軒本『腹』下有『痛』字。
　　#21毒：晦明軒本作『黃』。
　　#22也易：晦明軒本作『乾乃』。
　　#23朽：原作『柏』，據晦明軒本改。
　　#24常：晦明軒本作『當』。
　　#25勿：晦明軒本作『弗』。
　　#26粗：原作『廢』，據晦明軒本改。
　　#27湯：晦明軒本『湯』下有『何也』二字。
　　#28近：原作『迫』，據晦明軒本改。
　　#29本：晦明軒本作『尤』。
　　#30偏：晦明軒本作『扁』。
　　#31彈：原作『脾』，據晦明軒本改。
　　#32熬：原作『然』，據晦明軒本改。
　　#33止：晦明軒本作『上』。
　　#34微：原作『徵』，據晦明軒本改。
　　#35下：晦明軒本作『後』。
　　#36二月：晦明軒本作『二八月』。
　　#37治：原脫，據晦明軒本補。
　　#38黃：晦明軒本作『苗』，連下讀。
　　#39別：晦明軒本『別』下有『有』字。
　　#40吸：晦明軒本作『泣』。
　　#41主：原作『王』，據晦明軒本改。
　　#42又：晦明軒本作『亦』。
　　#43浸一宿，至明看牛乳汁：此九字原脫，據晦明軒本補。
　　#44主：原作『王』，據晦明軒本改。
　　#45復：晦明軒本作『伏』。
　　圖經衍義本草卷之十七
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部下品之上#1
　　藜蘆
　　解州　解州
　　味辛、苦，寒、微寒，有毒。主蠱毒，咳逆，泄痢腸澼，頭瘍疥瘙惡瘡，殺諸蠱毒，去死肌，療噦逆，喉痺不通，鼻中息肉，馬刀爛瘡。不入湯。一名蔥苒，一名蔥菼音毯，一名山蔥。生太山山谷。三月採根，陰乾。黃連為之使，反細辛、芍藥、五參，惡大黃。
　　陶隱居云：近道處處有，根下極似蔥而多毛。用之止剔取根，微炙之。
　　禹錫等按：《蜀本圖經》云：葉似鬱金、秦膠、蘘荷等，根若龍膽，莖下多毛。夏生冬凋枯。今所在山谷皆有。八月採根，陰乾。
　　《吳氏》云：藜蘆，一名蔥葵，一名豊蘆，一名蕙葵。神農、雷公：辛，有毒。岐伯：鹹，有毒。季氏：大毒，大寒。扁鵲：苦，有毒。大葉，根小相連。
　　《范子》曰：藜蘆出河東，黃白者善。
　　《藥性論》云：藜蘆，使，有大毒。能主上氣，去積年膿血，泄瀉，惡風瘡疥癬頭禿，殺蟲。
　　《圖經》曰：藜蘆，生太山山谷，今陝西、山南東西州郡皆有之。三月採苗。葉青，似初出棕心，又似車前。莖似蔥白，青紫色，高五六寸，有黑皮裹莖，似棕皮。其花肉紅色。根似馬腸根，長四五寸許，黃白色。二月、三月採根，陰乾。有此二種：一種水藜蘆，莖葉大同，是生在近水溪澗石上，根鬚百餘莖，不中入藥用；今用者名蔥白藜蘆，根鬚甚少，只是三#2二十莖，生高山者為佳。均州土俗亦呼為鹿蔥。此藥大吐上膈風痰，暗風癇病，小兒□齁，用錢匕一字，則惡吐人。又用通頂令人嚏，而古今本草云療嘔逆，其效未詳。今萱草亦謂之鹿蔥，其類全別。主療亦不同爾。
　　雷公云：凡採去頭，用糯米泔汁煮，從巳至未，出，曬乾用。
　　《聖惠方》：治黑痣生於身面上。用藜蘆灰五兩，水一大碗，淋灰汁於銅器中盛，以重湯煮令如黑膏，以針微撥破痣處點之，不過三遍，神驗。
　　《千金翼》：治牙痛。內藜蘆末於牙孔中，勿咽汁，神驗。
　　《經驗後方》：治中風不語，喉中如拽鋸聲，口中涎沫。取藜蘆一分，天南星一個，去浮皮，卻#3臍子上陷一個坑子，內入陳醋二橡斗子，四面用火逼令黃色，同一處搗，再研極細，用生麵為圓如赤豆大。每服三圓，溫酒下。
　　《百一方》：治黃疸。取藜蘆著灰中炮之，小變色搗為末。水服半錢匕，小吐，不過數服。
　　《斗門方》：治疥癬。用藜蘆細搗為末，以生油和傅之。
　　《簡要濟眾》：治中風不省人事，牙關緊急者。藜蘆一兩去蘆頭，濃煎防風湯浴過，焙乾碎切，炒微褐色，搗為末。每服半錢，溫水調下，以吐風涎為效。如人行三里未吐，再服。
　　《衍義》曰：藜蘆，為末，油#4調，治馬疥癢。
　　鉤吻
　　味辛，溫，有大毒。主金瘡，乳痓，中惡風，咳逆上氣，水腫，殺鬼疰蠱毒，破癥積，除腳膝痺痛，四肢拘孿，惡瘡疥蟲，殺鳥獸。一名野葛。折之青烟出者名固活。甚熱，不入湯。生傅音附高山谷及會稽東野。半夏為之使，惡黃芩。
　　陶隱居云：五符中亦云鉤吻是野葛。言其入口則鉤人喉吻。或言：吻作挽字，牽挽人腸而絕之。覈胡革切事而言，乃是兩物。野葛是根，狀如牡丹，所生處亦有毒，飛鳥不得集之，今人用含膏服之無嫌。鉤吻別是一草，葉似黃精而莖紫，當心抽花，黃色，初生既極類黃精，故以為殺生之對也。或云鉤吻是毛莨，此本及後說參錯不同，未詳云何？又有一物名陰命，赤色，著木懸其子，生山海中，最有大毒，入口能立殺人。
　　《唐本》注云：野葛生桂州以南，村墟間巷間皆有。彼人通名鉤吻，亦謂苗名鉤吻，根名野葛，蔓生。人或誤食其葉者皆致死，而羊食其葉大肥，物有相伏如此。若巴豆，鼠食則肥也。陶云：飛鳥不得集之，妄矣。其野葛，以時新採者，皮白骨黃。宿根似地骨，嫩根如漢防己，皮節斷者良。正與白花藤根相類，不深別者，頗亦惑之。其新取者，折之無塵氣。經年已後則有塵起，根骨似枸杞，有細孔者。人折之則塵氣從孔中出，今折枸杞根亦然。經言折之青烟起者名固活為良，此亦不達之言也。且黃精真如生龍膽，澤漆兩葉或四五葉相對，鉤吻蔓生，葉如柿葉。《博物志》云：鉤吻葉似鳧葵，并非黃精之類。毛莨是有毛，石龍芮何干#5鉤吻？
　　禹錫等按：《蜀本》秦鉤吻，主喉痺，咽中塞，身#6變，咳逆，葉#7溫中。一名除辛。生寒石山。二月、八月採。謹按：鉤吻，一名野葛者，亦如徐長卿、赤箭、鬼箭等，并一名鬼督郵。自是一物。今鉤吻一名野葛，則野葛自有一種，明矣。且藥有名同而體異者極多，非獨此也。據陶注云：鉤吻葉似黃精而莖紫，當心抽花，黃色者是。蘇云：野葛出桂州，葉似柿葉，人食即死者。當別是一物爾。又云：苗名鉤吻，根名野葛，亦非通論。按今市人皆以葉似黃精為鉤吻。按《雷公炮炙方》黃精勿令誤用鉤吻，鉤吻葉似黃精，而頭尖處有兩毛若鉤是也。
　　吳氏云：秦鉤吻，一名毒根。神農：辛。雷公：有毒，殺人。生南越山或益州。葉如葛，赤莖，大如箭，根黃，正月採。
　　《葛洪方》云：鉤吻與食芹相似，而生處無他草。其莖有毛，誤食之殺人。
　　《嶺表錄異》云：野葛，毒草也。俗呼為胡蔓草，誤食之，則用羊血解之。
　　陳藏器云：人食其葉，飲冷水即死。冷水發其毒也。彼人以野葛飼人，勿與冷水。至肥大，以冷水飲之，至死懸尸於樹，汁滴地生菌子，收之名菌藥，烈於野葛。胡蔓葉細長光潤。
　　雷公云：凡使，勿用地精，苗莖與鉤吻同。其鉤吻治人身上惡瘡毒，效。其地精煞人，採得後，細剉搗了，研絞取自然汁入膏中，勿誤餌之。
　　《黃帝問天老》曰：天地所生，豈有食之死者乎？天老曰：太陰之精，名曰鉤吻，不可食之，入口即死。
　　《博物志》云：鉤吻，毒。桂心、蔥葉涕解之。
　　射音夜干
　　味苦，平、微溫，有毒。主咳逆上氣，喉痺咽痛，不得消息，散結氣，腹中邪逆，食飲大熱，療老血在心脾間，咳唾，言語氣臭，散胸中熱氣。久服令人虛。一名烏扇，一名烏蒲，一名烏翣，一名烏□，一名草薑。生南陽川谷田野。三月三日採根，陰乾。
　　《唐本》注云：射干，此說者，是其鳶尾葉都似射干，而花紫碧色，不抽高莖，根似高良薑而肉白，根即鳶頭。陶說由跋都論此爾。
　　禹錫等按：《蜀本》云：射干，微寒。
　　《圖經》云：高二三尺。花黃實黑，根多鬚，皮黃黑，肉黃赤。今所在皆有。二月、八月採根，去皮，日乾用之。
　　陳藏器云：射干、鳶尾，按此二物相似，人多不分。射干，總有三物。佛經云：夜干貂僦，此是惡獸，似青黃狗，食人。郭云能緣木。又阮公詩云：夜干臨層城。此即是樹。今之射干殊高大者，本草射干，即人間所種為花卉，亦名鳳翼，葉如鳥翅，秋生紅花，赤點。鳶尾亦人間多種，苗低下於射干，如鳶尾，春夏生紫碧花者是也。又注云：據此猶錯，夜干花黃，根亦黃色。
　　《藥性論》云：射干，使，有小毒。能治喉閉，水漿不入，能通女人月閉，治疰氣，消瘀血。
　　《日華子》云：消痰，破癥結，胸膈滿，腹脹，氣喘，痃癖，開胃下食，消腫毒，鎮肝明目。根#8亦有形似高良薑大小，赤黃色淡硬，五六七八月採。
　　《圖經》曰：射干，生南陽山谷田野，今在處有之，人家庭砌間亦多種植。春生苗，高二三尺。葉似蠻薑，而狹長橫張，如翅羽狀，故一名烏翣，謂其葉耳。葉中抽莖，似萱草而強硬。六月開花，黃紅色，瓣上有細文。秋結實作房，中子黑色。根多鬚，皮黃黑，肉黃赤。三月三日採根，陰乾。陶隱居云：療毒腫方多作夜干。今射干#9作夜音。又云：別有射干，相似而花白莖長，似射人之執竿者。故阮公詩云：射干臨層城是也。此不入藥用。蘇恭：射干，此說是鳶尾，葉都似射干，而花紫碧色，不抽高莖，根似高良薑而肉白，根即鳶頭也。又按《荀子》云：西方有木焉，名曰射干。莖長四寸，生於高山之上，而臨百仞之淵，其莖非能長也，所立者然。楊葆注云：當是草，而云木，誤也。今觀射干之形，其莖梗疏長，正似長竿狀，得名由此耳。而陶以夜音為疑，且古字音呼固多相通，若漢官僕射主，射而亦音夜，非有別義也。又射干多生山崖之間，其莖雖細小，亦類木梗。故《荀子》名木，而蘇謂陶說為鳶尾。鳶尾花亦不白，其白者自是射干之一類，非鳶尾也。鳶尾布地而生，葉扁闊於射干。蘇云：花紫碧色，根如高良薑者是也。《本經》云：生九嶷#10山谷，今在處有，大類蠻薑也。五月採。一云：九月、十#11月採根，日乾。
　　雷公云：凡使，先以米泔水浸一宿漉出，然後用□竹葉煮，從午至亥，漉出，日乾用之。
　　《外臺秘要》：治喉痺。射干一片，含汁差。
　　《肘後方》：治小兒疝發時，腫痛如刺。用生射干汁取下，亦可圓服之。
　　《衍義》曰：射干，此乃《荀子》所說：西方之木，名曰射干者也。注復引《本草》曰：不合以射干為木。殊不知五行止於水、火、木、金、土而言之。故儒者以草、木皆木也，金、鉛皆金，糞、土皆土也，灰、火皆火也，水、池皆水。由是言之，即非佛經所說火宅喻之獸，及阮公所云臨層城者之木。況《本經》亦曰一名草薑，故知是草無疑。今治肺氣、喉痺為佳。《日華子》曰：大小似高良薑，赤黃色。此乃得之。
　　蛇合合是含字
　　興州
　　味苦，微寒，無毒。主驚癇，寒熱邪氣，除熱，金瘡疽痔，鼠瘻惡瘡頭瘍，療心腹邪氣，腹痛濕痺，養胎，利小兒。一名蛇銜。生益州山谷。八月採，陰乾。
　　陶隱居云：即是蛇銜。蛇銜有兩種，并生石上，當用細葉黃花者，處處有之。亦生黃土地，不必皆生石上也。
　　《唐本》注云：合字乃是含字。陶見誤本，宜改為含。含、銜義同，見古本草也。
　　今按：陳藏器《本草》云：蛇銜，主蛇咬。種之，亦令#12無蛇。今以草內蛇口中，縱傷人，亦不能有毒矣。
　　禹錫等按：《蜀本圖經》云：生石上及下濕地。花黃白，人家亦種之，五月採苗，生用。
　　《藥性論》云：蛇銜，臣，有毒。能治丹疹，治小兒寒熱。
　　《日華子》云：蛇含，能治蛇蟲、蜂虺所傷，及眼赤，止血，□風疹，癰腫。莖、葉俱用。又名威蛇。
　　《圖經》曰：蛇含，生益州山谷，今近道亦有之。生土石上，或下濕地。蜀中人家亦種之。一莖五葉或七葉。此有兩種，當用細葉黃色花者為佳。八月採根，陰乾。《古今錄驗方》治赤疹。用蛇含草，搗令極爛，傅之差。赤疹者，由冷濕搏於肌中，甚即為熱，乃成赤疹。得天熱則劇，冷則減是也。古今諸丹毒瘡腫方通用之。又下有女青條云：蛇銜根也，生朱崖。陶隱居、蘇恭皆以為若是蛇銜根，不應獨生朱崖。或云是雀瓢，即蘿摩之別名。或云二物同名，以相類故也。醫家鮮用，亦稀識別，故但附著於此。
　　雷公云：凡使，勿用有蘖尖葉者，號竟命草，其味別空，只酸澀，不入用。若誤服之，吐血不止，速服知時子解之。採得後，去根、莖，只取葉，細切曬乾，勿令犯火。
　　《肘後方》：治金瘡。亦搗傅之，佳。又方：治蜈蚣螫人，蛇含草挼傅之。
　　《斗門方》：治產後瀉痢。用小龍牙根一握，濃煎服之，甚效。蛇含是也。
　　《抱朴子》云：蛇銜膏，連已斷之指。
　　晉《異苑》云：有田父見一蛇被傷，又見蛇銜一草著其瘡上。經日，傷蛇乃去，田父因取其草以治瘡，皆驗。遂名曰蛇銜草。
　　常山
　　味苦、辛，寒、微寒，有毒。主傷寒寒熱，熱發，溫瘧鬼毒，胸中痰結，吐逆，療鬼蠱往來，水脹，灑灑惡寒，鼠瘻。一名互草。生益州川谷及漢中。八月採根，陰乾。畏玉札。
　　陶隱居云：出宜都、建平。細實黃者，呼為雄雞骨常山，用最勝。
　　《唐本》注云：常山，葉似茗狹長，莖圓，兩葉相當。三月生白花，青萼。五月結實，青圓，三子為房。生山谷間。高者不過三四尺。
　　禹錫等按：《蜀本圖經》云：樹高三四尺，根似荊根，黃色而破，今出金州、房州、梁州，五月、六月採葉，名蜀漆也。
　　《藥性論》云：常山忌蔥，味苦，有小毒。治諸瘧，吐痰涎，去寒熱。用小麥、竹葉三味合煮，小兒甚良。主瘧、灑灑寒熱不可進多，令人大吐，治項下瘤癭。
　　蕭炳云：得甘草，吐瘧。
　　《日華子》：忌菘菜。
　　《圖經》曰：文具蜀漆條下。
　　雷公云：凡使，春使莖、葉，夏秋冬一時，用使酒浸一宿，至明漉出，日乾，熬搗，少用，勿令老人、久病服之，切忌也。
　　《外臺秘要》：治瘧。常山三兩，以漿水三升浸經一宿，煎取一升，欲發前頓服，然後微吐。
　　《肘後方》：治瘧病。常山三兩搗末，以雞子白和圓如梧桐子，空心三十圓。
　　《衍義》曰：常山，蜀漆根也。亦治瘧吐痰，如雞骨者佳。
　　蜀漆
　　海州　　　　明州　　　　明州
　　味辛，平、微溫，有毒。主瘧及咳逆寒熱，腹中癥堅，痞結，積聚，邪氣，蠱毒，鬼疰，療胸中邪氣，吐出之。生江林山川谷及蜀漢中。常山苗也。五月一採葉，陰乾。栝樓為之使，惡貫眾。
　　陶隱居云：是常山苗，而所出又異者，江林山即益州江陽山名，故是同處爾。彼人採仍縈結作圓，得時燥者佳。
　　《唐本》注云：此草，日乾微萎，則把束使燥，色青白，堪用。若陰乾，便黑爛鬱壞矣。陶云作圓。此乃梌餅，非蜀漆也。
　　禹錫等按：《蜀本圖經》云：五月採，日乾之。
　　《藥性論》云：蜀漆，使，畏橐吾，味苦，有小毒。常山苗也。能主治瘴、鬼瘧多時不差，去寒熱瘧，治溫瘧寒熱，不可多進，令人吐逆。主堅癥，下肥氣，積聚。
　　蕭炳云：桔梗為使。
　　《日華子》云：蜀漆治癥瘕。又名雞尿草、鴨尿草。李含光云：是常山莖也。八九月採。
　　《圖經》曰：蜀漆，生江林山川谷及蜀漢，常山苗也。常山生益州山谷及漢中，蜀漆根也。江林山即益州江陽山名，是同處耳。今京西、淮、浙、湖南州郡亦有之。葉似茗而葉#13長，兩兩相當，莖圓有節。三月生紅花，青萼。五月結實，青圓，三子為房。苗高者不過三四尺，根似荊，黃色。而海州出者，葉似桃#14葉，八月有花，紅白色，子碧，似山楝子而小。五月採葉，八月採根，陰乾。些二#15味為治瘧之最要。張仲景蜀漆散：用蜀漆、雲母、龍骨等分，搗末，患者至發前，以漿水和半錢服之。溫瘧加蜀漆半分，臨發時服一錢匕。今天台山出一種草，名土常山，苗葉極甘，人用為飲香，其味如蜜，又名蜜香草，性亦涼，飲之益人，非此常山也。
　　雷公云：凡採得後，和根、苗。臨用時即去根，取莖并葉，同拌，甘草四兩，細剉用，拌水令濕同蒸。臨時去甘草，取蜀漆五兩，細剉，又拌甘草水勻，又蒸了任用，勿食木笋。
　　《衍義》曰：蜀漆，常山苗也。治瘧，多吐人。其他亦未見所長。此草也，慮歲久，人或別有異論，故預云。餘如《經》。
　　甘遂
　　江寧府
　　味苦、甘，寒、大寒，有毒。主大腹疝瘕腹滿，面目浮腫，留飲音癊宿食，破癥堅積聚，利水穀道，下五水，散膀胱留熱，皮中痞，熱氣腫滿。一名甘藁，一名陵藁，一名凌澤，一名主田。生中山川谷。二月採根，陰乾。瓜蒂為之使，惡遠志，反甘草。
　　陶隱居云：中山在代郡。先第一本出太山，江東比來用京口者，大不相似。赤皮者勝，白皮者都下亦有，名草甘遂，殊惡，蓋謂贋音雁偽之草，非言草石之草也。
　　《唐本》注云：所謂草甘遂者，乃蚤休也，療體全別。真甘遂苗似澤漆草，甘遂苗一莖，莖端六七葉，如蓖麻、鬼臼葉。生食一升亦不能利，大療癰疽蛇毒。且真甘遂皆以皮赤肉白，作連珠，實重者良。亦無皮白者，皮白乃是蚤休，俗名重臺也。
　　禹錫等按：《藥性論》云：京甘遂，味苦，能瀉十二種水腫，能治心腹堅滿，下水，去痰水，主皮肌浮腫。
　　《日華子》云：京西者上，汴、滄、吳者次，形似和皮甘草，節節切之。
　　《圖經》曰：甘遂生中山川谷，今陝西、江東亦有之，或云京西出者最佳，汴、滄、吳者為次。苗似澤漆，莖短小而葉有汁，根皮赤肉白，作連珠。又似和皮甘草。二月採根，節切之，陰乾。以實重者為佳。又有一種草甘遂，苗一莖，莖端六七葉，如蓖麻、鬼臼葉。用之殊惡，生食一升，亦不能下。唐注云：草甘遂即蚤休也。蚤休自有條。古方亦單用下水。《小品》療妊娠小腹滿，大小便不利，氣急，已服豬苓散#16不差者，以甘遂散下之。太山赤皮甘遂二兩，搗篩，以白蜜二兩，和圓如大豆粒，多覺心下煩，得微下者，日一服之。下後還將豬苓散，不得下，日再服，漸加可至半錢匕，以微下為度，中間將散也。豬苓散見豬苓條。
　　雷公云：凡採得後去莖，於槐砧上細剉，用生甘草湯、小薺苨自然汁，二味攪浸三日，其水如墨汁，更漉出，用東流水淘六七次，令水清為度。漉出，於土器中熬令脆而用之。
　　《肘後方》：治卒腫滿，身面皆洪大。甘遂一分粉之，豬腎一枚分為七臠，入甘遂於中，以火炙之令熟，一一#17食至四五，當覺腹脅鳴，小便利。
　　《楊氏產乳》：治腹滿，大小便不利，氣急。甘遂二分為散，分五服，熟水下，如覺心下煩，得微利，日一服。
　　《衍義》曰：甘遂，今惟用連珠者，然《經》中不言。此藥專於行水，攻決為用，入藥須斟酌。
　　白斂
　　滁州
　　味苦、甘，平、微寒，無毒。主癰腫疽瘡，散結氣，止痛，除熱，目中赤，小兒驚癇，溫瘧，女子陰中腫痛，下赤白，殺火毒。一名菟核，一名白草，一名白根，一名崑崙。生幾#18山山谷。二月、八月採根，暴乾。代赭為之使#19。
　　陶隱居云：近道處處有之。作藤生，根如白芷，破片以竹穿之，日乾。生取根搗，傅癰腫亦效。
　　《唐本》注云：此根似天門冬，一株下有十許根，皮赤黑，肉白，如芍藥，殊不似白芷。
　　禹錫等按：《蜀本圖經》云：蔓生，枝端有五葉，今所在有之。
　　《藥性論》云：白斂，使，殺火毒，味苦，平，有毒，惡烏頭。能主氣壅腫。用赤小豆、菵草為末，雞子白調塗一切腫毒，治面上疱瘡。子：治溫瘧，主寒熱，結壅熱腫。
　　《日華子》云：止驚邪，發背，瘰癧，腸風痔瘻，刀箭瘡，撲損，溫熱瘧疾，血痢，湯火瘡，生肌止痛。
　　《圖經》曰：白斂，生衡山山谷，今江淮州郡及荊、襄、懷、孟、商、齊諸州皆有之。二月生苗，多在林中作蔓，赤莖，葉如小桑。五月開花，七月結實。根如雞鴨卵，三五枚同窠，皮赤黑，肉白。二月、八月採根，破片暴乾。今醫治風，金瘡及面藥方多用之。濠州有一種赤斂，功用與白斂同，花實亦相類，但表裏俱赤耳。
　　《聖惠方》：治丁瘡，以水調白斂末傅瘡上。
　　《外臺秘要》：《備急》治火湯灼爛，用白斂末傅之。
　　《肘後方》：治發背，白斂末傅并良。
　　《衍義》曰：白斂、白及，古今服餌方少有用者，多見於斂瘡方中。二物多相須而行。
　　青葙子
　　滁州
　　青葙子味苦，微寒，無毒。主邪氣，皮膚中熱，風瘙身癢，殺三蟲，惡瘡疥虱，虛#20蝕，下部□瘡。子名草決明，療唇口青。一名草蒿，一名萋蒿。生平谷道傍。三月採莖葉，陰乾。五月、六月採子。
　　陶隱居云：處處有。似麥柵花，其子甚細。後又有草蒿，《別本》亦作草藁。今生#21主療殊相類，形名又相似極多，足為疑，而實兩種也。
　　《唐本》注云：此草，苗高尺#22許，葉細軟，花紫白色，實作角，子黑而扁光，似莧實而大，生下濕地，四月、五月採。荊、襄人名為崑崙草。搗汁單服，大療溫癘甘□。
　　禹錫等按：《蜀本圖經》云：葉細軟長，亦為蔓。今所在下濕地有。
　　《藥性論》云：青葙子，一名草藁，味苦，平，無毒。能治肝臟熱毒衝眼，赤障青盲翳腫，主惡瘡疥瘙，治下部蟲□瘡。
　　蕭炳云：今主理眼，有青葙子圓。又有一種花黃，名陶珠術，苗相似。
　　《日華子》云：治五臟邪氣，益腦髓，明耳目，鎮肝，堅筋骨，去風寒濕痺，苗止金瘡血。
　　《圖經》曰：青葙子，生平谷道傍，今江淮州郡近道亦有之。二月內生青苗，長三四尺。葉闊似柳細軟，莖似蒿，青紅色。六月、七月內生花，上紅下白。子黑光而扁，有似莨菪。根似蒿根而白，直下獨莖生根。六月、八月採子。又有一種花黃，名陶珠術，苗亦相似，恐不堪用之。
　　雷公云：凡用，勿使思蓂子并鼠細#23子，其二件真似青葙子，只是味不同。其思蓂子味距#24，煎之有涎。凡用先燒鐵臼杵，單搗用之。
　　《廣利方》：治鼻衄血出不止。以青葙子汁三合，灌鼻中。
　　《三國志》云：《魏略》：初平中有青牛先生，常服青葙子，年如五六十者，人或識之，謂其已百歲有餘耳。
　　《衍義》曰：青葙子，《經》中并不言治眼，《藥性論》始言之。能治肝臟熱毒衝眼、赤障、青盲。蕭炳亦云理眼。《日華子》云益腦髓、明耳目，鎮肝。今人多用之治眼，殊不與《經》意相當。
　　雚音桓菌音郡
　　味鹹、甘，平、微溫，有小毒。主心痛，溫中，去長蟲白□音癬蟯音饒蟲，螫毒#25毒，癥瘕，諸蟲，疽蝸，去蛔蟲、寸白，惡瘡。一名雚盧。生東海池澤及渤海章武。八月採，陰乾。得酒良，畏雞子。
　　陶隱居云：出北來，此亦無有。形狀似菌，云鸛屎所化生，一名鸛菌。單末之，豬肉臛和食，可以遣蛔蟲。
　　《唐本》注云：雚菌，今出渤海蘆葦澤中鹹鹵地，自然有此菌爾，亦非是鸛屎所化生也。其菌色白輕虛，表裏相似，與眾菌不同。療蛔蟲有效。
　　禹錫等按：《蜀本圖經》云：今出滄州。秋雨以時即有，天旱及霖即稀。日乾者良。
　　《藥性論》云：雚菌，味苦。能除腹內冷痛，治白禿。
　　《食療》云：菌子，發五臟風，壅經絡，動痔病，昏多睡，背膊、四肢無力。又，菌子有數般，槐樹上生者良。野田中者，恐有毒，殺人。又，多發冷氣。
　　《外臺秘要》：治蛔蟲攻心如刺，吐清汁。雚蘆一兩搗末，羊肉臛和之，日一頓服佳。
　　《金匱玉函》云：菌仰卷及赤色，不可食。木耳青色及仰生者，不可食。
　　白及
　　興州
　　味苦、辛，平、微寒，無毒。主癰腫惡瘡敗疽，傷陰死肌，胃中邪氣，賊風鬼擊，痱音肥緩不收，除白癬疥蟲。一名甘根，一名連及草。生北山川谷，又冤句及越山。紫石英為之使，惡理石，畏李核、杏人。
　　陶隱居云：近道處處有之。葉似杜若，根形似菱米，節間有毛。方用亦稀，可以作糊。
　　《唐本》注云：此物，山野人患手足皸音軍拆，嚼以塗之有效。
　　禹錫等按：《蜀本圖經》云：葉似初生栟音并櫚音閭棕也及藜蘆。莖端生一臺，四月開生紫花。七月實熟，黃黑色，冬凋。根似菱，三角，白色，角頭生牙。今出申州。二月、八月採根用。
　　《吳氏》云：神農：苦。黃帝：辛。季氏：大寒。雷公：辛，無毒。莖葉如生薑、藜蘆，十月華，直上，紫赤，根白連，二月、八月、九月採。
　　《藥性論》云：白及，使。能治結熱不消，主陰下痿，治面上疱，令人肌滑。
　　《日華子》云：味甘辛，止驚邪血邪，癇疾，赤目癥結，發背瘰癧，腸風痔瘻，刀箭瘡，撲損，溫熱瘧疾，血痢，湯火瘡，生肌止痛，風痺。
　　《圖經》曰：白及，生北山川谷，又冤句及越山，今江淮、河、陝、漢、黔諸州皆有之，生石山上。春生苗，長一尺許。似栟櫚及藜蘆，莖端生一臺，葉兩指大，青色。夏花開紫。七月結實，至熟黃黑色。至冬而葉凋。根似菱米，有三角，白色，角端生牙。二月、七月採根。今醫治金瘡及癰疽方中多用。
　　大戟
　　并州　　滁州　　信州　　河中府
　　味苦、甘，寒、大寒，有小毒。主蠱毒，十二水，腹滿急痛積聚，中風皮膚疼痛，吐逆，頸腋癰腫，頭痛，發汗，利大小腸。一名邛鉅。生常山。十二月採根，陰乾。反甘草。
　　陶隱居云：近道處處皆有，至猥賤也。
　　禹錫等按：《唐本》注云：畏菖蒲、蘆草、鼠屎。《蜀本圖經》云：苗似甘遂高大，葉有白汁，花黃。根似細苦參，皮黃黑，肉黃白。五月採苗，二月、八月採根用。
　　《爾雅》：蕎，邛鉅。注云：今本草大戟也。
　　《藥性論》云：大戟，使，反芫花、海藻，毒用菖蒲解之。味苦、辛，有大毒。破新陳，下惡血癖塊，腹內雷鳴，通月水，善治瘀血，能墮胎孕。
　　《日華子》云：小豆為之使，惡署預。瀉毒藥，泄天行黃病溫瘧，破癥結。
　　《圖經》曰：大戟，澤漆根也。生常山，今近道皆有之。春生紅牙，漸長作叢，高一尺已來。葉似初生楊柳小團。三月、四月開黃紫花，團圓似杏花，又似蕪荑。根似細苦參，皮黃黑，肉黃白色，秋冬採根，陰乾。淮甸出者莖圓，高三四尺，花黃，葉至心亦如百合苗。江南生者葉似芍藥。醫家用治癮疹風，及風毒腳腫，并煮水熱淋，日再，三日愈。李絳《兵部手集方》療水病，無問年月深者，雖復脈惡亦主之。大戟、當歸、橘皮各一大兩切，以水二大升，煮取七分#26，頓服。利二三斗，勿怪。至重，不過再服。禁毒食一年，水下後更服，永不作。此方傳於張尚客也。
　　雷公云：凡使，勿用附生者，若服冷泄氣不禁，即煎薺苨子湯解。夫採得後，於槐砧上細剉，與細剉海芋葉拌蒸，從巳至申，去芋葉，曬乾用之。
　　《太上八帝玄變經》：大戟必瀉。
　　澤漆
　　冀州
　　味苦、辛，微寒，無毒。主皮膚熱，大腹水氣，四肢面目浮腫，丈夫陰氣不足，利大小腸，明目，輕身。一名漆莖，大戟苗也。生太山川澤。三月三日、七月七日採莖葉，陰乾。小豆為之使，惡署預。
　　陶隱居云：此是大戟苗，生時摘葉有汁，故名澤漆，亦能嚙人肉。
　　禹錫等按：《蜀本#27圖經》云：五月採，日乾用。
　　《藥性論》云：澤漆，使。治皮肌熱，利小便。
　　《日華子》云：冷，微毒。止瘧疾，消痰退熱。此即大戟花。川澤中有。莖梗小，有葉花黃，葉似嫩菜，四五月採之。
　　《圖經》曰：澤漆，大戟苗也。生太山川澤，今冀州、鼎州、明州及近道亦有之。生時摘葉有白汁出，亦能嚙人，故以為名。然張仲景治肺咳上氣，脈沉者，澤漆三斤，以東流水五斗，煮取一斗五升，然後用半夏半升，紫參、生薑、白前各五兩，甘草、黃芩、人參、桂各三兩，八物□咀之，內澤漆汁中，煎取五升。每服五合，日三，至夜服盡。
　　《唐本餘》：有小毒。逐水，主蠱毒。
　　《聖惠方》：治十種水氣。可用澤漆十斤，於夏間取莖、嫩葉，入水#28一斗，研汁約二斗，於銀鍋內，慢火熬如稀餳，即止，瓷器內收。每日空心溫酒調下一茶匙，以愈為度。
　　茵芋
　　絳州
　　味苦，溫、微溫，有毒。主五臟邪氣，心腹寒，羸瘦，如瘧狀，發作有時，諸關節風濕痺痛，療久風濕，走四肢，腳弱。一名芫花#29，一名卑共。生太山川谷。三月三日採葉，陰乾。
　　陶隱居云：茵芋者出彭城，今近道亦有。莖葉狀如莽草而細軟，取用之皆連細莖。方用甚稀，惟以合療風酒#30。
　　禹錫等按：《蜀本圖經》云：苗高三四尺，葉似石榴短厚，莖赤。今似石南葉，三月#31、四月採莖、葉，日乾。
　　《藥性論》云：茵芋，味苦、辛，有小毒。療人五臟寒熱似瘧，諸關節中風痺，拘急攣痛，治男子、女人軟腳毒風，治溫瘧發作有時。
　　《日華子》云：治一切冷風，筋骨怯弱羸瘦。入藥炙用。出自海鹽。形似石南，樹生，葉厚，五六七月採。《
　　圖經》曰：茵芋，出太山川谷，今雍州、絳州、華州、杭州亦有之。春生苗，高三四尺，葉#32赤，莖#33似石榴而短厚，又似石南葉。四月開細白花，五月結實。三月、四月、七月採葉連細莖，陰乾用。或云日乾。胡洽治賊風，手足枯痺，四肢拘孿。茵芋酒主之。其方：茵芋、附子、天雄、烏頭、秦艽、女萎、防風、防己、躑躅、石南、細辛、桂心各一兩，凡十二味切，以絹袋盛，清酒一斗漬之。冬七日，夏三日，春秋五日，藥成。初服一合，日三，漸增之，以微痺為度。
　　赭音者魁
　　味甘，平，無毒。主心腹積聚，除三#34蟲。生山谷。二月採。陶隱居云：狀如小芋子，肉白皮黃，近道亦有。
　　《唐本》注云：赭魁，大者如斗，小者如升，葉似杜蘅，蔓生草木上。有小毒。陶所說者，乃土卵爾。不堪藥用，梁、漢人名為黃獨，蒸食之，非赭魁也。
　　禹錫等按：《蜀本圖經》云：苗蔓延生，葉似蘿摩，根若菝葜，皮紫黑，肉黃赤，大#35者輪菌如升，小者若拳，今所在有之。據《本經》云無毒，而蘇云有小毒，又云陶所說者，梁、漢人蒸食之，則無毒明矣。乃陶說者為是也。
　　陳藏器云：按土卵，蔓生，根如芋，人以灰汁煮食之，不聞有功也。
　　貫眾
　　淄州
　　味苦#36，微寒，有毒。主腹中邪熱氣，諸毒，殺三蟲，去寸白，破癥瘕，除頭風，止金瘡。花：療惡瘡，令人泄。一名貫節，一名貫渠，一名百頭，一名虎卷，一名扁符，一名伯萍，一名藥#37藻。此謂草鴟頭。生玄山山谷及冤句少室山。二月、八月採根，陰乾。雚菌為之使。
　　陶隱居云：近道亦有。葉如大蕨，其根形色毛芒，全似老鴟頭，故呼為草鴟頭。
　　禹錫等按：《爾雅》云：濼，貫眾。注：葉圓銳，莖毛黑，布地，冬不死，一名貫渠，《廣雅》云貫節，《蜀本》云：一名藥音洛藻。又《圖經》云：苗似狗脊，狀如雉尾，根直多枝，皮黑肉赤，曲者名草鴟頭，療頭風用之。今所在山谷陰處有之。
　　《藥性論》云：貫眾，使。主腹熱。赤小豆為使。殺寸白蟲。
　　《圖經》曰：貫眾，生玄山山谷及冤句少室山，今陝西、河東州郡及荊、襄間多有之，而少有花者。春生苗，赤。葉大如蕨。莖榦三稜。葉綠色似小雞翎，亦名鳳尾草。根紫黑色，形如大瓜，下有黑鬚毛，又似老鴟。《爾雅》云：濼舒若切，貫眾。郭璞注云：葉圓銳，莖毛黑，布地，冬不死。《廣雅》謂之貫節是也。三月採根，曬乾。荊南人取根為末，水調服一錢匕，止鼻血效。
　　蕘音堯花
　　味苦#38、辛，寒、微寒，有毒。主傷寒溫瘧，下十二水，破積聚大堅癥瘕，蕩滌腸胃中留癖飲食，寒熱邪氣，利水道，療痰飲咳嗽。生咸陽川谷及河南中牟。六月採花，陰乾。
　　陶隱居云：中牟者，平時惟從河上來，形似芫花而極細，白色。比來隔#39絕，殆不可得。
　　《唐本》注云：此藥苗似葫荽，莖無刺，花細，黃色，四月、五月收，與芫花全不相似也。
　　禹錫等按：《蜀本圖經》云：苗高二尺許，生崗原上，今所在有之，見用雍州者好。
　　《藥性論》云：蕘花，使。治咳逆上氣，喉中腫滿，疰氣蠱毒，痃癖氣塊，下水腫等。
　　《衍義》曰：蕘花，今京、洛間甚多。張仲景《傷寒論》以蕘花治利者，以其行水也。水去則利止，其意如此。然今人用時，當以意斟酌，不可使過與其不及也。仍須是有是證者方可用。
　　牙子
　　江寧府
　　味苦、酸，寒，有毒。主邪氣熱氣，疥瘙惡瘍，瘡痔，去白蟲。一名狼牙，一名狼齒，一名狼子。生淮南川谷及冤句。八月採根，暴乾。中濕腐爛生衣，殺人。蕪荑為之使，惡地榆、棗肌。
　　陶隱居云：近道處處有之，其根芽亦似獸之牙齒也。
　　禹錫等按：《蜀經》云：苗似蛇苺而厚大，深綠色。根萌芽若獸之牙。今所在有之。二月、三月採牙，日乾。
　　《藥性論》云：狼芽，使，味苦，能治浮風瘙癢，殺寸白蟲，煎汁洗惡瘡。
　　《日華子》云：殺腹臟一切蟲，止赤白痢，煎服。
　　《圖經》曰：牙子，即狼牙子。生淮南川谷及冤句，今江東、京東州郡多有之。苗似蛇苺而厚大，深綠色。根黑若獸之牙齒，故以名之。三月、八月採根，日乾。古方多用治蛇毒。其法：取獨莖狼牙搗，臘月豬脂和以傅上，立差。又楊炎《南行方》云：六月以前用葉，以後用根，生□咀，以木葉裹之，塘火炮令熱，用熨瘡上，冷即止。張仲景治婦人陰瘡亦單用之。
　　《聖惠方》：治陰瘡洗方。用狼牙五兩細剉，水五升煮至三升，溫洗之。
　　《外臺秘要》：范汪治寸白蟲方。狼牙五兩，搗末，蜜圓如麻子，宿不食，明旦以漿水下一合，服盡差之。又方：治金瘡。狼牙草莖葉熟搗傅貼之，兼止血。又方：治婦人陰蝕，若中爛傷。狼牙三兩□咀，以水四升煮，去滓，內苦酒如雞子一杯，以綿濡湯瀝患處，日四五即愈。
　　《千金方》：治小兒陰瘡，濃煮狼牙草洗之。又治射工，即水弩子也。以狼牙葉冬取根，搗令熟傅之。
　　及己
　　味苦，平，有毒。主諸惡瘡疥痂瘻蝕，及牛馬諸瘡。
　　陶隱居云：今人多用以合瘡疥膏，甚驗。
　　《唐本》注云：此草一莖，莖頭四葉，葉隙著白花。一好生山谷陰虛軟地。根似細辛而黑，有毒。入口使人吐血。今以當杜蘅，非也。疥瘙必須用之。
　　禹錫等按：《蜀本圖經》云：二月採根，日乾之。
　　《藥性論》云：及己亦可單用，能治瘑疥。
　　《日華子》云：主頭瘡，白禿，風瘙，皮膚癢。可煎汁浸并傅。
　　羊躑躅
　　海州　　潤州
　　味辛，溫，有大毒。主賊風在皮膚視中淫淫痛，溫瘧，惡毒諸痺邪氣鬼疰蠱毒。名玉支。生太行山川谷及淮南山。三月採花，陰乾。
　　陶隱居云：近道諸山皆有之。花、苗似鹿蔥，羊誤食其葉，躑躅而死，故以為名。不可近眼。
　　《唐本》注云：玉支、躑躅一名。陶於梔子注云：是躑躅子，名玉支。非也。花亦不似鹿蔥，正似旋葍花，色黃者也。
　　今注：其苗樹生高三四尺，葉似桃葉，花似山石榴。
　　禹錫等按：《蜀本圖經》云：樹生高二尺，葉似桃葉，花黃似瓜花。三月、四月採花，日乾。今所在有之。
　　《藥性論》：羊躑躅，惡諸石及麵，不入湯服也。
　　《圖經》曰：羊躑躅，生太行山川谷及淮南山，今所在有之。春生苗似鹿蔥，葉似紅花，莖高三四尺。夏開花似陵霄、山石榴、旋葍輩，而正黃色，羊誤食其葉，則躑躅而死，故以為名。三月、四月採花，陰乾。今嶺南、蜀道山谷遍生。皆深紅色如錦繡。然或云此種不入藥。古大方多用躑躅。如胡洽治時行赤散，及治五嗽四滿圓之類，及治風諸酒方皆雜用之。又治百病風濕等，魯王酒中亦用躑躅花。今醫方捋腳湯中多用之。南方治蠱毒下血，有躑躅花散，甚勝。
　　三種《海藥餘》
　　瓶香
　　謹按陳藏器云：生南海山谷，草之狀也。味寒，無毒。主天行時氣，鬼魅邪精等。并宜燒之。又於水煮，善洗水腫浮氣，與土薑、芥子等煎浴湯，治#40風瘧，甚驗也。
　　釵子股
　　謹按陳氏云：生嶺南及南海諸山。每莖三十根，狀似細辛，味苦，平，無毒。主解毒癰疽，神驗。忠、萬州者佳。草莖功力相似，以水煎服。緣嶺南多毒，家家貯之。
　　宜南草
　　謹按《廣州記》云：生廣南山谷。有莢長二尺許，內有薄片似紙，大小如蟬翼，主邪。小男女以緋絹袋盛一身#41，佩之臂上，辟惡止驚。此草生南方，草生南方，故作南北字。今人多以男女#42，非也。宜男草者，即萱草是。
　　二十五種《陳藏器餘》
　　藒音挈車香
　　味辛，溫。主鬼氣，去臭及蟲魚蛀蚛。生彭城。高數尺，白花。《爾雅》曰：藒車，□音乞輿。郭注云：香草也。《廣志》云：黃葉白花也。
　　《海藥》：按《廣志》云：生海南山谷。陳氏云：主霍亂，辟惡氣，裛衣甚好。蛀者#43煎此香冷淋之，善辛#44蛀蚛也。
　　朝生暮落花
　　主惡瘡疽□，疥癰蟻瘻等。并日乾。末和生油塗之。生糞穢處，頭如筆，紫色，朝生暮落，小兒呼為狗溺臺，又名鬼筆菌。從地出者，皆主瘡疥。牛糞黑菌尤佳。更有燒作灰地，經秋雨生菌重臺，名仙帽，大主血。
　　街#45洞根
　　味苦，平，無毒。主熱毒，蛇、犬、蟲、癰瘡等毒。功用同陳家白藥。苗蔓亦相似，嶺南恩州，枝#46根，陰乾。
　　《海藥》：謹按《廣州記》云：生嶺南及海隅。苗蔓如土瓜，根相似，味辛，溫，無毒。主一切毒氣及蛇傷，并取其根磨服之。應是著諸般毒，悉皆吐出。
　　井口邊草
　　主小兒啼，著母外席下，勿令母知。
　　豚耳草
　　主溪毒射工。絞汁服，滓傅瘡上。
　　《百一方》：豚耳多種，未知何是？菘菜白葉者亦名豚耳。《顏氏家訓》：馬莧，一名豚#47，馬齒莧也。又車前葉圓者，亦名豚耳。
　　燈花末
　　傅金瘡止血生肉，令瘡黑。今燭花落有喜事。不爾，得錢之兆也。
　　千金草
　　主蛇竭蟲咬等毒。取草搗傅瘡上，生肌止痛。生江南，高二三尺也。
　　斷罐草
　　主丁瘡。合白牙荲恥六切，羊啼菜也菜、青苔、半夏、地骨皮、蜂窠、小兒髮、緋帛并等分作灰，五月採搗，和諸藥末服一錢匕，丁根出也。
　　杷草
　　秋穗子并染皂，黑人鬢髮，令人不老。生山道傍。
　　《圖經》曰：杷草，主療丈夫血痢，不療婦人。若患積年疳痢即用其根，俗間頻服有效。患血痢，杷草二斤，搗絞取汁一小升，內白麵半雞子許和之，調令勻，空腹頓服之。極重者不過三服。若無生者，收取苗陰乾，為散。患痢者取散一方寸匕，和蜜水半盞服之。
　　禹錫等云：杷草，出近世，古方未見其用者。雖陳藏器嘗言其黑人鬢髮，令不老，生道傍。然未甚詳悉。太宗皇帝御書，記其主療甚為精至，謹用書於《本草圖經》外類篇首云。
　　百草灰
　　主腋臭及金瘡。五月五日採。露取之一百種陰乾。燒作灰，以井華水為團，重燒令白，以釅醋和為餅，腋下挾之，乾即易。當抽一身痛悶，瘡出即止。以水、小便洗之，不過三兩度。又主金瘡，止血生肌，取灰和石灰為團，燒令白，刮傅瘡上。
　　產死婦人冢上草
　　主小兒醋瘡，取之勿回顧，作浴湯洗之，不過三度，佳。
　　孝子衫襟灰
　　傅面。
　　床下鞋履
　　主腳氣。
　　虻母草
　　葉卷如實，中有血蟲，羽化為虻，便能咬人。生塞北。草葉如葵，以葉合和桂，杵為末傅人、馬，山行無復虻來。
　　故蓑衣
　　結燒為灰，和油傅蠼螋溺瘡，佳。
　　故炊帶
　　主人面生白駁，以月蝕夜和諸藥燒成灰，和苦酒合為泥傅之。
　　天羅勒
　　主溪毒。挼碎傅之瘡上。似天羅勒生江南平地。
　　毛蓼
　　主癰腫疽瘻瘰癧。杵碎內瘡中，引膿血，生肌。亦作湯洗瘡，兼濯足治腳氣。生山足，似烏蓼，葉上有毛，根冬不死也。
　　蛇芮草
　　主蛇虺及毒蟲等螫。取根、葉搗傅咬處，當下黃水。生平地。葉似苦杖而小，節赤，高一二尺，種之辟蛇。又有一種草，莖圓似苧，亦傅蛇毒。
　　《百一方》：東關有草狀如苧，莖方節赤，挼傅蛇毒如摘卻，亦名蛇芮草。二草總能主蛇，未知何者的是。有鼠芮草如菖蒲，出山石上，取根藥鼠立死。
　　萬一藤
　　主蛇咬。杵篩以水和如泥，傅癰上，藤蔓如小豆。生嶺南，亦名萬吉。
　　螺黶草
　　主癰腫風疹，腳氣腫。搗傅之。亦煮湯洗腫處。藤生石上似螺黶，微有赤色，背有少毛。
　　繼母草
　　主惡瘡。杵傅之。生塞北川原。有紫碧花，花有角，角上有刺，蒿之類也。亦名繼母藉。
　　甲煎
　　味辛，平，無毒。主甲疽瘡及雜瘡難差者，蟲蜂蛇蝎所螫疼，小兒頭瘡，吻瘡，耳後月蝕瘡。并傅之。合諸藥及美果花燒成灰，和蠟成口脂，所主與甲煎略同。三年者治蟲雜瘡及口旁嚵瘡、甲疽等瘡。
　　金瘡小草
　　味甘，平，無毒。主金瘡，止血長肌，斷鼻中衄血。取葉挼碎傅之。又預和#48石灰杵為圓，日乾，臨時刮傅。亦煮服，斷血瘀及卒下血。生江南村落田野間下濕地，高一二寸許，如齊#49葉短，春夏間有淺紫花，長一粳米也。
　　鬼釵草
　　味苦，平，無毒。主#50蛇及蜘蛛咬。杵碎傅之。亦搗絞汁服。生池畔，葉有椏，方莖，子作釵腳，著人衣如針，北人呼為鬼針。
　　圖經衍義本草卷之十七竟
　　#1草部下品之上：『之上』二字原脫，循本書文例補。題下原有本卷藥目，據全書例體刪。
　　#2三：原作『二』，據晦明軒本改。
　　#3卻：晦明軒本作『於』。
　　#4油：晦明軒本作『細』。
　　#5干：原作『十』，據晦明軒本改。
　　#6身：晦明軒本作『聲』。
　　#7葉：晦明軒本作『氣』，連上讀。
　　#8根：晦明軒本『根』下有『潤』字。
　　#9干：晦明軒本作『亦』。
　　#10嶷：原作『疑』，據晦明軒本改。
　　#11十：原作『七』，據晦明軒本改。
　　#12令：原作『今』，據晦明軒本改。
　　#13葉：晦明軒本作『狹』。
　　#14桃：晦明軒本作『楸』。
　　#15二：原作『三』，據晦明軒本改。
　　#16散：原作『敢』，據晦明軒本改。
　　#17一一：晦明軒本作『旦』。
　　#18幾：晦明軒本作『衡』。
　　#19使：原脫，據晦明軒本補。
　　#20虛：晦明軒本作『痔』。
　　#21生：晦明軒本作『即』。
　　#22尺：原作『天』，據晦明軒本改。
　　#23細：晦明軒本作『紬』。
　　#24距：晦明軒本作『跙』。
　　#25螫毒：晦明軒本作『蛇螫』。
　　#26分：晦明軒本作『合』。
　　#27本：原作『入』，據晦明軒本改。
　　#28水：晦明軒本作『酒』。
　　#29芫花：晦明軒本作『莞草』。
　　#30酒：晦明軒本『酒』下有『散』字。
　　#31似石南葉，三月：晦明軒本作『出華州、雍州』。
　　#32葉：晦明軒本作『莖』。
　　#33莖：晦明軒本作『藥』。
　　#34三：原作『二』，據晦明軒本改。
　　#35大：原作『火』，據晦明軒本改。
　　#36苦：原作『若』，據晦明軒本改。
　　#37藥：晦明軒本作『樂』。下仿此。
　　#38苦：原作『若』，據晦明軒本改。
　　#39隔：原作『膈』，據晦明軒本改。
　　#40治：原脫，據晦明軒本補。
　　#41身：晦明軒本作『片』。
　　#42女：晦明軒本『女』下有『字』字。
　　#43蛀者：此上晦明軒本有『《齊民要衛》云：凡諸樹木』九字。
　　#44辛：晦明軒本作『辟』。
　　#45街：晦明軒本作『衝』。
　　#46枝：晦明軒本作『取』。
　　#47豚：晦明軒本『豚』下有『耳』字。
　　#48和：原作『知』，據晦明軒本改。
　　#49齊：晦明軒本作『薺』。
　　#50主：原作『生』，據晦明軒本改。
　　圖經衍義本草卷之十八
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部下品之下#1
　　何首烏
　　西京
　　味苦、澀，微溫，無毒。主瘰癧，消癰腫，療頭面風瘡，五痔，止心痛，益血氣，黑髭鬚，悅顏色。久服長筋骨，益精髓，延年不老。亦治婦人產後及帶下諸疾。本出順州南河縣，今嶺外江南諸州皆有。蔓紫，花黃白，葉如薯蕷而不光。生必相對，根大如拳，有赤白二種，赤者雄，白者雌。一名野苗，一名交藤，一名夜合，一名地精，一名陳知白。春夏採。臨用之以苦竹刀切，米泔浸經宿，暴乾。木杵臼搗之。忌鐵。今附。
　　禹錫等按：《日華子》云：味甘。久服令人有子。治腹臟宿疾，一切冷氣及腸風。此藥有雌雄，雄者苗葉黃白，雌者赤黃色。凡修合藥須雌雄相合吃，有驗。其藥本草無名，因何首烏見藤夜交，便即採食有功，因以採人為名耳。又名桃柳藤。
　　《圖經》曰：何首烏，本出順州南河縣，嶺外、江南諸州亦有，今在處有之，以西洛、嵩山及南京柘城縣者為勝。春生苗，葉葉相對，如山芋而不光澤，其莖蔓延竹木墻壁間。夏秋開黃白花，似葛靳#2花。結子有棱，似蕎麥而細小，纔如粟大。秋冬取根，大者如拳，各有五棱瓣，似小甜瓜。此有二種：赤者雄，白者雌。採時乘濕以布帛拭去土後，用苦竹刀切，米泔浸一宿，暴乾。忌鐵。以木臼杵搗之。一云：春採根，秋採花，九蒸九暴，乃可服。此藥本名交藤，因何首烏服而得名。何首烏者，順州河南縣人。祖能嗣，本名田兒，生而閹弱，年五十八，無妻子，一日醉臥野中，見田中藤，兩本異生，苗蔓相交，久乃解，解合三四。田兒心異之，掘根持問鄉人，無能名者。遂暴乾搗末酒服。七日而思人道，百日而舊疾皆愈。十年而生數男，後改名能嗣。又與子庭服，皆壽百六十歲。首烏服藥，亦年百三十歲。唐元和七年，僧文象遇茅山老人，遂傳其事。李翱因著方錄云：又敘苗如木藁，光澤，形如桃柳葉，其背偏，獨單皆生，不相對。有雌雄者：雌者苗色黃白，雄者黃赤。其生相遠，夜則苗蔓交，或隱化不見。春末、夏中、初秋三時，候晴明日兼雌雄採之。烈日暴乾。散服酒下，良。採時盡其根，乘潤以布帛拭去泥土，勿損皮，密器貯之，每月再暴。凡#3服偶日，二、四、六、八日是。服訖，以衣覆汗出，導引。尤忌豬、羊血，其敘頗詳，故載之。
　　《經驗方》：何首烏新採者，去皮土#4後，用銅、竹刀薄切片，上甑如炊飯，蒸下用瓷石鍋。忌鐵。旁更別燒一鍋，常滿添水，候藥甑氣上，逐旋以熱水從上淋下，勿令滿溢，直候首烏絕無氣味，然後取下一匙頭汁，白湯亦可，此是藥之精英，與常不同。治骨軟，腰膝疼，行履不得，遍身瘙癢。首烏大而有花紋者，同牛膝剉各一斤，好酒一升，浸七宿，暴乾。於木臼內搗末蜜丸，每日空心食前酒下三五十丸。又方：治諸處皮裏面痛。首烏末、薑汁調成膏，痛處以帛子裹之，用炙鞋底熨之，妙。
　　《斗門方》：治瘰癧，或破不破，以至胸前者，皆治之。用九真藤取其根如雞卵大，洗，生嚼，常服。又取葉搗覆瘡上，數服即止。其藥久服黑髮延年。或取其頭獲之九數者，服之乃仙矣。其葉如杏，其根亦類癧子，用之如神。又堪為利術，伏沙子，自有法。一名何首烏，又名赤葛。
　　《王氏博濟》：治疥癬，滿身作瘡，不可治者。何首烏、艾等分，以水煎令濃，於盆內洗之，甚能解痛，生肌肉。
　　《何首烏傳》：昔何首烏者，順州南河縣人。祖名能嗣，父名延秀。能嗣常慕道術，隨師在山。因醉夜臥山野，忽見有藤二株，相去三尺餘，苗蔓相交，久而方解，解了又交。驚訝其異，至旦遂掘其根歸。問諸人，無識。後有山老忽來。示之。答曰：子既無嗣，其藤乃異，此恐是神仙之藥，何不服之？遂杵為末，空心酒服一錢。服數月似強健，因此常服，又加二錢。服之經年舊疾皆痊，髮烏容少。數年之內，即有子，名延秀，秀生首烏，首烏之名，因此而得。生數子，年百餘歲，髮黑。有李安期者，與首烏鄉里親善，竊得方服，其壽至長，遂敘其事。何首烏，味甘，生溫，無毒。茯苓為使。治五痔腰膝之病，冷氣心痛，積年勞瘦痰癖，風虛敗劣，長筋力，益精髓，壯氣駐顏，黑髭延年，婦人惡血痿黃，產後諸疾，赤白帶下，毒氣入腹，久痢不止，其功不可具述。一名野苗，二名交藤，三名夜合，四名地精，五名首烏。本出虔州，江南諸道皆有之。苗葉有光澤，又如桃李葉，雄苗赤。根遠不過三尺，春秋可採，日乾。去皮為末，酒下最良。有疾即用茯苓湯下為使。常杵末，新瓷器盛，服之忌豬肉血、無鱗魚，觸藥無力。此藥形大如拳連珠，其中有形鳥獸山嶽之狀，珍也。掘得去皮，生吃，得味甘甜，休糧。讚曰：神效助道，著在仙經。雌雄相交，夜合晝疏。服之去穀，日居月諸。返老還少，變安病軀。有緣者遇，傳之勿泄，最爾自如。明州刺史李遠傳錄經驗：何首烏所出順#5州南河縣、韶州、潮州、恩州、賀州、廣州四會縣、潘州，已上出處為上；邕州晉興縣、桂州、康州、春州、瓊州、高州、循州，已上所出次之。其仙草五十年者如拳大，號山奴，服之一年，髭鬢青黑；一百年如碗大，號山哥，服之一年，顏色紅悅；一百三#6十年如盆大，號山伯，服之一年，齒落重生；二百年如斗栲栳大，號山翁，服之一年，顏如童子，行及奔馬；三百年如三斗栲栳大，號山精，服之一年延齡，純陽之體，久服成地仙。
　　《衍義》曰：何首烏，兼黑髭鬢，與蘿卜相惡，令#7人髭鬢早白，腸風熱多。
　　商陸
　　味辛、酸，平，有毒。主水脹疝#8瘕，痺，熨除癰腫，殺鬼精物，療胸中邪氣，水腫，痿痺，腹滿洪直，疏五臟，散水氣。如人形者有神。一名□根，一名夜呼。生咸陽川谷。
　　陶隱居云：近道處處有。方家不甚乾用，療水腫，切生根，雜生鯉魚煮作湯。道家乃散用及煎釀，皆能去尸蠱，見鬼神。其實亦入神藥。花名□花，尤良。
　　《唐本》注云：此有赤白二種，白者入藥用，赤者見鬼神，甚有毒，但貼腫外用#9。若服之傷人，乃至痢血不已而死也。
　　今注：商陸，一名白昌，一名當陸。
　　禹錫等按：《蜀本圖經》云：葉大如牛舌而厚脆，有赤花者根赤，白花者根白。今所在有#10之。二月、八月採根，日乾。
　　《爾雅》云：遂薚，馬尾。《廣雅》曰：馬尾，商陸。《本草》云：別名薚。今關西亦呼為薚，江東呼為當陸。《釋文》云：如人形者有神。
　　《藥性論》云：當陸，使，忌犬肉，味甘，有大毒。能瀉十種水病，喉痺不通，薄切醋熬，喉腫處外傅之差。
　　《日華子》云：白章陸，味苦，冷，得大蒜良。通大小腸，瀉蠱毒，墮胎，協腫毒，傅惡瘡。赤者有毒。
　　《圖經》曰：商陸俗名章柳根，生咸陽山谷，今處處有之，多生於人家園圃中。春生苗，高三四尺，葉青如牛舌而長。莖青赤，至柔脆。夏秋開紅紫花，作朵。根如蘆菔而長，八月、九月內採根，暴乾。其用歸表。古方術家多用之，亦可單服。五月五日採根，竹盛，挂屋東北角陰乾百日，搗篩，井華水調服，云神仙所秘法。喉中卒被毒氣攻痛者。切根炙令熱，隔布熨之，冷輒易，立愈。其花，主人心昏塞，多忘喜誤。取花陰乾百日，搗末。日暮水服方寸匕，臥思念所欲事，即於眼中自覺。《爾雅》謂之遂薚，《廣雅》謂之馬尾，《易》謂之莧陸，皆謂此商陸也。然有赤、白二種，花赤者根赤，花白者根白。赤者不入藥，服食用白者。又一種名赤菖，苗、葉絕相類，不可用，服之傷筋消腎，須細辨之。
　　雷公云：凡使，勿用赤葛#12。緣相似，其赤葛#13花、莖有消筋腎之毒，故勿餌。章陸花白，年多後仙人採之用作脯，可下酒也。每修事，先以銅刀刮去上皮了，薄切，以東流水浸兩宿，然後漉出，架甑蒸，以豆葉一重了，與章陸一重，如斯蒸從午至亥，出，仍去豆葉暴乾了，細剉用。若無豆葉，只用豆代之。
　　《外臺秘要》：治水氣。商陸根白者去皮，切如小豆許，一大盞，以水三升，煮取一升已上。爛即取粟米一大盞煮成粥。仍空心服，若一日兩度服即恐利多，每日服一頓即微利，不得雜食。又方：治瘰癧、喉痺卒攻痛。搗生章陸根，捻作餅子，置瘰癧上，以艾灶於藥上灸三四壯。
　　《千金髓》：治水氣浮腫。白菖六兩，取汁半合，和酒半升，看大小相度與服，當利下水差。又方：卒暴癥，腫中有物如石，痛刺啼呼，若不治，百日死。多取商陸根搗汁，或蒸之，以布藉腹上，安藥勿覆，冷復易，晝夜勿息。
　　《經驗方》：治水疾。樟柳去粗皮，薄切暴乾為末，用黃顙魚三頭，大蒜三瓣，綠豆一合，以水一大碗伺煮，豆爛為度，先將豆任意吃了，卻以汁調藥末一錢匕，其水化為氣消。
　　《梅師方》：治水腫不能服藥。商陸一升，羊肉六兩，以水一斗煮取六升，去滓，和肉、蔥、豉作臛，如常法食之，商陸白者妙。
　　《孫真人食忌》：主一切熱毒腫。章陸根和鹽少許傅之，日再易。又方：主瘡中毒。切章陸根汁，熱布裹熨之，冷即易。
　　《斗門方》：治腳軟。用樟柳根細切如小豆大，煮令熟，更入綠豆同爛煮為飯。每日如此修事服餌，以差為度。其功最效。
　　張文仲：治石癰堅如石，不作膿者。生章陸根搗搽之，燥即易，取軟為度。
　　威靈仙
　　味苦，溫，無毒。主諸風，宣通五臟，去腹悶#13冷滯，心膈痰水，久積癥瘕，痃癖氣塊，膀胱宿膿#14惡水，腰膝冷咚，及療折傷。一名能消。久服之無瘟疫瘧。出商州上洛山及華山并平澤，不聞水聲者良。生先於眾草，莖方，數葉相對。花淺紫，根生稠密，歲久益繁，冬月丙丁戊己日採，忌茗。今附。
　　禹錫等按：《蜀本》云：九月末至十二月採，陰乾。餘月并不堪採。
　　《圖經》曰：威靈仙，出商州上洛山及華山并平澤，今陝西、河東、河北、京東、江湖州郡或有之。初生比眾草最先，莖梗如釵股，四棱。葉似柳葉，作層，每層六七葉，如車輪，有六層至七層者。七月內生花，淺紫或碧白色。作穗似莆臺子，亦有似菊花頭者。實青，根稠密多鬚似穀，每年亦朽敗，九月採根，陰乾。仍以丙丁戊己日採，以不聞水聲者佳。唐正元中，嵩陽子周君巢作《威靈仙傳》云：先時，商州有人重病，足不履地者數十年，良醫殫技莫能療，所親置之道傍，以求救者，遇一新羅僧見之，告曰：此疾一藥可活，但不知此土有否？因為之入山求索，果得，乃威靈仙也。使服之，數日能步履。其後山人鄧思齊知之，遂傳其事。崔元亮《海上方》著其法云：採得，陰乾月餘，搗篩。溫清酒和二錢匕，空腹服之。如人本性#15殺藥，可加及六錢匕。利過兩行則#16減之，病除方停服。其性甚善，不觸諸藥，但惡#17茶及麵湯，以甘草、梔子代飲可也。
　　《唐本》云：腰腎腳膝積聚，腸內諸冷痛，積年不差者，服之無不立效。治#18商州洛陽縣，九月末至十二月採，陰乾。餘月并不堪採。每年傍引，年深轉茂，根苗漸多，經數年亦朽敗。
　　《千金方》：治腰腳痛。威靈仙為末，空心溫酒調下錢匕，逐日以微利為度。
　　《經驗方》：治大腸久冷。威靈仙蜜丸桐子大，於一更內，生薑湯下十丸至二十丸。又方：治腰腳。威靈仙二斤洗乾，好酒浸七日，為末，麵糊丸桐子大，以浸藥酒下二十丸。
　　《集驗方》：治腎臟風壅積，腰膝沉重。威靈仙末，蜜和丸桐子大。初服溫酒下八十丸。平明微利惡物，如青濃桃膠，即是風毒積滯也。如未動，夜再服一百丸。取下後，吃粥藥補之。一月仍常服溫補藥。孫兆放杖丸同。
　　崔氏《海上集》：威靈仙去眾風，通十二經脈，此藥朝服暮效，疏宣五臟冷膿宿水變病，微利不瀉人。服此四肢輕健，手足溫暖，并得清涼。時商州有人患重足不履地，經十年不差。忽遇新羅僧見云：此疾有藥可理，遂入山求之，遣服數日，平復，後留此藥名而去。此藥治丈夫、婦人中風不語，手足不隨，口眼喎邪，筋骨節風，胎風頭風，暗風心風，風狂人，傷寒頭痛，鼻清涕，服經二度，傷寒即止，頭旋目眩，白瘕風，極治大風，皮膚風癢，大毒熱毒風瘡，深治勞疾，連腰骨節風，繞腕風，言語澀滯，痰積，宣通五臟，腹內宿滯，心頭痰水，膀胱宿膿，口中涎水，好#19吃茶滓，手足頑痺，冷熱氣壅，腰膝疼痛，久立不得，浮氣瘴氣，憎寒壯熱，頭痛尤甚，攻耳成膿而聾。又衝眼赤，大小腸秘，服此立通。飲食即住，黃疸，黑疸，面無顏色，瘰癧遍項，產後閉澀，背腰痛，曾經損墜，心痛，注氣膈氣，冷氣攻衝，腎臟風壅，腹肚脹滿，頭面浮腫，注毒脾、肺氣，痰熱咳嗽氣急，坐臥不安，疥癬等瘡，婦人月水不來，動經多日，血氣衝心，陰汗盜汗，鴉臭穢甚，氣息不堪，勤服威靈仙，更用熱湯，盡日頻洗，朝以苦唾調藥塗身上內外，每日一次，塗之當得平愈。孩兒無辜，令母含藥灌之，痔疾閉澀，氣痢絞結，并皆治之。威靈仙一味洗焙為末，好酒和令微濕，入竹筒內，牢塞口，九蒸九暴。如乾，添酒重晒之，以白飯#20和丸如桐子大，每服二十至三十丸，湯酒下。
　　《衍義》曰：威靈仙，治腸風。根性快，多服疏人五臟真氣。
　　牽牛子
　　味苦，寒，有毒。主下氣，療腳滿水腫，除風毒，利小便。
　　陶隱居云：作藤生，花狀如藊豆，黃色。子作小房，實黑色，形如毬子核。比來服之，以療腳備氣急，得小便利，無不差。此藥始出田野，人牽牛易藥，故以名之。又有一種草，葉上有三白點，俗因以名三白草。其根以療腳下氣，亦甚有驗。
　　《唐本》注云：此花似旋葍花，作碧色，又不黃，不似藊豆。其三白草，有三黑點，非白也，古人秘之，隱黑為白爾。陶不見，但聞而傳之，謂實白點。今注：此藥蔓生，花如鼓子花而稍大，作碧色，子有黃殼作小房，實黑，稍類蕎麥。比來服之，以療腳腫滿，氣急，利水道，無不差者。
　　禹錫等按：《蜀本圖經》云：苗蔓生，花碧色，子若蕎麥，三棱黑色，九月已後收子。所在有之。
　　《藥性論》云：牽牛子，使，味甘，有小毒。能治痃癖氣塊，利大小便，除水氣虛腫，落胎。
　　《日華子》云：味苦、□，得青木香、乾薑良。取腰痛，下冷膿，瀉蠱毒藥，并一切氣壅滯。
　　《圖經》曰：牽牛子，舊不著所出州土，今處處有之。二月種子，三月生苗，作藤蔓繞籬墻，高者或三二丈。其葉青，有三尖角。七月生花，微紅帶碧色，似鼓子花而大。八月結實，外有白皮，裹作毬，每毬內有子四五枚，如蕎麥大，有三棱，有黑白二種，九月後收之。又名金鈴。段成式《酉陽雜俎》云：盆甑草即牽牛子也。秋節後斷之，狀如盆甑，其中子似龜，蔓如山芋，即此。
　　雷公云：草金鈴，牽牛子是也。凡使，其藥秋末即有實，冬收之。凡使曬乾#21，卻以水中淘，浮者去之，取沉者驪乾，拌酒蒸，從巳至未，曬乾，臨用舂去黑皮用。
　　《食療》云：多食稍冷，和山茱萸服之，去水病。
　　《聖惠方》：治水氣遍身浮腫，氣促，坐臥不得。用牽牛子二兩，微炒，搗細末，烏#22牛尿浸一宿，平旦入蔥白一握，煎十餘沸去滓。空心分為二服，水從小便中下。
　　《肘後方》：治風毒腳氣，若脛已滿，捻之沒指者。取牽牛子搗，蜜丸如小豆大。每服五丸，生薑湯下，取令小便利亦可止。
　　《斗門方》：治風氣所攻，臟腑積滯。用牽牛子以童子小便浸一宿後，長流水上洗半日，卻用生絹袋盛，挂於當風處令好乾。每日鹽湯下三十粒。極能搜風，亦善消虛腫。久服令人體清爽。
　　《王氏博濟》：治三焦氣不順，胸膈壅塞，頭昏目眩，涕唾痰涎，精神不爽。利膈丸：牽牛子四兩，半生半熟，不蛀皂莢塗酥炙二兩，為末，生薑自然汁煮糊，丸如桐子大。每服三#23十丸，荊芥湯下。又方：治產前滑胎。牽牛子一兩，赤土少許，研令極細。每覺轉痛頻，煎白榆皮湯調下一錢匕。又方：治男子、婦人五般積氣成聚。黑牽牛一斤，生搗末八兩，餘滓於新瓦上炒香熟，放冷再搗取四兩熟末十二兩拌勻，煉蜜和丸如桐子大。患積氣至重者三五十丸，煎陳橘皮、生薑湯下，臨臥空心服之。如二更至三更已來藥行時效應未動，再與三十丸投之，轉下積聚之物。常服十丸至十五丸，行氣甚妙。小兒十五已下至七歲已上，服五丸至七丸，年及五十已上不請服。
　　《簡要濟眾》：治大便澀不通。牽牛子半生半熟，搗為散。每服二錢，煎薑湯調下。如未通再服，及以熱茶調下，量虛實，無時候，加減服之。
　　《衍義》曰：牽牛子，諸家之說紛紛不一，陶隱居尤甚。言花狀如藊豆，殊不相當。花朵如鼓子花，但碧色，日出開，日西合。今注又謂其中子類蕎麥，亦非也。蓋直如木猴梨子，但黑色，可微炒，搗取其中粉一兩，別以麩，炒去皮尖者。桃人末半兩，以熟蜜和丸如梧桐子，溫水服三二十丸，治大腸風秘，壅熱結澀。不可久服，亦行脾腎氣故也。
　　蓖麻子
　　味甘、辛，平，有小毒。主水癥。水研二十枚服之，吐惡沫，加至三十枚。三日一服，差則止。又主風虛寒熱，身體瘡癢，浮腫，尸疰惡氣，笮取油塗之。葉：主腳氣，風腫不仁，搗蒸傅之。
　　《唐本》注云：此人間所種者，葉似大麻葉而甚大，其子如蜱音卑，又名萆麻。今胡中來者，莖赤，樹高丈餘，子大如皂莢核，用之益良。油塗葉炙熱熨囪音信上，止衄尤驗也。唐本先附。
　　禹錫等按：《蜀本圖經》云：樹生，葉似大麻大數倍，子殼有刺，實大於巴豆，青黃色斑，夏用莖、葉，秋收子，冬採根，日乾。胡中來者，莖、子更倍大。所在有之。又云：葉似葎草而厚大。莖赤，有節如甘蔗。
　　《日華子》云：治水脹腹滿。細研水服，壯人可五粒。催生，傳產人手足心，產後速拭去。瘡痍疥癩亦可研傅。
　　《圖經》曰：蓖麻子，舊不著所出州郡，今在處有之。夏生苗，葉似葎草而厚大。莖赤有節如甘蔗，高丈許。秋生細花，隨便結實，殼上有刺，實類巴豆，青黃斑褐，形如牛蜱，故名。夏採莖、葉，秋採實，冬採根，日乾。胡中來者，莖子更大。崔元亮《海上方》：治難產及胞衣不下，取蓖麻子七枚，研如膏，塗腳心，子及衣纔下，便速洗去。不爾腸出，即用此膏塗頂，腸當自入。
　　雷公云：凡使，勿用黑天赤利子，緣在地蔞上生，是顆兩頭尖有毒。藥中不用。其蓖麻子，形似巴豆，節節有黃黑斑點。凡使先須和皮用鹽湯煮半日，去皮取子，研過用。
　　《外臺秘要》：治半身不遂，失音不語。取蓖麻子油一升，酒一斗，銅缽盛油，著酒中一日，煮之令酒、油熟，服之。又方：治水氣。取蓖麻子去皮研，令熟水解得三合。清旦一頓服之盡，日中當下青黃水。
　　《千金方》：治嶺南腳氣，從足至膝，脛腫滿，連骨疼者。蓖麻子葉切蒸薄裹，二三易即消。
　　《肘後方》：治一切毒腫疼痛不可忍者，搗蓖麻子傅之立差。又方：產難。取蓖麻子二枚，兩手各把一枚，須臾立下。
　　《經驗後方》：治風痰#24鼻榻。蓖麻不拘多少，去皮拍為二片，用黃連等分搥碎，二件用水一處浸七宿後，空心、日午、臥時只用浸者水吞下一片，水盡旋添勿令乾。服兩月後，吃大蒜豬肉試驗，如不發動，便是效也。若發動時，依前法再服，直候不發。如只腿脹，用針出毒物，累有神驗。
　　《修真祕旨》：治小兒丹瘤。蓖麻子五個去皮研，入麵一匙，水調塗之，甚效。
　　杜壬：治癘#25風，手指孿曲，節間痛不可忍，漸至漸落方：蓖麻一兩去皮，黃連一兩剉如豆，以小瓶子入水一升，同浸。春夏三日，秋冬五日後，取蓖麻子一枚擘破，面東以浸藥水平旦時一服。漸加至四五枚，微利不妨。瓶中水少更添。忌動風食，累用得效。又方：治咽中瘡腫。蓖麻子一枚去皮，朴消一錢，同研，新汲水作一服，連進二三服效。
　　初虞世：治湯火傷神妙。蓖麻子、蛤粉等分末研膏。湯損用油調塗，火瘡用水調塗。
　　蒴藋
　　味酸，溫，有毒。主風瘙癮疹，身癢濕#26痺，可作浴湯。一名堇草，一名芨。生田野，春夏採葉，秋冬採莖、根。今附。
　　陶隱居云：田野墟村中甚多。絕療風痺癢痛，多用薄洗，不堪入服，亦有酒漬根，稍飲之者。
　　《唐本》注云：此陸英也，剩出此條。《爾雅》云：芨，堇草。郭注云：烏頭苗也。檢三堇別名。又無此者，蜀人謂烏頭苗為堇草。陶引此條，不知所出處。《藥對》及古方無蒴藋，惟言陸英也。
　　今注：蒴藋條，《唐本》編在狼跋子之後，而與陸英條注解并云剩出一條。今詳陸英，味苦，寒，無毒。既此不同，難謂一種，蓋其類爾。今但移附陸英之下。
　　禹錫等按：《日華子》云：味苦，涼，有毒。治瘑癩風痺，并煎湯浸，并葉用。
　　《圖經》：文具陸英條下。
　　雷公云：凡使之，春用隔年花蕊，夏用根，秋冬并總用作煎，只取根，用銅刀細切，於柳木臼中搗取自然汁，緩緩於鍋子中煎如稀餳，任用也。
　　《外臺秘要》：治卒暴癥，腹中有物堅如石，痛欲死。取蒴藋根一小束，洗瀝去水，細擘，以酒二升，漬三宿，暖溫服五合至一升，日三，若欲速得服，於熱灰中溫令藥味出服之。此方無毒，已愈十六人，神驗。藥盡復作服之。又方：治腰痛方，蒴藋葉，火燎，厚鋪床上，趁熱臥眠於上，冷復易之。冬月取根，舂碎熬及熱準前用。并治風溫濕冷痺及產婦患傷冷，腰痛不得動亦用。又方：治下部閉不通。取蒴藋根一把，搗汁水和，絞去滓。強人服一升。數用之，并治腳氣。
　　《千金方》：治嶺南腳氣，從足至膝脛腫，骨疼者。蒴藋根碎，和酒醋共三分，根一分合蒸熟，封裹腫上，二三日即消。亦治不仁。又方：治頭風。取蒴藋根二升，酒二升，煮服之。
　　《梅師方》：治水腫，坐臥不得，頭面身體悉腫。取蒴藋根刮去皮，搗汁一合，和酒一合，暖空心服，當微吐利。又方：治一切疹。用煮蒴藋湯，和少酒塗，無不差。《姚氏方》同。
　　《孫真人食忌》：主卒腳腫漸上。以蒴藋莖、葉，埋熱灰中令熱，傅腫上，差即易。
　　《斗門方》：治瘧疾。用蒴藋一大握炙令黃色，以水濃煎一盞，欲發前服。
　　張文仲：治手足忽生疣目。蒴藋赤子，挼使壞疣目上令赤，塗之差。又方：治熊傷人瘡。蒴藋一大把剉碎，以水一升漬，須臾取汁飲，餘滓以封裹瘡。
　　《子母秘錄》：治小兒赤遊行於身上，下至心即死。蒴藋煎汁洗之。
　　《衍義》曰：蒴藋，與陸英既性味及出產處不同，治療又別，自是二物，斷無疑焉。況蒴藋花白，子初青如綠豆顆，每朵如盞面大，又平生，有一二百子，十月方熟紅，豈得言剩？出此條，孟浪之甚也。
　　天南星
　　味苦、辛，有毒。主中風，除痰，麻痺，下氣，破堅積，消癰腫，利胸膈，散血，墜胎。生平澤，處處有之。葉似蒻葉，根如芋，二月、八月採之。今附。
　　禹錫等按：陳藏器云：天南星，主金瘡，傷折，瘀血，取根碎傅傷處。生安東山谷。葉如荷，獨莖，最良。
　　《日華子》云：味辛烈，平，畏附子、乾薑、生薑。罯撲損瘀血，主蛇蟲咬，傅疥癬惡瘡。入藥炮用，又名鬼蒟蒻。
　　《圖經》日：天南星，《本經》不載所出州土，云生平澤，今處處有之。二月生苗，似荷梗，莖高一尺以來。葉如蒟蒻，兩枝相抱。五月開花似蛇頭，黃色。七月結子作穗似石榴子，紅色。根似芋而圓，二月、八月採根，亦與蒟蒻根相類，人多誤採。莖斑花紫是蒟蒻。一說天南星如本草所說，即虎掌也。小者為由跋，後人採用，乃別立一名爾。今天南星大者四邊皆有子，採時盡削去之。又陳藏器云：半夏高一二尺，由跋高一二寸，此正誤相反言也。今由跋苗高一二尺，莖似蒟蒻而無斑，根如雞卵。半夏高一二寸，亦有盈尺者，根如小指正圓也。江南吳中又有白蒟蒻，亦曰鬼芋，根都似天南星，生下平澤極多，皆雜採以為天南星，了不可辨。市中所收，往往是也。但天南星小，柔膩肌細，炮之易裂，差可辨爾。古方多相虎掌，不言天南星。天南星近出唐世，中風痰毒方中多用之。《續傳信方》始風痛，用天南星、躑躅花，并生時同搗，羅作餅子，甑上蒸四五過，以絺葛囊盛之。候要，即取焙搗為末，蒸餅，丸如梧桐子大，溫酒下三丸。腰腳骨痛，空心服，手臂痛，食後服，大良。
　　《經驗方》：治急中風，目瞑牙噤，無門下藥者。用此末子，以中指點末，揩齒三二十，揩大牙左右，其口自開，始得下藥，喝開關散：天南星搗為末，白龍腦，二件各等分研，以五月五日午時合。患者只一字至半錢。又方：治小兒走馬疳，蝕透損骨及小攻蝕。
　　《必效方》：天南星一個，當心作坑子，安雄黃一塊在內，用麵裹燒，候雄黃作汁，以盞子合定，出火毒去麵，研為末，入麝香少許，拂瘡，驗。又方：治婦人一切風攻頭目痛。天南星一個，掘地坑子，火燒令赤，安於坑中，以醋一盞，以盞蓋之，不令#27透氣，候冷取出為末。每服一字，以酒調下，重者半錢#28。又方：治驚風墜涎。天南星一個，重一兩，換酒浸七伏時取出，於新瓦上周迴炭火炙令乾裂#29，置於濕地去火毒，用瓷器合盛之冷，搗末，用朱砂一分研同拌。每服半錢，荊芥湯調下，每日空心、午時進一二服。
　　《勝金方》：治吐血。天南星一兩，剉如豆大，以爐灰汁浸二#30宿，取出洗，焙#31乾搗末，用酒磨自然銅下一錢，愈。
　　《十全博救方》：治咳嗽。天南星一個大者，炮令裂，為末。每服一大錢，水一盞，生薑三片，煎至五分，溫服，空心、日午、臨臥時各一服。
　　《集效方》：治吐瀉不止，或取轉多，四肢發厥，虛風不省人事。服此四肢漸暖，神識便省，回陽散：天南星為末。每服三錢，入京棗三枚，同煎八分溫服，未省再服。
　　初虞世：治破傷風入瘡強直。防風、天南星等分為末，以醋調作靨貼上。
　　《譚氏方》：治小兒牙關不開。天南星一個，煨熱紙裹，封角休要透氣，於細處剪雞頭大一竅子，透氣於鼻孔中，牙關立開。
　　羊蹄
　　味苦，寒，無毒。主頭禿疥瘙，除熱，女子陰蝕，浸淫疽痔，殺蟲。一名東方宿，一名連蟲陸，一名鬼目，一名蓄。生陳留川澤。
　　陶隱居云：今人呼名禿菜，即是蓄音之訛。《詩》云：言採其蓄。又一種極相似而味酸，呼為酸摸根，亦療疥也。
　　《唐本》注云：實味苦、澀，平，無毒。主赤白雜痢。根味辛、苦，有小毒。《萬畢方》云：療蟲毒。今山野平澤，處處有之。
　　禹錫等按：《蜀本圖經》云：生下濕地，高者三四尺。葉狹長，莖節間紫赤。花青白色，子三棱，夏中即枯。又有一種，莖、葉俱細，節間生子若茺蔚子，療痢乃佳。今所在有之。
　　《日華子》云：羊蹄根，治癬，殺一切蟲，腫毒，醋摩貼。葉治小兒疳蟲，殺胡夷魚、鮓魚、檀胡魚毒，亦可作菜食。
　　陳藏器云：酸摸，葉酸美。小兒折食其英。根主暴熱，腹脹。生搗絞汁服，當下痢，殺皮膚小蟲。葉似羊蹄，是山大黃。一名當藥。《爾雅》云：須薞蕪。注云：似羊蹄而細，味酸可食。
　　《日華子》云：酸摸，味酸，涼，無毒。治小兒壯熱。生山崗。狀似羊蹄，葉小黃。
　　《圖經》曰：羊蹄，禿菜也。生陳留川澤，今所在有之。生下濕地。春生苗，高三四尺。葉狹長，頗似萵苣而色深。莖節間紫赤。花青白成穗，子三棱，有若茺蔚，夏中即枯。根似牛蒡而堅實。今人生採根，醋摩塗癬速效。亦煎作丸服之。其方以新採羊蹄根，不限多少，搗研，絞取汁一大升，白蜜半斤，同熬如稠餳煎，更用防風末六兩，溲和令可丸，大如梧子。用栝樓甘草酒下三二十丸，日二三，大佳。謹按《詩˙小雅》：言採其遂。陸機云：遂，今人謂之羊蹄，似蘆菔而莖赤，一約#32為茹，滑而美也。多啖令人下氣。幽州人謂之遂，字或作蓄并恥六切。又有一種極相類，莖葉黃味酢，名酸摸。《爾雅》所謂須，薞音孫蕪。郭璞云：薞蕪似羊蹄，葉細味酢，可食。一名蓨音條是也。
　　《食療》：主癢。不宜多食。
　　《聖惠方》：治癧瘍風。用羊蹄菜根，於生鐵上，以好醋磨，旋旋刮取，塗於患上，未差，更入硫黃少許，同磨塗之。又方：治大便卒澀結不通。用羊蹄根一兩剉，水一大盞，煎取六分去滓，溫溫頓服。
　　《外臺秘要》：治疥方：搗羊蹄根和豬脂塗上，或著鹽少許，佳。
　　《千金方》：喉痺卒不語。羊蹄獨根者，勿見風日及婦人、雞、犬，以三年醋研和如泥，生布拭喉令赤，傅之。
　　《千金翼》：治漏瘤瘡，濕癬癢。浸淫日廣，癢不可忍，搔之黃水出，差後復發，取羊蹄，淨去土，細切搗，以大酢和，淨洗傅上，一時間以冷水洗之，日一傅，差。若為末傅之，妙。
　　《斗門方》：治腸風痔瀉血。羊蹄根、葉爛蒸一碗來，食之立差。
　　《簡要濟眾》：治癬瘡久不差。羊蹄根搗絞取汁，用調膩粉少許如膏，塗傅癬上，三五遍即差。如乾，即豬脂調和#33傅之。
　　菰根
　　大寒。主腸胃痛熱，消渴，止小便。
　　陶隱居云：菰根，亦如蘆根，冷利復甚也。
　　今按：《別本》注云：菰蔣草也。江南人呼為茭草，秣馬甚肥。味甘，無毒。
　　禹錫等按：《蜀本圖經》云：生水中，葉似蔗、荻，久根盤厚，夏月生菌細，堪啖，名菰菜。三年已上，心中生臺如藕，白軟，中有黑脈，堪啖，名菰首也。《爾雅》云：出隧，蘧蔬。釋曰：菌類也。一名出隧，一名蘧蔬。《廣雅》云：朝生，形如鬼蓋。郭云：似土菌，生菰草中。今江東唆#34之甜滑者，氈氍□者。《說文》云：菰，蔣也。張揖云：氍□，毛席，取其音同。
　　孟銑云：菰菜，利五臟邪氣，酒□面赤，白頭#35，癧瘍，目赤等，效。然滑中，不可多食。熱毒風氣，卒心痛，可鹽醋煮食之。又云茭首，寒。主心胸中浮熱風。食之發冷氣，滋人齒，傷陽道，令下焦冷滑，不食甚好。
　　陳藏器云：菰菜，味甘，無毒。去煩熱，止渴，除目黃，利大小便，止熱痢，雜鯽魚為羹，開胃口，解酒毒。生江東池澤，菰葑上如菌，葑是菰根，歲久浮在水上者。主火燒瘡，燒為灰和雞子白塗之。《呂氏春秋》曰：菜之美者，越路之菌是也。晉˙張#36翰見秋風起思之。又云：菰首，生菰蔣草心，至秋如小兒臂，故云菰首。煮食之止渴。甘、冷，雜蜜食之發痼疾，無別功。更有一種小者，擘肉如墨，名烏鬱。人亦食之，止小兒水痢。
　　《日華子》云：茭首，微毒。多食發氣并弱陽，葉利五臟，食巴豆人不可食。
　　《圖經》曰：菰根，舊不著所出州土，今江湖陂澤中皆有之，即江南人呼為茭草者。生水中，葉如蒲、葦輩，刈以秣馬，甚肥。春亦生笋，甜美堪啖，即菰菜也。又謂之茭白。其歲久者，中心生白臺如小兒臂，謂之菰手。人作菰首，非是。《爾雅》所謂蘧蔬，云：似土菌，生菰草中，正謂此也。故注今之瘡南方人至今謂菌為菰，亦緣此義也。其臺中有墨者，謂之茭鬱。其根亦如蘆根，冷利更甚。二浙下澤處，菰草最多，其根相結而生，久則并土浮於水上，彼人謂之菰葑。刈去其葉，便可耕蒔。其苗有莖梗者，謂之菰蔣草。至秋結實，乃雕胡米也。古人以為美撰，今饑歲人猶採以當糧。《西京雜記》云：漢太液池邊，皆是雕胡、紫籜、綠節、蒲叢之類。菰之有米者，長安人謂為雕胡。葭蘆之米，解葉者紫籜。菰之有首者，謂之綠節是也。然則雕胡諸米，今皆不貴。大抵菰之種類皆極冷，不可過食，甚不益人。惟服金石人相宜耳。
　　陳藏器云：茭首，主心胸中浮熱，動氣不中，食之發冷，滋牙齒，傷陽道，令下焦冷，不食為妙。
　　《食療》云：若丹石熱發，和鯽魚煮作羹食之。三兩頓即便差耳。
　　《外臺秘要》：治湯火所灼，未成取菰蔣根燒取灰，用雞子黃和封之。
　　《廣濟方》：治毒蛇嚙方。菰蔣草根灰，取以封之，其草似燕尾是。
　　《子母秘錄》：小兒風瘡久不差，燒菰蔣節末以傅之。
　　《衍義》曰：菰根，蒲類。四時取根搗，絞汁用。河朔邊人，止以此苗飼馬，曰菰蔣，及作薦。花如葦，結青子，細若青麻黃，長幾寸。彼人收之，合粟為粥，食之甚濟饑，此杜甫所謂願作冷秋菰者是也。為其皆生水中及岸際，多食亦令人利。
　　萹蓄
　　味苦，平，無毒，主浸淫疥瘙疽痔，殺三蟲，療女子陰蝕。生東萊山谷。五月採，陰乾。
　　陶隱居云：處處有，布地生，花節間白，葉細綠，人亦呼為萹竹。煮汁與小兒飲，療蛔蟲有驗。
　　禹錫等按：《蜀本圖經》云：葉如竹，莖有節，細如釵股。生下濕地，今所在有。二月、八月採苗，日乾。
　　《爾雅》云：竹，萹蓄。釋云：李巡云：一物二名也。孫炎引《詩˙衛風》云：綠竹猗猗。郭云：似小藜，赤莖節，好生道傍，可食，又殺蟲。陶注本草謂之萹竹是也。
　　《藥性論》云：萹竹，使，味甘。煮汁與小兒服，主蛔蟲等咬心，心痛面青，口中沫出，臨死者，取十斤細剉，以水一石煎，去滓成煎如飴。空心服，蟲自下，皆盡止。主患痔疾者，常取葉搗汁服，效。治熱黃，取汁頓服一升，多年者再服之，根一握洗去土，搗汁服之一升，惡丹石毒發，衝目腫痛，又傅熱腫，效。
　　《圖經》曰：萹蓄，亦名萹竹。出東萊山谷，今在處有之。春中布地生道傍，苗似瞿麥，葉細綠如竹，赤莖如釵股，節間花出甚細，微青黃色，根如蒿根，四月、五月採苗，陰乾。謹按《爾雅》云：竹，萹蓄。郭璞注云：似小藜，赤莖節，好生道傍，可食，又殺蟲。《衛詩》：綠竹猗猗。說者曰：綠王芻也。竹，萹竹也；即謂此萹蓄。方書亦單用治蟲。葛洪小兒蛔方，煮汁令濃，飲之即差。
　　《食療》云：蛔蟲心痛，面青，口中沫出，臨水取葉十斤，細切；以水三石三斗，煮如餳，去滓。通寒溫，空心服一升，蟲即下。至重者再服，仍通宿勿食，來日平明服之。患治#37，常取萹竹葉煮汁澄清，常用以作飯。又，患熱黃、五痔。搗汁頓服一升，重者再服。丹石發，衝眼目腫痛。取根一握，洗。，以少水，絞取汁服之。若熱腫處，搗根、莖傅之。
　　《外臺秘要》：治丹發疼痛。搗萹竹汁服一升，一兩服便差。若未差，再服效。
　　《千金翼》：治外痔。搗萹竹絞取汁，溲麵作餺飥，空心吃。日三度，常吃。
　　《肘後方》：惡瘡連痂癢痛，搗萹竹封痂，落即差。
　　《食醫心鏡》：治小兒繞蟲攻下部癢。取萹竹葉一握，切，以水一升，煎取五合，去滓。空腹飲之，蟲即下，用其汁煮粥，亦佳。又方：治霍亂，吐痢不止。萹竹，豉汁中以五味調和，煮羹食之，佳。
　　《楊氏產乳》：治蟲#38，狀如蝸牛，食#39下部癢。取萹竹一把，水二升煮熟，五歲兒空腹服三五合，隔宿食，明早服之，尤佳。
　　狼毒
　　味辛，平，有大毒。主咳逆上氣，破積聚飲食，寒熱水氣，脅下積癖，惡瘡鼠瘻疽蝕，鬼精蠱#40毒，殺飛鳥走獸。一名續毒。生秦亭山谷及奉高。二月、八月採根，陰乾。陳而沉水者良。大豆為之使，惡麥句薑。
　　陶隱居云：秦亭在隴西，亦出宕昌。乃言止有數畝地生，蝮蛇食其根，故為難得。亦用太山者，今用出漢中及建平。云與防葵同根類，但置水中沉者便是狼毒，浮者則防葵。俗用稀，亦難得，是療腹內要藥爾。
　　《唐本》注云：此物與防葵都不同類，生處又別。狼毒今出秦州、成州，秦亭故在二州之界，其太山、漢中亦不聞有。但秦隴寒地，元無蝮蛇。復云數畝地生，蝮蛇食其根，謬矣。
　　今按：別本注云：與麻黃、橘皮、吳茱萸、半夏、枳實為六陳也。又按狼毒，葉似商陸及大黃，莖、葉上有毛，根皮黃，肉白。以實重者為良，輕者力劣。秦亭在隴西，奉高乃太山下縣。亦出宕昌及漢中、建平。舊經陶云：與防葵同根，以置水中，浮者即是防葵，沉者即是狼毒，此不足為信。假使防葵秋冬採者堅實，得水皆沉；狼毒春夏採者輕虛，得水乃浮爾。按此與防葵全別，生處不同，故不可為比類。
　　禹錫等按：《蜀本圖經》云：根似玄參，浮虛者為劣也。
　　《藥性論》云：狼毒，使，味苦、辛，有毒。治痰飲癥瘕，亦殺鼠。
　　《圖經》曰：狼毒，生秦亭山谷及奉高，今陝西州郡及遼、石州亦有之。苗葉似商陸及大黃，莖、葉上有毛，四月開花，八月結實，根皮黃，肉白。二月、八月採，陰乾。以陳而沉水者良。葛洪治心腹相連常脹痛者。用狼毒二兩，附子半兩，搗篩蜜丸如桐子大。一日服一丸，二日二丸，三日三丸，再一丸，至六日又三丸，自一至三常服即瘥。《千金》療惡疾。以狼毒、秦艽分兩等，搗末酒服方寸匕，日二，常服之差。
　　《聖惠方》：治乾癬，積年生痂，搔之黃水出，每逢陰雨即癢。用狼毒末塗之。
　　《集效方》：治臟腑內一切蟲病。川狼毒杵末，每服一大錢，用餳一皂子大，沙糖少許，以水同化，臨臥空腹服之。服時先吃微緊，食藥一服，來日早取下蟲，效。
　　豨音喜薟音杴
　　味苦，寒，有小毒。主熱□，煩滿不能食。生搗汁，服三四合，多則令人吐。
　　《唐本》注云：葉似酸漿而狹長，花黃白色。一名火薟。田野皆識之。
　　今按：《別本》注云：三月、四月採苗葉，暴乾。唐本先附。
　　禹錫等按：《蜀本圖經》云：高二尺許，子青黃，夏採葉用，所在下濕地有之。
　　《圖經》曰：豨薟，俗呼火杴草。《本經》不著所出州郡，今處處有之。春生苗，葉似芥菜而狹長，文粗。莖高三二尺。秋初有花如菊。秋末結實，頗似鶴虱。夏採葉，暴乾用。近世多有單服者，云甚益元氣。蜀人服之法：五月五日、六月六日、九月九日採其葉，去根、莖、花、實，淨洗，暴乾。入甑中，層層灑酒與蜜，蒸之又暴，如此九過則已。氣味極香美，熬，搗篩，蜜丸，服之。云：治肝腎風氣，四肢麻痺，骨間疼，腰膝無力者，亦能行大腸氣。諸州所說，皆云性寒，有小毒，與《本經》意同。惟文州、高郵軍云性熱，無毒。服之補虛，安五臟，生毛髮，兼主風濕瘡，肌肉頑痺，婦人久冷，尤宜服之。用去粗莖，留枝、葉、花、實，蒸暴。兩說不同，豈單用葉乃寒而有毒；并枝、花、實則熱而無毒乎？抑繫二#41地所產而然邪？
　　成訥云：江陵府節度使，進□薟丸方：臣有弟誁，年三十二中風，床枕五年，百醫不差。有道人鍾針者，因睹此患曰：可餌□薟丸必愈。其藥多生沃壤，高三尺許，節葉相對，其葉當夏五月已來收，每去地五寸剪刈，以溫水洗泥土，摘其葉及枝頭。凡九蒸九暴，不必火燥，但取蒸為度。仍熬搗為末，丸如桐子大，空心溫酒或米飲下二三十丸。服至二千丸，所患忽加#42，不得憂慮，是藥攻之力。服至四千丸，必得復故。五千丸，當復丁壯。臣依法修合，與誁服，果如其言。鍾針又言：此藥與本草所述功效相異，蓋出處盛在江東，彼土人呼豬為豨，呼臭為薟氣，緣此藥如豬薟氣，故以為名。但經蒸暴，薟氣自泯，每當服後，須吃飯三五匙壓之。五月五日採者佳。奉宣付醫院詳錄。
　　張詠云：知益州進豨薟丸表：臣因換龍興觀，掘得一碑，內說修養氣衛，并藥方二件。依方差人訪問採覓，其草頗有異，金棱銀線，素根紫荄，對節而生。蜀號火炊，莖、葉頗同蒼耳。誰知至賤之中，乃有殊常之效。臣自吃至百服，眼目輕明。即至千服，髭鬢烏黑，筋力校健，效驗多端。臣本州有都押衙羅守一，曾因中風墜馬，失音不語。臣與十服，其病立痊。又和尚智嚴，年七十，忽患偏風，口眼喎邪，時時吐涎。臣與十服盡，亦便得瘥。今合一百劑，差職員史元奏進。
　　馬鞭草主下部□瘡。
　　陶隱居云：村墟陌甚多。莖似細辛，花紫色，葉微似蓬蒿也。
　　《唐本》注云：苗似狼牙及茺蔚，抽三四穗，紫花，似車前，穗類鞭鞘#43，故名馬鞭，都不似蓬蒿也。
　　今按：陳藏器《本草》云：馬鞭草，主癥癖血瘕，久瘧，破血。作煎如糖，酒服。若云似馬鞭鞘，亦未近之。其節生紫花，如馬鞭節。
　　禹錫等按：《蜀本》云：味苦，微寒，無毒。又《圖經》云：生濕地。花白色，抽三四穗，以七月、八月採苗，日乾。所在皆有之。
　　《藥性論》云：馬鞭草亦可單用。味苦，有毒。生搗水煎去滓，成煎如飴。空心酒服一匕。主破腹中惡血皆下，殺蟲良。
　　《日華子》云：味辛，涼，無毒。通月經，治婦人血氣肚脹，月候不勻。似益母草，莖圓，并葉用。
　　《圖經》曰：馬鞭草，舊不載所出州土，今衡山、廬山、江淮州郡皆有之。春生苗似狼牙，亦類益母而莖圓，高二三尺。抽三四穗子，七月、八月採苗葉，日乾用。味甘、苦，微寒，有小毒。或云子亦通用，古方多用之。葛氏治卒大腹水病。用馬鞭草、鼠尾草各十斤，水一石，煮取五斗，去滓，再煎令稠厚，以粉和丸。一服二三大豆許，加四五豆，神良。
　　《聖惠方》：治白癩。用馬鞭草，不限多少為末。每服食前，用荊芥、薄荷湯調下一錢匕。又方：治婦人月水滯澀不快，通結成瘕塊，肋脹大欲死。用馬鞭草根、苗五斤，剉細，水五斗，煎至一斗，去滓，別於冷器中熬成膏。每食前溫酒調下半匙。
　　《外臺秘要》：治蠼螋尿。馬鞭草爛搗以封之，乾復更易差。
　　《千金方》：食魚鱠及生肉，在胸膈不化，必成癥瘕。搗馬鞭草汁飲之一升，生薑水亦得，即消。又方：治喉痺，躁腫連頰，吐氣數者，名馬喉痺。馬鞭草一握勿見風，截去兩頭，搗取汁服之。
　　《集驗方》：治男子陰腫大如升，核痛，人所不能治者。搗馬鞭草塗之。
　　苧根
　　寒。主小兒赤丹。其漬苧汁，療渴。
　　陶隱居云：即今績苧爾。又有山苧亦相似，可入用也。
　　《唐本》注云：《別錄》云：根，安胎，貼熱丹毒腫有效。漚苧汁，主消渴也。
　　今按：陳藏器《本草》云：苧，破血，漬苧與產婦溫服之。將苧麻與產婦枕之，止血暈。產後腹痛，以苧安腹上則止。蠶咬人毒入肉，取苧汁飲之。今以苧近蠶種，則蠶不生也。
　　禹錫等按：《蜀本》注云：苗高丈已來，南人剝其皮為布，二月、八月採。江左山南皆有之。
　　《藥性論》云：苧麻根，使，味甘，平。主懷妊安胎。
　　《日華子》云：味甘，滑冷，無毒。治心膈熱，漏胎下血，產前後心煩悶，天行熱疾，大渴大狂，服金石藥人心熱，罯毒箭蛇蟲咬。
　　《圖經》曰：苧根，舊不載所出州土，今閩、蜀、江、浙多有之。其皮可績布。苗高七八尺。葉如楮葉，面青背白，有短毛。夏秋間著細穗青花。其根黃白而輕虛，二月、八月採。又有一種山苧亦相似。謹按陸機《草木疏》云：苧，一科數十莖，宿根在地中，至春自生，不須藏#44種。刑、楊間歲三刈，官令諸園種之，歲再刈，便剝取其皮，以竹刮其表，厚處自脫，得裹如筋者煮之，用緝。今江浙、閩中尚復如此。孕婦胎損方所須。又主白丹。濃煮水浴之，日三四差。韋宙療癰疽發背，初覺未成膿者。以苧根、葉熟搗傅上，日夜數易之，腫消則差矣。
　　《聖惠方》：治妊娠胎動欲墮，腹痛不可忍者。用苧根二兩剉，銀五兩，酒一盞，水一大盞#45同煎，去滓。不計時候分溫作二服。
　　《外臺秘要》：《備急》治白丹。苧根三斤，小豆四升，以水二斗，煮以浴三四遍，浸洗妙。
　　《肘後方》：丹者，惡毒之瘡，五色無常。苧根三斤，水三斗煮浴。每日塗之。又方：胎動不安。取苧根如足大指者一尺，□咀，以水五升，煮取三升，去滓服。
　　《斗門方》：治五種淋。用苧麻根兩莖打碎，以水一碗半，煎取半碗。頻服即通。大妙。
　　《梅師方》：治諸癰疽發背，或發乳房，初起微赤，不急治之即死。速消方：搗苧根傅之，數易。又方：治妊娠忽下黃汁如膠，或如小豆汁。苧根切二升，去黑皮，以銀一斤，水九升，煎取四升。每服入酒半升或一升煎藥，取一升，分作二服。
　　《衍義》曰：苧根，如蕁麻。花如白楊而長，成穗生，每一朵，凡數十穗，青白色。
　　白頭翁
　　味苦，溫，無毒、有毒。主溫瘧狂易音羊寒熱，癥瘕積聚，癭氣，逐血止痛，療瘕#46瘡。鼻衄。一名野丈人，一名明#47王使者，一名楫#48何草。生山谷及田野，四月採。
　　陶隱居云：處處有。近根處有白茸，狀似人白頭，故以為名。方用亦療毒痢。
　　《唐本》注云：其葉似芍藥而大，抽一莖，莖頭一花，紫色，似木僅花，實大者如雞子，白毛寸餘皆披下，似纛頭，正似白頭老翁，故名焉。今言近根有白茸，陶似不識。太常所貯蔓生者，乃是女萎。其白頭翁根，甚療毒痢，似續斷而扁。
　　今按：《別本》注云：今處處有。其苗有風則靜，無風而搖。與赤箭、獨活同也。又今驗此草叢生，狀如白薇，而柔細稍長。葉生莖頭如杏葉，上有細白毛。近根者有白茸，舊經陶注則未述其莖、葉，唐注又云：葉似芍藥，實大如雞子，白毛寸餘，此皆誤矣。
　　禹錫等按：《蜀本圖經》云：有細毛，不滑澤，花蕊黃。今所在有之，二月採花，四月採實，八月採根，皆日乾。
　　《藥性論》云：白頭翁，使，味甘、苦，有小毒。止腹痛及赤毒痢，治齒痛，主項下瘤癧。又云：胡王使者，味苦，有毒。主百骨節痛，豚實為使。
　　《日華子》云：得酒良。治一切風氣，及暖腰膝，明目，消贅子。功用同上，莖、葉同用之。
　　《圖經》曰：白頭翁，生嵩山山谷，今近京州郡皆有之。正月生苗作叢，狀如白薇，而柔細稍長。葉生莖端，上有細白毛，而不滑澤。近根有白茸，正似白頭老翁，故名焉。根紫色，深如蔓菁。二月、三月開紫花，黃蕊，五月、六月結實。其苗有風則靜，無風而搖，與赤箭、獨活同。七月、八月採根，陰乾用。今俗醫用合補下藥，服之大暖#49，亦衝人。
　　《外臺秘要》：治陰□。白頭翁根，生者不限多少，搗之。隨編#50腫處以傅之，一宿當作瘡，二十日愈。
　　《肘後方》：小兒禿。取白頭翕根，搗傅一宿，或作瘡，二十日愈。
　　《衍義》曰：白頭翁，生河南洛陽界及新安土山中。性溫。止腹痛，暖腰膝，《唐本》注及《藥性論》甚詳。陶隱居失於不審，宜其排叱也。新安縣界兼山野中，屢嘗見之，正如《唐本》注所說。至今本處山中人賣白頭翁丸，言服之壽考，又失古人命名之意。
　　甘蕉根
　　根大寒。主癰腫結熱。
　　陶隱居云：本出廣州，今都下、東閭并有。根、葉無異，惟子不堪食爾，根搗傅熱腫甚良。又有五葉莓，生人籬援間，作藤，俗人呼為籠草。取其根搗傅癰廊亦效。
　　《唐本》注云：五葉即烏蘞草也。其甘蕉根，味甘，寒，無毒。搗汁服，主產後血脹悶，傅腫，去熱毒亦效。嶺南者子大，味甘，冷，不益人。北間但有花汁無實。
　　今注：此藥本出廣州。然有數種，其子性冷，不益人，故不備載。按此花葉，與芭蕉相似而極大，子形圓長及生青熟黃。南人皆食之，而多動氣疾。其根搗傅熱腫尤良。
　　禹錫等按：《蜀本圖經》云：俗為芭蕉，多生江南，葉長丈許，闊二尺餘，莖虛軟，根可生用，不入方藥。
　　《藥性論》云：甘蕉根，搗傅一切癰腫上，乾即更上，無不瘥者。
　　《日華子》云：生芭蕉根，治天行熱狂，煩間消渴，患癰毒并金石發熱悶口乾人。并絞汁服，及梳頭長益髮，腫毒，游風，風疹，頭痛，并研罯傅。又云：芭蕉油，冷，無毒。治頭風熱并女人髮落，止煩渴及湯火瘡。
　　《圖經》曰：甘蕉根，舊不著所出州郡。陶隱居云：本出廣州，江東并有。根、葉無異，惟子不堪食。今出二廣、閩中、川蜀者有花，閩、廣者實極美，可啖。他處雖多，而作花者亦少，近歲都下，往往種之甚盛，皆芭蕉也。蕉類亦多，此云甘蕉，乃是有子者，葉大抵與芭蕉相類，但其卷心中抽稈作花，初生大萼，如倒垂菡萏，有十數層，層皆作瓣，慚大則花出瓣中，極繁盛。紅者如火炬，謂之紅蕉。白者如蠟色，謂之水蕉。其花大類象牙，故謂之牙蕉。其實亦有青、黃之別，品類亦多，食之大甘美。亦可暴乾寄遠，北土得之，以為珍果。閩人灰埋其皮，令錫滑，績以為布，如古之錫衰焉。其根極冷，搗汁以傅腫毒，蓐婦血妨，亦可飲之。又芭蕉根，性亦相類，俚醫以治時疾，狂熱及消渴，金石發動躁熱，并可飲其汁。又芭蕉油治暗風癇病，涎作暈悶欲倒者，飲之得吐便瘥，極有奇效。取之用竹筒插皮中，如取漆法。
　　《食療》：主黃疸。子，生食大寒。止渴潤肺，發冷病。蒸熟暴之令口開，拍取人食之。性寒，通血脈，填骨髓。
　　《百一方》：發背欲死也，取根搗塗之。
　　《子母秘錄》：治小兒赤遊，行於上下，至心即死。搗芭蕉根汁煎，塗之。
　　《衍義》曰：芭蕉，三年已上，即有花自心中出，一莖止一花，全如蓮花。葉亦相似，但其色微黃綠，從下脫葉。花心但向上生，常如蓮樣，然未嘗見其花心，剖而示之亦無蕊，悉是葉，但花頭常下垂。每一朵，自中夏開，直至中秋後方盡。凡三葉開則三葉脫落。北地惜其種，人故少用。縷其苗為布。取汁，婦人塗髮令黑。餘說如《經》。
　　蘆根
　　味甘，寒。主消渴，客熱，止小便利。
　　陶隱居云：當掘取甘辛者，其露出及浮水中者，并不堪用也。
　　《唐本》注云：此草根，療嘔逆不下食，胃中熱，傷寒患者彌良。其花名蓬蕽音農，水煮汁服，主霍亂大善，用有驗也。
　　禹錫等按：《藥性論》云：蘆根，使，無毒。能解大熱，開胃，治噎喊不止。
　　《日華子》云：治寒熱，時疾，煩悶，妊孕人心熱，并瀉痢人渴。
　　《圖經》曰：蘆根，舊不載所出州土，今在處有之，生下濕陂澤中。其狀都似竹，而葉抱莖生，無枝。花白作穗若茅花。根亦若竹根而節疏。二月、八月採，日乾。用之當極取水底甘辛者，其露出及浮水中者，并不堪用。謹按《爾雅》謂：蘆根為葭華。郭璞云：蘆，葦也，葦即蘆之成者，謂蒹為蒹，與廉同，蒹似雈音完而細長，高數尺，江東人呼為蒹。藡與荻同，荻者謂菼他敢切，為薍五芭切。薍似葦而小，中實，江東呼為烏蓲音丘者，或謂之荻。荻至秋堅成，即謂之雈，其芭皆名苕徒雕切，其萌笋皆名虇音綣。若然，所謂蘆葦，通一物也。所謂廉，今作蒹者是也。所言菼，人以當薪爨者是也。今人罕能別蒹菼與蘆葦。又北人以葦與蘆為二物。水傍下濕所生者皆名葦；其細不及指，人家池圃所植者為蘆。其幹差大，深碧色者，謂之碧蘆，亦難得。然則本草所用蘆，今北地謂葦者，皆可通用也。古方多單用。葛洪療嘔噦。切根水煮，頓服一升。《必效方》以童子小便煮服，不過三升差。其蓬茸，主卒得霍亂，氣息危急者。取一把煮濃汁，頓服二升瘥。兼主魚蟹中毒，服之尤佳。其笋，味小苦，堪食。法如竹笋，但極冷耳。
　　《唐本》：餘生下濕地。莖、葉似竹，花若荻花，二月、八月採根；日乾用之。
　　雷公云：凡使，須要逆水蘆。其根逆水生并黃泡肥厚者，味甘，採得後去節須并上赤黃了，細剉用。
　　《聖惠方》：治食馬肉中毒，癢痛。蘆根五兩切，以水八升，煮取二升，分為三服。
　　《千金方》：治乾嘔噦，若手足厥冷。蘆根三斤濃煮汁，飲之。
　　《肘後方》：食鱸魚肝，鯸鮧魚中毒。剉蘆根煮汁一二升，飲之。
　　《梅師方》；食狗肉不消，心下堅，或脹口乾，忽發熱妄語。煮蘆根飲之。
　　《金匱主函方》：治五噎心膈氣滯煩悶，吐逆不下食。蘆根五兩剉，水三大盞，煮取二盞，去滓。不計時候溫服。
　　鬼臼
　　味辛，溫、微溫，有毒。主殺蠱毒，鬼疰精物，辟惡氣不祥，逐邪，解百毒，療咳嗽喉結，風邪煩惑，失魄妄見，去目中膚翳，殺大毒，不入湯。一名爵犀，一名馬目毒公，一名九臼，一名天臼，一名解毒。生九真山谷及冤句。二月、八月採根。畏垣衣。
　　陶隱居云：鬼臼如射干，白而味甘，溫，有毒。主風邪，鬼疰，蠱毒，九臼相連，有毛者良。一名九臼，生山谷，八月採，陰乾。又似鉤吻。今馬目毒公如黃精，根臼處似馬眼而柔潤。鬼臼似射干、朮輩，有兩種：出錢塘、近道者，味甘，上有叢毛，最勝；出會稽、吳興者，乃大，味苦，無叢毛，不如，略乃相似而乖異毒公。今方家多用鬼臼，少用毒公，不知此郍復頓爾乖越也。
　　《唐本》注云：此藥生深山岩石之陰。葉如蓖麻、重樓輩。生一莖，莖端一葉，亦有兩歧者。年長一莖，莖枯為一臼。假令生來二十年，則有二十臼，豈惟九臼耶？根肉皮鬚并似射干，今俗用皆是射干。及江南別送一物，非真者。今刑州當陽縣、硤州遠安縣、襄州荊山縣山中并有之，極難得也。
　　禹錫等按：《蜀本圖經》云：花生莖間，赤色。今出硤州、襄州深山，二月、八月採根，日乾用之。
　　《藥性論》云：鬼臼，使，味苦。能主尸疰，殗殜勞疾，傳尸瘦疾，主辟邪氣，逐鬼神。
　　《圖經》曰：鬼臼，生九真山谷及冤句，今江寧府、滁、舒、商、齊、杭、襄、硤州、荊門軍亦有之，多生深山岩石之陰。葉似蓖麻、重樓輩。初生一莖，莖端一葉，亦有兩歧者，年長一莖，莖枯為一臼，二十年則二十臼也。花生莖間，赤色，三月開，後結實。根、肉、皮、鬚并似射干，俗用皆是射干，當細別之。二月、八月採根，暴乾用。古方治五尸，鬼疰，百毒，惡氣方用之。一說鬼臼生深山陰地，葉六出或五出，如雁掌。莖端一葉如傘，蓋旦時東向，及暮則西傾，蓋隨日出沒也。花紅紫如荔枝，正在葉下，常為葉所蔽，未常見日。一年生一葉，既枯則為一臼，及八九年則八九臼矣。然一年一臼生而一臼腐，蓋陳新相易也，故俗又名曰害母草。如芋魁、烏頭輩亦然。新苗生則舊苗死，前年之魁腐矣。而本草注謂全似射干，今射干體狀雖相似，然臼形淺薄，大異鬼臼，鬼臼如八九天南星側比相疊，而色理正如射干。要者，當使人求苗採之，市中不復有也。
　　角蒿
　　味辛、苦，平，有小毒。主甘濕□諸惡瘡有蟲者。
　　《唐本》注云：葉似白蒿，花如瞿麥，紅赤可愛，子似王不留行，黑色作角，七月、八月採。唐本先附。
　　禹錫等按：《蜀本圖經》云：葉似蛇床、青蒿等。子角似蔓菁，實黑細，秋熟，所在皆有之。
　　陳藏器云：□蒿，味辛，溫，無毒。主破血下氣，煮食之似小薊。生高崗。宿根先於百草。一名莪蒿。《爾雅》云：莪，蘿。注：□蒿也。釋曰：《詩˙小雅》云：菁菁者莪。陸機云：莪蒿也，一名蘿蒿。生澤田壍洳處。葉似邪蒿而細，科生三月中。莖可食，又可蒸，香美，味頗似莖蔞蒿。
　　雷公云：凡使，勿用紅蒿并邪蒿，二味真似角蒿，只是上香角短。採得，并於槐砧上細剉用之。
　　《外臺秘要》：凡齒齦宣露多是疳。角蒿取灰，夜塗齦上。使慎，油膩、沙糖、乾棗切忌之。
　　《千金方》：治口中瘡久不瘥，入胸中并生瘡。角蒿灰塗之一宿效，口中若有汁，吐之。
　　《宮氣方》：治小兒口瘡。角蒿灰貼瘡，妙。
　　《衍義》曰：角蒿，莖、葉如菁#51蒿，開淡紅紫花，花大約徑三四分。花罷，結角子，長二寸許，微彎。苗與角治口齒絕勝。
　　馬兜鈴
　　味苦，寒，無毒。主肺熱咳嗽，痰結喘促，血痔瘻瘡。生關中，藤繞樹而生。子狀如鈴，作四五瓣。今附。
　　禹錫等按：《藥性論》云：馬兜鈴，平。能主肺氣上急，坐息不得，主咳逆連連不可。
　　《日華子》云：治痔瘻瘡，以藥於瓶中燒熏病處，入藥炙用，是上青木香，獨行根子。越州七八月採。
　　《圖經》曰：馬兜鈴，生關中，今河東、河北、江淮、夔、浙州郡亦有之。春生苗如藤蔓，葉如山芋葉，六月開黃紫花，頗類枸杞花，七月結實棗許大如鈴，作四五瓣。其根名雲南根，似木香，小指大，赤黃色。亦名土青木香。七月、八月採實，暴乾。主肺病。三月採根，治氣下膈，止刺痛。
　　雷公云：凡使，採得後去葉并蔓了，用生絹袋盛，於東屋角畔懸。令乾了，擘作片，取向裹了#52，去革膜，并令淨，用子并皮。勿令去革膜不盡用之。
　　《聖惠方》：治五種蠱毒。用兜鈴根三兩為末，分為三貼，以水一盞，煎五分，去滓，頻服。當吐蠱出，未快再服，以快為度。又方：草蠱術正因方及嶺南。人若行此毒，入人咽刺痛欲死者。用兜鈴苗一兩，為末。以溫水調下一錢匕，即消化，蠱出，效。
　　《外臺秘要》：崔氏蛇蠱，食飲中得之。咽中如有物，咽不下，吐不出，悶心熱。服兜鈴即吐出。又服麝香一錢匕，即吐蠱毒。
　　《簡要濟眾》：治肺氣喘嗽。兜鈴二兩，只用裡面子，去卻殼，酥半兩，入碗內拌和勻，慢火炒乾，甘草一兩炙，二味為末。每服一錢，水一盞，煎六分，溫呷或以藥末含咽津，亦得。
　　《衍義》曰：馬兜鈴，蔓生，附木而上。葉脫時，鈴尚垂之，其狀如馬項鈴，故得名。然熟時則自折坼，間有子全者。採得時須八九月間。治肺氣喘急。
　　仙茅
　　味辛，溫，有毒。主心腹冷氣不能食，腰腳風冷攣痺不能行，丈夫虛勞，老人失溺，無子，益陽道。久服通神強記，助筋骨，益肌膚，長精神，明目。一名獨茅根，一名茅瓜子，一名婆羅門參。《仙茅傳》云：十斤乳石，不及一斤仙茅，表其功力爾。生西域，又大庾嶺。亦云忌鐵及牛乳。二月、八月採根。今附。
　　禹錫等按：《日華子》云：治一切風氣，延年益壽，補五勞七傷，開胃下氣，益房事。彭祖單服法：以米泔浸，去赤汁，出毒後，無妨損。
　　《圖經》曰：仙茅，生西域及大庾嶺，今蜀川、江湖、兩浙諸州亦有之。葉青如茅而軟，復稍闊，面有縱理，又似棕櫚。至冬盡枯，春初乃生。三月有花如梔子黃，不結實。其根獨莖而直，傍有短細根相附，肉黃白，外皮稍粗，褐色。二月、八月採根，暴乾用。衡山出者花碧，五月結黑子。謹按《續傳信方》敘仙茅云：主五勞七傷，明目，益筋力，宣而復補，本西域道人所傳。開元元年，婆羅門僧進此藥，明皇服之有效，當時禁方不傳。天寶之亂，方書流散，。上都不空三藏始得此方，傳與李勉司徒、路嗣恭尚書、齊杭給事、張建封僕射，服之皆得力。路公久服金石無效、及得此藥，其益百倍。齊給事守縉雲、日少氣力，風疹繼作，服之遂愈。八九月時採得，竹刀子刮去黑皮，切如豆粒；米泔浸兩宿，陰乾搗篩，熟蜜丸如梧子，每旦空肚酒飲任使下二十丸。禁食牛乳及黑牛肉，大減藥力也。《續傳信方》偽唐筠州刺史王顏所著，皆因#53書編錄，其方當時盛行。故今江南但呼此藥為婆羅門參。
　　《海藥》云：生西域。粗細有筋，或如筆管，有節文理。其黃色多涎。梵云呼為阿輸乹阤。味甘，微溫，有小毒。主風，補緩腰腳，清安五臟，強筋骨，消食。久服輕身，益顏色。自武城來，蜀中諸州皆有。葉似茅，故名日仙茅。味辛，平。宣而復補，無大毒，有小熱，有小毒。主丈夫七傷，明耳目，益筋力，填骨髓，益陽不倦。用時竹刀切，糯米泔浸。
　　雷公云：凡採得後，用清水洗令淨，刮上皮，於槐砧上用銅刀切豆許大，卻用生稀布袋盛，於烏豆水中浸一宿，取出用酒濕拌了蒸，從巳至亥，取出暴乾。勿犯鐵器，斑人鬚鬢。
　　羊桃
　　味苦，寒，有毒。主熛熱，身暴赤色，風水積聚，惡瘍，除小兒熱，去五藏五水大腹，利小便，益氣。可作浴湯。一名鬼桃，一名羊腸，一名長楚，一名御弋，一名銚音姚弋。生山林川谷及生田野。二月採，陰乾。
　　陶隱居云：山野多有。甚似家桃，又非山桃子。小細，苦不堪啖，花甚赤。《詩》云：隰有萇楚者即此也。方藥亦不復用。
　　《唐本》注云：此物多生溝渠隍塹之間。人取煮以洗風癢及諸瘡腫，極效。劍南人名紐#54子根也。
　　禹錫等按：《蜀本圖經》云：生平澤中。葉、花似桃，子細如棗核，苗長弱即蔓生，不能為樹。今處處有，多生溪澗。今人呼為細子根，似牡丹。療腫。《爾雅》云：長楚，銚弋。郭云：今羊桃也。釋云：葉似桃，花白，子如小麥，亦似桃。陸機云：葉長而狹，華紫赤色。其枝莖弱，過一尺引蔓於草上。今人以為汲灌，重而善沒，不如楊柳也。近下根，刀切其皮，著熱灰中脫之，可韜筆管也。
　　陳藏器云：味甘，無毒。主風熱羸老。浸酒服之。生蜀川川谷中。草高一尺，葉長小，亦云羊桃根也。
　　《肘後方》：治傷寒毒攻手足痛，煮羊桃汁漬之，雜鹽豉尤好。
　　鼠尾草
　　味苦，微寒，無毒。主鼠瘻寒熱，下痢膿血不止。白花者主白下，赤花者主赤下。一名葝音勍，一名陵翹。生平澤中。四月採葉，七月採花，陰乾。
　　陶隱居云：田野甚多，人採作滋染皂。又用療下瘻，當濃煮取汁，令可丸服之，今人亦用作飲。
　　禹錫等按：《蜀本圖經》云：所在下濕地有之。葉如蒿，莖端夏生四五穗，穗若車前，有赤、白二種花。七月採苗，日乾用之。《爾雅》云：葝，鼠尾。釋曰：可以染皂草也。一名鼠尾。
　　陳藏器云：鼠尾草，平。主諸痢。煮汁服，亦末服，紫花，莖、葉堪染皂。一名烏草，又名水青也。
　　《圖經》曰：鼠尾草，舊不載所出州土，云生平澤中，今所在有之，惟黔中人採為藥。苗如蒿，夏生，莖端作四五穗，穗若車前，花有赤白二色。《爾雅》謂葝，鼠尾。云可以染皂草也。四月採葉，七月採花，陰乾。古治痢多用之。姚氏云：濃煮汁如薄飴，飲五合，日三，赤下用赤花，白下用白花，瘥。
　　《聖惠方》：治久赤白痢不瘥，羸瘦。用鼠尾草搗為末，每服一錢，不計時候，以粥飲調下。
　　女青
　　味辛，平，有毒。主蠱毒，逐邪惡氣，殺鬼，溫瘧，辟不祥。一名雀瓢。蛇銜根也，生朱崖。八月採，陰乾。
　　陶隱居云：若是蛇銜根，不應獨生朱崖。俗用是草葉，別是一物，未詳孰是。術云：帶此屑一兩，則疫癘不犯，彌宜識真者。
　　《唐本》注云：此草即雀瓢也。葉似蘿摩，兩葉相對。子似瓢形，大如棗許也，故名#55雀瓢。根似白薇。生平澤。莖、葉并臭。其蛇銜根，都非其類。又《別錄》云：葉嫩時似蘿摩，圓端大莖，實黑，莖、葉汁黃白。亦與前說相似#56。若是蛇銜根，何得苗生益州，根在朱崖，相去萬里餘也？《別錄》云：雀瓢白汁，主蟲蛇毒，即女青苗汁也。
　　禹錫等按：《藥性論》云：女青，使，味苦，無毒。能治溫瘧寒熱，蛇銜為使。
　　《圖經》曰：文具蛇銜條下。
　　《肘後方》：辟瘟病。正月上寅日，搗女青末，三角絳囊盛，繫前帳中，大吉。
　　《子母秘錄》：治小兒卒腹皮青黑赤，不能喘息。即急用此方，并治吐痢卒死，用女青末內口中酒服。亦治大人。
　　紫虛元#57君《南嶽夫人內傳》：治卒死。搗女青屑一錢，安喉中。以水或酒送下，立活也。
　　故麻鞋底
　　水煮汁服之。解紫石英發毒，又主霍亂吐下不止，及解食牛馬肉毒，腹脹吐痢不止者。
　　今按：陳藏器《本草》云：故麻鞋底，主消渴。煮汁服之。鞋綱繩如棗大，婦人內衣有血者，手大鉤頭棘針二七枚，三物并燒作灰，以豬脂調傅狐刺瘡出蟲。唐本先附。
　　禹錫等按：陳藏器云：破草鞋和人亂髮燒作灰，醋和傅小兒熱毒遊腫。
　　陳藏器云：取麻鞋尖頭二七為灰，歲朝井花水服之，又主遺溺。又故麻鞋底燒令赤，投酒煮粟穀汁中服之，主霍亂轉筋。
　　《外臺秘要》：《近效》尿床。取麻鞋綱帶及鼻根等，唯不用底，須七量，以水七升，煮取二升，分再服之。又方：治蜈蚣螫人。麻鞋履底炙以揩之，即瘥。
　　《千金方》：肛脫出。以炙麻履底，令人頻按，永瘥。又故麻鞋底、鱉頭各一枚，燒鱉頭搗為末，傅肛門，將履底按入，即不出也。
　　《經驗方》：治鼻塞。燒麻鞋灰吹鼻中，立通。一名千里馬，麻鞋名也。
　　《廣利方》：治鼻衄血。鞋□作灰吹鼻孔中，立效。
　　劉寄奴草
　　味苦，溫。主破血下脹。多服令人痢。生江南。
　　《唐本》注云：莖似艾蒿，長三四尺，葉似蘭草尖長，子似稗而細，一莖上有數穗，葉互生。
　　今按：《別本》注云：昔人將此草療金瘡止血，為要藥，產後餘疾，下血止痛，極效。唐本先附。
　　禹錫等按：《蜀本圖經》云：葉似菊，高四五尺，花白，實黃白作穗，蒿之類也。今出越州。夏收苗，日乾之。
　　《日華子》云：劉寄奴，無毒。治心腹痛，下氣，水脹血#58氣，通婦人經脈癥結，止霍亂水瀉。又名劉寄奴。六七八月採。
　　《圖經》曰：劉寄奴草，生江南，今河中府、孟州、漢中亦有之。春生苗，莖似艾蒿，上有四棱，高三二尺已來。葉青似柳，四月開碎小黃白花，形如瓦松，七月結實，似黍而細，一莖上有數穗，互生，根淡紫色似萵苣。六月、七月採，苗、花、子通而用之。
　　雷公云：採得後去莖、葉，只用實。凡使，先以布拭上薄殼皮令爭，拌酒蒸，從巳至申出，暴乾用之。
　　《經驗方》：治湯火瘡至妙。劉寄奴搗末，先以糯米漿，雞翎掃湯著處，後摻藥末在上，并不痛，亦無痕。大凡湯著處#59，先用鹽末摻之，護肉#60不壞，然後藥末傅之。
　　骨碎補
　　味苦，溫，無毒。主破血止血，補傷折。生江南。根著樹石上，有毛，葉如菴。江西人呼為胡孫薑。一名石菴，一名骨碎布。今附。
　　禹錫等按：《藥性論》云：骨碎補，使。能主骨中毒氣，風血疼痛，五勞六極，口手不收，上熱下冷，悉能主之。
　　陳藏器云：骨碎補，似石韋而一根，餘葉生於木。嶺南虔、吉亦有。本名猴薑。開元皇帝以其主傷折，補骨碎，故作此名耳。
　　《日華子》云：猴薑，平。治惡瘡蝕爛肉，殺蟲。是樹上寄生草苗，似薑細長。
　　《圖經》曰：骨碎補，生江南，今淮、浙、陝西、夔路州郡亦有之。根生大木或石上，多在背陰處，引根成條，上有黃毛及短葉附之。又有大葉成枝，面青綠色，有黃點，背青白色，有赤紫點。春生葉，至冬乾黃，無花實，惟根入藥。採無時，削去毛用之。本名胡孫薑，唐明皇以其主折傷有奇效。故作此名。蜀人治閃折筋骨傷損，取根搗篩，煮黃米粥，和之裹傷處良。又用治耳聾。削作細條，火炮，乘熱塞耳，亦入婦人血氣藥用。又名石毛薑。
　　雷公云：凡使，採得後，先用銅刀刮去上黃赤毛盡，便細切，用酒#61拌令潤，架柳甑蒸二日後出，暴乾用。又《乾寧記》云：去毛細切後，用生蜜拌蒸，從巳至亥，準前暴乾。搗末#62用。炮豬腎空心吃治耳嗚，亦能正#63諸雜痛。
　　《靈苑方》：治虛氣攻牙，齒痛血出，牙齦癢痛。骨碎補二兩，細剉，炒令黑色，杵末。依常盥漱後揩齒根下，良久吐之，臨臥用後睡，咽之無妨。
　　圖經衍義本草卷之十八　竟
　　#1草部下品之下：『之下』二字原脫，循例補。按此題下原有本卷藥目，循全書體例刪。
　　#2靳：晦明軒本作『勒』。
　　#3凡：原作『乾』，據晦明軒本改。
　　#4土：原脫，據晦明軒本補。
　　#5順：原作『幽』，據晦明軒本改。
　　#6三：晦明軒本作『五』。
　　#7與蘿卜相惡，令：此六字原作『與蘿蘭難零，據晦明軒本改。
　　#8疝：原作『病』，據晦明軒本改。
　　#9用：原脫，據晦明軒本補。
　　#10有：原作『下』，據晦明軒本改。
　　#11葛：晦明軒本作『菖』。
　　#12葛：晦明軒本作『菖』。
　　#13悶：晦明軒本作『內』。
　　#14膿：原作『腮』，據晦明軒本改。
　　#15性：原作『姓』，據晦明軒本改。
　　#16則：原作『服』，據晦明軒本改。
　　#17惡：原作『藥』，據晦明軒本改。
　　#18治：晦明軒本作『出』。
　　#19好：原作『毒』，據晦明軒本改。
　　#20飯：晦明軒本作『蜜』。
　　#21乾：原作『花』，據晦明軒本改。
　　#22烏：原作『約』，據晦明軒本改。
　　#23三：晦明軒本作『二』。
　　#24痰：晦明軒本作『疾』。
　　#25癘：原作『痢』，據晦明軒本改。
　　#26濕：原作『滋』，據晦明軒本改。
　　#27令：原作『冷』，據晦明軒本改。
　　#28錢：晦明軒本『錢』下有『匕』字。
　　#29裂：原作『烈』，據晦明軒本改。
　　#30二：晦明軒本作『一』。
　　#31焙：原作『培』，據晦明軒本改。
　　#32一約：晦明軒本作一『可』字。
　　#33和：原作『裡』，據晦明軒本改。
　　#34唆：晦明軒本作『啖』。
　　#35頭：晦明軒本作『癩』。
　　#36張：原作『強』，據晦明軒本改。
　　#37治：疑當作『痔』。
　　#38蟲：晦明軒本作『蠱』。
　　#39食：原作『合』，據晦明軒本改。
　　#40蠱：原作『蟲』，據晦明軒本改。
　　#41二：晦明軒本作『土』。
　　#42加：原作『如』，據晦明軒本改。
　　#43鞘：疑當作『稍』。下同。
　　#44藏：晦明軒本作『栽』。
　　#45水一大盞：此四字原脫，晦明軒本補。
　　#46瘕：晦明軒本作『金』。
　　#47明：晦明軒本作『胡』。
　　#48楫：晦明軒本作『奈』。
　　#49暖：晦明軒本作『效』。
　　#50編：晦明軒本作『偏』。
　　#51菁：晦明軒本作『青』。
　　#52裹了：晦明軒本作『裏子』。
　　#53因：晦明軒本『因』下有『國』字。
　　#54紐：晦明軒本作『細』。
　　#55故名：此二字原脫，據晦明軒本補。
　　#56似：原脫，據晦明軒本補。
　　#57虛元：晦明軒本作『靈南』。
　　#58血：原作『也』，據晦明軒本改。
　　#59處：原脫，據晦明軒本補。
　　#60肉：原作『白』，據晦明軒本改。
　　#61酒：晦明軒本作『蜜』。
　　#62末：原作『中』，據晦明軒本改。
　　#63正：晦明軒本作『止』。
　　十九草部下品之下
　　圖經衍義本草卷之十九
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　草部下#1品之下
　　木賊
　　秦州
　　味甘、微苦，無毒。主目疾，退翳膜，又消積塊，益肝膽，明目，療腸風，止痢，及婦人月水不斷。得牛角□、麝香，治休息痢歷久不差。得禹餘糧、當歸、芎藭，療崩中赤白。得槐鵝、桑耳，腸風下血服之效。又與槐子、枳實相宜，主痔疾出血。出秦、隴、華、成諸郡近水地。苗長尺許，叢生。每根一□，無花葉，寸寸有節，色青，陵#2冬不凋。四月採用之。新定。
　　《圖經》曰：木賊，生秦、隴、同、華間。味微苦，無毒。主明目，療風，止痢。所生山谷近水地有之。獨莖，苗如箭苛，無葉，長一二尺，青色，經冬不枯，寸寸有節，採無時。今醫用之最多，甚治腸痔多年不差，下血不止。木賊、枳殼各二兩，乾薑一兩，大黃一分，四味并剉一處，於銚子內炒黑色，存三分性，搗羅，溫粟米飲調，食前服二錢匕，甚效。
　　《廣利方》：治瀉血不止。木賊十二分，切，以水一升八合，煎取八合，去滓。空心溫分二服，如人行五里再服。
　　《衍義》曰：木賊，細剉，微微炒，搗為末，沸湯點二錢，食前服，治小腸、膀胱氣，緩緩服必效。
　　藎音燼#3草
　　味苦，平，無毒。主久咳上氣喘逆，久寒驚悸，痂疥白禿瘍氣，殺皮膚小蟲，可以染黃作金色。生青衣川谷。九月、十月採。畏鼠婦。
　　陶隱居云：青衣在益州西。
　　《唐本》注云：此草，葉似竹#4而細薄，莖亦圓小。生平澤溪澗之側，荊襄人煮以染黃，色極鮮好。洗瘡有效。俗名綠草。《爾雅》云：所謂王蒭肴也。
　　禹錫等按：《爾雅疏》云：綠，鹿蓐也。今呼鴟腳莎。《詩˙衛風》云：瞻彼淇澳，綠竹猗猗是也。
　　《藥性論》云：藎草，使。治一切惡食#5。
　　蒲公草
　　味甘，平，無毒。主婦人乳癰腫。水煮汁飲之及封之，立消。一名構耨草。
　　《唐本》注云：葉似苦苣，花黃，斷有白汁，人皆啖之。唐本先附。
　　禹錫等按：《蜀本圖經》云：花如菊而大。莖、葉斷之俱有白汁#6，堪生食。生平澤田園中，四月、五月採之。
　　《圖經》曰：蒲公草，舊不著所出州土，今處處平澤田園中皆有之。春初生苗，葉如苦苣，有細刺。中心抽一莖，莖端出一花，色黃如金錢。斷其莖，有白汁，人亦啖之。俗呼為蒲公英。語訛為僕公罌是也。水煮汁以療婦人乳癰。又搗以傅瘡皆佳。又治惡刺及狐尿刺，搗取根、莖白汁塗之，惟多塗立差止。此方出孫思邈《千金方》，其序云：余以正觀五年七月十五日夜，以左手中指背觸著庭木，至曉遂患痛不可忍。經十日，痛日深，瘡日高大，色如熟小豆色。嘗聞長者之論有此方，遂依治之。手下則愈，痛亦除，瘡亦即差，未十日而平復。楊炎《南行方》亦著其效云。
　　《梅師方》：治產後不自乳兒，蓄積乳汁結作癰。取蒲公草搗傅腫上，日三四度易之。
　　穀精草
　　泰州　　　江寧府
　　味辛，溫，無毒。主療喉痺，齒風痛，及諸瘡疥。飼馬主蟲顙毛焦等病。二月、三月於穀田中採之。一名戴星草。花白而小圓似星。故有此名爾。今附。
　　禹錫等按：《日華子》云：涼。喂飼馬肥，二三月於田中生白花者，結水銀成沙子。
　　《圖經》曰：穀精草，舊不載所出州土，今處處有之。春生於穀田中，葉、□俱青，根、花并白色。二月、三月內採花用，一名戴星草。以其葉細，花白而小圓似星，故以名爾。又有一種葉細，莖梗差長有節，根微赤，出秦隴間。古方稀用，今口齒藥多使之。
　　陳藏器云：味甘，平。亦入馬藥用之。白花細葉。
　　《集驗方》：治偏、正頭痛。穀精草一兩為末，用白麵調攤紙花子上，貼痛處，乾又換。
　　牛扁草
　　潞州
　　味苦，微寒，無毒。主身皮瘡熱氣，可作浴湯，殺牛虱小蟲，又療牛病。生桂陽山谷。
　　陶隱居云：今人不復識此，牛疫代代不無用之。既要牛醫家應用，而亦無知者。
　　《唐本》注云：此藥葉似三堇、石龍芮等。根如秦艽而細。生平澤下濕地，田野人名為牛扁。療牛虱甚效。太常貯名扁特，或名扁毒。
　　禹錫等按：《蜀本圖經》云：葉似石龍芮、附子等。今出寧州。二月、八月採根，日乾。
　　《圖經》曰：牛扁，出桂陽山谷，今潞州、寧州亦有之。葉似三堇、石龍芮等。根如秦艽而細。多生平澤下濕地。二月、八月採以日乾。今亦稀用。按《本經》云：殺牛虱小蟲。蘇恭注云：太常貯名扁特。今潞州上一種，名便特。六月有花，八月結實，採其根，搗末，油調，殺蟣虱。根苗主療大都相似。疑此即是牛扁，但扁、便不同，豈聲近而字訛乎？今以附之。
　　苦芺音襖
　　微寒。主面目、通身漆瘡。
　　陶隱居云：處處有之。傖士莖切人取莖生食之。五月五日採，暴乾。燒作灰以療金瘡，甚驗。
　　《唐本》注云：今人以為漏蘆，非也。
　　禹錫等按：《蜀本圖經》云：子若貓薊。莖圓無刺。五月採苗，堪生啖，所在下濕地有之。
　　《藥性論》云：苦芺草亦可單用，味苦，無毒。
　　《日華子》云：冷，治丹毒。
　　《食療》云：苦芺，微寒。生食治漆瘡。五月五日採，暴乾。作灰傅面目、通身漆瘡，不堪多食。
　　酢漿草
　　味酸，寒，無毒。主惡瘡瘑瘻。搗傅之，殺諸小蟲。生道傍。
　　《唐本》注云：葉如細萍，叢生，莖頭有三葉。一名醋母草，一名鳩酸草。
　　今按：《別本》注云：生陰濕處，俗為小酸茅。食之解熱渴。四月、五月採，陰乾。唐本先附。
　　臣禹錫等謹按：《蜀本圖經》云：葉似水萍，兩葉并大葉同枝端，黃色實黑。生下濕地，夏採葉用之。
　　《圖經》曰：酢漿草，俗呼為酸漿，舊不載所出州土，云生道傍，今南中下濕地及人家園圃中多有之，北地亦或有生者。葉如水萍，叢生，莖端有三葉，葉間生細黃花，實黑。夏月採葉用。初生嫩時，小兒多食之。南人用揩鍮石器，令白如銀，色光艷。
　　昨葉何草
　　味酸，平，無毒。主口中乾痛，水穀血痢，止血。生上黨屋上，如蓬初生，一名瓦松。夏採，日乾。
　　《唐本》注云：葉似蓬，高尺餘。遠望如松纔生年久瓦屋上。
　　今按：《別本》注云：今處處有，皆入藥用。生眉髮膏為要爾。唐本先附。
　　禹錫等按：《蜀本圖經》云：六月、七月採苗，日乾之。
　　《聖惠方》：治頭風白屑。用瓦松暴乾，燒灰淋汁熱洗頭，不過五七度。
　　蒻音弱頭
　　揚州
　　味辛，寒，有毒。主癰腫風毒，摩傅腫上。搗碎，以灰汁煮成餅，五味調和為茹食，性冷，主消渴。生戟人喉出血。生吳、蜀。葉似由跋、半夏，根大如碗，生陰地，雨滴葉下生子。一名蒟蒻。又有斑杖，苗相似，至秋有花直出，生赤子。其根傅癰腫毒，甚。根如蒻頭，毒猛，不堪食。今附。
　　禹錫等按：《日華子》云：斑杖者，虎杖之別名。即前條虎杖是也。
　　《圖經》曰：文具天南星條下。
　　夏枯草
　　滁州
　　味苦、辛，寒、無毒。主寒熱，瘰癧，鼠瘻，頭瘡，破癥，散癭結氣，腳腫濕痺，輕身。一名夕句，一名乃東，一名燕面。生蜀郡川谷。四月採。土瓜為之使。
　　《唐本》注云：此草生平澤。葉似旋復，首春即生，四月穗出，其花紫白似丹參花，五月便枯。處處有之。
　　《圖經》曰：夏枯草，生蜀郡川谷，今河、淮、浙州郡亦有之。冬至後生，葉似旋復。三月、四月開花，作穗紫白色，似丹參花，結子亦作穗。至五月枯，四月採。
　　《簡要濟眾》：治肝虛目睛疼，冷泪不止，筋脈痛及眼羞明怕日。補肝散：夏枯草半兩，香附子一兩，共為末。每服一錢，臘茶調下。無時候服。
　　《衍義》曰：夏枯草，今又謂之鬱臭。自秋便生，經冬不瘁。春開白花，中夏結子，遂枯。古方丸燒灰，合緊面藥。初生嫩時，作菜食之，須浸洗，淘去苦水，治瘰癧鼠漏。
　　燕蓐草
　　無毒。主眠中遺溺不覺。燒令黑，研水，進方寸匕。亦主噦氣，此燕窠中草也。新補。見陳藏器、《日華子》。
　　《千金方》：治婦人無故尿血。胡燕窠中草燒末，用酒服半錢。亦治丈夫。
　　孫真人《食忌》：主卒患腰惡瘡。若先發於心，已有汁者，以胡燕窠末和水塗之，治不可遲，遍身即害人死。
　　鴨跖草
　　味苦，大寒，無毒。主寒熱瘴瘧，痰飲丁腫，肉癥澀滯，小兒丹毒，發熱狂癇，大腹痞滿，身面氣腫，熱痢，蛇犬咬，癰疽等毒。和赤小豆煮，下水氣濕痺，利小便。生江東、淮南平地。葉如竹，高一二尺。花深碧，有角如鳥嘴。北人呼為鷄舌草，亦名鼻斫草，吳人呼為跖。跖、斫聲相近也。一名碧竹子。花好為色。新補，見陳藏器、《日華子》。
　　山慈菰根
　　有小毒。主癰腫，瘡瘻，瘰癧，結核等，醋摩傅之。亦剝人面皮，除皯□。生山中濕地。一名金燈花。葉似車前，根如慈菰。零陵間又有團慈菰，根似小蒜，所主與此略#7同。新補。見陳藏器及《日華子》。
　　《經驗方》：貼瘡腫。以山慈菰，一名鹿蹄草，取莖、葉搗，為膏，入蜜貼瘡口上，候清血出效。
　　苘音頃實
　　味苦，平，無毒。主赤白冷熱痢，散飲之。吞一分，破癰腫。
　　《唐本》注云：一作□字。人取皮為索者也。
　　今按：《別本》注云：今人作布及索、□麻也。實似大麻子，熱結癰腫無頭，之則為頭居穴。九月、十月採實，陰乾。唐本先附。
　　禹錫等按：《蜀本圖經》云：樹生，高四尺，葉似苧，花黃，實殼如蜀葵，子黑。古方用根。八月採實。
　　《圖經》曰：苘實，舊不載所出州土，今處處有之。北人種以績布及打繩索。苗高四五尺或六七尺，葉似苧而薄，花黃，實帶殼如蜀葵，中子黑色。九月、十月採實，陰乾用。古方亦用根。
　　《楊氏產乳》：治赤白痢。苘麻子一兩，炒令香熟為末，以蜜漿下一錢，不過再服。
　　赤車使者
　　味辛、苦，溫，有毒。主風冷邪疰，蠱毒癥瘕，五臟積氣。
　　《唐本》注云：苗似香葇、蘭香，葉、莖赤，根紫赤色，生溪谷之陰，出襄州。八月、九月採根，日乾。唐本先附。
　　禹錫等按：《蜀本圖經》云：根紫如蒨根，生刑州、襄州山谷，二月、八月採。
　　《藥性論》云：赤車使者，有小毒。能治惡風冷氣，服之悅澤皮肌，好顏色。
　　雷公云：赤車使者，元名小錦枝。凡使并粗搗用，七歲童子小便拌了，蒸令乾，更曬。每修事五兩，用小兒溺一益#8為度。
　　狼跋子
　　有小毒。主惡瘡蝸疥，殺蟲魚。
　　陶隱居云：出交、廣，形扁扁爾。搗以雜米投水中，魚無大小，皆浮出而死。人用苦酒摩療疥亦效。
　　《唐本》注云：此今京下呼黃環子為之，亦謂度谷，一名就葛。陶云出交、廣，今交、廣送人太常正是黃環子，非餘物爾。
　　今按：《別本》注云：味苦，寒。藤生，花紫色。
　　屋遊
　　味甘，寒。主浮熱在皮膚，往來寒熱，利小腸膀胱氣。生屋上陰處。八月、九月採。
　　陶隱居云：此瓦屋上青苔衣，剝取煮服之。
　　今按：《別本》注云：無毒。兒癇熱時氣，煩悶止渴。
　　禹錫等按：《蜀本圖經》云：屋北陰青苔衣也。
　　地錦草
　　滁州
　　味辛，無毒。主通流血脈，亦可用治氣。生近道田野，出滁州者尤良。莖葉細弱，蔓延於地。莖赤，葉青紫色，夏中茂盛。六月開紅花，細實。取苗、子用之。絡石注有地錦，是藤蔓之類，雖與此名同，而其類全別。新定。
　　《圖經》曰：地錦草，生滁州及近道田野中。味辛，無毒。主通流血脈，亦治氣。其苗葉細弱，蔓遍地。莖赤，葉青赤，中夏茂盛。六月開紅花，細實。今醫家取苗、子用之。《本經》絡石條注中有地錦，與此同名，而別是一類也。
　　《經驗方》：治臟毒赤白。地錦草採得後，洗，暴乾為末，米飲下一錢，立效。
　　敗船茹音如
　　平。主婦人崩中，吐痢血不止。
　　陶隱居云：此是大輻步典切除他盍切刮竹茹以捏直萌切漏處者。取乾煮之，亦燒作屑服之。
　　《千金方》：治婦人遺尿，不知出時。船故茹為末，酒調服三錢。
　　《子母秘錄》：治無故遺血溺。執#9中故竹茹乾末，酒服三錢匕，日三付反。
　　燈心草
　　味甘，寒，無毒。根及苗主五淋。生煮服之。生江南滁州#10，生。莖圓，江南#11長直。人將為席，席煮服更良。今附。
　　《經驗方》：治小兒夜啼草燒灰，塗乳上與之。
　　《勝金方》：治破傷。多用燈心草爛嚼和唾貼之，用#12帛裹，血立止。又方：治小蟲蟻入耳，挑不出者。以燈心浸油釣出蟲。
　　《衍義》曰：燈心草，陝西亦有。蒸熟，乾則拆取中心穰然燈者，是謂之熟草；又有不蒸者，但生乾剝取者，名生草。入藥宜用生草。
　　五毒草
　　味酸，平，無毒。根主癰疽，惡瘡毒腫，赤白游軫#13，蟲蠶蛇犬咬，并醋摩傅焙#14上，亦搗莖、葉傅之。恐毒入腹，亦煮服之。生江東平地。花、葉如蕎麥，根緊硬#15似狗脊。一名五蕺，一名蛇罔。又別有蠶罔草，如苧麻與蕺同名也。新補。見陳藏器。
　　鼠麯草
　　味甘，平，無毒。調中益氣，止泄除痰，壓時氣，去熱嗽。雜米粉作糗，食之甜美。生平崗熟地，高尺餘，葉有白毛，黃花。《荊楚歲#16時記》云：三月三日取鼠麯汁，蜜和為粉，謂之龍舌□，以壓時氣。山南人呼為香茅，取花雜櫸皮染褐，至破猶鮮。江西人呼為鼠耳草。新補。見陳藏器、《日華子》。
　　列當
　　味甘，溫，無毒。主男子五勞七傷，補腰腎，令人有子，去風血。煮及浸酒服之。生山南岩石上，如藕根。初生掘取陰乾。亦名栗當。一名草蓯蓉。今附。
　　《食醫心鏡》：主興陽事。栗當二斤，一名列當。搗篩末，以酒一斗浸經宿，隨性飲之。
　　馬勃
　　味辛，平，無毒。主惡瘡，馬疥。一名馬庀。生園中久腐處。
　　陶隱居云：俗人呼為馬屁勃。紫色虛軟，狀如狗肺，彈之粉出。傅諸瘡，用之甚良也。
　　禹錫等按：《蜀本圖經》云：此馬庀菌也。虛軟如紫絮，彈之紫塵出。生濕地及腐木上，夏秋採之。
　　《衍義》曰：馬勃，此唐韓退之所謂牛溲、馬勃，俱收并蓄者也。有大如斗者，小亦如升杓。去膜，以蜜揉拌，少以水調，呷，治喉閉咽痛。
　　屐音劇屧音燮
　　鼻繩灰水服主噎哽，心痛胸滿。
　　今按：《別本》注云：屐屧，江南有之，北人不識，以桐木為屐及屧也。用蒲為蒵，用麻穿其鼻也，久著腳者堪入藥用。唐本先附。
　　禹錫等按：《蜀本圖經》云：取著經久遠欲爛斷者，水服之良。
　　質汗
　　味甘、溫，無毒。主金瘡傷折，瘀血內損，補筋肉，消惡血，下血氣，婦人產後諸血結腹痛，內冷不下食。并酒消服之。亦傅病處。出西蕃，如凝血，蕃人煎甘草、松泪、檉乳、地黃并熱血成之。今附。
　　陳藏器云：蕃人試藥，取兒斷一足，以藥內口中，以足蹋之，當時能走者，至良。
　　水蓼
　　主蛇毒，搗傅之。絞汁服，止蛇毒入內心悶。水煮漬捋腳，消氣腫。
　　《唐本》注云：葉似蓼，莖赤，味辛，生下濕水傍。
　　今按：《別本》注云：生於淺水澤中，故名水蓼。其葉大於家蓼，水挼食之，勝於蓼子。唐本先附。
　　禹錫等按：《日華子》云：水蓼，味辛，冷，無毒。
　　《集驗方》：治腳痛。先以水蓼煮湯，令溫熱得所，頻頻淋洗，瘡乾自安。
　　蕕草
　　味甘，大寒，無毒。主濕痺，消水氣。合赤小豆煮食之，勿與鹽。主腳氣，頑痺，虛腫，小腹急，小便赤澀，搗葉傅毒腫。又絞取汁服之。主消渴。生水田中。似結縷，葉長，馬食之。《爾雅》云：蕕，蔓於。注云：生水中，江東人呼為莤。《證俗》云：蕕，水草也。新補。見陳藏器。
　　《衍義》曰：蕕草，《爾雅》曰：酋音猶，蔓于。《左傳》亦曰：一薰一蕕，十年尚猶有臭者。是此草。
　　敗芒箔
　　無毒。主產婦血滿腹脹痛，血渴，惡露不盡，月閉，止#17好血，下惡血，去鬼氣疰痛癥結，酒煮服之。亦燒為末酒下，彌久著烟者佳。今東人作箔，多草為之。《爾雅》云：芒似茅，可以為索。新補。見陳藏器。
　　狗舌草
　　味苦，寒，有小毒。主蠱疥瘙瘡，殺小蟲。
　　《唐本》注云：葉似車前，無文理，抽莖，花黃白細，叢生渠塹濕地。
　　今按：《別本》注云：疥瘙風瘡，并皆有蟲。為末和塗之即差。四月、五月採莖，暴乾。唐本先附。
　　海金沙
　　黔州
　　主通利小腸。得梔子、馬牙消、蓬沙共療傷寒熱狂。出黔中郡。七月收採。生作小株，才高一二尺。收採全科於日中暴之，令小乾，紙襯，以杖擊之，有細沙落紙上，旋收之，且暴且擊，以沙盡為度。用之或丸或散。新定。
　　《圖經》曰：海金沙，生黔中山谷，湖南亦有。初生作小株，高一二尺。七月採得，日中暴令乾，以紙襯，擊取其沙，落紙上，旋暴旋擊，沙盡乃止。主通利小腸。亦入傷寒狂熱藥。今醫治小便不通，臍下滿悶方：海金沙一兩，臘面茶半兩，二味搗碾令#18細。每服三錢，煎生薑甘草湯調下，服無時，未通再服。
　　萱草
　　涼，無毒。治沙淋，下水氣，主酒疸，黃色通身者。取根搗絞汁服，亦取嫩苗煮食之。又主小便赤澀，身體煩熱。一名鹿蔥。花名宜男。《風土記》云：懷妊婦人佩其花，生男也。新補。見陳藏器、《日華子》。
　　《圖經》云：萱草，俗謂之鹿蔥，處處田野有之。味甘而無毒。主安五臟，利心志，令人好歡樂，無憂，輕身明目。五月採花，八月採根用。今人多採其嫩苗及花跗作菜#19。云：利胸隔甚佳。
　　嵇康《養生論》云：合歡蠲忿，萱草忘憂心中#20。
　　《衍義》曰：萱草根，洗淨研汁一大盞，生薑汁半盞相和，時時細呷，治大熱衄血。
　　格注草
　　味辛、苦，溫，有大毒。主蠱疰諸毒疼痛等。生齊、魯山澤。
　　《唐本》注云：葉似蕨，根紫色，若紫草根。一株有二十許，二月、八月採根，五月、六月採苗，日乾。唐本先附。
　　《唐本餘》注云：《圖經》出齊州、兖州山谷間。
　　鷄窠中草
　　主小兒白禿瘡。和白頭翁花燒灰，臘月豬脂傅之。瘡先以酸泔洗，然後塗之。又主小兒夜啼，安席下，勿令母知。新補。見陳藏器、《日華子》。
　　《千金方》：治產後遺尿。故鷄窠中草燒作末，酒服二錢匕，即差。
　　鷄冠子
　　涼，無毒。止腸風瀉血，赤白痢，婦人崩中帶下，入藥炒用。新補。見陳藏器、《日華子》。
　　地椒
　　味辛，溫，有小毒。主淋煠腫痛，可作殺蛀蟲藥。出上黨郡。苗覆地蔓生，莖葉甚細，花作小朵，紫白，因舊莖而生。新定。
　　草三稜根
　　味甘，平、溫，無毒。療產後惡血，通月水，血結，墮胎，破積聚癥瘕，止痛利氣。一者鷄爪三稜。生蜀地。二月、八月採。今附。
　　合明草
　　味甘，寒，無毒。主暴熱淋，小便赤澀，小兒瘛病，明目，下水，止血痢，搗絞汁服。生下濕地，葉如四出花，向夜即葉合。新補。見陳藏器。
　　鹿藥
　　味甘，溫，無毒。主風血，去諸冷，益老起陽。浸酒服之。生姑藏以西。苗、根并似黃精。根，鹿好食。今附。
　　敗天公
　　平。主鬼疰精魅。
　　陶隱居云：此人所戴竹笠之敗者也。取上竹燒，酒服之。
　　一十一種陳藏器餘
　　毛茛
　　鈎吻注陶云：鈎吻或是毛茛。蘇云：毛茛，是有毛石龍芮也。《百一方》云：菜中有水茛，葉圓而光，有毒。生水旁，蟹多食之。蘇云：又注，似水茛，無毛，其毛葭似龍芮而有毒也。
　　陰命
　　鈎吻注陶云：有一物名陰命，赤色，著木，懸其子。生海中，有毒。又云：海薑，生海中，赤色，狀如龍芮，亦大毒，應是此也，今無的識之者。
　　毒菌
　　地漿注陶云：山中多有毒菌，地漿解之。地生者為菌；木生者為檽。江東人呼為蕈。《爾雅》云：中馗菌。注云：地蕈子也。或云地鷄，亦云獐頭。夜中光者有毒；煮不熟者有毒；煮訖照人無影者有毒；有惡蟲鳥從下過者有毒；欲爛無蟲者有毒；冬春無毒，及秋夏有毒者，為蛇過也。
　　草禹餘糧
　　注陶云：南人又呼平澤中一藤如菝葜為餘糧。言禹採此當糧，根如盞連綴，半在土上，皮如茯苓，肉赤，味澀，人取以當穀，不饑，調中止泄，健行不睡。云昔禹會諸侯，棄糧於地，化為此草，故名餘糧。今多生海畔山谷之地。
　　鼠蓑草
　　莎草注陶云：別有鼠蓑草，治體異此。有名無用條有蓑草，味苦，寒。主溫瘧寒熱，酸斯利氣。生淮南山谷，即此也。
　　廉薑
　　杜若注陶云：若似廉，按廉薑，熱。主胃中冷，吐水不下食。似薑，生嶺南、劍南，人多食之。
　　草石蠶、蟲石蠶
　　注陶云：今俗用草根，黑色，按草石蠶，生高山石上，根如箸，上有毛，節如蠶，葉似卷柏。山人取浸酒，除風破血，主溪毒，煮食之。《本經》從蟲部出，復有蟲石蠶，已出《拾遺》。
　　漆姑草
　　杉木注陶云：葉細細，多生石間。按漆姑草，如鼠迹天#21，生階墀間陰處，氣辛烈。主漆瘡，挼碎傅之，熱更易。亦主溪毒瘡。蘇云：此蜀羊泉，羊泉是大草非細者，乃同名耳。
　　麂目
　　豆蔻注陶云：麂目小冷。按麂目云：出嶺南，如麂目，食之發冷痰，餘別無功。
　　梨豆
　　蚺蛇注陶云：蛇膽如梨豆，生江南。蔓如葛，子如皂莢子，作狸首文，故名梨豆。《爾雅》云：慮，涉子。人炒食之，一名虎涉，別無功。
　　諸草有毒
　　瓜兩蒂、兩鼻害人。瓜瓠正苦有毒。檐溜滴著菜有毒。堇黃花害人。芹赤葉害人。菰首蜜食下痢。生蔥不得雜白犬肉食之，令人九竅流血。食戎葵并鳥肉，令人面無顏色。食葵發狂犬咬。食葫蔥、青魚令人腹生蟲。薤不得和牛肉食，成癥瘕痼疾。婦人妊娠食乾薑，令胎肉消。生蔥和鷄子食變嗽。蓼齏食生食，令氣奪乏，令陰痿。九月食霜下瓜，血必冬發。三月不得食陳菹，夏熱病發惡瘡。瓠牛踐苗子即苦。
　　圖經衍義本草卷之十九　竟
　　#1下：原作『上』，據晦明軒本改。下『之下』二字原脫，據晦明軒本補。
　　#2陵：原作『棱』，據晦明軒本改。
　　#3音燼：原作一『音』字，在『藎』字上，據晦明軒本改。
　　#4竹：原與下『薄』字互竄，據晦明軒本移正。
　　#5食：晦明軒本作『瘡』。
　　#6汁：原作『外』，據晦明軒本改。
　　#7略：原作『各』，據晦明軒本改。
　　#8益：晦明軒本作『溢』。按疑當作『鎰』。
　　#9執：晦明軒本作『船』。
　　#10滁州：晦明軒本作『濕地』。
　　#11江南：晦明軒本作『細而』。
　　#12用：原作『州』，據晦明軒本改。
　　#13軫：晦明軒本作『疹』。
　　#14焙：晦明軒本作『瘡』。
　　#15緊硬：原作『桔梗』，據晦明軒本改。
　　#16歲：原脫，據晦明軒本補。
　　#17止：原作『上』，據晦明軒本改。
　　#18令：原作『合』，據晦明軒本改。
　　#19菜：晦明軒本作『菹』。
　　#20心中：晦明軒本無此二字。
　　#21天：晦明軒本作『大』。
　　圖經衍義本草卷之二十
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部上品
　　桂
　　味甘、辛，大熱，有小毒。主溫中，利肝肺氣，心腹寒熱，冷疾，霍亂轉筋，頭痛腰痛，出汗，止煩止唾，咳嗽鼻齆，能墮胎，堅骨節，通血脈，理疏不足，宣導百藥，無所畏。久服神仙不老。生桂陽。二月、八月、十月採皮，陰乾。得人參、麥門冬、甘草、大黃、黃芩，調中益氣。得柴胡、紫石英、乾地黃，療吐逆。
　　《圖經》曰：菌桂，生交趾山谷；牡桂，生南海山谷；桂，生桂陽。舊經載此三種之異，性味、功用亦別，而《爾雅》但言梫木桂一種。郭璞云：南人呼桂，厚皮者為木桂。蘇恭以謂牡桂即木桂，及單名桂者是也。今嶺表所出，則有筒桂、肉桂、桂心、官桂、板桂之名，而醫家用之罕有分別者。
　　《藥性論》云：桂心，右#1亦名紫桂。殺草木毒，忌生蔥。味苦、辛，無毒。主治九種心痛，殺三蟲，主破血，通利月閉，治軟腳，痺不仁，胞衣不下，除咳逆、結氣、擁痺，止腹內冷氣，痛不可忍，主下痢，治鼻息肉。
　　陶隱居云：按《本經》惟有菌、牡二桂，而桂用體，大同小異。今俗用便有三種。以半卷多脂者，單名桂，入藥最多，所用悉與前說相應。《仙經》并有三桂，常服食，以蔥涕合和雲母，蒸化為水者，正此種爾。今廣州者好，湘州、始興、桂陽縣即是小桂，亦有而不如廣州者，交州、桂州者，形段小，多脂肉，亦好。
　　陳藏器云：菌桂、牡桂、桂心，已上三色并同是一物。按桂林、桂嶺，因桂為名，今之所生，不離此郡。從嶺以南際海，盡有桂樹，惟柳、象州最多。味既辛烈，皮又厚堅，土#2人所採，厚者必嫩，薄者必老。以老薄者為一色，以厚嫩者為一色。嫩既辛香，兼又筒卷。老必味淡，自然板薄。板薄者，即牡桂也，以老大而名焉。筒卷者，即菌桂也，以嫩而易卷。
　　《日華子》云：桂心，治一切風氣，補五勞七傷，通心#3竅，利關節，益精明目，暖腰膝，破痃癖癥瘕，消瘀血，治風痺骨節攣縮，續筋骨，生肌肉。
　　雷公云：凡使，勿薄者，要紫色厚者，去上粗皮，取心中味辛者使。每斤大厚紫桂，只取得五兩，取有味厚處，生用。如未用，即用重密熟絹#4并紙裹，勿令犯風。其州土只有桂草，無桂心。用桂草煮丹陽木皮，遂成桂心。凡使，即單搗用之。
　　《聖惠方》：治風頭痛，每欲天陰雨風先發者。用桂心一#5兩為末，以酒調如膏，用傅頂上并額角。又方：治九種心痛妨悶。用桂心等分為末，以酒一大盞，煎至半盞，去滓，稍熱服，立效。又方：治寒疝，心痛，四肢逆冷，全不欲食。用桂心一兩去皮，搗羅為散。不計時候，熱酒調下一錢匕。又方：治產後惡血沖心痛，氣悶欲絕。用桂心二兩，搗羅為散，狗膽汁和丸如櫻桃大。不計時候，熱酒磨下二丸。
　　《外臺秘要》：療小兒睡中遺尿不自覺。桂末、雄鷄肝等分，搗丸如小豆大。溫水下，日三。
　　《千金方》：治中風，面目相引偏僻，牙拘#6急，舌不可轉。桂心以酒煮取汁，故布蘸揜病上，正即止，左喎□右，右喎□左，常用大效。又方：治卒中惡心痛。桂心八分，□咀，以水四升，煮取一升，分二服。
　　《肘後方》：治心腹俱脹痛，短氣欲死，或已絕。桂二兩，切，以水一升二合，煮取八#7合，去滓，頓服。又方：治中風，四肢逆冷，吐清水，宛轉啼呼者。取二兩□咀，以水三升，煮取二升，去滓適寒溫盡服。
　　《梅師方》：蜀椒閉口者有#8毒，誤食之，便氣欲絕，或下白沫，身體冷急。煎桂汁服之，多飲冷水一二升，忽食飲吐漿，煎濃豉汁頓服之。又方：治產後血泄不禁止，餘血彌痛兼塊。桂心、乾薑等分，為末，空心酒調服方寸匕。
　　《抱朴子》云：桂可以合蔥涕蒸作水，亦可以竹瀝合餌之，亦可以龜腦和而服之，七年，能步行水上，長生不死。又云：趙他子服桂二十年，足下毛生，日行五百里，力舉千斤。
　　牡桂
　　味辛，溫，無毒。主上氣咳逆，結氣，喉痺，吐吸，心痛，脅風脅痛：溫筋通脈，止煩出汗，利關節，補中益氣。久服通神，輕身不老。生南海山谷。
　　菌桂
　　味辛，溫，無毒。主百病，養精神，和顏色，為諸藥先聘通使。久服輕身不老，面生光華，媚好常如童子。生交趾、桂林山谷岩崖間，無骨，正圓如竹。立秋採。
　　《圖經》曰：文具桂條。
　　《列仙傳》曰：范蠡好食桂，飲水討藥，人世世見之。又曰：桂父，象林人，常服桂皮、葉，以龜腦和服之。韓終《釆藥詩》曰：暗河之桂，實大如粟；得而食之，後天而老。
　　《別說》云：今交、廣商人所販，及醫家見用，唯陳藏器一說最近。然筒厚實，氣味重者，宜入治臟及下焦藥；輕薄者，宜入治頭目發散藥。故《本經》以菌桂養精神，以牡桂利關節，仲景《傷寒論》發汗用桂枝，桂枝者枝條，非身幹也。取其輕薄而能發散。又有一種柳桂，乃桂之嫩小枝條也。尤宜入上焦藥。
　　《衍義》曰：桂，大熱。《素問》云：辛甘發散為陽。故漢張仲景桂枝湯，治傷寒表虛，皆須此藥，是專用辛甘之意也。本草第一又云：療寒以熱藥。故知三種之桂，不取菌桂、牡桂者，蓋此二種，性止溫而已，不可以治風寒之病。獨有一字桂，《本經》言甘、辛，大熱，此正合《素問》辛甘發散為陽之說，尤知菌、牡二桂不及也。然《本經》止言桂，仲景又言桂枝者，蓋亦取其枝上皮，其木身粗厚處，亦不中用。今又謂之官桂，不知緣何而立名？慮後世為別物，故書之。又有桂心，此則諸桂之心，不若一字桂也。
　　松脂
　　味苦、甘，溫，無毒。主疽，惡瘡，頭瘍，白禿，疥瘙風氣，安五臟，除熱，胃中伏熱，咽乾，消渴，及風痺死肌。煉之令白。其赤者主惡痺。久服輕身，不老延年，一名松膏，一名松肪。生太山山谷。六月採。
　　松實：味苦，溫，無毒。主風痺寒氣，虛羸少氣，補不足。九月採，陰乾。
　　松葉：味苦，溫。主風濕瘡，生毛髮，安五臟，守中，不饑延年。禹錫等按：《日華子》：松葉，無毒。
　　松節：溫。主百節久風，風虛，腳痺疼痛。
　　松根白皮：主辟穀不饑。
　　《圖經》曰：松脂，生太山山谷，今處處有之。其用以通明如薰陸香顆者為勝。道人服餌，或合茯苓、松柏實、菊花作丸，皆先煉治。其法用大釜加水置甑，用白茅藉甑底，又加黃砂於茅上，厚寸許可矣。然後布松脂於上，炊以桑薪，湯若減即添熱水，常令滿。候松脂盡入釜中，乃出之，投於冷水，既凝又蒸，如此三過，其白如玉，然後入藥，亦可單服。其實及根白皮，古亦有服食法，但今松實多作果品，餘不聞堪入藥。其花上黃粉名松黃，山人及時拂取，作湯點之甚佳，但不堪停久。
　　陶隱居云：採煉松脂法，并在服食方中，以桑灰汁或酒煮軟，挼內寒水中數十過，白滑則可用。其有自流出者，乃勝於鑿樹及煮用膏也。其實不可多得，推#10葉止是斷穀所宜，細切如粟，以水及麵飲服之。亦有陰乾搗為屑，丸服者。人患惡病，服此無不差。比來苦腳弱人，釀松節酒亦皆愈。松、柏皆有脂潤，又凌冬不凋，理為佳物，但人多輕忽近易之爾。
　　禹錫云：按《藥性論》：松脂，使，味甘，平。殺蟲用之。主耳聾，牙有蚛孔，少許咬#11之不落，蟲自死，能貼諸瘡膿血，煎膏生肌止痛，掏風。
　　蕭炳云：又有五葉者，一叢五葉如釵，名五粒松，道家服食絕粒，子如巴豆，新羅往往進之。
　　《日華子》云：松脂，潤心肺，下氣，除邪，煎膏治瘻爛，排膿。又云：松葉，暖，無毒。炙罯凍瘡，風濕瘡佳。又云：松節，無毒。治腳軟，骨節風。又云：松根白皮，味苦，溫，無毒。補五勞，益氣。
　　《聖惠方》：絕穀升仙不食法：取松實搗為膏，酒調下三錢，日三。則不饑渴飲水，勿食他物，百日身輕，日行五百里。又方：服松葉，令人不老，身生綠毛，輕身益氣，久服不已。絕穀不饑渴，松葉不以多少，細切更研，每日食前以酒調下二錢，亦可粥汁服之。初服稍難，久自便矣。
　　《外臺秘要》：《集驗》療齲齒。取松脂如錐，注齲孔內，須臾齲蟲緣松脂出。《梅師方》同。又方：治惡風疾。松脂煉，投冷水中，二十遍，蜜丸。服三兩，饑即服之，日三，鼻柱斷離者，二百日瘥。斷鹽及房室。又方：療歷節諸風，百節酸痛不可忍。松脂三十斤，煉五十遍。不能五十遍，亦可二十遍。用以煉酥三升溫和松脂三升熟，攪令極稠。旦空腹以酒服方寸匕，日三。數食麵粥為佳，慎血腥、生冷、鮓物、果子，百瘥。又方：松節酒，主歷節風，四肢疼痛。松脂二十斤，酒五斗，漬三七日，服一合，日五六服。
　　《千金方》：治腳氣十二風痺，不能行，服更生散數劑及眾療不得力，服此一劑，便能行遠，不過兩劑。松葉酒：松葉六十斤，細剉□咀，以水四石，煮取四斗九升，以釀五斗米如常法，別煮松葉汁以漬米并饙飯泥釀，封頭七日，發，澄。飲之取醉，得此酒力者甚眾。
　　《梅師方》：治耳久聾。松脂三兩，煉巴豆一兩，和，熟搗可丸，通過以薄綿裹，內耳孔中，日一度易。
　　孫尚藥：治腳轉筋，疼痛攣急者。松節二兩，細剉如米粒，乳香一錢，右件藥用銀、石器內慢火炒令焦，只留一分性，出火毒研細。每服一錢至二錢，熱木瓜酒調下。應是筋病，皆治之。
　　《鬼遺方》：治疥癬。松膠香研細，入少輕粉，凡疥癬上先用油塗了，錯末一日便乾，頑者三兩度。
　　《傷寒類要》：治天行病，辟瘟方：切松葉如末，酒服方寸匕，日三，辟五年瘟。
　　《抱朴子》云：趙瞿病癩歷年，醫不瘥，家乃賫糧棄送於山穴。經月有仙人經穴見之，取囊中藥賜之。教其服百餘日，瘡愈，顏色悅，肌膚潤。仙人再過視之，瞿乞其方。仙人曰：此是松脂，汝可煉服之，長服身轉輕，力百倍，登危陸險，終日不困。年百歲，齒不墮，髮不白。夜臥常見有光，大如鏡。
　　《野人閑話》云：伏虎尊師篇煉松脂法：十斤松脂，五度以水煮度#12，令苦味盡，取得後，每一斤煉了松脂，入四兩茯苓末。每晨水下一刀圭，即終年不食，而復延齡，身輕清爽。
　　槐實
　　味苦、酸、鹹，寒，無毒。主五內邪氣熱，止涎唾，補五#13傷，五痔，火瘡，婦人乳瘕，子臟急痛。以七月七日取之，搗取汁，銅器盛之，日煎令可作丸，大如鼠屎，內竅中，三易乃愈。又墮胎。久服明目，益氣，頭不白，延年。枝，主洗瘡，及陰囊下濕癢。皮，主爛瘡。根，主喉痺，寒熱。生河南平澤。可作神燭。景天為使。
　　《圖經》曰：槐實，生河南平澤，今處處有之。其木有極高大者。謹按：《爾雅》槐有數種，葉大而黑者名櫰，槐晝合夜開者名守宮槐，葉細而青綠者，但謂之槐，其功用不言有別。四月、五月開花，六月、七月結實，七月七日採嫩實，搗取汁作煎，十月採老實入藥。皮、根採無時。今醫家用槐者最多。春採嫩枝，煅為黑灰以揩齒去蚛。燒青枝取瀝以塗癬。取花之陳久者，篩末飲服以洽下血。折取嫩房角作湯以當茗中主頭風，明目，補腦。煮白皮汁以治口齒及下血，水令#14黑子以變白髮。木上耳，取末服方寸匕，治大便血及五痔，脫肛等。皆常用有以#15效者。
　　《藥性論》云：槐子，臣#16，主治大#17熱，難產。皮煮汁，淋陰囊墜腫氣痛。又云：槐白皮，味苦，無毒。能主治口齒風熱#18□血。以煎漿水煮含之。煎淋浴男子陰疝卵腫。
　　陶隱居云：槐子，以相連多者為好，十月前#19採之。新盆盛，合泥百日，皮爛為水，核如大豆。服之令腦滿，髮不白而長生。今處處有之。云七月取其子，未堅固，搗絞取汁。
　　《日華子》云：槐子，治丈夫、婦人陰瘡濕癢，催生。吞七枚。又云：槐皮，平，治中風皮膚不仁，喉痺，浸洗五痔并一切惡瘡，婦人產門癢痛及湯火瘡。煎膏，止痛長肉，消癰腫。
　　雷公云：凡採得後，去單子并五子者，只取二子、三子。以用銅錘捶破，烏牛乳侵一宿，蒸過用。
　　《千金方》：療胎赤眼。取槐木枝如馬鞭大，長二尺，作二段，齊頭麻油一匙置銅缽中，旦使童子一人以其木研之，全瞑止，令仰臥，以塗向眼眦，日三度，瘥。
　　《千金翼方》：療腸痔，每大便常下血。槐樹上木耳取末，飲服方寸匕，日三服。
　　《百一方》：治中風，身直不得屈伸反覆者。取槐皮黃白者切之，以酒或水六升，煮取二升，去滓，適寒溫，稍稍服之#20。
　　《經驗方》：治下血。槐花、荊芥穗等分為末，酒調下一錢匕。
　　《梅師方》：治痔有蟲咬穀道癢，或下膿血多。取槐白皮濃煮汁，安盆坐湯之虛其穀道，冷更暖，良久欲大便，當蟲出，不過三度即愈。如用末，綿裹內下部。
　　《食醫心鏡方》：治野鷄痔下血、腸風，明目方，嫩槐葉一斤，蒸如造炙法，取葉碾作末，如茶法煎呷之。
　　《廣利方》：治妊娠難產令易方。水吞槐子七枚，即出。
　　《廣濟方》：療牙齒疼痛。取槐樹白皮一握切，以酢一升煮，去滓，用#21鹽少許，適寒溫含之，日三易。
　　《子母秘錄》：日月未足而欲產者。槐木東枝，令孕婦手把，即易產。
　　《產寶方》：療崩中不止，不問年月遠近方：槐耳燒作灰為末，以酒服方寸匕。
　　《太清草木方》：槐者，虛星之精，以十月上巳日採子服之。去百病，長生通神。
　　《衍義》曰：槐實，止言實，今當分為二。實本出莢中，若搗莢作煎者，當言莢也。莢中子，大如豆，堅而紫色者，實也。今本條不析出莢與莢中子，義#22其用各別，皆疏導風熱。
　　槐花
　　味苦，平，無毒。治五痔，心痛，眼赤，殺腹臟蟲及熱，治皮膚風并腸風瀉血，赤白痢，并炒服。葉，平，無毒煎湯治小兒驚癇，壯熱，疥癬及丁腫。皮、莖同用。
　　《圖經》曰：見槐實條下。
　　《簡要濟眾》：治婦人漏下血不絕。槐花鵝不以多少燒作灰，細研。食前溫酒服二錢匕。
　　枸杞
　　味苦，寒。根大寒，子微寒，無毒。主五內邪氣，熱中消渴，周痺，風濕，下胸脅氣，客熱頭痛，補內傷大勞噓吸，堅筋骨，強陰，利大小腸。久服堅筋骨，輕身不老，耐寒暑。一名杞根，一名地骨，一名枸忌，一名地輔，一名羊乳，一名卻暑，一名仙人杖，一名西王母杖。生常山平澤及諸丘陵阪岸。冬採根，春夏採葉，秋採莖、實，陰乾。
　　《圖經》曰：枸杞，生常山平澤及丘陵阪岸，今處處有之。春生苗，葉如石榴葉而軟薄，堪食，俗呼為甜菜。其莖□高三五尺，作叢。六月、七月生小紅紫花。隨便結紅實，形微長如棗核。其根名地骨。春夏採葉，秋採莖、實，冬採根。謹按《爾雅》云：枸杞，檵。郭璞云：今枸杞也。《詩˙小雅˙四牡》云：集於苞杞。陸機疏云：一名苦杞，一名地骨。春生，作羹茹微苦。其莖似莓。子秋熟，正赤。莖、葉及子服之，輕身益氣。
　　《藥性論》云：枸杞，臣，子、葉同說，味甘，平。能補益精血不足，易顏色，變白，明目，安神，令人長壽。葉和羊肉作羹，益人，甚除風，明目。若渴，可煮作飲，代茶飲之。白色無刺者良。
　　陶隱居云：今出堂邑，而石頭烽大#23樓下最多。其葉可作羹，味小苦。俗諺云：去家千里，勿食蘿摩、枸杞。此言其補益精氣，強盛陰道也。蘿摩一名苦丸，葉厚大，作藤生，摘亦有白乳汁，人家多種之。可生啖，亦蒸煮食也。枸杞根、實，為服食家用，其說甚美，仙人之杖，遠有旨乎。
　　禹錫云：按《爾雅疏》云：杞，一名枸檵。郭璞云：今枸杞也。《詩˙四牡》云：集於苞杞。陸機云：一名苦杞，一名地骨。春生作羹茹，微苦，其莖似莓，子秋熟，正赤，莖、葉及子，服之輕身益氣爾。
　　《抱朴子》云：家柴一名托盧，或名天精，或名卻老，又名地骨。
　　《日華子》云：一名地仙苗，除煩益志，補五勞七傷，壯心氣，去皮膚、骨節間風，消熱毒，散瘡腫。
　　雷公云：凡使根，掘得後使東流水浸，以物刷上土了，然後待乾，破去心，用熟甘草湯浸一宿，然後焙乾用。其根若似物命形狀者上，春食葉，夏食子，秋冬食根并子也。
　　《食療》云：寒，無毒。葉及子并堅筋能老，除風，補益筋骨，能益人去虛勞。根主去骨熱，消渴。葉和羊肉作羹尤善益人。代茶法煮汁飲之，益陽事，能去跟中風癢赤膜，搗葉汁點之良。
　　《千金方》：治肝虛或當風眼泪等新病方。枸杞子最#24肥者二升搗破，內絹袋置罐中，以酒一斗浸訖，密封勿泄氣，三七日，每旦開服，任往勿醉#25。
　　《經驗方》：金髓煎枸杞子，不計多少。逐日旋採摘紅熱者，去嫩蒂子揀令潔淨，便以無灰酒於淨器浸之，須是瓷，用酒浸以兩月為限，用蠟紙封閉緊密，無令透氣，候日數足漉出，於新竹器內盛貯，旋於沙盆中研令爛細，然後以細布濾過，候研據皆畢，去滓不用，即并前漬藥酒及濾過藥汁攪勻，量銀鍋內多少升斗作番次，慢火煎成膏，切須不住手用物攪，恐粘底不勻，候稀稠得所，然后用淨瓶器盛之，勿令泄氣。每早辰溫酒下二大匙頭，夜臥服之，百日中身輕氣壯，積年不廢，可以羽化。
　　《經驗後方》：治五勞七傷，庶事衰弱。枸杞葉半斤切，粳米二合，以石器#26中相和，煮作粥，以五味末、蔥白等調和食之。
　　孫真人《備急方》：治滿口齒有血。枸杞根為末，煎湯，嗽後吃。又治上膈吐血妙。
　　《沈存中方》：陝西枸杞，長一二丈，其圍數寸，無刺，根皮如厚朴，甘美異於諸處，生子如櫻桃，全少核，暴乾如餅，極爛有味。
　　《外臺秘要方》：療眼暴天行腫癢痛。地骨皮三斤，水三斗，煮取三升，絞去滓，更內鹽二兩，煎取二升，傅目。或加乾薑二兩。
　　《治疽方》：凡患癰疽惡瘡，出膿血不止者。取地骨皮不拘多少淨洗，先刮上面粗皮留之，再刮取細白穰，取粗皮同地骨一處煎湯，淋瘡上令膿血盡，以細穰貼之，有效。
　　《衍義》曰：枸杞當用梗皮，地骨當用根皮，枸杞子當用其紅實，是一物有三用。其皮寒，根大寒，子微寒，亦三等。此正是《孟子》所謂：性由杞柳之杞。後人徒勞分別，又為之枸棘，玆強生名耳。凡杞，未有無棘者，雖大至有成架，然亦有棘。但此物小則多刺，大則少刺，還如酸棗及棘，其實皆一也。今人多用其子，直為補腎藥，是曾未考究經意。當更量其虛實冷熱用之。
　　柏實
　　味甘，平，無毒。主驚悸，安五臟，益氣，除風濕痺，療恍惚，虛損吸吸，歷節腰中重痛，益血，止汗。久服令人潤澤美色，耳目聰明，不饑不老，輕身延年。生太山山谷。柏葉尤良。柏葉，味苦，微溫，無毒。主吐血、衄血，痢血，崩中赤白，輕身益氣，令人耐寒暑，去濕痺，止饑。四時各依方面採，陰乾。柏白皮，主火灼，爛瘡，長毛髮。牡蠣及桂、瓜子為之使，畏菊花、羊蹄、諸石及麵麯。
　　《圖經》曰：柏實，生太山山谷，今處處有之，而乾州者最佳。三月開花，九月結子，候成熟收採，蒸暴乾，春礧取熟人子用。其葉名側柏。密州出者尤佳。雖與他柏相類，而其葉皆側向而生，功效殊別。採無時。張仲景方療吐血不止者，柏葉湯主之。青柏葉一把，乾薑三片，阿膠一挺，炙，三味以水二升，煮一升，去滓，別絞馬通汁一升相和，合煎取一升，綿濾，一服盡之。
　　《藥性論》云：柏子仁，君，惡菊花，畏羊蹄草，味甘，辛。能治腰腎中冷，膀胱冷，濃宿水，興陽道，益壽，去頭風，治百邪鬼魅，小兒驚癇。又云側柏葉，君，與酒相宜，止尿血。味苦、辛，性行#27。治冷風，歷節疼痛。
　　《唐本》注云：柏枝節煮釀酒，主風痺，歷節風，燒取末，療病疥及癩瘡良。今出陝州、宜州為勝。
　　《日華子》云：柏子仁，治風，潤皮膚，此是側柏子，入藥微炒用。
　　雷公云：凡使，先以酒浸一宿，至明漉出，曬乾，卻用黃精自然汁於日中煎，手不住攪，若天久陰，即於鐺中著水，用瓶器盛柏子仁，著火緩緩煮成煎為度。每煎三兩柏子仁，用酒五兩浸乾為度。
　　《聖惠方》：治時氣瘴疫。用社中西南柏樹東南枝，取曝乾，搗羅為末，以水調下一錢匕。日三四服。《肘後方》同。又方：治大風疾，令眉鬢#28再生。用側柏葉九蒸九暴，搗羅為末，煉蜜和丸如梧桐子大。日三服，夜一服，熟水下五丸、十丸，百日即生。
　　《經驗後方》：治霍亂轉筋。先以裹腳，然後以柏樹木細剉，煮湯淋之。
　　《孫真人枕中記》云：採松柏法：嘗以三月、四月採新生松葉，可長三四寸許，并花蕊，取陰乾，細搗為末。其柏葉，取深山岩谷中，採當年新生，可長三二寸者，陰乾，細搗為末，用白蜜為丸如小豆大。常以月一十五日，日未出時，燒香東向，手持藥八十一丸，以酒下。服一年，延十年命；服二年，延二十年命。欲得長肌肉，加大麻、巨勝；欲心力壯健者，加茯苓、人參。此藥除百病，益元氣添五臟六腑，清明耳目，強壯不衰老，延年益壽，神驗。用七月七日露水丸之，更佳。服時乃咒曰：神仙真藥，體合自然。服藥入腹，天地齊年。咒訖服藥。斷諸雜肉、五辛。最切忌，慎之。
　　《姚氏方》：治鼠瘻腫核痛，未成膿。以柏葉傅著腫上，熬鹽著腫上熨，令熱氣下，即消。
　　《抱朴子》：漢武#29帝時，獵者於終南山見一人，無衣服，身皆生黑毛。跳坑越澗如飛，乃密伺其所在，合圍取得，乃是一婦人。問之：言我是秦之宮人，關東賊至，秦王出降，驚走入山，饑無所食，泊欲饑死。有一老公，教我吃松柏葉、實，初時苦澀，後稍便吃，遂不復饑。冬不寒，夏不熱，此女是秦人，至成帝時，三百餘載也。
　　《列仙傳》曰：赤松子，好食柏實，齒落更生。
　　《別說》云：謹按陶隱居說：柏忌取冢墓上者，今云出乾州者最佳。則乾州柏茂大者，皆是乾陵所出，他處皆無大者，但取其州土所宜，子實氣味豐美可也。乾陵之柏，異於他處，其木未有無文理者，而其文多為菩薩雲氣、人物鳥獸，狀極分明可觀。有盜得一株徑尺者，可直萬錢，關右人家，多以為貴，宜其子實最佳。又以枝節燒油膏，傅惡瘡久不差有蟲者。牛馬畜產有瘡疥，名為重病，以傅之。
　　《衍義》曰：柏，取儲以療馬瘑疥，今未見用松儲。老人虛秘，柏子仁、大麻子仁、松子仁等分，同研，溶白蠟丸桐子大。以少黃丹湯，服二三十丸，食前。嘗官陝西，每登高望之，雖千萬株，皆一一西指。蓋此木至堅之木，不畏霜雪，得木之正氣，他木不逮也。所以受金之正氣所制，故一一向之。
　　茯苓
　　味甘，平，無毒。主胸脅逆氣，憂恚、驚邪、恐悸，心下結痛，寒熱，煩懣，咳逆，口焦舌乾，利小便，止消渴，好唾#30，大腹淋瀝，膈中痰水，水腫淋結，開胸府，調臟氣，伐腎邪，長陰，益氣力，保神守中。久服安魂養神，不饑延年。一名茯菟。其有抱根者，名茯神。
　　茯神：平。主辟不祥，療風眩、風虛，五勞，口乾，止驚悸，多恚怒，善忘，開心益智，安魂魄，養精神。生太山山谷大松下。二月、八月採，陰乾。馬間為之使，得甘草、防風、芍藥、紫石英、麥門冬共療五臟。惡白斂，畏牡蒙、地榆、雄黃、秦艽、龜甲。
　　《圖經》曰：茯苓，生太山山谷，今泰華、嵩山皆有之。出大松下，附根而生，無苗、葉、花、實，作塊如拳在土底，大者至數斤，似人形、龜形者佳，皮黑，肉有白、赤二種。或云是多年松脂流入土中變成，或云假松氣於本根上生。今東人採之法：山中古松，久為人斬伐者，其枯折槎枿，枝葉不復上生者，謂之茯苓。神仙方多單餌之。其法：取白茯苓五斤，去黑皮，搗篩，以熟絹囊盛，於三斗米下蒸之，米熟即止，曝乾又蒸，如此三過。乃取牛乳二斗和合，著銅器中，微火煮如膏，收之。每食以竹刀割取，隨性任飽服之，則不饑。如欲食，先煮葵菜汁飲之，任食無礙。舊說琥珀，是千年茯苓所化，一名江珠。張茂先云：今益州永昌出琥珀，而無茯苓。又云：燒蜂窠所作。二說張皆不能辨。按《南蠻地志》云：村邑多琥珀，云是松脂所化。又云：楓脂為之，彼人亦不復知。地中有琥珀，則傍無草木，入土淺者五尺，深者或八九尺，大者如斛，削去皮，初如桃膠，久乃堅凝。其方人以為枕，然古今相傳是松類，故附於茯苓耳。
　　《藥性論》云：茯苓，臣，忌米醋。能開胃止嘔逆，善安心神，主肺痿痰壅，治小兒驚癇，療心腹脹滿，婦人熱淋，赤者破結氣。又云：茯神，君，味甘，無毒。主驚癇，安神定志，補乏，主心下急痛堅滿，人虛而小腸不利，加而用之。其心名黃松節，偏治中偏風，口之#31喎斜，毒風筋攣不語，心神驚掣，虛而健忘。
　　陶隱居云：按藥無馬間，或是馬莖，聲相近故也。今出鬱州，彼土人乃假研松作之，形多小虛赤不佳。自然成者，大如三四升器，外皮黑，細皺，內堅白，形如鳥獸、龜鱉者良。通神而致靈，和魂而煉魄，明竅而益肌，厚腸而開心，調榮而理胃，上品仙藥也。其有銜松根對度者為茯神，是其次茯苓後結一塊也。仙方惟#32云茯苓而無茯神，為療既同，用之亦應無嫌。
　　《范子》云：茯苓出嵩高三輔。
　　《淮南子》云：下有茯苓，上有菟絲。注云：茯苓，千歲松脂也。菟絲生其上而無根。一名女蘿也。
　　《典衛》云：茯苓者，松脂入地千歲為茯苓，望松樹赤者下有之。
　　《廣志》云：茯神，松汁所作，勝茯苓。或曰：松根茯苓貫著之，生朱提漢陽縣。
　　《日華子》云：茯苓，補五勞七傷，安胎，暖腰膝，開心益智，止健忘，忌酸及酸物。
　　雷公云：凡採得後，去皮心神了，搗令細，於水盆中攪令濁#33，浮者去之，是茯苓筋，若誤服之，令人眼中童子白#34黑晴點小，兼盲目。甚忌之。
　　《聖惠方》：治面皯疱及產婦黑疱如雀卵色。用白茯苓末，蜜和傅之。
　　《經驗後方》：養老延年服茯苓方：華山挺子茯苓，研削如棗許大，令四方有角，安於新瓷瓶內，以好酒浸，以三重紙封其頭後，一百日開，其色當如餳糖。可日食二塊，百日後肌體潤澤，服一年後，可夜視物，久久食之，腸化為筋，可延年耐老，面若童顏。
　　孫真人《枕中記》：服百日，百病除，二百日夜如晝，二年後役使鬼神，四年後玉女來侍。
　　《抱朴子》：任子季服茯苓十八年，玉女從之，能隱能彰，不食穀，灸瘢滅，面生光玉澤。神仙服茯苓法：白茯苓去皮，酒浸十五日，漉出為散。每服三錢，水調下，日三。
　　《衍義》曰：茯苓，乃樵斫訖#35多年松根之氣所生。此蓋根之氣味，噎鬱未絕，故為是物。然以#36由土地所宜與不宜，其津氣盛者，方發泄於外，結為茯苓，故不抱根而成物。既離其本體，則有苓之義。茯神者，其根但有津氣而不甚盛，故止能伏結於本根。既不離其本，故曰茯神。此物行水之功多，益心脾不可闕也。或曰松既樵矣，而根尚能生物乎？答曰：如馬勃菌、五芝、木耳、石耳之類，皆生於枯木、石、糞土之上，精英未淪，安得不為物也。其上有菟絲，下有茯苓之說，甚為輕信。
　　琥珀
　　味甘，平，無毒。主安五臟，定魂魄，殺精魅邪鬼，消瘀血，通五淋。生永昌。
　　《圖經》曰：文具茯苓條下。
　　《藥性論》云：琥珀，君。治百邪，產後血疹痛。
　　陶隱居云：舊說云：是松脂淪入地，千年所化，今燒之亦作松氣。俗有琥珀中有一蜂，形色如生。《博物志》又云：燒蜂窠所作。恐非實，此或當蜂為松脂所枯，因墜地淪沒爾。亦有煮煆鷄子及青魚枕作者，并非真。惟以拾芥為驗。俗中多帶之辟惡。刮屑服，療瘀血至驗。
　　陳藏器云：琥珀，止血生肌，合金瘡。和大黃、鱉甲，作散子，酒下方寸匕，下惡血，婦人腹內血盡即止。宋高祖時，寧州貢琥珀枕，碎以賜軍士傅金瘡。《漢書》云：出罽賓國，初如桃膠，凝乃成焉。
　　雷公云：凡用，紅松脂、石珀、水珀、花珀、物象珀、瑿珀、琥珀。紅松脂如琥珀，只是濁，太脆，文黃。水珀多無紅，色如淺黃，多粗皮皺。石珀如石重，色黃不堪用。花珀文似新馬尾松心文，一路赤，一路黃。物象珀其內自有物命，動此使有神妙。堅珀，其珀是眾珀之長，故號日鑿珀。琥珀如血色，熱於布上拭，吸得芥子者，真也。夫入藥中，用水調側柏子末，安於瓷鍋子中，安琥珀於末中了，下火煮，從巳至申，別有異光，別搗如粉重篩用。
　　《衍義》曰：琥珀，今西戎亦有之，其色差淡而明澈，南方者色深而重濁，彼土人多碾為物形。若謂千年茯苓所化，則其間有沾著蜾蠃蜂蟻宛然完具者，是極不然也。《地理志》云：林邑多琥珀，實松脂所化然#37耳。此說為勝。但土地有所宜不宜#38故有能化有不能化者。
　　《通典》曰：南蠻、海南、林邑國、秦象郡、林邑縣，多出琥珀。松脂淪入地下，及傍不生草木，深八九尺，大如斛，削去皮成焉，初如桃膠，凝成乃堅敻，光彩甚麗。
　　《外臺秘要》：治魚經骨橫喉中，琥珀珠一物，貫串著繩，推令前，入至鯁所，又復推以牽引出矣。又方：從高墜下，若為重物所頓笮得瘀血。刮琥珀屑，酒服方寸匕。取蒲黃二三匕服，日四五度。
　　榆皮
　　味甘，平，無毒。主大小便不通，利水道，除邪氣，腸胃邪熱氣，消腫。性滑利。久服輕身不饑，其實尤良。療小兒頭瘡痂疕。花，主小兒癇，小便不利，傷熱。一名零榆。生穎川山谷。二月採皮，取白暴乾，八月採實，并勿令中濕，濕則傷人。
　　《藥性論》云：榆白皮，滑。能主利五淋，治不眠，療齁。取白皮陰乾後，焙杵為末。每日朝夜用水五合，末二錢，煎如膠服，瘥。
　　陶隱居云：此即今榆樹，剝取皮，刮除上赤皮，亦可臨時用之，性至滑利。初生莢人以作糜羹，令人多睡。嵇公所謂榆令人瞑也。斷穀，乃屑其皮并檀皮服之，即令人不饑。
　　孟詵云：生皮主暴患赤腫，以皮三兩搗，和三年醋滓，封之，日六七易，亦#39治女人妬乳腫。服丹石人採葉生服一兩頓佳。子作醬食，能助肺，殺諸蟲下氣，令人能食，消心腹間惡氣，卒心痛，食之良。
　　《外臺秘要》：治渴，小便利非淋方。榆皮二片去黑皮，以水一斗，煮取五升。一服三合，日三服。
　　《千金方》：五色丹，俗名油腫。若犯多致死，不可輕之。以榆白皮末和鷄子白傅之。
　　《備急方》：療身體暴腫滿。榆皮搗屑，隨多少雜米作粥食，小便利。
　　《子母秘錄方》：療妊娠胎死腹中，或母病欲下胎。榆白皮煮汁服二升。
　　《別說》云：謹按：榆白皮焙乾為末，婦人妊娠臨月，日三服方寸匕。令產極易，生產下兒身皆塗之，信其驗也。又濕搗治如糊，用枯瓦石極有力，京東西北人，以石為碓觜，每用此以膠之。
　　《衍義》曰：榆皮，今初春先生莢者是。去上皺澀乾枯者，將中間嫩處，剉、乾、磑為粉，當歉歲，農將以代食，葉青嫩時收貯，亦用以為羹茹。嘉祐年，過豐、沛，人闕食，鄉民多食此。
　　酸棗
　　味酸，平，無毒。主心腹寒熱，邪結氣聚，四肢酸疼，濕痺，煩心不得眠，臍上下痛，血轉久泄，虛汗煩渴，補中，益肝氣，堅筋骨，助陰氣，令人肥健。久服安五臟，輕身延年。生河東川澤。八月採實，陰乾，四十日成。惡防己。
　　《圖經》曰：酸棗，生河東川澤，今近京及西北州郡皆有之，野生，多在坡坂及城壘間。似棗木而皮細，其木心赤色，莖、葉俱青，花似棗花。八月結實，紫紅色，似棗而圓小味酸。當月採實，取核中仁，陰乾，四十日成。《爾雅》辨棗之種類曰：實小而酸，曰樲棗。《孟子》曰：養其樲棗。趙岐注：所謂酸棗是也。
　　陶隱居云：今出東山間，云即是山棗樹子。子似武昌棗而味極酸，東人乃啖之以醒睡。
　　《唐本》注云：此即樲棗實也，樹大如大棗，實無常形，但大棗中味酸者是。《本經》惟用實，療不得眠，不言用仁。今方用其仁，補中益氣，自補中益肝已下，此為酸棗仁之功能。又於下品白棘條中，復云用其實。今醫以棘實為酸棗，大誤。今注陶云醒睡，而《經》云療不得眠。蓋其子肉味酸，食之使不思睡，核中仁，服之療不得眠，正如麻黃發汗，根節止汗也。此乃棘實，更非他物。若謂是大棗味酸者，全非也。酸棗小而圓，其核中仁微扁；大棗仁大而長，不類也。
　　《日華子》云：酸棗仁治臍下滿痛。
　　雷公云：酸棗仁，凡使，採得後曬乾，取葉重拌酸棗仁蒸半日子#40，去尖皮了，任研用。
　　《聖惠方》：治膽虛，睡臥不安，心多驚悸。用酸棗仁一兩，炒令香熟，搗細為散。每服二錢，竹葉湯調下，不計時候服。又方：治骨蒸勞，心煩不得眠臥。用酸棗仁一兩，水一大盞，半研絞取汁，下米二合煮粥，候熟下地黃汁一合，更候煮過。不計時候食之。
　　《外臺秘要》：療齒蟲腐爛，棘針二百枚，即是棗樹棘#41朽落地者。以水二升，煎取一升含之，即瘥。
　　《簡要濟眾方》：治膽風毒氣，虛實不調，昏沉睡多。酸棗仁一兩生用，金挺臘茶二兩，以生薑汁塗，炙令微焦，搗羅為末。每服二錢，水七分，煎六分，無時溫服。
　　《衍義》曰：酸棗，微熱，《經》不言用仁，仍療不得眠。天下皆有之，但以土產宜與不宜。嵩陽子曰：酸棗縣，即滑之屬邑。其木高數丈，味酸，醫之所重。今市人賣者皆棘子，此說未盡。殊不知小則為棘，大則為酸棗，平地則易長，居崖塹則難生。故棘多生崖塹上，久不樵則成榦，人方呼為酸棗，更不言棘，徒以世人之意如此，在物則曷若是也。其實一本。以其不甚為世所須，及礙塞行路，故成大木者少，多#42為人樵去。然此物纔及三尺，便開花結子，但窠小者氣味薄，木大者氣味厚，又有此別。今陝西臨潼山野所出者，亦好，亦土地所宜也，并可取仁。後有白棘條，乃是酸棗未長大時，枝上刺也。及至長成，其刺亦少，實亦大。故棗取大木，刺取小窠也，亦不必強分別爾。
　　檗木
　　黃檗也。味苦，寒，無毒。主五臟腸胃中結熱，黃疸，腸痔，止泄痢，女子漏下赤白，陰傷蝕瘡，療驚氣在皮間，肌膚熱赤起，目熱赤痛，口瘡。久服通神。根，一名檀桓。主心腹百病，安魂魄，不饑渴。久服輕身延年，通神。生漢中山谷及永昌。惡乾漆。
　　《圖經》曰：檗木，黃檗也。生漢中山谷及永昌，今在處有之，以蜀中者為佳。木高數丈，葉類茱萸及樁、楸葉，經冬不凋。皮外白，裹探黃色。根如松下茯苓作結塊。五月、六月採皮，去皴粗，暴乾用。其根名檀桓。別有一種多刺而小，細葉者，名刺檗，不入藥用。又下品有小檗條，木如石榴，皮黃，子赤如枸杞，兩頭尖，人對以黃#43，今醫家亦稀用。
　　《藥性論》云：黃檗，使，平。主男子陰痿，治下血如鷄肝片，及男子莖上瘡。屑末傅之。
　　陶隱居云：今出邵陵者，輕薄色深為勝。出東山者，厚而色淺．其根於道家入木芝品，今人不知取服之。又有小樹，狀如石榴，皮黃而苦，俗呼為子檗，亦主口瘡。又小樹多刺，皮亦黃，亦主口瘡。
　　《日華子》云：安心除勞，治骨蒸，洗用明目，多泪，口乾心熱，殺蛔#44蟲，治蛔心痛，疥瘡，蜜炙治鼻洪，腸風瀉血，後分急熱腫痛，身皮力微次於根。
　　雷公曰：凡使，用刀削上粗皮子，用生蜜水浸半日，漉出日乾，用蜜塗，文武火炙令蜜盡為度。凡修事五兩，用蜜三兩。
　　《外臺秘要方》：口中及舌生癰爛，剉黃檗含之。
　　《千金方》：能治小兒重舌。以黃檗、苦竹瀝浸瀝點舌上。
　　《肘後方》：咽喉卒腫，食飲不通。黃檗薄傅腫上，冷復易之，用苦酒和末佳。
　　《葛氏方》：卒喉痺。取黃檗片切含之。又黃檗一斤□咀，酒一斗，煮三沸，去滓，恣飲便愈。
　　《經驗方》：治嘔血。黃檗好者，以蜜塗之。乾杵末，用麥門冬熟水調下二錢匕，立瘥。
　　《梅師方》：治癰疽發背或發乳房，初起微赤，不急治之，即煞人。搗黃檗末，和鷄子白塗之。
　　《深師方》：療傷寒熱病口瘡。黃檗皮削去上粗皮，取裹好處薄削，以崖蜜漬之一宿，唯欲令濃，含其汁良久吐，更含#45。若胸中熱，有瘡時，飲之五合尤佳。《聖惠方》同。
　　《衍義》曰：檗木，今用皮，以蜜勻炙，與青黛各一分，同為末，入生龍腦一字，研勻，治心脾熱。舌頭生瘡，當摻瘡上有涎即吐。又張仲景檗皮湯，無不驗《傷寒論》中已著。
　　楮實
　　味甘，寒，無毒。主陰痿，水腫，益氣充肌膚，明目。久服不饑不老，輕身。生少室山。一名穀實。所在有之。八月、九月採實，日乾，四十日成。葉，味甘，無毒。主小兒身熱，食不生肌，可作浴湯。又主惡瘡，生肉。樹皮，主逐水，利小便。莖，主癮疹癢。單煮洗浴。皮間白汁，療癬。
　　《圖經》曰：楮實，生少室山，今所在有之。此有二種：一種皮有斑花文，謂之斑穀，今人用為冠者；一種皮無花，枝葉大相類。但取其葉似葡萄葉，作瓣而有子者為佳。其實初夏生，如彈大，青綠色，至六七月漸深紅色，乃成熟。八月、九月採，水浸去皮、穰，取中子，日乾。仙方單服其實。正赤時收取中子，陰乾。篩末，水服二錢匕，益久乃佳。醫方但貴楮實，餘亦稀用。俚俗或取其木枝中白汁，塗癬甚效。
　　《藥性論》云：皮木亦可單用。味甘，平，無毒。能治水腫氣滿。葉乾炒末，溲麵作□飥食，主水痢。
　　陶隱居云：此即今穀樹也。仙方採搗取汁和丹用，亦乾服，使人通神見鬼。南人呼穀紙，亦為楮紙，武陵人作穀皮衣，又甚堅好爾。
　　《日華子》云：楮實，壯筋骨，助陽氣，補虛勞，助腰膝，益顏色，皮斑者是楮，皮白者是穀。又云：楮葉，涼，無毒。治刺風身癢，此是斑穀樹。
　　雷公云：凡使，採得後用水浸三日，將物攪旋投水，浮者去之，然後日乾，卻用酒浸一伏時了，便蒸，從巳至亥，出，焙令乾用。
　　《聖惠方》：治癬濕癢。用楮葉半斤，細切搗，封傅癬上。
　　《抱朴子》云：楮實赤者服之，老者成少，令人夜應徹視見鬼神。道士梁頓，年七十乃服之，更少壯，到百四十歲，能夜出行及走馬。
　　《修真秘旨》曰：服楮實者，轉#46為骨軟矣。
　　槐膠
　　主一切風，化涎，治肝臟風，筋脈抽掣，及急風口噤，或四肢不收，頑痺或毒風，周身如蟲行，或破#47傷風，口眼偏斜，腰脊強硬。任作湯散丸煎，雜諸藥用之，亦可水煮和諸藥為丸及作湯下藥。新定。
　　瑿烏兮切
　　味甘，平，無毒。古來相傳云：松脂千年為茯苓，又千年為琥珀，又千年為瑿。然二物燒之，皆有松氣，為用與琥珀同。補心安神，破血尤善。狀似玄玉而輕。出西戎來，而有茯苓處見無此物。今西州南三百里望磧中得者，大則方尺，黑潤而輕，燒之腥臭。高昌人名為木瑿，謂玄玉為石瑿。洪州土石間得者，燒作松氣，破血生肌與琥珀同，見風拆破，不堪為器。量此二種及琥珀，或非松脂所為也。有此差舛，今略論也。新見唐本。
　　陳藏器云：蘇於琥珀注後出瑿功狀，按瑿本功外，小兒帶之辟惡，磨滴目翳赤障等。
　　《太平廣記》云：《梁四公子傳》曰：交河之間平漬中，掘深一丈，下有瑿珀，黑逾鈍#48漆，或大如車輪。末服之，攻婦人小腸癥痻#49諸疾。
　　圖經衍義本草卷之二十　竟
　　#1右：晦明軒本作『君』，屬上讀。
　　#2土：原作『大』，據晦明軒本改。
　　#3心：晦明軒本作『九』。
　　#4絹：原脫，據晦明軒本補。
　　#5一：晦明軒本作『二』。
　　#6拘：晦明軒本作『車』。
　　#7八：原作『大』，據晦明軒本改。
　　#8有：原脫，據晦明軒本補。
　　#9粟：晦明軒本作『栗』。
　　#10推：晦明軒本作『惟』。
　　#11咬：原作『芠』，據晦明軒本改。
　　#12度：晦明軒本作『過』。
　　#13五：晦明軒本作『絕』。
　　#14令：晦明軒本作『吞』。
　　#15以：晦明軒本作『殊』。
　　#16臣：原作『目』，據晦明軒本改。
　　#17大：原作『之』，據晦明軒本改。
　　#18熱：晦明軒本作『疳』。
　　#19前：晦明軒本作『巳日』。
　　#20適寒溫稍稍服之：此七字原脫，據晦明軒本補。
　　#21用：原作『者』，據晦明軒本改。
　　#22義：晦明軒本作『蓋』。
　　#23大：晦明軒本作『火』。
　　#24最：晦明軒本作『取』。
　　#25醉：原作『藥』，據晦明軒本改。
　　#27石器：晦明軒本作『豉汁』。
　　#28行：晦明軒本作『澀』。
　　#29鬢：原作『耳』，據晦明軒本改。
　　#30武：晦明軒本作『成』。
　　#31唾：晦明軒本作『睡』。
　　#32之：晦明軒本作『面』。
　　#33惟：原作『推』，據晦明軒本改。
　　#34濁：原作『獨』，據晦明軒本改。
　　#35白：晦明軒本作『并』。
　　#36訖：原作『記』，據晦明軒本改。
　　#37以：晦明軒本作『亦』。
　　#38然：晦明軒本無『然』字。
　　#39不宜：此二字原脫，據晦明軒本補。
　　#40亦：原作『以』，據晦明軒本改。
　　#41子：晦明軒本作『了』。
　　#42棘：原脫，據晦明軒本補。
　　#43少多：此二字原倒，據晦明軒本乙正。
　　#44人對以黃：晦明軒本作『人剉以染黃』。
　　#45蛔：晦明軒本作『疳』。
　　#46含：原作『令』，據晦明軒本改。
　　#47轉：晦明軒本作『輒』。
　　#48破：原作『被』，據晦明軒本改。
　　#49鈍：晦明軒本作『純』。
　　#50痻：晦明軒本作『癥』。
　　圖經衍義本草卷之二十一
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部上品
　　乾漆
　　味辛，溫，無毒、有毒。主絕傷，補中，續筋骨，填髓腦，安五臟，五緩六急，風寒濕痺，療咳嗽，消瘀血，痞結，腰痛，女子疝瘕，利小腸，去蛔蟲。生漆，去長蟲。久服輕身耐老。生漢中川谷。夏至後採，乾之。半夏為#1之使，畏鷄子，今又忌油脂。
　　《圖經》曰：乾漆、生漆，出漢中川谷，今蜀、漢、金、峽、襄、歙州皆有之。多高三二丈，皮白，葉似椿，花似槐子一若牛李，木心黃。六月、七月以竹筒釘入木中取之。崔豹《古今注》曰：以剛斧斫其皮開，以竹管承之，汁滴則成漆是也。乾漆，舊云用漆桶中自然乾者，狀如蜂房，孔孔隔者。今多用筒子內乾者，以墨如□，堅若鐵石為佳。《華佗傳》：彭城樊阿，少師事佗，求服食法。佗授以漆葉青黏散方，云服之去三蟲，利五臟，輕身益氣，使人頭不白。阿從其言，年五百餘歲。漆葉所在有之。青黏生於豐沛、彭城及朝歌。一名地節，一名黃芝。主理五臟，益精氣。本出於迷人入山者，見仙人服之，以告佗，佗以為佳，語阿，阿秘之。近者人見阿之壽而氣力強盛，怪之，以問所服食，阿因醉亂誤說，人服多驗。
　　陶隱居云：今梁州漆最勝，益州亦有，廣州漆性急易燥。其諸處漆桶上蓋裏，自然有乾者，狀如蜂房，孔孔隔者為佳。生漆毒烈，人以鷄子和服之去蟲，猶有嚙腸胃者。畏漆人乃故#2死。外氣亦能使身肉瘡腫，自別有療法。仙方用蟹消之，為水煉服，長生。
　　《外臺秘要》：療蛔蟲，心痛，惡心吐水。乾漆熬搗蜜和丸。服十五丸，一日再服。
　　《經驗方》：治婦人不曾生長，血氣，臟腑疼痛不可忍，及治丈夫元氣、小腸氣撮痛者。并宜服二聖丸：乾漆一兩為末，濕漆一兩，先將濕漆入銚子一內，熬如一食飯間已來住火，與乾漆末一處拌和丸如半皂子大。每服一丸，溫酒吞下，無時。如元氣、小腸、膀胱氣痛，牙關緊急，但擊開牙關，溫酒化一丸灌下必安。怕漆人不可服。
　　《簡要濟眾方》：治九種心痛及腹脅積聚滯氣。筒子乾漆二兩，搗碎炒烟出，細研，醋煮麵糊和丸如梧桐子大。每服五丸至七丸，熱酒下，醋湯亦得，無時服。
　　《杜壬方》：治小兒胃寒，蟲上諸證，危惡與癇相似。乾漆搗炒烟盡，白入蕪荑等分，為細末。米飲調下一字至一錢。
　　《衍義》曰：乾漆，若濕漆，藥中未見用，凡用者，皆乾漆耳。其濕者，在燥熱及霜冷時，則難乾。得陰濕，雖寒月亦易乾。亦物之性也。若沾漬人，以油治之。凡驗漆，惟稀者以物蘸起，細而不斷，斷而急收起。又塗於乾竹上，蔭之速乾者，并佳。餘如《經》。
　　五加皮
　　味辛、苦，溫、微寒，無毒。主心腹疝氣，腹痛，益氣，療躄，小兒不能行，疽瘡陰蝕，男子陰痿，囊下濕，小便餘瀝，女人陰癢及腰脊痛，兩腳疼痺風弱，五緩虛羸，補中益精，堅筋骨，強志意。久服輕身耐老。一名豺節。五葉者良。生漢中及冤句。五月、七月採莖，十月採根，陰乾。遠志為之使，畏蛇皮、玄參。
　　《圖經》曰：五加皮，生漢中及冤句，今江淮、湖南州郡皆有之。春生苗，莖、葉俱青，作叢。赤莖又似藤蔓，長三五尺，上有黑刺。葉生五叉作簇者良。四葉、三葉者最多，為次。每一葉下生一刺。三四月開白花，結細青子，至六月漸黑色。根若荊根，皮黃黑，肉白，骨堅硬。五月、七月採莖，十月採根，陰乾用。
　　《藥性論》云：五加皮有小毒。能破逐惡風血，四肢不遂，賊風傷人，軟腳腰，主多年瘀血在皮肌，治痺濕，內不足，主虛羸，小兒二#3歲不能行，用此便行走。
　　陶隱居云：今近道處處有，東間彌多。四葉者亦好。煮根莖釀酒，主益人。道家用此作灰，亦以煮石，與地榆并有秘法。
　　《日華子》云：明目，下氣，治中風，骨節攣急，補五勞七傷。葉治皮膚風，可作蔬菜食。
　　《東華真人煮石經》：舜常登蒼梧山，曰：厥金玉之香草，朕用偃息正道。五加也。又異名曰金鹽。昔西域真人王屋山人王常言：何以得長久？何不食石用金鹽。母何以得長壽？何不食石用玉豉。玉豉者，即地榆也。五加、地榆皆是煮石而餌得長生之藥也。昔尹公度聞孟綽子、童#4士固共相與言曰：寧得一把五加，不用金玉滿車。寧得一斤地榆，安用明月寶珠。
　　魯定公云：母單服五加酒，以致不死，臨隱去佯託死，時人自莫之悟耳。張子聲、楊建始、王叔才、于出#5彥等，皆服此酒而房室不絕，得壽三百年，有子二十人。世世有得服五加酒散，而獲延年不死者，不可勝計。或只為散以代湯茶而餌之，驗亦然也。大王君謂五加云：蓋天有五車之星精也。金應五胡#6，人應五德，位應五方，物應五車。故青精入莖，則有東方之液；白氣入節，則有西方之津；赤#7氣入華，則有南方之光；玄精入根，則有北方之飴；黃烟入皮，則有戊己之靈。五神鎮主，相轉育成。用之者真仙，服之者反嬰也。
　　牡荊實
　　味苦，溫，無毒。主除骨間寒熱，通利胃氣，止咳逆，下氣。生河間、南陽、冤句山谷，或平壽、都鄉高岸上及田野中。八月、九月採實，陰乾。得朮、柏實、青葙，共療頭風，防風為之使，惡石膏。
　　《圖經》曰：牡荊，生河間、南陽、冤句山谷，或平壽、都鄉高岸上及田野中。今眉州、蜀州及近京亦有之，此即作箠杖者，俗名黃荊是也。枝莖堅勁，作科不為蔓生，故稱牡。葉如蜱麻，更疏瘦。花紅作穗。實細而黃，如麻子大，或云即小荊也。八月、九月採實，陰乾。此有青、赤二種，以青者為佳。謹按《登真隱訣》云：荊木之華葉，通神見鬼精。注云：尋荊有三種。直云荊木，即是今可作箠杖者，葉香，亦有花、子，子不入藥。方衛則用牡荊，牡荊子入藥，北方人略無識其木者。
　　崔元亮《集驗方》：治腰腳蒸法：取荊葉不限多少，蒸令熟熱，置於瓮中，其下#8著火溫之。以病人置於葉中，剩著葉蓋，須臾當汗出藥中旋旋吃飯，稍倦即止。便以綿衣蓋，避風，仍進蔥豉酒及豆酒并得，以差為度。
　　蔓荊實
　　味苦、辛，微寒、平、溫，無毒。主筋骨間寒熱，濕痺拘攣，明目堅齒，利九竅，去白蟲、長蟲，主風頭痛，腦嗚，目泪出，益氣。久服輕身耐老，令人光澤，脂緻音雉。小荊實亦等。惡烏頭、石膏。
　　《圖經》云：蔓荊實，舊不載所出州土，今近京及秦、隴、明、越州多有之。苗莖高四尺，對節生枝。初春因舊枝而生葉類小楝，至夏盛茂。有花作穗淺紅色，蕊黃白色，花下有青萼。至秋結實，斑黑，如梧子許大而輕虛。八月、九月採。一說作蔓生，故名蔓荊。而今所有，并非蔓也。
　　《藥性論》云：蔓荊子，臣。治賊風，能長髭髮。
　　陶隱居云：小荊即應是牡荊蔓荊#9。牡荊子大於蔓荊子，而反呼為小荊，恐或以樹形為言，復不知蔓荊樹若高大小。
　　《日華子》云：利關節，治赤眼，癇疾。注云：海鹽亦有大如豌豆，蒂有小輕軟蓋子。六七八月採。
　　雷公云：凡使，去蒂子下白膜一重，用酒浸一伏時後蒸，從巳至未，出曬乾用。
　　《衍義》曰：蔓荊實，諸家所解，蔓荊、牡荊紛然不同。今既言蔓荊，明知是蔓生，即非高木也。況此牡荊，則是木上生者。況《漢書˙郊祀志》所言，以牡荊莖為幡竿。故知蔓荊即子大者是，又何疑焉。後條有欒荊，此即便是牡荊也。子青色，如茱萸，不言更立欒荊條。故文中云：本草不載#10、亦無別名，但有欒花，功用又別，斷無疑焉。注中妄稱石荊當之，其說傳見穿鑿。
　　辛夷
　　味辛，溫，無毒。主五臟身體寒熱，風頭腦痛，面，溫中解肌，利九竅，通鼻塞涕出，治面腫引齒痛，眩冒身兀兀如在車船之上者，生鬚髮，去白蟲。久服下氣，輕身明目，增年耐老。可作膏藥用之，去心及外毛。毛射人肺，令人咳。一名辛矧，一名侯桃，一名房木。生漢中川谷。九月採實，暴乾。芎藭為之使。惡五石脂，畏菖蒲、蒲黃、黃連、石膏、黃環。
　　《圖經》曰：辛夷，生漢中川谷。今處處有之，人家園庭亦多種植。木高數丈，葉似柿而長。正月、二月生花似著毛小桃子，色白蒂紫。花落無子。至夏復開花，初出如筆，故北人呼為木筆花。又有一種，枝、葉并相類，但歲一開花，四月花落時，有子如相思子。或云都是一種。經一二十年老者，方結實。即其花開早晚，亦隨南北節氣寒溫。九月採實，暴乾用。或云：用花蕊縮者良，已開者劣，謝者不佳。
　　《藥性論》云：辛夷，臣。能治面生野疱，面脂用，生光華。
　　《日華子》雲：通關脈，明目，治頭痛憎寒，體噤瘙癢。入藥微炙，已開者劣，謝者不佳。
　　雷公云：凡用之，去粗皮，拭上赤肉毛了，即以芭蕉水浸一宿漉出，用漿水煮，從已至未，出，焙乾用。若治眼目中患，即一時去皮，用向裏實者。
　　桑上寄生
　　味苦、甘，平，無毒。主腰痛，小兒背強巨兩切，癰腫，安胎，充肌膚，堅髮齒，長鬚眉，主金瘡，去痹，女子崩中，內傷不足，產後餘疾，下乳汁。其實明目，輕身通神。一名寄屑、一名寓木，一名宛童，一名蔦音鳥。生洪農川谷桑樹上。三月三日採莖、葉，陰乾。
　　《圖經》曰：桑寄生，出洪農山谷桑上，今處處有之。云是烏鳥食物，子落枝節間，感氣而生。葉似橘而厚軟，莖似槐枝而肥脆。三四月生花，黃白色。六月、七月結實，黃色，如小豆大。三月三日採莖，葉陰乾。凡檞、櫸、柳、水楊、楓等上，皆有寄生，惟桑上者堪用。然殊難辨別，醫家非自採不敢用。或云斷其莖而視之，其色深黃并實中有汁稠粘者為真。
　　《藥性論》云：桑寄生，臣。能令胎牢固，主懷妊漏血不止。
　　《日華子》云：助筋骨，益血脈。採人多在櫸樹上收，呼為桑寄生。在桑上者極少，縱有，形與櫸樹上者亦不同，次即楓樹上，方同櫸樹上者，黃色。七月、八月採。
　　雷公云：凡使，在樹上自然生獨枝樹是也。採得，用銅刀和根、枝、莖細剉，陰乾任用。勿令見火。
　　《衍義》曰：桑寄生，新舊書云：今處處有之。從宦南北，實處處難得。豈歲歲窠斫摘踐之，苦而不能生邪？抑方宜不同也？若以為鳥食物子落枝節間，感氣而生，則麥當生麥，穀當生穀，不當但生此一物也。又有於柔滑細枝上生者，如何得子落枝節間？由是言之，自是感造化之氣，別是一物。古人當日惟取桑上者，實假其氣耳。又云：今醫家鮮用，此極誤矣。今醫家非不用也，第以難得真桑上者。當#11得真桑寄生，下咽必驗如神。向承乏吳山，有求藥於諸邑者，乃遍令人搜摘，卒不可得，遂以實告，甚不樂。蓋不敢以偽藥罔人。鄰邑有人，偽以他木寄生送之，服之逾月而死。哀哉！
　　杜仲
　　味辛、甘，平、溫，無毒。主腰脊痛，補中益精氣，堅筋骨，強志，除陰下癢濕，小便餘瀝，腳中酸疼，不欲踐地。久服輕身耐老。一名思仙，一名思仲，一名木綿。生上虞山谷及上黨、漢中。二月、五月、六月#12採皮。惡蛇蛻皮、玄參。
　　《圖經》曰：杜仲，生上虞山谷及上黨、漢中，今出商州、成州、峽州近處大山中亦有之。木高數丈，葉如辛夷，亦類柘，其皮類厚朴，折之內有白絲相連。二月、五月、六月、九月採皮用。江南人謂之檰。初生葉嫩時採食。主風毒腳氣及久積風冷，腸痔下血亦宜。乾末作湯。
　　《藥性論》云：杜仲，味苦。能治腎冷腰，病人虛而身強直，風也。腰不利，加而用。
　　《日華子》云：暖。治腎勞腰脊攣。入藥炙用。
　　雷公云：凡使，先須削去粗皮，用酥蜜和作一兩，炙之盡為度，炙乾了細剉用。凡修事一斤，酥二兩，蜜三兩，二味相合，令一處用之。
　　《聖惠方》：治卒患腰腳疼痛，補腎。杜仲一兩去粗皮，炙微黃剉，以水二大盞，煎至一盞去滓，用羊腎一對，細切去脂膜，入藥中煮，次入薤白七莖，鹽、花椒、薑、醋等和作羹吃。空腹食之。
　　《勝金方》：治婦人胎臟不安，并產後諸疾，宜服杜仲丸。瓦上乾，於木臼中杵為末，煮棗為丸，如彈子大。每服一丸，爛嚼以糯米飲下。
　　楓香脂
　　味辛、苦，平，無毒。主癮疹風癢，浮腫齒痛。一名白膠香。其樹皮，味辛，有小毒。主水腫，下水氣，煮汁用之。所在大山皆有。
　　《圖經》曰：楓香脂，舊不載所出州郡，云所在大山皆有，今南方及關陝多有之。似白楊，甚高大。其葉圓而作歧#13，有三角而香。二月有花，白色。乃連著實，大如鴨卵。八月、九月熟，暴乾可燒。《南方草木狀》曰：楓實惟九真有之。用之有神，乃難得之物。其脂為白膠香，五月斫為坎，十一月採之。其皮性澀，止水痢。水煎飲之。任防《述異記》曰：南中楓子鬼，楓木之老者為人形，亦呼為靈楓，蓋瘤癭也。至今越巫有得之者，以雕刻鬼神，可致靈異。下沉香條有楓香云，療風癮疹癢毒。與此相類，即一物也。
　　陳藏器云：楓皮本功外，性澀，止水痢。蘇云下水腫，水腫非澀藥所療，蘇為誤爾。又云有毒，轉明其謬。水煎止下痢為最。
　　《日華子》云：楓皮，止霍亂，刺風，冷風。煎湯浴之。
　　《衍義》曰：楓香，與松脂皆可亂乳香，尤宜區別。楓香微黃白色，燒之尤見真偽。兼能治風癮疹癢毒。水煎熱煠洗。
　　女貞實
　　味苦、甘，平，無毒。主補中，安五臟，養精神，除百疾。久服肥健，輕身不老。生武陵川谷，立冬採。
　　《圖經》曰：女貞實，生武陵川谷，今處處有之。《山海經》云：太山多真木，是此木也。其葉似枸骨及冬青，木極茂盛，凌冬不凋，實#14細青白色。九月而實成，似牛李子。立冬採實，暴乾。其皮可以浸酒。或云：即今冬青木也。而冬青木肌理白，文如象齒，道家取以為簡，其實亦浸酒，去風補血。
　　木蘭
　　味苦，寒，無毒。主身大熱在皮膚中，去面熱赤庖#15酒皶，惡風癲疾，陰下癢濕，明耳目，療中風傷寒，及癰疽水腫，去臭氣。一名林蘭，一名杜蘭。皮似桂而香。生零陵山谷及太山。十二月採皮，陰乾。
　　《圖經》曰：木蘭，生零陵山谷及太山，今湖、嶺、蜀、川諸州皆有之。木高數丈，葉似菌桂葉，亦有三道縱文，皮如板桂，有縱橫文，香味劣於桂。此與桂枝全別，而韶州所生，乃云與桂同是一種。取外皮為木蘭，中肉為桂心。蓋是桂中之一種耳。十一月、十二月採，陰乾用。任防《述異記》云：木蘭舟，在潯陽江中，多木蘭。又七里洲中有魯班刻木蘭舟，至今在洲中。今詩家云木蘭舟，出於此。
　　陶隱居云：零陵諸處皆有。狀如楠樹，皮甚薄而味辛香。今益州有皮厚，狀如厚朴，而氣味為勝。今東人皆以山桂皮當之，亦相類。道家用合香亦好。
　　《外臺秘要方》：療面上皶□皯□方。木蘭皮一斤，細切，以三年酢漿漬之自#16日，出，於日中曬搗末。漿水服方寸匕，日三。
　　《子母秘錄方》：療小兒重舌。木蘭皮一尺，廣四寸，削去粗皮，用醋一升漬取汁，注重舌上。
　　蕤核
　　味甘，溫、微寒，無毒。主心腹邪結氣，明目，目赤痛，傷泪出，目腫眦爛，齆鼻，破心下結痰痞氣。久服輕身益氣，不饑。生函谷川谷及巴西。
　　《圖經》曰：蕤核，生函谷川谷及巴西，今河東亦有之。其木高五七尺，莖間有刺。葉細似枸杞而尖長，花白，子紅紫色，附枝莖而生，類五味子。六月成熟，五月、六月採實，去核殼陰乾。劉禹錫《傳信方》所著法最奇，云眼風泪癢，或生翳，或赤眦，一切皆主之。宣州黃連搗篩末，蕤核人去皮碾為膏，緣此性稍濕，末不得故耳。與黃連等分和合，取無蚛病乾棗三枚，割頭少許留之卻核，以二物滿填於中，卻取所割下棗頭，依前合定，以少綿裹之，惟薄綿為佳。以大茶碗量水半碗，於銀器中，文武火煎取一鷄子以來，以綿濾，待冷點眼，萬萬不失。前後試驗數十人皆應，今醫家亦多用得效，故附之。
　　陶隱居云：今從北方來，云出彭城間。形如烏豆大，圓而扁，有文理，狀似胡桃桃核。今人皆合殼、用為分兩，此乃應破#17取人秤之。醫方惟以藥#18眼。《仙經》以合守中丸也。
　　雷公云：凡使，先湯浸去皮、尖，擘作兩片。用芒消、木通草二束，和蕤人同水煮一伏時後瀝出，去諸般藥取羹人，研成膏，任加減入藥中使。每修事四兩，用芒消一兩，木通草七兩。
　　丁香
　　味辛，溫，無毒。主溫脾胃，止霍亂擁脹，風毒諸腫，齒疳□。能發諸香。其根療風熱毒腫。生交、廣、南蕃。二月、八月採。
　　《圖經》曰：丁香，出交、廣、南蕃，今惟廣州有之。本類桂，高丈餘，葉似櫟，凌冬不凋。花圓細，黃色。其子出枝，蕊上如釘子，長三四分，紫色。其中有粗大如山茱萸者，謂之母丁香。二月、八月採子及根。又云：盛冬生花、子，至次年春採。
　　《藥性論》云：丁香，臣。能主冷氣腹痛。
　　《日華子》云：治口氣反胃，鬼疰蠱毒，及療腎氣、賁豚氣，陰痛，壯陽暖腰膝，治冷氣，殺酒毒，消痃癖，除冷勞。
　　雷公云：凡使，有雄雌。雄顆小，雌顆大，似懷棗核。方中多使雌，力大。膏煎中用雄，若欲使雄，須去丁蓋乳子，發人背癰也。
　　《簡要濟眾方》：治傷寒咳噫不止及噦逆不定。丁香一兩，乾柿蒂一兩，焙乾，搗羅為末。每服一錢，煎人參湯下。
　　《千金方》：治乾霍亂，不吐不下方。丁香十四枚末，以熱湯一升和之，頓服。
　　《衍義》曰：丁香，《日華子》云治口氣。此正是御史所含之香。治胃寒及脾胃冷氣不和。有大者名母丁香，味尤佳。為末，縫紗囊如小指，實末，內陰#19中，主陰冷病，中病便已。
　　沉香
　　微溫。療風水毒腫，去惡氣。
　　《圖經》曰：沉香、青桂香、鷄骨香、馬蹄香、煎香同是一本。舊不著所出州土，今惟海南諸國及交、廣、崖州有之。其木類椿、櫸，多節，葉似橘，花白。子似檳榔，大如桑椹，紫色而味辛。交州人謂之蜜香。若欲取之，先斷其積年老木根，經年其外皮榦俱朽爛，其木心與枝節不壞者即香也。細枝緊實未爛者，為青桂。堅黑而沉水者，為沉香。半沉半浮與水面平者，為鷄骨。最粗者，為煎香。又云：沉香中形如鷄骨者，為鷄骨香。形如馬蹄者，為馬蹄香。然今人有得沉香奇好者，往往亦作鷄骨形，不必獨是煎香也。其又粗不堪藥用者為生結黃熟香。其實一種，有精粗之異耳。并採無時。又薰陸香，形似白膠，出天竺、單于二國。《南方草木狀》如薰陸出大秦國，其木生於海邊沙上，盛夏木膠出沙上，夷人取得，賣與賈客，乳香亦其類也。
　　《廣志》云：南波斯國松木脂，有紫赤如櫻桃者名乳香，蓋薰陸之類也。今人無復別薰陸者，通謂乳香為薰陸耳。治腎氣，補腰膝，霍亂吐下，衝惡中邪氣，五疰，治血，止痛等藥及膏煎多用之。然至黏難研，用時以繒袋挂於窗隙間，良久取研之乃不黏。又鷄舌香，出崑崙及交州以南。枝、葉及皮并似栗，花如梅花，子似棗核，此雌者也。雄者著花不實，採花釀之以成香。今醫家又一說云：按三省故事，尚書郎口含鷄舌香，以其奏事答對，欲使氣芬芬#20也。而方家用鷄舌香療口臭者，亦緣此義耳。蘇合香生中臺川谷。蘇恭云：此香從西域及崑崙來，紫色，與真紫檀相似，而堅實，極芬香。其香如石，燒之灰白者好，今不復見。此等廣南雖有此而類蘇木，無香氣，藥中但用如膏油者，極芬烈耳。陶隱居以為是獅子屎，亦是指此膏油者言之耳。然獅子屎，今內帑亦有之。其臭極甚，燒之可以辟邪惡，固知非此也。《梁書》云：天竺出蘇合香，是諸香汁煎之，非自然一物也。又有檀香，木如檀，生南海。消風熱腫毒，主心腹痛，霍亂，中惡鬼氣，殺蟲。有人#21種，黃、白、紫之異。今人盛用之。真紫檀，舊在下品，亦主風毒。蘇恭云：出崑崙盤盤國，雖不生中華，人間遍有之。檀木生江、淮及河朔山中。其木作斧柯者，亦檀香類，但不香耳。
　　陶隱居云：此香合香家要用，不入藥。惟療惡核毒腫，道方頗有用處。
　　《日華子》云：沉香，味辛，熱，無毒。調氣，補五臟，益精壯陽，暖腰膝，去邪氣，止轉筋，吐瀉，冷氣，破癥癖，冷風麻痺，骨節不任，濕風皮膚癢，心腹痛，氣痢。
　　雷公云：沉香，凡使須要不枯者，如觜角硬重沉於水下為上也，半沉者次也。夫入丸散中用，須候眾藥出即入拌和用之。
　　《衍義》曰：沉香木，嶺南諸郡悉有之，旁海諸州尤多。交幹連枝，崗嶺相接，千里不絕。葉如冬青，大者合數人抱。木性虛柔，山民或以構茅廬，或為橋。多在折枝枯幹中。或為沉，或為煎，或為黃熟。自枯死者，謂之水盤香。今南恩、高、竇等州，惟產生結香。蓋山民入山，見香木之曲幹斜枝，必以刀斫成坎，經年得雨水所漬，遂結香。復以鋸取之，刮去白木，其香結為斑點，遂名鷓鴣斑，燔之極清煎#22。沉之良者，惟在瓊、崖等州，俗謂之角沉。黃沉乃枯木中得者，宜入藥用。依木皮而結者，謂之青桂，氣尤備。在土中歲久，不待刓剔而成者，謂之龍鱗。亦有削之自卷，咀之柔韌者，謂之黃蠟沉，尤難得也。然《經》中止言療風水毒腫，去惡氣，餘更無治療。今醫家用以保和衛氣，為上品藥，須極細為佳。今人故多與烏藥磨服，走散滯氣，獨行則勢弱，與他藥相佐，當緩取效，有益無損，餘藥不可方也。薰陸香木，葉類棠梨。南印度界，阿吒釐國出，今謂之西香。南番者更佳，此即今人謂之乳香，為其垂滴如乳。熔塌在地者，謂之塌香，皆一也。
　　薰陸香
　　微溫。療風水毒腫，去惡氣伏尸。
　　《圖經》曰：文具沉香條下。
　　《唐本》云：薰陸香，微溫。去惡氣，惡瘡。出天竺國及邯鄲。似松脂，黃白色，天竺者多白，邯鄲者夾綠色，香不甚。
　　《梅師方》：治齒蟲痛不可忍。嚼薰陸香咽其汁，立瘥。
　　鷄舌香
　　微溫。療風水毒腫，去惡氣，療霍亂，心痛。
　　《圖經》曰：文具沉香條下。
　　禹錫云：按《藥性論》云：鷄舌香，使，味辛，無毒。入吹鼻散子中用，殺腦疳。入諸香中，令人身香。
　　《齊民要術》云：俗人以其似丁子，故為丁子香。
　　《抱朴子》云：鷄舌香、黃連、乳汁煎，治目中之病。應邵漢官侍中，年老口臭，帝賜鷄舌香含之。
　　《外臺秘要方》：療齲齒方，煮鷄舌香汁含之，瘥。
　　檀香
　　熱，無毒。治心痛霍亂，腎氣腹痛。
　　《圖經》曰：文具沉香條下。
　　陶隱居云：白檀，消熱腫。
　　禹錫云：按陳藏器云：主心腹霍亂，中惡，鬼氣，殺蟲。白檀樹如檀，出海南。
　　《日華子》云：檀香，熱，無毒。治心痛霍亂，腎氣腹痛。濃煎服，水磨，傅外腎并腰腎痛處。
　　乳香
　　微溫。療風水毒腫，去惡氣，療風癮疹癢毒。
　　《圖經》曰：文具沉香條下。
　　陳藏器云：蓋薰陸之類也。其性溫。療耳聾，中風口噤，婦人血氣，能發酒，理風冷，止大腸泄澼，療諸瘡癤令內消。
　　《日華子》云：味辛，熱，微毒。下氣，益精，補腰膝，治腎氣，止霍亂，衝惡中邪氣，心腹痛，疰氣。煎膏止痛長肉，入丸散微炒殺毒，得不黏
　　《博濟方》：治子死腹中。黃明乳香，以端午日午時或歲除夜收豬心血相和，研為丸如鷄頭大，以紅絹袋盛，挂於門上。如患者，冷酒磨下一丸。又方：治急慢驚風。乳香半兩，甘遂半兩，同研細。每服半錢，用乳香湯調下，或小便調，妙。
　　《靈苑方》：治甲疽，胬肉裏甲膿血，疼痛不瘥，凡此疾，須剔去肉中甲，不治亦愈。或已成瘡不瘥用此法，乳香末，膽礬燒研，等分傅之，肉消愈。
　　降真香
　　出黔南。拌和諸雜香，燒烟直上天，召鶴得盤旋於上。
　　《海藥》云：徐表《南州記》云：生南海山。又云：生大秦國。味溫，平，無毒。主天行時氣，宅舍怪異，并燒悉驗。又按《仙傳》云：燒之，或引鶴降。醮星辰，燒此香甚為第一，度籙燒之，功力極驗。小兒帶之，能辟邪惡之氣也。
　　蘇合香
　　味甘，溫，無毒。主辟惡，殺鬼精物，溫瘧蠱毒，癇痓，去三蟲，除邪，令人無夢魘。久服通神明，輕身長年。生中臺川谷。
　　《圖經》曰：文具沉香條下。
　　陶隱居云：俗傳云是獅子屎，外國說不爾。今皆從西域來，真者難別，不復入藥，惟合好香。
　　《唐本》注云：此香從西域及崑崙來。紫赤色，與紫、真檀相似，堅實極芬香，惟重如石，燒之灰白者好。云是獅子屎，此是胡人誑言，陶不悟之。猶以為疑也。
　　禹錫云：按《梁書》云：中天竺國出蘇合香，合是諸香汁煎之，非自然一物也。
　　陳藏器云：按獅子屎，赤黑色，燒之去鬼氣，服之破宿血，殺蟲。蘇合香，色黃白，二物相似而不同。人云：獅子屎是西國草木皮汁所為，胡人將來，欲人貴之，飾其名爾。
　　藿香
　　微溫。療風水毒腫，去惡氣，療霍亂心痛。
　　《圖經》曰：藿香，舊附五香條，不著所出州土，今嶺南郡多有之，人家亦多種植。二月生苗，莖梗甚密，作叢，葉似桑而小薄，六月、七月採之，暴乾，乃芬香，須黃色然後可收。又《金樓子》及《俞益期箋》皆云：扶南國人言：眾香共是一木。根便是栴檀，節是沉水，花是鷄舌，葉是藿香，膠是薰陸。詳《本經》所以與沉香等共條，蓋義出於此。然南中所有，乃是草類。《南方草木狀》云：藿香，榛生，吏民自種之，正相符合也。范曄和香方云：零藿虛燥。古人乃以合熏香。《本經》主霍亂，心痛。故近世醫方治脾胃吐逆為最要之藥。
　　禹錫云：按《南州異物志》云：藿香出海邊國，形如都梁，可著衣服中。
　　《南方草木狀》云：味辛。榛生，吏民自種之，五六月採暴之，乃芬芳。出交趾、九息諸國。
　　《別說》云：謹按藿香《圖經》云：二月生苗，舊雖附五香條中，今詳枝梗殊非木類，恐當移入草部。
　　金櫻子
　　味酸，澀，平，溫，無毒。療脾泄下痢，止小便利，澀精氣。久服令人耐寒，輕身。方術多用。云是今之刺梨子。形似榅桲而小，色黃有刺，花白。在處有之。
　　《圖經》曰：金櫻子，舊不載所出州土，云處處有之，今南中州郡皆有，而以江西、劍南、嶺外者為佳。叢生郊野中，夫類薔薇，有刺。四月開白花。夏秋結實，亦有刺，黃赤色，形似小石榴，十一月、十二月採。江南、蜀中人熬作煎，酒服，云補治有殊效。
　　禹錫云：按《蜀本》，方術多用，言是今之刺榆子，形如榅桲而小。今醫家用之甚佳。
　　《日華子》云：金櫻花，平。止冷熱痢，殺寸白、蛔蟲等。和鐵粉研，拔白髮，傅之再出黑者，亦可染髮。又云：金櫻東行根，平，無毒。治寸白蟲。剉二兩，入糯米三十粒，水二升，煎五合。空心服，須臾瀉下。
　　《孫真人食忌》云：金櫻子煎，經霜後，以竹夾子摘取，於木臼中，轉柞卻刺，勿損之，擘為兩片，去其子。以水淘洗過，爛搗入大鍋，以水煎，不得絕火。煎約水耗半，取出澄濾過，仍重煎似稀餳。每服一匙，用暖酒一盞調服。其功不可具載。
　　沈存中云：金櫻子，止遺泄，取其溫且澀。世之用者，待紅熟取汁熬膏，大誤也。紅熟則卻央本性，今取半黃時採用，妙。
　　《衍義》曰：金櫻子，經九月、十月熟時採。不爾，復令人利。
　　落雁木
　　謹按徐表《南州記》云：生南海山野中。藤蔓而生，四面如刀削，代州雁門亦有。藤蘿高丈餘，雁過皆綴其中，故曰落雁木。又云：雁銜至代州雁門，皆放落而生，以此為名。蜀中雅州亦出。味平、溫，無毒。主風痛傷折，腳氣腫，腹滿虛脹。以粉木同煮汁蘸洗，并立效。又主婦人陰瘡浮疱。以椿木同煮之，妙也。
　　《圖經》曰：落雁木，生雅州。味甘，性平，無毒。治產後血氣痛，并折傷內損等疾。其苗作蔓纏繞大木，苗葉形色大都似茶，無花、實。彼土人四月採苗入藥用。
　　詹糖香
　　微溫。療風水毒腫，去惡氣伏尸。
　　陶隱居云：此香皆合香家要用，不止入藥。惟療惡核毒腫。詹糖出晉安、岑州。上真淳者難得，多以其皮及蠹蟲屎雜之，惟軟者為佳。餘香無真偽，而有精粗爾。
　　皋蘆葉
　　味苦，平。作飲止渴，除痰，不睡，利水，明目。出南海諸山。葉似茗而大。南人取作當茗，極重之。《廣州記》曰：新平縣出皋蘆。名之別名也。葉大而澀。又《南越志》曰：龍川縣出皋蘆。葉似茗，味苦澀，土人為飲。南海謂之過羅，或曰物羅，皆夷語也。
　　《海藥》云：謹按《廣州記》云：出新平縣。狀若茶樹，闊大，無毒。主煩渴熱悶，下痰，通小腸淋，止頭痛。彼人用代茶，故人重之如蜀地茶也。
　　不凋木
　　味苦，溫，無毒。主調中補衰，治腰腳，去風氣，卻老變白。生太白山岩谷。樹高三尺，葉似椿，莖赤者毛，如棠梨。
　　牛奶藤
　　味甘，溫，無毒。主荒年食之，令人不饑，取藤中粉食之，如葛根，令人髮落。牛好食之。生深山，大如樹。震燒木，主火，驚失心，煮服之。又取挂門戶間，大厭火災，此霹靂木也。
　　木蜜
　　味甘，平，無毒。止渴除煩，潤五臟，利大小便，去膈上熱。功用如蜜。樹生。南方枝、葉俱可啖。亦煎食如飴，今人呼白石木蜜。子名枳柤，味甘。《本經》云木蜜，非此，中汁如蜜也。崔豹《古今注》云：木蜜生南方，合體甜軟可啖，味如蜜，老枝煎取倍甜，止渴。
　　圖經衍義本草卷之二十一　竟
　　#1為：原作『如』，據晦明軒本改。
　　#2故：晦明軒本作『致』。
　　#3二：晦明軒本作『三』。
　　#4童：晦明軒本作『董』。
　　#5出：晦明軒本作『世』。
　　#6胡：晦明軒本作『湖』。
　　#7赤：原作『亦』，據晦明軒本改。
　　#8下：原作『不』，據晦明軒本改。
　　#9蔓荊：晦明軒本無此二字。
　　#10載：原作『成』，據晦明軒本改。
　　#11當：晦明軒本作『嘗』。
　　#12六月：晦明軒本『六月』下有『九月』二字。
　　#13歧：原作『岐』，據晦明軒本改。
　　#14實：晦明軒本作『花』。
　　#15疱：原作『皰』，據晦明軒本改。
　　#16自：晦明軒本作『百』。
　　#17破：原作『彼』，據晦明軒本改。
　　#18藥：晦明軒本作『療』。
　　#19陰：原作『云』，據晦明軒本改。
　　#20芬：晦明軒本作『芳』。
　　#21人：晦明軒本作『數』。
　　#22煎：晦明軒本作『烈』。
　　圖經衍義本草卷之二十二
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部中品
　　桑根白皮
　　味甘，寒，無毒。主傷中，五勞六極，羸瘦，崩中脈絕，補虛益氣，去肺中水氣，唾血熱渴，水腫腹滿臚脹，利水道，去寸白，可以縫金瘡。採無時。出土上者殺人。續斷、麻子、桂心為之使。葉，主除寒熱，出汗。汁解蜈蚣毒。桑耳，味甘，有毒。黑者主女子漏下赤白汁，血病癥瘕積聚，陰痛，陰陽寒熱，無子，療月水不調。其黃熟陳白者，止久泄，益氣，不饑。其金色者，治癖飲積聚，腹痛，金瘡。一名桑菌，一名木麥蜀本麥作夋詮荀切。
　　五木耳，名檽音軟，益氣不饑，輕身強志。生犍為山谷。六月多雨時採，即暴乾。
　　《圖經》曰：桑根白皮，《本經》不著所出州土，今處處有之。採無時。不可用出土上者，用東行根益佳。或云：木白皮亦可用。初採得，以銅刀剝去上粗#1皮，取其裏白切焙乾。其皮中青涎，勿使刮去，藥力都在其上。惡鐵及鉛，不可近之。桑葉以夏秋再生者為上，霜後採之。煮湯淋渫手足，去風痹殊勝。桑耳，一名桑黃。有黃熟陳白者，又有金色者，皆可用，碎切，酒煎，主帶下。其實椹，有白、黑二種，暴乾。皆主變白髮。皮上白鮮，花亦名桑花，狀似地錢。刀削取炒乾，以止衄、吐血等。其柴燒灰淋汁，醫家亦多用之。桑上有蟲，主暴心痛，金瘡肉生不足。皮中白汁主小兒口瘡，、傅之便愈。又以塗金刃所傷燥痛，須臾血止，更剝白皮裹之，令汁得入瘡中，良。冬月用根皮皆驗。白皮作線，以縫金瘡腸出者，更以熱雞血塗上。唐˙安金藏剖腹用此法，便愈。《仙經》云：一切仙藥，不得桑煎不服。出《抱朴子》本方。
　　陶隱居云：東行桑根乃易得，而江邊多出土，不可輕信。桑耳斷穀方云：木檽，又呼為桑上寄生，此云五木耳。而不顯四者是何木。按老桑樹，生燥耳。有黃者、赤白者，又多雨時，亦生軟濕者。人採以作菹，皆無復藥用。
　　陳藏器云：桑葉汁，主霍亂腹痛吐下。冬月用乾者濃煮服之，研取白汁合金瘡，又主小兒吻瘡。細剉，大釜中煎，取如赤糖，去老風及宿血。葉椏者名雞桑，最堪入用。椹，利五臟、關節，通血氣。久服不饑。多收暴乾。搗末蜜和為丸。每日服六十丸，變白不老。
　　禹錫云：按《藥性論》云：桑白皮，使，平。能治肺氣喘滿，水氣浮腫，主傷絕，利水道，消水氣，虛勞客熱，頭痛，內補不足。桑耳，使。一名桑巨#2，又名桑黃。味甘、辛，無毒。能治女子崩中帶下，月閉血凝，產後血凝，男子痃癖，兼療伏血，下赤血。
　　孟詵云：桑根白皮煮汁飲，利五臟。又入散用，下一切風氣，水氣。又桑葉炙煎飲，止渴，如茶法。
　　《日華子》云：桑白皮，溫。調中下氣，益五臟，消痰止渴，利大小便#3，開胃下食，殺腹臟蟲，止霍亂吐瀉，此即山桑根皮。又云：桑耳，溫，微毒。止腸風瀉血，婦人心腹痛。
　　雷公曰：凡使，六#4年已上向東畔嫩根，採得後，銅刀剝上面黃薄皮一重，只取第二重白嫩青涎者，於槐砧上用銅刀剉了，焙令乾。勿使皮上涎落，涎是藥力。此藥惡鐵并鉛也。
　　《聖惠方》：治大風，頭面髭髮脫落。以桑柴灰熱湯淋取汁，洗頭面。以大豆水研取漿，解澤灰味，彌佳。次，用熟水，入綠豆面濯之，取淨。不過十度良。三日一沐頭，一日一洗面。
　　《外臺秘要方》：治偏風及一切風。桑樹枝剉一大升，用今年新嫩枝，以水一大斗，煎取二大升。夏用井中一沉，恐酢壞。每日服一盞，空心服盡。又煎服，終身不患偏風。若預防風，能服一大升佳。又方：五痔，以桑耳作羹，空心下飯飽食之，日三食之。待孔卒痛如烏啄，取大小豆各一升，合搗作兩囊蒸之，及熱更互坐之，即瘥。
　　《千金方》：治口瘡白漫漫。取桑樹汁，先以髮拭口，次以汁傅之。
　　《肘後方》：治人少小鼻衄，小勞輒出。桑耳無多少，熬令焦，搗末。每衄發，以杏人#5塞鼻，數度即可。
　　《葛氏方》：卒小便多，消渴。入地三尺取桑根，剝取白皮，炙令黃黑，剉，以水煮之令濃，隨意飲之，亦可內少米，勿入鹽。又方：產後下血不止，炙桑白皮煮水飲之。
　　《梅師方》：治水腫，坐臥不得，頭面身體悉腫。取東引花桑枝，燒灰淋汁，煮赤小豆。空心食令飽，饑即食盡，不得吃飯。又方：治金瘡止痛。取桑柴灰研傅瘡上，佳。
　　《經驗方》：治咳嗽甚者，或有吐血殷鮮。桑根白皮一斤，米泔浸三宿，淨刮上黃皮，剉細，入糯米四兩，焙乾。一處搗為末。每服米飲調下一二錢。
　　《經驗後方》：治肺毒瘡如大風疾。綠雲散：桑葉好者，淨洗，熟蒸一宿後，日乾為末。水調二錢#6。
　　《廣濟#7方》：治瀉血不止。桑耳一大兩，熬令黑，水一大升三合，煎取六大合，去滓。空心分溫三服。
　　《錢相公方》：治蜈蚣及蜘蛛毒。取桑白皮汁傅之，效。
　　《子母秘錄方》：治落胎下血不止。以桑木中蝎蟲燒末，酒服方寸匕，日二服。
　　《仙方》：桑椹熟時，收之日乾。為末，蜜丸桐子大。空心酒服四十丸，長服之，良。
　　《衍義》曰：桑根白皮條中言桑之用稍備，然獨遺烏椹，桑之精英盡在於此。採摘，微研，以布濾去滓，石器中熬成稀膏，量多少入蜜，再熬成稠膏，貯瓷器中。每抄一二錢，食後、夜臥，以沸湯點服。治服金石發熱渴，生精神，及小腸熱，性微涼。
　　□竹葉
　　□竹葉，□音謹味苦，平、大寒，無毒。主咳逆上氣，溢筋，急惡瘍，殺小蟲，除煩熱，風痙，喉痹，嘔吐。根，作湯，益氣止渴，補虛下氣，消毒。汁，主風痓。實，通神明，輕身益氣。生益州。淡竹葉，味辛，平，大寒。主胸中痰熱，咳逆上氣。瀝，大寒。療暴中風，風痹，胸中大熱，止煩悶。皮筎，微寒。主嘔啘，溫氣，寒熱，吐血，崩中，溢筋。苦竹葉及瀝，療口瘡，目痛，明目，利九竅。竹笋《蜀本》作諸笋，味甘，無毒。主消渴，利水道，益氣。可久服。
　　《圖經》曰：□竹、淡竹、苦竹，《本經》并不載所出州土，今處處有之。竹之類甚多，而入藥者惟此三種，人多不能盡別。謹按《竹譜》，□字音斤，其竹堅而促節，體圓而質勁，皮#8白如霜，大者宜刺船，細者可為笛。然今之刺船者#9多用桂竹。作笛者有一種，亦不名□竹。苦竹亦有二種：一種出江西及閩中，本極粗大，笋味甚苦，不可啖；一種出江浙，近地亦時有，肉厚而葉長闊，笋微有苦味，俗呼甜苦笋，食品所最貴者，亦不聞入藥用。淡竹肉薄，節間有粉，南人以燒竹瀝者，醫家只用此一品，與《竹譜》所說大同小異。竹實今不復用。
　　陶隱居云：竹類甚多，此前一條云是□竹，次用淡竹、苦竹爾。又一種薄殼者，名甘竹葉，最勝。又有實中竹、篁竹，并以笋為佳，於藥無用。凡取竹瀝，惟用淡竹、苦竹、□竹爾。竹實出藍田，江東乃有花而無實，而頃來斑斑有實，狀如小麥，堪可為飯。
　　禹錫云：按《藥性論》云：淡竹葉，味甘，無毒。主吐血，熱毒風，壓丹石毒，主消渴。竹燒瀝治卒中風，失音不語，苦者治眼赤。又云：青竹筎，使，味甘。能止肺痿唾血，鼻衄，治五痔。
　　《日華子》云：淡竹并根，味甘，冷，無毒。消痰，治熱狂煩悶，中風失音不語，壯熱頭痛，頭旋并懷妊人頭旋倒地，止驚悸，溫疫迷悶，小兒驚癇天吊。莖葉同用。又云：苦竹，味苦，冷，無毒。治不睡，止消渴，解酒毒，除煩熱，發汗，治中風失音。作瀝，功用與淡竹同。
　　孟詵云：笋，寒。主逆氣，除煩熱，又動氣發冷癥，不可多食。越有蘆及箭笋，新者稍可食，陳者不可食。其淡竹及中母笋雖美，然發背悶腳氣。
　　《外臺秘要方》：療凡脫折折骨諸瘡腫者，慎不可當風及多自扇，若中風則發痓，口噤殺人。若已中風，覺頸強，身中急束者，急服此方，竹瀝飲二三升。若已口噤者，以物強開，內之。忌冷飲食及酒。竹瀝卒煩難得，可合十許束併燒中央#10承取，投之可活。
　　《千金方》：治時氣五六日，心神煩躁不解。用竹瀝半盞，新水半盞，相和令勻。非時服。
　　《孫真人食忌方》：卒得惡瘡不識者，燒苦竹葉和雞子黃傅。
　　《食醫心鏡》云：理心煩#11悶，益氣力，止渴。苦笋熟煮，任性食之。又苦竹笋主消渴，利水道，下氣，理風熱短#12氣。取蒸煮食之。又□竹#13笋，主消渴，風熱，益氣力，發氣眼，蒸煮炒任食。
　　《簡要濟眾方》：頭瘡。大笋殼葉燒為灰，量瘡大小，用灰調生油傅，入少膩粉佳。
　　《產書》云：治妊娠誤#14有失墜，忽推築著疼痛。新青竹筎二合，好酒一升，煮筎三五沸，分三度服。
　　《衍義》竹葉，凡諸竹與笋，性皆微寒，故知葉其用一致。《本經》不言笋及苦竹性，若#15取瀝作油，亦不必強擇也。張仲景竹葉湯，用淡竹笋，難化，不益脾。鄰家一小兒，方二歲，偶失照管，壯熱、喘粗、不食、多睡、仰頭、呻吟、微嘔逆、瞑目、多驚，凡三五日，醫作慢驚治之；治不對病，不愈。忽然其母誤將有巴豆食藥作驚藥，化五丸如麻子大，灌之。良久，大吐。有物噎於#16中，乳媼以指摘出之，約長三寸，粗如小指，乃三日前臨階曝者乾箭笋。是夜諸證皆定，次日但以和氣藥調治，遂安。其難化也如此。《經》曰：問而知之者謂之工。小兒不能問，故為難治，醫者當審謹也。
　　吳茱萸
　　味辛，溫、大熱，有小毒。主溫中下氣，止痛，咳逆寒熱，除濕血痹，逐風邪，開腠理，去痰冷，腹內絞痛，諸冷實不消，中惡，心腹痛，逆氣，利五臟。根，殺三蟲。根白皮，殺蟯蟲，治喉痹，咳逆，止泄注，食不消，女子經產餘血，療白癬。一名藙。生上谷川谷及冤句。九月九日採，陰乾。蓼實為之使，惡丹參、消石、白堊，畏石英。
　　《圖經》吳茱萸，生上谷川谷及冤句，今處處有之，江浙、蜀漢尤多。
　　木高丈餘，皮青綠色。葉似椿而闊厚，紫色。三月開花紅紫色。七月、八月結實似椒子，嫩時微黃，至成熟則探紫。九月九日採，陰乾。《風土記》俗尚九月九日謂為上九，茱萸到此日，氣烈熟色赤，可折其房以插頭，云辟惡氣禦冬。又《續齊諧記》汝南桓景，隨費長房學。長房謂曰：九月九日汝家有災厄，宜令急去，家人各作絳囊盛茱萸以繫臂上，登高飲菊花酒，此禍可消。景如言，舉家登高山，夕還見雞、犬一時暴死。長房聞之曰：此代之矣。故世人每至此日，登高飲酒，戴茱萸囊，由此耳。世傳茱萸氣好上，言其衝膈，不為服食之藥也。張仲景治嘔而胸滿者，茱萸湯主之。吳茱萸一升，棗二十枚，生薑一大兩，人參一兩，以水五升，煎取三升。每服七合，日三，乾嘔吐涎沫而頭痛者亦主之。
　　禹錫云：按《藥性論》云：吳茱萸，味苦、辛，大熱，有毒。能主心腹疾，積冷，心下結氣，疰心痛，治霍亂轉筋，胃中冷氣，吐瀉腹痛不可勝忍者可愈，療遍身□痹，冷食不消，利大腸擁氣。削皮能療漆瘡，主中惡，腹中刺痛，下痢不禁，治寸白蟲。
　　孟詵云：茱萸，主心痛，下氣，除嘔逆，臟冷。又皮止齒痛。又患風瘙癢痛者。取茱萸一升，清酒五升，和煮，取一升半去滓，以汁暖洗。中賊風口偏不能語者。取茱萸一升，清酒一升，和煮四五沸。冷服#17之半升，日三服，得少汗瘥。謹按殺鬼疰氣。又開目者不堪食。又魚骨在人腹中刺痛，煮一盞汁服之止。又骨在肉中不出者，嚼封之，骨當爛出。腳氣衝心，可和生薑汁飲之，甚良。
　　雷公云：凡使，先去葉、核并雜物了，用大盆一口，使鹽水洗一百轉，自然無涎，日乾，任入丸散中用。修事十兩，用鹽二兩，研作末，投東流水四斗中，分作一百度洗，別有大效。若用醋煮，即先沸醋三十餘沸，後入茱萸，待醋盡，曬乾。每用十兩，使醋一鎰為度。
　　《聖惠方》：治陰毒傷寒，四肢逆冷，宜熨。以茱萸一升，酒和勻濕，絹袋一隻盛，蒸令極熱，熨腳心，候氣通暢，勻暖即停熨。累用驗。
　　《外臺秘要方》：《集驗》熨癥法：茱萸三升碎之，以酒和煮熟，布裹熨癥上。冷更炒，更番用之。癥移走，逐熨之，候消乃止也。又方：治癰疽發背及發乳房。茱萸一升，搗之，以苦酒和，貼病上。
　　《千金方》：治寸白蟲。茱萸根洗去土四兩，切，以水、酒各一升，漬一宿。平旦分再服。凡茱萸皆用細根，東北陰者良。若稍大如指已上者，皆不任用。
　　《千金翼方》：產後虛羸，盜汗，時嗇嗇惡寒。茱萸一雞子大，以酒三升，漬半日，煮服。
　　《肘後方》：治中風不能語。豉、茱萸各一升，水五升，煮取二升，稍稍服之。
　　《經驗方》：治脾元氣發歇痛不可忍者。茱萸一兩，桃人一兩，和炒令茱萸焦黑後，去茱萸，取桃人去皮尖，研細，蔥白三莖，煨熟，以酒浸，溫分三日以。
　　《經驗後方》：補水氣藥。赤茱萸二兩，米醋煮爛，細研為膏，丸如梧桐子大，椒湯下七丸，空心。
　　《兵部手集方》：治醋心，每醋氣上攻如醉#18醋。茱萸一合，水三盞，煎七分，頓服。縱濃亦強服。
　　《楊氏產乳方》：療中惡心痛。吳茱萸五合，以酒三升，煮三沸，分三服。
　　《衍義》曰：吳茱萸，須深湯中浸去苦烈汁，凡六七過，始可用。今文與注及注中藥法皆不言，亦漏落也。此物下氣最速，腸虛人服之愈甚。
　　檳榔
　　味辛，溫，無毒。主消穀逐水，除痰癖，殺三蟲、伏尸，療寸白。生南海。
　　《圖經》曰：檳榔，生南海。今嶺外州郡皆有之。大如桄榔，而高五七丈，正直無枝，皮似青桐，節如桂竹。葉生木巔，大如楣頭，又似甘蕉葉。其實作房，從葉中出，傍有刺若棘針，重疊其下。一房數百實，如雞子狀，皆有皮殼。肉滿殼中，正白。味苦澀，得扶留藤與瓦屋子灰同咀嚼之，則柔滑而甘美。嶺南人啖之以當果實。其俗云：南方地溫，不食此無以祛瘴癘。此有三四種，有小而味甘者，名山檳榔。有大而味澀核亦大者，名豬檳榔。最小者名蒳子。其功用不說有別。又云：尖長而紫文者名檳，圓而矮者名榔，檳力小，榔力大。今醫家不復細分，但取作雞心狀、存坐正穩心不虛、破之作錦文者為佳。其大腹，與檳榔相似，但莖、葉、根、幹小異，并皮收之，謂之大腹檳榔。或云：檳榔難得真者，今貨者多大腹也。
　　陶隱居云：此有三四種。出交州，形小而味甘。廣州以南者，形大而味澀。核亦有大者，名豬檳榔。作藥皆用之。又小者，南人名蒳子，俗人呼為檳榔孫，亦可食。
　　《唐本》注云：檳榔生者極大，停數日便爛。今入北來者，皆先灰汁煮熟，仍火熏使乾，始堪停。其中仁主腹脹，生搗末服，利水穀道。傅瘡，生肌肉止痛。燒為灰，主口吻白瘡。生交州、愛州及崑崙。
　　禹錫云：按《藥性論》云：白檳榔，君，味甘，大寒。能主宣利五臟六腑擁滯，破堅滿氣，下水腫，治心痛，風血積聚。
　　《海藥》云：陶弘景云：向陽曰檳榔，向陰曰大腹。味澀，溫，無毒。主賁豚諸氣，不消#19。《腳氣論》云：以沙牛尿一盞，磨一枚，空心暖服，治腳氣壅毒，水腫浮氣。
　　雷公云：凡使，取好存坐穩、心堅文如流水，碎破內文如錦文者妙。半白半黑并心虛者，不入藥用。凡使須別檳與榔，頭圓身形矮毗者是榔，身形大紫文粗者是檳。檳力小，榔力大。欲使先以刀刮去底，細切。勿經火，恐無力效。若熟使，不如不用。
　　《聖惠方》：治胎動腰痛搶心，或有血下。用一兩為末，非時水煮蔥白濃汁，調下一錢匕。
　　《外臺秘要方》：若腳氣，非冷非熱，老人、弱人脹滿者。檳榔仁為末，以檳榔殼汁或茶飲、或豉汁中調服方寸匕，甚利。
　　《經驗方》：治金瘡。白檳榔、黃連少許為末，傅之即瘥。
　　《梅師方》：治酸心。檳榔四兩，橘皮二兩，細搗為散。空心生蜜湯下方寸匕。
　　《孫真人食忌方》：治嘔吐。以白檳榔一顆，煨，橘皮十分，炙為末。水一盞，煎半盞服。
　　《簡要濟眾方》：治諸蟲在臟腑久不差。檳榔#20半兩，炮，搗為末。每服一錢至二錢，蔥、蜜煎湯調下，空心服。又方：治腳氣衝心。白檳榔一個，雞心大者為末，童子小便、生薑汁、溫酒共半盞調，作一服。
　　《廣利方》：治腳氣衝心腹，悶亂不識人。白檳榔子二分，為末。分三貼，空心暖小便五大合調服，日再服。
　　《御藥院方》：治痰涎。檳榔為末，白湯點一錢。
　　《衍義》曰：檳榔，二書所說甚詳。今人又取尖長者入藥，言其快銳速效。屢嘗試之，果如其說。
　　梔子
　　味苦，寒、大寒，無毒。主五內邪氣，胃中熱氣，面赤酒疱，鼻白癩，赤癩瘡瘍，療目熱赤痛，胸心大小腸大熱，心中煩悶，胃中熱氣。一名木丹，一名越桃。生南陽川谷。九月採實，暴乾。
　　《圖經》曰：梔子，生南陽川谷，今南方及西蜀州郡皆有之。木高七八尺。葉似李而厚硬，又似樗蒲子。二三月生白花，花皆六出，甚芬香，俗說即西域詹匐也。夏秋結實如訶子狀，生青熟黃，中仁深紅。九月採實，暴乾。南方人競種以售利。《貨殖傳》云：卮茜千石，亦比千乘之家。言獲利之博也。此亦有兩三種，入藥者山梔子，方書所謂越桃也。皮薄而圓小，刻房七棱至九棱者佳。其大而長者，乃作染色。又謂之伏尸梔子，不堪入藥用。張仲景《傷寒論》及古今諸名醫治發黃，皆用梔子、茵蔯、香豉、甘草等四物作湯飲。又治大病起勞復，皆用梔子、鼠矢等湯，并小利而愈。其方極多，不可悉載。
　　陶隱居云：解玉支毒。處處有。亦兩三種小異，以七棱者為良。經霜乃取之，今皆入染用。
　　禹錫云：按《藥性論》云：山梔子，殺□蟲毒。去熱毒風，利五淋，主中惡，通小便，解五種黃病，明目，治時疾，除熱及消渴口乾，目赤腫病。
　　雷公云：凡使，勿用顆大者，號曰伏尸梔子，無力。須要如雀腦，并鬚長有九路赤色者上。凡使，先去皮、鬚了，取仁，以甘草水浸一宿，漉出焙乾，搗篩如赤金末用。
　　《食療》云：治下鮮血。梔子仁燒灰，水和一錢匕，服之，量其大小多少服之。
　　《千金方》：治火瘡未起。梔子仁灰，麻油和封之，厚乃佳。已成瘡，燒白糖灰粉之燥，即瘥。
　　《肘後方》：治霍亂，心腹脹痛，煩滿短氣，未得吐下，若轉筋。燒梔子二七枚研末，熟水調服。
　　《梅師方》：治熱毒下血，或因食物發動。以三十枚擘，水三升，煎取一升，去滓服。又方：治熱病新瘥，早起及多食復發。以十枚，水三升，煎取一升，去滓。溫服。臥令微汗，若食不消，加大黃三兩。又方：治傷寒瘥後交接發動，因欲死，眼不開，不能語。梔子三十枚，水三升，煎取一升，服。
　　《勝金方》：治婦人臨產痢。不限多少燒灰，細末。空心熟水調一匙頭，甚者不過五服。
　　《孫尚方#21》：治傷寒下痢後更煩，按之心下軟者，虛煩也。梔子十四枚，擘破，豉四合，二味以水四升，煎梔子取二升半，內豉更煎取一升，去滓，分再服，得吐餘勿服，嘔有癰膿者不可服，嘔膿盡乃愈。
　　《衍義》曰：梔子，仲景治發汗吐下後，虛煩不得眠。若劇者，必反覆顛倒#22，心中懊憹，梔子豉湯治之。虛，故不用大黃，有寒毒故也。梔子雖寒無毒，治胃中熱氣，既亡血、亡津液，腑臟無潤養，內生虛熱，非此物不可去，張仲景《傷寒論》已著。又治心經留熱，小便赤澀，去皮山梔子火炮、大黃、連翹、甘草炙，等分末之，水煎三二錢匕，服之無不效。
　　紫礦騏驎竭
　　味甘、鹹，平，有小毒。主五臟邪氣，帶下，止痛，破積血，金瘡生肉，與騏驎竭二物大同小異。
　　禹錫云：按《日華子》云：紫礦，無毒。治驢馬蹄漏，可熔補。又云：騏驎竭，暖，無毒。得密陀僧良。治一切惡瘡疥癬，久不合者傅此藥，性急亦不可多使，卻引膿。
　　《圖經》曰：騏驎竭，舊不載所生州土，今出南蕃諸國及廣州。木高數丈，婆娑可愛。葉似櫻桃而有三角。其脂泪從木中流出，滴下如膠飴狀，久而堅凝乃成竭，赤作血色，故謂之血竭。採無時。其味鹹而氣腥者，是海母血，不可用。真竭微鹹而甘，作梔子氣味。舊說與紫礦大都相似，而別是一物，功力亦殊。今按段成式《酉陽雜俎》云：紫礦出真臘國，國人呼為勒佉。亦出波斯國。木高丈許，枝幹繁鬱，葉似橘柚，冬不凋落。三月花開，不結子。每有霧露微雨沾濡其枝條，則為紫礦。
　　雷公云：騏驎竭，凡使勿用海母血，真似騏驎竭，只是味鹹并腥氣。其騏驎竭，味微鹹、甘，似梔子氣是也。欲使，先研作粉重篩過，臨使，安於丸散或膏中，任使用，勿與眾藥同搗，化作飛塵也。
　　《聖惠方》：產後血暈不知人及狂語。騏驎竭一兩，細研為末，非時溫酒調二錢匕。
　　《廣利方》：治金瘡血不止兼痛，騏驎竭末傅之，立止。
　　《衍義》曰：紫礦，如糖霜結於細枝上，累累然，紫黑色，研破則紅。今人用造綿烟脂，邇來亦難得。
　　龍腦香及膏香
　　味辛、苦，微寒一云溫、平，無毒。主心腹，邪氣，風濕積聚，耳聾，明目，去目赤膚翳。出婆律國。形似白松脂，作杉木氣，明淨者善。久經風日或如雀屎者不佳。云合糯一作粳米炭、相思子貯之則不耗。膏主耳聾。
　　《圖經》曰：龍腦香，出婆律國，今惟南海番舶賈客貨之。相傳云：其木高七八丈，大可六七尺圍，如積年杉木狀，旁生枝，葉正圓而背白，結實如豆蔻，皮有甲錯，香即木中脂。似白松脂，作杉木氣。膏乃根下清液耳，亦謂之婆律膏。段成式《酉陽雜俎》說：此木有肥瘦，瘦者出龍腦香，其香在木心。波斯斷其木剪取之。肥者出婆律膏，於木端流出，斫木作坎而承之。兩說大同而小異。今海南龍腦，多用火煏成片，其中亦容雜偽。入藥惟貴生者，狀若梅花瓣，甚佳也。
　　《唐本》注云：樹形似杉木。言婆律膏，是樹根下清脂。龍腦，是根中乾脂。子似豆蔻，皮有甲錯#23，香似龍腦。味辛。尤下惡氣，消食散脹滿，香人口。舊云出婆律國。藥以國為名，即杉脂也。江南有杉木，未經試。或方土無脂，猶甘蕉無實。唐本先附。
　　《經驗方》：治急中風，目暝牙噤，無門下藥者。以中指點散子揩齒三二十，揩大牙左右，其口自開。如得下藥，龍腦、天南星等分為末，缽內研，自五月五日午時合出者，只用一字至半錢，名開關散。
　　《經驗後方》：治時疾，發豌豆瘡及赤瘡子未透，心煩狂躁，氣喘妄語，或見鬼神，龍腦一錢，細研，旋滴豬心血，和丸如雞頭肉大。每服一丸，紫草湯下，心神便定得睡#24，瘡復發透，依常將息取安。
　　《衍義》曰：龍腦條中，與《圖經》所說名#25未盡。此物大通利關膈熱塞，其清香為百藥之先，大人、小兒風涎閉壅及暴得中#26熱，甚濟用。然非常服之藥，獨行則勢弱，佐使則有功，於茶爾#27相宜，多則掩茶氣味，萬物中香無出其右者。西方抹羅短吒國，在南印度境，有羯布羅香。榦如松株，葉異，濕時無香。採乾之後，折之，中有香，狀類雲母，色如冰雪，此龍腦香也。蓋西方亦有。
　　食茱萸
　　味辛、苦，大熱，無毒。功用與吳茱萸同。少為劣爾。療水氣用之乃佳。
　　《圖經》曰：食茱萸，舊不載所出州土，云功用與吳茱萸同，或云：即茱萸中顆粒大，經久色黃黑，堪啖者是，今南北皆有之。其木亦甚高大，有長及百尺者。枝莖青黃，上有小白點。葉正類油麻，花黃。蜀人呼其子為艾子，蓋《禮記》所謂藙者。元艾聲訛故云耳。宜入食羹中，能發辛香，然不可多食，多食衝眼，兼又脫髮，採無時。
　　《唐本》注云：皮薄開口者是。雖名為食茱萸，而不堪多啖之也。
　　陳藏器云：食茱萸，殺鬼魅及惡蟲毒，起陽，殺牙齒蟲痛。唐本先附。又云：《經》已有吳茱萸，云是口折者。且茱萸南北總有，以吳地為好，所以有吳之名。兩處俱堪入食，若充藥用，要取吳者。
　　禹錫云：按《藥性論》云：畏紫石英。治冷痹，腰腳軟弱，通身刺痛，腸風，痔疾，殺腸中三蟲，去虛冷。
　　《孫真人食忌》云：六月、七月勿食，傷人氣，發瘡疾。
　　蕪荑
　　味辛，平，無毒。主五內邪氣，散皮膚、骨節中淫淫溫行毒，去三蟲，化食，逐寸白，散腸中嗢嗢喘息。一名無始，一名□□上音殿，下音唐。生晉山川谷。三月採實，陰乾。
　　《圖經》云：蕪荑，生晉山川谷，今近道亦有之。大抵榆類而差小，其實亦早成，此榆乃大，氣臭如□。《爾雅˙釋木》云：無姑，其實夷。郭璞云：無姑，姑榆也。生山中，葉圓而厚，剝取皮合漬之，其味辛香，所謂蕪荑也。又《釋草》云：莁荑，蔱蘠。注云：一名白蕢，而與《本經》一名□音殿□音唐相近。蘇恭云：蔱蘠，□□，字之誤也。然莁荑草類，蕪荑乃木也，明是二物。或氣類之相近歟。三月採實，陰乾。殺蟲方中多用之。今人又多取作屑，以芼五味，其用陳者良。人收藏之，多以鹽漬，則失氣味，此等不堪入藥，但可作食品耳。
　　《藥性論》云：蕪荑，使，味苦、辛。能主積冷氣，心腹癥痛，除肌膚節中風，淫淫如蟲行。
　　陶隱居云：今惟出高麗，狀如榆萊，氣臭如□，人皆作醬食。性殺蟲，置物中辟蛀，但患其臭。
　　陳藏器云：作醬食之。主五雞病，除瘡癬。其氣膻者良，此山榆人也。
　　孟詵云：主五臟、皮膚、肢節邪氣。又熱瘡，搗和豬脂塗，瘥。又和白蜜治濕癬，和沙牛酪療一切瘡。陳者良。可少食之，傷多發熱心痛，為辛故也。秋天食之尤宜人。長食治五痔，諸病不生。
　　《日華子》云：治腸風痔瘻，惡瘡疥癬。
　　《海藥》云：謹按《黃#28州記》云：生大秦國，是波斯蕪荑也。味辛，溫，無毒。治冷痢，心氣，殺蟲止痛，又婦人子宮風虛，孩子疳瀉。得訶子、豆蔻良。
　　《食療》云：散腹#29中氣痛，又和馬酪可治癬。作醬甚香美，功尤勝於榆人。陳者良。又殺中惡蠱毒。
　　《外臺秘要方》：治膀胱氣急，宜下氣。蕪荑，又#30和食鹽末，二物等分，以綿裹如棗大，內下部，或下水惡汁并下氣，佳。
　　《千金方》：主脾胃有蟲，食即痛，面黃無色，疼痛無時，必效。以石州蕪荑仁二兩，和麵炒，令黃色，為末，非時米飲調一錢匕，瘥。
　　《衍義》曰：蕪荑，有大小兩種。小蕪荑即榆莢也。揉取仁，醞為醬，味尤辛。入藥，當用大蕪荑，別有種。然小蕪荑醞造多假以外物相和，不可不擇去也。治大腸寒滑及多冷氣，不可缺。
　　枳殼
　　味苦、酸，微寒，無毒。主風癢麻痹，通利關節，勞氣咳嗽，背膊間倦，散留#31結胸膈痰滯，逐水，消脹滿，大腸風，安胃，止風痛。生商州川谷。九月、十月採，陰乾。用當去瓤核乃佳。此與枳實主療稍別，故特出此條。今附。
　　《圖經》曰：文具枳實條下。
　　陳藏器云：其根皮主野雞病。末服方寸匕。《本經》採實用，九月、十月，不如七月、八月，既厚且辛。《書》曰：江南為橘，江北為枳。今江南俱有枳、橘，江北有枳無橘。此自別種，非干變易也。
　　禹錫云：按《藥性論》云：枳殼，使，味苦、辛。治遍身風疹，肌#32中如麻豆惡癢，主腸風痔疾，心腹結氣，兩脅脹虛，關膈擁塞。根，浸酒煎含，治齒痛，消痰，有氣加而用之。
　　《日華子》云：健脾開胃，開五臟，下氣，止嘔逆，消痰，治反胃，霍亂，瀉痢，消食，破癥結痃癖，五膈氣，除風，明目及肺氣水腫，利大小腸，皮膚癢，痔腫可炙熨，入藥浸軟，剉，炒令熟。
　　雷公云：凡使，勿用枳實，緣性效不同。若使枳殼，取辛苦腥并有隙油，能消一切□，要陳久年深者為上。用時先去瓤，以麩炒過，待麩焦黑遂出，用布拭上焦黑，然後單搗如粉用。
　　《千金方》：主口僻眼急風。枳茹刮取上青為末，欲至瓤上者得茹五升，微火灼，去濕氣。以酒三升，漬，微火暖令得藥味#33，遂性飲之。
　　《肘後方》：治中風身直，不得屈伸者。刮枳樹皮一升，酒二升，漬一宿，服五合至一升，酒盡再作。
　　《食醫心鏡方》：治水氣皮膚癢及明目。枳殼一兩，杵末，如茶法煎呷之。
　　《經驗後方》：治風疹癢不止。枳殼三兩，麩炒微黃，去瓤為末。每服二錢，非時水一中盞，煎至六分，去滓服。
　　《梅師方》：治一切瘡。以水煮枳殼為煎塗之。
　　《博濟方》：治遠年日近腸風下血不止。枳殼燒成黑灰存性，羊脛炭為末，枳殼末五錢，炭末三錢，和勻。用濃米飲一中盞調下，空心服，五更初一服。如人行五里，再服。當日見效。
　　《必效方》：熨痔。痔頭出，或痛不可忍。枳殼於塘灰中煨熱微熨，盡七枚立定。發即熨之。
　　《杜壬方》：瘦胎散：昔胡陽公主難產，方士#34進枳殼四兩，甘草二兩，為末。每服空心大錢匕，如茶點服。自五月後一日一服，至臨月不惟易產，仍無胎中惡病。忌登高廁。
　　枳實
　　味苦、酸，寒、微寒，無毒。主大風在皮膚中如麻豆苦癢，除寒熱結，止痢，長肌肉，利五臟，益氣輕身，除胸脅痰癖，逐停水，破結實，消脹滿，心下急痞痛逆氣，脅風痛，安胃氣，止溏泄，明目。生河內川澤。九月、十月採，陰乾。
　　《圖經》曰：枳實，生河內川澤，枳殼，生商州川谷，今西京、江湖州郡皆有之，以商州者為佳。如橘而小，高亦五七尺。葉如棖，多刺。春生白花，至秋成實。九月、十月採，陰乾。舊說七月、八月採者為實，九月、十月採者為殼。今醫家多以皮厚而小者為實，實完大者為殼，皆以翻肚如盆口唇狀、須陳久者為勝。近道所出者，俗呼臭橘，不堪用。張仲景治心下堅大如盤，水飲所作，枳實木湯主之。枳實七枚，朮三兩，以水一斗，煎取三升，分三服，腹中軟即消。
　　陶隱居云：今處處有。採破令乾用之。除中核，微炙令香。亦如橘皮，以陳者為良。枳樹莖及皮，療水脹，暴風骨節疼急。枳實，俗方多用，道家不須。
　　陳藏器云：枳實根皮主痔，末服方寸匕#35。凡《本經》採實用，九月、十月，不如七月、八月，物厚且辛。舊云江南為橘，江北為枳。今江南俱有枳、橘，江北有枳無橘。此是自種別，非關變也。
　　禹錫云：按《藥性論》云：枳實，臣，味苦、辛。解傷寒結胸。入陷胸湯用，主上氣喘咳，腎內傷冷，陰陽#36而有氣，加而用之。
　　《外臺秘要方》：塗風疹。取枳實以醋漬令濕#37，火炙令熱，適寒溫用熨上，即消。
　　《千金方》：治胸痹氣壅滿，心膈不利。枳實二兩，麩炒微黃，為末。非時以清粥飲調下二錢。《聖惠方》同。又方：治積痢脫肛。枳實，石磨 令滑鑽著柄，蜜塗，火炙令暖，更易熨肛，取縮即止。
　　《集驗方》：治五痔不以年月日久新。枳實為末，煉蜜丸如桐子大，空心飲下二十丸。
　　《濟眾方》：治傷寒後，卒胸膈閉痛。枳實一味剉，麩炒黃為末。服二錢，米飲調下，日二服。
　　《廣利方》：治小兒久痢淋瀝，水穀不消。枳實六分搗末，以飲汁調二錢匕，二歲服一錢。
　　《子母秘錄方》：治婦人陰腫堅痛。用半斤，碎炒令熱，故帛裹熨，冷即易之。
　　《衍義》曰：枳殼，枳實，一物也。小則性酷而速，大則性詳而緩。故張仲景治傷寒倉卒之病，承氣湯中用枳實，此其意也。皆取其疏通決泄、破結實之義。他方但導敗風壅之氣，可常服者，故用枳殼。
　　厚朴
　　味苦，溫、大溫，無毒。主中風傷寒，頭痛，寒熱，驚悸，氣血痹，死肌，去三蟲，溫中益氣，消痰下氣，療霍亂及腹痛脹滿，胃中冷逆，胸中嘔不止，泄痢淋露，除驚，去留熱，心煩滿，厚腸胃。一名厚皮，一名赤朴。其樹名榛，其子名逐折。療鼠瘻，明目，益氣。生交趾、冤句。三月、九月採皮，陰乾。乾薑為之使，惡澤瀉、寒水石、消石。
　　《圖經》曰：厚朴，出交趾、冤句，今京西、陝西、江淮、湖南、蜀川山谷中往往有之，而以梓州、龍州者為上。木高三四丈，徑一二尺。春生葉如槲葉，四季不凋。紅花而青實。皮極鱗皴而厚，紫色多潤者佳，薄而白者不堪。三月、九月、十月採皮，陰乾。《廣雅》謂之重皮。方書或作厚皮。
　　《藥性論》云：厚朴，臣，忌豆。食之者動氣。味苦、辛，大熱。能主療積年冷氣，腹內雷嗚虛吼，宿食不消，除痰飲，去結水，破宿血，消化水穀，止痛，大溫胃氣，嘔逆酸水，主心腹滿，病人虛而尿白。
　　陶隱居云：今出建平、宜都。極厚、肉紫色為好，殼薄而白者不如。用之削去上甲錯皮，俗方多用，道家不須。今注出梓州、龍州者最佳。
　　禹錫云：按吳氏云：厚朴，神農、岐伯、雷公：苦，無毒。季氏：小溫。范子，厚朴，出洪農。
　　《日華子》云：健脾，主反胃，霍亂轉筋，冷熱氣，瀉膀胱、泄五臟一切氣，婦人產前、產後腹#38臟不安#39，調關節殺腹藏蟲，除驚，去煩悶，明耳目。入藥去粗皮，薑汁炙，或薑汁炒用。又名烈朴。
　　雷公日：凡使，要用紫色味辛為好，或丸散，便去粗皮。用酥炙過。修一斤用酥四兩，炙了#40細剉用。若湯飲中使用，自然薑汁八兩炙，一升為度。
　　《聖惠方》：治霍亂。製之以薑汁，火上炙，令香，為末。非時新水調下二錢匕，佳。
　　《梅師方》：治水穀痢久不瘥。厚朴三兩，黃連三兩，剉，水三升，煎取一升。空心服。
　　《子母秘錄方》：治月水不通。厚朴三兩，以水三升，煎取一升，為三服，空心。不過三四劑，瘥。
　　《衍義》曰：厚朴，今西京伊湯#41縣及商州亦有。但薄而色淡，不如梓州者厚而紫色有油，味苦，不以薑製，則棘人喉舌，平胃散中用，最調中。至今此藥盛行，既能溫脾胃氣，又能去冷氣，為世所須也。
　　茗、苦茶茗
　　味甘、苦，微寒，無毒。主瘻瘡，利小便，去痰熱、渴，令人少睡。春採之。苦茶，主下氣，消宿食。作飲，加茱萸、蔥、薑等良。
　　《圖經》曰：茗、苦茶，舊不著所出州郡，今閩浙、蜀荊、江湖、淮南山中皆有之。《爾雅》所謂之苦茶。郭璞云：大小似梔子，冬生葉，可煮作羹飲。今呼早採者為茶，晚取者為茗。一名荈，蜀人謂之苦荼是也。今通謂之茶。茶、荼聲近，故呼之。春中始生嫩葉，蒸焙去苦水，末之乃可吃。與#42古所食，殊不同也。
　　《唐本》注云：《爾雅˙釋木》云：檟，苦茶。注：樹小似梔子。冬生葉，可煮作羹飲。今呼早採者為茶，晚取者為茗，一名荈，蜀人名之苦荼。生山南漢中山谷。
　　陳藏器云：茗、苦茶，寒。破熱氣，除瘴氣，利大小腸。食之宜熱，冷即聚痰。茶是茗嫩葉#43，搗成餅，并得火良。久食令人瘦，去人脂，使不睡。唐本先附。
　　《茶譜》云：蒙山有五頂，頂有茶園，其中頂曰上清峰。昔有僧人病冷且久，遇一老父謂曰：蒙之中頂茶，當以春分之先後，多聚人力，俟雷之發聲，併手採摘，三日而止。若獲一兩，以本處水煎服，即能祛宿疾，二兩當限前無疾，三兩固以換骨，四兩即為地仙矣。
　　《外臺秘要方》：治卒頭痛如破，非中冷，非中風，其病是胸膈有痰，厥氣上衝所致，名為厥頭痛。吐之即差。單煮茗，作飲二三升，適冷暖，飲一二升，須臾吐，吐畢又飲，能如此數過，劇者須吐膽汁乃止，不損人，待渴即瘥。
　　《食醫心鏡方#44》：主赤白痢及熱毒痢。好茶一斤，炙搗末，濃煎一二盞吃。如久患痢，亦宜服。
　　《經驗方》：治陰囊上瘡。用蠟麵茶為末，先以甘草煎水，洗後用貼，妙。
　　《別說》云：謹按《圖經》云：今閩浙、蜀刑、江湖、淮南山中皆有之，唯建州北苑數處產，此性味獨與諸方略不同。今亦獨名臘茶，研治作餅，日得火愈良。或用芽、葉，為末收貯，微若見大便更，不可久收。
　　《衍義》曰：茗、苦茶，今茶#45也。其文有陸羽《茶經》、丁謂《北苑茶錄》、毛文錫《茶譜》、蔡宗顏《茶山節對》，其說甚詳。然古人謂其芽為雀舌、麥顆，言其至嫩也。又有新芽一發，便長寸餘，微粗如針。惟芽長為上品，其根榦、水土力皆有餘故也。如雀舌、麥顆又下品，前人未盡識，誤為品題。唐人有言曰：釋滯消壅，一日之利暫佳，斯言甚當，飲茶者宜原其始終。又晉溫嬌上表，貢茶千斤，茗三百斤。郭璞曰：早採者為茶，晚採者為茗。茗或曰荈兖#46，葉老者也。
　　秦皮
　　味苦，微寒、大寒，無毒。主風寒濕痹，洗洗寒氣，除熱，目中青翳白膜，療男子少精，婦人帶下，小兒癇，身熱。可作洗目湯。久服頭不白，秦皮輕身，皮膚光澤，肥大有子。一名岑皮，一名石檀。生廬江川谷及冤句。二月、八月採皮，陰乾。大戟為之使，惡吳茱萸。
　　《圖經》曰：秦皮，生廬江川谷及冤句，今陝西州郡及河陽亦有之。其木大都似檀，枝幹皆青綠色。葉如匙頭許大而不光。并無花實，根似槐根。二月、八月採皮，陰乾。其皮有白點而不粗錯，俗呼為樳木。取皮漬水便碧色，書紙看之青色，此為真也。
　　《外臺秘要方》：治赤眼及睛上瘡。秦皮一兩，清水一升，於白碗中浸，春夏一食時以上，看碧色出，即以箸頭纏綿，仰臥點所患眼，仍先從大眦中滿眼著，微痛不畏，良久，三五飯之間，即側臥瀝卻熱汁。每日十度已上著，不過兩日瘥。
　　《沈存中方》：秦皮，治天蛇毒，似癩而非癩也。天蛇，即草間黃花蜘蛛是也。人被其螫，仍為露水所濡，乃成此疾。遂煮汁一斗，飲之瘥。
　　圖經衍義本草卷之二十二　竟
　　#1粗：原作『下』，據晦明軒本改。
　　#2巨：晦明軒本作『臣』。
　　#3便：晦明軒本作『腸』。
　　#4六：晦明軒本作『十」。
　　#5人：晦明軒本『人』下有『大』字。
　　#6錢：晦明軒本『錢』下有『匕』宇。
　　#7濟；晦明軒本作『利』。
　　#8皮：原作『成』，據晦明軒本改。
　　#9可為笛。然今之刺船者：此九字原脫，據晦明軒本補。
　　#10央：原作『灰』，據晦明軒本改。
　　#11煩：原作『原』，據晦明軒本改。
　　#12短：晦明軒本作『腳』。
　　#13竹：原脫，據晦明軒本補。
　　#14誤：原作『俱』，據晦明軒本改。
　　#15若：原作『苦』，據晦明軒本改。
　　#16於：晦明軒本『於』下有『喉』字。
　　#17服：原作『酢』，據晦明軒本改。
　　#18醉：晦明軒本作『釅」。
　　#19不消：晦明軒本『不』上有『宿食』二字。
　　#20榔：原脫，據晦明軒本補。
　　#21孫尚方：晦明軒本作『孫尚藥』。
　　#22倒：原脫，據晦明軒本改。
　　#23錯：原作『醋』，據晦明軒本改。
　　#24睡：原作『腫』，據晦明軒本改。
　　#25名：晦明軒本作『各』。
　　#26中：晦明軒本作『驚』。
　　#27爾：晦明軒本作『亦』。
　　#28黃：晦明軒本作『廣』。
　　#29腹：原作『願』，據晦明軒本改。
　　#30又：晦明軒本作『搗』。
　　#31留：原作『瘤』，據晦明軒本改。
　　#32肌：原作『風』，據晦明軒本改。
　　#33味：原作『末』，據晦明軒本改。
　　#34士：原作『上』，據晦明軒本改。
　　#35匕：原說，據晦明軒本補。
　　#36陽：晦明軒本作『痿』。
　　#37濕：原作『溫』，據晦明軒本改。
　　#38腹：原作『風』，據晦明軒本改。
　　#39安：原脫，據晦明軒本補。
　　#40了：原作『子』，據晦明軒本改。
　　#41湯：晦明軒本作『陽』。
　　#42與：原脫，據晦明軒本補。
　　#43葉：原作『蒸』，據晦明軒本改。
　　#44方：晦明軒本無『方』字。
　　#45茶：原脫，據晦明軒本補。
　　#46兖：晦明軒本作『尺充切』三小字。
　　圖經衍義本草卷之二十三
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部中品
　　秦椒
　　味辛，溫，生溫熟寒，有毒。主風邪氣，溫中除寒痺，堅齒髮，明目，療喉痺，吐逆，癥瘕，去老血，產後餘疾腹痛，出汗，利五臟。久服輕身，好顏色，耐老增年通神。生太山川谷及秦嶺上，或琅琊。八月、九月釆實。惡栝蔞、防葵，畏雌黃。
　　《圖經》曰：秦椒，生太山川谷及秦嶺上或琅琊，今秦、鳳間、及明、越、金、商州皆有之。初秋生花，秋末結實，九月、十月釆。陶隱居云：似椒而大，色黃黑，或呼大椒。蘇恭云：葉及莖、子都似蜀椒，但實細味短。《爾雅》云：檓，大椒。郭璞云：椒叢生，實大者名為檓。《詩唐風》云：椒聊且。陸機疏云：椒似茱萸，有針刺。莖葉堅而滑。蜀人作茶，吳人作茗，皆合煮其葉以為香。今成皋諸山謂之竹葉椒，其木亦如蜀椒，少毒熱，不中合藥，可著飲食中。又用蒸雞、豚最佳。
　　《藥性論》云：秦椒，君，味苦、辛。能治惡風遍身，四肢□痺，口齒浮腫搖動，主女人月閉不通，治產後惡血痢，多年痢，主生髮，療腹中冷痛。
　　陶隱居云：今從西來。形似椒而大，色黃黑，味亦頗有椒氣。或呼為大椒。又云：即今樛樹。而樛子是豬椒，恐謬。樛，居虬切。
　　孟詵云：秦椒，溫。滅瘢，長毛，去血。若齒痛，醋煎含之。又損瘡中風者，以麵作餛飩，灰中燒之使熱，斷使口開，封其瘡上，冷即易之。又法：去閉口者#1水洗，麵拌煮作粥。空腹吞之，以飯壓之，重者再服。
　　《傷寒類要》：治膏癉，其人飲少小便多方：秦椒一分出汗，瓜蒂二分末。水服方寸匕，日三服。
　　《續千金方》：治蟲入耳。椒末一錢，醋半盞，浸良久，少少灌耳，蟲自耳出。
　　《衍義》曰：秦椒，此秦地所出者，故言秦椒。大率椒株皆相#2似，秦椒但葉差大，椒粒亦大而紋低，不若蜀椒皺紋高為異也。然秦地亦有蜀種椒。如此區別。
　　山茱萸
　　味酸，平、微溫，無毒。主心下邪氣，寒熱，溫中，逐寒濕痺，去三蟲，腸胃風邪，寒熱疝瘕，頭風，風氣去來，鼻塞，目黃，耳聾，面疱#3，溫中下氣，出汗，強陰益精，安五臟，通九竅，止小便利。久服輕身，明目，強力長年。一名蜀棗，一名雞足，一名鬾音妓實。生漢中山谷及琅琊、冤句、東海承縣。九月、十月采實，陰乾。蓼實為之使，惡桔梗、防風、防己。
　　《圖經》曰：山茱萸，生漢中山谷及琅琊、冤句、東海承縣，今海州亦有之。木高丈餘，葉似榆，花白。子初熟未乾，赤色，似胡□子，有核，亦可啖；既乾，皮甚薄。九月、十月釆實，陰乾。
　　吳普云：一名鼠矢。葉如梅，有刺毛。二月花如杏。四月實如酸棗，赤。五月釆實。似此小異也。
　　陶隱居云：出近道諸山中大樹。子初熟未乾，赤色，亦可啖；既乾，皮甚薄，當以合核為用爾。
　　禹錫等按：《藥性論》云：山茱萸，使，味鹹、辛，大熱。治腦骨痛，止月水不定，補腎氣，興陽，堅長陰莖，添精髓，療耳嗚，除面上瘡，主能發汗，止老人尿不節。
　　《日華子》云：暖腰膝，助水臟，除一切風，逐一切氣，破癥結，洽酒齄。
　　雷公云：凡使，勿用雀兒蘇，真似山茱萸，只是核八稜，不入藥用。使山茱萸，須去內核。每修事去核子，一片#4取內#5皮用，只秤成四兩已來，緩火熬之方用。能壯元氣，秘精。核能滑精。
　　《衍義》曰：山茱萸，與吳#6茱萸甚不相類。山茱萸色紅，大如枸杞子。吳茱萸如川椒，初結子時，其大小亦不過椒，色正青。得名則一，治療又不同，未審當日何緣如此命名。然山茱萸能養腎臟，無一不宜。《經》與《注》所說備矣。
　　紫葳音威
　　味酸，微寒，無毒。主婦人產乳餘疾，崩中，癥瘕血閉，寒熱羸瘦，養胎。莖、葉：味苦，無毒。主痿蹶，益氣。一名凌苕，一名茇華，一名凌霄花。生西海川谷及山陽。
　　《圖經》曰：紫葳，凌霄花也。生西海川谷及山陽，今處處皆有，多生山中，人家園圃亦或種蒔。初作藤蔓生，依大木，歲久延引至巔而有花。其花黃赤，夏中乃盛。陶隱居云：《詩》有苕之華。郭云凌霄。又蘇恭引《爾雅˙釋草》云：曹，陵苕#7。郭云又名陵霄。按今《爾雅》注：苕，一名陵時。本草云而無陵霄之說，豈古今所傳書有異同邪？又據陸機及孔穎達疏義亦云：苕，一名陵時。陵時乃是鼠尾草之別名，郭又謂苕為陵時。本草云：今紫葳無陵時之名，而鼠尾草有之。乃知陶、蘇所引，是以陵時作陵霄耳。又陵霄，非是草類，益可明其誤矣。今醫家多釆其花乾之，入婦人血崩風毒藥，又治少女血熱風毒，四肢、皮膚生癮疹，并行經脈方：陵霄花不以多少，搗羅為散。每服二錢，溫酒調下，食前服，甚效。
　　《藥性論》云：紫葳，臣，一名女威，畏鹵鹹，味甘。主熱風風癇，大小便不利，腸中結實，止產後奔血不定，淋瀝，安胎。
　　《日華子》云：根，治熱風身癢，游風風疹，治瘀血帶下。花、葉功用同。
　　《斗門方》：治暴耳聾。凌霄葉爛杵自然汁，灌耳內，瘥。
　　《衍義》曰：紫藏，今蔓延而生#8，謂之為草。又有木#9身，謂之為木。又須物而上。然幹不逐冬斃，亦得木之多也，故分入木部為至當。唐˙白樂天詩：有木名凌霄，擢秀非孤標。由是益知非草也。《本經》又云：莖、葉味苦。是與瞿麥別一種甚明。《唐本》注云：且紫葳、瞿麥皆《本經》所載，若用瞿麥根為紫威，何得復用莖、葉？此說盡矣。然其花赭黃色，本條雖不言其花，又卻言莖、葉味苦，則紫葳為花，故可知矣。
　　胡桐泪
　　味鹹、苦，大寒，無毒。主大毒熱，心腹煩滿，水和服之，取吐。又主牛馬急黃黑汗，水研三二兩灌之，立瘥。又為金銀焊藥。出肅州以西平澤及山谷中。形似黃礬而堅實。有夾爛木者，云是胡桐樹滋淪入土石鹹鹵地作之。其樹高大，皮、葉似白楊、青桐、桑輩，故名胡桐木，堪器用。又名胡桐律。律#10、泪聲訛也。《西域傳》云：胡桐似桑而曲。
　　《圖經》曰：胡桐泪，出肅州以西平澤及山谷中，今西蕃亦有商人貨之者。相傳其木甚高大，皮似白楊、青桐輩。其葉初生似柳，漸大則似桑、桐輩。其津液淪入地中，與大石相著，冬月釆得之，狀如黃礬、薑石，味極鹹苦，得水便消，如消石也。古方稀用，今治口齒家為最要之物。一名胡桐律。律、泪聲近也。然有一種木律極相類，不堪用也。
　　《日華子》云：治風蚛牙齒痛。有二般：木律不中入藥用；石律形如小石片子，黃土色者為上。即中入齒藥用，兼殺火毒并麵毒。
　　《海藥》云：謹按《嶺表記》云：主風疳□齒牙疼痛，骨槽風勞，能軟一切物。多服令人吐。作律字非。
　　豬苓
　　味甘、苦，平，無毒。主痎音皆瘧，解毒蠱疰不祥，利水道。久服輕身耐老。一名豭豬屎。生衡山山谷及濟陰冤句。二月、八月釆，陰乾。
　　《圖經》云：豬苓，生衡山山谷及濟陰冤句，今蜀州、眉州亦有之。舊說是楓木苓，今則不必楓根下，乃有生土底，皮黑作塊似豬糞，故以名之。又名地烏桃。二月、八月釆，陰乾。削去皮，肉白而實者佳。《莊子》謂之豕橐。司馬彪注云：一名苓，根似豬矢，治渴。
　　《藥性論》云：豬苓，臣，微熱。解傷寒溫疫大熱，發汗，主腫脹滿，腹急痛。
　　陶隱居云：舊云是楓樹苓，其皮至黑作塊，似豬屎，故以名之。肉白而實者佳，削去黑皮用。
　　禹錫云：按吳氏云：豬苓，神農：甘；雷公：苦，無毒，甘#11。
　　雷公云：凡採得，用銅刀削去粗皮一重，薄切，下東流水浸一夜，至明漉出，細切，以升麻葉對蒸一日，出，去升麻葉，令淨，曬乾用。
　　《外臺秘要》：治妊娠患子淋。豬苓五兩，一味末，以白湯三合服方寸匕，漸至二匕，日三夜二。
　　《子母秘錄》：治妊娠從腳上至腹腫，小便不利，微渴。豬苓五兩末，以熟水服方寸匕，日三服。
　　《楊氏產乳》：療通體遍身腫，小便不利。豬苓五兩，搗篩，煎水三合。調服方寸匕，加至二匕。
　　《衍義》曰：豬苓，行水之功多。久服必損腎氣，昏人目。果欲久服者，更宜詳審。
　　烏藥
　　味辛，溫，無毒。主中惡心腹痛，蠱毒疰忤鬼氣，宿食不消，天行疫瘴，膀胱腎間冷氣攻衝背膂，婦人血氣，小兒腹中諸蟲。其葉及根，嫩時釆作茶片，炙碾煎服，能補中益氣，偏止小便滑數。生嶺南邕、容州及江南。樹生似茶，高丈餘。一葉三椏，葉青陰白。根色黑褐，作車轂形，狀似山芍藥根，又似烏樟根。自餘直根者不堪。一名旁其。八月採根。
　　《圖經》曰：烏藥，生嶺南邕、容州及江南，今台州、雷州、衡州亦有之，以天台者為勝。木#12似茶檟，高五七尺。葉微圓而尖，作三椏，面青背白。五月開細花，黃白色。六月結實如山芍藥。而有極粗大者，又似釣樟根。然根有二種：嶺南者，黑褐色而堅硬；天台者，白而虛軟，并八月採。根以作車轂形如連珠狀者佳。或云：天台出者香白可愛，而不及海南者力大。
　　禹錫云：按《日華子》云：治一切氣，除一切冷，霍亂及反胃吐食瀉痢，癰癤疥癩，并解冷熱，其功不可悉載。貓、犬百病，并可磨服。
　　《斗門方》：陰毒傷寒。烏藥子一合，炒令黑烟起，投水中，煎三五沸，服一大盞，候汗出回陽立可。
　　《衍義》曰：烏藥，和來氣少，走泄多，但不甚剛猛。與沉香同磨作湯點，治胸腹冷氣，甚定當。
　　沒藥
　　味苦，平，無毒。主破血止痛，療金瘡杖瘡，諸惡瘡痔漏，卒下血，目中翳暈痛膚赤。生波斯國。似安息香，其塊大小不定，黑色。
　　《圖經》曰：沒藥，生波斯國，今海嶺#13諸國及廣州或有之。木之根株皆如橄欖，葉青而密。歲久者，則有膏液流滴在地下，凝結成塊，或大或小，亦類安息香。採無時。今方多用治婦人內傷痛楚，又治血暈及臍腹□#14刺者。沒藥一物，研細，溫酒調一錢，便止。又治歷節諸風，骨節疼痛，晝夜不可忍者。沒藥半兩，研，虎腦#15骨三兩塗酥炙黃色，先搗羅為散，與沒藥同研令細。溫酒調二錢，日三服，大佳。
　　禹錫云：按《藥性論》云：沒藥單用亦得。味苦、辛。能主打搕損，心腹血瘀，傷折踒跌，筋骨瘀痛，金刃所損，痛不可忍。皆以酒投飲之。良。
　　《日華子》云：破癥結，宿血，消腫毒。
　　《海藥》云：謹按徐表《南州記》：生波斯國，是彼處松脂也。狀如神香，赤黑色。味苦、辛，溫，無毒。主折傷馬墜，推陳置新，能生好血。凡服皆須研爛，以熱酒調服。
　　《衍義》曰：沒藥，大概通滯血。打撲損疼痛，皆以酒化服。血滯則氣壅淤，氣壅淤則經絡滿急，經絡滿急故痛且腫。凡打撲著肌肉須腫脹者，經絡傷，氣血不行壅淤，故如是。
　　龍眼
　　味甘，平，無毒。主五臟邪氣，安志厭食，除蟲去毒。久服強魂聰明，輕身不老，通神明。一名益智。其大者似檳榔。生南海山谷。
　　陶隱居云：廣州別有龍眼，似荔枝而小，非益智，恐彼人別名，今者為益智爾。食之并利人。
　　《唐本》注云：益智似連翹子頭未開者。味甘、辛。殊不似檳榔。其苗、葉、花、根，與豆蔻無別，惟子小爾。龍眼一名益智，而益智非龍眼也。其龍眼樹似荔枝，葉若林擒，花白。子如檳榔，有鱗甲，味甘、酸。
　　《衍義》曰：龍眼，《經》曰：一名益智。今專為果，未見入藥，《補注》不言。《神農本草》編入木部中品，果部中復不曾收入。今除為果之外，別無龍眼。若謂為益智子，則專調諸氣，今為果者，復不能也。矧自有益智條，遠不相當。故知木部龍眼，即便是今為果者。按《今注》云：甘味歸脾，而能益智，此說甚當。
　　菴摩勒
　　味苦、甘，寒，無毒。主風虛熱氣。一名餘甘。生嶺南交、廣、愛等州。
　　《圖經》曰：菴摩勒，餘甘子也。生嶺南交、廣、愛等州，今二廣諸郡及西川蠻界山谷中皆有之。
　　《衍義》曰：菴摩勒，餘甘子也。解金石毒，為末，作湯點服。佛經中謂菴摩勒者是此，蓋西度有之。
　　衛矛
　　味苦，寒，無毒。主女子崩中下血，腹滿汗出，除邪，殺鬼毒蠱疰，中惡腹痛，去白蟲，消皮膚風毒腫，令陰中解。一名鬼箭。生霍山山谷。八月採，陰乾。
　　《圖經》曰：衛矛，鬼箭也。出霍山山谷，今江淮州郡或有之。三月以後生莖，苗長四五尺許。其榦有一#16羽，狀如箭翎。葉亦似山茶，青色。八月、十一月、十二月釆條莖，陰乾。其木亦名狗骨。《崔氏方》療惡疰在心，痛不可忍，有鬼箭羽湯。《集驗方》療卒暴心痛，或中惡氣毒痛，大黃湯亦用鬼箭，皆大方也。
　　禹錫云：按《藥性論》云：鬼箭，使，一名衛矛，有小毒。能破陳血，能落胎，主中惡腰腹痛、百邪鬼魅。
　　《日華子》云：鬼箭羽，味甘、澀。通月經，破癥結，止血崩帶下，殺腹臟蟲及產後血咬肚痛。
　　雷公云：凡使，勿用石茆，根頭真似鬼箭，只是上葉不同，味各別。採得後只使箭頭用，拭上赤毛，用酥緩炒過用之。每修事一兩，用酥一分，炒酥盡為度。
　　《外臺秘要》：治乳無汁。鬼箭五兩，水六升，煎取四升。一服八合，日三服，大效。
　　《衍義》曰：衛矛，所在山谷皆有之，然未嘗於平陸地見也。葉絕少，其莖黃褐色，若檗皮，三面如鋒刃。人家多燔之遣崇。方家用之亦少。
　　海桐皮
　　味苦，平，無毒。主霍亂中惡，赤白久痢，除甘□疥癬，牙齒蟲痛，并煮服及含之。水浸洗目，除膚赤。堪作繩索，入水不爛。出南海以南山谷。似梓一作桐白皮。
　　《圖經》曰：海桐皮，出南海以南山谷，今雷州及近海州郡亦有之。葉如手大，作三花尖。皮若梓#17白皮而堅韌，可作繩，入水不爛。不拘時月採之。古方多用浸酒治風蹶。
　　禹錫云：按《日華子》云：溫。治血脈麻痺疼痛，及目赤。煎洗。
　　《傳信方#18》：南唐筠州刺史王紹顏撰《續傳信方》著其法云：頃年予在姑熟之日，得腰膝痛不可忍。醫以腎臟風毒攻刺，諸藥莫療。因覽《傳信方》備有此驗。立修制一劑，便減五分。步履便輕，故錄之耳。海桐皮二兩，牛膝、芎藭、羌活、地骨皮、五加皮各一兩，甘草半兩，薏苡人一兩，生地黃十兩，八物淨洗，焙乾細剉，生地黃以蘆刀子切，用綿一兩都包裹，入無灰酒二斗浸，冬二七日，夏一七日，候熟。空心食後，日午晚臥時一杯，長令醺醺。合時不用添減，禁毒食。
　　虎杖
　　根微溫。主通利月水，破留血癥結。
　　《藥性論》云：虎杖，使。一名大蟲杖也。味甘，平，無毒。主治大熱煩躁，止渴利小便，壓一切熱毒，暑月和甘草煎，色如琥珀可愛，堪看，嘗之甘美。
　　陶隱居云：田野甚多，此狀如大馬蓼，莖斑而葉圓。及主暴癥，酒漬根服之也。
　　禹錫云：按《蜀本圖經》云：生下濕地，作樹，高丈餘，其莖赤，根黃。二月、八月採根，日乾。所在有之。
　　《爾雅》云：蒢，虎杖。注云：似紅草而粗大，有小刺，可以染赤。
　　《日華子》云：治產後惡血不下，心腹脹滿，排膿，主瘡癤癰毒，女人血運，撲損瘀血，破風毒結氣。又名酸杖，一名斑杖。
　　雷公云：凡使，勿用天藍并斑貓根，其二味根形味相似，用之有誤。採得後細剉，卻用上虎杖露浥一夜後，曬乾用。
　　《外臺秘要》：治卒暴癥，腹中有物硬如石，痛刺晝夜，若不治之，百日內死。取虎杖根，勿令影臨水上，可得石餘許，洗乾搗作末，稌米五升，炊飯內攪之，好酒五斗漬，封候藥消飯浮，可飲一升半，勿食鮭魚、鹽。癥常#19出。亦可但取其一斗乾，搗酒漬飲之，從少起，日三，亦佳此治癥，乃勝諸大藥。
　　《肘後方》：治時疫傷寒毒，攻手足腫，疼痛欲斷方。用虎杖根剉，水煮，適寒溫，以漬手足，令踝上有水尺許止之，《傷寒類要》同。
　　《集驗方》：治五淋。虎杖不計多少為末，每服二錢，用飯飲下，不拘時候。
　　《衍義》曰：虎杖根，微苦，《經》不言味。此草藥也。《蜀本圖經》言作木高丈餘，此全非。虎杖大率皆似寒菊，然花、葉、莖、蕊差大為異。仍莖、葉有淡黑斑。自六月七月旋旋開花，至九月中方已，花片四出，其色如桃花，差大，外微深。陝西山麓水次甚多。今天下暑月多煎根汁為飲。不得甘草，則不堪飲。《藥性論》云：和甘草煎，嘗之甘美。其味甘，即是甘草之味，非虎杖也。論其攻治，則甚當矣。
　　五倍子
　　味苦、酸，平，無毒。療齒宣疳□，肺臟風毒流溢皮膚，作風濕癬瘡，瘙癢膿水，五痔下血不止，小兒面鼻疳瘡。一名文蛤。在處有。其子色青，大者如拳，內多蟲。一名百蟲倉。
　　《圖經》曰：五倍子，舊不著所出州土，云在處有之，今以蜀中者為勝。生膚木葉上，七月結實，無花。其木青黃色。其實青，至熟而黃。大者如拳，內多蟲。九月採子，暴乾。生津液最佳。
　　陳藏器序云：五倍子，治腸虛泄痢，熟湯服。
　　《博濟方》：治風毒上攻眼，腫癢澀痛，不可忍者，或上下瞼眦赤爛，浮翳、瘀肉侵睛。神效驅風散、五倍子一兩，蔓荊子一兩半，同杵末。每服二錢，水二盞，銅、石器內煎及一盞澄滓，熱淋洗。留滓二服，又依前煎淋洗。大能明眼目，去澀癢。
　　《經驗後方》：治小兒吐不定。五倍子二個，一生一熟，甘草一握，用濕紙裹，炮過，同搗末。每服米泔調下半錢匕，瘥。
　　《衍義》曰：五倍子，今染家亦用。口□瘡，以末摻之，便可飲食。
　　蜜蒙花
　　味甘，平、微寒，無毒。主青盲膚翳，赤目#20多眵泪，消目中赤脈，小兒麩豆及疳氣攻眼。生益州川谷。樹高丈餘。葉似冬青葉而厚，背色白有細毛。二月、三月採花。
　　《圖經》曰：蜜蒙花，生益州川谷，今蜀#21中州郡皆有之。木高丈餘。葉似冬青葉而厚，背白色有細毛，又似#22橘葉。花微紫色。二月、三月採花，暴乾用。此木類而在草部，不知何至於此。
　　雷公云：凡使，先揀令淨，用酒浸一宿，漉出候乾，卻拌蜜令潤，蒸從卯至酉出，日乾。如此拌蒸三度，又卻日乾用。每修事一兩，用酒八兩浸，待色變，用蜜半兩蒸為度。此元名小錦花。
　　《衍義》曰：蜜蒙花，利州路甚多。葉，冬亦不凋，然不似冬青。蓋柔而不光潔，而不深綠，花細碎，數十房成一朵，冬生春開。此木也，今居草部，恐未盡。
　　墨
　　味辛，無毒。止血生肌膚，合金瘡，主產後血運崩中，卒下血，醋摩服之。亦主眯目，物芒入目，摩點瞳子止#23。又止血痢及小兒客忤，搗篩和水溫服之。好墨入藥，粗者不堪。
　　《衍義》曰：墨，松之烟也。世有以栗草灰偽為者，不可用。須松烟墨方可入藥。然惟遠烟為佳。今高麗國每貢墨於中國，不知用何物合和，不可入藥；此蓋未達不敢嘗之義。又治大吐血，好墨細末二錢，以白湯化阿膠清調，稀稠得所，頓服，熱多者尤相宜。又鄜、延界內有石油，燃之烟甚濃，其煤可為墨，黑光如漆，松烟不及。其識又曰延川石液者是，不可入藥，當附於此。
　　棘刺花
　　味苦，平，無毒。主金瘡內漏。冬至後百二十日採之。實，主明目，心腹痿痺，除熱，利小便。生道傍，四月採。一名菥蓂，一名馬朐，一名刺原。又有棗針，療腰痛，喉痺不通。
　　陶隱居云：此一條又相違越，恐李#24言多是，然復道其花一名菥蓂，此恐別是一物，不關棗針也。今俗人皆用天門冬苗，吾亦不許，門冬苗乃是好作飲，益人，正自不可當棘刺爾。
　　禹錫云：按《蜀本》注云：棘有赤白二種。《切韻》曰：棘，小棗也。田野間多有之，叢高三二尺，花、葉、莖、實俱似棗也。
　　《聖惠方》：治小兒一切疳。用刺針、瓜蒂等分末，吹入鼻中，日二。
　　安息香
　　味辛、苦，平，無毒。主心腹惡氣，鬼疰。出西戎。似松脂，黃黑色，為塊。新者亦柔韌音刃。
　　禹錫云：按蕭炳云：燒之去鬼來神。段成式《酉陽雜俎》云：安息香樹，出波斯國，波斯呼為辟邪樹。長三丈，皮色黃黑。葉有四角，經寒不凋。二月開花，黃色，花心微碧，不結實。刻其樹皮，其膠如飴，名安息香。六七月堅凝乃取之。燒之通神，辟眾惡。
　　《海藥》：謹按《廣州記》云：生南海波斯國，樹中脂也，狀若桃膠，以秋月採之。又方云：婦人夜夢鬼交，以臭黃合為丸，燒薰丹穴，永斷。又主男子遺精，暖腎，辟惡氣。
　　松羅
　　味苦、甘，平，無毒。主嗔怒邪氣，止虛汗，頭風，女子陰寒腫痛，療痰熱溫瘧，可為吐湯，利水道。一名女蘿。生熊耳山川谷松樹上。五月採，陰乾。
　　《圖經》曰：文具桑寄生條下。
　　陶隱居云：東山甚多，生雜樹上，而以松上者為真。《毛詩》云：蔦與女蘿，施於松上。蔦是寄生，以桑上者為真，不用松上者，此互有異同爾。
　　禹錫云：按《藥性論》云：松蘿，使，味苦、辛，微熱。治寒熱，能吐胸中客熱痰涎，去頭瘡，主項上瘤癭。
　　《日華子》云：令人得眠。
　　大腹
　　微溫，無毒。主冷熱氣攻心腹，大腸壅毒，痰膈，醋心，并以薑鹽同煎，入疏氣藥良。所出與檳榔相似，莖、葉、根、幹小異。生南海諸國。
　　《圖經》曰：文具檳榔條下。
　　禹錫云：按《日華子》云：下一切氣，止霍亂，通大小腸，建脾開胃調中。
　　孫真人云：檳榔皮，鴆鳥夕栖此樹上，宜先酒洗，仍以大豆汁洗，方可用。
　　天竺黃
　　味甘，寒，無毒。主小兒驚風，天吊，鎮心明目，去諸風熱，療金瘡，止血，滋養五臟。一名竹膏。人多燒諸骨及葛粉等雜之。按《臨海志》云：生天竺國，今諸竹內，往往得之。
　　禹錫云：按《日華子》云：平。治中風痰壅，卒失音不語，小兒客忤及癇痰。此是南海邊竹內塵沙結成者。
　　《衍義》曰：天竹黃，自是竹內所生，如黃土著竹成也。涼心經，去風熱，作小兒藥尤宜，和緩故也。
　　白棘
　　味辛，寒，無毒。主心腹痛，癰腫潰膿，止痛，決刺結，療丈夫虛損，陰痿精自出，補腎氣，益精髓。一名棘針，一名棘刺。生雍州川谷。
　　《圖經》曰：白棘，棘針也。生雍州，棘刺花生道傍，今近京皆有之。棘，小棗也。叢高三四尺，花、葉、莖、實都似棗，而有赤白二種。蘇恭云：白棘，莖白如粉，子、葉與赤棘同，赤棘中時復有之，亦為難得耳。然有鉤、直二種：直者宜入補藥，鉤者入癰腫藥。針，採無時。花，冬至後百二十日採。實，四月採。
　　《衍義》曰：白棘，一名棘針，一名棘刺。按《經》如此甚明。諸家之意，強生疑惑，今略不取，求其《經》而可矣。其白棘，乃取其肥盛，紫色，枝上有皺薄白膜先剝起者，故曰白棘。取白之意，不過如此。其棘刺花，乃是棘上所開花也，餘無他義。今人燒枝取油，塗垢髮，使垢解。
　　仙人杖
　　味鹹，平一云冷，無毒。主噦氣嘔逆，辟痁，小兒吐乳，大人吐食，并水煮服，小兒驚癇及夜啼，安身伴睡良。又主痔病，燒為末，服方寸匕。此是笋欲成竹時立死者，色黑如漆，五六月收之。苦筀竹多生此。又別一種仙人杖，味甘，小溫，無毒。久服長生，堅筋骨，令人不老。作茹食之，去痰癖，除風冷。生劍南平澤。葉似苦苣，叢生。新補，見陳藏器、《日華子》。
　　毗梨勒
　　味苦，寒，無毒。功用與菴摩勒同。出西域及嶺南交、愛等州，戎人謂之三果。
　　《唐本》注云：樹似胡桃，子形亦似胡桃。核似訶梨勒，而圓短無稜，用亦同法。唐本先附。
　　《日華子》云：下氣，止瀉痢。
　　鬱金香
　　味苦，溫，無毒。主蠱野諸毒，心氣鬼疰，鴉鶻等臭。陳氏云：其香十二葉，為百草之英。按《魏略》云：生大秦國。二月、三月有花，狀如紅藍；四月、五月採花，即香也。今附。
　　禹錫云：按陳藏器云：鬱金香，平。入諸香藥用之。《說文》此香，芳草也。十二葉為貫，採以煮之用為鬯，為百草之英，合而釀酒，以降神也。以此言之，則草也，不當附於木部。
　　紫藤
　　味甘，微溫，有小毒。作煎如糖下水良。花挼碎拭酒醋白腐壞。子作角。其中人熬令香著酒中，令不敗，酒敗者用之亦正。四月生紫花可愛，人亦種之。江東呼為招豆藤，皮著樹，從心重重有皮。今附。
　　陳藏器云：主水癊病。京都人亦種之，以飾庭也。
　　合歡
　　味甘、平，無毒。主安五臟，利心志，令人歡樂無憂。久服輕身明目，得所欲。生益州山谷。
　　《圖經》曰：合歡，夜合也。生益州山谷，今近京雍、洛間皆有之，人家多植於庭除間。木似梧桐，枝甚柔弱。葉似皂莢、槐等，極細而又密，互相交結。每一風來，輒似相解了，不相牽綴。其葉至暮而合，故一名合昏。五月花發，紅白色，瓣上若絲茸，然至秋而實作莢，子極薄細。採皮及葉用，不拘時月。
　　《衍義》曰：合歡花，其色如今之蘸暈線，上半白，下半肉紅，散垂如絲，為花之異。其綠葉至夜則合，又謂之夜合花。陳藏器、《日華子》皆曰皮殺蟲，又日續筋骨。《經》中不言。
　　伏牛花
　　味苦、甘，平，無毒。療久風濕痺，四肢拘攣，骨節疼痛。作湯，主風眩頭痛，五痔下血。一名隔虎刺花。花黃色，生蜀地，所在皆有。三月採。伏牛花，生蜀地，所在皆有，今惟益、蜀近郡有之，多生川澤中。葉青細，似黃檗葉而不光。莖赤有刺。花淡黃色，作穗，似杏花而小。三月採，陰乾。
　　天竺桂
　　味辛，溫，無毒。主腹內諸冷，血氣脹，功用似桂。皮薄不過烈。生西胡國。今附。
　　《海藥》：按《廣州記》云：生南海山谷。補暖腰腳，破產後惡血，治血痢腸風，功力與桂心同，方醫家少用。
　　折傷木
　　味甘、鹹，平，無毒。主傷折筋骨疼痛，散血補血，產後血悶，止痛。酒、水煮濃汁飲之。生資州山谷。
　　《唐本》注云：藤生繞樹上#25，葉似菵草葉而光厚。八月、九月採莖，日乾。唐本先附。
　　桑花
　　暖，無毒。建脾澀腸，止鼻洪，吐血，腸風，崩中帶下。此不是桑椹花，即是桑樹上白癬，如地錢花樣。又主盜汗，書云止鹹。未試。
　　《聖惠方》：治膀胱虛熱，下砂石，澀痛，利水道，燒灰研，食前溫酒調下一錢匕。
　　梫木
　　味苦，平，無毒。破產後血，煮服之。葉搗碎封蛇咬，亦洗瘡癬。樹如石榴，葉細，高丈餘。四月開花，白如雪。生江東、林筤間。
　　倒挂藤
　　味苦，無毒。主一切老血及產後諸疾，結痛血上欲死。煮汁服。生深山。如懸鉤有逆刺，倒挂於樹葉尖而長也。
　　故木砧
　　一名百味。無毒。主人病後食勞復。取發當時來參病人行止腳下土如錢許，男病左，女病右，和砧上垢，及鼠頭一枚，無即以鼠屎三七，煮服之，神效。又卒心腹痛。取砧上垢，著人鞋履底悉穿，又□几上屑，燒傳吻上嚵瘡。
　　圖經衍義本草卷之二十三　竟
　　＃1者：原作『煮』，據晦明軒本改。
　　＃2相：原作『用』，據晦明軒本改。
　　＃3疱：原作『炮』，據晦明軒本改。
　　＃4片：晦明軒本作『斤』。
　　＃5內：晦明軒本作『肉』。
　　＃6吳：原脫，據晦明軒本補。
　　＃7陵苕：此二字原脫，據晦明軒本補。
　　＃8生：原作『且』，據晦明軒本改。
　　＃9木：原作『本』，據晦明軒本改。
　　＃10律：原脫，據晦明軒本補。
　　＃11甘：晦明軒本無『甘」字。
　　＃12木：原作『味』，據晦明軒本改。
　　＃13嶺：晦明軒本作『南』。
　　＃14□：原作『病』，據晦明軒本改。
　　＃15腦：晦明軒本作『經』。
　　＃16一：晦明軒本作『三』。
　　＃17梓：原作『桐』，據晦明軒本改。
　　＃18傳信方：此誤，下文當為『圖經』所引。
　　＃19常：晦明軒本作『當』。
　　＃20目：晦明軒本作『澀』。
　　＃21蜀：原作『一』，據晦明軒本改。
　　＃22又似：原作『二』，據晦明軒本改。
　　＃23止：晦明軒本作『上』。
　　＃24李：晦明軒本作『俚』。
　　＃25繞樹上：原作『統木』，據晦明軒本改。
　　圖經衍義本草卷之二十四
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部下品
　　巴豆
　　味辛，溫，生溫熟寒，有毒。主傷寒溫瘧寒熱，破癥瘕結聚堅積，留飲痰癖，大腹水脹，蕩滌五臟六腑，開通閉塞，利水穀道，去惡肉，除鬼毒蠱疰邪物，殺蟲魚，療女子月閉，爛胎，金瘡膿血，不利丈夫陰，殺斑貓毒。可煉餌之，益血脈，令人色好，變化與鬼神通。一名巴椒。生巴郡川谷。八月採，陰乾。用之去心、皮。芫花為之使，惡蘘草，畏大黃、黃連、藜蘆。
　　《圖經》曰：巴豆，出巴郡川谷。今嘉、眉、戎州皆有之。木高一二丈。葉如櫻桃而厚大，初生青，後漸黃赤，至十二月葉漸凋，二月復漸生，至四月舊葉落盡，新葉齊生，即花發成穗，微黃色。五六月結實作房，生青，至八月熟而黃白，類白豆蔻，漸漸自落，即收之。一房共有三瓣，一瓣有實一粒，一房共實三#1粒也。戎州出者，殼上有縱文，隱起如線，一道至兩三道。彼土人呼為金線巴豆，最為上等，它處稀有。
　　陶隱居云：出巴郡。似大豆，最能瀉人，新者佳，用之皆去心皮，乃秤。又熬令黃黑，別搗如膏，乃和丸散爾。道方亦有煉餌法，服之乃言神仙。人吞一枚便欲死。而鼠食之，三年重三十斤，物性乃有相耐如此爾。
　　《唐本》注云：樹高丈餘。葉似櫻桃葉，頭微赤，十二月葉漸凋，至四月落盡，五月葉漸生，七月花，八月結實，九月成，十月採。其子三枚共蒂，各有殼裹。出眉州、嘉州者良。
　　陳藏器曰：巴豆，主癥癖痃氣，痞滿，腹內積聚，冷氣血塊，宿食不消，痰飲吐水。取青黑大者，每日空腹服一枚，去殼，勿令白膜破，乃作兩片，并四邊不得有損缺，吞之，以飲壓令下。少間腹內熱如火，痢出惡物。雖痢不虛，若久服亦不瀉。白膜破者棄之。
　　《日華子》云：通宣一切病，泄壅滯，除風補勞，健胃開脾，消痰破血，排膿消腫毒，殺腹臟蟲，治惡瘡息肉及疥癩丁腫。凡合丸散，炒不如去心膜煮五度，換水各煮一沸。
　　雷公云：凡使巴之與豆及剛子，須在仔細認，勿誤用，殺人。巴顆小緊實，色黃；豆即顆有三棱，色黑；若剛子，顆小似棗核，兩頭尖。巴與豆即用，剛子勿使。凡修事巴豆，敲碎，以麻油并酒等可煮巴豆了，研膏後用。每修事一兩，以酒、麻油各七合。盡為度。
　　《聖惠方》：治中風口喎。巴豆七枚，去皮爛研。喎左塗右手心，喎右塗左手心，仍以暖水一盞，安向手心，須臾即便正，洗去藥并頻抽掣中指。又方：治牙疼。用巴豆一粒，煨至黃熟，去殼，用蒜一瓣，切一頭，作蓋，剜去中心，可安巴豆在內，以蓋子合之。用綿裹，隨患處左右塞耳中。
　　《外臺秘要》：文仲#2方，主唯腹大動搖水聲，皮膚黑，名曰水腫#3。巴豆九十枚去心、皮，熬令黃，搗丸如小豆大。水下二丸，以利為度。勿飲酒。
　　《千金方》：治寒癖宿食，久飲不消，大便秘。巴豆仁一升，清酒五升，煮三日三夜，研令大熟，合酒微火煎之，丸如胡豆大。每服一丸，水下。欲吐者，服二丸。
　　《千金翼》：治小兒身腫，并手足腫兼癮疹。巴豆五十枚去皮、心，以水二升，煎取一升，用綿於湯中隨手拭之。
　　《經驗方》：治耳卒聾。巴豆一粒，蠟裹，針刺令通透用，塞耳中。又方：治箭鏃入骨不可拔。取巴豆微熬，與蜣螂同研，塗所傷處，斯須痛定，微癢忍之，待極癢不可忍，便撼動箭鏃，即拔之，立出。
　　《十全方》：治疥瘡。巴豆十粒，火炮過黃色，去皮膜，右順手研如麵，入酥少許，膩粉少許，同研勻，爪破，以竹篦子點藥，不得落眼裹及外腎上。如熏炙著外腎，以黃丹塗，甚妙。
　　蜀椒
　　味辛，溫、大熱，有毒。主邪氣咳逆，溫中，逐骨節皮膚死肌，寒濕痺痛，下氣，除六腑寒冷，傷寒溫瘧大風汗不出，心腹留飲宿食，腸澼下痢，泄精，女子字乳餘疾，散風邪瘕結，水腫黃疸，鬼疰蠱毒，殺蟲、魚毒。久服之頭不白，輕身增年。開腠理，通血脈，堅齒髮，調關節，耐寒暑，可作膏藥。多食令人乏氣，口閉者殺人。一名巴椒，一名蓎藙蓎音唐，藙音毅。生武都川谷及巴郡。八月採實，陰乾。杏仁為之使，畏款冬。
　　《圖經》曰：蜀椒，生武都川谷及巴郡，今歸、峽及蜀川、陝洛間人家多作園圃種之。高四五尺，似茱萸而小，有鋒刺。葉堅而滑，可煮飲食，甚辛香。四月結子，無花，但生於葉間，如小豆顆而圓，皮紫赤，八月釆實，焙乾。此椒，江淮及北土皆有之，莖、實都相類，但不及蜀中者，皮肉厚、腹裏白、氣味濃烈耳。
　　《藥性論》云：椒目，使，治十二種水氣。味苦、辛，有小毒。主和巴豆、菖蒲、松脂以蠟溶為筒子，內耳中，抽腎氣虛，耳中如風水嗚，或如打鐘磬之聲，若暴聾，一日一易，若神驗。
　　《唐本》注云：椒目，味苦，寒，無毒。主水腹脹滿，利小便。今椒出金州西城者最佳。
　　《日華子》云：漢椒，破癥結，開胃，治天行時氣溫疾，產後宿血，治心腹氣，壯陽，療陰汗，暖腰膝，縮小便。椒目主膀胱急。又云：椒葉，熱，無毒。治賁豚，伏梁氣及內外腎釣，并霍亂轉筋。
　　雷公云：一名南椒。凡使，須去目及閉口者不用，其椒子先須酒拌令濕蒸，從巳至午，放冷密蓋，除向下火四畔，無氣後取出，使入瓷器中盛，勿令傷風用也。
　　《聖惠方》：治因熱取涼睡，有蛇入口中挽不出。用刀破蛇尾，內生椒三二粒，裹著，須臾即出。
　　《外臺秘要》：治瘡腫。生椒末、麵、釜下土末之，以大醋和，傅之。
　　《千金方》：有人陰冷，漸漸冷氣入陰囊腫滿，恐死，日夜疼悶不得眠。取生椒擇之洗淨，以布帛裹著丸囊，令厚半寸，須臾熱氣大通，日再易之，取出#4差。
　　《孫真人方》：十月勿食椒，食之損氣傷心，令人多忘。又方：治心腹俱痛。以布裹椒薄注上火，熨令椒汗出，良。
　　《斗門方》：治腹內虛冷，久服駐顏。用生椒擇去不拆者，除其黑子，用四十粒，以漿水浸經一宿，盡令口合，空心新汲水下。去積年冷，暖臟腑，久服則能駐顏，黑髮，明目，令人思飲食，妙。
　　《勝金方》：治好食生茶。用椒末不限多少，以糊丸如梧桐子大，茶下十丸。
　　《衍義》曰：蜀椒，須微炒使汗出，又須去附紅黃殼。去殼之法：先微炒，乘熱入竹筒中，以梗椿#5之。播取紅，如未盡，更揀，更椿，以盡為度。凡用椒須如此。其中子謂之椒目，治盜汗尤功。將目微炒，搗為極細末，用半錢匕，以生豬上唇煎湯一合，調，臨睡服，無不效。蓋椒目能行水，又治水蠱。
　　皂莢
　　味辛、鹹，溫，有小毒。主風痺死肌邪氣，風頭淚出，利九竅，殺精物，療腹脹滿，消穀，除咳嗽，囊結，婦人胞不落，明目，益精。可為沐藥，不入湯。生雍州川谷及魯鄒縣，如豬牙者良。九月、十月採莢，陰乾。柏實為之使，惡麥門冬，畏空青、人參、苦參。
　　《圖經》曰：皂莢，出雍州川谷及魯鄒縣，今所在有之，以懷、孟州者為勝。木極有高大者。此有三種：《本經》云：形如豬牙者良。陶隱居云：長尺二者良。《唐》注云：長六寸，圓厚節促直者，皮薄多肉味濃，大好。今醫家作疏風氣丸、煎多用長皂莢，治齒及取積藥多用豬牙皂莢，所用雖殊，大抵性味不相遠。
　　《唐本》注云：此物有三種：豬牙皂莢最下，其形曲戾薄惡，全無滋潤，洗垢不去；其尺二寸者，粗大長虛而無潤；若長六七寸，圓厚促直者，皮薄多肉，味濃大好。
　　禹錫云：按《藥性論》云：皂莢，使。主破堅癥，腹中痛，能墮胎。又曰：將皂莢於酒中，取盡其精，於火內煎之成膏，塗帛，貼一切腫毒，兼能止疼痛。
　　陳藏器云：鬼皂莢作浴湯，去風瘡疥癬，挼葉去衣垢，沐頭長髮#6。生江南澤畔，如皂莢，高一二尺。
　　《日華子》云：通關節，除頭風，消痰，殺勞蟲，治骨蒸，開胃及中風口噤。入藥去皮、子，以酥炙用。
　　雷公云：凡使，須要赤膩肥并不蚛者，然用新汲水浸一宿了，用銅刀削上粗皮，用酥反覆炙，酥盡為度。然出捶之，去子搗篩。皂莢一兩，酥二分，子收得。揀取圓滿堅硬不蚛者，用瓶盛下水於火畔煮，待泡熟，剝去硬皮一重了，取向裏白嫩肉，消去黃，用銅刀細切，於日中乾用，其子消人腎氣。
　　《聖惠方》：治時氣三日，頭痛煩熱。用皂角燒作灰為末，非時新汲水一中盞，生薑汁、蜜各少許，和二錢服之。先用暖水淋浴後服藥，須臾汗出愈。
　　《外臺秘要》：治卒中風口喎。以皂角五兩，去皮為末，以三年大醋和。左喎塗左，右喎塗右，乾更傅之，差。又方：溺死一宿者尚活，搗皂角綿裹，內下部，須臾出水即活。
　　《千金方》：齆鼻。炙皂角末如小豆，以竹管吹入鼻中。
　　《肘後方》：卒腫滿身面洪大。皂角剝炙令黃，剉三升，酒一斗漬，合器煮沸，服一升，日三服，頻作。
　　《經驗方》：治食氣遍身黃腫，氣喘，食不得，心胸滿間。不蛀皂角去皮及子，塗好醋炙令焦，為末一錢匕，巴豆七枚去油、膜，二件以淡醋及研好墨，為丸如麻子大，每服三丸，食後陳橘皮湯下，日三服。隔一日增一丸，以利為度。如常服，消酒食。
　　《梅師方》：治霍亂轉筋。皂莢末，吹一小豆入鼻中，得嚏便瘥。
　　《孫真人方》：治大小便不通，關格不利。燒皂莢細研，粥飲下三錢，立通。
　　《簡要濟眾方》：治中風口噤不開，涎潮吐涎方：皂角一挺去皮，塗豬脂炙令黃色，為末。每服一錢匕，非時溫酒服。如氣實脈盛，調下二錢匕。如牙關不開，用白梅揩齒，口開即灌藥，吐出風涎差。
　　《靈苑方》：治急喉閉，逡巡不救方：以皂莢去皮、子，生半兩為末。每服少許，以箸頭點腫處，更以醋調藥末，厚傅項下，須臾便破，少血出，即死愈。
　　《孫尚藥方》：治卒中風，昏昏若醉，形體昏#7悶，四肢不收，或倒或不倒，或口角似利，微有涎出，斯須不治，便為大病，故傷人也。此證風涎潮於上，膈痺氣不通，宜用救急稀涎散。豬牙皂角四挺，須是肥實不蚛，削去黑皮，晉礬一兩，光明通瑩者，二味同搗羅為細末，再研為散。如有患者，可服半錢，重者三字匕，溫水調灌下。不大嘔吐，只是微微涎稀冷，出或一升二升。當時惺惺，次緩而調治。不可便大段吐之，恐過傷人命。累經效，不能盡述。
　　《感應神仙傳》：崔言者，職隸左親騎軍，一旦得疾，雙眼昏，咫尺不辨人物，眉髮自落，鼻梁崩倒，肌膚有瘡如癬，皆為惡疾，勢不可救。因為洋州駱谷子歸寨使，遇一道流，自谷中出，不言名姓，授其方曰：皂角刺一二斤為灰，蒸久曬研為末。食上濃煎大黃湯調一錢匕，服。一旬鬢髮再生，肌膚悅潤，愈，眼目倍常明。得此方後卻入山，不知所之，又鐵砧以煅金銀，雖百十年不朽，以捶皂莢，則一夕碎破。
　　《衍義》曰：皂莢，其子炒，春去赤皮、仁。將骨浸軟，煮熟，以糖漬之，可食。主宣導五臟風熱壅。其莢不蚛肥者，微炙，為末一兩，入生白礬末半兩，膩粉半兩。風涎潮塞氣不通，溫水調一二錢。但過咽關，須吐涎。凡用白礬者，分隔下涎也。又暑中濕熱時，或久雨，合蒼朮服，辟溫疫邪濕氣。
　　訶梨勒
　　味苦，溫，無毒。主冷氣，心腹脹滿，下食。生交、愛州。
　　《圖經》曰：訶梨勒，生交、愛州，今嶺南皆有，而廣州最盛。株似木梡，花白。子似梔子，青黃色，皮肉相著。七月、八月實熟時採，六路者佳。《嶺南異物志》云：廣州法性寺佛殿前有四五十株，子極小而味不澀，皆是六路。每歲州貢，只以此寺者。寺有古井，木根蘸水，水味不苦#8。每子熟時，有佳客至，則院僧煎湯以延之。其法用新摘訶子五枚，甘草一寸，皆碎破，汲木下井水同煎，色若新茶。今其寺謂之乾明，舊木猶有六七株。古井亦在。南梅風俗尚貴此湯，然煎之不必盡如昔時之法也。劉禹錫《傳信方》云：予曾苦赤白下，諸藥服遍久不差，轉為白膿。令狐將軍傳此法：用訶梨勒三枚上好者，兩枚炮取皮，一枚生取皮，同末之，以沸漿水一兩合服之，淡水亦得。若空水痢，加一錢匕甘草末；若微有膿血加二匕；若血多加三匕，皆效。
　　《藥性論》云：訶梨勒，使，亦可單用，味苦、甘。能通利津液，主破胸膈結氣，止水道，黑髭髮。
　　《日華子》云：消痰下氣，除煩治水，調中，止瀉痢，霍亂，賁豚腎氣，肺氣喘急，消食開胃，腸風瀉血，崩中帶下，五膈氣，懷孕未足月人漏胎，及胎動欲生，腸悶氣喘。并患痢人後分急痛，并產後陰痛，和蠟燒熏及熱煎湯熏，通手後洗。
　　禹錫云：按蕭炳云：苦、酸。下宿物，止腸澼久泄，赤白痢。波斯舶上來者，六路，黑色，肉厚者良。
　　雷公云：凡使，勿用毗梨勒、□梨勒、榔精勒、雜路勒，若訶梨勒文只有六路。或多或少，并是雜路勒，毗路勒個個毗，雜路勒皆圓路，文或八路至十三路，號曰榔精勒，多澀，不入用。凡修事，先於酒內浸，然後蒸一伏時。其訶梨勒、以刀削路，細剉，焙乾用之。
　　《經驗方》：治嗽氣，嗽久者亦主之。生訶梨一枚，含之咽汁。差後口爽，不知食味，卻煎檳榔湯一碗服之，立便有味。此知連州銀坑官成密#9方。
　　《外臺秘要》：治一切風痰，風霍亂，食不消，大便澀。訶梨三枚，搗取皮。和酒頓服，三五度良。
　　《廣濟方》：治嘔逆不能食。訶梨勒皮二兩，去核，熬為末，一蜜和丸梧桐子大。一空心服二十丸，日二服。
　　《孫真人方》：治常患氣。訶梨三枚，濕紙裹煨，紙乾即剝去核，細嚼。以生乳一升，下之，日三服。
　　《衍義》曰：訶梨勒，氣虛人亦宜。緩緩煨熱，少服。此物雖澀腸，而又泄氣，蓋其味苦澀。
　　柳花
　　味苦，寒，無毒。主風水黃疸，面熱黑，痂疥惡瘡，金瘡。一名柳絮。葉，主馬疥痂瘡。取煎煮以洗馬疥，立愈。又療心腹內血，止痛。實，主潰癰，逐膿血。子汁，療渴。生琅邪川澤。
　　陶隱居云：柳，即今水楊柳也。花熟，隨風狀如飛雪。陳元方以為譬，當用其未開時。子亦隨花飛，正應水漬汁爾。柳花亦宜貼灸瘡。皮、葉療漆瘡。
　　禹錫云：按《藥性論》云：苦柳花，使。主止血，治濕痺，四肢孿急，膝痛。
　　《日華子》曰：葉治天行熱病，丁瘡，傳尸骨蒸勞，湯火瘡，毒入腹熱悶，服金石藥人發大熱悶，并下水氣。煎膏，續筋骨，長肉止痛。牙痛煎含，枝煎汁可消食也。
　　《外臺秘要》：治黃疸。柳枝以水一斗，煮取濃汁半升，服令盡。
　　《衍義》曰：柳華，《經》曰味苦，即是初生有黃蕊者也。及其華乾，絮方出，又謂之柳絮。收之，貼灸瘡及為茵褥。絮之下連小黑子，因風而起，得水濕處便生，如地丁之類，多不因種植，於人家庭院中自然生出，蓋亦如柳絮兼子而飛。陳藏器之說是。然古人以絮為花，陶隱居亦曰：花隨風，狀如飛雪。誤矣。《經》中有實及子汁，諸家不解，今人亦不見用。注：釋氏謂柳為尼俱律陀木，其子極細，如人妄因極小，妄果至大，是知小黑子得因風而起。
　　楝實
　　味苦，寒，有小毒。主溫疾傷寒，大熱煩狂，殺三蟲，疥瘍，利小便水道。一名金鈴子，俗呼為苦楝。根，微寒。療蛔蟲，利大腸。生荊山山谷。
　　《圖經》曰：楝實，即金鈴子也。生荊山山谷，今處處有之，以蜀川者為佳。木高丈餘，葉密如槐而長。三四月開花，紅紫色，芬香滿庭間。實如彈丸，生青熟黃，十二月採實。其根採無時。
　　陶隱居云：處處有。俗人五月五日皆取葉佩之，云辟惡。其根以苦酒摩塗疥，甚良。煮汁作糜食之，去蛔蟲。
　　《唐本》注云：此有兩種：有雄有雌，雄者根赤，無子，有毒，服之多使人吐，不能止，時有至死者；雌者根白，有子，微毒。用當取雌者。
　　禹錫云：按《藥性論》云：楝實，亦可單用。主人中大熱狂，失心躁悶，作湯浴，不入湯服。
　　《日華子》云：楝皮，苦，微毒。治游風熱毒，風疹惡瘡疥癩，小便#10壯熱，并煎湯浸洗。服食須是生子者#11。雌樹皮一兩，可入五十粒糯米煎煮，殺毒，瀉多以冷粥止，不瀉以熱蔥粥發。無子雄樹，吐瀉殺人。
　　雷公云：凡釆得後曬乾，酒拌浸令濕，蒸，待上皮軟，剝去皮，取肉去核。勿單用。其核碎捶，用漿水煮一伏時了。如用使肉，即不使核，使核即不使肉。又花落子，謂之石茱萸。
　　《外臺秘要》：治長蟲。楝實，淳苦酒中漬宿，以綿裹，塞穀道中三寸許，日易之。
　　《經驗方》：小兒穀蟲，定疼痛。抵聖散：以苦楝二兩，白蕪荑半兩，為末，水一盞，末一錢，煎取二分，放冷，待發時服之。又方：治臟毒下血。以苦楝子炒令黃，為末蜜丸。米飲下十丸至二十丸，甚妙。又方：治丈夫臟氣傷，膀胱連小腸等氣。金鈴子一百個，溫湯浸過去皮，巴豆二百個捶微破，麵二升，同於銅鍋內炒，金鈴子赤熟為度，放冷取出，去核為末。每服三錢，非時熱酒、醋湯調服并得，其麵、巴豆不用也。
　　椿木
　　葉味苦，有毒。主洗瘡疥，風疽。水煮藥汁用之。皮，主甘□。
　　樗木
　　根、葉，尤良。
　　《圖經》曰：椿木、樗木，舊并不載所出州土，今南北皆有之。二木形榦大抵相類，但椿木實而葉香可啖，樗木疏而氣臭，膳夫亦能熬去其氣。北人呼樗為山椿，江東人呼為鬼目，葉脫處有痕，如樗蒲子又如眼目，故得此名。其木最為無用，《莊子》所謂吾有大木，人謂之樗，其大本擁腫，不中繩墨，小枝曲拳，不中規矩。立於途，匠者不顧是也。并採無時。
　　《唐本》注云：二樹形相似，樗木疏、椿木實為別也。
　　陳藏器云：樗木，味苦，有小毒。皮主赤白久痢，口鼻中疳蟲，去疥□，主鬼疰傳尸，蠱毒下血。根皮去鬼氣，取一握細切，以童兒小便二升，豉一合，宿浸，絞取汁，溫#12一沸。三五日一度服。葉似椿，北人呼為山椿，江東人呼為虎目。葉脫處有痕，如白樗，散木也。唐本先附。
　　禹錫云：按《藥性論》云：樗白皮，使，味苦，微熱，無毒。能治赤白痢，腸滑，痔疾，瀉血不住。
　　蕭炳云：樗皮，主疳痢，得地榆同療之，根皮尤良，俗呼為虎眼樹。《本經》椿木，殊不相似。
　　《日華子》云：樗皮，溫，無毒。止瀉及腸風，能縮小便。入藥蜜炙用。
　　雷公云：椿木根，凡使根，不近西頭者上。及不用莖、葉，只用根，釆出拌生蔥蒸半日，出生蔥，細剉，用袋盛挂屋南畔，陰乾用。偏利溺澀也。
　　《肘後方》：治小兒頭生白禿，髮不生出。椿、楸、桃葉心取汁，傅之，大效。
　　《經驗方》：治臟毒赤白痢。香椿淨洗刷#13，剝取皮，日乾，為末。飲下一錢，立效。
　　《楊氏產乳方》：療疳痢困重。樗白皮搗麵拌作小顆子。日曬少時，又拌，凡三過，水煮至熟，加盥、醋、酒亦得，頻服，多少量兒大小。
　　《衍義》曰：椿木葉，椿、樗皆臭。但一種有花結子，一種無花不實。世以無花不實，木身大，其榦端直者為椿。椿用木葉。其有花而莢，木身小，榦多迂嬌#14者為樗。樗用根、葉、莢。故日未見椿上有莢者，惟樗木上有。又有樗雞，故知古人命名曰不言椿雞，而言樗雞者，以顯有雞者為樗，無雞者為椿，其義甚明。用椿木葉，樗木根、葉、莢者，宜依此推窮。
　　郁李人
　　味酸，平，無毒。主大腹水腫，面目四肢浮腫，利小便水道。根，主齒齦腫，齲丘禹切齒，堅齒，去白蟲。一名爵李，一名車下李，一名棣。生高山川谷及丘陵上。五月、六月採根。
　　《圖經》曰：郁李人，《本經》不載所出州土，但云生高山川谷及丘陵上，今處處有之。木高五六尺，枝條、花、葉皆若李，惟子小若櫻桃，赤色而味甘酸，核隨子熟。六月採根并實，取核中仁用。陸機《草木疏》云：棠棣，即郁李也。一名雀梅，亦日車下李。所在山中皆有。其花或白或赤，六月中成實如李子，可食。今近京人家園圃植一種，枝莖作長條，花極繁密而多葉，亦謂之郁李，不堪入藥用。
　　《藥性論》云：郁李人，臣，味苦、辛。能治腸中結氣，關格不通。根治齒痛，宣結氣，破結聚。
　　陶隱居云：山野處處有。子熟赤色，亦可啖之。
　　《日華子》云：郁李人。通治五臟，膀胱急痛，宣腰胯冷膿，消宿食，下氣。又云：根，涼，無毒。治小兒熱發，作湯浴，風蚛牙，濃煎含之。
　　雷公云：凡採得，先湯浸，卻削上尖、去皮令爭，用生蜜浸一宿，漉出陰乾，研如膏用。
　　韋宙《獨行方》：療腳氣浮腫，心腹滿，大小便不通，氣急喘息者。以郁李人十二個，搗碎，水研取汁，薏苡人搗碎如粟米，取三合，以汁煮米作粥。空腹食之，佳。
　　《必效方》：療癖。取車下李人，微湯退去皮及并人者，與乾麵相拌，搗之為餅。如猶乾和淡水，如常搜麵作餅，大小一如病人掌。為二餅，微炙使黃，切#15令至熟。空腹食一枚，當快利。如不利，更食一枚，或飲熱粥汁，以利為度。若至午後痢不止，即以醋飯止之。利後當虛。病未盡者，量力一二日更進一服，以病盡為限。小兒亦以意量之，不得食酪及牛、馬肉等。無不效。
　　《食療》云：氣結者，酒服人四十九粒，更瀉尤良。又破癖氣，能下四肢水。
　　《外臺秘要》：張文仲治齲齒。以郁李根白皮，水煮濃汁含之。冷即易，吐出蟲。
　　《楊氏產乳方》：療身體腫滿水氣急，臥不得。郁李人一大合搗為末，和麥麵搜作餅子與吃，入口即大便通，利氣，便差。
　　《衍義》曰：郁李人，其子如御李子，至紅熟堪啖，微澀。其人，湯去皮，研極爛，入生龍腦，點赤目。陝西甚多。根煎湯，渫風蚛牙。
　　莽草
　　味辛，苦，溫，有毒。主風頭癰腫，乳癰疝瘕，除結氣疥瘙。殺蟲魚。療喉痺不通，乳難。頭風癢，可用沐，勿令入眼。一名葞，一名春草。生上谷山谷及冤句。五月採葉，陰乾。
　　《圖經》曰：莽草，亦曰□草。出上谷及冤句，今南中州郡及蜀川皆有之。木若石南而葉稀，無花實。五月、七月採葉，陰乾。一說藤生，繞木石間中古方治風毒痺厥諸酒，皆用□草。今醫家取其葉煎湯，熱含少頃間吐之，以治牙齒風蚛甚效。此木也，而《爾雅˙釋草》云：葞，春草。釋曰：藥草，莽草也。郭璞云：一名芒，芒、□，音近故爾。然謂之草者，乃蔓生者是也。
　　《藥性論》云：□草，臣。能治氣#16疽，疝氣腫墜凝血，治瘰癧，除濕風，不入湯服。主頭瘡白禿，殺蟲。與白斂、赤小豆為末，雞子白調如糊，貼#17毒腫，乾即更易上。
　　陶隱居云：今東間處處皆有，葉青新烈者良。人用搗以和米，內水中，魚吞即死浮出，人取食之無妨。莽草字亦作□字，今俗乎為□草也。□，音罔。
　　《日華子》云；治皮膚麻痺，并濃煎湯淋。風蚛牙痛，喉痺，亦濃煎汁含後淨漱口，良。
　　雷公云：凡使，釆得後便取葉細剉，又，生甘草、水蓼二味并細剉，用生稀絹袋盛毒木葉，於甑中，上甘草、水蓼同蒸一日，去諸藥二件，取出曬乾用之。勿用尖有孿生者。
　　《聖惠方》：治牙齒蚛孔，疼痛及有蟲。用□草為末，綿裹內蚛孔中，或於痛處咬之，低頭吐津勿咽之，疼痛便定。又方：治療癰發腫堅結成核。□草一兩為末，雞子白和傅於帛上，貼之，日二易之，差。
　　《肘後方》：治癰瘡未潰。□草末，雞子白塗紙厚貼上，燥復易，得痛良。又風齒疼，頰腫。用五兩，水一斗煮取五升，熱含漱吐之，一日盡。
　　《周禮》：前氏掌除蠹物，以□草熏之則死。
　　《衍義》曰：莽草，今人呼為□草。濃煎湯，淋渫皮膚麻痺。《本經》一名春草。諸家皆謂為草，今居木部，《圖經》亦然。今世所用者，皆木葉也。如石南，枝、梗乾則縐，揉之，其嗅如椒。《爾雅˙釋草》云：葞，春草。釋曰：今莽草也。與《本經》合，今當具言之。石南條中，陶隱居注云：似□草，凌冬不凋。誠木無疑。
　　黃藥根
　　味苦，平，無毒。主諸惡腫瘡瘻，喉痺，蛇犬咬毒。取根研服之，亦含亦塗。藤生，高三四尺，根及莖似小桑，生嶺南。
　　《圖經》曰：黃藥根，生嶺南，今夔、峽#18州郡及#19明、越、秦、隴州山中亦有之，以忠、萬州者為勝。藤生，高三四尺，根及莖似小桑，十月採根。秦州出者謂之紅藥子，葉似蕎麥，枝梗赤色，七月開白花，其根初採濕時紅赤色，暴乾即黃。開州興元府又產一種藥子，大抵與黃#20藥相類。主五臟邪氣，治肺壓熱，除煩躁，亦入馬藥用。春採根，暴乾。
　　《經驗方》：治咯血。黃藥、漢防己各一兩，為末。每服一錢匕，水一盞，小麥二十粒同煎，食後溫服。
　　《簡要濟眾》：治鼻衄不止。黃藥子為末。每服二錢匕，煎薄荷湯下。良久，以新汲水調麵末二匙頭服之。又方：傅瘡藥。黃藥子四兩為末，以冷水調傅瘡上，乾即旋傅之。
　　《衍義》曰：黃藥，亦治馬心肺#21熱，有功。
　　檞若
　　味甘、苦，平，無毒。主痔，止血，療血痢，止渴。取脈炙用之。皮，味苦。水煎濃汁，除蠱及瘻，俗用甚效。
　　《圖經》曰：檞若，《本經》不載所出州土，今處處山林多有之。木高丈餘，若即葉也，與櫟相類，亦有斗，但小不中用耳。不拘時採。其葉并皮用。葛洪洗諸敗爛瘡、乳瘡，并用此皮。
　　禹錫云：按《藥性論》云：斛皮亦可單用。主治惡瘡，煎湯洗之良。
　　《日華子》云：檞皮，味澀。能吐瘰癧，澀五臟。
　　《聖惠方》：治冷淋，小腸不利，莖中急痛。用斛葉搗末，每服三錢，水一盞，蔥白七寸，煎六分，去滓，食前溫服。又方：治螻蛄咬。用斛葉燒灰細研，以泔別浸斛葉，取洗瘡拭之，內少許灰於瘡中，立效。
　　《簡要濟眾方》：治吐血。斛葉不拘多少搗末，每服二錢，水一盞，煎取五七分，和滓服。
　　《子母秘錄》：治小兒及大人赤白痢。新斛皮一斤，去黑皮，細切，以水一斗，煎取五升，去滓，更煎如膏，和酒服，立差。
　　《衍義》曰：檞若，亦有斗，但不及櫟木，雖堅而不堪充材。葉微炙，炒槐花減拼葉之半，同為末，米飲調服，治初得腸風及血痔，熱多者尤佳。為炭，但不及櫟木。
　　桐葉
　　味苦，寒，無毒。主惡蝕瘡著陰。皮，主五痔，殺三蟲，療賁豚氣病。花#22，主傅豬瘡。飼豬，肥大三倍。生桐柏山谷。
　　《衍義》曰：桐葉，《經》紛注不指定是何桐，致難執用。今具四種桐，各有始嘹，條其狀列於後：一種白桐，可斫琴者，葉三校，二開白花，亦不結子。
　　《藥性論》云：皮能治五淋，沐髮，去頭風，生髮。一種荏桐，早春先開紅花，狀如鼓子花成筒子，子或作桐油。
　　《日華子》云：桐油，冷，微毒。一種梧桐，四月開淡黃小花，一如棗花。枝頭出絲，墮地成油，沾漬衣履。五六月給桐子。今人收炒作果，動風氣。此是《月令》清明之日，桐始華者。一種岡桐，無花，不可作琴，體重。
　　無食子
　　味苦，溫，無毒。主赤白痢，腸滑，生肌肉。出西戎。一名沒石子。
　　《唐本》注云：生沙磧閒。樹似檉。
　　今注：一名沒石子也。出波斯國。主小兒疳□，能黑髭髮，治陰瘡，陰汗。亂中和氣。唐本先附。
　　禹錫云：按《藥性論》云：無食子，使。治大人、小兒大腹冷，滑痢不禁。
　　《海藥》云：謹按徐表《南荊記》云：波斯國，大小如藥子。味溫、平，無毒。主腸虛冷痢，益血生精，烏髭髮，和氣安神，治陰毒痿。燒灰用。張仲景使治陰汗，取燒灰，先以微溫湯浴了，即以帛微裛後傅灰囊上，甚良。波斯每食以代果，番胡呼為沒食子，今人呼墨食子。轉謬矣。
　　雷公云：墨石子，凡用勿令犯銅、鐵，并被火驚者。顆小、文細，上無杴#23米者妙。用漿水於砂盆中，或硬青石上研令盡，卻焙乾研了用，勿搗，能為烏犀色。
　　《官氣方》：治小兒久痢不效。沒石子二個切，熬令黃色，研作餛飩食之。
　　《衍義》曰：無食子，今人合他藥染髭。
　　雷丸
　　味苦、鹹，寒、微寒，有小毒。主殺三蟲，逐毒氣，胃中熱。利丈夫，不利女子。作摩膏，除小兒百病，逐邪氣惡風汗出，除皮中熱結積蠱毒，白蟲、寸白自出不止。久服令陰痿。一名雷矢，一名雷實。赤者殺人。生石城山谷及漢中土中。八月採根，暴乾。荔實、厚朴為之使，惡葛根。
　　《藥性論》云：雷丸，君，惡蓄根，味苦，有小毒。能逐風。芫花為使。主癲癇狂走，殺蛔蟲。
　　陶隱居云：今出#24建平、宜都間。累累相連如丸。《本經》云利丈夫，《別錄》云久服陰痿，於#25事相反也。
　　《唐本》注云：雷丸，竹之苓也。無有苗蔓，皆零無相連者。今出房州、金州。
　　禹錫云：按范子云：雷矢出漢中，色白者善。
　　吳氏云：雷丸，神農：苦。黃帝、岐伯、桐君：甘，有毒。扁鵲：甘，無毒。季氏：大寒。
　　雷公云：凡使，用甘草水浸一宿了，銅刀刮上黑皮，破作四五片。又用甘草湯浸一宿後蒸，從巳至未，出，日乾。卻以酒拌，如前從巳至未蒸，日乾用。
　　《經驗前方》：下寸白蟲。雷丸一味，水浸軟去皮切，焙乾為末。每有病者，五更初，先食炙肉少許，便以一錢匕藥，稀粥調半錢服之，服時須六衙及上半月日，蟲乃下。
　　胡椒
　　味辛，大溫，無毒。主下氣溫中去痰，除臟腑中風冷。生西戎。形如鼠李子，調食用之，味甚辛辣。
　　禹錫云：按《日華子》云：調五臟，止霍亂，心腹冷痛，壯腎氣，及主冷痢，殺一切魚、肉、鱉、蕈毒。
　　《海藥》云：謹按徐表《南州記》：生南海諸國。去胃口氣虛冷，宿食不消，霍亂氣逆，心腹卒痛，冷氣上衝。和氣，不宜多服，損肺。一云向陰者澄茄，向陽者胡椒也。
　　雷公云：凡使，只用內無皺殼者，用力大。漢椒使殼，胡椒使子。每修事，即於石糟中碾碎成粉。
　　《食療》云：治五臟風冷，冷氣心腹痛，吐清水，酒服之佳。亦宜湯服。若冷氣，吞三七枚。
　　《衍義》曰：去胃中寒痰，吐水，食已即止，甚驗。過劑則走氣。大腸寒滑亦用，須各以他藥佐之。
　　蘇方木
　　味甘、鹹，平，無毒。主破血。產後血脹悶欲死者，水煮，苦酒煮五兩，取濃汁服之效。
　　《唐本》注云：此木用染色者。出南海、崑崙來，交州、愛州亦有。樹似菴羅，葉若榆葉而無澀，抽條長丈許，花黃，子生青熟黑。
　　陳藏器云：蘇方，寒。主霍亂嘔逆，及人常嘔吐，用水煎服之。破血當以酒煮為良。唐本先附。
　　雷公云：凡使，去上粗皮并節子。若有中心文橫如紫角者，號曰木中尊色，其效倍常百等。須細判了重篩，拌細條梅枝蒸，從巳至申出，陰乾用。
　　《肘後方》：治血運。蘇方三兩細剉，水五升，煮取二升，分再服，差。若無蘇方，取緋衣煮汁服亦得。
　　《海藥》云：謹按徐表《南海記》：生海畔。葉似降，木若女楨。味平，無毒。主虛勞血癖氣壅滯，產後惡露不安怯起，衝心腹中攪痛，及經絡不通，男女中風，口噤不語。宜此法，細研乳頭香，細末方寸匕，酒煎蘇方，去滓，調服，立吐惡物，差。
　　白楊樹皮
　　味苦，無毒。主毒風腳氣腫，四肢緩弱不隨，毒氣游易在皮膚中，痰癖等，酒漬服之。取葉圓大，蒂小，無風自動者。
　　《圖經》曰：白楊，舊不載所出州土，今處處有之，北土尤多，人種於墟墓間。株大葉圓如梨，皮白，木似楊，故名白楊。採其皮無時。
　　《衍義》曰：白楊，陝西甚多，永、耀間居人修蓋，多此木也。然易生根，斫木時碎札入土即生根，故易以繁植，非止墟墓間，於人家舍前後及夾道，往往植之，土地所宜爾。風纔至，葉如大雨聲，葉梗故如是。又謂無風自動，則無此事。
　　桄榔子
　　味苦，平，無毒。主宿血。其木似栟櫚堅硬。斫其內有麵，大者至數斛，食之不饑。其皮堪作綆。生嶺南山谷。今附。
　　《圖經》曰：桄榔，生嶺南山谷，今二廣州郡皆有之，人家亦植於庭除間。其木似栟櫚而堅硬，斫其間有麵，大者至數石，食之不饑。其皮至柔，皮#26韌可以作綆。其子作穗生木端，不拘時月採之。
　　《海藥》：謹按《嶺表錄》云：生廣南山谷。樹身、皮、葉與蕃棗、檳榔等小異。然葉下有髮如粗馬尾，廣人用織巾子。木皮內有麵，食之極有補益，虛羸乏損，腰腳無力，久服輕身辟穀。錄異》云：桄榔蓋以此也。
　　櫸樹皮
　　大寒。主時行頭痛，熱結在腸胃。
　　《唐本》注云：此樹所在皆有，多生溪澗水側。葉似樗而狹長。樹大者連抱，高數仞，皮極粗厚。殊不似檀。俗人取煮汁，以療水及斷痢，取小#27葉挼貼火爛瘡，有效。
　　《衍義》曰：櫸木皮，今人呼為櫸柳。然葉似柳非柳，謂槐非槐。木最大者，高五六十尺，合二三人抱。湖南、北甚多，然亦下材也，不堪為器用。嫩皮，取以緣栲栳與箕唇。
　　釣樟根皮
　　主金瘡止血。
　　陶隱居云：出桂陽、邵陵諸處，亦呼作鳥樟，方家少用，而俗人多識此。刮根皮屑以療金瘡，斷血易合，甚驗。
　　《唐本》注云：釣樟，生梆州山谷。樹高丈餘。葉似楠音南葉而尖長，背有赤毛，若楠枇杷葉。八月、九月採根皮，日乾也。
　　千金藤
　　主一切血毒諸氣，霍亂中惡，天行虛勞瘧瘴，痰嗽不利，癰腫，蛇犬毒，藥石發，癲癇，悉主之。生北地者，根大如指，色黑似漆；生南土者，黃赤如細辛。今附。
　　陳藏器云：有數種，南北名模不同，大略主痰相似，或是皆近於藤。生北地者，根大如指，色似漆；生南土者，黃赤如細辛。南北所用若取的稱，未知孰是？其中有草，今并入木部，草部亦重載也。
　　南燭枝葉
　　味苦，平，無毒。止泄除睡，強筋益氣力。久服輕身長年，令人不饑，變白去老。取莖、葉搗碎漬汁，浸粳米九浸、九蒸、九暴，米粒緊小正黑如堅珠，袋盛之可適遠方。日進一合，不饑，益顏色，堅筋骨，能行。取汁炊飯名烏飯，亦名烏草，亦名牛筋。言食之健如牛筋也。色赤名文燭。生高山，經冬不凋。今附。
　　《圖經》曰：南燭，《本經》不載所出州土，云生高山，今惟江東州郡有之。株高三五尺。葉類苦楝而小，陵冬不凋。冬生紅子作穗。人家多植庭除間，俗謂之南天燭。不拘時採其枝、葉用。亦謂之南燭草木。其種是木而似草，故號為之。
　　禹錫云：按《日華子》云：黑飯草，益腸胃。搗汁浸蒸，曬乾服。又名南燭也。
　　無患子皮
　　有小毒。主浣垢，去面，喉痺，內喉中，立開。又主飛尸。子中人，燒令香，辟惡氣，其子如漆珠。生南#28谷大樹。一名噤婁，一名桓。今附。
　　《日華子》云：無患子皮，平。
　　《纂文》：無患，木名也。實可以去垢，核黑如瑿。問櫨木曰：無患何也？答曰：昔有神巫曰無患，此木能作#29符，劾百鬼，則以此木為棒殺之。世人相傳，以此木為眾鬼所惡，競取為器，用以厭鬼，故號無患也。
　　《衍義》曰：無患子，今釋子取以為念珠，出佛經。惟取紫紅色小者佳。今入藥絕少，西洛亦有之。
　　梓白皮
　　味苦，寒，無毒。主熱，去三蟲，療目中疾。葉，搗傅豬瘡，飼豬，肥大三倍。生河內山谷。
　　陶隱居云：此即梓樹之皮。梓亦有三種，當用拌素不腐者。葉療手腳火爛瘡。桐葉及此以肥堵之法未見，應在商丘子《養豬經》中。
　　《日華子》云：煎湯洗小兒壯熱，一切瘡疥，皮膚瘙癢。梓樹皮有數般，惟楸梓佳，餘即不堪用。
　　《圖經》曰：梓白皮，生河內山谷，今近道皆有之。木似桐而葉小，花紫。《爾雅》曰：椅，梓。郭璞注云：即楸#30也。《詩˙鄘風》云：椅、桐、梓、漆。陸機云：梓者，楸#31之疏理，白色而生子者為梓，梓實桐皮曰椅，大同而小異也。又一種鼠梓，一名楰，亦楸之屬也。
　　圖經衍義本草卷之二十四　竟
　　#1三：原作『二』，據晦明軒本改。
　　#2仲：原作『中』，據晦明軒本改。
　　#3腫：晦明軒本作『蠱』。
　　#4出：晦明軒本作『消』。
　　#5椿：晦明軒本作『春』。下同。
　　#6沐頭長髮：原作『沐髮長頭』，據晦明軒本改。
　　#7昏：原作『措』，據晦明軒本改。
　　#8苦：晦明軒本作『鹹』。
　　#9密：原作『蜜』，據晦明軒本改。
　　#10便：晦明軒本作『兒』。
　　#11者：原脫，據晦明軒本補。
　　#12溫：晦明軒本作『煎』。
　　#13刷：原作『別』，據晦明軒本改。
　　#14矯：晦明軒本作『矮』。
　　#15切：晦明軒本作『勿』。
　　#16氣：晦明軒本作『風』。
　　#17貼：原作『叶』，據晦明軒本改。
　　#18峽：原脫，據晦明軒本補。
　　#19及：原作『義』，據晦明軒本改。
　　#20黃：原脫，據晦明軒本補。
　　#21肺：原作『腳』，據晦明軒本改。
　　#22花：原作『梧杞』二字，據晦明軒本改。
　　#23杴：晦明軒本作『楸』。
　　#24出：原作『亦』，據晦明軒本改。
　　#25於：原脫，據晦明軒本補。
　　#26皮：晦明軒本作『堅』。
　　#27小：晦明軒本作『嫩』。
　　#28南：晦明軒本作『山』。
　　#29作：原作『似』，據晦明軒本改。
　　#30楸：原作『椒』，據晦明軒本改。
　　#31楸：原作『椒』，據晦明軒本改。
　　圖經衍義本草卷之二十五
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　木部下品
　　橡實
　　味苦，微溫，無毒。主下痢，厚腸胃，肥健人。其殼為散煮汁服，亦主痢，并堪染用。一名杼斗。檞、櫟皆有斗，以櫟為勝。所在山谷中皆有。
　　《圖經》曰：橡實，櫟木子也。《本經》不載所出州土，云所在山谷皆有，今亦然。木高二三丈。三四月開黃花，八九月結實。其實為皂斗，檞、櫟皆有斗，而以櫟為勝。不拘時採。其皮并實用。《爾雅》云：櫟，其實捄#1。釋曰：櫟，似樗之木也。捄，盛實之房也。其實橡也，有捄匯自裹。《詩˙秦曇云：山有苞櫟。陸機云：秦人謂柞櫟為櫟。又《唐風》云：集於苞栩。陸機云：今柞櫟也。徐州人謂櫟為杼，或謂之栩。今京洛及河內謂櫟亦為杼。五方通語也。然則，柞櫟也，杼也，栩也，皆橡櫟之通名也。
　　《日華子》云：櫟樹皮，平，無毒。治水痢，消瘰癧，除惡瘡。橡斗子，澀腸止瀉。煮食，可止饑，御歉歲。殼，止腸風，崩中帶下，冷熱瀉痢，并染鬚髮。入藥并搗，炒焦用。
　　雷公云：凡使，去粗皮一重，取橡實蒸，從巳至末出，剉作五片用之。
　　孫真人《枕中素#2》云：橡實子非果非穀而最益人，服食未能斷穀，啖之尤佳。無氣而受氣，無味而受味，消食止痢，令人強健不極。
　　《衍義》曰：橡實，櫟木子也。葉如栗葉，在處有。但堅而不堪充材，亦木之性也。山中以椿人為糧，然澀腸。木善為炭，他木皆不及。其殼堪染皂。若曾經雨水者，其色淡，不若不經雨水者。檞亦有殼但少，而不及櫟木所實者。
　　益智子
　　味辛，溫，無毒。主遺精虛漏，小便餘澀，益氣安神，補不足，安三焦，調諸氣。夜多小便者，取二十四枚碎，入鹽同煎服，有奇驗。按《山海經》云：生崑崙國。
　　《圖經》曰：益智子，生崑崙國，今嶺南州郡往往有之。葉似蘘荷，長丈餘。其根傍生小枝，高七八寸，無葉，花萼作穗生其上，如棗許大。皮白，中人黑，人細者佳。含之攝涎唾。採無時。盧循為廣州刺史，遺劉裕益智粽，裕答以續命湯，是此也。
　　禹錫云：按陳藏器云：止嘔噦。
　　《廣志》云：葉似蘘荷，長丈餘。其根上有小枝，高八九尺，無葉萼。子叢生，大如棗。中瓣黑，皮白，核小者名益智。含之攝涎穢。出交趾。
　　顧微《廣州記》云：益智，葉如蘘荷，莖如竹箭，子從心出，一枝有十子，子肉白滑。四破去之，或外皮，蜜煮為粽，味辛。
　　鼠李
　　主寒熱，瘰癧瘡。皮，味苦，微寒，無毒。主除身皮熱毒。一名牛李，一名鼠梓，一名椑音卑。生田野，採無時。
　　《圖經》曰：鼠李，即烏巢子也。《本經》不載所出州土，但云生田野，今蜀川多有之。枝、葉如李。子實若五味子，色黳黑，其汁紫色，味甘、苦，實熟時採，日乾。九蒸，酒漬服，能下血。其皮採無時。一名牛李。
　　《唐本》注云：此藥一名趙李，一名皂李，一名烏槎。樹皮主諸瘡，寒熱毒痺。子主牛馬六畜瘡中蟲，或生搗傅之，或和脂塗，皆效。
　　《食療》云：微寒。主腹脹滿。其根有毒，煮濃汁含之治□齒。并疳蟲蝕人脊骨者，可煮濃汁灌之良。其肉，主脹滿穀脹，和麵作餅子，空心食之，少時當瀉。其煮根汁，亦空心服一盞，治脊骨疳。
　　椰子皮
　　味苦，平，無毒。止血，療鼻衄，吐逆霍亂，煮汁服之。殼中肉，益氣去風。漿，服#3之主消渴，塗頭益髮令黑。生安南。樹如棕櫚，子殼可為器。《交州記》曰：椰子中有漿，飲之得醉。
　　《海藥》云：謹按《交州記》云：生南海，狀若海棕。實名椰子，大如碗許大，外有粗皮，如大腹子、豆蔻之類。內有漿似酒，飲之不醉。主消渴，吐血，水腫，去風熱。雲南者亦好。武侯#4討雲南時，并令將士剪除椰樹，不令小邦有此異物。多食動氣也。
　　《衍義》曰：椰子，開之有汁如乳，極甘香，自別是一種氣味。中又有一塊瓤，形如瓜蔞，上有細壠起，亦白色，但微虛。紋若婦人裙褶，其味亦如其汁。又，著殼一重白肉，剮取之，皆可與瓤、糖煎為果汁，色如白酒，其味如瓤，然謂之酒者，好事者當日強名之。取其殼為酒器，如酒中有毒則酒沸起。今人皆漆其裏，則全失用椰子之意。
　　紫荊木
　　味苦，平，無毒。主破宿血，下五淋，濃煮服之。今人多於庭院間種者，花艷可愛。
　　《圖經》曰：紫荊，舊不著所生州郡，今處處有之，人多於庭院間種植。木似黃荊，葉小無椏，花豔紫可愛。或云田氏之荊也。至秋子熟，如小珠，名紫珠。江東林澤間尤多。
　　禹錫云：謹按陳藏器云：紫珠，寒。主解諸毒物，癰疽喉痺，飛尸蠱毒，腫瘻，蛇虺、蟲、蠶、狂犬等毒，并煮汁服。亦煮汁洗瘡腫，除血長膚。一名紫荊。樹似黃荊，葉小無椏，非田氏之荊也。至秋子熟，正紫，圓如小珠。生江東，林澤間有之。
　　《日華子》云：紫荊木，通小腸。皮、梗同用。花功用亦同。
　　南藤
　　味辛，溫，無毒。主風血，補衰老，起陽，強腰腳，除痺，變白，逐冷氣，排風邪。亦煮汁服，亦浸酒。冬月用之。生依南樹，故號南藤，莖如馬鞭有節，紫褐色。一名丁公藤。生南山山谷。
　　《圖經》日：南藤即丁公藤也。生南山山谷，今出泉州、榮州。生依南木，故名南藤。苗如馬鞭有節，紫褐色，葉如杏葉而尖。採無時。此下又有千金藤云：生北地者根如指，色黑似漆。生南土者，黃赤如細辛。又有榼藤子，生廣南山林間。木如通草藤，三年方熟，紫黑色。一名象豆。醫家稀用，故附於其類。
　　《南史》：解叔謙，雁門人。母有疾，夜於庭中稽顙祈告，聞空中云：得丁公藤治即差。訪醫及本草皆無。至宜都山中，見一翁伐木，云是丁公藤，療風。乃拜泣求得之及漬酒法。受畢，失翁所在。母疾遂愈。
　　杉木
　　微溫，無毒。主療漆瘡。
　　《圖經》曰：杉木，舊不載所出州土，今南中深山中多有之。木類松而勁直，葉附枝生，若刺針。《爾雅》云：柀煔。郭璞注云：煔似松，生江南。可以為船及棺材，作柱埋之不腐也。又人家常用作桶板，甚耐水。醫師取其節煮汁，浸捋腳氣，殊效。
　　唐˙柳柳州纂《救三死方》云：元和十二年二月得腳氣，夜半痞絕，脅有塊，大如石，且死，因大寒不知人三日，家人號哭。榮陽鄭洵美傳杉木湯，服半食頃大下，三下氣通塊散。取前件杉木節一大升，橘葉切一大升，此地無葉，可以皮代之，大腹檳榔七枚，合子碎之，童子小便三大升，共煮取一大升半，分兩服。若一服得快利，即停後服。已前三死，真死矣。會有教者，皆得不死。恐他人不幸有類余病，故傳焉。又杉菌，出宜州，生積年杉木上，若菌狀。云：味苦，性微溫。主心脾氣疼及暴心痛。採無時。
　　陶隱居云：削作柿煮，以洗漆瘡。無不即差。又有鼠查，生去地高尺餘許，煮以洗漆多差。又有漆姑，葉細細，多生石邊。亦療漆瘡。其雞子及蟹，并是舊方。
　　《唐本》注云：杉材木，水煮汁，浸捋腳氣腫滿。服之療心腹脹痛，去惡氣。其鼠查、漆婦#5有別功，列出下品。
　　禹錫云：按《日華子》云：味辛。治風毒，賁豚，霍亂，止氣。并煎湯服并淋洗，須是油杉及臭者良。
　　《衍義》曰：杉榦端直，如松不凋，但葉闊成枝。廬山有萬於杉寺，此杉也。作屑煮汁，浸洗腳氣腫滿。
　　接骨木
　　味苦、甘，平，無毒。主折傷，續筋骨，除風癢，齲齒，可作浴湯。一名蒴藋。
　　《唐本》注云：葉如陸英，花亦相似。但作樹高一二丈許，木輕虛無心。斫枝插便生，人家亦種之。一名木蒴藋。所在皆有之。唐本先附。
　　禹錫云：按陳藏器云：接骨木，有小毒。根皮主痰飲，下水腫及痰瘧。煮服之，當利下及吐，不可多服。葉主瘧。小兒服三葉，大人服七葉，并生搗絞汁服，得吐為度。《本經》云：無毒，誤也。
　　《產書》云：治產後心悶，手腳煩熱，氣力欲絕，血運連心頭硬，及寒熱不禁。接骨木破之如算子一握，以水一升，煎取半升，分溫兩服。或小便數，惡血不止，服之即差。此木煮之三遍，其力一般。此是起死人方。
　　木鱉子
　　味甘，溫，無毒。主折傷，消結腫惡瘡，生肌，止腰痛，除粉刺□，婦人乳癰，肛門腫痛。藤生，葉有五花，狀如薯蕷，葉青色面光，花黃。
　　其子似枯樓而極大，生青，熟紅，肉上有刺。其核似鱉，故以為名。出朗州及南中。七八月採之。
　　《圖經》曰：木鱉子，出朗州及南中，今湖、嶺諸州及杭、越、全、岳州亦有之。春生苗，作蔓，葉有五花，狀#6如山芋，青色面光。四月生黃花，六月結實，似栝樓而極大，生青，熟紅，肉上有刺。其核似鱉，故以為名。每一實，其核三四十枚，八月、九月採。嶺南人取嫩實及苗葉作茹蒸食之。
　　禹錫云：按《日華子》云：醋摩消腫毒。
　　《孫用和方》：治痔，以木鱉子三枚，去皮杵碎，砂盆內研如泥，以百沸湯一大碗，以上入盆器內，坐上薰之至通，手即洗，一日不過二三次。
　　《衍義》曰：木鱉子，蔓生，歲一枯。葉如蒲桃，實如大栝樓，熟則紅黃色，微有刺，不能刺人。今荊南之南皆有之。九月、十月熟，實中之子曰木鱉子。但根不死，春旋生苗，其子一頭尖者為雄。凡植時，須雌雄相合，麻縷纏定；及其生也，則去其雄者，方結實。
　　釣藤
　　微寒，無毒。主小兒寒熱，十二驚癇。
　　《圖經》曰：釣藤，《本草》不載所出州土，蘇恭云：出梁州，今亦興元府有之。葉細莖長，節間有刺若釣鉤。三月採。字或作吊。葛洪治小兒方多用之。其赤湯治卒得痛，用吊藤、甘草炙各二分，水五合，煮取二合。服如小棗大，日五夜三。大良。又《廣濟》及《崔氏方》療小兒驚癇諸湯飲，皆用吊藤皮。
　　《藥性論》云：釣藤，臣，味甘，平。能主小兒驚啼，瘈瘲熱擁。
　　《日華子》云：治客忤胎風。
　　陶隱居云：出建平。亦作釣藤字。惟療小兒，不入餘方。
　　《唐本》注云：出梁州。細#7長，莖間有刺，若釣鉤者是。
　　《衍義》曰：釣藤，中空，二《經》不言之。長八九尺，或一二丈者。湖南、北，江南、江西山中皆有。小人有以穴隙間致酒甕中盜取酒，以氣吸之，酒既出，涓涓不斷。專治小兒驚熱。
　　棕櫚子
　　平，無毒。澀腸，止瀉痢腸風，崩中帶下及養血。皮，平，無毒。止鼻洪吐血，破癥，治崩中帶下，腸風赤白痢，入藥燒灰用，不可絕過。
　　《衍義》曰：棕櫚木，今人旋為器。皮燒為黑灰，治婦人血露及吐血，仍佐之他藥。每歲剮取棕皮，不爾束死。花如魚子，渫熟，淹為果。
　　雷公云：治崩中帶下。
　　《圖經》曰：棕櫚，亦曰栟櫚。出嶺南及西川，江南亦有之。木高一二丈，傍無枝條。葉大而圓，歧生枝端。有皮相重，被於四傍，每皮一匝為一節。二旬一採，轉復生上。六七月生黃白花。八九月結實，作房如魚子，黑色。九月、十月採其皮木用。《山海經》曰：石脆一作翠之山，其木多棕是也。
　　芫花
　　味辛、苦，溫、微溫，有小毒。主咳逆上氣，喉鳴喘，咽腫，短氣，蠱毒，鬼瘧，疝瘕，癰腫，殺蟲魚，消胸中痰水，喜音戲唾，水腫，五水在五臟皮膚，及腰痛下寒毒肉毒。久服令人虛。一名去水，一名毒魚，一名杜芫。其根名蜀桑根，療疥瘡。可用毒魚。生淮源川谷。三月三日採花，陰乾。決明為之使，反甘草。
　　《圖經》曰：芫花，生淮源川谷，今在處有之。宿根舊枝莖紫，長一二尺。根入土深三五寸，白色，似榆根。春生苗、葉，小而尖，似楊柳枝葉。二月開紫花，頗似紫刑而作穗，又似藤花而細。三月三日採，陰乾。其花須未成蕊，蒂細小，未生葉時收之。葉生花落，即不堪用。《吳晉本草》云：芫花一名敗葉#8，一名兒草，一名黃大戟。二月生青葉，加厚則黑。葉有紫、赤、白者。三月實落盡，葉乃生是也。而今絳州出者花黃，謂之黃芫花。漢˙太倉公淳于意治臨淄女子薄吾蟯瘕，為病腹大，上膚黃粗，循之戚戚然，意飲以芫花一撮，即出蟯可數升，病遂愈。蟯音饒。
　　陶隱居云：近道處處有，用之微熬，不可近眼。
　　《藥性論》云：芫花，使，有大毒。能治心腹脹滿，去水氣，利五臟，寒痰涕唾如膠者，主通利血脈，治惡瘡，風痺濕，一切毒風，四肢攣急，不能行步，能#9瀉水腫脹滿。
　　《日華子》云：療嗽，瘴瘧。所在有，小樹子在陂澗傍，三月中盛花，淺紫色。
　　張仲景方：治太陽中風，吐下嘔逆者，可攻，十棗湯主之。芫花熬、甘遂、大戟三物等分，停各篩末。取大棗十枚，水一升半，煮取八#10合，去滓，納諸藥。強人一錢匕，羸人半錢匕，溫服之。不下，明旦更加半匕，下後糜粥自養，病懸飲者亦主之。
　　《經驗方》：治痔瘻有頭方：用芫花入土根不限多少，以淨水洗卻，入木臼搗，用少許水絞取汁，於銀、銅器內慢火煎成膏，將絲線於膏內度過繫痔，繫時微痛，候心躁落時，以紙拈子入膏藥於竅內，永除根本，未落，不得使水。
　　《三國志》云：魏初平中，有青牛先生常服芫花，年如五六十，人或親識之，謂其已百餘歲矣。
　　枳椇音止矩
　　味甘，平，無毒。主頭風，小腹拘急。一名木蜜。其木皮，溫，無毒。主五痔，和五臟。以木為屋，屋中酒則味薄，此亦奇物。
　　《圖經》曰：陸機云：枸，枝枸也。木似白楊，所在山中皆有，枝枸不直，啖之甘美如飴。八九月熟，謂之木蜜。本從南方來。能敗酒。若以為屋柱，則一屋之酒皆薄。
　　《唐本》注云：其樹徑尺，木名白石，葉如桑柘，其木作房，子似珊瑚，核在其端，又如癩漢指頭。
　　禹錫云：按《蜀本》云：字或單#11作枸音矩，云木名，出蜀，近酒能薄酒味，江南人呼謂之木蜜也。
　　紫真檀
　　味鹹，微寒。主惡毒，風毒。
　　陶隱居云：俗人摩以塗風毒諸腫，亦效。然不及青木香。又主金瘡止血，亦療淋用之。
　　《唐本》注云：此物出崑崙盤四國也。雖不生中華，人間遍有之也。
　　陳藏器云：檀樹如檀。出海南。本功外，心腹痛，霍亂，中惡，鬼氣，殺蟲。
　　禹錫云：謹按《日華子》云：紫真檀無毒。
　　《千金方》：治一切腫。用紫檀碎，大醋和傅腫上。
　　《梅師方》：治金瘡止血。急刮紫真檀末，傅之。
　　烏臼木
　　根皮味苦，微溫，有毒。主暴水，癥結積聚。生山南平澤。
　　《唐本》注云：樹高數仞，葉似梨、杏。花黃白。子黑色。
　　陳藏器《本草》云：烏臼葉好染皂。子多取壓為油，塗頭令黑變白，為燈極明。服一合，令人下痢，去陰下水。唐本先附。
　　禹錫云：按《日華子》云：烏臼根皮，涼。治頭風，通大小便。以慢火炙令脂汁盡，黃乾後用。
　　《斗門方》：治大便不通。用烏臼木方停一寸來，劈破，以水煎取小半盞，服之立通。不用多服。其功神聖，兼能取水。
　　鹽麩子
　　味酸，微寒，無毒。除痰飲瘴瘧，喉中熱結喉痺，止渴，解酒毒黃疸，飛尸蠱毒，天行寒熱，痰嗽，變白，生毛髮。取子乾搗為末食之，嶺南人將以防瘴。樹白皮，主破血，止血，蠱毒，血痢，殺蛔蟲。并煎服之。根白皮，主酒疸#12。搗碎，米泔浸一宿，平旦空腹溫服一二升。葉如椿，生吳、蜀山谷。子秋熟為穗，粒如小豆。上有鹽似雪，食之酸鹹止渴。一名叛奴鹽。
　　陳藏器云：蜀人謂之酸桶。《博物志》云：酸桶，七月出穗，蜀人謂之主音，穗上有鹽著，可為羹，亦謂之酢桶矣，吳人謂之烏鹽也。
　　禹錫云：按陳藏器云：子主頭風白屑效。
　　《日華子》云：鹽麩葉上球子，治中蠱毒，毒藥，消酒毒。根用并同。
　　楠材
　　微溫。主霍亂吐下不止。
　　陶隱居云：削作柿煮服之，卒急，無他藥，用此。
　　禹錫云：按《日華子》云：味辛，熱，微毒。治轉筋。
　　《衍義》曰：楠材，今江南等路造船場，皆此木也。緣木性堅而善居水。久則多中空，為白蟻所穴。
　　柘木
　　味甘，溫，無毒。主補虛損。取白皮及東行根白皮，煮汁釀酒，主風虛耳聾，勞損虛羸瘦，腰腎冷，夢與人交接泄精者。取汁服之，無刺者良。主婦人崩中血結，及主瘧疾，兼堪染黃。
　　木槿
　　平，無毒。止腸風瀉血，又主痢後熱渴，作飲服之，令人得睡，入藥炒用。取汁度絲使得易絡。花，涼，無毒。治腸風瀉血并赤白痢，炒用。作湯代茶吃，治風。
　　《衍義》曰：木槿，如小葵，花淡紅色，五葉成一花，朝開暮斂。花與枝兩用。湖南、北人家多種植為籬障。餘如《經》。
　　石南
　　味辛、苦，平，有毒。主養腎氣，內傷陰衰，利筋骨皮毛，療腳弱，五臟邪氣，除熱。女子不可久服，令思男。實，殺蠱毒，破積聚，逐風痺。一名鬼目。生華陰山谷。二月、四月採葉，八月採實，陰乾。五加皮為之使。
　　《圖經》曰：石南，生華陰山谷，今南北皆有之。生於石上，株極有高大者。江湖間出者，葉如枇杷葉，有小刺，凌冬不凋。春生白花成簇。秋結細紅實。關隴間出者，葉似莽草，青黃色，背有紫點，雨多則併生，長及二三寸。根橫細，紫色。無花實，葉至茂密。南北人多移以植庭宇間，陰翳可愛，不透日氣。入藥以關中葉細者良。二月、四月採葉，四月採實，陰乾。
　　禹錫按：《蜀本》云：終南斜谷近石處甚饒。今市人多以瓦韋為石韋，以石韋為石南，不可不審之。
　　《藥性論》云：石南，臣。主除熱，惡小薊，無毒。能添腎氣，治軟腳，煩悶痛，殺蟲，能逐諸風，雖能養腎，又令人陰痿。
　　《衍義》曰：石南，葉狀如枇杷葉之小者，但背無毛，光而不皺。正二月間開花。冬有二葉為花苞，苞既開，中有十五餘花，大小如椿花，甚細碎。每一苞約彈許大，成一球。一花六葉，一朵有七八球，淡白綠色，葉末微淡赤色。花既開，蕊滿花，但見蕊，不見花。花才罷，去年綠葉盡脫落，漸生新葉。治腎衰腳弱最相宜。但京洛、河北、河東、山東頗少，人以此故
　　木天蓼
　　味辛，溫，有小毒。主癥結積聚，風勞虛冷。生山谷中。
　　《圖經》曰：木天蓼，木高二三丈。三月、四月開花，似柘花。五月採子，子作球形似茼，其球子可藏，作果啖之。亦治諸冷氣。蘇恭云作藤蔓生者，自是藤天蓼也。又有一#14種小天蓼，生天目山、四明山，木如梔子，冬不凋。然則，天蓼有三種，雖其狀不同，而療體甚相似也。
　　《唐本》注云：作藤蔓，葉似柘，花白，子如棗許，無定形，中瓤似茄子，味辛，啖之以當薑、蓼。其苗藤，切，以酒浸服，或以釀酒，去風冷癥癖，大效。所在皆有，今出安州、申州。
　　陳藏器《本草》云：木天蓼，今時所用出鳳州。樹高如冬青，不凋。出深山。人云多服損壽，以其逐風損氣故也。不當以藤天蓼為主，既云木蓼，豈更藤生？自有藤蓼爾。唐本先附。
　　禹錫云：按《藥性論》云：天蓼子，使，味苦、辛，微熱，無毒。能治中賊風，口面喎斜，主冷痃癖氣塊，女子虛勞。
　　黃環
　　味苦，平，有毒。主蠱毒鬼疰鬼魅，邪氣在臟中，除咳逆寒熱。一名凌泉，一名大就。生蜀郡山谷。三月採根，陰乾。鳶尾為之使，惡茯苓、防己。
　　陶隱居云：似防己，亦作車輻理解。《蜀都賦》云青珠黃環者，或云是大戟花，定非也。用甚稀，市人尠有識者。
　　《唐本》注云：此物，襄陽、巴西人謂之就葛。作藤生，根亦葛類，所云似防己，作車輻解者近之。人取葛#15，誤得食之，吐痢不止，用土漿解乃差，此真黃環也。餘處亦稀，惟襄陽大有。《本經》用根。今云大戟花非也。其子作角生，似皂角。花、實與葛同時矣。今園庭種之，大者莖徑六七寸，所在有之。謂其子名狼跋子。今太常科劍南來者#16，乃雞屎葛根，非。
　　禹錫云：按《藥性論》云：黃環，使，惡乾薑，大寒，有小毒。治上氣急，寒熱及百邪。
　　溲音溲疏
　　味辛、苦，寒、微寒，無毒。主身皮膚中熱，除邪氣，止遺溺，通利水道，除胃中熱，下氣。可作浴湯。一名巨骨。生熊耳川谷及田野故丘墟地。四月採。漏蘆為之使。
　　陶隱居云：李云，溲疏一名楊櫨，一名牡荊，一名空疏。皮白中空，時時有節。子似枸杞子，冬月熟，色赤，味甘、苦。末代乃無識者。此實真也。非人籬援之楊櫨也。李當之此說，於論牡荊，乃不為大乖，而濫引溲疏，恐斯誤矣。又云：溲疏與空疏亦不同。掘#17耳疑應作熊耳。熊耳，山名，都無掘耳之號。
　　《唐本》注云：溲疏，形似空疏，樹高丈許，白皮。其子八九月熟，色赤，似枸杞子，味苦，必兩兩相并，與空疏不同。空疏一名楊櫨子，為莢，不似溲疏。
　　今注：溲疏、枸杞，雖則相似，然枸杞無刺，溲疏有刺，此#18為別爾。
　　禹錫云：按《藥性論》云：溲疏，使。
　　小天蓼
　　味甘，溫，無毒。主一切風虛羸冷，手足疼痺，無論老幼輕重，浸酒及煮汁服之。十許日，覺皮膚間風出如蟲行。生天目山、四明山。樹如梔子，冬不凋，野獸食之。更有木天蓼，出山南大樹。今市人貨之云：久服促壽，當是其逐風損氣故也。《本經》有木天蓼，即是此也。蘇注云：藤生，子辛。與木又異，應是復有藤天蓼。江淮南山間，有木天蓼。作藤著樹，葉如梨，花而薄，子如棗，辛、甘。大主風血羸痺，腰腳疼冷。取皮釀酒即是蘇引為天蓼注者。夫如是，則有三天蓼，俱能逐風，其中優劣，小者最為勝。今附。
　　《圖經》日：文具見木天蓼條下。
　　小蘖
　　味苦，大寒，無毒。主口瘡疳□，殺諸蟲，去心腹中熱氣。一名山石榴。
　　《唐本》注云：其樹枝、葉與石榴無異，但花異，子細黑圓如牛李子耳。生山石間，所在皆有，襄陽峴山東者為良。陶於蘖木附見二種，其一是此。陶云皮黃，其樹乃皮白。今太常所貯乃葉多刺者，名白刺蘖，非小蘖也。
　　今注#19：陳藏器《本草》云：凡是蘖木皆皮黃。今既不黃，而自然非蘖。小蘖如石榴，皮黃，子赤如枸杞子，兩頭尖，人剉枝以染黃。若云子黑而圓，恐是別物，非小蘖也。唐本先附。
　　莢蒾音迷
　　味甘、苦，平，無毒。主三蟲，下氣消穀。
　　《唐本》注云：葉似木槿及似榆，作小樹，其子如溲疏，兩兩相并，四四相對，而色赤味甘。煮樹枝汁和作粥，甚美，以飼小兒殺蛔蟲。不入方用。陸機《草木疏》名擊蒾，一名羿先。蓋檀、榆之類也。所在山谷有之。
　　今注：陳藏器《本草》云：莢蒾，主六畜瘡中蛆，煮汁作粥灌之，蛆立出。皮堪為索。生北土山林間。唐本先附。
　　楓柳皮楓音風
　　味辛，大熱，有毒。主風，齲齒痛。出原州。
　　《唐本》注云：葉似槐，莖赤根黃。子六月熟，綠色而細。剝取莖皮用之。唐本先附。
　　陳藏器云：性澀。止水痢。蘇云下水腫，腫非澀藥所治有殊，蘇為誤矣。
　　赤爪木
　　味苦，寒，無毒。主痢，風頭身癢。生平陸，所在皆有。實味酸，冷，無毒。汁服，主水痢，沐頭及洗身上瘡癢。一名羊捄，一名鼠查。
　　《唐本》注云：小樹生，高五六尺。葉似香葇，子似虎掌，爪大如小林梢#20，赤色。出山南申、安、隨等州。唐本先附。
　　樺木皮
　　味苦，平，無毒。主諸黃疸，濃煮汁飲之良。堪為燭者，木似山桃，取脂燒辟鬼。今附。
　　《衍義》曰：樺木皮，燒為黑灰，合他藥治乍#21風毒。及取皮上有紫黑花勻者，裹鞍、弓、鐙。
　　榼藤子
　　味澀、甘，平，無毒。主蠱毒，五痔，喉痺及小兒脫肛，血痢，并燒灰服。瀉血宜服一枚，以刀剜內瓤，熬研為散。空腹熱酒調二錢，不過三服必效。又宜入澡豆末，除□，其殼用貯丹藥，經載不壞。按《廣州記》云：生廣南山林間，樹如通草藤也。三年方始#22熟，紫黑色。一名象豆。今附。
　　禹錫云：按《日華子》云：治飛屍，入藥炙用。
　　榧實上音匪
　　味甘，無毒。主五痔，去三蟲蠱毒，鬼疰。生永昌。
　　陶隱居云：今出東陽諸郡，食其子，療寸白蟲。
　　《衍義》曰：榧實，大如橄欖，殼色紫褐而脂#23，其中子有一重粗黑衣，其仁黃白色，服久漸甘美。五痔人常如果食之，愈。過多則滑腸。
　　欒荊
　　味辛、苦，溫，有小毒。主大風，頭面手足諸風，癲癇狂痙，濕痺寒冷疼痛。俗方大用之，而本草不載，亦無別名。但有欒花，功用又別，非此花也。
　　《唐本》注云：按其莖、葉都似石南，乾亦反卷，經冬不死，葉上有細黑點者，真也，今雍州所用者是。而洛州乃用石荊當之，非也。唐本先附。
　　禹錫云：按《藥性論》云：欒荊子，君，惡石膏，味甘、辛，微熱，無毒。能治四肢不遂，主通血脈，明目，益精光。決明為使。
　　扶栘木皮
　　味苦，平，有小毒。去風血，腳氣疼痺，踠損瘀血，痛不可忍。取白皮火炙，酒浸服之，和五木皮煮作湯，捋腳氣疼腫，殺瘃陟生切蟲風瘙。燒作灰置酒中，令味正，經時不敗。生江南山谷。樹大十數圍，無風葉動華反而後合。《詩》云：棠棣之華偏其反。而鄭注云：棠棣，栘也，亦名栘楊。崔豹云：栘楊，圓葉弱蒂，微風大搖。新補，見陳藏器。
　　藥實根
　　味辛，溫，無毒。主邪氣，諸痺疼酸，續絕傷，補骨髓。一名連木。生蜀郡山谷。採無時。
　　《唐本》注云：此藥子也，當今盛用，胡#24名那綻，出通州、渝州。《本經》用根。恐誤載根字。子，味辛，平，無毒。主破血，止痢，消腫，除蠱疰蛇毒。崗子#25生，葉似杏，花紅白色，子肉味酸甘，用其核仁。
　　欒華
　　味苦，寒，無毒。主目痛淚出，傷眦，消目腫。生漢中川谷。五月採。決明為之使。
　　《唐本》注云：此樹，葉似木僅而薄細，花黃似槐而小長大。子殼似酸漿，其中有實如熟豌豆，圓黑堅硬，堪為數珠者。五月、六月花可收，南人取合黃連作煎，療目赤火#26，大效。花以染黃色，甚鮮好。
　　蔓椒
　　味苦，溫，無毒。主風寒濕痺，歷節疼，除四肢厥氣，膝痛。一名豕椒，一名豬椒，一名彘椒，一名狗椒。生雲中川谷及丘冢間。採莖、根，煮釀酒。
　　陶隱居云：山野處處有，俗呼為樛，似椒黨，小不香爾。一名稀椒。可以蒸病出汗也。
　　感藤
　　味甘，平，無毒。調中益氣，主五臟，通血氣，解諸熱，止渴，除煩悶，治腎釣氣。如木防己。生江南山谷。如雞卵大，斫藤斷，吹氣出一頭，其汁甘美如蜜。葉生研，傅蛇#27咬瘡。一名甘藤。甘、感聲近，又名甜藤也。新補，見陳藏器、日華子。
　　赤檉木
　　無毒。主剝驢馬血入肉毒。取以火炙用熨之。亦可煮汁浸之。其木中脂，一名檉乳，入合質汗用之。生河西沙地。皮赤色，葉細。今附。
　　禹錫云：按《爾雅疏》云：檉，一名河柳。郭云：今河傍赤莖小楊。陸機云：生水傍，皮正赤如絳，一名雨師。枝、葉似松。
　　《日華子》云：赤檉木，溫。
　　突#28厥白
　　味苦。主金瘡，生肉止痛；補腰續筋。出突厥國，色白如灰，乃云石灰，共諸藥合成之。夷人以合金瘡，中國用之。
　　今注：醫家見用經效者，潞州出焉。其根黃白色，狀似茯苓而虛軟。苗高三四尺，春夏葉如薄荷。花似牽牛而紫，上有白棱。二月、八月採根，暴乾。今附。
　　賣子木
　　味甘、微鹹，平，無毒。主折傷血內溜，續絕，補骨髓，止痛，安胎。生山谷中。
　　《圖經》曰：賣子木，《本經》不載所出州土，注云出劍南、邛州，今惟渠州有之。每歲出#30貢，謂之賣子木。
　　婆羅得
　　味辛，溫，無毒。主冷氣塊，溫中，補腰腎，破痃癖，可染髭髮令黑。樹如柳，子如萆音卑麻。生西國。今附。
　　《海藥》云：謹按徐氏云：生西海波斯國。似中華柳樹也，方家多用。
　　甘露藤
　　味甘，溫，無毒。主風、血氣諸病。久服調中溫補，令人肥健，好顏色，止消渴，潤五臟，除腹內諸冷。生嶺南。藤蔓如箸，一名肥藤，人服之得肥也。新補。見陳藏器、《日華子》。
　　大空
　　味辛、苦，平，有小毒。主三蟲，殺蟣虱。生山谷中。取根皮作末，油和塗，蟣虱皆死。
　　《唐本》注云：根皮赤。葉似楮，小圓厚。作小樹，抽條高六七尺。出襄州山谷，所在亦有，秦隴人名為獨空。唐本先附。
　　椿莢
　　主大便下血。今近道處處有之。夏中生莢，樗之有花者無莢，有莢者無花，常生臭樗上，未見椿上有莢者。然世俗不辨椿、樗之異，故俗中名為椿莢，其實樗莢耳。
　　《衍義》曰：椿木葉，椿、樗皆臭。但一種有花結子，一種無花不實。世以無花不實，木身大，其榦端直者為椿。椿用木葉。其有花而莢，木身小，榦多迂矮者為樗。樗用根、葉、莢。故日未見椿上有莢者，惟樗木上有。又有樗雞，故知古人命名曰不言椿雞，而言樗雞者，以顯有雞者為樗，無雞者為椿，其義甚明。用椿木葉，樗木根、葉，莢者，宜依此推窮。
　　水楊葉
　　嫩枝，味苦，平，無毒。主久痢赤白，搗和水絞取汁，服一升，日二，大效。
　　今注：水楊葉，圓闊而赤，枝條短硬，多生水岸傍。樹與楊柳相似，既生水岸，故名水楊。唐本先附。
　　楊櫨木
　　味苦，寒，有毒。主疽瘻惡瘡，水煮葉汁洗瘡，立差。生籬垣間。一名空疏。所在皆有。唐本先附。
　　欓子
　　味辛辣如椒。主游蠱，飛尸著喉口者，刺破以子揩之令血出，當下涎沫。煮汁服之，去暴冷腹痛，食不消，殺腥物。木高大，莖有刺。新補。見陳藏器。
　　柞木皮
　　味苦，平，無毒。治黃疸病，皮燒末，服方寸匕。生南方，葉細，今之作梳者是。新補。見陳藏器、《日華子》。
　　黃櫨
　　味苦，寒，無毒。除煩熱，解酒疸目黃，煮服之。亦洗湯火、漆瘡及赤眼。堪染黃色。生商洛山谷，葉圓木黃，川界甚有之。新補。見陳藏器、《日華子》。
　　柯樹皮
　　味辛，平，有小毒。主大腹水病。取白皮作煎，令可圓如梧桐子大。平旦三圓，須臾又一圓。一名木奴。南人用作大船者也。
　　《海藥》云：謹按《廣志》云：生廣南山谷。《臨海志》云：是木奴樹，主乳#31氣，採皮以水煮，去滓復煉，候凝結丸得為度。每朝空心飲下三圓，浮氣、水腫并從小便出。故波斯家用為船舫也。
　　敗扇
　　主蚊子。新造屋柱下四隅埋之，蚊永不入，燒為末和粉粉身上，主汗，彌敗者佳。
　　罌子桐子
　　有大毒。壓為油，毒鼠主死，摩疥癬蟲瘡毒腫。一名虎子桐，似梧桐，生山中。
　　石荊
　　欒荊注蘇云：用當欒荊，非也。按石荊似荊而小。生水傍，作灰汁沐頭生髮。《廣濟方》云：一名水荊。主長髮是也。
　　木黎蘆
　　漏蘆注陶云：漏蘆一名鹿驪。生南山，人用苗，北人用根。功在本經。木梨蘆有毒，非漏蘆，樹生如茱萸，樹高三尺，有毒。殺蟲，山人以瘡疥用之。
　　圖經衍義本草卷之二十五　竟
　　#1捄：晦明軒本作『梂』。
　　#2素：晦明軒本作『記』。
　　#3服：原作『水』，據晦明軒本改。
　　#4侯：原作『俠』，據晦明軒本改。
　　#5婦：晦明軒本作『姑』。
　　#6狀：原作『葉』，據晦明軒本改。
　　#7細：晦明軒本『細』上有『葉』字。
　　#8葉：晦明軒本作『華』。
　　#9能：原作『治』，據晦明軒本改。
　　#10八：原作『大』，據晦明軒本改。
　　#11單：原作『車』，據晦明軒本改。
　　#12疸：原作『瘴』，據晦明軒本改。
　　#13煮：原『煮』上衍『主』字，據晦明軒本刪。
　　#14一：原作『三』，據晦明軒本改。
　　#15葛：晦明軒本『葛』下有『根』字。
　　#16者：原脫，據晦明軒本補。
　　#17掘：原脫，據晦明軒本補。
　　#18此：原『此』上衍『枸』字，據晦明軒本刪。
　　#19注：原作『按』，據晦明軒本改。
　　#20梢：晦明軒本作『擒』。
　　#21乍：晦明軒本作『肺』。
　　#22始：原作『如』，據晦明軒本改。
　　#23脂：晦明軒本作『脆』。
　　#24胡：原作『調』，據晦明軒本改。
　　#25崗子：晦明軒本作『樹』。
　　#26火：晦明軒本作『爛』。
　　#27蛇：晦明軒本『蛇』下有『蟲』字。
　　#28突：原作『哭』，據晦明軒本改。
　　#29痛：晦明軒本作『血』。
　　#30出：晦明軒本作『土』。
　　#31乳：晦明軒本作『浮』。
　　圖經衍義本草卷之二十六
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　人部
　　髮髲音被
　　味苦，溫、小寒，無毒。主五癃關格不通，利小便水道，療小兒癇，大人痓，仍自還神化。合雞子黃煎之，消為水，療小兒驚熱。
　　陶隱居云：李云是童男髮。神化之事，未見別方。今俗中嫗母，為小兒作雞子煎用髮雜熬，良久得汁與小兒服，去痰熱，治百病。而用髮皆取其父梳頭亂者爾。不知此髮髲，審是何物？且髲字書記所無，或作蒜音，人今呼斑髮為蒜髮，書家亦呼亂髮為鬈，恐髲即舜音也。童男之理，未或全明。
　　《唐本》注云：此髮髲根也，年久者用之神效。即髮字誤矣。既有亂髮及頭垢，則闕髲明矣。又頭垢功劣於髮髲，猶去病用陳久者梳及船茹、敗天翁、蒲席皆此例。甄立言作，亦髮也，字書無髲字，但有髮鬈。鬈，髮美貌，作丘權音，有聲無質，則髲為真者也。
　　禹錫云：按《蜀本》云：《本經》云仍自還神化。李云神化之事，未見別方。按《異苑》云：人髮變為鱔魚。神化之異，應此者也。
　　《日華子》云：髮，溫。止血悶血運，金瘡傷風，血痢，入藥燒灰，勿令絕過。煎膏，長肉消瘀血也。
　　陳藏器云：生人髮挂果樹上，烏鳥不敢來食其實。又人逃走，取此#1髮於緯車上卻轉之，則迷亂不知所適矣。
　　《衍義》曰：髮髲與亂髮，自是兩等。髮髲味苦，即陳舊經年歲者。如橘皮皆橘也，而取其陳者。狼毒、麻黃、吳茱萸、半夏、枳實之類，皆須陳者，謂之六陳，入藥更良。敗蒲亦然，此用髮之義耳。今人又謂之頭髮。其亂髮條中，自無用髲之義，此二義甚明，亦不必如此過謂搜索。
　　亂髮
　　微溫。主咳嗽，五淋，大小便不通，小兒驚癇，止血。鼻衄，燒之吹內立已。
　　陶隱居云：此常人頭髮爾，與髮髲療體相似。
　　《唐本》注云：亂髮灰，療轉胞，小便不通，赤白痢，哽噎，鼻衄，癰腫，狐尿刺，尸疰，丁腫，骨疽雜瘡。
　　禹錫云：按《藥性論》云：亂髮，使，味苦。能消瘀血，關格不通，利水道。
　　《外臺秘要》：治霍亂煩躁。燒亂髮如雞子大，鹽湯三升和服之，不吐再服。
　　《經驗方》：孩子熱瘡。亂髮一團梨許大，雞子黃煮熟，二物相和，於銚子內炭火上熬，初甚乾，少頃髮焦，遂有液出，旋取置一瓷盞中，以液盡為度。取此液傅熱瘡上，即以苦參粉粉之。
　　《梅師方》：治鼻衄出血，眩冒欲死。燒亂髮細研，水服方寸匕，須#2更吹鼻中，瘥。
　　《簡要濟眾方》：治小兒重舌欲死。以亂髮灰細研，以半錢傅舌下。日不住用之。
　　蘇學士云：亂髮、露蜂房、蛇蛻皮各燒灰存性，每味取一錢匕，酒調服。治瘡口久不合神驗。
　　老唐云：收自己亂髮，洗淨，乾，每一兩入椒五十粒，泥封固，入爐大火一煅如黑糟，細研。酒服一錢匕，髭髮長黑。
　　《衍義》：文具髮髲條下。
　　人乳汁
　　主補五臟，令人肥白悅澤。
　　陶隱居云：張蒼常服人乳，故年百歲餘，肥白如瓠。
　　《唐本》注云：《別錄》云：首生男乳，療目赤痛多淚，解馬肝牛肉毒，合豉濃汁服之神效。又取和雀屎，去目赤胬肉。
　　《日華子》云：人乳，冷。益氣，治瘦悴，悅皮膚，潤毛髮，點眼止淚。并療赤目，使之明潤也。
　　《衍義》曰：人乳汁，治目之功多，何也？人心生血，肝藏血，肝受血則能視。蓋水入於經，則其血乃成。又曰：上則為乳汁，下則為月水，故知乳汁則血也。用以點目，豈有不相宜者。血為陰，故其性冷。臟寒人，如乳#3餅酪之類，不可多食。雖曰牛、羊乳，然亦不出乎陰陽造化爾。西戎更以駝、馬乳#4為酥酪。老人患口瘡不能食，飲人熱乳，甚良。
　　《聖惠方》：治卒中風不語，舌根強硬。陳醬五合，三年者妙，人乳汁五合，二件相和研，以生布絞取汁。不計時候，少少與服，良久當語。
　　《金匱方》：啖蛇#5牛肉殺人，何以知之，啖蛇#6，毛髮向後順者是也。食之欲死，飲人乳汁一升立可#7。
　　頭垢
　　主淋閉不通。
　　陶隱居云：術云：頭垢浮針，以肥膩故爾。今當用悅澤人者，其垢可丸。又主噎，亦治勞復。
　　禹錫云：按《藥性論》云：頭垢治噎。酸漿水煎膏，用之立愈。
　　《日華子》云：溫。治中蠱毒及蕈毒，米飲或酒化下，并得以吐為度。
　　《外臺秘要》：傷寒病，欲令不勞復。頭垢燒，水丸如梧桐子大，飲服一丸。
　　《千金方》：治百邪鬼魅。水服頭垢一小豆大。
　　故膩頭巾
　　無毒。天行勞復，渴，浸取汁，暖服一升。又方：主食自死鳥獸肝中毒。取故頭巾垢一錢匕，熱湯中烊服之。三年頭□，主卒心痛，沸湯取汁飲，以頭□於閑處，碗覆之，同時開愈。頭□即縛髻帛也。
　　人牙齒
　　平。除勞治瘧，蠱毒氣。入藥燒用。齒垽，溫。和黑虱研塗，出箭頭并惡刺，破癰腫。
　　葛稚川：治乳癰。取人牙齒燒灰細研，酥調貼癰上。
　　李世績：治箭頭不出及惡刺，以齒垽和鶴#8虱研傅之。
　　人屎
　　寒。主療時行大熱狂走，解諸毒，宜用絕乾者搗末。沸湯沃服之。東向圊廁溺坑中青泥，療喉痺，消癰腫，若已有膿即潰。
　　陶隱居云：交廣俚人，用焦銅為箭鏃射人，傷皮便死，惟飲屎汁即差。而射豬、狗不死，以其食糞故也。時行大熱，飲屎汁亦差。今近城寺別塞空罌口，內糞倉中，久年得汁，甚黑而苦，名為黃龍湯，治溫病垂死皆差。
　　《唐本》注云：人屎，主諸毒，卒惡熱黃悶欲死者。新者最效，須與水和服之。其乾者燒之烟絕，水漬飲汁，名破棺湯。主傷寒熱毒，水漬飲彌善。破丁腫開，以新者封之，一日根爛。
　　禹錫云：按《日華子》云：糞清，冷。臘月截淡竹，去青皮，浸滲取汁。治天行熱狂、熱疾、中毒、并惡瘡、蕈毒，取汁服。浸皂角、甘蔗，治天行熱疾。
　　《外臺秘要》：治骨蒸熱，非其人莫浪傳。取屎乾者，燒令外黑，內水中澄清，每旦服一小升，薄色#9小便服一小升，以差為度。既常服，新作大坑，燒二升，夜以水三升漬之，稍稍減服。小便用童子者。
　　《斗門方》：治熱病及時疾，心躁狂亂奔走，狀似癲癇，言語不定，久不得汗，及時疾不知人事者。以人中黃不以多少，入大罐內，以泥固濟，大火煅半日，去火，候冷取出，於地上以盆蓋之，又半日許，細研如麵。新汲水調下三錢。或未退再作，差。
　　《姚氏方》：毒箭有三種：交廣夷俚用焦銅作箭鏃。嶺北諸處以蛇毒螫物汁，著筒中漬箭鏃。此二種纔傷皮，便鬨膿沸爛而死。若中之，便飲屎汁，并以傅之亦可療#10，惟此最妙。又一種用射菵以塗箭鏃，人中之亦困，若著實處不死，近腹亦宜急治。今葛氏方，是射菵者耳。
　　《傷寒類要》：治天行病六七日，熱盛心煩，狂見鬼者。絞人屎汁飲數合。
　　《衍義》曰：人屎，用乾陳者為末，於陰地淨黃土中，作五六寸小坑；將末三兩匙於坑中，以新汲水調勻，良久，侯#11澄清，與時行大熱狂渴須水人飲之，差。今世俗謂之地清，然飲之勿極意，恐過多耳。又治一切癰癤熱毒腫，膿血未潰，疼痛不任。用乾末、麝香各半錢，同研細，抄一豆大，津唾貼瘡心，醋麵錢子貼定，膿潰出，去藥。
　　人溺
　　療寒熱頭疼，溫氣。童男者尤良。
　　陶隱居云：若人初得頭痛，直飲#12尿數升，亦多差，合蔥、豉作湯，彌佳。
　　《唐本》注云：尿，主卒血攻心，被打內有瘀血。煎服之，一服一升。又主癥積滿腹，諸藥不差者。服之皆下血片塊，二十日即出也。亦主久嗽上氣失聲。尿坑中竹木，主小兒齒不生，正旦刮塗之生。
　　陳藏器云：尿，寒。主明目，益聲，潤肌膚，利大腸，推陳致新，去咳嗽肺痿，鬼氣痙病。彌久停臭者佳。恐冷，當以熱物和溫服。久臭溺，浸蜘蛛咬，於大瓮中坐浸；仍取烏雞屎炒，浸酒服。不爾，恐毒入內。
　　《日華子》云：小便，涼。止勞渴嗽，潤心肺，治血悶熱狂，撲損瘀血運絕及困乏，揩灑皮膚治皺裂，能潤澤人。蛇、犬等咬，以熱尿淋患處。難產及胞衣不下，即取一升，用薑、蔥各一分，煎三兩沸，乘熱飲，便下。吐血、鼻洪，和生薑一分絞汁，并壯健丈夫小便一升，乘熱頓飲，差。
　　《楊氏產乳》：療傷胎血結心腹痛。取童子小便，日服二升，差。
　　《衍義》曰：人溺，須童男者。產後溫一杯飲，壓下敗血惡物。有飲過七日者；過多，恐久遠血臟寒，令人發滯病，人亦不覺。氣血虛無熱者，尤不宜多服。此亦性寒，故治虛勞方中同。
　　婦人月水
　　解毒箭并女勞復。新補，見陶隱居。
　　陳藏器云：經衣，主金瘡血涌出，取衣熱炙熨之。又燒末傅虎、狼傷瘡，燒末酒服方寸匕，日三。主箭鏃入腹。
　　《梅師方》：治丈夫熱病差後，交接復發，忽卵縮入腸，腸中絞痛欲死。燒女人月經赤衣為灰，熟水調方寸匕服。
　　孫真人方：治霍亂困篤，取童女月經衣和血燒灰，和酒服方寸匕。
　　扁鵲云：治陰陽易傷寒。燒婦人月經衣，熟水服方寸匕。
　　天靈蓋
　　味鹹，平，無毒。主傳尸，尸疰，鬼氣伏連，久瘴勞瘧，寒熱無時者。此死人頂骨十字解者，燒令黑，細研，白飲和服，亦合諸藥為散用之。方家婉其名。
　　陳藏器云：彌腐爛者入用。有一片如三指闊，此骨是天生天賜，蓋謂一身之骨，未合即未有，只有囪門。取得後，用塘灰火罨一夜。待腥穢氣出盡，卻用童兒溺，於瓮鍋子中煮一伏時滿，漉出。於屋中掘一坑，可深一尺，置天靈蓋於中一伏時，其藥魂歸神妙。陽人使陰，陰人使陽。
　　《外臺秘要》：治犬咬，眾治不差，毒攻人煩亂，喚已作犬聲者。燒灰為末，以水服方寸匕，以活。
　　《別說》云：謹按天靈蓋，《神農本經》人部惟髮髲一物外，餘皆出後世醫家，或禁術之流，奇怪之論，殊非仁人之用心。世稱孫思邈有大功於世，以殺命治命，尚有陰責，死於是也。近數見醫家用以治傳尸病，未有一效者。言#13《本經》不用，未為害也。殘忍傷神，又不急於取效，苟有可易，仁者宜盡心焉。苟不以是說為然，決為庸人之所惑亂。設云非此不可，是不得已，則宜以年深塵泥所漬朽者為良。
　　人髭
　　唐˙李勣嘗疾。醫診之云：得鬚灰服之，方止。太宗遂自剪髭，燒灰賜服之，復令傅癰瘡，立愈。故白樂天云：剪鬚燒藥賜功臣。仁宗皇帝賜呂夷簡。古人有語，髭可治疾，今朕剪髭與之合藥，表朕意。
　　人血
　　主羸病人皮肉乾枯，身上麩片起。又狂犬咬，寒熱欲發者，并刺熱血飲之。
　　人肉
　　治瘵疾。
　　人膽
　　主鬼氣，尸疰，伏連。
　　圖經衍義本草卷之二十六　竟
　　#1此：晦明軒本作『此』。
　　#2須：晦明軒本『須』下有『臾』字。
　　#3如乳：此二字原誤倒，據晦明軒本乙正。
　　#4乳：原作『汁』，據晦明軒本改。
　　#5蛇：原作『此』，據晦明軒本改。
　　#6蛇：晦明軒本『蛇』下有『者』字。
　　#7可：晦明軒本作『愈』。
　　#8鶴：晦明軒本作『里』。
　　#9色：晦明軒本作『晚』。
　　#10療：原作『食』，據晦明軒本改。
　　#11侯：晦明軒本作『俟』。
　　#12飲：原作『欲』，據晦明軒本改。
　　#13言：晦明軒本作『信』。
　　圖經衍義本草卷之二十七
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　獸部上品
　　龍骨
　　味甘，平、微寒，無毒。主心腹鬼疰，精物老魅，咳逆，泄痢膿血，女子漏下，癥瘕堅結，小兒熱氣驚癇，療心腹煩滿，四肢痿枯，汗出，夜臥自驚，恚怒，伏氣在心下，不得喘息，腸癰內疽陰蝕，止汗，縮小便，溺血，養精神，定魂魄，安五臟。白龍骨，療夢寐泄精，小便泄精。禹錫等按：泄精通用藥云：白龍骨，平，微寒。齒，主小兒、大人驚癇，癲疾狂走，心下結氣，不能喘息，諸痙，殺精物，小兒五驚、十二癇，身熱不可近，大人骨間寒熱。又殺蠱毒。得人參、牛黃良，畏石膏。禹錫等謹按：驚邪通用藥及《藥對》云：龍齒，平。角，主驚癇瘈尺曳切瘲子用切，身熱如火，腹中堅及熱泄。久服輕身，通神明，延年。生晉地川谷及泰山巖水岸土穴中死龍處。採無時。畏乾漆、蜀椒、理石。
　　《圖經》曰：龍骨并齒、角，出晉地川谷及泰山巖水岸土穴中死龍處，今河東州郡多有之。或云是龍蛻，實非死骨，得脊腦，作白地錦文，舐之著舌者良。齒小強，猶有齒形。角強而實。採無時。李肇《國史補》云：春水時至，魚登龍門，蛻其骨甚多，人採以為藥，而有五色者。《本經》云：出晉地。龍門又是晉地，豈今所謂龍骨者，乃此魚之骨乎？或云骨有雄雌，細文而廣者是雌，粗文而狹者是雄。凡入藥，五色具者尤佳，黃白色者次，黑色者下。皆不得經落不淨處，則不堪用。骨、齒醫家常用，角亦稀使。石#1晉時鎮州接邢臺界，嘗#2鬥殺一龍，鄉豪有曹寬者見之，取其雙角，角前有一物如藍色，文如亂錦，人莫之識。曹寬未經年為寇所殺，鎮帥俄亦被誅。又云：海上人言龍每生二卵，一為吉吊。吉吊多與鹿游，或於水邊遺瀝，值流槎則黏著木枝，如蒲槌狀，其色微青黃，復似灰色，號紫稍花，坐湯多用之延齡。
　　《藥性論》云：龍骨，君，忌魚，有小毒。逐邪氣，安心神，止冷痢及下膿血，女子崩中，帶下，止夢中精，夜夢鬼交，治尿血，虛而多夢紛紜，加而用之。
　　陶隱居云：今多出梁、益間，巴中亦有。骨欲得脊腦，作白地錦文，舐之著舌者良。齒小強，猶有齒形。角強而實。又有龍腦，肥軟，亦斷痢。云皆是龍蛻，非實死也。此#3來巴中，數得龍胞，吾自親見，形體具存，云療產後餘疾，正當末服。
　　《唐本》注云：龍骨，今并出晉地，生硬者不好，五色具者良。其青、黃、赤、白、黑，亦應隨色與腑臟相會，如五芝、五石英、五石脂等輩。而《本經》不論，莫知所以。
　　《日華子》云：龍骨，健脾，澀腸胃，止瀉痢，渴疾，懷孕漏胎，腸風下血，崩中帶下，鼻洪，吐血，止汗。又云：龍齒，澀，涼。治煩悶，癲癇，熱狂，辟鬼魅。
　　《外臺秘要》：療傷寒已八九日至十餘日，大煩渴，熱盛而三焦有瘡□者，多下，或張口吐舌呵吁，目爛，口鼻生瘡，吟語，不識人，除熱毒止痢。龍骨半斤，碎，以水一斗，煮取四升，沉之井底。令冷，服五合，漸漸進之。恣意飲，尤宜老少。
　　《千金方》：婦人無故尿血。龍骨一兩，以酒調方寸匕，空心，日三。
　　《肘後方》：治熱病不解而下痢欲死。龍骨半斤，搗研，水一斗，煮取五升，候極冷，稍稍飲，得汗即愈。又方：若久下痢，經時不止者，此成休息。龍骨四兩，如小豆大，研碎，以水五升，煮取二升半，令冷，分為五服。又以米飲和為丸，服十丸。
　　《經驗方》：暖精氣，益元陽。白龍骨、遠志等分為末，煉蜜為丸，如梧桐子大。臥時冷水下三十丸。
　　《梅師方》：治失精，暫睡即泄。白龍骨四分，韭子五合，右件為散子。空心酒調方寸匕服。
　　《廣利方》：治鼻中衄血及咯吐血不止。五色龍骨作末，吹一江豆許於鼻中，立止。
　　《姚氏方》：治小便出血。末龍骨二方寸匕，水調溫服之，日二服，差。
　　《姚和眾方》：治小兒因痢脫肛。白龍骨粉，撲之。
　　《楊文公談苑》：澤州山中多龍骨。蓋龍蛻於土中，崖崩多得之，體骨、頭角皆全。
　　《衍義》曰：龍骨，諸家之說，紛然不一，既不能指定，終是臆度。西京穎陽縣民家，忽崖壞，得龍骨一副，支體頭角悉具，不知其蛻也？其斃也？若謂蛻斃，則是有形之物，而又生不可得見，死方可見；謂其化也，則其形獨不能化。然《西域記》中所說甚詳，但未敢據憑。萬物所察各異，造化不可盡知，莫可得而詳矣。孔子曰：所不知，蓋闕如也。妄亂穿鑿，恐誤後學。治精滑及大腸滑，不可闕也。
　　麝香
　　味辛，溫，無毒。主辟惡氣，殺鬼精物，溫瘧蠱毒，癇痓，去三蟲，療諸凶邪鬼氣，中惡，心腹暴痛，脹急痞滿，風毒，婦人產難，墮胎，去面□音孕、目中膚翳。久服除邪，不夢寤魘寐，通神仙。生中臺川谷及益州、雍州山中。春分取之，生者益良。
　　《圖經》曰：麝香，出中臺山谷及益州、雍州山中，今陝西、益、利、河東諸路山中皆有之，而秦州、文州諸蠻中尤多。形似獐而小，其香正在陰前皮，別有膜裹之。春分取之，生者益良。此物極難得真。蠻人採得，以一子香，刮取皮膜，雜肉餘物、裹以四足膝皮，共作五子。而土人買得，又復分揉一為二三，其偽可知。惟生得之，乃當全真耳。蘄、光山中，或時亦有，然其香絕小，一子纔若彈丸，往往是真香，蓋彼人不甚能作偽耳。
　　《藥性論》云：麝香，臣，禁食大蒜，味苦、辛。除百邪魅鬼，疰心痛，兒驚癇客忤，鎮心安神，以當門子粒，丹砂相似，細研，熟水灌下。止小便利，能蝕一切癰瘡膿。入十香丸，令人百毛九竅皆香。
　　陶隱居云：麝形似獐，常食柏葉，又啖蛇，五月得香，往往有蛇皮骨，故麝香療蛇毒。今以蛇蛻皮裹麝香彌香，則是相使也。其香正在麝陰莖前皮內，別有膜裹之。今出隨郡、義陽、晉熙諸蠻中者亞之。出益州者形扁，仍以皮膜裹之。一子真香，分揉作三四子，刮取血膜，雜以餘物，大都亦有精粗，破看一片，毛共在裹中者為勝，彼人以為誌。若於諸羌夷中得者多真好，燒當門沸良久即好。今惟得活者，自看取之，必當全真爾。生香，人云是精溺凝作之，殊不爾。麝夏月食蛇、蟲多，至寒香滿，入春患急痛，自以腳剔出之，著屎溺中覆之，皆有常處。人有遇得，乃至一斗五升也。用此香乃勝殺取者。帶麝非但香，亦辟惡。以真者一子，置頸間枕#4之，辟惡夢及尸疰鬼氣。
　　《日華子》云：辟邪氣，殺鬼毒，蠱氣，瘧疾，催生墮胎，殺臟腑蟲，制蛇蠶咬、沙虱、溪瘴毒，吐風痰，內子宮，暖水臟，止冷帶疾。
　　雷公云：凡使，多有偽者，不如不用。其香有三等：一者名遺香，是麝子臍閉滿，其麝自於石上，用蹄尖彈臍，落處一里草木不生并焦黃。人若收得此香，價與明珠同也。二名膝香，採得甚堪用。三名心結香，被大獸驚心破了，因玆狂定#5，雜諸群中，遂亂投水。被人收得，擘破見心，流在脾上，結作一大乾血塊，可隔山間#6早聞之香，是香中之次也。凡使麝香，并用子日開之，不用苦細研篩用之也。
　　段成式《酉陽雜俎》云：水麝臍中，惟水瀝一滴於斗水中，用灑衣，衣至敗其香不歇。每取以針刺之，捻#7以真雄黃，則合香氣倍於肉麝。天寶初，虞人獲，詔養之。
　　《楊文公談苑》：公常言：商汝山多群麝，所遺糞常就一處，雖遠逐食，必還走之，不敢遺邇他所，慮為人獲，人反以是求得，必絕#8群而取之。麝絕愛其臍，每為人所逐，勢急即投巖，舉爪剔裂其香，就縶而死，猶拱四足保其臍。李商隱詩：投巖麝退香。許渾云：尋麝採生香。
　　《廣利方》：治中惡客忤垂#9死。麝香一錢，重研，和醋二合服之，即差。又方：治小兒驚啼，發欬不定。用真好麝香研細。每服清水調下一字，日三服。量兒大小服。
　　《楊氏產乳方》：療中水氣，已服藥未平。除麝香如大豆三枚，細研，奶汁調，分為四五服。
　　《衍義》曰：麝每糞時，須聚糞，及有遺麝氣，遂為人獲，亦物之一病爾。此獵人云。餘如《經》。
　　牛黃
　　味苦，平，有小毒。主驚癇寒熱，熱盛狂痓，除邪逐鬼，療小兒百病，諸癇熱，口不開，大人狂癲，及墮胎。久服輕身增年，令人不忘。生晉地平澤，於牛得之，即陰乾百日，使時燥，無令見日月光。人參為之使，得牡丹、菖蒲利耳目，惡龍骨、地黃、龍膽、蜚蠊，畏牛膝。
　　《圖經》曰：牛黃，出晉地平澤，今出登、萊州，他處或有，不甚佳。凡牛有黃者，毛皮光澤，眼如血色，時復鳴吼。又好照水，人以盆水承之，伺其吐出，乃喝迫，即墮落水中，既得之，陰乾百日。一子如雞子黃大，其重疊可揭，輕虛而氛香者佳。然此物多偽，今人試之，皆揩摩手甲上，以透甲黃者為真。又云：此有四種：喝迫而得者名生黃；其殺死而在角中得者，名角中黃；心中剝得者，名心黃，初在心中如漿汁，取得便投水中，沾水乃硬，如碎蒺藜或皂莢子是也；肝膽中得之者，名肝黃，大抵皆不及喝迫得者最勝。凡牛之入藥者，水牛、□牛、黃牛取乳及造酥、酪、醍醐等，然性亦不同，水牛乳涼，□牛乳溫，其肉皆寒也。其自死者皆不可食。其酥以合諸膏，摩風腫，腕跌血瘀，則牛酥為強，醍醐尤佳。又有底野迦，是西戎人用諸膽和合作之，狀似久壞丸藥，赤黑色，今南海或有之。又中品有牛角鰓，用水牛、黃牛久在糞土中爛白者，主赤白下，燒灰末服之。
　　陶隱居云：舊云神山出入鳴吼者有之，伺其出角上，以盆水承而吐之，即墮落水中。今人多皆就膽中得之。多出梁、益。一子如雞子黃大，相重疊。藥中之貴，莫復過此。
　　《唐本》注云：牛黃，今出萊州、密州、淄州、青州、嶲州、戎州。牛有黃者，必多吼喝，迫而得之，謂之生黃，最佳。黃有三種：散黃粒如麻豆；慢黃若雞卵中黃糊，在肝膽；圓黃為塊，形有大小，并在肝膽中。多生於□特牛，其吳牛未聞有黃也。
　　禹錫云：按《藥性論》云：牛黃，君，惡常山，畏乾漆，味甘。能辟邪魅，安魂定魄，小兒夜啼，主卒中惡。
　　《日華子》云：牛黃，涼。療中風失音，口噤，婦人血噤，驚悸，天行時疾，健忘，虛乏。
　　雷公云：凡使，有四件：第一是生神黃，賺得者；次有角黃，是取之者；又有小#10黃，是病死後，識者剝之，擘破其心，其黃在心中，如濃黃醬汁，採得便投於水中，黃沾水復硬，如碎蒺藜子，許如豆者，硬如帝珠子；又有肝黃，其牛#11身上光，眼如血色，多玩弄好照水，自有夜光，恐懼人，或有人別採之，可有神妙之事。凡用，須先單搗，細研如塵，卻絹裹，又有黃嫩牛皮裹，安於井面上，去水三四尺已來一宿，至明方取用之。
　　吳氏云：牛黃，無毒。牛出入呻者有之，夜光走角中，牛死入膽中，如雞子黃。
　　《聖惠方》：初生兒至十#12日口噤。以牛黃少許細研，淡竹瀝調下一字，灌之。更以豬乳點口中，差。又方：治小兒腹痛夜啼。用牛黃如小豆大，乳汁化服。又臍下書一田字，差。
　　《廣利方》：治孩子驚癇不知，迷間，嚼舌，仰目。牛黃一大豆研，和蜜水服之。
　　姚和眾：治小孩初生三日，去驚邪，辟惡氣。牛黃一大豆許，細研，以赤蜜酸棗許熟研，以綿蘸之，令兄吮之，一日令盡。
　　《衍義》曰：牛黃，亦有駱駝黃，皆西戎所出也。駱駝黃極易得，醫家當審別考而用之，為其形相亂也。黃牛黃輕鬆，自然微香，以此為異。蓋又有耗牛黃，堅而不香。
　　熊脂
　　味甘，微寒、微溫，無毒。主風痺不仁筋急，五臟腹中積聚，寒熱羸瘦，頭瘍白禿，面皯疱，食飲吐嘔。久服強志，不饑，輕身，長年。生雍州山谷。十一月取。
　　《圖經》曰：熊脂并膽，出雍州山谷，今雍、洛、河東及懷、衛山中皆有之。熊形類犬豕，而性輕健，好攀緣，上高木，見人則顛倒自投地而下。冬多入穴而藏蟄，始春而出。脂謂之熊白，十一月取之，須其背上者。寒月則有，夏月則無。其腹中肪及他處脂，煎煉亦可作藥而不中啖。膽，陰乾用。然亦多偽，欲試之，取粟顆許，滴水中，一道若線不散者為真。其足蹯，為食珍之貴，古人最重之，然臑之難熟，多食之令人耐寒。腦髓作油摩頭，可去白屑。有痼疾者不可食熊，令人終身不愈。熊惡鹽，食之則死。
　　陶隱居云：此脂即是熊白，是背上膏，寒月則有，夏月則無。其腹中肪及身中膏，煎取可作藥，而不中啖。今東西諸山縣皆有之，自是非易得物爾。痼疾不可食熊肉，令終身不除愈。
　　《唐本》注云：熊膽，味苦，寒，無毒。療時氣熱盛變為黃疸，暑月久痢，疳□，心痛，疰忤。腦，療諸聾。血，療小兒客忤。脂，長髮令黑，悅澤人面；酒煉服之，差風痺。凡言膏者，皆脂消已後之名，背上不得言膏。《左傳義》云：膏肓者，乃是鬲肓，文誤有此名。陶言背膏，同於舊說也。
　　禹錫云：按《藥性論》云：熊膽，臣，惡防己、地黃。主#13小兒五疳，殺蟲，治惡瘡#14。又云：熊脂，君。能治面上□及治瘡。
　　《日華子》云：熊白，涼。治五腫風#15，補虛損，殺勞蟲。脂，強心。腦髓，去白禿風屑，療頭旋并髮落。掌，食可御風寒，此是八珍之數。膽，治疳瘡，耳鼻瘡及諸疳疾。
　　雷公云：凡收得，煉過，就器中安生椒，每一斤熊脂入生椒十四個，煉了，去脂革并椒，入瓶中#16。
　　《食療》云：熊脂，微寒，甘滑。冬中凝白時取之，作生，無以偕也。脂入拔白髮膏中用，極良。脂與豬脂相和燃燈，烟入人目中，令失光明。緣熊脂烟損人眼光。肉，平，味甘，無毒。主風痺筋骨不仁。若腹中有積聚寒熱者，食熊肉永不除差。其骨煮湯浴之，主歷節風，亦主小兒客忤。膽，寒，主時氣盛熱，疳□，小兒驚癇。十月勿食，傷神。小兒驚癇瘈瘲，熊膽兩大豆許，和乳汁及竹瀝服并得，去心中涎，良。
　　《聖惠方》：治小兒疳瘡，蟲蝕鼻。用熊膽半分，湯化調塗於鼻中。熊掌得酒、醋、水三件煮，熟即嗔大如皮球，食之耐風寒。
　　《外臺秘要》：療蜎心痛。熊膽如大豆，和水服，大效。又方：五十年痔#17不差。塗熊膽取差，神效。
　　《千金翼》：療髮黃。熊脂塗髮，梳之散頭，入床底，伏地一食頃，即出，便盡黑，不過一升脂驗。
　　《食醫心鏡》：療腳氣，風痺不仁，五緩，筋急。熊肉半斤，於豉汁中和薑、椒、蔥白、鹽、醬作腌臘。空腹食之。又方：主中風，心肺風熱，手足不隨及風痺不任，筋脈五緩，恍惚煩躁。熊肉一斤，切，如常法調和作腌腊#18。空腹食之。
　　《斗門方》：治水弩射人。熊膽塗之。更以雄黃同用酒摩服之，即愈。
　　象牙
　　無毒。主諸鐵及雜物入肉，刮取屑細研，和水傅瘡上，及雜物刺等立出。齒，主癇病，屑為末，炙令黃，飲下。肉，味淡。不堪啖。多食令人體重。主禿瘡，作灰和油塗之。睛#19，主目疾，和乳滴目中。胸前小橫骨，令人能浮水，作灰酒服之。身有百獸肉，皆自有分段，惟鼻是其本肉，餘并雜肉。
　　《圖經》曰：象牙，舊不著所出州郡，《爾雅》云：南方之美者，有梁山之犀、象焉。今多出交趾，潮、循州亦有之。彼人捕得，爭食其肉，云肥脆堪作炙。或云象有十二種肉，配十二辰屬，惟鼻是其肉。又膽不附肝，隨月在諸肉間。淳化中，上苑一馴象斃，太宗命取膽不獲，使問徐鉉，鉉曰：當在前左足，既而剖足果得。又問其故，鉉曰：象膽隨四時，今其斃在春，故知左足也。世傅荊蠻山中亦有野象。蓋《左氏傳》所謂楚師燧象以奔吳軍，是其事也。然楚、粵之象皆青，惟西竺、弗#20林、大食諸國乃多白象。樊綽《雲南記》平居誨《于闐行程記》皆言其事。象牙，主諸物刺人肉，刮取屑細研，和水傳瘡上，刺立出。咽中刺，則水調飲之。舊牙梳屑尤佳。齒及肉、目睛等，醫方亦或有用者。
　　禹錫云：按《日華子》云：象牙，平。治小便不通，生煎服之。小便多，燒灰飲下。膽，明目及治疳。
　　《太平廣記》：安南有象，能知人曲直。有鬥訟者，行立而嗅之，有理者則過，無理者，以鼻卷之，擲空數丈，以牙接而刺之，以水洗牙，飲之愈疾。象膽隨四時在四腿，春在前左，夏在前右，如龜定體，鼻端有爪可拈針，肉有十二般惟鼻是本肉。胸前小骨，灰之酒服，可令人能浮水出沒。食其肉，令人體重，古訓云：象孕五歲始產。
　　《肘後方》：治箭并針#21折在肉中。細刮象牙屑，以水和傅上，即出。
　　《簡要濟眾方》：主小兒誤為諸骨及魚骨刺入肉不出。水煮白梅肉，爛#22研後，調象牙末，厚傅有刺處，自軟。
　　《海藥》：饉按《內典》云：象出西國，有二牙、四牙者，味寒。主風癇熱，骨蒸勞，諸瘡等，并皆宜生屑入藥，琥珀、竹膏、真珠、犀角、牛黃等良。西域重之，用飾床座。中國貴之，以為質。崑崙諸國有象，生於山谷，每遇解牙，人不可取，崑崙以白木為牙易之。《酉陽雜俎》云：生文理必國富。又云：龍與象，六十歲骨方足。
　　《衍義》曰：象牙，取口兩邊各出一牙下垂夾鼻者，非口內食齒。齒別入藥。令為象笏者，是牙也。
　　白膠
　　味甘，平、溫，無毒。主傷中勞絕，腰痛羸瘦，補中益氣，婦人血閉無子，止痛安胎，療吐血下一血，崩中不止，四肢酸疼，多汗淋露，折跌傷損。折言舌，跌音迭。久服輕身延年。一名鹿角膠。生雲中。煮鹿角作之。得火良，畏大黃。
　　《圖經》曰：文具阿膠條下。
　　禹錫云：按《藥性論》云：白膠，又名黃明膠，能主男子腎臟氣衰虛勞損。婦人服之令有子，能安胎，去冷，治漏下赤白，主吐血。
　　《食療》云：傅腫四邊，中心留一孔子，其腫即頭自開也。治咳嗽不差者，黃明膠炙令半焦為末，每服一錢匕，人參末二錢匕，用薄豉湯一盞八分，蔥少許，入銚子煎一兩沸後，傾入盞，遇咳嗽時呷三五口後，依前溫暖，卻准前咳嗽時吃之也。
　　《外臺秘要》：療虛勞尿血#23。乾膠三兩炙，搗末。酒二升和，溫服。又方：治凡腫已潰、未潰者。以膠一片，水漬令軟納納然，腫毒大小，貼當頭上開孔，若已潰還合者，膿當披膠，急撮之，膿皆出盡。未有膿者，腫當自消矣。又方：補虛勞，益髓長肌，悅顏色，令人肥健。鹿角膠炙，搗為末。酒服方寸匕，日三服。
　　《千金方》：治耳中有物不可出。以麻繩剪令頭散，傅好膠，著耳中物上，粘之令相著，徐徐引出。
　　《肘後方》：治妊娠卒下血。以酒煮膠二兩，消盡頓服。
　　《斗門方》：治肺破出血，忽嗽血不止者。用海犀膏一大片，於火上炙，令焦黃色後，以膠#24塗之。又炙膠塗，令通透可碾為末，用湯化三大錢匕，放冷服之，即血止。水膠是也，大驗。
　　《譚氏小兒方》：治小兒面上瘡。豆子瘢法：黃明膠慢火炙為末，溫酒調服一錢匕。出者服之無瘢，未出服之瀉下。又治小兒火燒瘡滅瘢痕，黃明膠小雞翎掃之。
　　阿膠
　　味甘，平、微溫，無毒。主心腹內崩，勞極洒洒音蘚如瘧狀，腰腹痛，四肢酸痛，女子下血，安胎，丈夫小腹痛，虛勞羸瘦，陰氣不足，腳酸不能久立，養肝氣。久服輕身益氣。一名#25傅致膠。生東平郡，煮牛皮作之。出東阿。畏#26大黃，得火良。
　　《圖經》曰：阿膠，出東平郡，煮牛皮作之。出東阿，故名阿膠。今鄆州皆能作之，以阿縣城北井水作煮為真。造之，用阿井水煎烏驢皮，如常煎膠法。井官禁，真膠亦#27難得，都下貨者甚多，恐非真。尋方書所說：所以勝諸膠者，大抵以驢皮得阿井水乃佳耳。
　　《廣濟方》療癰緩風及諸風，手腳不遂，腰腳無力者。驢皮膠炙令微起，煮蔥豉粥一升別貯，又以水一升，煮香豉二合，去滓，內膠更煮六七沸，膠烊#28如餳，頓服之。及暖，吃前蔥豉粥，任意多少，如冷吃令人嘔逆，頓服三四劑即止。禁如藥法。又膠之止泄，得蠟、黃連尤佳。
　　陶隱居云：出東阿，故曰阿膠也#29。今東都下亦能作之，用皮亦有老少，膠則有清濁。凡三種：清薄者畫用；厚而清者名為盆覆膠，作藥用之，皆火炙，丸散須極燥，入湯微炙爾；濁黑者可膠物，不入藥用，用一片鹿角即成膠，不爾不成也。
　　陳藏器云：阿井水煎成膠，人間用者多非真也。凡膠，俱療風止泄補虛，驢皮膠主風為最。
　　禹錫云：按《藥性論》云：阿膠，君。主堅筋骨，益氣止痢。署預為之使。
　　雷公云：凡使，先於豬脂#30內浸一宿，至明出，於柳木火上炙，待炮子#31，細碾用。
　　《聖惠方》：治妊娠尿血。用阿膠炒令黃燥為散，每食前以粥飲調下二錢匕。
　　《梅師方》：治妊娠無故卒下血不止。取阿膠三兩炙搗末，酒一升半，煎令消，一服愈。又一方：以阿膠二兩搗末，生地黃半斤搗取汁，以清酒三升，絞汁，分三服。
　　《楊氏產乳》：療妊娠血痢。二兩，以酒一升半，煮取一升，頓服。
　　酥音蘇
　　微寒。補五臟，利大腸，主口瘡。
　　《圖經》：文具牛黃條下。
　　陶隱居云：酥出外國，亦從益州來。本是牛、羊乳所為，作之自有法。佛經稱乳成酪，酪成酥，酥成醍醐。醍醐色黃白，作餅，甚甘肥。亦時至江南。
　　《唐本》注云：酥，掏#32吐刀切酪作之，其性猶與酪異，聖通言功，是陶之未達。然酥有牛酥、羊酥，而牛酥勝羊酥。其牦牛復優於家牛也。
　　陳藏器云：酥，堪合諸膏摩風腫，踠跌血瘀。
　　《日華子》云：牛酥，涼。益心肺，止渴嗽，潤毛髮，除肺痿，心熱并吐血。
　　禹錫云；按《蜀本》云：酥，味甘。
　　孟談云：寒，主胸中熱，補五臟，利腸胃。
　　《食療》云：寒。除胸中熱，補五臟，利腸胃。水牛酥功同，寒，與羊酥同功。羊酥真者勝牛酥。
　　《聖惠方》：豆#33蜂螫人，以酥傅之愈。又方：主惡蟲咬，以酥和鹽傅之，差。
　　羊乳
　　溫。補寒冷虛乏。
　　陶隱居云：牛乳、羊乳實為補潤，故北人皆多肥健。
　　禹錫云：按《藥性論》云：羊乳，臣，味甘，無毒。主#34心肺，治消渴。
　　《食療》云：補肺腎氣，和小腸，亦主消渴，治虛勞，益精氣，合用#35作羹食，補腎虛，亦主女子與男子中風。蚰蜓入耳，以羊乳灌耳中即成水。又主小兒口中爛瘡，取牯羊生乳，含五六日差。
　　《經驗方》：治蜘蛛咬，一身生絲。羊乳一件飲之。
　　牛乳
　　微寒。補虛羸，止渴。
　　《唐本》注云：水牛乳，造石蜜須之，言作酪濃厚，味勝□牛。□牛乳，性平。生飲令人痢，熟飲令人口乾，似溫也。
　　陳藏器云：黃牛乳，生服利人，下熱氣，冷補，潤膚，止渴。和酥煎三五沸食之，去冷氣痃癖，羸瘦。凡服乳，必煮一二沸，停冷啜之，熱食即壅。不欲頓服，欲得漸消。與酸物相反，令人腹中結癥。凡以乳及溺屎去病，黑牛勝黃牛。
　　《太平廣記》：貞觀中，太宗苦於氣痢，眾醫不效。詔問殿廷左右，有能治其疾者，當重賞之。有術士進以乳汁煎蓽撥，服之立差。
　　酪
　　味甘、酸，寒，無毒。主熱毒，止渴，解散發利，除胸中虛熱，身面上熱瘡，肌瘡。
　　《唐本》注云：按牛、羊、馬、水牛乳并爾言。驢乳尤冷，不堪作酪也。
　　《千金翼》：療丹癮疹方。酪和鹽熱煮以摩之，手下消。
　　《廣利方》：療蚰蜓入耳。以牛酪灌耳中，須臾蟲出。入腹中即飲酪二升，自消為黃水。
　　醍醐
　　味甘，平，無毒。主風邪痺氣，通潤骨髓。可為摩藥。性冷利，功優於酥。生酥中。
　　《唐本》注云：此酥之精液也。好酥一石，有三四升醍醐，熟拌煉貯器中待凝，穿中至底便津出得之。陶云黃白為餅，此乃未達之言。唐本先附。
　　禹錫云：按：《蜀本》云：一說在酥中盛冬不凝，盛夏不融者是也。
　　《日華子》云：醍醐，止驚悸，心熱頭疼，明目，傅腦頂心。
　　《聖惠方》：治中風煩熱，皮膚瘙癢。用醍醐四兩，每服酒調下半匙。
　　《衍義》曰：醍醐，作酪時，上一重凝者為酪麵；酪麵上，其色如油者為醍醐。熬之即出，不可多得，極甘美，雖如此取之，用處亦少。惟潤養瘡痂最相宜。
　　馬乳
　　止渴。
　　《唐本》注云：馬乳與驢乳性同冷利，止渴療熱。馬乳作酪，彌應酷冷。江南乏馬乳，今俱合是冷，委言之。驢乳療微熱黃，小兒中熱，驚熱，服之亦利。胡言馬酪性溫，飲之消肉。當以物類，自相制#36伏，不拘冷熱也。
　　陳藏器云：味甘，治熱，性冷利。
　　孫真人云：合生魚食則作瘕。
　　乳腐
　　微寒。潤五臟，利大小便，益十二經脈。微動氣。細切如豆，麵拌，醋漿水煮二十餘沸，治赤白痢，小兒患，服之彌佳。
　　底野迦
　　味辛、苦，平，無毒。主百病中惡，客忤邪氣，心腹積聚。出西戎。
　　《唐本》注云：彼人云：用諸膽作之，狀似久壞丸藥，赤黑色。胡人時將至此，甚珍貴。試用有效。
　　烏氈
　　無毒。主火燒生瘡，令不著風水，止血，除賊風。燒為灰，酒下二錢匕，主產後血下不止，久臥吸人脂血，令人無顏色，上氣。
　　海獺
　　味鹹，無毒。主人食魚中毒；魚骨傷人，痛不可忍，及鯁不下者，取皮煮汁服之。海人亦食其肉，似獺，大如犬，腳下有皮，如人胼拇，毛著水不濡、海中魚獺、海牛、海馬、海驢等皮毛，在陸地皆候風潮，猶能毛起。《博物志》有此說也。
　　土撥鼠
　　味甘，平，無毒。主野雞瘻瘡。肥美，煮食之宜人。生西蕃山澤。穴土為窠，形如獺，夷人掘取食之。《魏略》曰：大秦國，出辟毒鼠。近似此也。
　　圖經衍義本草卷之二十七　竟
　　#1石：晦明軒本『石』上有『北夢瑣言云』五字。
　　#2嘗：原作『常』，據晦明軒本改。
　　#3此：晦明軒本作『比』。
　　#4枕：原作『沉』，據晦明軒本改。
　　#5定：晦明軒本作『走』。
　　#6間：晦明軒本作『澗』。
　　#7捻：原作『稔』，據晦明軒本改。
　　#8絕：晦明軒本作『掩』。
　　#9垂：原作『睡』，據晦明軒本改。
　　#10小：晦明軒本作『心』。
　　#11牛：原作『正』，據晦明軒本改。
　　#12十：晦明軒本作『七』。
　　#13主：原作『至』，據晦明軒本改。
　　#14瘡：晦明軒本作『疥』。
　　#15治五腫風：晦明軒本作『無毒治風』。
　　#16中:晦明軒本『中』下有『收任用』三字。
　　#17痔：原作『時』，據晦明軒本改。
　　#18腊：原作『膽』，據晦明軒本改。
　　#19晴；晦明軒本作『膽』。
　　#20弗：原脫，據晦明軒本補。
　　#21針，晦明軒本作『金』。
　　#22爛：原作『亂』，據晦明軒本改。
　　#23血：晦明軒本作『精』。
　　#24膠：晦曉軒本作『酥』。
　　#25一名：原作『不得』，據晦明軒本改。
　　#26畏：原作『黃』，據晦明軒本改。
　　#27亦；晦明軒本作『極』。
　　#28烊：原作『炷』，據晦明軒本改。
　　#29也：原作『地』，據晦明軒本改。
　　#30脂：原作『臘』，據晦明軒本改。
　　#31炮子：晦明軒本作『泡了』。
　　#32掏：原作『脂』，據晦明軒本改。
　　#33豆：晦明軒本作『主』。
　　#34主：晦明軒本作『潤』。
　　#35用：晦明軒本作『脂』。
　　#36制：原作『利』，據晦明軒本改。
　　圖經衍義本草卷之二十八
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　獸部中品
　　鹿茸
　　味甘、酸，溫、微溫，無毒。主漏下惡血，寒熱驚癇，益氣強志，主齒不老，療虛勞，洒洒如瘧，羸瘦，四肢酸疼，腰脊痛，小便利，泄精溺血，破留血在腹，散石淋癰腫，骨中熱疽。養骨，安胎下氣，殺鬼精物，不可近陰，令痿。久服耐老。四月、五月解角時取陰乾。使時燥。麻勃為之使。角，味鹹，無毒。主惡瘡癰腫，逐邪惡氣，留血在陰中，除小腹血急痛，腰脊痛，折傷惡血，益氣。七月採。杜仲為之使。髓，味甘，溫。主丈夫、女子傷中，絕脈，筋急痛，咳逆。以酒和服之，良。腎，平。主補腎氣。肉，溫。補中，強五臟，益氣力。生者療口僻，割薄之。
　　《圖經》曰：鹿茸并角，《本經》不載所出州土，今有山林處皆有之。四月角欲生時取其茸，陰乾。以形如小紫茄子者為上，或云：茄子茸太嫩，血氣猶未具，不若分歧如馬鞍形者有力。茸不可嗅，其氣能傷人鼻。七月採角。鹿年歲久者，其角堅好，煮以為膠，入藥彌佳。今醫家多貴麋茸、麋角，力緊於鹿。《本經》自有麋脂角條在下品。
　　陶隱居云：野肉之中，獐鹿可食。生不膻腥。又非辰屬，八卦無主，而兼能溫補，於人即生死無尤，故道家許聽為脯，過其餘肉。雖牛、羊、雞、犬補益，充肌膚，於亡魂皆為愆責，并不足啖。
　　《唐本》注云：鹿茸，夏收，陰乾，百不收一，縱得一乾，臭不任用。破之火乾，大好。頭，主消渴。煎之可作膠，服之彌善。筋，主勞損續絕。骨，主虛勞。可為酒，主風補虛。髓脂，主癰腫死肌，溫中。
　　孟詵云：鹿茸，主益氣。不可以鼻嗅，其茸中有小白蟲，視之不見，入人鼻必為蟲顙，藥不及也。角，錯為屑，白蜜五升，淹之，微火熬令小變，暴乾#1，更搗篩服之，令人輕身益氣，強骨髓，補絕傷。又婦人夢與鬼交者，鹿角末三指一撮，和清酒服，即出鬼精。又，女子胞中餘血不盡欲死者，以清酒和鹿角灰，服方寸匕，日三夜一，甚效。鹿頭肉，主消渴，夜夢見物。又蹄肉，主腳膝疼痛。肉，主補中益氣。內又生肉，主中風，口偏不正，以生椒同搗傅之，專看正即速除之。九月以後，正月以前，堪食之也。
　　《日華子》云：鹿茸，補虛羸，壯筋骨，破瘀血，殺鬼精，安胎，下氣。酥炙入用。角，療患瘡癰腫熱毒等，醋摩傅。脫精尿血，夜夢鬼交，并治之，水摩服。小兒重舌，鵝口瘡、炙熨之。髓，治筋骨弱，嘔吐。地黃汁煎作膏，填骨髓。蜜煮，－壯陽，令有子。腎，補中，安五臟，壯腸氣。作酒及煮粥服。肉，無毒。補益氣，助五臟。生肉貼偏風，左患右貼，右患左貼。頭肉治煩憊，多夢。蹄治腳膝痠。又血治肺痿吐血及崩中，帶下。和酒服之，良。
　　禹錫云：按《藥性論》云：鹿茸，君，味苦、辛。主補男子腰腎虛冷，腳膝無力，夜夢鬼交，精溢自出，女人崩中，漏血。炙末，空心溫酒服方寸匕。又主赤白帶下，入散用。鹿骨，味甘，微熱，無毒。鹿角，溫、微溫。鹿髓，無毒。
　　雷公云：凡使，先以天靈蓋作末，然後鋸解鹿茸作片子，以好羊脂，拌天靈蓋末，塗之於鹿茸上，慢火炙之，令內外黃脆了，用鹿皮一片裹之，安室上一宿，其藥魂歸也。至明則以慢火焙之，令脆，方搗作末用之。每五兩鹿茸，用羊脂三兩，炙盡為度。又#2制法：用黃精自然汁浸兩日夜了，漉出焙令乾，細搗用，免渴人也。鹿角，補陽勝如麋角。其角要黃色、緊重、尖好者。緣此鹿食靈草，所以異其眾鹿。其麋角頂根上有黃色毛若金線，兼傍生小尖，色蒼白者上。注《乾寧記》云：鹿與遊龍相戲，生此異角。
　　《聖惠方》：治腎氣虛損，耳聾。用鹿腎一對，去脂膜，切，於豉汁中，入粳米二合和煮粥，入五味如法調和。空腹食之，作羹及酒并得。
　　《外臺秘要》：治消腎，小便數。鹿角一具，炙令焦，搗篩。酒服方寸匕，漸漸加至一匕半。
　　《百一方》：若男女喜夢與鬼交通，致恍惚者方。截鹿角屑三指撮，日二服，酒下。《食療》同。
　　《梅師方》：治卒腰痛，暫轉不得。鹿角一枚長五寸，酒二升，燒鹿角令赤，納酒中浸一宿，飲之。
　　《兵部手集》：療妬乳，硬欲結膿，令消。取鹿角於右上磨取白汁塗，乾又塗，不得手近，并以人嗍卻黃水，一日許#3即散。
　　《產寶方》：治妊娠卒腰痛方。以鹿角截五寸，燒令爛赤，納酒一大升中侵之，冷又燒赤，又浸，如此數過，細研，空心酒調鹿角末方寸匕服。
　　《衍義》曰：鹿茸，他獸肉多屬十二辰及八卦。昔黃帝立子、丑等為十二辰以名月；又以名獸，配十二辰屬。故獐鹿肉為肉中第一者，避十二辰也。味亦勝他肉。三祀皆以鹿脂，其義如此。茸最難得，不破及不出卻血者，蓋其力盡在血中，獵時多有損傷故也。茸上毛先薄，以酥塗勻，於烈焰中急灼之。若不先以酥塗，恐火焰傷茸。俟毛淨，微炙入藥。今人亦能將麻茸偽為之，不可不察也。頭亦可釀酒，然須作漿時，稍益蔥椒。角為膠，別有法。按《月令》冬至一陽生，麋角解；夏至一陰生，鹿角解；各逐陰陽分合，如此解落。今人用麋、鹿茸作一種，殆疏矣。凡麋、鹿角自生至堅完，無兩月之久，大者二十餘斤，其堅如石，計一晝夜須生數兩。凡骨之類，成長無速於此。雖草木至易生，亦無能及之，豈可與凡骨血為比。麋茸利補陽，鹿茸利補陰。凡用茸，無須太嫩，惟長四五寸，茸端如馬瑙紅者佳。須佐他藥有功。
　　白馬莖
　　味鹹、甘，平，無毒。主傷中，脈絕陰不起，強志益氣，長肌肉肥健，生子，小兒驚癇。陰乾百日。眼，主驚癇，腹滿，瘧疾。當殺用之。懸蹄，主驚邪，瘈瘲，乳難，辟惡氣，鬼毒，蠱疰，不祥，止衄血，內漏，齲齒。生雲中平澤。白馬蹄，療婦人瘻下白崩。赤馬蹄，療婦人赤崩。齒，主小兒驚癇。髻頭膏，主生髮。髻毛，主女子崩中赤白。心，主喜忘。肺，主寒熱，小兒莖痿。禹錫等今詳莖痿，非小兒之疾，二字必誤。肉，味辛、苦，冷。主熱下氣。長筋強腰脊，壯健，強志，輕身，不饑。脯，療寒熱痿痺。屎，名馬通，微溫。主婦人崩中，止渴及吐、下血，鼻衄，金創止血。頭骨，主喜眠，令人不睡。溺，味辛，微寒。主消渴，破癥堅積聚，男子伏梁積疝，婦人瘕疾，銅器承飲之。
　　《圖經》曰：文具羖角條下。
　　陳藏器云：馬肉及血，有小毒。食之當飲美酒即解，婦人懷妊不得食馬，驢騾為其十二月胎。騾又不產。馬頭骨於水上流浸之，則無水蜞，又埋安午地，令宜蠶。凡收白馬莖，當以遊牝時，力勢正強者，生取得為良。馬牙燒作灰，唾和，絆帛貼於腫上根出。屎絞取汁，主傷寒時疾，服之當吐下。亦主產後諸血氣及時行病起合#4陰陽垂死者，并溫服之。用馬屎及溺，當以白者最良。
　　禹錫云：按《藥性論》云：白馬莖，使，味鹹。能主男子陰痿堅長，房中術偏要。通用藥云：馬眼，平。馬懸蹄，平。馬蹄甲，平。馬髻膏，平。馬頭骨，微寒。按孟詵云：白馬莖，益丈夫陰氣，陰乾者末，和茯苓#5蜜丸。空腹酒下四十丸，日再，百日見效。懸蹄，主驚癇。赤馬蹄，主辟溫瘧。馬心，患痢人不得食。馬肉，有小毒。不與倉米同食，必卒得惡，十有九死。與薑同食，生氣嗽。其肉多著浸洗，方煮得爛熟，兼去血盡，始可煮炙，肥者亦然，不爾，毒不出。患丁腫，中風疼痛者，炒驢馬糞，熨瘡滿五十遍，極效。男子患，未可及，新差後，合陰陽，垂至死。取白馬糞五升，絞取汁，好器中盛，停一宿。一服三合，日夜二服。按《日華子》云：馬齒水磨治驚癇。肉只堪煮，餘食難消。不可多食，食後以酒投之。皆須好清水搦洗三五遍，即可煮食之。懷娠人及患痢人并不可食。忌蒼耳、生薑。又鬃燒灰，止血并傅惡瘡。頭骨，治多睡，作枕枕之。燒灰傅頭、耳瘡佳。尿，洗頭瘡白禿。按《蜀本》注云：諸筋肉，非十二月採者，并宜火乾之。
　　雷公云：要馬無病，嫩身如銀，春收者最妙。臨用以銅刀劈破作七片，將生羊血拌，蒸半日出，曬乾，以粗布拭上皮并乾羊血了，細剉用也。又馬自死，肉不可食。五月勿食，傷神。
　　《兵部手集》：多年惡瘡不差，或痛癢生釁。爛研馬糞并齒傳上，不過三兩遍，良。武相在蜀，自脛有瘡，癢不可忍，得此方便差。
　　劉涓子：治被打，腹中瘀血。白馬蹄燒煙盡，取灰末，酒服方寸匕，日三夜一。亦治婦人血病。
　　牛角□
　　下閉血，瘀血疼痛，女人帶下血。燔之。味苦，無毒。水牛角，療時氣，寒熱頭痛。髓，補中，填骨髓，久服增年。髓味甘，溫，無毒。主安五臟，平三焦，溫骨髓，補中，續絕傷益氣，止泄痢，消渴。以酒服之。膽，可丸藥。膽味苦，大寒。除心腹熱渴，利口焦躁，益目精。齒，主小兒牛癇。肉，味甘，平，無毒。主消渴，止吐泄，安中益氣，養脾胃，自死者不良。屎，寒。主水腫，惡氣。用塗門戶，著壁者。燔之，主鼠瘻，惡瘡。黃犍牛、烏牯牛溺、主水腫、腹脹腳滿、利小便。
　　《圖經》：文具前卷黃條下。
　　《藥性論》云：黃牛角□灰，臣，味苦、甘，無毒，性澀。能止婦人血崩不止，赤白帶下，止冷痢瀉血。水牛角，平。青牛膽，苦，無毒。主消渴，利大小腸。臘月牯牛膽，中盛黑豆一百粒，後一百日開取，食後、夜間吞二七枚，鎮肝明目。黑豆盛浸不計多少。
　　陶隱居云：此牛亦□牛為勝，青牛最良，水牛為可充食爾。自死謂疫死，肉多毒。青牛腸不可共犬肉、犬血食之，令人成病也。
　　《日華子》云：水牛肉，冷，微毒。角，煎治熱毒風并壯熱。角□，燒焦治腸風瀉血痢，崩中帶下，水瀉。涎，止反胃嘔吐。治噎，要取即以水洗口後，鹽塗之，則便吐出。黃牛肉，溫，微毒。益腰腳。大都食之發藥毒發病，不如水牛也。惟酥乳佳。骨髓，溫，無毒。治吐血，鼻洪，崩中帶下，腸風瀉血并水瀉。燒灰用。
　　禹錫云：按《蜀本》云：沙牛角□，味苦，溫，無毒。主下閉瘀血，女子帶下下血。燒以為灰，暖酒服之。
　　孟詵云：黑牛髓和地黃汁、白蜜等分作煎服，治瘦病。烏牛糞為上。又小兒夜啼，取乾牛糞如手大，安臥席下，勿令母知，子、母俱吉。
　　《食療》云：肚，主消渴，風眩，補五臟，醋煮食之。肝，治痢。腎，主補腎。髓，安五臟，平三焦，溫中，久服增年，以酒送之，和地黃汁、白蜜作煎，服之治瘦病。
　　孫真人云：主癰發數處。取牛糞燒作灰，以雞子白和傅之，乾即易。
　　《外臺秘要》：大病後不足，病虛勞，補虛。取七歲已下，五歲已上黃牛乳一升，水四升，煎取一升，如人饑，稍稍飲，不得多，十日服不住，佳。
　　《肘後方》：風毒腳氣，若脛已滿，捻之沒指。但勤飲烏牸牛溺二三升，使小便利，漸漸消，當以銅器取新者為佳。純黃者亦可用。又方：治患癰腫未成膿。取牛耳中垢封之，愈。
　　《經驗方》：痔漏張用方#6。犍牛兒膽、猬膽各一個，用膩粉五十文，麝香二十文，將猬膽汁、膩粉、麝香和勻，入牛膽內，懸於檐前四十九日，熟。旋取為丸如大麥，用急腳#7送入瘡內後，追出惡物是驗，瘡口漸合，生麵蓋瘡內一遍，出惡物。
　　《子母秘錄》：治血氣逆，心煩悶滿，心痛。燒水牛角末，酒服方寸匕。
　　《產書》：主難產。牛糞中大豆一枚，擘作兩片，一片書父，一片書子，卻合，以少水吞之，立產。
　　《衍義》曰：牛角□，此則黃牛角□。用尖燒為黑灰，微存性，治婦人血崩，大便血及冷痢。又白水牛鼻，乾、濕皆可用，治偏風口喎斜，以火炙熱，於不患處一邊熨之，漸正。
　　羖羊角
　　味鹹、苦，溫、微寒，無毒。主青盲，明目，殺疥蟲，止寒泄，辟惡鬼、虎狼，止驚悸，療百節中結氣，風頭痛及蠱毒，吐血，婦人產後餘痛。燒之殺鬼魅，辟虎狼。久服安心益氣輕身。生河西川谷。取無時，勿使中濕，濕即有毒。菟絲為之使。羊髓，味甘，溫，無毒。主男女傷中，陰氣不足，利血脈，益經氣。以酒服之。青羊膽，主青盲，明目。羊肺，補肺，主咳嗽。羊心，主憂恚，膈氣。羊腎，補腎氣，益精髓。羊齒，主小兒羊癇寒熱。三月三日取之。羊肉，味甘，大熱，無毒。主緩中，字乳餘疾，及頭腦大風汗出，虛勞寒冷，補中益氣，安心止驚。羊骨，熱。主虛勞，寒中，羸瘦。羊屎，燔之，主小兒泄痢，腸嗚，驚癇。
　　《圖經》曰：羖羊角，出河西川谷，今河東、陝西及近都州郡皆有之。此謂青羝羊也。餘羊則不堪，取無時。勿使中濕，濕則有毒。羊齒、骨及五臟皆溫、平而主疾，惟肉性大熱，時疾初愈，百日內不可食，食之當復發及令人骨蒸也。羊屎，方書多用。近人取以內鯽魚腹中，瓦缶固濟燒灰，以塗髭髮，令易生而黑，甚效。乳，療蜘蛛咬，遍身生絲者，生飲之即愈。前條有白馬陰莖、眼、蹄、白馬懸蹄、赤馬蹄、齒、髻頭膏髻、毛、心、肺、肉脯、頭骨、屎、溺及牡狗陰莖、膽、心、腦、齒、四蹄、白狗血、肉、屎中骨，《本經》并有主治。惟白馬莖、眼、懸蹄用出雲中平澤者，餘無所出州土。今醫方多用馬通，即馬屎也，及狗膽，其餘亦稀使，故但附見於下。
　　陶隱居云：羖羊角，方藥不甚用，其餘皆入湯煎。羊有三四種，最以青色者為勝；次則烏羊；其□羺羊及虜中無角羊，正可啖食之。為藥不及都下者。其乳、髓則肥好也。羊肝，不可合豬肉及梅子、小豆食之，傷人心、大病人。
　　《唐本》注云：羊角，以青羝為佳，餘不入藥用也。羊膽，療疳#8時行熱熛瘡，和醋服之良。羊肺療渴，止小便數。并小豆葉煮食之，良。羊腎合脂為羹，療勞痢甚效。蒜齏食脂一升，療癥瘕。羊肉，熱病差後食之，發熱殺人。
　　《日華子》云：羖羊角，退熱，治山瘴，溪毒，燒之去蛇。心有孔者殺人。腎，補虛，耳聾，陰弱，壯陽，益胃，止小便，治虛損盜汗。羊肉，治腦風并大風，開胃，肥健。頭，涼，治骨蒸，腦熱頭眩，明目，小兒驚癇。脂，治遊風并黑。羖羊糞，燒灰，治□耳并罯刺。
　　禹錫云：按《藥性論》云：羖羊角，使。治產後惡血煩悶，燒灰酒服之。又主輕身，治小兒驚癇。又曰：青羊角，亦大寒。青羊膽，平。青羊肝，服之明目。膽點眼中，主赤障，白膜，風泪，主解蟲毒。
　　《外臺秘要》：崔氏療傷寒，手足疼欲脫。取羊屎煮汁以灌之，差止。亦療時疾，陰囊及莖熱腫。亦可煮黃檗等洗之，并除傷寒之疾。又方：治小兒疳。羊膽二個，和漿水灌下部。豬膽亦得。
　　《千金方》：療尿床方。羊肚盛水令滿，繫兩頭熟煮開，取水頓服之。即差。
　　《肘後方》：療面多皯□如雀卵色。以羖羊膽一個，酒二升，合煮三沸，以塗拭之，日三度，差。
　　《聖惠方》：治風，心煩恍惚，腹中痛，或時悶絕而復蘇。用羖羊角屑微炒，搗羅為末。不計時候，溫酒調下一錢匕。又方：治硫黃忽發氣悶。用羊血服一合。
　　《梅師方》：治產後餘血攻心，或下血不止，心悶面青，身冷氣欲絕。新羊血一盞飲之，三兩服妙。
　　《食醫心鏡》：主風眩羸瘦，小兒驚癇，丈夫五勞，手足無力。羊頭一枚，炮洗如法、蒸熟，切，以五味調和，食之。又主腎勞損精竭。炮羊腎一雙，去脂細切，於豉汁中五味米揉如常法，作羹食，粥亦得。
　　《衍義》曰：羖羊角，出陝西、河東，謂之□□羊，尤狠健，毛最長而厚，此羊可入藥。如要食，不如無角白大羊。本草不言者，亦有所遺爾。又同、華之間，有臥沙細肋，其羊有角似羖羊，但低小供撰，在諸羊之上。張仲景治寒疝，用生薑羊肉湯，服之無不驗。又一婦人產當寒月，寒氣入產門，臍下脹痛，手不敢犯，此寒疝也。醫將治之以抵當湯，謂其有瘀血。嘗教之曰，非其治也；可服張仲景羊肉湯，少減水#9，二服遂愈。
　　牡狗陰莖
　　味鹹，平，無毒。主傷中，陰痿不起，令強熱大，生子，除女子帶下十二疾。一名狗精。六月上伏取，陰乾百日。膽，主明目，痂瘍惡瘡。心，主憂恚氣，除邪。腦，主頭風痺，下部□瘡，鼻中息肉。齒，主癲癇寒熱，卒風痱，伏日取之。頭骨，主金瘡止血。四腳蹄，煮飲之，下乳汁。白狗血，味鹹，無毒。主癇疾發作。肉，味鹹、酸，溫。主安五臟，補絕傷，輕身益氣。屎中骨，主寒熱，小兒驚癇。
　　《圖經》曰：文具羖羊角條下。
　　《日華子》云：犬陰，治絕腸及婦人陰瘻。膽，主撲損瘀血，刀箭瘡。心，治狂犬咬，除邪氣，風痺，療鼻衄及下部#10。齒，理小兒客忤，燒入用。頭骨，燒灰用亦壯陽，黃者佳。血，補安五臟。犬黃者大補益，餘色微補。古言署預涼而能補，犬肉暖而不補，雖有此言，服終有益，然奈穢甚，不食者眾。
　　禹錫云：按通用藥云：狗膽，平。狗齒，平。狗頭骨，平。狗四足，平。白狗血，溫。按《藥性論》云：狗膽，亦可單用。味苦，有小毒。主鼻齆，鼻中息肉。狗頭骨，使。燒灰為末，治久痢，勞痢。和乾薑、莨菪焦炒見烟，為丸。白飲空心下十丸，極效。
　　孟詵云：膽去腸中膿水。又白犬膽，和通草、桂為丸服，令人隱形。青犬尤妙。犬肉，益陽事，補血脈，厚腸胃，實下焦，填精髓。不可炙食，恐成消渴，但和五味煮，空腹食之。不與蒜同食，必頓損人。若去血，則力少不益人。瘦者多是病，不堪食。
　　《聖惠方》：治女人赤白帶下久不止。用狗頭燒灰為細散，每日空心及食前，溫酒調下一錢匕。
　　《外臺秘要》：治馬鞍瘡。狗牙灰醋和傅之。又五月五日取牡狗糞燒灰傅之，良。
　　《楊氏產乳》：妊娠不得食狗肉，令兒無聲。
　　羚羊
　　味鹹、苦，寒、微寒，無毒。主明目，益氣，起陰，去惡血注下，辟蠱毒惡鬼不祥，安心氣，常不魘寐，療傷寒，時氣寒熱，熱在肌膚，溫風注毒伏在骨間，除邪氣驚夢，狂越僻謬及食噎不通。久服強筋骨，輕身，起陰，益氣，利丈夫。生石城山川谷及華陰山，採無時。
　　《圖經》曰：羚羊角，出石城山谷及華陰山，今秦、隴、龍、蜀、金、商州山中皆有之。戎人多捕得來貨，其形似羊，色青而大，其角長一二尺，有節如人手指握痕，又至堅勁。今入藥者皆用此角。
　　陶隱居云：今出建平、宜都諸蠻中及西域。多兩角，一角者為勝。角甚多節，蹙蹙園繞。別有山羊角極長，惟一邊有節，節亦疏大，不入藥用。《爾雅》名羱羊，而羌夷云只此名羚羊角，甚能陟峻。短角者乃是山羊爾。亦未詳其正。
　　陳藏器云：羚羊角，主溪毒及驚悸，煩悶，臥不安，心胸間惡氣毒，瘰癧。肉，主蛇咬，惡瘡。山羊、山驢、羚羊，三種相似，醫工所用，但信市人，遂令湯丸或致乖舛。且羚羊有神，夜宿以角挂樹不著地。但取角彎中深銳緊小，猶有挂痕者即是真，慢無痕者非，作此分別，餘無他異。真角，耳邊聽之集集鳴者良。陶云一角者，繆也。
　　禹錫云：按《藥性論》云：羚羊角，臣，味甘。能治一切熱毒風攻注，中惡毒風，卒死昏亂不識人，散產後血上心煩悶，燒末酒服之。主小兒驚癇，治山瘴，能散惡血。燒灰治噎塞不通。
　　孟詵云：羚羊，北人多食，南人食之，免為蛇蟲所傷。和五味子炒之，投酒中經宿，飲之治筋骨急強，中風。又角，主中風筋攣，附骨疼痛，生磨和水塗腫上及惡瘡，良。又卒熱悶，屑作末#11，研和少蜜服。亦治熱毒痢及血痢。
　　雷公云：凡所用亦有神羊角。其神羊角長有二十四節，內有天生木胎。此角有神力，可抵千牛之力也。凡修事之時，勿令單角，不復有驗，須要不拆元對，以繩縛之，將鐵錯子錯之，旋旋取用，勿令犯風，錯末盡#12處，須三重紙裹之，恐力散也。錯得了即單搗，搗盡，背風頭，重篩過，然入藥中用之，若#13更研萬匝了，用之更妙，免刮人腸也。
　　《千金方》：治產後心悶不識人，汗出。羚羊角燒末，以東流水服方寸匕，未差再服。
　　《肘後方》：血氣逆心煩滿。燒羚羊角若水羊角末，水服方寸匕。
　　《子母秘錄》：治胸脅痛及腹痛熱滿。燒羚羊角末，水服方寸匕。
　　《衍義》曰：羚羊角，今皆取有挂痕者。陳藏器取耳邊聽之集集鳴者良。亦強出此說，未嘗遍試也。今將他角附耳，皆集集有聲，不如有挂痕一說盡矣。然多偽為之，不可不察也。
　　犀角
　　味苦、酸、鹹，寒、微寒，無毒。主百毒蠱痋#14，邪鬼瘴氣，殺鉤吻、鴆羽、蛇毒，除邪，不迷惑魘寐，療傷寒溫疫，頭痛寒熱，諸毒氣。久服輕身，駿健。生永昌山谷及益州。松脂為之使，惡雚菌、雷丸。
　　《圖經》曰：犀角，出永昌山谷及益州，今出南海者為上，黔、蜀者次之。犀似牛，豬首、大腹、痺腳，腳有三蹄。色黑。好食棘。其皮每一孔皆生三毛。頂一角，或云兩角，或云三角。謹按郭璞《爾雅》注云：犀，三角，一在頂上，一在額上，一在鼻上。鼻上者即食角也，小而不橢。亦有一角者。《嶺表錄異》曰：犀有二角，一在頂#15上為兕犀，一在鼻上為胡帽犀。牯犀亦有二角，皆為毛犀，而今人多傳一角之說。此數種俱有粟文，以文之粗細為貴賤。角之貴者，有通天花文。犀有此角，必自惡其影，常飲濁水，不欲照見也。其文理絕好者，則有百物之形。或云犀之通天者是其病，理不可知也。又#16有倒插者，有正插者，有腰鼓插者。其倒插者#17，一半以下通；正插者，一半以上通；腰鼓插者，中斷不通。其類極多，足為奇異。
　　《藥性論》云：牯犀角，君，味甘，有小毒。能辟邪精鬼魅，中惡毒氣，鎮心神，解大熱，散風毒，能治發背癰疽瘡腫，化膿作水，主療時疾熱如火，煩悶，毒入心中，狂言妄語。
　　陶隱居云：今出武陵、交州、寧州諸遠山。犀有二角，以額上者為勝。又有通天犀，角上有一白縷，直上至端，此至神驗。或云是水犀角，出水中。《漢書》所云：駭雞犀者，以置米中，雞皆驚駭不敢啄；又置屋中，烏鳥不敢集屋上。又云：通天犀者，夜露不濡，以此知之。凡犀見成物，皆被蒸煮，不堪入藥，惟生者為佳。雖是犀片亦是已經煮炙，況用屑乎？又有牸犀，其角甚長，文理亦似犀，不堪藥用。
　　陳藏器云：犀肉，主諸蠱、蛇、獸咬毒，功用劣於角。《本經》有通天犀，且犀無水陸二種，并以精粗言之。通天者，腦上角千歲者長且銳白星徹，端能出氣，通天則能通神，可破水、駭雞，故曰通天。《抱朴子》曰：通天犀，有白理如線者以盛米，雞即駭矣。其真者，刻為魚，銜入水，水開三尺。其鼻角，一名奴角，一名食角。
　　《日華子》云：犀角，味甘、辛。治心煩，止驚，安五臟，補虛勞，退熱，消痰，解山瘴溪毒，鎮肝明目，治中風失音，熱毒風，時氣發狂。
　　禹錫云：按《陳藏器》云：《爾雅》云：兕似牛，一角。犀似豕，三角。復云多似象，復如豕三角。陶據《爾雅》而言，不知三角之誤也。又云：雌者是兕而形不同，未知的實。
　　雷公云：凡使，勿用奴犀、牸犀、病水犀、孿子犀、下角犀、淺水犀、無潤犀。要使烏黑肌粗皺、坼裂光潤者上。凡修治之時，錯其屑入臼中，搗令細，再入缽中研萬匝，方入藥中用之。婦人有妊勿服，能消胎氣。凡修治一#18切角，大忌鹽也。
　　《食療》云：此只是山犀牛，未曾見人得水犀取其角。此兩種#19者，功亦同矣。其生角，寒。可燒成灰，治赤痢。研為末，和水服之。又主卒中惡心痛，諸飲食中毒，及藥毒，熱毒，筋骨中風，心風煩悶，皆差。又以水磨取汁，與小兒服，治驚熱。鼻上角尤佳。肉，微溫，味甘，無毒。主瘴氣百毒，蠱疰邪鬼，食之入山林，不迷失其路。除#20客熱頭痛及五痔，諸血痢。若食過多，令人煩，即取麝香少許，和水服，即散也。
　　《聖惠方》：治雉肉作臛食之吐下。用生犀角末方寸匕，新汲水調下，即差。
　　《外臺秘要》：服藥過劑及中毒，煩悶欲死。燒犀角末，水服方寸匕。
　　《千金方》：有蠼螋蟲尿人影著處，便令人體病瘡，其狀如粟粒累累，一聚滲痛，身中忽有處燥痛如芒刺，亦如刺蟲所螫後細瘡，作叢如茱萸子狀也。四畔赤，中央有白膿如黍粟，亦令人皮急，舉身惡寒壯熱，極者連起竟腰、脅、胸也。治之法：初得磨犀角，塗之止。
　　《抱朴子》：鄭君言，但習閉氣至千息，久久則能居水中一日許，得真通天犀角三寸以上者，刻為魚，銜之入水，水常為開，方三尺，可得氣息水中。又，通天犀赤#21理如綖，自本徹末#22，以角盛米著地，群雞不敢啄而轉驚，故南人名為駭雞犀。是故有蟲毒之鄉，於他家飲食，即以角攪之，白沫煉起，即為有毒，無沬，即無毒也。
　　《衍義》曰：犀角，凡入藥須烏色，未經湯水浸煮者，故曰生犀。川犀及南犀，紋皆細；烏犀尚有顯紋者露；黃犀紋絕少，皆不及西番所出，紋高兩腳顯也。物像黃、外黑者為正透，物像黑、外黃者為倒透。蓋以烏為正，以形像肖物者為貴。既曰通犀，又須紋頭顯，黃黑分明，透不脫，有兩腳滑潤者為第一。鹿取茸，犀取尖，其精銳之力盡在是矣。犀角尖，磨服為佳，若在湯散，則屑之。西蕃者佳。
　　虎骨
　　主除邪惡氣，殺鬼疰毒，止驚悸，主惡瘡鼠瘻。頭骨尤良。膏，主狗嚙瘡。爪，辟惡魅。肉，主惡心欲嘔，益氣#23。
　　《圖經》曰：虎骨并睛、爪，《本經》不載所出州土，今有山林處皆有之。骨用頭及脛，色黃者佳。睛亦多偽，須自獲者乃真。爪并指骨毛存之，以繫小兒臂上辟惡鬼，兩脅間及尾端皆有威，如乙字，長一二寸許，此數物，皆用雄虎者勝。凡鹿、虎之類，多是藥箭射殺者，不可入藥。蓋藥毒浸漬骨血#24間，猶能傷人也。李絳《兵部手集方》有虎骨酒法，治臂脛痛，不計深淺皆效。用虎脛骨二大兩，粗搗熬黃，羚羊角一大兩屑，新芍藥二大兩切細，三物以無灰酒浸之，春夏七日，秋冬倍日。每旦空腹飲一杯。冬中速要服，即以銀器物盛，火爐中暖養之三兩日，即可服也。
　　陶隱居云：俗方熱食虎肉，壞人齒，信自如此。虎頭作枕，辟惡魘；置戶上，辟鬼。鼻懸戶上令生男。骨雜朱畫符療痢#25。鬚療齒痛。爪以懸小兒臂辟惡鬼。
　　《唐本》注云：《別錄》云：屎，主惡瘡。其眼睛主癲。其屎中骨為屑，主火瘡。牙，主丈夫陰頭瘡及疽瘻。鼻，主癲疾，小兒驚癇。
　　陳藏器云：虎威，令人有威，帶之臨官佳，無官為人所憎。威，言骨如乙字，長一寸，在脅兩傍，破肉取之。尾端亦有，不如脅者。膽，主小兒驚癇。肉及皮，主瘧。骨煮汁浴小兒，去瘡疥，鬼疰，驚癇。屎，主鬼氣。眼光，主驚邪，辟惡，鎮心。凡虎夜視，以一目放光，一目看物。獵人候而射之，弩箭纔及，目光隨墮地，得之者如白石是也。
　　《日華子》云：肉，味酸，平，無毒。治瘧。又睛，鎮心及小兒驚啼，疳氣，客忤。
　　雷公云：虎睛，凡使，須知採人，問其源，有雌有雄，有老有嫩，有殺得者，唯有中毒自死者勿使，卻有傷人之患。夫用虎睛，先於生羊血中浸一宿漉出，微火上焙之，乾，搗成粉，候眾藥出，取合用之。
　　禹錫云：按鬼疰尸疰及惡瘡通用藥并《藥對》云：虎骨，平。《藥性論》云：虎骨，臣。殺犬咬毒。味辛，微熱，無毒。治筋骨毒風孿急，屈伸不得，走疰疼痛，主尸疰、腹痛，治溫瘧，療傷寒溫氣。按孟詵云：肉，食之入山，虎見有畏，辟三十六種精魅。又眼睛，主瘧病，辟惡，小兒熱，驚悸。膽，主小兒疳痢，驚，神不安，研水服之。骨，煮湯浴，去骨節風毒。膏，內下部，治五痔下血。
　　《聖惠方》：治癧#26節風，百節疼痛不可忍。用虎頭骨一具，塗酥炙黃，捶碎，絹袋盛，用清酒二斗浸五宿，隨性多少暖飲之，妙。
　　《千金翼》：療熛疽，著手足肩背，累累如米起，色白，刮之汁出。虎尿#27，以馬尿和之，暴乾，燒灰粉之。
　　《經驗後方》：白虎風，走注疼痛，兩膝熱腫#28。虎經骨塗酥炙，黑附子炮裂去皮臍，各一兩為末。每服溫酒調下二錢匕，日再服。
　　《勝金方》：治大腸痔漏并脫肛。以虎脛骨兩節，蜜二兩，炙令赤搗末，蒸餅，丸如桐子大。每服凌晨溫酒下二十丸，隔夜先和大腸後，方服此藥。
　　張文仲：治痢久下，經時不愈者，此名休息。取大蟲骨，炙令黃焦，搗末。飲服方寸匕，日三，即愈。
　　《衍義》曰：虎骨，頭、脛與脊骨入藥，內#29微熱。陳藏器所注乙骨之事，及射之目光墮地如白石之說，必得之於人，終不免其所誣也。人或問曰：風從虎何也？風，木也；虎，金也。木受金制，焉得不從？故呼嘯則風生，自然之道也。所以治風攣急，屈伸不得，走疰，癲疾，驚癇，骨節風毒等，乃此義爾。
　　兔頭骨
　　平，無毒。主頭眩痛，癲疾。骨，主熱中消渴。腦，主凍瘡。肝，主目暗。肉，味辛，平，無毒。主補中益氣。
　　《圖經》曰：兔，舊不著所出州土，今處處有之，為食品之上味。兔竅乃有六七穴，子從口出，故妊娠者禁食之。頭骨，主頭眩痛，癲疾。腦，主凍瘡。肝，主目暗。肉，補中益氣。然性冷，多食損元氣，不可合雞肉食之。髓及膏并主耳聾。毛煎湯洗豌豆瘡，毛燒灰#30，主炙瘡。皮、毛及頭并燒灰，酒服，主難產衣不出。
　　《藥性論》云：兔骨，味甘。臘月肉作醬食，去小兒豌豆瘡。臘毛煎湯洗豌豆瘡及毛傅，良。
　　陶隱居云：兔肉為羹，亦益人。妊娠不可食，令子唇缺。其肉不可合白雞肉食之，面發黃。合獺肉食，令人病遁尸。
　　《唐本》注云：兔皮、毛，合燒為灰酒服，主產難後衣不出，及餘血搶心，脹欲死者，極驗。頭皮，主鬼疰，毒氣在皮中針刺者。又云：主鼠瘻。膏，主耳聾。肉治渴，健脾。生吃壓丹毒。
　　陳藏器云：兔，寒、平。主熱氣溫脾#31。毛，燒灰，主炙瘡不差。骨，主久疥，醋磨傅之。肉，久食弱陽，令人色痿。與薑同食，令人心痛。頭，主難產，燒灰末酒下。兔竅有五六穴，子從口出，今懷妊忌食其肉者，非為缺唇，亦緣口出。
　　禹錫云：按《日華子》云：頭骨和毛、髓燒為丸，催生落胞并產後餘血不下。兔骨，治瘡疥刺風，鬼疰。肝，明目，補勞，治頭旋眼疼。
　　孟詵云：肝，主明目，和決明子作丸服之。又，主丹石人上衝，眼暗不見物，可生食之，一如服羊子肝法。八月至#32十一月可食，服丹石人相宜，大都損陽事，絕血脈。
　　《外臺秘要》：《必效》療婦人帶下。取兔皮燒令烟絕，搗為末，酒服方寸匕，以差為度。
　　《經驗方》：催生丹：兔頭二個，臘月內取頭中髓塗於淨紙上，令風吹乾，通明乳香二兩，碎入前乾兔髓同研。來日是臘，今日先研，俟夜星宿下安桌子上，將果、香、茶同一處排定，須是潔爭齋戒焚香，望北帝拜告天師道：弟子某，修合救世上產生婦人藥，願降威靈，祐助此藥，速令生產。壽吉#33再拜，用紙貼同露之，次香燒至來日，日未出時，以豬肉和，丸如雞頭大，用紙袋盛貯透風懸。每服一丸，醋湯下，良久未產，更用冷酒下一丸，即產。此神仙方，絕驗。
　　《博濟方》：治產前滑胎。臘月兔頭腦髓一個，攤於紙上令勻，候乾，剪作符子，於面上書生字一個，覺母陣痛時，用母釵子股上夾定，燈焰上燒灰盞盛，煎丁香酒調下。
　　《勝金方》：治發腦、發背及癰疽，熱癤，惡瘡等。臘月兔頭，細剉，入瓶內密封，久愈。注塗帛上厚封之，熱痛封之如冰#34，頻換差。
　　《集驗方》：治痔疾，下血疼痛不止。以玩月砂不限多少，慢火熬令黃色為末。每二錢入乳香半錢，空心溫酒調下，日三四服，差。砂，即兔子糞是也。
　　《子母秘錄》：療產後陰下脫，燒兔頭末傅之。
　　《抱朴子》：兔壽千歲，五百歲毛色變白。又云：兔血和女丹服之，有神女二人來侍，可役使之。
　　《衍義》曰：兔有白毛者，全得金之氣也，入藥尤功。凡兔至秋深時則可食，金氣全也。纔至春夏，其味變，取四腳肘後毛為遂食，飼雕鷹，至次日卻吐出#35，其意欲腹中逐盡脂肥，使饑急捕逐速爾。然作醬必使五味。既患豌豆瘡，又食此，則發毒太甚，恐斑爛損人。
　　狸骨
　　味甘，溫，無毒。主風疰、尸疰、鬼疰，毒氣在皮中淫躍如針刺者，心腹痛，走無常處，及鼠瘻惡瘡。頭骨尤良。肉，療諸疰。陰莖，主月水不通，男子陰□，燒之，以東流水服之。
　　《圖經》曰：狸骨及肉，《本經》不載所出州土，今處處有之。其類甚多，以虎斑紋者堪用，貓斑者不佳。皆當用頭骨。《華佗方》有狸骨散，治尸疰。肉主痔，可作羹臛食之。南方有一種香狸，人以作膾，生若北地狐，生法其氣甚香，微有麝氣。邕州以南又有一種風狸，似兔而短，多栖息高木，候風而吹過他木。其溺主風，然甚難取，人久養之始可得。
　　陶隱居云：狸類甚多，今此用虎狸，無用貓者，貓狸亦好。其骨至難別，自取乃可信。又有狸，色黃而臭，肉亦主鼠瘻，及狸肉作羹如常食法并佳。
　　《唐本》注云：狸屎灰，主寒熱鬼瘧，發無期度者，極驗。家狸亦好，一名貓也。
　　陳藏器云：風狸溺，主諸色風，人取養之，食果子以寵之。溺如乳，甚難得，似兔而短，在高樹候風而吹至彼樹，出邕州已南。
　　禹錫云：按《藥性論》云：狸骨，臣。亦可單用。頭骨炒末，治噎病，不通食飲。孟詵云：骨，主痔病，作羹臛食之，不與酒同食。其頭燒作灰，和酒服二錢匕，主痔。又食野鳥肉中毒，狸骨灰服之差。炙骨和麝香、雄黃為丸服，治痔及瘻瘡。糞燒灰，主鬼瘧。《日華子》云：骨，治遊風惡瘡，頭骨最妙。糞燒灰，主寒熱瘧疾。肉，治遊風等病。又狸頭，燒灰酒服，治一切風。按《蜀本》云：肉，療鼠瘻。
　　《外臺秘要》：治痔發疼痛。狸肉作羹食之良，作脯食之，不過三頓差，此肉甚妙。
　　《肘後方》：治鼠瘻腫核痛，若破有瘡口膿血出者。取狸一物，理作羹如食法，空心進之。
　　《子母秘錄》：療小兒鬼舐方。狸屎燒灰，和臘月豬脂塗上。《千金方》同。
　　《聖惠方》：治瘰癧腫硬痛疼，年深時久不差。用狸頭、蹄骨等，并塗酥炙令黃，搗羅為散。每日空心粥飲調下一錢匕。
　　《衍義》曰：狸骨形類貓，其紋有二：一如連錢者，一如虎紋者，此二色狸皆可入藥。其肉味與狐不相遠。江西一種牛尾狸，其尾如牛。人多啖食，未聞入藥。孟詵云：骨理痔病，作羹臛食之，然則骨如何作羹臛音郝，肉羹也？炙骨和麝香、雄黃為丸服，治痔及瘻瘡，甚效。
　　獐骨
　　微溫，主虛損泄精。肉，溫。補益五臟。髓，益氣力，悅澤人面。
　　《圖經》曰：獐骨及肉，《本經》不載所出州土，今陂澤淺草中多有之。亦呼為穈。獐之類甚多，穈其總名也。有有牙者，有無牙者，用之皆同。然其牙不能噬嚙。崔豹《古今注》曰：獐有牙而不能噬，鹿有角而不能觸是也。其肉自八月已後至十一月已前，食之勝羊肉；十二月至七月食之動氣。道家以獐鹿肉羞為白脯，言其無禁忌也。唐方有獐骨酒及獐髓煎并補下，其腦亦入面膏。
　　《日華子》云：獐肉，無毒。骨，補虛損，益精髓，悅顏色。臍下有香，治一切虛損。
　　禹錫云：按《藥性論》云：獐骨，味甘，無毒。
　　《外臺秘要》：主瘤病。獐、鹿二種肉，剖如厚脯，炙令熱，榻淹，可四炙四易，痛攪出膿便愈。不除更炙，新肉用之良。
　　豹肉
　　味酸，平，無毒。主安五臟，補絕傷，輕身益氣。久服利人。
　　《圖經》曰：豹肉，《本經》不載所出州土，今河、洛、唐、郢間或有之。頭骨，燒灰淋頭，去風屑。脂，可合生髮藥，朝塗而暮生。謹按：豹有數種，有赤豹，《詩》云：赤豹，黃熊。陸機疏云：尾赤而文黑，謂之赤豹。有玄豹，《山海經》云：幽都之山，有玄虎、玄豹。有白豹。
　　陶隱居云：豹至稀有，為用亦鮮，惟尾可貴。
　　《唐本》注云：陰陽神豹尾及車駕鹵簿豹尾，名可尊重。真豹尾有何可貴，未審陶據奚理。
　　《日華子》云：肉，微毒。壯筋骨，強志氣，令人猛健。禹錫云：按孟詵云：肉，食之令人志性粗，多時消即定。久食令人耐寒暑。脂，可合生髮膏，朝塗暮生。頭骨，燒灰淋汁，去白屑。
　　《食療》云：補益人。食之令人強筋骨，志性粗疏。食之即覺也，少時消即定。久食之，終令人意氣粗豪。唯令筋健，能耐寒暑。正月食之傷神。
　　《衍義》曰：豹肉，毛赤黃，其紋黑如錢而中空，比比相次。此獸猛捷過虎，故能安五臟，補絕傷，輕身。又有土豹，毛更無紋，色亦不赤，其形亦小。此各自有種，非能變為虎也；聖人假喻而已。恐醫家未喻，故書之。
　　筆頭灰
　　年久者，主小便不通，小便數難，陰腫，中惡，脫肛，淋瀝。燒灰水服之。唐本先附。自草部今移。
　　《圖經》曰：文具兔頭骨條下。
　　禹錫云：按《藥性論》云：筆頭灰，微寒。亦可單用，燒灰治男子交婚之夕莖痿。取灰酒服之良，其筆是使乏者。
　　《外臺秘要》：若小便不通，數而微腫方。取陳久筆頭一枚，燒為灰，和水服之。
　　《勝金方》：催產，治難產，聖妙寸金散方。敗筆頭一枚，燒為灰，細研為末，研生藕汁一盞調下，立產。若產母虛弱及素有冷疾者，恐藕冷動氣，即於銀器內重湯暖過後服。
　　《范汪#36方》：治喉中腫痛不得飲食。燒筆頭灰，漿飲下方寸匕。
　　犢子臍屎
　　主卒九竅中出血。燒末服之方寸匕。新生未食草者預取之，黃犢為上。
　　《姚氏方》：人有九竅，四肢指歧間血出，乃暴驚所為。取新生犢子未食草者臍屎，日乾燒末。水服方寸匕，日四五頓差。人云：口鼻出血亦良。
　　靈貓陰
　　味辛，溫，無毒。主中惡鬼氣，飛尸，蠱毒，心腹卒痛，狂邪鬼神，如麝用之。功似麝，生南海山谷。如狸，自為牝牡，亦云蛉狸。《異物志》云：靈狸一體自為陰陽，刳其水道，連囊以酒灑，陰乾。其氣如麝，若雜真香。罕有別者，用之亦如麝焉。
　　震肉
　　無毒。主小兒夜驚，大人因驚失心。亦作脯與食之。此畜為天雷所霹靂者是。
　　圖經衍義本草卷之二十八　竟
　　#1乾：原作『飲』，據晦明軒本改。
　　#2又：原作『有』，據晦明軒本改。
　　#3許：原作『牛』，據晦明軒本改。
　　#4合：原作『令』，據晦明軒本改。
　　#5茯苓：晦明軒本作『蓯蓉』。
　　#6方：原作『九』，據晦明軒本改。
　　#7急腳：晦明軒本作『紙拈』。
　　#8疳：晦明軒本『疳』下有『濕』字。
　　#9水：原作『才』，據晦明軒本改。
　　#10部：晦明軒本『部』下有『瘡』字。
　　#11末：原作『木』，據晦明軒本改。
　　#12盡：原作『患』，據晦明軒本改。
　　#13若：原作『老』，據晦明軒本改。
　　#14痋：晦明軒本作『疰』。
　　#15頂：晦明軒本作『額』。
　　#16又：晦明軒本作『文』。
　　#17其倒插者：此四字原脫，據晦明軒本補。
　　#18一：原脫，據晦明軒本補。
　　#19種：原作『利』，據晦明軒本改。
　　#20除：原脫，據晦明軒本補。
　　#21赤：原作『亦』，據晦明軒本改。
　　#22末：原作『木』，據晦明軒本改。
　　#23氣：晦明軒本『氣』下有『利』字。
　　#24血：晦明軒本作『肉』。
　　#25痢：晦明軒本作『邪』
　　#26癧：晦明軒本作『歷』。
　　#27尿：晦明軒本作『屎白者』。
　　#28腫：原作『用』，據晦明軒本改。
　　#29內：晦明軒本作『肉』。
　　#30灰：原作『火』，據晦明軒本改。
　　#31溫脾：晦明軒本作『溫痺』。
　　#32至：原作『止』，據晦明軒本改。
　　#33壽吉：晦明軒本作『禱告』。
　　#34冰：原作『水』，據晦明軒本改。
　　#35吐出：原作『在』，據晦明軒本改。
　　#36汪：原作『注』，據晦明軒本改。
　　圖經衍義本草卷之二十九
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　獸部下品
　　豚卵
　　味甘、溫，無毒。主驚癇癲疾，鬼疰蠱毒，除寒熱，賁豚五癃，邪氣攣縮。一名豚顛。陰乾藏之，勿令敗。懸蹄，主五痔，伏熱在腸，腸癰內蝕。豬四足，小寒。主傷撻諸敗瘡，下乳汁。心，主驚邪，憂恚。腎冷。和理腎氣，通利膀胱。膽，主傷寒熱渴。肚，主補中益氣，止渴利。齒，主小兒驚癇。五月五日取。鬐膏，生髮。肪膏，主煎諸膏藥，解斑貓、芫青毒。豭豬肉，味酸，冷。療狂病。凡豬肉，味苦。主閉血脈，弱筋骨，虛人肌。不可久食，病人、金瘡者尤甚。豬屎，主寒熱，黃疸，濕痺。
　　《圖經》曰：豚卵，《本經》不著所出州土，云一名豚顛，陰乾藏之，勿令敗。謹按楊雄《方言》云：豬，燕、朝鮮之間謂之豭，關東、西謂之彘，或謂之豕，南楚謂之狶音喜，其子謂之豯音奚，吳揚之間謂之豬子，其實一種也。今云豚卵，當是豬子也。豬之屬，為用最多。惟肉不宜食，食之多暴肥，蓋風虛所致也。
　　陶隱居云：豬，為用最多，惟肉不宜食，人有多食，皆能暴肥，此蓋虛肥故也。其脂能悅皮膚，作手膏，不皴裂。肪膏煎藥，無不用之。勿令中水。臘月者歷年不壞。頸下膏謂之負革肪，入道家用。其屎汁極療溫毒，熱食其肉飲酒，不可臥床稻穰中。又白豬，白蹄雜青者，不可食之。豬膏又忌烏梅。
　　禹錫云：按孟詵云：腎，主人腎虛，不可久食。肚，主暴痢虛弱。按《日華子》云：腎，補水臟，暖腰膝，補膀胱，治耳聾。雖補腎，又令人少子。肚，補虛損，殺勞蟲，止痢。釀黃糯米蒸搗為末，甚治膀#1氣并小兒疳蛔黃瘦病。
　　《外臺秘要方》：療毒熱病攻手足腫，疼痛欲脫方。豬膏和羊屎，塗之亦佳。
　　《千金翼方》：治手足皴裂，血出疼痛，若冬月冒涉凍凌，面目手足瘃壞，及熱疼痛皆治。取豬腦髓著熱酒中以洗之，差。
　　《肘後方》：治卒腫痢#2，身面皆洪大。生豬肝一具，細切，頓食之，勿與鹽，乃可用苦酒，妙。
　　《經驗後方》：定喘化涎。豬蹄甲四十九個，洗淨控乾，每個指甲內半夏、白礬各一字，入罐子內封閉，勿令烟出，火煅通赤，去火細研，入麝香一錢匕。人有上喘咳嗽，用糯米飲下，小兒半錢，至妙。
　　《梅師方》：治產後虛勞，骨節疼痛，汗出不止。取豬腎造晞臛，以蔥、豉、米，如法食之。
　　《傷寒類要方》：療男子、女人黃疸病，醫不愈，耳目悉黃，食飲不消，胃中脹熱，生黃衣，在胃中有乾屎使病爾。用煎豬脂一小升，溫熱頓服之，日三，燥屎下去乃愈。
　　《千金髓方》：治胎孕九個月，將產消息。用豬肚一個，依常法著蔥、五味，煮熟食之，食不盡再食，不與別人食。
　　《姚和眾方》：小兒初生。豬膽一枚，以水七升，煎取四升，澄清浴兒，令永無瘡疥。
　　《子母秘錄方》：療吹奶，惡寒壯熱。豬肪脂以冷水浸榻之，熱即易，有效。
　　狐陰莖
　　味甘，有毒。主女子絕產，陰癢，小兒陰頹卵腫。五臟及腸，味苦，微寒，有毒。主蠱毒寒熱，小兒驚癇。雄狐屎，燒之辟惡。在木、石上者是。
　　《圖經》曰：狐，舊不著所出州郡。陶隱居注云：江東無狐，皆在北方及益州。今江南亦時有，京、洛尤多。形似黃狗，鼻尖尾大，北土作膾生食之，甚暖。去風，補虛勞，陰莖及五臟皆入藥。肝燒灰以治風，今人作狐肝散用之。膽主暴亡。《續傳信方》云：臘月收雄狐膽，若有人卒暴亡未移時者，溫水微研，灌入喉即活。常須預備救人，移時即無及矣。
　　陶隱居云：江東無狐，皆出北方及益州間。形似狸而黃，亦善能為魅。
　　《唐本》注云：狐肉及腸，作臛食之，主疥瘡久不差者。腸主牛疫。燒灰和水灌之乃勝獺。鼻尖似小狗，惟大尾，全不似狸。
　　《日華子》云：狐，暖，無毒。補虛勞，治惡瘡疥，隨臟而補。頭、尾灰治牛疫，以水飲之。心、肝生服治妖魅。雄狐尾燒辟惡。
　　孟詵云：狐補虛，煮炙食之。又主五臟邪氣，患蠱毒寒熱，宜多服之。
　　《食醫心鏡》云：治驚癇，神精恍惚，語言錯謬，歌笑無度，兼五臟積冷，蠱毒寒熱。狐肉一片及五臟，治如食法，豉汁中煮，五味和作羹，或作粥，炙食并得。京中以羊骨汁、鯽魚替豉汁。
　　《千金方》：惡刺。取狐屎灰，臘月膏和封孔上。又方：治一切惡瘻中冷瘜肉。用正月狐屎，不限多少，乾末，食前新汲水下一錢匕。
　　《衍義》曰：狐，今用肝治風，皮兼毛用為裘者是也。此獸多疑，極審聽，人智出之，以多疑審聽而捕取，捕者多用胸。
　　獺肝
　　味甘，有毒。主鬼疰蠱毒，卻魚鯁，止久嗽，燒服之。肉，療疫氣溫病及牛、馬時行病。煮屎灌之亦良。
　　《圖經》曰：獺，舊不著所出州土，今江湖間多有之。北土人亦馴養以為玩。《廣雅》一名水狗。然有獱音賓，獱或作猵音頻。獺，形大，頭如馬，身似蝙蝠。《淮南子》云：養池魚者，不畜獱獺。許慎注云：猵，獺類也。入藥當以取魚祭天者，其肉性寒。主骨蒸勞，血脈不行，營衛虛滿，及女子經絡不通，血熱，大小腸秘澀。然消陽氣，不益男子，宜少食。五臟及肉皆性寒，惟肝溫。主傳尸勞極，四肢寒瘧，虛汗客熱，亦主產勞。諸畜肝皆葉數定。惟此肝一月一葉，十二月十二葉，其間又有退葉。用之須見形力，不爾多偽。
　　陶隱居云：獺有兩種：有獱獺，形大，頭如馬，身似蝙蝠，不入藥用；此當取以魚祭天者。其骨亦療食魚骨煙，有牛、馬家，可與取屎收之。多出溪岸邊，其肉不可與#3兔肉雜食。
　　《唐本》注云：《別錄》云：獺四足，主手足皮皴裂。
　　陳藏器云：獺主魚骨鯁不可出者，取足於項下爬之，亦煮汁食。皮毛，主#4水癊病者，作褥及履屨著之并煮汁服。屎主魚臍瘡，研傅之。亦主驢馬蟲顙，細研灌鼻中。
　　禹錫云：按《藥性論》云：獺肝，君，味鹹，微熱，無毒。能治上氣咳嗽，勞損疾，尸疰，瘦病。其骨治嘔噦不止。孟詵云：獺肝，主疰病。相染一門悉患者，以肝一具火炙末，以水和方寸匕服之，日再服。謹按，服之下水脹，但熱毒風虛脹，服之即差。若是冷氣虛脹，食益虛腫甚也。只治熱不治冷，不可一概爾。按《日華子》云：獺肉，平，無毒。治水氣脹滿，熱毒風。獺肝，治虛勞并傳尸勞疾。
　　《肘後方》：尸疰鬼疰病者，葛云是五尸之一疰，又挾諸鬼邪為害。其病變動，乃有三十六種至九十九種。大略使人寒熱淋瀝，沉沉默默然，不的知其所苦，而無處不惡。累年積月，漸就頓滯，以致於死。死後傳以傍人，乃至滅門。覺如此候者，便宜急治。獺肝一具，陰乾杵末，水服方寸匕，日三，未差再作。姚云神效。又方：治腸痔，大便常有血。燒獺肝，服一錢匕。
　　《衍義》曰：獺，四足俱短，頭與身、尾皆匾，毛色若故紫帛。大者，身與尾長三尺餘，食魚，居水中，出水中亦不死；亦能休於大木上，世謂之水獺。嘗縻置大水瓮中，於其間旋轉如風，水謂之成旋，壠起，四面高，中心凹下，觀者駭目。皮，西戎將以飾毳服領、袖。問之，云：垢不著，如風端霾目，即就袖口飾目中，即出。又毛端果不著塵，亦一異也。又《本草叔例》言：獺膽分杯，嘗試之，不驗；惟塗於盞唇，但使酒稍高於盞面。分杯之事，亦古今傳誤言也，不可不正之。肝，用之有驗。
　　鼴鼴，音偃鼠
　　味鹹，無毒。主癰，諸瘻蝕惡瘡，陰□爛瘡。在土中五月取令乾，燔之。
　　陶隱居云：俗中一名隱鼠，鼢扶粉切鼠。形如鼠大而無尾，黑色，長鼻甚強，常穿鑿地中行，討掘即得。今諸山林中，有獸大如水牛，形似豬；灰赤色，下腳似象，胸前、尾上皆白，有力而純，亦名鼴鼠。人長取食之，肉亦似牛肉，肉多以作脯。其膏亦云主瘻，乃云此是鼠王，其精溺一滴落地，輒成一鼠，穀有鼠災年則多出。恐非虛爾。
　　陳藏器云：鼴鼠肉主風，久食主瘡疥痔瘻。膏堪摩諸惡瘡。《本經》所說即是小於鼠在地中行者。陶亦云形如鼠，尾黑，常穿於地中，討掘即得。如《經》所言，乃是今之鼢鼠小口尖者，其鼴鼠是獸，非鼠之儔。大如牛，前腳短，皮入鞦轡用。
　　《衍義》曰：鼴鼠，鼢鼠也。其毛色如鼠，今京畿田中甚多。腳絕短，但能行，尾長寸許，目極小，項尤短。兼易掘取，或安竹弓射之，用以飼鷹。陶不合更引：今諸山林中，大如水牛，形似豬，灰赤色者也。設使是鼠，則孰能見其溺精成鼠也。陶如此輕膩，但真醇之士，不以無稽之言為妄矣。今《經》云：在土中行。則鼢鼠無疑。
　　鼺鼺音羸鼠
　　主墮胎，令產易。生山都平谷。
　　陶隱居云：鼺是鼯鼠。一名飛生。狀如蝙蝠，大如鴟鳶，毛紫色暗，夜行飛生。人取其皮毛以與產婦持之，令兒易生。又有水馬，生海中，是魚蝦類，狀如馬形，亦主易產。
　　陳藏器云：陶云有水馬，生海中。主產。按水馬，婦人臨產帶之，不爾，臨時燒末#5飲服，亦可手持之。出南海，形如馬，長五六寸，蝦類也。《南州異物志》云：婦人難產割裂而出者，手握此蟲，如羊之產也。生物中羊產最易。
　　禹錫云：按難產通用藥云：鼺鼠，微溫。
　　《衍義》曰：鼺鼠，《經》中不言性味，惟是於難產通用藥中云：鼺鼠，微溫。毛赤黑色，長尾，人捕得，取皮為暖帽。但向下飛則可，亦不能致遠。今關西山中甚有，毛極密，人謂之飛生者是也。《注》中又引水馬，首如馬，身如蝦，背傴僂，身有竹節紋，長二三寸。今謂之海馬。
　　膃肭臍
　　味鹹，無毒。主鬼氣尸疰，夢與鬼交，鬼魅，狐魅，心腹痛，中惡邪氣，宿血結塊，痃癖羸瘦等。骨訥獸，似狐而大，長尾。生西戎。
　　《圖經》曰：膃肭臍，出西戎，今東海傍亦有之，云是新羅國海狗腎。舊說是骨訥獸，似狐而大，長尾，其皮坐#6自有肉黃毛，三莖共一穴。今滄州所圖，乃是魚類，而豕首兩足。其臍紅紫色，上#7有紫斑點，全不相類，醫家亦兼用此，云欲驗其真，取置睡犬傍，其犬忽驚跳若犴#8者為佳。
　　《日華子》云：膃肭獸，熱。補中益氣，腎暖腰膝，助陽氣，破癥結，療驚狂癇疾及心腹疼，破宿血。
　　禹錫云：按《藥性論》云：膃肭臍，君，大熱。此是新羅國海內狗外腎也。連而取之。主治男子宿癥氣塊，積冷勞氣，羸瘦，腎精衰損，多色成腎勞，瘦悴。
　　雷公云：凡使，先須細認，其偽者多。其海中有獸號曰水鳥龍，海人採得殺之，取腎將入諸處，在藥中修合，恐有誤，其物自殊。有一對，其有兩重薄皮裹丸氣肉核，皮上白#9有肉黃毛，三莖共一穴。年年癊濕，常如新。若用，須酒浸一日後，以紙裹，微微於火上炙令香，細剉單搗用也。
　　《衍義》曰：膃肭臍，今出登、萊州。《藥性論》以謂是海內狗外腎。《日華子》又謂之獸。今觀其狀，非狗非獸，亦非魚也。但前即似獸，尾即魚，其身有短密淡青白毛，腹脅下全白，仍相間於淡青。白毛上有深青黑點，久則色復淡，皮厚且韌，如牛皮，邊將多取以飾鞍韉。其臍治臍腹積冷，精衰，脾腎勞極有功，不待別試也。似狐長尾之說，蓋今人多不識。
　　麂音紀
　　味甘，平，無毒。主五痔病。炸出以薑、醋進之，大有效。又云：多食能動人痼疾。頭骨，為灰飲下，主飛尸。生東南山谷。
　　《圖經》曰：麂，出東南山谷，今有山林處皆有，而均、房、湘、漢間尤多，實獐類也。謹按《爾雅》：□與麂同，大□，旄毛狗足。釋曰：麕亦獐也。旄毛，□音猱長毛也。大獐，毛長狗足者名□。南人往往食其肉，然堅韌，不及獐味美。多食之，則動痼疾。其皮作履舄，勝於眾皮。頭亦入藥用。
　　禹錫云：按《日華子》云：麂，涼，有毒。能墮胎及發瘡癤疥。
　　《衍義》曰：麂，獐之屬，又小於獐，但口兩邊有長牙，好鬥，則用其牙。皮為第一，無出其右者，然多牙傷痕。四方皆#10有，山深處則頗多，其聲如擊破鈸。
　　野豬黃
　　味辛、甘，平，無毒。主金瘡，止血生肉。療癲癇。水研如棗核，日二服，效。
　　禹錫云：按孟詵云：野豬，主補肌膚，令人虛肥，膽中有黃。研如水服之，治疰病。其肉尚勝諸豬，雌者肉美。其冬月在林中食橡子，肉色赤，補五臟風氣。其膏，煉令精細，以一#11匙和一盞酒服，日三服，令婦人多乳。服十日，可供三四孩子。齒，作灰服，主蛇毒。膽，治惡熱氣。
　　《日華子》云：野豬，主腸風瀉血，炙食，不過十頓。膽中黃，治鬼疰，癇疾及惡毒風，小兒疳氣，客忤，天吊。脂#12，悅色，并除風腫毒瘡疥癬。臘月陳者佳。外腎和皮，燒作灰，不用絕過為末，飲下，治崩中帶下，并腸風瀉血及血痢。
　　《食醫心鏡方》：主久痔，野雞下血不止，肛邊痛。豬肉二斤，切，著五味炙，空心食。作羹亦得。
　　《衍義》曰：野豬黃在膽中，治小兒諸癇疾。京西界野豬甚多，形如家豬，但腹小腳長，毛色褐，作群行，獵人惟敢射最後者，射中前奔者，則群豬散走傷人。肉色赤如馬肉，其味甘，肉復軟，微動風。黃不常有，間得之，世亦少用，食之尚勝家豬。
　　敗鼓皮
　　平。主中蠱毒。
　　《圖經》曰：敗鼓皮，主蠱毒，古方亦單用，燒灰服之。用之者稀，故但附於其末。
　　陶隱居云：此用穿敗者，燒作屑，水和服之。病人即喚蠱主姓名，仍往令其呼取蠱，仍差。白蘘荷亦然。自草部今移。
　　《外臺秘要方》：治蠱。取敗鼓皮廣五寸，長一尺，薔薇根五寸，如足拇指大本元云莨菪根，剉，以水一升，酒三升，煮取一升，服之。當下蠱蟲，即愈。
　　《梅師方》：治卒中蠱毒，下血如鵝肝，晝夜不絕，臟腑壞敗待死。知蠱姓名方，破鼓皮燒灰服，自呼名治之乃去。又欲知蠱毒主姓名，取敗鼓皮少許，作#13末飲服，病人須臾自當呼蠱主姓名。
　　《衍義》曰：敗鼓皮，黃牛皮為勝。今不言是何皮，蓋亦以驢、馬皮為之者。唐˙韓退之所謂牛溲、馬勃、敗鼓之皮，俱收并蓄，待用無遺者。今用處亦少，尤好煎膠。專用牛皮，始可入藥。
　　麋脂
　　味辛，溫，無毒。主癰腫、惡瘡、死肌，寒風濕痺，四肢拘緩不收，風頭腫氣，通腠理，柔皮膚。不可近陰，令痿。一名宮脂。畏大黃。角，味甘，無毒。主痺，止血，益氣力。生南山山谷及淮海邊。十月取。
　　陶隱居云：今海陵間最多，千百為群，多牝少牡。人言一牡輒交十餘牝，交畢即死。其脂墮土中，經年，人得之方好，名曰遁脂，酒服至良。尋麋性乃爾淫快，不應痿人陰。一方言不可近陰，令陰不痿，此乃有理。麋肉不可合蝦及生菜、梅、李、果實食之，皆病人。其角刮取屑熬香，酒服之大益人事。出《彭祖傳》中。
　　禹錫云：按孟詵云：麋肉益氣，補中，治腰腳，不與雉肉同食。謹按：肉多無功用，所食亦微補五臟不足氣，多食令人弱房，發腳氣。骨除虛勞至良。可煮骨作汁釀酒飲之，令人肥白美顏色。又云：其角補虛勞填髓。理角法：可五寸截之，中破，炙令黃香後末，和酒空腹服三錢匕。若卒心痛，一服立差。常服之，令人赤白如花，益陽道。不知何因？與肉功不同爾。亦可煎作膠，與鹿角膠同功。茸，甚勝鹿茸，仙方甚重。又丈夫冷氣及風，筋骨疼痛，作粉長服。又於漿水中研為泥，塗面令不皺，光華可愛。又常俗人以皮作靴，熏腳氣。
　　《經驗方》：治老人骨髓虛竭，補益麋茸煎：麋茸五兩，去毛，塗酥炙微黃為末，以清酒二升，於銀鍋中慢火熬成膏，盛瓷器中。每服半匙，溫酒#14調下，空心食前服。
　　沈存中《筆談》：麋茸利補陽，鹿茸利補陰，壯骨血，堅陽道，強骨髓。茄#15茸太嫩長數寸，破之如朽木。端如馬腦紅玉者最善。
　　驢屎
　　熬之，主熨風腫瘓瘡。屎汁，主心腹卒痛，諸疰忤。尿，主癥癖，胃反吐不止，牙齒痛，水毒。
　　牝驢尿：主燥水。 驢尿主濕水，一服五合良。燥水者畫體成字，濕水者不成字。乳，主小兒熱，急黃等。多服使痢。尾下軸垢，主瘧。水洗取汁，和麵如彈丸二枚，作燒餅。瘧未發前食一枚，至發時食一枚，療瘧無久新，發無期者。
　　禹錫云：按《蜀本》云：味甘，性冷利。療消渴。驢色類多，以烏者為勝。蕭炳云：驢乳主熱黃，小兒熱，驚邪，赤痢。《日華子》云：乳治小兒癇，客忤，天吊風。
　　孟詵云：肉主風狂，憂愁不樂，能安心氣。又，頭燖去毛，煮汁以漬麯醞酒，去大風。又，生脂和生椒熟搗，綿裹塞耳，治積年耳聾。狂癲不能語、不識人者，和酒服三升良。皮，覆患瘧人良。又，和毛煎，令作膠，治一切風毒，骨節痛呻吟不止者，消和酒服良。又，骨煮作湯，浴漬身，治歷節風。又，煮頭汁，令服三二升，治多年消渴，無不差者。又，脂和烏梅為丸，治多年瘧，未發時服三十丸。又，頭中一切風，以毛一斤炒令黃，投一斗酒中，漬三日。空心細細飲，使醉，衣覆臥取汗。明日更依前服。忌陳倉米、麥麵。
　　《外臺秘要方》：治反胃。昔幼年經患此疾，每服食餅及羹粥等，須臾吐出。貞觀中，許奉御兄弟及柴、蔣等家，時稱名醫，奉敕令治罄竭所患，竟不能療，漸羸憊，候絕朝夕。忽有一術士云：服驢小便極驗。日服二合，後食唯吐一半，哺時又服二合，人定時食粥，吐即便定。迄至今日午時奏知之。大內中五六人患反胃同服，一時俱差。此藥稍有毒，服時不可過多。盛取尿及熱服二合。病深，七日以來服之，良。後來療人并差。
　　《衍義》曰：驢肉，食之動風，脂肥尤甚，屢試屢驗。《日華子》以謂止風狂，治一切風，未可憑也。煎膠用皮者，取其發散皮膚之外也，仍須烏者。用烏之意，如用烏雞子、烏蛇、烏鴉之類。其物雖治風，然更取其水色，蓋以制其熱則生風之義。
　　猯肉、胞、膏
　　味甘，平，無毒。主上氣乏氣，咳逆。酒和三合服之，日二。又主馬肺病，蟲顙等病。肉，主久水脹不差、垂死者，作羹臛食之，下水大效。胞，乾之，湯摩如雞卵許，空腹服，吐諸蠱毒。
　　陳藏器云：猯脂，主傳尸鬼氣疰忤。銷於酒中服之。亦殺馬漏脊蟲瘡，服丹石人食之良。一名獾豚，極肥也。唐本先附。
　　禹錫云：按孟詵云：猯，主服丹石，勞熱，患赤白痢多時不差者，可煮肉，經宿露中，明日空腹和醬食之，一頓即差。又，瘦人可和五味煮食，令人長脂肉肥白。曾服丹石，可時時服之，丹石惡發熱。
　　《衍義》曰：猯，肥矮，毛微灰色，頭連脊毛一道黑，嘴尖黑，尾短闊，蒸食之極美。貉形如小狐，毛黃褐色，野獸中猯肉最甘美，仍益瘦人。
　　豺皮
　　性熱。主冷痺，腳氣，熟之以纏病上，即瘥。唐本先附。
　　禹錫云：按孟詵云：主疳痢，腹中諸瘡，煮汁飲之，或燒灰和酒服之。其灰傅□齒瘡。肉，酸，不可食，消人脂肉，損人神情。《日華子》云：有毒。炙裹軟腳骨，食之能瘦人。
　　《聖惠方》：治噎病。用狼喉結曝乾杵末，入半錢於飯內，食之妙。
　　《外臺秘要方》：治瘰癧，狼屎灰傅上。
　　野駝脂
　　無毒。主頑痺風瘙，惡瘡毒腫死肌，筋皮攣縮，捥損筋骨。火炙摩之，取熱氣入內，又和米粉作煎餅食之，療痔。勿令病人知。脂在兩峰內。生塞北、河西。家駝為用亦可。今附。
　　《圖經》曰：野駝，出塞北、河西，今惟西北蕃界有之。此中盡人家畜養生息者，入藥不及野駝耳。其脂在兩峰肉間。其性溫。治風下氣，壯力，潤皮膚。人亦鮮食之。又六畜毛蹄甲，主鬼蠱毒，寒熱，驚癇，癲痓狂走。駱駝毛尤良。陶隱居云：六畜，謂馬、牛、羊、豬、狗、雞也。騾、驢亦其類，毛蹄各出其身之品類中，所主療不必#16盡同此矣。蘇恭云：駱駝毛蹄甲，主婦人赤白下最善。
　　《衍義》曰：野駝，生西北界等處，家生者峰、蹄最精，人多煮熟糟啖。糞為乾末，搐鼻中，治鼻衄。此西番多用，嘗進築於彼，屢見之。
　　獼猴
　　味酸，平，無毒。肉，主諸風勞，釀酒彌佳。頭角，主瘴瘧。作湯，治小兒則辟驚，鬼魅寒熱。手，主小兒驚癇口噤。屎，主蜘蛛咬。肉為脯，主久瘧。皮，主馬疫氣。此物數種者都名寓#17屬。取色黃、尾長、面赤者是。人家養者，肉及屎并不主病，為其食息雜，違其本真也。唐慎徹續添。
　　《聖惠方》：治鬼瘧，進退不定。用猢猻頭骨一枚，燒灰末。空心溫酒調一錢匕，臨發再服。
　　六奮毛蹄甲
　　味鹹，平，有毒。主鬼疰蠱毒，寒熱驚癇，竊痓狂走。駱駝毛尤良。
　　《圖經》曰：文具野駝脂條下。
　　陶隱居云：六畜，謂馬、牛、羊、豬、狗、鵝也。騾、驢亦其類、駱駝方家并少用。且馬、牛、羊、雞、豬、狗毛蹄，亦以各出其身之品類中，所主療不必同此矣。
　　《唐本》注云：駱駝毛蹄甲，主婦人赤白帶下最善。
　　諸血
　　味甘，平。主補人身血不足。或因患血枯，皮上膚起，面無顏色者，皆不足也。并生飲之。又解諸藥毒、菌毒，止渴，除丹毒，去煩熱，食筋令人多力。
　　果然肉
　　味鹹，無毒。主瘧瘴，寒熱，煮食之，亦坐其皮為褥。似猴，人面，毛如蒼鴨，肋邊堪作褥。《南州異物志》云：交州有果然獸，其名自呼，如猿，白質黑文，尾長過其頭，鼻孔向天，雨以尾塞鼻孔，毛溫而細。《爾雅》：蜼，仰鼻而長尾。郭注與此相似也。
　　諸肉有毒
　　獸歧尾，殺人，鹿豹文，殺人。羊心有孔，殺人。馬蹄夜目，五月已後食之，殺人。犬懸蹄肉，有毒，殺人，不可食。米甕中肉，殺#18人。漏沾脯，殺人。肉中有星如米，殺人。羊脯三月已後，有蟲如馬尾，有毒，殺人。脯曝不燥，火燒不動，入腹不消，久置黍米甕中，令人氣閉。白馬鞍下肉，食之損人五臟。馬及鹿膳白不可食。乳酪及大酢和食，令人為血痢。驢、馬、兔肉，妊娠不可食。乳酪煎魚鱠爪和食，立患霍亂。豬、牛肉和食，令人患寸白蟲。諸肉煮熟不飲#19水，食之成瘕。食兔肉食乾薑，令人霍亂。市得野中脯，多有射罔毒，食諸肉過度，還飲肉汁即消，食腦立銷。
　　圖經衍義本草卷二十九　竟
　　#1膀：晦明軒本作『勞』。
　　#2痢：晦明軒本作『病』。
　　#3與：原脫，據晦明軒本補。
　　#4主：原作『上』，據晦明軒本改。
　　#5末：原作『米』，據晦明軒本改。
　　#6坐：晦明軒本作『上』。
　　#7上：原作『坐』，據晦明軒本改。
　　#8犴：晦明軒本作『狂』。
　　#9白：晦明軒本作『自』。
　　#10皆：原作『背』，據晦明軒本改。
　　#11一：晦明軒本作『二』。
　　#12脂：原作『指』，據晦明軒本改。
　　#13作：晦明軒本作『燒』。
　　#14酒：晦明軒本作『水』。
　　#15茄：晦明軒本作『茹』。
　　#16必：原作『及』，據晦明軒本改。
　　#17寓：晦明軒本作『禺』。
　　#18殺：原脫，據晦明軒本補。
　　#19飲：晦明軒本作『斂』。
　　圖經衍義本草卷之三十
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　禽部上品
　　諸雞
　　丹雄雞：味甘，微溫、微寒，無毒。主女人崩中漏下赤白沃#1，補虛，溫中止血，久傷乏瘡，通神，殺毒，辟不祥。頭主殺鬼。東門上者尤良。
　　白雄雞：肉，味酸，微溫。主下氣，療狂邪，安五臟，傷中消渴。
　　烏雄雞：肉，微溫。主補中止痛。膽，微寒。主療目不明，肌瘡。心，主五邪。血，主踒折骨痛及痿痺。肪，主耳聾。腸，主遺溺，小便數不禁。肝及左翅毛，主起陰。冠血，主乳難。肶胵裏黃皮，微寒。主泄利，小便利，遺溺，除熱止渴。屎白，微寒。主消渴，傷寒，寒熱，破石淋及轉筋，利小便，止遺溺，滅瘢痕。
　　黑雌雞：主風寒濕痺，五緩六急，安胎血無毒。主中惡腹痛及矮折骨痛，乳難。翮羽，主下血閉。
　　黃雌雞：味酸、甘，平。主傷中消渴，小便數不禁，腸澼泄利，補益五臟絕#2傷，療勞益氣。肋骨，主小兒羸瘦，食不生肌。
　　雞子：主除熱火瘡，癇痙。可作虎魄神物。卵白，微寒。療目熱赤痛，除心下伏熱，止煩滿咳逆，小兒下泄，婦人產難，胞衣不出，醯漬之一宿，療黃疸，破大煩熱。卵中白皮，主久咳結氣，得麻黃、紫菀和服之，立已。雞白蠹肥脂生朝鮮平澤。
　　禹錫云：按《日華子》云：朱雄雞冠血，療白癜風。糞，治白虎風并傅風痛。白雄雞，調中，除邪，利小便，去丹毒。烏雄雞，溫，無毒。止肚痛，除風濕麻痺，補虛羸，安胎，治折傷并癰疽。主罯竹木刺不出者。諸雞肶胵，平，無毒。止泄精并溺血，崩中，帶下，腸風，瀉痢，此即是肫肉黃皮。烏雌雞，溫，無毒。安心定志，除邪辟惡氣，治血邪，破心中宿血及治癰疽，排膿補新血，補產後虛羸，益色助氣。膽，治疣目、耳瘑瘡，日三傅。腸，治遺尿并小便多。糞，治中風失音，疾#3逆，消渴，破石淋，利小腸，餘澀，傅瘡痍，滅瘢痕。炒#4服，治小兒客忤，蠱毒。翼，治小兒夜啼，安席下，勿令母知。窠中草，治頭瘡白禿，和白頭翁草燒灰，豬脂傅。黃雌雞，止勞劣，添髓補精，助陽氣，暖小腸，止泄精，補水氣。按《藥性論》云：黑雌雞，味甘。安胎。
　　孟詵云：產後血不止，以雞子三枚，醋半升，好酒二升，煎取一升，分為四服，如人行三二里，微暖進之。又，新產婦，可取一隻，理如食法，和五味炒熟香，即投二升酒中，封口經宿，取飲之，令人肥白。又，和烏油麻二升，熬令黃香，末之入酒，酒盡極效。黃雌雞，主腹中水癖水腫。以一隻理如食法，和赤小豆一升同煮，俟豆爛，即出食之。其汁，日二夜一#5，每服四合。補丈夫陽氣，治冷氣。瘦著床者，雞子#6食之，良。又，先患骨熱者，不可食之。雞子動#7風氣，不可多食。又，光粉、諸石為末，和飯與雞食之，後取雞食之，甚補益。又，子醋煮熟，空腹食之，治久赤白痢。又，人熱毒發，可取三顆雞子白和蜜一合服之，差。
　　雷公云：雞子，凡急切要用，勿便敲損，恐得二十一日滿，在內成形，空打損後無用。若要用，先於溫湯中試之，若動，是成形也，若不動，即敲損，取清者用，黃即去之。內有自潰者，亦不用也。
　　《外臺秘要》：主天行，嘔逆不可食。以雞卵一枚，煮三五沸，出，以水浸之，外熟內熱則吞之，良。
　　《肘後方》：自縊死，安定心神，徐緩解之，慎勿割繩斷，抱取，心下猶溫者，刺雞冠血滴口中，即活，男雌女雄。又方：以雞屎白如棗大，酒半盞，和灌之及鼻中，尤佳。
　　《經驗方》：治小兒疳痢，肚脹方。用雞子一個，打破眼子如豆大，納巴豆一粒去皮，膩粉一錢，用五十重紙裹，於飯甑中蒸三度，放冷打破，用雞子肉同巴粉一時研，入少麝，添日#8糊丸如米粒大。食後、夜臥溫湯下二丸、三丸。又方#9：婦人產後口乾舌縮不止。打雞子一個，煎水一盞衝之，揉#10蓋少時服。
　　《廣濟方》：主咽喉塞，鼻中瘡出及乾嘔頭痛，食不下。生雞子一個，開頭取白去黃，著米酢拌，煻火頓沸，起擎下沸定，更頓三度成就。熱飲酢盡，不過一二差。
　　《子母秘錄》：小兒頭身諸瘡。燒卵殼研，和豬脂傅之。
　　《譚氏方》：小兒急丹毒不止，以雞子白和赤小豆末傅之。
　　《衍義》曰：丹雄雞，今言赤雞者是也，蓋以毛色言之。巽為雞為風，雞鳴於五更者，日將至巽位，感動其氣而鳴也。體有風，人故不可食。《經》所著其用甚備。產後血暈、身痙直、帶眼、口角與目外眵、向上牽、急不知人。取子一枚，去殼，分清，以荊芥末二錢調服，遂安。仍依次調治。若無他疾，則不須。治甚敏捷，烏雞子尤善。《經》、《注》皆不言雞發風。今體有風，人食之無不發作。為雞為巽，信可驗矣。食者當審。
　　白鵝膏
　　主耳卒聾。以灌之。毛主射工水毒。肉平，利五臟。
　　陶隱居云：東川多溪毒，養鵝以辟之，毛羽亦佳，中射工毒者飲血，又以塗身，鵝未必食射工，蓋以威相制爾。乃言鵝不食生蟲，今鵝子亦啖蚯蚓輩。
　　《唐本》注云：鵝毛，主小兒驚癇及#11者。又燒灰主噎氣逆上。
　　《日華子》云：蒼鵝，冷，有毒。發瘡膿。糞可傅蛇蟲咬毒。舍中養能辟蟲、蛇。白鵝，涼，無毒。解五臟熱，止渴。脂潤皮膚。尾罌治聤耳及聾，內之，亦療手足皴。子，補中益氣，不可多食。尾燒灰，酒服下，治目#12。
　　孟詵云：脂，可合面脂。肉性冷，不可多食，令人易霍亂，與服丹石人相宜，亦發痼疾。
　　《肘後方》：誤吞環若指彄，燒鵝羽數枚，末，飲服之。
　　《子母秘錄》：小兒鵝口不乳者，白鵝矢汁灌口中。
　　騖肪騖音牧
　　味甘，無毒。主風虛寒熱。白鴨屎名通。主殺石藥毒，解結縛，散蓄熱。肉補虛，除熱，和臟腑，利水道。
　　陶隱居云：騖即是鴨，鴨有家、有野。又《本經》云：雁肪一名騖肪，其療小異，此說則專是家鴨爾。黃雌鴨為補最勝。鴨卵不可合鱉魚食之。凡鳥自死，口不閉者，皆不可食，食之殺人。
　　《唐本》注云：《別錄》云：鴨肪主水腫。血主解諸毒。肉主小兒驚癇。頭主水腫，通利小便。古方療水用鴨頭丸。
　　孟詵云：白鴨肉，補虛，消毒熱，利水道，及小兒熱驚癇。頭生瘡腫，又和蔥、豉作汁飲之，去卒煩熱。又，糞主熱毒痢。又取和雞子白，封熱腫毒上消。又黑鴨，消中發冷痢，下腳氣。不可多食。子微寒，少食之，亦發氣，令背膊悶。
　　《食醫心鏡》：治十種水病不差，垂死。青頭鴨一隻，治如食法，細切和米并五味，煮令及#13熟作粥，空腹食之。又云：主水氣脹滿浮腫，小便澀少。白鴨一隻，去毛、腸，湯洗，饙飯半升，以飯、薑、椒釀鴨腹#14中，縫定如法蒸，候熟食之。
　　《衍義》曰：騖肪，陶隱居云：騖即是鴨，然有家鴨，有野鴨。陳藏器本草曰：《尸子》云：野鴨為亮，家鴨為騖。《蜀本》注云：《爾雅》云：野鳧，騖。注云：鴨也。如此，則鳧、騖皆是鴨也。又云：《本經》用騖肪，即家鴨也。如此所說各不同，其義不定。又按唐˙王勃《滕王閣記》云：落霞與孤騖齊飛。則明知騖為野鴨也。勃，唐之名儒，必有所據，故知騖為野鴨明矣。
　　鷓鴣
　　味甘，溫，無毒。主嶺南野葛、菌毒、生金毒，及溫瘴久，欲死不可差者，合毛熬酒漬服之。生搗取汁服，最良。生江南。形似母雞，鳴云鉤輈格磔者是。
　　《圖經》曰：鷓鴣，出江南，今江西、閩、廣、蜀、夔州郡皆有之。形似母雞，臆前有白丸點，背間有紫色毛，彼人亦呼為越雉，又謂之隨陽之鳥。《南越志》云：鷓鴣雖東西徊翔，然開翅之始，必先南翥。崔豹《古今注》云：其鳴自呼，此不然也。其鳴，若云鉤輈格磔者是矣。亦有一種鳥酷相類，但不作此鳴，不可食。
　　《日華子》云：微毒。療蠱氣瘴疾欲死者，酒服之。
　　禹錫云：按孟詵云：鷓鴣，能補五臟，益心力，聰明。此鳥出南方。不可與竹笋同食，令人小腹脹，自死者不可食。一言此鳥大地之神。每月取一隻饗至尊，所以自死者不可食也。
　　《衍義》曰：鷓鴣，鄭谷所謂相呼相應湘江闊者，南方專充庖。然治瘴及菌毒，甚效。餘悉如《經》。
　　禽部中品
　　雀卵
　　味酸，溫，無毒。主下氣，男子陰痿不起，強之令熱，多精有子。腦主耳聾。頭血主雀盲。雄雀屎，療目痛，決癰癤，女子帶下，溺不利，除疝瘕。五月取之良。
　　《圖經》曰：雀，舊不著所出州土，今處處有之。其肉大溫，食之益陽，冬月者良。卵及腦、頭血，皆入藥。雄雀屎，冬月收之。俗呼為青丹，頭尖者為雄屎。
　　陶隱居云：雀性利陰陽，故卵亦然。術云：雀卵和天雄丸服之，令莖大不衰。人患黃昏間目無所見，謂之雀盲。其頭血療之。雄屎兩頭尖者是也。亦療齲齒。雀肉不可合李子食之，大#15忌合醬食之，妊身人尤忌之。
　　陳藏器云：雀肉起陽道，食之令人有子。冬月者良。臘月收雀屎，俗呼為青丹。主痃癖諸塊，伏梁。和乾薑、桂心、艾等為丸，入腹能爛痃癖。患癰苦不漬#16，以一枚傅之，立效。
　　《日華子》云：雀，暖，無毒。壯陽，益氣，暖腰膝，縮小便，治血崩，帶下。糞，頭尖及成挺者雄。
　　禹錫云：按耳聾通用藥云：雀腦，平。齒痛通用藥云：雄雀屎，溫。
　　孟詵云：其肉七#17月以後、正月以前食之。續五臟不足氣，助陰道，益精髓，不可停息。糞和天雄、乾薑為丸，令陰強。腦，塗凍瘡。
　　《食療》云：卵白，和天雄末、菟絲子末為丸，空心酒下五丸。主男子陰痿不起，女子帶下，便溺不利。除疝瘕，決癰腫，續五臟氣。
　　《外臺秘要》：療齒齲痛有蟲。取雄雀糞，以綿裹塞齒孔內，日一二易之，良。
　　《肘後方》：療目熱生膚赤白膜。取雀屎細直#18者，以人乳和傅目，上#19消爛盡。
　　《梅師方》：治諸癰不消，已成膿，懼針不得破，令速決。取雀屎塗頭上，即易之。雄屎佳。堅者為雄。
　　《簡要濟眾》：婦人吹奶獨勝散：白丁香半兩，搗羅為散。每服半錢匕，溫酒調下，無時服。
　　《廣利方》：妊娠食雀肉，飲酒，令子心淫亂。又云：妊娠食雀肉及豆醬，令子面多。
　　《衍義》曰：雀肉，十月已後、正月已前食之。此蓋取其陰陽靜定，未決飲之義。卵亦取第一番者。
　　伏翼
　　味鹹，平，無毒。主目瞑音冥癢痛，療淋利水道，明目，夜視有精光。久服令人喜樂，媚好無憂。一名蝙蝠。生泰山川谷及人家屋間。立夏後採，陰乾。莧實、雲實為之使。
　　《圖經》曰：伏翼，蝙蝠也。出大山谷，及人家屋間。立夏後採，陰乾用。天鼠屎，即伏翼屎也。出合浦山谷。十月、十二月取。蘇恭引《方言》：伏翼，一名仙鼠，故知一物。又云：仙鼠在山孔中，食諸乳石精汁，皆千歲，頭上有冠，淳白，大如鶉、鵲。其大如鶉未白者，皆已百歲，而并倒懸其石乳中。此《仙經》所謂肉芝者也。其尿皆白，如大鼠屎。入藥當用也。
　　陶隱居云：伏翼目及膽，術家用為洞視法，自非白色倒懸者，不可服。
　　陳藏器云：伏翼，主蚊子。五月五日取倒懸者曬乾，和桂、薰陸香為末，燒之，蚊子去。取其血滴目，令人不睡，夜中見物。
　　雷公云：凡使，要重一斤者方採之。每修事，先拭去肉上毛，去爪、腸，即留翅并肉、腳及嘴。然後用酒浸一宿，漉出，取黃精自然汁塗之，炙令乾方用。每修事，重一斤一個，用黃精自然汁五兩為度。
　　《李氏本草》云：即天鼠。又云：西平山中別一有天鼠，十一月、十二月取。主#20女人生子餘疾，帶下病，無子。《方言》：一名仙鼠，在山孔中食諸乳石精汁，皆千歲。頭上有冠，淳白，大如鶉、鵲。食之令人肥健，長年。其大如鶉，未白者皆已百歲，而并倒懸，其石孔中屎皆白，如大鼠屎，下條天鼠屎，當用此也。其屎灰，酒服方寸匕，主子死腹中。其腦，主女子面疱，服之令人不忘也。
　　《聖惠方》：治小兒生十餘月後，母#21又有妊，令兒精神不爽，身體萎瘁，名為魃病。用伏翼燒為灰，細研。以粥飲調下半錢，日四五服，效。若炙令香，熟嚼之哺兒，亦效。
　　《百一方》：治久咳嗽上氣十年、二十年，諸藥治不差方。蝙蝠除翅、足，燒令焦末，飲服之。
　　《鬼遺方》：治金瘡出血，肉#22瘻。蝙蝠二枚，燒烟盡末，以水調服方寸匕#23，令一日服盡，當下如水，血消。
　　《抱朴子》：千歲蝙蝠色白如雪，集則倒懸，蓋腦重也。得而陰乾末服，令人壽千歲也。
　　《衍義》曰：伏翼屎，合疳藥。白日亦能視，但畏驇鳥不敢出。此物善服氣，故能壽。冬月不食，亦可驗矣。
　　雉肉
　　味酸，微寒，無毒。主補中益氣力，止泄痢，除蟻瘻。
　　《圖經》曰：雉，《本經》不載所出州土，今南北皆有之。多取其充庖廚。《周禮#24˙庖人》共六禽，雉是其一，亦食品之貴，然有小毒，不宜常食。九月以後至十一月以前食之，即有補，他月則發五痔及諸瘡疥。
　　陶隱居云：雉雖非辰屬，而正是離禽，午日不可食者，明主於火也。
　　《唐本》注云：雉，溫。主諸瘻瘡。
　　禹錫云：按孟詵云：山雞，主五臟氣，喘不得息者，食之發五痔。和蕎麥麵食之生肥蟲。卵不與蔥同食，生寸白蟲。又野雞，久食令人瘦。又九月至十一月食之，稍有補。他月即發五痔及諸瘡疥。不與胡桃同食，菌子、木耳同食發五痔，立下血。
　　《日華子》云：雉雞，平，微毒。有痼疾人不宜食。秋冬益，春夏毒。
　　《食療》：不與胡桃同食，即令人發頭風，如在船車內，兼發心痛。亦不與豉同食。自死者，食、之殺人。
　　《食醫心鏡》：主消渴，飲水無度，小便多，口乾渴。雉一隻，細切，和鹽、豉作羹食。又云：主脾胃氣虛下痢，日夜不止，腸滑不下食。野雞一隻，如食法，細研，著橘皮、椒、蔥、鹽、醬，調和作餛飩熟煮。空心食之。又云：治消渴，舌焦口乾，小便數。野雞一隻，以五味煮令極熟，取二升半已來，去肉取汁，渴飲之，肉亦可食。又云：治產後下痢，腰腹痛。野雞一隻，作餛飩食之。
　　《衍義》曰：雉，其飛若矢，一往而墮，故今人取其尾置船車上，意欲如此快速也。漢˙呂太后名雉，高祖字之曰野雞，其實即雞屬也。食之，所損多，所益少。
　　禽部下品
　　孔雀屎
　　微寒。主女子帶下，小便不利。禹錫云：按陳藏器云：孔雀，味鹹，無毒。
　　《日華子》云：孔雀，涼，微毒。解藥毒、蠱毒。血，治毒藥等，生飲良。糞，治崩中帶下及可傅惡瘡。
　　《衍義》曰：孔雀#25不可入目，昏翳人眼。
　　白鶴
　　味鹹，平，無毒。血，主益氣力，補勞乏，去風益肺。肫中砂石子，摩服治蠱毒邪。今鶴有玄有黃，有白有蒼。取其白者為良，他者次之。《穆天子傳》云：天子至，巨蒐二氏獻白鶴之血，以飲天子。注云：血益人氣力。
　　烏鴉
　　平，無毒。治瘦，咳嗽，骨蒸勞。臘月者瓦缶泥煨，燒為灰，下。治小兒身疼#26鬼魅。目睛注目中，通治目也。
　　《圖經》曰：烏鴉今人多用，而《本經》不著，古方有用其翅羽者。葛洪《肘後》療從高墮下，瘀血脹心，面青短氣者，以烏翅羽七枚，得左翅最良。燒末酒調服之，當吐血便愈。近世方家多用烏鴉之全者，以治急風。其法：臘月捕取，翅羽、嘴、足全者，泥缶固濟，大火燒煅入藥，烏犀丸中用之。
　　《聖惠方》：治土蜂瘻。以鴉頭燒灰，細研，傅之。
　　雄鵲
　　味甘，寒，無毒。主石淋，消結熱。可燒作灰，以石投中散解，是雄也。
　　《圖經》曰：雄鵲，舊不著所出州土，今在處有之。肉，主風，大小腸澀，四肢煩熱，胸膈痰結，婦人不可食。《經》云：燒作灰，以石投中散#27解者，是雄也。
　　陶隱居云：五月五日鵲腦，入術家用。一名飛駁烏。鳥之雌雄難別，舊云其翼左覆右是雄，右覆左是雌。又燒毛作屑納水中，沉者是雄，浮者是雌。今云投石，恐止是鵲，餘鳥未必爾。
　　陳藏器云：雄鵲子，下石淋，燒作灰，淋取汁飲之，石即下。
　　禹錫云：按《日華子》云：雄鵲，涼。主消渴疾。巢，多年者，療癲狂鬼魅及蠱毒等，燒之，仍呼祟物名號。亦傅瘻瘡，良。
　　鸕鶿屎
　　一名蜀水花。去面黑黶志。頭，微寒。主#28鲠及噎。燒服之。
　　《圖經》曰：鸕鶿屎，《本經》不載所出州土，今水鄉皆有之。此鳥胎生，從口中吐子，如兔子類。故杜臺卿《淮賦》云：此鳥吐子於八九，鵁鶄銜翼而低昂。是也。產婦臨蓐令執之，則易生。其屎多在小#29石上，紫色如花，就石上刮取用之。南人用治小兒疳，既#30乾碾為末，炙豬肉點與啖，有奇功。
　　陶隱居云：溪谷間甚多見之，當自取其屎，擇用白處。市賣不可信。骨亦主魚鯁。此鳥不卵生，口吐其子，獨為一異。
　　《日華子》云：冷，微毒。療面瘢疵及湯火瘡痕。和豬脂調傅丁瘡。
　　杜臺卿#31《淮賦》云：鸕鶿吐子於八九，鵁鶄銜翼而低昂。
　　《聖惠方》：治鼻面酒皶疱。用鸕#32鶿糞二合研，以臘月豬脂和，每夜傅之。
　　《孫真人方》：治噎欲發時，銜此鳥嘴，遂下。《外臺秘要》同。
　　《衍義》曰：鸕鶿，陶隱居云：州鳥不卵生，口吐其子。今人謂之水老鴉，巢於大木，群集#33，宿處有常，久則木枯，以其糞毒也。懷妊者不敢食，為其口吐其子。陳藏器復云：使易產，臨時令產婦執之，與陶相戾。嘗官於澧州，公宇後有大木一株，其上有三四十巢。日夕觀之，既能交合，兼有卵殼布地，其色碧。豈得子吐口中？是全未考尋，可見當日聽人之誤言也。
　　啄木鳥
　　平，無毒。主痔瘻，及牙齒疳□蚛牙。燒為末，納牙齒孔中，不過三數。此鳥有大有小，有褐有斑，褐者是雌，斑者是雄，穿木食蠹。《爾雅》云：鴷，斫木。《荊楚歲時記》云：野人以五月五日得啄木貨之。主齒痛。《古今異傳》云：本雷公採藥吏，化為此鳥。《淮南子》云：斫木愈齲信哉。又有青黑者，黑者頭上有紅毛，生山中，土人呼為山啄木，大如鵲。
　　姚大夫：治瘻有頭，出膿水不止。以啄木一隻燒灰，酒下二錢匕，立差。
　　《深師方》：治蛀牙有孔竅處，以啄木鳥舌尖綿裹，於痛處咬之。
　　慈鴉
　　味酸、鹹，平，無毒。補勞治瘦，助氣止咳嗽。骨蒸羸弱者，和五味淹炙食之，良。慈鴉似烏而小，多群飛作鴉鴉聲者是。北土極多，不作膻臭也。今謂之寒鵲#34。
　　《食療》云：主瘦病，咳嗽，骨蒸者，可和五味淹炙食之，良。其大鴉不中食，肉澀，只能治病，不宜常食也。以目睛汁滴眼中，則夜見鬼神。又神通目法中亦要用此物。又《北帝攝鬼錄》中，亦用慈鴉卵。
　　雁肪
　　味甘，平，無毒。主風攣拘急偏枯，氣不通利。久服長毛髮鬚眉，益氣不肌#35，輕身耐老。一名騖肪。生江南池澤。取無時。
　　《唐本》注云：雁喉下白毛，療小兒癇有效。夫雁為陽鳥，冬則南翔，夏則北徂，時當春夏，則尋#36育於北，豈謂北人不食之乎？然雁與燕相反，燕來財雁往，燕往則雁來，故《禮》一萬：秋鴻雁來，春玄鳥至。
　　《衍義》曰：雁，人之不食者，謂其知陰陽之升降，分長少之行序。世或謂之天厭，亦道家之三#37說爾，食之則治諸疾#38。《唐本》注曰：雁為陽鳥，其義未盡。玆蓋得中和之氣，熱則即北，寒則即南，以就和氣。所以為社#39幣者，一以取其信，二取其和也。
　　燕屎
　　味辛，平，有毒。主蠱毒鬼症，逐不祥邪氣，破五癃，利小便。生高山平谷。
　　陶隱居云：燕有兩種，有胡、有越。紫胸輕小是越燕，不入藥用#40；胸斑黑，聲大是胡燕。俗呼胡燕為夏候，其作窠喜長，人言有窠#41一疋絹者，令家富。窠亦入藥用，與屎同，多以作湯浴，療小兒驚邪。
　　《唐本》注云：《別錄》云，胡燕卵#42主水浮腫。肉，出痔蟲。越燕屎亦療痔，殺蟲，去目翳。
　　天鼠屎
　　味辛，寒，無毒。主面癰腫，皮膚洗洗時痛，腹中血氣，破寒熱積聚，除驚悸，去面黑皯。一名鼠法，一名石肝。生合浦山谷。十月、十二月收。惡白蘝、白薇。
　　《唐本》注云：《李氏本草》云：即伏翼屎也。伏翼條中不用屎，是此明矣。《方言》名仙鼠，伏翼條已論也。今按一名夜明砂。
　　鷹屎白
　　主傷撻滅瘢。
　　《藥性論》云：鷹屎，臣，微寒，有小毒。主中惡。又，頭燒灰，和米飲服之。
　　《衍義》曰：鷹屎白兼他藥用之，作潰虛積藥。治小兒奶癖黃。
　　鴟頭
　　味鹹，平，無毒。主頭風眩顛倒，癇疾。鴟，尺脂切。
　　陶隱居云：即俗人呼為老殦者。一名鳶。又有雕、鴞，并相似而大。雖不限雌雄，恐雄者當勝。今鴟頭酒用，當微炙，不用蠹蟲者。
　　鸂鶒
　　味甘，平，無毒。治驚邪。食之，主短狐。可養，亦辟之。今短狐處多有鸂鶒，五色，尾有毛如船舵，小如鴨。《臨海異物志》曰：鸂鶒，水鳥，食短狐。在山澤中無復毒氣也。又杜臺卿《淮賦》云：鸂鶒尋邪而逐害。是也。新補。
　　斑□
　　味甘，平，無毒。主明目。多食其肉，益氣，助陰陽。一名斑鳩。范方有斑鳩圓。是處有之。春分則化為黃褐候#43，秋分則化為斑□。又有青□，平，無毒。安五臟，助氣虛損，排膿，治血，并一切瘡癤癰瘻。又名黃褐侯#44。新補。
　　《衍義》曰：斑□，斑鳩也。嘗養之數年，并不見春秋分化。有有斑者，有無斑者，有灰色者，有小者，有大者。久病虛損，人食之補氣。雖有此數色，其用即一也。
　　練鵲
　　味甘，溫、平，無毒。益氣，治風疾。冬春間取，細剉，炒令香，袋盛於酒中浸。每朝取酒溫服之。似鸜鵒小，黑褐色，食槐子者佳。
　　鴝鵒肉
　　味甘，平，無毒。主五痔，止血。炙食，或為散飲服之。
　　《唐本》注云：鳥似雕而有幘者是也。
　　禹錫云：按《日華子》云：治嗽及吃噫下氣，炙食之，作妖可通靈。眼睛和乳點眼，甚明也。
　　鸛骨
　　味甘，無毒。主鬼蠱，諸疰毒，五尸，心腹疾。
　　陶隱居云：鸛亦有兩種：似鵠而巢樹者為白鸛；黑色曲頸#45者為烏鸛。今宜用白者佳。
　　《衍義》曰：鸛，頭無丹，項無烏帶，身如鶴者是。兼不善唳，但以喙相擊而鳴，作池養魚、蛇以哺子之事，豈可垂後世？此禽多在樓殿呦#46土作窠，日夕人觀之，故知其未審耳。磐石條中亦著。
　　白鴿
　　味鹹，平，無毒。肉，主解諸藥毒，及人、馬久患疥。屎，主馬疥一云犬疥。鳩類也。鴒、鳩類翔集屋間，人患疥食之，立愈。馬患疥入鬃尾者，取屎炒令黃，搗為末，和草飼之。又云：鵓鴿，暖，無毒。調精益氣，治惡瘡疥并風瘙，解一切藥毒。病者食之雖益人，緣恐食多減藥力。白癜、癧瘍風，炒，酒服。傅驢、馬瘡疥亦可。新補。
　　《衍義》曰：白鴿，其毛羽色於禽中品第最多。其野鴿糞一兩，炒微焦，麝香別研，吳白朮各一分，赤芍藥、青木香各半兩，柴胡三分，懸#47胡索一兩，炒赤色，去薄皮，七物同為末，溫無灰酒。空心調一錢服。
　　百勞
　　平，有毒。毛，主小兒繼病。繼病，母有娠乳兒，有#48病如瘧痢，他日亦相繼腹大，或差或發。他人相近，亦能相繼。北人未識此病。懷妊者取毛帶之。又取其蹋枝鞭小兒，令速語。鄭禮注云：鵙，博勞也。
　　《楚詞》云：左見兮鳴鵬，言其鳴惡也。
　　《白澤圖》云：屋間鬥，不祥。
　　鶉
　　補五臟，益中續氣，實筋骨，耐寒溫，消結熱。小豆和生薑煮食之，止泄痢。酥煎，偏令人下焦肥。與豬肉同食，令人生小黑子。又不可和菌子食之，令人發痔。四月已前未堪食，是蝦蟆化為也。新補。
　　《衍義》曰：鶉有雌雄，從卵生。何言化也，其說甚容易。嘗於田野屢得其卵。初生謂之羅鶉，至初秋謂之早秋，中秋已後謂之白唐。然此物四名，當悉書之。小兒患疳及下痢五色，旦旦食之，有效。
　　鶻嘲
　　味鹹，平，無毒。助氣益脾胃，主、頭風目眩。煮炙食之，頓盡一枚，至驗。今江東俚人呼頭風為瘇頭。先從兩項邊筋起，直上入頭，目眩頭悶者是。大都此疾是下俚所患。其鳥南北總有，似鵲，尾短，黃色。在深林間，飛翔不遠。北人名鸜□。《爾雅》云：鳲鳩似鵲、鶻鵃似鵲，尾短多聲。《東京賦》云：鶻嘲春鳴，或呼為骨雕。
　　鵜鶘嘴
　　味鹹，平，無毒。主赤白久痢成疳者，燒為黑末，服一方寸匕。鳥大如蒼鵝。頤下有皮袋，容一二升物，展縮由袋，中盛水以養魚。一名逃河。身是水沫，惟胸前有兩塊肉，如拳。云昔為人竊肉入河，化為此鳥。今猶有肉，因名逃河。《詩》云：維鵜在梁，不濡其咮#49。鄭云：鵜鴣味，喙才也。言愛其嘴。新補。
　　鴛鴦
　　味鹹，平，小毒。肉，主諸瘻疥癬病，以酒浸，炙令熱，傅瘡上，冷更易。食其肉，令人患大風。
　　《食療》云：其肉，主瘻瘡，以清酒炙食之。則令美麗。又，主夫婦不和作羹臛，私與食，即立相憐愛。
　　陽烏鸛
　　注：陶云：陽烏是鸛。按二物殊不似，陽烏身黑，頸長白，殊小鸛嘴。主惡蟲咬作瘡者，燒為末，酒下。亦名陽鴉。出建州。
　　魚狗
　　味鹹，平，無毒。主鯁及魚骨入肉，不可出，痛甚者，燒令黑為末，頓服之。煮取汁飲亦佳。今之翠烏是也，有大小，小者名魚狗，大者名翠，取其尾為飾。亦有白者，俱能水上取魚，故曰魚狗。《爾雅》云：竭，天狗。注云：小鳥青似翠，食魚，江東呼為魚狗。穴土為窠。
　　百舌鳥
　　主蟲咬，炙食之。亦主小兒久不語。又取其窠及糞，塗蟲咬處。今之鶯，一名反舌也。
　　布穀腳、腦、骨
　　令人夫妻相愛。五月五日收帶之各一，男左女右。云置水中，自能相隨，未試。江東呼為郭公，北人云撥穀，一名獲穀，似鷂，長尾。《爾雅》云：嗚，鳩。注云：今之布穀也，牝牡飛鳴，以翼相拂。《禮記》云：鳴鳩拂其羽。鄭注云：飛且羽相擊。
　　杜鵑
　　初鳴先#50聞者，主離別。學其聲，令人吐血。於廁溷上聞者不祥。厭之法，當為狗聲以應之，俗作此說。按《荊楚歲時記》亦云有此言，乃復古今相會。鳥小似鷗，鳴呼不已。《蜀王本紀》云：杜宇為望帝，淫其臣鱉靈妻，乃亡去，蜀人謂之望帝。《異苑》云：杜鵑先鳴者，則人不敢學其聲，有人山行，見一群，聊學之，嘔血便隕。《楚辭》云：鶗鴂鳴而草木不芳，人云口出血，聲始止，故有嘔血之事也。
　　圖經衍義本草卷之三十　竟
　　#1沃：原作『治』，據晦明軒本改。
　　#2絕：晦明軒本『絕』上有『續』字。
　　#3疾：晦明軒本作『痰』。
　　#4炒：原作『妙』，據晦明軒本改。
　　#5日二夜一：原作『日一療一』，據晦明軒本改。
　　#6雞子：晦明軒本作『漸漸』。
　　#7動：原作『治』，據晦明軒本改。
　　#8日：晦明軒本作『類』。
　　#9又方：晦明軒本作『經驗后方』。
　　#10揉：晦明軒本作『碟』。
　　#11及：晦明軒本作『極』。
　　#12目：晦明軒本作『唾』。
　　#13及：晦明軒本作『極』。
　　#14腹：原作『置』，據晦明軒本改。
　　#15大：晦明軒本作『亦』。
　　#16漬：原作『須』，據晦明軒本改。
　　#17七：晦明軒本作『十』。
　　#18直：原作『真』，據晦明軒本改。
　　#19上：晦明軒本作『自』。
　　#20主：原作『生』，據晦明軒本改。
　　#21母：原作『用』，據晦明軒本改。
　　#22肉：晦明軒本作『內』。
　　#23匕：原脫；據晦明軒本補。
　　#24禮：原作『初』，據晦明軒本改。
　　#25雀：晦明軒本『雀』下有『尾』字。
　　#26身疼：晦明軒本作『癇及』。
　　#27散：原作『教』，據晦明軒本改。
　　#28主：原作『土』，據晦明軒本改。
　　#29小：晦明軒本作『山』。
　　#30既：晦明軒本作『蛔』，屬上讀。
　　#31卿：原作『即』，據晦明軒本改。
　　#32鸕：原脫，據晦明軒本補。
　　#33集：原作『葉』，據晦明軒本改。
　　#34鵲：晦明軒本作『鴉』。
　　#35肌：晦明軒本作『饑』。
　　#36尋：晦明軒本作『孳』。
　　#37三：晦明軒本作『一』。
　　#38疾：晦明軒本作『風』。
　　#39社：晦明軒本作『禮』。
　　#40用：原作『紫』，據晦明軒本改。
　　#41窠：晦明軒本作『容』。
　　#42卵：原作『非』，據晦明軒本改。
　　#43候：晦明軒本作『侯』。
　　#44侯：晦明軒本『侯』下有『鳥』字。
　　#45頸：原作『頭』，據晦明軒本改。
　　#46呦：晦明軒本作『吻』，按疑當作『叨』。
　　#47懸：晦明軒本作『延』。
　　#48有：晦明軒本『有』上有『兒』字。
　　#49味：原作『味』，據晦明軒本改。
　　#50先：原作『北』，據晦明軒本改。
　　圖經衍義本草卷之三十一
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　蟲魚部上品
　　石蜜
　　味甘，平，微溫，無毒。主心腹邪氣，諸驚癇痓，安五臟諸不足，益氣補中，止痛解毒，除眾病，和百藥，養脾氣，除心煩，食飲不下，止腸澼，肌中疼痛，口瘡，明耳目。久服強志輕身，不饑不老，延年神仙。一名石飴#1。生武都山谷、河源山谷及諸山石中。色白如膏者良。
　　《圖經》曰：蜜，《本經》作石蜜，蘇恭云當去石字，生武都山谷、河源山谷及諸山中，今蜀#2、江南、嶺南皆有之。蠟、白蠟，生武都山谷，出於蜜房木石間，今處處有之，而宣、歙、唐、鄧、伊、洛間尤多。石蜜即崖蜜也。其蜂黑色，似虻，作房於巖崖高峻處，或石窟中，人不可到。但以長竿刺令蜜出，以物承之，多者至三四石，味醶，色綠，入藥勝於他蜜。
　　《藥性論》云：白蜜，君。治卒心痛及赤白痢，水作蜜漿，頓服一碗止；又生薑汁、蜜各一合，水和頓服之。又常服，面如花紅，神仙方中甚貴。治口瘡，浸大青葉含之。
　　陶隱居云：石蜜即崖蜜也，高山巖石間作之，色青赤，味#3小醶，食之心煩，其蜂黑色似虻。又木蜜，呼為食蜜，懸樹枝作之，色青白。樹空及人家養作之者亦白，而豐#4厚味美。凡蜂作蜜，皆須人小便以釀諸花，乃得和熟，狀似作飴須蘗也。
　　陳藏器云：蜜，主牙齒疳□，唇口瘡，目膚赤障，殺蟲。
　　雷公云：凡煉蜜一斤，只得十二兩半，或一分是數。若火少、火過，并用不得。
　　《食療》云：微溫。主心腹邪氣，諸驚癇，補五臟不足氣。益中止痛，解毒。能除眾病，和百藥，養脾氣，除心煩悶，不能飲食。治心肚痛，血刺腹痛及赤白痢，則生搗地黃汁，和蜜一大匙服，即下。又，長服之，面如花色，仙方中甚貴此物。若覺熱，四肢不和，即服蜜漿一碗，甚良。又能止腸澼，除口瘡，明耳目，久服不饑。又，點目中熱膜，家養白蜜為上，木蜜次之，崖蜜更次。
　　《孫真人食忌》云：七月勿食生蜜，若食則暴下，發霍亂。
　　《產書》云：治產後渴。蜜不計多少煉過，熟水溫調服，即止。
　　《外臺秘要方》：比歲有病天行發斑#5瘡，頭面及身，須臾周匝，狀如火瘡，皆戴白漿，隨決隨生。不即療，數日必死。差後瘡瘢黯，一歲方滅，此惡毒之氣。世人云：建武中，南陽擊虜，仍呼為虜瘡。諸醫參詳療之方，取好蜜通抹瘡上，以蜜煎升麻，數數拭之。
　　《傷寒類要方》：陽明病，自汗者，若小便自利，此為津液內竭，雖爾，不可攻之，當須自欲大便，宜蜜煎導以通之。取蜜七合，於銅器中微火煎可丸，捻作一挺，如指許大，得冷以納穀道中，須臾必通矣。
　　《葛氏方》：食諸魚骨鯁、雜物鯁。以好蜜匕抄，稍稍服之，令下。
　　《梅師方》：治年少髮白。拔去白髮，以白蜜塗毛孔中，即生黑者。髮不生，取梧桐子搗汁塗上，必生黑者。又方，肛門主肺，肺熱即肛塞腫縮生瘡。白蜜一升，豬膽一枚相和，微火煎令可丸，丸長三寸作挺。塗油內下部，臥令後重。須臾通泄。
　　《肘後方》：凡有惡毒之瘡，五色無常。蜜和乾薑末傅之。
　　《衍義》曰：石蜜，《嘉祐本草》石蜜收蟲魚部中，又見果部。新書取蘇恭說，直將石字不用。石蜜既自有本條，煎煉亦自有法，今人謂之乳糖，則蟲部石蜜自是差誤，不當更言石蜜也。《本經》以謂白如膏者良。由是知石蜜字，乃白蜜字無疑。去古既遠，亦文字傳寫之誤，故今人尚言白沙蜜。蓋經久則陳白而沙。新收者惟稀而黃。次條蜜蠟故須另立別目，蓋是蜜之房，攻治亦別。至如白蠟，又附於蜜蠟之下，此又誤矣。本是續上文敘蜜蠟之用，及注所出州土，不當更分之為二。何者？白蠟本條中蓋不言性味，止是言其色白爾。既有黃白二色，今止言白蠟，是取蠟之精英者，在黃蠟直置而不言。黃則蠟陳，白則蠟新，亦是。蜜取陳，蠟取新也。
　　蜂子
　　味甘，平、微寒，無毒。主風頭，除蠱毒，補虛羸，傷中，心腹痛，大人、小兒腹中五蟲口吐出者，面目黃。久服令人光澤好顏色，不老，輕身，益氣。大黃蜂子主心腹脹滿痛，乾嘔，輕身益氣。土蜂子主癰腫，嗌音益，喉也痛。一名蜚零。生武都山谷。畏黃芩、芍藥、牡蠣。
　　陶隱居云：前直云蜂子，即應是蜜蜂子也。取其未成頭足時炒食之。又酒浸以傅面，令面悅白。黃蜂則人家屋上者及侯□蜂也。
　　陳藏器《本草》云：蜂子，主丹毒，風疹，腹內留熱，大小便澀，去浮血，婦人帶下，下乳汁，此即蜜房中白如蛹者。其穴居者名土蜂，最大，螫人至死，其子亦大、白，功用同蜜蜂子也。
　　《日華子》云：樹蜂、土蜂、蜜蜂，涼，有毒。利大小便，治婦人帶下等病。又有食之者，須以冬瓜及苦蕒、生薑、紫蘇，以制其毒也。
　　禹錫云：按陳藏器云：土蜂赤黑色，燒末油和傅蜘蛛咬瘡。此物能食蜘蛛，亦取其相伏也。
　　蜜蠟
　　味甘，微溫，無毒。主下痢膿血，補中，續絕傷，金瘡，益氣，不饑，耐老。白蠟療久泄澼後重見白膿，補絕傷，利小兒。久服輕身不饑。生武都山谷，生於蜜房、木石間。惡芫花、齊蛤。
　　《圖經》曰：文具石蜜條下。
　　陶隱居云：此即蜜蠟爾，生於蜜中，故謂蜜蠟。蜂皆先以此為蜜蹠音隻，煎蜜亦得之，初時極香軟。人更煮煉，或加少醋、酒，使黃赤，以作燭色為好。今藥家皆應用白蠟，但取削之，於夏月日暴百日許，自然白。卒用之，亦可烊，納水中十餘過，亦白。俗方惟以合療下丸，而《仙經》斷穀最為要用，今人但嚼食方寸者，亦一日不饑也。
　　禹錫云：按《藥性論》云：白蠟，使，味甘，平，無毒。主孕婦人胎動，漏下血不絕，欲死。以蠟如雞子大，煎消三五沸，美酒半斤投之，服之差。主白髮，鑷去，消蠟點孔中，即生黑者。和松脂、杏人、棗肉、茯苓等分合成，食後服五十丸，便不饑，功用甚多。又云：主下痢膿血。
　　《衍義》曰：文具石蜜條下。
　　牡蠣
　　味鹹，平、微寒，無毒。主傷寒寒熱，溫瘧洒洒，驚恚怒氣，除拘緩鼠瘻，女子帶下赤白，除留熱在關節榮衛，虛熱去來不定，煩滿，止汗，心痛氣結，止渴，除老血，澀大小腸，止大小便，療泄精，喉痺咳嗽，心脅下痞熱。久服強骨節，殺邪鬼，延年。一名蠣蛤，一名牡蛤。生東海池澤。採無時。貝母為之使，得甘草、牛膝、遠志、蛇床良，惡麻黃、吳茱萸、辛荑。
　　《圖經》曰：牡蠣，生東海池澤，今海傍皆有之，而南海、閩中及通泰間尤多。此物附石而生，磈礧相連如房，故名蠣房讀如阿房之房。一名蠔山。晉安人呼為蠔莆。初生海邊，才如拳石，四面漸長，有一二丈者，嶄岩如山者。一房內有蠔肉一塊，肉之大小隨房所生，大房如馬蹄，小者如人指面。每潮來，則諸房皆開，有小蟲入，則合之以充腹。海人取之，皆鑿房以烈火逼開之，挑取其肉，而其殼左顧者為雄，右顧者則牝#6蠣耳。
　　《藥性論》云：牡蠣，君。主治女子崩中，止盜汗，除風熱，止痛，治溫瘧。又和杜仲服止盜汗。末，蜜丸，服三十丸，令人面光白，永不值時氣。主鬼交精出，病人虛而多熱，加用之，并地黃、小草。
　　陶隱居云：是百歲雕所化。以十一月採為好。去肉，二百日成。今出東海、永嘉、晉安皆好。道家方以左顧者是雄，故名牡蠣，右顧則牝蠣爾。生著石，皆以口在上，舉以腹向南視之，口斜向東則是，或云以尖頭為右顧者，未詳孰是，例以大者為好。
　　孟詵云：牡蠣火上炙令沸，去殼食之甚美，令人細肌膚，美顏色。又藥家比來取左顧者，若食之即不揀左右也，可長服之，海族之中惟此物最貴，北人不識，不能表其味爾。
　　段成式《酉陽雜俎》云：牡蠣言牡，非謂雄也。
　　《肘後方》：大病差後小勞便鼻衄。牡蠣十分，石膏五分，搗末。酒服方寸七，日三四，亦可蜜丸如梧桐子大，服之。
　　《經驗方》：治一切渴。大牡蠣不計多少，於臘日、端午日，黃泥裹煅通赤，放冷取出，為末。用活鯽魚煎湯調下一錢匕，小兒服半錢匕，只兩服差。
　　《海藥》云：按《廣州記》云：出南海水中。主男子遺精，虛勞乏損，補腎正氣，止盜汗，去煩熱，治傷熱疾，能補養安神，治孩兄驚癇。久服輕身。用之，炙令微黃色，熟後研令極細，入丸散中用。
　　《勝金方》：治甲疽，弩肉裹甲，膿血疼痛不差。牡蠣頭厚處，生研為末。每服二錢，研靛花酒調下。如癰盛已潰者，以末傅之，乃更服藥，并一日三服。
　　《初虞世方》：治瘰癧發頸項，破、未破甚效如神。牡蠣四兩，甘草二兩，為末。每服一大錢，食後臘茶同點，日一二。
　　《集驗方》：治癰，一切腫未成膿，拔毒。牡蠣白者為細末，水調塗，乾更塗。
　　《衍義》曰：牡蠣須燒為粉用，兼以麻黃根等分同搗，研為極細末，粉盜汗及陰汗。本方使生者，則自從本方。左顧，《經》中本不言，止從陶隱居說。其《酉陽雜俎》已言：牡蠣言牡，非為雄也。且如牡丹，豈可更有牝丹也？今則合於地，人面向午位，以牡蠣頂向子，視之口，口在左者為左顧。此物本無目，如此焉得更有顧眄也。
　　龜甲
　　味鹹、甘，平，有毒。主漏下赤白，破癥瘕痎瘧，五痔陰蝕，濕痺四肢重弱，小兒囟不合，頭瘡難燥，女子陰瘡，及驚恚氣心腹痛，不可久立，骨中寒熱，傷寒勞復，或肌體寒熱欲死，以作湯，良。久服輕身不饑。益氣資智，亦使人能食。一名神屋。生南海池澤及湖水中。採無時。勿令中濕，中濕即有毒。惡沙參、蜚蠊。
　　《圖經》曰：文具秦龜條下。
　　《藥性論》云：畏狗膽，無毒。燒灰治小兒頭瘡不燥。骨帶入山令人不迷。血治脫肛。灰治脫紅。
　　陶隱居云：此用水中神龜，長一尺二寸者為善。厭可以供卜，殼可以充藥，亦入仙方。用之當炙。生龜溺甚療久嗽，亦斷瘧。肉作羹臛，大補而多神靈，不可輕殺。書家載之甚多，此不具說也。
　　蕭炳云：殼主風腳弱，炙之，末，酒服。
　　《日華子》云：卜龜小者，腹下可十#7，鑽遍者，名敗龜。治血麻痺。入藥酥炙用，又名敗將。
　　《食療》云：溫，味酸。主除溫瘴氣，風痺，身腫，踒折。又，骨帶入山林中，令人不迷路。其食之法，一如鱉法也。其中黑色者，常啖蛇，不中食之，其殼亦不堪用。
　　《經驗方》：治產後產前痢。敗龜一枚，用米醋炙，搗為末，米飲調下。
　　《抱朴子》云：千歲靈龜五色具焉，其雄額上兩骨起似角，以羊血浴之，乃剔取其甲，炙搗，服三#8寸匕，日三盡一具。
　　《衍義》曰：文具秦龜條下。
　　秦龜
　　味苦，無毒。主除濕痺氣，身重，四肢關節不可動搖。生山之陰土中。二月、八月取。
　　《圖經》曰：秦龜，山中龜，不入水者是也，生山之陰土中。或云秦以地稱，云生山之陰者是，秦地山陰也。今處處有之。龜甲，水中神龜也，生南海池澤及湖水中，今江湖間皆有之。山中龜，其形大小無定，大者有如碑趺，食草根、竹萌，冬月藏土中，至春而出，遊山谷中。今市肆間人或畜養為玩，至冬而埋土穴中。然藥中稀用，卜人亦取以占山澤，揭取其甲，亦堪飾器物。《爾雅》所謂山龜者，豈是此歟。水中龜，其骨白而厚，色至分明，所以供卜人及入藥用，以長一尺二寸為善。
　　陶隱居云：即山中龜不入水者。形大小無定，方藥不堪用。龜類雖多，入藥止有兩種爾。又有□龜，小狹尾長，乃言療蛇毒，以其食蛇故也。用以卜則吉凶正反，帶秦龜前臑乃到切骨，令人入山不迷。廣州有蟕蠵，其血甚療俚人毒箭傷。
　　陳士良云：□龜腹下橫折，秦人呼為蟕蠵，山龜是也。肉寒，有毒。主筋脈。凡撲損，便取血作酒食。肉生研厚塗，立效。
　　《日華子》云：蟕蠵，平，微毒。治中刀箭悶絕，刺血飲便差。皮甲名鼊皮，治血疾，若無生血，煎汁代之，亦可寶裝飾物。
　　《海藥》云：謹按《正經》云：生在廣州山谷。其殼，味帶苦，治婦人赤白漏下，破積癥，頑風冷痺，關節鬲氣壅，或經卜者更妙。凡用炙令黃，然後入諸藥中用。
　　《抱朴子》云：蠳龜啖蛇，南人皆帶蠳龜之尾以辟蛇。蛇中人，刮此物以傅之，其瘡亦便愈。
　　《衍義》曰：秦龜，即生於秦者。秦地山中多老龜，極大而壽。龜甲即非止秦地有，四方皆有之，但取秦地所出，大者為勝。今河北獨流釣臺甚多。取龜筒治療，亦入眾藥。止此二種，各逐本條，以其靈於物，方家故用以補心，然甚有驗。
　　真珠
　　寒，無毒。主手足皮膚逆臚，鎮心。綿裹塞耳，主聾。傅面令人潤澤好顏色。粉點目中，主膚翳障膜。
　　《圖經》曰：真珠，《本經》不載所出州土，今出廉州，北海亦有之。生於珠牡，俗謂之珠母。珠牡，蚌類也。按《嶺表錄異》：廉州邊海中有洲島，島上有大池，謂之珠池。每歲刺史親監珠戶入池採老蚌，剖取珠以充貢。地#9雖在海上，而人疑其底與海通，池水乃淡，此不可測也。土人採小蚌肉作脯食之，往往得細珠如米者。乃知此池之蚌，隨大小皆有珠矣。而今之取珠牡，云得於海傍，不必是珠池中也。
　　禹錫云：按《藥性論》云：真珠，君。治眼中翳障白膜，七寶散用磨翳障，亦能墜痰。
　　《日華子》云：真珠子，安心，明目，注#10顏色也。
　　《海藥》云：謹按《正經》云：生南海，石決明產出也。主明目，除面，止#11泄，合知母療煩熱，消渴。以左纏根，治兒子麩豆瘡入眼。蜀中西路女爪#12亦出真珠，是蚌蛤產，光白甚好，不及舶上彩耀。欲穿須得金剛鑽也。為藥須久研如粉麵，方堪服餌。研之不細，傷人腑臟。
　　《外臺秘要方》：療子死腹中方。真珠二兩，為末，酒調服盡，立出。
　　《抱朴子》云：真珠徑寸已上可服，服之可以長久。酪漿浸之，皆化如水銀，亦可以浮石、水蜂窠、鱟化包彤、蛇黃合之，可以引長三四尺，丸服之，絕穀得長生。
　　《衍義》曰：真珠，小兒驚熱藥中多用。河北塘灤中，亦有圍及寸者，色多微紅，珠母與廉州珠母不相類。但清水急流處，其色光白；水濁及不流處，其色暗。餘如《經》。
　　玳瑁
　　寒，無毒。主解嶺南百藥毒。俚人刺其血飲，以解諸藥毒。大如帽，似龜，甲中有文。生嶺南海畔山水間。
　　《圖經》曰：玳瑁，生嶺南山水間，今亦出廣南。蓋龜類也。惟腹、背甲皆有紅點斑文，其大者有如盤。入藥須生者乃靈，帶之可以辟蠱毒。凡遇飲食有毒，則必自搖動，死者則不能，神矣。
　　禹錫云：按陳士良云：玳瑁，身似龜，首觜如鸚鵡。肉，平。主諸風毒，行氣血，胸膈中風痰，鎮心脾，逐邪熱，利大小腸，通婦人經脈。甲殼亦似肉，同療心風邪，解煩熱。
　　《日華子》云：破癥結，消癰毒，止驚癇等疾。
　　陳藏器云：大如扇，似龜，甲有文，餘并同。
　　《楊氏產乳方》：產乳療中蠱毒。生玳瑁以水磨如濃飲，服一盞日解。
　　《衍義》曰：玳瑁，治心經風熱，生者入藥，蓋性味全也。既入湯火中，即不堪用，為器物者是矣，與生熟犀其義同。
　　桑螵蛸
　　味鹹、甘，平，無毒。主傷中，疝瘕，陰痿，益精生子，女子血閉腰痛，通五淋，利小便水道。又療男子虛損，五臟氣微，夢寐失精，遺溺。久服益氣養神。一名蝕肬音尤，生桑枝上，螳螂子也。二月、三月採蒸之，當火炙。不爾令人泄。得龍骨，療泄精。畏旋復花。
　　《圖經》曰：桑螵蛸，螳螂子也。《本經》不載所出州土，今在處有之。螳螂逢木便產，一枚出子數百，多在小木荊棘間，桑上者兼得桑皮之精氣，故以為佳。而市之貨者，多非真。須連枝折之為驗。然偽者亦能以膠著桑枝上，入藥不宜也。三月、四月採。蒸過取之，亦火炙，不爾則令人泄。一法：採得便以熱漿水浸一伏時，焙乾，更於柳木灰中，炮令黃用之。
　　《藥性論》云：桑螵蛸，臣，畏戴椹。主男子腎衰，漏精，精自出。患虛冷者能止之，止小便利。火炮令熱，空心食之。虛而小便利，加而用之。
　　陶隱居云：俗呼螳螂為□音石螂，逢樹便產，以桑上者為好，是兼得桑皮之津氣。市人恐非真，皆令合枝斷取之爾，偽者亦以膠著桑枝之上也。
　　雷公云：凡使，勿用諸雜樹上生者，螺螺不入藥中用。凡採覓者須桑樹東畔枝上者，採得去核子，用沸漿水浸淘七遍，令水遍沸，於瓷鍋中熬令乾用。勿亂別修事，卻無效也。
　　《經驗方》：治底耳方。用桑螵蛸一個，慢火炙，及八分熟存性細研，入麝香一字為末。摻在耳內，每用半書#13字，神效。如有膿，先用綿包子拈去，次後摻藥末入在耳內。
　　《產書》云：治妊娠小便數不禁。桑螵蛸十二枚，搗為末，分作兩服，米飲下。《楊氏產乳》同。又方：療小便不通及胞轉。桑螵蛸搗末，米飲服方寸匕，日三。
　　《衍義》曰：桑螵蛸，自採者真，市中所售者，恐不得盡皆桑中#14者。《蜀本圖經》浸泡之法，不若略蒸過為佳。鄰家有一男子，小便日數十次，如稠米泔色，亦白，心神恍惚，瘦瘁食減，以女勞得之。令服此桑螵蛸散，未終一劑而愈。安神魂，定心志，治健忘，小便數，補心氣。桑螵蛸、遠志、菖蒲、龍骨、人參、茯神、當歸、龜甲醋炙，已上各一兩，為末。夜臥，人參湯調下二錢，如無桑上者，即用餘者，仍須以炙桑白皮佐之，量多少，可也。蓋桑白皮行水，意以接螵蛸就腎經。用桑螵蛸之意如此。然治男女虛損，益精，陰痿，夢失精，遺溺，疝痕，小便白濁，腎衰不可闕也。
　　石決明
　　味鹹，平，無毒。主目障翳痛，青盲。久服益精輕身。生南海。
　　《圖經》曰：石決明，生南海，今嶺南州郡及萊州皆有之。舊說或以為紫貝，或以為鰒魚甲。按紫貝即今人砑螺，古人用以為貨幣者，殊非此類。鰒魚，王莽所食者，一邊著石，光明可愛，自是一種，與決明相近耳。決明殼大如手，小者三兩指，海人亦啖其肉，亦取其殼，清水洗眼，七孔、九孔者良，十孔者不佳。採無時。
　　陶隱居云：俗云是紫貝，定小異，亦難得。又云是鰒魚甲，附石生，大者如手，明耀五色，內亦含珠。今人皆水漬紫貝，以熨眼，頗能明。此一種，本亦附見在決明條中，既是異類，今為副品。
　　《日華子》云：石決明，涼，明目。殼磨障翳。亦名九孔螺也。
　　《海藥》云：主青盲、內障，肝肺風熱，骨蒸勞極，并良。凡用先以#15麵裹熟煨，然後磨去其外黑處并粗皮了#16，爛搗之，細羅，於乳缽中再研如麵，方堪用也。
　　《勝金方》：治小腸五淋。石決明去粗皮甲，研細，如有軟硬物淋，即添朽木細末，熟水調下二錢匕。
　　《衍義》曰：石決明，《經》云味鹹，即是肉也。人採肉以供饌，及乾致都下，北人遂為珍味。肉與殼兩可用，方家宜審用之，然皆治目。殼研，水飛，點磨外障翳。登、萊州甚多。
　　海蛤
　　味苦、鹹，平，無毒。主咳逆上氣，喘息煩滿，背#17痛寒熱，療陰痿。一名魁蛤。生東海。蜀漆為之使，畏狗膽、甘遂、芫花。
　　《圖經》曰：海蛤、文蛤，并生東海，今登、萊、滄州皆有之。陶隱居以細如巨勝，潤澤光淨者為海蛤。云經雁食之，從糞中出過數多，故有光澤也。以大而有紫斑文者為文蛤。陳藏器以為海蛤是海中爛殼，久為風波濤洗，自然圓淨，此有小而久遠者為佳，不必雁腹中出也。
　　《藥性論》云：海蚧亦曰海蛤，臣。亦名紫薇。味平#18，有小毒。能治水氣浮腫，下小便，治嗽逆上氣。主治項下瘤癭。
　　《唐本》注云：此物以細如巨勝，潤澤光今者好，有粗如半杏人者，不入藥用。亦謂為豚耳蛤，粗惡不堪也。
　　蕭炳云：止消渴，潤五臟，治服丹石人有瘡。
　　《日華子》云：治嘔逆，陰痿，胸脅脹急，腰痛，五痔，婦人崩中帶下病。此即鮮蛤子。雁食後糞中出，有文彩者為文蛤，無文彩者為海蛤。鄉人又多將海岸邊爛蛤殼，被風濤打磨瑩滑者，偽作之。
　　《衍義》曰：海蛤、文蛤，陳藏器所說是。今海中無雁，豈有食蛤糞出者？若蛤殼中有肉時，尚可食，肉既無，焉得更有糞中過數多者？必為其皆無廉棱，乃有是說。殊不知風浪日夕淘汰，故如是。治傷寒汗不溜，搐卻手腳，海蛤、川烏頭各二#19兩，川山甲二兩，為末，酒糊和丸，大一寸許，捏扁，置所患足心下。擘蔥白蓋藥，以綿#20纏定。於暖室中，取熱水浸腳至膝上，久則水溫，又添熱水，候遍身汗出為度。凡一二日一次浸腳，以知為度。
　　文蛤
　　味鹹，平，無毒。主惡瘡，蝕五痔，咳逆胸痺，腰痛脅急，鼠瘻大孔出血，崩中漏下。生東海。表有文，取無時。
　　《圖經》曰：文具海蛤條下。陶隱居云：海蛤至滑澤，云從雁屎內得之，二三十過方為良。今人多取相摝，令磨蕩似之爾。文蛤小大而有紫斑，此既異類而同條，若別之，則數多，今以為附見，而在副品限也。凡有四物如此。
　　陳藏器云：海蛤，主水癊。取二兩先研二日，漢防己、棗肉、杏仁二兩，葶藶子六兩，熬研成脂為丸，一服十丸，利下水。
　　《千金翼方》：治急疳蝕口鼻數日盡，欲死。燒文蛤灰，臘月脂和，塗之。
　　《衍義》曰：文具海蛤條下。
　　蠡音禮魚
　　味甘，寒，無毒。主濕痺，面目浮腫，下大水，療五痔，有瘡者不可食，令人瘢白。一名鮦魚。生九江池澤。取無時。
　　《圖經》曰：蠡通作鱧字魚，生九江池澤，今處處有之。陶隱居云為公蠣蛇所變，至難死，猶有蛇性。謹按《爾雅》：鱧，鯇。郭璞注云：鱧，鮦也。釋者曰：鱧，鯇也。《詩˙小雅》云：魚麗於罶，魴鱧。《毛傳》云：鱧，鯇也。《正義》云：諸本或作鱧，。陸機謂鯇即鮑魚也，似鱧，狹而厚，今京東出#21呼鱧魚，其實二類也。
　　陶隱居云：今皆作鱧字，舊言是公蠣蛇所變，然亦有相生者。至難死，猶有蛇性。合小豆白煮以療腫滿，甚效。
　　《唐本》注云：《別錄》云，腸及肝，主久敗瘡中蟲。諸魚灰，并主哽噎。
　　《日華子》云：鱧魚腸，以五味炙貼痔瘻及蛇骭，良久蟲出，即去之。諸魚中，惟此膽甘，可食。
　　《外臺秘要方》：療患腸痔，每大便常有血。鯉魚鱠，黃齏食之，佳。任性多少，差。忌冷毒物。
　　《食醫心鏡》云：治十種水氣病不差垂死。鱧魚一頭，重一斤已上，又熟取汁，和冬瓜、蔥白作羹食之。又方：治野雞病，下血不止，腸疼痛。鱧魚一頭，如食法作鱠，蒜齏食之。
　　《靈苑方》：治急喉閉，逡巡不救者。蠡魚膽，臘月收，陰乾為末，每服少許，點患處，藥至即差，病探則水調。灌之。
　　《衍義》曰：蠡魚，今人謂之黑鯉魚。道家以謂頭有星為厭，世有知之者，往往不敢食。又發故疾，亦須忌爾。今用之療病，亦止取其一端耳。
　　鮧音夷，又音題魚
　　味甘，無毒。主百病。
　　《圖經》曰：鮧魚，舊不著所出州土，今江浙多有之。大首方口，背青黑，無鱗，多涎。其類有三。陶隱居云：即鯷魚也，即魚也。又有鱯魚，相似而大。鮠魚亦相似，色黃而美。三種形性皆相類，而小不同。
　　陶隱居云：此即鯷音題也，今人皆呼慈音，即是魚，作臛食之，云補。又有鱯魚相似而大；又有鮠五回切魚亦相似，黃而美，益人，其合鹿肉及赤目、赤鬚、無鰓者，食之并殺人；又有人魚，似鯷而有四足，聲如小兒，食之療瘕疾，其膏燃之不消耗，始皇驪山冢中用之，謂之人膏也。荊州、臨沮、青溪至多此魚。
　　《食療》云：與#22鱯，大約相似。主諸補益。無鱗，有毒，勿多食。赤目、赤鬚者，并殺人也。
　　《千金翼方》：治刺傷中毒，水燒魚目灰塗之。
　　《衍義》曰：鮧魚，形少類獺，有四足，腹重墜如囊，身微紫色。嘗剖之，中有三小蟹，又有四五小石塊，如指面許小魚五七枚，然無鱗，與、鮠相類，今未見用者。
　　鱔音善魚
　　味甘，大溫，無毒。主補中，益血，療瀋音審唇。五月五日取頭骨燒之，止痢。
　　陶隱居云：鱔是荇芩根化作之。又云是人髮所化，今其腹中自有子，不必盡是變化也。性熱，作臛食之亦補。而時行病起，食之多復，又善令人霍亂。凡此水族魚蝦之類甚多，其有名者，已注在前條，雖皆可食，而甚損人，故不入藥用。又有食之反能致病者，今條注如後說，凡魚頭有白色如連珠至脊上者、腹中無膽者、頭中無鰓者，并殺人。魚汁不可合鸕鶿肉食之。鯽魚不可合猴、雉肉食之。鰍音秋鱔不可合白犬血食之。鯉魚子不可合豬肝食之。鯽魚亦爾。青魚鮓不可合生胡荽及生葵并麥醬食之。
　　陳藏器云：鱔魚主濕痺氣，補損，婦人產後淋瀝，血氣不調，羸瘦，止血，除腹中冷氣腸鳴。
　　禹錫云：按《蜀本圖經》云：似鰻鱺魚而細長，亦似蛇而無鱗，有青黃二色，生水岸泥窟中。
　　孟詵云：鱔魚，補五臟，逐十二風邪。患氣#23人，常作臛，空腹飽食，便以衣蓋臥少頃，當汗出如白膠，汗從腰腳中出，候汗盡，暖五木湯浴，須忌風一日，更三五日一服。并治濕風。
　　《聖惠方》：治婦人乳結硬痛。用鱔魚皮燒灰末，空心暖酒調二錢匕。
　　《衍義》曰：鱔魚，腹下黃，世謂之黃鱔。此尤動風氣，多食令人霍亂，屢見之。向在京師，鄰舍一郎官，因食黃鱔，遂致霍亂吐利，幾至委頓。又有白鱔，稍粗大，色白，二者皆亡鱗。大者長尺餘，其形類蛇，但不能陸行，然皆動風。江陵府西有湖曰西湖，每歲夏秋沮河水漲，即湖水滿溢，冬即復涸。土人於乾土下撅得之，每及二三尺，則有往來之路，中有泥水，水涸又下，水至復出。
　　鯽魚
　　主諸瘡，燒以醬汁和塗之，或取豬脂煎用，又主腸癰。頭灰，禹錫等按：《藥對》云：頭，溫。主小兒頭瘡，口瘡，重舌，目翳。一名鮒音父魚，合蒓作羹，主胃弱不下食，作鱠，主久赤白痢。
　　《圖經》曰：鯽魚，《本經》不載所出州土，今所在池澤皆有之。似鯉魚，色黑而體促，肚大而脊隆。亦有大者至重二三斤。性溫，無毒。鱗甲中最可食。或云稷米所化，故其腹尚有米色。又有一種背高腹狹小者，名□魚，功用亦與鯽魚同，但力差劣耳。又黔州有一種重唇石鯽魚，亦其類也。
　　《日華子》云：鯽魚，平，無毒。溫中下氣，補不足。作鱠，療腸澼，水穀不調及赤白痢。燒灰以傅惡瘡良。又釀白礬燒灰，治腸風血痢。頭燒灰療嗽。又云：子不宜與豬肉同食。
　　禹錫等按：《蜀本》云：鯽魚，味甘，溫。止下痢，多食亦不宜人。又注一云：形亦似鯉，色黑而體促，肚大而脊隆，所在池澤皆有之。
　　孟詵云：鯽魚，平胃氣，調中，益五臟，和純作羹食，良。又鯽魚與□，其狀頗同，味則有殊。□是節化，鯽是稷米化之，其魚腹尚有米色。寬大者一是鯽，背高腹狹小者是□，其功不及鯽。子調中，益肝氣。
　　《食療》云：食之平胃氣，調中，益五臟，和純作羹食。作鱠食之，斷暴下痢。和蒜食之，有少熱；和薑、醬食之，有少冷。又夏月熱痢可食之，多益。冬月則不治也。骨燒為灰，傅□瘡，蟲三五度差。謹按：其子調中，益肝氣。
　　《聖惠方》治小兒腦疳鼻癢，毛髮作穗，面黃羸瘦，益腦。用鯉魚膽滴於鼻中，連三五日，甚良效。
　　《外臺秘要方》：治患腸痔，大便常有血。食鯽魚羹及隨意任作飽食。
　　《孫真人》同。《孫真人方》：主腳氣及上氣。取鯽魚一尺長者作鱠，食一兩頓，差。
　　《食醫心鏡方》：治脾胃氣冷，不能下食，虛弱無力，鶻突羹：鯽魚半斤細切，起作鱠，沸豉汁熱投之，著胡椒、乾薑、蒔蘿、橘皮等末，空腹食之。
　　《衍義》曰：鯽魚，開其腹，內藥燒之，治齒。
　　鯉魚膽
　　味苦，寒，無毒。主目熱赤痛，青盲，明目。久服強悍，益志氣。肉，味甘，主咳逆上氣，黃疸，止渴。生者，主水腫腳滿，下氣。骨，主女子帶一下赤白。齒，主石淋。生九江池澤。取無時。
　　《圖經》曰：鯉魚，生九江池澤，今處處有之。即赤鯉魚也。其脊中鱗一道，每鱗上皆有黑小點，從頭數至尾，無大小，三十六鱗。古語云：五尺之鯉與一寸之鯉，大小雖殊，而鱗之數等是也。又崔豹《古今注》釋鯉魚有三種，兖州人謂赤鯉為玄駒，謂白鯉為白驥，黃鯉為黃雉。蓋諸魚中，此為最佳，又能神變，故多貴之。今人食品中以為上味。其膽、肉、骨、齒皆入藥。古今方書并用之。
　　陶隱居云：鯉魚，最為魚之主，形既可愛，又能神變，乃至飛越山湖，所以琴高乘之。山上水中有鯉不可食。又鯉鮓不可合小豆藿食之。其子合豬肝食之，亦能害人。
　　《唐本》注云：骨，主陰蝕，哽不出。血，主小兒丹腫及瘡。皮，主癮疹。腦，主諸癇。腸，主小兒肌瘡。
　　《日華子》云：鯉魚，涼，有毒。肉治咳嗽，療腳氣，破冷氣，痃瘕#24。懷妊人治胎不安，絹裹鱗和魚煮羹，熟後去鱗，食之驗。脂治小兒癇疾驚忤。膽治障翳等。腦髓治暴聾，煮粥服之良。諸溪澗中者，頭內有毒。不計大小，并三十六鱗也。
　　禹錫云：按大腹水腫通用藥云：鯉魚，寒。《群#25藥對》云：平。陳士良云：無毒。《藥性論》云：鯉魚膽亦可單用，味大苦。點眼治赤腫翳痛。小兒熱腫塗之。蜀漆為使。魚燒為末，治咳嗽，糯米煮粥。
　　孟詵云：鯉魚白煮食之，療水腫腳滿，下氣，腹有宿瘕不可食。又修理，可去脊上兩筋及黑血，毒故也。又天行病後不可食，再發即#26死。其在沙石中者，毒多在腦中，不得食頭。
　　《食療》云：膽，主除目中赤及熱毒痛，點之良。肉，白煮食之，療水腫腳滿，下氣。腹中有宿瘕不可食，害人。久服天門冬人，亦不可食。刺在肉中，中風水腫痛者，燒鯉魚眼睛作灰，納瘡中，汁出即可。謹按：魚血，主小兒丹毒，塗之即差。魚鱗，燒，烟絕，研，酒下方寸匕，破產婦滯血。脂，主諸癇，食之良。
　　《聖惠方》：治水氣，利小便，除浮腫。用鯉魚一個，重一斤者，治如食法，修事食之。
　　《外臺秘要方》：《古今錄驗#27》：療魚鯁骨橫喉中，六七日不出。取鯉魚鱗、皮合燒作屑，以水服之，則出，未出再服。又方：療水病腫。鯉魚一頭極大者，去頭尾及骨，唯取肉，以水二斗，赤小豆一大升，和魚肉煮，可取二升已上汁，生布紋去滓，頓服盡，如不盡，分為三服，後服溫令暖，服訖當下利，利盡即差。又方：凡腫已潰、未潰者。燒鯉魚作灰，酢和塗之一切腫上，以差為度。
　　《千金方》：治暴痢。小鯉魚二枚，燒為末，米飲服之。大人、小兒俱服得。
　　《食醫心鏡方》：主肺咳嗽，氣喘促。鯉魚一頭重四兩，去鱗，紙裹火炮，去刺研，煮粥，空腹吃。
　　《衍義》曰：鯉魚，至陰之物也，其鱗故三十六。陰極則陽復，所以《素問》曰：魚熱中。王叔和曰：熱即生風，食之所以多發風熱，諸家所解并不言。《日華子》云：鯉魚，涼，今不取，直取《素問》為正。萬一風家更使食魚，則是貽禍無窮矣。
　　魁蛤
　　味甘，平，無毒。主痿痺，泄痢便膿血。一名魁陸，一名活東。生東海。正圓兩頭空，表有文，取無時。
　　陶隱居云：形似紡軖音狂，小狹長，外有縱橫文理，云是老蝙蝠化為，用之至少。而《本經》海蛤，一名魁蛤，與此為異也。
　　禹錫云：按《蜀本圖經》云：形圓長，似大腹檳榔，頭有孔，今出萊州。
　　鮑魚
　　味辛、臭，溫，無毒。主墜墮，骽吐猥切蹶，踒折，瘀血、血痺在四肢不散者，女子崩中，血不止。勿令中鹹。
　　陶隱居云：所謂鮑魚之肆，言其臭也，俗人呼為□魚，字似鮑，又言鹽□之以成故也。作藥當用少鹽臭者，不知正何種魚爾？乃言穿貫者亦入藥，方家自少用之。今此鮑魚乃是鱅魚，長尺許，合完淡乾之，而都無臭氣，要自療漏血，不知何者是真？
　　禹錫云：按《蜀本圖經》云：十月後，取魚去腸，繩穿淡乾之，凡魚皆堪食，不的取一色也。據陶注，作藥當用少鹽，不知正何種魚爾？又據《本經》云勿令中鹹，是知入藥，當少以鹽□成之，有鹽則中鹹而不臭，鹽少則味辛而臭矣！古人云：與不善人居，如入鮑魚之肆。謂惡人之行，如鮑魚之臭也。考其實，則今荊楚淡魚，頗臭而微辛，方家亦少用。舊云沔州、復州作之，餘皆不出。審《陶注》及《圖經》與《本經》，即所在皆可作之也。又據鮧魚有口小，背黃，腹白者為鮑魚，而療治與鮧魚同。補益，主百病。今《圖經》既不的取一色，可淡乾，此之為是也。
　　時魚
　　平。補虛勞，稍發疳痼。
　　黃魚
　　平，有毒。發諸氣病，不可多食。亦發瘡疥，動風。不宜和蕎麥同食，令人失音也。
　　魴魚
　　調胃氣，利五臟。和芥子醬食之，助肺氣，去胃家風。消穀不化者，作鱠食，助脾氣，令人能食。患疳痢者，不得食。作羹臛食，宜人。其功與鯽魚同。
　　鱘魚
　　味甘，平，無毒。主益氣補虛，令人肥健。生江中，背如龍，長一二丈，鼻上肉作脯名鹿頭。一名鹿肉。補虛下氣，子如小豆。食之肥美，殺腹內小蟲。
　　《食療》云：有毒。主血淋。可煮汁飲之。其味雖美，而發諸藥毒。鮓，世人雖重，尤不益人，服丹石人不可食，令人少氣。發一切瘡疥，動風氣。不與乾笋同食，發癰緩風。小兒不與食，結癥瘕及嗽。大人久食，令人卒心痛，并使人卒患腰痛。
　　海豚魚
　　味鹹，無毒。肉主飛尸、蠱毒、瘴瘧，作脯食之。一如水牛肉，味小腥耳。皮中肪，摩惡瘡，疥癬，痔瘻，犬馬瘑疥，殺蟲。生大海中。候風潮出沒。形如豚，鼻中聲，腦上有孔，噴水直上，百數為群，人先取得其子，繫著水中，母自來就而取之。其子如蠡魚子，數萬為群，常隨母而行。亦有江豚，狀如豚，鼻中為聲，出沒水上，海中舟人候之，知大風雨。又中有曲脂，堪摩病，及樗博即明，照讀書及作即暗，俗言懶婦化為此也。
　　鱣魚肝
　　無毒。主惡瘡疥癬。勿以鹽炙食。郭注《爾雅》云：鱣魚長二三丈。《顏氏家訓》曰：鱣魚純灰色，無文。古書云：有多用鱣魚字為鱔，既長二三丈，則非鱔魚明矣。《本經》又以鱔為鼍，此誤深矣。今明鱑魚，體有三行甲，上龍門化為龍也。
　　水龜
　　無毒。主難產。產婦戴之，亦可臨時燒末酒下。出南海，如龜，長二三尺，兩目在側傍。
　　圖經衍義本草卷之三十一　竟
　　#1飴：原作『胎』，據晦明軒本改。
　　#2蜀：晦明軒本『蜀』上有『川』字。
　　#3味：原作『朱』，據晦明軒本改。
　　#4豐：晦明軒本作『濃』。
　　#5發斑：原作『瘢發』，據晦明軒本改。
　　#6牝：原作『牡』，據晦明軒本改。
　　#7十：晦明軒本作『卜』。
　　#8三：晦明軒本作『方』。
　　#9地：晦明軒本作『池』。
　　#10注：晦明軒本作『駐』。
　　#11止：原作『上』，據晦明軒本改。
　　#12爪：晦明軒本作『瓜』。
　　#13書：晦明軒本無『書』字。
　　#14中：晦明軒本作『上』。
　　#15以：原作『次』，據晦明軒本改。
　　#16了：原作『子』，據晦明軒本改。
　　#17背：晦明軒本作『胸』。
　　#18平：晦明軒本作『鹹』。
　　#19二：晦明軒本作『一』。
　　#20綿：晦明軒本作『帛』。
　　#21出：晦明軒本作『人猶』二字。
　　#22與：原作『魚』，據晦明軒本改。
　　#23氣：晦明軒本『氣』上有『惡』字。
　　#24瘕：晦明軒本作『癖』。
　　#25群：晦明軒本無『群』字。
　　#26即：原作『卻』，據晦明軒本改。
　　#27驗：原脫，據晦明軒本補。
　　圖經衍義本草卷之三十二
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　蟲魚部中品
　　蝟皮
　　味苦，平，無毒。主五痔，陰蝕，下血赤白五色，血汁不止，陰腫痛引腰背，酒煮殺之。又療腹痛疝積，亦燒灰為末，酒服之。生楚山川谷田野。取無時，勿使中濕。得酒良，畏桔梗、麥門冬。
　　《圖經》曰：猬皮，生楚山川谷田野，今在處山林中皆有之。狀類猯、豚，腳短多刺，尾長寸餘，人觸近便藏頭足，外皆刺不可嚮爾。惟見鵲則反腹受啄，或云惡鵲聲，故欲掩取之，猶蚌□也。此類亦多，惟蒼白色，腳似豬蹄者佳，鼠腳者次。
　　《藥性論》云：猬皮，臣，味甘，有小毒。主腸風瀉血，痔病有頭，多年不差者，炙末，白飲下方寸匕。燒末，吹，主鼻衄。甚解一切藥力。
　　陶隱居云：田野中時有此獸，人犯近，便藏頭足，毛刺人，不可得捉，能跳入虎耳中。而見鵲便自仰腹受啄，物有相制，不可思議爾。其脂烊鐵注中，內少水銀，則柔如鉛錫矣。
　　《日華子》云：開胃氣，止血、汗，肚脹痛，疝氣。脂治腸風瀉血。作豬蹄者妙，鼠腳者次。
　　孟詵云：猬，食之肥下焦，理胃氣。其脂可主#1五金八石，皮燒灰酒服治胃逆。又煮汁服止反胃。又可五味淹、炙食之。不得食骨，令人瘦小。
　　《食療》云：平，其肉可食。以五味汁淹、炙食之，良。不得食其骨也。其骨能瘦人，使人縮小也。謹按：主下焦弱，理胃氣。令人能食。其皮可燒灰，和酒服。及炙令黃，煮汁飲之，主胃逆。細剉，炒令黑，入丸中，治腸風，鼠奶痔，效。主腸風，痔瘻。可煮五金八石。與桔梗、麥門冬反惡。
　　《外臺秘要方》：治五痔。猬皮方三指大，切，黑黃如棗大，熟艾。右三味，穿地作坑，調和取便熏之，取口中黑黃烟氣出為佳。火氣稍盡即停，三日將息，更熏之，三度永差。勿犯風冷，羹臛將補，謹#2忌雞、豬、魚、生冷，二十日後補之。
　　《千金翼方》：洽蠱毒下血。猬皮燒末，水服方寸匕，當吐蠱毒。
　　《肘後方》：治腸痔大便血，燒猬皮傅之。
　　《聖惠方》：治鼻衄塞鼻散。用猬皮大枚，燒末，研。
　　《衍義》曰：用半錢，綿裹塞鼻。猬皮，取乾皮兼刺甩，刺作刷，治紕帛絕佳。此物兼治胃逆，開胃氣有功，從蟲、從胃有理焉。膽治鷹食病。世有養者，去而復來，久亦不去。當縮身藏足之時，人溺之，即開。合穿山甲等分，燒存性、治痔，入肉豆蔻一半，末之，空肚熱米飲調二錢服。隱居所說，跳入虎耳及仰腹受啄之事，《唐本》注見擯，亦當然。
　　露蜂房
　　味苦，鹹，平，有毒。主驚癇瘛瘲，寒熱邪氣，癲疾，鬼精蠱毒，腸痔，火熬之良。又療蜂毒腫。一名蜂腸，一名百穿，一名蜂□音窠。生牂牁山谷。七月七日採，陰乾。惡乾薑、丹參、黃芩、芍藥、牡蠣。
　　《圖經》曰：露蜂房，生牂牁山谷，今處處山林中皆有之。此木上大黃蜂窠也。大者如甕，小者如桶，其蜂黑色，長寸許，螫牛、馬及人乃至欲死者，用此尤效。人家屋間亦往往有之，但小而力慢，不堪用，不若山林中得風露氣者佳。古今方書治牙齒湯多用之，七月七日採。又云十一月、十二月採者佳，亦解蠱毒，又主乳石發動，頭痛，煩熱口乾，便旋赤少者，取二#3分炙，以水二升，煮取八合，分溫再服，當利小便，諸惡毒隨便出。
　　陶隱居云：此蜂房多在樹腹中及地中，今此曰露蜂，當用人家屋間及樹枝間苞裹者。乃遠舉牂牁，未解所以。
　　《藥性論》云：土蜂房亦可單用，不入服食，能治臃腫不消，用醋、水調塗，乾即更易。
　　《日華子》云：露蜂房，微毒。治牙齒疼，痢疾，乳癰，蜂叮，惡瘡，即煎洗入藥并炙用。
　　《千金方》：蜂螫人，用蜂房末，豬膏和傅之。《楊氏產乳》：蜂房煎湯洗亦得。
　　《肘後方》：治若#4鼻中外查瘤，膿水血出。蜂房，火炙焦末。酒服方寸匕，日七#5。
　　《經驗方》：解藥毒上攻，如聖散：蜂房、甘草等分，用麩炒令黃色，去麩為末。水二碗，煎至八分，一碗令溫，臨臥頓服。明日取一#6惡物。
　　《簡要濟眾方》：治婦人乳癰汁不出，內結成膿腫，名妬#7乳，方：蜂房燒灰，末，每服二錢，水一中盞#8煎至六分，去滓溫服。
　　《勝金方》：治小兒咳嗽。蜂房二兩淨洗，去蜂糞及泥土，以快火燒為灰。每服一字，飯飲調下。
　　《廣利方》：治頭痛，煩熱口乾，小便赤少。蜂房十二分炙，水二升，煎取八合，分為二服。當利小便，諸惡石毒隨小便出之。又方：治熱病後，毒氣衝目痛。蜂房半兩，水二升，煮取一升，重濾洗目，日三四度。治赤白翳。
　　《集驗方》：治風氣客於皮膚，瘙癢不已。蜂房炙過，蟬蛻等分，為末。酒調一錢匕，日三二服。
　　《子母秘錄方》：小兒大小便不通。蜂房燒末，酒服二錢，日二服。
　　《衍義》曰：露蜂房有兩種，一種小而其色淡黃，窠長六七寸至一尺者，闊二三寸，如蜜脾下垂，一邊是房，多在叢木鬱翳之中，世謂之牛舌蜂。又一種或在高木上，或屋之下，外作固，如三四斗許，小者一二斗，中有窠，如瓠之狀，由此得名。蜂色赤黃，其形大於諸蜂，世謂之玄瓠蜂。《蜀本圖經》言十一月、十二月採者，應避生息之時也。今人用露蜂房，兼用此兩種。
　　鱉甲
　　味鹹，平，無毒。主心腹癥瘕堅積，寒熱，去痞，息肉，陰蝕，痔，惡肉，療溫瘧，血瘕，腰痛，小兒脅下堅。肉，味甘，主傷中，益氣，補不足。生丹陽池澤。取無時。惡礬石。
　　《圖經》曰：鱉，生丹陽池澤，今處處有之。以嶽州、沅江其甲有九肋者為勝。取無時，仍生取甲，剔去肉為好，不用煮脫者，但看有連厭及乾巖便真，若上兩邊骨出，是已被煮也。古今治癥癖虛勞方中用之最多。婦人漏下五色羸瘦者，燒甲令黃色，篩末，酒服方寸匕，日二。又合訶梨勒皮、乾薑，三物等分為丸，空腹服三十丸，治癖最良。又醋炙令黃搗末，以牛乳一合，調一匙，朝日服之，主痃氣。其肉食之亦益人，補虛，去血熱。但不可久食，則損人，以其性冷耳。
　　《藥性論》云：鱉甲，使，惡理石。能主宿食，癥塊痃癖氣，冷瘕勞瘦，下氣，除骨熱，骨節間勞熱，結實擁塞。治婦人漏下五色羸瘦者，但燒甲令黃色為末，清酒服之方寸匕，日二服。
　　陶隱居云：生取甲，剔去肉為好，不用煮脫者。今看有連厭及乾巖便好，若上有甲，兩邊骨出，已被煮也，用之當炙。夏月剉鱉，以赤莧包置濕地，則變化生鱉。人有裹鱉甲屑，經五月，皆能變成鱉子。其肉亦不足食，多作癥瘕。其目陷者，及合雞子食之，殺人。不可合莧菜食之。其肉#9下有如王字形者，亦不可食。
　　《日華子》云：鱉，益氣調中，婦人帶下，始血瘕腰痛。鱉甲，去血氣，破癥結惡血，墮胎，消瘡腫，并撲損瘀血，瘧疾，腸癰。頭燒灰療脫肛。
　　孟詵云：鱉，主婦人漏下，羸瘦。中春食之美，夏月有腥氣。岳州昌江者為上。赤足不可食，殺人。
　　雷公云：凡使，要綠色、九肋、多裙、重七兩者為上。治氣破塊，消癥，定心，藥中用之。每個寸#10甲，以六一泥固濟瓶子外#11了，乾、於大火以物搘於中，與頭醋下火煮之，盡三升醋為度，仍去裙并肋骨了，方炙乾，然後入藥中用。
　　《聖惠方》：治久患勞瘧瘴等方，用鱉甲三兩，塗酥炙令黃，去裙為末。臨發時溫酒調下二錢匕。又方：治小兒尸疰勞瘦，或時寒熱方。用鱉頭一枚，燒灰杵末，新汲水下半錢匕。
　　《千金方》：治脫肛歷年不愈。死鱉頭一枚，燒令烟絕，杵末。以傅肛上，手按挼之。
　　《千金翼方》：治丈夫陰頭癰，師所不能醫。鱉甲一枚，燒令末之，以雞子白和傅之，良。
　　《肘後方》：治篤病新起，早勞食飲，多致復欲死。燒鱉甲，服方寸匕。
　　《楊氏產乳方》：療上氣急滿，坐臥不得方：鱉甲一大兩炙令黃，細搗為散。取燈心一握，熱水二升，煎取五合。食前服錢匕，食後蜜水服一錢匕。
　　《衍義》曰：鱉甲，九肋者佳，煮熟者不如生得者，仍以釅醋炙黃色用，《經》中不言治勞，惟蜀本《藥性論》云：治勞瘦，除骨熱，後人遂用之。然甚有據，亦不可過劑。頭血塗脫肛，又燒頭灰，亦治之。
　　蟹
　　味鹹，寒，有毒。主胸中邪氣熱結痛，喎僻，面腫，敗漆燒之致鼠，解結散血，愈漆瘡，養筋氣。爪，主破胞，墮胎。生伊、洛池澤諸水中。取無時。殺莨菪毒。
　　《圖經》曰：蟹，生伊、洛池澤諸水中，今淮海、京東、河北陂澤中多有之，伊、洛乃反難得也。八足二螫，大者箱角兩出，足節屈曲，行則旁橫。今人以為食品之佳味，獨螫獨目及兩目相向者，皆有大毒，不可食。其黃能化漆為水，故塗漆瘡用之。黃并肉熬末，以內金瘡中，筋斷亦可續。黃并螫燒烟，可以集鼠於庭。爪入藥最多。胡洽療孕婦殭仆，胎轉上搶心困篤，有蟹爪湯之類是也。
　　陶隱居云：蟹類甚多，蝤音遒□音謀、擁劍、彭螖音越皆是，并不入藥。惟蟹最多有用，仙方以化漆為水，服之長生。以黑犬血灌之二#12日，燒之，諸鼠畢至。未被霜甚有毒，云食水莨音建所為，人中之，不即療多死。目相向者亦殺人，服冬瓜汁、紫蘇汁及大黃丸皆得差。海邊又有彭蜞、擁劍，似彭螖而大，似蟹而小，不可食。蔡謨初渡往，不識而啖之，幾死，嘆曰：讀《爾雅》不熟，幾為勸學所誤。
　　《日華子》云：螃蟹，涼，微毒。治產後肚痛，血不下，并酒服。筋骨折損傷，生搗，炒罯，良。腳爪，破宿血，止產後血閉、肚痛，酒及醋湯煎服，良。又云：蝤蛑，冷，無毒。解熱氣，治小兒痞氣。
　　孟詵云：蟹，主散諸熱。治胃氣，理經脈，消食。八月輸芒後食好，未輸時為長未成。就醋食之，利肢節，去五臟中煩悶氣。其物雖形狀惡，食甚宜人。
　　《百一方》：金瘡方。續筋多取蟹黃及腦并足中肉熬末，納瘡中。
　　《簡要濟眾方》：小兄解顱不合。生蟹足骨半兩，焙乾，白斂半兩，為末。用乳汁和，貼骨縫上，以差為度。
　　《楊氏產乳方》：妊娠人不得食螃蟹，令兒橫生也。
　　《衍義》曰：蟹，伊、洛絕少，今多自京師來，京師亦自河北置之。今河北沿邊滄、瀛州等處所出甚多，徐州亦有，但不及河北者。小兒解顱，以螫并白及爛搗，塗顖上，顱合。此物極動風，體有風疾人，不可食，屢見其事。洎#13北人取之，當八九月蟹浪之時，直於塘濼岸上，伺其出水而拾之。又夜則以燈火照捕，始得之。時黃與白滿殼，凡收藏十數日，不死亦不食。此物每至夏末秋初，則如蟬蛻解。當日名蟹之意，必取此義。
　　蚱蚱音笮，又音側蟬
　　味鹹、甘，寒，無毒。主小兒驚癇，夜啼，癲病，寒熱，驚悸，婦人乳難，胞衣不出，又墮胎。生楊柳上。五月採，蒸乾之，勿令蠹。
　　《圖經》曰：蚱蟬，《本經》不載所出州土，但云生楊柳上，今在處有之。陶隱居以為啞蟬。蘇恭以為鳴蟬。二說不同。按字書解蚱字云：蟬聲也。《月令》：仲夏之月，蟬始鳴，言五月始有此蟬鳴也。而《本經》亦云五月採，正與《月令》所記始鳴者同時。如此蘇說得之矣。蟬類甚多，《爾雅》云：蝒#14，馬蜩。郭璞注云：蜩中最大者為馬蟬。今夏中所鳴者，比眾蟬最大。陶又引《詩》鳴蜩嘒嘒，云是形大而黑，昔人所啖者。又禮冠之飾#15附蟬者，亦黑而大，皆此類也。
　　《藥性論》云：蚱蟬，使，味酸。治小兒驚哭不止，殺疳蟲，去壯熱，治腸中幽幽作聲。又云：蟬蛻，使，主治小兒渾身壯熱，驚癇，兼能止渴。
　　《唐本》注云：《別錄》云，殼名枯蟬，一名伏□音育。主小兒癇，女人生子不出。灰服之，主久痢。又云：蚱者，鳴蟬也，主小兒癇，絕不能言。今云啞蟬，啞者則雌蟬也，極乖體用，按諸蟲獸，雄者為良。
　　雷公云：味鹹，無毒。
　　《聖惠方》：治風頭旋。用蟬殼二兩，微炒為末。非時溫酒下一錢匕。
　　《集驗方》：治風氣客皮膚，瘙癢不已。蟬蛻、薄荷葉等分，為末。酒調一錢匕，日三服。
　　《御藥院方》：治頭風目眩。蟬蛻末，飲湯下。
　　《衍義》曰：蚱蟬，夏月身與聲皆大者是。始終一般聲，仍皆乘昏夜方出土中，升高處，背殼拆蟬出。所以皆夜出者，一以畏人，二畏日炙，乾其殼而不能蛻也。至時寒則墜地，小兒蓄之，雖數日亦不須食。古人以謂飲風，信有之，蓋不糞而溺，亦可見矣。西川有蟬花，乃是蟬在殼中不出，而化為花，自頂中出。又殼治目昏翳。又水煎殼汁，治小兒出瘡疹不快，甚良。
　　蟬花
　　味甘，寒，無毒。主小兒天吊，驚癇瘈瘲，夜啼心悸。所在皆有，七月採。生苦竹林者良，花出土上。
　　《圖經》曰：文具蚱蟬條下。
　　雷公云：凡使，要白花全者，收得後，於屋下東角懸乾，去甲土後，用漿水煮一日，至夜焙乾，碾細用之。
　　《衍義》曰：文具蚱蟬條下。
　　蠐螬
　　味鹹，微溫、微寒，有毒。主惡血，血瘀痺氣，破折血在脅下堅滿痛，月閉，目中淫膚，青翳白膜，療吐血在胸腹不去及破骨踒折，血結，金瘡內塞，產後中寒，下乳汁。一名蟦扶文切蠐，一名音肥齊，一名齊。生河內平澤及人家積糞草中。取無時，反行者良。蜚蠊為之使，惡附子。
　　《圖經》曰：蠐螬，生河內平澤及人家積糞草中，今處處有之。大者有如足大指，以背行反駃於腳，採無時。反行者良。此《爾雅》所謂蟦，蠐螬。郭璞云：在糞土中者是也。而諸朽木中蠹蟲，形相似，但潔白於糞土中者，即《爾雅》所云：蝤蠐，蝎。又云：蠐，蛣□。又云：蝎，桑蟲。郭云：在木中雖通名蝎，所在異者是此也。蘇恭以謂入藥當用木中者，乃與《本經》云生積糞草中相戾矣。
　　《藥性論》云：蠐螬，臣。汁，主滴目中，去翳障。主血止痛。
　　陶隱居云：大者如足大指，以背行，反駃於腳，雜豬蹄作羹，與乳母不能別之。《詩》云：領如蝤蠐，今此別之#16，名以蠐字在下，恐此云蠐螬倒爾。
　　《唐本》注云：此蟲有在糞聚，或在腐柳樹中者，內外潔白；土糞中者，皮黃內黑黯。形色既異，土木又殊，當以木中者為勝。採雖無時，亦宜取冬月為佳。按《爾雅》一名蝎音曷，一名蛣□，一名蝤蠐。今按陳藏器《本草》云：蠐螬，主赤白遊。以物發破碎，蠐螬汁塗之。
　　禹錫云：按《蜀本》注云：今據《爾雅》：蟦，蠐螬。注云：在糞土中。
　　《本經》亦云：一名蟦蠐。又云：生積糞草中。則此外恐非也，今諸朽樹中蠹蟲，俗通謂之蝎，莫知其主療，惟柳#17樹中者，近方用之，治眼得效。
　　《外臺秘要方》：《刪繁》丹走皮中浸淫，名火丹，方：取蠐螬末傅之。
　　《千金方》：治稻、麥芒入眼。取蠐螬，以新布覆目上，持蠐螬從布上摩之，其芒出著布上，良也。
　　《百一方》：諸竹木刺得在肉中不出，蠐螬碎之傅刺上，立出。
　　《衍義》曰：蠐螬，此蟲諸腐木根下有之。構木津甘，故根下多有此蟲，其木身未有完者。亦有生於糞土中者，雖肥大，但腹中黑，不若木中者，雖瘦而稍白。生研，水絞汁，濾清飲下妙#18。
　　烏賊魚骨
　　味鹹，微溫，無毒。主女子漏下赤白經汁，血閉，陰蝕腫痛，寒熱，癥瘕，無子，驚氣入腹，腹痛環臍，陰中寒腫，令人有子。又止瘡多膿汁不燥。肉，味酸，平，主益氣強志。生東海池澤。取無時。惡白斂、白及、附子。
　　《圖經》曰：烏賊魚，出東海池澤，今近海州郡皆有之。云：是□烏所化，今其口腳猶存，頗相似，故名烏鰂，能吸波噀墨以溷水，所以自衛，使水匿不能為人所害。又云：性嗜烏，每暴水上，有飛烏過，謂其已死，便啄其腹，則卷取而食之，以此得名，言為烏之賊害也。形若革囊，口在腹下，八足聚生口傍。只一骨，厚三四分，似小舟輕虛而白。又有兩鬚如帶，可以自纜，故別名纜魚。《南越志》云：烏賊有碇，遇風便虬前一鬚下碇而往#19碇，亦纜之義也。腹中血及膽，正如墨，中以書也，世謂烏賊懷墨而知禮。
　　《藥性論》云：烏賊魚骨，使，有小毒。止婦人漏血，主耳聾。
　　陶隱居云：此是□音剝烏所化作，今其口腳具存，尤相似爾。用其骨亦炙之。其魚腹中有墨，今作好墨用之。
　　《唐本》注云：此魚骨，療牛、馬目中障翳，亦療人目中翳，用之良也。
　　陳藏器云：烏賊魚骨，主小兒痢下，細研為末，飲下之。亦主婦人血瘕，殺小蟲并水中蟲，投骨於井中，蟲死。腹中墨，主血刺心痛，醋摩服之。海人云：昔秦王東游，棄算袋於海，化為此魚。其形一如算袋，兩帶極長，墨尤在腹也。
　　孟詵云：烏賊骨，主目中一切翳。細研，和蜜點之。又，骨末治眼中熱淚。
　　《日華子》云：烏賊魚，通月經。骨療血門#20，殺蟲。心痛甚者，炒其墨，醋調服也。又名纜魚，鬚腳悉在眼前，風波稍急，即以鬚粘石為纜。
　　《食療》云：骨，主小兒、大人下痢，炙令黃，去皮細研成粉，粥中調服之良。其骨能銷一切目中浮翳。細研和蜜點之，妙。又，點馬眼熱淚甚良。久食之，主絕嗣無子，益精。其魚腹中有墨一片，堪用書字。
　　《聖惠方》：治傷寒熱毒氣攻眼，生赤白翳。用烏賊魚骨一兩，不用夫#21皮，杵末，入龍腦少許更研令細，日三四度，取少許點之。
　　《外臺秘要方》：治癧瘍風。取#22三年醋磨烏賊魚骨，先布磨肉赤#23，即傅之。
　　《千金方》：治婦人水戶痛#24。烏賊魚骨燒末，酒下方寸匕，日二#25服。
　　《子母秘錄方》：治小兒重舌。燒烏賊魚骨和雞子黃，傅喉及舌上。
　　《衍義》曰：烏賊魚，乾置。四方人炙食之。又取骨鏤為鈿。研細，水飛，沉下，比去水，日乾之，熟蜜#26和得所，點目中翳，緩取效。
　　鰻鱺魚鰻音曼，鱺音黎
　　味甘，有毒。主五痔，瘡瘻，殺諸蟲。
　　《圖經》曰：鰻鱺魚，《本經》不載所出州土，今在處有之。似鱔而腹大，青黃色。云是蛟蜃之類，善攻碕岸，使輒頹弛，近江河居人酷畏之。此魚雖有毒，而能補五臟虛損，久病罷瘵，人可和五味，以米煮食之。患諸瘡痔漏及有風者長食。歙州出一種，背有五色紋，其功最勝。出海中者名海鰻，相類而大，功用亦同。海人又名慈鰻，又名猧狗魚。
　　陶隱居云：能援樹食藤花，形似鱔，取作臛食之。炙以熏諸木竹，辟蛀蟲。膏，療諸瘻瘡。又有鰍音秋，亦相似而短也。
　　《日華子》云：海鰻，平，有毒。治皮膚惡瘡疥，疳□，痔瘻。又名慈鰻、猧狗魚。又云：鰻魚，平，微毒。治勞補不足，殺傳尸疰氣，殺蟲毒，惡瘡，暖腰膝，起陽，療女人產尸#27瘡蟲癢。
　　《聖惠方》：治諸蟲心痛，多吐，四肢不和，冷氣上攻，心腹滿悶。用鰻鱺魚淡炙令熟，令患人三五度食之。又方：治骨蒸勞及腸風下蟲。以魚二斤，治如食法，切作段子入鐺內，以酒三盞煮盛、醋食。
　　《經驗方》：治惡瘡。用鮀魚骨作末，入諸色膏藥中相和合，傅上，紙花子貼之。
　　《食醫心鏡》云：主五痔漏瘡，殺蟲方：鰻鱺魚一頭，治如食法，切作片，炙，著椒、鹽、醬調和食之。
　　《稽神錄》云：有人多得勞疾，相因染死者數人。取病者於棺中釘之，棄於水，永絕傳染之病，流之於江。金山有人異之，引岸開視，見一女尤活。因取置漁舍、多得鰻鱺魚食之，病愈。遂為漁人妻。
　　《衍義》曰：鰻鱺魚，生剖曬乾，取少許，火上微炙，俟油出，塗白剝風，以指擦之，即時色轉。凡如此五七次用，即愈，仍先於白處微微擦動。
　　鮀魚甲鮀音駝
　　味辛，微溫，有毒。主心腹癥瘕，伏堅積聚，寒熱，女子崩中，下血五色，小腹陰中相引痛，瘡疥死肌，五邪涕泣時驚，腰中重痛，小兒氣癃眦潰。肉，主少氣吸吸，足不立地。生南海池澤。取無時。蜀漆為之使，畏狗膽、芫花、甘遂。
　　《圖經》曰：鮀甲生南海池澤，今江湖中多，即龍也，形似守官、陵鯉輩，而長一二丈，背、尾俱有鱗甲，善攻碕岸，夜則出邊岸，人甚畏之。南人食其肉，云色白如雞，但發冷氣痼疾。其皮亦中冒鼓。其頭骨燒灰，研末，米飲服，主腸風痔疾，甚者入紅雞冠花末，白礬為末，和之，空腹服，便差。今醫者少有用黿、鮀甲者。
　　陳藏器云：主惡瘡，腹內癥瘕。甲更佳，炙，酒浸服之，口內涎有毒也。
　　《藥性論》云：□甲，臣，味甘，平，有小毒。主百邪鬼魅，婦人帶下，除腹內血積聚伏堅相引結痛。
　　孟詵云：黿，療驚恐及小腹氣疼。
　　《日華子》云：黿甲，臣，平，無毒。主五臟邪氣，殺百蟲毒，消百藥毒，續人筋骨。又脂塗鐵燒之便明。淮南王方術內用之。
　　白殭蠶
　　味鹹、辛，平，無毒。主小兒驚癇夜啼，去三蟲，滅黑，令人而#28色好，男子陰瘍病，女子崩中赤白，產後餘痛，滅諸瘡瘢瘕。生穎川平澤。四月取自死者，勿令中濕，濕有毒，不可用也。
　　《圖經》曰：白殭蠶，生穎川平澤，今所在養蠶處皆有之。用自殭死白色而條直者為佳。四月取，勿令中濕，濕則有毒，不可用。用時仍去綿絲及子，炒過。今醫家用治中風急喉痺欲死者，搗篩為末，生薑自然汁調灌之，下喉立愈。又合衣魚、鷹屎白等分為末，面膏和塗瘡瘢疵，便滅#29。
　　《藥性論》云：白殭蠶，惡桑螵蛸、桔梗、茯苓、茯神、萆薢，有小毒。治口噤發汗，主婦人崩中，下血不止。與衣中白魚、鷹屎白等分，治瘡滅瘢。
　　陶隱居云：人家養蠶時，有合箔皆殭者，即暴燥都不壞。今見小白色，似有鹽度者為好。末以塗馬齒，即不能食草，以桑葉拭去乃還食，此明蠶即馬類也。
　　《日華子》云：殭蠶，治中風失音，并一切風疾，小兒客忤，男子陰癢痛，女子帶下。入藥除綿絲并子盡，勻炒用。又云：蠶蛹子，食，治風及勞瘦。又研，傅蠶病、惡瘡等。
　　《聖惠方》：治風遍身癮，疼痛成瘡。用白殭蠶少許，焙令黃色，細研為末。用酒服之，立差。又方：主偏、正頭疼并夾腦風，連兩太陽穴疼痛。以白殭蠶細研為末，溫茶調服方寸匕。
　　《小兒宮氣方》：主小兒口瘡通白者，及風疳瘡蝕透者。以白殭蠶炒令黃色，拭去蠶上黃肉、毛，為末，用蜜和傅之，立效。
　　《斗門方》：治中風急喉痺欲死者。用白殭蠶以火焙乾令黃色，搗篩為末。用生薑自然汁調灌。
　　《千金方》：主婦人崩中，下血不止。以衣中白魚、殭蠶等分，為末。以井花水服之，日三服，即差。
　　《衍義》曰：白殭蠶，然蠶有兩三番，惟頭番殭蠶最佳，大而無蛆。治小兒驚風，白殭蠶、竭梢等分，天雄尖、附子尖共一錢，微炮過，為細末。每服一字或半錢，以生薑溫水調，灌之。其蠶蛾，則第二番者，以其敏於生育。
　　原蠶蛾
　　雄者，有小毒。主益精氣，強陰道，交接不倦，亦止精。屎，溫，無毒。主腸鳴，熱中消渴，風痺癮。
　　陶隱居云：原蠶是熏養者，俗呼為魏蠶。道家用其蛾止精，其甕繭入術用。屎，名蠶沙，多入諸方用，不但熨風而已也。
　　《圖經》曰：原蠶蛾，《本經》不載所出州土，今東南州郡多養此蠶，處處皆有之。此是重養者，俗呼為晚蠶。北人不甚再養，蓋惡其損桑。而《周禮》禁原蠶者，鄭康成注云：為其傷馬，傷馬亦是其一事耳。《淮南子》曰：原蠶一歲再登，非不利也。然王法禁之者，為其殘桑是也。人既稀養，市中貨者亦多早蛾，不可用也。至於用蠶沙、蠶退，亦須用晚出者，惟白殭蠶不看早晚，但用白而條直者。
　　陳藏器云：原蠶屎#30，一名蠶沙，淨收#31，取曬乾，炒令黃，袋盛浸消，去風，護#32諸節不隨，皮膚頑痺，腹內宿冷，冷血瘀血，腰腳疼冷。炒令熱，袋盛熱熨之，主偏風，筋骨癱緩，手足不隨及腰腳軟，皮膚頑痺。
　　禹錫云：按《日華子》云：晚蠶蛾，壯陽事，止泄精，尿血，暖水臟。又，蠶蛾，平。治暴風，金瘡，涼瘡，湯火瘡并滅瘡瘢，入藥炒用。又云：蠶布紙，平。治吐血，鼻洪，腸風瀉血，崩中帶下，赤白痢，傅丁腫瘡。入藥燒用。又云：蠶沙，治風痺頑疾不仁，腸鳴。
　　《聖惠方》：治風瘙癮遍身癢成瘡。用蠶沙一升，水二斗，煮取一斗二升，去滓，溫熱洗。宜避風。
　　《勝金方》：治刀斧傷，止血生肌，天蛾散：晚蠶蛾為末，摻勻絹裹，隨手瘡合血止。一切金瘡亦治。
　　《簡要濟眾方》：小兒撮口及發噤方。晚蠶蛾二枚，炙令黃，為末，蜜和，傅兒口唇內。
　　《衍義》曰：原蠶蛾，有原復敏速之義，此則第二番蛾也。白殭蠶條中已具。屎，飼牛代穀。又以三升醇酒，拌蠶屎五斗，用甑蒸熱，於暖室中鋪於油單上，令患風冷氣閉及近感癱風人，就所患一邊臥，看溫熱，厚蓋覆，汗出為度。若虛人須常在左右，防大熱昏冒。仍令頭面不得壅覆。未全愈，間，再作。
　　蠶退
　　主血風病，益婦人。一名馬鳴退。近世醫家多用蠶退紙，而東方諸醫用蠶欲老眠起所蛻皮，雖二者之用各殊，然東人所用者為正。用之當微炒，和諸藥可作丸、散服。
　　《集驗方》：治纏喉風及喉痺，牙癰，口瘡并小兒走馬疳。蠶蛾退紙不計多少，燒成灰存性，又煉蜜和丸，如雞頭大。含化咽津。牙宣，牙癰，揩齦上。口瘡，乾傅患處。小兒走馬疳，入麝香少許，貼患處佳。
　　《衍義》曰：蠶退，治婦人血風，此則眠起時所蛻皮也。其蠶退紙，謂之蠶連，亦燒灰用之，治婦人血露。
　　蛞蝓上音闊，下音俞
　　味鹹，寒，無毒。主賊風喎口乖切僻，軼音益筋及脫肛，驚癇攣縮。一名陵蠡，一名土蝸，一名附蝸。生泰山池澤及陰地沙石垣下。八月收。
　　陶隱居云：今蛞蝓無殼，不應有蝸名，其附蝸者，復名蝸牛。生池澤沙石，則應是今山蝸，或當言其頭，形類猶似蝸牛蟲者，俗名蝸牛者，作瓜字，則蝸字亦音瓜。《莊子》所云戰於蝸角也。蛞蝓入三十六禽限，又是四種角蟲之例。營#33室星之精矣，方家殆無復用乎。
　　禹錫云：按《爾雅》云：附螔□蝓。注云：蝸牛也。而《玉篇》蝓字下注亦云：螔蝓，蝸牛也。此則一物明矣。形似小螺，白色，生池澤草樹間，頭有四角，行則出，驚之則縮，首尾俱能藏入殼中。而蘇注云無殼蝸牛，非也。
　　《衍義》曰：蛞蝓、蝸牛，二物矣。蛞蝓，其身肉止一段。蝸牛，背上別有肉，以負殼行，顯然異矣。其為一物，《經》中焉得分為二條也。其治療亦大同小異，故知別類。又謂蛞蝓是蝸牛之老者，甚無謂。蛞蝓有二角，蝸牛四角，兼背有皮殼肉，豈得為一物也。
　　蝸牛
　　味鹹，寒。主賊風喎僻，踠跌，大腸下脫肛，筋急及驚癇。
　　陶隱居云：蝸牛，字是力戈切，而俗呼為瓜牛。生山中及人家，頭形如蛞蝓，但背負殼爾。前以注說之。海邊又一種，正相似，火炙殼便走出，食之益顏色，名為寄居。方家既不復用，人無取者。
　　禹錫云：按《藥性論》云：蝸牛角#34亦可單用，又名蠡牛，有小毒，能治大腸脫肛，生研取服，止消渴。
　　《日華子》云：冷，有毒。治驚癇等，入藥炒用。此即負殼蜓蚰也。
　　《聖惠方》：治齒□并有蟲。用蝸牛殼三#35十枚，燒灰細研，每用揩齒，良。又方：治蜈蚣咬方。用蝸牛挎取汁，滴入咬處。又方：治大腸久積則虛冷，因大便脫肛收不得。蝸牛一兩燒灰，豬脂和傅之。
　　《集驗方》：治發背。以蝸牛一百枚，活者，以一升淨瓶入蝸牛，用新汲水一盞，浸瓶中封繫，自晚至明，取蝸牛放之，其水如涎，將真蛤粉不以多少，調，以雞翎刷瘡上。日可十餘度，其熱痛止，瘡便愈。
　　《衍義》曰：文具蛞蝓條下。
　　石龍子
　　味鹹，寒，有小毒。主五瘧邪結氣，破石淋下血，利小便水道。一名蜥蜴上音錫，下音亦，一名山龍子，一名守宮，一名石蜴。生平陽川谷及荊山山石間。五月取，著石上令乾。惡硫黃、斑貓、蕪荑。
　　陶隱居云：其類有四種：一大形，純黃色，為蛇醫母，亦名蛇舅母，不入藥；次似蛇醫，小形長尾，見人不動，名龍子；次有小形而五色，尾青碧可愛，名蜥蜴，并不螫人；一種喜緣籬壁，名蝘蜓，形小而黑，乃言螫人必死，而未嘗聞中人。按東方朔云：是非守宮，則蜥蜴，如此蝘蜓名守宮矣。以朱飼之，滿三斤，殺，乾末。以塗女子身，有交接事便脫，不爾如赤誌，故謂守宮。今此一名守宮，猶如野葛、鬼臼之義也，殊難分別。
　　禹錫云：按《蜀本圖經》云：長者一尺，今出山南襄州、安州、申州。以、四、八、九月採，去腹中物，火乾。
　　《衍義》曰：石龍子，蜥蜴也，今人但呼為蜴蜥，大者長七八寸，身有金碧色。孝仁廟朝，有一蜥蜴在右掖門西濬溝廟中，此真是蜥賜也。鄭狀元有詩。有樵者於澗下行，見一蜥蜴自石罅中出，飲水訖而入。良久，凡百十次，尚不已。樵者疑，不免翻石視之，有冰雹一二升。樵人訝而去，行方三五里，大雨至，良久風雹暴作。今之州縣依法，用此祈雨。《經》云：治五癃，破石淋，利水道，亦此義乎。
　　樗雞樗丑如切
　　味苦平，有小毒。主心腹邪氣，陰痿，益精強志，生子好色，補中輕身。又療腰痛，下氣，強陰多精，不可近目。生河內川谷樗樹上。七月採，暴乾。
　　陶隱居云：形似寒螿而小，今出梁州，方用至稀，惟合大麝香丸用之。樗樹似漆而臭，今以此樹上為好，亦如芫菁、亭長，必以芫、葛上為良矣。
　　《唐本》注云：此物有二種，以五色具者為雄，良；青黑質白斑者是雌，不入藥用。今出歧州，河內無此物。
　　《衍義》曰：樗雞，東、西京界尤多。形類蠶蛾，但頭、足微黑，翅兩重，外一重灰色，下一重深紅，五色皆具。腹大，此即樗雞也。今人又用之，行瘀血、月閉。
　　木蝱音萌
　　味苦，平，有毒。主目赤痛，眦傷淚出，瘀血，血閉，寒熱酸□音西，無子。一名魂常。生漢中川澤，五月取。
　　《圖經》曰：木蝱，生漢中川澤。蜚生江夏川谷，今并處處有之，而襄、漢近地尤多。蝱有數種，皆能啖牛馬血，木#36蝱最大而綠色，幾若蜩蟬。蜚蟲狀如蜜蜂，黃色。醫方所用蝱蟲，即此也。又有一種小蝱，名鹿蝱，大如蠅，咂牛馬亦猛。三種大抵同體，俱能治血，而方家相承，只用蜚蝱，他不復用，并五月採，腹有血者良。人伺其啖噴牛馬時腹紅者，掩取乾之用，入藥須去翅足也。
　　陶隱居云：此蝱不啖血，狀似蝱而小，近道中不見，市人亦常#37有賣者，方家所用，惟蜚蝱也。
　　《淮南子》：散積血，斫木愈齲丘主切，此以類推之者也。然今本草不著斫木之治病，亦漏脫耳。
　　《肘後方》：葛氏云：蛇螫人九竅皆血出方。取蝱蟲初食牛馬血腹滿者二#38七枚，燒服之。
　　《衍義》曰：木蝱，大小有三種。蜚蝱，今人多用之，大如蜜蜂，腹凹偏#39，微黃綠色，雄、霸州、順安軍、沿塘濼界河甚多。以其惟食牛馬等血，故治瘀血，血閉。
　　□蟲□音柘
　　味鹹，寒，有毒。主心腹寒熱洗洗，血積癥瘕，破堅，下血閉，生子大良。一名地鱉，一名土鱉。生河東川澤及沙中、人家墻壁下土中濕處。十月暴乾。畏皂角、菖蒲。
　　陶隱居云：形扁扁如鱉，故名土鱉，而有甲，不能飛，小有臭氣，今人家亦有之。
　　《唐本》注云：此物好生鼠壤土中及屋壁下，狀似鼠婦，而大者寸餘，形似鱉，無甲，但有鱗也。
　　禹錫云：按《藥性論》云：□蟲，使，畏屋游，味苦、鹹。治月水不通，破留血積聚。
　　《張仲景治雜病方》：主久瘕積結，有大黃□蟲丸。又大鱉甲丸中，并治婦人藥，并用。
　　《衍義》曰：□蟲，今人謂之簸箕蟲，為其像形也。乳脈不行，研一枚，水半合，濾清，服，勿使服藥人知也。
　　鮫魚皮
　　主蠱氣，蠱疰方用之。即裝刀靶音霸□音鵲魚皮也。
　　《圖經》曰：鮫魚皮，舊不著所出州土。蘇恭云出南海。形似鱉無腳而有尾。《山海經》云：絞，沙魚，其皮可以飾劍是也。今南人但謂之沙魚。然有二種：其最大而長喙如鋸者，謂之胡沙，性善而肉美；小而皮粗者曰白沙，肉強而有小毒。二種彼人皆鹽為脩脯，其皮刮治去沙，剪為膾，皆食品之美者，食之益人。然皆不類鱉，蓋其種類之別耳。
　　《唐本》注云：出南海，形似鱉，無腳而有尾。
　　陳藏器云：一名沙魚，一名鰒#40魚。皮主食魚中毒，燒末服之。唐本先附。
　　禹錫云：按《蜀本圖經》云：圓廣尺餘，尾長尺許，惟無足，背皮粗錯。
　　《日華子》云：鮫魚，平，微毒。
　　胡洽云：治五尸鬼疰，百毒惡氣等，鮫魚皮散主之。鮫魚皮炙、朱砂、雄黃、金牙、椒、天雄、細辛、鬼臼、麝香、乾薑、雞舌香、桂心、莽草各一兩，貝母半兩，蜈蚣炙、蜴蜥炙，各二枚，凡十六物，治下篩，溫清酒服半錢匕，日三，漸增至五分匕，亦作#41帶之。中用蜈蚣、蜴蜥，皆此品類中，故并載方。
　　《食療》云：平。補五臟。作□#42食之，亞於鯽魚。作鮓鯆食之并同。又，有大患喉閉，取膽汁和白礬灰，丸之如豆顆，綿裹內喉中，良久吐惡涎沫，即喉嚨開。臘月取之。
　　《海藥》云：謹按《名醫別錄》云：生廣州南海。味甘、鹹，無毒。主心氣鬼疰，蠱毒，吐血，皮上有真珠斑。
　　《衍義》曰：鮫魚、沙魚皮一等，形稍異，令人取皮飾鞍、劍。餘如《經》。
　　青魚
　　味甘，平，無毒。肉，主腳氣濕痺。作鮓與服石人相反。眼睛，主能夜視。頭中枕，蒸取乾，代琥珀，用之摩服，主心腹痛。膽，主目暗，滴汁目中，并塗惡瘡。生江湖間。
　　禹錫云：按蕭炳云：療卒氣。研服，止腹痛。可白煮吃，治腳氣腳弱。
　　《日華子》云：作鯖字，平，微毒。治腳軟，煩滿，益氣力。枕用醋摩，治水氣，血氣心痛。不可同葵、蒜食之。服朮人亦勿啖也。
　　紫貝
　　明目，去熱毒。
　　《圖經》曰：紫貝，《本經》不載所出州土。蘇恭注云：出東海及南海上，今南海多有之，即砑磥#43也。形似貝而圓，大二三寸，儋振夷黎採以為貨市，北人惟畫家用砑物。又車螯之紫者，海人亦謂之紫貝。車螯，近世治癰疽方中多用，其殼燒煅為灰，傅瘡。南海、北海皆有之，採無時。人亦食其肉，云味鹹，平，無毒。似蛤蜊，而肉堅硬不及。亦可解酒毒。不中者殼粗，不堪用。
　　《唐本》注云：形似貝，圓，大二三寸。生東海及南海上，紫斑而骨白。唐本先附。
　　《衍義》曰：紫貝，大二三寸，背上深紫有點，俱#44黑。《本經》以此燒存性，入瞭#45眼藥。
　　緣桑螺
　　主人患脫肛。燒末，和豬膏傅之，脫肛立縮。此螺全似蝸牛黃，小雨後好綠桑葉。
　　《范汪方》：脫肛。緣桑樹螺燒之，以堵脂和，傅之立縮，亦可末傅之。
　　蜚蝱
　　味苦，微寒，有毒。主逐瘀血，破下血積，堅痞癥瘕，寒熱，通利血脈及九竅，女子月水不通，積聚，除賊血在胸腹五臟者，及喉痺結塞。生江夏川谷。五月取，腹有血者良。
　　陶隱居云：此即今啖牛馬血者，伺其腹滿掩取用之，方家皆呼為蝱蟲矣。
　　《唐本》注云：三蟲俱食牛馬，非獨此也，但得即堪用，何假血充然始掩取。如以義求，應如養鷹，饑則為用，若伺其飽，何能除疾爾。
　　禹錫云：按《藥性論》云：蝱蟲，使，一名蜚蟲，惡麻黃。
　　《日華子》云：破癥結，消積膿，墮胎。入丸散，除去翅足，炒用之。
　　蜚蠊
　　味鹹，寒，有毒。主血瘀癥堅，寒熱，破積聚，喉咽痺內寒#46，無子，通利血脈。生晉陽川澤及人家屋間，立秋採。
　　《圖經》曰：文具木蝱條下。
　　陶隱居云：形亦似□蟲而輕小能飛，舉於草中。八月、九月知寒，多入人家屋裏逃爾。有兩三種，以作廉薑氣者為真，南人亦啖之。
　　《唐本》注云：此蟲，味辛辣而臭，漢中人食之，言下氣，名曰石薑，一名蠦蜰，一名負盤。《別錄》云，形似蠶蛾，腹下赤，二月、八月採，此即南人謂之滑蟲也。
　　禹錫云：按《蜀本圖經》云：金州、房州等山人啖之，謂之石薑，多在林樹間百十為聚。《爾雅》云：蜚，蠦蜰。注云：蜰即負盤臭蟲。
　　白魚
　　味甘，平，無毒。主胃氣，開胃下食，去水氣，令人肥健。大者六七尺，色白頭昂，生江湖中。
　　禹錫云：按孟詵云：白魚，主脾#47家不足氣，不堪多食，泥人心。雖不發病，終養□所食。新者好，久食令人心腹諸病。可煮炙，於蔥、醋中一兩沸食。猶少調五臟氣，理經脈。
　　《日華子》云：助血脈，補肝明目。患瘡癰人不可食，甚發膿，炙瘡不發，作繪食之良。
　　鱖魚
　　味甘，平，無毒。主腹內惡血，益氣力，令人肥健，去腹內小蟲。背有黑點，味尤重。昔仙人劉憑，常食桂魚。今此魚猶有桂名，恐是此也。生江溪間。
　　禹錫云：按《日華子》云：微毒。益氣，治腸風瀉血。又名鱖豚、水豚。
　　河豚
　　味甘，溫，無毒。主補虛，去濕氣，理腰腳，去痔疾，殺蟲。江、河、淮皆有。
　　陳藏器云：如鯰魚，口尖，一名鮑魚也。
　　禹錫云：按《日華子》云：河豚，有毒。又云：胡夷魚，涼，有毒。煮和禿菜食，良。毒以蘆根及橄欖等解之。肝有大毒。又名□魚、規魚、吹肚魚。
　　《衍義》曰：河豚，《經》言無毒，此魚實有大毒。味雖珍，然修治不如法，食之殺人，不可不謹#48也。厚生者不食亦好。蘇子美云：河豚於此時，貴不數魚蝦。此即詩家鄙諷之言，未足全信也。然此物多怒，觸之則怒氣滿腹，翻浮水上，漁人就以物撩之，遂為人獲。橄欖并蘆根汁解其毒。
　　石首魚
　　味甘，無毒。頭中有石如棋子。主下石淋，磨石服之，亦燒為灰末服，和蒓菜作羹，開胃益氣。候乾食之，名為鮝音想炙食之，主消瓜成水，亦主卒腹脹，食不消，暴下痢。初出水能鳴，夜視有光。又野鴨頭中有石，云是此魚所化。生東海。
　　禹錫云：按陳士良云：石首魚，平。
　　《日華子》云：取腦中枕，燒為末，飲下，治淋也。
　　嘉魚
　　味甘，溫，無毒。食之令人肥健悅澤。此乳穴中小魚，常食乳水，所以益人，能久食之，力強於乳，有似英雞，功用同乳。
　　陳藏器云：《吳都賦》云：嘉魚出於丙穴。李善注云：丙日出穴，今人#49不然。丙者，向陽穴也。陽穴多生此魚，魚復何能擇丙日耶？此注誤矣。新注云：治腎虛消渴及勞損羸瘦，皆煮食之。又《抱朴子》云：鳩知夜半，燕知戊己。豈魚不知丙日也。
　　《食療》云：微溫。常於崖石下孔中吃乳石沫，甚補益。微有毒。其味甚珍美也。
　　鯔魚
　　味甘，平，無毒。主開胃，通利五臟。久食令人肥健。此魚食泥，與百藥無忌。似鯉身圓，頭扁骨軟。生江海淺水中。
　　鱸魚
　　平。補五臟，益筋骨，和腸胃，治水氣。多食宜人，作鮓猶良。又暴乾，甚香美。雖有小毒，不至發病。一云：多食發痃癖及瘡腫，不可與乳酪同食。
　　《食療》云：平。主安胎，補中。作鱠尤佳。
　　《衍義》日：鱸魚，益肝腎，補五臟，和腸胃，食之宜人。不甚發病，宜然張翰思之也。
　　鱟
　　平，微毒。治痔，殺蟲，多食發嗽并瘡癬。殼入香，發眾香氣。尾，燒焦，治腸風瀉血并崩中帶下及產後痢。脂，燒，集鼠。
　　陳藏器云：味辛，無毒。主治野雞病，殺蟲，發嗽，殼發眾香，尾灰斷產後痢，膏燒集鼠未試。生南海，大者如扇，牡、牝相隨，牝無目，得牡始行，牡去牝死。以骨及尾，尾長二尺，燒為黑灰末，酒下，大主產後痢。先服生地黃、蜜等煎訖，然後服尾，無不斷也。
　　黿鱉魚
　　陶云：黿肉，補。此老者，能變化為魅。按黿甲，功用同鱉甲。炙浸酒，主瘰癧，殺蟲，逐風惡瘡瘻，風頑疥瘙。肉，主濕氣，諸邪氣蠱，消百藥毒。張鼎云：膏塗鐵#50摩之便明未試。膏摩風及惡瘡。子如雞卵，正圓，煮之白不凝。今世人謂藏卵為黿子，似此非為木石杌也。至難死，剔其肉盡，頭猶咬物，可以張鳶烏。
　　《食療》云：微溫。主五臟邪氣，殺百蟲蠱毒，消百藥毒，績人筋。又，膏塗鐵，摩之便明。淮南術方中有用處。
　　海馬
　　謹按《異志》云：生西海，大小如守宮蟲，形若馬形，其色黃褐。性溫，平，無毒。主婦人難產，帶之於身，神驗。此外別無諸要用，今無。
　　齊蛤
　　遠志注陶云：遠志畏齊蛤。蘇云：《藥錄》下卷有蛤，而不言功狀。注又云：蠟畏齊蛤。按齊蛤如蛤，兩頭尖小，生海水中。無別功用，海人食之。
　　蚱蜢
　　石蟹注陶云：石蟹如蚱蜢，形長小，兩股如石蟹，在草頭能飛，蟲螽之類，無別功。與蚯蚓交，在土中得之，堪為媚藥。入《拾遺記》。
　　圖經衍義本草卷之三十二　竟
　　#1主：晦明軒本作『煮』。
　　#2謹：晦明軒本作『慎』。
　　#3二：晦明軒本作『十二』。
　　#4若：晦明軒本作『苦』。
　　#5七：晦明軒本作『三』。
　　#6一：晦明軒本作『下』。
　　#7妬：原作『垢』，據晦明軒本改。
　　#8盞：原脫，據晦明軒本補。
　　#9肉：晦明軒本作『厭』。
　　#10寸：晦明軒本作『鱉』。
　　#11外：降明軒本作『底』。
　　#12二：晦明軒本作『三』。
　　#13洎：晦明軒本作『河』。
　　#14緬：原作『蛔』，據晦明軒本改。
　　#15飾：原作『餘』，據晦明軒本改。
　　#16之：原作『乏』，據晦明軒本改。
　　#17柳：晦明軒本作『桑』。
　　#18妙：晦明軒本作『奶』。
　　#19往：晦明軒本作『住』。
　　#20門：晦明軒本作『崩』。
　　#21夫：晦明軒本作『大』。
　　#22取：原作『及』，據《外臺》卷十五改。
　　#23赤：原作『亦』，據晦明軒本改。
　　#24水戶痛：晦明軒本作『小戶嫁痛』。
　　#25二：晦明軒本作『三』。
　　#26蜜：原作『米』，據晦明軒本改。
　　#27尸：晦明軒本作『戶』。
　　#28而：晦明軒本作『面』。
　　#29滅：原作『出』，據晦明軒本改。
　　#30屎：原脫，據晦明軒本補。
　　#31收：原作『去』，據晦明軒本改。
　　#32護：晦明軒本作『緩』。
　　#33營：晦明軒本作『熒』。
　　#34角：晦明軒本無『角』字。
　　#35三：晦明軒本作『二』。
　　#36木：原作『□』，據晦明軒本改。
　　#37常：晦明軒本作『少』。
　　#38二：晦明軒本作『三』。
　　#39偏：晦明軒本作『褊』。
　　#40鰒：原作『鮫』，據晦明軒本改。
　　#41作：晦明軒本作『可』。
　　#42□：晦明軒本作『鱠』。
　　#43磥：晦明軒本作『螺』。
　　#44俱：晦明軒本作『但』。
　　#45瞭：晦明軒本作『點』。
　　#46寒：疑當作『塞』。
　　#47脾：晦明軒本作『肝』。
　　#48謹：晦明軒本作『慎』。
　　#49人：晦明軒本作『則』。
　　#50鐵：原脫，據晦明軒本補。
　　圖經衍義本草卷之三十三
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　蟲魚部下品
　　蝦蟆
　　味辛，寒，有毒。主邪氣，破癥堅血，癰腫，陰瘡，服之不患熱病，療陰蝕疽癘音賴惡瘡，猘犬傷瘡，能合玉石。一名蟾蜍，一名□音秋，一名去甫，一名苦蠪音龍。生江湖池澤。五月五日取，陰乾，東行者良。
　　《圖經》曰：蝦蟆，生江湖，今處處有之。腹大形小，皮上多黑斑點，能跳接百蟲食之，時作呷呷聲，在陂澤間，舉動極急，五月五日取，陰乾，東行者良。《本經》一名蟾蜍，以為一物，似非的也。謹按《爾雅》鼁□，蟾蜍。郭璞注云：似蝦蟆，居陸地。又科斗注云：蝦蟆子也。是非一物明矣。且蟾蜍形大，背上多痱磊，行極運緩，不能跳臛，亦不解鳴，多在人家下濕處。其腹下有丹書八字者，真蟾蜍也。
　　《藥性論》云：蝦蟆，亦可單用。主辟百邪鬼魅，塗癰腫及治熱結腫。又云：蟾蜍，臣。能殺疳蟲，治鼠漏惡瘡。端午日取眉脂，以朱砂、麝香為丸，如麻子大，小兒子疳瘦者，空心一丸。如腦疳、以奶汁調鼻中。燒灰，傅一切有蟲惡癢滋胤瘡。
　　陶隱居云：此是腹大、皮上多痱蒲罪切磊者，其皮汁甚有毒。犬嚙之，口皆腫。人得溫病斑出困者，生食一兩枚，無不差者。五月五日取東行者五枚，反縛著密室中閉之，明日視自解者，取為術用，能使人縛亦自解。燒灰傅瘡立驗。其肪塗玉則刻之如蠟，故云能合金石，但肪不可多得。取肥者，剉，煎膏，以塗玉，亦軟滑易琢。古玉器有奇特，非雕琢人功者，多是昆吾刀及蝦蟆肪所刻也。
　　蕭炳云：腹下有丹書八字者，以足畫地，真蟾蜍也。
　　《日華子》云：蝦蟆，冷無毒。治犬咬及熱狂，貼惡瘡，解煩熱，色斑者是。又云：蟾，涼，微毒。破癥結，治疳氣，小兒面黃，癖氣。燒灰油調，傅惡瘡，入藥并炙用。又名蟾蜍。眉酥治蚛齒，和牛酥摩，傅腰眼并陰囊，治腰腎冷并助陽氣。以吳茱萸苗汁調妙。糞傅惡瘡、丁腫，雜蟲咬。油調傅瘰癧、痔瘻瘡。
　　《聖惠方》：治風邪。蝦蟆燒灰、珠砂等分。每服一錢，水調下，日三四口以。
　　《外臺秘要方》：治卒狂言鬼語。燒蝦蟆杵末，酒服方寸匕，日三。又方：治小兒初得月蝕瘡。五月蝦蟆燒灰杵末，豬脂和傅之。
　　《梅師方》：治疳□無問去處，皆治之。以蝦蟆燒灰，好醋和傅，日三五度，傅之差。
　　《子母秘錄方》：小兒洞泄下痢。燒蝦蟆為末，飲調方寸匕服。
　　《衍義》曰：蝦蟆，多在人家渠壍下，大腹品類中最大者是，遇陰雨或昏夜即出食。取眉間有白汁，謂之蟾酥，以油單裹眉裂之，酥出單上，入藥用。有人病齒縫中血出，以紙絍子，蘸乾蟾酥少許，於血出處按之，立止。世有人收三足枯蟾以罔眾，但以水沃半日，盡見其偽，蓋本無三足者。
　　牡鼠
　　微溫，無毒。療踒折，續筋骨，搗傅之，三日一易。四足及尾，主婦人墮胎，易出。肉，熱，無毒。主小兒哺露大腹，炙食之。糞，微寒，無毒。主小兒癇疾，大腹，時行勞復。
　　《圖經》曰：文具附鼴鼠條下。
　　陶隱居云：牡鼠，父鼠也。其屎兩頭尖，專療勞復。鼠目，主明目，夜見書，術家用之。臘月鼠，燒之辟惡氣。膏，煎之，亦療諸瘡。膽，主目暗，但纔死膽便消，故不可得之。
　　陳藏器序云：雄鼠脊骨，未長齒多年不生者效。
　　禹錫云：按孟詵曰：牡鼠，主小兒癇疾。腹大貪食者，可以黃泥裹燒之，細揀去骨，取肉和五味汁作羹，與食之。勿令食著其骨，甚瘦人。又，取臘月新死者一枚，油一大升，煎之使爛，絞去滓，重煎成膏。塗凍瘡及折破瘡。
　　《日華子》云：鼠，涼，無毒。治小兒驚癇疾，以油煎令消，入蠟傅湯火瘡。生搗罯折傷筋骨。雄鼠糞，頭尖硬者是。治癇疾，明目。蔥、豉煎服，治勞復。足，燒食，催生。
　　馬刀
　　味辛，微寒，有毒。主漏下赤白，寒熱，破石淋，殺禽獸賊鼠，除五臟間熱，肌中鼠□蒲剝切，止煩滿，補中，去厥痺，利機關。用之當煉，得水爛人腸。又云：得水良。一名馬蛤。生江湖池澤及東海。取無時。
　　陶隱居云：李云生江漢中，長六七寸，漢間人名為單音善姥音母，亦食其肉，肉似蚌。今人多不識之，大都似今蝏□蒲辛切而非。方用至少。凡此類皆不可多食，而不止#1入藥。
　　《衍義》曰：馬刀，京師謂之□#2岸，春夏人不#3食，然發風痰，性微冷。順安軍界河中亦出□，大抵與馬刀相類，肉頗澹。人作鮓以寄鄰近，不能致遠。亦發風。此等皆不可多食。今蛤粉皆此等眾蛤灰也。
　　蚌
　　冷，無毒。明目，止消渴，除煩，解熱毒，補婦人虛勞，下血并痔漏，血崩帶下，壓丹石藥毒。以黃連末納之，取汁，點赤眼并暗，良。爛殼粉，飲下，治反胃，痰飲。此即是寶裝大者。又云：蚌粉，冷，無毒。治疳，止痢并嘔逆。癰腫，醋調傅，兼能制石亭脂。
　　陳藏器云：據陶云：大蛤乃蚌。按蚌，寒，煮之，主婦人勞損，下血，明目，除濕，止消渴。老蚌含珠，殼堪為粉，爛殼為粉，飲下，主反胃，心胸間痰飲。生江溪渠瀆間。陶云大蛤，誤耳。
　　《食療》云：蚌，大寒。主大熱，解酒毒，止渴，去眼赤。動冷熱氣。
　　《丹房鏡源》云：蚌粉制硫黃。
　　蚺蛇膽蚺音髯
　　味甘、苦，寒，有小毒。主心腹□痛，下部□瘡，目腫痛。膏，平，有小毒。主皮膚風毒，婦人產後腹痛餘疾。
　　《圖經》曰：蚺蛇膽，《本經》不載所出州土，陶隱居云出晉安，蘇恭云出桂、廣以南，高、賀等州，今嶺南州郡皆有之。此蛇極大，彼土人多食其肉，取其膽及膏為藥。
　　陶隱居云：此蛇出晉安，大者三二圍。在地行住不舉頭者，是真；舉頭者，非真。形多相似，彼土人以此別之。膏、膽又相亂也。真膏纍纍如梨豆子相著，他蛇膏皆大如梅、李子。真膽狹長通黑，皮膜極薄，舐之甜苦，摩以注水即沉而不散；其偽者并不爾。此物最難得真，真膏多所入藥用，亦云：能療伯牛疾。
　　《藥性論》云：蚺蛇膽，臣。渡嶺南，食此膾，瘴毒不侵，世人皆知之。膽，主下部蟲，殺小兒五疳。
　　《食療》云：膽，主□瘡瘻，目腫痛，疳□。肉，主溫疫氣。可作膾食之。如無此疾及四月勿食之。膏，主皮膚間毒氣。小兒疳痢，以膽灌鼻中及下部。
　　《聖惠方》：治小兒急疳瘡。用蚺蛇膽細研，水調傅之。
　　《楊氏產乳方》：療溫痢久不斷，體瘦，昏多睡，坐則閉目，食不下。蚺蛇膽大如豆二枚，煮通草汁研膽，以意多少飲之，并塗五心并下部。
　　《朝野會載》云：泉州盧元欽患大風，唯鼻未倒。五月五日取蚺蛇膽，欲進，或云肉可治風，遂一截蛇肉食之，三五日頓覺漸可，百日平復。
　　蛇蛻音稅
　　味鹹，甘，平，無毒。主小兒百二十種驚癇，瘈尺曳切瘲子用切，癲疾，寒熱，腸痔，蟲毒，蛇癇，弄舌搖頭，大人五邪，言語僻越，惡瘡，嘔咳，明目。火熬之良。一名龍子衣，一名蛇符，一名龍子皮，一名龍子單衣，一名弓皮。生荊州川谷及田野。五月五日、十五日取之，良。畏磁石及酒。
　　陶隱居云：草中不甚見虺、蝮蛻，惟有長者，多是赤□、黃領輩，其皮不可復識，今往往得耳，皆須完全。石上者亦#4佳，燒之甚療諸惡瘡也。
　　禹錫云：按《藥性論》云：蛇蛻皮，臣，有毒。能主百鬼魅，兼治癇瘧#5。
　　陳藏器云：按《本草》蛇蛻，主瘧，取正發日，以蛻皮塞人兩耳，臨發又以手持少許，并服一合鹽、醋汁，令吐也。
　　《日華子》云：治蠱毒，辟惡，止嘔逆，治小兒驚悸，客忤，催生。癧瘍，白癜風，煎汁傅。入藥并炙用。
　　《食療》云：蛇蛻皮，主去邪，明目。治小兒一百二十種驚癇，寒熱，腸痔，蠱毒，諸#6□惡瘡，安胎。熬用之。
　　《聖惠方》：治小兒重腭，重齦腫痛。燒末傅之，效。
　　《千金方》：治諸腫失治，有膿。燒蛇蛻皮，水和，封腫上，即蟲出。又方：治惡瘡十年不差似癩者。燒全者一條為末，豬脂和傅上，良。
　　《十全博救方》：治橫生難產方。蛇皮一條，瓶子內鹽泥固濟，存性燒為黑灰。每服二錢，用榆白皮湯調服，立效。
　　《必效方》：五痔肛脫。以死蛇一枚指大者溫用。掘地作坑燒蛇，取有孔板覆坑坐上，蟲盡出。
　　《杜壬方》：治纏喉風，咽中如束，氣不通。蛇蛻炙黃，以當歸等分，為末，溫酒調一錢匕，得吐即愈。
　　《產書》云：治產不順，手足先見者。蛇蛻皮，燒作灰，研。面東酒服一錢匕，更以藥末傅手足，即順。
　　《衍義》曰：蛇蛻，從口翻退出，眼睛亦退，今合眼藥多用，取此義也。入藥洗淨。
　　白頸蚯蚓
　　味鹹，寒、大寒，無毒。主蛇瘕，去三蟲，伏尸，鬼疰，蠱毒，殺長蟲，仍自化作水。療傷寒伏熱，狂謬，大腹，黃疸。一名土龍。生平土，三月取。陰乾。
　　《圖經》曰：白頸蚯蚓，生平土，今處處平澤皋壤地中皆有之。白頸是老者耳。三月採，陰乾，一云：須破去土鹽之，日乾。方家謂之地龍。治腳風藥，必須此物為使，然亦有毒。曾有人因腳病藥中用此，果得其#7效，病既愈，服之不止，至二十餘日，而覺煩躁憒亂，但欲飲水不已，遂至委頓。凡攻病用藥毒已愈，當便罷服也。其屎呼為蚓螻，并鹽傅瘡，可去熱毒也。
　　《藥性論》云：蚯蚓，亦可單用，小毒。乾者熬末用之，主蛇傷毒。一名地龍子。
　　《唐本》注云：《別錄》云，鹽霑為汁，療耳聾。鹽消蛔，功同蚯蚓。其屎，封狂犬傷毒。出犬毛，神效。
　　陳藏器云：蚯蚓糞土，療赤白久熱痢，取無沙者，末一升，炒令烟盡，水沃，取半大升，濾去滓，空肚服之。
　　《日華子》云：蚯蚓，治中風并癇疾，去三蟲，治傳屍，天行熱疾，喉痺，蛇蟲傷。一名千人踏，即路行人踏殺者。入藥燒用。其屎，治蛇、犬咬并熱瘡，并鹽研傅。小兒陰囊忽虛熱腫痛，以甘草汁調，輕輕塗之。
　　禹錫云：按《蜀本》注又云：解射罔毒。
　　《聖惠方》：治風赤眼。以地龍十條，炙乾為末，夜臥以冷茶調下二錢匕。
　　《千金方》：治齒齦宣露。蚯蚓屎水和為泥，火燒令極赤，研之如粉。臘月豬脂和傅上，日三，永差。
　　《斗門方》：小便不通。用蚯蚓，以冷水濾過，濃服半碗，立通。兼大解熱疾不知人事，欲死者，服之立效。
　　《勝金方》：治耳聾立效。以乾地龍入鹽，貯在蔥尾內，為水點之。
　　《百一方》：治交接勞復，陰卵腫或縮入腹，腹絞痛，或便絕。蚯蚓數條，絞取汁服之，良。又方：治中蠱毒或吐下血若爛肝。取蚯蚓十四條，以苦酒三升漬之，蚓死，但服其汁。已死者皆可活。
　　《衍義》曰：白頸蚯蚓，自死者良，然亦應候而鳴。此物有毒。昔有病腹大，夜聞蚯蚓鳴於身，有人教用鹽水浸之而愈。崇寧末年，平#8州兵士暑月中在倅廳前，跣立廳下，為蚯蚓所中，遂不救。後數日，又有人被其毒，博識者教以先飲鹽湯一杯，次以鹽湯浸足，乃愈。今入藥，當去土了微炙。若治腎臟風下疰病，不可闕也，仍須鹽湯送。王荊公所謂藁壤太牢俱有味，可能蚯蚓獨清廉者也。
　　蜘蛛
　　微寒。主大人、小兒療。七月七日取其網，療喜音戲忘。
　　陶隱居云：蜘蛛類數十種，《爾雅》止載七八種爾，今此用懸網狀如魚罾者，亦名□蟱。蜂及蜈蚣螫人，取置肉上，則能吸毒。又以斷瘧及乾嘔霍亂。術家取其網著衣領中辟惡。有赤斑者，俗名絡新婦，亦入方術用。餘雜種，并不入藥。《詩》云：蠨蛸在戶。正謂此也。
　　《唐本》注云：《別錄》云：治小兒大腹丁奚，三年不能行者，又主蛇毒、溫瘧、霍亂，止嘔逆。劍南、山東為此蟲嚙，瘡中出絲，屢有死者。其網纏贅疣，七日消爛，有驗矣。
　　禹錫云：按《日華子》云：斑蜘蛛，冷，無毒。治瘧疾，丁腫。網七夕朝取食，令人巧，去健忘。又云：壁錢蟲，平，微毒。治小兒吐逆，止鼻洪并瘡。滴汁，傅鼻中及瘡上，并傅瘻瘡。是壁上作繭蜘蛛也。
　　《聖惠方》：治瘰癧。無問有頭無頭。用大蜘蛛五枚，日乾，細研，酥調如麵脂，日兩度貼之。
　　《千金方》：治鼠瘻腫核痛，若已有瘡口出膿水者。燒蜘蛛二七枚傅，良。
　　《乘閑方》：治瀉多時，脫肛疼痛，黑聖散：大蜘蛛一枚，瓠葉重裹綿繫定，合子內燒令黑色存性，取出細研，入黃丹少許，同研。凡有上件疾，即先用白礬、蔥、椒煎湯洗浴，拭乾後，將藥末摻在軟處，帛上將手掌按托入收之，妙。
　　《孫真人方》：蜈蚣咬。取蜘蛛一枚，咬處安，當自飲毒，蜘蛛死，痛未止，更易生者。
　　《廣利方》：治竭螫人。研蜘蛛汁傅之，差。
　　《產寶方》：治產後咳逆，經三五日不止，欲死方。煎壁鏡窠三五個呷，差。
　　《衍義》曰：蜘蛛，品亦多，皆有毒，《經》不言用是何種。今人多用人家檐角、籬頭、陋巷之間，空中作圓網，大腹、探灰色者。遺尿著人作瘡癬。
　　蠮螉上音噎，下烏紅切
　　味辛，平，無毒。主久聾，咳逆，毒氣，出汙，療鼻窒陟栗切。其土房主癰腫，風頭。一名土蜂。生熊耳川谷及將坷，或人屋間。
　　陶隱居云：此類甚多，雖名土蜂，不就土中為窟，謂摙土作房爾。今一種黑色，腰甚細，銜泥於人壁及器物邊作房，如并竹管者是，也。其生子如粟米大置中，乃捕取草上青蜘蛛十餘枚滿中，仍塞口，以擬其子大為糧也。其一種入蘆竹管中者，亦取草上青蟲，一名蜾□。《詩》云：螟蛉有子，蜾□負之。教誨爾子式穀似之，言細腰物無雌，皆取青蟲，教祝音咒便變成己子，斯為謬矣。造詩者乃可不詳，未審夫子何為因其僻邪。聖人有闕，多皆類此。
　　《日華子》云：此中有毒。治嘔逆，生研，罯竹木刺。入藥炒用。
　　李含光《音義》云：咒變成子，近亦數有見者，非虛言也。
　　《聖惠方》：治小兒霍亂吐瀉方。用此蟲窠，微炙為末，以乳汁調下一字，止。
　　《衍義》曰：蠮螉，諸家所論備矣，然終不敢捨詩之意。嘗折窠而視之，果有子，如半粟米大，其色白而微黃，所負蟲亦在其中，乃青菜蟲，卻在子下，不與蟲相著。又非葉蟲及草上青蟲，應是諸蟲皆可也。陶隱居所說近之矣。人取此房，研細，醋調，塗蜂躉。
　　葛上亭長
　　味辛，微溫，有毒。主蠱毒，鬼疰，破淋結，積聚，墮胎。七月取，暴乾。一名斑貓。
　　《圖經》曰：文具芫青條下。
　　陶隱居云：葛花時取之，身黑而頭赤，喻如人著玄衣赤幘，故名亭長。此一蟲五變，為療皆相似，二月、三月在芫花上，即呼芫青；四月、五月在王不留行上，即呼為王不留行蟲；六月、七月在葛花上，即呼為葛上亭長；八月在豆花上，即呼為斑貓；九月、十月欲還地蟄，即呼為地膽。此是偽地膽耳，為療猶同其類。亭長，腹中有卵，白如米粒，主療諸淋結也。
　　《唐本》注云：今檢本草及古今諸方，未見用王不留行蟲者，若爾，則四蟲專在一處。
　　禹錫云：按《蜀本圖經》云：五月、六月葛葉上採取之，形似芫青而蒼黑色。凡用斑貓、芫青、亭長之類，當以糯米同炒，看米色黃黑，即出，去頭、足及翅腳，以亂髮裹，懸屋棟上一宿，然後入藥用。
　　蛤蚧
　　味鹹，平，有小毒。主久肺勞傳尸，殺鬼物邪氣，療咳嗽，下淋瀝，通水道。生嶺南山谷及城牆或大樹間。身長四五寸，尾與身等。形如大守宮，一雄一雌，常自呼其名，日蛤蚧。最護惜其尾，或見人欲取之，多自嚙斷其尾，人即不取之。凡採之者，須存其尾，則用之力全故也。《方言》曰：桂林之中，守宮能鳴者，謂蛤蚧，蓋相似也。
　　《圖經》曰：蛤蚧，生嶺南山谷及城牆或大木間，今嶺外亦有之。首若蝦蟆，背有細鱗如蠶子，色黃如土，長四五寸，尾與身等，蓋守宮、蝘蜓之類也。故揚雄《方言》云：桂林之中，守宮能鳴者，俗謂之蛤蚧，言其自呼其名也。藥力全在尾，人捕之，則自嚙斷其尾，因得釋去。巢穴多依榕木，亦有在古屋城樓間者，人欲得其首尾完者，乃以長柄兩股鐵叉，如粘□竿狀，伺於榕木間，以叉刺之，皆一股中腦，一股著尾，故不能嚙也。行常一雄一雌相隨，入藥亦須兩用之。或云陽人用雌，陰人用雄。
　　《日華子》云：無毒。治肺氣，止嗽，并通月經，下石淋及治血。又名蛤蟹，合藥去頭、足，洗去鱗鬣內不序，以酥炙用，良。
　　《衍義》曰：蛤蚧，補肺虛勞嗽有功，治久嗽不愈。肺間積虛熱，久則成瘡，故嗽出膿血，曉夕不出#9。喉中氣塞，胸膈噎痛，蛤蚧、阿膠、生犀角、鹿角膠、羚羊角各一兩；除膠外，皆為屑，次入膠，分四服。每服用河水三升，於銀石器中慢火煮去#10半升，濾去滓，臨臥微溫細細呷，其滓候服盡再捶，都作一服，以水三升，煎至半升，如前服。若病人久虛不喜水，當遞減水。張刑部子皋病極，顧#11樞密況送此方，遂愈。
　　蜈蚣
　　味辛，溫，有毒。主鬼疰，蠱毒，啖諸蛇、蟲、魚毒，殺鬼物老精溫瘧，去三圓#12，療心腹寒熱結聚，墮胎，去惡血。生大吳川谷、江南。赤頭、足者良。
　　《圖經》曰：蜈蚣，生吳中川谷及江南，今江浙、山南、唐、鄧間皆有之。多在土石人家屋壁間，以頭、足赤者為勝。七八月取之，黃足者最多。人以火炙令赤當之，不堪用。其性能制蛇，忽見大蛇，便緣而啖其腦。陶隱居及蘇恭皆以為《莊子》稱蝍蛆，甘帶。《淮南子》云：騰蛇殆於蝍蛆，并言蝍蛆是此蜈蚣也。
　　陶隱居云：今赤足者多出京口，長山、高麗山、茅山亦甚有，於腐爛積草處得之，勿令傷，暴乾之。黃足者甚多，而不堪用，人多火炙令赤以當之，非真也。一名蝍蛆。莊周云：蝍蛆，甘帶。《淮南子》云：騰蛇游霧，而殆於蝍蛆。其性能制蛇，忽見大蛇，便緣而啖其腦。蜈蚣亦噴人，以桑汁、白鹽塗之即愈。
　　《日華子》云：蜈蚣，治癥癖，邪魅，蛇毒，入藥炙用。
　　《子母秘錄方》治小兒撮口病，但看舌上有瘡如粟米大是也。以蜈蚣汁，刮破指甲，研，傅兩頭肉，差。如無生者，乾者亦得。
　　《衍義》曰：蜈蚣，背光黑綠色，足赤，腹下黃。有中其毒者，以烏雞屎水調稠，塗咬處，效。大蒜塗之，亦效。復能治丹毒瘤。蜈蚣一條乾者，白礬皂子大，雷丸一個，百部#13二錢，秤，同為末，醋調塗之。又畏蛞蝓，不敢過所行之路，觸其身則蜈蚣死，人故取以治蜈蚣毒。桑汁、白鹽亦效。
　　水蛭音質
　　味鹹、苦，平、微寒，有毒。主逐惡血，瘀血，月閉，破血瘕，積聚，無子，利水道，又墮胎。一名蚑，一名至掌。生雷澤池澤。五月、六月採，暴乾。
　　《圖經》曰：水蛭，生雷澤池澤，今近處河池中多有之。一名蜞。此有數種：生水中者名水蛭，一名馬黃#14；生山中者名石蛭；生草中名草蛭；生泥中名泥蛭。并能著人及牛、馬股經間，嚙咂其血，甚者入肉中，產育為害亦大。水蛭有長尺者，用之當以小者為佳。六月採，暴乾。一云採得當以□竹筒盛之，待乾，又用米泔浸經宿，然後出之，暴已。又冬月豬脂煎令黃，乃堪用。乾蛭，當展令長，腹中有子者去之。古法有用水蛭啖瘡者，緩急所須，亦不可得。崔知悌令預收養之，以備用。此物極難死，加火炙，經年，得水猶可活也石蛭等并頭尖腹粗，不堪入藥，誤用，則令人目中生烟不已。漸致枯損，不可不辨也。
　　《藥性論》云：水蛭，使。主破女子月候不通，欲成血勞癥塊。能治血積聚。
　　陶隱居云：蚑，今復有數種，此用馬蜞，得嚙人腹中有血者，仍乾為佳。山蚑及諸小者皆不用。楚王食寒菹，所得而吞之，果能去結積，雖曰陰祐，亦是物性兼然。
　　《日華子》云：畏，石灰。破癥結。極難修制，須細剉後，微火炒，令色黃乃熟，不爾，入腹生子為害。
　　《經驗方》：治折傷。用水蛭，新瓦上焙乾，為細末，熱酒調下一錢。食頃痛，可更一服，痛止；便將折骨藥封，以物夾定，直候至效#15。
　　《初虞世方》：治從高墜下及打擊內傷，神效。麝香、水蛭各一兩，剉碎，炒令烟出，二件研為末。酒調一錢，當下畜血。未止再服，其效如神。
　　《衍義》曰：水蛭，陳藏器、《日華子》所說備矣。大者京師又謂之馬鱉，腹黃者謂之馬蟥，畏鹽，然治傷折有功。《經》與《注》皆不言修制，宜子細不可忽也。今人用者皆炒。
　　斑貓
　　味辛，寒，有毒。主寒熱，鬼疰，蠱毒，鼠瘻，疥癬，惡瘡，疽蝕，死肌，破石瘧，血積，傷人肌，墮胎。一名龍尾。生河東川谷。八月取，陰乾。馬刀為之使，畏巴豆、丹參、空青，惡膚青。
　　《圖經》曰：斑貓，生河東川谷，今處處有之。七月、八月大豆盛時，此蟲多在葉上，長五六分，甲#16上黃黑斑文，烏腹尖喙，如巴豆大，就葉上採之，陰乾。古方書多有用此，其字或作斑蠡，亦作斑蚝，入藥不可令生，生即吐瀉人。
　　《藥性論》云：斑貓，使，一名龍苗，有大毒。能治瘰癧，通利水道。
　　陶隱居云：豆花時取之，身上黃黑斑色如巴豆大者是也。
　　《日華子》云：惡豆花。療淋疾，傅惡瘡，瘻爛。入藥除翅、足，熟炒用。生即吐瀉人。
　　禹錫云：按《蜀本圖經》云：七月、八月，大豆葉上甲蟲，長五六分，黃斑文烏腹者，今所在皆有之。
　　吳氏云：斑貓，一名斑蚝，一名龍蚝，一名斑菌，一名腃髮，一名盤蛩，一名晏青。神農：辛。岐伯：鹹。桐君：有毒。扁鵲：甘，有大毒。生河內川谷或生水石。
　　《外臺秘要方》：治乾癬積年生痂，搔之黃水出，每逢陰雨即癢。用斑貓半兩，微炒為末，蜜調傅之。
　　《經驗方》：大治大人、小兒瘰癧內消方：斑貓一兩，去翅、足，用粟米一升，同斑貓炒，令米焦黃，去米不用，細研，入乾薄荷末四兩同研，令勻，以雞子清丸如綠豆大。空心臘茶下一丸，加至五丸，卻每日減一丸，減至一丸後，每日服五丸。
　　《衍義》曰：斑貓，須糯米中炒米黃為度，妊娠人不可服。為能潰人肉，治淋藥中#17用，極苦，人尤宜斟酌。下條芫青，其用與此不相遠，故附於此。
　　蛤蜊
　　冷，無毒。潤五臟，止消渴，開胃，解酒毒，主老癖，能為寒熱者及婦人血塊，煮食之。此物性雖冷，乃與丹石相反，服丹石人食之，令腹結痛。
　　初虞世云：療湯火傷神妙。蛤蜊殼灰火燒研為末，油調塗之。
　　蜆音顯
　　冷，無毒。治時氣，開胃，壓丹石藥及丁瘡，下濕氣，下乳，糟煮服，良。生浸取汁，洗丁瘡。多食發嗽并冷氣，消腎。陳殼，治陰瘡，止痢。蜆肉，寒，去暴熱，明目，利小便，下熱氣，腳氣，濕毒，解酒毒，目黃。浸取汁服，主消渴，爛殼，溫，燒為白灰飲下，主反胃吐食，除心胸痰水。殼陳久，療胃反及失精。
　　陳藏器云：小於蛤，黑色，生水泥中，候風雨，能以殼為翅飛也。
　　□□
　　殼燒作末服之，主痔病。
　　陳藏器云：□□，一名生進。有毛似蛤，長扁，殼燒作末服之，主野雞病。人食其肉，無功用也。
　　車螫
　　冷，無毒。治酒毒，消渴，酒渴并癰腫。殼，治瘡癤腫毒。此#18二度，各以醋煅，搗為末。又甘草等分，酒服，以醋調傅腫上，妙。車螫是大蛤，一名蜄。能吐氣為樓臺，海中春夏間依約島溆，常有此氣。
　　《食療》云：車螫，蝤蝥類也，并不可多食之。
　　蚶
　　溫，主心腹冷氣，腰脊冷風，利五臟，健胃，令人能食，每食了，以飯壓之，不爾令人口乾。又云：溫中，消食，起陽，味最重，出海中。殼如瓦屋。又云：無毒，益血色。殼，燒以米醋三度淬後，埋令壞，醋膏丸，治一切血氣，冷氣，癥癖。
　　蟶
　　味甘，溫，無毒。補虛，主冷利。煮食之，主婦人產後虛損。生海泥中，長二三寸，大如指，兩頭開。主胸中邪熱，煩悶氣。與服丹石人相宜。天行病後不可食，切忌之。
　　淡菜
　　溫。補五臟，理腰腳氣，益陽事，能消食，除腹中冷氣，消痃癖氣。亦可燒，令汁沸出食之。多食令煩悶目暗，可微利即止。北人多不識，雖形狀不典，而甚益人。又云：溫，無毒。補虛勞損，產後血結，腹內冷痛，治癥瘕，腰痛，潤毛髮，崩中帶下。燒一頓令飽，大效。又名殼菜，常時頻燒食即苦，不宜人。與少米先煮熟後，除肉內兩邊鎖及毛了，再入蘿蔔，或紫蘇、或冬瓜皮同煮，即更妙。
　　陳藏器云：東海夫人，味甘，溫，無毒。主虛羸勞損，因產瘦瘠，血氣結積，腹冷，腸鳴，下痢，腰疼，帶下，疝癥。久服令人髮脫。取肉作臛宜人，發石令腸結。生南海，似珠母，一頭尖，中銜少毛，海人亦名淡菜。新注云：此名殼菜，大甘美，南人好食，治勞虛傷憊，精血少者及吐血，婦人帶下漏下，丈夫久痢，并煮食之，任意。出江湖。
　　蝦
　　無鬚及煮色白者，不可食。謹按：小者生水田及溝渠中，有小毒。小兒患赤白遊腫，搗碎傅之。鮓內者甚有毒爾。
　　陳藏器云：食主五野雞病，小兒患赤白遊疹，搗碎傅之。煮熟色正赤，小兒及雞、狗食之，腳屈不行。江湖中者稍大，煮之色白。陶云白者殺人，非也。海中有大者。已出《拾遺》條中。以熱飯盛密器中，作鮓食之，毒人至死。
　　《食療》云：平。動風，發瘡疥。
　　蝮蛇膽
　　味苦，微寒，有毒。主□瘡。肉，釀作酒，療癇疾，諸瘻，心腹痛，下結氣，除蠱毒。其腹中吞鼠，有小毒，療鼠瘻。
　　陶隱居云：蝮蛇，黃黑色，黃頷尖口，毒最烈，虺形短而扁，毒不異於蚖，中人不即療，多死。蛇類甚眾，惟此二種及青蝰為猛，療之并別有方。蛇皆有足，五月五日取，燒地令熱，以酒沃之，置中，足出。術家所用赤連、黃頷，多在人家屋間，吞鼠子、雀雛，見腹中大者，破取，乾之。
　　《唐本》注云：蛇屎，療痔瘻，器中養取之。皮灰，療疔腫，惡瘡，骨疽。蛻皮，主身癢、病、疥、癬等。蝮蛇作地色，鼻反，口叉長，身短，頭尾相似，大毒，一名蚖蛇，無二種也。山南漢沔間多有之。
　　禹錫云：按《蜀本圖經》云：形粗短，黃黑如土色，白斑，鼻反者，山南金州、房州、均州皆有之。
　　圖經衍義本草卷之三十三　竟
　　#1止：晦明軒本作『正』。
　　#2□：晦明軒本作『□』。
　　#3不：晦明軒本作『多』。
　　#4亦：晦明軒本作『彌』。
　　#5癇瘧：晦明軒本作『喉痺』。
　　#6諸：原作『者』，據晦明軒本改。
　　#7其：晦明軒本作『奇』。
　　#8平：晦明軒本作『隴』。
　　#9出：晦明軒本作『止』。
　　#10去：晦明軒本作『至』。
　　#11顧：晦明軒本作『田』。
　　#12圓：晦明軒本作『蟲』。
　　#13部：原作『步』，據晦明軒本改。
　　#14黃：晦明軒本作『蟥』。
　　#15效：原作『較』，據晦明軒本改。
　　#16甲：原作『黑』，據晦明軒本改。
　　#17中：晦明軒本作『多』。
　　#18此：晦明軒本作『燒』。
　　圖經衍義本草卷之三十四
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　蟲魚部下品
　　田中螺汁
　　大寒。主目熱赤痛，止渴。
　　《藥性論》云：田螺汁，亦可單用。主治肝熱，目赤腫痛。取大者七枚，洗淨，新汲水養去穢泥，重換水一升浸洗，仍旋取於乾淨器中，著少鹽花於口上，承取自出者，用點目。逐個如此用了，卻放之。
　　陶隱居云：生水田中及湖瀆岸側，形圓大如梨、橘者，人亦煮食之。煮汁，亦療熱，醒酒，止渴。患眼痛，取真珠并黃連納其中，良久汁出，取以注目中，多差。
　　《唐本》注云：《別錄》云：殼，療尸疰，心腹痛；又主失精。水漬飲汁，止渴#1。
　　今按：陳藏器《本草》云：田中螺，煮食之，利大小便，去腹中結熱，目下黃；腳氣衝上，小腹急硬，小便赤澀，腳手浮腫。生浸取汁飲之，止消渴，碎其肉，傅熱瘡。爛殼燒為灰末服，主反胃。
　　陳藏器云：在水田中，圓大者是。小小泥有棱名螭螺，亦止渴，不能下水。食之當先米泔浸去泥，此物至難死，有誤泥在壁中，三十年猶活，能伏氣飲露，唯生穿散而出即死。爛殼燒為灰末服，主反胃，胃冷，去卒心痛。
　　日華子云：田螺，冷，無毒。治手足腫及熱瘡，生研汁傅之。
　　禹錫云：按《蜀本圖經》云：生水田中，大如桃、李，狀類蝸牛而尖長，青黃色，夏月採之。
　　《食療》云：大寒。汁飲療熱、醒酒、壓丹石。不可常食。
　　《聖惠方》：治連月飲酒咽喉爛，舌上生瘡。水中螺、蚌肉、蔥、豉，椒、薑煮，飲汁三兩盞，差。
　　《食醫心鏡方》：主消渴，飲水日夜不止，口乾，小便數。田中螺五升，水一斗，浸經宿，渴即飲之。每日一度易水換生螺為妙。又方：以水三升，煮取汁，冷即飲之，螺即任吃。
　　貝子
　　味鹹，平，有毒。主目翳，鬼疰，蠱毒，腹痛下血，五癃，利水道，除寒熱溫疰，解肌，散結熱。燒用之良。一名貝齒。生東海池澤。
　　《圖經》曰：貝子，生東海池澤，今南海亦有之。貝類之最小者，又若蝸狀。《交州記》曰：大貝出日南，如酒杯；小貝，貝齒。善治毒，俱有紫色是也。潔白如魚齒，故一名貝齒。古人以飾軍容服物，今亦稀用，但穿與小兒戲鬄頭，家以飾鑒帶，畫家亦或使砑物。採無時。珂亦似此而大，黃黑色，骨白，可以飾馬。
　　《藥性論》云：貝子，使。能破五淋，利小便，治傷寒狂熱。
　　陶隱居云：此是今小小貝子，人以飾軍容服物者，乃出南海。燒作細屑末，以吹眼中，療翳食#2。又真馬珂搗末，亦療盲翳。
　　《日華子》云：貝齒，良#3。治翳障并鬼毒，蠱氣，下血。又名白貝。
　　禹錫云：按《蜀本圖經》云：蝸類也，形若魚，齒潔者良。
　　《海藥》云：雲南極多，用為錢貨易。主水氣浮腫及孩子疳蝕，吐乳。并燒過入藥中用。
　　《聖惠方》：治射罔在諸肉中有毒及漏脯毒。用貝子末，水調半錢服，效。或食麵臛毒，亦同用。
　　《孫真人方》：治食物中毒。取貝子一枚，含，自吐。
　　《千金方》：點小兒黑花眼翳，澀痛。用貝齒一兩燒作灰，研如麵，入少龍腦，點之妙。又方：去目翳。貝子十枚，燒灰細篩，取一胡豆大，著翳上，臥如炊一石米久乃滅。瘜肉者加真珠與貝子等分。
　　《衍義》曰：貝子，今謂之貝齒，亦如紫貝，但長寸餘，故曰貝子。色微白，有深紫黑者，治目中翳，燒用。北人用之氈帽上為飾及綴衣，或作蹀躞下垂。
　　石蠶
　　味鹹，寒，有毒。主五癃，破石淋，墮胎。肉，解結氣，利水道，除熱。一名沙虱。生江漢池澤。
　　《圖經》曰：石蠶，生江漢池澤，舊注或以為草根，生石上，似蠶者。或以為生氣物，猶如海中蠣蛤輩。又《本經》云：一名沙虱。沙虱自是水中細蟲，都無定論。《蜀本草》注云：此蟲所在水石間有之，人取以為鉤餌。馬胡#4石間出此最多。彼人亦好啖之，云味鹹、小辛。今此類川、廣中多有之。草根之似蠶者，亦名石蠶，出福州及信州山石上，四時常有，其苗青，亦有節，三月採根，焙乾。主走疰風，散血，止痛。其節亦堪單用，搗篩取末，酒溫口以。
　　《唐本》注云：石蠶，形似蠶，細小有角節，青黑色。生江漢側石穴中，坡隴間亦有，北人不多用，採者遂絕爾。今隴州釆送之。
　　《衍義》曰：石蠶，謂之為草則繆矣。《經》言肉解結氣，《注》中更辨不定此物在處。有附生水中石上，作絲繭如釵股，長寸許，以蔽其身，色如泥，蠶在其中，此所以謂之石蠶也。今方家用者絕稀，此亦水中蟲耳，山河中多。
　　雀瓮
　　味甘，平，無毒。主小兒驚癇，寒熱，結氣，蠱毒，鬼疰。一名躁舍。生漢中，採蒸之，生樹枝間，蛅音髯蟖音斯房也。八月取。
　　《圖經》曰：雀瓮，蛅蟖房也。生漢中木枝上、今處處有之。蛅蟖，蚝蟲也，亦曰蛓。毛蟲，好在石榴木上，似蠶而短，背上有五色斑，刺螫人有毒，欲老者口吐白汁，凝聚漸堅硬，正如雀卵，故名之。一名雀癰，癰、瓮聲近耳，其子在瓮中作蛹，如蠶之在繭也。久而作蛾出，枝間葉上放子如蠶子，復扁#5蟲。舊注以瓮為蟲卵，非也。
　　陶隱居云：蛅蟖，蚝蟲也。此蟲多在石榴樹上，俗為蚝蟲，其背毛亦螫人。生卵形如雀子，大如巴豆，今方家亦不用此。蚝，一作蛓七吏切。
　　禹錫云：按《蜀本》注云：雀好食之，俗謂之雀兒飯瓮。
　　《日華子》云：蛓，毛蟲窠，有毒。
　　《衍義》曰：雀瓮，多在棘枝上，又名棘剛子。研其間蟲汁，灌小兒，治驚癇。
　　白花蛇
　　味甘、鹹，溫，有毒。主中風，濕痺不仁，筋脈拘急，口面喎斜，半身不遂，骨節疼痛，大風疥癩及暴風瘙癢，腳弱不能久立。一名褰鼻蛇，花者良。生南地及蜀郡諸山中。月、十月採捕之，火乾。
　　《圖經》曰：白花蛇，生南地及蜀郡諸山中，今黔中及蘄州、鄧州皆有之。其文作方勝白花，喜螫人足，黔人有被螫者，立斷之。補養既愈，或作木腳續之，亦不妨行。九月、十月採捕之，火乾。治風速於諸蛇。然有大毒，頭尾各一尺尤甚，不可用，只用中斷。乾者以酒浸，去皮骨，炙過收之，不復蛀壞。
　　雷公云：凡使，即云治風。元何治風？緣蛇性竄，即令引藥至於有風疾處，因定號之為使。凡一切蛇，須認取雄雌及州土。有蘄州烏蛇，只重三分至一兩者妙。頭尾全，眼不合，如活，頭上有逆毛，二寸一路，可長半分已來，頭尾相對，使之入神#6。後#7處若得此樣蛇，多留供進，重二兩三分者，不居別處。
　　禹錫云：按《藥性論》云：白花蛇，君。主治肺風鼻塞，身生白癜風，癧瘍斑點及浮風癮。
　　《太平廣記》曰：趙延禧云：遭惡蛇所螫處，貼蛇皮，便於其上炙之，引去毒氣，即止。
　　《衍義》曰：白花蛇，諸蛇鼻向下，獨此蛇鼻向上，背有方勝花文，以此得名。用之去頭、尾，換酒浸三日，棄酒不用，火炙，仍盡去皮、骨。此物毒甚，不可不防也。
　　烏蛇
　　無毒。主諸風瘙癮，疥癬，皮膚不仁，頑痺諸風。用之炙，入丸散，浸酒、合膏。背有三棱，色黑如漆。性善，不噬物。江東有黑梢蛇，能纏物至死，亦是其類。生商洛山。
　　《圖經》曰：烏蛇，生商洛山左#8，蘄州、黃州山中有之。背有三棱，色黑如漆。性至善，不噬物。多在蘆叢中嗅其花氣，亦乘南風而及#9。最難採補，多於蘆枝上得之。至枯死而眼不陷，稱之重三分至一兩者為上，粗大者轉重，力彌減也。又頭有逆毛，二寸一路，可長半分以來，頭尾相對，用之入神，此極難得也。作偽者，用它蛇生熏之至黑，亦能亂真，但眼不光為異耳。
　　禹錫云：按《藥性論》云：烏蛇，君，味甘，平，有小毒。能治熱毒風，皮肌生瘡，眉髭脫落，瘑癢疥等。
　　《朝野僉載》曰：商州有人患大風，家人惡之，山中為起茅屋。有烏蛇墜酒罌中，病人不知，飲酒漸差。罌底尚有蛇骨，方知其由也。
　　《聖惠方》：治面上瘡及，易容方：用烏蛇二兩，燒灰末，以臘月豬脂調傳之。
　　《千金方》：治耳聾。以綿裹蛇膏塞耳中，神效。
　　《衍義》曰：烏蛇，尾細長，能穿小銅錢一百文者，佳。有身長一丈餘者，蛇類中此蛇入藥最多。嘗於順安軍塘樂#10堤上，見一烏蛇，長一丈餘，有鼠狼嚙蛇頭，曳之而去，是亦相畏伏爾。市者多偽以它蛇熏黑色貨之，不可不察也。烏蛇脊高，世謂之劍脊烏稍。
　　蜣螂
　　味鹹，寒，有毒。主小兒驚癇，瘈瘲，腹脹，寒熱，大人癲疾狂昜音羊。手足端寒，肢滿賁豚。一名蛣音喆蜣音羌。火熬之良。生長沙池澤。五月五日取，蒸，藏之，臨用當炙，勿置水中，令人吐。畏羊角、石膏。
　　《圖經》曰：蜣螂，生長沙池澤，今處處有之。其類又#11多，取其大者。又鼻高目深者，名胡蜣螂，用之最佳。五月五日取，蒸而藏之，臨用當炙，勿置水中，令人吐。小兒疳蟲方多用之。蜣螂心，主丁瘡。而《本經》不著。唐˙劉禹錫纂《柳州救三死方》云：元和十一年得丁瘡，凡十四日，日益篤，善藥傅之皆莫能知，長樂賈方伯教用蜣螂心，一夕而百苦皆已。明年正月食羊肉又大作，再用亦如神驗。
　　《藥性論》云：蜣螂，使，主治小兒疳蟲蝕。
　　陶隱居云：《莊子》云：蛣蜣之智，在於轉丸。其喜入人糞中，取屎丸而卻推之，俗名為推丸。當取大者，其類有三四種，以鼻頭扁者為真。
　　《唐本》注云：《別錄》云：搗為丸，塞下部，引痔蟲出盡，永差。
　　《日華子》云：能墮胎，治疰忤，和乾薑傅惡瘡，出箭頭，其糞窒痔瘻出蟲。入藥去足炒用。
　　葛洪《肘後方》：主箭鏃入骨不可拔者，微熬巴豆與蜣螂并研勻，塗所傷處，斯須痛定必微癢，且忍之，待及癢不可忍，便撼動箭鏃拔之立出。
　　《聖惠方》：治一切惡瘡及沙虱弓#12弩，惡疽，并治之。將蜣螂十枚，端午日收乾者佳。杵末油調傅之。
　　《外臺秘要方》：治癧瘍風。取塗中死蜣螂杵爛之，當揩令熱，封之，一宿差。
　　《子母秘錄方》：小兒大腸頭得惡瘡癰熱識者#13。取蜣螂用，絞取汁，傅其上。又方：治小兒重舌。燒蜣螂末，和唾傅舌上。
　　《劉涓子方》：治鼠瘻。死蜣螂燒作灰為末，苦酒和傅之，數過即愈，先以鹽湯洗。
　　《衍義》曰：蜣螂，大小二種：一種大者為胡蜣螂，身黑光，腹翼下有小黃，子附母而飛行，晝不出，夜方飛出，至人家庭戶中，見燈光則來。一種小者，身黑暗，晝方飛出，夜不出。今當用胡蜣螂，其小者研三十枚，以水灌牛馬，治脹結，絕佳。狐遇而必盡食之。
　　五靈脂
　　味甘，溫，無毒。主療心腹冷氣，小兒五疳，辟疫，治腸風，通利氣脈，女子月閉。出北地，此是寒號蟲糞也。
　　《圖經》曰：五靈脂，出北地，今惟河東州郡有之。云是寒號蟲糞，色黑如鐵，採無時。然多夾沙石，絕難修治。若用之，先以酒研飛煉，令去沙石，乃佳。治傷冷積聚及小兒、女子方中多用之。今醫治產婦血暈昏迷，上衝悶絕，不知人事者。五靈脂二兩，一半炒熟，一半生用，搗為細末，每服一錢，溫熟水調下。如口噤者，以物斡#14開口灌之，入喉即愈，謂之獨勝散。又治血崩不止。五靈脂十兩，搗為細末，以水五大盞，煎至三盞，去滓澄清，再煎為膏，入神麯末二兩，合和，丸如梧桐子大。每服二十丸，溫酒下，空心服便止。諸方用之及#15多。
　　禹錫云：今據號#16蟲四足，有肉翅不能遠飛，所以不入禽部。
　　《經驗方》：治丈夫、婦人吐逆，連日不止，粥食湯藥不能下者，可以應用此候#17效。摩丸，五靈脂不夾土石，揀精好者，不計多少，搗為細末，研狗膽汁和為丸，如雞頭大。每服一丸，煎熱生薑、酒，摩令及#18細，更以少生薑、酒化以湯，湯藥令極熱，須是先做下粥，溫熱得所，左手與患人藥吃，不得漱口，右手急將粥與患人吃，不令太多。
　　《經效方》：治婦人心痛，血氣刺不可忍，失笑散：五靈脂淨好者，蒲黃等分，為末。每服二錢，用好醋一杓熬成膏，再入水一盞同煎至七分，熱服，立效。又方：治婦人經血不止。五靈脂末，炒令過熟，出盡烟氣。每服大兩錢，用當歸兩片，酒一中盞，與藥末同煎至六分，去滓熱服。連三五服效。
　　《衍義》曰：五靈脂，行經血有功，不能生血。常有人病眼中翳，往來不定，如此乃是血所病也。蓋心生血，肝藏血，肝受血則能視，目病不治血為背理。此物入肝最速。一法，五靈脂二兩，沒藥一兩，乳香半兩，川烏頭一兩半，炮去皮，同為末，滴水丸如彈子大，每用一丸，生薑溫酒磨服，治風冷氣血閉，手足身體疼痛，冷麻。又有人被毒蛇所傷，良久之間已昏困，有老僧以酒調藥二錢灌之，遂蘇。及以藥滓塗咬處，良久，復灌二錢，其毒皆去。問之，乃五靈脂一兩，雄黃半兩，同為末，止此耳。後有中毒者用之，無不驗。此藥雖不#19甚貴，然亦多有偽者。
　　蠍
　　味甘、辛，有毒。療諸風癮疹及中風，半身不遂，口眼喎斜，語澀，手足抽掣。形緊小者良。出青州者良。
　　《圖經》曰：按舊#20蠍，舊不著所出州土，注云出青州者良，今京東#21西及河、陝#22州郡皆有之。採無時。用之欲緊小者。今人捕得，皆火逼乾死收之。方書謂之蛜蜥。陶隱居《集驗方》云：蠍有雌雄，雄者螫人痛止在一處，雌者痛牽諸處。若是雄者，用井泥傅之，溫則易。雌者當用瓦屋溝下泥傅之。治中風抽掣手足，及小兒驚搐方，多用蠍。《篋中方》治小兒風癇，取蠍五枚，以一大石榴割頭，去子，作瓮子樣，內蠍其中，以頭蓋之，紙根#23和黃泥封裹，以微火炙乾，漸加火燒令通赤，良久去火，待冷去泥，取中焦黑者細研。乳汁調半錢匕，灌之便#24定。兒#25稍大，則以防風湯調服之。
　　禹錫云：按《蜀本》云：蠍，緊小者名蛜蜥。段成式《酉陽雜俎》云：鼠負蟲巨者，多化為蠍。蠍子多負於背，嘗見一蠍負十餘子，子色猶白，才如稻粒。陳州古倉有蠍，形如錢，螫人必死。江南舊無蠍，開元初嘗有主簿，竹筒盛過江，至今江南往往有之，俗呼為主簿蟲。蠍常為蝸所食，先以迹規之不復去。蠍前謂之螫，後謂之蠆。
　　《經驗方》：治小兒驚風。用蠍一個，不失頭尾，薄荷四葉裹合，火上炙令薄荷焦，同碾為末，作四服，湯下。大人風涎只一服。
　　《杜壬方》：治耳聾。因腎虛所致，十年內一服愈。蠍，至小者四十九枚，生薑如蠍大四十九片，二物銅器內，炒至生#26薑乾為度，為末。并作一服，初夜溫酒下，至三更盡，盡量飲酒至醉，不妨。次日即效。
　　《衍義》曰：蠍，大人、小兒通用，治小兒驚風，不可闕也。有用全者，有只用稍者，稍力尤功。今青州山中石下捕得，慢火逼，或烈日中煦，蠍渴熱時，乃與青泥食之，既滿腹，以火逼殺之，故其色多赤，欲其體重而售之故也。醫家用之，皆悉去土。
　　螻蛄上音婁，下音姑
　　味鹹，寒，無毒。主產難，出肉中刺，潰癰腫，下哽噎，解毒，除惡瘡。一名蟪蛄，一名天螻，一名螜音斛。生東城平澤，夜出者良，夏至取，暴乾。
　　《圖經》曰：螻蛄，生東城平澤，今處處有之。穴地糞壤中而生，夜則出求食，人夜行忽見出，多打殺之，言其為鬼所使也。夏至後取，暴乾，以夜出者良。其自腰以前甚澀，主止大小便，或云止小便。自腰以後甚利，主下大小便。若出拔刺，多用其腦，此一名螜。《爾雅》云：螜，天螻。《夏小正》篇云：三月螜則鳴是也。《廣雅》云：一名碩鼠，《易》晉如碩鼠。孔穎達《正義》云：有五能而不能成技之蟲也。又引蔡邕《勸學篇》云：碩鼠五能不成一技術。注云：能飛不能過屋；能緣不能窮木；能游不能度谷；能穴不能掩身；能走不能免人。《荀子》云：梧鼠五技而窮。并為此螻蛄也。今方家治石淋導水，用螻蛄一#27枚，鹽二兩，同於新瓦上鋪蓋焙乾，研末。溫酒調一錢匕，服之即愈。
　　陶隱居云：以自出者，其自腰以前甚澀，主止大小便。從腰以後甚利，主下大小便。若出拔刺，多用其腦。此物頗叶神鬼，昔人獄中得其蟪力者。今人夜忽見出，多打殺之，言為鬼所使也。
　　禹錫云：按《蜀本》注云：《爾雅》曰：螜，天螻是也。《圖經》云：夏至取，今所在有。
　　《日華子》云：冷，有毒。治惡瘡水腫，頭面腫，入藥炒用之。
　　雷公云：味鹹，無毒。
　　《聖惠方》：十種水病，腫滿喘促不得臥。螻蛄五枚，乾為末。食前湯調半錢匕至一錢，小便通，效。
　　《外臺秘要方》：治鯁。螻蛄腦一物吞，亦治刺不出，傅之，刺即出。
　　孫真人：治箭鏃在咽喉，胸膈及針刺不出。以螻蛄搗取汁滴上，三五度箭頭自出。
　　《衍義》曰：螻蛄，此蟲當立夏後，至夜則鳴，《月令》謂之螻蟈鳴者是矣。其聲如蚯蚓，此乃是五技而無一長者。
　　鯪鯉甲
　　微寒。主五邪，驚啼悲傷，燒之作灰，以酒或水和方寸匕，療蟻瘻。
　　《圖經》曰：鯪鯉甲，舊不著所出州土，今湖嶺及金、商、均、房間深山大谷中皆有之。似□而短小，色黑，又似鯉魚而有四足，能陸能水。日中出岸，開鱗如死，令蟻入中，蟻滿便閉而入水，蟻皆浮出，因接而食之，故主蟻瘻為最。亦主惡瘡疥癩，燒其甲，末，傅之。楊炎《南行方》主山瘴瘧，有鯪鯉甲湯。今人謂之穿山甲，近醫亦用燒灰，與少肉豆蔻末，飲調下，療腸痔疾。又治人奶疼痛不可忍，用穿山甲炙黃，木通各一兩，自然銅半兩，主用三味搗為細末。每服三錢，溫酒調下，不計時候。
　　《藥性論》云：鯪鯉甲，使，有大毒。治山瘴瘧，惡瘡，燒傅之。
　　陶隱居云：其形似□而短小，又似鯉魚，有四足，能陸能水。出岸開鱗甲，伏如死，令蟻入中，忽閉而入水，開甲，蟻皆浮出，於是食之。故主蟻瘻，方用亦稀，惟療瘡癩及諸疰疾爾。
　　禹錫云：按《蜀本圖經》云：生深山大谷中，金、房、均等州皆有之。
　　《日華子》云：涼，有毒。治小兒驚邪，婦人鬼魅悲泣及痔漏，惡瘡，疥癬。
　　《千金翼方》：治蟻漏。取鯪鯉甲二七枚，末，豬膏和傅之。
　　《簡要濟眾方》：治產後血氣上衝心成血暈。穿山甲一兩，童子小便浸一宿，取出慢火炙令黃，為末。每服一錢，狗膽少許，熱酒調下，非時服之。
　　《外臺秘要方》：《肘後》治蟻入耳。燒鱗鯉甲末，以水調灌之，即出。
　　《衍義》曰：鯪鯉甲，穴山而居，亦能水。燒一兩存性，肉豆蔻仁三個，同為末，米飲調二錢，服，治氣痔，膿血；甚者加猬皮一兩，燒入，中病即已，不必盡劑。
　　芫青
　　味辛，微溫，有毒。主蠱毒，風疰，鬼疰，墮胎。三月取，暴乾。
　　《圖經》曰：芫青，《本經》不載出州土，今處處有之。其形頗與斑貓相類，但純青綠色，背上一道黃文，尖喙。三四月芫花發時乃生，多就花上採之，暴乾。凡用斑貓、芫青、亭長之類，當以糯米同炒，看米色黃黑，即為熟，便出之。去頭、足及翅翼，更以亂髮裹之，挂屋東榮一宿，然後用之，則去毒矣。
　　陶隱居云：芫花時取之，青黑色，亦療鼠瘻。
　　禹錫云：按《蜀本圖經》云：形大小如斑貓，純青綠色，今出寧州。
　　雷公云：芫青、斑貓、亭長、赤頭等四件，其#28樣各不同，所居、所食、所效各不同。其芫青觜尖，背上有一畫黃。斑貓背上一畫黃，一畫黑，觜尖處小點赤，在豆葉上居，食豆葉汁。亭長形黑黃，在蔓葉上居，食蔓膠汁。赤頭，額上有大紅一點，身黑。用各有#29處。凡修事芫青、斑貓、亭長、赤頭并用糯米、小麻子相拌同炒，待米黃黑出，去麻子等，去兩翅、足并頭，用血餘裹，懸於東牆角上一夜，至明取用。
　　鼃音蛙
　　味甘，寒，無毒。主小兒赤氣，肌瘡，臍傷，止痛，氣不足。一名長股。生水中，取無時。
　　《圖經》曰：鼃，《本經》不載所出州土，云生水中，今處處有之。似蝦蟆而背青綠色，俗謂之青鼃。外有背作黃文者，人謂之金錢鼃。陶隱居云：蜂、蟻、鼃、蟬，其類最多，大腹而脊青者，俗名土鴨，其鳴甚壯，即《爾雅》所謂在水曰鼃#30者是也。黑色者，南人呼為蛤子，食之至美，即今所謂之蛤，亦名水雞是也。閩、蜀、浙東人以為珍候。彼人云食之補虛損，尤宜產婦，即此也。
　　陶隱居云：凡蜂、蟻、鼃、蟬，其類最多。大而青脊者，俗名土鴨，其鳴甚壯。又一種黑色，南人名為蛉#31子，食之至美。又一種小#32形善鳴喚，名鼃子，此則是也。
　　禹錫云：按《蜀本》注云：蝦蟆屬也，居陸地，青脊善鳴，聲作鼃者是。
　　《日華子》云：青鼃，性冷，治小兒熱#33，背有黃路者；名金線。殺尸疰病蟲，去勞劣，解熱毒，身青綠者是也。
　　《千金方》：主小兒赤氣。
　　《衍義》曰：鼃，其色青，腹細嘴尖，後肱長，故善躍。大其聲則曰蛙，小其聲則曰蛤，《月令》所謂雀入大水化為蛤者也。唐˙韓退之詩一夜青蛙啼到曉者是。此食之性平，解勞熱。
　　蜻蛉上音青，下音零
　　微寒。強陰，止#34精。
　　《圖經》曰：蜻蛉，舊不載所出州郡，今所在水際多有之。此有數種，當用青色大眼者為良。其餘紅#35赤及黑色者不入用。俗間正名蜻蜓，而不甚須也。道家則多用之。
　　陶隱居云：此有五六種，今用青色大眼者，一名諸乘，俗呼胡蜊，道家用以止精。眼可化為青珠。其餘黃細及黑者，不入藥用，一名蜻蜓。
　　禹錫云：按《蜀本》注云：蜻蜓六足四翼，好飛溪渠側。
　　《日華子》云：蜻蜓，涼，無毒。壯陽，暖水臟。入藥去翼足，炒用良。
　　《衍義》曰：蜻蛉，其中一種最大，京師名為馬大頭者是，身綠色，雌者腰間一遭碧色。用則當用雄者，陶隱居以謂青色大眼。一類之中，元無青者，眼一類皆大。此物生化於水中，故多飛水上。唐˙杜甫云：點水蜻蜓款款飛。
　　鼠婦
　　味酸，溫、微寒，無毒。主氣癃，不得小便，癇痓，寒熱，利水道。婦人月閉，血瘕，一名負燔#36音煩，一名□音伊蝛音威，一名蜲□。生魏郡平谷及人家地上，五月五日取。
　　《圖經》曰：鼠婦，生魏郡平谷及人家地上，今處處有之。多在下濕處瓮器底及土坎中，常惹著鼠背，故名鼠負。今作婦字，謬耳。《爾雅》云：蟠鼠，鼠負。郭璞云：瓮器底蟲#37。又云：□蝛，蜲□。《詩˙東山》云：□蝛在室。鄭箋云：此物家無人則生。然《本經》亦有此名，是今人所謂濕生蟲者也。五月五日取。古方有用者，張仲景主久瘧，大鱉甲丸中使之，以其主寒熱也。
　　陶隱居云：一名鼠負，言鼠多在坎中，背則負之，今作婦字，如似乖理。又一名鼠姑。
　　《日華子》云：鼠婦蟲，有毒。通#38小便，能墮胎。
　　《千金方》：治產後小便不利。鼠婦七枚，一味熬為屑，作一服，酒調下。
　　《衍義》曰：鼠婦，此濕生蟲也，多足，其色如蚓，背有橫紋蹙起，大者長三四分，在處有之，磚甃及下濕處多，用處絕少。
　　衣魚
　　味鹹，溫，無毒。主婦人疝瘕，小便不利，小兒中風項強上聲也背起，摩之。又療淋，墮胎，塗瘡滅瘢。一名白魚，一名蟫音談。生咸陽平澤。
　　《圖經》曰：衣魚，生咸陽平澤，今處處有之。衣中乃少，而多在書卷中。《爾雅》所謂蟫潭，尋兩音，白魚。郭璞云：衣、書中蟲，一名蛃魚是也。段成式云：補闕張周#39見壁上瓜子化為白魚，因知《列子》朽瓜為魚之言不虛也。古方主小兒淋閉，取以摩臍及小腹，溺即通。又合鷹屎、殭蠶同傅瘡瘢即滅。今人謂之壁魚，俗傳壁魚入道經函中，因蠹食神仙字，則身有五色，人能得而吞之，可致神仙。唐˙張湯之少子，惑其說，乃多書神仙字，碎剪置瓶中，取壁魚投之，冀其蠹食而不能得，遂致心疾。蛃音丙。
　　禹錫云：按《藥性論》云：衣中白魚，以#40有毒，利小便。
　　《千金方》：治沙石草落目中，咪，不出。白魚以乳汁和，注目中。
　　《外臺秘要方》：主眼翳。白魚末，注少許於翳中。
　　《孫真人方》：卒患偏風，口喎語澀。取白魚摩耳下。喎向左摩右，向右摩左，正即止。
　　《子母秘錄方》：治婦人無故遺血溺。衣中白魚三十個，納陰中。
　　《衍義》曰：衣魚，多在故書中，久不動，帛中或有之，不若故紙中也。身有厚粉，手搐之則落，亦嚙毳衣，用處亦少。其形稍似魚，其尾又分二歧，世用以滅瘢痕。
　　甲香
　　味鹹，平，無毒。主心腹滿痛，氣急，止痢，下淋。生南海。
　　《圖經》曰：甲香，生南海，今嶺外、閩中近海州郡及明州皆有之。海蠡之掩也。《南州異物志》曰：甲香，大者如甌面，前邊直攙長數寸，圍殼疽□有刺。其掩雜眾香燒之使益芳，獨燒則臭。一名流螺。諸螺之中，流最厚味是也。其蠡大如小拳，青黃色，長四五寸。人亦啖其肉。今醫方稀用。蠡音螺。
　　《唐本》注云：蠡大如小拳，青黃色，長四五寸，取□燒灰用之。南人亦煮其肉啖，亦無損益也。
　　《海藥》云：和氣清神，主腹#41風瘻痔。陳氏云：主#42甲疽，瘻瘡，蛇、蠍、蜂螫，疥癬，頭瘡，嚵瘡。甲煎，口脂用也。《廣州記》云：南人常食，若龜鱉之類。又有小甲香，若螺子狀。取其蒂而修成也。
　　《衍義》曰：甲香，善能管香烟，與沉、檀、龍、麝用之，甚佳。
　　金蛇
　　無毒。解生金毒。人中金藥毒者，取蛇四寸，炙令黃，煮汁飲，頻服之，以差為度。大如中指，長尺許，常登木飲露，身作金色，照日有光。亦有銀蛇，解銀藥毒。人中金毒，候之法，合瞑取銀口中含，至曉銀變為金色者是也。令人肉作雞腳裂。生賓、澄州。
　　《圖經》曰：金蛇，出賓州。大如中指，長尺許，常登木飲露，體作金色，照日有光、能解金毒。亦有銀蛇，解銀五毒。今不見有捕得者，而信州上饒縣靈山鄉出一種蛇，酷似此，彼人呼為金星地鱔，冬月收捕之，亦能解眾毒，止瀉泄及邪熱。
　　馬陸
　　味辛，溫，有毒。主腹中大堅癥，破積聚，息肉，惡瘡，白禿，療寒熱痞結，脅下滿。一名百足，一名馬軸。生玄菟川谷。
　　陶隱居云：李云此蟲形長五六寸，狀如大蛩，夏月登樹鳴，冬則蟄，今人呼為飛蚿蟲也，恐不必是馬陸爾。今有一細黃蟲，狀如蜈蚣而甚長，俗名土蟲，雞食之醉悶亦至死。書云：百足之蟲，至死不僵。此蟲足甚多，寸寸斷便寸行，或欲相似，方家既不復用，市人亦無取者，未詳何者的是。
　　《唐本》注云：此蟲大如細筆管，長三四寸，斑色，一如蚰蜓，襄陽人名為馬蚿，亦呼馬軸，亦名刀環蟲，以其死側臥，狀如刀環也。有人自毒，服一枚便死也。
　　《衍義》曰：馬陸，即今百節蟲也，身如槎節，節有細蹙紋，起紫黑色，光潤，百足。死則側臥狀如刀環也，長二三寸，尤者粗如小指。西京上陽宮及內城磚牆中甚多，入藥至鮮。
　　地膽
　　味辛，寒，有毒。主鬼疰，寒熱，鼠瘻，惡瘡，死肌，破癥瘕，墮胎，蝕瘡中惡肉，鼻中息肉，散結氣石淋，去子，服一刀圭即下。一名阮青，一名蛙#43烏媧切。生汶山川谷，八月取。惡甘草。
　　《藥性論》云：地膽，能宣出瘰癧根，從小便出，上亦吐之。治鼻塞。
　　陶隱居云：真者出梁州，狀如大馬蟻，有翼，偽者即斑貓所化，狀如大豆，大都療體略同，必不能得真爾，此亦可用，故有蚖青之名。蚖字乃異，恐是相承誤矣。
　　《唐本》注云：形如大馬蟻者，今見出邠州者是也。狀如大豆者，未見也。
　　禹錫云：按《蜀本圖經》云：二月、三月、八月、九月，草菜上取之，形倍黑色，芫青所化也。
　　珂
　　味鹹，平，無毒。主目中翳，斷血，生肌。貝類也，大如鰒，皮黃黑而骨白，以為馬飾。生南海，取無時。
　　《海藥》云：謹按《名醫別錄》云：生南海，白如蚌。主消翳膜及筋弩肉，并刮點之。此外無諸要用也。
　　雷公云：要冬採得色白膩#44者，并有白旋水紋。勿令見火，立無用處。夫用，以銅刀刮作末子，細研，用重絹羅篩過後，研千餘下用。此物不入婦人藥中用。
　　螢火
　　味辛，微溫，無毒。主明目，小兒火瘡，傷熱氣，蠱毒，鬼疰，通神精。一名夜光，一名放光，一名炤燿上以入切，下以灼切，一名即炤音照。生階地池澤。七月七日取，陰乾。
　　陶隱居云：此是腐草及爛竹根所化，初猶未如蟲，腹下已有光，數日便變而能飛。方衛家捕取納酒中令死，乃乾之，俗藥用之亦稀。
　　海螺
　　《百一》云：治目痛累年，或三四十年方。取生螺一枚，洗之，內燥抹螺口開，以黃連一枚，納螺口中，令其螺飲黃連汁，以綿注取汁，著眦中。
　　孫真人：合菜食，治心痛。
　　海月
　　味辛，平，無毒。主消渴下氣，令人能食，利五臟。
　　獨腳蜂
　　所用同前。似小蜂，黑色，一足。連樹根不得去，不能動搖，五月採取，出嶺南。又有獨腳蟻，功用同蜂。亦連樹根，不#45能動搖，出嶺南。
　　飛生蟲
　　無毒。令人易產，取角，臨時執之。亦得可燒末服少許，蟲如嚙髮，頭上有角。
　　兩頭蛇
　　見之令人不吉。大如指，一頭無目無口，二頭俱能行。出會稽，人云是越王弩弦。昔孫叔敖埋之，恐後人見之，將必死也。人見蛇足，亦云不佳。蛇以桑薪燒之，則足出見，無可怪也。
　　圖經衍義本草卷之三十四　竟
　　#1渴：原作『濕』，據晦明軒本改。
　　#2食：晦明軒本作『良』。
　　#3良：晦明軒本作『涼』。
　　#4胡：晦明軒本作『湖』。
　　#5扁：晦明軒本作『為』。
　　#6神：晦明軒本作『藥』。
　　#7後：晦明軒本作『彼』。
　　#8左：晦明軒本作『今』，屬下讀。
　　#9及：晦明軒本作『吸』。
　　#10樂：晦明軒本作『濼』。
　　#11又：晦明軒本作『極』。
　　#12弓：晦明軒本作『水』。
　　#13小兒大腸頭得惡瘡癰熱議者：晦明軒本作『小兒大人忽得惡瘡未辨識者』。
　　#14斡：原作『乾』，據晦明軒本改。
　　#15及：晦明軒本作『極』。
　　#16號：晦明軒本『號』上有『寒』字。
　　#17候：晦明軒本作『得』。
　　#18及：晦明軒本作『極』。
　　#19不：原脫，據晦明軒本補。
　　#20按舊：晦明軒本無此二字。
　　#21東：原作『木』，據晦明軒本改。
　　#22陝：原作『夾』，據晦明軒本改。
　　#23根：晦明軒本作『筋』。
　　#24便：原作『更』，據晦明軒本改。
　　#25兒：原作『與』，據晦明軒本改。
　　#26生：原作『柱』，據晦明軒本改。
　　#27一：晦明軒本作『七』。
　　#28其：原作『一』，據晦明軒本改。
　　#29有：晦明軒本『有』下有『長』字。
　　#30鼃：原作『蛙』，據晦明軒本改。
　　#31蛉：晦明軒本作『蛤』。
　　#32小：原作『下』，據晦明軒本改。
　　#33熱：晦明軒本『熱』下有『瘡』字。
　　#34止：原作『上』，據晦明軒本改。
　　#35紅：晦明軒本作『黃』。
　　#36燔：晦明軒本作『蟠』。
　　#37蟲：原作『二』，據晦明軒本改。
　　#38通：原脫，據晦明軒本補。
　　#39周：晦明軒本『周』下有『封』字。
　　#40以：晦明軒本作『使』，獨字為句。
　　#41腹：晦明軒本作『腸』。
　　#42主：原作『至』，據晦明軒本政。
　　#43蛙：晦明軒本『蛙』上有『青』字。
　　#44膩：原作『二』，據晦明軒本改。
　　#45不：晦明軒本作『下』，屬上讀。
　　圖經衍義本草卷之三十五
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　果部上品
　　豆蔻
　　味辛，溫，無毒。主溫中，心腹痛，嘔吐，去口臭氣。生南海。
　　《圖經》曰：豆蔻，即草豆蔻也。生南海，今嶺南皆有之。苗似蘆，葉似山薑、杜若輩，根似高良薑。花作穗，嫩葉卷之而生，初如芙蓉，穗頭深紅色，葉漸展，花漸出，而色漸淡，亦有黃白色者，南人多採以當果實，尤貴。暴乾者，煎湯服之，極能除冷氣，止霍亂，消酒食毒，甚佳。
　　《藥性論》云：草豆蔻，可單用，能主一切冷氣。
　　陶隱居云：味辛烈者為好，甚香，可常含之。其五和糝中物皆宜人。廉薑，最溫中下氣；益智，熱；枸櫞，溫；甘蕉、麂目并小冷爾。糝，素感切。枸，音矩。櫞，音沿。麂，音几。
　　《唐本》注云：豆蔻，苗似山薑，花黃白；苗、根及子赤似杜若。枸櫞，性冷，陶云溫，誤爾。
　　今注：此草豆蔻也，下氣止霍亂。
　　《日華子》云：豆蔻花，熱，無毒。下氣，止嘔逆，除霍亂，調中補胃氣。消酒毒。又云：山薑花，暖，無毒。調中下氣，消食，殺酒毒。
　　禹錫云：按《蜀本圖經》云：苗似杜若。春花在#1穗端，如#2芙蓉，四房，生於莖下，白色，花開即黃。根似高良薑。實若龍眼，而無鱗甲，中如石榴子。莖、葉、子皆味辛而香。十月收。今苑中亦種之。
　　《海藥》云：豆蔻，生交趾，其根似益智，皮殼小厚，核如石榴，辛且香。蒳草，樹也，葉如芄蘭而小。三月採其葉，細破陰乾之。味近苦而有甘。
　　《千金方》：治心腹脹滿，短氣。以草豆蔻一兩，去皮為末，以木瓜生薑湯下半錢。
　　《衍義》曰：豆蔻，草豆蔻也，味極辛，微香。此是對肉豆蔻而名之。若作果，則味不和。不知前人之意，編入果部，有何意義？性溫而調，散冷氣，力甚速。花性熱，淹置京師，然味不甚美，微苦。必為能消酒毒，故為果。花乾則色淡紫。
　　藕實莖
　　味甘，平、寒，無毒。主補中養神，益氣力，除百疾。久服輕身耐老，不饑延年。一名水芝丹，一名蓮。生汝南池澤。八月採。
　　《圖經》曰：藕實莖，生汝南池澤，今處處有之。生水中，其葉名荷。謹按：《爾雅》及陸機疏謂：荷為芙蕖，江東呼荷。其莖茄；其葉蕸加遐二音或作葭；其本蔤，莖下白蒻在泥中者；其華未發為菡萏，已發為芙蓉；其實蓮，上謂房也；其根藕。凡此數物，今人皆以中藥。藕，生食其莖，主霍亂後虛渴煩悶，不能食及解酒食毒。花，鎮心，益顏色，入香尤佳。荷葉，止渴，殺蕈毒。今婦人藥多用荷葉者。葉中蒂，謂之荷鼻。主安胎，去惡血，留好血。實，主益氣。其的至秋表皮黑而沉水者，謂之石蓮。陸機云：可磨為飯，如粟飯，輕身益氣，令人強健。醫人炒末以止痢，治腰痛。又治噦逆，以實人六枚，炒赤黃色，研末，冷熱水半盞，和服，便止。惟苦薏不可食，能令人霍亂。大抵功用主血多效。蒻音若。
　　《藥性論》云：藕汁亦單用，味甘，能消瘀血不散。既#3搗汁，主吐血不止，口鼻并皆治之。
　　陶隱居云：此即今蓮子，八月、九月取堅黑者，乾搗破之。花及根并入神仙用。今云莖，恐即是根，不爾不應言甘也。宋帝時，大官作血 ，庖人削藉皮誤落血中，遂皆散不凝，醫用藕療血多效。
　　《唐本》注云：《別錄》云：藕，主熱渴，散血，生肌。久服令人心喜。
　　陳藏器云：荷鼻，味苦，平，無毒。主安胎，去惡血，留好血，血痢，煮服之。即荷葉蒂。又葉及房，主血脹腹痛，產後胎衣不下，酒煮服。又主食野菌毒，水煮服。鄭玄云：芙蕖莖曰荷。的中薏，食之令人霍亂。
　　陳士良云：蓮子心，生取為末，以米飲調下三錢，療血、渴疾。產後渴疾，服之立愈。
　　《日華子》云：藕，溫。止霍亂，開胃消食，除煩止悶，口乾渴疾。止怒，令人喜。產後血悶，生研服亦不妨，可及金瘡并傷卻#4，止暴痛。蒸煮食，大開胃。節，冷。解熱毒，消瘀血。產後血悶，合地黃生研汁，熱酒并小便服，并得。又云：蓮子，溫，并石蓮。益氣止渴，助心，止痢。治腰痛，治泄精，安心，多食令人喜，又名蓮的。蓮子心，止霍亂。又云：荷葉，止渴，落胞，殺蕈毒，并產後口乾，心肺燥，煩悶，入藥炙用之。又云：蓮花，暖，無毒。鎮心，輕身，益色，駐顏。入香甚妙。忌地黃、蒜。
　　孟詵云：藕，生食之，主霍亂後虛渴、煩悶、不能食。其產後忌生冷惟藕不同生冷，為能破血故也。又蒸食甚補五臟，實下焦。與蜜伺食，令人腹臟肥，不生諸蟲。亦可休糧。仙有貯石蓮子及乾藕經千年者，食之至精矣。又云：蓮子，性寒，主五臟不足，傷中氣絕，利益十二經脈血氣。生食微動氣，蒸食之良。又熟去心，為末，蠟蜜和丸。日服三十丸，令人不饑。此方仙家用爾。
　　禹錫云：按《蜀本圖經》云：此生水中。葉名荷，圓徑尺餘。《爾雅》云：荷，芙蕖。其莖茄，其葉蕸，其本蔤，其華菡萏，其實蓮，其根藕，其中的，的中薏是也。《爾雅》釋曰：芙蕖，其總名也，別名芙蓉，江東呼荷。菡萏，蓮葉也。的，蓮實也。薏，中心也。郭云：蔤，下#5白蒻在泥中者。今江東人呼荷葉#6為芙蓉，北方人便以藕為荷，亦以蓮為荷。蜀人以藕為茄，或用其母為華名，或用根子為母葉號。此#7皆名相錯，習俗傳誤，失其正體也。陸機疏云：蓮，青皮裏白，子為的，的中有青為薏，味甚苦，故俚語云苦如薏，是也。
　　孫真人云：蓮子不去心食，成霍亂。
　　《食醫心鏡》云：藕實，味甘，平，無毒。主補中養神，益氣力，除百病。久服令人歡心，止渴去熱，輕身耐老，不饑延年。其根止熱渴，破留血，生肌。久服令人悅澤矣。
　　《聖惠方》：治時氣煩渴。用生藕汁一半#8盞，入生蜜一合，令勻，分為二服。又方：治撲打墜損，惡血攻心，悶亂疼痛。以火乾荷葉五斤，燒令烟盡，細研。食前以童子熱小便一小盞，調三錢匕，日三服。
　　《千金方》：治墜馬，積血心腹，唾血無數。乾花#9根為末，酒服方寸匕，日三服。
　　《經驗後方》：主吐血咯血。以荷葉焙乾為末，米湯下二錢匕。
　　《梅師方》：治產後餘血不盡，奔上衝心，煩悶腹痛。以生藕汁一#10升飲之。
　　《救急方》：治產後血不盡，疼悶心痛。荷葉熬令香，為末，煎水下方寸匕。
　　《集驗方》：治漆瘡。取蓮葉乾者一斤，水一斗，煮取二#11升，洗瘡上，日再，即差。
　　《衍義》曰：藕實，就蓬中乾者為石蓮子，取其肉，於砂盆中乾，擦去浮上赤色，留青心為末，少入龍腦為湯點，寧心志，清神。然亦有粉紅千葉、白千葉者，皆不實。如此是有四等也。其根惟白蓮為佳。今禁中又生碧蓮，亦一瑞也。
　　橘柚
　　味辛，溫，無毒。主胸中瘕熱逆氣，利水穀，下氣，止嘔咳，除膀胱留熱，停水，五淋，利小便，主脾不能消穀，氣衝胸中，吐逆，霍亂，止泄，去寸白。久服去臭，下氣通神，輕身長年。一名橘皮。生南山川谷，生江南。十月採。
　　《圖經》曰：橘、柚，生南山川谷及江南，及江浙、荊襄、湖嶺皆有之。木高一二丈，葉與枳無辨，刺出於莖間。夏初生白花，六月、七月而成實，至冬而黃熟，乃可啖。舊說小者為橘，大者為柚。又云：柚似橙而實酢，大於橘。孔安國注《尚書》：厥包橘柚。郭璞注《爾雅》柚條皆如此#12說。又閩中、嶺外、江南皆有柚，比橘黃白色而大；襄、唐間柚，色青黃而實小。皆味酸，皮厚，不堪入藥。
　　陶隱居云：此是說其皮功爾。以東橘為好，西江亦有而不如。其皮小冷，療氣，乃言勝橘。北人亦用之，并以陳者為良。其肉，味甘、酸，食之多痰，恐非益也。今此雖用皮，既是果類，所以猶宜相從。柚子皮乃可服，而不復入藥。用此應亦下氣。
　　《唐本》注云：柚皮厚，味甘，不如橘皮味辛而苦。其肉亦如橘，有甘有酸，酸者名胡甘。今俗人或謂橙為柚，非也。按《呂氏春秋》云：果之美者，有雲夢之柚。郭璞云：柚似橙，而大於橙。孔安國云：大曰柚，小日橘，皆為甘酸。
　　今注：自木部今移入此。
　　陳藏器云：橘、柚本功外，中實冷。酸者聚痰，甜者潤肺。皮堪入藥，子非宜人。其類有朱柑、乳柑、黃柑、石柑、沙柑。橘類有朱橘、乳橘、塌橘、山橘、黃淡子。此輩皮皆去氣調中，實總堪食。就中以乳柑為上。《本經》合入果部，宜加實字，入木部非也。嶺南有柚，大如冬瓜。
　　《日華子》云：橘，味甘、酸。止消渴，開胃，除胸中膈氣。又云：皮，暖，消痰止嗽，破癥瘕痃癖。又云：核，治腰痛，膀胱氣，腎疼#13，炒去殼，酒服，良。橘囊上筋膜，治渴及吐酒。炒，煎湯飲，甚驗也。又云：柚子，無毒。治妊孕人吃食少并口淡，去胃中惡氣，消食，去腸胃氣。解酒毒，治飲酒人口氣。
　　禹錫云：按《藥性論》云：橘皮，臣，味苦、辛。能治胸膈間氣，開胃，主氣痢，消痰涎，治上氣咳嗽。
　　孟詵云：橘，止泄痢。食之下食，開胸膈痰實結氣。下氣不如皮。穰不可多食，止氣。性雖溫，止渴。又，乾皮一斤，搗為末，蜜為丸。每食前酒下三十丸，治下焦冷氣。又，取陳皮一斤，和杏仁五兩，去皮、尖，熬加少蜜為丸。每日食前飲下三十丸，下腹臟間虛冷氣。腳氣衝心，心下結硬#14，悉主之。
　　《食醫心鏡》云：主胸中伏熱，下氣消痰，化食。橘皮半兩，微熬作末，如茶法，煎呷之。
　　《肘後方》：治卒失聲，聲咽不出。橘皮五兩，水三升，煮取一升，去滓頓服。
　　《經驗後方》：治膈下冷氣及酒食飽滿。常服青橘皮四兩，鹽一兩，分作四分，一分無用，湯浸青橘皮一宿，漉出去穰，又用鹽三分，一處拌和勻，候良久，銚子內炒微焦，為末。每服一錢半，茶末半錢，水一盞，煎至七分，放溫常服，不用入茶，煎沸湯點亦妙。
　　《孫尚藥方》：治諸吃噫。橘皮二兩，湯浸去瓤，剉，以水一升，煎之五合，通熱頓服。更加枳殼一兩，去瓤炒，同煎之服，效。
　　《集驗方》：治腰痛不可忍。橘子仁炒研為末。每服一錢，酒一盞，煎至七分，和滓空心服。
　　《衍義》曰：橘、柚，自是兩種，故曰一名橘皮，是元無柚字也。豈有兩等之物，而治療無一字別者，即知柚一字為誤。後人不深求其意，謂柚字所惑，妄生分別，亦以過矣。且青橘與黃橘，治療尚別，矧柚為別種也。郭璞云：柚似橙而大於橘，此即是識橘、柚者也。今若不如此言之，恐後世亦以柚皮為橘皮，是貽無窮之患矣。去古既遠，後之賢者亦不#15以意逆之耳。橘惟用皮與核。皮，天下甚所須也，仍湯浸去穰，餘如《經》與《注》。核、皮二者須自收為佳。有人患氣嗽將期，或教以橘皮、生薑焙乾，神麯等分為末，丸如桐子大，食後、夜臥，米飲服三五十丸。兼舊患膀胱，緣服此皆愈。然亦取其陳皮入藥，此六陳中一陳也。腎疰、腰痛、膀胱氣痛，微炒核，去殼為末，酒調服，愈。
　　大棗
　　味甘，平，無毒。主心腹邪氣，安中養脾，助十二經，平胃氣，通九竅，補少氣，少津液，身中不足，大驚，四肢重，和百藥，補中益氣，強力，除煩悶，療心下懸，腸澼。久服輕身長年，不饑神仙。一名乾棗，一名美棗，一名良棗。八月採，暴乾。三歲陳核中人燔之，味苦。主腹痛，邪氣。生棗，味甘、辛。多食令人多寒熱，羸瘦者不可食。葉，覆麻黃，能令出汗。生河東平澤。殺烏頭毒。燔音煩。
　　《圖經》曰：大棗，乾棗也。生棗并生河東，今近北州郡皆有，而青、晉、絳州者特佳。江南出者，堅燥少脂。謹按：棗之類最多，郭璞注《爾雅》：棗，壺棗。云：今江東呼棗大而銳上者為壺，壺猶瓠也。邊，腰棗。云：子細腰，今謂之鹿盧棗。櫅，白棗。云：即今棗子，白乃熟。樲，酸棗。云：木小實酢者。遵，羊棗。云：實小而圓，紫黑色、今俗呼之為羊矢棗。洗，尖#16棗。云：今河東猗氏縣出大棗，子如雞卵。蹶泄，苦棗。云：子味苦者。皙，無實棗。云：不著子者。還味，稔棗。云：還味，短味也。而酸棗自見別條，其餘種類非一，今園圃皆種蒔之，亦不能盡別其名。又其極美者，則有水菱棗、御棗之類，皆不堪入藥。櫅，子兮切。稔，五審切。
　　陶隱居云：舊云河東猗氏縣棗特異，今青州者，形大，核細，多膏，甚甜。鬱州互市亦得之，而鬱州者亦好，小不及爾。江東臨訢金城棗，形大而虛，少脂，好者亦可用。南棗大惡，殆不堪啖。道家方藥以棗為佳餌。其皮利，肉補虛，所以合湯皆擘之也。
　　《唐本》注云：《別錄》云：棗葉散，服使人瘦，久即嘔吐。揩熱痱瘡良。
　　《日華子》云：乾棗，潤心肺，止嗽、補五臟，治虛勞損，除腸胃癖氣，和光粉燒，治疳痢。牙齒有病人切忌啖。凡棗不宜合生蔥食。又云：棗葉，溫，無毒。治小兒壯熱，煎湯浴，和葛粉裛痱子佳，及治熱瘤。
　　禹錫云：按孟詵云：乾棗，溫。主補津液，強志。三年陳者核中人，主惡氣，卒疰忤。又，療耳聾、鼻塞，不聞音聲、香臭者，取大棗十五枚，去皮核，草麻子三百顆，去皮，二味和搗，綿裹塞耳鼻。日一度易，三十餘日聞聲及香臭。先治耳，後治鼻，不可并塞之。又方：巴豆十粒，去殼生用。松脂同搗，綿裹塞耳。又云：洗心腹邪氣，和百藥毒。通九竅，補不足氣。生者食之過多，令人腹脹。蒸煮食，補腸胃，肥中益氣。第一青州，次蒲州者好。諸處不堪入藥。小兒患秋痢，與蟲棗食，良。
　　《食療》云：棗和桂心、白瓜人、松樹皮為丸，久服香身，并衣亦香。軟棗，溫。多食動風，發冷風咳嗽。
　　《聖惠方》：令髮易長。東行棗根三尺，橫安甑上蒸之，兩頭汗出，收之傅髮，即長。
　　《外臺秘要方》：痔發疼痛。肥大棗一枚剝去皮，取水銀掌中，以唾研令極熟，傅棗瓤上，內下部，差。
　　《梅師方》：治妊娠四五月，忽腹絞痛。以棗十四枚，燒令焦，為末，以小便服。
　　《衍義》曰：大棗，今先青州，次蒲州，此二等可曬曝入藥，益脾胃，為佳，餘止可充食用。又御棗甘美輕脆，後眾棗熟。以其甘，故多生蟲。今人所謂撲落酥者是。又有牙棗，先眾棗熟，亦甘美，但微酸，尖長。此二等，止堪啖，不堪收曝。今人將乾棗去核，於鐺鍋內微火緩逼，乾為末，量多少，入生薑末為湯，點服，調和胃氣。又將煮棗肉，和治脾胃丸藥尤佳。又青州棗去皮核，焙乾為棗圈，達都下，為奇果。
　　栗
　　味鹹，溫，無毒。主益氣，厚腸胃，補腎氣，令人耐饑。生山陰，九月採。
　　《圖經》曰：栗，舊不著所出州土，但云生山陰，今處處有之，而兖州、宣州者最勝。木極類櫟，花青黃色，似胡桃花。實有房，匯若拳，中子三五，小者若桃杏，中子惟一二，將熟則罅拆子出。凡栗之種類亦多，《詩》云：樹之莘栗。陸機疏云：栗，五方皆有之，周、秦、冀#17、揚宣#18饒，吳越彼#19城表裏皆栗，惟濮陽及范陽栗，甜美味長，他方者悉不及也。果中，栗最有益。治腰腳宜生食之，仍略曝乾，去其木氣。惟患風水氣不宜食，以其味鹹故也。殼煮汁飲，止反胃及消渴。木皮主瘡毒，醫家多用。莘音榛。
　　陶隱居云：今會稽最豐，諸暨栗形大，皮厚不美。剡及始豐，皮薄而甜。相傳有人患腳弱，往栗樹下食數升，便能起行，此是補腎之義，然應生啖之。若餌服，故宜蒸曝之。暨音既。剡，時冉切。
　　《唐本》注云：栗作粉，勝於菱芡。嚼生者塗瘡上，療筋骨斷碎，疼痛腫瘀血，有效。其皮名扶，搗為散，蜜和塗肉，令急縮。毛殼，療火丹，療毒腫。實飼孩兒，令齒不生。樹白皮水煮汁，主溪毒。斷音段。
　　禹錫云：按《蜀本圖經》云：樹高二三丈，葉似櫟，花青黃色，似胡桃花。實大者如拳，小如桃李。又有板栗、佳栗，二樹皆大。又有茅栗，似栗而細，其樹雖小，然葉與諸栗不殊，惟春生、夏花、秋實、冬枯。今所在皆有之。
　　孟詵云：栗子，生食治腰腳。蒸炒食之，令氣擁，患風水氣，不宜食。又，樹皮，主癉瘡毒。謹按：宜日中曝乾，食即下氣補益。不爾猶有木氣，不補益。就中吳藥大，無味，不如北栗也。其上薄皮，研，和蜜塗面，展皺。又，殼，煮汁飲之，止反胃，消渴。今所食生栗可於熱灰火中煨令汗出，食之良。不得通熱？熱則擁氣。生即發氣。故又#20煨殺其木氣耳。
　　《肘後方》：丹者，惡毒之瘡，五色無常。治之，煮栗皮有刺者，洗之佳。
　　《經驗後方》：治腎虛，腰腳無力。生栗袋盛，懸乾。每日平明吃十餘顆，次吃豬腎粥。
　　《衍義》曰：栗，欲乾莫如曝，欲生莫如潤，沙中藏至春末夏初，尚如初收摘。小兒不可多食，生者難化，熟即滯氣，隔食，生蟲，往往致小兒病疳亦不知。所謂補腎氣者，以其味鹹，又滯其氣爾。湖北路有一種栗，頂圓末尖，謂之旋栗。《圖經》引《詩》言莘栗者，謂其象形也。
　　葡萄
　　味甘，平，無毒。主筋骨濕痺，益氣倍力，強志，令人肥健，耐饑，忍風寒。久食輕身不老延年。可作酒。逐水，利小便。生隴西五原、敦煌山谷。
　　《圖經》曰：葡萄，生隴西五原，敦煌山谷，今河東及近京州郡皆有之。苗作藤蔓而極，長大，盛者，一二本綿被山谷。開花極細而黃白色。其實有紫、白二色，而形之圓銳亦二種。又有無核者。皆七月、八月熟。取其汁，可以釀酒。饉按《史記》云：大宛以葡萄為酒，富人藏酒至萬餘石，久者十數歲不敗。張騫使西域，得其種而還，種之，中國始有。蓋北果之最珍者。
　　《藥性論》云：葡萄，君，味甘、酸。除腸間水氣，調中，治淋，通小便。
　　陶隱居云：魏國使人多賫來，狀如五味子而甘美，可作酒，云用其藤汁殊美好。北國人多肥健耐寒，蓋食斯乎？不植淮南，亦如橘之變於河北矣。人說即此間蘡薁，恐如彼之根類橘耶。
　　《唐本》注云；蘡薁與葡萄相似，然蘡薁是千歲蔂。葡萄作酒法，總收取子汁釀之自成酒。蘡薁、山葡萄，并堪為酒。陶云：用藤汁為酒，謬矣。蘡，於庚切。薁，於六切。
　　《衍義》曰：葡萄，先朝西夏持獅子來獻，使人兼賫葡萄遺州郡，比中國者皆相似。最難乾，不乾不可收，仍酸澌不可食。李白所謂胡人歲獻葡萄酒者是此。瘡疱不出，食之盡出。多食皆昏人眼。波斯國所出，大#21者如雞卵。
　　雞頭實
　　味甘，平，無毒。主濕痺，腰脊膝痛，補中除暴疾，益精氣，強志，令耳目聰明。久服輕身，不饑，耐老神仙。一名雁喙實，一名芡。生雷澤池澤。八月採。芡音儉。
　　《圖經》曰：雞頭實，生雷澤，今處處有之，生水澤中。葉大如荷，皺而有刺，俗謂之雞頭盤。花下結實，其形類雞頭，故以名之。其莖□之嫩者，名蔿□，人採以為菜茹，八月採實。服餌家取其實并中子，搗爛暴乾，并搗下篩，熬金櫻子煎和丸服之。云補下益人，謂之水陸丹。經傳謂其子為芡。
　　陶隱居云：此即今蔿子形上花似雞冠，故名雞頭。仙方取此并蓮實合餌，能令小兒不長，正爾。食之亦當益人。蔿音葦。
　　《唐本》注云：此實去皮作粉，與菱粉相似，益人勝菱。菱音陵。
　　《日華子》云：雞頭，開胃助氣。根可作蔬菜食。
　　《淮南子》云：雞頭已瘻頸疾，幽人謂之雁頭。
　　禹錫云：按《蜀本圖經》云：此生水中，葉大如荷，皺而有刺，花、子若拳大，形似雞頭，實若石榴，皮青黑，肉白，如菱米也。
　　孟詵云：雞頭作粉食之，甚妙。是長生之藥，與小兒食，不能長大，故駐年耳。生食動風冷氣，蒸之，於烈日曬之，其皮即開。亦可舂作粉。
　　陳士良云：此種雖生於水，而有軟根名□菜。主小腹結氣痛，宜食。
　　《經驗後方》：治益精氣，強志意，聰利耳目。以雞頭實三合，煮令熟，去殼，研如膏，入粳米一合煮粥，空心食之。
　　《衍義》曰：雞頭實，今天下皆有之，河北沿塘濼居人採得，舂去皮，搗人為粉，蒸渫作餅，可以代糧，食多不益脾胃氣，兼難消化。
　　蓬蘽
　　味酸，鹹，平，無毒。主安五臟，益精氣，長陰令堅，強志倍力，有子。又療暴中風，身熱大驚。久服輕身不老。一名覆盆，一名陵蘽，一名陰虆。生刑山平澤及冤句。蘽，力軌切。
　　《圖經》曰：蓬虆，覆盆苗莖也。生荊山平澤及冤句。覆盆子，舊不著所出州土，今并處處有之，而秦、吳地尤多。苗短不過尺，莖、葉皆有刺。花白，子赤黃，如半彈丸大，而下有莖承如柿蒂狀。小兒多食其實。五月採其苗，葉採無時。江南人謂之莓，然其地所生差晚，三月始有苗，八九月花開，十月而實成。功用則同，古方多用。笮其子取汁，合膏塗髮不白。挼葉絞汁滴目中，去膚赤，有蟲出如絲錢即效。
　　陶隱居云：李云即是人所食莓爾。今注是覆盆苗莖也。陶言蓬虆是根名，乃昌容所服以易顏者。蓋根、苗相近爾。李云莓也。按《切韻》莓是覆盆草也。又蘽者，藤也。今據蓬虆之名，明其藤蔓也。《唐本》注云：蓬虆、覆盆，一物異名，本謂實，而非根。此亦誤矣。亦如蜀漆與常山異條，芎藭與蘼蕪各用。今此附入果部者，蓋其子是覆盆子也。莓，音茂。
　　陳藏器云：變白，不老，佛說云蘇蜜那花點燈，正言此花也。乍取汁，合成膏，塗髮不白。食其子，令人好顏色，葉挼絞取汁，汁滴目中，去膚赤，有蟲出如絲錢。其類有三種，四月熟，甘美如覆盆子者是也，餘不堪入藥，今人取茅莓當覆盆，誤矣。
　　禹錫云：按陳士良云：諸家本草皆說是覆盆子根，今觀採取之家，按草木類所說自有蓬虆，似蠶莓子，紅色。其葉似野薔薇，有刺，食之酸、甘。恐諸家不識，誤說是覆盆也。
　　《衍義》曰：蓬虆，非覆盆，別是一種，雖枯敗而枝梗不散。今人不見用，此即賈山策中所言是也。
　　覆盆子
　　味甘，平，無毒。主益氣輕身，令髮不白。五月採之。
　　《圖經》曰：文具蓬虆條下。
　　《藥性論》云：覆盆子，臣，微熱，味甘、辛。能主男子腎精虛竭，女子食之有子。主陰痿，能令堅長。
　　《陶隱居》云：蓬虆是根名，方家不用，乃昌容所服以易顏者也。覆盆是實名，李云是莓，今莓子乃似覆盆之形。而以津汁為味，其核微細。藥中用覆盆子小異。此未詳孰是？
　　《唐本》注云：覆盆，蓬虆，一物異名，本謂實，非根也。李云莓子，近之矣。其根不入藥用。然生處不同，沃地則子大而甘，瘠地則子細而酸。此乃子有甘、酸，根無酸味。陶景以根酸、子甘，將根入果，重出子條，殊為孟浪。
　　今注：蓬虆，是覆盆之苗也，覆盆，乃蓬虆之子也。陶注、唐注非爾。今用覆盆子補虛續絕，強陰#22陽，悅澤肌膚，安和臟腑，溫中益力，療勞損風虛，補肝明目。
　　《日華子》云：莓子，安五臟，益顏色，養精氣，長髮，強志，療中風身熱及驚。又有樹莓，即覆盆子。
　　孟詵云：覆盆子，味酸，五月於麥田中得之良。採得及烈日曬乾，兔爛不堪。江東亦有，名懸鉤子。大小形異，氣味、功力同。北土即無懸鉤，南地無覆盆，是土地有前後生，非兩種物耳。
　　《衍義》曰：覆盆子，長條，四五月紅熟，秦州甚多，永興華州亦有。及時，山中人採來賣。其味酸甘，外如荔枝，櫻桃許大，軟紅可愛，失採則就枝生蛆。益腎臟，縮小便，服之，當覆其溺蓋，如此取名。食之多熱，出#23時五六分熟便可採。烈日曝，仍須薄綿蒙之。今人取汁作煎為果，仍少加蜜，或熬為稀湯，點服，治肺虛寒。採時著水則不堪煎。
　　櫻桃
　　味甘。主調中，益脾氣，令人好顏色，美志。
　　陶隱居云：此即今朱櫻，味甘、酸，可食，而所主又與前櫻桃相似。恐醫家濫載之，未必是今者爾。又，胡頹子凌冬不凋，子亦應益人。或云：寒熱病不可食。
　　《唐本》注云：葉搗傅蛇毒。絞葉汁服，防蛇毒內攻。
　　《日華子》云：櫻桃，微毒，多食令人吐。
　　禹錫云：按孟詵云：櫻桃，熱。益氣，多食無損。又云：此名櫻，非桃也。不可多食，令人發暗風。東#24根，療寸白、蛔蟲。
　　《衍義》曰：櫻桃，孟詵以為櫻非桃類。然非桃類，蓋以其形肖桃，故曰櫻桃，又何疑焉？謂如木猴梨、胡桃之類，亦取其形相似爾。古謂之含桃，可薦宗廟，《禮》云先薦寢廟者是此。唐˙王維詩云：纔是寢園春薦後，非干御苑烏銜殘。小兒食之，纔過多無不作熱。
　　芰實
　　味甘，平，無毒。主安中，補五臟，不饑輕身。一名菱。芰音伎。
　　《圖經》曰：芰，菱實也。舊不著所出州土，今處處有之。葉浮水上，花黃白色，花落而實生，漸向水中乃熟。實有二種，一種四角，一種兩角。兩角中又有嫩皮而紫色者，謂之浮菱，食之尤美。江淮及山東人曝其實人，以為米，可以當糧。
　　陶隱居云：廬江間最多，皆取火燔以為米充糧。今多蒸曝，蜜和餌之，斷穀長生。水族中又有菰首，性冷，恐非上品。被霜後食之，令陰不強。又不可雜白蜜食，令生蟲也。菰音孤。
　　《唐本》注云：芰作粉，極白潤，宜人。
　　孟詵云：菱實，仙家蒸作粉，蜜和食之，可休糧。水族之中，此物最不能治病。又云：令人臟冷，損陽氣，痿莖。可少食。多食令人腹脹滿者，可暖酒和薑飲一兩盞，即消矣。
　　《食療》云：神仙家用，發冷氣。人含吳茱萸，咽其津液，消其腹脹矣。
　　《衍義》曰：芰，今世俗謂之菱角，所在有。煮熟取人食之，代糧，不益脾。又有水菱，亦芰也，但大而脆，可生食。和合治療，未聞其用。有食生芰多則利及難化，是亦性冷。
　　橙子皮
　　味苦、辛，溫。作醬醋香美。散腸胃惡氣，消食，去胃中浮風氣。其瓤，味酸，去惡心，不可多食，傷肝氣。又，以瓤洗去酸汁，細切，和鹽、蜜煎成煎，食之去胃中浮風。其樹亦似橘樹而葉大，其形圓，大於橘而香，皮厚而皺。八月熟。
　　《圖經》曰：文具附橘柚條下。
　　禹錫云：按陳士良云：橙子，暖，無毒。行風氣，發虛熱，療癭氣，發瘰癧，殺魚蟲毒。不與檳榔肉同食，發頭旋、惡心。
　　《食鏡#25》云：溫。去惡心，胃風。取其皮和鹽貯之。又，瓤，去惡氣。和鹽、蜜細細嚼之。
　　雷公云：味苦、辛，無毒。
　　《衍義》曰：橙子皮，今人止以為果，或取皮合湯待賓，不見入藥。宿酒未醒，食之速醒。
　　果部中品
　　梅實
　　味酸，平，無毒。主下氣，除熱煩滿，安心，肢體痛，偏枯不仁，死肌，去青黑痣，惡疾，止下痢，好唾，口乾。生漢中川谷。五月採，火乾。
　　《圖經》曰：梅實，生漢中川谷，今襄漢、川蜀、江湖、淮嶺皆有之。其生實酢而損齒，傷骨，發虛熱，不宜多食之，服黃精人尤不相宜。其葉煮濃汁服之，已休息痢。根，主風痺。出土者不可用。五月採其黃實，火熏乾作烏梅。主傷寒煩熱及霍亂躁渴。虛勞瘦羸，產婦氣痢等方中多用之。
　　陶隱居云：此亦是今烏梅也，用當去核，微熬之。傷寒煩熱，水漬飲汁。生梅子及白梅亦應相似，今人多用白梅和藥，以點痣，蝕惡肉也。服黃精人，云禁食梅實。
　　《唐本》注云：《別錄》云：梅根，療風痺，出土者殺人。梅實，利筋脈，去痺。
　　陳藏器云：梅實本功止渴，令人膈上熱。烏梅去痰，主瘧瘴，止渴調中，除冷熱痢，止吐逆。梅葉搗碎湯洗，衣易脫也。嵩陽子云：清水揉梅葉，洗蕉葛衣不脆。余試之驗。
　　《日華子》云：梅子，暖。止渴。多痰#26傷骨，蝕脾胃，令人發熱。根、葉煎濃湯，治休息痢并霍亂。又云：白梅，暖，無毒。治刀箭，止血，研傅之。
　　禹錫云：按《藥性論》云：梅核人亦可單用，味酸，無毒。能除煩熱。蕭炳云：今人多用烟熏為烏梅。
　　孟詵云：烏梅，多食損齒。又，刺在肉中，嚼白梅封之，刺即出。又，大便不通，氣奔欲死。以烏梅十顆置湯中，須臾挼去核，杵為丸如棗大，內下部，少時即通。謹按：擘破水漬，以少蜜相和，止渴，霍亂心內不安及痢赤，治瘧方多用之。
　　《聖惠方》：主傷寒，下部生□瘡。用烏梅肉三兩，炒令燥，杵為末，煉蜜丸如梧子大。以石榴根皮煎湯，食前下十丸。又方：治痰厥頭痛。以十個取肉，鹽二錢，酒半盞，合煎至七分，去滓，非時溫服，吐即佳。又方：治痢下積久不差，腸垢已出。以二十個，水一盞，煎取六分，去滓，食前分為二服。《肘後方》同。
　　《外臺秘要方》：治下部蟲嚙。杵梅、桃葉一斛，蒸之，令極熱，內小器中，大布上坐，蟲死。
　　《肘後方》：治心腹俱脹痛，短氣欲死或已絕。烏梅二七枚，水五升，煮一沸，內大錢二七枚，煮取二升半，強人可頓服，羸人可分之再服。又方：治手指忽腫痛，名為代指。以烏梅人杵#27，苦酒和，以指漬之，須臾差。
　　《葛氏方》：治赤白痢，下部疼重。以二十枚打碎，水二升，煮取一升，頓服。
　　《經驗方》：治馬汗入肉。用烏梅和核，爛杵為末，以頭醋和為膏。先將瘡口以針刺破，但出紫血，有紅血出，用帛拭乾，以膏傅上，以帛縛定。
　　《梅師方》：治傷寒四五日，頭痛壯熱，胸中煩痛。烏梅十四個，鹽五合，水一升，煎取一半服，吐之。
　　《簡要濟眾方》：治消渴，止煩悶。以烏梅肉二兩，微炒為末。每服二錢，水二盞，煎取一盞，去滓，入豉二百粒，煎至半盞，去滓，臨臥時服之。
　　《鬼遺方》：治一切瘡肉出。以烏梅燒為灰，杵末傅上，惡肉立盡，極妙。
　　《衍義》曰：梅實，食梅則津液泄，水生木也。液泄，故傷齒。腎屬水，外為齒，故也。王叔和曰：膀胱、腎合為津液#28，此語雖鄙，然理存焉。熏之為烏梅，曝乾藏蜜器中，名白梅。
　　木瓜
　　實味酸，溫，無毒。主濕痺邪氣，霍亂大吐下，轉筋不止。其枝亦可煮用。
　　《圖經》曰：木瓜，舊不著所出州土。陶隱居云：山陰蘭亭尤多，今處處有之，而宣城者為佳。其木狀若柰，花生於春末而深紅色。其實大者如瓜，小者如拳。《爾雅》謂之楙。郭璞云：實如小瓜，酢，可食，不可多，亦不益人。宣州人種蒔尤謹，遍滿山谷。始實成，則鏃紙花薄其上，夜露日曝，漸而變紅，花文如生。本州以充土#29貢焉。
　　陶隱居云：山陰蘭亭尤多，彼人以為良果，最療轉筋。如轉筋時，但呼其名及書上作木瓜字，皆愈，亦不可解。俗人拄木瓜杖，云利筋經。又有榠樝，大而黃，可進酒去痰。又，樝子，澀，斷痢。《禮》云：梨曰欑之。鄭公不識樝，乃云是梨之不臧者。古亦以柤為果，不#30則不入例爾。榠音冥，樝音查。
　　陳藏器云：木瓜本功外，下冷氣，強筋骨，消食，止水痢後渴不止，作飲服之。又，腳氣衝心，取一顆去子，煎服之，徽者更佳。又止嘔逆，心膈痰唾。
　　《日華子》云：木瓜，止吐瀉，責豚及腳氣，水腫，冷熱痢，心腹痛，療渴，嘔逆，痰唾等。根、治腳氣。
　　孟詵云：木瓜，謹按：枝葉煮飲之，亦治霍亂。不可多食，損齒及骨。又，臍下絞痛。木瓜一兩片，桑葉七片，大棗三枚，碎之，以水二升，煮取半升，頓服之，差。又云：樝子，平。損齒及筋，不可食。亦主霍亂轉筋，煮汁食之，與木瓜功稍等，餘無有益人處。江外常為果食。
　　禹錫云：按《蜀本》注：其樹枝狀如柰，花作房生，子形似栝樓#31，火乾甚香。《爾雅》云：楙#32，木瓜。注云：實#33如小瓜，酢可食，然多食亦不益人。又《爾雅》注：樝似梨而酢澀。
　　雷公云：凡使，勿誤用和圓子、蔓子、土伏子，其色樣外形真似木瓜，只子味效并向裹子各不同。若木瓜，皮薄，微赤黃，香，甘、酸，不澀。調榮衛，助穀氣。向裏子頭尖一面，方是真木瓜。若和圓子，微黃，蒂租，子小圓，味澀、微鹹，傷人氣。
　　《食療》云：主嘔啘風氣。又吐後轉筋，煮汁飲之甚良。腳膝筋急痛，煮木瓜令爛，研作漿粥樣，用裹痛處。冷即易，一宿三五度，熱裹便差。煮木瓜時，入一半酒同煮之。
　　《衍義》曰：木瓜，得木之正，故入筋。以鉛霜塗之，則失醋味，受金之制，故如是。今人多取西京大木瓜為佳，其味和美，至熟止，青白色，入藥，絕有功，勝宣州者，味淡。此物入肝，故益筋與血病，腰腎腳膝無力，此物不可闕。
　　柿
　　甘，寒，無毒。主通鼻耳氣，腸癖不足。
　　《圖經》曰：柿，舊不著所出州土，今南北皆有之。柿之種亦多，黃柿生近京州郡；紅柿南北通有；朱柿出華山，似紅柿而皮薄，更甘珍；椑柿出宣、歙、刻、襄、閩、廣諸州，但可生啖，不堪乾。諸柿食之皆善#34而益人，椑柿更壓丹石毒耳。其乾柿火乾者，謂之烏柿，出宣州、越州。性甚溫，人服藥口苦欲逆，食少許當止，兼可斷下。
　　陶隱居云：柿有數種，云今烏柿，火熏者，性熱，斷下，又療狗嚙瘡。火煏者亦好，日乾者性冷。粗心柿尤不可多食，令人腹痛。生柿彌冷。又有椑，色青，惟堪生啖，性冷復甚於柿，散石熱家啖之，亦無嫌。不入藥用。煏，皮逼切。椑音卑。
　　《唐本》注云：《別錄》云：火柿主殺毒，療金瘡、火瘡，生肉止痛。軟熟柿解酒熱，止口乾，壓胃間熱。
　　陳藏器云：柿本功外，日乾溫補，多食去面皯，除腹中宿血。剡縣火乾者，名烏柿。人服藥口苦及欲吐逆，食少許立止。蒂煮服之，止噦氣。黃柿和米粉作糗，蒸與小兒食之，止下痢飲酒食紅柿，令人心痛直至死。亦令易醉。陶云解酒毒，失矣。
　　《日華子》云：柿，冷。潤心肺，止渴，澀腸。療肺痿心熱嗽，消痰，開胃。亦治吐血。又云：柿，平。潤聲喉，殺蟲。火柿，性暖，功用同前。
　　禹錫云：柿寒。主補虛勞不足。謹按：乾柿厚腸胃，澀中，健脾胃氣，消宿血。又，紅柿補氣，續經脈氣。又，醂柿澀下焦，健脾胃氣，消宿血。作餅及糕與小兒食，治秋痢。又，研柿，先煮粥，欲熟即下柿，更三兩沸，與小兒飽食，并奶母吃亦良。
　　《聖惠方》：治耳聾鼻塞。以乾柿三枚細切，粳米三合，豉少許煮粥，空心服。
　　《產寶方》：治產後患咳逆氣亂心煩。乾柿一個，碎之，以水十分，煮熱服。
　　《衍義》曰：柿，有著蓋柿，於蒂下別生一重。又牛心柿，如牛之心；蒸餅柿，如今之市買蒸餅。華州有一等朱柿，比諸品中最小，深紅色。又一種塔柿，亦大於諸柿，性皆涼，不至大寒，食之引痰，極甘，故如是。去皮，挂大木株上，使風日中自乾，食之多動風火。乾者味不佳，生則澀，以溫水養之，需澀去可食，逮至自然紅爛，澀亦自去，乾則性平。
　　烏芋
　　味苦，甘，微寒，無毒。主消渴，痺熱，溫中益氣。一名藉姑，一名水萍。二月生葉如芋，三月三日採根，暴乾。
　　《圖經》曰：烏芋，今□茨也。舊不著所出州土。苗似龍鬚而細，正青色，根黑，如指大，皮厚有毛。又有一種，皮薄無毛者亦同。田中人并食之，亦以作粉，食之厚人腸胃，不饑。服丹石人尤宜，蓋其能解毒爾。又《爾雅》謂之芍。
　　陶隱居云：今藉姑生水田中，葉有椏，狀如澤瀉，不正似芋。其根黃似芋子而小，煮之亦可僎。疑其有烏者，根極相似，細而美，葉乖異，狀如莧草，呼為□茨，恐是此也。椏，烏牙切。
　　《唐本》注云：此草一名槎牙，一名茨菰。主百毒。產後血悶攻心欲死，產後#35難，衣不出，搗汁服一升。生水中，葉似錍箭鏃，澤瀉之類也。《千金方》云下石淋。菰音孤。錍，普兮切。
　　禹錫云：按孟詵云：茨菰不可多食。吳人常食之，令人患腳。又，發腳氣，癱瘓風。損齒，令人失顏色，皮肉乾燥。卒食之，令人嘔水。又云：□茨，冷。下丹石，消風毒，除胸中實熱氣。可作粉食。明耳目，止渴，消疸黃。若先有冷氣，不可食，令人腹脹氣滿。小兒秋食，臍下當痛。
　　《日華子》云：□茨，無毒。消風毒，除胸胃熱，治黃疸，開胃下食。服金石藥人食之，良。又云：茨菰，冷，有毒。葉研傅蛇蟲咬#36。多食發虛熱及腸風痔漏，崩中帶下，瘡癤。煮以生薑御之佳。懷孕人不可食。又名燕尾草及烏芋。
　　《衍義》曰：烏芋，今人謂之葧臍。皮厚，色黑，肉硬白者，謂之豬葧臍；皮薄澤，色淡紫，肉軟者，謂之羊葧臍。正#37、二月人採食之。此二等，藥罕用。荒歲，人多採以充糧。
　　枇杷葉
　　味苦，平，無毒。主卒啘不止，下氣。
　　《圖經》曰：枇杷葉，舊不著所出州郡，今襄、漢、吳、蜀、閩嶺皆有之。木高丈餘，葉作驢耳形，皆有毛。其木陰密婆娑可愛，四時不凋。盛冬、開白花，至三四月而成實。故謝眺#38《枇杷賦》云：稟金秋之青條，抱東陽之和氣，肇寒葩之結霜，成炎果乎纖露。是也。
　　《藥性論》云：枇杷#39，使；味甘。能主胃氣冷，嘔噦不止。
　　陶隱居云：其葉不暇煮，但嚼食亦差。人以作飲，則小冷。
　　《唐本》注云：用葉須火炙，布拭去毛，不爾射人肺，令咳不已。又主咳逆，不下食。
　　今注：實，味甘，寒，無毒。多食發痰熱。
　　《日華子》云：枇杷子，平，無毒。治肺氣，潤五臟，下氣，止吐逆并渴疾。又云：葉療婦人產後口乾。
　　雷公云：凡使，採得後秤，濕者一葉重一兩，乾者三葉重一兩者是，氣足堪用。使粗布拭上毛令盡，用甘草湯洗一遍，卻用綿再拭，令乾。每一兩以酥一分炙之，酥盡為度。
　　禹錫云：按《蜀本圖經》云：樹高丈餘，葉大如驢耳，皆有黃毛。子樣生如小李，黃色，味甘、酸。核大如小栗，皮肉薄。冬花春實，四月五月熟，凌冬不凋#40。生江南、山南，今處處有之。
　　孟詵云：枇杷，溫。利五臟，久食亦發熱黃。子，食之潤肺，熱上焦。若和熱炙肉及熱麵食之，令人患熱毒黃病。
　　《食療》云：卒嘔啘不止，不欲食。又，煮汁飲之，止渴。偏理肺及肺風瘡、胸面上瘡。
　　《衍義》曰：枇杷葉，江東、西，湖南、北，二川皆有之。以其形如琵琶，故名之。治肺熱嗽有功。花白，最先春也。子大如彈丸，四五月熟，色若黃杏，微有毛，肉薄，性亦平，與葉不同。有婦人患肺熱，久嗽，身如炙，肌瘦將成肺勞。以枇杷葉、木通、款冬花、紫菀、杏仁、桑白皮各等分，大黃減半，各如常製。治訖，同為末，蜜丸如櫻桃大，食後、夜臥，各含化一丸，未終一劑而愈也。
　　荔枝子
　　味甘，平，無毒。止渴，益人顏色。生嶺南及巴中。其樹高一二丈，葉青陰，凌冬不凋。形如松子大，殼朱若紅羅紋，肉青白若水精，甘美如蜜。四五月熟，百鳥食之，皆肥矣。
　　《圖經》曰：荔枝子，生嶺南及巴中，今泉、福、漳、嘉、蜀、渝、涪州、興化軍及二廣州郡皆有之。其品閩中第一，蜀川次之，嶺南為下。《扶南記》云：此木以荔枝為名者，以其結實時枝弱而蒂牢，不可摘取，以刀斧劃取其枝，故以為名耳。劃音利。
　　《食療》云：微溫。食之通神益智，健氣及顏色，多食則發熱。
　　崔元#41亮《海上方》：治喉痺腫，以荔枝花并根，共十二分，以水三升煮，去滓，含，細細咽之，差。
　　《衍義》曰：荔枝，藥品中今未見用，惟崔元亮方中收之。果實中為上品，多食，令人發虛熱。此物喜雙實，尤可愛。先#42朝蔡君謨《荔枝譜》，其說甚詳。唐˙杜牧詩云：一騎紅塵妃子笑，無人知是荔枝來。此是蜀川荔枝，亦可生置之長安。以核熳火中，燒存性，為末，新酒調一枚末服，治心痛及小腸氣。
　　乳柑子
　　味甘，大寒。主利腸胃中熱毒，解丹石，止暴渴，利小便。多食令人脾冷，發痼癖、大腸泄。又有沙柑、山柑，體性相類，惟山柑皮療咽喉痛效，餘者皆不堪用。其樹若橘樹，其形似橘而圓大，皮色生青、熟黃赤。未經霜時尤酸，霜後甚甜，故名柑子。生嶺南及江南。
　　《圖經》曰：乳柑性冷，多食亦不宜人。今人但取其核作塗面藥，餘亦稀用，故不悉載。
　　禹錫云：按蕭炳云：出西戎者佳。
　　《日華子》云：冷，無毒。皮炙作湯，可解酒毒及酒渴，多食發陰汗。
　　《食療》云：寒。堪食之。其皮不任藥用，食多令人肺燥、冷中、發痃癖。
　　《經驗後方》：獨醒湯：柑子皮去瓤，不計多少，焙乾為末，入鹽點半錢服。
　　《衍義》曰：乳柑子，今人多作橘皮，售於人，不可不擇也。柑皮不甚苦，橘皮極苦，至熟亦苦。若以皮緊慢，分別橘與柑，又緣方宜各不同，亦互有緊慢者。脾胃冷人食其肉，多致臟寒或泄痢。
　　石蜜乳糖
　　味甘，寒，無毒。主心腹熱脹，口乾渴，性冷利。出益州及西戎。煎煉沙糖為之，可作餅塊，黃白色。
　　《圖經》曰：煉沙糖和牛乳為石蜜。即乳糖也。
　　《唐本》注云：用水牛乳、米粉和煎，乃得成塊。西戎來者佳。江左亦有，殆勝蜀者。云用牛乳汁和沙糖煎之，并作餅，堅重。
　　今注：此石蜜，其實乳糖。前卷已有石蜜之名，故注此條為乳糖。唐本先附。
　　禹錫云：按孟詵云：石蜜，治目中熱膜，明目。蜀中、波斯者良。東吳亦有，并不如兩處者。此皆煎甘蔗汁及牛乳汁，則易細白耳。和棗肉及巨勝末丸，每食後含一兩丸，潤肺氣，助五臟津。
　　《衍義》曰：石蜜，川、浙最佳，其味厚，其他次之。煎煉成，以鉶象物，達京都。至夏月及久陰雨，多自消化。土人先以竹葉及紙裹，外用石灰埋之，仍不得見風，遂免。今人謂乳糖，其作餅黃白色者，今人又謂之捻糖，易消化，入藥至少。
　　仲思棗
　　味甘，溫，無毒。主補虛益氣，潤五臟，去痰嗽，冷氣。久服令人肥健，好顏色，神仙不饑。形如大棗，長一二寸，正紫色，細文，小核。味甘重。北齊時有仙人仲思得此棗，因以為名。隋大業中，信都郡#43獻數顆。又有千年棗，生波斯國，亦稍溫補#44，非此之儔也。
　　禹錫云：按《爾雅》云：棗，壺棗；邊，腰棗；櫅，白棗；樲，酸棗；楊徹，齊棗；遵，羊棗#45；洗，大棗；煮，填棗；蹶泄，苦棗；皙，無實棗；還味，稔棗。釋曰：壺棗者，棗形似壺也。郭云：今江東呼棗大而銳上者為壺。壺猶瓠也。邊大而腰細者，名邊腰棗。郭云：子細腰，今謂之鹿盧棗。棗子白熟者名櫅。實小而味酢者名樲棗。遵，一名羊棗。郭云：實小而圓，紫黑色，今俗呼之為羊矢棗。洗，最大之棗名也。郭云：今河東豬氏縣出大棗，子如雞卵。蹶泄者，味苦之棗名也。皙者，無實之棗名也。還味#46者，短味也。徹、煮，并未詳。
　　陳士良云：苦棗，大寒，無毒。棗中苦者是也。人多不食，主傷寒熱伏在臟時#47，狂瘍#48煩滿，大小便秘澀#49，取肉煮研為蜜丸藥佳。今處處有之。
　　芋
　　味辛，平，有毒。主寬腸胃，充肌膚，滑中。一名土芝。
　　《唐本》注云：芋有六種：有青芋、紫芋、真芋、白芋、連禪芋、野芋。其青芋細長，毒多，初煮要須灰汁，易水煮熟，乃堪食爾。白芋、真芋、連禪芋、紫芋毒少并正爾。蒸煮啖之。又宜冷啖，療熱止渴。其真、白、連禪三芋，兼肉作羹，大佳。蹲鴞#50之饒，蓋謂此也。野芋大毒，不堪啖也。
　　《日華子》云：芋葉，冷，無毒。除煩止瀉，療妊孕心煩迷悶、胎動不安。又鹽研傅蛇蟲咬，并療腫毒，及罯傅毒箭。
　　圖經衍義本草卷之三十五　竟
　　#1在：原作『作』，據晦明軒本改。
　　#2如：原作『乃』，據晦明軒本改。
　　#3即：晦明軒本作『節』。
　　#4卻：晦明軒本作『折』。
　　#5下：晦明軒本『下』上有『莖』字。
　　#6葉：晦明軒本作『華』。
　　#7此：原作『母』，據晦明軒本改。
　　#8半：晦明軒本作『中』。
　　#9花：晦明軒本作『藕』。
　　#10一：晦明軒本作『二』。
　　#11二：晦明軒本作『五』。
　　#12此：原脫，據晦明軒本補。
　　#13疼：晦明軒本作『冷』。
　　#14硬：原作『哽』，據晦明軒本改。
　　#15不：晦明軒本作『可』。
　　#16尖：晦明軒本作『大』。
　　#17冀：晦明軒本作『吳』。
　　#18宣：晦明軒本作『特』。
　　#19彼：晦明軒本作『被』。
　　#20又：晦明軒本作『火』。
　　#21大：原脫，據晦明軒本補。
　　#22陰：晦明軒本『陰』下有『健』字。
　　#23出：晦明軒本作『收』。
　　#24東：晦明軒本『東』下有『行』字。
　　#25鏡：晦明軒本作『療』。
　　#26痰：晦明軒本作『啖』。
　　#27杵：原作『拌』，據晦明軒本改。
　　#28液：晦明軒本作『府』。
　　#29土：晦明軒本作『上』。
　　#30不：晦明軒本作『今』。
　　#31栝樓：原作『枯髏』，據晦明軒本改。
　　#32楙：原作『懋』，據晦明軒本改。
　　#33實：原作『子』，據晦明軒本改。
　　#34善：晦明軒本作『美』。
　　#35後：晦明軒本無『後』字。
　　#36咬：原作『交』，據晦明軒本改。
　　#37正：原作『止』，據晦明軒本改。
　　#38眺：晦明軒本作『瞻』。
　　#39枇杷：晦明軒本『杷』下有『葉』字。
　　#40凋：原作『用』，據晦明軒本改。
　　#41元：原脫，據晦明軒本補。
　　#42先：晦明軒本作『本』。
　　#43郡：原脫，據晦明軒本補。
　　#44補：原脫，據晦明軒本補。
　　#45羊棗：原作『王』，據晦明軒本改。
　　#46味：原作『寧』，據晦明軒本改。
　　#47時：晦明軒本作『腑』。
　　#48瘍：晦明軒本作『蕩』。
　　#49澀：原作『嗇』，據晦明軒本改。
　　#50鴞：晦明軒本作『鴟』。
　　圖經衍義本草卷之三十六
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　果部中品
　　甘蔗
　　味甘，平，無毒。主下氣和中，助脾氣，利大腸。
　　《圖經》曰：甘蔗，舊不著所出州土。陶隱居云：今江東者為勝，廬陵亦有好者。廣州一種，數年生，皆如大竹，長丈餘。今江、浙、閩、廣、蜀、川所生，大者高丈許。
　　陶隱居云：今出江東為勝，廬陵亦有好者。廣州一種，數年生，皆如大竹，長丈餘，取汁以為沙糖，甚益人。又有荻蔗，節疏而細，亦可啖也。
　　《唐本》#1注云：蔗有兩種，赤色名崑崙蔗，白色名荻蔗。出蜀及嶺南為勝，并煎為沙糖。今江東甚多，而劣於蜀者，亦甚甘美，時用煎為稀沙糖也。今會稽作乳糖，殆勝於蜀。去煩，止渴，解酒毒。
　　《日華子》云：冷。利#2小腸，下氣痢，補脾，消痰，止渴，除心煩熱。作沙糖，潤心肺，殺蟲，解酒毒。臘月窖糞坑中，患天行熱狂人，絞汁服，甚良也。
　　《食醫心鏡》云：理正氣，止煩渴，和中補脾，利大腸，解酒毒。削甘蔗去皮，食後吃之。
　　《外臺秘要方》：主發熱口乾，小便澀。取甘蔗去皮盡，令吃之咽汁。若口痛，搗取汁服之。
　　《肘後方》：主卒乾嘔不息。甘蔗汁溫令熱，服半升，日三。又以生薑汁一升服，并差。
　　《梅師方》：主胃反，朝食暮吐，暮食朝吐，旋旋吐者。以甘蔗汁七升，生薑汁一升，二味相和，分為三服之。
　　《衍義》曰：甘蔗，今川、廣、湖南、北、二浙、江東、西皆有，自八九月已堪食，收至三四月方酸壞。石蜜、沙糖、糖霜，皆自此出，惟川、浙者為勝。
　　沙糖
　　味甘，寒，無毒。功、體與石蜜同，而冷利過之。笮甘蔗汁，煎作。蜀地、西戎、江東并有之。笮音詐。
　　《圖經》曰：文具附甘蔗條下。
　　禹錫云：按孟詵云：沙糖，多食令人心痛。不與鯽魚同食，成□#3蟲。又，不與葵同食，生流癖。又，不與筍同食，使筍不消，成癥，身重不能行履耳。
　　《食療》云：主心熱，口乾。多食生長蟲，消肌肉，損齒，發疳□。不可長食之。
　　《衍義》曰：沙糖，又次石蜜，蔗汁清，故費煎煉，致紫黑色，治心肺大腸熱，兼啖駝馬。今醫家治暴熱，多以此物為先導，小兒多食則損齒，土制水也，及生蟯蟲。裸蟲屬土，故因甘遂生。
　　椑柿
　　味甘，寒，無毒。主壓石藥發熱，利水，解酒熱。久食令人寒中，去胃中熱。生江淮南。似柿而青黑。《閑居賦》云梁侯烏椑之柿是也。椑音卑。
　　《圖經》曰：文具附柿條下。
　　禹錫云：椑柿，止渴，潤心肺，除腹臟冷熱，作漆甚妙。不宜與蟹同食，令人腹疼并大瀉。
　　果部下品
　　桃核人
　　味苦、甘，平，無毒。主瘀血，血閉瘕，邪氣，殺小蟲，止咳逆上氣，消心下堅，除卒暴擊血，破癥瘕，通月水，止痛。七月採取人，陰乾。桃花，殺疰惡鬼，令人好顏色。味苦，平，無毒。主除水氣，破石淋，利大小便，下三蟲，悅澤人面。三月三日採，陰乾。桃梟，味苦，微溫。主殺百鬼精物，療中惡腹痛，殺精魅，五毒不祥。一名桃奴，一名梟景。是實著樹不落，實中者，正月採之。桃毛，主下血瘕，寒熱，積聚，無子，帶下諸疾，破堅閉，刮取毛用之。禹錫等按：《本經》月閉通用藥云：桃毛，平。桃蠹，殺鬼辟邪惡不祥。食桃樹蟲也。桃莖白皮，味苦、辛，無毒。除邪鬼中惡腹痛，去胃中熱。桃葉，味苦、辛，平，無毒。主除尸蟲，出瘡中蟲。膠，煉之，主保中不饑，忍風寒。桃實，味酸，多食令人有熱。生太山川谷。
　　《圖經》曰：桃核人并花、實等，生太山，今處處有之。京東、陝西出者尤大而美。大都佳果多是圃人以他木接根上栽之，遂至肥美，殊失本性。此等藥中不可用之，當以一生者為佳。七月採核，破之取人，陰乾。今都下市賈多取炒貨之，云食之亦益人。然亦多雜接實之核，為不堪也。《千金方》桃人煎，療婦人產後百病，諸氣。取桃人一千二百枚，去雙人、尖、皮，熬搗令極細，以清酒一斗半，研如麥粥法，以極細為佳。內小項瓷瓶中，蜜以麵封之，內湯中煮一伏時，藥成。溫酒和服一匙。花三月三日採，陰乾。《太清卉木方》云：酒漬桃花飲之，除百病疾，益顏色。崔元亮《海上方》治面上瘡，黃水出，并眼瘡，三月三日收取桃花，不計多少，細末之，食後以水半盞，調服方寸匕，日三，甚良。其實已乾著木上，經冬不落者，名桃梟。正月採之，以中實者良。其實上毛刮取之，以治女子崩中。食桃木蟲名桃蠹，食之悅人顏色。莖白皮，中惡方用之。葉多用作湯導藥，標嫩者名桃心，尤勝。張文仲治天行，有支太醫桃葉湯熏身法：水一石，煮桃葉，取七斗，以為鋪席，自圍衣被蓋上，安桃湯於床簀下，乘熱自熏，停少時，當雨汗，汗遍去湯，待歇，速粉之，并灸大椎，則愈。陳廩丘《蒸法經》云：連發汗，汗不出者死，可蒸之，如中風法。以問張苗，苗曾有疲極汗出，臥單簟，中冷，但苦寒倦。四日凡八過發汗，汗不出。燒地桃葉蒸之，則得大汗，被中傅粉極燥，便差。後用此發汗得出，蒸法者，燒地良。《必效方》主蠱毒，用大戟、桃白皮東引者，以大火烘之，斑貓去足翅熬，三物等分，搗篩為散。以冷水服半方寸匕，其毒即出。不出更一服，蠱并出。此李饒州法，云奇效。若以酒中得，則以酒服；以食中得，以飲服之。桃膠，入服食藥，仙方著其法：取膠二十斤，絹袋盛，櫟木灰汁一石中，煮三五沸，并袋出，挂高處，候乾再煮。如此三度止，暴乾篩末，蜜和，空腹酒下梧桐子大二十丸。久服當仙去。又主石淋，《古今錄驗》著其方云：取桃木膠如棗大，夏以冷水三合，冬以湯三合，和為一服，日三，當下石，石盡即止。其實亦不可多食，喜令人發熱。
　　陶隱居云：今處處有，京口者亦好，當取解核種之為佳。又有山桃，其人不堪用。桃人作酪，乃言冷。桃膠入仙家用。三月三日採花，亦供丹方所須。《方言》：服三樹桃花盡，則面色如桃花。人亦無試之者。服木人云：禁食桃也。
　　《唐本》注云：桃膠，味苦，平，無毒。主下石淋，破血，中惡疰作。花，主下惡氣，消腫滿，利大小腸。
　　禹錫云：按《藥性論》云：桃人，使。桃符，主中惡。
　　《日華子》云：桃，熱，微毒。益色，多食令人生熱。樹上自乾者，治肺氣腰痛，除鬼精邪氣，破血，治心痛，酒摩，暖服之。又云：桃葉，暖。治惡氣，小兒寒熱客忤。桃毛，療崩中，破癖氣。桃蠹，食之肥，悅人顏色也。
　　《抱朴子》云：桃膠以桑灰漬之服，百病愈。又服之身輕，有光明在晦夜之地，如#4月斷穀。
　　《荊楚歲時記》：謝道通登羅浮山，見數童子以朱書桃板貼戶上，道通還，以紙寫之貼戶上，鬼見畏之。
　　孫真人云：桃，味辛，肺病宜食。又桃味酸，無毒，多食令人有熱。又云：主大小腸并不通。桃葉取汁，和服半升。冬用桃樹皮。
　　《聖惠方》：補心虛，治健忘，令耳目聰明。用戊子日，取東引桃枝三寸枕之。《千金翼》同。又方：治伏梁氣在心下，結聚不散。用桃奴三兩為末，空心溫酒調二錢匕。
　　《外臺秘要方》：治霍亂腹痛吐痢。取桃葉三升切，以水五升，煮取一升三合，分溫二服。又方：治骨蒸。桃人一百二十枚，去皮、雙人、留尖，杵和為丸，平旦井花水頓服令盡。服訖量性飲酒令醉，仍須吃水，能多最精。隔日又服一劑。百日不得食肉。又方：以酒漬桃花飲之，除百病，好顏色。又桃人服之長生也。
　　《千金方》：治風，頭#5強不得顧視。穿地作坑，燒令通赤，以水灑之令冷，內生桃葉鋪其席下。臥之，令項在藥上，以衣著項邊，令氣上蒸，病人汗出，良久即差。
　　《千金翼方》：延年去風，令光潤。桃人五合去皮，用粳米飯漿研令細，以漿水杵取汁，令桃人盡即止，微溫，用洗面，極妙。又方：五月五日取東向桃枝，日未出時，作三寸木人，著衣帶中，令人不忘。
　　《肘後方》：尸注鬼疰病者，葛云即是五尸之一注，又挾諸鬼邪為祟，其病變動及有三十六種至九十九種。大略使人寒淋瀝，沉沉默默，不的知其所苦，而無處不惡。累年積月，漸就頓滯，以至於死，死後復傳傍人，乃至滅門。覺如此候者，宜便急治。桃人五十枚碎研，以水煮，取四升，一服盡當吐。吐病不盡，三兩日不吐，再服也。又方：卒心痛。東引桃枝一把切，以酒一升，煎取半升，頓服，大效。
　　《葛氏方》：卒中瘑瘡，瘑瘡常對在兩腳。杵桃葉，以苦酒和傅。皮亦得。又方：治小兒卵□，杵桃人傅之。亦治婦人陰腫燥#6癢。又方：治胎下血不止#7。取桃樹上乾不落桃子燒作灰，和水服，差。又產後陰腫痛，燒桃人傅之。
　　《梅師方》：諸蟲入耳。取桃葉熟挼塞兩耳，出。又方：狂狗咬人。取桃白皮一握，水三升，煎一升服。
　　《食醫心鏡方》：主上氣咳嗽，胸膈防#8滿，氣喘。桃人二兩去皮、尖，以水一升研取汁，和粳米二合，煮粥食之。又方：凡風勞毒，腫疼攣痛或牽引小腹及腰痛。桃人一升去皮、尖兩人，熬令黑烟出，熱研搗如脂膏，以酒三升，絞令相和，一服取汗。不過再差。
　　《傷寒類要方》：治黃疸。身眼皆如金色，不可使婦人、雞、犬見，取東引桃根，切細如箸，若釵股以下者一握，以水一大升，煎取一小升，適溫，空腹頓服。後三五日，其黃離離如薄雲散，惟服最後差，百日方平復。身黃散後，可時時飲一盞清酒，則眼中易散，不飲則散遲。忌食熱麵、豬、魚等肉。此是徐之才家秘方。又方：凡天時疫癘者。常以東行桃枝細剉煮，浴，佳。
　　《子母秘錄》：治陰腫，桃人搗傅。又方：小兒瘡初起，熛漿似火瘡，一名爛瘡，杵桃人面脂傅上。
　　《崔氏方》：主鬼疰，心腹痛不可忍。取東引桃枝，削去蒼皮，取白皮一握，水二升，煮取半升，服令盡，差。如未定，再服。
　　《治瘧方》：以桃人百個去皮、尖小大#9，於乳缽中細研成膏，不得犯生水，候成膏入黃丹三錢，丸如梧桐子大。每服三丸，當發日面北用溫酒下，不飲酒，井花水亦得。五月五日午時合，忌雞、犬、婦人見。
　　《典術》曰：桃者，五木之精也。今之作桃符著門上，厭邪氣，此仙木也。
　　《衍義》曰：桃核人，桃品亦多，京畿有油桃，光，小於眾桃，不益脾。有赤點斑而光如塗油。山中一種，正是《月令》中桃始華者。但花多子少，不堪啖，惟堪取人。《唐文選》謂山桃發紅萼者是矣。又太原有金桃，色深黃。西京有崑崙桃，肉一#10紫紅色。此二種尤甘。又餅子桃，如今之香餅子。如此數種，入藥惟以山中自生者為正。蓋取走泄為用，不取肥好者。如傷寒八九日間，發熱如狂不解，小腹滿痛，有瘀血，用桃人三十個，湯去皮、尖，麩炒赤色，別研，蝱蟲三十枚，去翅，水蛭二十枚，各炒，川大黃一兩，同為末，再與桃人同搗，令勻，煉蜜丸如小豆大，每服二十丸，桃人湯下，利下瘀血惡物，便愈，未利，再服。
　　杏核人
　　味甘、苦，溫、冷利，有毒。主咳逆上氣，雷鳴，喉痺，下氣，產乳，金瘡，寒心，賁豚，驚癇，心下煩熱，風氣去來，時行頭痛，解肌，消心下急，殺狗毒。五月採之。其兩人者殺人，可以毒狗。杏花，味苦，無毒。主補不足，女子傷中，寒熱痺，厥逆。杏實，味酸，不可多食，傷筋骨。生晉山川谷。得火良，惡黃芩、黃耆、葛根，解錫毒，畏蘘草。
　　《圖經》曰：杏核人，生晉川山谷，今處處有之，其實亦數種，黃而圓者名金杏。相傳云：種出濟南郡之分流山，彼人謂之漢帝杏，今近都多傅#11之，熟最早。其扁而青黃者名木杏，味酢，不及金杏。杏子入藥，今以東來者為勝，仍用家園種者，山杏不堪入藥。劉禹錫《傳信方》治嗽補肺丸，杏人三#12大升，山杏不中，揀卻雙人及陳□，以童子小便一升#13浸之，春夏七日、秋冬二七日，并皮、尖，於砂盆子中，研細濾取汁，煮令魚目沸，候軟如麵糊即成。仍時以柳篦攪，勿令著底，後即以馬尾羅或粗布下之。日暴通丸即丸，服之時食前後總須服三十丸、五十丸。任意茶、酒下。忌白水粥，只是為米泔耳。自初浸至成，當以紙蓋之，以畏塵土也。如無馬尾羅，即以粗布袋下之。如取棗穰法。
　　陶隱居云：處處有，藥中多用之，湯浸去尖、皮，熬令黃。
　　陳藏器云：杏人本功外，殺蟲，燒令烟未盡，細研如脂，物裹內□齒孔中。亦主產門蟲瘡癢不可忍者，去人及諸畜瘡，中風。取人去皮熬令赤，和桂末，研如泥，綿裹如指大，含之，利咽喉，去喉痺，痰唾，咳嗽，喉中熱結生瘡。杏酥濃煎如膏服之，潤五臟，去痰嗽。生熟吃俱得，半生半熟殺人。
　　《日華子》云：杏，熱，有毒。不可多食，傷神。
　　禹錫云：按《藥性論》云：杏人，能治腹痺不通，發汗，主溫病，治心下急滿痛，除心腹煩悶，療肺氣，咳嗽上氣、喘促，入天門冬煎，潤心肺，可和酪歸作湯，益潤聲氣，宿即動冷氣。
　　雷公云：凡使，須以沸湯浸少時，去皮膜，去尖，擘作兩片，用白火石并烏豆、杏人三件，於鍋子中，下東流水煮，從巳至午，其杏人色褐黃則去尖，然用。每修一斤，用白火石一斤，烏豆三合，水旋添，勿令色少#14，免反血為妙也。
　　孟詵云：杏，熱。面皯者取人，去皮，搗和雞子白，夜臥塗面，明早以暖清酒洗之。人患卒啞，取杏人三分，去皮、尖熬，別杵桂一分，和如泥，取杏核人#15綿裹含，細細咽之。日五夜三。謹按：心腹中結伏氣，杏人、橘皮、桂心、訶梨勒皮為丸。空心服三十丸。無忌。又燒令烟盡，研如泥，綿裹，內女人陰中，治蟲疽。
　　《勝金方》：治久患肺氣喘急至效。杏人去皮、尖二兩，童子小便浸，一日一#16換，夏月一日三四換，侵半月，取焙乾，爛研令極細。每服一棗大，薄荷一葉，蜜一雞頭大，水一中盞同煎，取七分，食後溫服，甚者不過兩#17劑差，永不發動。忌腥物。
　　《食療》云：主熱風頭痛。又，燒令烟盡，去皮，以亂髮裹之，咬於所患齒下，其痛便止。熏諸蟲出并去風，便差。重者不過再服。
　　《外臺秘要方》：治偏風，半身不遂，兼失音不語。生吞杏人七枚，不去皮、尖，日別從一七，漸加至七七枚，七七日周而復始。食後即以竹瀝下之，任意多少，日料一升取盡。又方：治耳聾。以杏人七個，去皮拍碎為三分，以綿裹，於中著顆鹽如小豆許，以器承於飯甑中蒸之，候飯熟出裹。令患人側臥，和綿捻一裹，以油汁滴入耳中。久又以一裹，依前法。
　　《千金方》：治咳嗽旦夕加重，增寒壯熱，少喜多嗔，忽進退，面色不潤，積漸少食，狀若肺脈強緊者。杏人半斤，去皮、尖，入於瓶內，童子小便二斗，浸七日了，漉出，去小便，以暖水淘過，於沙盆內研成泥，別入瓷瓶中。以小便三升，煎之如膏。量其輕重，食上熟水下一錢匕。婦人、室女服之更妙。又方：主卒中風，頭面腫。杵#18杏人如膏傅之。又方：治破傷風腫。厚傅杏人膏，燃燭遙炙之。
　　《肘後方》：治穀道赤痛。熬杏人杵作膏，傅之良。
　　《梅師方》：治食狗肉不消，心下堅或脹，口乾，忽發熱妄語方。杏人一升去皮，水三升煎沸，去滓取汁為三服，下肉為度。
　　《食醫心鏡方》：主氣喘促，浮腫，小便澀。杏人一兩去尖、皮，熬研和米煮粥極熟，空心吃二合。又方：主五痔下血不止。去尖、皮及雙人，水一#19升，研濾取汁，煎減半投米煮粥，停冷，空心食之。又方：能下氣。主嗽，除風，去野雞病。杏人一兩去皮、尖、雙人捶碎，水三升，研濾取汁，於鐺中急#20，以杓攪勿住手，候三分減二，冷呷之。不熟及熱呷，即令人吐。
　　《廣利方》：治眼築損，弩肉出。生杏人七枚去皮，細嚼吐於掌中，及熱以綿裹箸頭將點弩肉上。不過四五度即差。
　　《子母秘錄方》：治小兒臍赤腫。杏人杵如脂，內體中，相和傅臍腫上。
　　《傷寒類要方》：治溫病食勞。以杏人五兩，酢二升，煎取一升，服之取汗差。
　　《衍義》曰：杏核人，犬傷人，量所傷大小，爛嚼沃破處，以帛繫定，至差無苦。又湯去皮，研一升，以水一升半，翻復絞取稠汁，入生蜜四兩，甘草一莖約一錢，銀、石器中，慢火熬成稀膏，瓷器盛。食後、夜臥，入少酥，沸湯點一匙匕服，治肺燥喘熱，大腸秘，潤澤五臟。如無上證，入鹽點佳。
　　安石榴
　　味甘、酸，無毒。主咽燥渴，損人肺，不可多食。酸實殼，療下痢，止漏精。東行根，療蛔蟲、寸白。
　　《圖經》曰：安石榴，舊不著所出州土，或云本生西域。陸機與弟雲書云：張騫為漢使外國十八年，得塗林安石榴是也。今處處有之。一名丹若。《廣雅》謂之若榴。木不甚高大，枝柯附幹，自地便生，作叢，種極易息，折其條盤土中便生。花有黃、赤二色，實亦甘、酢二種。甘者可餐，酢者入藥。多食其實，則損人肺。東行根并殼，入殺蟲及染鬚髮口齒等藥。其花百葉者，主心熱吐血及衄血等。乾之作末，吹鼻中立差。
　　《藥性論》云：石榴皮，使，味酸，無毒。能治筋骨風，腰腳不遂，行步攣急，疼痛。主澀腸，止赤白下痢。一方：取汁止目淚下，治漏精。根青者，入染鬚方用。
　　陶隱居云：石榴，以花赤可愛，故人多植，尤為外國所重。入藥惟根、殼而已。其味有甜、醋，藥家用醋者。子為服食者所忌。
　　雷公云：凡使皮、葉、根，勿令犯鐵。若使石榴殼，不計乾濕，先用漿水浸一宿，至明漉出，其水如墨汁。若使枝、根、葉，并用漿水浸一宿，方可用。
　　孟詵云：石榴，溫。多食損齒令黑。皮，炙令黃杵末，以棗肉為丸，空腹三丸，日二服。治赤白痢腹痛者。取醋者一枚并子，搗汁頓服。
　　崔元亮《海上方》：療金瘡，刀斧傷破血流。以石灰一升，石榴花半斤，搗末，取少許傅士，捺少時，血斷便差。又，治寸白蟲，取醋石榴根，切一升，東南引者良。水二升三合，煮取八合，去滓，著少米作稀粥，空腹服之，即蟲下。又一種山石榴，形頗相類而絕小，不作房，生青、齊間甚多，不入藥。但蜜漬以當果，或寄京下，甚美。
　　《百一方》：治疔腫，以針刺四畔，用石榴末著瘡上，以麵圍四畔灸，以痛為度。內末傅上急裹，經宿連根自出。
　　《經驗方》：治腸滑久痢，神妙無比。以石榴一個擘破，炭火簇燒令烟盡，急取出，不令作白灰，用瓷碗蓋一宿出火毒，為末。用醋石榴一瓣，水一盞，煎湯服二錢，瀉亦治。
　　《孫真人方》：食之損肺。又方：治耳聾法：以八九月取石榴一，開上作孔如球子大，留靨子，內米醋滿石榴中，卻以靨子蓋之，然後溲麵裹卻石榴，無令醋出，塘灰火中燒麵熟，藥成。入少黑李子、仙沼子末，取水滴點耳內，不得輒轉。腦中痛勿驚。如此三夜，又點別耳，依前法，佳。又方：糞前有血，令人面色黃。石榴皮杵末，茄子枝湯下。
　　《十全方》：治寸白蟲。以酸石榴東引根一握，爭洗細剉，用水三升，煎取半碗已下，去滓，五更初溫服盡，至明取下蟲一大團，永絕根本，一日吃粥補。
　　《古今錄驗方》：治冷熱不調，或下帶水，或赤白青黃者。酸石榴子五枚，合殼舂，絞取二升汁，每服五合，至二升盡，即斷。小兒以意服之二三合。
　　《衍義》曰：安石榴，有酸、淡兩種，旋開單葉花，旋結實，實中子紅，孫枝甚多，秋後經雨則自坼裂#21。道家謂之三尸酒，云三尸得此果則醉。河陰縣最多。又有一種，子白，瑩澈如水晶者，味亦甘，謂之水晶石榴。惟酸石榴皮合斷下藥，仍須老木所結及收之陳久者，佳。微炙為末，以燒粟米飯為丸，梧子大，食前熱米飲下三十丸至五十丸，以知#22為度。如寒滑，加附子、赤石脂各一倍。
　　梨
　　味甘、微酸，寒。多食令人寒中，金瘡，乳婦尤不可食。
　　《圖經》曰：梨，舊不著所出州土，今處處皆有，而種類殊別，醫家相承用乳梨、鵝梨。乳梨出宣城，皮厚而肉實，其味極長。鵝梨出近京州郡及北都，皮薄而漿多，味差短於乳梨，其香則過之，咳嗽，熱風，痰實藥多用之。其餘水梨、消梨、紫煤梨、赤梨、甘棠禦兒梨之類甚多，俱不聞入藥也。治卒患赤目，弩肉，坐臥痛者，取好梨一顆，搗絞取汁，黃連三枝碎之，以綿裹，漬令色變，仰臥注目中。又有紫花梨，療心熱。唐武宗有此疾，百醫不效，青城山邢道人以此梨絞汁而進，帝疾遂愈。後復求之，苦無此梨。常山忽有一株，因緘實以進，帝多食之，解煩躁殊效，歲久木枯，不復有種者，今人不得而用之。
　　《唐本》注云：梨削貼湯火瘡，不爛，止痛，易差。又主熱嗽，止渴。葉，主霍亂，吐痢不止，煮汁服之。
　　《別本》注云：梨有數種，其消梨，味甘，寒，無毒。主客熱，中風不語，又療傷寒熱，解石熱氣，驚邪，嗽，消渴，利大小便。又有青梨、茅梨，并不任用。又有桑梨，惟堪蜜煮食。主口乾，生食不益人，冷中，不可多食。
　　《日華子》云：梨，冷，無毒。消風，療咳嗽，氣喘，熱狂，又除賊風，胸中熱結，作漿吐風痰。
　　《食療》云：金瘡及產婦不可食，大忌。
　　《北夢鎖言》云：有一朝士，見梁奉御，診之曰：風疾已深，請速歸去。朝士復見鄜州馬醫趙鄂者，復診之，言疾危，與梁所#23說同矣。曰：只有一法，請官人試吃消梨，不限多少，咀齕不及，絞汁而飲。到家旬日，唯吃消梨，頓爽矣。
　　《梅師方》：治霍亂，心痛利，無汗方：取梨葉枝一大握，水二升，煎取一升服。又云：正、二月勿食梨。
　　《錢相公方》：小兒寒疝腹痛，大汗出。濃煮梨葉汁七合，頓服，以意消息，可作三四度飲之。
　　《衍義》曰：梨，多食動脾，少則不及病，用梨之意須當斟酌。惟病酒煩渴人，食之甚佳，不能卻疾。
　　李核人
　　味苦，平，無毒。主僵仆躋瘀血，骨痛。李根皮，大寒，主消渴，止心煩，逆奔氣。李實，味苦，除痼熱，調中。
　　《圖經》曰：李核人，舊不著所出州土，今處處有。李之類甚多，見《爾雅》者：有花無實李。李之無實者，一名趙李。李痤接慮李，即今之麥李，細實有溝道，與麥同熟，故名之。駁赤李。其子赤者是也。又有青李、綠李、赤李、房陵李、朱神李、馬肝李、黃李，散見書傳。美其味之可食。陶云：皆不入藥用。痤，俱禾切。
　　陶隱居云：李類又多，京口有麥李，麥秀時熟，小而甜脆，核不入藥。今此用姑熟所出南居李，解核如杏子者佳。凡實熟食之皆好，不可合雀肉食；又不可臨水上啖之。李皮水煎含，療齒痛佳。
　　《日華子》云：李，溫，無毒。益氣，多食令人虛熱。又云：李樹根，涼，無毒。主赤白痢，濃煎服。葉#24，平，無毒。治小兒壯熱，痁疾，驚癇，作浴湯。
　　《別本》注云：李類甚多，有綠李、黃李、紫李、朱李、水李，并堪食，味極甘美，其中人不入藥用。有野李，味苦，名郁李子，核人入藥用之。
　　《食醫心鏡》云：李，味酸，無毒。主除固熱調中。黃帝云：李不可和蜜食，食之損五臟。
　　崔元亮《海上方》：治面上黑子，取李核中人，去皮細研，以雞子白和如稀餳塗，至晚每以淡漿洗之後塗胡粉，不過五六日有效。慎風。
　　《衍義》曰：李核人，其窠大者高及丈，今醫家少用。實合漿水食，令人霍亂，澀氣。而然今畿內小窑鎮一種最佳，堪入貢。又有御李，子如櫻桃許大，紅黃色，先諸李熟。此李品甚多，然天下皆有之。所以比賢士大夫盛德及天下者，如桃李無處不芬芳也。《別本》注云：有野李，味苦，名郁李子，核人入藥。此自是郁李人，別是一種，在木部中第十四卷，非野李也。
　　楊梅
　　味酸，溫，無毒。主去痰，止嘔噦，消食，下酒，乾作屑，臨飲酒時服方寸匕，止吐酒。多食令人發熱。其樹若荔枝樹，而葉細陰青。其形似水楊子，而生青熟紅。肉在核上，無皮殼。生江南、嶺南山谷。四月、五月採。
　　《圖經》曰：文具附梅實條下。
　　《日華子》云：楊梅，熱，微毒。療嘔逆吐酒。皮、根煎湯洗惡瘡疥癩。忌生蔥。
　　禹錫云：按孟詵云：楊梅，和五臟，能滌腸胃，除煩憒惡氣，不可多食，損齒及筋，亦治痢。燒灰服。
　　《經驗後方》：主一切傷損不可者瘡，止血生肌，無瘢痕，絕妙。和鹽核杵如泥，成梃子，竹筒中收。遇破即填，小可即傅，此藥功神妙。
　　橄欖
　　味酸、甘，溫，無毒。主消酒，療鯸鮐毒。人誤食此魚肝迷悶者，可煮汁服之，必解。其木作楫撥，著魚皆浮出，故知物有相畏如此也。核中人，研傅唇吻燥痛。其樹似木槵子樹而高，端直，其形似生訶子，無棱瓣。生嶺南。八月、九月採。又有一種，名波斯橄欖，色類亦相似。其形、核作三瓣，可以蜜漬食之。生邕州。橄音敢。欖音覽。鯸音侯。鮐音怡。
　　《圖經》曰：橄欖，生嶺南，今閩、廣諸郡皆有。木似木槵而#25高，且端直可愛，秋晚實成，南人尤重。咀嚼滿口香久不歇，生啖及煮飲并解諸毒，人誤食鯸鮐肝，至迷悶者，飲汁，立差。
　　《日華子》云：橄欖，開胃，下氣，止渴。
　　禹錫云：按孟詵云：橄欖，主□魚毒，汁服之。中此魚肝、子毒，人立死，惟此木能解。生嶺南山谷。樹大數圍，實長寸許。其子先生者向下，後生者漸高。八月熟，蜜藏極甜。
　　《衍義》曰：橄欖，味澀，食久則甘，嚼汁咽，治魚鯁。
　　林檎
　　味酸、甘，溫。不可多食，發熱澀氣，令人好睡，發冷痰，生瘡癤，脈閉不行。其樹似柰樹，其形圓如柰。六月、七月熟，今在處有之。
　　《圖經》曰：林檎，舊不著所出州土，今在處有之。或謂之來禽，木似柰，實比柰差圓，六七月熟。亦有甘、酢二種。甘者早熟，而味脆美；酢者差晚，須熟爛乃堪啖。病消渴者，宜食之，亦不可多，反令人心中生冷痰，今俗間醫人亦乾之，入治傷寒藥，謂之林檎散。
　　《日華子》云：林檎無毒，下氣，治霍亂肚痛，消痰。
　　禹錫云：按孟詵云：林檎，主止消渴。
　　陳士良云：此有三#26種，大長者為柰；圓者林檎，夏熟；小者味澀為□，秋熟。
　　《食療》云：林檎，溫。主穀痢、泄精。東行根治白蟲，蛔蟲，消渴，好睡，不可多食。又云：味苦、澀，平，無毒。食之閉百脈。
　　《食醫心鏡方》：治水痢。以十枚半熟者，以水二升，煎取一升，和林檎，空心服之。
　　《子母秘錄方》：治小兒痢。林檎、構子#27杵取汁服，以意多與服之，差。又方：治小兒閃癖，頭髮堅黃，故瘰癧致身羸瘦。杵林檎末，以和醋傅上，癖和移處，就傅之。
　　胡桃
　　味甘，平，無毒。食之令人肥健，潤肌，黑髮。取瓤燒令黑，末，斷烟，和松脂研，傅瘰癧瘡。又，和胡粉為泥，拔#28白鬚髮，以內孔中，其毛皆黑。多食利小便，能脫人眉，動風故也。去五痔。外青皮染髭及帛皆黑。其樹皮止水痢，可染褐。仙方取青皮壓油，和詹糖香塗毛髮，色如漆。生北土，云張騫從西域將來。其木，春斫皮，中出水，承取沐頭至黑。
　　《圖經》曰：胡桃，生北土，今陝、洛間多有之。大株厚葉多陰。實亦有房，秋冬熟時採之。性熱，不可多食，補下方亦用之。取肉合破故紙搗篩，蜜丸。朝服梧桐子大三十丸。又療壓撲損傷。搗肉和酒，溫頓服之便差。
　　《日華子》云：潤肌肉，益髮，食□齒齼，細嚼解之。
　　禹錫云：按孟詵云：胡桃，不可多食，動痰飲，除煩，令人能食，不得并，漸漸食之，通經脈，潤血脈，黑鬢髮。又，服法：初日一顆，五日加一至上十顆乃止。常服，骨肉細膩光，能養一切痔疾。
　　崔元亮《海上方》：療石淋，便中有石子者。胡桃肉一升，細米煮漿粥一升，相和頓服，即差。實上青皮，染髮及帛皆黑。其木皮中水，春研取沐頭，至黑。
　　《梅師方》：治火燒瘡。取胡桃瓤，燒令黑，杵如脂，傅瘡上。
　　《衍義》曰：胡桃，發風。陝、洛之間甚多，外有青皮包之，胡桃乃核也。核中桃#29為胡桃肉。須如此說，用時須以湯剝去肉上薄皮，過夏至，則不堪食#30。有人患酒楂風，鼻上赤，將橘上核，微炒為末，每服二錢匕，研，胡桃肉一個，同以溫酒調服，以知#31為度。
　　海松子
　　味甘，小溫，無毒。主骨節風，頭眩，去死肌，變白，散水氣，潤神五臟，不饑。生新羅。如小栗，三角，其中人香美，東夷食之當果，與中土松子不同。
　　禹錫云：按《日華子》云：松子，逐風痺寒氣，虛羸少氣，補不足，潤皮膚，肥五臟，東人以代麻腐食。
　　《海藥》云：松子，去皮食之，甚香美，與雲南松子不同，雲南松子似巴豆，其味不厚，多食發熱毒。松子，味甘美，大溫，無毒。主諸風，溫腸胃。久服輕身，延年不老。味與卑古國偏桃人相似，其偏桃人，用與北桃人無異。
　　榅桲
　　味酸、甘，微溫，無毒。主溫中，下氣，消食，除心間醋水，去臭，辟衣魚。生北土，似樝子而小。
　　禹錫云：按陳士良云：發毒熱，秘大小腸，聚胸中痰壅。不宜多食，澀血脈。
　　《日華子》云：除煩渴，治氣。
　　《衍義》曰：愠桲，食之須淨去上浮毛，不爾損人肺。花亦香，白色，諸果中惟此多生蟲，少有不蚛者。《圖經》言，欲臥，啖一兩枚而寢。如此，恐太多，痞塞胃脘。
　　榛子
　　味甘，平，無毒。主益氣力，寬腸胃，令人不饑，健行。生遼東山谷。樹高丈許，子如小栗，軍行食之當糧，中土亦有。鄭注《禮》云：榛似栗而小，關中鄜坊甚多。
　　《圖經》曰：文具附栗條下。
　　禹錫云：按《日華子》云：新羅榛子肥白人止饑，調中開胃，甚效。
　　獼猴桃
　　味酸，甘，寒，無毒。止暴渴，解煩熱，冷脾胃，動泄澼，壓丹石，下石淋。熱壅反胃者，取汁和生薑汁服之。一名藤梨，一名木子，一名獼猴梨。生山谷。藤生著樹，葉圓有毛。其形似雞卵大，其皮褐色，經霜始甘美可食。枝、葉殺蟲，煮汁飼狗，療瘑也。
　　陳藏器云：味鹹，溫，無毒。主骨節風，癱瘓不隨，長年變白，野雞肉痔病，調中下氣。皮中作紙，藤中汁至滑，下石淋，主胃閉，取汁和生薑汁，服之佳。
　　《食療》云：候熟收之，取瓤和蜜煎作煎，去人煩熱。久食亦得。令人冷，能止消渴。
　　《衍義》曰：獼猴桃，今永興軍#32南山甚多，食之解實熱，過多則令人臟寒泄。十月爛熟，色淡綠，生則極酸，子繁細，其色如芥子，枝條柔弱，高二三丈，多附木而生。淺山傍道則有存者，深山則多為猴所食。
　　柰
　　味苦，寒。多食令人臚脹，病人尤甚。臚音閭。
　　《圖經》曰：文具林檎條下。
　　陶隱居云：江東乃有，而北國最豐，皆作脯，不宜人。有林檎相似而小，亦恐非益人也。
　　禹錫云：按孟詵云：柰，主補中焦諸不足氣，和脾。卒患食後氣不通，生搗汁服之。
　　《日華子》云：柰，冷，無毒。治飽食多肺壅氣脹。
　　《食醫心鏡》云：柰子，味苦，寒澀，無毒。主忍饑，益心氣，多食虛脹。
　　菴羅果
　　味甘，溫。食之止渴，動風氣。天行病後及飽食後，俱不可食之。又，不可同大蒜辛物食，令人患黃病。樹生，狀若林檎而極大。
　　禹錫等按：陳士良云：微寒，無毒。主婦人經脈不通，丈夫榮衛中血脈不行，久食令人不饑。葉似茶葉，可以作湯，療渴疾。
　　《衍義》曰：菴羅果，西洛甚多，亦梨之類也。其狀亦梨，先諸梨熟，七夕前後已堪啖，色黃如鵝梨，纔熟便松軟，入藥，絕稀用。
　　無漏子
　　味甘，溫，無毒。主溫中益氣，除痰嗽，補虛損，好顏色，令人肥健。生波斯國，如棗。一云波斯棗。
　　《海藥》云：樹若栗木，其實如橡子，有三角，消食，止咳嗽，虛羸，悅人。久服無損也。
　　懸鉤根皮
　　味苦，平，無毒。主子死腹中不下，破血，殺蟲毒，卒下血，婦人赤帶下，久患痢，不問赤白，膿血，腹痛。并濃煮服之。子如梅酸美，人食之醒酒，止渴，除痰唾，去酒毒。莖上有刺如鉤，生江淮林澤。取莖燒為末服之，亦主喉中塞也。
　　鈎栗
　　味甘，平。主不饑，厚腸胃，令人肥健。子似栗而圓小。生江南山谷。樹大數圍，冬月不彫。一名巢鉤子。又有雀子，小圓、黑，味甘。久食不饑。生高山，子小圓黑。又有櫧子，小於橡子，味苦，澀。止泄痢，破血，食之不饑，令健行。木皮、葉煮取汁，與產婦飲之，止血。皮樹如栗，冬月不彫。生江南。子能除惡血，止渴也。櫧音諸。
　　諸果有毒
　　桃、杏人雙有毒。五月食未成核果，令人發癰癤及寒熱。又秋夏果落地為惡蟲緣，食之令人患九漏。桃花食之，令人患淋。李人不可和雞子食之，患內結不消。
　　圖經衍義本草卷之三十六　竟
　　#1唐本：晦明軒本作『別本』。
　　#2利：晦明軒本『利』下有『大』字。
　　#3 □：晦明軒本作『疳』。
　　#4如：晦明軒本作『數』。
　　#5頭：晦明軒本作『項』。
　　#6燥：晦明軒本作『瘙』。
　　#7止：晦明軒本作『出』。
　　#8防：晦明軒本作『痞』。
　　#9小大：晦明軒本無此二字。
　　#10一：晦明軒本作『深』。
　　#11傳：晦明軒本作『種』。
　　#12三：晦明軒本作『二』。
　　#13升：晦明軒本作『斗』。
　　#14色少：晦明軒本作『闕』。
　　#15杏核人：晦明軒本作『李核大』。
　　#16一：原脫，據晦明軒本補。
　　#17兩：晦明軒本作『三』。
　　#18杵：原作『桔』，據晦明軒本改。
　　#19一：晦明軒本作『三』。
　　#20急：晦明軒本作『煎』。
　　#21裂：原作『列』，據晦明軒本改。
　　#22知：原作『和』，據晦明軒本改。
　　#23所：原作『新』，據晦明軒本改。
　　#24葉：晦明軒本作『華』。
　　#25而：原脫，據晦明軒本補。
　　#26三：原作『二』，據晦明軒本改。
　　#27子：原作『了』，據晦明軒本改。
　　#28拔：原脫，據晦明軒本補。
　　#29桃：晦明軒本作『穰』。
　　#30食：原作『今』，據晦明軒本改。
　　#31知：原作『和』，據晦明軒本改。
　　#32軍：原作『車』，據晦明軒本改。
　　圖經衍義本草卷之三十七
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　米穀部上品
　　胡麻
　　味甘，平，無毒。主傷中，虛羸，補五內，益氣力，長肌肉，填髓腦，堅筋骨，療金瘡，止痛，及傷寒溫瘧，大吐後虛熱羸困。久服輕身不老，明耳目，耐饑渴，延年。以作油，微寒，利大腸，胞衣不落。生者摩瘡腫，生禿髮。一名巨勝，一名狗虱，一名方莖，一名鴻藏。葉名青蘘。生上黨川澤。
　　《圖經》曰：胡麻，巨勝也。生上黨川澤。青蘘，巨勝苗也。生中原川谷，今并處處有之。皆園圃所種，稀復野生。苗梗如麻，而葉圓銳光澤。嫩時可作蔬，道家多食之。謹按《廣雅》云：狗虱，巨勝也；藤苰，胡麻也。陶隱居云：其莖方者名巨勝；圓者名胡麻。如此巨勝、胡麻為二物矣。或云本生胡中，形體類麻，故名胡麻。又八穀之中，最為大勝，故名巨勝。如此似一物二名也。然則仙方乃有服食胡麻、巨勝二法，功用小別。疑本一物而種之有二。如天雄、附子之類。故葛稚川亦云：胡麻中，有一葉兩莢者為巨勝是也。食甚甘#1，當九蒸曝，熬搗之，可以斷穀。又以白蜜合丸，曰靜神丸，服之益肺，潤五臟。壓取油，主大#2熱秘腸結，服一合則通利。
　　《藥性論》云：葉，搗汁沐浴，甚良。又牛傷熱，搗汁灌之，立差。又患崩中血凝症者，生取一升，搗，內熱湯#3中，絞取半升，立愈。巨勝者，仙經所重，白蜜一升，子一升，合之，名曰靜神丸。常服之，治肺氣，潤五臟。其功至多，亦能休糧，填人骨髓，其#4有益於男子。患人虛而吸吸，加胡麻用。
　　《唐本》注云：此麻以角作八棱者為巨勝，四棱者名胡麻。都以烏者良，白者劣爾。生嚼塗小兒頭瘡及浸淫惡瘡，大效。
　　禹錫云：按吳氏云：胡麻一名方金。神農、雷公：甘，平，無毒。秋採青蘘，一名夢神。
　　《抱朴子》云：巨勝一名胡麻，餌服之，不老，耐風濕。
　　新注云：胡麻、白大豆、棗三物同九蒸九曝，作團食#5，令人不饑，延年斷穀。又合蒼耳子為散，服之治風。
　　《食療》云：潤五臟，主火灼。山田種，為四棱。土地有異，功力同。休糧人重之。填骨髓#6，又補虛氣。
　　《聖惠方》：治五臟虛損，羸瘦，益氣力，堅筋骨。巨勝蒸曝各九遍，每取二合，用湯浸布裹，挼去皮再研，水濾取汁煎，和粳米煮粥食之。
　　《外臺秘要》：治手腳酸疼兼微腫。烏麻五升碎之，酒一升，浸一宿，隨多少飲。
　　《千金方》：常服明目洞視。胡麻一石，蒸之三十遍，末，酒服，每日一升。又方：治腰腳疼痛。胡麻一升，新者熬令香，杵篩。日服一大升許，一升#7即永差。酒飲、羹汁、蜜湯皆可服之。
　　《經驗後方》：治暑毒。救生散：新胡麻一升，內#8炒令黑色，取出攤冷碾末，新汲水調三錢匕，或丸如彈子，新水化下。凡著熱，外不得以冷物逼，外得冷即死。
　　《修真秘旨》：神仙服胡麻法：服之能除一切痼病，至一年面光澤、不饑，三年水火不能害，行及奔馬，久服長生。上黨者尤佳。胡麻二斗，淨淘上甑蒸，令氣遍出，日乾，以水淘去沫，即蒸，如此九度。以湯脫去皮，簸令冷，炒令香，杵為末，蜜丸如彈子大。每溫酒化下一丸，忌毒物、生菜等。
　　《續齊諧記》：漢明帝永平十五年中，荊縣有劉晨、阮肇二人，入天台山採藥，迷失道路，忽逢一溪，過之、過遇二女，以劉、阮姓名呼之，如舊識耳。白：郎等來何晚耶？遂邀#9之過家，設胡麻飯以延之。故唐詩有云：御羹和石高#10，香飯進胡麻。
　　《衍義》曰：胡麻，諸家之說參差不一，止是今脂麻，更無他義。蓋其種出於大宛，故言胡麻。今胡地所出者。皆肥大，其紋鵲，其色紫黑，故如此區別，取油亦多。故詩云：松下飯胡麻。此乃是所食之穀無疑，與白油麻為一等，如川大黃、川當歸、川升麻、上黨人參、齊州半夏之類，不可與他土者更為二物。蓋特以其地之所宜立名也。是知胡麻與白油麻為一物，嘗官於順安軍，雄、霸州之問，備見之。又二條皆言無毒，治療大同。今之用白油麻，世不可一日闕也。然亦不至於大寒，宜兩審之。
　　青蘘
　　味甘，寒，無毒。主五臟邪氣，風寒濕痺，益氣，補腦髓，堅筋骨。久服耳目聰明，不饑，不老，增壽。巨勝苗也。生中原川谷。
　　《圖經》曰：文具胡麻條下。
　　陶隱居云：胡麻葉也。甚肥滑，亦可以沐頭，但不知云何服之。仙方#11并無用此法，正當陰乾，搗為丸散。既服其實，故不復假苗。五符巨勝丸方亦云：葉名青蘘。本生大宛，度來千年爾。
　　《唐本》注云：青蘘，《本經》在草部上品中，既堪食，今從胡麻條下。
　　《衍義》曰：青蘘，即油麻葉也。陶隱居《注》亦曰：胡麻葉也。胡地脂麻鵲色，子頗大。《日華子》云：葉作湯沐，潤毛髮，乃是今人所取胡麻葉。以湯浸之，良久涎出，湯遂稠黃色，婦人用之梳髮。由是言之，胡麻與白油麻，今之所謂脂麻者是矣。青蘘即其葉也。
　　麻蕡
　　味辛，平，有毒。主五勞七傷，利五臟，下血寒氣，破積，止痺，散膿，多食令人見鬼狂走。久服通神明，輕身。一名麻勃，此麻花上勃勃者。七月七日採，良。麻子，味甘，平，無毒。主補中益氣，中風汗出，逐水，利小便，破積血，復血脈，乳婦產後餘疾，長髮，可為沐藥。久服肥健不老，神仙。九月採，入土者損人。生太山川谷。畏牡蠣、白薇，惡茯苓。
　　《圖經》曰：麻蕡、麻子，生太山川谷，今處處有。皆園圃所蒔，績其皮以為布者。麻蕡一名麻勃，麻上花勃勃者，七月七日採，麻子九月採，入土者不用。陶隱居以麻費為牡麻，牡麻則無花。蘇恭以為即實，非花也。又引《爾雅》：賁，枲實。及《禮》云：苴，麻之有蕡者，皆謂蕡為子也。謂陶重出子條為誤。按《本經》：麻蕡，主七傷，利五臟，多食令人狂走。觀古今方書，用麻子所治亦爾。又麻花，非所食之物，如蘇之論，似當矣。然朱子云：麻蕡味辛，麻子味甘，此又似二物。疑本草與《爾雅》、《禮記》有稱謂不同者耳。又古方亦有用麻花者，云味苦，主諸風及女經不利，以□蟲為使。然則蕡也、子也、花也，其三物乎？其葉與桐葉合搗，浸水沐髮，令長潤。皮青淋湯濯瘀血。根煮汁冷服，主下血不止。今用麻人，極難去殼，醫家多以水浸，經三兩日，令殼破，曝乾，新瓦上擂取白用。
　　《藥性論》云：麻花，白麻是也。味苦，微熱，無毒。能治一百二十種惡風，黑色遍身苦癢，逐諸風惡血。主女人經候不通，□蟲為使。又葉沐髮，長潤。青麻湯淋瘀血，又主下血不止。
　　陶隱居云：麻蕡即牡麻，牡麻則無實，今人作布及履用之。麻勃，方藥亦少用，衛家合人參服，令逆知未來事。其子中人，合丸藥并釀酒，大善，然而其性滑利。麻根汁及煮飲之，亦主瘀血，石淋。
　　禹錫云：按《爾雅》云：黂，枲實。釋曰：枲，麻也；麻，蕡子也。《儀禮》注：直#12，麻之有黂者。又《禹貢》：青州厥貢岱畎絲枲是也。又曰荸麻。釋曰：苴，麻之盛子者也。一名荸，一名麻母。
　　《日華子》云：大麻，補虛勞，逐一切風氣，長肌肉，益毛髮，去皮膚頑痺，下水氣及下乳，止消渴，催生，治橫逆產。
　　陳士良云：大麻人，主肺臟，潤五臟，利大小便，疏風氣。不宜多食，損血脈，滑精氣，痿陽氣，婦人多食發帶疾。
　　《食療》云：微寒。治大小便不通，髮落，破血，不饑，能寒。取汁煮粥，去五臟風，潤肺，治關節不通，髮落，通血脈，治氣。青葉，甚長髮。研麻子汁，沐髮即生長。麻子一升，白羊脂七兩，蠟五兩，白蜜一合，和杵#13，蒸食之，不饑。《洞神經》又取大麻，日中服子末三升；東行茱萸根剉八升，漬之。平旦服之二升，至夜蟲下。要見鬼者，取生麻子、菖蒲、鬼臼等分，杵為丸，彈子大。每朝向日服一丸，服滿百日即見鬼也。
　　《聖惠方》：治生眉毛。用七月烏麻花，陰乾為末。生烏麻油浸，每夜傅之。
　　《外臺秘要》：治瘰癧。七月七日出時收麻花，五月五日收葉，二件作炷子，於癧上灸百壯。又方：治虛勞，下焦虛熱，骨節煩疼，肌肉急，小便不利，大便數少，吸吸口燥少氣，淋石熱。大麻人五合研，水二升，煮去半分，服四五劑差。
　　《千金方》：治髮落不生，令長。麻子一升，熬黑壓油以傅頭，長髮妙。又方：治風癲百病。麻人四升，水六升，猛火煮令牙生去滓，煎取七升。旦空心服，或發或不發，或多狂語，勿怪之。但人摩手足須定，凡進二#14劑愈。又方：主產後血不去。麻子五升，酒一升，漬一宿，明旦去滓，溫服一升，先食。不差，方#15再服一升，不吐不下，不得與男子通，一月將養如初，差。
　　《肘後方》：治淋下血。麻根十枚，水五升，煮取二升。一服血止，神驗。
　　《食醫心鏡》：治風水腹大，臍腰重痛，不可轉動。冬麻子半升碎，水研濾取汁，米二合，以麻子汁煮作稀粥，著蔥、椒、薑、豉，空心服之。又方：主五琳，小便赤少，莖中疼痛。冬麻子一升，杵研濾取汁二升，和米三合煮粥，著蔥、椒、薑、豉煮，空心服之。
　　《新續十全方》：令易產。大麻根三莖水一升，煎取半升，頓服立產。衣不下服之亦下。
　　《子母秘錄》：產後穢污不盡，腹滿。麻子三兩，酒五升，煮取一#16升。分溫二服，當下惡物。又方：赤白痢，多體弱不堪，大困重者。麻子一合，炒令香熟，末服一錢匕，蜜漿水和服，立效。
　　白油麻
　　大寒，無毒。治虛勞，滑腸胃，行風氣，通血脈，主#17頭浮風，潤肌。食後生啖一合，終身不輟。與乳母食，其孩子永不病生。若客熱，可作飲汁服之。停久者，發霍亂。又生嚼傅小兒頭上諸瘡良。久食抽人肌肉。生則寒，炒則熱。又葉，搗和漿水，絞去滓，沐髮，去風潤髮。其油冷，常食所用也。無毒，發冷疾，滑骨髓，發臟腑渴，困脾臟，殺五黃，下三焦熱毒氣，通大小腸，治蛔心痛，傅一切瘡疥癬，殺一切蟲。取油一合，雞子兩顆，芒消一兩，攪服之，少時即瀉，治熱毒甚良。治飲食物，須逐日熬熟用，經宿即動氣。有牙齒并脾胃疾人，切不可吃。陳者煎膏，生肌長肉，止痛，消癱腫，補皮裂。
　　《圖經》曰#18：油麻，《本經》舊不著條。然古醫方多用之，無毒，滑腸胃，行風氣，久食消人肌肉，生則寒，炒熟則熱。仙方蒸以辟穀，壓笮為油，大寒，發冷疾，滑精髓，發臟腑渴，令人脾困，然治癱疽，熱病。《近效方》：婆羅門僧療大風疾，并壓丹石熱毒，熱風，手腳不遂。用消石一大兩，生烏麻油二大升，合內鐺中，以土墼蓋口，以紙泥固濟，勿令氣出，細進火煎之，其藥未熟時氣腥，候香氣發即熟，更以生油麻二大升和合，又微火煎之，以意斟量得所，即內不津器中。服法：患大風者，用火為使，在室中重作小紙屋子，外然火，令患人在紙屋中發汗，日服一大合，病人力壯，日二服，服之三七日，頭面疱瘡皆滅。
　　《外臺秘要》：治胸喉間覺有癥蟲上下，偏聞蔥、豉食香，此是髮蟲。油煎蔥、豉令香，二日不食，張口而臥，將油、蔥、豉致口邊。蟲當漸出，徐徐以物引去之。
　　《經驗後方》：治蚰蜓、蜘蛛子咬人。用油麻研傅之差。孫真人同。
　　《斗門方》：治產後脫腸不收。用油五斤煉熟，以盆盛後溫卻，令產婦坐油盆中，約一頓飯久。用皂角炙令脆，去粗皮為末。少許吹入鼻中令作嚏，立差，神效。
　　《衍義》曰：白油麻，與胡麻一等，但以其色言之，比胡麻差淡，亦不全白。今人止謂之脂麻，前條已具。炒熟乘熱壓出油，而謂之生油，但可點照。須再煎煉，方謂之熟油，始可食，復不中點照，亦一異也。如鐵自火中出而謂之生鐵，亦此義也。
　　飴糖
　　味甘，微溫。主補虛乏，止渴，去血。飴，音貽。
　　陶隱居云：方家用飴糖，乃云膠飴，皆是濕糖如厚蜜者，建中湯多用之。其凝強及牽白者，不入藥。今酒麯、糖用蘗，猶同是米麥，而為中上之異。糖當以和潤為優，酒#19以醺亂為劣也。
　　《食療》云：主吐血，健脾。凝強者為良。主打損瘀血，熬令焦，和酒服之，能下惡血。又，傷寒大毒軟#20，於蔓菁、薤汁中煮一沸，頓服之。
　　《外臺秘要》：誤吞錢。取飴糖一斤，漸漸盡食之，環及釵便出。
　　《肘後方》：魚骨哽在喉中，眾法不能去。飴糖丸如雞子黃大吞之。不出，大作丸用，妙。
　　《衍義》曰：飴糖，即餳是也，多食動脾風，今醫家用以和藥。糯與粟米作者佳，餘不堪用，蜀黍米亦可造。不思食人少食之，亦使脾胃氣和。唐˙白樂天詩一楪較牙餳者是此。
　　圖經衍義本草卷之三十七 竟
　　#1甚甘：晦明軒本作『其實』。
　　#2大：晦明軒本作『天行』。
　　#3湯：原作『花』，據晦明軒本改。
　　#4其：晦明軒本作『甚』。
　　#5食：原作『良』，據晦明軒本改。
　　#6髓：原脫，據晦明軒本補。
　　#7一升：晦明軒本作『計服一斗』。
　　#8內：晦明軒本作『微』。
　　#9邀：原作『通』，據晦明軒本改。
　　#10高：晦明軒本作『髓』。
　　#11方：原作『也』，據晦明軒本改。
　　#12直：原作『草』，據晦明軒本改。
　　#13苴：原作『生』，據晦明軒本改。
　　#14二：晦明軒本作『三』。
　　#15方：晦明軒本作『夜』。
　　#16一：晦明軒本作『二』。
　　#17主：晦明軒本作『去』。
　　#18《圖經》曰：此三字原脫，據晦明軒本補。
　　#19酒：原脫，據晦明軒本補。
　　#20軟：晦明軒本作『嗽』。
　　圖經衍義本草卷之三十八
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　米穀部中品
　　生大豆
　　味甘，平。塗癰腫，煮汁飲殺鬼毒，止痛，逐水脹，除胃中熱痺，傷中，淋露，下瘀血，散五臟結穬、內寒，殺烏頭毒。久服令人身重。炒為屑，味甘。主胃中熱，去腫，除痺，消穀，止腹脹。生太山平澤。九月採。惡五參、龍膽，得前胡、烏喙、杏人、牡蠣良。
　　《圖經》曰：大豆黃卷及生大豆，生太山平澤，今處處有之。黃卷是以生豆為蘗，待其芽出便曝乾取用，方書名黃卷皮，今蓐婦藥中用之。大豆有黑白二種，黑者入藥，白者不用。其緊小者為雄豆，入藥尤佳。豆性本平，而修治之便有數等之效。煮其汁甚涼，可以壓丹石毒及解諸藥毒，作腐則寒而動氣，炒食則熱，投酒主風，作豉極冷，黃卷及醬皆平。牛食之溫，馬食之涼，一體而用別，大抵宜作藥使耳。殺烏頭毒尤勝。仙方修製黃末，可以辟穀度饑歲。然多食令人體重，久則如故矣。
　　陳藏器云：大豆，炒令黑，烟未斷，及熱投酒中，主風痺，癰瘓，口噤，產後諸風，食罷，生服半兩，去心胸煩熱，熱風恍惚，明目，鎮心，溫補。久服好顏色，變白，去風，不忘。煮食，寒。下熱氣腫，壓丹石煩熱。汁，解諸藥毒，消腫。大豆炒食極熱，煮食之及作豉極冷。黃卷及醬，平。牛食溫，馬食冷，一體之中，用之數變。
　　禹錫等按：《蜀本》注云：煮食之，主溫毒水腫。
　　《日華子》云：黑豆，調中下氣，通關脈，制金石藥毒，治牛、馬溫毒。
　　孟詵云：大豆，寒。和飯搗塗一切毒腫。療男女陰腫，以綿裹內之。主殺諸藥毒。謹按：煮飲服之，去一切毒氣，除胃中熱痺，腸中淋露，下淋血，散五臟結穬內寒。和桑柴灰汁煮之，下水鼓腹脹。
　　《食療》云：微寒。主中風腳弱，產後諸疾。若和甘草煮湯飲之，去一切熱毒氣。善治風毒腳氣，煮食之，主心痛，筋攣，膝痛，脹滿。殺烏頭、附子毒。
　　《抱朴子#1內篇》云：相國張公文蔚，莊在東都柏坡，莊內有鼠狼穴，養四子為蛇所食。鼠狼雄雌情切，乃於穴外坋土，恰容蛇頭俟其出穴。果入所汾處出頭，度其回轉不及，當腰咬斷而劈蛇腹，銜出四子，尚有氣。置於穴外，銜豆葉嚼而傅之，皆活。
　　《千金方》：治頭項強不得顧視。蒸大豆一升，令變色，內囊中枕之。又方：從高墜下，頭破腦出血，中風口噤。豆一升，熬去腥，勿使太熟，杵末，蒸之氣遍，令甑下盆中，以酒一升淋之。溫服一升，覆取汗。傅膏瘡上。又方：治身腫浮。烏豆一升，水五升，煮取三升汁，去滓，內酒五升，更取三升，分溫三服。不差，再合服之。又方：治口喎。大豆麵三升，炒令焦，酒三升淋取汁，頓服，日一服。
　　《肘後方》：治卒風不得語。煮豆煎汁如飴，含之，亦濃煮飲之佳。又方：從早夜連時不得眠。暮以新布火炙以熨目，并蒸大豆，更翻#2囊盛枕，枕冷後更易熱，終夜常枕熱豆，即立愈，證如前。
　　《經驗方》：治小兒、大人多年牙齒不生。用黑豆三十粒，牛糞火內燒令烟盡，細研，入麝香少許，一處研勻。先以針挑不生齒處，令血出，用末少許揩。不得見風，忌酸、鹹物。又方：治秋夏之交，露坐夜久，腹中痞，如群石在腹方：大豆半升，生薑八分，水二升，煎取一升已來，頓服差。又方：治赤痢，臍下痛。黑豆、茱萸子二件，搓摩，吞咽必宜，良。
　　《食醫心鏡》：治風毒攻心，煩躁恍惚。大豆半升淨淘，以水二升，煮取七合，去滓，食後服。又方：治產後風虛，五緩六急，手足頑痺，頭旋眼眩，血氣不調。大豆一升，炒令熱熟，投三升酒中，密封，飲之。
　　《廣利方》：治腳氣衝心，煩悶亂，不識人。大豆一升，水三升，濃煮取汁，頓服半升。如未定，可更服。
　　《傷寒類要》：辟溫病。以新布盛大豆二斗，內井中一宿出，服七粒佳。
　　《子母秘錄》：主產後中風困篤，或背強口噤二或但煩熱苦渴，或身頭皆重，或身癢極，嘔逆，直視，此皆虛熱中風。大豆三升，熬令極熟，候無聲，器盛，以酒五升沃之，熱投可得二升，盡服之，溫覆令少汗出，身潤即愈。產後得依常稍服之，以防風氣，又消結血。又方：治小兒斑瘡，豌豆瘡。熟煮大豆，取汁服之佳。又方：治小兒湯火瘡。火#3煮大豆汁塗上，易差，無斑。
　　《楊氏產乳》：療有孕月數未足，子死腹中，母欲悶絕。取大豆三升，醋煮濃汁三升。頓服，立差。
　　《產書》：產後猶有餘血水氣者，宜服豆淋酒。黑豆五升熬之，令烟絕出，於瓷器中，以酒一斗#4焠之。
　　《衍義》曰：生大豆，有綠、褐、黑三種，亦有大、小兩等。其大者出江、浙、湖南、北，黑小者生他處。今用小者，力更佳。炒熟，以棗肉同搗之，為麩，代糧。又治產後百病、血熱，并中風、疾痱、止痛、背強、口噤，但煩熱、瘈瘲、若渴、身背腫、劇嘔逆，大豆五升，急水淘淨，無灰酒一斗，熬豆令微溫#5出，傾入酒瓶中沃之。經一日以上，服酒一升，取差為度。如素不飲酒，即量多少服。若口噤，即加獨活半斤，微微捶破同沃，仍增酒#6一斗二升。逐月旋作，恐酸壞，又可磑為豆腐食之。
　　赤小豆
　　味甘、酸，平，無毒。主下水，排癰腫膿血，寒熱，熱中，消渴，止泄，利小便，吐逆，卒澼，下脹滿。
　　《圖經》曰：赤小豆，舊與大豆同條，蘇恭分之。今江、淮閒尤多種蒔。主水氣，腳氣方最急用。其法用此豆五合，葫一頭，生薑一分，并碎破，商陸根一條，切，同水煮豆爛，湯成，適寒溫，去葫薑。細嚼豆，空腹食之，旋旋啜汁令盡，腫立消，便止。韋宙《獨行方》療水腫從腳起，入腹則殺人，亦用赤小豆一斗，煮令極爛，取汁四五升，溫漬膝以下。若已入腹，但服小豆，勿雜食，亦愈。
　　《藥性論》云：赤小豆，使，味甘。能消熱毒癰腫，散惡血不盡，煩滿，治水腫，皮肌脹滿。搗薄塗癰腫上，主小兒急黃爛瘡。取汁冷#7洗之，不過三度差。能令人美食。末與雞子白調，塗熱毒癰腫，差。
　　陶隱居云：大、小豆共條，猶如蔥、薤義也。以大豆為蘗芽，生便乾之，名為黃卷，用之亦熬，服食所須。煮大豆，主溫毒水腫殊效。復有白大豆，不入藥。小豆性逐津液，久服令人枯燥矣。
　　陳藏器云：赤小豆和桑根白皮煮食之，主濕#8氣痺腫。小豆和通草煮食之，當下氣無限，名脫氣丸。驢食腳輕，人食體重。
　　《日華子》云：赤豆粉，治煩解熱毒，排膿，補血脈，解油衣粘綴甚妙。葉食明目。
　　禹錫云：按《蜀本》注云：病酒熱飲汁即愈。
　　《食療》云：和鯉魚爛煮食之，甚治腳氣及大腹水腫。別有諸治，具在魚條中。散氣，去關節煩熱。令人心孔開，止小便數。綠、赤者并可食。暴痢後，氣滿不能食，煮一頓服之即愈。
　　孫真人云：赤、白豆合魚鮓食之成消渴，小豆醬合魚鮓食之成口瘡。
　　《肘後方》：辟溫病。取小豆，新布囊盛之，置井中，三日出。舉家服，男十枚，女二十枚。又方：治腸痔，大便常血。小豆一升，苦酒五升，煮豆熟，出乾，復內法酒中，候酒盡止，末，酒服方寸匕，日三度。又方：產後心悶目不開。生赤小豆杵末，東流水服方寸匕。不差再服。
　　《千金方》：主產後不能食，煩滿方。小豆三七枚，燒作屑，篩，冷水頓服之佳。
　　《梅師方》：治熱毒下血，或因食熱物發動。以赤小豆杵末，水調下方寸匕。又方：治婦人乳腫不得消。小豆、莽草等分，為末，苦酒和傅之，佳。
　　《食醫心鏡》：理腳腫滿轉上入腹殺人。豆一升，水五升，煮令極熟，去豆，適寒溫浸腳，冷重暖。
　　《必效方》：治水穀痢。小豆一合，和蠟三兩，頓服愈。又方：治卒下血。小豆一升，搗碎，水三升，絞汁飲之。
　　《產寶》：治難產方。赤小豆生吞七枚，出。若是女，二七枚佳。
　　《修真秘旨》云：理淋方。惟赤小豆三合，慢火炒熟為末，煨蔥一莖細剉，暖酒調二錢匕服。男子、女人，熱淋、血淋并療。
　　《衍義》曰：食之行小便，久則虛人，令人黑瘦、枯燥。關西、河北、京東、西多食之。花治宿酒，渴病。
　　大豆黃卷
　　味甘，平，無毒。主濕痺，筋攣，膝痛，五臟胃氣結穬，益氣，止毒，去黑皯，潤澤皮毛。
　　《圖經》曰：文具大豆條下。
　　《唐本》注云：以大豆為芽蘗，生便乾之，名為黃卷。用亦服食。
　　《食療》云：卷，蘗長五分者，破婦人惡血良。
　　《食醫心鏡》：理久風濕痺，筋攣膝痛，除五臟胃氣結聚，益氣，止毒，去黑痣面，潤皮毛。宜取大豆黃卷一升，熬令香，為末，空心暖酒下一匙。
　　酒
　　味苦、甘、辛，大熱，有毒。主行藥勢，殺百邪惡毒氣。
　　陶隱居云：大寒凝海，惟酒不冰，明其性熱獨冠群物。藥家多須以行其勢。人飲之，使體弊神昏，是其有毒故也。昔三人晨行觸露，一人健，一人病，一人死。健者飲酒，病者食粥，死者空腹。此酒勢辟惡，勝於作食。
　　《唐本》注云：酒，有葡萄、秫、黍、粳、粟、麯、蜜等，作酒醴以麯為。而葡萄、蜜等，獨不用麯。飲葡萄酒能消痰破癖。諸酒醇醨不同，惟米酒入藥用。
　　《日華子》云：酒，通血脈，厚腸胃，除風及下氣。
　　禹錫云：按陳藏器云：酒，本功外，殺百邪，去惡氣，通血脈，厚腸胃，潤皮膚，散石氣，消憂發怒，宣言暢意。書曰：若作酒醴爾，惟麯蘗。蘇恭乃廣引葡萄、蜜等為之。乃以偽亂真，殊非酒本稱。至於入藥，更亦不堪。凡好酒欲熟，皆能候風潮而轉，此是合陰陽矣。又云：甜糟，味鹹，溫，無毒。主溫中，冷氣，消食，殺腥，去草菜毒，藏物不敗，揉物能軟，潤皮膚，調腑臟，三歲已下有酒以物盛之，堪磨風瘙，止嘔噦，及煎魚菜。取臘月酒糟，以和粥成之。
　　《食療》云：紫酒，治角弓風。薑酒，主偏風中惡。桑椹酒，補五臟，明耳目。蔥豉酒，解煩熱，補虛勞。蜜酒，療風疹。地黃、牛膝、虎骨、仙靈脾、通#9草、大#10豆、牛蒡、枸杞等，皆可和釀作酒，在別方。葡萄子釀酒，益氣調中，耐饑強志，取藤汁釀酒亦佳，狗肉汁釀酒，大補。
　　《外臺秘要》：治水下，或不下則滿溢，下之則虛竭，虛竭還腹，十無一活。以桑椹并心皮兩物細剉，重煮煎，取四斗以釀米，四升釀酒，一服一升。
　　《千金方》：斷酒方：以酒七升，著瓶中，硃砂半兩，細研著酒中，緊閉塞瓶口，安豬圈中，任豬搖動，經七日，頓飲之。又方：治耳聾。酒三升，漬牡荊子二升，碎之，浸七日去滓，任性飲#11盡，三十年聾差。
　　《經驗後方》：孫真人催產，以鐵器燒赤，焠酒吃，便令分解。
　　《廣利方》：治蛇咬瘡。暖酒淋洗瘡上，日三易。
　　《傷寒類要》：天行病毒攻手足，疼痛欲斷。作坑令深三尺，大小容足，燒令中熱，以酒灌坑中，著屐踞坑上，衣壅勿令泄氣。
　　《衍義》曰：酒，《呂氏春秋》曰：儀狄造酒。《戰國策》曰：帝女儀狄造酒，進之於禹。然本草中已著酒名，信非儀狄明矣。又讀《素問》，首言以妄為常，以酒為漿，如此則酒自黃帝始，非儀狄也。古方用酒，有醇酒、春酒、社壇餘胙酒、糟下酒、白酒、清酒、好酒、美酒、葡萄酒、秫黍酒、粳酒、蜜酒、有灰酒、新熟無灰酒、地黃酒。今有糯酒、煮酒、小豆麯酒、香藥麯酒、鹿頭酒、羔兒等酒。今江、浙、湖南、北，又以糯米粉入眾藥，和合為麯，曰餅子酒。至於官務，亦用四夷酒，更別中國，不可取以為法。今醫家所用酒，正宜斟酌。但飲家惟取其味，不顧入藥如何爾。然久之未見不作疾者，蓋此物損益兼行，可不謹歟！
　　粟米
　　味鹹，微寒，無毒。主養腎氣，去胃脾中熱，益氣。陳者味苦，主胃熱，消渴，利小便。
　　《圖經》曰：文具青粱米條下。
　　陶隱居云：江東所種及西間皆是，其粒細於#12粱米，熟舂令白，亦以當白粱呼為白粱粟。陳者謂經三五年者，或呼為粢諸#13米，以作粉尤解煩悶，服食家亦將食之。
　　《唐本》注云：粟類多種，而并細於諸粱#14，北土常食，與粱有別。陶云當白粱，又云或呼為粢，粢則是稷，稷乃穄之異名也。甘#15米泔汁，主霍亂，卒熱，心煩渴，飲數升立差。臭泔，止消渴尤良。米麥麵，味甘、苦，寒，無毒。主寒中，除熱渴，解煩，消石氣。蒸米麥熬磨，一名糗也。穄音祭。
　　陳藏器云：粉解諸毒，主卒得鬼打，水攪服之。亦主熱腹痛，鼻衄，并水煮服之。粳粟總堪為粉，粟強浸米至敗者損人。又云：泔，主霍亂，新研米清水和濾取汁服，亦主轉筋入腹。胃冷者不宜多食。酸泔，洗皮膚瘡疥，服主五野雞病及消渴。下澱酸者，殺蟲及惡瘡，和臭樗皮煎服，主疳痢。樗皮一名武目樹。
　　《千金方》：治反胃，食即吐。搗粟米作粉，和水丸如梧子大。七枚爛煮內醋中，細吞之，得下便已。麵亦得用之。
　　《食醫心鏡》：主脾胃氣弱，食不消化，嘔逆反胃，湯飲不下。粟米半升杵如粉#16，水和丸如梧子，煮令熟，點少鹽，空心和汁吞下。
　　《姚和眾方》：兒初生七日，助穀神以導達腸胃。研粟米煮粥飲，厚薄如乳，每日研與半粟殼。
　　《產寶方》：粢米粉熬令黑。以雞子白和如泥，以塗帛上貼之，帛作穴，以泄癰毒氣，易之，效。
　　《衍義》曰：粟米，利小便，故益脾胃。
　　秫米
　　味甘，微寒。止寒熱，利大腸，療漆瘡。
　　《圖經》曰：文具丹黍米條下。
　　陶隱居云：此人以作酒及煮糖者，肥軟易消。方藥不正用，惟嚼以塗漆瘡#17及釀諸藥醪。
　　《唐本》注云：此米功用是稻秫也。今大都呼粟糯為秫稻，秫為糯矣。北#18土亦多以粟秫釀酒，而汁少於黍米。粟秫應有別功，但本草不載。凡黍稷、粟秫、粳糯，此三穀之籼秫也。籼音仙。
　　《日華子》云：無毒，犬咬，凍瘡并嚼傅。
　　禹錫云：按顏師古《刊謬正俗》云：今之所謂秫者，似黍米而粒小者耳，亦堪作酒。孟詵云：秫米，其性平。能殺瘡疥毒熱，擁五臟氣，動風，不可常食。北人往往有種者，代米作酒耳。又，生搗和雞子白，傅毒腫良。根，煮作湯，洗風。又，米#19一石，麯三斗，和地黃一斤，茵陳蒿一斤，炙令黃，一依釀酒法。服之治筋骨攣痺。
　　《聖惠方》：治食鴨#20肉成病，胸滿面赤，不下食。用秫米汁服一中盞。
　　《肘後方#21》：治妊娠忽下黃水如膠，或如小豆汁。秫米、黃耆各一兩，細剉，以水七升，煎取三升服。
　　《食醫心鏡》：主寒熱，利大腸，治漆瘡。秫米飯食之，良。
　　《衍義》曰：秫米，初搗出淡黃白色，經久色如糯，用作酒者是。此米亦不堪為飯，最黏，故宜酒。
　　粳米
　　味甘、苦，無毒。主益氣，止煩，止泄。
　　《圖經》曰：文具稻米條下。
　　陶隱居云：此即人常所食米，但有白、赤、小、大異族四五種，猶同一類也。前陳廩米亦是此種，以廩軍人，故曰廩爾。
　　《唐本》注云：傳稱食廩為祿。廩，倉也。前陳倉米曰廩，字誤作廩，即廩軍米也。若廩軍新米，亦為陳米#22□
　　《日華子》云：補中，壯筋骨，補腸胃。
　　禹錫云：按《蜀本》云：斷下痢，和胃氣，長肌肉，溫中。
　　孟詵云：粳米，平。主益氣，止煩泄。其赤則粒大而香，不禁水停。其黃綠即實中。又，水漬有味，益人。都大新熟者動氣。經再年者亦發病。江南貯倉人皆多收火稻。其火稻宜人，溫中益氣，補下元。燒之去芒，舂宿米食之，即不發病耳。
　　《外臺秘要》：蛟龍子生在芹菜上，食之入腹，變成龍子，須慎之。餳粳米、杏人、乳餅煮粥。食之三升，日三服，吐出蛟龍子，有兩頭。開皇二年，賈橋有人吐出蛟龍，大驗，無所忌。
　　《肘後方》：若遇荒年，穀貴，無可以充糧，應須藥濟命者。粳米十斗#23，酒三升漬之，出暴之。又漬酒正#24出，稍食之，渴飲之，辟三十日，足一斛三升，辟周年。又方：小兒新生三日，應開腸胃，助穀神，碎米濃作汁飲，如乳酪，與兒大豆許，數含飲之，頻與三豆許。三七日可與哺，慎不得取次與雜藥，紅雪少少得也。
　　《千金方》：倉米無毒。
　　《衍義》曰：粳米，白晚米為第一，早熟米不及也。平和五臟，補益胃氣，其功莫逮。然稍生則復不益脾，過熟則佳。
　　粱米
　　味甘，微寒，無毒。主胃痺，熱中，消渴，止泄痢，利小便，益氣補中，輕身長年。
　　陶隱居云：凡云粱米，皆是粟類，惟其芽頭色異為分別爾。青粱出北，今江東少有。《氾勝之書》云：粱是秫粟，今俗用則不爾。氾音泛。
　　《唐本》注云：青粱殼穗有毛，粒青，米亦微青而細於黃、白粱也。穀粒似青稞而少粗。夏月食之，極為清涼，但以味短色惡，不如黃、白粱，故人少種之。此穀早熟而收少也，作餳，清白勝餘米。
　　《日華子》云：健脾，治泄精。醋拌百蒸百暴，可作乾糧。
　　禹錫云：按孟詵云：青粱米，以純苦酒十#25斗漬之，三日出，百蒸百暴，好裹藏之。遠行一餐，十日不饑。重餐，四百九十日不饑。又方：以米一升#26，赤石脂三斤，合以水漬之，令足相淹。置於暖處二三日。上青白衣，搗為丸，如李大。日服三丸，不饑。謹按《靈寶五符經》中，白鮮米九蒸九暴，作辟穀糧。此文用青粱米，未見有別出處，其米微寒，常作飯食之，澀於黃、白米，體性相似。
　　《食醫心鏡》：主胃痺#27熱中，除渴，止痢，利#28小便，益氣力，補中，輕身長年。以粱米炊飯食之。
　　《衍義》曰：青、黃、白粱米，此三種，食之不及黃粱。青、白二種，性皆微涼，黃粱性甘平，豈非得土之中和氣多邪？今黃、白二種，西洛間農家多種，為飯尤佳，餘用則不相宜。然其粒尖小於他穀，收實少，故能種者亦稀，白色者味淡。
　　黍米
　　味甘，溫，無毒。主益氣補中，多熱，令人煩。
　　陶隱居云：荊、南#29州及江北皆種此。其苗如蘆而異於粟，粒亦大。粟而多是秫，今人又呼秫粟為黍，非也。北人作黍飯，方藥釀黍米酒，則皆用秫黍也。又有穄米與黍米相似，而粒殊大，食不宜人，言發宿病。
　　《唐本》注云：黍有數種，已備注前條，今此通論丹黑黍米爾，亦不似蘆，雖似粟而非粟也。穄即稷也，具釋後條。
　　禹錫云：按孟詵云：黍米，性寒。患鱉瘕者，以新熟赤黍米淘取泔汁，生服一升，不過三兩度愈。謹按：性寒，有少毒。不堪久服，昏五臟，令人好睡。仙家重此。作酒最勝餘糧。又，燒為灰，和油塗杖瘡，不作瘢，止痛。不得與小兒食之，令不能行。若與小貓，犬食之，其腳便踻曲，行不正。緩人筋骨，絕血脈。
　　《食療》云：合葵菜食之，成痼疾。於黍米中藏乾脯通。《食禁》云：牛肉不得和黍米、白酒食之，生寸白蟲。
　　《千金方》：治人、六畜天行時氣病，豌豆瘡方。濃煮黍穰汁洗之。一莖是穄穰則不差。瘡若黑者，杵蒜封之。亦可煮乾芸苔洗之。
　　《肘後方》：食苦瓠中毒。煮黍稷#30汁解之，飲數升止。又云：治湯火所灼未成瘡。黍米、女麯等分，各熬令焦，杵，下以雞子白傅之。
　　丹黍米
　　味苦，微溫，無毒。主咳逆，霍亂，止泄，除熱，止煩渴。
　　陶隱居云：此即赤黍米也，亦出北間，江東時有種，而非土所宜，多入神藥用。又，黑黍名秬，供釀酒祭祀用之。
　　禹錫云：按《爾雅》云：秬，黑黍。秠，一稃二米。釋曰：按《詩˙生民篇》云：誕降嘉種，維秬維秠。李巡云：黑黍一名秬黍。秬#31，即黑黍之大名也。秠，是黑黍米一稃有二米者，別名為秠。若然秬、秠皆黑黍矣。而《春官˙鬯人》注云：釀秬為酒，秬如黑黍，一秠二米。言如者，以黑黍一米者多，秬為正二米。則秬中之異，故言如以明秬有二等，則一米者亦可為汁。又云：秠即皮，其稃亦皮也。秠、稃，古今語之異耳。漢和帝時，任城縣生黑黍、或三四實，實二米，得黍三斛八斗是也。
　　《日華子》云：赤黍米，溫。下氣，止咳嗽，除煩，止渴，退熱。不可合蜜并葵同食。
　　《傷寒類要》：傷寒後，男子陰易。來三兩煮薄飲，酒和飲之。發汗出愈，隨人加減。
　　《衍義》曰：丹黍米，黍皮赤，其米黃，惟可為糜，不堪為飯。黏著難解，然亦動風。
　　白粱米
　　味甘，微寒，無毒。主除熱，益氣。
　　陶隱居云：今處處有，襄陽竹根者最佳。所以夏月作粟食，亦以除熱。
　　《千金方》：主霍亂不吐。白粱粉米五合，水一升，和之頓服，如粥食。
　　《肘後方》：手足忽發疣。取粱粉，鐵鐺熬令#32赤以塗之，以眾人唾和塗上，厚一寸，即消。
　　黃粱米
　　味甘，平，無毒。主益氣和中，止泄。
　　陶隱居云：黃粱，出青、冀州，此間不見有爾。
　　《唐本》注云：黃粱，出蜀、漢，兩浙間亦種之。穗大毛長，穀米俱粗於白粱一，收子少，不耐水旱。食之香美，逾於諸粱，人號為竹根黃。
　　《外臺秘要》：小兒面上生瘡如火燒。以一升末#33，蜜水和傅之，差為度。又方；治霍亂煩躁。以黃粱米粉半升，水一升半，和絞如白飲，頓服。糯米亦得。
　　《肘後方》：治霍亂吐下後，大渴多飲則殺人。黃粱米五升，水一斗，煮取三升清澄，稍稍飲之。
　　《食醫心鏡》：主益氣和中，止泄痢，去當風臥濕，遇冷所中等病。以作飲食之。
　　《兵部手集》：治孩兒赤丹不止。上翻#34用黃米粉、雞子白和傅。
　　蘗米
　　味苦，無毒。主寒中，下氣，除熱。
　　陶隱居云：此是以米為蘗，非別米名也。米甘#35米脂和傅面，亦使皮膚悅澤，為熱不及麥蘗。
　　禹錫云：按《日華子》云：蘗米，溫。能除煩，消宿食，開胃。又名黃子。可作米醋。
　　《衍義》曰：蘗米，此則粟蘗也，今穀神散中用之，性又溫於大麥蘗。
　　小麥
　　味甘，微寒，無毒。主除熱，止躁渴咽乾，利小便，養肝氣，止漏血、唾血。以作麯，溫，消穀，止痢。以作麵，溫，不能消熱止煩。
　　陶隱居云：小麥合湯皆完用之，熱家療也。作麵則溫，明穬麥亦當如此。今服食家啖麵，不及大穬麥，猶勝於米爾。
　　陳藏器云：麩，味甘，寒，無毒。和麵作餅，止泄痢，調中，去熱，健人。蒸熱袋盛，熨人馬冷。失腰腳，和醋蒸，抱所傷折處#36，止痛散血。人作麵，第三磨者涼，為近麩也。小麥，皮寒肉熱。又云：麥苗，味辛，寒，無毒。主酒疸目黃，消酒毒暴熱。麥苗上黑微#37名麥奴，主熱煩，解丹石，天行熱毒。又云：麵，味甘，溫。補虛，實人膚體，厚腸胃，強氣力，性擁熱，小動風氣。又云：女麯，一名□子。按□子與黃蒸不殊。黃蒸，溫補，消諸生物。北人以小麥，南人以粳米，皆六七月作之。蘇又云：磨破之，謂當完作之，亦呼為黃衣，塵綠者佳。
　　《外臺秘要方》：治痢，色白不消者，為末#38下方。好麵炒，右一味，搗篩煮米粥，內麵方寸匕。又云：此療法#39百行，師不救者。
　　《千金方》：治黃疸。取小麥苗，杵絞取汁，飲六七合，晝夜三四飲之，三四日便愈。
　　《經驗方》：治鼻衄。以冷水調麵漿，服之立差。
　　《兵部手集》：治嘔噦。麵、醋和作彈丸二三十個，以沸湯煮，別盛漿水二斗已來，彈丸湯內漉出於漿中，看外熱氣稍減，乘熱吞三兩個。噦定，即止吞餘者。加至七八丸尚未定，晚後飯前再作吞。
　　《衍義》曰：小麥，暴淋煎湯飲，為麵作糊。入藥水調，治人中暑。馬病肺卒熱，亦以水調灌愈。生嚼成筋，可以黏禽蟲。
　　大麥
　　味鹹，溫、微寒，無毒。主消渴，除熱，益氣調中。又云：令人多熱，為五穀長。蜜為之使。
　　陶隱居云：今稞麥，一名麰麥，似穬麥，惟皮薄爾。麰曰牟。
　　《唐本》注云：大麥出關中，即青稞麥是。形似小麥而大，皮厚，故謂大麥，殊不似穬麥也。大麥麵，平胃，止渴，消食，療脹。
　　禹錫云：按《藥性論》：云：大麥蘗，使，味甘，無毒。能消化宿食，破冷氣，去心腹脹滿。
　　陳士良云：大麥，補虛劣，壯血脈，益顏色，實五臟，思#40穀食。久食令人肥白，滑肌膚。為麵勝如#41麥，無躁熱。又云：蘗，微暖，久食消腎，不可多食。
　　《聖惠方》：治妊娠欲去胎。以麥蘗二兩，水一盞半，煎至一盞，分溫三服。
　　《兵部手集方》：治產後秘結膨脹不通轉，氣急，坐臥不安，供奉輔太初與崔家方。以麥蘗末一合，和酒服食，良久通轉。崔郎中云神效。
　　《衍義》曰：大麥，性平、涼，有人患纏喉風，食不能下，將此麵作稀糊，令咽之，既滑膩容易下咽，以助胃氣。三伏中，朝廷作麵，以賜臣下，作蘗造餳。
　　麯
　　味甘，大暖。療臟腑中風氣，調中下氣，開胃消宿食。主霍亂，心膈氣，痰逆，除煩，破癥結及補虛，去冷氣，除腸胃中塞，不下食，令人有顏色，六月作者良。陳久者入藥，用之當炒令香，六畜食米脹欲死者，煮麯汁灌之立消，落胎并下鬼胎。又，神麯，使，無毒。能化水穀宿食癥氣，健脾暖胃。
　　《千金方》：治產後運絕。麯末，水服方寸匕。不差，更服即差。又方：治小腹堅大如盤，胸中滿，能食而不消。麯末服方寸匕，日三。
　　《肘後方》：治赤白痢下，水穀食不消。以麯熬粟米粥，服方寸匕，日四五止。又方：妊娠卒胎動不安，成#42腰痛，胎轉搶心，下血不止。生麯半餅碎末，水和絞取汁，服三升。
　　蕎麥
　　味甘，平、寒，無毒。實腸胃，益氣力。久食動風，令人頭眩。和豬肉食之，患熱風，脫人眉鬚，雖動諸病，猶挫丹石，能煉五臟滓穢，續精神。作飯與丹石人食之良。其飯法可蒸，使氣餾於烈日中暴令口開，使舂取人作飯。葉作茹，食之下氣，利耳目，多食即微泄。燒其穰作灰，淋洗六畜瘡，并驢、馬躁蹄。新補。見陳藏器、孟詵、蕭炳、陳士良、《日華子》。
　　《圖經》曰：文具附小麥條下。
　　《丹房玉鏡》：源蕎麥灰煮粉霜。
　　《兵部手集方》：治小兒油丹赤腫。蕎麥麵、醋和傅之，良。
　　藊豆
　　味甘，微溫。主和中下氣。豆葉，主霍亂吐下不止。藊音扁。
　　《藥性論》云：白藊豆，亦可單用。主解一切草#43毒，生嚼及煎湯服，取效。
　　陶隱居云：人家種之於籬援，其莢蒸食甚美，無正用取其豆者。葉乃單行用之。患寒熱病者，不可食也。
　　《日華子》云：平，無毒。補五臟。葉傅蛇蟲咬。
　　禹錫云：按孟詵云：藊豆，療霍亂吐痢不止，末和醋服之，下氣。又，吐痢後轉筋，生搗葉七#44把，以少酢浸汁，服之立差。其豆如綠豆，餅食亦可。
　　《衍義》曰：藊豆，有黑、白、鵲三等，皆於豆脊方#45白路。白者治霍亂轉筋。
　　豉
　　味苦，寒，無毒。主傷寒，頭痛寒熱，瘴氣惡毒，煩躁滿悶，虛勞喘吸，兩腳疼冷。又殺六畜胎子諸毒。
　　《圖經》曰：文具附大豆黃卷條下。
　　陶隱居云：豉，食中之常用。春夏天氣不和，蒸炒以酒漬服之，至佳。依康伯法：先以醋酒搜蒸暴燥，以麻油和、又蒸暴之，凡三過，乃末椒、乾薑屑合和，以進食，勝今作油豉也。患腳人常將其酒浸，以滓傅腳皆差。好者出襄陽、錢塘，香美而濃，取中心者彌善。
　　陳藏器云：蒲州豉，味鹹，無毒。主解煩熱，熱毒，寒熱，虛勞，調中，發汗，通關節，殺腥氣，傷寒鼻塞。作法與諸豉不同，其味烈。陝州又有豉汁，經年不敗，大除煩熱，入藥并不如今之豉心，為無鹽故也。
　　《日華子》云：治中毒藥，蠱氣，瘧疾，骨蒸，并治犬咬。
　　孟詵云：豉，能治久盜汗患者，以一升微炒令香，清酒三升漬，滿三日取汁，冷暖任人服之，不差，須作三兩劑，即止。
　　《聖惠方》：治口舌生瘡，胸膈疼痛。用焦豉細末，含一宿便差。
　　《外臺秘要方》：治蟲刺螫人方。好豉心以足為限，但覺刺即熟嚼豉以傅之，少頃見豉中毛，即差。不見，又嚼傅之，晝夜勿絕，見毛為度。
　　《千金方》：治酒病。豉、蔥白各半升，水二升，煮取一升，頓服。又方：治被毆傷瘀血聚腹滿。豉一升，水三升，煮三沸，分服，不差再服。
　　《肘後方》：中緩風，四肢不收者。豉三升，水九升，煮取三升。分為三服，日二作。亦可酒漬飲之。
　　《葛氏方》：治重下，此即赤白痢也。熬豉令小焦，杵服一合，日三，無比。又，豉熬令焦，水一升，淋取汁冷服，冷則酒淋，日三服，有效。
　　《梅師方》：傷寒，汗出不解，已三四日，胸中悶吐方。豉一升，鹽一合，水四升，煎升半，分三服當吐。
　　《食醫心鏡方》：主風毒，腳膝攣急，骨節痛。豉心五升，九蒸九暴，以酒一斗取浸#46經宿，空心隨性緩飲之。
　　綠豆
　　味甘，寒，無毒。主丹毒，煩熱，風，藥石發動，熱氣奔豚，生研絞汁服。亦煮食，消腫，下氣，壓熱，解石。用之勿去皮，令人小壅，當是皮寒肉#47平。圓小綠者佳。又有稙豆，苗子相似，主霍亂吐下。取葉搗絞汁，和少醋溫服，子亦下氣也。稙音陟。
　　《日華子》云：綠豆，冷。益氣，除熱毒風，厚腸胃，作枕明目，治頭風頭痛。
　　禹錫云：按孟詵云：綠豆，平。諸食法：作餅炙，食之佳。謹按：補益，和五臟，安精神，行十二經脈，此最為良。今人食皆撻去皮，即有少擁氣。若愈病，須和皮，故不可去。又，研汁煮飲服之，治消渴。又，去浮風，益氣力，潤皮肉，可長食之。
　　雷公云：益氣明目，治頭風。
　　舂杵頭細糠
　　主卒噎。
　　陶隱居云：食卒噎不下，刮取含之即去，亦是舂搗義爾。天下事理，多有相影響如此也。自草部今移。
　　《聖惠方》：治膈氣，咽喉噎塞，飲食不下。用碓觜上細糠，蜜丸如彈子大，非時含一丸咽津。
　　穬麥
　　味甘，微寒，無毒。主輕身，除熱。久服令人多力健行，以作蘗，溫，消食和中。
　　陶隱居云：此是今馬所食者，性乃熱而云微寒，恐是作屑與合殼異也。服食家并食大、穬#48二麥，令人輕健。
　　《唐本》注云：穬麥性寒，陶云性熱，非也。復云：作屑與合殼異。此皆江東少有，故斟酌言。
　　白豆
　　平，無毒。補五臟，益中，助十二經脈，調中，暖腸胃。葉，利五臟，下氣。嫩者可作菜食，生食之亦佳，可常食。新補。見孟詵及《日華子》。
　　《孫真人食忌》：白豆，味鹹，腎之穀，腎病宜食，煞鬼氣。
　　圖經衍義本草卷之三十八　竟
　　#1子：原脫，據晦明軒本。
　　#2翻：晦明軒本作『番』。
　　#3火：晦明軒本作『水』。
　　#4斗：晦明軒本作『升』。
　　#5溫：晦明軒本作『烟』。
　　#6酒：晦明軒本『酒』下有『至』。
　　#7冷：晦明軒本作『令』。
　　#8濕：原作『溫』，據晦明軒本改。
　　#9通：原脫，據晦明軒本補。
　　#10大：原作『本』，據晦明軒本改。
　　#11飲：原作『限』，據晦明軒本改。
　　#12於：原作『粟』，據晦明軒本改。
　　#13諸：晦明軒本無『諸』字。
　　#14粱：原作『粟』，據晦明軒本改。
　　#15甘：晦明軒本作『其』。
　　#16粉：原脫，據晦明軒本補。
　　#17瘡：原脫，據晦明軒本補。
　　#18北：原作『此』，據晦明軒本改。
　　#19米：原作『水』，據晦明軒本改。
　　#20鴨：原作『鳴』，據晦明軒本改。
　　#21肘後方：晦明軒本作『梅師方』。
　　#22米：晦明軒本作『乎』。
　　#23十斗：晦明軒本作『一升』。
　　#24正：晦明軒本作『次』。
　　#25十：晦明軒本作『一』。
　　#26升：晦明軒本作『斗』。
　　#27痺：晦明軒本作『脾』。
　　#28利：原脫，據晦明軒本補。
　　#29南：晦明軒本作『郢』。
　　#30稷：晦明軒本作『穰』。
　　#31秬：原脫，據晦明軒本補。
　　#32令：原作『止』，據晦明軒本改。
　　#33末：原作『木』，據晦明軒本改。
　　#34上翻：晦明軒本作『土番』。
　　#35米甘：晦明軒本作『末其』。
　　#36處：原作『□』，據晦明軒本改。
　　#37微：晦明軒本作『霉』。
　　#38末：晦明軒本作『寒』。
　　#39法：晦明軒本作『瀉』。
　　#40思：晦明軒本作『化』。
　　#41如：晦明軒本作『小』。
　　#42成：晦明軒本作『或』。
　　#43草：晦明軒本『草』下有『木』字。
　　#44七：晦明軒本作『一』。
　　#45方：晦明軒本作『有』。
　　#46浸：原作『酒』，據晦明軒本改。
　　#47肉：原作『均』，據晦明軒本改。
　　#48穬：原作『利』，據晦明軒本改。
　　圖經衍義本草卷之三十九
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　米穀部下品
　　醋
　　味酸，溫，無毒。主消癰腫，散水氣，殺邪毒。
　　陶隱居云：醋酒為用，無所不入，愈久愈良，亦謂之醯。以有苦味，俗呼為苦酒。丹家又加餘物，謂為華池左味，但不可多食之，損人肌臟。
　　《日華子》云：醋，治產後婦人并傷損及金瘡血運，下氣，除煩，破癥結治婦人心痛，助諸藥力，殺一切魚、肉、菜毒。又云：米醋功用同醋，多食不益男子，損顏色。
　　禹錫云：按陳藏器云：醋，破血運，除癥塊堅積，消食，殺惡毒，破結氣，心中酸水，痰飲。多食損筋骨。然藥中用之，當取二三年米酢良。蘇云葡萄、大棗皆堪作作，緣渠是荊楚人，土地儉嗇，果敗猶取以釀醋，糟醋猶不入藥，況於果乎。
　　孟詵云：多食損人胃。消諸毒氣，能治婦人產後血氣運。取美清醋煎，稍稍含之即愈。又，人口有瘡，以黃檗皮醋漬，含之愈。又，牛馬疫病，和灌。服諸藥，不可多食。不可與蛤肉同食，相反。又，江外人多為米醋，北人為糟醋。發諸藥，不可同食。研青木香服，止卒心痛、血氣等。又，大黃塗腫，米醋飛丹用。
　　《外臺秘要方》：治轉筋。取故綿以釅醋浸，甑中蒸及熱用，裹病人腳，冷更易，勿停，差止。又方：治風毒腫，白虎病。以三年釅醋五升，熱煎三五沸，切蔥白二三升，煮一沸許漉出，布帛熱裹，當病上熨之，差為度。
　　《千金方》：治耳聾。以醇醉微火煎附子，削令尖塞耳，效。又方：治霍亂，心腹脹痛，煩滿短氣，未得吐下。飲好苦酒三升，小、老、羸者可飲一二升。
　　《肘後方》：治癰已有膿當壞。以苦酒和雀屎，傅癰頭上如小豆大，即穿。
　　《經驗後方》：治汗不溜，瘦卻腰腳耳聾。米醋浸京三棱，夏浸四日，冬六日，杵為末，醋湯調下。
　　《衍義》曰：醋，酒糟為之，乞鄰者是此物。然有米醋、麥醋、棗醋。米醋最釅，入藥多用。穀氣全也，故勝糟醋。產婦房中常得醋氣則為佳，酸益血也。磨雄黃塗蜂蠆，亦取其收而不散也。今人食酸則齒軟，謂其水生木，水氣弱，木氣盛，故如是。造靴皮須得此而紋皺，故知其性收斂，不負酸收之說。
　　稻米
　　味苦。主溫中，令人多熱，大便堅。
　　《圖經》曰：稻米，有秔與粳同稻，有糯稻。舊不載所出州土，今有水田處皆能種之。秔、糯既通為稻，而《本經》以秔為粳米，糯為稻米者，謹按《爾雅》云：稌，稻。釋曰：別二名也。郭璞云：沛國呼稌。《詩˙頌》云：多黍多稌。《禮記內則》云：牛宜稌。《豳詩》云：十月獲稻。是一物也。《說文解字》云：沛國謂稻為糯。粳，稌屬也。《字林》云：糯，黏稻也。梗，稻不黏者。今人呼之者，如《字林》所說也。《本經》稱號者，如《說文》所說也。前條有陳廩米，即粳米以廩軍人者是也。入藥最多，稻稈灰亦主病。見劉禹錫《傳信方》云：湖南李從事治馬墜撲損，用稻稈燒灰，用新熟酒未壓者，和糟入鹽和合，淋前灰，取汁，以淋痛處，立差。
　　陶隱居云：道家方藥有俱用稻米、粳米，此則是兩物矣。云稻米白如霜。又，江東無此，皆通呼粳為稻爾。不知其色類，復云何也。
　　陳藏器云：糯米，性微寒，妊身與雜肉食不利子，作糜食一斗，主消渴。久食之，令人身軟。黍米及糯，飼小貓、犬，令腳屈不能行，緩人筋故也。又云：稻穰，主黃病，身作金色，煮汁浸之。又稻穀芒，炒令黃，細研作末，酒服之。
　　《日華子》云：糯米，涼，無毒。補中益氣，止霍亂。取一合，以水研服，煮粥。稻穰，治蠱毒，濃煎汁服。稻稈，治黃病通身，煮汁服之。
　　孟詵云：糯米，寒。使人多睡。發風，動氣，不可多食。又，霍亂後吐逆不止，清水研一碗，飲之即止。
　　蕭炳云：糯米，擁諸經絡氣，使四肢不收，發風昏昏。主痔疾，以駱駝脂作煎餅服之。空腹與服，勿令病人知。
　　《外臺秘要方》：治渴方：糯米二升，淘取泔，飲訖則定。若不渴，不須。一方：渴者服當飽，研糯米取白汁，恣飲之，以差為度。
　　《梅師方》：治霍亂，心悸熱，心煩渴。以糯米水清研之，冷熟水混取米泔汁，任意飲之。
　　《簡要濟眾方》：治鼻衄不止，服藥不應，獨聖散：糯米微炒黃，為末。每服二錢，新汲水調下。
　　《衍義》曰：稻米，今造酒者是此，水田米皆謂稻。前既言粳米，即此稻米，乃糯稻無疑。溫，故可以為酒，酒為陽，故多熱。又令人大便堅，非糯稻孰能與於此。《西域記》：天竺國土溽熱，稻歲四熟，亦可驗。
　　稷米
　　味甘，無毒。主益氣，補不足。
　　陶隱居云：稷米亦不識，書多云黍與稷相似。又有稌，亦不知是何米。《詩》云：黍、稷、稻、粱、禾、麻、菽、麥，此即八穀也，俗人莫能證辨，如此穀稼尚弗能明，而況芝英乎？稌音吐。
　　《日華子》云：稷米，冷。治熱，壓丹石#1毒，多食發冷氣，能解苦瓠毒，不可與川附子同服。
　　禹錫云：按陳藏器云：彫胡，是菰蔣草米，古今所貴。彫胡，性冷，止渴。《內則》云：魚宜菰、枲粱。按枲粱，亦粱之類，消玉未聞。按糜、穄一物，性冷，塞北最多。《廣雅》云：穄也，如黍黑色。裨有二種：一黃白，一紫黑。其紫黑者，芑有毛，北人呼為烏禾。又云：五穀，燒作灰熱，主惡瘡疥癬，蟲瘻疽螫毒。塗之，和松脂、雄黃，燒灰更良。作法如甲煎為之。
　　孟詵云：稷，益諸不足。山東多食。服丹石人發熱，食之熱消也。發三十六種冷病氣。八穀之中，最為下苗。黍乃作酒，此乃作飯，用之殊途。不與瓠子同食，令冷病發。發即黍釀汁，飲之，即差。
　　《外臺秘要方》：治腳氣衝心悶，洗腳漬腳湯：以糜穰一石內釜中，多煮取濃汁，去滓，內椒目一斗，更煎十餘沸，漬腳三兩度，如冷，溫漬洗，差。
　　《衍義》曰：稷米，今謂之穄米，先諸米熟。又其香可愛，故取以供祭祀。然發故疾，只堪為飯，不黏著，其味淡
　　腐婢
　　味辛，平，無毒。主痎瘧寒熱，邪氣，泄痢，陰不起，止消渴，病酒頭痛。生漢中，即小豆花也。七月採，陰乾。痎，音皆。
　　《圖經》曰：腐婢，小豆花也。生漢中，今處處有之。陶隱居以為海邊有小木，狀似梔子，氣作臭腐，土人呼為腐婢，疑是此。蘇恭云：山南相承，呼以為葛花是也。今注云：小豆花，亦有腐氣。按《本經》云：主病酒頭痛。海邊小木，自主瘧及心腹痛。葛花不言主酒病。注云：并小豆花末，服方寸匕，飲酒不知醉也。然則三物皆有腐婢名，是異類同名耳。《本經》此比甚多也。一說赤小豆花，亦主病酒。
　　禹錫云：按《藥性論》云：赤小豆，花名腐婢。能消酒毒，明目，散氣滿不能食。煮一頓服之。又下水氣，并治小兒丹毒熱腫。
　　《食醫心鏡》云：主#2瘴瘧，寒熱邪氣，泄痢，陰氣不足，止渴及病酒頭痛。以小豆花於豉中煮，五味調和，作羹食之。
　　《外臺秘要方》：治渴，小便利#3復非淋。小豆藿一把，搗取汁，頓服。
　　醬
　　味鹹、酸，冷利。主除熱，止煩滿，殺百藥，熱湯及火毒。
　　陶隱居云：醬多以豆作，純麥者少。今此當是豆者，亦以久久者彌妙。又有肉醬、魚醬、皆呼為醢，不入藥用。
　　《聖惠方》：治飛蛾入耳，醬汁灌入耳即出。又，擊銅器於耳傍。
　　《千金方》：治指掣痛。以醬清和蜜，任多少，溫傅之愈。
　　《肘後方》：湯火燒灼未成瘡，豆醬汁傅之。
　　《衍義》曰：醬，聖人以謂不得即不食，意欲五味和、五臟悅而受之。此亦安樂之一#4端也。
　　陳廩米
　　味鹹、酸，溫，無毒。主下氣，除煩渴，調胃，止泄。
　　陶隱居云：此今久入倉陳赤者，湯中多用之。人以作醋，勝於新粳米也。
　　禹錫云：按陳士良云：陳倉米，平胃口，止泄瀉，暖脾，去憊氣，宜作湯食。
　　《日華子》云：陳倉米，補五臟，澀腸胃。
　　《食療》云：炊作乾飯食之，止痢。補中益氣，堅筋骨，通血脈，起陽道。又，毒腫惡瘡，久陳者，蒸作飯，和酢封腫上，立差。卒心痛，研取汁服之。北人炊之，於瓮中水浸令酸，食之暖五臟六腑之氣。
　　《食醫心鏡》云：除煩熱，下氣，調胃，止泄痢，作飯食之。
　　《衍義》曰：陳廩米，今《經》與諸家注說，皆不言是粳米，為復是粟米。然粳、粟二米，陳者性皆冷，頻食之令人自利，與《經》所說稍戾。煎煮亦無膏膩。入藥者，今人多用新粟米。至如舂杵頭細糠，又復不言新、陳、粳、粟，然皆不及新稻、粟，二糠陳，則氣味已腐敗。
　　罌子粟
　　味甘，平，無毒。主丹石發動，不下食，和竹瀝煮作粥食之，極美。一名象穀，一名米囊，一名御米。花紅白色，似髇箭頭，中有米，亦名囊子。髇音孝。
　　《衍義》曰：罌子粟，其花亦有多葉者，其子一罌數千萬粒，大小如葶藶子，其色白。隔年種則佳。研子，以水煎，仍加蜜，為罌粟湯，服石人甚宜飲。
　　師草實
　　味甘，平，無毒。主不饑，輕身。出東海洲島，似大麥，秋熟，名禹餘糧，非石之餘糧也。
　　《海藥》云：其實如球子，八之。彼常食之物。主補虛羸乏損，溫收腸胃，止嘔逆。久食健人。一名然穀。中國人未曾見也。
　　寒食飯
　　主滅瘢痕，有舊瘢及雜瘡，并細研傅之。飯灰，主病後食勞#5。
　　《外臺秘要》云：治蛟龍瘕，寒食餳三升，每服五合，一日三服，遂吐出蛟龍，有兩頭及尾也。
　　狼尾草
　　子作黍食之，令人不饑。似茅，作穗，生潤澤地。《廣志》云：可作黍。《爾雅》云孟狼尾。今人呼為狼茅子、蒯草子，亦堪食，如粳米，苗似茅。
　　胡豆子
　　味甘，無毒。主消渴，勿與鹽煮食之。苗似豆，生野田間，米中往往有之。
　　麥苗
　　味辛，寒，無毒。主蠱，取汁，細絹濾，服之穩，即芒秕也。穩，與本切。
　　社酒
　　噴屋四壁去蚊蟲，內小兒口中令速語。此祭祀餘者酒也。
　　圖經衍義本草卷之三十九　竟
　　#1石：原作『不』，據晦明軒本改。
　　#2主：原『主』下有『寒熱泄痢』四字，據晦明軒本刪。
　　#3利：原作『和』，據晦明軒本改。
　　#4一：原脫，據晦明軒本補。
　　#5勞：原作『病』，據晦明軒本改。
　　圖經衍義本草卷之四十
　　宋通直郎辨驗藥材寇宗奭編撰
　　宋太醫助教辨驗藥材許洪校正
　　菜部上品
　　冬葵
　　味甘，寒，無毒。主五臟六腑寒熱，羸瘦，五癃，利小便，療婦人乳難內閉。久服堅骨，長肌肉，輕身延年。生少室山。十二月採之。黃芩為之使。葵根，味甘，寒，無毒。主惡瘡，療淋，利小便，解蜀椒毒。葉，為百菜主，其心傷人。
　　《圖經》曰：冬葵子，生少室山，今處處有。其子是秋種葵，覆養經冬，至春作子者，謂冬葵子，古方入藥用最多。苗葉作菜茹，更甘美。大抵性滑利，能宣導積壅，服丹石人尤相宜。煮汁單飲佳，仍利小腸，孕婦臨產煮葉食，則胎滑易產。暴乾葉將燒灰同作末，主金瘡。根主惡瘡，小兒吞錢，煮汁飲之出。
　　陶隱居云：以秋種葵，覆養經冬，至春作子，謂之冬葵，多入藥用，至滑利，能下石。春葵子亦滑，不堪餘藥用。根，故是常葵爾。葉尤冷利，不可多食。
　　《日華子》云：冬葵，久服堅筋骨。秋葵即是種早者，俗呼為葵菜。
　　禹錫云：按《藥性論》云：冬葵子，臣，滑，平。能治五臟#1及奶腫，能下乳汁。根，治惡瘡，小兒吞錢不出，煮飲之，即出，神妙。若患天行病後食之，頓喪明。以葉燒灰及搗乾葉末，治金瘡。煮汁能滑小腸。單以汁，主治時行黃病。
　　孟詵云：葵，冷。主疳瘡生身面上，汁黃者。可取根作灰，和豬脂塗之。其性冷，若熱食之，亦令人熱悶，甚動風氣。久服丹石人，時吃一頓佳也。冬月葵菹汁，服丹石人發動，舌乾，咳嗽，每食後飲一盞，便臥少時。其子，患瘡者吞一粒，便作頭。女人產時，可煮頓服之，佳。若生時困悶，以子一合，水二升，煮取半升，去滓，頓服之，少時便產。
　　《食療》云：主患腫未言#2頭破者，三日後，取葵子一百粒，吞之，當日瘡頭開。又，凡有難產，若生未得者，取一合搗破，以水二升，煮取一升已下，只可半升，去滓頓服之，則小便與兒便出。
　　《外臺秘要》云：天行斑瘡，須臾遍身，皆戴白漿，此惡毒氣。永徽四年，此瘡自西域東流於海內。但煮葵菜葉，以蒜齏啖之，則止。
　　《聖惠方》：小兒發斑，散惡毒氣。用生葵菜葉絞取汁，少少與服之。
　　《千金方》：小兒死腹中。葵子末，酒服方寸匕。若口噤不開，格口灌之，藥下即活。《肘後方》同。又方：妊娠患淋。葵子一升，水三升，煮取二升，分為二服。無葵子，用葵根一把。
　　《肘後方》：大便不通十日至一月。葵子三升，水四升，煮取一升，去滓服。不差更服。又方：治卒關格，大小便不通，脹滿欲死。葵子二升，水四升，煮取一升，頓服。內豬脂如雞子一丸則彌佳。
　　《經驗後方》：治一切癰腫無頭。以葵菜子一粒，新汲水吞下，須臾即破。如要兩處破，服兩粒。要破處逐粒加之，驗。
　　《必效方》：治諸瘻。先以泔清溫洗，以綿拭水，取葵菜微火暖，貼之瘡引膿，不過二三百葉，膿頭出肉生。忌諸雜厭及房室等。
　　《產寶方》：治妬乳及癰。葵莖及子為末，酒服方寸匕，愈。
　　《產書方》：治倒生，手足冷，口噤。以葵子炒令黃搗末，酒服二錢匕，則順。
　　《衍義》曰：冬葵子，葵菜子也，四方皆有。苗性滑利，不益人。患癰癤，毒熱內攻，未出膿者，水吞三五枚，遂作竅，膿出。
　　蕪菁及蘆菔
　　味苦，溫，無毒。主利五臟，輕身益氣，可長食之。蕪菁子，主明目。
　　《圖經》曰：蕪菁及蘆菔，舊不著所出州土，今南北皆通有之。蕪菁即蔓菁也，蘆菔即下萊菔，今俗呼蘿蔔是也。此二菜，北土種之尤多。蕪菁，四時仍有，春食苗，夏食心，亦謂之苔子，秋食莖，冬食根，河朔尤多種，亦可以備饑歲。菜中之最有益者惟此耳。常食之，通中益氣，令人肥健。菔音蔔。
　　陶隱居云：蘆菔是今溫菘，其根可食，葉不中啖。蕪菁根乃細於溫菘，而葉似菘，好食。西川惟種此，而其子與溫菘甚相似，小細爾。
　　陳藏器云：按《本草》：蕪菁，主急黃，黃疸及內黃，腹結不通。搗為末，水絞汁服，當得嚏，鼻中出黃水及下痢。
　　孟詵云：蕪菁，消食下氣。其子，九蒸九暴，搗為粉，服之長生。壓油塗頭，能變蒜髮。又，研子入面脂，拯去皺。又，搗子，水和服，治熱黃，結腹#3不通。少頃當瀉，一切惡物、沙石、草、髮并出。又利大小便。及治妬乳腫，取其根生搗後，和鹽、醋、漿水煮，取汁洗之，五六度差。又搗和雞子白封之，亦妙。
　　《食療》云：溫。下氣，治黃疸，利小便。根主消渴，治熱毒風腫。食令人氣脹滿。
　　《傷寒類要》：神仙教子法：立春後有庚子日，溫蕪菁汁，合家大小并服，不限多少，可理時疾。
　　崔元亮《海上方》：但瞳子不壞者，療十得九愈。蔓菁子六升，一物蒸之，看氣遍，合甑下，釜中熱湯淋，乃暴令乾，還淋，如是三遍，即取杵篩為末。食上清酒服二寸匕，日再。塗面膏亦有用者。
　　《聖惠方》：治風疹入腹，身體強，舌乾燥。便用蔓菁子三兩為末，每服溫酒下一錢匕。
　　《外臺秘要方》：治心腹脹。蔓菁子一大合，揀淨搗熟，研水一升，更和研，濾取汁，可得一盞，頓服之。少頃轉利，或自吐，腹中自寬，或得汗，愈。又方：治廩疽著手足菺背，累累如米起，色白，刮之汁出，復發熱。蕪菁子熟搗，帛裹傅之，即止。
　　《千金方》：常服明目，洞視，肥腸。蕪菁子三升，以苦酒三升，煮令熟，日乾，末下篩。以井花水服方寸匕，加至三匕，日三，無所忌。
　　《肘後方》：治豌豆瘡。蔓菁根搗汁，挑瘡破，傅上，三食頃，即#4出。
　　《葛氏方》：卒腫毒起，急痛。蕪菁根大者，削去上皮熟搗，苦酒和如泥，煮三沸，急攪之，出傅腫，帛裹上，日再三易之。
　　《經驗後方》：治虛勞目暗。採三月蔓菁花，陰乾為末。以井花水空心調下二錢匕。久服長生。
　　《集療方》：男子陰腫甚及大核痛，人所不能治者，蕪菁根搗傅之。
　　《子母秘錄方》：治妊娠小便不利。蕪菁子末，水服方寸匕，日二。《楊氏產乳方》同。
　　《衍義》曰：蕪菁、蘆菔，二菜也。蘆菔，即蘿蔔也。蕪菁，今世俗謂之蔓菁。夏則苦#5，當此之時，蔬園中復種之，謂之雞毛菜。食心，正在春時。諸菜之中，有益無損，於世有功。採擷之餘，收子為油。根食動氣。河東、太原所出極大，他處不及也，又出吐谷中#6。後於萊菔條中，《爾雅》釋：但名蘆菔，今謂之蘿蔔是也。則蕪菁條中，不合更言及蘆菔二字，顯見重復。從《爾雅》為正。
　　瓜蒂
　　味苦，寒，有毒。主大水，身面、四肢浮腫，下水，殺蠱毒，咳逆上氣，及食諸果病在胸腹中，皆吐下之。去鼻中息肉，療黃疸。花#7，主心痛，咳逆。生嵩高平澤。七月七日採，陰乾。
　　《圖經》曰：瓜蒂，即甜瓜蒂也。生嵩高平澤，今處處有之，亦園圃所蒔。舊說瓜有青、白二種，入藥當用青瓜蒂，七月採，陰乾。方書所用，多入吹鼻及#8吐膈散中。莖亦主鼻中息肉，齆鼻等。葉主無髮，搗汁塗之即生。花主心痛，咳逆。肉主煩渴，除熱，多食則動痼疾。又有越瓜，色正白，生越中。胡瓜黃色，亦謂之黃瓜，別無可用，食之亦不益人，故可略之。
　　陶隱居云：瓜蒂，多用早青蒂，此云七月採，便是甜瓜蒂也。人亦有用熟瓜蒂者，取吐#9乃無異，此止於論其蒂所主爾。今瓜例皆冷利，早青者尤甚。熟瓜乃有數種，除瓤食之不害人，若覺多，即入水自漬便即消。
　　今按#10：甜瓜有青、白二種，入藥當用青瓜蒂。前條白瓜子，《唐注》云甘瓜子，主腹內結聚，破潰膿血，最為腸胃脾內壅要藥，正是此甜瓜子之功。前條便以白瓜子為甘瓜子，非也。
　　《日華子》云：無毒。治腦塞，熱病，眼昏，吐痰。
　　禹錫云：按《藥性論》云：瓜蒂，使。莖主鼻中息肉，齆鼻。和小豆、丁香吹鼻，治黃疸。
　　雷公云：凡使，勿用白瓜蒂，要採取青綠色瓜，待瓜氣足，其瓜蒂自然落在蔓莖上。採得未用時，使榔榔葉裹，於東牆有風處，挂令吹乾用。
　　《食療》云：瓜蒂，主身面、四肢浮腫，殺蠱，去鼻中息肉，陰黃黃疸及暴急黃。取瓜蒂、丁香各七枚，小豆七粒，為末，吹黑豆許於鼻中，少時黃水出，差。
　　《聖惠方》：治鼻中息肉。陳瓜蒂一分為末，羊脂和少許，傅息肉上，日三。
　　《經驗方》：治遍身如金色。瓜蒂四十九個，須是六月六日收者，丁香四十九個，用甘鍋子燒烟盡為度，細研為末。小兒用半字，吹鼻內及揩牙，大人只用一字，吹鼻內，立差。
　　《傷寒類要方》：治黃疸，目黃不除，瓜丁散：瓜丁為細末，如大豆許內鼻中。令病人深吸，取鼻中黃水出而歇。
　　《衍義》曰：瓜蒂，此即甜瓜蒂也。去瓜皮，用蒂，約半寸許，暴極乾，不限多少，為細末。量疾，每用二錢匕，膩粉一錢匕，以水半合同調勻，灌之，治風涎暴作，氣塞倒臥。服之，良久，涎自出，或覺有涎，用諸藥行化不下，但如此服，涎即出。或服藥良久涎未出，含沙糖一塊，下咽即涎出。此物甚不損人，全勝石碌、硇砂輩。
　　白冬瓜
　　味甘，微寒。主除小腹水脹，利小便，止渴。
　　陶隱居云：被霜後合取，置經年，破取核，水洗，燥，乃擂取人用之。冬瓜性冷利，解毒，消渴，止煩悶，直搗、絞汁服之。
　　《日華子》云：冬瓜，冷，無毒。除煩，治胸膈熱毒癰腫毒及蜂疔。藤燒灰，可出繡點黯，洗黑，并洗瘡疥。濕穰，亦可漱練白縑。
　　禹錫云：按《藥性論》云：冬瓜練，亦可單用，味甘，平。汁#11，止煩躁熱。練，壓丹石毒，止熱渴，利小腸，能，除消渴，差五淋。
　　孟詵云：冬瓜，益氣耐老，除胸心滿，去頭面熱。熱者食之佳，冷者食之瘦也。
　　《肘後方》：治發背欲死方：取冬瓜，截去頭，合瘡上。瓜當爛，截去更合之。瓜未盡，瘡已斂小矣。即用膏養之。
　　《古今錄驗方》：治患痢日久，津液枯竭，四肢浮腫，口乾。冬瓜一枚，黃土泥厚裹五寸，煨令爛熟，去土絞汁服之。
　　《兵部手集方》：治水病初得危急。冬瓜不限多少，任吃，神效無比。
　　《衍義》曰：白冬瓜，一二斗許大，冬月收為菜，壓去汁，蜜煎，代果。患發背及一切癰疸，削一大塊置瘡上，熱則易之，分散熱毒氣甚良。
　　白瓜子
　　味甘，平、寒，無毒。主令人悅澤，好顏色，益氣不饑。久服輕身耐老。主除煩滿不樂，久服寒中。可作面脂，令面悅澤。一名水芝，一名白爪子。生嵩高平澤。冬瓜人也，八月採。爪，則巧切。
　　《圖經》曰：白瓜子，即冬瓜人也。生嵩高平澤，今在#12處有之，皆園圃所蒔。其實生苗蔓下，大者如桶而更長，皮厚而有毛，初生青綠，經霜則白者#13塗粉。其中肉及子亦白，故謂之白瓜。人家多藏蓄彌年，作菜果。入藥須霜後合取，置之經年，破出核洗，燥乃擂取人用之。亦堪單作服餌。又有末作湯飲，又作面藥，并令人顏色光澤。宗懍《荊楚歲時記》云：七月採瓜犀，以為面脂。犀，瓣也。瓤亦堪作澡豆。其肉主三焦#14渴疾，解積熱，利大小腸，壓丹石毒。
　　《日華子》云：冬瓜人，去皮膚風剝#15，黑，潤肌膚。
　　《外臺秘要》云：補肝散，治男子五勞七傷，明目。白瓜子七升，絹袋盛，絞沸湯中，三遍訖，以酢五升，浸一宿，暴乾，搗下篩，酒服方寸匕，日三，久服，差。
　　《孫真人方》：治多年損傷不差。熬瓜子末，溫酒服之。
　　《衍義》曰：白瓜子實，冬瓜人也，服食中亦稀用。
　　莧實
　　味甘，寒，無毒。主青盲，白翳，明目，除邪，利大小便，去寒熱，殺蛔蟲。久服益氣力，不饑輕身。一名馬莧，一名莫實，細莧亦同。生淮陽川澤及田中，葉如藍，十一月採。
　　《食療》云：葉，食動氣，令人煩悶，冷中損腹。不可與鱉肉同食，生鱉癥。及取鱉甲如豆片大者，以莧菜封裹之，置於土坑內，上以土蓋之，一宿盡變成鱉兒也。又，五月五日採莧菜，和馬齒莧為末，等分調，與妊娠服之，易產#16。
　　《衍義》曰：莧實，入藥亦稀，苗又謂之人莧，人多食之。莖高而葉紅可淹菜用。紅黃二色者、謂之紅人莧。
　　胡荽
　　味辛，溫一云微寒，微毒。消穀，治五臟，補不足，利大小腸，通小腸氣，拔四肢熱，止頭痛，療沙，豌豆瘡不出，作酒散#17之，立出，通心竅。久食令人多忘，發腋臭，腳氣，根發痼疾。子，主小兒禿瘡，油煎傅之。亦主蠱，五痔及食肉中毒下血。煮，冷取汁服。并州人呼為香荽，入藥炒用。
　　孫真人云：食之令人多忘，發痼疾，腋臭，□齒，口氣臭，金瘡疾。
　　《食療》云：平。利五臟，補筋脈。主消穀能食。若食多則令人多忘。
　　《外臺秘要方》：主齒疼。胡菒子五升，應是胡荽子也。以水五升，煮取一升，含之。
　　《經驗後方》：治小兒豆，欲令速出。宜用胡荽二三兩切，以酒二大盞煎令沸祆胡荽，便以物合定，不令泄氣。候冷去滓，微微從項已下噴，一身令遍，除面不噴。
　　《必效方》：主蠱毒神驗。以根絞計半升，和酒服之，立下。又治熱氣結滯，經年數發。以半斤，五月五日採，陰乾，水七升，煮取一升半，去滓分服。未差更服，春夏葉、秋冬根莖并用，亦可預備之。
　　《兵部手集方》：治孩子赤丹不止，以計傅之差。《譚氏》方同。
　　《子母秘錄方》：治肛帶出。切一升燒，以烟熏肛，即入。
　　菘
　　味甘，溫，無毒。主通利腸胃，除胸中煩，解酒渴。菘，音嵩。
　　《日華子》云：涼，微毒。多食發皮膚風瘙癢。梗長，葉瘦，高者為菘，葉闊厚短肥而痺及梗細者，為蕪菁葉也。
　　《食療》云：溫。治消渴。又發諸風冷。有熱人食之亦不發病，即明其性冷。本草云溫，未解。又，消食，亦少下氣。九英菘，出河西，葉及#18大，根亦粗長。和羊肉甚美。常食之，都不見發病。其冬月作菹，煮作羹食之，能消宿食，下氣。
　　《聖惠方》：治酒醉不醒。用菘菜子二合，細研，井花水一盞調，為二服。
　　《食醫心鏡方》：主通利腸胃，除胸中煩熱，解酒渴。菘菜二斤，煮作羹啜之，止渴。作齏菹食。
　　《傷寒類要方》：辟溫病。菘菜如粟米，酒服方寸匕，日三，辟五年溫。
　　《衍義》曰：菘菜，張仲景《傷寒論》，凡用甘草皆禁菘菜者，是此菘菜也。葉如蕪菁，綠色，差淡，其味微苦，葉嫩、稍闊，不益中，虛人食之覺冷。
　　苦菜
　　味苦，寒，無毒。主五臟邪氣，厭穀胃痺，腸澼，渴熱中疾，惡瘡。久服安心益氣，聰察，少臥，輕身耐老，耐饑寒，高氣不老。一名荼苦#19，一名選，一名游冬。生益州川谷，山陵道傍，凌冬不死。三月三日採，陰乾。厭，於叶反，伏也。
　　陶隱居云：疑此即是今茗。茗一名茶，又令人不眠，亦凌冬不彫，而嫌其止生益州。益州乃有苦菜，正是苦□爾。上卷上品白英下已注之。《桐君錄》云：苦菜，三月生扶疏，六月華從葉出，莖直黃，八月實黑。實落根復生，冬不枯。□音式。
　　《衍義》曰：苦菜，四方皆有，在北道則冬彫斃，生南方則冬夏常青。此《月令》小滿節後，所謂苦菜秀者是此。葉如苦苣，更狹，其綠色差淡，折之白乳汁出，常常點瘊#20子，自落。味苦，花與野菊相似，春、夏、秋皆旋開花。去中熱，安心神。
　　黃蜀葵花
　　治小便淋及催生。又治諸惡瘡膿水，久不差者，作末，傅之，即愈。近道處處有之。春生苗葉，與蜀葵頗相似，葉尖狹，多刻缺，夏末開花，淺黃色，六七月採之，陰乾用。
　　《圖經》曰：文具附冬葵條下。
　　《經驗後方》：治臨產催產。以黃蜀葵子焙乾為末，井花水下二錢匕。如無子，以根細切，煎汁令濃滑，待冷服之。
　　《衍義》曰：蜀葵，四時取紅單葉者，根陰乾。治帶下，排膿血惡物，極驗。黃蜀葵花，與蜀葵別種，非為蜀葵中黃者也。葉心下有紫檀色，摘之，剔為數處，就日乾之。不爾，即浥爛，瘡家為要藥。子，臨產時，取四十九粒，研爛，用溫水調服，良久，產。
　　蜀葵
　　味甘，寒，無毒。久食鈍人性靈。根及莖并主客熱，利小便，散膿血惡汁。葉燒為末，傅金瘡。煮食，主丹石發，熱結。搗碎，傅火瘡。又葉炙又煮，與小兒食，治熱毒下痢及大人丹痢。搗汁服亦可，恐腹痛，即暖飲之。葵花，冷，無毒。治小兒風。子，冷，無毒。治淋澀，通小腸，催生落胎，療水腫，治一切瘡疥并瘢疵，土靨。花有五色，白者療痎瘧，去邪氣，陰乾末食之。小花者名錦葵，一名茙葵，功用更強。
　　《圖經》曰：凡葵有數種，有蜀葵，《爾雅》所謂菺，茙葵者是也。菺，古田切。
　　《爾雅》云：菺，茙葵。釋曰：菺，一名茙葵。郭璞曰：蜀葵也，似葵，華如槿花，戎蜀蓋其所自，因以名之。
　　孫真人云：食之，狗咬瘡不差。又能鈍人情性。
　　《千金方》：治橫生倒產。末葵花，酒服方寸匕。
　　《經驗後方》：治癰毒無頭，杵蜀葵末傅之。
　　《聖惠方》：治婦人白帶下，臍腹冷痛，面色痿黃，日漸虛困。以白葵花一兩，陰乾為末，空心溫酒下二錢匕。如赤帶下，用赤花。
　　《衍義》曰：文具附黃蜀葵花條下。
　　甜瓜
　　寒，有毒。止渴，除煩熱，多食令人陰下濕癢生瘡，動宿冷病，發虛熱，破腹。又令人惙惙弱，腳手無力。少食即止渴，利小便，通三焦間擁塞氣，兼主口舌鼻瘡。禹錫云：按《日華子》云：無毒。葉，治人無髮，搗汁塗之，即生。
　　《圖經》曰：文具附瓜蒂條下。
　　陳藏器序云：甘瓜子，止月經太過，為末去油，水調服。
　　《食醫心鏡》云：治熱，去煩渴。取甜瓜去皮，食後吃之，煮皮作羹亦佳。
　　《孫真人食忌》：患腳氣人勿食甜瓜，其患永不除。又，五月甜瓜沉水者殺人。又，多食發黃疸病，動冷氣，令人虛羸，解藥力。兩蒂者殺人。
　　《千金方》：治口臭。杵乾甜瓜子作末，蜜和丸，每旦洗淨漱，含一丸如棗核大。亦用傅齒。
　　《衍義》曰：甜瓜，暑月服之，永不中暑氣，多食未有不下痢者。貧下多食，至深秋作痢為難治，為其消損陽氣故也。亦可以如白甜瓜煎漬收。
　　薺
　　味甘，溫，無毒。主利肝氣，和中。其實，主明目，目痛。
　　陶隱居云：薺類又多，此是今人可食者，葉作菹羹亦佳。《詩》云：誰謂荼苦，其甘如薺是也。
　　《日華子》云：薺菜，利五臟。根，療目疼。
　　陳士良云：實，亦呼菥蓂子。主壅，去風毒邪氣，明目，去障翳，解熱毒，久食，視物鮮明。四月八日收實，良。其花將去席下辟蟲。
　　禹錫云：按《藥性論》云：薺子，味甘，平。患氣人食，動冷疾，主青盲病不見物，補五臟不足。其根、葉燒灰，能治赤白痢，極效。
　　孟詵云：薺子，入治眼方中用。不與麵同食，令人背悶。服丹石人不可食。
　　《聖惠方》：治暴赤眼，疼痛滲澀。薺菜根汁點目中。
　　邪蒿
　　味辛，溫、平，無毒。似青蒿細軟。主胸膈中臭爛惡邪氣，利腸胃，通血脈，續不足氣。生食微動風氣，作羹食良，不與胡荽同食，令人汗臭氣。
　　《食醫心鏡》云：治五臟邪氣厭穀者，治脾胃腸澼，大渴熱中，暴疾惡瘡。煮令熟，和醬、醋食。
　　同蒿
　　平。主安心氣，養脾胃，消水飲。又動風氣，熏人心，令人氣滿，不可多食。
　　羅勒
　　味辛，溫，微毒。調中消食，去惡氣，消水氣，宜生食。又療齒根爛瘡，為灰用甚良。不可過多食，壅關節，澀榮衛，令血脈不行。又動風，發腳氣，患啘，取汁服半合定。冬月用乾者煮之。子，主目翳及物入目，三五顆致目中，少頃當濕脹，與物俱出。又療風赤眵淚。根，主小兒黃爛瘡，燒灰傅之，佳。北人呼為蘭香，為石勒諱也。
　　《圖經》曰：此有三種：一種堪作生菜；一種葉大，二十步內聞香；一種似紫蘇葉。
　　陶隱居云：術家取羊角、馬蹄燒作灰，撒於濕地，遍踏之，即生。俗呼為西王母菜，食之益人。
　　《外臺秘要方》云：治面上滅瘢方。木蘭香一斤，以三歲米醋浸令沒，百石出暴乾，為末，以傅之。用醋漿漬，百日出，日乾，末，服方寸匕。
　　石胡荽
　　寒，無毒。通鼻氣，利九竅，吐風痰。不任食，亦去翳，熟挼內鼻中，翳自落。俗名鵝不食草。
　　芥
　　味辛，溫，無毒。歸鼻。主除腎邪氣，利九竅，明耳目，安中，久食溫中。
　　《圖經》曰：芥，舊不著所出州土，今處處有之。似菘而有毛，味極辛辣，此所謂青芥也。芥之種亦多，有紫芥，莖、葉純紫，多作齏者，食之最美；有白芥，子粗大色白，如粱米，此入藥者最佳。
　　陶隱居云：似菘而有毛，味辣，好作菹，亦生食。其子可藏冬瓜。又有莨，以作菹，甚辣快。
　　《唐本》注云：此芥有三種：葉大粗者，葉堪食，子入藥用，熨惡疰至良。葉小子細者，葉不堪食，其子但堪為齏爾。又有白芥，子粗大白色，如白粱米，甚辛美，從戎中來，《別錄》云：子主射工及疰氣發無常處，丸服之，或搗為末，醋和塗之，隨手有驗。
　　《衍義》曰：芥，似蕪菁，葉上紋皺起，色尤深綠為異。子與苗皆辛，子尤甚，多食動風。一品紫芥，與此無異，紫色可愛，人多食之，然亦動風。又白芥子，比諸芥稍大，其色白，入藥用。
　　萊菔根
　　味辛、甘，溫，無毒。散服及炮煮服食，大下氣，消穀，去痰癖，肥健人。生搗汁服，主消渴，試有大效。菔音匐。
　　《唐本》注云：陶謂溫菘是也。其嫩葉作生菜食之。大葉熟啖，消食和中。根效在蕪菁之右。
　　《爾雅》云：葖，蘆萉。釋曰：紫花菘也。俗呼溫菘，似蕪菁，大根，一名葖，俗呼雹葖，一名蘆菔，今謂之蘿蔔是也。
　　蕭炳云：蘿蔔根，消食，利關節，理顏色，練五臟惡氣，制麵毒。凡人飲食過度，生嚼下之，便消。研如泥制麵，作賻飥佳，飽食亦不發熱。亦主肺嗽吐血。酥煎食，下氣。
　　《衍義》曰：萊菔根，即前條所謂蘆菔，今人止謂之蘿蔔，河北甚多，登、萊亦好。服地黃、何首烏人食之，則令人髭髮白。世皆言草木中，惟此下氣速者，為其辛也。不然如生薑、芥子又辛也，何止能散而已。萊菔辛而又甘，故能散緩而又下氣速也。散氣用生薑，下氣用萊菔。
　　荏子
　　味辛，溫，無毒。主咳逆，下氣，溫中，補體。葉，主調中，去臭氣。九月釆，陰乾。
　　陶隱居云：荏狀如蘇大，白色，不甚香。其子研之，雜米作糜，甚肥美，下氣，補益。東人呼為蕉，以其似蘇字，但除禾邊故也。笮其子作油，用#21煎之，即今油帛及和漆所用者，服食斷穀亦用之，名為重油。
　　胡瓜葉
　　味苦，平，小毒。主小兒閃癖，一歲服一葉已上，斟酌與之。生挼絞汁服，得吐下。根，搗傅胡刺毒腫。其實味甘，寒，有毒。不可多食，動寒熱，多瘧病，積寒#22熱，發疰氣，令人虛熱，上逆少氣，發百病及瘡疥，損陰血脈氣，發腳氣。天行後不可食，小兒切忌，滑中，生疳蟲。不與醋同食。北人亦呼為黃瓜，為石勒諱，因而不改。
　　《千金髓》：水病肚脹至四肢腫。胡瓜一個破作兩片，不出子，以醋煮一半，水煮一半，俱爛，空心頓服，須臾下水。
　　越瓜
　　味甘，寒。利腸胃，止煩渴。不可多食，動氣，發諸瘡，令人虛弱不能行，不益小兒，天行病後不可食。又不得與牛乳、酪及鮓同餐，及空心食，令人心痛。
　　禹錫云：按陳藏器云：越瓜，大者色正白，越人當果食之。利小便，去煩熱，解酒毒，宣泄熱氣。小者糟藏之，為灰，傅口吻瘡及陰莖熱瘡。
　　白芥
　　味辛，溫，無毒。主冷氣。色白，甚辛美，從西戎來。子，主射工及疰氣，上氣發汗，胸膈痰冷，面黃。生河東。
　　《圖經》曰：文具芥條下。
　　《日華子》云：白芥，能安五臟，功用與芥頗同。子，燒灰服，可辟邪魅。
　　《千金方》：治反胃，吐食上氣。小芥子日乾為末，酒服方寸匕。
　　《肘後方》：治中風，卒不得語。以苦酒煮芥子，傅頸一周，以帛包之，一日一夕乃差。
　　龍葵
　　味苦，寒，無毒。食之解勞少睡，去虛熱腫。其子，療疔腫，所在有之。
　　《圖經》曰：龍葵，舊云所在有之，今近處亦稀，惟北方有之，北人謂之苦葵。葉圓似排風而無毛，花白，實若牛李子，生青熟黑，亦似排風子，但堪煮食，不任生啖。其實赤者名赤珠，服之變白令黑，不與蔥、薤同食，根亦入藥用，今醫以治發背癰疽成瘡者，其方：龍葵根一兩，剉，麝香一分，研，先搗龍葵根，羅為末，入麝香，研令勻，塗於瘡上，甚善。
　　苦耽
　　苗、子，味苦，寒，小毒。主傳尸伏連，鬼氣疰忤邪氣，腹內熱結，目黃不下食，大小便澀，骨熱咳嗽，多睡勞乏，嘔逆痰壅，瘡癖痞滿。小兒無辜癧子，寒熱，大腹，殺蟲，落胎，去蠱毒。并煮汁服，亦生搗絞汁服，亦研傅小兒閃癖。生故墟垣塹間，高二三尺，子作角，如撮口袋，中有子如珠，熟則赤色。人有骨蒸多服之。關中人謂之洛神珠，一名王母珠，一名皮弁草。又有一種小者，名苦□。
　　苦苣
　　味苦，平一云寒。除面目及舌下黃，強力不睡。折取莖中白汁，傅疔腫，出根。及#23取汁滴癰上，立潰。碎莖、葉傳蛇咬。根主赤白痢及骨蒸，并煮服之。今人種為菜，生食之。久食輕身，少睡，調十二經脈，利五臟，霍亂後胃氣逆煩。生搗汁飲之，雖冷，甚益人。不可同血食一本作蜜，食作痔疾，苦苣即野苣也，野生者，又名褊苣。今人家常食為白苣。江外、嶺南、吳人無白苣，嘗植野苣，以供廚饌。
　　《衍義》曰：苦苣，搗汁傅疔瘡，殊驗。青苗陰乾，以備冬月，為末，水調傅。
　　苜蓿
　　味苦，平，無毒。主安中，利人，可久食。
　　陶隱居云：長安中乃有苜蓿園，北人甚重此，江南人不甚食之，以無味故也。外國復別有苜蓿草，以療目，非此類也。
　　《唐本》注云：苜蓿莖、葉平，根寒。主熱病，煩滿，目黃赤，小便黃，酒疸。搗取汁，服一升，令人吐，愈。
　　《日華子》云：涼，去腹臟邪氣，脾胃間熱氣，通小腸。
　　《衍義》曰：苜蓿，唐˙李白詩云：天馬常銜苜蓿花。是此。陝西甚多，飼牛、馬。嫩時，人兼食之，微甘淡，不可多食，利大小腸。有宿根，刈訖又生。
　　蕨
　　葉似老蕨，根如紫草。按蕨，味甘，寒，滑。去暴熱，利水道，令人睡，弱陽。小兒食之，腳弱不行。生山間，人作茹食之。四皓食芝而壽，夷、齊食蕨而夭，固非良物。《搜神記》曰：郗鑒鎮丹徒，二月出獵。有甲士折一枝，食之，覺心中淡淡成疾。後吐一小蛇，懸屋前，漸乾成蕨，遂明此物不可生食之。
　　《食療》云：寒。補五臟不足。氣壅經絡筋骨間，毒氣。令人腳弱不能行。消陽事，令眼暗，鼻中塞，髮落，不可食。又，冷氣人食之，多腹脹。
　　圖經衍義本草卷之四十　竟
　　#1臟：晦明軒本作『淋』。
　　#2言：晦明軒本作『得』。
　　#3腹：晦明軒本作『實』。
　　#4即：晦明軒本作『根』。
　　#5苦：晦明軒本作『枯』。
　　#6中：晦明軒本作『渾』。
　　#7花：原作『秘』，據晦明軒本改。
　　#8及：原作『又』，據晦明軒本改。
　　#9吐：原作『土』，據晦明軒本改。
　　#10按：晦明軒本作『注』。
　　#11汁：原作『主』，據晦明軒本改。
　　#12在：晦明軒本作『處』。
　　#13者：晦明軒本作『如』。
　　#14焦：晦明軒本作『消』。
　　#15剝：原作『則』，據晦明軒本改。
　　#16產：原作『差』，據晦明軒本改。
　　#17散：晦明軒本作『噴』。
　　#18及：晦明軒本作『極』。
　　#19苦：晦明軒本作『草』。
　　#20瘊：原作『疾』，據晦明軒本改。
　　#21用：晦明軒本作『日』。
　　#22寒：晦明軒本作『瘀』。
　　#23及：晦明軒本作『又』。
　　圖經衍義本草卷之四十一
　　宋通直郎辨驗藥材寇宗奭編撰
　　宋太醫助教辨驗藥村許洪校正
　　菜部中品
　　蓼實
　　味辛，溫，無毒。主明目，溫中，耐風寒，下水氣，面目浮腫，癰瘍。葉，歸舌，除大小腸邪氣，利中益志。馬蓼，去腸中蛭蟲，輕身。生雷澤川澤。
　　《藥性論》云：蓼實，使，歸鼻。除腎氣，兼能去癧瘍。葉主邪氣。又云：食之多發心痛，令人寒熱，損骨髓。小兒頭瘡，搗末和白蜜一云和雞子白塗上，蟲出不作瘢。
　　孟詵云：蓼子，多食令人吐水。亦通五臟擁氣，損陽氣。
　　《日華子》云：水蓼，性冷，無毒。蛇咬搗傅，根莖并用。又云：赤蓼，暖，暴腳軟人，燒灰淋汁浸，捋以蒸桑葉罯，立愈。
　　《聖惠方》：治肝虛轉筋。用赤蓼莖、葉切作三合，水一盞，酒三合，煎至四合去滓，溫分二服。
　　《外臺秘要方》：治夏月暍死，取濃煮汁三升灌之。
　　《經驗方》：治腳痛成瘡。先剉水蓼煮湯，令溫熱得所，頻頻淋洗，疾瘡乾自安。
　　《斗門方》：治血氣攻心，痛不可忍。以蓼根細剉，酒浸服之，差。
　　《古今錄驗方》：治霍亂轉筋。取蓼一手把，去兩頭，以水二升半，煮取一升半，頓服之。
　　《衍義》曰：蓼實，即《神農本經》第十一卷中水蓼之子。彼言蓼則用莖，此言實即用子，故此復論子之功，故分為二條。春初以葫蘆盛水浸濕，高挂火上，晝夜使暖，遂生紅芽，取為蔬，以備五辛盤。又一種水紅，與此相類，但苗莖高及丈。取子，微炒，碾為細末，薄酒調二三錢服，治瘰癧瘡。久則效，效則已也。
　　蔥實
　　味辛，溫，無毒。主明目，補中不足。其莖蔥白，平，可作湯，主傷寒，寒熱，出汗，中風，面目腫，傷寒骨肉痛，喉痺不通，安胎，歸目，除肝邪氣，安中，利五臟，益目睛，殺百藥毒。蔥根，主傷寒頭痛。蔥汁，平，溫。主溺血，解藜蘆毒。
　　《唐本》注云：蔥有數種，山蔥曰茗蔥，療病以胡蔥，主諸惡蛓，狐尿刺毒，山溪中沙虱、射工等毒。煮汁浸或搗傅大效，亦兼小蒜、茱萸輩，不獨為用也。其人間食蔥，又有一種，有凍蔥，即經冬不死，分莖栽蒔而無子也；又有漢蔥，冬即葉枯。食用入藥，凍蔥最善，氣#1亦佳之。
　　《日華子》云：蔥，治天行時疾，頭痛，熱狂，通大小腸，霍亂轉筋及賁豚氣，腳氣，心腹痛，目眩及止心迷悶。取其莖葉，用鹽研，罯蛇蟲傷并金瘡。水入皸腫，煨研罯傅。中射工溪毒，鹽研罯傅。子，溫中，補不足，益精，明目。根，殺一切魚肉毒，不可以蜜同食。
　　《食療》云：葉，溫。白，平。主傷寒壯熱，出汗，中風，面目浮腫，骨節頭疼，損髮鬢。蔥白及鬚，平。通氣，主傷寒頭疼。又，治瘡上有風水，腫疼秘澀。取青葉同乾薑、黃檗相和，煮作湯，浸洗之，立愈。
　　《孫真人食忌》云：正月勿多食生蔥，食之發面上游風。若燒蔥和蜜食，殺人。
　　《外臺秘要方》：治腸痔，大便常血。取蔥白三五斤，煮作湯，盆中坐，立差。
　　《經驗方》：治小便淋澀，或有血。以赤根樓蔥近根截一寸許，安臍中上，以艾灸七壯。
　　《梅師方》：治胎動不安，以銀汁#2煮蔥白羹服之。又方：治霍亂後煩躁，臥不安穩。蔥白二十莖，大棗二十枚，以水三升，煎取二升，分服。
　　《食醫心鏡方》：主赤白痢。以蔥一握細切，和米煮粥，空心食之。又方：主傷寒寒熱，骨節碎痛，出汗。治中風，面目浮腫，喉咽不通，安胎，歸目，除肝臟邪氣，安中，利五臟，益目睛，殺百藥。葉作羹粥，炸作齏食之，良。
　　《勝金方》：治鼻衄血。以蔥白一握，搗裂汁，投酒少許，炒#3三兩滴入鼻中，差。
　　《傷寒類要方》：治婦人妊娠七月，若傷寒壯熱，赤斑變為黑斑，溺血。以蔥一把，水三升，煮令熱服之，取汗，食蔥令盡。
　　《楊氏產乳方》：療胎動，五六個月，困篤難較者。蔥白一大握，水三升，煎取一升，去滓頓服。又方：療胎動，腰痛搶心，或下血。取蔥白不限多少，濃煮汁飲之。
　　《衍義》曰：蔥實，蔥初生名蔥針，至夏則有花。於秋月植，作高溝瓏，旋壅起，以備冬用，曰#4冬蔥，其實一也。又有龍角蔥，每莖上出歧如角。皮赤者名樓蔥，可煎湯渫下部。子皆辛，色黑，有皺紋，作三瓣。此物大抵#5以發散為功，多食昏人神。
　　韭
　　味辛、微酸，溫，無毒。歸心，安五臟，除胃中熱，利病人，可久食。子，主夢泄精，溺白。根，主養髮。
　　《圖經》曰：韭，舊不著所出州土，今處處有之。謹按許慎《說文解字》云：菜名，一種而久者，故謂之韭。故圃人種蒔，一歲而三四割之，其根不傷，至冬壅培之，先春而復生，信乎一種而久者也。在菜中，此物最溫而益人，宜常食之。《易稽覽圖》云：政道得則陰物變為陽。鄭康成注云：若蔥變為韭是也。然則蔥冷而韭溫，可驗矣。
　　陶隱居云：韭子入棘刺諸丸，主漏精；用根，入生髮膏；用葉，以煮鯽魚鮓，斷卒下痢多驗。但此菜殊辛臭，雖煮食之，便出猶奇薰灼，不如蔥、薤熟即無氣，最是養性所忌也。
　　《日華子》云：韭，熱，下氣，補虛乏，和腑臟，益陽，止泄精，尿血，暖腰膝，除心腹中痼冷，胸中痺冷，痃癖氣及腹痛等食之。肥白人中風失音，研汁服。心脾骨痛甚，生研服。蛇、犬咬并惡瘡，搗傅。多食昏神暗目，酒後尤忌，不可與蜜，同食。又云：子，暖腰膝，治鬼交甚效，入藥炒用。
　　秦運副云：有人消渴，引飲無度，或令食韭苗，其渴遂止。法要日吃三五兩，或炒或作羹，無入鹽，極效。但吃得十斤即佳，過清明勿吃，入醬無妨。
　　《聖惠方》：治虛勞腎損，夢中泄精。用韭子二兩，微炒為散。食前酒下二錢匕。
　　《外臺秘要方》：治虛勞尿精。新韭子二升，十月霜後採，好酒八合漬一宿。明日日色好，童子向南搗一萬杵。平旦溫酒服方寸匕，日再服，立差。
　　《肘後方》：外忽不寤，勿以火照之，殺人；但痛嚙拇指甲際而唾其面，則活。取韭搗汁吹鼻孔，冬月用韭根取汁，灌口中。又方：男女夢與人交，精便泄出，此內虛邪氣感發。熬韭子搗末酒漬，稍稍服。
　　《經驗方》：治五般瘡癬。以韭根炒存性，旋搗末，以豬脂油調傅之，三度差。
　　《衍義》曰：韭，春食則香，夏食則臭，多食則昏神。子，止精滑甚良。未出糞土為韭黃，最不益人，食即滯氣。蓋含噎鬱結之氣，故如是。孔子曰不時不食，正為此輩。花，食之動風。
　　薤
　　味辛、苦，溫，無毒。主金瘡瘡敗，輕身，不饑耐老，歸於骨。菜芝也。除寒熱，去水氣，溫中，散結，利病人。諸瘡中風寒水腫，以塗之。生魯山平澤。
　　《圖經》曰：薤，生魯山平澤，今處處有之。似韭而葉勝，多白無實。人家種者，有赤、白二種，赤者療瘡生肌，白者冷補。皆春分蒔之，至冬而葉枯。《爾雅》云：□ #6與薤同，鴻薈。又云：葝，山□。山□莖葉亦與家薤相類，而根長，葉差大，僅若鹿蔥，體性亦與家薤同，然今少用。薤雖辛而不葷五臟，故道家長餌之，兼補虛，最宜人。凡用蔥、薤，皆去青留白，云白冷而青熱也，故斷赤下方，取薤白同黃檗煮服之，言其性冷而解毒也。薈，烏外切。葝，巨盈切。
　　陶隱居云：蔥、薤異物，而今共條。《本經》既無韭，以其同類故也，今亦取為副品種數。方家多用蔥白及葉中涕#7，名蔥苒，無復用實者。蔥亦有寒熱，白冷，青熱，傷寒湯不得令有青者。能消桂為水，亦化五石，仙方所用。薤又溫補，仙方及服食家皆須之，偏入諸膏用，不可生啖，葷辛為忌。苒音冉。
　　《日華子》云：輕身，耐寒，調中，補不足。食之能止久痢冷瀉，肥健人。生食引涕唾。不可與牛肉同食，令人作癥瘕。四月不可食之。
　　孟詵云：薤，療諸瘡中風水腫，生搗，熱塗上，或煮之。白色者最好。雖有辛不葷五臟。學道人長服之，可通神，安魂魄，益氣，續筋力。
　　《肘後方》：救死，或先病，或常居寢臥奄忽而絕，皆是中惡。以薤汁鼻中灌。
　　《葛氏方》：治疥瘡。煮薤葉洗亦佳；搗如泥傅之亦得。又方：誤吞釵。取薤白曝令萎黃，煮使熟，勿切，食一大束，釵即隨出。
　　《梅師方》：有傷手足而犯#8惡露，殺人，不可治。以薤白爛搗，以帛囊之，著煻火使薤白極熱，去帛，以薤傅瘡，以帛急裹之，冷即易；亦可搗作餅子，以艾灸之，使熱氣入瘡中，水下差。又方：灸瘡腫痛。薤白切一升，豬脂一升細切，以苦酒浸經宿，微火煎三上三下，去滓傅上。
　　《食醫心鏡方》：主赤白痢下。薤白一握，切，煮作粥食之。又方：治諸瘡敗。能生肌，輕身，不饑，耐老。宜心歸骨，菜芝也。除寒熱，去氣，溫中散結氣，利病人。諸瘡中風寒水腫，生杵傅之。
　　《范汪方》：治目中風腫痛。取薤白截，仍以膚上令#9遍膜，皆差。頭卒痛者，止之。又方：產後諸痢。宜煮薤白食，惟多益好。用肥羊肉去脂，作炙食之；或以羊腎脂炒薤白食，尤佳。
　　《產乳方》：療疳痢。薤白一握，生搗如泥，以粳米粉一物，蜜調相和，捏作餅，炙熟吃，不過三兩服。
　　《衍義》曰：薤，葉如金燈葉，差狹而更光。故古人言薤露者，以其光滑難貯之義。《千金》治肺氣喘急，用薤白，亦取其滑泄也。與蜜同搗，塗湯火傷，其效甚速。
　　蘇
　　味辛，溫。主下氣，除寒中，其子尤良。
　　《圖經》曰：蘇，紫蘇也。舊不著所出州土，今處處有之。葉下紫色而氣甚香，夏採莖葉，秋採實。其莖并葉，通心經，益脾胃，煮飲尤勝，與橘皮相宜，氣方中多用之。實，主上氣咳逆，研汁煮粥尤佳，長食之，令人肥健。若欲宣通風毒，則單用莖，去節大良。謹按《爾雅》云#10謂蘇為桂荏。蓋以其味辛而形類荏，乃名之。然而蘇有數種，有水蘇、勺#11蘇、魚蘇、山魚蘇，皆是荏類。水蘇別條見下。
　　《藥性論》云：紫蘇子，無毒，主上氣咳逆，治冷氣及腰腳中濕風結氣。將子研汁煮粥良，長服令人肥白身香。和高良薑、橘皮等分，蜜丸，空心下一十丸。下一切宿冷氣及腳濕風。葉可生食，與一切魚肉作羹，良。
　　陶隱居云：葉下紫色而氣甚香。其無紫色不香似荏者，名野蘇，不堪用。其子主下氣，與橘皮相宜同療。
　　今#12注：今俗呼為紫蘇。
　　《日華子》云：紫蘇，補中益氣，治心腹脹滿，止霍亂轉筋，開胃下食并一切冷氣，止腳氣，通大小腸。又云：子，主調中，益五臟，下氣，止霍亂，嘔吐，反胃，補虛勞，肥健人，利大小便，破癥結，消五膈，止嗽，潤心肺，消痰氣。
　　禹錫云：按《爾雅》云：蘇，桂荏。釋曰：蘇，荏類之草也。以其味辛類荏，故一名桂荏也。
　　孟詵云：紫蘇，除寒熱，治冷氣。
　　《南齊˙褚澄#13》云：澄善醫，為吳郡太守，百姓李道念以公事到郡，澄見謂曰：汝有重病。答曰：舊有冷病，至今久#14年，眾醫不差。澄為診曰：汝病非冷非熱，當是食白瀹雞子過多所致，令取蘇一升，煮服，仍吐一物如升，涎裹之，開看是雞雛，羽翅、爪距俱足，能行走。澄曰：此未盡，更服所餘藥，又吐得如向者雞十三頭，而病都差，當時稱妙。一說乃是蒜煮服之。
　　《聖惠方》：治風，順氣，利腸。以紫蘇子一升微炒，杵，以生絹袋盛，內於三斗清酒中，浸三宿，少少飲之，差。又方：治腳氣及風寒濕痺#15，四肢攣急，腳疼不可踐地。用紫蘇二兩，杵碎，水二升，研取汁，以蘇子汁煮粳米二合，作粥，和蔥、豉、椒、薑食之，止。
　　《外臺秘要方》：治夢失精。以子一升，熬杵為末，酒服方寸匕，日再服。
　　《斗門方》：治失血。紫蘇不限多少，於大鍋內水煎，令乾後去滓，熬膏，以赤豆炒熟杵為末，調煎為丸如梧桐子大。酒下三十丸至五十丸，常服，差。
　　《金匱方》：治食蟹中毒。紫蘇煮汁飲之三升，以子汁飲之。
　　《衍義》曰：蘇，紫蘇也，背面皆紫者佳，其味微辛、甘，能散，其氣香。令人朝暮湯其汁飲，為無益。醫家以謂芳草致豪貴之疾者，此有一焉。脾胃寒人飲之。子，治肺氣喘急。多泄滑，往往人不覺耳。
　　水蘇
　　味辛，微溫，無毒。主下氣，殺穀，除飲食，辟口臭，去毒，辟惡氣。久服通神明，輕身耐老。主吐血、衄血、血崩。一名雞蘇，一名勞祖，一名芥蒩，一名芥苴。生九真池澤。七月採。蒩音祖。苴，七余切。
　　《圖經》曰：水蘇，生九真池澤，今處處有之。多生水岸傍，苗似旋復，兩葉相當，大香馥，青、齊間呼為水蘇，江左名為薺薴，吳、會謂之雞蘇。南人多以作菜。主諸氣疾及腳腫。江北甚多，而人不取食。又江左人謂雞蘇、水蘇是兩種。陳藏器謂薺薴自是一物，非水蘇。水蘇葉有雁齒，香薷氣辛，薺薴葉上有毛，稍長，氣臭。主冷氣泄痢，可為生菜。除胃間酸水。
　　陶隱居云：方藥不用，俗中莫識。九#16真遼遠，亦無能訪之。
　　《日華子》云：雞蘇，暖。治肺痿，崩中，帶下，血痢，頭風目眩，產後中風及血不止。又名臭蘇、青白蘇#17。
　　孟詵云：雞蘇，一名水蘇。熟搗生葉，綿裹塞耳，療聾。又，頭風目眩者，以清酒煮汁一升服。產後中風，服之彌佳。可燒作灰汁及以煮汁，洗頭令髮香，白屑不生。又云：乾釀酒及清#18酒，常服之佳。
　　《梅師方》：治吐血及下血并婦人漏下。雞蘇莖、葉煎取汁，飲之。又方：治鼻衄血不止。以生雞蘇五合，并香豉二合，合杵研，搓如棗核大，內鼻中，可止。
　　香薷
　　味辛，微溫。主霍亂腹痛吐下，散水腫。薷音柔。
　　《圖經》曰：香薷，舊不著所出州土。陶隱居云：家家有之。今所在皆種，但北土差少，似白蘇而葉更細。十月中採，乾之，一作香葇，俗呼香茸。霍亂轉筋，煮飲服之，無不差者。若四肢煩冷，汗出而渴者，加蓼子同切，煮飲。
　　陶隱居云：家家有此，惟供生食。十月中取，乾之，霍亂煮飲，無不差。作煎，除水腫尤良。
　　《日華子》云：無毒。下氣，除煩熱，療嘔逆，冷氣。
　　禹錫云：按蕭炳云：今新定、新安有石上者，彼人名石香葇，細而辛，更絕佳。
　　孟詵云：香葇，溫。又云：香茸，去熱風。生菜中食，不可多食。卒轉筋，可煮汁頓服半升，止。又，乾末止鼻衄，以水服之。
　　《胡洽方》：治水病洪腫，香葇煎：取乾香葇五十斤，一物剉，內釜中，以水淹之，水出香葇上一寸，煮使氣力都盡，清澄之，嚴火煎，令可丸。一服五丸如梧子大，日漸增之，以小便利好。
　　《外臺秘要方》：治水病洪腫，氣脹，不消食。乾香薷五十斤焙，用濕者亦得，細剉內釜中，水浸之，出香薷上數寸，煮#19使氣盡，去滓清澄之，漸微火煎令可丸。服五丸如梧桐子大，日三，稍加之，以小便利為度。
　　《千金方》：治口臭，香薷一把，以水一斗，煮取三升，稍稍含之。
　　《肘後方》：舌上忽出血如簪孔者。香薷汁，服一升，日三服。
　　《食醫心鏡方》：主心煩，去熱。取煎湯作羹煮粥及生食并佳。
　　《子母秘錄方》：治小兒白禿髮不生，汁出，慘痛。濃煮陳香薷汁，少許脂和胡粉，傳上。
　　《衍義》曰：香薷，生山野，荊湖南、北，二川皆有。兩京作圃種，暑月亦作蔬菜，治霍亂不可闕也，用之無不效。葉如茵陳，花茸紫，在一邊成穗。凡四五十房為一穗，如荊芥穗，別是一種香，餘如《經》。
　　假蘇
　　味辛，溫，無毒。主寒熱鼠瘻，瘰癧生瘡，破結聚氣，下瘀血，除濕痺。一名鼠蓂，一名薑芥。生漢中川澤。
　　《圖經》曰：假蘇，荊芥也。生漢中川澤，今處處有之。葉似落藜而細，初生香辛可啖，人取作生菜。古方稀用。近世醫家治頭風，虛勞，瘡疥，婦人血風等為要藥。并取花實成穗者，暴乾入藥用，效甚速。
　　陶隱居云：方藥亦不復用。
　　《唐本》注云：此藥即菜中荊芥是也，薑、荊聲訛耳。先居草部中，今人食之，錄在菜部也。
　　陳士良云：荊芥，主血勞，風氣壅滿，背脊疼痛，虛汗，理丈夫腳氣，筋骨煩疼及陰陽毒，傷寒頭痛，頭旋眼眩，手足筋急。本草呼為假蘇，又別。按假蘇葉銳圓，多野生，以香氣似蘇，故呼為蘇。
　　《衍義》曰：假蘇，荊芥也，只用穗。治產後血暈及中風，目帶上，四肢強直。為末二三錢，童子小便一小盞，調下咽，良久，即活，甚有驗。又治頭目風，荊芥穗、細辛、川芎等為末，飯後湯點二錢。風瘙遍身，濃煎湯淋渫或坐湯中。
　　白蘘荷
　　微溫。主中蠱及瘧。
　　《圖經》曰：白蘘荷，舊不著所出州土，今荊襄、江湖間多種之，北地亦有。春初生葉似甘蕉，根似薑而肥，其根莖堪為菹。其性好陰，在末下生者尤美。
　　陶隱居云：今人乃呼赤者為#20蘘荷，白者為覆菹，葉同一種爾。於人食之，赤者為勝。藥用白者。中蠱者服其汁，并臥其葉，即呼蠱主姓名。亦主諸溪毒、沙虱輩。多食損藥勢，又不利腳。人家種白蘘荷，亦云辟蛇。
　　《聖惠方》：治風冷失聲，咽喉不利。以蘘荷根二兩，研，絞取汁，酒一大盞，相和令勻，不計時候，溫服半錢。《肘後方》同。
　　《外臺秘要方》：喉中及口舌生瘡爛。酒漬蘘荷根半日，含漱其汁，差。
　　《梅師方》：治卒中蠱毒，下血如雞肝，晝夜不絕，臟腑敗壞待死。葉密安病人席下，亦自說之，勿令病人知覺，令病者自呼蠱姓名。
　　《衍義》曰：白蘘荷，八九月間淹貯之，以備冬月作蔬果，治療只用生者。
　　薄荷
　　味辛、苦，溫，無毒。主賊風傷寒發汗，惡氣，心腹脹滿，霍亂，宿食不消，下氣。煮汁服，亦堪生食。人家種之，飲汁發汗，大解勞乏。
　　《圖經》曰：薄荷，舊不著所出州土，今處處有之。莖、葉似荏而大#21長，經冬根不死，夏秋採莖葉，暴乾。古方稀用，或與薤作齏食。近世醫家治傷風，頭腦風，通關格及小兒風涎，為要切之藥，故人家園庭間多蒔之。又有胡薄荷，與此相類，但味少甘為別。生江浙間，彼人多以作茶飲之，俗呼新羅薄荷。
　　《日華子》云：治中風失音，吐痰，除賊風，療心腹脹，下氣，消宿食及頭風等。
　　禹錫云：按《藥性論》云：薄荷，使。能去憤氣，發毒汗，破血，止痢，通利關節。尤與薤作菹相宜。新病差人勿食，令人虛汗不止。
　　陳士良云：吳菝□，能引諸藥入榮衛，療陰陽毒，傷寒頭痛，四季宜食。又云：胡菝□，主風氣，壅併攻胸膈，作茶服之，立效。俗呼為新羅菝□。
　　《食療》云：平。解勞，與薤相宜。發汗，通利關節。杵汁服，去心臟風熱。
　　《外臺秘要方》：治蜂螫。挼貼之，差。
　　《經驗方》：治水入耳。以汁點，立效。
　　《食醫心鏡方》：煎豉湯，暖酒和飲、煎茶、生食之并宜。
　　《衍義》曰：薄荷，世謂之南薄荷，為有一種龍腦薄荷，故言南以別之。小兒驚風，壯熱，須此引巡#22，貓食之即醉，物相感爾。治骨蒸勞，用其汁與眾藥熬成膏。
　　菾菜
　　味甘、苦，大寒。主時行壯熱，解風熱毒。菾音甜。
　　陶隱居云：即今以作鮓蒸者。菾，作甜音，亦作忝。時行熱病初得，便搗汁飲皆得除差。
　　陳藏器云：菾菜，搗絞汁服之，主冷熱痢，又止血生肌。人及禽獸有傷折，傅之立愈。又收取子，以醋浸之，揩面，令潤澤有光。
　　《日華子》云：甜菜，冷，無毒。炙作熟水飲，開胃，通心膈。
　　秦荻梨
　　味辛，溫，無毒。主心腹冷脹，下氣，消食。人所啖者，生下濕地，所在有之。
　　陳藏器云：五辛菜，味辛，溫。歲朝食之，助發五臟氣，常食溫中，去惡氣，消食，下氣。《荊楚歲時記》亦作此說，熱病不可食之，損目。
　　禹錫云：按孟詵云：秦荻梨，生於菜中最香美，甚破氣。又，末之和酒服，療卒心痛，悒悒塞滿氣。又，子，末和大醋，封腫氣，日三易。
　　醍醐菜
　　雷公云：凡使，勿用諸件。草形似牛皮蔓，掐之有乳汁出，香甜入頂。採得，用苦竹刀細切，入沙盆中研如膏，用生細絹裹，挼取汁出，暖飲。并用每修事去根子。
　　《千金方》：治傷中崩絕赤。醍醐杵汁，拌酒煎沸，空心服一盞。又方：治月水不利。以葉絞汁，和酒煎，服一盞。
　　圖經衍義本草卷之四十一　竟
　　#1氣：晦明軒本『氣』下有『味』字。
　　#2汁：晦明軒本作『器』。
　　#3炒：晦明軒本作『抄』。
　　#4曰：原作『口』，據晦明軒本改。
　　#5抵：原作『底』，據晦明軒本改。
　　#6□；原作『悟』，據晦明軒本改。
　　#7涕：原作『稊』，據晦明軒本改。
　　#8犯：原作『狠』，據晦明軒本改。
　　#9令：原作『冷』，據晦明軒本改。
　　#10云：晦明軒本無『云』字。
　　#11勺：晦明軒本作『白』。
　　#12今：原脫，據晦明軒本改。
　　#13南齊˙褚澄：疑當作『南齊書˙褚澄傳』。
　　#14久：晦明軒本作『五』。
　　#15痺：原作『青』，據晦明軒本改。
　　#16九：原作『方』，據晦明軒本改。
　　#17蘇：原脫，據晦明軒本補。
　　#18清：晦明軒本作『漬』。
　　#19煮：原作「者』，據晦明軒本改。
　　#20為：原脫，據晦明軒本補。
　　#21大：晦明軒本作『尖』。
　　#22巡：晦明軒本作『藥』。
　　圖經衍義本草卷之四十二
　　宋通直郎辨驗藥材寇宗奭編撰
　　宋太醫助教辨驗藥村許洪校正
　　菜部下品
　　苦瓠
　　味苦，寒，有毒。主大水，面目、四肢浮腫，下水，令人吐。生晉地川澤。
　　《藥性論》云：瓠瓤，使。治水浮腫，面目肢節腫脹，下大水氣疾。
　　陶隱居云：瓠與冬瓜氣類同輩，而有上下之殊，當是為其苦爾。今瓠自忽有苦如膽，不可食，非別生一種也。又有瓠□，亦是瓠類，小者名瓢，食之乃勝瓠。凡此等，皆利水道，所以在夏月食之，大理自不及冬瓜也。□音婁。
　　《唐本》注云：瓠與冬瓜、瓠瓤全非類例，今此論性，都是瓜#1瓠□爾。陶謂瓠中苦者，大誤矣。瓠中苦者，不入藥用。冬瓜自依前說，瓠□與瓠，又須辨之。此二物苗葉相似，而實形有異，瓠味皆甜，時有苦者，而似越瓜，長者尺餘，頭尾相似。其瓠□，形狀大小非一。瓠，夏中便熟，秋末并枯；瓠□，夏末始實，秋中方熟，取其為器，經霜乃堪。瓠與甜瓠□體性相似，但味甘冷，通利水道，止渴消熱，無毒，多食令人吐。苦瓠□為療，一如《經》說，然瓠苦者不堪啖，無所主療，不入方用。而甜瓠□與瓠子，啖之俱勝冬瓜，陶言不及，乃是未悉。此等元種各別，非甘者變而為苦也。其苦瓠瓤，味苦，冷，有毒。主水腫，石淋，吐，咳嗽，囊結，疰蠱，痰飲。或服過分，令人吐利不止者，宜以黍穰灰汁解。皮又煮汁漬陰，療小便不通。
　　《日華子》云：瓠，無毒，又云微毒。除煩止渴，治心熱，利小腸，潤心肺，治石淋，吐蛔蟲。
　　孟詵云：瓠，冷。主消渴，惡瘡。又，患腳氣及虛脹，冷氣人不可食之，尤甚。又壓熱，服丹石人方可食，餘人不可輒食。
　　《外臺秘要》云：治卒患腫滿。曾有人忽腳跌，腫漸上至膝，足不可踐地，主大水，頭面遍身大腫脹滿。苦瓠白瓤實，捻如大豆粒，以麵裹，煮一沸，空心服七枚。至午當出水一斗。三日水自出不止，大瘦乃差。三年內慎口味也。苦瓠須好者，無靨翳，細理，妍淨者，不爾有毒，不用。
　　雷公云：味苦有毒。
　　《經驗方》：主消渴。
　　《肘後方》：療中蠱毒，吐血或下血，皆如爛肝者。苦瓠一枚，水二升，煮取一升服，立吐即愈。又方：用苦酒一升，煮令消，服，神效。
　　《傷寒類要方》：治黃疸。苦葫蘆瓤，如大棗許大，以童子小便二合，浸之三兩食頃#2。收兩酸棗許，分內兩鼻中，病人深吸氣，及黃水出，良。
　　馬齒莧
　　主目盲，白翳，利大小便，去寒熱，殺諸蟲，止渴，破癥結，癰瘡。服之長年不白。和梳垢封疔瘡。又燒為灰二和多年醋滓，先炙療腫以封之，即根出。生搗絞汁服，當利下惡物，去白蟲。煎為膏，塗白禿。又主三十六種風結瘡，以一釜煮，澄清，內蠟三兩，重煎成膏，塗瘡上，亦服之。
　　《圖經》曰：馬齒莧，舊不著所出州土，今處處有之。雖名莧類，而苗、葉與人莧輩都不相似。又名五行草，以其葉青、梗赤、花黃、根白、子黑也。此有二種，葉大者不堪用，葉小者為勝，云其節葉間有水銀，每乾之，十斤中得水銀八兩至十兩者。然至難燥，當以木捶搗碎，向日東作架曝之，三兩日即乾，如經年矣。入藥則去莖節，大抵能肥腸，令人不思食耳。
　　陳藏器云：破痃癖，止消渴。又主馬惡瘡蟲。此物至難死，燥了致之地猶活。
　　孟詵云：馬齒莧，又主馬毒瘡，以水煮，令服一升，并塗瘡上。濕癬、白禿，以#3馬齒膏和灰塗，效。治疳痢除一切風，傅杖瘡，良。及煮一碗和鹽、醋等，空腹食之，少時當出盡白蟲矣。
　　《食療》云：延年益壽，明目。患濕癬，白禿，取馬齒膏塗之。若燒灰傅之，亦良。作膏主三十六種風，可取馬齒一碩，水可二碩，蠟三兩，煎之成膏。亦治疳痢，一切風。又可細切煮粥，止痢，治腹痛。
　　《聖惠方》：治馬咬，毒入心。馬齒莧湯食之，差。又方：治反花瘡。用一斤燒作灰，細研，豬脂調傅之。
　　《外臺秘要》：治癧。馬齒菜陰乾燒灰，臘月豬脂和。以暖泔清#4洗瘡，拭乾傅之，三日#5。
　　《千金方》：治諸腋臭。馬齒草杵，以蜜和作團，紙裹之，以泥泥紙上，厚半寸，日乾，以火燒熟破，取更以少許蜜和，仍令熱，先以生布揩之，以藥夾腋下，令極痛難忍，然後以手巾勒兩臂，即差。
　　《肘後方》：療豌豆瘡。馬齒草燒灰傅瘡上，根須臾逐藥出。若不出，更傅，良。
　　《食醫心鏡》云：理腳氣，頭面浮腫，心腹脹滿，小便澀少。馬齒莧和少粳米、醬汁煮食之。又方：小兒血痢。取生馬齒莧絞汁一合，和蜜一匙匕，空心飲之。
　　《產寶方》：產後血痢，小便不通，臍腹痛。生馬齒菜杵汁三合，煎一沸下蜜一合，攪服。
　　《衍義》曰：馬齒莧，人多食之，然性寒滑。青黛條中已著。
　　葫蒜也
　　味辛，溫，有毒。主散癰腫，□瘡，除風邪，殺毒氣。獨子者亦佳。歸五臟。久食傷人，損目明。五月五日採。
　　《圖經》曰：葫，大蒜也。舊不著所出州土，今處處皆有之，人家園圃所蒔也。每頭六七瓣，初種一瓣，當年便成獨子葫，至明年則復其本矣。然其花中有實，亦葫瓣狀而極小，亦可種之。五月五日採。謹按《本經》云：主散癰腫。李絳《兵部手集方》療毒瘡腫，號叫臥不得，人不別者。取獨頭蒜兩顆，細搗，以油麻和，厚傅瘡上，乾即易之。
　　陶隱居云：今人謂葫為大蒜，謂蒜為小蒜，以其氣類相如也。性最熏臭，不可食。俗人作齏以啖鱠肉，損性伐命？莫此之甚。此物惟生食，不中煮，以合青魚鮓食，令人發黃。取其條上子，初種之，成獨子葫，明年則復其本也。
　　《日華子》云：蒜，健脾，治腎氣，止霍亂吐瀉，腹痛，除邪，辟瘟，去蠱毒，療勞瘧，冷風，痃癖，瘟疫氣，傅風冷痛，蛇蟲傷，惡瘡疥，溪毒，沙虱，并搗貼之。熟醋浸之，經年者甚良。
　　孟詵云：蒜，久服損眼傷肝。治蛇咬瘡，取蒜去皮一升，搗，以小便一升，煮三四沸通人，即入漬損處，從朝至暮。初被咬未腫，速嚼蒜封之，六七易。又，蒜一升去皮，以乳二升，煮使爛。空腹頓服之，隨後飯壓之，明日依前進服，下一切冷毒風氣。又，獨頭者一枚，和雄黃、杏人研為丸，空腹飲下三丸、靜坐少時，患鬼氣者當汗#6出，即差。
　　《外臺秘要》：治牙齒疼痛。獨頭蒜煨之，乘熱截，用頭以熨痛上，轉易之。亦主蟲痛。又方：關格脹滿，大小便不通。獨頭蒜燒熱#7去皮，綿裹納下部，氣立通。
　　《千金方》：治暴痢，搗蒜兩足下貼之。又方：治血氣，逆心煩悶，心痛。生蒜搗汁，服二升則差。
　　《梅師方》：若腹滿，不能服藥導之方：取獨顆蒜，煨令熟去皮，綿裹內下部中，冷即易。又方：治蜈蚣咬人，痛不止。獨頭蒜摩螫處，痛止。又方：治蛇虺螫人，以獨頭蒜、酸草，擣絞傅所咬處。
　　《簡要濟眾方》：治鼻血不止，服藥不應。宜用蒜一枚，去皮細研如泥，攤一餅子如錢大，厚一豆許，左鼻血出，貼左腳心；右鼻血出，貼右腳心；如兩鼻出，即貼兩腳下，差。血止，急以溫水洗腳心。
　　《衍義》曰：葫，大蒜也，其氣極葷，然置臭肉中，掩臭氣。中暑毒人，爛嚼三兩瓣，以溫水送之下咽，即知。仍禁冷水。又患暴下血，以葫五七枚，去梗皮，量多少入豆豉，搗為膏。可丸，即丸梧子大，以米飲下五六十丸，無不愈者。又鼻衄，爛研一顆，塗兩足心下，纔止便拭去。又將紫皮者，橫切作片子，厚一分，初患瘡發於背脅間未辨癰疽者，若陽滯於陰，即為癰；陰滯於陽，即為疽。癰即皮光赤，疽則皮肉紋起不澤。并以葫片覆之，用艾灸。如已痛灸至不痛；如不痛，灸至痛初覺，即便灸，無不效者。仍審度正，於中心貼葫灸之。世人往往不悟此瘡，初見其瘡小，不肯灸，惜哉！
　　蒜
　　味辛，溫，有小毒。歸脾、腎。主霍亂，腹中不安，消穀，理胃，溫中，除邪痺毒氣。五月五日採之。
　　《圖經》曰：蒜，小蒜也，舊不著所出州土，今處處有之。生田野中，根、苗皆如葫而極細小者是也。五月五日採。謹按《爾雅》：蒚，山蒜。釋曰：《說文》云：蒜，葷菜也。一云：菜之美者，雲夢之葷。生山中者名蒚。今《本經》謂大蒜為葫，小蒜為蒜。而《爾雅》、《說文》所謂蒜、葷菜者，乃今大蒜也；蒚乃今小蒜也。書傳載物之列名不同，如此用藥不可不審也。蒚，力的切。
　　《日華子》云：小蒜，熱，有毒。下氣，止霍亂吐瀉，消宿食，治蠱毒，傅蛇蟲，沙虱瘡。三月不可食。
　　孟詵云：小蒜亦主諸蟲毒，疔腫，甚良。不可常食。
　　《食療》云：主霍亂，消穀，治胃溫中，除邪氣。五月五日採者上。又，去諸蟲毒、疔腫、毒瘡。不可常食。
　　《肘後方》：治霍亂，心腹脹滿氣，未得吐下。小蒜一升□咀，以水三升，煮取一升，頓服。
　　《兵部手集》#8：治瘧，用蒜不拘多少，研極爛，和黃丹少許，以聚為度，丸如雞頭大，候乾。每服一丸，新汲水下，面東服，至妙。
　　《衍義》曰：蒜，小蒜也。又謂之蒚，苗如蔥針，根白，大者如烏芋，子兼根煮食之。又謂之宅蒜，華佗用蒜齏，是此物。
　　茄
　　味甘，寒。久冷人不可多食，損人動氣，發瘡及痼疾。一名落蘇。處處有之。根及枯莖、葉，主凍腳瘡，可煮作湯漬之，良。苦茄，樹小有刺。其子，以醋摩療癰腫。根亦作浴湯。生嶺南。
　　《食療》云：平。主寒熱，五臟勞。不可多食，動氣，亦發痼疾。熟者少食之，無畏。患冷人不可食，發痼疾。又，根主凍腳瘡，煮湯浸之。
　　《勝金方》：治搕撲損，肌膚青腫方。茄子留花種通黃極大者，切作片如一指厚，新瓦上焙乾為末。欲臥酒調三錢匕，一夜消盡，無痕迹也。
　　《靈苑方》：治腸風下血，久不止。茄蒂燒存性為末，每服食前米飲調三錢匕。
　　《衍義》曰：茄子，新羅國出一種，淡光微紫色，蒂長，味甘。今其子已遍中國蔬圃中，惟此無益，并無所治，止說損人。後人雖有處治之法，然終與《本經》相失。圃人又植於暖處，厚加糞壤，遂於小滿前後，求貴價以售。既不以時，損人益多，不時不食，烏可忽也。
　　馬芹子
　　味甘、辛，溫，無毒。主心腹脹滿，下氣，消食。調味用之，香似橘皮，而無苦味。
　　《唐本》注云：生水澤傍，苗似鬼針、菾菜等，花青白色，子黃黑色，似防風子。唐本先附。
　　《日華子》云：馬芹，嫩時可食。子治卒心氣痛，炒食令人得睡。
　　禹錫云：按《蜀本圖經》云：花若芹，子如防風子而扁大。
　　《爾雅》云：茭，牛蘄。釋曰：似芹，可食菜也。而葉細銳，一名茭，一名牛蘄，一名馬芹。子入藥用。
　　孟詵云：和醬食，諸味良。根及葉不堪食。卒心痛，子作末，醋服差。
　　蕓薑
　　味辛，溫，無毒。主風游丹腫，乳癰。
　　《日華子》云：蕓薹，涼。治產後血風及瘀血。胡臭人不可食。
　　《別本》注云：破癥瘕結血。今俗方病人得吃蕓薹，是宜血病。
　　禹錫云：按孟詵云：若先患腰腳，不可多食，必加極。又，極損陽氣，發口瘡，齒痛。又，能生腹中蟲。
　　《衍義》曰：蕓薹，不甚香，經冬根不死，辟蠹，於諸菜中，亦不甚佳。
　　菠薐
　　冷，微毒。利五臟，通腸胃熱，解酒毒。服丹石人食之佳。北人食肉麵即平，南人食魚鱉水米即冷。不可多食，冷大小腸。久食令人腳弱不能行，發腰痛。不與鱔#9魚同食，發霍亂吐瀉。
　　劉禹錫《嘉話錄》云：菠薐，本西國中有，自彼將其子來，如苜蓿、葡萄，因張騫而至也。本是頗陵國將來，語訛爾，時多不知也。
　　胡蔥
　　味辛，溫中消穀，下氣，殺蟲。久食傷神損性，令人多忘，損目明，尤發痼疾。患胡臭人不可食，令轉甚。其狀似大蒜而小，形圓皮赤，稍長而銳。生蜀郡山谷。五月、六月採。
　　《食療》云：胡蔥，平。主消穀，能食。久食之令人多忘。根，發痼疾。又，食著諸毒肉，吐血不止，痿黃甚者。取子一升，洗煮使破，取汁停冷。服半升，日一服，夜一服，血定止。又，患胡臭、□齒人不可食，轉極甚。謹按：利五臟不足氣，亦傷絕血脈氣，多食損神，此是熏物耳。
　　蒓
　　味甘，寒，無毒。主消渴，熱痺。
　　陶隱居云：蒓，性寒，又云冷，補，下氣，雜鯉魚作羹，亦逐水。而性滑，服食家不可多啖之也。
　　《唐本》注云：蒓，久食大宜人。合鮒魚為羹，食之，主胃#10氣弱不下食#11者，至效。又宜老人，此#12應在上品中。三四月至七八月，通名絲蒓，味甜，體軟；霜降已後至十二月，名瑰蒓，味苦，體澀。取以為羹。
　　《晉書》云：張翰每臨秋風，思鱸魚蒓羹，以下氣也。
　　水斳
　　味甘，平，無毒。主女子赤沃，止血，養精，保血脈，益氣，令人肥健，嗜食。一名水英。生南海池澤。斳音芹。
　　陶隱居云：論斳主療，合是上品，末解何意，乃在下。其二月、三月作英時，可作#13菹及熟爚食#14之。又有渣芹，可為生菜，亦可生啖，俗中皆作芹字。
　　《別本》注云：即芹菜也。芹有兩種：荻芹，取根，白色；赤芹，取莖葉，并堪作菹及生菜。味甘，《經》云：平，其性大寒，無毒。
　　《金匱方》：春秋二時，龍帶精入芹菜中。人遇食之為病，發時手青，肚滿痛不可忍，作蛟龍病。肚硬糖二三升，日二度。吐出如蜥蜴二三，便差。
　　《子母秘錄》：主小兒霍亂，吐痢。芹菜細切，煮熟汁飲，任性多少，得止。
　　蘩蔞
　　味酸，平，無毒。主積年惡瘡不愈。五月五日日中採，乾用之。
　　《圖經》曰：蘩蔞，即雞腸草也。舊不著所出州土，今南中多生於田野間，近京下濕地，亦或有之。葉似荇菜而小，夏秋間生小白黃花，其莖梗作蔓，斷之有絲縷，又細而中空似雞腸，因得此名也。《本經》作兩條，而蘇恭以為一物二名。謹按《爾雅》：蔜，□蔞與縷同。釋曰：蔜，一名□蔞，一名蘩蔞，一名雞腸草，實一物也。今南北所生，或肥瘠不同，又其名多，人不盡見者，往往疑為二物也。蔞音縷。
　　《唐本》注云：此草即是雞腸也，俱非正經所出。而一#15處說異，多生濕地坑渠之側。流俗通謂雞腸，雅士總名蘩蔞。《爾雅》物重名者，并云一物兩名。
　　《衍義》曰：蘩蔞，雞腸草，一物也。今雖分之為二，其雞腸草條中，獨不言性味，故知一物也。雞腸草，春開小花如綠豆大，莖、葉如園荽，初生則直，長大即覆地。小戶收之為齏，食之烏髭髮。
　　雞腸草
　　主毒腫，止小便利。
　　《唐本》注云：此草，即蘩蔞是也，剩出此條，宜除之。
　　今按雞腸草，元在草部下品。唐注以為剩出一條。詳此主療相似，其一物乎？今移附蘩蔞之下。
　　白苣
　　味苦，寒，一云平。主補筋骨，利五臟，開胸膈擁氣，通經脈，止脾氣，令人齒白，聰明，少睡。可常食之，患冷氣人食，即腹冷，不至苦損人。產後不可食，令人寒中，小腹痛。
　　陳藏器云：白苣如萵苣，葉有白毛。
　　落葵
　　味酸，寒，無毒。主滑中，散熱。實，主悅澤人面。一名天葵，一名繁露。
　　陶隱居云：又名承露，人家多種之。葉惟可□鮓，性冷滑，人食之，惟#16狗所嚙作瘡者，終身不差。其子紫色，女人以漬粉傅面為佳，多少入藥用。
　　菫
　　汁味甘，寒，無毒。主馬毒瘡，搗汁洗之并服之。菫，菜也。出《小品方》。
　　《萬畢方》云：除蛇竭毒及癰腫。
　　《唐本》注云：此菜野生，非人所種。俗謂之菫菜，葉似蕺，花紫色。唐本先附#17。
　　《食療》云：菫菜，味苦。主寒熱，鼠瘻，瘰癧，生瘡，結核，聚氣，下瘀血。葉主霍亂，與香茙同功。蛇咬，生杵傅之，毒即出矣。又，乾末和油煎成，摩結核上，三五度差。
　　蕺
　　味辛，微溫。主蠼螋溺瘡，多食令人氣喘。蕺音戢。蠷音劬。螋音搜。
　　《圖經》曰：蕺菜，味辛，微溫。主蠷螋溺瘡。山谷陰處濕地有之。作蔓生，莖紫赤色。葉如蕎麥而肥。山南、江左人好生食之。然不宜多食，令人氣喘乏，虛弱，損陽氣，消精髓，素有腳弱病尤忌之。一啖令人終身不愈。關中謂之菹菜者是也。古今方家亦鮮用之。
　　《經驗方》：主背瘡熱腫。取汁蓋之，至瘡上開孔以歇熱毒，冷即易之，差。
　　雍菜
　　味甘，平，無毒。主解野葛毒，煮食之。亦生搗服之。嶺南種之，蔓生，花白，堪為菜。云南人先食雍菜，後食野葛，二物相伏，自然無苦。又，取汁滴野葛苗，當時菸死，其相殺如此。張司空云：魏武帝啖野葛至一尺。應是先食此菜也。
　　苦蕒
　　冷，無毒。治面目黃，強力，止困，傅蛇蟲咬。又，汁傅疔腫，即根出。蠶蛾出時，切不可取拗，令蛾子赤爛。蠶婦亦忌食。野苦蕒五六回拗後，味甘滑於家苦蕒，甚佳。
　　《日華子》云：治面目黃。
　　鹿角菜
　　大寒，無毒、微毒。下熱風氣，療小兒骨蒸熱勞。丈夫不可久食，發痼疾，損#18經絡血氣，令人腳冷痺，損腰腎，少顏色。服石人食之，下石力也。出海州，登、萊、沂、密州并有，生海中。又能解麵熱。
　　《千金方》：下熱氣。
　　莙薘
　　平，微毒。補中下氣，理脾氣，去頭風，利益五臟。冷氣，不可多食，動氣。先患腹冷，食必破腹。莖灰淋汁洗衣，白如玉色。
　　東風菜
　　味甘，寒，無毒。主風毒壅熱，頭疼目眩，肝熱眼赤，亦堪入羹臛，煮食甚美。生嶺南平澤。莖高二三尺，葉似杏葉而長，極厚軟，上有細毛。先春而生，故有東風之號。
　　圖經衍義本草卷之四十二　竟
　　#1瓜：晦明軒本作『苦』。
　　#2頃：原作『須』，據晦明軒本改。
　　#3以：『以』下原衍『馬齒莧又主馬毒瘡，以水煮令服一升，并塗瘡上，濕癬白禿以』二十四字，據晦明軒本刪。
　　#4清：晦明軒本作『漬』。
　　#5三日：晦明軒本作『日三』。
　　#6汗：原作『毛』，據晦明軒本改。
　　#7熱：晦明軒本作『熟』。
　　#8兵部手集：此四字原脫，據晦明軒本補。
　　#9鱔：原作『蛆』，據晦明軒本改。
　　#10主胃：原作『令人』，據晦明軒本改。
　　#11食：原脫，據晦明軒本補。
　　#12此：原作『只』，據晦明軒本改。
　　#13作：原脫，據晦明軒本補。
　　#14食：原脫，據晦明軒本補。
　　#15一：晦明軒本作『二』。
　　#16惟：晦明軒本作『為』。
　　#17附：原作『注』，據晦明軒本改。
　　#18損：原作『治』，據晦明軒本改。