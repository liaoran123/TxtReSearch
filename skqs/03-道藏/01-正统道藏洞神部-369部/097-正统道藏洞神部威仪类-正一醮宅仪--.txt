正一醮宅儀
　　經名：正一醮宅儀。撰人不詳，似出於南北朝或隋唐。一卷。底本出處：《正統道藏》洞神部威儀類。
　　正一醮宅儀
　　凡人居宅虛耗，牛馬死失，田蠶不熟，人口嬰害，或每年有五瘟時氣，及狗鼠蟲蟻作怪，或犯五方十二時土財，利散亡舉，向不稱者，以四時王相日醮之吉。
　　凈席六，領箭十二隻，麻綖二十四丈，青赤白黑各六丈。燈九盞，并竹燈柱九枚，枚長二尺五寸，白日不用燈。大案一面，小案五枚，無者可香鑪五枚，香一兩。色綵五段，青八尺，赤七尺，白九尺，皂六尺，黃五尺。錢三百五十文，手巾五尺，漆盤三十五面。乾棗七十顆，栗子一升，胡桃七十顆，黍米飯三斗，米拌三斗，捻頭七十枚，薄餅三十五枚，麥米飯一斗，豆豉一斗，栗米飯一斗，粳米飯一斗，米五斗。鏡四面，并竹柱四枚，長三尺。大盤一面，紙三十二張，五色石色別一斤。
　　右件隨豐儉量之食物奠盤中。
　　醮法於宅中庭方二丈四尺，畫地為壇，四季上開天門地戶，人門鬼門，皆以箭為之，當方色綖，三重欄之，門安兩燈，師案前一燈，壇中五方設五方神座，隨方色著綵及錢於青座，北設竈君座黑座，南方神座赤座，束方神座青座，西土神座白座，南功曹主簿座赤座，北直符座黑座，西宜安丈人座白座，東從官座青座，四維十二辰上各一座別細席一，其五方神座及直符座，座列食盤，二餘座，座列食盤，一五方安香火五綵錢帛，依五行成數，東方八色青，南方七色赤，西方九色白，北方六色黑，內方五色黃，諸侯已上用五色寶壁，卿士已下用石無斤用兩，諸侯已上綵用匹，卿大夫用丈，士庶用尺，錢諸侯已上用千，卿大夫用百，士庶用十，亦可五方安五金龍東麥南黍西稻北豆內粟，壇南五尺師座一席一案，巾覆案上，東南上從地戶出入。
　　先幣，次進食，燒香再拜，少坐
　　祝曰：出家法師但坐不拜。
　　維某年歲月朔日某辰，某州縣鄉里，官位姓名，謹擇吉日齋戒，肅敬內外，至誠凈宇，清壇庶羞，香案信幣，新華品物咸具。
　　謹請東方宅神青土將軍各領東方甲乙寅卯，直符儀服，皆青，降玆東座。
　　謹請南方宅神赤土將軍各領南方丙丁巳午，直符儀服皆赤，降玆南座。
　　謹請西方宅神白土將軍各領西方庚辛申酉，直符儀服皆白，降慈西座。
　　謹請北方宅神黑土將軍各領北方壬癸亥子，直符儀服皆黑，降玆北座。
　　謹請內方宅神黃土將軍各領內方戊己辰戌丑未，直符儀服皆黃，降玆內座。
　　謹請乾坤震巽坎離艮兌，四孟四仲四季，歲月日時，刑殺德合，建厭沖對，太歲太陰大將軍，門丞戶尉，井竈伏龍，庭堂屋吏，宅內七神，陰陽官屬，並依位就座，領納丹誠，歡侑慶樂，弟子再拜謹啟。
　　次上香　　　上荼　　　上酒
　　謹啟五方宅神，五土將軍，宅內眾官等，弟子某生代有綠，依居宅宇，乾坤蔭覆，得在凡流，資水火而求安，假稻梁以為命，自於此宅居住以來，日月推移，動淹年載，被蒙寧吉，戴荷誠探，或云而比年以來，轗軻虛耗，人口大小，更互不健，男□女□，妄為祟害，招引五瘟，六夭之鬼，屯結宅中，不肯退散，今謹依先聖科法，謹以今日吉慶良辰，靜念至心，灑掃庭宇，燒香設位，謁請靈神，首罪謝愆，祈乞福祐，謹上餅果，並悉芳馨，敬薦宅中，五方宅神，五土將軍，宅內眾官，伏願一切降臨，賜為飲饗，弟子再拜謹啟。
　　次上香　　　上酒
　　謹啟諸神等，弟子此宅，或是初時起立堅柱架梁，或從居住已來修理改換，或移徙抵向，犯觸王神，或嫁娶葬埋，非家姓便利，或於中殺害，汙穢宅形，或罵晉咒詛，動成愆咎，致有觸犯四面八方天地陰陽百官禁忌，五土之炁，刑耗之神，或犯男女大小之命，及犯牛馬六畜之命，爰居爰處，載憂載懼，今設薄禮，仰謝愆失，并獻雜物，安定眾神，伏願降以嘉福，惠以厚恩，所有犯觸，一切釋散，人口康健，瘟毒不干，上得天和，下得地利，青龍鎮左，白虎居右，朱雀捍前，玄武衛後，五行得所，四王安方，龍神鎮守，邪炁消亡，辟除盜賊，禳卻災殃，解謝之後，萬福來祥，弟子再拜謹啟。
　　上香　　　上酒
　　重啟神君等，弟子今日誠心致禮，伏願神官普垂恩祐，請勤五方直符，為某驅遣宅內五虛六耗，蜚尸邪魅，及以時瘟疫炁，中外強□，行客寄鬼，雄雌注殺，遠去千里，若宅中地王害黑發動，悉自伏滅，願請青龍來，下鎮宅東，消卻東方青色災禍。開木門招集東方五穀，金銀財寶來入，願請赤龍來，下鎮宅南，消卻南方赤色災禍。開火門招集南方絲綿綵帛財寶來入，願請白龍來，下鎮宅西，消卻西方白色災禍。開金門招集西方金玉珍奇財寶來入，願請黑龍來，下鎮宅北，消卻北方黑色災禍。開水門招集北方魚鹽牛馬財寶來入，願請黃龍來，下鎮宅中央，消卻中宮黃色災禍。開土門招集四維錢財匹帛珍寶來入，五色神龍鎮遏五方，祭謝以後，宅神安定，門丞戶尉，備衛家門，禁制百鬼，無使來前，散滅凶殃，招集福祿，令弟子所居所住，安鎮百年，男女賢明，老少元吉，惡口赤舌，沒入九陰，家口尊卑，常沾五福，保宜天祿，永迮遐齡，六畜滋繁，五穀豐熟，錢財運合，倉庫充盈，仕宦高遷，蠶桑蕃息，子孫昌熾，門戶興榮，舉家承擁護之恩，畢代荷神明之德，蒙如所願，被受洪恩，弟子再拜謹啟。
　　次散食於壇外四方
　　重啟禮謝三周，合座豐足，惟諸明衹，各還本府，宅內諸神各安其部，伏願留恩降福，一如所啟，再拜。
　　行事畢收五方飲食埋宅五方，門位飯食埋大門樞側，餘盤迴以散食。
　　正一醮宅儀竟