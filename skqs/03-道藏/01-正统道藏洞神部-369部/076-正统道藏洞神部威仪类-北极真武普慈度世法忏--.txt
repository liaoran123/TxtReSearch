北極真武普慈度世法懺
　　經名：北極真武普急度世法懺。十卷。底本出處：《正統道藏》洞神部威儀類。
　　北極真武普慈度世法懺卷之一
　　爾時，無上赤文帝君、金闕化身天尊，於龍漢元年中元之日，在北極玄天紫微之殿，會集諸天上聖、十方至真、飛天神王、無極仙眾，考校三界之內，大千國土之中，修學功過，年命脩短，十方世界男女罪福考限之期，生死報對，宿命因綠。時有真人，名曰妙行，越斑而出，稽首上言：末世凡夫，不明修學，貪瞋癡愛，口是心非，無明煩惱，積稔罪愆。或身遭疾病，牢獄拘囚，運用乖違，所作不順。命沒之後，墮諸地獄，報對因緣，何由救兔。
　　天尊曰：善哉言乎。吾昔於龍漢劫初，為太始真人；中三皇時，為太初真人；下三皇時，為太素真人。開皇劫下生人世，乃玄元聖祖第八十二次應化玄天，修真成道，憫念凡愚，積惡造罪，無由冀仙。嘗為演說，修真十戒，以度兆民。今得遵奉妙訓，離諸報對。於是妙行啟請而言，十戒靈文可得見授，宣告人天，普獲修持，日有所益。於是天尊慈顏，憫諭靈關廓，開出十品戒文，謂曰：偉哉妙行，能為眾生，作是妙因。夫身為患本，過逐心生。道乃法舟，懺之可度。積如山岳，隨念即消。若能終始受持，仙階可冀。第一戒者，不得陰賊潛謀，害物利己；二者，不得殺害含生，以充滋味；三者，不得淫邪敗真，穢慢靈炁；四者，不得敗人成功，析交離親；五者，不得露才揚己，讒毀善良；六者，不得飲酒過差，食肉違禁；七者，不得貪婪無猒，積財不散；八者，不得交遊非賢，居處雜穢；九者，不得不忠不孝，不信不仁；十者，不得輕忽言笑，舉動乖真。能依吾教，秉心無二，即得見世安樂，免遭困苦。若能於三元五臘、甲子庚申、三會十直之辰，於諸宮觀，或在家庭，備列香花，虔心懺禮，誓依吾教，改往修來，即得譴削黑書，名標丹籍，見存獲慶，過世超昇。於是妙行稽首瞻仰，永誓皈依，散布人間，流傳懺禮。志心敬禮，人各恭信：
　　起敬讚　三皈依
　　敷坐讚　一心皈命敬禮
　　虛無自然元始天尊，
　　玉宸道君靈寶天尊，
　　太上老君道德天尊。
　　步虛　太極分高厚
　　爾時，妙行真人告諸仙曰：昔我祖師，萬劫應化真元教主、太平金闕前聖虛皇大道君，乃大道之玄祖，三才之本根。太極之先，寥廓何有。道源肇啟，炁母混成，頑洞溟涬，兆朕胚腪，中有真精，自然而生，是謂神明，強名虛皇。潛司玄化，道運御世，一炁分三，為玄元始。三炁混合，氤氳漸著，為萬象之端，為萬化之本。莫知其先，強名曰元；莫知其初，強名曰始。故曰元始天尊，三炁相生，九炁混合，化生諸天，成就三界。莫知其大，強目曰太；莫知其高，強目曰上。首出無極，仰之曰老；宰之無我，主之曰君。浩劫開化，普度天人。洪惟教主北極鎮天佑聖助順真武靈應福德真君、玉虛師相玄天上帝，神靈異稟，成功夙著於巍巍。造化既分，令德已形於顯顯。忘尊貴於淨樂國，鍊真純於武當山。八十一化，號為老君。四十二年修為玄武。列虛危之宿，按水火之精。尊居壬癸之方，助有甲庚之將。歷巡遊於下界，肅號令於上穹。迹屢表於至神，記具陳於啟聖。希夷莫測，渺漠無窮，在昔飛昇，弘開誓願，謂眾生之善惡，莫不齊身；欲天下之操修，同登妙果。保疾而能認猒，療明而使識奸。降粟濟飢，施符消疫，驅除妖魅，解釋冤僧，現海救危，錫棗得後。嗣昌見報而戒殺；元晏悟化而放生。遊奕授搶，以卻凶蠻；天罡帶箭，而誅叛寇。誠事者，無求不應；忠告者，轉危為安。臣等闡事仙宗，實深慶幸。恭披寶蘊，仰奉靈光。稽首皈依，一心敬禮。
　　志心朝禮，法主玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄帝顯靈應化諸天上聖，切念下民，居于塵網，莫知先業，罕究前因。自世遠於鴻荒，真淳遽泯；逮俗逾於鹿野，嬌偽迭興。險謀暗設於機關；殺物密投於陷阱。逐邪敗正，掩是徇非，矜衒而侮老成，沉湎而食獻穢。貪婪縱欲，交處多愚。五常汩而名分浸虧；一性昏而施為實謬。擾擾七情之競起，紛紛十業之增添。銖較萬分，輪迴億劫，所受蓋原於所積，其來由肇於其因。若不際遇於善緣，安得懺陳於宿障。臣等恭承經寶垂訓曰：禍福無門，唯人自召；善惡之報，如影隨形。謹按修真第一戒云：不得陰賊潛謀，害物利己。切慮弟子某先世以來，今生之內，詫能求勝，挾數藏機，面從而退有言，色溫而潛懷狠。私衷毒虐，積恨愆尤，輕天民若剪菅茅，亂國政而浸隳綱紀。賞于非義，刑及無辜。窺伺錢糧，默寓攘奪之意；覬覦名位，暗生傾險之心。諂佞富榮，欺壓卑賤。舉諸枉而措諸直，匿其是而較其非。推過認恩，嫁禍賣惡，上來往業，見在世中，多招怨謗，橫起乖屯。死墮地獄，長劫受苦。苦盡復生，遂入惡道。報盡復還，生於玆世。以前業報，尚有餘殃，受報未已。今則聞經所說，大可驚惶。仰對聖前，恭投懺悔。人各恭敬，志心朝禮。
　　志心朝禮，太始無形天尊。
　　志心朝禮，太虛無極天尊。
　　志心朝禮，太玄冥寂天尊。
　　志心朝禮，太元守樸天尊。
　　志心朝禮，太空自然天尊。
　　志心朝禮，太易混成天尊。
　　志心朝禮，太象可凝天尊。
　　志心朝禮，太古可名天尊。
　　志心朝禮，太有常道天尊。
　　志心朝禮，太靈空洞天尊。
　　志心朝禮，太清無為天尊。
　　志心朝禮，太真演教天尊。
　　志心朝禮，太漠流神天尊。
　　志心朝禮，太華顯慶天尊。
　　志心朝禮，太曦圓照天尊。
　　志心朝禮，太霄輪彩天尊。
　　志心朝禮，太宸立極天尊。
　　志心朝禮，太微廣化天尊。
　　志心朝禮，太本流邊天尊。
　　志心朝禮，太理開教天尊。
　　志心朝禮，太智悟境天尊。
　　志心朝禮，太定凝神天尊。
　　志心朝禮，太白明素天尊。
　　志心朝禮，太老廣義天尊。
　　志心朝禮，太光廣德天尊。
　　志心朝禮，太朴致理天尊。
　　志心朝禮，太華混夷天尊。
　　志心朝禮，太學致奧天尊。
　　志心朝禮，太權啟迪天尊。
　　志心朝禮，太平萬化天尊。
　　志心朝禮，太幽抱一天尊。
　　志心朝禮，太機變運天尊。
　　志心朝禮，太曦鬱華天尊。
　　志心朝禮，太神清漢天尊。
　　志心朝禮，太清神漢天尊。
　　志心朝禮，太祝廣壽天尊。
　　志心朝禮，太皇廣成天尊。
　　志心朝禮，太帝赤精天尊。
　　志心朝禮，太和鬱圖天尊。
　　志心朝禮，太和務合天尊。
　　志心朝禮，太德允壽天尊。
　　志心朝禮，太行真妙天尊。
　　志心朝禮，太極傳教天尊。
　　天尊上聖，禮念既周。再竭一心，遙瞻神府。皈命紫皇天一真慶宮、元和遷校府、北極佑聖院諸真仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願光浮丹闕，瑞應碧空，洞照塵寰，丕覃恩貺。今為某求懺上來所犯第一品戒，陰賊潛謀，害物利己之罪。先世今生，遺殃往劫，上延祖考，下逮宗親。或起倖傷生。或含威戕物。或動違正理，諂用邪謀。或嫉賢妬能，虧人益己。外視雍容而可慕，中存乖惡以堪憂。送之治廩，以捐階；擠之入井，而下石。欺凌孤寡，酷虐懦庸，笑裹藏刀，眼中暗箭，罪將條列，惡已貫盈，撓亂靈司，糾錄不已。今憑懺力，願賜赦原，顯望上真，宣恩人世，勑下元和遷校府，北極佑聖院、三元九府諸宮諸司仙曹。案掾天官仙官、靈官真宰、佐巡僚吏，廣行慈憫，並賜赦原。求懺弟子某同法眾等，遵奉玄科，入道登真戒，當行無為，精進修行。誓從今去，端懷忠節，退守恭謙，愛物憐生，視人猶己。虛心實腹，敢懷狼顧之思；屏氣存神，擬效雀銜之報。即斯發露，徑此懺陳。伏願天官錫紀算之名，地簡列蠲非之字。身安命泰，志暢神清。七祖亡魂，永臻福果；三生障惱，悉殄惡因。常奉正真，永依玄教，以斯利益，遍悉莊嚴，嶽鎮浸隆，蘿圖永固。萬姓襟裾而向慕，百蠻冠帶以來朝。壽比南山，咸仰一人之有慶；星朝北極，鼎臻四海以無虞。一切有情，俱登道岸。
　　北極真武普慈度世法懺卷之一竟
　　北極真武普慈度世法懺卷之二
　　步虛
　　爾時，妙行真人告諸仙曰：謹按洞真本行經云，玉帝者，乃元炁之祖，造化之根。靜而聖，即元始天尊；動而神，即玉皇上帝。居玉清宮通明殿，統御萬天，化育羣品。萬彙之主，造化之原。在天為眾聖之尊，在世為萬教之主。而老君者，道之應形，名號無邊，洞真極聖，本無常形，消則為氣，息則為人。或於太虛之中，凝為真容，體大無邊，相好備足，上無所攀，下無所躡。或在雲華之上，身如金色，高真侍衛，百靈宗奉。或坐蓮花之內，建七曜玲瓏之冠，披九色離羅之帔，項負圓光，照耀天地，處寶臺金殿、珠玉帷帳。萬帝朝禮，神兵衛軒。或金容玉姿，黃裳繡帔。或素服玄冠，乘朱鬃白馬。或下治十天，封掌兆民，居紫微勾陳房，為天皇大帝。或春夏秋冬，變化無量，此則返金闕之炁，更受煉飛玄通神之精也，故化身為真武。其神通自在，隨感則現，能白能黑，能方能圓，能屈能伸，能脩能短，能老能少，能一能萬。縱橫反覆，厥體靡常，亙古窮今，歷代演教，接引九界，濟度無邊。臣等歷世多緣，幸親至教，詳明經典，與善因緣，欽奉上真，知歸有自。一心發念，皈依敬禮。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄帝顯靈應化諸尊上聖。臣恭承太上垂訓曰：夫人生天地之間，善惡不同，各自先身業緣所致。修善善至，修福福來。如影隨形，似聲應響。悟則見道，迷則居塵。有如寶珠，照鑑隨物；又如明鏡，黑白自彰。若修十善，克感天神，扶護世族，克昌後世，衣食自然，無窮壽量。若修十惡，凶神降附，苦病切身，輪轉受生，應諸惡報。謹按修真第二戒云：不得殺害含生，以充滋味。切慮弟子某一真乖本，百念俱非，求適口之肥鮮；稱快心之爽美。捕獵投林之獸，搜邏飛野之禽。挾弓馳射於山間，設網低沉於水底。託合藥祀神之故，及佞官媚貴之為。煮宰、烹炮、燖煿、炙烙，豈念輪迴於惡道，安知人物之一途。或眷屬以業報而改形。或姻親以罪緣而受果。反飡其肉，欲潤爾身。不復識知，未能傷愍。殺害愈甚，舉動成愆。上來諸業，見在世中。疾體纏綿，壽命夭促，死墮地獄，長劫受苦。苦盡復生，遂入惡道。報盡復還，生於玆世。以前業報，尚有餘殃，受報未已。今則聞經所說，探可憂惶。仰對聖前，恭投懺悔。皈命一心，虔誠信禮。
　　志心朝禮，上通無始天尊。
　　志心朝禮，上極無窮天尊。
　　志心朝禮，上及無間天尊。
　　志心朝禮，上象宗無天尊。
　　志心朝禮，上契太元天尊。
　　志心朝禮，上炁通和天尊。
　　志心朝禮，上理存虛天尊。
　　志心朝禮，上造無違天尊。
　　志心朝禮，上達至理天尊。
　　志心朝禮，上教不言天尊。
　　志心朝禮，上清理炁天尊。
　　志心朝禮，上繼元迹天尊。
　　志心朝禮，上奉至柔天尊。
　　志心朝禮，上明嗣寂天尊。
　　志心朝禮，上宗無間天尊。
　　志心朝禮，上光有益天尊。
　　志心朝禮，上宗四白天尊。
　　志心朝禮，上洞元靈天尊。
　　志心朝禮，上靈高妙天尊。
　　志心朝禮，上文演法天尊。
　　志心朝禮，上元陽照天尊。
　　志心朝禮，上寶紫微天尊。
　　志心朝禮，上致希夷天尊。
　　志心朝禮，上證五果天尊。
　　志心朝禮，上登無極天尊。
　　志心朝禮，上妙通神天尊。
　　志心朝禮，上興法理天尊。
　　志心朝禮，上致不殆天尊。
　　志心朝禮，上慕大成天尊。
　　志心朝禮，上惠不窮天尊。
　　志心朝禮，上好清樂天尊。
　　志心朝禮，上學日益天尊。
　　志心朝禮，上澄無累天尊。
　　志心朝禮，上無攝有天尊。
　　志心朝禮，上建廣德天尊。
　　志心朝禮，上隆教法天尊。
　　志心朝禮，上行正法天尊。
　　志心朝禮，上化無迹天尊。
　　志心朝禮，上教去有天尊。
　　志心朝禮，上德無盡天尊。
　　天尊上聖，禮念既周。再竭一心，遙瞻神府。皈命紫皇真一天慶宮、元和遷校府、北極佑聖院諸真仙眾。今日道場大眾，虔叩教主，北極鎮天助順真武靈應福德真君、玉虛師相玄天上帝。伏願垂象鳴鸞，驂龍馭鳳，洞昭感格，普救生靈，奉為弟子某求懺上來，所犯第二品戒殺害舍生，以充滋味之罪。或先世今生，遺殃往劫，上延祖考，下逮宗親。或處口傳言殺。或延賓養已殺。或手揉腳踏殺。或目擊耳聞動作殺。或故殺誤殺，狠戾有毒，殘害無辜，求取膏粱，貪嘗筋血。罪將條列，惡已貫盈，撓亂靈司，糾錄不已。今憑懺力願，賜寬原顯，望上真宣恩，勑下所部考官、考吏、考兵、考士，一切玄司，曹桉主者，廣行慈憫，願賜赦原。求懺弟子某並法眾等，遵奉玄科，入道登真戒，當行陰德，廣濟羣生，誓從今去，心懷慈惠，志務善修。剖析藩籬，解除羅網。痛憐眾命，常存救援之思；愛同一身，不恣殺傷之欲。即斯發露，徑此懺陳。伏願金書錫贊衛之休，玉簡賜安寧之慶。削故殺誤傷之罪，拔積冤理對之仇。變化人身，脫離業障。償報之愆，盡滌；顯幽之際，俱安。常奉至真，永依玄教。以斯利益，遍悉莊嚴。上願寶鼎尊隆，金枝蕃衍。公侯效勤而盡瘁；官僚秉節以輸忠。任以無私論道，經邦而無異；施於有政安民，濟眾之有餘。一切有情，同登道岸。
　　北極真武普急度世法懺卷之二竟
　　北極真武普慈度世法懺卷之三
　　步虛
　　爾時，妙行真人告諸仙曰：夫三寶大有金書，一炁分形三清，出號太初、溟涬、玄極。洪濛中有虛皇分置五劫：曰龍漢，曰赤明，曰上皇，曰延康，曰開皇。當斯時也，天光未分，清濁未判，則知三老各布始炁，化生四靈，以定四隅，周環六合，日月運乎其中，推成萬物明知。玄武乃天一之炁，五靈老君太陰天一之化。混沌赤文載，惟玄帝乃元始化身，太極別體。上三皇時，下降為太始真人；中三皇時，下降為太初真人；下三皇時，下降為太素真人。至黃帝時，下降正上天。開皇劫初下世，紫雲元年，歲當甲辰，三月戊辰三日甲寅庚午時，符太陽之精，託胎化生淨樂國善勝皇后之腹，孕秀一十四月，即太上八十二化也。淨樂國，乃奎婁星之下海外仙國，上應龍變梵度天，玄帝產母左脇。當生之時，異香瑞雲，地皆金色。七歲俯察仰觀，靡所不通，潛心念道，志契太虛，願事上天，溥福兆民。十五歲辭父母，受紫玄君無極上道，越東海，歷翼軫星，下於武當山修道四十二年，功成果滿，白日上昇。玉帝封為玄武。五百歲後，攝坎離真精，歸根復命，上為三境輔臣，下作十天大聖，方得顯名億劫，與天地日月齊并。是其果滿矣。臣等知因識果，感德蒙恩，先地先天，劫終劫始，長勞造化，仰俟裁成，敢效藿傾葵，專勤崇向，一心發念，稽首高真，志心敬禮。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄天顯靈應化，諸尊上聖。臣聞太上垂訓曰：凡世眾生，自從有命，善心因被外色侵凌，耽諸愛欲。遂乃障蔽善事，積習惡緣。若能攝動歸閑，存心內覺。悟空非色，色想即空。不作淫欲之愆，悟我六炁之道。當常檢身心，每虞過失，見諸經戒，常懷畏慎，毋入魔界，自墜惡道。謹按修真第三戒云：不得淫邪敗真，穢慢靈氣。以今弟子某心猨縱欲，意馬奔馳。耳管絃鼓樂之音，欣欣有喜；目珠翠金瑰之色，念念無忘。悅遇紛華，愛貪奇麗。諠華淫佚，居中不固於閨庭；醉舞歌吟，樂外惟遊於里巷。罔念精神之凋耗，第窮筋力以疲勞。葉脫根枯，灰飛煙滅。致疾縈纏於喘促，傳尸枉逝於伏連。人道乖離，鬼關淪沒。殆難超度，空極吁嗟。上來往業，見在世中。行已災屯，受人猒棄；死墮地獄，長劫受苦。苦盡復生，遂入惡道。報盡復還，生於玆世。以前業故，尚有餘殃，受報未已。今則聞經所說，心切驚惶，仰對聖前，恭投懺悔。一心致敬，皈命信禮。
　　志心朝禮，至道集虛天尊。
　　志心朝禮，至神合無天尊。
　　志心朝禮，至清澄寂天尊。
　　志心朝禮，至元造化天尊。
　　志心朝禮，至寧含靜天尊。
　　志心朝禮，至寶吐虛天尊。
　　志心朝禮，至音冠漠天尊。
　　志心朝禮，至無應變天尊。
　　志心朝禮，至柔無間天尊。
　　志心朝禮，至靈無待天尊。
　　志心朝禮，至靈若昧天尊。
　　志心朝禮，至強不息天尊。
　　志心朝禮，至盈若沖天尊。
　　志心朝禮，至和達常天尊。
　　志心朝禮，至常發明天尊。
　　志心朝禮，至公治事天尊。
　　志心朝禮，至深固本天尊。
　　志心朝禮，至慈施行天尊。
　　志心朝禮，至美流言天尊。
　　志心朝禮，至仁進善天尊。
　　志心朝禮，至惟布化天尊。
　　志心朝禮，至大圖難天尊。
　　志心朝禮，至安持和天尊。
　　志心朝禮，至誠不動天尊。
　　志心朝禮，至學過眾天尊。
　　志心朝禮，至公輔物天尊。
　　志心朝禮，至智多治天尊。
　　志心朝禮，至式探遠天尊。
　　志心朝禮，至順反物天尊。
　　志心朝禮，至善不爭天尊。
　　志心朝禮，至化不辭天尊。
　　志心朝禮，至微幾聖天尊。
　　志心朝禮，至名不去天尊。
　　志心朝禮，至見無欲天尊。
　　志心朝禮，至聖覃恩天尊。
　　志心朝禮，至德太玄天尊。
　　志心朝禮，至真長樂天尊。
　　天尊上聖，禮念既周。再竭一心，遙瞻神府。皈命紫皇天一真慶宮、元和遷校府、北極佑聖院諸真仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願寶劍橫空，旌旗擁駕。恢弘有願，救度無邊。今為弟子某求懺上來，所犯第三品戒淫邪敗真、穢慢靈炁之罪。先世今生，遺殃往劫，上延祖考，下逮宗姻。或見美質，屬意貪汙。或凌貧素，捉人殘害。或間喋母子，攘奪男女。或隔斷親疏，眩惑賢良，裸露三光，穢觸諸聖，背馳正道，妄起邪謀，真炁消磨，靈姿昏濁，罪將條列，惡已貫盈，撓亂靈司，糾錄不已。今憑懺力顒望宣恩，勑下考校真司、巡按府署、司非執罰典錄大神，廣行慈憫。並賜赦原，求懺弟子某同法眾等，遵奉玄科，入道登真戒，當行柔弱，勿為邪佞，誓從今去，內無愛想，外絕妄為。視己同於視人，好德甚於好色。保存元炁，一毫不敢以懷欺；淨瀹真心，萬慮悉消而自守。即斯發露，徑此懺陳。伏願天地水府之霽威，上中下尸之釋罪。身康氣定，志得願從。妙化弘敷，永錫綿洪之祉；至靈不昧，庶全覆佑之休。常奉至真，永依玄教，以斯利益，遍悉莊嚴。國底蕃昌，民臻泰定。坐蔑抗衡之變，行占奠枕之歡。樂業安居，寧有詐祖之習，祈天永壽，曾何駭馬之虞。一切有情，同登道岸。
　　北極真武普慈度世法懺卷之三竟
　　北極真武普慈度世法懺卷之四
　　步虛
　　爾時，妙行真人告諸仙曰：在昔，元始天尊生於太無之先，稟自然之炁，沖虛凝邈，莫知其極。天地淪壞，劫數終盡，而天尊之體常存不滅，或在玉京之上，或在窮桑之野，授以祕道，謂之開劫度人。然開劫非一度矣。原夫太上以龍漢元年分身降於中央大福堂國，出真文赤書，以化國民，人皆長生。又於南極赤明之國出火煉真文，故號洞陽之庭，有流火之池，凡煉其形，皆成金色。上立朱陵之館，以主生成。又於東極碧落之天浮黎之國，書真文於空青之林，遂成紫字。其林風度成音，鳥食其葉，身生文彩；人得其羽，即能飛行。其民長生，安樂無為。又於西極衛羅世界西那玉國，出真文於浮羅之嶽，以度國人。玉池自生金精，流映人挹。其水身生金光，與天相逼。又於北方鬱單之國，出真文於洞靈之觀，以度兆民。其下寒池靈津，自然流澳。人得飲之，無有終極。五土之內，皆稟太上靈寶之教，以得長生。因命五老上帝，以鎮五方，行道立教，和寧羣品。臣等恭聞天尊上聖，垂大慈之化，造立天地，剖判三才，令得受生人中，莫知所自。仰披典誥，實深負荷之恩。傾向虔誠，五體投地。稽首高真，皈依敬禮。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天乙應化天尊。
　　志心朝禮，太乙應化天尊。
　　志心朝禮，辰星應化天尊。
　　臣等志心皈身，皈神皈命，玄天應靈顯化，諸尊上聖。臣恭承太上垂訓曰：道有悟迷，言有浮偽。凡人三業，內則在心，外則因口。心間所有惡業，若口不能談，其惡亦不彰。心間雖無其事，口中妄有巧言。其業漸深，皆因惡口，鬥謀良善，讒譖愚癡，曲說華詞，妄談謬誤，不省正教，不誦仙經，裝飾非言，是名敗壞。若能口不作罪，意集希言，不言於惡口之中，回向於讚詠之上，即得常近經教，讚一善以報。謹按脩真第四品戒，不得敗人成功，析交離親。以今弟子某竊恐受性以來，至于今日，多起嫌疑，默懷嫉妬，秪為利己，奚恤危人。孽其短而棄其長，旁覘有過；怒彼成而喜彼敗，深訝無功。誘引姻眷於燕齊，遊說朋儕於昊越。巧言令色，但面是而背非；謀為不忠，徒心傳而口授。道聽而塗說，隙窺而牆從。將有為無，架虛作實。不及者，妄加訾毀；多能者，曲肆損虧。隔絕往還，結成怨惡。上來往業，見在世中，艱辛一己，憂慮百端，死墮地獄，長劫受苦。苦盡復生，生於玆世。以前業報，尚有餘殃，受報未已，今則聞經所說，大可驚惶。仰對聖前，恭投懺悔。人各運誠，虔心朝禮。
　　志心朝禮，一元混成天尊。
　　志心朝禮，一生有始天尊。
　　志心朝禮，一行柔慈天尊。
　　志心朝禮，一約儉約天尊。
　　志心朝禮，一持謙讓天尊。
　　志心朝禮，一致無為天尊。
　　志心朝禮，一名可論天尊。
　　志心朝禮，一常三復天尊。
　　志心朝禮，一性無常天尊。
　　志心朝禮，一靈悟境天尊。
　　志心朝禮，一能攝善天尊。
　　志心朝禮，一形成勢天尊。
　　志心朝禮，一器畜物天尊。
　　志心朝禮，一智明守天尊。
　　志心朝禮，一利濟動天尊。
　　志心朝禮，一已襲常天尊。
　　志心朝禮，一真賦體天尊。
　　志心朝禮，一善潤家天尊。
　　志心朝禮，一慶資鄉天尊。
　　志心朝禮，一政護國天尊。
　　志心朝禮，一言善應天尊。
　　志心朝禮，一施不恃天尊。
　　志心朝禮，一切不履天尊。
　　志心朝禮，一棄三絕天尊。
　　志心朝禮，一事從容天尊。
　　志心朝禮，一中有信天尊。
　　志心朝禮，一為品式天尊。
　　志心朝禮，一合符沖天尊。
　　志心朝禮，一教獨立天尊。
　　志心朝禮，一居四大天尊。
　　志心朝禮，一含四法天尊。
　　志心朝禮，一知三守天尊。
　　志心朝禮，一善五果天尊。
　　志心朝禮，一宗四具天尊。
　　志心朝禮，一居七善天尊。
　　志心朝禮，一存四身天尊。
　　志心朝禮，一利三能天尊。
　　志心朝禮，一無不活天尊。
　　志心朝禮，一含萬象天尊。
　　天尊上聖，禮念既周。再竭一心，遙瞻神府，皈命紫皇天一真慶宮、元和遷校府、北極佑聖院諸真仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願神龜命駕，瑞鶴臨軒。拯濟凡庸，駢臻釐福。今為弟子某求懺上來所犯第四品戒敗人成功、析交離親之罪，先世今生，遺殃往劫，上延祖考，下逮宗親，見利忘義而敗壞功勞，背恩絕愛而隔斷親友。暗生巇嶮，潛設機關。或交合妄起於紛爭，或謟佞橫生於間越。遞傳虛語，矯飾詐情，惟務圖謀，是名障礙。罪將條列，惡已貫盈，撓亂靈司，糾錄不已。今憑懺力，顒望宣恩，劫下上天星地、四時五行、六律七星、司功考過、一切神司仙曹主吏，廣行慈憫，並賜赦原。求懺弟子某同法眾等，遵奉玄科，入道登真戒，當行無妄，勿為諂詐，誓從今去，言無口過，行務已修，視人猶己之非殊，推功讓能而不伐。上和下睦，俾成勛績之隆；內撫外寧，肯使親疏之間。即斯發露，徑此懺陳。伏願玉音宣布於皇休，金闕旋頒於睿旨。庸覺非而悔過，俾解厄以消災。隱顯和同，俯仰庶期於無愧；幽冥超度，沾濡均濟於有緣。常奉至真，永依玄教。以斯利益，遍悉莊嚴，星曜順躔，雨暘應候。獲秀穎嘉禾之瑞，無飛霜隕草之虞。與時皆行，無旱乾而水溢；極天所覆，俾道泰以人和。一切有情，俱登道岸。
　　北極真武普慈度世法懺卷之四竟
　　北極真武普慈度世法懺卷之五
　　步虛
　　爾時，妙行真人告諸仙曰：夫三洞寶經，皆三清之上道也。故老君曰，吾昔受之於元始天尊，于今七億萬劫。天地成壞，萬品生滅，唯吾道獨在。今猶修之於景雲之上，嘗以玉清玄簡，出傳真公，於無量壽天。又傳於青童大君，依九天品格，萬劫一出。自開皇以來傳授後學，應為真者九千年。聽傳三人，或四十年，或九年中，遇有其人，聽願傳之。今末代澆薄，拯濟尤切，皆以齋戒為先，陰功為務，以拔九祖之罪，以度羣品之厄。後及己身，立功布德，上遵天憲，以期超度故有二十七等齋科、三十六品醮法。夫三籙者，曰金籙齋，調和陰陽，保鎮國祚；曰玉籙者，昌國化民，保安兆姓；曰黃籙者，拔度九玄七祖，永辭長夜之苦。七品齋者，一曰明真齋，超度幽爽，解諸冤對；二曰自然齋，普為眾生，謝罪消災，學仙修行；三曰三元齋，自謝犯戒之罪，解考三官；四曰八節齋，謝玄祖及己身黑簿之罪；五曰洞神齋，以清潔守素為貴，救疾禳災為功；六曰塗炭齋，以苦節為功，悔過請福；七曰指教齋，上則以清虛簡寂為用，次則以吐納服御為階；下則以洗心悔過為宗，普則以後己先人為要，功滿三千白日昇天。臣等欣逢聖教，得遇真風，未能剋志奉行。惟當竭心崇嚮，一心發念，五體投誠。稽首皈依，志心朝禮。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄天顯靈應化諸尊上帝。臣等恭承太上垂訓曰，凡世眾生，不悟宿因，不修善果，無明所覆，有礙所通，不假懺陳，何由悟解。且夫天與世雖異，其境界同；聖與人雖殊，其義理等。三清道境、十方天尊，亦在人修，皆與聖合。人之墮於惡道，皆由在世三業最大作惡造業，顯揚於外。若能內滅惡心，外忘惡口，不談彼短，不衒己長，見人過愆，誓不傳說，惜聲閉口，愛氣希言。忘心於綺麗之中，回懺於敬信之上。在世即得身貴，名高一善之報。履踐世間，人神安妥。謹按修真第五品戒云，不得露才揚己，讒毀善良。以令弟子某等切恐誠心弗粹，浩氣至剛，恃己多謀，抑人未悟。圭璋河漢，誇文海之波瀾；黼黻雲煙，輝事功於山嶽。俊力俯欺於庸懦，妙齡強壓於老成。萋菲巨賢，笑談至善。勢多強悍，性匪柔和。賤踰貴，卑襲尊，小陵大，下犯上。駸自言於得志，囂囂不務於檢身。浸潤之讚，愈萌；毀譽之私，迭起。上來往業，見在世中，遭人詬責，觸事迍邅，死墮地獄，長劫受苦，苦盡復生，遂入惡道。報盡復還，生於玆世。以前業故，尚有餘殃，受報未已，今則聞經所說，大可驚惶。仰對聖前，恭投懺悔。志心朝禮，人各恭敬。
　　志心朝禮，無始可元天尊。· 
　　志心朝禮，無為可任天尊。
　　志心朝禮，無法可說天尊。
　　志心朝禮，無言可論天尊。
　　志心朝禮，無視可見天尊。
　　志心朝禮，無聽可聞天尊。
　　志心朝禮，無廣不覆天尊。
　　志心朝禮，無微不通天尊。
　　志心朝禮，無感不應天尊。
　　志心朝禮，無幽不燭天尊。
　　志心朝禮，無化不周天尊。
　　志心朝禮，無遠不屆天尊。
　　志心朝禮，無理不悟天尊。
　　志心朝禮，無欲不靜天尊。
　　志心朝禮，無善不克天尊。
　　志心朝禮，無光不照天尊。
　　志心朝禮，無行不加天尊。
　　志心朝禮，無業不進天尊。
　　志心朝禮，無日不求天尊。
　　志心朝禮，無方不到天尊。
　　志心朝禮，無事不和天尊。
　　志心朝禮，無戒不持天尊。
　　志心朝禮，無謀不成天尊。
　　志心朝禮，無功不立天尊。
　　志心朝禮，無德不顯天尊。
　　志心朝禮，無人不施天尊。
　　志心朝禮，無義不為天尊。
　　志心朝禮，無問不對天尊。
　　志心朝禮，無教不言天尊。
　　志心朝禮，無機不轉天尊。
　　志心朝禮，無行不帀天尊。
　　志心朝禮，無妙不歸天尊。
　　志心朝禮，無名不可天尊。
　　志心朝禮，無有不供天尊。
　　志心朝禮，無轉不靈天尊。
　　天尊上聖，禮念既周。再竭一心，遙膽神府皈命紫皇天一真慶宮、元和遷校府、北極佑聖院諸真仙眾。今日道場大眾，虔叩教主，北極填天佑聖助順真武靈應福德真君、玉虛師相玄天上帝。伏願祥光俯御，瑞相端臨，濟眾施恩，釋冤寬罰。今為弟子某等懺除上來所犯第五品戒，露才揚己，讒毀善良之罪，先世今生，遺殃往劫，上延祖考，下逮宗親，以英毫凌鑠寬和，以藝能笑侮庸瑣。揚揚自得，行行蔑如。或勢力不屈，而起怨嗟。或語言多諂，而生譏誚。但知有己，旁若無人。自負太高，肆欺逾甚，罪將條列，惡已貫盈，撓亂靈司，糾錄不已。今憑懺悔，顯望宣恩，勑下所部繡衣使者、典錄大神、八方九州陰陽主吏、曹員務局、一切明神，廣行慈憫，並賜赦原。求懺弟子某同法眾等，遵奉玄科，入道登真戒，當行守恪，勿為己先，誓從今去，至恭盡禮，和光同塵。不矜而莫與爭能；見善而有如不及。謙沖退處，屏除矯偽之情；賽諤優容，杜絕乖愆之念。既斯發露，徑此懺陳，願得帝澤下覃，皇威上暢。四序永消於坎坷，一門俱遂於泰亨。戴履無慚，庶悉依於護佑；照臨不忒，敢晦昧於行藏。常奉至真，永依玄教，以斯利益，遍悉莊嚴，百穀登成，五材並用，盡掃旱蝗之害，免為魚鱉之災。足食足衣，無啼飢號寒之苦；多黍多徐，禪感恩荷德之思。一切有情，同登道岸。
　　北極真武普慈度世法懺卷之五竟
　　北極真武普慈度世法懺卷之六
　　步虛
　　爾時，妙行真人與諸仙子曰：昔九疑山女真王妙想朝謁精誠，忽有所感。一日，祥雲滿庭，光燭殿壇，旌幢鶴蓋，浮空而下，見一天官，羽衣寶冠，昇殿而坐，謂妙想曰，吾乃往昔有虞氏之君舜帝也。勞厭萬國，養道此山。每欲誘教後人，使之知道，世無可教授者。夫道在於內，不在於外。道在爾身，不在他人。玄經所謂修之於身，其德乃真。近者，地司所奏，汝守道不邪，遵稟玄戒，若無所證，乃道之棄人也。又玄經云，常善救物，故無棄物，而道之布惠周遍，則物物皆欲成之，人人皆欲度之。但世人福果卑微，道炁膚淺，不能精專，勤學道業，未就而已。中怠是人自棄道，非道棄人。蓋上聖高真，愍歷劫不常代運，流轉陰陽，倚伏生死，推遷俄爾之間。至陽九百六之會，孜孜下教，以救於人，尤切於世人之求道也。然世人求道也，若存若亡，繫念存心，萬中無一。天真愍俗，常在人間，隱影化形，隨方開悟。子欲長生，三一當明。子能守一，一亦守子矣，能變為精，精變為嬰兒，嬰兒上為真人，真人然後為亦子，此是真人一也。又曰偽道養形，真道養神，神真道通，能亡能存，神能飛形，亦能移山，形受灰土，其何識焉。身目聲色，為子留愆。鼻口所喜，香味是冤，身為惱本，痛痒寒溫，意為形累。愁毒憂煩，弗疾去之，則志氣自耗，壽命不延。臣等欽惟上聖，哀救世人、廣示訓章，開度羣品。當遵品戒，竭心修習，負荷至恩，不勝慚激。一心發念，五體傾依。稽首慈尊，敬禮真聖。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，法主玄天仁威上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星慶化天尊。
　　臣等志心皈身，皈神皈命，玄天應靈顯化諸尊。臣等恭承經寶，太上垂訓曰，齋戒者，道之根本，法之津梁。子欲學道，清齋奉戒，念念正真，邪妄自泯。一切眾生，捨清淨域，耽嗜葷羶，而以觸法。譬如餓鬼啖食死屍，火燒飢腸，飢腸無飽。又如蠅蟲爭奪臭腐，妄為羶香，而以觸法，三宮溷濁，六腑不淨，尸魄欣昌，樂於死地。子當割嗜欲根，入真淨境，無作諸苦，無造諸惡，無生諸見，無犯諸邪。子觀戒文，如世法律，欲有所犯，愳金木刑。子於戒文，精意奉持，凜然在前，如對所畏，秉心正嚴，滅一切想，諦聽不二，可會正真，是吾弟子也。謹按修真第六品戒云，不得飲酒過差，食諸厭物。以今弟子某等切慮，縱心侈欲，玩意貪觀。量吸鯨吞，日夕第從於酩酊；味耽鴆毒，歲時惟喜於腥羶。假名乎，仙境之瓊漿；求異乎，貴家之玉食。忘形嗜好，適興肥甘。百醉千場，裸袒轉成於放曠；五辛六厭，啖嘗務在於飽充。穢氣爍人，沈酗亂性。舉動第多於狂惑，語言罔顧於淫邪。矧當齋禴之辰，偏起殲殘之念。但資口腹，不謹身軀。遍街握腕以潛行，穢室躡蹤而競往。所為不擇，其處非良，踐履既虧，設施徒謬。上來往業，見在世中，立身譾薄，舉事卑汙，死墮地獄，長劫受苦，苦盡復生，遂入惡道，報盡復還，生於玆世。以前業故，尚有餘殃，受報未已，今則聞經所說，大可驚惶。仰對聖前，恭投懺悔。一心致虔，皈依信禮。
　　志心朝禮，靈元虛湛天尊。
　　志心朝禮，靈始象仙天尊。
　　志心朝禮，靈常淡寂天尊。
　　志心朝禮，靈達無為天尊。
　　志心朝禮，靈為悟本天尊。
　　志心朝禮，靈能合漢天尊。
　　志心朝禮，靈通無極天尊。
　　志心朝禮，靈一通神天尊。
　　志心朝禮，靈欲觀妙天尊。
　　志心朝禮，靈藏萬化天尊。
　　志心朝禮，靈當利用天尊。
　　志心朝禮，靈炁致柔天尊。
　　志心朝禮，靈昶微明天尊。
　　志心朝禮，靈顏瑞妙天尊。
　　志心朝禮，靈光及物天尊。
　　志心朝禮，靈音演妙天尊。
　　志心朝禮，靈文溥暢天尊。
　　志心朝禮，靈書紀教天尊。
　　志心朝禮，靈風傳瑞天尊。
　　志心朝禮，靈運陰陽天尊。
　　志心朝禮，靈彰造化天尊。
　　志心朝禮，靈周十地天尊。
　　志心朝禮，靈超萬慮天尊。
　　志心朝禮，靈光法性天尊。
　　志心朝禮，靈化無私天尊。
　　志心朝禮，靈轉無涯天尊。
　　志心朝禮，靈用不窮天尊。
　　志心朝禮，靈慶有性天尊。
　　志心朝禮，靈智不殆天尊。
　　志心朝禮，靈根持重天尊。
　　志心朝禮，靈無妄作天尊。
　　志心朝禮，靈無彼竟天尊。
　　志心朝禮，靈除我智天尊。
　　志心朝禮，靈機逐變天尊。
　　志心朝禮，靈根復命天尊。
　　志心朝禮，靈洞大無天尊。
　　志心朝禮，靈泉大有天尊。
　　志心朝禮，靈有大惠天尊。
　　天尊上聖，禮念既周。再竭一心，遙瞻神府。皈命紫皇天一真慶宮、元和遷校府、北極佑聖院諸真仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願甲騎前驅，丁神後從。茂揚休祉，俯洽黎民。今為弟子某懺除上來所犯六品戒云飲酒過差，食諸猒物之罪，先世今生，遺殃往劫，上延祖考，下逮宗親。沉酣不已而溺志疏強，遊宴無度而裸身廢禮。喜烹異味，不知猒觸之愆；故殺含靈，專事膾炙之美。誇恃酒聖，宰戮物牲，褻慢高真，難逃重譴，罪將條列，惡已貫盈，撓亂靈司，糾錄不已。今憑懺悔，顒望宣恩，勑下九府業道治罪冥官、主錄曹僚，靈司掾吏、執法大神，廣行慈憫，並賜赦原。求懺弟子某同法眾等，遵奉玄科，入道登真戒，常行清淨，勿矜汙俗，澄神淨慮，約己存神，飲無過多，食無厭穢。守皆醉獨醒之悔，微以借紅；循養生送死之規，資之斑白。即斯發露，徑此懺陳。伏願澤沛乾坤，恩垂雨露。原宥顛狂之譴，鑒觀改悔之私。惠及草萊，咸享安康之樂；光浮蓬華，永消暗昧之虞。常奉至真，永依玄教，以斯利益，遍悉粧嚴，國治民安，莫匪平寧而置器；官清道泰，曾何凌犯以爭衡。一切有情，俱登道岸。
　　北極真武普慈度世法懺卷之六竟
　　北極真武普慈度世法懺卷之七
　　步虛
　　爾時，妙行真人告諸仙曰：昔，太上顯號靜老天尊，行教五方，開度人天，乃先天地，以資萬類。上處玉京，為神王之宗；下在紫微，為飛仙之祖。千變萬化，有德不德，隨機應物，厥跡無常。授軒轅於崆峒，教帝嚳於牧德。大禹承長生之訣，尹喜受道德之旨。丹書紫字，昇玄飛步之經；玉石金光，妙有洞靈之說。如此之文，不可勝紀。自上古歷劫至黃帝、帝嚳、夏禹，並遇神人，咸受道籙。年代既久，經史無聞，迨及姬周，東辭函谷，西入罽賓。見恍惚之容，演希夷之訓。是以善利西方，化流中國。且夫人之生也，天傅之以神，地傅之以精，中和傅之以炁。人能保精、愛神、護炁，內則致身長生，外則致國太平。故為人臣者，當上忠其君，欲其長生；為人子者，當念父母，懼其將老；為人弟子者，當念師恩。蓋受身於父母，成道德於真師，得水土之養於君尊。當念君父師之將老，無以復之。或行學修善，更師賢明求，奇才異術，而資益之。此乃太古上皇，嘗令修善之人，言行精實，心自克責，洗心易行，感動上玄，受天地恩，不忘報謝。精專弗怠，得致神仙。臣等幻化生身，叨承蓋載，君親寵渥，父母劬勞，得佩訓章，敢忘所自。式憑香火，用報洪恩。秉躬致虔，一心發念。稽首皈依，正真三寶。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應生天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，三寶至尊玄天上帝，顯靈應化諸大天尊。臣恭聞太上垂訓曰，一切眾生，處在浮世，百年幾日，如時餉間。石火電光，何能得久。如蛾撲燈，自取殞滅。不能明了，誤此縈纏。惟懷吝惜，常負貪求。聚積山高，心猶不足。一日之活，作千年計。生既不將一錢來，死亦不將一錢去。一朝身歿，萬事皆空。無量慳貪，盡成虛幻。在世積財不散，寧免水火盜賊之菑；用計謀人，豈免乏絕子孫之報。當此之時，英雄豪貴，頓爾俱消。高車大馬，何關人事。華堂峻宇，盡屬他人。姻眷吁嗟，有何所益。謹按修真第七品戒云，不得貪求無厭，積財不散。重念臣等私憂過計，遐想貪圖，積貯務多，貪饕何已。兼并貨賄，欲此富而彼貧；攘取田廬，視我強而他弱。登龍斷而罔利，競蝸角以求贏。朝謀夕慮，而惟恐其無；左經右營，而不滿所欲。稻梁腐廩，肯分顆粒以賑飢；錢楮充梁，豈散一毫而濟乏。奉養且聞於薄鄙，困窮奚暇於憫憐。席卷猶求，囊慳愈澀。上來往業，見在世中，慮勤憔悴，禍遇寇攘，死墮地獄，長劫受苦，苦盡復生，遂入惡道。報盡復還，生於玆世，以前業故，尚有餘殃，受報未已。今則聞經所說，大可驚惶，仰對聖前，恭投懺悔。一心致虔，皈命敬禮。
　　志心朝禮，空蕆大象天尊。
　　志心朝禮，空量太華天尊。
　　志心朝禮，空包妙寂天尊。
　　志心朝禮，空澄太定天尊。
　　志心朝禮，空清太漢天尊。
　　志心朝禮，空惟無作天尊。
　　志心朝禮，空處無為天尊。
　　志心朝禮，空符至一天尊。
　　志心朝禮，空理無礙天尊。
　　志心朝禮，空藏常用天尊。
　　志心朝禮，空含法界天尊。
　　志心朝禮，空相不拘天尊。
　　志心朝禮，空谷妙利天尊。
　　志心朝禮，空顯淨明天尊。
　　志心朝禮，空傳大梵天尊。
　　志心朝禮，空虛示法天尊。
　　志心朝禮，空談妙理天尊。
　　志心朝禮，空文持妙天尊。
　　志心朝禮，空洞飛章天尊。
　　志心朝禮，空歌振響天尊。
　　志心朝禮，空韻流鈴天尊。
　　志心朝禮，空谷應聲天尊。
　　志心朝禮，空照靈境天尊。
　　志心朝禮，空成萬化天尊。
　　志心朝禮，空明太白天尊。
　　志心朝禮，空談清音天尊。
　　志心朝禮，空行清高天尊。
　　志心朝禮，空相無妄天尊。
　　志心朝禮，空智無境天尊。
　　志心朝禮，空妙非常天尊。
　　志心朝禮，空才廣德天尊。
　　志心朝禮，空靜無歸天尊。
　　志心朝禮，空不定應天尊。
　　志心朝禮，空歸無滯天尊。
　　志心朝禮，空來滅念天尊。
　　志心朝禮，空無不成天尊。
　　志心朝禮，空不碍色天尊。
　　志心朝禮，空體至無天尊。
　　志心朝禮，空法澄虛天尊。
　　天尊上聖，禮念既周。再竭一心，遙瞻神府，皈命紫皇天一真慶宮、元和遷校府，北極佑聖院一切仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願履龜按虵，駕鸞馭鳳，大開慈憫，廣濟凡庸。今為弟子某求懺上來所犯第七品戒貪求無厭，積財不散之罪，先世今生，遺殃往劫，上延祖考，下逮宗親。探取人財，以為已財，規圖人物，以為己物。沉機不露，狡計妄施。或貿遷在市，而視有若無；或收藏潤屋，而用虛易實。數盈億兆，用悋纖毫。惟貪富積，以快心；不顧財多，能害己。罪將條列，惡已貫盈，撓亂靈司，糾錄不己。今憑懺力顒望宣恩，勑下司功糾非，陽官陰吏執籙把籍，掌憲天神，善惡明靈，校量宰佐，廣行慈憫，並賜赦原。求懺弟子某同法眾等，遵奉玄科，入道登真戒。當行知足，常守節操，誓從今去，善因早植，微利勿貪。囊箱隨分以貯儲，倉廩何憂於匱乏。知止知足，經營肯事於過求；可速可行，周急不為之繼富。即斯發露，徑此懺陳。伏願生成廣佑於範圍，臨照不殊於覆蓋。門戶享興隆之福，尊卑承靖謐之庥。天相匪虛，俯仰各安於飽煖；日生不竭，散布庶盡於周流。常奉正真，永依玄教，以斯利益，遍悉莊嚴，隱顯交通，存亡超度，九幽開泰，八難消屯。出黑道，登朱宮。即膺拔，擢拜洪恩；承惠澤，咸使沾濡。一切有情，俱登道喪
　　北極真武普慈度世法懺卷之七竟
　　北極真武普慈度世法懺卷之八
　　步虛
　　爾時，太玄真人於金華洞天，遇太上降駕，啟問不言之教。太上曰：天致其高，地致其厚，日月照，星辰朗，非有言也。正其道而物自然，陰腸四時，非萬物也。雨露時降，非養草木也。神明接，陰陽和，而物自生矣。夫道者，藏精於內，棲神於心。靜漠恬淡，悅穆胸中，廓然無形，寂然無聲。乃感朝廷晏安，官府清謐，林無隱士，野無逸民，無勞役，無冤刑，天下莫不仰上之德。絕國俗，莫不重譯而至。非家至，而人喻之也。推其誠心，施之天下而已。故賞善罰惡者，政令也。其所以能行者，精誠也。政令雖明，不能獨行，必待精誠。精誠形乎內外，浹於人心，此不言之教也。聖人在上，懷道不言，而澤及萬方。故不言之教，茫乎大哉。是以人主之思神，不馳於胸中，知不出於四域，懷其誠心，則甘雨以時，五穀蕃殖，威厲而不試，法省而不擾，囹圄空虛，天下一俗。祥雲興，景星見，黃龍下，祥鳳至。醴泉涌出，嘉禾秀生，海不揚波矣。若逆天暴物，則日月薄蝕，五星失行，四時相乖，晝晦宵光，山崩水涸，冬雷夏霜，天文變異，國土不安。蓋天地之道，與人有以相通也。聖人與天地合德、日月合明，與鬼神合靈，與四時合信，懷天心，合天炁，執沖合和，不下堂而行四海；變易習俗，人皆遷善，蓋不言之教也。臣等生值明時，欣逢盛世，國王水土，天地裁成，感德荷恩，懷戴罔極。仰依真教，敢怠欽崇。恭對威光，志心朝禮。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄天顯靈應化諸尊上聖。臣等恭承經寶，太上垂訓曰，上聖傳道應性，離言中真；傳德寄言，通理下迷。傳經因言，修習將來。末代道德將衰，若要修行，但憑經教。經者，常也，實眾生常行之徑路。下界無經，如行不由徑，出不因門，何可登涉。且元始開圖之際，在龍漢劫始青之中浮黎國內，出書度人，字方一丈，八角垂芒，告盟十天，傳濟萬代，藏之寶室，典以玉郎。視之不見其形，盲者遂見；聽之不聞其道，聾者廼聞。故得經教出興，人世皆度，若斷絕經書，何異擿植索塗而行。已悟道真，方離言象。未參道妙，須藉真經。因經得濟，如乘巨舟，不溺波流，超于道岸。如此則眾生耳有所聞，心有所淨，靈有所轉，性有所通，即登覺悟。謹按修真第八戒云，不得交游非賢，居處雜穢。以今弟子某等言念，理由欲泯，習與性移。背違乎睦姻孝友之箴；超軼乎規矩準繩之誨。親炙惟先於狎昵，見聞寧有於琢磨。聚結呼遊，羣居宴飲，笑談非益，強暴相凌。端人正士之弗交，匹婦愚夫之樂與。中外捏成於鬥訟，後先迭起於嫌疑。顛倒錯迷，塵垢汙慢。上來往業，見在世中，昏蒙不立，擯斥尤多，死墮地獄，長劫受苦，苦盡復生，遂入惡道。報盡復還，生於茲世，以前業故，尚有餘殃，受報未已，今則聞經所說，大可驚惶。仰對聖前，恭投懺悔。一心致虔，皈依信禮。
　　志心朝禮，有無大混天尊。
　　志心朝禮，有始開化天尊。
　　志心朝禮，有德契元天尊。
　　志心朝禮，有名制始天尊。
　　志心朝禮，有物成象天尊。
　　志心朝禮，有朴為器天尊。
　　志心朝禮，有象未形天尊。
　　志心朝禮，有機潛運天尊。
　　志心朝禮，有正得一天尊。
　　志心朝禮，有言可建天尊。
　　志心朝禮，有欲觀妙天尊。
　　志心朝禮，有感若容天尊。
　　志心朝禮，有真不諭天尊。
　　志心朝禮，有炁常沖天尊。
　　志心朝禮，有念能忘天尊。
　　志心朝禮，有萬能同天尊。
　　志心朝禮，有法成大天尊。
　　志心朝禮，有心無常天尊。
　　志心朝禮，有常能明天尊。
　　志心朝禮，有事宗無天尊。
　　志心朝禮，有威可畏天尊。
　　志心朝禮，有生不猒天尊。
　　志心朝禮，有功不恃天尊。
　　志心朝禮，有通三應天尊。
　　志心朝禮，有智自明天尊。
　　志心朝禮，有德化民天尊。
　　志心朝禮，有受不貴天尊。
　　志心朝禮，有大可逝天尊。
　　志心朝禮，有化能守天尊。
　　志心朝禮，有志強行天尊。
　　志心朝禮，有教不言天尊。
　　志心朝禮，有惟不累天尊。
　　志心朝禮，有善不求天尊。
　　志心朝禮，有微不守天尊。
　　志心朝禮，有知不解天尊。
　　志心朝橙，有情可得天尊。
　　志心朝禮，有信可傳天尊。
　　志心朝禮，有沖莫勝天尊。
　　志心朝禮，有強來往天尊。
　　志心朝禮，有與無混天尊。
　　志心朝禮，有能無用天尊。
　　天尊上聖，禮念既周。再竭一心，遙瞻神府。皈命紫皇天一真慶宮、和遷校府、北極佑聖院諸真仙眾。今日道場大眾，虔叩教主，北極鎮天助順真武靈應福德真君、玉虛師相玄天上帝。伏願蕆教降靈，除邪輔正，周行六合，普護兆民。今為弟子某求懺上來所犯第八戒交游非賢、居處雜穢之罪，先世今生，遺殃往劫，上延祖考，下逮宗親。情分妄投，每背理而傷道；炁力威猛，務好勇以誇雄。或曠安宅而沸居，或捨正路而不適，措身多愧，攘臂自矜。孰云朽木之可雕，但見枯根之易滅。罪將條列，惡已貫盈，撓亂靈司，糾錄不已。今憑懺力，顒望宣恩，勑下左司陽官、右司陰官、中司察官、考官考吏、考兵考士、司禁定罪合部大神，廣行慈憫，並賜赦原。求懺弟子某等何法眾等，遵奉玄科，入道登真戒，當行無欲，勿執己見，誓從今去，交須勝己，取友必端，惡居下流，惟行中道。聞善則拜、敢萌自任之私；見惡則遷，益守無偏之禮。即斯發露，徑此懺陳。伏願福祿來崇，災禍不作，視聽言動，出入起居，常奉至真，永依玄教。以斯利益，遍悉莊嚴，教雨旁周，仁風遠暢，人皆趨於正道，世杜遏於邪謀。一切有情，同登道岸。
　　北極真武普慈度世法懺卷之八竟
　　北極真武普慈度世法懺卷之九
　　步虛
　　爾時妙行真人告諸仙曰：吾自往昔，聞太上妙訓曰，吾於無形無名、鴻濛澒洞、溟涬之中，開道玄黃，分靈散炁，從大羅下生三境，次生九帝為三寶之玄津，出三十六部為三境之玄根，次而三十二天、三十二帝潛通開化，下分三界，傍貫璇璣二十八宿、五星躔度以明。五方清炁，上騰為天，重濁下凝為地，中生為人。天地人物，無不備焉。故陽和正炁，化生元君聖后、仙妃玉女；剛烈英勇之炁，化生天丁力士、神兵將吏；陰陽五行之炁，化生男女。雜謬之炁，化生飛禽走獸。咸稟一炁，萬種不同。隨其化生，受性各異。出機入機，一往一返，長勞造化，仰賴甄陶。臣今恭披經品，實深負荷，因言開示了覺。前因省悟此身，至于今日；幸居人品之中，知過知非。恭禮天尊，用祈大宥。一心敬禮，人各恭信。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，太一應化天尊。
　　志心朝禮，天一應化天尊。
　　志心朝禮，辰星應化天尊。
　　臣等志心皈身，皈神皈命，玄天顯靈應化諸尊上聖。臣等恭承經寶，太上垂訓曰，三元八節、五臘十直、甲子庚申、本命之日，一切仙真，四極十華、三界四天、玉童玉女、金剛神王、善惡童子、上聖高尊，飛天步虛，持幢建節，燒香散花，執符把籙，按行人間，條錄善惡。若有眾生，不作諸惡，能修諸善，持齋奉戒，行道傳經，建立壇殿，開度天人，施生布德，講說大乘，教化男女，救度眾生。天仙即將人之善簿，奉上元始，告下天曹，即令隨功補過，或遷上天，或至得道，或有掌管職制簽書種種仙階，隨功遷補。得登聖境者，亦由積善所及，受玆福報。若有眾生，或為官長，酷虐萬民，或恃豪強，欺凌貧賤，為子不孝，為臣不忠，裸露三光，不敬三寶，怨天罵地，欺公循私，殺害牲，傷人異物，十惡五逆，三業六根，結造惡因，遞招業報。天仙即將人之惡簿，奏上元始，告聞天曹，遍下地府，或令惡病，或令死亡，或值冤家，或為異類，或入地獄，或入幽牢，經歷劫年，無由得出。皆是人之作惡受報。謹按修真第九戒云，不得不忠不孝，不信不仁。以今弟子某等切慮外邪交蔽，下愚不移命義之戒，不明言動之端。浸泯指鹿為馬，將竊柄以弄權；謂鳥曰鸞，欲希恩而示寵。博奕飲酒，而不顧其養；私財慕色，而不念其親。詈怒父兄，讒讚師友，違禮傷教，好勇疾貧。施為屢誚於鄉閭，篤敬弗行乎州里。徇名失實，悖行違言。徙木予金，償城易玉。嬌枉輒欺於人己，虛辭不畏於神明。坑陷賢能，穽擠慈善，毒痛庶類，虐害群生。上來往業，見在世中，處事崎嶇，遭人凌忽，死墮地獄，長劫受苦，苦盡復生，遂入惡道。報盡復還，生於玆世，以前業故，尚有餘殃，受報未已。今則聞經所說，大可驚惶。仰對聖前，恭投懺悔。
　　志心朝禮，大混凝空天尊。
　　志心朝禮，大樸澄元天尊。
　　志心朝禮，大器資治天尊。
　　志心朝禮，大象無形天尊。· 
　　志心朝禮，大沖隱名天尊。
　　志心朝禮，大梵彌羅天尊。
　　志心朝禮，大白光無天尊。
　　志心朝禮，大梵妙有天尊。
　　志心朝禮，大方不易天尊。
　　志心朝禮，大乘全用天尊。
　　志心朝禮，大羅曰上天尊。
　　志心朝禮，大量開明天尊。
　　志心朝禮，大行梵炁天尊。
　　志心朝禮，大明普鑑天尊。
　　志心朝禮，大洞真源天尊。
　　志心朝禮，大盈不溢天尊。
　　志心朝禮，大順至遠天尊。
　　志心朝禮，大黍縣空天尊。
　　志心朝禮，大法周行天尊。
　　志心朝禮，大數起元天尊。
　　志心朝禮，大志自強天尊。
　　志心朝禮，大不恃能天尊。
　　志心朝禮，大偽不為天尊。
　　志心朝禮，大寡不逆天尊。
　　志心朝禮，大曆無疆天尊。
　　志心朝禮，大定有數天尊。
　　志心朝禮，大言不辯天尊。
　　志心朝禮，大雄不成天尊。
　　志心朝禮，大用無方天尊。
　　志心朝禮，大汎可恃天尊。
　　志心朝禮，大為不爭天尊。
　　志心朝禮，大強不息天尊。
　　志心朝禮，大質不文天尊。
　　志心朝禮，大威不武天尊。
　　志心朝禮，大色一炁天尊。
　　志心朝橙、大全四域天尊。
　　志心朝禮，大可分時天尊。
　　志心朝禮，大貴常無天尊。
　　志心朝禮，大廣清虛天尊。
　　志心朝禮，大禮無窮天尊。
　　天尊上聖，禮念既周。再竭一心，遙瞻神府，皈命紫皇天一真慶宮、元和遷校府，北極佑聖院諸真仙眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願厚澤無私，靈光有煒。鑑觀塵世，覆佑愚氓。今為求懺弟子某求懺上來所犯第九品戒不忠不孝、不信不仁之罪。先世今生，遺殃往劫，上延祖考，下逮宗親。事君非禮，而不克盡忠；與人弗誠，而多行背約。罔忽親恩，而頑狠；觸犯長上，以欺凌。或多言數窮，不能守中。或用意大虐，不能慈忍。罪將條列，惡已貫盈，撓亂靈司，糾錄不已。今憑懺力，顒望宣恩，勑下考簿檢籙、執罰典刑、糾過司非、賞善紀籍、陰陽典吏，府署大神，廣行慈憫，並賜赦原。求懺弟子某同法眾等遵奉玄科，入道登真戒，當行遜讓，以道接物，誓從今去，結纓靖難，扇枕奉親。克復禮以為仁，有諸己之謂信。四端有則，兢兢恐名教之虧；六典謹修，惴惴盡檢防之道。即斯發露，徑此懺陳。伏願化日昭垂，道風丕變。凡服膺於名節，均被冒於恩庥。落滅惡根，殄掃邪魔之撓；往題福籍，增延久視之齡。常奉至真，永依玄教。以斯利益，遍悉莊嚴。道極恢宏，德綿清淨。積善臻於餘慶，推誠立於良因。獲依寶祚之尊安，與天齊久；更底璇源之深廣，易地皆然。一切有情，俱登道岸。
　　北極真武普慈度世法懺卷之九
　　北極真武普慈度世法懺卷之十
　　步虛
　　爾時，妙行真人上白天尊曰：陰陽劫運之數，可得聞乎。天尊言曰：上天運紀，天圓十二綱，地方十二紀。綱運三百三十度，為陽孛；紀推三千二百度，為陰蝕。天綱二百三十日，運關一周。地紀二千三百日，推機一度。九千九百度，為天地炁交，是名太陽。九百六十度，為天地炁否，亦名大劫大運也。以數乘之，凡三百三十年一度陽孛，故為小陽九之災。一百八十萬九千年，即天綱運關三千三萬周，地紀推機三千三百度，此大運之交也。夫天動地靜，陽躁陰遲，故有孛蝕之異耳。此時天炁窮於太陰，地炁極於太陽。陽極則孛，陰極則否。陽極則其精化為水，陰極則其精化為火。次漂之以大水，上至九天之下，下至九地之內。金玉化消，毫末無遺。然後九炁復合，謂之混沌再分。則三天上聖，四天種民，下世教化亦如。此劫之初，三皇五帝相承而治矣。如此變革，總名為元炁離合。太上歷此離合之數，經無量劫。故西昇經云：動則有載劫，自惟甚苦勤。又云驅除之後，開大有之民。於是妙行稽首而言，臣等不省本源，莫知先後，切恐世人生逢劫運，何以保身。今蒙所示，大生怖畏，是用竭心叩禮，惟道是依。此世來生，不值災屯，常親妙道，願為一身，再秉虔誠。一心發念，敬禮真聖。
　　志心朝禮，虛無自然元始天尊。
　　志心朝禮，玉宸道君靈寶天尊。
　　志心朝禮，太上老君道德天尊。
　　志心朝禮，玉虛師相玄天上帝。
　　志心朝禮，聖父明真大帝。
　　志心朝禮，聖母瓊真上仙。
　　志心朝禮，聖師豐乾大帝。
　　志心朝禮，西國紫玄元君。
　　志心朝禮，金闕化身天尊。
　　志心朝禮，玄元顯應天尊。
　　志心朝禮，太清靈變天尊。
　　志心朝禮，高上玉真天尊。
　　志心朝禮，日光開瑞天尊。
　　志心朝禮，武曲應化天尊。
　　志心朝禮，虛星應化天尊。
　　志心朝禮，危星應化天尊。
　　志心朝禮，天一應化天尊。
　　志心朝禮，太一應化天尊。
　　志心朝禮，辰星應化天尊。
　　臣等志心皈身，皈神皈命，玄天顯靈應化諸尊上聖。臣恭承經寶，太上垂訓曰，吾念眾生，流浪沉淪，不出苦海。此之世界，名曰棄賢宛利天境，亦曰雜報世界染欲愛天。生在其中，暫生即滅，暫聚即散。如彼電光，須臾即逝，不淨臭穢，生老病死，痛痒疼酸，飢寒暑濕，水火刀兵，魔精鬼賊，毒風惡疰，交相中害。念念無常，曾不暫住，苦惱幾何。目前行事，身自纏繞，尚不覺知，豈肯信有諸天道境，福地神仙，長生不死，自在無為。世之受生，促於蜉蝣；世之快樂，何異糞蟲。猶不自知，常為安樂，豈不是苦。復念人之受生，未有不從先業來者，故稟神挺質，各有因緣，罪福吉兇，悉從其業。所有壽夭、貴賤、富貧、好醜、智愚等，各不同。乃至鳥獸、蟲魚、鷄犬、草木亦復然也。况以人生，受身甚難。逢遇一朝敗壞，萬劫何期。我故殷勤戒勸汝等，所以戒勸勤修，齋戒行道，誦經禮懺，燒香然燈，布施懺悔，發願濟生度死，造像寫經，度人立觀，水斷造橋，道邊立井，渡諸行人，濟諸困苦，種種方便，為其眾生。作當來徑路，我豈有所求。一切眾生，各宜思惟。謹按修真第十戒云，不得輕忽言笑、舉動乖真。以今弟子某等竊慮蕩心駭目，奮臂搖身，湮沒五常，忽略三畏。譊譊不實，第多謗訕之辭；落落無稽，誰謂毀譽之直。談何容易，語本空踈，拍掌長呵，縱情大笑，捧腹至為於絕倒，悅顏不憚於佞邪。撰造虛浮，褻慢戲狎，興居強誕，出入顛擠。凡綱常躬履之間，惟讒諂面諛之務。上來往業，見在世中，稟姿謬妄，措慮險巇，死墮地獄，長劫受苦，苦盡復生，遂入惡道。報盡復還，生於玆世，以前往業，尚有餘殃，受報未已。今則聞經所說，大可驚惶。仰對聖前恭投懺悔，志心敬禮。
　　志心朝禮，道元固一天尊。
　　志心朝禮，道炁淵沖天尊。
　　志心朝禮，道先大象天尊。
　　志心朝禮，道攄大樸天尊。
　　志心朝禮，道散成器天尊。
　　志心朝禮，道風無滯天尊。
　　志心朝禮，道不封治天尊。
　　志心朝禮，道成元梵天尊。
　　志心朝禮，道無可方天尊。
　　志心朝禮，道有可成天尊。
　　志心朝禮，道隨炁動天尊。
　　志心朝禮，道迎時運天尊。
　　志心朝禮，道開大古天尊。
　　志心朝禮，道御金有天尊。
　　志心朝禮，道展二儀天尊。
　　志心朝禮，道明三友天尊。
　　志心朝禮，道存帝一天尊。
　　志心朝禮，道臻化萬天尊。
　　志心朝禮，道上洞靈天尊。
　　志心朝禮，道潛入妙天尊。
　　志心朝禮，道性清靜天尊。
　　志心朝禮，道觀內外天尊。
　　志心朝禮，道能窮理天尊。
　　志心朝禮，道可盡性天尊。
　　志心朝禮，道居權世天尊。
　　志心朝禮，道凌常用天尊。
　　志心朝禮，道明博益天尊。
　　志心朝禮，道貴坐忘天尊。
　　志心朝禮，道光遺照天尊。
　　志心朝禮，道教圓明天尊。
　　志心朝禮，道文簡約天尊。
　　志心朝禮，道理散萬天尊。
　　志心朝禮，道情得一天尊。
　　志心朝禮，道運虛通天尊。
　　志心朝禮，道流無極天尊。
　　志心朝禮，道全本迹天尊。
　　志心朝禮，道周體用天尊。
　　志心朝禮，道明出入天尊。
　　志心朝禮，道合逍遙天尊。
　　志心朝禮，道常無為天尊。
　　天尊上聖，禮念既周。再竭一心，遙瞻神府。皈命紫皇天一真慶宮、元和遷校府，北極佑聖院諸仙真眾。今日道場大眾，虔叩教主，北極鎮天佑聖助順真武靈應福德真君、玉虛師相玄天上帝。伏願施恩報德，掃穢除氛，遍際乾坤，開甦困遯。今為弟子某懺悔上來所犯第十品戒輕忽言笑、舉動乖真之罪。先世今生，遺殃往業，上延祖考，下逮宗姻。興邦喪邦，謾一言之簧鼓；成德敗德，徒異意以錙銖。或以言廢人，或遊談聚義。諂笑嬉戲，恣遊宴以無窮；狂狷剛強，務跳梁而罔忌。弗恆其德，難與為仁，同而不和，驕而不泰。罪將條列，惡已貫盈，撓亂靈司，糾錄不已。今憑懺力，顒望宣恩，勑下三官九府、百二十曹、福地洞天、名山仙境、考校考錄靈司大神，巡察冥官，主紀僚屬，廣行慈憫，並賜赦原。求懺弟子某遵奉玄科，入道登真戒，當行諸善，常務保持。誓從今去，修己以敬，出入起居之益欽。存誠不欺，舉措操修之加謹。即斯發露，徑此懺陳。伏願覆護匪私，監觀如在，施張大德，原宥積愆。時叙調和，疾疢災迍之殄散；家門寧謐，水火盜賊之消除。常奉至真，永依玄教，以斯利益，遍悉莊嚴，宗社綿洪，邊疆澄肅。疫疾不經於傳染，瘟無致於流行。氣體充盈，時永臻於泰定；精神發越，壽可算於耆頤。一切有情，俱登道岸。
　　北極真武普慈度世法懺卷之十