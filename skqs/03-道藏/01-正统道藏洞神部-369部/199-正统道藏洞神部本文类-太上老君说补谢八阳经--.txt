太上老君說補謝八陽經
　　經名：太上老君說補謝八陽經。撰人不詳，約出於唐代。假託太上老君為三官及諸神說禳灾安宅之法。一卷。底本出處：《正統道藏》洞神部本文類。
　　太上老君說補謝八陽經
　　道言：天地水三官，日月五星，二十八宿，南北二斗，五土八卦，大地十二諸神，十方眾聖，盡來聽言。
　　老君曰：為見四方三界、國土州縣、城市鄉坊，每有動土興工，修造宅宇，添新換舊，東西南北，四維上下，種種施工，建修之後，頻遭三灾九厄，十苦八難，土氣流行，生死輪迴，劫劫殃深，無由解謝，乃敕日遊月煞將軍，太歲遊龍伏龍，天煞地煞歲煞月煞日煞時煞，大煞小煞灾煞劫煞，六甲六神，天中十二神，地中十二時神，黃旛豹尾官符病符死符，蚕官蚕命蚕室奏書，大耗小耗五土八卦門丞戶尉，行年本命星官，天上地下千二百禁忌諸神，已往未作動土興工，修造之後，但當燒香受持供養，讀誦此經，永無忌諱，土氣潜藏，普令和順，國土安樂，干戈永息，風雨無愆，民安物泰，萬事昌榮，出入水陸，公私利益，非橫不生，家門肅睦，眷屬和平，入宅大吉，常納光明，龍神擁護，鬼祟潜形，灾消禍散，福禄臻盈，諸如所願，天下太平，永保元吉，克遂心誠，人天奉法，依律敬焉。
　　太上老君說補謝八陽經竟