太上老君說常清靜經註(三)
　　經名：太上老君說常清靜經註。南宋道士白玉蟾分章正誤，元終南山道士王元暉註。據徒記稱，書成於皇慶元年（1312）。書前有序記及圖象數篇（原誤題《清靜經註》）。正文一卷。底本出處：《正統道藏》洞神部玉訣類。
　　太上老君說常清靜經註(三)
　　清靜經註〔序〕
　　大道淵源老氏聖紀
　　《神霄經》云：妙無天帝出生三炁三寶天君，玄炁天寶君，元炁靈寶君，始炁神寶君，即三清也。玉帝為祖，在太空之元。又云：元始下化為玉宸大混，居紫玉寶闕，號北極大帝。北極是元始第五化身。赤明開圖之初，為上清神公；開皇之後，為北陰大帝。平定功成，居中天紫微之庭，望之不動，謂之辰極。或化在星，為天皇大帝；在教，曰太上老君；在天，為諸天之主；降世為百王之師。
　　《混元圖》云：初三皇時化身，號萬法天師。一云通玄天師，又云玄中大法師。中三皇時化身，號盤古先生，亦曰有古大先生。後天皇伏羲時化身，號鬱華子。或曰，女媧氏時化身號鬱密子。地皇神農時化身，號大成子。人皇軒轅帝時化身，號廣成子。少皡時化，號隨應子。顓帝時，號赤精子。帝譽時，號錄圖子。帝堯時，號務成子。帝舜時，號尹壽子。夏禹時化，號真行子。商湯時，號錫則子。老君雖累世化身，而未有誕生之邊。迨商第十八王陽甲時，分神化炁，寄胎於玄妙玉女，八十一年，暨第二十二王武丁庚辰歲上月十五日卯時，誕於楚之苦縣瀨鄉曲仁里，姓李名耳，字伯陽，縊曰聃。周武王時為守藏史，遷柱下史。至第五帝昭王二十三年，過函谷關，度關令尹喜。以二十五年，降于蜀青羊肆，會尹喜，同度流沙。至穆王時，復還中夏。至靈王二十一年庚戌，孔子生。至二十七帝敬王十七年戊戌，孔子問禮於老君，退有猶龍之歎。敬王四十一年壬戌，孔子卒。至第三十五帝烈王二年丁未，過秦，秦獻公問以曆數，遂出散關。至顯王八年庚申東遷。至第三十八帝赧王九年乙卯，復出散關，飛昇崑崙。秦時降陝河之濱，號河上丈人，亦曰河上公，授道安期生。前漢文帝好老子之旨，遣使詔問之，公曰：道尊德貴，非可遙問。帝即駕從詣之。帝曰：普天之下，莫非王土；率土之濱，莫非王臣。域中有四大，王居一也。子雖有道，猶朕民也。不能屈，何乃高乎？朕足使貧賤富貴。須臾，公即撫掌坐躍，冉冉在虛空之中，如雲之升，去地百丈餘，而止於玄虛。良久俛而答曰：今上不至天，中不累人，下不居地，何民之有？陛下焉能令余富貴貧賤乎？帝乃悟之，知是神人矣。方下輦稽首禮謝。授帝《道德》二經旨。成帝時，降曲陽泉，授于吉《太平真經》。漢章帝時，授于吉《一百八十大戒》。安帝時，降劉圖《罪福新科》。順帝時，降授天師三洞經錄。桓帝時，降天台，授葛孝先《上清》《靈寶》《大洞》諸經。魏明皇時，降嵩山，授天師寇謙之新科符籙。大唐高祖時，降羊角山，語吉善行唐公受命符。明皇天寶元年，降丹鳳門，帝親享之興慶宮。又降語田同秀，以函谷所藏《金匱靈符》。又降語王元翼《妙寶真符》。宋政和二年，降華陽洞天，授梁先生《加句天童護命經》。又云：老君無世不出，先塵劫而行化，後無極而常存，隱顯莫測，變化無窮，無為自然，永劫綿綿。陰翊皇度，玄之又玄。普度天人，不可具述矣。
　　崇真子云：論長生養性之旨，其要在於存三抱一。三者，精炁神也，是名三寶。象川翁曰：精能生炁，炁能生神，榮衛一身，莫大於此，實修真之本也。
　　混元三寶之圖
　　譚景昇云：存三抱一者，鍊精化炁，鍊炁化神，鍊神合道，洞妙自然。經云：天有三寶，日月星；人有三寶，精炁神。心之神發乎目，則謂之視；腎之精發乎耳，則謂之聽；脾之魂發乎鼻，則謂之嗅；膽之魄發乎口，則謂之言。動一神，萬神皆動；開一竅，九竅齊開。一關要鎖百關牢，轉身一路真容易。
　　初真內觀靜定之圖
　　金丹大道之圖
　　白玉蟾云：無心之心無有形，無中養就嬰兒靈。學仙學到嬰兒處，月在寒潭靜處明。
　　傳經證道品
　　仙人葛玄曰：吾得此道者，曾誦萬遍。此經是天人所習，不傳下士。吾昔受之於東華帝君，東華帝君受之於金闕帝君，金闕帝君受之於西王母，西王母皆口口相傳，不記文字。吾今於世，書而錄之。上士悟之，昇為天官；中士悟之，南宮列仙；下士得之，在世長年，遊行三界，昇入金門。
　　左玄真人曰：學道之士持誦此經者，即得十天善神擁護其人，然後玉符保神，金液鍊形，形神俱妙，與道合真。
　　正一真人曰：人家有此經，悟解之者，灾障不干，眾聖護門，神昇上界，朝拜至尊，功滿德就，相感帝君。誦持不退，身騰紫雲。
　　傳經
　　蘇上卿云：童子傳經問至人，無心對境永安身。侍經終有風雲日，他日乘鸞步玉宸。
　　開經
　　丘長春云：夫人出家，法語有云：上忠君王，下孝父母是也。上不拜君王，下不拜父母，乃不忠孝也。是自高自貴的言語不合大道，難入仙宗，是自忘本矣。
　　尹真人云：仙經萬卷，忠孝為先。天上人間，方便第一。
　　知覺
　　白玉蟾云：桑田成海海成田，一剎那間又百年。撥轉頂門關捩子，阿誰不是大羅仙？
　　明師
　　悟真子云：饒君聰慧過顏閔，不遇明師莫強猜。只為金丹無口訣，教君何處結。靈胎？
　　口訣
　　了真子云：大藥三般精炁神，天然母子互相親。迴風混合歸真體，煅鍊工夫日日新。
　　行功
　　了真子云：無功功裏要勤功，功外無功合聖功。鍊得丹田成至寶，任他烏兔走西東。
　　成道
　　畢元樞云：一粒金丹何赫赤，大如彈丸黃如橘。人人分上本圓成，夜夜靈光常滿室。
　　超凡
　　陳泥丸云：一載胎生一箇兒，子孫孫子又孫枝。千萬億化最妙處，豈可容易教人知。
　　入聖
　　呂洞賓云：獨上高山望八都，黑雲散盡月輪孤。茫茫宇宙人無數，幾個男兒是丈夫？
　　太上老君說常清靜經註
　　海南瓊琯子白玉蟾分章正誤
　　終南隱微子王元暉註
　　太者，無也；上者，極也；說者，開化也。常清靜者，虛無大道，自然生成，三才萬物，古猶今同也。經者，心也，玄之又玄，眾妙之門。
　　邵子云：天向一中分造化，人從心上起經綸。天人焉有兩般義，道不虛行只在人。
　　先天大道章第一
　　太上老君曰：老君註，見前《淵源》。今本無太上二字。
　　《道德經》云：道之出口，淡乎其無味。視之不足見，聽之不足聞，用之不可既。
　　羲皇上人云：但識琴中趣，何勞弦上聲？
　　大道無形，無之始也。生育天地。 不待安排，自然而然。
　　《神霄經》云：空洞無形，神炁為真。神非恍惚，炁非氤氳。神生萬神，炁生萬炁。萬神歸一，萬炁合一。神為道機，炁為道樞，機變樞化，三界乃生。元始祖神，變生萬真，元始祖炁，化生諸天。
　　大道無情，有之始也。運行日月。 靈寶淨明，普照無窮。
　　《晉天文志》云：天圓如倚蓋，地方如棋局。天盤一半在地上，半在地下。日月本東行，天西旋。《漢渾天儀》云：周天三百六十五度四分度之一。天體圓如彈九，北高南下，形如倚蓋。北極出地上三十六度，南極入地下三十六度。南極去北極直徑一百八十二度弱。其依天體隆曲，南極去北極一百八十二度強。正當天之中。南北二極中等之處，謂之赤道，去南北極各九十一度。春分日行赤道，夏至日行赤道之北二十度，去北極六十七度，去南極一百一十五度，謂之黑道。從夏至日以後，日漸南至，秋分還行赤道，與春分同。冬至行赤道之南二十四度，去南極六十七度，去北極一百一十五度，謂之黃道。自冬至以後，日又漸北矣，又，月行之道與日道相近，交路而過。半在月道裏，半在日道表。其當交則兩道相合，交去極遠處，兩道相去六度。此其日月行道之大略也。《漢志》云：日行一度，月行十三度十九分度之七。日行遲而月行速也。日本陽也，月本陰也。月不能以自明，資日而後明，故交會於日，則為晦，為朔，其生明為有序焉。是以三日而載生明，因謂之胐。凡八日，月行八十度四分而生明已半，因謂之上弦。十有五日而謂之望，蓋與日對望而明也。十有六日而生魄，是陰魄之生而明退之漸也。二十三日而生魄已半，因謂之下弦。二十七日有半，而月行三百六十五度，已及周天之次，而日之行已遠於二十七度。故月復行二日有半，而再會於次辰之朔也。又云：謂地居中而天周焉。日在地上為晝，在地下為夜。此日月運行之道也。《神霄經》云：混沌既析，梵炁乃張，大為日月，細為星辰。雲房云：日月者，陰陽之精，生成萬物。東出西沒，以分晝夜；南北往來，以定寒暑。朱子云：崑崙大無外，磅礡下深廣。陰陽無停機，寒暑互來往。
　　大道無名，萬象始也。長養萬物。 二炁氤氳，萬物化醇。
　　老子云：無名天地之始，有名萬物之母。《易》曰：地道含弘光大，萬物資生，鼓之以雷霆，潤之以風雨。朱子云：元亨播群品，利貞固靈根。非誠諒無有，五性實斯存。
　　吾不知其名，強名曰道。 
　　太極左仙公云：無極者，與大道而淪化，為天地而立根，布炁於十方，抱道德之至淳，浩浩蕩蕩，不可名也。故老子謂之道，《春秋》謂之元，《易》謂之太極。張子謂，由炁化，有道之名。又云，由炁化，有天道、地道、人道之名。
　　陳子昂云：仲尼推太極，老子貴窈冥。西方金仙子，崇義乃無明。
　　造化自然章第二
　　夫道者，未見炁也有清、陽炁始也。有濁，陰炁始也。有動有靜。陽動陰靜而生三才。天清地濁，清炁為天，濁炁為地。天動地靜； 天圓而動，包乎地外。地靜而方，處乎天中。男清女濁，男動女靜。○ 乾男坤女，配合相生。降本流末，而生萬物。○ 三才生萬物。
　　《管子》云：虛而無形，謂之道。《漢律歷志》云：太極元炁，函三為一。即天地人也。《列子》云：元炁輕清者為天，重濁者為地，沖和之炁為人。朱子云：天地之炁合，所遇寒暑、燥濕、風火勝復之變、之化。故人炁從之，萬物化生，悉由三炁合散，生化無窮。悟真子云：道自虛無生一炁，便從一炁產陰陽。陰陽配合生三體，三體重生萬物昌。
　　清者獨之源，○ 動者靜之基。 
　　邵子云：無極而太極，沖漠未分。陽動陰靜，只在太極裏。陽動陰靜，循環不窮。太極本體，只在陰陽裹。釋氏云：水流元在海，月落不離天。一本作靜者動之基。
　　人能常清靜， 天地悉皆歸。 
　　《大洞經》云：人生天形。李少微云：我即天地，天地即我。劉天師云：道非欲虛，虛自歸之。人能虛心，道自歸之。玉谿子云：為甚此心關大造，只因元自道中來。
　　全神合道章第三
　　夫人神好清而心擾之，道本無魔，人心自障。
　　玉谿子云：自道分為我之元神，我之元神即大道也。王鞵師云：心寧神靈，心荒神狂。孔子問於老聃：敢問至道？聃曰：疏淪於心，澡雪於精神。西王母云：聲色不止神不清，思慮不止心不寧，心不寧兮神不靈，神不靈兮道不成。
　　人心好靜而欲牽之。道高一尺，魔高一丈。
　　天猷真君曰：日月雖明，浮雲蓋之；江河雖清，沙石混之；人心雖靜，嗜欲牽之。梓潼帝君云：白雲本是無心物，風送悠然出岫中。
　　常能遣其欲而心自靜，意暢心寬，炁壯神安。
　　《了真經》云：寡欲心靜，忘情累輕。老子云：其居也淵而靜，其惟人心乎。《水火真經》云：欲從心起，息從心定。心息相依，息調心靜。
　　澄其心而神自清。泰宇生光，魔王束首。
　　煙蘿子云：澄其心也。心澄神靜，亂想不出，邪妄不侵，憂息咸消。虛室生白，惟在澄心也。呂洞賓云：一日清閑一日仙，六神和合自安然。丹田有寶休尋道，對境無心莫問禪。
　　自然六欲不生，三毒消滅。陰魄港消，陽神自現。
　　白玉蟾云：君不見虛無生自然，自然生一炁。一炁結成物，炁足分天地。天地本無心，二炁自然是。萬物有榮枯，大數有終始。會得先天本自然，便是性命真根蒂。《道德》五千言，《陰符》三百字。形神與性命，身心與神炁。交詬成大寶，即是金丹理。世人多執著，權將有作歸無作。猛烈丈夫能令略，試把此言閑處嚼。若他往古聖賢心，立法化人俱不錯。況能驀直徑路行，一條直上三清閣。虛靖天師云：上士得之能保守，飛昇元是此工夫。
　　所以不能者，財炁亂性，酒色惑情。
　　稽康云：養生有五難：名利不滅，喜怒不除，聲色不去，滋味不絕，神慮消散。劉海蟾云：學仙甚易而人自難，脫塵不難而人未易。
　　清虛真人云：三歲孩兒也說得，八十老公行不得。
　　為心未澄也，活潑潑、轉渌渌。
　　《度人經》云：人道者心，諒不由他。王知遠云：急水上打毬子相似。韓湘云：波渾性海，雲掩心天。昔馬丹陽子隱終南山，一日劉處玄至，望庵外墻而拜。時丹陽知劉心未灰，隔牆謂之曰：可去河南府參劉仙姑，去三年後卻來。劉即往之。時仙姑預知其來，盛粧以待之。劉一見心動，仙姑謂之曰：特試子耳。除了此心，汝事即了。劉即自悔，乃於洛陽花巷瓦子打坐，日化飯喫。暨三年心灰，覺有所得，遂再見丹陽。丹陽見之曰：可矣。乃授道。今全真派長生劉真人是也。華陽子云：一旦天無風，四溟波盡息。人心風不吹，波浪高百尺。
　　欲未遣也。耳隨聲走，眼被色瞞。
　　上元夫人謂武帝曰：汝好道乎？數招方士，登山祠神，亦為勤矣。然汝胎性暴，胎性淫，胎性奢，胎性酷，胎性賊，五者常舍於榮衛之中、五藏之內。若從今拾爾五性，反諸柔善，常為陰德，救度死厄，不泄精液，當有冀爾。曹先生云：二八佳人體似酥，腰間仗劍斬愚夫。分明不見人頭落，暗裏教賢骨髓枯。
　　能遣之者，萬事付之一笑。
　　魏元君云：休休休，蓋世功名不自由。黃石公云：絕嗜禁欲，所以除累；貶酒闕色，所以無污。文子云：去其誘慕，除其嗜欲。又黃石公云：朝臣待漏五更殘，鐵甲將軍夜度關。隱士日高眠未起，筭來名利不如閑。
　　內觀於心，回光返照，本作其心。心無其心。 
　　莊子云：道為太極。心為太極。又云：心無逆順，即無心也。三茅君云：靈臺湛湛似冰壺，只許元神在裏居。若向此中留一物，豈能證道合清虛？
　　外觀於形，以道觀之，無貴無賤。本作其形。形無其形。 
　　朱子云：道之為體，其大無外，其小無內。太極左仙公云：體自然而然，生乎太無之先，起乎無因。經歷天地終始，不可稱載。太玄真人云：一點圓明等太虛，只因念起結成軀。若能放下迴光照，依舊清虛一物元。父母生前一切靈，不靈只為結成形。成形罩卻光明種，放下依然徹底清。
　　遠觀於物，若以物觀之，自貴而物賤。本作其物。物無其物。 
　　白玉蟾註《老子》云：道之為物，○唯恍唯惚。惚兮恍兮，其中有象。○恍兮惚兮，其中有物。○窈兮冥兮，其中有精。○其精甚真，○其中有信。○自古及今。呂洞賓云：此中真妙理，誰道不長生？《神霄經》云：上無復神，下無復炁。務成子云：有物先天地，無形本寂寥。能為萬象主，不逐四時凋。
　　三者既悟，惟見於空。 函三為一，貴乎自然。
　　《天保長生經》云：遠觀應化無應化，無物也。內觀元神無元神，無心也。外觀法界無法界，無形也。自然應靜而靜，靜中有神；無中生有，精能生炁。應寂而寂，寂然而真。空中不空，炁能生神。逍遙子云：不知有此理，只為太分明。
　　觀空以空，空無所空。○ 道無象。
　　許旌陽《石函記》云：翫真空，顯仙蹤，莫言來世再相逢。太愚蒙，休談妙，有說真空說真空。事非同空即是色，色非空，其色花花照耀紅。與君說破我家風，太陽移在月明中。月明太陽天上藥，人服之時跨鸞鶴。石杏林云：不知丹訣妙，終日翫真空。
　　所空既無，無無亦無。○神無方。
　　《淮南子》云：大丈夫恬淡無為，與造化逍遙。了真子云：大道元來一也無，若能守一我神居。此心瑩若潭心月，不滯絲毫真自如。
　　無無既無，湛然常寂。○ 性無體。
　　《上乘無礙經》云：心生則性滅，心寂則性現。如空無相，湛然常寂。丘長春云：道德元無象，丹青畫不真。聖賢濳濟物，今古默通神。
　　寂無所寂，欲豈能生？○ 炁無形。
　　老子云：我無為而民自化，我好靜而民自正，我無事而民自富，我無欲而民自朴。悟真子云：善惡一時忘念，榮枯都不關心。
　　欲既不生，即是真靜。○ 霧開日瑩，塵盡鑑明。
　　魏元君云：道生於安靜。昔施肩吾慕道年久，修持無功，夙夜自思，如負芒棘。因覽《三清經》云：夫修鍊之士，當須入三靜關，淘鍊神炁，補續年命。大靜三百日，中靜二百日，小靜一百日。發志試之以小靜，閉戶不出，克期百日，方出靜室。未踰月，而神光耀目；百日，精神清健；三百日，眼如點漆，膚如凝脂，宿疾普銷，身心輕爽。則知仙經妙訣，言不虛矣。石杏林云：心天無點翳，性地絕塵飛。夜靜月明處，一聲春鳥啼。
　　真靜應物， 圓陀陀，光爍爍。一本作真常應物。
　　老子云：有物混成，先天地生。劉海蟾云：只明真性不修丹，萬劫應知變化難。王鞵師云：炁止則神聚，神聚則丹成。《石函記》云：夫丹道者，非人間五金、八石、朱砂、水銀之所為也，是元形合虛，曠然虛無，是謂真虛。真虛之體，還丹之基，大藥之母。大藥之母何形容，形容體貌緣何質。質者混成中有物，有物來居象帝先，帝先真虛合自然。真虛自然合色象，色象因神而運轉。運轉真虛虛不空，不空之妙有神通。丘真人云：丹轉一，冥冥海底生紅日。祥雲煙靄遍三田，種出玄珠如黍粒。丹轉二，炎炎朱雀燒天地。霞光入鼎虎龍蟠，一粒黃芽如犬齒。丹轉三，三才混象結成丹。形容妍醜隨人意，天質生身已造端。丹轉四，蓬壺靈戶常關閉。靜中暗轉長生輪，無限靈光照真子。丹轉五，靈真日日修仙所。重重道炁添光明，還為增長神明主。丹轉六，晝夜河車馳聖軸。靈泉直上崑崙巔，一輪月在瑤池浴。丹轉七，無為光裏藏靈質。主持道炁有真官，千神降福來神室。丹轉八，鍊得胎仙如滿月。同行同坐又同眠，雖在塵中人不識。丹轉九，聖功圓滿胎仙就。已證虛無自在身，此後不須行火候。
　　真常得性。 一靈妙有，三界圓通。
　　李華陽云：不明真性只究命，此是修行第一病。夫性者，是心如一箇器皿，器中盛得底，如一箇寶珠，珠中光明底，是性。性發現，在胎為身，在世為人，在眼曰見，在耳曰聞，在鼻嗅香，在口談論，手之運掉，足之舉措，散滿六合，斂之方寸。識者明為真性，迷者吹作精魂。《石函記》云：父母元胎不可論，浩浩生生萬種魂。種孕胎生卯濕化，人獸禽蟲幾萬般。人獸禽蟲各稟性，性命相連魂係命。原夫人與動物，皆稟炁於父，受形於母。濳符天地之理，炁足而生，各正性命。此理甚明。今人言修行人坐化，臨行念差則失身，入別胎殼中。誠可戒也。虛靖天師云：道不遠，在身中，物即皆空性不空。性若不空和炁住，炁歸元海壽無窮。
　　常應。 常靜， 常清靜矣。 
　　郝真人云：定體無念，慧照無邊，定慧混融，妙用無窮。曹先生云：混合為一復忘一，可與元化同出沒。透金貫石不為難，坐脫立亡猶倏忽。
　　如此清靜， 。漸入真道。○ 心性無染，入眾妙門。
　　漢天師云：虛無大道，清靜希夷，不染曰清，不動曰靜，不視曰希，不聽曰夷。此四者勤而行之，三年之外方免輪迴。又云：六根清靜，方寸澄徹，久而行之，可以坐役鬼神，呼召風雨。豈可忽哉？薩守堅云：寒潭秋夜月，碧澗水無痕。
　　既入真道，名為得道。心同虛空，虛空非心。
　　赤松子云：復性入虛無，凝神入混沌。古云神仙只是凡人做，是名得道。薛道光云：蓬萊三島客，元不在西邊。
　　雖名得道，顯法不真。
　　劉海蟾云：實相無相，微妙法門。悟真子云：項後有光猶是幻，雲生足下未為仙。
　　實無所得。○ 真法不顯。
　　視之不見，○無色也。聽之不聞，○無聲也。搏之不得，○無形也。玉谿子云：他心求覓也徒然，不在中問與內外。視之不見聽無聲，廓然瑩徹周沙界。仙經云：窈冥之內，恍惚元真。周紫陽云：如魚飲水，冷煖自知。陶弘景云：但可自怡悅，不堪持寄君。
　　為化眾生，名為得道。萬化俱通，道本無名。
　　淮南子云：至道無為，盈縮卷舒，與時變化。所以太上隨機立教，以顯其道。然萬法千門，終致於一，其名雖異，同出乎心。《六韜》太公曰：夫人皆有性，趣舍不同。
　　能悟之者，可得聖道。○ 思曰睿，睿作聖。
　　張子云：真識根源，謂之知道。朱子云：自古及今，恁地衮將去，只是箇一陰一陽，是孰使之然也，乃道也。邵子云：否泰悟來知進退，乾坤見了識親疏。自從悟得環中意，閑炁胸中一點無。
　　賢愚見識章第四
　　太上老君曰：上士無爭，○性天廣大。下士好爭。○ 慧力無邊。
　　老子云：天之道，不爭而善勝。仙經云：守道一日，可奪天地一年之正炁。薩守堅云：孤雲長自在，野鶴任縱橫。
　　上德不德，無為。下德執德。有為。
　　顏子云：墮肢體，黜聰明，離形去智。文子云：聰明廣智守以愚，多聞博辨守以儉。張九成云：貧即無聊富即驕，回心獨爾樂簞瓢。箇中得趣無人會，惆悵遺風久寂寥。西王母云：瞻星禮月，苦己勞形，色見聲求，慕仙療病。《史記》扁鵲云：疾其在骨髓，雖司命無之奈何也。
　　執著之者，不名道德。逐妄迷真。
　　《九子丹經》云：人之可保者命，可惜者身，可存者炁，可貴者精。夫按摩導引，服炁餐霞，閉門行炁，御女採陰，存思舉意，絕穀休妻，諸旁門等法。蘇之瞻云：苟非吾之所有，雖一毫而莫取。
　　應現無方章第五
　　太上老君曰：眾生所以不得真道者，為有妄心。貪其所愛，不知休息。本無太上二字。
　　《了心經》云：心為道宗，心為禍本。前真云：夫人身賤羅綺，口飫珍饌，目惑邪色，耳亂鄭聲，所慕者榮華富貴，日就沉溺，焉知天地間有玄妙乎？尹壽子云：迷雲鎖慧月，業風吹定海。
　　既有妄心，即驚其神。眼觀心動，耳聽神移。
　　漢天師云：心生法亂，炁散神離。曹先生云：此物何曾有定位，隨時變化因心意。在體感熱即為汗，在鼻感風即為涕，在腎感情即為精，在眼感悲即為淚，縱橫流轉炁血中，到頭不出於神炁。虛靖天師云：神若出，便收來，神返身中炁自迴。如此朝朝與暮暮，自然赤子產真胎。
　　既驚其神，即著萬物。○ 道生之。
　　鍾會曰：神炁散而為萬物。老子云：萬物負陰而抱陽。白玉蟾云：此道常在萬物內，何物不在此道中？悟真子云：草木陰陽亦兩齊，若還缺一不芳菲。初開綠葉陽先唱，次發紅花陰後隨。常道只斯為日用，真源返覆有誰知？報言學道諸君子，不識陰陽莫強嗤。
　　既著萬物，○ 德畜之。
　　尹真人云：善吾道者，即一物中知天，盡神致命。邵子云：一物其來有一身，一身還有一乾坤。須知萬物備於我，肯把三才別立根。
　　即生貪求。○ 日日新，又日新。
　　許旌陽云：吾丹既成，變化自在。所不足者，上帝之詔未至。於是積功以期真命焉。丘真人云：丹轉足愛養，三年防殆辱。濟人利物積陰功，躡景淩空膺帝籙。
　　既生貪求，只是煩惱。○ 十二時中，守滿持盈。
　　《黃庭經》云：仙人道士非有神，積精累炁乃成真。莊子云：不離於精，則謂之神。雲房云：下手工夫易堅心，守道難焉自然云。金液還丹因此識，只在人身休外覓。自有黃婆匹配伊，金鼎鍊成丹赫赤。自家修，自家惜，陽日起頭陰在脊。只此便是水中金，餘外萬般休用覓。金丹只此百日功，功成永作蓬萊翁。
　　煩惱妄想，念中境像，夢裏精神。
　　許旌陽云：靜定棲神，無生雜想。雲房云：定中見境像繁華，有諸快樂，皆不得認，乃妄想也。李仙君云：存神養炁精，清靜心光明。妄想不虛起，求真道乃成。
　　憂苦身心， ○ 行住坐卧，如護嬰兒。
　　王子喬云：心無為而身自安。曹國舅云：勸君惜取身心。邵子云：身在天地後0心在天地先。天地自我出，其餘何足言？
　　便遭濁辱，流浪生死，貴賤高低，死生平等。
　　裴清虛云：濁辱者，貪癡也。老子云：知足不辱。富貴而驕，自遺其咎。王盤山云：一念無生即無死也。李華陽云：生死特一炁聚散而已。郭璞云：死生聚散，變化無方。玉谿子云：夫人心上有情，性上有塵，塵情般弄，生死不停。前真云：不生不滅本來真，無價夜光人不識。凡夫虛度幾千生，雜在鑛中不能出。
　　常沉苦海，永失真道。精竭炁亡，炁亡神滅。
　　《黃庭經》云：一身精神不可失。昔許旌陽與眾徒弟至一市，今名炭婦市也。日晚，化炭為眾美女試之。惟時周等十人無染，盡皆昇天；餘眾皆動心迷戀，沉於慾海。天明視之，乃炭也。各知失道，慚愧而散。陰君曰：莫辭得失，一志而修，還丹可冀矣。安期生云：千日養不足，一旦害有餘。
　　真常之道，悟者自得。○ 若向此玄玄裏得。
　　許旌陽云：夫真常之道者，忠孝為百行之源，方便為萬善之本。水丘子云：不變不妄，謂之真常。《玄帝本傳》云：忠全孝盡，保舉昇仙。《淨明經》云：但願我赤子，孝順長在心。居家奉父母，在朝忠於君。不為貪淫行，泄散精與神。福來如流泉，派派自然明。梓潼真君云：日用常行皆是道，不退轉皆是道。白玉蟾云：平常心是道，不用生分別。廣成子云：至道之精，窈窈冥冥；至道之極，昏昏默默。無視無聽，抱神以靜，形將自正。必靜必清，無勞爾形，無搖爾精，乃可長生。慎內閉外，多知為敗。我處其一，以處其和，故千二百歲而形未嘗衰。得吾道者上為皇，失吾道下為土。將去汝，入無窮門，遊無極野，與日月參光，與天地為常。人其盡死而我獨存矣。會麼？丹陽子云：一點靈光晃太虛，丹青妙手莫能模。休將明月閑相比，有缺因緣怎類吾？
　　得悟道者，○ 此玄玄外更無玄。
　　莊子云：道在太極之先而不為高，在太極之下而不為深，先天地生而不為久，長於上古而不為老。稀韋氏得之，以挈天地；伏羲氏得之，以襲炁母；維斗得之，終古不忒；日月得之，終古不息；堪坯得之，以襲崑崙；馮夷得之，以處玄宮；禺強得之，以立乎北極；王母得之，坐乎少廣。漢天師得之，三代飛昇，七代尸解；許旌陽得之，拔宅淩空；魏元君得之，位登紫虛；葛仙翁得之昇仙，其妻尸解，女亦尸解；劉洞天師得之昇仙，其妻尸解，女亦尸解。此略舉其一二。至於列仙得悟大道者，莫知其終。
　　常清靜矣。○ 天地合其德，日月合其明。
　　尹真人云：但使心長御炁，炁與神合，中既有主，形乃長存。若日月之週迴，同天河之輪轉，壽命無窮無極也，乃證虛無道莫測，得聖智圓通，隱顯莫測，出有入無，逍遙雲際，昇入金門，形神同妙，與道合真。《中黃經》云：十方彩女執旌麾，百靈列駕玉童隨。前有龍幡後有旗，羽服飄飄上太微。
　　太上老君說常清靜經終 ○ 謹終如始，則無敗事。
　　說經既畢，末後一句玄妙，怎生道麼？呂洞賓云：道妙玄微，天機深遠。下手速修猶太遲。蓬萊路、三千行滿，獨步雲歸。白玉蟾云：為君說此末後句，末後一句親分付。普為天下學仙者，曉然指出蓬萊路。道本虛無，無中運有。故云妙有，亦曰真空。混茫莫測，奚以經為？然非經則不能明道也。故元始開圖，敷落五篇，真文誕敷，發揚秘密，允為梯筏，溥接眾生。惟《常清靜》一經，實為要妙，還丹大道，至理昭然。夫所謂清靜者，一塵不染，故謂之清，萬緣俱息，故謂之靜。人能常清靜，自然與道玄同，直超彼岸。噫，世人著種種相，苦惱無邊，雖欲超脫，躭玩此經，徒能誦言，而終莫能悟明其義也。一生狐惑，了無是處。大叙嘗獲紫清白真人《分章證誤》，司馬子微《解註》 之本，言言造微，句句明理，實乃修真之指歸。切懼斯文之漫滅，輒繡梓以廣其傳。若遇有眼睛漢，便能徹視玄機，打翻關棙，何異披雲皦日、覿面見老聃？既到此際，則又清濁兩忘，動靜惟一，行住坐卧皆清靜也。白雲流水，青山明月，掀髯而長嘯者，無不清靜也。活潑潑地，如盤走珠，豈徒滯於枯木死灰耶？由是為清靜之說。句曲山人王大叙謹識。
　　《道德經》云：谷神不死，是謂玄牝。玄牝之門，是謂天地根。玄牝，一陰陽也；陰陽，一天地也。《易》乾為天玄，坤為地牝。類此天地之玄牝，人一身一乾坤，命腎左右分陰陽，此人之玄牝。命腎之間其門歟？其天地之根歟？《清靜經》原動靜即是理也。白玉蟾釋經，為作圖像于前，顯明是義。蓋會此經於方寸，非徒口耳之學也。嘗謂儒者性命之說、釋氏胎息之說、老氏玄牝之說，名雖殊而理實一。第慨夫世之人假儒者之名，心圖進取，託佛老之言，而愚人心福田利益，豈立教之初意哉？觀白玉蟾傳此經若圖，當顏厚汗下，非獨師老氏者。王大叔、史大聞得是經，繡之梓，其志可尚。遂為之書。皇慶初元上已後。金壇四清翁蔣華子敬書。