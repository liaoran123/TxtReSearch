太上老君說常清靜妙經
　　經名：太上老君說常清靜妙經。撰人不詳，約出於隋唐。一卷。底本出處：《正統道藏》洞神部本文類。參校本：杜光庭等諸家註解本。
　　太上老君說常清靜妙經
　　老君曰：大道無形，生育天地；大道無情，運行日月；大道無名，長養萬物。吾不知其名，強名曰道。夫道者，有清有濁，有動有靜。天清地濁，天動地靜，男清女濁，男動女靜。降本流末，而生萬物。清者濁之源，靜者動之基#1。人能常清靜，天地悉皆歸。夫人神好清而心擾之，人心好靜而慾牽之。常能遣其欲而心自靜，澄其心而神自清，自然六欲不生，三毒消滅。所以不能者，為心未澄、慾未遣也。能遣之者，內觀於心，心無其心；外觀於形，形無其形；遠觀於物，物無其物。三者既悟，唯見於空。觀空亦空#2，空無所空。所空既無，無無亦無。無無既無，湛然常寂。寂無所寂，慾豈能生？慾既不生，即是真靜。真靜應物，真常得性。常應常靜，常清靜，漸入真道。既入真道，名為得道。雖名得道，實無所得。為化眾生，名為得道。能悟之者，可傳聖道。
　　老君曰：上士無爭，下士好爭；上德不德，下德執德。執著之者，不名道德。眾生所以不得真道者，為有妄心。既有妄心，即驚其神。既驚其神，即著萬物。既著萬物，即生貪求。既生貪求，即是煩惱。煩惱妄想，憂苦身心，便遭濁辱，流浪生死，常沉苦海，永失真道。真常之道，悟者自得。得悟道者，常清靜矣。
　　太上老君說常清靜妙經
　　仙人葛仙翁曰：吾得真道，曾誦此經萬遍。此經是天人所習，不傳下士。吾昔受之於東華帝君，束華帝君受之於金關帝君，金闕帝君受之於西王母，西王母皆口口相傳，不記文字。吾今於世，書而錄之。上士悟之，升為天官；中士得之，南官列仙；下士修之，在世長年。遊行三界，昇入金門。
　　左玄真人曰：學道之士，持誦此經者，即得十天善神擁護其人，然後玉符保神，金液鍊形，o 形神俱妙，與道合真。
　　正一真人曰：人家有此經，悟解之者，灾障不干，眾聖護門，神升上界，朝拜高。功滿德就，相感帝君。誦持不退，身騰紫雲。
　　#1此句原作『動者靜之基』，與以下文義不符。玆據侯善淵、劉通微二注本及《清靜心經》改。
　　#2『亦』，原作「以」。玆據《清靜心經》及杜光庭、侯善淵、無名氏、李道純、劉通微等注本改。