太上說中斗大魁保命妙經
　　經名：太上說中斗大魁保命妙經。撰人不詳，約出於北宋初。假託太上老君傳授正一天師，言醮祀中斗大聖謝罪延命之事。一卷。底本出處：《正統道藏》洞神部本文類。
　　太上說中斗大魁保命妙經
　　爾時，泰清境太上老君，於永壽年中，與正一張天師屢慶會於蜀都，以西斗靈文授之，以其能修謹奉行，於是太上老君復現金身，於清虛中升玉局座，敷宣正教，而又垂言，金鉞前戮，巨天後刑，降伏魔魅，孰敢不從，執籙把符，玉女金童，延生保命，乘雲馭風，生身受鍊，度世無窮。
　　老君是時乃宣咒曰：
　　惟彼中央，總領四方。提攝萬象，超卓紀綱。彰善罰惡，琅函玉章。漂落萬鬼，摧折鋒鋩。度世無量，名昭彼蒼。供養尊禮，掃除不祥。志心奉受，昇天翱翔。急急如律令！
　　中斗第一赫靈度世真君，
　　中斗第二斡化上聖真君，
　　中斗第三冲和至德真君。
　　太上曰：凡人持誦是經，切須齋心虔禮，叩頭閉目，一念存神，人遊亹廓，相見濟度，救世延生，能消除殃業，滌蕩妖氛，劫劫長存，流行無疆。
　　太上曰：惟有中斗位居五天之中，四方拱衛，尊大無極，主天元炁，統領諸天，祕文洞章，天人所寶，吾今告戒丁嚀，用傳下世，濟度羣迷，為世津梁，傳非其人，若生忽慢，天真不許，繼世被殃，吾念汝能洗心澄慮，嚴潔崇奉，孜孜不倦，終始一節，確守素志，可不為汝敷陳叙說此中斗奧章。正一天師乃稽首作禮，諦聽敬受。
　　老君告正一天師曰：惟彼穹蒼，位處中央，端居靜密，開列混茫，四極輔翼，大赫丕光，七政璇璣，兩曜伏襄，統攝萬象，提振紀綱，嚴校諸天，無極神鄉，三官九署，十二河源，二十八宿，三十二天，普得擁護，降福無殃，蠲除罪簿，落滅惡根。東斗主筭，西斗記名，北斗落死，南斗上生，中斗大魁，巍然至尊，天人受度，曠劫長存，三塗五苦，八難三迍，承玆正教，升入金門。
　　老君謂正一天師曰：中斗之炁，生於四斗，成始成終，造化之源，青帝護魂，白帝侍魄，赤帝養炁，黑帝通血，黃帝中主，萬神無越，青天魔王，巴元醜伯，赤天魔王，負天擔石，白天魔王，返山六目，黑天魔王，監醜朗馥，黃天魔王，橫天擔力，五帝大魔，萬神之宗，總領鬼兵，遏除羣兇，旌幢寶仗，嚴駕夔龍，驅雷掣電，周遊太空，金銊前戮，四極歸真。高尊之像，冲靈帝君，至真大聖，端拱圓列，精神存想，懇禱心願，如得監度，延福延生，但依經法，嚴奉供養，於有灾之日，或於本命之日，或於三元八會之辰，鋪設净壇，以時果名花寶香供養，宣告科儀，清净身心，啟請真聖，醮謝罪業，真聖歡喜，益筭延年，無願不從，九祖生天，名籍仙都，逍遙上清。
　　老君告正一天師曰：五方所秘靈音，吾昔傳於下世，濟度眾生，永離沉淪，為世之寶，功莫大焉。
　　老君復告正一天師曰：五斗符相靈文，五斗真君名號，宿有道緣，方得值遇，供養尊禮，威烈靈驗，善惡灾祥，應猶影響，切在專心，無得輕慢，汝宜确守精專，敬之戒之，勿忘宣布。老君付囑訖，乃昇天而去。天師頂禮拜謝，傳之於世，藏之金匱，化度無窮矣。
　　太上說中斗大魁保命妙經竟