太上洞神太元河圖三元仰謝儀
　　經名：太上洞神太元河圖三元仰謝儀。唐末道士杜光庭編修。一卷。底本出處：《正統道藏》洞神部威儀類。
　　太上洞神太元河圖三元仰謝儀序
　　廣成先生杜光庭修
　　經曰：河圖仰謝之法，學道之士常能行之，度洪灾之劫，昇為種民。若兵戈水火，旱潦螟蝗，星辰變怪，天地易常，山摧川涸，日月薄蝕，風霜不時，雷電害物，妖氣作沴，鬼邪惑眾，四境不寧，猛鷙為暴。若帝王國主不安，及疾戹灾異，至於民間危急，當告謝天地，玄感穹旻，乃可解度耳。
　　天道憫物，玄聖流慈。太上出河洛龜龍之書，青文綠甲之字，以授帝王。此蓋教民致福謝過，度戹解灾之法也。行之則上合天道，舉無不應矣。三元仰謝齋，用壬辰、癸巳之日，戌亥之時。戌亥為天門，蛇對於樞，知變即成龍，龍當其機，識化即入道。戌亥者，天門之津塗。辰巳者，龍蛇之樞機也。感悟求真，必由斯日，故用辰巳日也。壬者，陽氣所生，太一之位也。故戌亥時昇壇告謝。子時，陽氣通生之首也。道法執象導物，伏鬼制神，御天統人，以十二辰為用。立德於子，表成於丑，慎衰於寅，戒敗於卯，運智慮於辰，用消息於巳，救傾於午，即安於未，防亂於申，開大於酉，歸根於戌，太平於亥。歸根則陰氣盡，太平則陽氣昇。道運則陽昇，水柔則道合，故壬癸為勝，順陽合道故也。急有祈謝，未及壬辰日者，寅以慎衰，午以救傾，戌以歸根。此三辰日時，急亦可用，合天道矣。苟能丹苦感徹，必契神明者，餘日無爽，不拘於此矣。未齋三日，掃灑內外，禁絕庶事，約飭僚友，惟務精嚴，心營備，無忘謹敬也。
　　太上洞神太元河圖三元仰謝儀
　　壇堂第一
　　壇堂相近，以便法事。闊狹豐儉，隨處取足。賓主房室，勿逼堂墠，食屋沐室，與圊相遠。內外區分，慎無敞露。若住止迫迮，嚴加障理，新浄帷幔，葦薦籧蒢。斷隔牢密，勿使煙臭相參也。齋堂中正面設太上位，左右經寶、師尊及講誦之所，屏幃案几，香燈鑪奩，四周舒陳，皆令整潔也。
　　堂　位
　　壇圖柱纂，詳見黃籙立成儀。
　　壇　位
　　太歲　本命　行年　元辰　生月　胎月
　　遊年　三丘　五墓　九幽
　　宮　　宅　　門　　戶　　窗　　床
　　堂　　房　　井　　竈　　圊　　溝
　　倉　　庫　　園
　　右四十燈，隨位安之，各列牌榜。
　　神位第二
　　神位之設堂，於庭中平地作墠，方三丈九尺。應三界九壘。墠外護淨八尺，以繩約之。四方方然八燈，合三十二燈。燈高九尺，應九玄三十二天。次第二墠，方二丈四尺，應二＋四炁。四方方然七燈，合二十八燈。燈高五尺，應五星二十八宿。二十八宿中間，正四方方然一燈，正中央然一燈，又夾二燈。並高七尺，以應七曜。又隔七尺，即為天心。天心方一丈，正中央然十燈，又安二燈。各高七尺，應台斗。天心前施一案，不然香，以置大羅之策。策左又一案，然一香。策右又一案，然四香。策之四方各一案，然一香。墠外正神九十一燈，各高五尺。太一、十二辰、二十四炁，太歲、本命、行年、元辰、生月、胎月、遊年、三丘、五墓、九幽，合六十一燈。宮宅門戶窗床堂房井竈圊溝倉庫園，各二燈，合三十燈。凡一百七十燈。
　　策用僅柏香材竹等，長一尺二寸，廣四寸四分，厚三分。符板亦然。皆長九寸，闊一寸八分，厚二分，竅其上端，絲繩穿之；或懸或閣，隨便而用。
　　符板六十四枚，燈牌二百三枚。各長七寸，闊一寸，厚二分，懸之。策一枚六十神，板亦如之。
　　夫燈以釋暗增明，捨陰就陽。凡用薦席三周，其外步障禁隔，悉取精足也。所用之物，力可堪者，悉須置之。堪而不置，是獲悋財慢法之罪，怠惰之謫，雖小不原。立功務德，勇猛為上。又不得牽引非己之物，及強乞逼借，有忤神明，其咎不赦。謹而精備者，福降無涯。自下昇高，階賤成貴，積微至著，鍊偽入真，解身中宿根二十八結，度陽九百六之災。通究上玄，保長生之樂。帝王修之，可以神明通感，陰陽交泰，國安民和，無三灾水火兵疫之憂矣。得不勉哉。
　　門用長纂八枚，門檐四枚，釘鈕懸榜。門間短纂二十枚，朱繩六十四尺。紵芒為之。門榜四枚，廣六寸，長五寸，覆翼相稱。西北亥天門，玄書白上。東南巳地戶，黃書朱上。西南申月門，白書朱上。東北寅日門。朱書黑上。
　　甲子王文卿，乙丑龍季卿，丙寅張仲卿，丁卯司馬卿，戊辰季楚卿，己巳何文昌，庚午馮仲卿，辛未王文章，壬申侯博卿，癸酉孫仲房，甲戌展子江，乙亥龐明公。
　　已上十二神列於北方，始於亥，訖於丑。
　　丙子邢孫卿，丁丑趙子玉，戊寅虞子卿，己卯石文陽，庚辰尹佳卿，辛巳陽仲公，壬午馬子明，癸未呂威明，甲申扈文長，乙酉孔利公，丙戌車元昇，丁亥張文通。
　　已上十二神列於東方，始於寅，訖於辰。
　　戊子樂石陽，己丑范和卿，庚寅褚進卿，辛卯郭子良，壬辰武雅卿，癸巳史公來，甲午衛上卿，乙未杜仲陽，丙申朱伯眾，丁酉臧文公，戊戌范少卿，己亥鄧都卿。
　　已上十二神列於南方，始於巳，訖於未。
　　庚子陽仲叔，辛丑林衛公，壬寅丘孟卿，癸卯蘇他家，甲辰孟非卿，乙巳唐文卿，丙午魏文公，丁未石叔通，戊申范伯陽，己酉成文長，庚戌史子仁，辛亥左子行。
　　已上十二神列於西方，始於申，訖於戌。
　　壬子宿上卿，癸丑江漢卿，甲寅明文章，乙卯戴公陽，丙辰霍叔英，丁巳崔巨卿，戊午從元光，己未時通卿，庚申華文陽，辛酉邴元玉，壬戌樂進卿，癸亥左石松。
　　已上十二神列於中央，繞方丈之外四邊各三，始於申，訖於未。
　　右六甲直符姓名，各懸所屬之燈，書版策，依次書符，題天如左。
　　太皇黃曾天　 　從官九億萬人
　　太明玉完天　 　從官九億萬人
　　清明河童天　 　從官九億萬人
　　玄胎平育天　 　從官九億萬人
　　元明文舉天　 　從官九億萬人
　　上明七曜摩夷天　 　從官九億萬人
　　虛無越衡天　 　從官九億萬人
　　太極濛翳天　 　從官九億萬人
　　右八天位屬東方八符。朱書青氣生文，他倣此，八直符黑書。
　　赤明和陽天　 　從官九億萬人
　　玄明恭華天　 　從官五億萬人
　　耀明宗飄天　 　從官五億萬人
　　竺落皇笳天　 　從官十五億萬人
　　虛明堂曜天　 　從官九億萬人
　　觀明端靜天　 　從官十二億萬人
　　玄明恭慶天　 　從官十七億萬人
　　太煥極瑤天　 　從官十八億萬人
　　右八天位屬南方八符。黃素朱書，八直符黑書。
　　元載孔昇天　 　從官十八億萬人
　　太安皇崖天　 　從官七億萬人
　　顯定極風天　 　從官十五億萬人
　　始皇孝芒天　 　從官四億萬人
　　太皇翁重浮容天　 　從官七億萬人
　　無思江由天　 　從官七億萬人
　　上揲阮樂天　 　從官七億萬人
　　無極曇誓天　 　從官七億萬人
　　右八天位屬西方八符。黑地白書，八直符黑書。
　　皓庭霄度天　 　從官五億萬人
　　淵通元洞天　 　從官五億萬人
　　太文翰寵妙成天　 　從官五億萬人
　　太素秀樂禁上天　 　從官五億萬人
　　太虛無上常融天　 　從官五億萬人
　　太釋玉隆騰勝天　 　從官五億萬人
　　龍變梵度天　 　從官五億萬人
　　太極平育賈奕天　 　從官五億萬人
　　右八天位屬北方八符。青地黑書，八直符黑書。
　　大羅策文
　　太上無極至真無上無為大道應感真精大羅梵氣虛皇玉靈百八十道君無極世界天師至尊道德眾真已得道無量大聖眾此四十九字紫書
　　右一策版竹隨時安南方，首北正中，別案檠及香。此名鎮策，細書取容。題簡策法，皆應朱書，忽急促無朱，用墨。鎮策紫書，取通皇極無象，見則吉昌，相生制用，內外和同，各有其趣，慎勿悮換之。書天畫符章。
　　次題燈如左：
　　角二，亢四，氏四，房四，心三，尾九，箕四。
　　已上東方七宿，始辰訖寅。
　　斗六，牛六，女四，虛三，危三，室二，璧二。
　　已上北方七宿，始丑訖亥。
　　奎六，婁三，胃三，勗七，畢八，貲三，參十。
　　已上西方七宿，始戌訖申。
　　井八，鬼五，柳八，星七，張六，翼二十二，斡四。
　　已上南方七宿，始未訖巳。
　　右二十八宿各懸所屬之燈。
　　日寅卯之間。月酉戌之間。歲星卯。熒惑星午。太白星酉。辰星子。鎮星中。
　　右七曜，各懸所屬之燈。
　　陽明一，陰精二，真人三，玄冥四，丹元五，北極六，天關七，輔星八，弼星九。
　　右北斗九星名，各懸所屬之燈。
　　上台虛精，中台六淳，下台曲生北斗九星，與些二台十二燈，列於正中，縣策居纂之半，鑽繩令堅，鎮星附之。太一壇北正中。十二辰齋所四方。二十四黑太一之北。太歲隨歲所在。本命家主一人。行年同上。元辰，生月，胎月，遊年皆以家主一人年命。三丘丑上。五墓姓墓。九幽合六十一燈。官屋之正中。宅所居正中。門，戶，窗有紗錢者。床蕩關正中。堂內前外前。房側廂內外。井，竈，圊，溝，倉六燈在東。庫北方。園合三十燈，並前九十一燈。園燈隨所在，無或遠者，置門外之東。凡十五名，各二燈，無亦勿關。
　　右列燈符，東向存思，請願等法。
　　甲寅，丙寅，戊寅，庚寅，壬寅。
　　已上列東方之北。
　　乙卯，丁卯，己卯，辛卯，癸卯。
　　已上列束方之中。
　　丙辰，戊辰，庚辰，壬辰，甲辰。
　　已上列束方之南。
　　丁巳，己巳，辛巳，癸巳，乙巳。
　　已上列南方之東。
　　戊午，庚午，壬午，甲午，丙午。
　　已上列南方之中。
　　己未，辛未，癸未，乙未，丁未。
　　已上列南方之西。
　　庚申，壬申，甲申，丙申，戊申。
　　已上列西方之南。
　　辛酉，癸酉，乙酉，丁酉，己酉。
　　已上列西方之中。
　　壬戌，甲戌，丙戌，庚子，庚戌。
　　已上列西方之北。
　　癸亥，乙亥，丁亥，己亥，辛亥。
　　已上列北方之西。
　　甲子，丙子，戊子，庚子，壬子。
　　已上列北方之中。
　　乙丑，丁丑，己丑，辛丑，癸丑。
　　已上列北方之東。
　　右六甲各五位同所，諦識卻邪，勿妄求正，姓名如前，簡書之。此為北向存請之法。凡燈版符簡采色裝畫，每令膠固，雖風雨亦不可收，以至竟事。或有損污，告真而修之，切在嚴浄，可以致福。風雨暴至遷燈巵。
　　南第一太黃皇曾天　 　從官九億萬人
　　南第二太明玉完天　 　從官十六億萬人
　　南第三清明何童天　 　從官十七億萬人
　　南第四玄胎平育天　 　從官十億萬人
　　南第五元明文舉天　 　從官十一億萬人
　　南第六上明七曜摩夷天　 　從官八億萬人
　　南第七虛無越衡天　 　從官二十六億萬人
　　右北方七宿，黑地白書符，取生氣，他倣此。天及讖丹書。
　　西第一太極濛翳天　 　從官十億萬人
　　西第二赤明和陽天　 　從官十八億萬人
　　西第三玄明恭華天　 　從官五億萬人
　　西第四曜明宗飄天　 　從官五億萬人
　　西第五竺落皇笳天　 　從官十五億萬人
　　西第六虛明堂曜天　 　從官九億萬人　
　　西第七觀明端靜天　 　從官十二億萬人
　　右東方七宿，青地黑書符，天及讖丹書。
　　北第一玄明恭慶天　 　從官十七億萬人
　　北第二太煥極瑤天　 　從官十八億萬人
　　北第三元載孔昇天　 　從官十八億萬人
　　北第四太安皇崖天　 　從官七億萬人
　　北第五顯定極風天　 　從官十五億萬人
　　北第六始皇孝芒天　 　從官四三億萬人
　　北第七太皇筑重浮容天　 　從官四十三億萬人
　　右南方七宿，赤地青書符，天及讖丹書。
　　東第一無思江由天　 　從官九億萬人
　　東第二上揲阮樂天　 　從官三億萬人
　　東第三無極曇誓天　 　從官十六億萬人
　　東第四皓庭宵度天　 　從官十六億萬人
　　東第五淵通元洞天　 　從官十四億萬人
　　東第六太文翰寵妙成天　 　從官十二億萬人
　　東第七太紫秀樂禁上天　 　從官十六億萬人
　　右西方七宿，白地黃書符，天及讖丹書。
　　太虛無上常融天　 　從官八十億萬人　
　　右西南方，黃地朱書符，天及讖丹書。
　　太釋玉隆騰勝天　 　從官八十億萬人
　　右東北方，朱地青書符，天及讖丹書。
　　龍變梵度天　 　從官八十億萬人
　　右東南方，黃地白書符，天及讖丹書。
　　太極平育賈奕天　 　從官八十億萬人
　　右西北書。玄地黃書符，天及讖丹書。
　　諸天之氣，凝為星辰，結為山嶽，天星通應，以掌人倫。故河圖龍文，演之以示於世。世人知而修之，可以解灾致福耳。始乎北者，拜宿為端，心注天路，逆歷星官，依度環回，期逢玄祐。凡拜四維，各十二拜。
　　大羅策及符版燈簡，諸天位號，與東向法並同。所書簡畫符，悉當春東、夏南、秋西、冬北，向王潔淨，燒香書書訖，當懸策之前。師盥漱向王，臨目握固存神，列符簡於案上，叩齒三十二通，咽液三十二過，敕符呪曰：
　　下遊上昇九玄祐，黃奕始通神氣事竟，收符策，存神如前，又呪曰：若風雷之變，公私之急，暫收符策，不須敕呪。行善守玄魂魄正，三天降福九君令。策中從官人數，變化隨時，春十夏百，秋千冬萬，四季同億，五化周徧。自天子至于庶人，可通用億數為勝。其數東九、南三、西七、北五，此為氣數。子庚丑辛，值七為金，寅戊卯己，得三為火，此五行之氣數也。故東方九氣青天矣。
　　修此齋者，經云：一者存思定心業也，二者祝願習口業也，三者拜禮改身業也。以善易惡，惟在至誠，三業既悛，百福斯至，可不務哉。方壇或墠，使外方五十五尺，應羅天大衍之數。纂高丈二，門廣五尺，散纂九尺，門榜書處，地方三寸三分。四方及中，施六十燈，各高六尺。大約燈可用二百三十，若地狹力貧，促令至少，亦須三十二枚，不可减矣。
　　詳擇吉辰，肅備法物，招結道友，延請高流。皆須澡浴，鮮潔衣裳，至齋所前。三日卻葷污，斷外事，一心清淨，以俟修奉。雜役之者不得多，人多則誼聒，必擇修謹敬慎者，周事而已。更直更息，不得俱卧。侍香芬馥，使晝夜不絕。侍燈明徹，令達旦揚輝。齋官平旦供糜粥，正中蔬食，必令素浄甘鮮，不得用血腥葷雜之物，可甘自熟之果，勿啗向王之菜。賓主相率，在於翹勤，謙懇為上。此齋無署職，宿啟只以朝中二時。如靈寶法，禮方啟告，至夕即大謝。先入戶呪曰：
　　三元正氣，入我身中，通達所啟，皆得上聞。畢，次華夏讚，引入讚頌，旛節列止壇前，出亦如之。
　　入壇第三
　　入壇以亥後。眾官自齋堂依位庠序，讚詠導引，至亥上天門。法師呪訖，入纂內，左巡天外一周，至戌，入環三光一周。法師於本位立，眾官繞三光至南面，對北正立。都講唱，各禮師，存念如法。
　　思神第四
　　法師鳴法鼓三十二通，臨目內觀，先存三寶，次存受法三師，次存三一，次存三萬六千神，羅列內外，備衛身心，諦念三十三天，七十四方，想見無極神氣、雲彩絪縕，與天官地司，九府七曜、五行六甲、土皇洞靈、一切真仙、將吏兵士、職宰典者、直符直事，一時雲集，滿於空中。周繞壇墠，齊整肅然。願今歸命天尊，賓主蒙恩，一切存亡，咸荷福祐。次都講唱，鳴法鼓三十二通。法師鳴鼓訖，咽液三十二過，跪上香。
　　上香第五
　　法師於策案側一案四鑪中上香，三十三過。一鑪六捻，一鑪十六捻，一鑪八捻，一鑪三捻。畢，起立。眾官二人為侍香，從地戶入，取四香鑪。一仍出天門，於眾官前行香。人各三捻，上香竟，侍香從天門入，置鑪本處，出地戶，還本位。次都講唱，各稱名位，次發鑪呪曰。
　　發鑪第六
　　上清玄都大洞三景弟子無上三洞法師，奉行太玄河圖大謝法事，某嶽某帝先生，小兆真人臣某等，謹上請太上玄元太上無極至真、無上無為大道應感真精、大羅虛無自然紫虛妙有無為無礙玄青元黃始白祖氣、高上大有玉清上清玄都玉京七寶紫微太清太極洞冥小有三元四始五重九極紫陽至真玄精神氣、領聖官君、統真神吏、主仙靈司、總錄典者、左右龍虎騎、侍香飛龍玉童、傳言繡衣玉女、三界直符、諸天直事、諸地幽僚、諸水玄職、諸土皇執事、諸洞府郵驛、諸日月星宿山嶽谿谷池澤河海溟漢川濟江淮泗瀆九宮六甲諸方使者、有漏無漏出世在世無量無邊無鞅境界，及此間土地里域真官正神，並出嚴裝。又請東極大夏兵九萬人，南極銅頭鐵額兵三萬人，西極金剛敢武力士七萬人，北極大項大甲神兵五萬人，中央食鬼鐵面兵十二萬人。又請九聖九真九仙兵馬各九億萬騎，一時齊集，侍衛壇墠。臣等克以某元吉之夜，欽奉皇帝詞忱，瀝捆勵誠，燒香立齋，禮謝懺祈，謹以啟聞。願蕩滌妖氛，請降真氣，流灑玄澤，浹降皇帝及臣等身中。騰臣所啟，眾願允遂，家國蒙恩，即得上御太上至真虛皇玉帝御前。
　　禮三十二天第七
　　次都講唱曰：
　　臣等至心歸命太黃皇曾天帝君，
　　臣等至心歸命太明玉完天帝君，
　　臣等至心歸命清明何童天帝君，
　　臣等至心歸命玄胎平育天帝君，
　　臣等至心歸命元明文舉天帝君，
　　臣等至心歸命上明七曜摩夷天帝君，
　　臣等至心歸命虛無越衡天帝君，
　　臣等至心歸命太極濛翳天帝君，
　　臣等至心歸命赤明和陽天帝君，
　　臣等至心歸命玄明恭華天帝君，
　　臣等至心歸命耀明宗飄天帝君，
　　臣等至心歸命竺落皇笳天帝君，
　　臣等至心歸命虛明堂耀天帝君，
　　臣等至心歸命觀明端靜天帝君，
　　臣等至心歸命玄明恭慶天帝君，
　　臣等至心歸命太煥極瑤天帝君，
　　臣等至心歸命元載孔昇天帝君，
　　臣等至心歸命太安皇崖天帝君，
　　臣等至心歸命顯定極風天帝君，
　　臣等至心歸命始皇孝芒天帝君，
　　臣等至心歸命太皇翁重浮容天帝君，
　　臣等至心歸命無思江由天帝君，
　　臣等至心歸命上揲阮樂天帝君，
　　臣等至心歸命無極曇誓天帝君，
　　臣等至心歸命皓庭霄度天帝君，
　　臣等至心歸命淵通元洞天帝君，
　　臣等至心歸命太文翰寵妙成天帝君，
　　臣等至心歸命太素秀樂禁上天帝君，
　　臣等至心歸命太虛無上常融天帝君，
　　臣等至心歸命太釋玉隆騰勝天帝君，
　　臣等至心歸命龍變梵度天帝君，
　　臣等至心歸命太極平育賈奕天帝君，若請恩，從方始者，隨宿依度，向東始者依方氣數，各住之。
　　臣等至心歸命太上無極至真、無上無為大道應感真精、大羅梵氣虛皇玉靈百八十道君、無極世界天師至尊、道德眾真、已得道無量大聖眾，一切正真諸君聖人。一拜。
　　懺告第八
　　跪伏叩頭，唯在精志，不用兔冠散髮。
　　上清玄都大洞三景弟子，無上三洞法師，奉行太玄河圖朝懺法事，某嶽某帝先生，小兆真人臣某等，謹同誠上啟無上無先無為無極大羅梵氣虛寂玄精至真、太上無極大道、道中之道神明君、玉皇上帝、三十二天帝君、三十九上真、十方五司、王公丞相、上宰輔弼疑丞、羅天壘地諸山．諸水諸日月星宿、諸土皇洞府天師至尊、得道眾聖、應感尊聖、過去當來見在得道無量正真，巨億世界無鞅數眾、一切神仙諸靈官。某等塵凡賤陋，智識昏蒙，叨荷宿因，躬逢道化，早參真教，獲奉玄經。靈貺所覃，歡感罔極。但以明科獎善，聽許立功為先，佐國度人，俾效誠節，未能固棲山之操，隆隱世之功。常懼運終受責幽夜，負天真之訓違，大道之恩，晷景易遷，寸效難立，敢緣慈貸之澤，誓竭丹心，謹與同志等，沐鍊形神，束身歸命。伏願至真眾聖，垂哀宥之慈，許以自新，遂其懺請。況奉辭旨，敢不上聞有辭即讀，無辭即云秉心回向，願憫所陳。皇帝，以衹荷玄休，仰應皇運，居四大之重，握萬化之機。業業兢兢，晝乾夕惕，竊慮功虧撫御，未洽神明，絕塞窮荒，莫孚恩信。兵戈水火，旱蝗疫毒，妖氣鷙暴，猶困烝黎，震悼之懷，若履冰炭，思傾丹嫌，上告玄穹。某官以積善所鐘，預蒙真祐，而處身濁俗，混迹塵穢，乖五常修省之儀，爽四序保和之妙。動貽悔吝，累結尤違，不自覺知，未嘗懺滌。慮積生往世，或搆罪瑕，肆意任心，或成殃釁，凡情罔測，神道難知，罪目貫盈，而興造不息。上不敬天道，下不信鬼神，違戾陰陽，悖亂神理。前愆未懺，後惡又加，輪轉海深，重沓山積。又五行代謝，灾福不常，三命循環，吉凶相倚，星辰躔緯，有臨照之期，晝夜晦明，有昇淪之數。或前生今世，宿有冤仇，或陽景陰關，猶逢債訟，或己身所犯，或先遠殃流，無量無邊，不可憶識。臣等擢質太陽，處身道運，得以塵穢，參奉洞真，三洞金書，九天玉笈，鍊景胎元之妙，凝神抱一之規，鳳氣龍圖，迴年駐景，朝元復命，證聖超凡，歷代所傳，萬年所寶，師資開悟，咸得窺臨。地耳庸襟，值天章之宛奧；蜉蝣朝菌，識椿壽之延洪。餐味至音，踴躍忘倦。必謂九清三境，有朝拜之期，日闕星津，有超騰之望。而昏愚積習，識性易迷，淪溺罪河，漂沈穢海，耽染聲利，留滯繁華，捨正徇邪，構造諸惡。或輕侮聖典，疑毀真靈。或竊盜神書，傳授非道。或規逐財色，貪冒浮榮，外假清虛，內虧真正。或依託三寶，營己奉私，受人崇施，不修功德，侵欺常住，誣調神明。或詐識星文，干知凶吉，自作一法，隳背典常，日積月深，永不知覺。或內乖存注，外闕秉修，瀆亂三宮，昏翳八景。赤子有淪胥之痛，丹田有蒙塞之悲。六氣失和，百關或壅。是以愆能招禍，德可消灾，而怨道不慈，疑神不祐。捨本逐末，曾未懺除，渺渺生津，追望何及。至有崇修城闕，制創池隍，經行官任，卜宅相居，土木興工，幽明觸犯。或侵傷土府，或摧壞丘墳。或殘毀神墟，暴害靈跡，穿鑿福地，涸竭泉源，穢污江河，反違天地。或前生累世輪轉受身，億劫以來，莫知終始。或曾居尊位，無道無慈。或為人臣子，不忠不孝。或殘害物命，以養己身。或故殺誤傷，恣為罪犯。或因行討伐，憑公挾私，玉石俱焚，曾無惻隱。賢愚齊隕，豈有矜嗟。致使蠢類無依，人鬼咸痛，以玆前過，流逮此身。或九祖七玄先亡眷屬，幽冥負責，延累子孫。或墳壠不寧，魂神悲怨，因為注訟，亦致凶衰。況乾坤有刑德之神，天地有司察之吏，陰陽有繩非之目，曹僚有主過之官。善惡必書，纖毫不漏，一失壽域，永陷罪庭，萬劫不還，良可悲念。又常情之內，暗惑者多見，為善者致灾，即謂修善無益。不知前世之餘殃未盡，殃盡則福來。見為惡者安寧，即謂為惡無損，不知前世之餘福未盡，福盡即禍隨。遂得逞肆，胸襟縱橫，任意沈於冥夜，眾苦備嬰。自非大道流光，永乖生路，伏聞玄經垂訓，開首悔之門，一旬精修，則太清卻其一刻。二時不懈，則上清錄其善功。三年啟叩，則玉清除其眾罪。諸天憫世，萬聖延恩。委曲誘其迷津，丁寧示其溺喪。躍龍魚以綠圖朱字，現龜馬以玄檢青文。出謝灾遷善之書，著度世修生之訣。證之則常樂，體之則成真。隆善貸之仁，弘無盡之祚，勤行克念，必果安全。皇帝仰緣河洛品文，玄元聖旨，歸依稽首，懺罪希恩，普三界以虔祈，徧諸天而悔謝。華燈散景，遐象星關，香霧騰芬，伫通雲路。敷真文寶懺，列璇極瑤樞，布款披心，冀迴真鑒，上願二儀寧晏，三景昭融，緯候循常，風雨時順，宗祧先聖，社稷尊靈，承祐無涯，與天共永，玄黃分次，無乘凌孛蝕之灾，海嶽封疆，無水旱兵蝗之變，三邊澄靜，兆庶歡康，賊子姦臣，悛心革面，夷蠻戎狄，航海梯山，帝壽延長，卜年悠久，聖賢佐理，忠孝推誠，武偃文興，天清地靜。臣弟子某官等，明誠上達，祈向感通，天錫休祥，神資楨貺，宿冤蕩釋，債訟和平，萬惡雲收，千灾冰泮。幽陰受福，玄祖生天，恒居道中，常與福會，不逢魔惡，不墮邊夷，水火無侵，刀兵不害。常善救物，立功佐時，舉世太平，咸歸道化。心神朗慧，壽命延長，五帝四司、三官九府、天關地域，水陸冥曹、泰山酆都、九幽泉曲，落除罪簡，著上生名，三業障消，十惡根淨，死生受貺，幽顯蒙恩。今故燒香，歸身歸神歸命大道，伏地首悔一切罪尤。伏願大羅虛皇、無極上聖、三尊三寶、道德至尊、三十九真，三十二帝、日月星宿、台斗真官，六甲五行，諸天諸地，一切尊聖、得道神仙，賜敕告幽明內外寮屬，監天司過司命高真，察皇帝臣等改往之誠，獎皇帝臣等自新之志，無邊之釁，並賜蕩除。法籙吏兵，直符神佐，鑒領謄奏，立冀感通，如願之辰，仰荷天尊弘慈之澤，副皇帝臣等歸命之誠。謹啟以聞。
　　次十大念
　　臣等
　　一念天地交泰，二念日月齊明，三念陰陽順序，四念國土安寧，
　　五念帝王景祚，六念宰輔忠貞，七念萬姓歡樂，八念九穀豐盈，
　　九念幽途離苦，十念大道興行。
　　復鑪第九
　　香官使者、侍直眾真、五帝直符、諸天司察，臣等奉為皇帝燒香，朝謝事訖，上願大羅三十二天天帝、直符百八十道君、直事三十九真使者、三元百二十曹職司，與今歲月日時將吏、七曜五行、上下中央四面土地里域真官正神，三界內外一切靈司，同記皇帝臣等自新之誓，諦納請願之誠，使嘉氣榮光，照耀神州壇場之內，三元五帝，呈瑞宮闕齋靜之中，龍馬負圖，龜魚表貺朱銻再出，綠字重新。皇帝道德昭彰，玄功遐被，祚曆延永，率土太平，臣及弟子等眾罪蠲消，萬善臻集，普天受福，幽顯沾恩，九祖三師，克昇真果，侍香侍燈玉童玉女，三界官屬，應感神明，奏臣所啟，徑御大羅虛皇玉帝御前。
　　次學仙引出
　　次巡中燈，出地戶，繞三光，巡天一周，至地戶
　　次出戶呪曰：
　　六方降真，九天垂祐，善神相親，功德成就。畢，叩齒嚥液各三十二徧。
　　次出還齋所。
　　太上洞神太元河圖三元仰謝儀竟