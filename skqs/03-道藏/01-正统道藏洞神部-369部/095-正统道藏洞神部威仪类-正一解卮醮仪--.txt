正－解厄醮儀
　　經名：正一解厄醮儀。撰人不詳，約出於南北朝或隋唐。一卷。底本出處：《正統道藏》洞神部威儀類。
　　正－解厄醮儀
　　凡人年命有厄，元辰死忌，五羅筭盡，陽九陰八，盜賊口舌，疾病官橫，財產不利，觸事災憂者，可依法推究章醮解之，即得轉禍為福，大吉利。宜以太歲、本命、甲子、庚申，及諸吉日，醮請司命北斗七星，生度災厄。所須之物，並隨其貴賤豐儉量之，今聊舉其數如左：
　　凈席六領，小案一面，香鑪六枚，並奩漆盤二十四面，燈盞四十九枚，并燈纂四十九枚，枚長三尺五寸，並夜用，白日不用。色綵五段，段長八尺已上，青五段，段長八尺已上，布綵隨用，亦可用紙二十四張。小櫐二枚，壇纂十二枚，長一丈二尺，并赤線二＋四丈作欄，並白日用，夜不用。銅磬子一枚，大盤一面。
　　右一十一件，一造永用，亦可借充。
　　乾棗四十八顆，栗黃四十八顆，時果子色別四十八顆，捻頭四十八枚，餢飳四十八枚，雜餅色別四十八枚，黍飯三斗，米拌之屬色別四十八枚，香一兩，鹽半斗，豉一斗，然燈油四十九盞，并灶，並夜用，白日不用。凈水一碗，　右一十三件，醮訖並分散令盡。手巾三尺五寸，布帛隨用，鎮錢一千二百文，命米一石二斗，命綵尺數計歲餘一。紫綾為上，士隨本命納音色。
　　右四件可臨事裁量，醮訖並施散。                                                  
　　醮法於家庭中若諸靜處，若室中作壇墠方二丈四尺，開四仲門，門闊四尺，欄纂三重，題正東青陽之門，正南朱明之門，正西皓陰之門，正北玄英之門，內依五方敷席。一法不用欄纂，以隨三色綵周圍舒為壇。壇南門外五尺一席。師座一香案，案上敷巾帛亦可五方安五香案。壇上東席五帝五盤五分，南席三神三盤三分，西席三台三盤三分，北席六甲六盤六分，中席七星七盤七分，鹽左豉右，其凈水置几上，米及錢綵置案上，五方座隨神階降，敷綵席為神座，紫為上，次排，次緣，次碧，次黃，次白。綵前敷青布，眾綵為食單上列盤累。金銀為上，次銅，次漆，次雜器。壇十二尺面別一十二燈，燈高三尺五寸，師案前一燈高二尺一寸，執事從東門出入，先安鎮物，次燒香，次下食盤，若行香從中席西頭為始，次第東南西北，弟子立壇東，師北面扣磬三十六下，平立安心，靜默絕鬧止喧，存四獸及玉童玉女俠侍左右。
　　次叩齒三通祝曰：         
　　太上玄元五靈老君，當召功曹使者，左右龍虎君，捧香使者，三黑正神，急上關啟三天太上玄元道君，臣正爾燒香，為某設醮，奉請北斗七星，五帝諸君，消災乞福，願得八方正真生炁，來入臣身，所啟速達，徑御
　　太上昊天玉皇上帝几前。
　　次長跪，請神曰：          
　　維國號某年歲月某朔某日某辰，臣某稽首再拜，謹上請北斗第一貪狼星，第二巨門星，第三祿存星，第四文曲星，第五廉貞星，第六武曲星，第七破軍星，七星真君各率官屬降臨中席，歆饗醮禮。
　　謹上請三台六星上鼎君，各率官屬降臨西席，歆饗醮禮。
　　謹上請東方青帝九炁君，南方赤帝三炁君，西方白帝七炁君，北方黑帝五炁君，中央黃帝一炁君，五方帝君各率官屬降臨東席，歆饗醮禮。
　　謹上請南上司命司錄延壽益籌度厄尊神，各率官屬降臨南席，歆饗醮禮。
　　謹請六甲六旬王文卿等陰陽六十神，從官將吏玉女眾靈，一切來下降臨北席，歆饗醮禮。師伏地思神，集座起，再拜。
　　次上香　　　獻茶　　　初獻
　　上啟七星五帝三台命錄六甲等神，伏願一降臨，歆饗醮禮。今有州縣鄉里官位姓名年歲生月本命甲子，其神王文卿，從官十八人，屬北斗第一貪狼星，字露神子，生在凡俗，百行多違，無福禳災，遂延憂患，動止懷懼，心念不安，唯恐今歲年中被諸衰厄，眾死并會，刑殺加臨，八難所纏，七傷為惡，凶神搆禍，毒鬼興災，一日遭罹，無方取濟，告祈感切，深可哀矜，謹以今日吉慶良辰，某地露出中庭，依科首謝，謹齋命綵命米，信錢信物信香，并奏一通於北斗之下，對眾靈之前歸命星官，披心帝府，輒獻微禮，率藨丹誠，醮降真神，祈恩委命，伏願流慈布澤，合讌停輝，若人多，云謹條具醮人姓名年屬如左。弟子再拜。
　　次上香　　亞獻
　　重啟眾真等，某慊倒翹勤，乞求靈祐，唯願賜為某解卻身命，今歲來年所有災厄，願解東方青瘟青災，春之三月木行之厄，願解南方赤瘟赤災，夏之三月火行之厄，願解西方白瘟白災，秋之三月金行之厄，願解北方黑瘟黑災，冬之三月水行之厄，願解中央黃瘟黃災，四季之月土行之厄，願解本命行年生胎，日月五行相克九宮不利之厄，願解眾元諸殺，天年歲星三刑六害五羅筭盡之厄，願解四出行來，逢災遇禍，所求不得，所作不成，田種薄收，蠶桑不熟之厄，願解盜賊兇寇劫掠侵奪，亡失錢財剝削之厄，願解官私口舌，牢獄囚繫，刑法律令柳鎖之厄，願解時行疫炁，患瘧中風，千病萬痛危亡之厄，願解軍行戰鬬，兵刀殺傷山川阻險，沒溺之厄，願解四方十二時上新死故亡，雄雌注殺破射之厄，願解虎狼蟲蛇蛟龍蜂蠆毒螫之厄，一切諸厄悉乞解除，若天羅所加，地網所繞，六神為惡，九醜為災，厭殺剋傷，建破衝擊，年窮籌盡，厄會深重者，伏願天官迴罔極之施，降雲雨之恩，俯鑒丹誠，俄流惠澤，底元瓦解，禍難冰消，則枯木更榮，朽骸蒙潤，咸荷明聖，覆護重恩，若上章，即云臣今謹為拜奏某章一通，上聞天曹，請先出功曹使者及時騰達，伏願尊神照省，總云弟子再拜謹啟。
　　次散洒飲食，出官，上章訖，更
　　上香
　　終獻
　　重啟明星北斗三台五帝司命司錄六甲等神，某敢竭至誠，奉請明聖，几筵穢濁，所獻輕微，仰勞尊神，迂屈雲駕，垂恩曲盼，被福蒼生，特乞淵波恩霑，某千愆萬過。，賜為消除，夢想正真，災殃弭滅，北斗落死，南宮注生，五帝真靈，並加匡衛，六甲神吏，常與扶持，舉向開通，營求允遂，若在官者官秩昇進，品位高遷，政化風行，威嚴霜肅，永綏天祿，長簡帝心，朱紫騰芬，微猷克著，若在宅者居宅清肅，人口平安，金玉滿堂，錢財運合，五龍鎮守，六耗不生，男女貞賢，門戶興盛，若在道者，六通洞遠，四達圓明，慧業相資，威神自在，玉曆題字，金簡刻名，兆庶欽崇，人天敬仰，若疾病者，某所苦之處，即蒙輕臧，五內通理，百關調暢，鬼滅毒散，寒消熱歇，四大平復，六府清和，總云則上荷明神無邊慧力，惟垂廣蔭，被受大恩，弟子再拜謹啟。
　　宣疏　　　送神             
　　伏以神降條欽，應感斯須，禮謝既周，行香已畢，神歡人悅，留連盡席，雲車整轡，羽駕踟蹰，晷刻易淹，不敢稽滯，上界天官，仰昇宮陛，下地神祇，各還部署，向所祈啟，具謄表裹，願垂采鑒，領納所陳，昇車之恩，惟垂愷悌，臣及弟子再拜奉送神馭。
　　復鑪
　　香官使者，左右龍虎君，捧香使者，當令醮壇之內，自然生金液丹精芝英，芳味流縊，百靈交會於香火鑪前，令某設醮之後，災消厄度，受福蒙恩，十方仙童玉女侍衛香煙，傳臣所啟，徑御昊天玉皇上帝几前。
　　行事畢，主人取本命星盤再拜，食之餘吉，其下醮盤為土地，主下一盤於壇外，亦得。
　　正一解厄醮儀竟