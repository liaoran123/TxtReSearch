天心正法脩真道場設醮儀
　　經名：天心正法脩真道場設醮儀。撰人不詳。一卷。底本出處：《正統道藏》洞神部威儀類。
　　天心正法脩真道場設醮儀
　　法事如式
　　都講舉各禮師存念如法
　　高功宣五方衛靈呪
　　東方
　　九炁青天，明星大神。煥照東鄉，洞映九門。轉燭陽光，掃穢除氛。開明童子，備衛我軒。收魔縛祆，上對帝君。奉神正道，赤書玉文。九天符命，攝龍驛傳。普天安鎮，臣得飛仙。
　　南方
　　南方丹天，三炁流光。熒星轉燭，洞照太陽。上有赤精，開明靈童。總禦火兵，備守三宮。斬邪束祆，剪截魔王。北帝所承，風火八衝。流鈴交煥，敢有不從。正道流行，我享上功。保天長存，億劫無終。
　　西方
　　七炁之天，太白流精。光耀金門，洞照太冥。中有素皇，號曰帝靈。保神安鎮，衛我身形。斷截邪源，玉道正明。官殿整肅，三景齊并。道合自然，飛升紫庭，靈寶符命，普惠萬生。功加一切，天地咸寧。
　　北方
　　北方玄天，五炁徘徊。辰星煥爛，光耀太微。黑靈尊神，飛仙羽衣。備守五門，檢精捕非。敢有干試，豁落斬摧。玉符所告，神振八威。邪門閉塞，正道明開。映照臣身，三光同輝。策空駕浮，舉形仙飛。
　　中央
　　黃中理炁，總統元真。鎮星吐暉，流煥九天。開明童子，一十二人。元炁陽精，炎上朱姻。洞照天下，及臣等身。百邪摧落，攝鬼萬千。中山神呪，普天使然。五靈安鎮，身飛上仙。
　　次都講舉唱嗚法鼓二十四通
　　次高功法師發鑪
　　無上三天玄元始三炁太上老君，召出臣等身中三五功曹、左右官使者、左右捧香驛龍騎吏、侍香金童、傳言散花玉女、五帝直符、直日香官，各三十六人出。出者嚴裝，關啟此間土地里域正神。臣今正爾燒香，奉為某人，於某處，為其事，開建某齋，若干晝夜罷。散日修設清醮一座，若干分位。意者普告十方，關盟三界。祈恩謝過，請福禳灾。保族安家，延年益算。願得
　　太上十方正真生炁降，流入臣等身中，令臣所啟速達，逕御
　　至真無極大道昊天玉皇上帝御前。
　　次高功法師云衆官各長跪
　　次高功法師出受經籙治職
　　謹出臣身中五體真官功曹吏，出上三天，執法，開化陰陽功曹，度道消灾，散禍解厄。君吏各十二人，出臣所受法籙。治中建節監功大將軍，前部效功後部效殺驛庭令，驛庭丞，四部監功謁者，上仙上靈直使功曹，左右官使者，陰陽神央吏，各二人出。出者嚴裝顯服，冠帶垂纓整其威儀。弁朱陽之幘，冠通天之冠，衣皂紈單衣，腰帶龍頭之劍。操持謁簿使者，弁玄陰之幘，冠九德之冠，衣絳章單衣，腰帶虎符，齊執玉版。直使功曹，住立四方。正一功曹，住立中央。治病功曹，營衛臣身。左官使者，建節在前。右官使者，持幢在後。陽神決吏立左，陰神央吏立右。上部功曹，住立上方。中部功曹，住立身中。促氣功曹，催促十方。上部使者，遠望上天。中部使者，遠瞻八方。都官使者，币繞臣身。郎吏虎賁察奸。鈎騎都官僕射、天丁力士治正。執正吏收神。食神吏收鬼。食鬼吏收炁。食炁吏收毒。食毒吏收精。食精吏收邪。食邪吏誅符。破廟吏剛風。騎置吏驛馬。上章吏，飛龍騎吏等，並屯住臣左右前後。受臣詞語，分別關啟此間土地里域真官。正神監察，考召左右都平君。天師所布，下二十八治，三十六靖廬，七十二福地，三百六十名山。崑崙上宮，洞天海嶽。三元四始，二十四炁。十二司神，太歲太陰。甲子諸官君，真元正炁二三萬六千神。在時受命，章中從事。東夷南蠻，西戎北狄，中央三泰，五老神君，山川溪谷靈官將吏，同誠上啟：
　　虛無自然元始天尊，無極大道太上道君，太上老君，上德皇帝太上開天執符御曆含真體道昊天至尊玉皇上帝，聖祖上靈高道九天司命保生天尊大帝，紫微天皇大帝，紫微北極大帝，承天效法厚德光大后土皇地祇元天大聖后，三十二天帝，東華南極西靈北真仙都玉京金．關七寶瓊臺紫微上宮靈寶至真明皇道君，三皇五帝，十一曜星君，南辰北斗尊星，天地水三官，二十八宿星君，玄中大法師，三天大法師，天樞院相公，北極驅邪院衆聖，靈寶三師，四聖真君，天曹四司五嶽帝君，齋主，法師，建生星斗君，本命元辰真官，歲德尊神，一切真仙，三界官屬。臣以宿命因緣，叨行法教。告盟之日，約以行持。祇奉道真，欽崇法會。俟監觀於至懇，垂濟度之殊恩。伏願昭錫靈休，誕膺
　　聖眷。脫塵寰之濡滯，俾道炁以充盈。施利濟於無窮，屏祆邪於不測。唯期聖造，俯納虔祈。臣某誠惶誠恐，頓首激切之至，謹啟以聞。
　　次都講舉唱各稱法位
　　道衆默稱受經籙治職。
　　具高功法師，受經籙法位臣某等，謹同誠上啟：
　　虛無自然元始天尊，無極大道太上道君，太上老君，混元上德皇帝太上開天執符御曆含真體道昊天玉皇上帝，聖祖上靈高道九天司命保生天尊大帝，紫微天皇大帝，紫微北極大帝，承天效法厚德光大后土皇地祇元天大聖后，日月星宿，天地四司，斗中帝座，三府三官，天樞院北極驅邪院聖衆，太上妙籙北帝法錄中真仙，五嶽四瀆洞天福地三界神仙，十方衆聖。臣聞生天生地，肇興象帝之先。無朕無聲，混合希夷之上。含靈所主，大道攸宗。宏敷濟物之慈，高著祈恩之法。太上弟子某，虔傾精意，俯為微軀。真諦靈旛，肅設瑤壇之禮。颺輪欽駕，願回
　　金闕之遊。既懷惕惕之心，以俟穰穰之福。仰瞻紫宙，欽佇
　　景輿。願賜降臨，俯飲蠲潔。臣與太上弟子等無任，祈求激切之至，稽首再
　　拜奉請。
　　次道士執神號請聖
　　次上香  上茶  上酒
　　次知磬奏初獻法事旋繞
　　次知磬詠步虛詞
　　稽首禮太上，燒香歸虛無。流明隨我回，法輪亦三周。玄願四大興，靈慶及王侯。七祖生天堂，煌煌耀景敷。嘯歌觀太漠，天樂適我娛。齊馨無上德，下仙不與儔。妙相朗元覺，詵詵巡虛遊。
　　次都講舉唱各稱名位
　　道衆默稱所受經籙治職。
　　具高功法師受經籙法位臣某，與太上弟子某等，同誠上啟：
　　三清上聖，四帝高真，金闕帝君，清都上宰，圓穹星宿，厚地神仙，三界威靈，十方衆聖。臣聞戴天履地，荷大道之生成。食德飲和，繄衆神之造化。凡處幅員之內，盡霑亭毒之恩。仳仳無知，冥冥何報。太上弟子某傳度云：宿依道蔭，獲睹文條。願親清淨之門，誓授元真之職。仰荷眷懷之造，益增尊奉之心。是以特於某處為某事。謹依科式，廣啟薰修。建立壇場，恭祈真
　　位。庶流貺施，永保燕安。伏願
　　上聖回光，靈仙垂鑒。暫迂飈馭，俯察精衷。載惟懇禱之誠，寔整歸依之素。太上弟子詞文，謹當宣奏。
　　次宣詞引正一法師上
　　太上弟子詞文已申，啟奏恭承，聽覽少賜。矜容特垂至大之恩，允集無窮之福。臣聞
　　三清杳遨，萬聖尊崇。非視聽之可求，豈名言之能述。今太上弟子祗奉上穹，歸投大道。法真詮之密語，體玄教以修身。尚慮宿愆，自貽陰譴。今則特依科式，大啟醮筵。迓三境之高真，延
　　九天之列聖。恭陳蠲潔，希降仙靈。伏願道心純一，世累消融。保玆幻化之身，得遂修真之教。然後長生久視，行滿功成。恩普及於存亡福永綏於師保。臣與太上弟子等無任，激切之至，謹稽首再拜。
　　次上香  獻酒
　　次知磬奏亞獻法事
　　次知磬舉大學仙讚
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若飢渴，持志如金石。保子飛仙路，五靈度符籍。
　　臣謹重誠上啟：
　　北辰帝座，日月皇君，五星四曜尊星，北斗南辰大聖，三官主宰，五帝真君，二十八宿星辰，天樞院衆聖，玄中大法師，三天大法師，靈寶經籍度三師，北極驅邪院衆聖，闔座真靈，周天列象。伏以清都上宰翼張玄化之功，紫府大神佐佑無私之德。乘時出震，體物施仁。恭拜首以陳情，冀垂慈而降鑒。切念太上弟子臣，早依真教，忝稱治官。志在修持，心存利濟。推行科法，叅佩靈符。仰遵
　　上帝之仁，普救下民之苦。是以肅陳瑤席，延降雲車。所望恩休，廣霑動植。伏願道心堅正，法力興隆。保真氣於一身，消罪愆於宿劫。功加師保，恩被生靈。仰期炤鑒之功，式協祈求之望。臣與太上弟子等無任，激切之至，謹稽首再拜。
　　次三上香  獻酒  獻湯
　　次如磬舉三獻法事
　　次知磬舉出堂頌
　　道以齋為先，勤行登金闕。故設大法橋，普度諸人物。宿世恩德報，道心超然發。身飛升仙都，七祖咸解脫。
　　臣謹重誠上啟：
　　五嶽帝主，四海龍神，名山洞天，靖廬福地，十洲三島，四瀆百川，治職仙官，昇真大聖，天司官屬，地府天神，仙曹將吏，法籙靈官，幽冥主執，水陸正神，三界威靈，十方至聖。伏以維天作屏，巍乎四望之尊。因地成形，巋若五方之鎮。共承帝眷，分董人寰。恭致慤以陳情，冀垂慈而作證。太上弟子傳度云：夙欽道妙，誓佩真符。欲成濟物之功，須藉修真之術。是以廣陳蠲潔，式薦馨香。特啟壇場，恭修醮禮。伏願天心助順，神理親人。祆邪咸殄於九幽，威德普加於萬類。然後，民臣安泰，共欣戴於堯天。道法興隆，助綿長於周曆。臣與太上弟子無任，激切之至，謹稽首再拜。宣傳度科，式獻錢馬，則於此宣奏。
　　次遍啟
　　臣謹重誠上啟
　　三清上帝，十極真仙，海嶽神靈，天地仙衆，三界官屬，一切威靈。今已禮周三獻，詞不再陳。延佇真靈，稽停儀衛。惟憂晚瀆，伏積兢惶。伏願上界真靈，各還瑤闕。下方列聖，盡復仙曹。傾光既盼於醮筵，降福必從於吉夕。臣與太上弟子等無任，攀戀禱祝，望恩之至，謹稽首再拜奉送。
　　次知磬舉送神頌
　　迴耕五雲輿，騰駕九章歌。倏欻沖天遠，醮筵香炁多。玄恩覃宇宙，福祿遍山河。緬想神仙路，逍遙上大羅。
　　次高功法師復官
　　臣奏醮事訖，向來所出功曹使者，並還臣身。從衆妙門而入，在左還左，在右還右。直使功曹，主領檢押。還復本位，無令差互。後召即到，一如故事。
　　次高功法師復鑪
　　香官使者，左右龍虎君，侍香諸靈官。當令設醮之所，自然生金液，丹碧芝英，百靈衆真，交會在此香火鑪前。伏願太上弟子受福臣等，蒙恩十方。仙童玉女，侍衛香姻，傳奏向來所啟之誠速達，徑御
　　至真無極大道昊天玉皇上帝御前。
　　次知磬舉詠華夏讚
　　次引至焚詞所序立
　　次引上香度詞奠酒拜退
　　次知磬舉詠回向讚
　　上來設醮功德，伏願太上弟子某及臣等，同賴善功，成無上道，一切信禮。
　　次高功法師回向念善云
　　奉為太上弟子某人，祈恩謝過，集福消灾。念大聖元始天尊，無極大道靈寶天尊，太上老君，紫清降福天尊，延壽益算天尊，長生保命天尊，八卦護身天尊，九宮捍厄天尊，十方靈寶天尊，日蓋大慈真人，月靜大悲真人，南昌延壽真人，三清玉藏真人，玉京山中一切仙聖，不可思議功德。
　　次知磬舉醮事畢弟子退位
　　天心正法脩真道場設醮儀竟