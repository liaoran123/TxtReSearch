太上通玄靈印經
　　經名：太上通玄靈印經。傳諸葛先生撰。一卷。底本出處：《正統道藏》洞神部方法類。
　　太上通玄靈印經
　　靈印印
　　攝鬼印
　　策鬼印
　　召鬼印
　　老子曰：此通靈印，是一切法萬術之根。若人不得此法者，一切道術虛行不成。諸法雖說功能，而通靈印何處得來，徒費功夫，日勞人矣。老子曰：人欲策使鬼兵，取前件者，先取赤葛花、三兩，即白莒蒲花是。枸杞子、一斤，七月七日取。赤桑皮、入土白肥，三斤。鬼咎、青牛脂、鬼箭。各三兩。
　　此六件，陰乾二十日，杵末細，和密丸，小豆大。寅時服三丸，日服三服末。至七日，一切八史、六丁玉女，山精、河伯、水官，社君、電君，河海一切羅剎，王鳩槃噤，八部鬼神，帥天下百萬鬼神，無不稽首，來到朝拜子也。一切虎狼禽獸，皆役使矣。
　　老君曰：一切萬法，皆從此通靈印中撮出，各說功能，無求飲食。
　　凡諸外法，雖有符印呪術，空說功能，不得此通靈印者，徒費力耳，萬不成一矣。
　　老子曰：是受太上金口所說靈寶通靈印文，持之如法，三月三日，變身萬種，立生水火、金銀寶玉、天下百菜、樹木河海、土石風雨，而禽獸所化皆成，無所不為。若欲依前功能者，清身潔己，不食一切血食之物，如此淨戒，萬不失一。
　　老子曰：欲使八史、六丁，為人取金銀、一切寶物、仙藥者，先行八史通靈符印。將印向東方震地，八史為人取一切物立至。又使六丁橫印向天，八史、六丁領兵鬼神，皆來至法前立。老子曰：此法最祕，勿傳與人。若違犯真科，殃及七世子孫。
　　其印文如是，廣二寸，白檀作心，作左印，此印以雕，是如上法，印功無異也。印是左後印，是右前印，使八史、六丁玉女，後前印使天下鬼神。前印沉水一寸，刻之以五月五日、七月七日，此是諸天八史下降日，一切鬼神皆在人問，察人善惡愆過，用此日開印立成矣。後印亦同日刊之，取飛符千里立至。此印者祕，勿妄傳。欲刊印，先入淨室之中，用甘松香湯灑地了，古刀一口刊開印。寅時入室燒香，請先師老子、八史、六丁玉女，三啟畢，即刊之。以卯時了，勿使停滯過卯時。須著新衣，香湯沐浴身潔，數炁刊之，八八六十四氣即令了，須數炁，勿用欠也。刊了，印埋著鬼地二十日，用平旦寅時取之。置立壇如法，受持二十一日，無不成矣。
　　立壇闊八尺，燈八盞，銅缽一口，香爐四箇，香案四張，五方綵，鏡一面，酒一盞，鹿脯一斤，五菜一盤，用正月一日立壇，三日即成也。用油是胡麻油，勿新油。四角四箇燈，夜使莫滅。燈內四箇，至明方滅，外留四盞，應四方四時。內四盞，八史坐用團薦，敷之六丁，以應四季。內外八盞，上應八史，下應八卦。八史領諸王皆來，不得餘香。立壇者有十種果報，人見此燈者現，終身長壽元極，一切寶所須之物，皆悉隨心取得。若說此壇功，窮之不盡，故不多言，勿傳。
　　老子曰：若欲用印，即呪印三遍。即說呪曰：太上真炁，照我身明。將印所化，立即能成。八史衛左，六丁侍形。天下鬼神，皆來通靈。神印一下，使鬼役兵。令臣求道，永劫長生。白日昇天，飛騰上清。
　　呪畢，取印左手執向天，諸天八史皆來前立，問之取何物，即答欲某物，立取來與人。
　　若化山林河海，手把印身振三下，其人即成木山丘。欲止之法，堅印向天，還人矣。若欲化河，墨塗印，戴在頭，振手三下，即成大河，水廣百里。欲止，下印，身坐即止。
　　若使六丁玉女并及一切鬼神，用牛黃丹砂塗印，一切鬼神六丁皆來，隨人使役，移山竭海，雷電霹靂，天地問冥，日月墮落，興雲致雨，此通靈印皆能為人使役。
　　若欲使六丁移山竭海者，朱砂塗印向之，即成桑田。橫印向西，其山即移入平川。欲止，堅印向束，即依本山。
　　若欲化雷聲，左手提印向束，即為雷聲，震動天地。
　　若欲日月閻冥、興雲致雨者，印召八史來興雲致雨。
　　若欲閉塞日月光、作白霧，印召六丁來與人興也。
　　老子曰：欲八史延年長生、求仙飛仙，用赤葛花塗印三七遍，八史六丁即來扶接將上天，能乘空虛，遊歷五嶽，隱萬遍。五嶽仙官天神、玉男玉女，皆來迎子。先縮地脈而行，遍歷天下八方，然後求仙得仙也。　　　
　　老子曰：縮地脈者，牛黃和丹砂塗印上，向東方鬼神，阿吒領一切神兵來，縮地千里、十萬里，如食一口飯即至處。
　　欲往蓬萊山見諸仙者，水銀二銖、真丹砂塗印，束方八史領大五部鬼卒與人縮地脈，立至蓬萊山上，見仙人玉女皆乘青龍白虎來迎子。若見時，印橫向仙人，立成萬頭獅子，仙人見之皆悉嗟嘆，受署為仙人，名入大山金闕紫房宮中，長生不死，天地同矣。欲此法者，莫害一切神也。
　　老子曰：欲使六丁、八史取寶，將印向天，八史神女即取一切金寶立至，用三兩埋入地戶，餘者任意用之。
　　若欲隱形變化者，將印向面立成老公，向心成女，向足成土，向背成天，雷電震動。左手把印倒指天，雨即下，欲止，堅向地立止。
　　若欲化草木，五月五日收百花，陰二十日乾，為末塗印，印地人即化百草，將印左右振立成千人，欲止，返印向吾立止。
　　若欲一切禽獸獅子、虎狼、蛟龍、毒蛇者，橫印向地上，即成大毒蛇千頭，長十丈大。怕止，印鎮地上，虎狼、蛟龍立滅不見。
　　老子曰：吾此通靈印，結壇三七日受之，不須受籙。若得此印、八真通靈印，一依此法，萬不失一。先元無八史籙，以永壽元年有神師，觀虛空中八史共語言，神師因撰八史醮一卷，更撰六卷，世人得此真根者，不須受籙。若無者受籙，然後醮始下矣。昔有鬼谷先生費長房，曾行此法方，乃得昇仙。以晉永和三年太歲在朔，受與諸葛先生，從是以來少有人得此法。五十卷一部，諸葛先生撰為通靈使役鬼書一卷，後留人也。
　　若欲役使鬼，六丁癸日收取鬼臼，赤桑白皮三兩，以七月七日埋著鬼門，三七日黃昏時，三步九跡，叩齒三遍訖，誦呪三遍。
　　取藥塗眼，一切鬼神受人驅使如奴婢，取金銀仙藥，共人服食得飛仙。此鬼常欲殺人，將前藥一丸口中含之，不敢害人。
　　若欲使鬼神，盜他家金銀財疋，先祭鬼。可用酒三盃，乾魚三頭，鹿脯三斤，五果，香爐一具，祭。祝曰：吾與汝為友，常飼汝酒脯，若使汝取金玉錢財之物，立即得來，必莫違我語。
　　若欲某求道，即遣得仙，可取天下萬物，立即得來，勿違我語。
　　若欲使金玉錢財一切財物皆已得之，供給人用無窮盡。祕之，勿妄傳人也。
　　此符是召鬼符，以朱書白繒二寸，以五色袋盛隨身，勿令人見。
　　若欲使鬼神，左手提符囊指四方，一切鬼百千萬衆皆來，總到子前，即語與鬼兵言，汝欲與吾取何物？其鬼任子所使，須仙藥一切金寶，任意取索，即為取，供給人無窮盡。若咎惡侵害者，召鬼遣報儼，使殺即殺，使生即生。若不殺，即使抱患在身，求生不得，求死不得。但咎惡怨枉事，即遣鬼兵報讎，使殺即殺，生即生。
　　諸葛曰：若欲使鬼，為人追喚千萬里人來者，書姓名在符內，手中執，振符三下，其人一日即至也。
　　使鬼神，先唱五方五部鬼帥名也。
　　東方鬼帥名阿吒伽，領諸小鬼百萬衆。
　　南方鬼帥名符，一名保沙，領諸小鬼三百萬衆。
　　西方鬼帥名浮丘，領諸小鬼三百萬衆。
　　北方鬼帥名神吒，領諸小鬼百萬衆。
　　諸葛曰：使鬼神取物，隨人意即至，先唱五方，鬼帥自領衆，為人取之立至。此鬼帥一日一夜察人愆過，人須知之。常以日出時察人一度，少時即去。午時來候人一過去，更至夜半察一度。此三時，人莫眠臥，主五部鬼大怕或時煞人，好戒之。若欲至時手執藥符，不能為害。共人言語，祕密之事，示人金銀寶物，即取立至也。
　　諸葛曰：若使豆子為兵者，用赤豆一千枚，羊血、牛黃和塗在小豆上二七遍。用時光，呪其豆子曰：豆子是鬼神之兵，吾是天帝之子，使役變化，隨吾驅使。攻山伐樹，富貴如市。延年益壽，無極天地。急急如律令。
　　念畢，左手取豆子，右手振北方坎地，遙召鬼。三振北方坎地，鬼帥神吒，領鬼兵衆，化作豆兵，震動山谷。欲作丰千萬萬衆，立成也，如生人。
　　若使豆兵，伐木槎山，百種功能，用前呪。
　　豆兵衆為槎山伐木，一夜至曉，可得千萬頃。
　　已上欲收之，用攝鬼符收之，一切皆來，立在吾前。其圖如是祕之，勿視之。
　　此是攝鬼符，欲使，用羊血、牛黃、四氣書之。使了，莫令欠少，欠少者無效也。
　　若使此符飛百千萬里，取人血和羊血，書名姓入符內，立自飛去。若人來求請為事，不須書符，呪三遍，呪曰：天地神靈，日月光明。某行飛符，役使六丁。隨口所願，驅策鬼兵。急急如律令。
　　呪畢，叩齒三通，將通靈印七次，符即飛去。
　　若欲使符喚人盜賊者，呪三遍印，符三次，即飛殺其賊盜。若殺之，子又使符攝名字成，語人也。
　　諸葛曰：使靈兵，取粟一升，用豚血、青牛血和，塗粟上三二遍，用豆兵呪三通，立成鬼兵滿山川。欲攝之，用攝鬼符，口含呼之，立止也。
　　若人能役鳩槃際鬼、羅剎鬼，能為天下衆生，作變怪之事。
　　若役之法，用前左右通靈印印手指，鳩槃際鬼、羅剎鬼立到，為人化作大毒蛇，三百丈，口廣一丈，嚇煞人。欲止，堅印即滅。祕之勿傳。
　　諸葛曰：老君策鬼符，能使社君、河伯、水官，能視千里伏藏，金玉寶物皆見眼前，了分明。其符方法如是，亦能役使鼇君。祕之。
　　此是策河伯、水官、社君、寵君等符，若欲役使之法。以鵲頭血和石硫黃調書，用五綵作裳成之，左手執置頭上，隱形不見，下符即止。置面上，成十五童子。著腰，成女子，端正無比。置足，成老公，髮白稱百歲已上。右手捉符，振之三下，前進二步，後退三步，即散千人。欲止，走向人門，持前符指天，還成一人矣。
　　諸葛曰：此符隨意口用，以丹書白絹素上，用前攝鬼符，呪三次，擊符右耳，立成十八女子，端正世元雙，卻符立止。符至樹下，一切烏雀皆來聚會，卻符即散。投入水，一切蛟龍、魚鼇皆來，聚處勿害，卻符即止。
　　太上通玄靈印經竟