太上說西斗記名護身妙經
　　經名：太上說西斗記名護身妙經。撰人不詳，約出於北宋初。假託太上老君傳授正一天師，言醮祖西斗帝君禳灾之事。一卷。底本出處：《正統道藏》洞神部本文類。
　　太上說西斗記名護身妙經
　　爾時，太上老君降蜀都，以永壽二年正月七日，為正一天師說東斗長生經竟，復於是月十五日，又降蜀都，夜半靈景光照數千里，平地如水，有白玉高臺在空玄之中，老君隱几而坐，詔正一天師而謂曰：吾有《玄元大聖西斗真經》，乃上天所寶，度人無量，五天司會靈斗之君，天人有命，闕一不可。吾又觀見眾生善惡功過增减死生，無不歷關西斗大計之司，校錄世人受度之名，干屬命數，無失毫分，吾所以屢降授汝靈章，惟此西斗大計帝君，計人善惡，書人功過，吾今為汝演說，流傳世人，使汝盡得五天之道，天中之文，五元之靈，飛昇自然，普度無窮也。
　　老君告正一天師曰：玄元無形，窮極杳冥，大象無為，五斗尊靈，惟西方大帝，主天之柄，威猛號令，降魔至神，典司內外伐戮之事，搜察容隱邪鬼之形，下記世人，有善必錄，有惡必記，名號散殊，生死之限，常有八百千萬億輪轉周回，照見三塗五苦十地九泉之境，凡有去來，必經方會之籍，巨管琅篇，校錄群靈，受度之名，非此不行，太玄有命，西斗帝君，吾見太靈府中，謠歌洞文，天之所寶，祕莫得聞，吾今以汝能遵奉大道，復為汝說西斗大計之經。若能至誠尊敬，轉相受誦，身得玄籍琅篇，書其功勤，上聞諸天，天部監授，聞奏玄元，玄元之上，隨名度世，名有善惡，行有功過，昭然不隱，記於玄籍，吾今授汝西斗靈音，與世流行，救度幽冥，至真之章，普度無窮。
　　老君曰：天道常象，西斗記名，無寂無響，玄玄上清，太威真帝，萬億神兵，金鉞巨天，孰敢留停，殺伐斬滅，魔靈妖精，吾左有元榮，右有玄英，招搖豐會，統領魔形，世人有命，干及死生，善惡根本，如纏如縈，飛天神王，照吾光明，符籍之上，毫分叮嚀，我有洞章，至聖元靈，至人得之，時至飛昇，世人奉之，通關元庭，冥運真默，大明朗星。急急如太上律令！
　　咒曰：
　　虛明沖寂，以道為根。上極無上，紫微帝君。真中有靈，玄經正神。萬億神兵，森羅紏紛。照朗威令，總領人身。巨明終始，太皇高真。急急如律令！
　　西斗第一白標真君，
　　西斗第二高元真君，
　　西斗第三典皇靈真君，
　　西斗第四將巨威真君。
　　老君曰：凡誦是經，必須齋戒沐浴，寂默正身，西向而立，叩齒數四，至心望拜，先念西斗大聖帝君二十一遍，然後誦經，凡有請告醮禳灾禍，必於本命之日，或每月七日九日十五日，嚴置壇場，高及七尺，低及七寸，方闊九尺，用通帛七尺為旛，書大聖西斗帝君之字，標于竿首，或羅列珍寶，或則種種香花置于壇上；或在家庭，或在觀宇，於中夜中修設净醮，迎拜帝君，有所奏請，西望叩頭，密誦真經，無不應驗，長善絕惡，名記諸天，有聞靈音，萬灾不干，斯經微妙，無量度人。
　　太上說經周竟，重告天師曰：西斗玄奧，汝盡得之，傳於下世，勿輕其文，信受奉行，斷死續生，吾於曜靈七萬年，復與於此演說玄極。是時老君垂示畢，寂無遺聲，若有若無，不知所在，天師受之傳於世矣。
　　太上說西斗記名護身妙經竟