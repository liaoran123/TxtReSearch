太上金櫃玉鏡延生洞玄燭幽懺
　　經名：太上金櫃玉鏡延生洞玄燭幽懺。一卷。底本出處：《正統道藏》洞神部威儀類。
　　太上金櫃玉鏡延生洞玄燭幽懺
　　虛一真人序
　　夫清濁未分，無間昏曉。太極肇判，二儀乃分，皆本道之一炁而化者也。當龍漢、延康之先，道炁莽莽，質象未定，無復形器，但氤氳勃勃而已。至赤明之初，陽精始輝，迴運莫測，所謂非化而化，自然而然。龍漢之初，三千億萬九百五十一年。玉清交運，正度太初，流化萬象，纏結道炁。上清變化，七十九億萬三十九年，大丹成形，始有日月五星，道機沉蓄，微露化端。太清纏鍊，五十億萬一十二年，萬天棋布，神化洞明，造化發泄，景象列分，高玄明豁，大道行焉。
　　元始天尊，於清微天神霄玉清妙境，傳教道君，玄一真經、靈寶金誥、無量妙訣，自開化已來，迄于玆世。道君凡萬有一千五百二十度降世。今當陽九運終，天地交變，民物夭傷。道君慈憫，敷宣此經三卷，遣左玄真人資付蓬萊宮，宮中真人，刻書玉簡，日習誦詠。今見兆民受諸苦難，漂沉塗趣，難復人身。玉晨道旨，令降于世，傳付清信之人，護身保命。孽重不信之人，勿示窺笑，輕泄漏幔，殃及九祖，長役鬼官，勉而行之，祕而慎焉。此經凡有三名：一曰金櫃玉鏡真經，二曰洞玄燭幽懺，三曰神寶祕章。敷明妙紀，開悟有緣，修而進之，可以召靈炁於三關，藹寶華於九戶。功滿德就，名書玉庭。至孝之士，報先化根宗，遵奉禮誦，雖億曾之遠、萬祖之眾，魂繫幽苦者，承是功德，皆即受度，上登朱陵。在世之人，年災月厄，非橫纏綿，禮誦修崇，則上消天災，下禳毒害，保寧家國。與善因緣修真之士，究而悟之，則殃罪解於冥塗，靈真備於純德，洞合妙道，身得神仙。更能立行立功，濟人及物，上超億祖，慶延子孫，世世昌榮，生賢出聖。此道尊妙，功德無邊。敬奉修持，無所不至矣。
　　凡禮誦此經，先香湯沐浴，齊戒七日。於淨室中，面東正坐，叩齒三十六通。閉目靜思，身坐青黃紫三色雲炁之中，存北斗覆頭、罡星指前、離己七尺次存青龍、白虎、朱雀、玄武各從本藏出，羅列左右前後。次存自己眉後兩小穴中，日從左出，紫赤九芒；月從右出，黃白十芒，各離己九尺，光霞滿室。次存前日月光芒，灌于鼻中，入腦後四寸金華宮，令項後生出圓象，大如車輪，光明炳然，如此分明，密念《開經玄蘊咒》。畢，然後焚香開經，跪拜禮念，天尊聖號。自有護法神兵營護，其人志誠，禮念其功，不可具悉。
　　開經玄蘊咒
　　天真丹華宮，清靈玉室中。翠玄都六一，元臺闕帝公。素念生精炁，高虛飛駕從。心經隱三舍，薰鬱長生房。紫堂通絳闕，赤城妙田倉。神門正理觀，潔然道慧香。性命守虛無，懷珠抱玉陽。迴神本國富，明登紫壽方。
　　太上金櫃玉鏡延生洞玄燭幽懺
　　太上老君於太清天上、玄都山中，坐七寶臺，會諸天仙眾，燒自然栴檀真香，告諸仙曰：下方眾生，皆父母寄胎誕育而得生身，受命於天，成形於地，以日為魂，以月為魄。靈備萬物，唯人是稱。初生之時，皆受天地清寧之炁，本來清靜，與天長久。朴散之後，染著愛欲，背真失性，逐物隨情，妄偽欺貪，婬狠殺盜，惡口兩舌，嗔癡嫉妬，不忠不孝，背義忘恩，毀道謗真，造諸罪業，流輪三塗，無期出離。或凌犯星辰，干冒天地，遂致兵災、水旱、疫毒流行，蟲蛇虎狼、精邪蠱魅，疾病、官刑、諸禍並起，絕滅家門，漂流苦海。時與會中，有一真人，名曰普救，即從座起，稽首禮拜，瞻仰尊顏，長跪告曰：如是眾生，受諸惡報，作何因緣，得免苦難。願垂玄造，廣度沉淪。
　　太上曰：復坐靜念，為汝敷宣。清信男女，有諸災厄，橫事縈牽，無處解謝者，如法齋沐，謹於三清像前，清靜身心，用異花珍果、淨水名香、燈燭醴獻，虔心瞻敬，作懺悔言。弟子某甲於曠劫以來，至于今日，不信經教，唯罪是修。興十惡，心迷五毒；行三業，所造無邊之罪。惡惡相牽，多招災難。今日幸聞真教，省悔前非，懇禱至誠，一心懺悔。伏願聖慈，盡除往罪，志心敬禮。
　　志心敬禮，虛無自然元始天尊
　　志心敬禮，太上大道玉晨道君
　　志心敬禮，太上玄元聖祖老君
　　志心敬禮，長生保命護身天尊
　　志心敬禮，長生保命無上天尊
　　志心敬禮，消災除病無上天尊
　　志心敬禮，監生注祿延壽天尊
　　志心敬禮，定命檢簿靈寶天尊
　　志心敬禮，昊天勑下演法真人
　　志心敬禮，降世大慈救苦真人
　　志心敬禮，慈悲度厄真人
　　志心敬禮，尋聲救苦真人
　　志心敬禮，濟生度死真人
　　志心敬禮，萬福護身真人
　　志心敬禮，蓬萊扶教法師
　　志心敬禮，蓬萊通天法師
　　於是聖號，宜加敬禮。每日持念七七遍，乃至百遍，即有護法神兵、救苦真人，常隨護衛，克免災危。萬禍潛消，增延祿壽。若有眾生聞是聖號，恭敬頂禮，與前功德無異。禮竟虔誠，復當懺悔。
　　弟子臣某甲自從無始以來，至于今日，不忠君主，不奉尊親，不敬師徒，不友兄弟，諂上虐下，背親向疏，聽妻妾語，違父母訓。或為婦人，性行不真，違背父母，不孝翁婆，撓亂六親，輕賤夫婿，拋擲五穀，非理裁剪，盜竅慵讒，鬥舌鄰里，常行妬忌，懷挾外心，如此罪愆，必招苦報。生遭人憎，死墮地獄。恭對聖真，咸悉懺悔。
　　弟子臣某甲自從無始已來，至于今日，非義而動，背理而行，富騁勢豪，貧恣兇暴，以惡為能，見殺加怒，殺人取財，傾人取位，誅降戮服，凌孤逼寡，撓亂國政，輕蔑天民，妬賢嫉能，掩善揚惡，教人為惡，自罪引他，射飛逐走，發墊驚棲，填穴毀巢，傷胎破卵，偷盜邪婬，妄言綺語，飲酒食肉，惡罵兩舌，慳貪嗔患，狠戾愚癡，巧偽欺謾，陰賊殘害，知過不改，知善不為，諸惡罪緣，無不備作。今玆發露，不敢覆藏。恭對聖真，咸乞原赦。
　　弟子臣某甲自從無始已來，至于今日，不識正道，多犯罪愆，恨天怨地，呵風罵雨，憎嫌寒暑，厭惡三光，訕謗聖賢，侵陵道德，輕誹聖典，魔障善緣，拒遏上真，污毀廟像，久視日月，輒指三光，指虹唾星，混穢井竈，咒誓呼神，違願犯戒，妄解聖論，輕泄天機。今玆首露，不敢復為。恭對聖真、咸乞原赦。懺己虔誠，志心朝禮。
　　志心敬禮，虛無自然元始天尊
　　志心敬禮，太上大道玉晨道君
　　志心敬禮，太上玄元聖祖老君
　　志心敬禮，昊天玉皇上帝
　　志心敬禮，紫微天皇大帝
　　志心敬禮，紫微北極大帝
　　志心敬禮，南極注生大帝
　　志心敬禮，日宮太陽帝君
　　志心敬禮，月宮太陰皇君
　　志心敬禮，木德歲星君
　　志心敬禮，火德熒惑星君
　　志心敬禮，金德太白星君
　　志心敬禮，水德辰星君
　　志心敬禮，土德鎮星君
　　志心敬禮，神首羅星君
　　志心敬禮，神尾計都星君
　　志心敬禮，天一紫炁星君
　　志心敬禮，太一月孛星君
　　禮竟虔誠，復當懺悔。弟子臣某甲自從無始已來，至于今日，多迷真道，廣造罪根，履乾坤而寧知覆載；瞻日月而曾感照臨。五常素昧於內修，六染難逃於後患。或有今生宿世，積疊餘殃，故殺俟傷之尤，害物傷人之罪。或則破齋犯戒，違願欺心，意有愛憎，心生蛆佞，對星辰而設誓，向神真而惡言。負債辜恩，貪婪不悉，千頭營運，一向謀生。豈分善惡之規，莫曉存亡之度。今則退思補過，具述首陳，謹發虔誠，願垂慈宥，敢盡愚衷之懇，遙祈寥廓之尊。伏願少迴靈貺，俯鑒卑衷，成除黑簿之愆，延注丹臺之善，神解災罹，運消迍滯，禍沉往劫，福降今辰。一切之中，常沐道蔭。臣無任惶懼，虔祝之至，稽首無上正真三寶。
　　老君曰：凡禮是經，皆當香湯沐浴，齋戒必獲感通，功德無量普救。曰齋沐之法，敢告指導。老君曰：香湯者，五香湯也。法取青木香、白檀香、茅香、沉香、薰陸香，多少隨宜，取淨水一石，先以桃白皮、竹葉下煎，數沸，濾去滓。次下五香，多少隨宜，若在山林幽棲，貧薄無力，止以桃竹為善。先以沐髮，取木杓，以柄指月，建思五色雲炁滿室，三辰光照盆上。以杓左行攪香水三十六度，視香湯，咒曰：
　　太玄真液，鍊炁生雲。沐澤蒼華，誦詠洞經。七祖飛仙，我騰上清凡七遍，次就榻解衣，而咒曰。
　　五斗配衣，龍虎侍真。開明三景，上登玉晨。解帶成仙，使我長生次解髻就沐，咒曰。
　　神官振天，黑雲散開。流金火鈴，燠擲無邊。使我通真，遊行諸天。無量度人，招靈命仙。次沐髮竟，撮髻戴冠，咒曰。
　　雲層碧玄，竦嶽瑤京。冠髻召仙，五炁攝真。神華發光，上昇帝庭次入浴，執杓，取五方炁色入湯中，攪三十六遍畢，執杓向旺方，咒曰。
　　霐池玉泉，灌我身形。內鍊五藏，外通九門。使炁開通，尸穢蕩清。萬遍保舉，入登帝庭。次存三辰，入湯中良久，就浴訖，別取淨者五香湯飲之，一杯，即凝神默想內外貞白而乃咒曰。
　　黃神守關，青帝護魂。天騶咆哮，萬魔喪睛。尸血盡滌，青蟲滅形。七魄鍊化，紫雲自生。遊宴太無，高真併襟次還著衣，咒曰。
　　神童侍衣，玉女燒香。登拜經寶，玉音琳琅。度我七祖，除滅禍殃。延年長壽，寶漿雲糧。
　　齋者，內齋其心，外齋其形；戒者，內持其志，外持其行。設醮奏章，亦依是式。無災不滅，無願不成。修真之人，謹宜遵慎。
　　道言，德莫大於好生，功莫大於修成。凡處塵域之內，蠢動含生，稟受雖殊，性命惟一。見人疾病官刑，飢貧困厄。或水陸，或飛走，陷於難地，若能方便愍救，是謂好生之德。復有男女喜捨財物，修建宮殿，繪塑真儀，印寫經典，讀誦教人，製作旛花，施設燈燭，作諸布施供養，乃至平治道路，修疊橋彴，栽種樹木，補理隄渠，是謂修成之功。若有眾生恣縱愚昧，輕誹經典，損生毀成，當知是人，罪根難滅，命沉六趣，永失人身，劫劫生生，無由出離。信男善女，戒而慎之。
　　老君曰：此經是道君金口所宣，吾今授汝，傳教世間。誦之聲叅紫極，嚮聞諸天。太上欣唱，眾真敬禮。故能拯死苦於三塗，超形神於上清。億曾萬祖，皆即受度。見存利益，福祿增延，更廣好生之德。修成之功，孝養尊親，敬奉師友，濟恤貧困，洗雪冤沉。如此功德，愈於玆矣。遵依是經，生成兼備。吾遣察命錄子之行，奏上玉清，名標金格，隨行深淺，得為真人。值遇是經，宜加勉力。於是普救，受得真經。歡躍非常，而說偈曰：
　　玄哉元老君，眾生慈父母。演教不思議，普救無邊苦。若能志心持，存亡皆濟度。功德貴生成，隨行登仙路。
　　爾時，普救說是偈已，諸天仙眾同聲稱善，稽首再拜至尊，敬禮而退。
　　太上金櫃玉鏡延生洞玄燭幽懺竟