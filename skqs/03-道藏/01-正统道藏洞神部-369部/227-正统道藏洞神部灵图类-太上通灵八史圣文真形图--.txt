太上通靈八史聖文真形圖
　　經名：太上通靈八史聖文真形圖。撰人不詳。一卷。底本出成：《正統道藏》洞神部靈圖類。
　　太上通靈八史聖文真形圖
　　皇天史罡字臨罡，高天史罡字建罡，
　　天帝史罡字天罡，上帝史罡字日源。
　　第一史，夫臨罡，妻字柱下。
　　巳午未日，在人家，赤衣、分積、白筆、進賢冠。
　　第二史，夫建罡，妻字玄精。
　　申酉戌日，在人家，白衣、分績、白筆、進賢冠。
　　第三史，夫天罡，妻字月精。
　　亥子丑日，在人家，黑衣、分積、白筆、進賢冠。
　　第四史，夫日源，妻字太玄。
　　寅卯辰日，在人家，青衣、分積、白筆、進賢冠。
　　此八史名，以此日下人家，若以占甲，當呼其字問之，即令人知消息。若女問事，呼妻名字。此諸史上下直九日，及三日復上，周而復始。凡事八史皆愛口，不得罵晉，毀辱八史，皆不驚喚。若三年以上，皆可求請。若有疾病，欲命盡時，亦可使行請，命必得矣。
　　黃帝曰：國之欲，興修知此。文人之欲，富招致此。神能致此，神財物如雲，所向尅平安，保子孫諸欲事。八史安魂定魄，能求此神，頭髮不白，得壽長，清身潔澤。
　　欲求內學，斯文可措，故記八史之象。若有逆召，可念八史，吉凶遠近之事，史皆知之。以語人，若不能事者。但家有此文，令人意昭如日月也。
　　凡欲聰明者，當作逢占，致八史已致之，後可知陰密之事。預知未然之意，審察萬里委曲之旨，適可知吉凶，不能卻灾矣。
　　凡君子內發小事之為致財也，使
　　八史戒百日，以其日召之，不須跪。若不得語，且可心知也。八史像，當自隨之。若有喪辱，可封著器中，他室中有污辱，神則不下矣。
　　又說齋潔百日後，始召八史，時各以其史下日，呼史字於室中，左樞內果子一盤，酒一盃，呪曰：曾孫某，好樂道術，今願八史之道。謹奉甘果美酒，當以祭之。
　　若致八史，法各以其日下酒果等，祭之二史。一祭於堂戶問，以小蓆衣戶樞為坐，以盤盛棗栗二盤，酒二盃，著坐前，道士面向戶樞。如祭之不拜，也言曰：曾孫某甲，愛好道術，謹齋潔上供甘果棗珍饑美酒芳香，奉請皇天八史臨罡柱下，願大飲大食醉飽為度，使某甲通神明達，所占先知陰密之事，須知未然之意，察萬里之驗委曲之旨，與其為友俱行俱止，從今日為始，然後必有音響光影之應，勿怪也。至後史下日，復祭之如前法。此法各當呼其名史字，皆一祭之有應驗之徵，復經年歷歲，疏問不應者，復祭之耳。
　　此八卦皇天帝神符，以梧桐木板，廣三寸長九寸，朱塗上，墨書符。如戒百日，置之如方面，其神即來，下令人富貴，消官事，消口舌，宜錢財，滅禍除怪。宜酌酒祭其神，所以知驗。
　　右二符巳午未日，下在人家。
　　右二符申酉戌日，下在人家。
　　右二符亥子丑日，下在人家。
　　右二符寅卯辰日，下在人家。
　　八史通靈符
　　黃帝曰：玄洞八卦神符，上帝秘於華蓋太微斗宿中，先師仰看畫之，以為玄洞威靈神精演道符，持以入胡，以吾為此圖。婆羅門因造變化術數萬，來還中原，以吾為道君，知玄洞與天同功也。神之明察也，威神驗也，使精之信也，演道之德。以受小兆，敢常佩之，因藏於華蓋，重秘之。如賢人、道士名已入宿者，得此通靈符，文仙也。君子以明達，神為使令。愚人得之，心開得位，坐致富貴。秘如華蓋，李君同昇也。
　　黃帝曰：華蓋玄洞通靈演道乾符，字昊成，位西北方二宿，治北斗太微華蓋帝座下，臨呈之神主也。清潔上士，名已入宿，以小紙書，佩之。神附躬，令人通神靈，百病消除，坐在立亡，出入無間，三年之後，白日昇天星中。朱書白素，附以兆身，八史事人，役使萬端，百病自愈，坐見天下未來之事。愚士不正，慎勿佩此。但秘之藏之，舉家無患，明達富貴，高官自至。
　　黃帝曰：華蓋玄洞通靈演道坤符，字間沖，柱史之神主也。位西南二宿，治北斗太微華蓋座下，用如乾法。
　　黃帝曰：華蓋玄洞通靈演道震符，玄舉建罡之神主也。治東方二宿，屬北斗第一星，用如前法。
　　黃帝曰：華蓋玄洞通靈演道巽符，字明一，玄精之神主也。治東南二宿，屬北斗第二星，用如此前法。
　　黃帝曰：華蓋玄洞通靈演道坎符，字仁王，天罡之神主也。治北方，屬北斗第三星，法如乾。
　　黃帝曰：華蓋玄洞靈寶演道離符，字明上，月精之神主也。治南方，屬北斗第四星，法如乾。
　　黃帝曰：華蓋玄洞靈寶演道艮符，字·過意，日原之神主也。治東方二宿，屬北斗第五星，用如乾法。
　　黃帝曰：華蓋玄洞通靈演道兌符，字見陽，太玄之神主也。治西方二宿，屬北斗第六星，如乾法用。
　　黃帝曰：天地各歸其原，乾坤合德，治在斗中，五帝為主，太微為君。衆卦布度，二十八宿，永受本氣，運由機關，還治各屬一星之符。制令八精，所憑臨罡柱下，須此乃行。子孫修之，得為真人，秘而藏之，千金勿傳。
　　黃帝曰：子能修道，當先修身。安魂定魄，慎勿妄言。潔齋百日，沐浴華泉。先祠八神，近於堂樞。次用八符，史輒來憑。俱行俱止，為人使令。八節佩符，通達皇星。髮白更黑，齒落更生。隨史乘龍，出幽入冥。禳灾卻害，變化示子。所如法一非反，逆子勿行之，天宿責人。
　　黃帝曰：凡人求占，陽日子以符著左肘，陰日丑以符著右肘，存真人念史以著符，手指八史即語子來，人事陰密，委曲節次，八史即皆知以語，子當論以。凡占慎言史知之，真人上斗中，神怒後不為人使也。若問者有病官之事，應禳灾命，子如法便還斗中參之。有命福德者，合為救之先。令主某處求師，藥及物急往便得。史輒應口，前往處持物候人，或令置得之也。史法為神氣，病人見物便差，若物所令驚出，史或作鸞驚之。若山林明暗，上中覆蓋之，下不知何物，呼史問之，即已知語子也。
　　黃帝曰：子行此道，當愛惜言語，不得妄言吉祥。民有凶惡衰禍怪異之事，史隨子口便發，以求兆為人作凶異。今百姓懼怖，慎勿附符念，史所有責怒，史又為人作害灾刑，恣意所開，志意洞達，前知未然，昭如日月，魍魎邪惡凶讒敢發，辟兵宜官，財錢富貴為之不難，此道要秘。
　　黃帝曰：子有光恩當得星符，不能行修，當盛以五綵袋懸在臥帳中。若有賢明知，欲修之如上法，盛絳袋在子衣中。今當五藏以絳宮真人子丹主之神，常來與子丹為友，若禳灾卻害諸所事，皆更著符如下法。當帶符之時，以除淨時醮祭符，以燒香、棗果、參、茯苓湯置席前，以黃絹帛為淨道，再拜祝曰：
　　曾孫臣某甲言，今日清明良日吉時，宜醮八卦通天神八明，謹奉栗棗甘美芳香，謁請八君九君神皇伏羲，枕中太乙雄供乾皇天君父，師道明太上行符真人，八君臨照，曾孫賢者輔身八史天官，今日開陽大化，受符納真，開通以降自然愆惡不當，請問來事吉兆，告以未來，推行仁義，福延無窮，長享吉利，受占未央。
　　黃帝曰：既祭之，子未知皇天睹其直，子當以夜半時，北向現曰：吾行天地，足躡文昌，心託太清，和氣成形，二十八宿，逕造皇庭。若知旨訣，八精最真，合光天神，八史所憑，八卦天君，伏羲天皇，須得星符，神乃得行。服之益知，便見未然，先祠八神，次用八符，天地合香，前知未兆，卻知已殃。上旬沐浴，齋潔蘭香，願除死籍，更著長生，與史為友，俱朝皇星，身託日月，參同四龍，長受吉利，萬壽無疆。
　　黃帝曰：子央天地大事，為人求命，當以符著頭上，盡存其字意，命史甲乘青龍還斗中，參知天地某甲家吉凶。史即上入斗宿，下語人天地灾否，及人命有吉凶之事，應禳便令史救之，請命得壽無不驗。
　　黃帝曰：子欲禳灾卻害，轉禍為福，當先念八史字，今日昊成，當使臨呈，為某甲家禳灾，應須得某物，原真人剎剛馳行疾反，即隨口所召無不得也。以禍為福，莫殺人，亦勿偏有所命，使人狂走來愛己也。若宜有所責命，當解置符，而命史暮臥，有房室之事亦然，令婦人不知恥也。
　　黃帝曰：若婦人有好道者，當令奉神用。亦如法史圖曰：男子奉其夫，女子奉其妻，夫妻共奉之，若乾坤之順天行也。故二人同心，其利斷金。共修之善，其利甚探。乃可乘青龍，與神同遊天下也。秘之秘之，勿令不節三女，惡行始婦為之，不能修此，反誤子爾。但勤為之，道成之後，神知子真人，天自使以青腰玉女。
　　黃帝曰：先師李君，坐寂諍之庭，著太微帝位斗宿中，見此八符文，以授小兆。吾以小兆未知逆順，即叩頭宿下祭。如寫八史，即來，憑八史八卦精神，八卦之符也能制，八史不為人家作害也。人家皆有八史，在堂樞前更直，斗中上曰：斗君道人事，須得星符，能制不道，惡犯違也。受符修之，神乃行。史星符禁重，不得轉傳自非賢人君子，兆慎之。千金勿傳，傳必得賢，非賢致殃。若有其人，當以吾祭，皆法祭符，斗下不祭。如受斗君，不知令人史神驚，既不為使上啟，斗君責人並受其殃。祭作五帝座四，座長二丈，法繒為席座，座三案嚴淨，香燈棗湯七，五果七，中史員座一，案香燈各一，五果三，青栗棗一盤，符置中央，員座上五，盤果五，香火，請五帝、斗神、二十八宿、太上老君、伏羲神皇，次呼八卦字行符真人，某甲好道，比來求請，今當受其星符，傳付賢明，五彩為座，隨色鮮明，湯茶時果，隨事精嚴，剋勵丹誠，雖不掛念，放斗下祭之，勿與多人，神不下臨。祭畢，送付賢者，拜而受之，真便附也。先齋如法，及可付也。祭符及斗下，並不得口請令聲大，但心念請之爾。
　　太上通靈八史聖文真形圖竟