正－敕壇儀
　　經名：正一敕壇儀。撰人不詳，似出於南北期或隋唐。一卷。底本出處：《正統道藏》洞神部威儀類。
　　正－敕壇儀
　　夫敕壇先辦水劍，安地戶，上具壇簡。行道就劍水所，先存思本師在西，次存思三將軍，次存思有一真官絳衣乘斗而至，乃啟白：
　　臣聞調陰陽者莫過乎百靈，濟家國者豈逾於大道，故碧落有災祥之變，令人則之，黃籙有拯拔之科，令人修之，臣雖不材，竊慕玄化，忝佩法籙，叨稱治官，所歷山川，敢忘報效，以今太歲某月朔某日辰，謹於某州某縣鄉里，領行法事，道士若干人，謹為大道弟子某為某事修建某齋幾日幾夜，禳災卻禍，請福祈恩，建立壇場，依科關奏，臣等澡鍊形炁，棲心靜神，克期奉行，敢不上聞，伏惟
　　太上布維新之令，開覆育之恩，敕下真官分司降鑒，使煙雲暫息於三界，風雨無施於四冥，懺謝必聞，啟傳無間，臣等不勝慊切之至，專思神念，真伏待報應。
　　次存思報應畢，又存四靈畢，便過壇簡與他人，次垂手握固，召四靈：
　　東方青龍，角亢之精，吐雲鬱炁，噉雷發聲，飛翔八極，周遊四冥，來立吾左。
　　南方朱雀，眾禽之長，丹穴化生，碧霄流響，奇彩五色，神儀六象，來導吾前。
　　西方白獸，上應觜參，英英素質，肅肅清音，威懾眾獸，嘯動山林，來侍吾右。
　　北方玄武，太陰化生，虛危表質，龜蛇合形，盤遊九地，統攝百靈，來從吾後。
　　次收兩手捧心，二足丁字立，咒曰：
　　吾召百神，百神既集即當遊，帶日挾月行九州，十六神將為吾使，天官地官水官同其休。
　　次三才步就劍水，右手執劍，咒曰：
　　五行所運，火木水土金，我佩剛劍，禁敕鬼神，二十八宿，隨吾指陳，北斗七星，挾輔靈真，周流萬方，百福同臻。
　　次左手執水碗咒曰：
　　江河淮海非臣水，五龍吐出清天地，大帝服之三萬年，今日吾將凈祆氣，急急如律令！
　　次劍水相向，稱名位          
　　泰玄都正一平炁係天師某治某炁祭酒赤天三五步綱元命真人臣某
　　謹請東方青帝青龍銜符帶劍入吾水中，
　　謹請南方赤帝赤龍銜符帶劍入吾水中，
　　謹請西方白帝白龍銜符帶劍入吾水中，
　　謹請北方黑帝炁龍銜符帶劍入吾水中，
　　謹請中央黃帝黃龍銜符帶劍入吾水中，
　　吾水非常之水，五龍五星真氣之水，吾劍非凡之劍，九鍊堅剛，七星挾傍，踏躡北斗，跨踞魁罡，太一作水，周流萬方，清無過水，濁無過穢，以清治濁，以水治穢，急急如太上老君律令，攝噀水。
　　次法師行至天門，少立存思，四靈訖，便誦禹步咒：
　　乾尊曜靈，坤順內營，二儀交泰，要合利貞，配天享地，永寧肅清，應感玄黃，上衣下裳，震離坎兌，翼贊扶將，乾坤艮巽，虎步龍驤，天門地戶，人門鬼門，衛我者誰，昊天旻蒼，今日禹步，上應天綱，鬼神賓伏，下辟不祥，所求如願，應時靈光，急急如律令！
　　次至東北角，面東請青童君
　　謹請東方青童君，身長九千萬丈，從官九千萬人，乘東方歲星之精，真炁浮空而來，降臨壇所，行神布炁，搜索邪精，驅除鬼賊，有罪無赦，攝噀水。
　　次禹步至東南角，噀水喝攝，面南請赤童君
　　謹請南方赤童君，身長三千萬丈，從官三千萬人，乘南方熒惑星之精，真炁浮空而來，降臨壇所，行神布炁，搜索邪精，焚燒鬼賊，有罪無赦，攝噀水。
　　次禹步至西南角，噀水攝，面西請白童君
　　謹請西方白童君，身長七千萬丈，從官
　　七千萬人，乘西方太白星之精，真炁浮
　　空而來，降臨壇所，行神布炁，搜索邪
　　精，誅斬鬼賊，有罪無赦，攝噀水。
　　次禹步至西北角，噀水攝，面北請黑童君
　　謹請北方黑童君，身長五千萬丈，從官五千萬人，乘北方辰星之精，真炁浮空而來，降臨壇所，行神布炁，搜索邪精，漂蕩鬼賊，有罪無赦，攝噀水。
　　次禹步至于上方噀水攝，面北請黃童君
　　謹請中央黃童君，身長一十二萬丈，從官一十二萬人乘中央鎮星之精真，炁浮空而來，降臨壇所，行神布炁，搜索邪精，埋藏鬼賊，有罪無赦，攝噀水。
　　次往鬼門上或地戶上，步七星背建向破，旋身入斗中，衣斗履斗，存天官兵馬，日月星宿神仙，五嶽四漬兵馬各九億萬眾，森然在目前，及青龍白虎，朱雀玄武，並羅列左右，即再啟事。次重稱法位
　　太玄都正一平炁係天師某治某炁祭酒，赤天三五步綱元命真人，臣某等奉為大道，弟子某修建某齋，幾日幾夜，祈恩謝過，請福禳災，上請天仙兵馬九億萬眾，地仙兵馬九億萬眾，日月星宿兵馬九億萬眾，神仙兵馬九億萬眾，五嶽四讀兵馬九億萬眾，各請嚴振落驛，風驟雷舉雨沸雲奔，一合來下克，以今日今時齊到此處，蓋屋三重，繞壇三匝，上張天羅，下布地網，九土齊功，兵馬列陣，於壇場之內，門戶之傍，井竈之間，花果之下，所有伏屍故氣，土木百精，貓鬼野道生人，厭蠱為害，鬼賊於道，不順者收付魁罡之下，入地萬丈，無動無作，急急如律令，攝。噀水。
　　次視劍五行咒曰：
　　五行相推，剛最持威，六紀輔我，三台辟非，天迴地轉，陰陽開闢，長生度世，日月同暉。
　　次提劍擬地視之，咒曰：
　　天赦煌煌，地赦正方，禹步所至，百鬼伏藏，急急如律令，攝噀水。
　　便殺劍後，便右旋身，出斗避，
　　踏星歪畢，就事行道。
　　正一敕壇儀竟