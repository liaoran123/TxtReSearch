三洞樞機雜說
　　經名：三洞樞機雜說。撰人不詳。一卷。底本出處：《正統道藏》洞神部方法類。
　　三洞樞機雜說
　　日用導引神仙初地門
　　每朝凌晨，或五更初，澄心靜慮，握固存神，端嚴敷坐，屏絕緣務，寂無思念，想身於無身之中，存心於無為之境。是以和氣聿然自至，即便叩齒七通，咽液七數。度度想液直至下丹田，日久成寶也。然後舒展體骨，為十二般導引。
　　一通百關，兩手攀兩腳頭，三度，三度咽納，不得出氣。二左推右推，以一手串腳脛，攀腳面，又一手推腳肚。如此互換，以三為度。度度咽納。三單展足，以一手托牀，一手攀腳頭。如此互換各三數，度度咽納。四雙攀足，以兩手攀一腳，如此互換三度，度度咽納。五左右托空，以兩手背鎖，擺出其肘，緩緩解散，一手攀乳，傍一手托虛空，想如推重物。如此互換，以三為數，度度咽納。六托夫據地，以兩手相鎖，反仰托天，緩緩和頭向前，可去地一二寸許，亦以三為數，度度咽納。七龍盤鳳觜，以左手串入右手，互把其腕，手頭柱觜。如此互換，以三為數，度度咽納。八鳳凰展翼，兩手先擺後，以鳳翼展卻向前。如此互換三度，度度咽納。九左擺右擺，以兩手相鎖，抱頭面，左擺右擺，以三為數，度度咽納。十推東推西，以兩手相鎖，托前，擺東擺西，以三為數，度度咽納。十一擊天門，以兩手相鎖，摩鼻，每七摩為一度，咽納一咽，如此亦以三七二十一咽為足。十二仙人乾浴。以兩手相擦，似有熱氣，便摩兩目，以至於面部、兩耳、項、膊，一如澡洗法，唯多為妙。已上日用導引，雖云凌晨，亦不拘早晚，但無事常習，自然手熟、筋軟、骨壯、氣和，有疾除疾，無疾爽神，食飽消食，餒過止飢，一切作為，並無所礙。雖未可以長生，久視亦且除身中浮疾。諺云：縱然不得力，猶勝別勞心。此之謂也。
　　啄咽按摩法
　　《真誥》云：夜行常當啄齒，啄齒亦無止限數，殺鬼、邪鬼，常畏齒聲，是故不得犯人。若兼以漱液、祝說，亦善也。仙人劉京語皇甫隆曰：夫朝睡起，未澡洗之前，安坐漱口中唾，曰玉泉，令滿口，咽之；即叩齒二七止，又更漱唾如前，又叩齒，一如上法。夫叩齒者，召身內神，令安之也；又令人齒不朽。咽液者，令人身體光潤力壯，有顏色，去三尸蟲，名曰鍊精，使人長生。若能終身行之，得仙也。
　　《真誥太素丹景經》曰：一面之上，欲常得兩手摩拭之熱，高下隨形，皆使極雨。令人面有光澤，皺斑不生。行之五年，色如少女。先當切摩兩掌令熱，然後拭面目，順手摩髮，如理櫛之狀，兩臂亦更互以手摩之，使髮不白，脉不浮。
　　《外大洞真經精景按摩篇》曰：臥起，當平氣正坐，先扠兩手，乃度以掩項後因，即面視上，使項與兩手爭，為之三四，使人精和血通，風氣不能入。久行之，不死不病。又屈動身體，伸手四極，反張宣搖百關，各為之三。
　　又引《消魔上靈經》曰：若體中不寧，當反舌塞喉，漱滿咽液無數。須臾，不寧之痾自即除也，亦覺身中寬軟。又曰：鼻亦得按其左右，唯令無數也。令人氣平，所以灌溉中嶽，名書帝錄。坐常欲閉目，內視五藏腸胃，久行之，自得分明了了也。常能手掩口鼻，臨目微氣，久許時，手中生液，遂以摩面目，常行之，令人體香。
　　真誥云：櫛頭理髮，欲得多過，通血氣，散風濕也。數易櫛，更番用之也。　亦可不須解髮。
　　《太極經》曰：理髮欲向王地，既櫛髮之始而微祝曰：泥丸玄華，保精長存；左為隱月，右為日根；六合精鍊，百神受恩。祝畢，咽液三過，能常行之，髮不落，而日生之。當數易櫛，櫛取多，而不使痛。亦可令侍者櫛，取多也。血液不滯，髮根常堅也。
　　《赤書玉訣》下云：太玄上宮北帝常以庚申日，制天民，三尸魂神條人罪狀，上奏帝君。當此日，能修齋奉戒，晝夜思神，則三尸不得上天言人之罪，地司奏人善功列言。帝君太一歡喜，即記姓名左契長為種民。太上上宮至真尊神，常以甲子日，遣太一中臺大使
　　者，下周諸地諸天，檢校神祇，枝散雜俗鬼精。又其日，能齋燒香，中臺大使者皆條善功，奏上三天，上帝即為除監天領地鬼神主，書名玉曆，長為真人。
　　北帝曲折祝
　　《真誥》云：風病之所生，生於丘墳、陰濕，三泉壅滯。是故，地官以水氣相激，多作風痺之疾。重者舉體不授，輕者半身，或失手足也。若常夢在東北及西北，經接故居，或見靈狀處所者，正欲與塚氣相接也。墓之東北為絕命，西北為九厄，此皆塚訟之凶地。若見亡者於其間，益其驗也。若遇此夢者，臥覺，當正向上三啄齒，而祝之曰：太元上玄九都紫天，理魂護命高素真人，我受上法，受教泰玄；長生久視，身飛體仙；塚墓永安，鬼訟塞閒，魂魄和悅，惡氣不煙；遊魅岡象，敢干我神；北帝打制，收氣入淵；得錄上皇，謹奏玉晨。如此者再祝，又三叩齒，則不夢夢塚墓及家死鬼。若常得惡夢不祥者，皆可按此法。於是鬼炁滅，邪魅散形也。又云：手臂不護者，沈風毒炁在脉中結痾，痺骨使人然也。宜針灸則愈，又宜按北帝曲折之祝。若行之百過，病亦消除也。先以一手，徐徐按摩疾臂。良久畢，乃瞑目內視，咽唾三過，叩齒三通，正心微祝曰：太上四玄，五華六庭。三魂七魄，天開地精。神府營衛，天胎上明。四支百神，九節萬靈。受錄玉晨，刊書玉城。玉童侍身，玉童護命。永齊一景，飛仙上清。長與日月，年俱後傾。超騰昇仙，得整太平。流風結痾，注鬼五飛。魍魅塚氣，陰氣相徊。凌我四支，干家盛衰。太一天丁，龍虎曜威。斬鬼不祥，風邪即摧。考注匿訟，百毒隱非。使我復常，日月同暉。考注見犯北辰，忮如干明上威。昔唐覽居山，為鬼所擊，舉身不授如綿囊。有道人教，按此法，皆即除之。此北帝曲折之法，諸疾有曲折者，用此法皆佳，不但風痺不授而已。唐覽今在華山合虹，丹服得不死。真人問曰：凡人何故數有病乎？神人答曰：故肝神去，出遊不時還，目無明也。心神去不在，其脣青白也。肺神去不在，其鼻不通也。腎神去不在，其耳聾也。脾神去不在，令人口不知甘也。頭神去不在，令人眴冥也。腹神去不在，令人中央甚不調，無所能化也。四肢神去，令人不能自移也。夫精神，其性常居空閑，不居混濁。欲思其神，皆當齋戒，懸象室中，百病消亡。不齋不戒，精神不肯還反人也，皆上天共訴人也。所以，人病積多，死者不絕。又云：以兩手摩拭面目，令小熱，以為常，每欲數也。人之將老面皺者，先從兩目下始也。人之體衰氣少者，先從兩腎間始也。謂此二處，皺衰之戶牖，氣力之關津。故起居常行此法，以辟皺衰，而氣力常保康和也。
　　《靈寶天地運度經》云：靈寶自然運度，有大陽九大百六也，小陽九小百六也。三千六百六十年，為小陽九小百六也。九千九百年，為大陽九大百六。夫天息謂之陽九，地虧謂之百六。至金氏之後甲申之歲，是天地運度否泰所終。陽九會至時，道德方明，凶醜頓釋，聖君受任於壬辰之年也。
　　《黃素四十四方經》云：常夜寢欲合眼時，以手撫心三過，閉目微祝曰：太靈九宮，太一守房。百神參位，魂魄和同。長生不死，塞滅邪凶。祝畢而寢，此名為九宮隱祝寢魂之法。常能行之，使人魂魄安寧，常吉利也。又耳鳴者，外使入也。耳神嬌女云：宜即聲鍾，以聞九宮，使知外人來入，令備也。聲鍾者，是今耳鳴之音也。其聞之者，錯手掩耳而祝曰：赤子在宮，九真在房。清聽神命，亦察不祥。太一流火，以滅萬凶。
　　聖真仙品
　　聖真仙，各三合為九品。九品又各有三合，為二十七品。玉清以聖為正位，上清以真為正位，太清以仙為正位。至於聖亦稱真，真亦稱聖，仙亦稱真，真亦稱仙，仙亦稱聖，聖亦稱仙。一千年一聖，五百年一真，一百五十年一仙，百年一賢也。
　　《無上真人文始內傳》云：諸天神王，散花燒香，以供養得道之人也。又云：太上遣繡衣使者，傳命與君喜。
　　《莊子·秋水第十七篇》云：莊子與惠子，遊於濠梁之上。莊子曰：鯈魚出遊從容，是魚樂也。惠子曰：子非魚，安知魚之樂耶？莊子曰：子非我，安知我不知魚之樂耶？惠子曰：我非子，故不知子矣。子固非魚也，子之不知魚，全矣？莊子曰：請循其本。惠子曰：汝安知魚樂云者，既已知吾知之而問我，我知之濠上也。
　　方謙之字道沖，冀州趙邦柏人縣人，外身濟物，山家多患山瘧，寄名即斷。人有請其方者，謙之答曰：心正可以治邪，吾居貧無財可施，常誦法輪《道德經》隨喜眾善，慈悲眾惡，如此可以自治，亦能治他也。
　　《神仙傳》，麻姑以米擲地，視米墮地，皆成丹砂。王方平笑曰：姑故年少也，吾老耳了，不喜復作此曹狡獪變化也。
　　孫博河東人，有清才，能屬文，乃學道，治墨子之術。能使草木金石皆為火，光照數里。亦能使我身成炎火，口中吐火，指大樹生草，皆枯焦。更指之，則復如故。亦能使三軍之眾，各成一聚火也。每作火燒他人，以水沃之，經日不滅，須博自指乃止也。行大水中，非但己身不霑濡，能使從者數百人皆不沾。又能於水上布席，坐飲食作樂，使人舞水上，不設而盡歡。有疾病者，就恃自治，亦無以云，為直指之，言愈即愈。又能吞刀劍，及從壁中出入。引鏡為刀，屈刀為鏡，可積時不改，須博指之，乃復故形也。後入林，慮山中舍神丹而仙去矣。
　　叙朮
　　夫木乃辟塞邪津，氣遏鬼路矣。餐其丸餌，則靈心四敷，榮衛輕盈。服其煎散，則百疾瘳除，可以長生久視也。合木方不錄。
　　南燭
　　凶年無穀，或窮不能得者，皆單服南燭，或和茯苓，或以蜜和南燭，或雜松柏葉也。南燭草木擣，取汁以掩青龍之稻米，作藥服之。其樹是木而似草，故號曰南燭草木，一名猴藥，一名男讀，一名後卓，一名惟那木，一名草木之王。名山皆有，吳越最多。
　　《太真科》中卷云：天子邦畿，有田千里，供宗廟贍遐邇。象日月之遙，故千里也。號曰京師，京大也，師眾也。天子所居，大眾歸集也。
　　《老君枕中開闔經》云：此生氣常當安隱某身，勿得妄出也。口是五災戶，心是八毒門。
　　□□□□□□□。凡書符，先念三過。
　　部臨齧鱗。書符於胡餅上，密呪七遍。
　　前符真書
　　每朝清旦，叩齒二十四通，持此呪三遍。然後向東，以茅香湯，服符三丸。呪曰：皇靈之寶珍，彌劫無衰朽。精神常和同，筭命自長久。堅存不暫虧，能破諸殃咎。真人祕此文，慎終常如首。急急一如太上老君口勑律令。
　　通靈真香法
　　夫香者，所以降靈通神，傳言驛行，導達往來，表明遠近。所以典香侍香、玉童玉女、香官使者，專司其職，不可輕也。出三洞備鍊科。《流珠經》云：燒異域穢臭毒惡辛烈之香，謂乳香、螺甲香。此犯道禁，非真人常修行之香也。真人愛紫微幽木之香，聞者皆喜。謂沈水箋香。胡香辛烈毒惡，真人惡之。胡香謂乳香。桐柏直人王子晉謂清虛真人王子登曰：昔蘇上卿愛燒辛烈之香，炁衝於中華天尊形像之前，地府上奏，太上惡之，乃退减仙位。
　　《神仙香譜》云：世人多以乳香供天，夫乳香者，一名胡香，上帝與五星惡聞者，蓋炁味辛烈，薰穢故也。螺甲麝臍，尤為所忌。沈香、箋香、降真香、白檀香、蘇合香、青木香，此香上衝四十里。丁香、安息香，此香辟邪卻穢。龍腦只可用生者，熟龍腦，慮其木之炁間雜。
　　降真香珠法
　　以沈水香三斤，薰木香二斤，青木香九兩，雞舌香五兩，烏參三兩，雀頭香六兩，香白茞二兩，詹匐香二兩，白檀二兩，艾香三兩，安息香四兩，木蘭三兩，凡十二物。別搗篩畢，內乾棗肉十兩，擣三萬杵，於白甕器中蒸一日，以白密三斤和，令相得擣，熟丸之如雞頭子，大青線穿之，曝令乾，名曰三真九和香珠丸。壇內燒之，上徹九天，天真玉女聞之，降鑒於虛空之中。出九天生神齋儀。
　　香油神燭法
　　《洞神經》香油法。以沈水香九斤，青桂皮三斤，青木香十兩，真檀十兩，雞舌香八兩，蘇合香八兩，雀頭香十兩，零陵香十八兩，乾棗脂二十兩，藿香十兩，萱蘇六兩，白茞八兩，凡十二物。先齋，取平、建、開、成日，東向或南向，剉，絹囊盛。沈油中，七日勿開。若擣節蜜和，陽燧火燒之，感降真靈。出三洞道士修鍊科。
　　神燭油法。詹匐五兩，薰陸三兩，零陵香六兩，甘松六兩，白茅香三兩，烏參三兩，白茞三兩，凡七物。剉令細，絹囊盛之，沈油中三日或五日、七日，然後用之然燈，財靈香馥郁，可以感降天真矣。修香燈之要，必在綵籠罩之，護蟲拒風，而光延久爾。齋壇燈燭之外，蠟炬以多為佳，不可闕也。出九天生神儀。
　　香方
　　新茅香，二十兩，净擇去浮皮，取淨十二兩，細剉，以蜜二兩同炒，令黃。香附子，二兩剉。丁香皮一兩半。黃檀七兩，細剉。降真香。一兩。
　　右搗令均碎，鍊好蜜二十四兩，和揉勻，以甆器盛，埋陰地三、二尺，十日外取用。每料用蜜拌和訖，入箋香麤末三兩。
　　清遠香方
　　甘松，十兩。香白芷，三十兩。玄參，五兩。零陵香，六兩。茅香，七兩。丁香皮，五兩。藿香，三兩。香附子，三兩。木麝，半斤。降真香。五兩。
　　右件淨洗，剉搗為麤末，鍊蜜和之，器盛之，久窨。
　　三洞樞機雜說竟