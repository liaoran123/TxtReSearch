太上說中斗大魁掌筭伏魔神咒經
　　經名：太上說中斗大魁掌筭伏魔神兒經。撰人不詳，約出於宋元。假託太上老君說誦經伏魔之事。一卷。底本出處：《正統道藏》洞神部本文類。
　　太上說中斗大魁掌算伏魔神咒經
　　老君曰：大道無形，常居杳冥，聖中之聖，靈中之靈，包羅無數，含養眾生，是以有情者稟，識性者通，逆之者死，順之者生，子欲超升上界，不入幽冥，至意齋心，旦暮誦經，誦之百遍，魂魄安寧，誦之千遍，龍神衛形，誦之萬遍，伏滅邪精，所願皆得，所作皆成，降伏惡鬼，束縛妖靈，見我者死，聞我者驚，慢我者滅，敬我者生，誦之萬遍，神通自在，舉身皆輕，所求如意，得駕雲軿，朝拜天地，位列仙官，子孫獲福，門戶興榮。世俗弟子，若能諦聽，吾不誑汝，但發精誠，若居郊野，或值刀兵，或遇災橫之中，或陷圍閉之城，或逢虎狼蟲蛇，或遭惡鬼妖精，一切恐怖，但誦吾經，不得高念，勿令出聲，清净齋心，至意存誠，吾降神兵，立消災禍，自得福生。一切神名，急呼者應，十萬天師續命，十萬真人注生，十萬金童守魂，十萬玉女衛形，十萬天丁喫鬼，十萬力士吞精，十萬將軍斬妖，十萬金剛縛邪，十萬龍王大怒，雷公掣電交橫，所逢者吞，不問姓名，揚波閉日，山嶽縱橫，風雷浩浩，霹靂轟轟，五帝五嶽，相從六甲，兼使六丁，魔鬼聞之腦裂，妖精無處濳形，虎狼忙走，白刃不驚，誦者志心，不得妄輕，萬遍道備，自赴蓬瀛，大帝之功，五帝曾行，急急如太上玄都律令！
　　太上說中斗大魁掌算伏魔神咒經竟