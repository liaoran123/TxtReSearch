諸真歌頌
　　經名：諸真歌頌。撰人不詳，約出於南北朝或隋唐。係纂集上清經頌及諸仙真歌訣而成。多見朴《真誥》及《雲笈七籤》。一卷。底本出處：《正統道藏》洞神部讚頌類。
　　諸真歌頌
　　太微天帝君讚大有妙經頌
　　丹暉映雲庭，紫煙光玉林。　煥爛七寶花，璀璨瑤靈音。
　　宮商自相和，妙靈開人衿。　玄唱種福田，廣度无界心。
　　天帝君讚大有妙經頌
　　玄化本无跡，有跡生道宗。　遨遊九天際，息駕六領宮。
　　道暢虛漠內，靈歌發太空。　形感至寂庭，思詠希微通。
　　太帝君讚大有妙經頌
　　翳翳元化初，眇眇晨霞散。　太寂空玄上，寥朗二儀判。
　　凝精抱空胎，結化孕靈觀。　含真頤神內，倏欻啟冥旦。
　　始悟憂促齡，運交反天漢。
　　老君本生經頌
　　眾生之本際，寂然无起滅。　弱喪迷其根，自與真源別。
　　妄作善惡緣，禍福報无絕。　欲得苦海傾，當使愛河竭。
　　守一固專柔，持此无疵缺。　正智通群有，妙慧摧諸結。
　　萬行混同歸，三乘泯殊轍。　真靜離塵垢，清凉无惱熱。
　　太上智慧徊玄經頌
　　靈仙乘慶霄，駕龍躡玄波。　洽真表嘉祥，濯足八天河。
　　福應不我期，故能釋天羅。　道德冠三界，地網亦以過。
　　感遇靈真會，净慧經蓮華。
　　太上智慧經讚
　　學仙絕華念，念念相因積。　去來亂我神，神躁靡不歷。
　　滅念停虛閑，蕭蕭入空寂。　請經若饑渴，持志如金石。
　　保子飛玄路，五靈度符籍。
　　本願大戒經頌
　　學仙行為急，奉戒制情心。　虛夷正氣居，仙聖自相尋。
　　若不信法言，胡為棲山林。
　　玉皇授欻大洞三十九章與登龍臺歌
　　飆飆三霞領，徊剛七无蓋。　八景入太元，飛灑九天外。
　　瓊扉生景雲，靈煙絕幽藹。　西宮詠洞玄，清唱扶桑際。
　　守雌森峰間，玄吟五老會。　欻生有心哉，與爾結中帶。
　　其二
　　匏河振滄芒，天津鼓萬流。　八風駕神霄，緬緬虛中遊。
　　詠洞神明唱，音為汝玄投。　欻生必至行，肘伏塵中趨。
　　可為苦心哉，當告爾所求。
　　西王母授紫度炎光神變經頌
　　嘯歌九玄臺，崖嶺凝凄端。　心理六覺暢，目棄塵滓氛。
　　流霞耀金室，虛堂散重玄。　積感致靈降，形單道亦分。
　　修欻盻萬劫，豈覺周憶椿。
　　其二
　　秀圃蔚神階，朱扉瓊林庭。　流風鼓空洞，玉籟乘虛嗚。
　　紫煙纏曲戶，丹暉映綠軿。　飛旗鬱玄蓋，羽節耀紫清。
　　登景九霄際，遨遊戲鳳城。　顧愛幽境子，一樂同朝生。
　　其三
　　騰轡控朗暉，宴景洞野外。　流浪尋靈人，合形慶霄際。
　　手披朱阜戶，朗若神沖泰。　金闕鬱嵯峨，清景无塵穢。
　　解衿玄閬臺，適我良願會。　脫屣三塗難，保鍊固年邁。
　　靈寶真一自然太上玄一真人頌
　　眾妙出洞真，煥爛曜太清。　奉者號仙人，體无永長生。
　　逍遙戲玄虛，宮殿羅无形。　蒨粲七寶林，晃朗日月精。
　　龍驎交橫馳，鳳凰翔悲嗚。　太上治紫臺，眾真誦洞經。
　　捻香稽首禮，旋行遶宮城。　三周歸高座，道王為應聲。
　　人主弘至道，天下普安寧。
　　太上弘道頌
　　太上玄虛宗，弘道尊其經。　俯仰已得仙，歷劫无數齡。
　　巍巍太真德，寂寂因无生。　霄景結空棣，乘虛自然征。
　　日月光炳灼，安和樂未央。
　　方諸宮東華房靈妃歌曲
　　紫桂植瑤園，朱華聲悽悽。　月宮生藥淵，日中有瓊池。
　　左拔員靈曜，右掣丹霞暉。　流金煥絳庭，八景絕煙迴。
　　綠蓋浮明朗，控節命太微。　鳳精童華顏，琳腴充長饑。
　　控晨挹太素，乘欻翔玉墀。　吐納六虛氣，玉嬪挹巾隨。
　　彈徵南雲扇，香風鼓錦披。　叩商百獸舞，六天攝神威。
　　鯈欻億萬椿，齡紀鬱巍巍。　小鮮未烹鼎，言我巖下悲。
　　青童大君常昤詠
　　欲植滅度根，當拔生死我。　沉吟墮九泉，但坐惜形骸。
　　太虛真人常吟詠
　　觀神載形時，亦如車從馬。　車敗馬奔亡，牽連一時假。
　　哀世但識此，但是惜風火。　種罪天綱上，受毒地獄下。
　　西城真人王君常吟詠
　　形為渡神舟，泊岸當別去。　形非神常宅，神非形常載。
　　徘徊生死輪，但苦心猶豫。
　　小有真人王君常吟詠
　　失道從死津，三魂迷生道。　生生日已遠，死死日已早。
　　悲哉苦痛客，根華已顛倒。　起就零落塵，馬知反枯老。
　　已上四首詩，去月秋分日瑤臺大會，四君吟此言，以和玄鈞廣韶之絃聲。右英夫人說此。
　　郭四朝常乘小船游戲塘中叩船而歌
　　清池帶靈岫，長林鬱青葱。　玄烏翔幽野，悟言出從容。
　　鼓檝乘神波，稽首希晨風。　未獲解脫期，逍遙丘林中。
　　其二
　　浪神九陔外，研道遂全真。　戢此靈鳳羽，藏我華龍鱗。
　　高舉方寸物，萬吹皆垢塵。　顧哀朝生媳，孰盡汝車輪。
　　其三
　　遊空落非飈，靈步无形方。　圓景煥明霞，九鳳唱朝陽。
　　揮翮扇天津，晻藹慶雲翔。　遂造太微宇，挹此金梨漿。
　　逍遙玄陔表，不存亦不亡。
　　其四
　　駕欻舞神霄，披霞帶九日。　高皇齊龍輪，遂造北華室。
　　神虎洞瓊林，風雲合成一。　開闔幽冥戶，靈變玄跡滅。
　　保命仙君告許虎牙杜廣平常喜歌
　　淳景翳廣林，曖日東霞升。　晨風儛六煙，勃鬱八道騰。
　　五嶽何必秀，名山亦足陵。　嬌手攝洞阜，棲心潛中興。
　　吐納胎精氣，玄白誰能勝。
　　西王母宴漢武帝上元夫人彈雲林之邀歌步虛之曲
　　昔涉玄真道，騰步登太霞。　負笈造天關，借問太上家。
　　忽過紫微垣，真人列如麻。　渌景清飈起，雲蓋映朱葩。
　　蘭宮敞珠扇，碧空啟瓊沙。　丹臺結空棣，眸曄生光華。
　　飛鳳跟甍峙，燭龍倚逶蛇。　玉胎來絳芝，九色紛相拏。
　　挹景練仙骸，萬劫方童牙。　誰有壽前終，扶桑不為查。
　　西王母又命侍女田四妃答歌
　　晨登太靈宮，挹此八王蘭。　夕入玄元闕，採蘂撥琅玕。
　　懼足匏瓜河，織女立津盤。　吐納抱景雲，味之當一餐。
　　紫微何濟濟，瓊輪服朱丹。　旦發汗漫府，暮宿句陳垣。
　　去之道不同，且各體所安。　二儀復猶存，奚疑億萬椿。
　　莫與世人說，行尸言此難。
　　王母贈魏夫人歌
　　駕我八景輿，欻然入玉清。　龍裙拂霄漢，虎旂攝朱兵。
　　逍遙玄津際，萬流无暫停。　哀此去留會，劫盡天地傾。
　　當盡无中景，不死亦无生。　體彼自然道，寂觀合太冥。
　　南嶽挺真翰，玉映曜穎精。　有任靡期事，虛心自受靈。
　　嘉會絳河內，相與樂未央。
　　雙禮珠彈雲璈而答歌
　　玉清出九天，神綰飛霞外。　霄臺煥嵯峨，靈夏秀蔚翳。
　　五雲興翠華，八風扇綠氣。　仰吟消魔詠，俯研智與慧。
　　萬真啟晨景，唱期絳房會。　挺穎德音子，神映乃拂沛。
　　天嶽凌空棣，沿臺深幽邃。　遊海悟井隘，履真覺世穢。
　　儛輪宴重空，筌魚自然廢。　迴我大椿羅，長謝朝生世。
　　高仙盼遊洞靈之曲
　　玉室煥東霞，紫輦浮絳晨。　華臺何盼目，北宴飛天无。
　　清净太无中，眇眇躡景遷。　吟詠大洞章，唱此三九篇。
　　曲寢大漠內，神王方寸間。　寂室思靈暉，何事苦林山。
　　須臾變衰翁，迴為孩中顏。
　　四真人降魏夫人歌
　　丹明煥上清，八風鼓太霞。　迴我神霄輦，遂造玉嶺阿。
　　咄嗟天地外，九圍皆吾家。　上採日中精，下飲黃月華。
　　靈觀空无中，鵬路无間邪。　顧見魏賢安，濁氣傷爾和。
　　勤研玄中思，道成更相過。
　　方諸青童歌
　　太霞扇晨暉，九炁无常形。　玄轡飛霄外，八景乘高清。
　　手把玉皇被，携我晨中生。　盼觀七曜房，朗朗亦冥冥。
　　超哉魏氏子，有心復有情。　玄挺自嘉會，金書東華名。
　　賢安密所研，相期暘谷汧。
　　次扶桑神王歌
　　晨啟太帝室，超越匏瓜水。　碧海飛翠波，連岑赤嶽峙。
　　浮輪雲濤際，九龍同轡起。　虎旂鬱霞津，靈風翻然理。
　　華存久樂道，遂致高神擬。　拔徙三緣外，感會乃方始。
　　相期陽洛官，道成携魏子。
　　次清虛真人歌
　　駕欻控清虛，徘徊西華館。　瓊林既神杪，虎旂逐煙散。
　　慧風振丹旍，明燭朗八煥。　解襟庸房裹，神鈴嗚蒨粲。
　　棲景若林柯，九絃玄中彈。　遺我積世憂，釋此千年歎。
　　怡盼无極已，終夜復待旦。
　　其二
　　紫霞憐玄空，神風无綱領。　欻然滿八區，祝爾豁虛靜。
　　八窗无常朗，有冥亦有炅。　洞觀三丹田，寂寂生形景。
　　凝神挺相遇，雲姿卓鑠整。　愧无郢石運，蓋彼自然穎。
　　勤密攝生道，泄替結灾青。　靈期自有時，携袂乃俱上。
　　人間可哀之曲
　　天上人間兮，　會合疏稀。　日落西山兮，夕烏歸飛。
　　百年一餉兮，志與願違。　天宮咫尺兮，恨不相隨。
　　巴謠歌
　　神仙得者茅初成，駕龍上昇入太清。　時下玄洲戲赤城，繼世而往在我盈。
　　帝君學之臘嘉平。
　　石安慶先作詩
　　靈山造太霞，堅巖絕霄峰。　紫煙散神州，乘飈駕白龍。
　　相携四賓人，東朝桑林公。　廣休年雖前，壯氣何蒙蒙。
　　實未下路讓，推年以相崇。
　　次張誘世作詩
　　北遊太漠外，來登蓬萊闕。　紫雲構靈宮，香煙何鬱鬱。
　　美哉洛廣休，久在論道位。　羅駢真人座，齊觀白龍邁。
　　離式四人用，何時共解帶。　有懷披襟友，欣欣高晨會。
　　次許玉斧作詩
　　遊觀奇山巘，漱濯滄流清。　遙睹蓬萊間，屹屹衝霄冥。
　　五芝被絳嵒，四階棋琳瓊。　紛紛靈華散，晃晃煥神庭。
　　從容七覺外，任我攝天生。　自足方寸裹，何用白龍榮。
　　次丁瑋寧作詩
　　玄山構滄浪，金房映靈軒。　洛公挺奇尚，從容有无間。
　　形沉北寒宇，三神接九天。　同寮相率往，推我高勝年。
　　弱冠石慶安，未肯崇尊賢。　嘲笑蓬萊公，呼此廣休前。
　　明公將何以，却此少年翰。
　　吴王夫差書
　　玄津流絳波，崑碧映琅山。　朝日控晨輝，薈豔何婉蜓。
　　遊雲落太陽，飈景凌三天。　靈寶曜九虛，幽明鍾山間。
　　夏禹登八窗，散氣響金蘭。　因枝振玉條，緣波討洪源。
　　扶質立靈幹，垂葉以結繁。　渺邈龍鳳跡，煥爛九天翰。
　　仰挹三辰精，保身求長安。　俯漱五華液，還復反童顏。
　　騰神溫凉宮，豈知熱與寒。　千秋似清旦，萬歲猶日半。
　　鼓翼空同上，要我靈寶官。　焚棼五帝駕，俱會景漠端。
　　相問饑與渴，玄泉饒流丹。　求仙方寸內，八遐无易難。
　　顧聞朱門臭，當塗中有難。　銘碣勞巖陰，穴岫可稽盤。
　　辛玄子詩
　　疇昔入冥鄉，順駕應靈招。　神隨空无散，氣與慶雲消。
　　形非明玉質，玄匠安能彫。　碟足吟幽唱，仰手翫嗚條。
　　林室有逸歡，絕此軒外交。　遺景附圓曜，嘉音何寥寥。
　　其二
　　寂通寄興感，玄氣攝動音。　高輪雖參差，萬仞故來尋。
　　蕭蕭研道子，合神契靈襟。　委順浪世化，心摽窈窕林。
　　同期理外遊，相與靜東岑。
　　其三
　　命駕廣酆阿，逸跡幽冥鄉。　空中自有物，有中亦无常。
　　悟言有无際，相與會濠梁。　目擊玄解了，鬼神理自忘。
　　太微玄清左夫人歌
　　鬱藹非真墟，太元為我館。　玄公豈有壞，縈蒙孤所難。
　　落鳳控紫霞，嬌轡登晨巘。　寂寂无濠涯，暉暉空中觀。
　　隱芝秀鳳丘，逡巡瑤林畔。　龍胎嬰爾形，八瓊迴素旦。
　　琅華繁玉宮，結葩凌巖粲。　鵬扇絕億嶺，拊翮扶霄翰。
　　西庭命長歌，雲璈棄虛彈。　八風纏綠宇，叢煙豁然散。
　　靈童擲流金，火微啟辭案。　三元折腰舞，紫皇揮袂讚。
　　朗朗扇景輝，曄曄長庚煥。　超軿聳明刃，下眄使我惋。
　　顧哀地仙輩，何為棲林澗。
　　靈鳳歌
　　杳杳靈鳳，綿綿長歸，　悠悠我思，永與願違，
　　萬劫无期，何時來飛。　於是王所殺之鳳，鬱然而生，
　　抱女俱飛，徑入雲中去。
　　女仙張麗英石鼓歌
　　石鼓石鼓，悲哉下土，　自我來觀，民生實苦。
　　哀哉世事，悠悠我意，　我意不可辱兮，王威不可奪。
　　余志有鸞有鳳，自歌自舞，　凌雲歷漢，遠絕塵羅，
　　世人之子，其如我何。　暫來期會，運往即乖，
　　父兮母兮，元傷我懷。
　　漢初童謠歌
　　著青裙，入天門，揖金母，拜木公。
　　時人皆莫知之，唯張子房知之，乃往拜焉。曰：此乃東王公之玉童也。言仙人得道昇天，當揖金母而拜木公也。自非沖虛登真之子，莫知其津矣。
　　萼綠華贈羊權詩
　　神嶽排霄起，飛峰鬱千尋。　寥籠靈谷虛，瓊林蔚蕭森。
　　羊生標美秀，弱冠流清音。　棲情莊惠津，超形象魏林。
　　揚彩朱門中，內外邁俗心。
　　其二
　　我與夫子族，源冑同淵池。　宏宗分上業，於今各異枝。
　　蘭金因好著，三益方覺彌。
　　其三
　　靜尋欣斯會，雅綜彌齡杞。　誰云幽鑒難，得之方寸裹。
　　翹想樊籠外，俱為山巖士。　无令騰虛翰，中隨驚風起。
　　遷化雖由人，藩羊未易擬。　所期豈朝華，歲暮於吾子。
　　九華安妃贈楊司命詩
　　雲闕堅空上，瓊臺竦鬱羅。　紫宮乘綠景，靈觀藹嵯峨。
　　琅軒朱房內，上德煥絳霞。　俯漱靈瓶津，仰掇碧花。
　　濯足玉天池，鼓植牽牛河。　遂策景雲駕，落龍轡玄阿。
　　振衣塵滓際，褰裳步濁波。　願為山澤結，剛柔順以和。
　　相携雙清內，上真道不邪。　紫微會良謀，唱納享福多。
　　其二
　　駕欻發西華，无待有待間。　或眄五嶽峰，或濯天河津。
　　釋輪尋虛舟，所在皆纏綿。　芥子忽萬頃，中有崑崙山。
　　小大固无殊，遠近同一緣。　彼作有待來，我作元待親。
　　中侯王夫人詩
　　龍旂儛太虛，飛輪五嶽阿。　所在皆逍遙，有感興冥歌。
　　无待喻有待，相遇故得和。　滄浪奚足遼，玄井不為多。
　　鬱絕尋步間，俱會四海羅。　豈若絕明外，三劫方一過。
　　其二
　　八塗會无宗，乘運觀囂羅。　化浮塵中際，解衿有道家。
　　眄煙忽未傾，携真造靈阿。　虛景磐瓊軒，玄鈞作鳳歌。
　　適路无軌滯，神音儛雲波。　齊德秀玉景，何用世間多。
　　其三
　　但觀夷天真，去累縱眾情。　體寂廢機駟，崇有則攝生。
　　焉得齊物子，委運任所經。
　　其四
　　登軿發東華，扇飆儛太玄。　飛轡騰九萬，八落亦已均。
　　暫眄山水際，窈窕靈嶽間。　同風自齊氣，道合理亦然。
　　龍芝求遐齡，內觀攝天真。　東岑可長靜，何為物所纏。
　　方丈壹昭靈李夫人詩
　　雲墉帶天棣，七氣煥神憑。　瓊扉啟晨嗚，九音絳樞中。
　　紫霞與朱門，香煙生綠窗。　四駕舞虎旗，青軿擲玄空。
　　華蓋隨雲列，落鳳控六龍。　策景五嶽阿，三素眄君房。
　　適聞躁穢氣，萬濁污我胸。　臭物薰精神，囂塵互相衝。
　　明玉皆璀爛，何獨盛得躬。　高揖苦不早，坐地自生蟲。
　　其二
　　縱酒觀群慧，倏飲四落周。　不覺所以然，實非有待遊。
　　相遇皆歡樂，不遇亦不憂。　縱影玄空中，兩會自然疇。
　　其三
　　飛輪高晨臺，控轡玄壟隅。　手携紫皇被，倏忽八風驅。
　　玉華翼綠幃，青裙扇翠裙。　冠軒煥崔鬼，珮玲帶月珠。
　　薄入風塵中，塞鼻逃當除。　臭腥凋我氣，百阿令心祖。
　　何不飆然起，蕭蕭步太虛。
　　南極王夫人授楊羲詩
　　控飆扇太虛，八景飛高清。　仰浮紫晨外，俯看絕落淇。
　　玄心空同間，上下弗流停。　无待兩際中，有待无所營。
　　體无則能死，體有則攝生。　東賓會高唱，二待何足爭。
　　其二
　　命駕玉錦輪，儛轡仰徘徊。　朝遊朱火宮，夕宴夜光池。
　　浮景清霞杪，八龍正參差。　我作无待遊，有待輒見隨。
　　高會佳人寢，二待互是非。　有无非有定，待待各自歸。
　　其三
　　林振須類感，雲鬱待龍吟。　玄數自相求，觸節皆有音。
　　飛軿出西華，總轡忽來尋。　八遐非无娛，同詠理自欽。
　　悼此四維內，百憂常在心。　俱遊北寒臺，神風開爾襟。
　　紫微王夫人詩
　　乘飆迎九天，息駕三秀嶺。　有待徘徊盼，无待固當靜。
　　滄浪奚足勞，孰若越玄井。
　　又吟曰
　　龜闕鬱巍巍，墉臺落月珠。　列坐九靈房，叩璈吟太无。
　　玉簫和我神，金醴釋我憂。
　　又吟曰
　　宴酣東華內，陳鈞千百聲。　青君呼我起，折腰希林庭。
　　羽帔扇翠暉，玉佩何鏗零。　俱指高晨殿，相期象中冥。
　　又叙玄隴之遊吟曰
　　超舉步絳霄，飛飆北壟庭。　神華映仙臺，圓曜隨風傾。
　　啟暉抱丹元，扉景餐月精。　交被雲林宇，浩軫還童嬰。
　　蕭蕭寄无宅，是非豈能營。　世綱自擾競，安可語養生。
　　九月六日夕雲林又降命楊君染筆喻作吟曰
　　解輪太霞上，斂轡造紫丘。　手把八天氣，縱身空中浮。
　　一眄造化綱，再視索高疇。　道要既已是，可以解千憂。
　　求真得良友，不去復何求。
　　吟此令示許長史穆及郗方回又吟
　　紫空朗玄景，玄宮帶絳河。　濟濟上清房，靈臺煥嵯峨。
　　八輿造朱池，羽蓋傾霄柯。　震風迴三晨，金鈴散玉華。
　　七轡降九陔，宴眄不必家。　借問求道子，何事坐塵波。
　　豈能棲東秀，養真收太和。
　　亦令示許與郗十月十八日又與眾降命楊君書曰
　　左把玉華蓋，飛景躡七元。　三晨煥紫輝，煉眄撫明真。
　　變踴期須臾，四面皆已神。　靈發无涯際，勤思上清文。
　　何事坐橫途，令爾感不專。　陰痾失玄機，不覺年歲分。
　　徐謂楊君曰：夫令勤者勤其事，就其玄微耳，慎者亦觸類而作也。學道之難，不可書矣。有恥鄙之心者，於道亦遼乎，灌秉然後可貴耳。賢者之舉目更始爾，今且當內忘也。
　　因吟曰：
　　玄清眇眇觀，落景出東停。
　　願得絕塵友，蕭蕭罕世營。
　　吟此再三又曰
　　靈人隱玄峰，真人韜雲來。　玄唱非无期，妙應自有待。
　　豈期虛空寂，至韻固常在。　携襟登羽宮，同宴廣寒裹。
　　借問朋人誰，所存惟玉女。
　　吟竟曰：卓雲虛之駿，抗翮於崆峒之上，斯人也，豈不長挹南面，求謝千乘乎。
　　二月三十日吟一章曰
　　寨裳濟綠河，遂見扶桑公。高會太林墟，賞宴玄華宮。
　　信道苟淳篤，何不棲東峰。
　　四月十四日又作七章詞曰
　　控景始揮津，飛飆登上清。　雲臺鬱峨峨，閶闔秀玉城。
　　晨風鼓丹霞，朱煙灑金庭。　綠葉集玄峰，紫芝巖下生。
　　慶雲纏丹鑪，鍊玉飛八瓊。　宴眄廣寒宮，萬椿愈童嬰。
　　龍旂啟靈電，虎旗徵朱兵。　高真迴九曜，洞觀均潜明。
　　誰能步幽道，尋我无窮齡。
　　其二
　　翳藹紫微館，鬱臺散景飆。　鸞唱華蓋間，鳳鈞導龍朝。
　　八狼携絳旌，素虎吹角簫。　雲勃寫靈宮，來適塵中囂。
　　解轡佳人所，同氣自相招。　尋宗須臾頃，萬齡乃一朝。
　　椿期會足衰，劫往豈足遼。　真真乃相目，莫令心徂抄。
　　虛刀揮至空，鄙滯五神愁。
　　其三
　　朝啟東晨暉，飛軿越滄溟。　山波振青涯，八風扇玄煙。
　　迴陌易遷房，有懷真感人。　三金可遊盤，東岑宜永甄。
　　紛紛當途中，孰能步生津。
　　其四
　　飄颻八霞嶺，徘徊飛晨蓋。　紫軿騰太虛，曬眄九虛外。
　　玉簫激景雲，靈煙絕幽藹。　高仙宴太真，清唱无涯際。
　　去來山嶽庭，何事有待遇。
　　其五
　　神玉曜靈津，七元煥神扉。　虛遷方寸裹，一躍登太微。
　　妙音乘和唱，高會亦有機。　齊此天人眄，協彼晨景飛。
　　總轡六合外，寧有傾與危。
　　其六
　　薄宴塵飆嶺，代謝緣還歸。　奚識靈劫期，顧眄令人悲。
　　其七
　　雲草廕玄方，仰感旋曜精。　詵詵繁茂萌，重德必克昌。
　　諸真歌頌竟