太上玄靈北斗本命長生妙經
　　經名：太上玄靈北斗本命長生妙經。撰人不詳，約出於北宋初。假託太上老君傳授天師張道陵，勸人禮拜北斗七元君，延生保命。一卷。底本出處：《正統道藏》 洞神部本文類。
　　太上玄靈北斗本命長生妙經
　　開經無上妙品靈章
　　稽首太上尊，歸命禮北辰。仰啟二尊帝，朝現七元君。經始蜀都出，道為天人根。消灾解危厄，保命守玄真。南陵三千使，北斗七千神。俱來衛法座，同入清净門。臣今至心誦，道炁自然存。
　　太上老君在永壽元年正月七日下降蜀都，授與天師張道陵《北斗延生妙經》，未悉其章，復授長生妙訣。
　　太上曰：天一生水，生自北方，故紫微之垣，高崇北辰，北辰之宿，列為七元，首引貪辰，尾明破曜，中立文曲，以為天地之樞軸，是以北斗司生司殺、養物濟人之都會也。凡諸有情之人，既稟天地之氣，陰陽之令，為男為女，可壽可夭，皆出其北斗之政命也。今見眾生無門進修真之路，無誠向禮斗之科，我故哀憫，大闡玄靈，汝當諦聽，廣布流行，使人人皆躋仙阼，不蹈輪迴。天師再拜，喜躍無任。
　　太上曰：
　　北斗之尊，眾宿停輪。運天轉地，去穢除氛。春秋冬夏，生物生人。東南西北，立紀立閽。號曰九皇，北極真君。三台華蓋，司人精魂。七元政令，結人元神。故名本命，始出玄文。眾生釋難，道合乾坤。時時朝禮，身命常存。
　　太上說是玉音，十方諸天心如冰渙，一時歡喜，今日欣遇無上法橋。天師膝行近玉座，而說偈曰：
　　天地生元氣，靈光聚北辰。紫微開帝座，玄闕列真君。消釋諸凶厄，生成萬類人。大哉文曲宿，斡運道如春。
　　天師說偈都竟，仙班回部，聖駕復天，稽首玄穹，眾生受度也。
　　太上玄靈北斗本命長生妙經竟
　　讚詠圓滿靈咒
　　大哉北極，生物無息。樞機運動，乾坤定立。太上垂教，眾生遇植。消灾解難，神目電及。臣今齋沐，上帝可格。克終克始，保家保國。諷誦道言，作是惟一。此經難遇，劫數萬億。既遇之者，請必有得。仁仁元靈，證明功德。