真武靈應護世消災滅罪寶懺
　　經名：真武靈應護世消災滅罪寶懺。一卷。底本出處：《正統遭藏》洞神部威儀類。
　　真武靈應護世消災滅罪寶懺
　　爾時，天尊告妙行真人曰：常念眾生，處於三毒、十惡之世，被六天魔王、五府瘟曹不以尊卑，枉致傷害。或老或少，或男或女，未盡天年，遽違人世。故演伏魔經法，普救眾生，及以符圖神咒，付諸法學。乃勑北方真武神將，躬詣諸天，遍為巡察。凡遇邪氣，及有妖星，逆次流躔，速須戮剪。又下人間，錄善伐惡，輔正除邪，濟拔人天，祛妖攝毒，救護一切，無有枉橫。然下元末世淺薄，人心破壞，五情雜亂，更相疑惑，所為不實，惟用邪行，背真就偽，不義不仁，違天逆地，攻根伐株，不忠不孝，無愛無慈，欺罔萬民，酷虐百姓，殺戮眾生，殘害物命，結諸罪釁，冤對無邊。是致動見患難，或為劫賊之所傷命，或為惡鬼之所滅身，或被蚖蛇虎狼百蟲毒螯之所加害。官司口舌，無故橫生。繫閉牢獄，鞭杖徒刑。或復家遭瘟疫，身染毒氣，大小疾病，人口死亡，六親斷絕，財物耗散。諸如等苦，並是六天故氣，北酆帝主、八部鬼帥、人間死將、五嶽之神，遍行天下，乘其罪釁，致其毒氣，以殺惡人。從年竟月，有遭不少，更相牽連，以致死亡。所在人民，無能免者，甚可痛傷。吾遣威神，分布世間，按行救度，人豈知之。今重告汝，真武大神將救護之法，不可思議，克感靈應。真人稱言，大慈大悲，能為眾生，願垂開示。
　　天尊言，常以三元八節、甲子庚申、每月三七日下降之辰，此諸等日，不食辛獻葷穢，制斷六情，不生念想，即乃清淨，燒香持齋，念道歸命，北方四十九位靈應天尊。首謝己身，發露懺悔，消諸罪戾，免受厄難。水火刀兵，虎狼毒獸，邪精異爽，永不干犯。今辰運心，仰佩玄言，當須精心禮諸化身尊號，願是功德，廣救眾生，普度一切。某甲生身在世，無量劫來，沉淪罪苦，未得解脫。今日伏為某事，禮此懺文，五體投地，一心發念。稽首真容，
　　敬禮尊號。
　　志心朝禮，壬癸至靈天尊。
　　志心朝禮，金闕化身天尊。
　　志心朝禮，日光瑞應天尊。
　　志心朝禮，太陰神化天尊。
　　志心朝禮，武曲昭靈天尊。
　　志心朝禮，虛危孕秀天尊。
　　志心朝禮，真相具足天尊。
　　志心朝禮，端嚴威力天尊。
　　志心朝禮，誓斷妖魔天尊。
　　志心朝禮，輔助玉帝天尊。
　　志心朝禮，沖和淨樂天尊。
　　志心朝禮，積功成聖天尊。
　　志心朝禮，神靈妙見天尊。
　　志心朝禮，慈惠助順天尊。
　　志心朝禮，威容感應天尊。
　　志心朝禮，最聖妙行天尊。
　　志心朝禮，功高龍漢天尊。
　　志心朝禮，顯靈上國天尊。
　　志心朝禮，威加九地天尊。
　　志心朝禮，德摧五嶽天尊。
　　志心朝禮，不言善應天尊。
　　志心朝禮，神力無礙天尊。
　　志心朝禮，威鎮六洞天尊。
　　志心朝禮，肅清寰宇天尊。
　　志心朝禮，協贊中興天尊。
　　志心朝禮，化育黎兆天尊。
　　志心朝禮，蕆揚妙化天尊。
　　志心朝禮，常住護世天尊。
　　志心朝禮，化行六合天尊。
　　志心朝禮，恩霑萬彙天尊。
　　志心朝禮，威權自在天尊。
　　志心朝禮，威顯神力天尊。
　　志心朝禮，清寧國土天尊。
　　志心朝禮，降魔戒生天尊。
　　志心朝禮，代天演法天尊。
　　志心朝禮，延壽護身天尊。
　　志心朝禮，遣鬼滅祟天尊。
　　志心朝禮，法雲流潤天尊。
　　志心朝禮，普慈護國天尊。
　　志心朝禮，延福保神天尊。
　　志心朝禮，解冤濟苦天尊。
　　志心朝禮，常念救物天尊。
　　志心朝禮，削除罪犯天尊。
　　志心朝禮，救生起死天尊。
　　志心朝禮，護魂慈救天尊。
　　志心朝禮，保家安國天尊。
　　志心朝禮，威德無量天尊。
　　志心朝禮，自然真極天尊。
　　志心朝禮，消災降福天尊。
　　志心朝禮，玄天一切聖眾。
　　臣某志心歸神、歸身歸命，北方大道四十九位靈應天尊、一切聖眾。原夫人身難得，遇正法以尤希；天道貴生，全本年而甚少。念六根之未悟，惟五福以常虧。凡居覆燾之中，盡出鈞陶之下。或貧窮而多子，或富貴而絕兒。方當受用，而忽喪天年；未曉修行，而已終祿運。或兵戈而暴骨，或孕育以傷身，或邪鬼之欺誣，或上天之譴責。般般果報，種種因緣，但知逐利以貪名，豈顧欺天而罔地。不修戒行，殊乏陰功，臨期嗟歎，以徒勞遇事告投而無訴。某切慮一生之內，三世以來，不孝不忠，行淫行盜，貪瞋業重，殺戮罪多，言語失真，癡頑染性，五逆在已，兩舌謗人，恐地獄之相仍，慮天曹之具錄。生死受拷，陰籍難除。仰憑上聖之恩庥，盡赦多生之罪障。次冀冤魂解散，人鬼分離，過去超生，見存獲慶。九幽息對，天下和平。一切含靈，悉蒙救度，俱登道岸，證入無為。臣等志心稽首，禮謝無上虛皇正真三寶。
　　真武靈應護世消災滅罪寶懺竟