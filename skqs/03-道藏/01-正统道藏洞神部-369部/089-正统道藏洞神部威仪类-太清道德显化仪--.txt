太清道德顯化儀
　　經名：太清道德顯化儀。一卷。底本出處：《正統道藏》洞神部威儀類。
　　太清道德顯化儀
　　上壽供獻
　　宣衛靈咒，請稱籙職
　　具職臣姓某上啟太清玄元無上三天無極大道太上老君、道德天尊，聖母先天大聖后、太乙元君，太清洞神諸君丈人、上相上宰上保上傅君，三天四相宰輔卿監諸司官典，列位仙曹靈官，三界真靈。咸望洪慈，洞回降鑒。臣聞：太虛寥廓，上有帝鄉，元炁微茫，中存道體。乃睠太清之境，是為浩劫之家。道炁億萬，重界鴻濛，而是域官君千二百名，造化以為臣。妙有妙無，惟恍惟忽。功雖不宰，由仁民愛育而功施；迹本難窮，因垂世立教而邊顯。臣某竊稽紀傳，妄測聖神。昔武丁恭巳之九年，當斗柄建寅之望日。謂混元之誕，實在玆辰。故賀典之修，盛行于世。此特表人心嚮慕云爾，烏足為聖德光益者哉。今之日，弟子某等，欣戴罙深，歌詠不已。闢清壇而設醮，趨丹陛以稱觴。伏願不棄賤微，特回宴蠁。青牛紫炁，儼如度函谷之時；白馬朱鬃，宛若降茅山之日。羣真共會，一念潛通。臣等瞻望天階，不勝凝俟之至。謹稽首再拜，奉請。
　　請聖
　　志心謹謹，奉請太清太上天帝君、太清天帝丈人、太清九老仙都君、太清九炁丈人、上相方諸宮青童君、上宰西城總真王君、上保太丹南極元君、上傅白山宮太素元君、玄中大法師河上丈人、文始先生尹真人、泰玄上相張真君、天機上相葛真君、天樞上相許真君、僉書上相浮丘真君、上元大有真人、中元太極仙翁、下元太清仙伯、洞神太極上相、洞神太極仙伯、洞神太玄上仙、統洞神三天護法都帥、洞神九天大兵統、洞神太微僕射、洞神太極僕射、洞神木部尚書、洞神火部尚書、洞神金部尚書、洞神水部尚書、洞神土部尚書、洞神太微護兵大卿、洞神太極益筭大卿、洞神紫府上仙大卿、洞神大仙仙威監、洞神太極上仙大夫、洞神三天斬妖護尉、洞神碧虛上仙大卿、洞神九天保命上仙監、洞神紫微七政大監、洞神金闕盟威大監、洞神扶桑暘谷大監、洞神太極上仙監、洞神玄都仙令大監、洞神太極仙府兵錄、洞神九天護府司直、洞神九天雲霧大監、洞神紫府校尉、洞神明六明虛真監、洞神八極仙都護尉、洞神北極大監、洞神太極總神都司君、太清千二百官君、太清上章諸宮曹官、太清左右侍香金童玉女、太清左右侍衛龍虎君、琅瑯干真人、嵩山寇真人、太清歷代授道真人、太清開化三界神仙、日直香官使者、當境土地正神。
　　降聖
　　臣等誠惶誠恐，稽首頓首，再拜謹謹，奏請太清玄元無上三天無極大道太上老君、道德天尊。臣等恭望洪慈，流光寶座。
　　太清樂引
　　臣等不揣凡愚，僭邀天仗。伏想神龍驂駕，天馬啟途，十二衛官以前呵，九萬飛仙而後從。流霄建節，雲霞浮十絕之旛；大輅鳴鑾，日月耀五明之扇。臣等挹瑞彩於上古，依末光於中天。釆一事之奇可，極鋪張之美陳。七珍之供願，將慶賀之儀。臣等無任稽首再拜、舞蹈之至。
　　步虛
　　寶座臨金殿，霞光照玉軒。萬真朝帝所，飛舄躡雲根。
　　臣聞：昔既誕於仙姿，蓋先陳於神水。挹東井黃華之沼，體發金光；注西華流汨之池，身生玉澤。一自九龍之薦瑞，遂令千古以為榮。玆取其名，載揚厥美。衍靈溪之一脉，流澤何窮；分東井之餘波，飛仙可託。臣等仰對道前，謹伸上獻。
　　法源流潤天尊
　　獻香
　　臣聞：在道之中，惟香是尚。出清微者名解脫，有濟幽度顯之功；產聚窟者號返生，有起死迴骸之妙。蓋功非在物，而在德；亦聞不以鼻，而以心。若人間卉木之為馨，豈天上神仙之所欠。然禮以少為貴者，物取其奇，則誠之不可掩夫，天其可享。臣等仰對道前，謹伸上獻。
　　香雲結篆天尊
　　獻花
　　臣聞：仙苑羣芳，奇花萬種。常暘日窟，仰攀若木之華；玄圃騫林，採擷空青之蕊。繁英吐而靈風晝永，朱紫艷而道日春融。蓋非凡世之色香，宜備至尊之賞玩。把瓊芳於席上，願奉天歡；化寶蓋於空中，同依道蔭。臣等仰對道前，謹伸奉獻。
　　瓊英絢彩天尊
　　獻燭
　　臣聞：原燈燭之雖微，濟陰陽之不及。蘭膏繼晷，吐朱燄之熒熒；陽燧取精，揚丹輝之燿燿。乃若太清之仙境，豈資爝火之餘光。義或取於報陽，禮宜供於列炬。臣心如此，鑒一點之長明；道力發之，徧十方而洞照。臣等仰對道前，謹伸奉獻。
　　慧光無礙天尊
　　獻茶
　　臣聞：凡卉木神奇之品，皆真仙服食之腴。七明石芝，西錫昆吾之貢；十結神草，北來空洞之深。況道家之眾藥尤多，豈人世之一茶足羨。然以奉至尊之壽，固宜效所貴之儀。蓬萊山有三，敢自詫通仙之妙；上清品第一，尚有希換骨之仙。臣等仰對道前，謹伸奉獻。
　　靈通品量天尊
　　獻酒
　　臣聞：大駕昔遊於四極，壽觴爭獻於羣仙。東海青童，奉碧醴金津之宴；九天上帝，開雲漿月液之筵。瓊花貢自朱陵，甘液來從紫府。遐想當年之美，再修今日之儀。援北斗，酌天漿，上奉九重之春色；釀西江，為壽酒，願同六合於醉鄉。臣等仰對道前，謹伸奉獻。
　　玉光浮潤天尊
　　獻果
　　臣聞：乘輿，昔巡狩之時；仙果，省職方之貢。九靈西母，進金紫之交黎；南極夫人，上赤靈之火棗。東掇扶桑之椹，北收空洞之瓜。想遺美之如存，效凡儀而有獻。頌三千歲，方成之實，未足為多；得七百年，不汗之枝，願言分賜。臣等仰對道前，謹伸奉獻。
　　宛味希夷天尊
　　進疏
　　臣聞天地之德，固無待於形容；日月之光，又何加於繪畫。況大道在名言之表，而重玄超思議之前。雖喻以塵沙萬劫，測量而莫盡；豈形諸案牘一言，褒讚之能詳。蓋露表之云云，實風刀之凜凜。河海於細流，不擇恃此無虞；天地之大德，日生受之必至。所陳丹悃，謹用上聞。
　　宣疏，宣關，向來，回向
　　顯化禮文
　　步虛
　　臣聞：狀太虛之體，雖至人莫叩其端倪；圓日月之容，縱巧匠難施其光彩。恭惟太清仙境、太上老君、混元上德皇帝、道德天尊玉陛下。生於無極之先，出於太虛之上。匪有匪無，匪聲匪色，獨為至道之宗；能長能短，能方能圓，莫名萬物之母。大包宇宙，細入毫芒。巍巍蕩蕩，無能名；昏昏默默，不可識。粵自洪源肇啟，玄化潛流。高卑奠清濁之形，動靜制剛柔之體。風雷山澤，聯八卦以相生；春夏秋冬，運四時而不忒。日月星辰，麗乎上；人民品物，生其間。總總林林，生生化化，此則運元炁而開天地者也。及其九皇既立，歷代相承。乃降世以為師，遂因時而設教。陳綱立紀，經論天下之大經；利用厚生，成就生民之眾務。此則隨世代而立人道者也。然後建道德之宗旨，作清虛之法程。七部妙經，隨三乘而接引；九還丹訣，付上士以修行。間陳禮樂之原，或演浮屠之學。本末畢具，精粗備陳。萬法千門，一致百慮，此則順時俗而立教化者也。以至分形三界，應迹十方。或耀魄勾陳，上理星象。或韜光柱史，下佐國家。指白骨以成人，救洪災而度劫。扶危拯難，無感不通，濟死度生。有緣者遇此，則亙古今而度人無量者也。故神通輝赫，功德崇高。在天為萬聖之尊，在世為三教之長。三十六天、三十六地，咸歸掌握之中；八十一歲、八十一身，始顯化生之迹。神明不能極其妙，聖智不能窮其源。雖萬聲萬舌而贊揚，窮劫難盡；若一話一言之陳述，於道何裨。以今臣與弟子某等，望滄海以神流，瞻泰山之目極，不量誑惑，輒效褕揚。取聖號以為綱，刪成九禮；摘仙經而頌美，十不一存。惟其極愛敬之深，不自覺文辭之陋。伏願道心默感，天鑒潛通。以涓塵瑣瑣之言，固毋足釆；然江海汪汪之量，何所不容。臣等各運誠心，共宣妙範。
　　舉，按人各恭敬
　　志心皈命禮，杳冥昏默，冥寂玄通。粵從空洞無本，太空為道體；初發玄元始凝，祖炁立天根。造化三才，開張萬範，處無象無形之內，居太初太易之前。神寶丈人，眾和太上老君、混元上德皇帝。
　　恍惚杳冥中有象，上無復祖道為尊。
　　包含造化運陰陽，剖琢虛無立天地。
　　上輔大羅元始化，中弘靈寶道君風。
　　尊居太清太極宮，是號無為大道主。
　　志心皈命禮，鑿開混沌，剖破玄黃。道炁混凝，由大羅而生三境；元綱流演，從祖劫而化生諸天。上列九霄，下分三界，立境界之脩品，奠真仙之奧區。徧及大千，成宗皇一。萬天教主，眾和太上老君，混元上德皇帝。
　　一自洪濛流梵炁，便從祖劫立天根。
　　五千五百億重天，三洞三十六部教。
　　各從境界明修品，悉為真仙第等階。
　　天人真聖盡師承，功德巍巍超萬劫。
　　志心皈命禮，降九皇而設教，委歷代以為師。自伏羲以至周康，閱世者數萬餘載，始鬱華而終郭叔，稱子者十有五名。體元長仁，開物成務，示百王之軌範，作萬古之楷模。歷代帝王師，眾和太上老君、混元上德皇帝。
　　皇帝王風隨世立，通玄盤古古先生。
　　鬱華廣壽大成稱，廣成隨應赤精號。
　　錄圖務成尹壽列，真行錫則燮邑名。
　　育成經成郭叔終，歷代為師玆可述。
　　志心皈命禮，因機立化，隨劫度人。道德五千餘言，開闢金丹之祖；符籙千五百卷，流傳正一之宗。教同出而異名，道並行而不悖。天人仰賴，仙聖依歸，玄中大法師，眾和太上老君、混元上德皇帝。
　　化身靜老初行教，東國君臣得度多。
　　道歸文尹顯金丹，法付天師明正一。
　　真多宋倫傅鍊養，謙之干吉得經科。
　　枇糠陶鑄幾神仙，萬古玄風長不泯。
　　志心皈命禮，闡真一旨，開不二門。通禮樂之原，明道德之歸。東魯起見龍之嘆，設泥洹之果，演浮屠之教；西胡來乘象之迎，自號古先生，時稱隱君子，名雖鼎立，德並川流。三教宗師，眾和太上老君、混元上德皇帝。
　　粵自殷周初顯迹，周流夏世立規程。
　　八十一國變胡風，九百餘年明道化。
　　宣聖聞風師禮樂，煩陀稽首受浮屠。
　　乃知三教本同歸，後學紛紛徒自苦。
　　志心皈命禮，道通古始，德妙玄同。上為皇，下為王，得之則可內治身，外治國，無所不宜。兼陰陽名法儒墨之長，極古今治亂天人之辯。深矣遠矣，至大順；恍兮忽兮，歸無名。道德天尊，眾和太上老君、混元上德皇帝。
　　道德二篇初降世，百家眾說總陳言。
　　虛心實腹混希夷，復命歸根守玄牝。
　　無為無欲歸清靜，常德常名貴自然。
　　修齊治平特其餘，今古神仙從此得。
　　志心皈命禮，以無入有，委炁成形。自鬱單六炁，電之祥，難窮載劫；迨天水五色，珠之夢，始現其身。一從白鹿以昇天，再顯青羊而降蜀。非迹之迹，自然而然。降生天尊，眾和太上老君、混元上德皇帝。
　　眾仙捧日從天下，五色流珠結聖胎。
　　歷年九九應乾元，誕日五三符洛數。
　　得姓元因攀李樹，出塵生即步蓮花。
　　天上天下獨為尊，相好端嚴俱第一。
　　志心皈命禮，變化無方，神通莫測。或為千二百，老子應現諸天。或為百八十，道君接引凡界。號不專於三十六號，名非止於七十二名。雖法身充滿，如虛空而妙體，本來常湛寂，混沌萬變。眾和太上老君、混元上德皇帝。
　　妙體本來歸至一，化身千百未為多。
　　春為上景夏老翕，秋化神光冬童子。
　　世號福神現玄武，天稱星主理句陳。
　　譬如寶月在虛空，凡有澄波無不見。
　　志心皈命禮，功高列聖，德冠兩儀。布惠行，仁如春生；於萬物，隨機赴感。似月現於千江，拯苦難於微塵，濟黎元於浩劫。四生慈父。三界仁師。無量度人，眾和太上老君、混元上德皇帝。
　　三界眾生真父母，劫終劫始度天人。
　　翦凶示相滅龐勳，救疾垂慈起光映。
　　華夏蠻戎俱受化，昆蟲草木亦蒙恩。
　　分身應化若微塵，功德贊揚莫能盡。
　　上來禮讚功德，已遂周成。蓋以求太虛於言象，惡睹其真；盡盛德之形容，難加其美。屍太清之為妙，豈副墨之能知。藐然豹管之窺，甚矣龍墀之瀆。既周贊禮，諒沐鑒觀。切念臣等鑽仰玄風，漸摩妙化。非不悅抱一守雌之道，其無如抗塵走俗者何。道愈遠，神愈卑，何自致內觀之地；心未澄，欲未遣，無由造常寂之天。哀此微生，爽然自失。惟願慈尊之矜，憫特施法，力以提携。令臣等懺斷業緣，早出沈迷之網；洗空結習，咸歸清淨之風。法眾虔誠，同伸懺悔。
　　稽首皈依三清上，無為教主混元尊。
　　太清道德眾真仙，太極洞神諸宰輔。
　　臣等自從無始劫，無明貪愛蔽真心。
　　或違千二百新科，或犯百八十大戒。
　　是非人我生邪見，空色有無墮法塵。
　　茫茫欲海了無律，衮衮愛河那有岸。
　　自恨此身無定故，輪迴生死幾曾停。
　　以今仰對大慈尊，懺悔願成無上道。
　　重告道場同業眾，靜心攝念露真誠。
　　受持十願結良緣，消滅塵沙千萬罪。
　　一願聖人壽萬歲，二願天下溥安寧，
　　三願道德常演化，四願風雨順時行，
　　五願老幼行慈孝，六願夭閼獲全生，
　　七願三途無苦難，八願徧地息刀兵，
　　九願水火不興害，十願疫瘴不流行。
　　罪從心起將心懺，心若滅時罪亦無。
　　無心無罪兩俱空，此即是名真懺悔。
　　回向
　　向來朝禮至真，披陳懺悔，贊揚功德，並已周圓。伏願不捨慈悲，普施恩貺。削愆尤於黑簿，罪垢風清；紀福壽於丹書，善芽日長。為上因緣，志心稱念太清顯化天尊，不可思議功德。
　　顯化設醮儀
　　宣衛靈咒，請稱法位
　　具位奉行，太清顯化醮法。祭酒臣某上啟太清玄元無上三天無極大道太上老君、混元上德皇帝、道德天尊，先天太后，太乙元君，太清諸君丈人，太清四輔河上丈人、文始先生，三天四相，洞神宰輔卿監、一切仙曹，太清千二百官君，左右金童玉女龍虎君，三界官屬，一切威靈。咸望洪慈，俯垂洞鑒。臣聞：有物混成，強名曰道。在希夷之表，無形無名；以無情於恍忽之中，有象有精，而有物。天地萬化由之而出，陰陽四時得之而成。形色智力、消息之來者不窮，進退存亡、邪正之相尋何已。苟無主宰於其間者，烏能悠久而不息哉。惟我混元，是為道祖。念羣有皆吾之有，能不扶持；而眾生自我而生，奈何委棄。遂分靈於浩劫，將應化於微塵。為皇者師、帝者師、王者師，更萬世而無倦；立天之道、地之道、人之道，使三才之咸安。化被洪纖，風行隱顯。萬物歸而不為主，其德乃貞；百姓用而莫能知，可名為大。臣某蓬蓽賤士，蒭狗陳人。夙荷大造之恩，獲處下風之列。分於道，形於一，雖同委順之全；知其雄，守其雌，未悟谷神之妙。屬遇真元之令節，諉為祖炁之降辰。八十一身，猶是太虛之全體；七億萬劫，不殊元始之初年。蕞爾寒微，亦念浮生之易失。慈尊哀憫，特施餘澤於含靈。復命歸根，咸使得長生之道；修緣證行，庶逢開大有之期。臣等致恭上香，初獻。
　　初獻，宣詞
　　按如詞旨，一諷達天聰，仰覬道慈，俯垂省覽。臣聞：自然者，道由不生，所以生，生妙用謂；神以不有，而能有，有況元象。隱於空洞而至真，本於太無。始乎無始，終乎無終，固難擬化生之事；今則非今，古則非古，豈容繫世代之時。惟其職教，化以為心，不免和光，塵而示體。昔高宗御極，當歲在辰之九年，以殷正紀，時實斗柄，建寅之二月。忽睹陽景重輝之瑞，乃知真人出世之符。八十一年極太陽之九數，七十二相又元炁之一初。于北玄李谷以有光，視西蜀太官而為盛。由是姓名始著，風化斯行。訪道元君，明學者必有師之義；隱德柱史，見聖人不遺世之心。流玄教，於中華；演浮屠，於西域。雖真仙隱顯，本非世俗之能知；而紀傳昭彰，證以天經而不惑。臣某等聞風譙郡，訪古瀨鄉。撫遺迹之猶存，恨生世之不早。攀庭檜而飈輪已遠，濯靈池而仙體難瞻。拜真像於丹青，無異睹青天於雲霧；考豐功於簡冊，僅能得泰山之毫芒。空懷睠戀之心，莫寓皈依之志。欽遇降生之日，敬修慶賀之儀。九光甘液，白玉文英，遐想羣仙之上壽；三玄紫奈，絳樹丹實，緬懷萬帝之稱觴。正希林之宴方酣，豈濁世之歡肯顧。然道以慈悲而接物而。臣懷愛敬以事君，精念潛通，匪于其人，而于其意。高靈昭答，不享其禮，而享其誠。過望之私，不知其僭。臣等再拜致恭，上香亞獻。
　　亞獻，宣進狀
　　臣聞：太初太易，無象無形，大道莫窮其宗祖；生天生地，神鬼神帝，玄功靡得而名言。惟古今道術，雜出於百家；而儒釋黃老，並列於三教。雖禮樂，非名法兵權之比；然未如，無為自化之尤高。雖禪空異堅白同異之辭，然豈若不言善應之為，愈况靈寶真一之旨，洎金丹性命之方。大者，可以致神仙；小者，猶能芘家國。道尊德貴，是宜超上古而獨存；巧妙功深，以故非中人之能識。紛紛曲士，往往危辭。或目以異端，或毀為外道。且自然至理，於玆又何加焉。彼小智自私，見其不知量也。臣謹與弟子某等，雖慚下俗，每誦玄經，聞神明之教而作興，慕清靜之風而洗濯。嘆聖去以踰遠，憐世降而愈卑。吾道非乎，獨不見，太古羲農之俗；微言絕矣，孰能明，陰符道德之書。幸吾師震夙之辰，為我道興隆之託。伏願恢弘世教，振策宗風。三洞天書，願全文之復出；無為上道，隨浩劫以長存。乃若任造化以為功，齊太虛而比壽，皆真尊所宜素有，非小臣可得盡言。臣等拜手致恭，上香終獻。
　　終獻，宣疏
　　臣聞：天地相合，以降甘露；坎離既濟，則生黃芽。以丹鼎英精，既迥殊於流俗；則紅塵煙火，豈可奉於高仙。玆因酌水之儀，而效獻湯之禮。黃昏一匕，探囊願試於仙方；白雪九還，換骨蘄分於餘劑。臣等虔恭捧揚奉獻。
　　進湯，奉經
　　送聖
　　臣聞：神潛恍惚，無往不存。道在虛無，有求輒應。配渺渺大羅之境，而巍巍萬有之尊。且求於色相者已非，矧擬以去來者踰遠。然既因人，而倣為此禮；苟非循迹，而莫致其誠。是故香花燈燭，以表其宜；詞疏表章，以通其意。荷高明之委鑒，懼褻瀆之貽誅。玆賀禮之告成，非飈斿之可挽。伏想九光鶴蓋，自碧落以來迎；八景龍輿，凌青冥而上返。臣等雲霄極目，涕泗交頤。言有盡而意無窮，形雖疏而心甚邇。當年白鹿尚可訪於譙城，異日青羊安得來於蜀郡。臣等下情不勝攀戀之至，謹稽首拜送。
　　回軿頌
　　太清道德顯化儀竟