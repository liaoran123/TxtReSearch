秘藏通玄變化六陰洞微遁甲真經
　　經名：秘藏通玄變化六陰洞微遁甲真經。不著撰人，傳出於劉罕。三卷。底本出處：《正統道藏》洞神部方法類。
　　秘藏通玄變化六陰洞微遁甲真經卷上
　　太上曰：夫欲傳授之士，須當澡沐潔身，鄭重先灶名香，仰視北辰，虔心祝香，仰啟昊天玉皇上帝、太上九天玄女元君、聖師玄天上帝：臣乃太上弟子，昨受《太上玉女六陰洞微經法》，皈身佩奉，依法行持。伏願天垂福祐，地賜休祥，大道速成，願心早畢。臣拜授此經已後，永為行持，無輕語誑妄，無易泄非人，無橫用邪為，無往求雜慕。臣從得此法，願求長生。次利百姓，濟民助國，退獨入清，蕩妖殺邪。惟希三天大鑒，萬象咸知。賜臣通靈，使臣遂願。如或妄行妖邪，臣甘犯天誅，聖真勿祐。急急如律令施行。
　　傳後涓吉日，置油麵餅七箇，歡喜團七箇，淨布七條，棗湯七盞。於二更時，星月郎明，向北斗下，置七位供養，烈火豐香。手執此經，稽首百拜。告云：
　　臣傾心瀝志，集氣會神，再拜上香，以虔盟誓。臣乃太上之子，久行清靜，誠測天心，欲離塵凡，願歸蓬島。臣虔誠拜告，有事上聞，伏願真慈俯垂憫鑒。臣以今於某月日，承受太上玉女六陰洞微經。臣欲行持，願垂盟鑒。臣受此法，不敢輕為，非急難救人，誓無謬用。臣今虔誠恭對尊儀，誠誓此言。或不遵依，甘當罪罰。凡有急緩救應，願垂加護。即前進上香，再拜。低聲祝曰：臣欲二三玉女，為臣之使。上達天廷，下巡世界。飛符走印，松邪斬妖，一切應用，臣欲驅使。伏希尊慈，俯垂降鑒。復上香再拜。祝曰：
　　臣所言事，已告御前，伏冀威靈，時加護祐。再拜訖，收香座。
　　再選吉日，備茶一分，酒一盞，果子一盤。二更時不令人見，向北辰下，簷底設香座，上香再拜，虔誠啟請：
　　北極鎮天真武靈應真君，今夜今時，願垂降駕。臣有小事，百拜上奏御前。臣奉太上之劫，法籙行持。斬鬼祛邪，助國安家，求仙學道，給濟孤貧。欲以《六陰洞微經》行持，驅使二三玉女，和平天地，制禦邪魔。於理所為，欲從其願。伏願帝君衷鑒，加助威靈。敢仗高真，永居正位。安印之所，即是道場。伏望聖慈，下恢聖德，即以兩大指作訣。祝曰：
　　天清地寧，陰濁陽清。瞪目散髮，龜蛇合形。手執寶劍，斬伐邪精。來居吾室，主六陰尊。聽吾告啟，從吾所陳。永鎮中位，護至仙成。急急如律令。
　　七遍。再上香祝曰：
　　臣欲以二三玉女，為使一切，所作祛使。願帝君加護，同佐神麻，不勝大幸。再拜。收座辭退。
　　大會祭儀
　　癸亥日，先寫狀并符請聖。閑人在外，先一夜備供養上香。設拜面北，壇前存神，叩齒乃祝曰：某郡佩某籙弟子，謹謹先伸拜請。
　　祖師北極，鎮天真武，佑聖真君，願垂聖駕，證盟大法。上香，酌酒。
　　丁卯真君前啟請
　　奉請丁卯玉女足日之，字保中，無極仁福真君，聞臣之香，降臨壇所。焚香，焚合同符，誦本身呪，取本方氣吹之。次啟。
　　奉請丁丑玉女黑無上，字太和，橫天仁實真君，聞臣之香，降臨壇所。
　　奉請丁亥玉女陸明集，字廣陽，都府仁元真君，聞臣之香，降臨壇所。
　　奉請丁酉玉女救欽靈，字正一亞夫仁休真君，聞臣之香，降臨壇所。
　　奉請丁未玉女乘素靈，字玄英無比仁至真君，聞臣之香，降臨壇所。
　　奉請丁巳玉女朱福稱，字文廣高上仁德真君，聞臣之香，降臨壇所。
　　右臣今奉請二三玉女，已幸降臨。伏乞真靈，俯垂大造，隨請下降法駕，受臣懇禱。左手中指，右手大煞文，叩齒三十六通，念六陰六丁玉女八素隱言。呪曰：
　　龍曜九炁，五嶽從之。天蓬四聖，十元八極。斗星百靈，十二日直。玉女六丁，願垂真光，助法敕攝。吾奉太上老君洞徹律令救。連念三遍。
　　逐一攝六丁本身訣玉女名召之。
　　罡步
　　藏形隱跡，步我罡魁。我見其人，人無我知。動植如意，叱聲鬼隨。疾如水火，鼓舞風雷。變澤成山，翻地覆天。我身堅固，安然默然。萬載長生與道合仙。急急如九天玄女律令敕。
　　取逐方炁吹壇中，奉請玉女依位而坐，燒本身符六道於壇中，叩齒瞑目，存想玉女六位降臨壇中，再拜上香。祝曰：
　　臣今奉請真武真君外，次焚香請召二三玉女，想已降臨坐次，弟子某稽首再拜。某是太上老君弟子，久持聖道，欲願長生。履清爭規，行奧妙事。長親至道，稟命修行。上薦祖先魂神，下濟萬民灾疫。臣奉持法籙，依道攝行。今欲置壇，裝嚴淨室，依科營辦，享祭真君。仰賴威光，俯垂洞鑒。某欲克仙理，為國安民，呪水行符，祛邪治鬼。上助國家之用，下扶身命之為。不論巨細，一切運動之事，皆賴威仙當作使者。助某行持，聽某指陳。東西南北，悉皆從順。稱名畫印，如聞啟請，即時來臨。記其所言，不可失信。上香再拜，輕輕近前，低語云：
　　吾領太上之令、玉皇之勑，平調宇宙，安輔國家，興兵發為，使鬼祛邪。今祭仙靈，永為佑使。須當隨吾機變，依吾所為。欲有不從，當行太上之令、玉皇之敕。斬神之身，滅神之德。伏惟靈通，下垂聰聽。
　　再拜，上香舉酒。次設拜跪滕，叩齒。祝云：
　　弟子姓某，謹遇大會之夜，敬祭于二三玉女之前。切念某惟性自然，心受天章，本師有約，太上之傳。今遇大會，聊獻于觴。風伯灑掃，雨師淨壇。奉祀某，心好禎祥，陳名通姓，願奉真光，終身奉祀，永不相忘。今日拜祭，美食脯香。安邑大棗，細核小穰。百清香酒，浮蟻傾漿。時新五果，白米嘉糧。飲受我祭，恣意斟嘗。酒醉食飽，隨我行藏。凡有檮語，一一相當。常隨我所，常祐我傍。我之所願，遂意吉昌。我所到處，與真偕行。隱顯往返，萬事安康。速成大道，早達仙鄉。我有諸苦，真與告祥。我有所欲，真當隨長。入敵保國，萬事為良。扶衛我身，與天地藏。傾灌奠醉，伏惟尚饗。急急如太上律令勑。
　　又再拜上香，逐一誦本身呪。取氣一口，吹座上。密云：
　　丁卯玉女，得太上《六陰經》、《洞微真文》。知神之姓，知仙之名。有法召仙，有法使神。往來三界，出幽入冥。行住坐臥，皆賴仙真。召之立至，召之立臨。人間萬事，令我通聞。願以昭報，幸勿違戾。急急如律令勑。
　　念三遍。從丁卯方取氣吹之。次丁丑吹之，別方同。再虔上香，呪曰：
　　能役六陰，出幽入冥。無畏無怖，亦無所驚。隨吾符轉，隨吾印行。祛除萬禍，集福一身。日動夜藏，不得違令。急急如律令勑。
　　如是這匝畢，如此六處，一同正位。上香再拜訖，收符一道，撚成圓子，用各位酒服。拜謝畢，如此六處，一同正位。上香，念此語云：
　　吾今奉法，吾乃為師，以真為弟。吾欲所遣，神可隨吾。自此已往，不離吾身。金錢雲馬，助真之程。凡有施為，不可失信。燒化錢紙畢，收座。
　　宋尚書右僕射趙普進經表
　　臣聞天之可度則覆物必廣，人之有奇則建功不難。設當時天運之亨，必際風雲之會。　
　　臣某始隨陛下，收復諸國，未嘗不失圖書於祕府，功須不及漢之蕭相，其志則無異也。且諸祕閣所藏之書，可謂祕矣。如《太白陰經》、《驅雷兵三十六府》、《氣運圖》、《起風雲十二戒法》、《縮水龜典》、《拔木神經》，若此祕文，不可勝數。然究其實，不亦難乎？其義渺茫，其辭枝蔓。或受戒之後，終身不飲。有法之後，舉族不葷。既奉此，遂不復奉彼。修設或有反，必有巨灾，不可急救。臣愚觀之，未得盡善。一日有羅浮山隱士劉罕謁，臣曰：古有玄祕之文，必得之矣。臣曰：諾。劉罕以為未也，因出紫囊於案。乃焚香設拜，啟囊取書，授臣曰：黃帝得，伐殺蚩尤於阪泉之野，藏之天府，厥後授之堯舜禹湯文武，戰國失之。秦皇獨得焉，驅神陰助，既統海內，復以無道失之。迨秦歷漢，或諸侯得之，散落四海者多矣。嗚呼，有得而不能奉持者，有行而不能恭敬者，皆不能成功。惟前漢陳平，後漢鄧禹，蜀諸葛亮，唐郭子儀、李靖，五子得之，恭謹而行，每運用奇計，人不可測。凡行師、出軍、偷營、劫寨，雷風電雨，隨時而至。自五子已往，此法不聞於世矣。臣某傭懶，隱于羅浮山，積有歲矣。先師珍藏是文，積有年代，曾戒臣曰：若逢聖明真主啟運，當有真人助之，汝當持此以獻。倘公能恭，謹信而行之，則功不在五子之下。臣敬事之約半歲，或聞有人耳畔言軍國利害。臣顧室內，絕無人跡，疑惑心開。或言日吾乃六甲天神，慎勿猜忌。臣自此轉加敬懼，厥後耳畔報應，日逐事件，不可褊舉。至於親侍陛下，收復諸寇，勢如破竹，非臣之謀長策遠，實六神之力也。且若行師之日，王全賦、崔彥迪、劉光義、曹彬等，惟知臣事此神。臣謂之曰：某日雨，某日風，某日火燒營寨，萬不失一。其法可謂通玄捷徑，劉罕豈凡人哉。其人厥後隱遁寂，不知其所以，莫非天授我宋耶？實囊括諸家之祕，誠玄妙不傳之文。直書其事，謹錄上進。較其始終，符呪止千餘字。乞藏玉匱，亦永保國祚萬年，以賴神天之感。開寶四年七月初一日，奉聖旨玉匱藏之，安祕書閣。
　　遁甲神經出處序
　　昔蚩尤作亂，黃帝頻戰不克。帝曰：聞伏羲治，天下無兵。今蚩尤一庶人生妖氣，伐而無功，戰而不克，吾之過矣。忽目前五色雲從空而下，雲中有六玉女持書，出二童曰：奉九天玄女聖命，送《遁甲符經》三卷，告與伐之願。傳此文乃天地禍福，是八卦之吉凶。辯風雲之變動，識氣候之成敗，觀日月之盈虧，論陰陽之順逆，曉星辰之休咎，知人情之勝負，此術乃萬變萬化之法也。帝乃長跪而受之，二童子并玉女乘雲而去。帝遂開函，得《陰符經》三卷。上卷乃神仙鍊丹抱一之術，說長生之法。中卷安邦定國，撫安王民之法。下卷論戰伐之事，遁甲者乃玄女之法。帝得之而設壇，造印劍令，依此戰蚩尤於涿鹿之野。爾後厥勝，藏之金殿。後大亂，巢黃楊出得之，傳於凡世。得之者夙緣慶幸，遇之者決勝如仙。可宜慎之，勿傳下等。凡夫六丁者，天下之正神，不同尋常。青龍、明堂、太陽等神，長隨玉女，受之使喚，在天地之內。如隱身遁形，以左手持刀，閉氣一口，右轉畫一圓圈。聞惡人在內，便於外作局子六尺。如惡人在外，便於內作局子六尺。如在野外，仍於野外作局子變神。用等六條，各長一尺二寸。逐旬青龍，依次排之，而直放筭子到玉女門上。以左手撁之筭，橫著閉門，卻從天門地戶而去。閉門了，身形遁已。每一筭，子存為一人也。玉女到太陰，住想外人不見我也。仍先念淨口身神呪，左手結印，右手執劍，踏北斗丁罡七步，披頭仗劍。念了淨口淨身神呪，閉目藏睛，默念七星名字一遍，斷訣關土地。念呪須向方取氣吹之，前卻便捏火。行此法出入行軍用焉，不問凶神惡煞，入地迴避，不敢當途。他衆我寡，或萬軍圍掩，但望天罡，取氣所指之方去，千軍不覺，萬軍不見。此玄妙口訣，千金不傳，萬金不度，勿泄天機。乃護國之寶，不為人見矣。
　　秘藏神玄變化六陰洞微遁甲真經卷上竟
　　秘藏通玄變化六陰洞微遁甲真經卷中履二
　　太上老君六除玉女洞微經法上傳授感應式
　　太上曰：夫欲入道，必先探賾。玄微奧旨，興兵發馬，守道港形，祛邪逐惡，保佑元真，此乃吾之至要之門，進登仙品，莫非是事。況此法也，通天清之奧路，達地濁之淵微。理燭古今，道冠萬術。於身益者，上謁官長，利見王公，逐鬼退殃，迎祥致福，飛符走印，制伏狂妖，求道欲仙，恣情任意。於國益者，興兵發馬，立紀陳綱，治水潦之灾，滅饑饉之苦，乃感王侯之夢，合諸人物之心，入水登山，行幽坐險。若非此法，安可如然而登玄理。太上曰：吾傳此經法，流布人間，以濟仁人者之用事。非是其徒，切莫私味之。可與子之千金，不可泄吾《六甲陰經》者。自古至今，未嘗有不從此用事而得成道者也。則在處禁衛吏兵，即時為罰報，殃滯灾咎橫生。或非道之士，恪以誠心，資以世賄，為意而等閑傳授，罰加倍焉。太上曰：夫欲傳授之士，須當澡沐，潔身鄭重。先灶名香，仰視北辰，運心所檮。臣乃太上弟子，昨於某年月日，拜受《太上玉女六陰洞微經法》。伏願天垂福祐，地賜休祥，大道速成，願心早畢。臣受此經法以後，永為行持，無輕誑語，無易泄非人，無橫用邪為，無柱求雜慕。臣得此法，願求長生。次利百姓，濟民助國，退濁入清，蕩妖殺邪。惟希三天大鑒，萬象咸知。賜臣通靈，使臣遂意。如或妄行妖邪，臣甘犯天誅，聖真勿祐。急急如律令施行。
　　六陰隱祕要
　　六陰者，六甲之陰也。甲子之陰，乃是丁卯，甲戌之陰丁丑，甲申之陰丁亥，甲午之陰丁酉，甲辰之陰丁未，甲寅之陰丁巳。六丁乃六陰也，則六甲之為陽將，六丁為陰神。用六丁而不用六陽者，陰為無也。無則能變化，能有能無，出生入死，包容隱顯也。如臨軍之用兵法也，六陰無形，用之則應。凡有道之士用陰，無道之士用陽。陽則可測，陰則不可窮也。上卷獨言祭六丁法。或曰：六本無形，何必祭之？曰：以有形無，祭禱之無形之神，有無相合也。故存神叩齒，心念口告，助以香醪，薦以美食，祝而祈之。依法用事，無不感通也。昔黃帝征蚩尤七十二陣，晝而方寐，夢一神人教以祕法。既寢覺，於盛囊中得法，曰《六陰洞微》，乃六丁祕法，六甲飛宮而變通也。因此而依式行持，遂滅蚩尤也。此法乃太上正一玄真之法，非妖邪之法也。得傳授者，具表申聞天閤，奏於上帝，盟立誓言，不得妄意興妖邪行。非佞不然，則反被六丁神為責，大犯天誅也。可當正心正行，用之應矣。太上老君曰：昔以此法於太平年，使九天玄女授有熊氏，有熊氏授風后，風后授太玄先生黃石公，黃石公授張子房。此法行之於人問時，有得而傳之矣。
　　六丁玉女名儀服色
　　丁卯玉女，名足日之，又名丁文明，字保中，又字仁高，號無極仁福真君。
　　玉女狀貌，青朝服，戴兔頭冠，黃裙，斂愁眉，左手執如意珠，右手仗劍。子丑日，下降奉事，在人家東廳閣。
　　丁丑玉女，名黑無上，又名丁文公，字太和，又字仁貴，號橫天仁實真君。
　　玉女狀貌，青碧朝服，戴牛頭冠，淡黃裙，手執戟，或袂含笑。寅卯日，下降奉祀人家東北牛欄或司命之所。
　　丁亥玉女，名陸明集，又名丁文通，字廣陽，又字仁和，號都府仁元真君。
　　玉女狀貌，黑朝服，頭戴豬頭冠，淡黃裙，手執仙果，仗劍。辰巳日，下降奉祀人家北角廚、廁左右。
　　丁酉玉女，名救欽靈，又名丁文卿，字正一，又字仁脩，號亞夫仁休真君。
　　玉女貌瑩色，雞頭冠，白素朝服，淡黃裙，蹙斂黛眉，手執弩箭二枝。戌亥日，下降奉祀人家西廳殿閣。
　　丁未玉女，名乘素靈，又名丁寂通，字玄英，又字仁恭，號無比仁至真君。
　　玉女狀貌瑩色，戴羊頭冠，紅粉朝服，黃裙，含笑，手執雙戟或劍。午未日，下降奉事人家南廳閣。
　　丁巳玉女，名朱福稱，又名丁廷卿，字文廣，又字仁敬，號高上仁德真君。
　　玉女狀貌，綠色朝－服，紅裙，頂蛇尾冠，手執長矛，大笑。申酉日，下降奉事人家東南林池館所。
　　右陰神六丁玉女，亦各有所掌，各戴冠纓，青裳素服朱履，執刀劍弓矢。或於六丁日現於奉事之家，男女倘見其形，勿令驚怖，仍不得叱嘖叫喚，恐有所觸犯矣。
　　六丁玉女所掌事宜
　　丁卯玉女掌草木，能呼嘯風雨嵐霧，障蔽道途。又能驅旱癘，救苗稼。在天主木青氣春生，鎮人肝魂，應蒼石。
　　丁丑玉女掌蟲獸，能推運寶貨，發泄伏藏。又能增長百藥，療人疾苦。在天主五穀四時之中氣，鎮人泥丸，應碧石。
　　丁亥玉女掌山河，能運泰嶽，掇為小山，填塞道路，疏決河渠。又能使金石，裂地道。在天主水黑氣冬藏，鎮精腎，應玄石。
　　丁酉玉女掌江海，能鼓風濤，淘沙拆岸，回潮捲日。又能吹一葉成舟橄，浮度載人。在天主金白氣秋收、鎮肺主魄，應白石。
　　丁未玉女掌嶽瀆，能化陰兵，助征戰。又能救生產、水火刀兵諸厄。在天主土德四時餘氣黃色，鎮脾胃，命應黃石。
　　丁巳玉女掌城社，能次陣解圍，取城破寨。又能呵氣，決諸寒熱不時之病。在天主火赤氣夏長，鎮人心神，應赤石。
　　造壇之法
　　用竹纂子共十八箇，六箇長二尺五寸，六箇長五尺，六箇長四尺，作三層釘之。中央先釘五尺者，六箇分作六面，上安真武印、鏡子一面，可方圓二尺許。次外釘四尺者，六箇安六丁玉女之位，二層各安五色旛子十二箇於中央，并二層竹纂之上，依方所屬繫之。亥子方用皂，乃西北方上。如寅卯東北方用青，巳午東南方用赤，申酉西南方用白。旛四首，安於丑北方側，辰東方側，未西方側，戌北方側。四旛用黃各布之，方圍四尺。又次釘纂子六箇，各長二尺五寸者，安淨布六條之。鋪壇畢，卻用緋線穿牽，遠三層作六門，各立六丁旗，依方色相安六丁位，每位上各書本身符一道，六位面各照壇外，背向內。木劍六口，木刀六口，小弩子六張，每箭二枝，戟三條，戈三條，隨六丁所用之。又供養中央一位，是真武之位，用酒菜餅食，香三爐。第三層供養五穀雜粱，菜果鮮魚鹿脯，乃是樟柳造成脯也。酒六盞，歡喜團七箇。於大會日甲子夜二更後，向北方烈火焚香，仰視北辰，依前懇禱，手執此經，稽首再上香。臣傾心瀝志，集氣會神，再拜上香，以虔盟誓。臣乃太上老君弟子，以久清淨，誠誠天機，不欲塵凡，飯依大道。臣謹謹拜懇，專奏上聞，伏願真靈，俯垂憫念。臣拜授《太上老君玉女六陰洞微經法》，臣欲行持，願垂洞鑒。受法之後，不敢輕易，非急難助國救民，誓無謬用。臣對聖前，誠誓此言。或不遵依，甘當罪罰。凡有急緩救應，願垂感通加護。臣拜上香，進前默云：臣今欲請二三玉女，為臣之使，上達天庭，下巡世界，行符飛印，祛邪治妖，一切運行，從臣所使。伏願聖聰，親垂洞鑒。再拜上香，祝曰：臣所啟事畢，已告御前，更冀衆真，時行護佑。拜畢收座，預先於癸亥夜，先寫一狀并符，請六丁玉女，今列狀式于後。
　　大會伸意狀式
　　具鄉貫、法位、姓名。
　　右某輒露丹衷，上干
　　真造，所伸意者。今據某事，切聞大道真文、洞微祕典、六陰玉女、六丁大神，仁通三界，普往四方，助國濟民，安人利物。切念某叨居人世，身處塵寰，欲以行持，未受玄奧，先於某君門下傳受古法黃帝洞微經六陰玉女六丁大神祕訣符印呪文一宗。皈身崇奉，助其正道，庇家保命，助國救民。今者伏遇某月某日甲子之辰，謹備凡儀，輒陳衷悃。願於癸亥之日，謹具狀申請降真靈，願垂降鑒。須至申者，右謹伏請
　　丁卯玉女無極仁福真君，
　　丁丑玉女橫天仁實真君，
　　丁亥玉女都府仁元真君，
　　丁酉玉女亞夫仁休真君，
　　丁未玉女無比仁至真君，
　　丁巳玉女高上仁德真君，恭望
　　真慈，允臣所請。願垂專念，俯察私心。至日特降雲耕，下臨壇席，密行昭報，專俟感通，冒犯真威。某下情無任，激切之至，謹具狀以聞。謹狀。
　　年　月　日，具　法　位　臣某狀。
　　外用實封圓皮，金錢雲馬各六分，粘連本身六符、并印樣、并差將吏直符。用金錢焚、之，責持前去投達，隨分香案供養，向來請席，再拜，呈狀內事意。另外一封申請真武真君。
　　請真武狀式
　　伏望真武真君，至日下降壇所，證盟行持。甲子日奉事人，勿行輕殺生靈，慈和心情，於壇中設位，依式行持。閑人不得入壇，只可於壇外幹事。勿使僧尼、女人、兄子視之，并忌雞犬六畜為犯。上香酌酒，皆奉事人自行近前奠。先於丁卯真君前啟請，又焚香，并符一道，乃合同符也。誦本身呎，取本方炁吹之。次丁丑、丁亥、丁酉、丁未、丁巳，依次啟請，焚符逐一，取氣吹壇上。伏乞真靈，俯垂大造，隨請下降法駕，受臣懇禱。逐一請畢。
　　左手中指，右手大煞文，叩齒三十六通，念六陰六丁玉女八素隱言。呪曰：
　　龍曜九炁，五嶽從之。天蓬四聖，十元八極。斗星北靈，十二日直。玉女六丁，願垂真光。助法勑攝，吾奉太上老君洞微律令勑。
　　右念三遍。逐一攝六丁本身訣、玉女名召之，取逐方氣，吹入壇中。請坐燒本身符六道於壇中，叩齒，暝目存想玉女六位降臨壇所。先請
　　真武真君降壇中，再拜上香，祝曰：臣今請真武真君，外次焚香請召二三玉女，想已降臨坐次。某稽首再拜。某是太上老君弟子，久持聖道，欲願長生，履清淨規，行奧妙事，長親至道，稟聖修行。上薦九玄七祖，下濟萬民灾殃。某奉持法籙，依道科行。今欲置壇，裝嚴淨室。依科營辦，享祭真君。仰賴威光，俯垂洞鑒。今臣欲求妙理，為國安民，行水運符，檢邪治鬼。上助國家之用，下扶人命之為。求仙學道，利濟生民。不論巨細一切運動之事，皆賴威仙當作使者，助某行持，聽某指揮，東西南北悉皆從順，稱名畫印，即時來臨。凡有呼召，火急報應。臣意所咨，不可失信。記其所言，刻骨銘心。復上香再拜，輕輕近前，低告曰：吾領太上之令、玉皇之敕，平調宇宙，安輔國家，興兵發馬，使鬼祛邪。今祭仙靈，永為佐使。須當隨吾機變，依吾工所為。若有不從，吾當行太上之令、玉皇之敕，斬汝之身，滅汝之形。伏願靈通，下垂聰聽。再拜，上香真武真君。舉酒三次，設拜跪二膝叩齒，祝云：維某年月日時，弟子某謹遇大會之夜，敬祭于二三玉女之前。切念某惟性自然，心受天章，本師有約，太上傳詳。今當大會，聊獻于觴。風伯灑掃，雨師淨壇。奉事弟子，心好真祥。陳名通姓，願奉真光。終身奉祀，永不相忘。今日拜祭，美食脯香，安邑大棗，細核小穠，百清香酒，浮蟻傾漿，時新五菜，白米嘉糧。酒醉食飽，隨我行藏。凡有禱語，一一相當。常隨我所，常佑我傍。我之所願，隨意吉昌。我所到處，與真偕行。隱顯往返，萬世安康。速成大道，早達仙鄉。我有諸苦，真為吉祥。我有所欲，真當隨長。入敵保國，萬事為良。扶衛我身，與天地藏。傾灌奠酹，伏惟尚饗。急急如太上律令敕。
　　又再拜上香，逐一誦本身呢，取氣一口吹座上。密祝公：
　　丁卯玉女，吾得《太上六陰經洞微真文》。知神之姓，知仙之名。有法召仙，有法使神。往來三界，出幽入冥。行住坐外，皆賴仙真。召之立至，召之立臨。人間萬事，令我通聞。願以昭報，幸勿違戾。急急如律令敕。
　　從丁卯方取氣吹之，次又取丁丑方氣吹之，其餘倣此吹之。再虔上香再拜。起立，步丁巳，逵壇左，東發步。
　　呪曰：
　　能使六陰，出幽入冥。無畏無怖，亦無所驚。隨吾符轉，逐吾印行。祛除萬禍，集福一身。日動夜藏，不得違令。急急如律令敕。
　　如是逵壇三匝畢，就位上香再拜訖。取符一道，擁成丸子，用當位上酒服之。再拜謝畢，又轉一位拜，畢取符服之。如此六處，六道符服已畢。在壇正立，上香再拜。默念此語云：
　　吾奉此法，吾乃為君，以神為臣。吾所欲為，神當隨情。自此已往，不離吾身。金錢六分，助真雲程。凡所施為，不得失盟。燒化錢紙畢，即收座席。收座上供獻物自喫。若不喫，埋之。
　　散壇而退。
　　此是大會祭式施設，如小會則不然。凡遇散甲之日當旬玉女，即備一分錢馬祭之。祭物一分，餘皆香茶酒而已。
　　黃帝曰：奉事六丁人，欲得長生者，皆當六丁之日，不得淫慾殺生，更能存守中正。精氣內外，即不過六會。六丁獻汝還丹，常因事而成道身，為地仙乃得長生。如欲要安邦安國，行師闖外，百戰百克。奉事六丁人，若至六會神出現，其分明見其形像，勿起私心，即當虔誠恭敬，不得妄想。邪心犯之者，立殺其身。六丁能乎進退，以致守城戰敵，出奇八陣之法。兼能攻敵國之密，事及知敵人之心。舉措之謀，無所不通。凡有行持，建業立功，以至起工，婚嫁賭賽，祈雨求風，伐賊破廟，去毒殺怪，屠龍驅虎，無所不驗。治病除害，此法其中，自有條格。奉事人不願長生，欲求富貴者，即六丁驅運財寶，理會造化。如奉杞人欲知父母存亡，叩而立至，可知存亡。如要自知前程之事，與夫長短，叩之六丁，能報至實。凡有舉為，自有報應。遇大會甲子第一會服符，第二會不必服。如第一會起首服符，但一旬服六道，六會服三十六道。如第一會服六六三十六道符，第二會不必服。依式祭之。如一年不及六大會，二年祭足，亦得其小會，不缺也。凡會書六丁符及諸符，用朱砂黃紙書，當用真武印印之。
　　秘藏通玄變化六陰洞微適甲真經卷中竟
　　秘藏通玄變化六陰洞微遁甲真經卷下
　　立壇法式
　　壇式之圖
　　立壇式用纂，六箇長四尺，六箇長二尺五寸，六箇長五尺五寸。先以五尺五寸者， 釘在中央，分作六面，上以淨布填之，可方圓二尺許。次以四尺者，又以二尺五寸者。釘訖，將緋線欄作六面，可方圓六尺。第二方圓四尺，第三方圓二尺。第二纂上安磨子十二首，自子至亥，象色而繪之，隨所屬色。如亥子屬水，用黑色，次第布之。層層之下，以淨布或案子各六面，各安木刀一口，立在壇下。第一安真武印，在壇中圓鏡一面。纂安六丁像旗，丁丑黃，丁卯青，丁巳赤，丁未黃，丁酉白，丁亥黑。第二層上，各安六丁位次。丁酉位上，安小弩一張，箭二枝。丁巳位上，安小戟一張。丁亥位上，安劍一張。丁卯位上，劍一張。餘二位，無物。又以棗木板六片，繪玉女真相在上，於真相下書符，朱書各於本位上。如法安置，各面照外，背向背。凡開啟，各於其屬之神前用事，尋常設拜席，只在丁亥面前，以向北方真武也。
　　壇內祭物
　　五穀內雜糧六分。香爐六箇。茶六盞。淨布六條。鮮魚六頭。鹿脯六碟。酒六盞。
　　此大會都祭之法。如小會，逐旬於所當祭之神祭之，甩燒錢六分。
　　凡祭時，切莫稱呼六丁字，乃玉女諱此字也。只言二三玉女，一午大會，止有六箇，甲子乃大會也。祭餘只是六丁日，各於位下祭之。且如丁丑日，只於丁丑神用物，一般餘五位，只以香荼祭之。遇甲子日大會，則如前式同祭。閑時拆去壇場，如祭之第六會，則不拆去，要用事也。大凡六度各圓，備志誠之士以一年祭，就乃幸也。如六祭畢，存留壇場於室內，逐日只自出入，切忌他人，莫令見之。為尚一年有大會六日，小會三十六次。如事多，一年祭不敷，則祭一大會。遇小會不可蹉過，反招其咎。至祝至祝，壇上畫符，神象之法，及書名號，並依法式。
　　丁卯符
　　丁丑符
　　丁亥符
　　丁酉符
　　丁未符
　　丁巳符
　　六陰符
　　此符用棗木板子，一寸五分。一面書符，一面刻玉女名字。帶於髮中，非梳頭不可取下。
　　丁卯玉女足日之，字保中，號無極真君。
　　此符書于黃紙上，安丁卯玉女位，并書一道于牒前用。
　　呪曰：無極之真，足日之身。為吾所請，從吾所行。急急如律令敕。
　　書訖，念呪三遍。取東方炁吹符上，左右手掐大煞文訣，足丁罡履日。藏形云云。
　　丁卯合同符
　　此符念前呪，書于丁卯位，朱書黃紙，同前符為九，酒服。
　　丁丑玉女炁無上，字太和，號橫天真君。
　　此符安丁丑玉女位下，并書一道于牒前通用。
　　呪曰：太和至聖，橫越天真。為吾所指，依吾所陳。急急如律令敕。
　　書訖，取北方熙吹符上，念呢三遍。
　　丁丑合同符
　　此符與前呪訣氣同，仍為九，照前以本位酒服之。
　　丁亥玉女陸明集，字廣陽，號都府真君。
　　此符朱書黃紙上，於丁亥玉女位下，及書一道于牒前用。
　　呪曰：廣陽真君，名字陸明。為吾所指，助吾所行。急急如律令敕。
　　念呪三遍，取北方炁入符。
　　丁亥合同符
　　此符同前書呪訣炁，作九子，以本位下酒服之。
　　丁酉玉女救欽靈，字正一，號亞夫真君。
　　此符朱書黃紙上，安於丁酉位上。又書一道于牒前，取西方炁吹符上。
　　呪曰：救欽之靈，亞夫大真。為吾所指，佐吾所行。急急如律令敕。
　　丁酉合同符
　　此符朱書呪炁訣同前，為九子，用本位酒服之。
　　丁未玉女乘素靈，字玄英，號無比真君。
　　此符朱書黃紙上，安于丁未位前，書一道于牒前用。
　　呪曰：無比真君，名曰素靈。為吾所使，聽吾所陳。急急如律令敕。
　　呪三遍，取南方炁入符。
　　丁未合同符
　　此符朱書呪炁訣同前，為九子，用本位酒服之。
　　丁巳玉女朱福稱，字文廣，號高上真君。
　　此符黃紙朱書，安丁巳位下，一道牒前用。
　　呪曰：高上之真，名日福稱。為吾所指，為吾所陳。急急如律令敕。
　　取南方炁吹符上。
　　丁巳合同符
　　呪炁同前，為丸子，用本位酒服。
　　此玉女符，凡欲所使，依句書召之。或於牒，或書背後，寫其事情。用真武印印之，背用六丁印印之。依前用玉女神呪炁訣召之，大獲神驗矣。
　　一法，用符方二寸，一面書符，背刊名，棗木版朱書，呪三遍，安座上。
　　六丁姓名下降符日
　　丁卯玉女宋鐫文伯
　　子丑日下降
　　丁丑玉女梁錡元公
　　寅卯日下降
　　丁亥玉女姚鉚文道
　　巳午日下降
　　丁酉玉女申鍬文卿
　　戌亥日下降
　　丁未玉女朱釣升通
　　申酉日下降
　　丁巳玉女陳鈞廷卿
　　辰巳日下降
　　真武印　闊二寸四分，長三寸二分。
　　陽印形
　　陰印形
　　凡此二印，取庚申、乙巳、甲寅、己亥日，取棗木刊陰陽二印，左右臂帶之。陽印當懸左臂上，陰印當懸右臂上。日中使印，即以陽印，乃至感君侯之夢。祈雨祈晴祈雪，一切象天法陽之事，即用此印。乃是丁卯、丁丑、丁亥三玉女之印也，故屬陽也。此玉女指揮事意，即隨此轉也，皆係陽印用事也。凡陰印即懸帶右臂上，夜中使印，即取用之。乃至求財，役鬼怯妖，夜間求禱，地下動作，入水入幽，一切象地法陰之事，即以此陰印印之。乃是丁巳、丁未、丁酉三位之印，故屬陰也。此三玉女，隨印所使而轉也，并係陰印用事也。
　　祭印法
　　凡刊就二印，訖時卻於甲子大會，即於北辰之下設席，祝云：奉請□□□□□□□真君下降，臣今依太上之法，刊造陰陽六陰洞微之印，指使玉女，惟願威靈。先為臣悟真證盟，次上香。左右執印，目觀北斗，閉炁取北斗真炁。次第至□，取炁一口，吹在印上。如此每印各三次，取炁吹之。用五色線繫印欛，帶在左右手臂上。如祭時，及用事時，并出入一切動作時，方帶之。如非時在家，不可帶，宜安於壇上供養。閑暇不祭時，不用事，只一日早晨，取淨水一盞供養為佳，不得尋常用祭。
　　如大會之日，切不可行房事，汙雜葷腥近身。須要時時鼓咽津液，灌洗五臟。此經如神仙之深隱，萬術之首規，天地同根，古今並固。後世如有遇者，亦乃仙籍有名，夙生慶幸，實非易事。縱若不行，而家貯之、敬之，一切禍事不敢入門。切在至誠，莫類他卷。宜安清諍之器貯之，無令穢染閑詞。非時不得輕翫，亦不得妄起邪心。本欲利濟存亡，切恐翻成殃譴。學者切要正直，宜深思謹慎為尚。至祝至祝，法門變通動作，列于下卷。
　　行持符法六丁玉女之印
　　印之式範，闊二寸四分，長三寸二分。擇木長生日，採棗相木刊之，於甲子庚申之日，以印諸符文。祭法但依前法祭之，非時不得亂用。急難所以懸掛，當以衣遮蓋，能脫其禍矣。用絳紅羅錦作袋子盛之、不可令雜人見之，恐不靈矣。
　　夫行持之法，須先設祭，然後變通。設祭在先，變通在後。凡動作感夢，求物捕獵，主兵馬，遣鬼神，祈旱汾，登山入水，攝盜破魔，求官覓仙，求奴覓婢，迎藏君子，退逐小人，萬種所為，各有符法。至誠鄭重，勿易輕心，俯地仰天，當於正用。非特安邦助國，亦能護道養身。稍若行邪，罪干九族。誠在專督頂戴二三玉女者。凡於庚申、乙巳、甲寅、己亥，取棗木心四方，面各刻二三玉女名號符焉。用五色絲囊袋之安頂心，非梳頭時不可解。
　　凡書符式
　　凡書一切符命，俱用朱書，無朱京墨亦可。逐時須向旬中三位上，設拜行事，餘神助之。一切須向符邊，寫旬中三卜神名號，即玉女也。用真武印朱印之，合是陰陽印，虛印再印之。陽事用左臂陽印，陰事用右臂陰印。尋常吞服符，但是用符，一一如此為之。切宜專謹，不可侯為也。動作變通神應符，備列于後。
　　感夢符六道
　　第一道感帝王之夢符法
　　此符感通至尊之夢，但六度祭畢，玉女自然現身。不須燒符，玉女自執去。行此符時，遣當旬玉女，餘神助之。早起朱書此符，卻於側邊書當旬玉女真君名字。上用真武印印之，次以陽印虛印一下，次書開禁戶符。
　　第二開禁戶符
　　此是開禁戶符，亦依前法，書及神名用真武印，及陰陽印撻之。右二符，一處手執於當旬三卜玉女前，祝曰：吾今欲求某事，隨意言之。遣神持此二符，直達帝前，開皇庭禁戶，夢中奏帝云：某州某縣某人名字年，已行持大教，為帝安國。帝當善護，毋令見害。或求官，或別用事，隨意告之。如此咨聞了，用清酒、金錢一分，連符香茶燈菜，供養在當旬玉女真君之前，至夜二更，即念當旬三卜神呪三遍。見在前神名下取紙、一時燒化、口中言：急去急應，不可遲滯。便吹滅燈收茶，更自坐，至三更盡方睡。不經旬日，必有報應。帝君必受神人所資之事，決無違也。乃至求官，所為一同。凡欲感五音人夢符法，並伺前訣，造之發遣，只不用開禁戶符。蓋須用也，凡是官員僧道，各依五音用之。
　　感五音人夢神符五道
　　宮音
　　商音
　　角音
　　徵音
　　羽音
　　此符感五音姓人夢，並用前法書之。發遣不可用禁戶符，並庶人不見。須用也，不問官員士庶僧尼道流，各依音姓書用之，無不感應。
　　祈求旱潛符法
　　凡欲祈雨、祈晴、祈雪，春夏秋冬各有神之所主。
　　春，太和真君，太玄真君，太泯真君。
　　夏，少一真君，少微真君，少明真君。
　　秋，太無真君，太全真君，太宮真君。
　　冬，少固真君，少□真君，少靈真君。
　　春祭於乾亥之方，即旺氣之方。
　　夏祭於艮寅之地。
　　秋祭於巽巳之方。
　　冬祭於坤申之地。凡祭祈求方，蓋長生之地也。
　　三真祈求召符三道
　　右符三道，依時換神君之名書之於側。於當旬玉女前，祝云：吾見人問，缺少雨水，民庶失業。吾今遣神，持達某三位真君，來日當至吾壇某方之地，受五？咨禱。如春夏秋冬，則改青錢一分，奉送雲程。急速急速，燒紙并符於乾亥之地，此春祭太和太玄太泯三真君地也。如夏秋冬，各請真君，各隨其地，設江位，用香燈酒果供養了。上香再拜，叩齒至誠祝曰：臣聞蒼天杳冥，浩蕩玄真，臣雖愚昧，性合上清。今民失業，求雨。渴望膏霖，求晴。顓望晴暉。臣行是法，祈禱恣禱玄真。受臣微祭，願鑒臣心，執臣之符，為臣奏聞。皇天垂鑒，願賜甘霖，晴暉。臣所奏懇，用祕符文。伏惟真慈，俯垂聰聽。青錢三分，用送雲程。佇望感通，即時來應，燒紙連符收座。
　　禱雨符
　　祈晴符
　　此符並用五重封角下印，依前作用，此係奏主皇上帝符也，不可輕易。
　　求雪符
　　同前析禱法。
　　呼風符
　　若欲呼風雲，春夏秋冬，各有所主。春東夏南，秋西冬北，告玉女燒符。大呼大至，小呼小至。
　　通仙符
　　凡歌作此法，欲到某處，朱書一道告玉女，付道手中執之。閉目藏睛，即刻到也。
　　延毒符
　　此符能令人延壽長，衆人愛敬。
　　如意符
　　凡有所愛，用真武印印之，安在在處。告玉女，其物自至，如其意。
　　枕中符
　　此符朱書安枕中，邪魔自消。進君子，遠小人，神仙欲至，預有夢兆。
　　令人皈向符
　　若令人向者，朱書三道。一道告玉女，一道繫臂，一道含口中，求告皈順。
　　令人愛敬符
　　朱書告玉女，并書其人姓名、年甲所屬星辰於其符下、其人自愛念。
　　覓酒符
　　覓食符
　　凡欲覓酒覓食，於當旬玉女前，書三道燒於神前，酒食人送至。
　　覓奴符黃紙朱書
　　欲求奴及婢，預書，於當旬玉女焚之。奴婢自來，感應非常。
　　覓婢符
　　召相知符
　　此符欲召相知人，先書符，次書某人姓名於一符上。祝當旬玉女云：吾欲一見其人來。
　　旺利符
　　朱書告玉女，帶之几百旺利萬倍。若人欲置財寶，朱書桃板懸門下，則商賈自來財利旺矣。
　　入水符
　　欲作此符，先告玉女了。朱書二道，用印印之，貼在左右腳心，行水上如平。
　　入海符
　　此符先告玉女，投於海中，當有龍神擁護，波浪自息，要船住即住，要行即行即應矣。
　　行兵甲符三道
　　此三道符，用行兵法，至誠朱書。先遣玉女持此三符，達知彼禁吏。又篆三道埋於征戰之地，更領吏兵出軍，自帶三道尤好。
　　隱遁潛形入軍圍中符
　　凡欲入軍行事，書此符六道，告玉女畢。吞三道，頂一道，左右手各持一道，禹步入陣，走入軍中，諸軍皆不見。
　　役使鬼神符三道
　　第一道
　　凡欲役使鬼兵，先篆此符於當旬玉女前，祝云：吾今為某處有某事，意欲下手，修持隨意。所請神當為吾傳符，速至五道將軍。速於某日撥發幾許戈戟鎗棒弓弩，一一齊整，來吾左右，指揮用事，臨時須當了畢。如不依吾之令，吾即斬鬼殺神，莫言不告。急速急速燒符了，便去。
　　第二道
　　此符依前，至誠朱書，禹步至門前，向五道將軍云：汝等領二三玉女并鬼部史兵，即時齊往某處，修造某侈事、須當獲時了畢，不許遷延。如或因循，－斬汝之首。用工之後，各有錢酒，謝汝勤勞。急急如律令。燒符又行。
　　第三道
　　若欲作此法，當至告玉女，篆符令人持往作事處。或前後釘，亦可用印。事畢，燒錢謝之。神應莫測，妙之妙矣。
　　攝神符
　　凡作此法，用真武印，印告玉女，燒一道新當界土地，問此間有甚怪焉？
　　追魂符
　　此法用厭惡人，及官司等事。凡作法，先書彼人姓名年月日時，并事意於符下。用雞卵一箇，亂頭髮一縛符，打碎雞卯拌符，入合子中作法，埋於鬼門上，不解不止，其人昏晦如醉。祕祕祕祕祕，不可妄用。
　　收寇符
　　凡欲捉賊，先告玉女，燒香書符五道，埋於五路，其賊即獲。
　　伏虎符亦曰斬虎符
　　若居山中，朱書此符告玉女，貼於山上，其虎自來，在符下受降。或投虎所，自至受誅。
　　降龍符亦曰斬龍符
　　凡作此法，於發洪處投之，死，出水面上。
　　狩獵符
　　狩獵依前，書符告神方，去更書帶之，自然得獲。
　　集怪符
　　呼蛇引怪，集烏歸魚，並用此符二道，告玉女燒一道，手中執一道。口中含一道，輕輕喚，何物即至。欲遣之，即燒手中符于門外。
　　行路借鬼兵符
　　若行路往來，欲借鬼兵心几所到處，書符一道，要鬼吏多少扶持，到某處交易，即時發回。
　　填破缺符
　　凡有破缺漢澗，告玉女。朱書二道，一道告玉女，一道埋當處，自然填滿復元，取符燒之。
　　生產符
　　救生產符書四道，一道與玉女，燒三道付請符人，去淨水調與產婦吞下。男左女右執符出，死胎頂符出，橫生者骨軟而生。
　　治枉死鬼符
　　若有枉死、投河、自縊、投井卒死者，急書此符於左右，書當旬玉女名，告當旬玉女曰：今有某人某事卒亡，吾以此符救之。神與急去，用心救治，符到奉行，追攝魂魄，付患人身，即時取活。速以此符安入口中，頂上用艾炙之，三炷即活。收鬼符
　　朱書召玉女，或埋或釘、或貼，鬼自滅亡矣。
　　治萬病符三道
　　凡欲遣此符治病，右三道治一切患。上香告當二旬玉女曰：吾今治某人痲，神請用力，隨符救治，符到奉行，遣鬼退邪，速為安復。仍寫玉女名於符上，降真香吞即瘥。
　　治瘟司神符
　　此符朱書之黃紙上，先一日書一道，依法作用於當旬玉女前：為吾持符，至某處某人家。司命禁忌官屬等神，吾來日至此治瘟殺鬼，疾速攝神廟當處等神，伺侯施行，速去速去。焚之。
　　治瘟疫鬼符
　　此符用紙一片，闊五寸，長七寸，令病人花押，就上書符，蓋了病人花押，此符使六神司命。
　　又治瘟符
　　令人寫花字，書符背上，治瘟鬼。
　　治瘟疫病者服符
　　此符以降香湯下，先書白玉女治瘟疫，收攝病源，保佑安泰。
　　治病不拘遠近取驗符
　　此符治病人，黃紙朱書一道，甩真武印印之。先告當旬玉女，焚看，病者是何病疾，無不痊瘥。若病人在三五里之外，想病人處，告玉女，書符用印燒吹，符向方而去。或千里之外、祝其病之所在，無不驗矣。
　　治病法
　　謹請甲子旬丁卯神、甲戌旬丁丑神、甲申旬丁亥神、甲午旬丁酉神、甲辰旬丁未神、甲寅旬丁巳神，前去療病，某人身中某疾病，請為解灾釋難，驅除禍祟，急還病人魂魄，立即取效，符到奉行，不得遲緩。急急如上清律令。
　　指揮即了，便往救治，立即除愈。
　　治病六符
　　符上玉女真形平身，若治病，不用印頭。
　　勑符呪
　　九天勑下日月星符，左勑青龍，右勑白虎，前勑朱雀，後劫玄武，四十萬人，辟除不祥。符到之處，永亨利貞萬邪入地，惡鬼藏形。急急如律令。
　　治病擲座法
　　如有薄福之人使神不應者，遲緩亦同。即當書旬中符，呪之擲於神座，其神自速至。假如甲子旬書卯符；他倣此。
　　呪曰：謹請甲子旬子卯神，前去某處幹事救人，其事宜速，不得有違。
　　呪符訖，擲著丁卯神座前即住。乃至千里之間，立有報應。問諸吉凶之事，乃與人說。欲縛鬼神，但捻手中鬼目，其鬼即死。若惡人要來，書惡人姓名吞之，捻人目，即自來也。
　　召六丁擲座符
　　凡書符，下筆存思玉女畢。如斷銅截鐵，先點二十八點，象二十八宿。念星點之四點，象四時，八遍。念呪象一年八節。凡點下不得再點。如得此符，似三五將軍、六丁神將、力士天丁，千金不受，永為身寶。祕之祕之，其靈萬法之最也。
　　薦拔亡人冥府符
　　此符是薦九幽七祖入幽冥地府之符，亦薦眾亡人。先篆三道，玉女之前告之曰：吾有九玄七祖滅亡，未知所在。或曰：吾有亡者某人，滅亡以來，未知所往所在。神持此符，直至地獄幽嶽，召官吏問之。吾亡過某人，即時赦放。急速急速。言訖焚之，其亡者見現矣。
　　右件諸符，一一朱書，無朱京墨亦可，以印印之。凡有作事，書符一道，左右書當旬玉女名，至誠啟告所懇事宜。自大會祭後，不須一一結壇，只是香茶酒果，焚香告白，志心禱祝，玉女自然現本相也。符亦不須燒，自然去也。靈異無窮，法子得之，以為至寶。敬之則九族受慶，福祿榮昌，亦可登仙證道。慢之則六親致殃，禍患來至，亦以沉幽作鬼。可不慎歟，念玆在玆，勿生雜念。若夢中往返身形，或婦女身邊坐外，即是玉女降現，自此其法漸漸如意。如六神日久出入，現影現形，或耳報，或在眼前，則法子夙緣至矣。不必演遁，但隨心啟告，便行便報。得此者，實乃宿生有仙之名分矣，以致今日得此道矣。此上至玉皇宮闕，下至地府冥司，一切所為，無不感通。萬金不傳。古人云：寧與人千金，不可與人六甲之陰也。
　　秘藏通玄變化六陰洞微遁甲真經卷下竟