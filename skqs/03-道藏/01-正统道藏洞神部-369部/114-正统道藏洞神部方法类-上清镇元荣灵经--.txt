上清鎮元榮靈經
　　經名：上清鎮元榮靈經。撰人。一卷。底本出處：《正統道藏》洞神部方法類。
　　上清鎮元榮靈經
　　太上受與仙公天目山，修行了道，白日昇天自在。
　　太上曰：凡為通靈，此法元日為始，餘隨所月建，而作其方。
　　上文，朱書紙上吞之，然後可行餘文，神驗。呪曰：
　　黃帝太甲，運神追靈。精氣助我，神仙佐形。急急如律令。
　　先齋五日，以元日丑時用三穀，穀燭下元人之處，朱書符紙上七箇，燒灰置一碩水中。用洗耳，聞鬼神語。洗手腳，即能捉一切鬼神。漱口，可與鬼共言。若飲之，能察一切鬼神意。元日洗訖，其日至暮不食，不與一切人言，不見畜生、婦人、孝子。其夜於庭中鋪一領淨席，頭南仰臥，視北斗星。至夜半，乃見紫微宮內物事，及聞琴瑟之聲，又見天地赫然而居，乃呪曰：隔居小人，至紫微帝君。畢，便閉目，鼻吸炁三次，存天炁入身。次口吸三炁，存地精入身。次口鼻俱吸黑三次，存人神入身。吸之法，一吸一通息，更通再三，乃開目視北斗，至日出便見，任食齋戒。至二月建卯，立壇為下法，合明天帝日二諱，朱書符三寸，五彩袋盛之，二月卯日，然後書七星，壇上佩之。
　　破軍
　　右破軍星符，星君朱服赤幘，朱陽從者二十五人，赤蓋車。欲受知天下盛衰、帝王治否、與兵相攻，已知執仇邊敵，及自興兵，佩符人不見。凡有所宜，執酒脯，於星下立念，神即應念而至，不過五六句語。但所為事置口中唱集，鬼兵即應聲至，使役由人。若不須，去符即散。欲知鬼名便問，立知。
　　武曲
　　右武曲星符，君服上赤下黃，十六人，赤車黃蓋。學武藝，用月晦日夜，密處將弓一張、箭一隻、刀一口，并持酒念，神立至，教人百事了去。
　　廉貞
　　右康貞星符，星君服白，十五人，素車蓋。與他丈夫妻婚姻、田宅安危、習學道衛及家子孫與外人奸邪，問之通說也。
　　文曲
　　右文曲星符，星君服青，百人，青蓋車。欲通未來、求長生、探靈芝者，依人定時，持酒脯祭之，問神指受人也。并忘失塚墓。並可問之夢中惡事為怪，非時風雨，星墮日蝕，地泉怪異，日月薄食，皆可問之。
　　巨門
　　右巨門星符，星君服黃，五十人，黃蓋車。子欲佐弼君王、公候、二千石，逃遁凶疾所逼，又求仕不得，問如上法。諸學有所疑惑，藥物不決，文字虧漏，問之。懷符而往，天之貴臣，愛男女，並亦問之。
　　祿存
　　右祿存星符，星君服上青下白，二十人，車蓋白。子欲商賈求利，規覓伏藏，婦人求子，亡失奴婢財物，年有水旱，人壽長短，病人不愈，求官得失，與人爭訟，持符而往，王侯敬愛，男女歸伏。置符頭上，人不見。安足下，入水不溺，入火不焚，刀兵不傷，事如前。
　　貪狼
　　右貴狼星符，星君服黑，八十一人，黑車蓋，從者皆牟劍，令人怖畏。子欲行凶、惡淩他人子女、欲報冤讎、諸甚惡險者，問如上法。符下注姓名，密置門戶前埋之，夜鬼神喚聲不絕，去之止。姓名置屋上三日，野犴怪烏諸惡禽獸，皆集舍下，一十日滅門，去符即止。符下鼇下五日，醫不愈，去之止。置符口中，官事自散得理。
　　右七星符，朱書紙上，方三寸，問神及餘用符，但隨心所作。下元生人有沉重疾厄、治不癢者，用酒祭之，後問神吉凶天晴，念立現形，勿畏也。符別有用，依文書符，並祭後見神，拜益善，不見不拜。元若紫微天帝，北極也，服變無恆，從千萬人，不可輕問。子欲去死籍、益生名者，皆山居，絕五穀，棄所好，離榮華，避喧譁，捨聲色，念道遠塵，子能如是，方可受持，得預天帝也。朱書素三寸，日吞一道，三十六日畢。閉目思真一旦，腸化為金，骨化為銀，功參天帝。久服不止，神化自在，無所不為，駕鶴乘龍，靡所不從，策役鬼神，壽天地同矣。
　　太上曰：此乃萬行之本，召神之道，道士得之，神仙候聖，都亦不難矣。諸不能居山而有此文者，以朱書黃素五寸，符下書己姓名、生月，五色袋盛，置頭上、衣領中，求官如意，財寶資生，惡道遠利身，眾人愛敬。受此符，升壇，朱書三寸。凡此符朱書，壇上燈八盞，香油八方，刀四口，堅四階道也。符如七星，相去一尺二寸，以破軍符隨月建，置之紫微符壇中心。符下各安白紙一張，布一丈二尺，為座位，酒五盞，脯七碟，箋香火四，器皿皆異色。壇高四尺，安四階道，作壇上鋪設，人在壇南北正立，用揪板，上書章文。其壇或在庭中，若空宅中，皆無人之處為之，必須精潔，不可穢污也。
　　維年月朔日辰，大玄都正一弟子臣某，謹啟九天尊君、大帝皇君、大極老君：臣質滯愚盲心，無所識於大道，錯亂代乏明師，敢屈天儀，就臣斯座。再拜。
　　七星君一時在壇坐，目見了然，勿懼更啟白曰：臣性頑無所識，虛承道法，戴天履地，志願長生。臣又欲知過去未來，一切吉凶之事。臣又欲習學武藝博通，離合夫妻，規覓財產。臣又欲知代問不祥之事，遣之皆令吉慶。臣欲令所求者得，所作者成，行符靈驗，求道得仙，治生利順。畢後，天垂哀矜愍，受臣微願。
　　復爐送神
　　常醮之時，七星臨坐，天上現形，紫微令人見，不得別祭也。畢，自取酒噉，使盡。如不食時，埋之。器物中並棄東流水中，及章板燒了，符便吞之。掃除立壇，正服如常，一無所忌。後有疑似，問如上法。若欲學紫微者，皆如上文。
　　太上曰：凡為此文，法用天晴明無風雲雨日，二月卯日。若陰不見，至三月建辰為之，或四月。一百日已上，加齋尤善。若能常用思念者，常來現形，數示人也。並取初建，以破軍符隨月建而置之。二月卯日依法。皆須酒脯，立念神名，見其所屬之星，別祠之。有危，本辰常來救人，隨人所在。
　　凡書符，以正月一日為之，餘隨月告。皆用雞嗚時，然三盞燈於北極下，以井水，用丹砂書之。欲書先面北立，啟云：某小兆，謹啟太上老君、天地日月、北極北斗。若為法都書符，即云七星尊神，餘但隨所求事某姓星尊神，清信弟子若干歲、鄉里人。今受太上老君真帝靈符，願靈符尊神來輔弟子某，願求如意，所愿從心。啟訖再拜，向北面坐書符。法常閉炁，勿令奔走，微微鼻內，輕出炁動。下筆閉炁，舉筆出炁，不令頭痛。
　　凡人，不問貴賤，年生大小，皆屬北斗星君。記其所屬星君，若有急難困厄，當呼其名，救我助我，三呼三拜止，其星辰即救之。若不記所屬星君，通呼七星名，救護解之矣。此天道大要也。
　　子生人屬貪狼，靈神子。丑亥生屬巨門，貞文子。寅戌生屬祿存，衛府子。卯酉生屬文曲，世惠子。辰申生屬廉貞，子衡子。巳未生屬武曲，太車子。午生人屬破軍。太賓子。
　　右凡有急難危厄之事，向北斗下禹步三，呼此星所屬名號，來救厄難。太上三甲玉策，補後缺前文，在上清祕法冊內，切記檢閱。
　　行病神符，能作一切卒病、赤眼、惡腫、丁瘡。朱書此符，頭、領中帶之，去病家即見。至見之，香餅食祭，不用酒肉。
　　其神婦人，身著黑衣，手執槳曲，乘驢，姓專，一本云曹。惡來便以朱書，所患立愈。若欲重發者，青絹墨書姓名，置竃中燒之，其病即發。欲要治，朱書立愈。呪曰：奉請北君使者，願乘馭來臨此坐，請放病，勿以為過。急急如律令。
　　天策符
　　此神天帝之使也，其姓樹可思，常飛行天下，知吉凶禍福，未然事一一皆知。此神似仙人，身著天衣，戴花冠，乘雲飛行，能風雨，時豐熟。朱書青絹袋，當心前衣襟上綴之。策神見，問之，並知吉凶之事，不可再書。呪曰：日是我父，月是我母，五星是我兄弟，太一是我朋友。吾用天策神符，攝伏一切神鬼。急急如律令。
　　招神符
　　右符主收錄一切鬼神，朱書，紙方三寸，卷密人家門上、牆屋罈隙之中，亦勿令人知見。師來未坐，其家親丈人，一切並來，門神、戶尉、竈神盡來人前。問吉凶之事，歷代相報鬼姓名，一一言。取符來，其鬼神皆散去了。
　　壙野符
　　右符朱書紙上，若亡失塚墓，書亡人姓名著符上，置足下祝曰：幽幽就吾符衍，急急急令閉息。須臾其鬼即至，尋鬼而去，即知其處塚墓，大驗也。
　　縛賊符
　　其神姓泉，善學人形，頭上似驢耳，無口，膝行，後有尾，著黑衣，性惡，怒即殺人。彼賊及自被縛，以朱書紙上，下畫一人，吞之。失物夜，北斗下噀水，呪曰：
　　東方青帝是青龍，急縛賊送吾傍。南方赤帝是赤龍，急縛賊送吾傍。西方白帝是白龍，急縛賊送吾傍。北方黑帝是黑龍，急縛賊送吾傍。中央黃帝是黃龍，急縛賊送吾傍。吾勑天策神符，令遣汝攝、諸神。若不從我還違者，縛汝自滅。吾叱神水東向噀之，流水竭。南向噀，火光滅。西向噀，金光缺。北向噀，山嶽裂。上噀，天柱折。下噀，地戶徹。噀一賊，萬賊絕。急急縛，急急縛。
　　至明日，其賊自在門前，持所偷物立。師言去，放下即去了，噀水去了。昔東方朔大驗。
　　神怪符
　　右符主隱伏怪起，取東方桃枝破開，長三寸，一片朱書，兩片相合，縛之七匝，置其人屋上，當夜即聞鳩驚狐惡聲，其怪即至屋上，去符即散了。昔太上受上皇紫微夫人，後世之人受持者，白日昇雲上，與衆仙為友。
　　符博戲必勝，隨紙廣狹，依前朱書，安足下，男左女右，大驗。
　　老子入山符，朱書素，帶之橫行天下。
　　符真人帶之一年，乃可入山，精鬼莫敢近。
　　木解符，甲子日丹書紙上，化服之。正東首抱竹枝死，一日起去，置巾幘，臥處即把為。其身已去，勿回顧，遠到他鄉。
　　符帶之見官，貴勝無不起迎接。
　　符主命，帛三寸，朱書，心前帶之，敬之，大驗也。
　　符遠行，左足下所求題名姓。
　　符主治生百，剖析不止，貴朱書帛素，領中安之，大吉。
　　朱書下符，莫入穢及人見之，長三寸八分。闊八分。真人入山求採藥者，以累為勝長。一尺二寸木板，書檄山符，持以行，必得神人迎，百鬼精不敢近，山精拜。
　　此符山居著白板門上，遠方角中央，無不避之。
　　凡受法，正月建寅，二月卯。正月一、二月二、三月三、五月五、七月七、九月九戌時，用水一盌，淨刀一口橫水椀上，香爐一具，浄席一領，獨室中淨處，勿令人見，同志得見。在席上立，先禮四方，東方為首，禮畢香然。須取水淨手面，噀灑五方畢，向東方七吸，云：東方青炁，入吾口中。三方同念，更禮四方，步禹左迴，面南轉向北，頭轉腳隨。開天門張口，閉地戶腳並，豎天柱舌向上。捻都監訣，以左手大指，捻左手掌根。行之時，淨戒葷辛、芸薹、死孝、婦人穢惡之處，皆不得授。若遇即須解洗，所作神呪了，方不失一。禹步了坐，水漱口，嗚天鼓三通，咽氣下，新含清水，亦不得言。欲取氣，住筆，作禹步，呪曰：
　　人皆濁，我獨清。人皆去，我獨停。人皆破，我獨成。天張地分，我與之并。取文昌，遊心星。登玄樞，自廉貞。食飲甘精，偕日月體。安寧乘，三鳳駕。羽瑛隱，華蓋藏。九天玉堂戲丹蓋，青龍白虎附我邊。急急如律令。
　　納真符
　　通目符
　　天甲符
　　地甲符
　　人甲符
　　太上三甲玉策符文，與前本稍有異，故再書之於右，乃是納真、通目、天甲、地甲、人甲符。
　　役使鬼神符
　　別本法書內，有使鬼神符一道，為本無，頭尾錯亂，故不曾書蓋為傳之不盡。師有僥倖，不肯傳徒。徒有陰毒，不能盡達。二事未知，故書役使鬼神符一道。用庚辛日，桃木片三寸，飛此符於片上，向子地埋之，其鬼自見，與言語，所意如願。
　　黑
　　白
　　上清鎮元榮靈經竟