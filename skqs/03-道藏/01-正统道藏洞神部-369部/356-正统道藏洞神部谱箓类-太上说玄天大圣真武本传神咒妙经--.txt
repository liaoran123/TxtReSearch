洞神部譜錄類 
　　太上說玄天大聖真武本傳神呪妙經
　　經名：太上說玄天大聖真武本傳神魂妙經。撰人不詳。一卷。底本出處：《正統道藏》洞神部譜錄類。
　　太上說玄天大聖真武本傳神呪妙經
　　仰啟玄天大聖者，北方壬癸至靈神。
　　金闕真尊應化身，無上將軍號真武。
　　威容赫奕太陰君，列宿虛危分秀氣。
　　雙睛掣電伏旱魔，萬騎如雲威九地。
　　紫袍金帶按神鋒，蒼龜巨蛇捧聖足。
　　六丁六甲左右隨，八煞將軍前後衛。
　　消災降福不思議，皈命一心今奉禮。
　　爾時，紫微大帝於龍漢元年中元之日，在太清境上北極宮中，向紫微之殿前列諸天之上聖、南北二斗、東西兩曹，洎五方之五星，及六宮之六曜，二十八宿、十二宮神、飛天神王、無極仙眾，咸親帝座、肅拱宸威。
　　時有，玉童傳大帝之勑：北方大將玄武將軍，宜察玉皇聖命勁令，每月三度，統領神兵，躬往諸天，徧為巡察。凡遇邪氣，及有妖星逆次流纏，速須剪戮。又遇三元八節、甲子庚申，一月一辰，降於下界。錄善罰惡，輔正除邪。濟拔天人，松妖攝毒。以副上意，切切為之。
　　時有，真人，名曰妙行，特離班次，煉伏帝前曰：臣宿有因緣，得聞妙理。北方大將玄武將軍，巡察天人，錄善罰惡。不知此將，應化何因？有何神通？鬼神降伏。願惟大造，少悟小聰。
　　是時，大帝隱几而言：妙哉真人，能為凡間。然其玄武應化之因，渺邈難窮，希夷莫究。蓋乃玄元聖祖，護度天人，應化之身，神明之妙。蓋無形之為道，非有象之可言。變化億千，虛無難測。且玄元聖祖，八十一次顯為老君，八十二次變為玄武。故知玄武者，老君變化之身，武曲顯靈之驗。本虛危之二宿，交水火之兩精。或掛甲而衣袍，或穿靴而跣足。常披紺髮，每仗神鋒，聲震九天，威分四部。擁之者早森玄霧，躡之者蒼龜巨蛇。神兵神將，從之者皆五千萬眾。玉童玉女，侍之者各二十四行。授北帝之靈符，佩乾元之寶印。驅之有雷公電母，御之有風伯雨師。衛前後則八煞將軍，隨左右則六甲神將。天罡太一，率於驅使之前。社令城隍，悉處指揮之下。有妖皆剪，無善不扶。朝金闕而赴崑崙，開天門而閉地戶。杳冥恍惚，審察窮通。居其壬癸之方，助有甲庚之將。或乘玄駿，或跨蒼虹。目閃電光，眉橫雲陣。身長千丈，頂戴三台。其動也，山水蒙。其靜也，地天泰。以玆顯化，故乃神通。
　　是時，真人再拜稽首曰：臣之慶幸，荷此綸辭。然其玄武之將軍，乃玄元之應化。其始之邊，其事云何。願賜詳言，以開蒙鄙。
　　於是，紫微大帝敷以玄言，釋彼所因，解無上事。昔大羅境上無慾天宮，淨樂國王善勝皇后，夢而吞日，覺乃懷孕。其毋氣不納邪，日常行道，既經一十四月，乃及四百餘辰。於開皇元年甲辰之歲三月三日午時，降誕於王宮，相貌殊倫。後既長成，遂捨家辭父母，入武當山修道。四十二年，功成果滿，白日升天。玉皇有詔，封為太玄，鎮於北方。顯迹之因，自此始也。
　　真人稽首再拜，白紫微大帝曰：玉皇詔封，必有妙旨。敢問大略，以開小聰。
　　爾時，告於妙行曰：天書祕密，何以談揚。恐泄天機，深為不便。大梵隱語，奚使衆聞。
　　妙行真人拜首稽首，復奏言曰：臣雖緣薄，聖必恩寬。曲念衆真，特垂大便。苟輕泄慢，當墮惡途。萬劫千生，受為下鬼。
　　是時，紫微大帝，念此真人，著意勤拳，再三請問，遂宣帝劫，以示眾真。夫此祕言，金書篆字，大方一丈，號曰天符。見之者永處天仙，聆之者不歷地獄。其詔文曰：
　　金闕昊天三省門下，牒奉劫學仙聖童、淨樂國子，惟卿玄元之化，天一之尊，不言而教。莫知其神渺渺，劫仞綿綿。若存虛心實腹，和光同塵。鑿開造化，朴散胚渾。六百萬歲，八十二身。曲全枉直，窪盈弊新。生陰育陽，起死成人。其功不恃，其德乃真。今宜再顯，永鎮北旻。上罰逆象，下滅妖氛。掌握圖籙，攝制魔蹤。帝真靈會，驅神駕龍。甲庚之將，贊衛爾勳。周環六合，普福兆民。道參天地，萬神所推。可特拜太玄元帥，領元和遷校府公事。冊到奉行。
　　紫微乃言，告真人曰：此文者，玉皇祕勑，天帝徽宣。不可輕傳，恐遭降責。
　　真人稽首，又白帝言：臣聞玄武將軍神通至大，不居諸位，而鎮北方。妙用之因，神明之契，必有，奧旨，願釋鄙懷。
　　大帝遺音，告真人曰：天中北上，眾曜拱之。以匪至神，孰能鎮遏。
　　真人乃啟．於紫微：若有天人，志心欽仰，其於福利，有所得乎？
　　大帝曰：此神將，是歲每月六日、十六日、二十六日，諸天審察，十洞巡遊。及正月七日，二月八日，三月九日，四月四日，五月五日，六月七日，七月七日，八月十三日，九月九日，十月二十一日，十一月七日，十二月二十七日。下降人問，剪滅邪魔，驅除瘟瘧，保人慶壽，以全天命。其有氣正心純，忠全孝盡，名書玉簡，保舉升仙。更有玄科，莫可併述。
　　真人稽首再拜，白紫微大帝曰：顯化之因，則聞命矣。天人欽仰玄武將軍，作何皈依？設何方便？而得福利，幸賜一言。
　　大帝是時告真人曰：天地之內，能有志心，奉祀玄武。一生之內，不食腥羶，自斃毒傷厭穢之物，及於蕊菜、大蒜、胡姜，躭婬嗜慾，扶尸接產，若能斷得，方可志心。凡臨下降之辰，皆有禎祥之慶。其夜先當澡淪身心，不汨思慮。至五更，躬然香燭，淨果棗湯，位列有三。志純于一，稽首檮告，無願不從。然乃淨思虔誠，誦其神呪：
　　北方玄天，杳杳神君。億千變化，玄武靈真。騰天倒地，驅雷奔雲。隊仗千萬，掃蕩妖氛。雷公侍從，玉女將軍。鬼神降伏，龍虎潛奔。威鎮五嶽，萬靈咸遵。鳴鐘擊鼓，游行乾坤。收捕逆鬼，摧斬魔羣。除邪輔正，道氣常臻。急急如元始上帝律令勑。
　　太陰化生，水位之精。虛危上應，龜蛇合形。盤遊九地，統攝萬靈。無幽不察，無願不成。劫終劫始，剪伐魔精。救護羣品，家國咸寧。數終末甲，妖氛流行。上帝有勁，吾故降靈。戲揚正教，蕩邪辟兵。化洽黎兆，協贊中興。敢有小鬼，欲來現形。吾目一視，五嶽摧傾。急急如太玄律令勑。
　　妙行真人曰：功德之妙，顯應之因。幸以竊聞，頓開迷懵。其有蠻夷之輩，愚蠢之人。耳縱得聞，心無所信。設有果報，可示一言。
　　紫微大帝日：雖云愚蠢，必識炎凍。縱處蠻夷，須知苦樂。信則神魂清爽，違則禍患縈仍。致使富乏兄孫，
　　貧多子息，或男值兵戈而殞命，或女罹婬孕而傷生。常出入於訟庭，每沈淪於苦海。銷磨產業，耗散資財。蓋緣自咎，故獲斯因。此神將所在，獰妖縮首，邪道遁形。是以奉之者，福逐雲生，災隨電散。汝因懇問，吾故泄機，陳道紀於微源，使天民之巨慶。言雖簡要，欲汝曉明。非乃至人，祕之宜也。
　　真人曰：妙用之理，可得一聞。
　　大帝曰：昔永壽元年上元之日，元始天尊於八景天宮，向五雲座上，與三十六天上帝，七十二福地真人，無量飛天大神，無極長生大聖，金童玉女，九鳳八鸞，侍衛於輝光，羅列於左右。八音自響，衆聖咸欣。嚴聽天尊，說至真之妙法。肅清道氣，繞無上之玄元，方妙理之研精。俄天門之東北，七聲大震，十目齊觀，睹下界之冤魔，結衝天之穢氣。衆真默爾，大道寂然。
　　時，妙行真人，問所由於。元始既敷妙法，合集殊祥，是何異因，於此輒冒。可垂奧旨，以解衆疑。
　　大帝曰：下元生人，皆稟至道。受氤氳之清氣，以扶衛於赤身。今以劫運將終，妖魔漸盛。唯從邪道，不省本源。樂奉邪神，諂求餘福。昏迷沈亂，貪欲剛強。不義不仁，不忠不孝。今為六天魔王，五府瘟曹。不以尊車，枉致傷害。或老或少，或女或男。未盡天年，徒違人世，本非死限。故使魂孤，怨恨上衝，盤結不散。此之暴卒，實可悲哀。
　　妙行真人上白元始：衆真矜彼衆生，何緣度之？天尊乃叩齒一通，流光萬里北方，命召太玄將軍，剪戮衆妖，救度羣品。
　　真人曰：不審此將，而以何緣，位鎮北方？威降下鬼，掃蕩妖氛。
　　大帝曰：此神未開造化，先票神靈。易號假名，度人濟物。不伐其善，不矜其能。荷其玉帝，封為玄武。
　　真人曰：焉得此將，而往下方，咸度羣品，免遭橫死，亡者解脫，存者康寧。
　　天尊以飛符，召之此將。玄武蒙詔，神兵從行。至不夜之丹墀，睹強名之大道。作禮長跪，稽首進言：今日何緣，蒙符特召。慈顏幸睹，妙旨何歸。煉伏軒墀，俯膺令命。
　　天尊告曰：吾觀下界，怨氣衝天。大衆咸驚，高真矜愍。卿之往彼，汝則欽哉。玄武於是奉命辭天，回光返照，披髮跣足，降龜躡蛇，仙仗雷奔，天丁斕衛。俄於獎欽，徧彼乾坤。剪酷毒之妖魔，補恣橫之瘟疫。幽魂生界，苦病離痾。人鬼分離，冤家解脫。黎民安泰，國土清平。玄武再睹天尊，具言道力。功成事遂，濁降清升。卻返祥光，復還本位。交乾布斗，激坤指罡，上佐天關。而作呪曰：
　　太初太易，無象無形。莫知重濁，孰辯輕清。吾於混沌，分其昏明。天得以健，地得以寧。民得以養，物得以萌。邪得以正，神得以靈。三才之內，萬類咸亨。大道既散，仁義乃興。禮樂既作，姦邪斯行。六義或失，四民有爭。上不寬恕，下不忠貞。或魔或鬼，或妖或精。恣橫荼毒，干擾生民。全家染患，累歲刑名。財物耗散，骨肉伶仃。性命往逝，災禍相縈。穢雜之氣，上達天庭。天尊有命，令吾安平。有妖皆剪，無鬼不烹。瘟疫之吏，束首服膺。鬼精滅爽，邪魔摧傾。吾有十億烈士，五千萬兵。天上天下。從吾降升。拒吾者滅，奉吾者生。惡吾者辱，敬吾者榮。禮吾者壽，非吾者薨。吾有此令，人鬼咸聽。急急如太玄律令攝。
　　爾時，妙行真人，無量飛天神王，真仙大衆，聞是說已，踴躍作禮，讚嘆功德。祕籙琅函，後有謫仙，傳於人世，志道之士，稽首奉行。
　　太上說玄天大聖真武本傳神咒妙經竟