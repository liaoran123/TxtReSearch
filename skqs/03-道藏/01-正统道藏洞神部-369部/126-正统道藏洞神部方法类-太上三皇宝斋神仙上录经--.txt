太上三皇寶齋神仙上錄經
　　經名：太上三皇寶齊神仙上錄經。撰人不詳，約出於南北朝或隋唐。載三皇齋儀及信物制作法。一卷。底本出處：《正統道藏》洞神部方法類。
　　太上三皇寶齋神仙上錄經
　　三皇神仙內神寶祝齋錄門
　　黃帝曰：凡學士精心願樂，勤道求生，苦齋大寂，希求神仙，朝夕求靈，不避飢寒，救護萬姓，以為因緣，福流七世，兔度大患，身超水火，形安體全。洞極上法，令兆神仙，學以成之，道德日新。
　　黃帝曰：三皇神者，胎靈之神也。皇上之祕篇也。兆有之者神仙，見之者延年，詠之者上見皇君，十方諸天皆來試觀焉。其文至妙，其位至尊，能令人出入水火，變化幽冥，司錄三官，一時定生。精勤之哉，必書仙名，其術至真，非惟經篇。
　　黃帝曰：兆有此書，勤心齋戒，燒香祝文，沐浴雲水，燔烟上元，結齋三
　　九，八帝神篇，叩心祝誦，上聞三天，七世罪除，冥考都蠲，過度苦道，削罪成真，勤而修之，上見皇君矣。
　　黃帝曰：先天有三皇之神，八帝次其治，皆高真為輔，邪惡不生，灾害不作，非世所傳。伏羲女媧之時也，其治各一萬三千歲。後上天為八帝尊皇所受靈書妙術、長生久化之道，輔聖七錄、治世三奇，此其書也。又以青素書三皇文，三尺為幡，以朱書之，以一丈竹竿懸於庭中。亦可以几請皇文，以北向為坐，燒香願呎，叩齒二十四通竟，祝曰：
　　香煙玉女，上白皇君，小兆甲乙，清齋絕塵，期靈五通，上願成真，滅禍生福，上昇三天。畢。然燈行道，祝願皆如此法也。諸是灾難禍害，无不盡消，疾病垂命，皆得更生。
　　又此齋法，侍燈勤苦，當日中一食，至夜生氣時，燒香陳願畢，又一食，此則每時食息也。但不得冒履榬殗濁，令不精專之人干犯齋禁也。行事節度，一如上法。
　　合上元香珠法
　　用沉香三斤，薰陸一斤，青木九兩，雞舌五兩，玄參三兩，雀頭六兩，詹香三兩，白芷二兩，真檀四兩，艾香三兩，安息膠四兩，木蘭三兩。凡一十二種，別擣，絹篩之畢，納乾棗十兩，更擣三萬杵，納白器中，密蓋蒸香一日。畢，更蜜和擣之，丸如梧桐子，以青繩穿之，日曝令乾，此三皇真元之香珠也。燒此皆徹九天，真人玉女，皆歌此於空玄之中。又加雄黃半斤，麝香四兩，合擣和為丸，服如大豆大，十九日一服耳。常能服之，令人神明不衰，口生香氣，又感真徹靈，降致玉女，並萬病諸症惡鬼、不祥妖魔，皆自遠伏也。
　　黃帝曰：皇文齋法，至真至貴，非世所傳。夫求長生及為萬兆請福，救解厄難，除灾卻害，當先行八帝大齋之法，以解七世父母，及己身除罪。三年之後，乃得刻定仙名，以致不死之道也。若欲劾召百神，皆須積齋成功，感應自然，乃可召之。其時意中，皆自了於心中也。
　　黃帝曰：若萬兆有疾病急厄，及罪積深大，不可得救者，皆當告請三皇，以為寶齋之法，以拔贖之也。當燒香，然燈各三枚，或五枚，或七枚，或九枚，或可三十六枚，以象三十六天之數也。如此四十日或百日，罪名皆除，於是司命司錄，以結定仙名，為兆得無量大福。明燈以照神，燔煙以嚮氣，太真神樂，三皇燕集，兆得神仙，慶流萬世。一年之中，得三七行事，為大度也。
　　黃帝曰：若為萬民致福，救其急難厄禍，兆當清齋三日，若五日七日九日，適意耳。當沐浴玄雲之水，燒皇上之香，然玄液之燭，三燈五燈、七燈九燈，意適耳。相去間六尺，不得令燭行大闊。一香罏、一油燈，不得使人從燈間中過，欲聽過，立纂門。又常守燈，令香煙不絕。至日中、日入，又再拜，燒香祝乞，適所陳耳。此名三五大齋內禮之法也。
　　作香玄腴法
　　用麻腴一斛，真檀一斤，青木香一斤，玄參一兩，香珠三兩，擣碎，納腴中，密蓋之，微火煎之，半日成也。
　　作重霄水之法
　　用水三斛，青木香四兩，真檀七兩，玄參二兩，合治煮之，令得一沸。畢，清澄適寒溫，以自沐浴也。此天真玉女玄水之法，名鍊胎神漿。此法及香珠，皆出於寶齋上錄篇中，非世人之所見也。
　　兆若欲知機通感，知人罪福者，皆應服三皇幽天符，即自通感神明，逆見將來之玄會也。
　　醮儀
　　候夜行道竟，敷席設座，依三皇位。天皇北皂為座，地皇西南白為座，人皇東北碧為座。三大長盤，三甌酒，昆布為脯，南粽，果隨時珍，酒三斗，省肉脯。
　　初向北呪曰：
　　香煙玉女，上白皇君，某奉為某清齋行道，十八時竟，正爾燒香獻禮，拜請三皇真君，願降以靈元，下入某身，所啟逕御三皇几前。
　　次酌酒三拜，跪曰：
　　洞神弟子某，謹為某奉請天皇監太一君、地皇主真一君、人皇統三一君，願並降席，鑒察丹心。
　　次思神良久，跪曰：
　　小兆某上白三皇真君，某以凡庸，謬叨正法。昔奉受三皇寶文，內以自修，外以教世。今有某投詞披請，謹重宣聞。讀詞。謹承詞旨，率同法如干人，奉為修建三皇齋直，三日三夜一十八時行道，竭誠首請，事已周竟。謹投蔬醪，薄獻蘋藻，仰願聖皇，特垂慈盻，赦宥某深愆重咎，解釋冤對，削落黑簡，延益祚曆，療治眾疾，永蒙康裕，克隆萬福，勤行德惠，家國兼泰，率土元吉。謹以奏言，請賜矜允。再三拜。
　　又隨意陳乞，言曰：
　　上降尊靈，遠臨鄙濁。祈禮既畢，不敢稽留，呼吸上升，還神反位，稽首
　　奉辭。
　　次再拜，燒香復罏曰：
　　香煙玉女，真靈臨降，垂慈布澤，上昇天宮，香煙飛散，與道和合。
　　次畢，作禮而退。
　　太上三皇寶齋神仙上錄經竟