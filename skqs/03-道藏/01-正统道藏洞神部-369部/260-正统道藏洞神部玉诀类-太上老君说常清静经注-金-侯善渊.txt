太上老君說常清靜經註(四)
　　經名：太上老君說常清靜經註。金朝道士侯善淵註。一卷。底本出處：《正統道藏》洞神部玉訣類。
　　太上老君說常清靜經註序
　　源之未發，流無不清；風之未扇，物無不靜。及乎流以汨之，則清者濁矣；吹而散之，則靜者動矣。此理之常也。道之生物，自然之性，何嘗不湛然而清，寂然而靜，感而遂通。性以情遷，失其天真，逐而忘返，至于流浪生死，常沉苦海。顧不哀哉？太上以大慈悲、大方便，引接迷徒，將與復其本元，使得見道。謂道雖不可以言傳，而目擊道存之士，且幾何人？斯謂道雖不可以象教，而得魚忘荃之喻，若有所待。故經之所以作也。是經諄諄明誨，始曰清者濁之源，靜者動之基，人能常清靜，天地悉皆歸；繼而曰人神好清而心擾之，人心好靜而欲牽之，常能遣其欲而心自靜，澄其心而神自清；又繼之曰，內觀其心，心無其心，外觀其形，形無其形，遠觀其物，物無其物，湛然常寂，寂無所寂，即是真靜，真靜應物，漸入真道。復曰，雖名得道，實無所得，為化眾生，名為得道。此真經之大旨歟？蓋自西王母授之，仙人葛玄等傳之，太玄真人贊之，世世遵奉。奈何愚者有終身不靈，惑者有終身不解，鮮克仰副太上慈悲方便之意。今驪山侯公先生，游方之外者也，念經之言，能悟之者，可傳聖道，乃即其說，為之訓解，辭簡而甚易明，理達而甚易行，神而明之。自遣欲而滅三毒，由觀心而識無空；屏執著之妄心，誡貪求之煩惱；祖述聖作，以開以明。其間有云，悟而無為者是，得而有作者非。有云，大道中無文字，文字中無大道，天文玉訣，須憑師匠口耳相傳。有云，不執空為空，不著有為有。有云，抱出靈華潔，回還一體光。學者儻於是經誦持不退，當得造於目擊之玄，不有待於忘荃之後也。平水老人毛麾謹序。
　　太上老君說常清靜經註
　　姑射山太玄子侯善淵註
　　老君曰：大道無形，
　　無形者，陽淵渺邈，曠大無窮，頤心同體，微妙無方。故言大道無形矣。頌曰：大道本無形，無形亦假名。視之非有物，審聽絕音聲。覺性通幽靜，頤神透目清。太空無伴侶，孤月照蓬瀛。
　　生育天地；
　　天地有形象，皆因大道育養之，故曰生育天地矣。頌曰；一炁生天地，三光在彼中。四時分造化，萬物得和融。欲了無生法，知心物外窮。至真明不盡，常與道之通。
　　大道無情，
　　道無情者，湛然非象，虛極無心，萬物生成，無為自化。故曰大道無情矣。頌曰：無情通大道，育養本無情。掌握乾坤秀，包容天地明。上穿金闕界，下徹九幽冥。蕩蕩無窮測，玄玄覆玉京。
　　運行日月；
　　日月者，道化玄明，人神之主，運行四通，普照而不昧也。頌曰：大道澄空廓，天邊日月長。運行周匝界，昇入遍他方。現出靈華潔，迴還一體光。達人知此意，咫尺是仙鄉。
　　大道無名，
　　無名者大道，通玄微妙，至理無窮，混元一炁，先天地而生，本無名也。頌曰：道化虛空體，權為假立名。有名非有相，無物亦無形。上徹三天瑩，橫擔四海明。闡開清靜眼，飛躍似流星。
　　長養萬物。
　　道大無形，湛然不動，皓皓純一，覆藏天地，運行日月，流轉江河，掌握山川，包含谿谷，滋溢園林，成熟五穀，結秀花果。一切萬物皆稟道炁而所生，本自無為，感時而自化。道本無形，育於有象。故曰長養萬物矣。頌曰：道化芸芸長，機生物自。煙嵐光萬頃，鬱秀照千山。淥野連溪壑，清音對碧天。悟玆真福地，此處隱飛仙。
　　吾不知其名，
　　太上言，我不知道之名，為獨處無礙，太真玄妙之機，無生無滅，無增無减，隱顯無方。眾生不悟，太上垂慈，假立有名矣。頌曰：妙道迷難悟，心開慧自靈。元神生固蒂，虛谷證圓明。海藏凝珠璨，山頭混日精。滿天昕寶鑑，光照玉京城。
　　強名曰道。
　　道本無名。既以有名，著於物相；若以無心，死入落空。有無相生，杳冥相對。應物現形，日用不離。難分正教之法，強名曰道矣。頌曰：道本無言說，強名分辨別。心清秀炁凝，性靜靈雲結。海上起新風，天邊生古月。沖虛物我明，萬象齊俱攝。
　　夫道者，有清有濁，
　　有清者，清空曠大，神谷寂虛，一炁沖和，故名有清矣。有濁者，周羅萬物，無所不容，無所不入，貫穿世界，細透毫毛，故曰有清有濁矣。頌曰：清濁定浮沉，陰陽運古今。天空垂玉象，地厚產瓊林。晴倚曹溪路，神凝法海深。但能明此理，方顯道人心。
　　有動有靜。
　　有靜者，大道寂然無心。有動者，神用感而通玄。一動一靜，可成真道矣。頌曰：動靜道弘張，神丹射太陽。天魂收坎位，地魄入離鄉。海底龍翻浪，山頭虎戰蒼。生擒歸昊境，性命得延長。
　　天清地濁，
　　天清者，混元一炁，拍塞沖虛，玄遠極深也。地濁者，生人發地，無所不種，無所不收，處萬民之污，故曰天清地濁矣。頌曰：地氣接空蒼，清天滿四方。中間埋古跡，上下越新光。達者歸真路，脩然入道場。玉嬰登寶殿，遠望汨羅江。
　　天動地靜。
　　動靜者，主天圓地方，則自然千變萬化，星移斗轉，運斡樞機也。地靜者，風吹浪捲，蠢然不避污染而不爭。故名天動地靜矣。頌曰：地靜本無為，天樞斗柄隨。生成無造作，設化有靈機。極目秋蟾朗，凝睛瑩日輝。一陽收入鼎，進火養神龜。
　　男清女濁，
　　男者，陽也；女者，陰也。故曰是真陰真陽。此言非世中男女，見之不用，用之不見。故《德經》云：萬物無不負陰而抱陽。故外陽而內陰。外者，身也；內者，心性也。何以故？乃至修行之人身靜，豈不為男清，心性擾亂不寧，豈不為女濁矣。頌曰：物靜心非靜，身清性不清。迷真疑恍惚，意亂豈安寧？返照歸金鼎，迴光入寶瓶。分明開道眼，何慮不圓成？
　　男動女靜。
　　男動者，非是交媾之為主。動則不定，定則不動。故動者，陽道所生，如撥雲見日，磨鏡得明。故曰陰返歸陽，是名男動也。女靜者，謂陽道開自然，神化虛明，不婬不邪，不憎不愛，不貪不嗔，不嫉不妬，不起不念，不妄不想，豈不為女靜矣。又曰：離中虛，坎中實，明取坎中實點化離中虛，是名陰陽顛倒、還返之法，可成純陽之道矣。頌曰：顛倒陰陽法，爐中採汞鉛。清光輝滿地，紅焰迸周天。白虎池中卧，青龍火裏眠。鍊成真玉貌，身外舞胎仙。
　　降本流末而生萬物。
　　降本者，末所生也。道德其本，一炁沖虛，發自然之理也。萬物得其本，長養而不槁，枝葉榮旺，人得其本，神靈莫測，通現無方也。頌曰：降本沖和秀，隨機物自生。兩行紅霧起，一道素煙傾。虎飲金烏髓，龍吞玉兔精。兩般真至寶，悟者自神靈。
　　清者濁之源，
　　水清而淵明鑒照，其形自顯，異於濁也。是清之泉源比喻於修行之人也。頌曰：心淵明徹底，道靜鑒元通。玉戶陽精溢，金關浩炁沖。合和收坎殿，匹配送離宮。始覺玄珠降，衝天耀日紅。
　　靜者動之基。
　　靜者道，太虛空也。神得其用，出入無間，杳冥同體。故曰動之基也。頌曰：默默空無物，神明道體同。天清沖浪碧，地靜湧波紅。四象鑽爐口，五行入鼎中。鍊成丹赫赤，餌覺赴仙宮。
　　人能常清淨，
　　天常清淨，日月星皎白而虛明也。人常清淨，精炁神寧而不散。故曰人能常清淨矣。頌曰：色慾無情染，紅塵絕往還。性光飛皎日，心地泛寥天。一炁烹元象，雙關鍊小鮮。精神穿宇宙，晱爍遍三千。
　　天地悉皆歸。
　　人能清淨，神通妙理，昇入無為，周羅天地，細入微塵。故言天地悉皆歸也。頌曰：清靜處無為，無為達妙機。蟾宮奔玉兔，日殿走烏飛。閃出千光燦，衝開萬象輝。包羅諸色相，天地悉皆歸。
　　夫人神好清而情擾之，
　　人神者，天地秀炁，結聚靈明也。本自清靜，隨物生情，占塵惹垢。故言情擾之也。頌曰：富貴遮心翳，榮華眯眼塵。雖然觀日月，不見本來真。寂湛頤元性，澄空鍊至神。靈童開碧嶂，仙子跨麒麟。
　　人心好靜而欲牽之。
　　心者，神明也。知內而為性，顯外而為神。神本清靜，隨風錯亂，物動情牽之也。頌曰：開眼露天璣，人心著處迷。戀情情欲擾，逐境境還隨。抱朴通精粹，一真烹萬象，混合太淵齊。
　　常能遣其欲而心自静，
　　人能遣其欲者，割愛離親，除情去欲，捐念望機，自然性静心寂矣。頌曰：常能守靜篤，方寸育神靈。閉戶眠金子，垂簾抱玉嬰。玄霜烹至寶，紫粉鍊真情。結就玄珠燦，收來獻上清。
　　澄其心而神自清，
　　澄心定意，湛寂淵明，返本還元，如水不動，故曰澄其心而神自清也。頌曰：欲要識靈源，知空在目前。澄澄心月現，湛湛性光圓。炁秀通神聖，神風化羽仙。逍遙歸海島，三界獨綿綿。
　　自然六欲不生，
　　六欲者，眼、耳、鼻、舌、身、意是也。不生者，眼觀無色，神不邪視；耳聽無音，聲色不聞；鼻息沖和，不容香臭；舌餐無味，不甘酸甜；意抱天真，不迷外境。故曰六欲歸真，自不生也。頌曰：歸真除六害，漏盡免三灾。識性通玄路，知心道眼開。木人遊昊景，石女翫仙階。日落清秋夜，天邊抱月來。
　　三毒消滅。
　　三毒者，身業、意業、口業。消滅者，善養精炁神，除盡貪嗔嫉。故曰三毒消滅也。頌曰：六欲成金藏，三灾化寶珠。七情無染著，十惡永消除。拂拭冰臺淨，光華不卷舒。抱將遊陸地，獨步入清虛。
　　所以不能者，
　　修道不能除情去欲也。心有所著矣。 頌曰：不能行此道，性返轉生疑。打坐勞心力，參禪柱用脾。住行安有分，坐卧鎮相隨。要見開清眼，神光滿室輝。
　　為心未澄，
　　心性不寧，擾亂乃多。神遊外景，觀於徼、著於物矣。頌曰：上善水心淵，澄清照碧天。世情多苦惱，人被業緣牽。逐浪迷真性，隨波昧本源。一靈歸苦海，萬劫不迴還。
　　欲未遣也。
　　終身不救，物轉於心矣。頌曰：修幻妄施功，於真事不同。有為如電影，執相若飄風。物假心非假，身空性不空。一靈知有主，萬法悉皆通。
　　能遣之者，
　　轉於萬物，心處無形，頤神居妙也。頌曰：頤心達聖機，無相等虛齊。瀲灩澄波靜，陽淵極渺瀰。流通周匝界，游歷大神威。月照乾坤瑩，清風相送歸。
　　內觀其心，心無其心；
　　返觀其心，默然而無心。其心者，開目澄空，明見真心。真心者，湛寂無物，混日純一。故名其心也。頌曰：返照見天心，圓明湛碧深。無無真實相，有有覓難尋。山海無遮障，天灾禍不侵。真人誰作伴，風月是知音。
　　外觀其形，形無其形；
　　形者，是地、水、火、風也。此者是名有漏之身。非有漏之身，是故無相之真。無相之真，如仰水看月，似天空運轉純風，神凝炁聚，可成真道矣。頌曰：外觀有漏相，幻化即真形。去住何移跡，安然不暫停。中間藏恍惚，內外窈冥冥。渙若冰將釋，沉沉覺海清。
　　遠觀其物，物無其物。
　　內外皆無，即遠而何有？此者無物。無物之中，別有奇異之物。經云：恍恍惚惚，其中有物。故言物無其物也。頌曰：恍惚遍無涯，壺中景物嘉。爐門傾玉藥，鼎眼泛金花。虎遶明珠戲，龍噴萬里霞。撥開雲霧看，捧出夜明砂。
　　三者既悟，
　　此三者，說心、形、物，即於虛無也。悟者，了達也。頌曰：喻說分三體，知玄一也無。有無皆是幻，無慮道相扶。法眼為丹鼎，天門是藥鑪。鍊成朱汞結，傾入一冰壺。
　　唯見於空。
　　表裏中間，俱無所著，圓明坦蕩，心入無為。故曰唯見於空也。頌曰：觀空非色相，色相即真空。物我俱忘泯，方知太古同。周行行不盡，遍計計無窮。天網玄網大，夷羅覆載通。
　　觀空亦空，
　　觀空者，道弘無相，萬法無形。亦空者，神通妙化，一體歸真也。頌曰：炳耀滌晴空，神遊四海通。杳冥天地匝，恍惚太虛同。耿耿青霄月，飄飄碧落風。縱橫穿上下，南北與西東。
　　空無所空。
　　空者不執空，為空不著有。為有心同，太極之中聚於玄妙矣。頌曰：落落遍無隅，冥冥運化虛。無形呼大道，離相號真如。一體無分別，三明有所居。廓然開妙法，萬道素光舒。
　　所空既無，無無亦無。
　　了心達本，識性歸宗，何執有無之教？有無之教，亦是假名。若無假名，真心何顯？故有即於無。無者非落空之法，無備於有，有者非以物類窮之。故曰有無自然也。頌曰：至訣清虛道，明知物外中。娟娟輝昊景，奣奣耀蒼空。鼎破心珠赫，鑪開慧日紅。澄凝丹汞結，運入廣寒宮。
　　無無既無，湛然常寂。
　　能知空是不空，執有而不有，故本性湛然常寂矣。頌曰：湛湛無瑕謫，通幽過目星。乾坤沖拍塞，天地曠然明。性覺虛心寂，神暝絕夢驚。豁然開古道，月照水晶城。
　　寂無所寂，欲豈能生？
　　不寂而所以寂，故曰天真滿目，妙道歸源。欲豈能生也？頌曰：寂靜物皆捐，虛心養浩然。面容如朗月，碧眼似寒泉。皎皎歸真趣，昏昏法性蠲。一潭秋水瑩，萬派素波淵。
　　欲既不生，即是真靜。
　　欲既不生者，滌除繁慮，諸欲消亡，寂無所欲，欲豈能生？真靜者，神光
　　虛煥，通顯靈明，返歸清淨矣。頌曰：清淨心通聖，無為化有功。珠凝金鼎內，寶結玉壺中。明似天空日，清如洞裏風。沖虛生瑞彩，光罩五明宮。
　　真常應物，真常得性。
　　得性者，為真常妙道，應物隨機，隨機見性，見性明空，自得其性矣。頌曰：真靜靜無疑，陽光照眼希。步虛通妙理，旋遶達玄機。物物皆相應，般般總不知。返觀煙浪碧，笑指洞天歸。
　　常應常靜，常清淨矣。
　　常應者，見物見心，見心離物，離物明空，故曰真常得性矣。頌曰：清淨本根元，於中性自然。二關精鬱鬱，一道炁綿綿。混合明真理，凝然悟太玄。空中知有象，應化出先天。
　　如此真靜，漸入真道。
　　如此勤行真清真靜之人，方達希夷妙理，物外天真。故言漸入真道矣。頌曰：大道冽空淵，昕光照滿天。一明分造化，二契養胎仙。性達忘憂苦，心通合自然。點開無色界，返本復歸元。
　　既入真道，名為得道。
　　道本無名，假名立道。認得無生無死之法，鍊凡為聖，鍊聖成神，神合其炁，炁通元首，名為得道者也。頌曰：得道幽深遠，仙風播世高。九天居自在，三海任逍遙。行滿金書詔，功成玉簿標。神道登碧落，飛步越丹霄。
　　雖名得道，實無所得。
　　了達而不居，體用而無形，取有而無物，故曰實無所得也。頌曰：迷隔千山遠，悟來一物無。取無無所得，棄有有相扶。有有將何有，無無亦假呼。觀天明大道，露現一輪孤。
　　為化眾生，名為得道。
　　假名立字，化於未悟之人，權為證果之教，故曰實無所得，實有所修也。頌曰：得者非為得，無修未是修。道弘包萬象，心不繫絲頭。地魄騰空踴，天魂海底收。此般真至寶，不悟一生休。
　　能悟之者，可傳聖道。
　　能悟真常之道者，攝群心而同歸一體，變化無窮，出入無礙，可明聖道矣。頌曰：神明天嘆骨，月照洞淵深。剖出荊山玉，揮開滿藏金。自然通聖道，方顯本來心。變化無窮測，移神入大音。
　　老君曰：上士無爭，
　　太上言：上德之人處於無侶太空，天真妙道，寂然不動，無所爭訟也。頌曰：上士知天命，焉能有所爭？丹田瓊藥放，心地玉芝生。靜室居閑坐，清空任便行。靈童含寶月，神用得精宏。
　　下士好爭。
　　執於引教之術，動生人我，競起是非，發於爭訟矣。頌曰：下士好爭強，功名自顯彰。何勞著有相，爭似貴韜光。閉目凝神室，開睛混太暘。自然知古道，心地得清凉。
　　上德不德，
　　上德者，注：太始無象，四極淵明，知心無心，故曰上德不德者也。頌曰：上德悟無德，無修解有修。道存圓覺海，神若載天舟。得岸離生滅，辭瀾不再遊。任從空外去，返性入瀛洲。
　　下德執德。
　　下德之人執著小乘之術，施為政事，德而落空，是名不德。如此之見，永離真道矣。頌曰：下德施功果，徒勞有相求。滯空沉妄想，執幻落陰囚。太始無名號，玄元有所修。迴陽如見日，神炁自和柔。
　　執著之者，不名道德。
　　道者，無為清淨，空寂湛然也。德者，神通萬變，體用居常也。道德混純，其理皆一也。執著者，執著種種有為之功也。頌曰：執礙法非通，虛勞謾費功。有為迷假相，無作契真空。恍惚乾坤象，杳冥天地蹤。上清施大道，神用在其中。
　　眾生所以不得真道者，為有妄心。
　　不得真道者，為人執著種種引教之術也。妄心者，為取小法，施為政事，常存於妄想之心也。真道者，通變無方，應用不離，至神至聖，其理自然，非為執見，不以妄心，是名清靜，斷除邪見也。頌曰：大道非空遠，都緣翳膜遮。離微翻聖智，逐物返妖邪。心靜俱無礙，神清豈有差。一輪炎日瑩，照破洞雲霞。
　　既有妄心，即驚其神。
　　既驚其神者，既有妄心，眼見心移，神不居妙。經云：常無欲以觀其妙，常有欲以觀其徼。既觀其徼，即驚其神也。頌曰：不悟本元神，何言身外身。妄緣生嫉坏，逐念起責嗔。永失玄元道，常迷太古真。雖然明日月，滿眼是紅塵。
　　既驚其神，即著萬物。
　　不居其妙所，觀其物迷沉顛倒，滯於邊徼矣。頌曰：生死因矜泰，輪迴為有情。妄緣心失理，繫物道難成。離欲觀空瑩，歸真眼界明。周行無障礙，心上坦然平。
　　既著萬物，即生貪求。
　　萬法不明，萬物所拘，繫物生情，貪愛無休歇也。頌曰：即物轉責求，迷情甚日休。利名心未罷，財色意中收。念念依他起，熙熙不自由。一生虛過了，爭覺悟清眸。
　　既生貪求，即是煩惱。
　　貪求不止，煩惱憂苦，返歸殃咎矣。頌曰：貪愛六根深，情迷入罪林。憂愁宜早撥，煩惱莫交侵。清淨修身命，無為鍊本心。定睛觀昊景，物外見清音。
　　煩惱妄想，憂苦身心，
　　身受有為，勞而無功，身苦心惱，性亂神散矣。頌曰：貪心馳劣馬，縱意任猿猴。妄想生顛倒，憂煎苦用求。神昏著物相，性昧逐淪流。背覺靈明體，迷沉萬劫休。
　　便遭濁辱，
　　身心憂苦，混濁於恥辱，稟於錯亂之人也。頌曰：邪婬身受觸，濁濫昧心情。睃目扶清粹，舒眉轉碧睛。張羅天地秀，豁落太淵清。混合乾坤象，陽精萬派明。
　　流浪生死，
　　心滯於物，返正歸邪，生死流浪。頌曰：生死何時了，輪迴甚日休。依清靜理終朝抱日頭。滿空昕寶鎰，遍照大神洲。
　　常沉苦海，
　　悟者為覺海，迷者為苦海。常沉者，迷昧真源常沉苦海矣。頌曰：心欲情無底，身如破漏舟。水深難出離，生死隨波浪，岸闊怎生收？生死隨波浪，輪迴逐境流。迷沉歸苦海，性命一齊休。
　　永失真道。
　　不達至理，亂取施為，多能已勝，馳聘落空之法，永失真道矣。頌曰：不論真常道不定，剛尋有所為。性迷終不定，心亂轉生疑。上善如清水，靈源似渺瀰。金泉高泛漲。溢滿照天池。
　　真常之道，
　　真常者，日用而虛化，故言常道矣。頌曰：神用至真常，明知道德鄉。玉爐收白雪，金鼎聚紅霜。地裂明心印，天開睒性光。靈童歸海藏，獨卧水晶堂。
　　悟者自得。
　　自得者，不修而修，不為而為。悟者目隱玄機，明開妙道，通現真空矣。頌曰：斂意轉睛瞳，自然見法身。運天明日月，叩道照乾坤。奣耀龍珠燦，煌輝琥珀殷。玉嬰眠寶殿，瑩淨絕紅塵。
　　得悟道者，
　　得悟者，為明開道眼，了達無為也。頌曰：知玄通古道，得悟了真常。鬱秀繚空野，氤氳滿太蒼。日魂光雪瑩，月魄照銀霜。放出神光燦，圓明入故鄉。
　　常清靜矣。
　　天清垂象，地靜安寧。人能清靜，神契大道，守一居常矣。頌曰：意靜覺心清，風臨對月明。滿天珠露降，大地水銀平。玉戶明金子，金門現玉嬰。撞開天斗柄，走上太陽星。
　　仙人葛玄曰：吾得真道，曾誦此經萬遍。此經是天人所習，不傳下士。吾昔受之於東華帝君，東華帝君受之於金闕帝君，金闕帝君受之於西王母，西王母皆口口相傳，不記文字。吾今於世書而錄之。上士悟之，昇為天官；中士悟之，南宮列仙；下士得之，在世長年，遊行三界，昇入金門。
　　左玄真人曰：學道之士持誦此經者，即得十天善神擁護其人，然後玉符保神，金液鍊形，形神俱妙，與道合真。
　　正一真人曰：人家有此經，悟解之者，灾障不干，眾聖護門，神昇上界，朝拜高尊，功滿德就，相感帝君。誦持不退，身騰紫雲。
　　太上老君說常清靜經註竟