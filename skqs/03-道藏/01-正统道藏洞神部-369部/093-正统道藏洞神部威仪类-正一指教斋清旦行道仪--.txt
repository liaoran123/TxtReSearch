正一指教齋清旦行道儀
　　經名：正一指教齋清旦行道儀。撰人不詳，約出於南北朝。係早期天師道齋儀。一卷。底本出處：《正統道藏》洞神部威儀類。
　　正一指教齋清旦行道儀
　　先發鑪
　　太上玄元五靈老君當召功曹使者，左右龍虎君，捧香使者，三炁正神急上關啟三天太上玄元大道君，臣等正爾燒香清旦齋事，願得八方正炁來入臣等身中，所啟速達，徑御至真無極道前。
　　次上香周迴，還東向再拜。
　　次長跪叩齒二十四通出官。
　　謹出臣等身中五體真官功曹吏，出臣等身中治職君吏，建節監功大將軍，前部效功，後部效殺，驛亭令，驛亭丞，四部監功謁者，及臣等所佩仙靈二官直使正一功曹。治病功曹，左右官使者，陰陽神決吏，科車赤符吏，剛風騎置驛馬上章吏官，各二人出。出者嚴裝顯服，冠帶垂纓。整其威儀，住立臣等前後左右，咸受臣口中辭語，分別關啟泰清官屬監齋君吏，天師所布下二十四治諸官君將吏，道上二玄三元四始甲子諸官君，七十二官三官考召，直日直符，五嶽四瀆，丘沼廟神，山林孟長，山川溪谷，及此間州縣鄉里，里域真官，注炁監察，考召土地之主，社里邑君，一時嚴裝，與臣等身中功曹使者及飛龍驛吏，上啟太上大道太上老君，太上丈人，四方眾真，道德尊君，天師嗣師系師女師三師君門下典者君吏，泰清靈神，正一諸官君，臣等謬參法教，職在披述，爰值歸告，輒為宣騰，謹有云云。
　　次讀辭
　　辭言懇倒，謹具陳請，為依漢中舊典，建指教齋直，一日一夜，三時行道，日夜衹誠，特賜玄澤，俯垂臨照，請三天監齋仙官天兵騎乘，各依儀法，一合來下，行神布炁，輔衛道場，澄潔身心，祈願感達，降福消禍，乞如所陳，功曹使者分別聞奏，以時上達，列啟事竟，各還臣等身中，復於宮室，須召又到，一如故事。因伏地，三叩三咽，起再拜。
　　次便四方朝
　　若中亥，即於此先發鑪，然後行四方朝。
　　太上玄元五靈老君當召功曹使者，左右龍虎君，捧香使者，三炁正神，急上關啟三天太上玄元大道君，臣等正爾燒香，清旦齋事，願得八方正炁來入臣等身中，所啟速達，徑御至真無極道前。
　　次法師還東面，西向長跪，上香周竟還。
　　次西向，各稱治職，再拜，平坐，讀：
　　謹關啟天師嗣師系師女師三師君夫人門下典者君吏。
　　次北向
　　謹關啟上皇太上北上大道君。
　　次東向
　　謹關啟太清玄元上三天無極大道太上老君，太上丈人，天帝君天帝丈人，九老仙都君，九炁丈人等，百千萬重道炁千二百官君太清玉陛下。
　　次南向
　　謹關啟南上大道君司命眾官三天萬福君，臣等宿世因果，稟承正教，運逢僥倖，叨擢冥津，業愧清虛，行慚忍辱，恒願立功補過，延福拔咎消遣，累欲增長勝緣，拯接憂危，祈濟苦難，今謹有齋忱用伸宣讀。
　　讀辭
　　具如翰墨所陳，宜可騰奏，輒相携率，為施主某乙建立天師指教齋，直一日一夜，三時行道，願以是功德為齋主家七世父母先過後亡，一切神爽，消釋殃對，和解基罰，拔長夜魂，贖永劫罪，斷地獄綠，結天堂業故，歸身大道，歸神大道，歸命大道。
　　第一上香願，以是功德上延七世父母過去神識，當令免離災厄苦難，咸得解脫煩惱惡根，受鍊朱陵，輪化南極，永出三塗長遠，五道不更，六趣不涉，八門澤被，後徒福流見，在今故燒香自歸依師君，昇入無形，和與道合真。
　　第二上香願，以是功德奉為帝主國王君臣吏民保鎮皇基興隆，計稷安邦，利壤延福享祚，故歸身大道，歸神大道，歸命大道，持是功德，上延帝主國王君臣吏民，當令兔離災厄苦難，咸得解脫煩惱惡根，使壽永乾坤，年逾樁嶽，國治民安，功成道泰，上慈下孝，君禮臣忠，六合寧靜，九有清平，今故燒香自歸依師君，昇入無形，和與道合真。
　　第三上香願，以是功德為供主自身及家門眷屬尊卑，善慶救災度厄，保命延年，滅禍消凶，除殃卻患，祈恩請福，拔罪解愆，并及同炁左右眾官治所領民，天下吏民等，普同福慶，褊受洪潤，故歸身大道，歸神大道，歸命大道，持是功德歸某等身及家門眷屬尊卑大小同炁左右眾官治所領民，天下吏民，當令免離災厄苦難，咸得解脫煩惱惡根五刑六害，一切消弭，千殃萬患並皆迴伏，四關九竅，吐故納新，三一五神鎮衛宮府，心開意朗，耳目聰明，所向所欲必獲從果，所營所作萬事諧克，求道降真，求財得寶，南昌領籍司命記名，長存久視，德合天地，畜牧之屬，螳飛蠢動，已生未生，咸蒙成就，今故燒香自歸依師君，昇入無形，和與道合真。再拜
　　次誦詠三首
　　爭意結五內，攝情修齋直，先人獲其慶，子孫得其福，身固殊金剛，壽命無終極，心如瑠璃珠，光明照身外，是謂無上道，眾道中之最，皆從齋直生，捻香之所得，是為大道座，賢者各努力。
　　捻香上虛無，精誠感一切，一心無二意，願念隨煙尋，香煙昇太清，願念尋煙至，煙御大道前，太上稱為快，旋行各三周，功德因族邁，三官除罪契，左神著生錄，仙都定玉曆，記名著左契，天老刻玉籙，冥德於金匱。
　　齋戒攝情念，燒香向空無，旋行奏至誠，從道求所知，願除億會罪，赦貫代兆軀，基考一切解，福德當歸流，明內受吉慶，後世悉皆知，是皆燒香得，知此由天師，不勝情喜躍，禮拜天師君。
　　正一指教齋清旦行道儀竟