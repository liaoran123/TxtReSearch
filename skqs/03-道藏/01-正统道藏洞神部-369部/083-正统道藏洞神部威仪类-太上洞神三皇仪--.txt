太上洞神三皇儀
　　經名：太上洞神三皇儀。撰人不詳，約出原南北朝。言傳授洞神三皇經及契券科儀。一卷。底本出處：《正統道藏》洞神部威儀類。
　　太上洞神三皇儀
　　度三皇券契章訣
　　若別登壇誦詠，巡行三周三壇者，各一周畢。
　　師向東發鑪。　　
　　次再捻香，出官如法。
　　次讀章：
　　登壇時，凡是所付文板簡等，悉次案上。
　　某州縣鄉里，係天師某治炁道士，男女生官、真人、先生，夫人姓名，年如干歲。叩頭乞恩辭訴，以肉人胎生，下流蟲蟻之類，宿慶所襲，擢形太陽，謬遭明時，師老布化，陶染玄風，沐浴靈澤，與充治籙，兼進參真符，荷恩隆重，誠自慶悅，不揆愚暗，希進忌退。伏承上古有三皇天文符圖契傳，不死之道，學得登仙，並成真人。今供辦齋醮之具，仰齎信儀，謹冒昧奉詞上聞。伏惟明慈法師，垂矜一切有心之至，特申洪施，以見賜授，如蒙衰愍，則朽骸更生，謹詞。
　　太歲某月日時奉詞。
　　白絹四十尺，金三兩，白銀三兩，真丹二兩，米五斗，薪二束，手巾九條，刀子九口，澡盆澡盤各一，黃素四十尺，金鐶六雙，絳紋三十尺，銀鐶一雙，朱五斤，紫綾四十尺，碧絲五兩，黃布八十尺，黃紙一百張，黃筆一雙，金刀一口，五方綵三丈九尺，東青九尺，南絳三尺，西白七尺，北皂五尺，中央黃一十二尺，皆用紋。
　　右二十一件，某受三皇一部法信。無者注闕，准者各韶之，詞後有隨補偏受，各隨願也。
　　某州縣鄉里係天師，某治炁某弟子姓名，年如干歲，字某，戶屬男女官主者姓名，治男女官道士姓名。
　　保舉五人連銜
　　右一人學道修生，貪慕神仙，靜志濳默，不從世榮，今齎法信，求受三皇內文，請依法傳授。
　　章文：
　　泰玄都正一平炁係天師、某治炁道士，奉行洞神三皇經事。某嶽真人臣某，稽首再禮，上言：謹按文書，臣以六蔽凡流小子，謬遭明時，得在人倫道士之末，銜命宣真，採擇種民，而以暗鈍，施化無方，未有善效，負愧皇一，伏自思省。誠惟蟲蟻，少不慕世，志在治身，棲心巖穴，性實所重，非敢虛飾。昔受仙隱祕法經文符圖，積歷年載，雖未山居默處，自銜受道以來，禳患卻害，禍消福臻，百願咸從，效驗既加，宜宣大化，以副皇極。今有某州縣某鄉里男女官姓名，好道樂生，仰慕清虛，靜思內教，不貪流俗，投身山川，味道染法，採服神藥，絕穀修生，誠可甄稱，今投詞詣治，求受臣所受三皇內文。臣不敢隱蔽高妙，獨保清真，輒授於某。某受之後，約檢身心，承法祕密，不敢輕泄，登嶽入淵，越海踰江，千精百禽、蛟龍魔魅，皆為其執伏，呼召立至，驅役萬靈，金丹芝液，真炁自生，心中所願，不求自成，長存久視，得為真人。臣章到天曹，願告下天地水三官、五嶽四瀆三河四海八極靈山名水、四面八方諸天諸地世間萬靈，社稷真官注氣，咸使聞知，某所遊方域，皆當奉承，以為大信，某未受皇文之前，所犯千罪萬過，惟蒙原赦。恩惟太上分別，求哀臣愚，謹因二官直使、正一功曹、左右官使者、陰陽神决吏、剛風騎置吏、驛馬上章吏、飛龍騎吏等官，各十二人，操臣男女官姓名，拜受三皇內文符圖契傳赤章一通，上詣三天曹，伏須告報。臣某誠惶誠恐，稽首再拜以聞。
　　臣姓某係某州縣宮觀焚修。
　　泰清七寶玉陛下。
　　太歲某年某月日。
　　付券契符圖印傳訣
　　操章畢，讀券契文。
　　一名玉券，一名金契，言其刻券者，語其分也。
　　三皇券文
　　維某年太歲某月朔甲子，某州縣鄉里，男女姓名，年如干歲，好道樂生，質合六神，冥契奇要，今率丹誠，詣某嶽真人男女官姓名，求授三皇內文天文大字、圖傳券契、竹使符等。謹按大有小有神仙圖文、天皇地籙，總領羣神，召會百鬼，役龍命真，封掌五嶽，司察川源。上聞太上仙都大神，太上丈人、太極四真，授經尅誓，並依本文。上願飛騰，中願延年，下願祿位貨財，自然委素投金，歃丹永約。某月齋告，良日吉辰，無風無雨，不雲不塵，五嶽列位，二十五神、七祖臨盟，上誓九天，所召即到，受事皇前，金石為開，禍逆為泯。違盟負約，不年而傳，賢愚失授，愆戾天文，身入風刀，尸絕幽泉，七玄父母，考于水官。臣某今謹授某先師本文。
　　大有錄圖經目如左：
　　洞神經卷第一，大有籙圖天皇內文。
　　洞神經卷第二，大有籙圖地皇內文。
　　洞神經卷第三，大有籙圖人皇內文。
　　洞神經卷第四，八帝妙精經上。
　　洞神經卷第五，八帝妙精經中。
　　洞神經卷第六，八帝妙精經下。
　　洞神經卷第七，八帝玄變經上。
　　洞神經卷第八，八帝玄變經中。
　　洞神經卷第九，八帝玄變經下。
　　洞神經卷第十，八帝神化經上。
　　洞神經卷第十一，八帝神化經下。
　　洞神經卷第十二，三皇齋儀。
　　洞神經卷第十三，三皇朝儀。
　　洞神經卷第十四，三皇傳授儀。
　　右十四卷，今以授某，謹誓天神地祇，日月星辰，玄妙籙圖大有皇文，九天真仙都大神、五嶽四瀆諸山河源千神萬靈、二十五神，皆臨盟輔衛某身，神仙符籙小有真文，令某飛昇。五嶽之君受符行事，不得妄傳。畫一歃丹，告于三官，如仙都律令。
　　男女姓名，詣某州縣鄉里，男女法師姓名，於某處受三皇天文，齎信對齋，歃丹為盟。某授道不得二心懷疑，皆當承師之誓。若不孝不仁、不忠不信，妄傳非人，口是心非，得道之後，背叛本師，宣露道真，綺言名道，世常聞見，是所寒心，身受灾殃，延及子孫。各以手書，分符契令，傳必得其人，不得妄傳，故共畫一為信。
　　某州縣鄉里，男女法師姓名，於某處受。
　　三皇經券
　　維某年太歲月朔甲子，某州縣鄉里，男女道士姓名，如干歲，詣某州縣鄉里，男女法師姓名，於某處受三皇經券。
　　讀券竟，舒置板上，師執朱筆上，令弟子捉下，共畫一。畫一畢，放筆。師命弟子執刀柄，以刃正置同字上，牽刀，師推刀破券竟，各巷綖縛之，置案上。弟子執鐶一雙，師執刀子刻之。初刻左，呼天皇諱字，弟子隨師口道諱。次刻右，呼地皇諱字。次刻中，呼人皇諱字。三刻畢，各以一鐶貫券，鐶小綖繫之，並置案上。此初案無者，可用別巾籍置先案左右。貫鐶竟，弟子開三皇文，伏看之，師依音讀授弟子。弟子隨師口道之。音在第四卷中，臨用事取之讀訖，置案上。開大字，如皇文法畢，卷各納囊中，置案上。次度黃女三將軍。弟子伏，師讀黃女神符，後年號至律令。次授三皇將軍。依文至後，弟子隨師讀訖，納囊置案上。次授九皇圖，圖中文字，師從始至末讀之。弟子隨師口臨時取經讀之畢，置案上。次授諱，諱門中字，弟子隨師口讀。次祝內精符曰：
　　天皇主氣，地皇主神，人皇主生，萬靈衛身，使我飛仙，得見皇君，上昇仙都，九者之門。弟子亦隨師讀訖。券方一寸，納囊中。
　　右縫塞囊口。次九天發兵飛騰符，無呪，直閉氣向符，心存呼三皇諱訖，通氣。券符納囊中。
　　次授昇天券
　　昇天券有兩文，省略者無龍等，合同四分，理帶不異。初授三皇，先分前者，此文詰屈，離合成章，存思感通，神真降授，令承師口讀訣如左。入山隱居者，亦可受後者，與前不相妨，理佩各依訣耳。
　　昇天籍地何耽仙，靈皇暢我八威天。
　　勿語勿諮備汝身，口口銜受陰風門。
　　雷鳴電吼水發衝，坐起四顧返命根。
　　龍虎吐納精和元，天井開闔玉閣聞。
　　小星出入如劍形，好固分別以求仙。
　　先授東方青文曰：
　　高皇飛皇，靈皇祖皇，當保延某人神形。
　　次朱文：
　　子欲度戹，玉芝地生，上功有積，必超人形，別承木德，首昇皇庭。
　　次黑文：
　　大道太真，受學勤行。天師與其分券，三一以寧。太一須門，願子越兵，請命長久，道行身仙。
　　次受券訣
　　師命弟子起揖諸門，一拜一揖。次於大赫曜明門外，四拜太一、三元、四真也。次伏地，師上壇向北，拜太階正中經前。
　　朝太帝，向北奏青繒章，覆奏伏須報應。偏受須此青章，文如黃表，若總授初一黃表，不須更用青章。然後起徐步，不奏章直，再禮而起。召弟子引入大赫門，一日奏炎南門也。歷巡行一周太階向北，再禮太一上君。
　　次向北，六禮三皇君。
　　次轉向東，謁帝君再禮。
　　次轉向東，朝太清玉帝君、皇九君，九禮九揖。
　　次轉向南，謁南極太始太昊君，再禮。
　　次轉向西，謁帝君夫人、三師君夫人，各一禮。合八禮八揖。
　　次西迴東轉至南面，正向北，再禮，伏聽覆奏，重啟。偏授時用大謝啟，總授大謝啟在後。
　　師自迴案，分券受事，次謝四真四禮。次出月門，繞壇三周。步虛詠讚頌之儀也。總授未竟，不須謝四真，出月門步虛等。
　　師執券，弟子執刀鋸，依師命破之。先破日月合同，次破天門合同。先題東者下帶身，金龍隨之。以青艇纏龍，著券背，紫紋囊盛之，置案上。次題南者下付宅，玉虎隨之。次題西者下山中，金鈕隨之。次題北者下付河，石馬負之。題三方，亦置案上，事都竟，依後文里宅及山沈流水也。
　　次授靈書內文頌曰：
　　上洞百八字，是明元始根。三皇世莽莽，故與獸同羣。
　　化及黃帝初，選出三才賢。標舉八玄輔，倉頡至聖神。
　　四目既聰智，畫迹善書文。文契既始立，卻數劫為年。
　　用以相教化，劫劫有盟言。漸漸增智慧，各各著名勤。
　　宣之轉恢廓，歷數成法輪。自非仁聖智，焉別三才元。
　　故記賢用傳，漫漫山海津。妙哉神妙哉，孰知仙中仙。
　　右畢，納囊中，置案上。
　　次授丹書內文曰：
　　三皇八帝，寶此內文，存行無怠，長為種民，
　　運去隱淪，變白昇玄，神仙不死，應感則臻，
　　來去是常，知之者明，當識真一，憶諱記名。
　　右畢，別受口訣，且納囊中，置案上。
　　次授八威五勝十三符曰：
　　能知八威，萬兆不衰，五帝之符，坐致行廚，
　　羣神道從，前後走趨，符道自然，效驗斯須，
　　吾告萬兆，體而行之，生自貴道，飛騰可期，
　　萬兆勿疑，勤當得之，五八開用，凡十三符，
　　吾重告子，祕而密修，道授其人，吾亦不尤，
　　篇目玄洞，與吾俱遊。
　　右畢，納囊中，置案上。
　　次授三皇內諱板讚。先讀上板，鬼字至律，令別有音。次讀中板文，次讀下板文。畢，納囊中，置案上。次授三一內諱板，上一中一下一。畢，納囊中，置案上。
　　次授童子籙
　　總授者不須別刺章，直請度如常法。
　　讀籙敕符，乾坤百姓，御制天地，錄上真經，
　　不得違離，神符當行，急急如太上老君律令。
　　次約敕度戒
　　臨時取經用，文多不重載。總受者不須別言功，謝恩後自誦戒閱籙。
　　次授九天符契
　　契敕符如前法。
　　次授九天印
　　五香湯浴之，真朱粉上，即拂令平净，置案上。不須別及言功醮等。次授竹使符曰：
　　陰陽百二十官君，制百邪，見吾身形，見吾萬神，中外言爾。畢，卷符納筒中，朱蠟塞口，封印之，置案上，不別章也。
　　次授傳授板上文如左：
　　紫雲何鬱鬱，散靈飛九天。卯酉正南北，精修改故形。
　　每令外如枯，內中含清真。某使黃金景，天中復有天。
　　真靈唯妙道，幽幽入冥冥。
　　貪生之道和於精，凝靈散氣九孔明，勿令自恣失窈冥。
　　右畢，授下板文。授文畢，以板付弟子，納衣中，正安上板，青綖合纏，兩，頭安朱蠟，師執印印之，印字首向外訖，弟子捧之。
　　次師敕傳，向王叩齒十二通，祝曰：
　　天皇上帝主生命，地皇上帝拔死籍，人皇上帝除罪戹。急急如律令。
　　右畢，揲傳衣，置案上。後有病家忠信者，敕如上法，與病家懸在戶上。受恩戹退，即齎還。三日九日不退，亦送歸，更齋醮請效也。
　　次說三皇題曰：
　　第一天皇內學字。字者，志也。明天使人仰觀上文，心識覺悟，捨惡就善，內志習勤，外不炫曜，先覺教後，後生遵前，前後相隨，事入道神，神身相一，不死長生也。
　　第二地皇內記經文。文者，門也。內學志明，正而無惑，舒以廣濟，緣門至極。
　　第三人皇內文。明人俯察地理，法地則天，定內安外者，普度無窮，同歸玄門，由學所得也。
　　右畢，授要戒。
　　太上洞神三皇儀竟