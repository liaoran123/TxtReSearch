太上消災祈福醮儀
　　經名：太上消災祈福醮儀。一卷。底本出處：《正統道藏》洞神部威儀類。
　　太上消災祈福醮儀
　　先奏告關牒，禁壇，祝如常式
　　次啟堂頌
　　次各禮師，存念如法
　　次宣五方衛靈神咒
　　東方
　　九炁青天，明星大神，煥照東鄉，洞映九門。轉燭陽光，掃穢除氛。開明童子，備守我軒。收魔束妖，上對帝君。奉承正道，赤書玉文。九天符命，攝龍驛傳。普天安鎮，我得飛仙。
　　南方
　　南方丹天，三炁流光。熒星轉燭，洞照太陽。上有赤精，開明靈童。總禦火兵，備守三宮。斬邪束妖，剪截魔兇。北帝所承，風火八衝。流鈴交煥，敢有不從。正道流行，我享上功。保天長存，億劫無終。
　　西方
　　七炁之天，太白流精。光耀金門，洞照太冥。中有素皇，號曰帝靈。保神安鎮，衛我身形。斷截邪源，正道開明。宮殿整肅，三景齋并。道合自然，飛升紫庭。靈寶符命，普惠萬生。功加一切，天地咸寧。
　　北方
　　北方玄天，五炁徘徊。辰星煥爛，光耀太微。黑靈尊神，飛仙羽衣。備衛五門，檢精捕非。敢有干試，豁落斬摧。玉符所告，神振八威。邪門閉塞，正道明開。映照我身，三光同輝。策空駕浮，舉形仙飛。
　　中央
　　黃中理炁，總統玄真。鎮星吐輝，流煥九天。開光童子，一十二人。元炁陽精，炎上朱煙。洞照天下，及臣等身。百邪摧落，殺鬼萬千。中山神咒，普天使然。五靈安鎮，身飛上仙。
　　次都講唱，嗚法鼓二十四通
　　次發爐
　　無上真玄五靈老君，當召功曹使者、左右龍虎君、捧香使者、三炁正神，急上關啟三天真元道君。臣今正爾燒香，修齋設醮，謹奉為醮主弟子臣某為齋意，其餘誠懇，具載青詞。願得太上十方正真生炁，降流入臣等身中，令臣所啟，速達逕御至真無極大道三清上聖，昊天玉皇上帝御前。
　　次眾官，各長跪出官
　　謹出臣身中五體真官功曹吏，出上三天，執法開化。陰陽功曹，度道消災，散禍解厄君吏各十二人出。臣所受法籙治中建節監功大將軍前部，效功後部，效殺驛廷、令驛延丞，四部監功竭者，上仙上靈，直使功曹左右官使者，陰陽神决吏官，各二人出。出者，嚴裝顯服，冠帶垂纓，整其威儀。功曹弁朱陽之幘，冠通天之冠，衣皂紈單衣，腰帶龍頭之劍。捧持謁簿使者，弁玄陰之幘，冠九德之冠，衣絳章單衣，腰帶虎符，齊執玉版。直事功曹，住立四方。正一功曹，住立中央。治病功曹，營衛臣身。左官使者，建節在前；右官使者，持幢在後。陽神决吏，立左；陰神决吏，立右。上部功曹，住立上方；中部功曹，住立身中；促炁功曹，催促十方。上部使者，遠望上天；中部使者，遠瞻八方；都官使者，帀繞臣身。郎吏虎賁，察姦鉤騎，都官侯射，天丁力士治正，執正吏收神，食神吏收鬼，食鬼吏收炁，食炁吏收毒，食毒吏收精，食精吏收邪，食邪吏誅符，破廟吏剛風，騎置吏驛馬，上章吏飛龍，騎吏等並皆屯住臣左右前後，受臣詞語，關啟此間土地里社正神，監察考召甲子諸官君將吏，謹同誠上啟：太上無極大道太上老君，太上丈人，九老仙都君，九炁丈人，百千萬重道炁，千二百官君。太清玉陛下，恭以天人交感，在祈祐以所符；陟降中潛，非至誠之不格。唯精衷之內控，仰元鑒之有門。矧蘂笈之真詮，廓靈科而示教。璇穹大象，霄景神輝。有躔次以下臨，有休祥之外繫。今醮主某為某事，肅嚴壇供，仰駐神遊。庶伸蘋藻之誠，以埃監觀之應。詞言通感，不負效心。伏乞功曹使者、將吏靈官，速上奏陳，應時感降。所祈獲遂，所願協從。臣與醮主誠惶誠恐，稽首再拜以聞。
　　次各稱名位
　　具法位臣某等謹同誠上啟：虛無自然元始天尊、無極大道太上道君，太上老君混元上德皇帝，太上開天執符御曆含真體道昊天玉皇上帝，紫微天皇大帝，紫微北極大帝，南極注生大帝，斗中天尊玉帝星君，十神太一真君，十一曜星君，北斗七元星君，左右輔弼星君，南斗六司星君，天地水三官，二十八宿星君，九天儲福定命真君，九天應元保運真君，九天司命司錄真君，九天掌籍掌算真君，九天監生延生大神，玄中大法師、正一真人、三天輔玄大法師，天曹太皇萬福真君，天曹定名玉曆真君，天曹延生保命真君，天曹扶衰度厄真君，天曹掌籍掌算真君，天曹財庫祿籍真君，天曹司命司錄真君，天曹司非司危真君，天曹門下引進真官，天曹門下上章直日典者，洞淵水府福地靈曹，見生星斗真君，本命元辰真官，城隍里社土地真官，三界官屬，一切威靈。臣聞玉天嚴遠，難陛浩劫之家；金洞渺清，徒仰素靈之館。粵帝尊而在上，握化紀以居中。啟十方之無礙，心應物而動；號三界之大慈，父視人如殤。俯仰鬱羅之臺，卷舒投芥之劫。迴瞻萬兆，悲晉晷於蜉蝣；俯盻九塵，嗟漢宮於螻蟻。永惟下俗，本絕真階。蓋憑開度之科，許罄精微之懇。今醮主弟子某為某事，嚴持信幣，密款仙庭，冀天貺以臨觀，庶人心而專達。伏望三清併軌，離曲密之華房；十極流軿，從飛虛之法駕。百億天帝，後轡丹飈；千二官君，前迎翠節。擲火萬里，下呼陽而召陰；旋香三輪，上出日而入月。極東浮於熾水，盡西景於虞沂。南造朱陵之宮，中盤黃炁之府。朔陰之館，北盡於夜城；丘寒之泉，下殫於神谷。至於魯，稱教父，由太極之從行。西號釋尊，自延真而密侍。元始符命，疇敢不祇。輒布菲詞，仰披雲望。叩碧天而祀事，稱聖號以降神。伏願曲鑒凡情，允垂颼駕。臣與醮主等謹稽首再拜上請：
　　次請聖位，上香，上荼，獻酒
　　次奏初獻法事
　　次重稱法名
　　具位臣某等謹同誠上啟：三清上聖，十極高真，醮位靈仙，三界主宰。臣聞：一真布景，本無高下之基；萬兆肖形，盡毓清和之炁。即生死而寖遠，遂好惡以森繁。穢身縱溺於沉迷，大道尚垂於營救。或罪根之彌甚，始陰責以潛加，苟悟百非，即消萬禍。今醮主弟子某識神冥滯，營魄振驚。由浩劫以淪胥，俾元靈而奔躁。不趨覺路，樂登陟於迷途；不憩真庭，甘奔馳於世網。念迴還於先日，歷勞苦於至艱。爰至今身，命亦危於晝電；再思積行，功未半於秋毫。或反道而欺天，或黷尊而犯上，或漏慢經法，或凌侮父師，或治家失孝悌之歡，或臨事濫公私之節，或掩穢於真館，或犯突於上靈，或冒大禁於三光，或墮嚴禋於七世，或傷殘物命，或淫祀鬼神，或沉湎酒嘐，或皆迷聲色，或積財於不義，或運智於多岐，或狠愎自賢，或饕餮無狀，或奉道虧立功之行，或居家迷開訓之儀，或稟人倫，或沉女弱。共淪五欲，已劇千生。迪惟高聖之宣慈，大庇含生而開度。醮主某詣道自首，祈天博容，伏乞璇極上真玉虛大帝，垂恩枯骨，錫命行尸，解片體之陰愆，除億曾之冥考。閱罪先期於冰釋，逆釐次竚於雲臻。俯伏對敭，屏營待報，欲陳詞意，仰進丹閤。臣雖已考詳，尚虞踳駮。謹冒天禁，戰悸宣聞：
　　次宣青詞
　　具如詞旨，備極精虔。冀伸欽竚之心，用謝生成之賜。醮主弟子伏願齋功紀籍，道果資身，增壽祿於將來，保年齡於向去。仰荷真靈之德，惟蘄福祐之恩。臣與醮主等不任激切之至，謹稽首再拜。
　　次再上香獻酒
　　次奏亞獻法事
　　臣謹重誠上啟：三清上聖，十極威靈。臣聞：玉帝鑒觀，金真洞察。感羣生而布款，釆庶品以流恩。上士希仙，即萬仙而漿就；善人繳福，乃百福以妙嚴。理貴精微，事符歆答。今醮主弟子某伏為某事，騰詞清夜，馳意紫閽。夙啟蘭科，仰膺靈貺。伏願醮主弟子某落除世網，進補仙階。許映全家，俱入華陽之洞；劉綱盡室，並昇丹綠之軿。陰陽之數已逃，生死之根永謝。或干祿仕，冀登踐於崇高；或計貲儲，俾豐盈於貨殖。尊卑福履，中外欣昌，幽冥息人鬼之非，出處有亨嘉之會。慶均嗣續，庇及親疏。水火兵賊之災虞，無侵里閈；日月星辰之否厄，不犯形軀。長遘百昌，永逃九厄。臣與醮主等不任祈祝之至，所獻錢馬都狀之儀，恭對醮筵，謹當敷奏。
　　次奏錢馬，三上香，獻酒
　　次奏終獻法事
　　臣謹重誠上啟：三清上帝，十極高真，三界官屬，醮席真靈。臣聞：瀆則不告，聖人垂簡易之文；天且弗違，大道順披陳之素。醮主某密形至懇，仰叩靈恩。敢不盡畏丹心，動防司殺，奉明科而視履，約仙禁以踐言。一日告盟，百身無斁。伏況法事粗悉，罄寶目於鴻儀；夜如何其，落銀河於清漢。鳳冠燈焰，將暗於九光；鵲尾鑪香，欲殘於百和。洞章八闋，玉酒三終。燎朱火於天錢，即歸空際；促瓊鍾於仙籟，將返霄間。絳節逶迤，紫旂容與。還玉京者，無極之尊帝。復金闕者，太上之真皇。眾靈咸從於丹轅，列聖皆驂於紫策。傍飛月鳳，指洞室以分驅；俯控雲龍，瞰滄溟而下邁。神司復位，將吏還天，委禧福以充庭，瞥靈光而在目。至於生生萬品，皆均樂育之私；寂寂九幽，盡被超升之澤。臣與醮主等凝瞻法從，結想太空，泣恨塵岐，難留聖躅。臣等不勝攀戀禱祝望恩之至，謹稽首再拜奉送。
　　次送神頌
　　次遣官還位
　　臣醮奏事訖，向來所出功曹使者，各從眾妙門而入，在左還左，在右還右。直使功曹主領檢押，復安金堂玉室，須召即到，一如故事。
　　次復爐
　　香官使者、左右龍虎君、侍香諸靈官，當令醮奏之所，自然生金液，丹碧芝英，百靈眾真，交會在此香火鑪前。伏願醮主受福，闔家蒙恩，十方仙童、玉女侍衛，香煙傳奏，向來所啟之言。速達逕御，至真無極大道、三清上聖，昊天玉皇上帝御前。
　　太上消災祈福醮儀竟