太上說南斗六司延壽度人妙經
　　經名：太上說南斗六司延壽度人妙經。撰人不詳，約出於北宋初。假託太上老君傳授天師賬道陵，言醮祀南斗六司延壽消灾之事。一卷。底本出處：《正統道藏》洞神部本文類。
　　太上說南斗六司延壽度人妙經序
　　三天大法師正一真人張道陵、弟子左玄真人王長、右玄真人趙昇同記述
　　太清境太上老君兩度降蜀之臨邛，往大邑至于鶴鳴山，初授與徵士張道陵正一盟威祕籙二十四階品，次授朝拜日月高奔鬱儀結璘之真訣，并三八謝罪滅除黑簿超度玄祖之文。道陵先於中嶽已獲得黃帝九鼎丹書，後始在鶴鳴山隱居，遂備藥物，乃依其方法，修鍊三年，丹成，未敢服之，乃謂弟子王長曰：神丹成就，若服餌之，當必冲天，便為真人矣。然吾未有大德，宜須為國為家除害興利，利濟民庶，所謂先施勤勞，後可服丹，即輕舉上昇，臣事三境，則吾無愧焉。由是果蒙太上老君親降法駕，荐授真文，修行千日，忽於一時能內顧五藏，外集萬神。
　　太上復遣清和玉女，教以吐納清和之炁，行三步九跡，交乾履斗，呼召九元，以齊七政，隨罡之所指，立攝伏精邪，因吞餌大還，尋滅除小醜，至是乃與六天鬼魔，戰奪二十四治，改為福庭，名之化宇，降其帥為陰官，置道者令焚修，於是明分晝夜，人鬼殊途。又於陵州仁壽縣，降摯十二天游玉女，化地作鹹泉煎鍊為鹽，因名其地曰陵郡。
　　道陵道之成也，至第三度，又蒙太上降臨，授以經籍千軸，皆修行之要道，將傳付有道者，令生身受度，使永劫長存，即與道陵同遊成都。太上駕龍車，道陵乘白鶴，頓下五雲，至太昊玉女修大丹之所，感地踴玉局座，高丈餘，太上登于座中，道陵稽首座下，老君此時為說北斗七元經，削死延生之法，即漢桓帝永壽元年太歲乙未正月七日也，至其月十五日上元之辰，老君又復為道陵說《南斗六司延壽度人妙經》耳。
　　太上說南斗六司延壽度人妙經
　　爾時，太上老君於永壽元年正月十五日上元之辰，再降於成都太昊玉女修丹之所，地神復湧玉局寶座，於是老君昇于座中。告道陵曰：夫九天八會之真文，三洞三清之上道，乃元始天尊昔經歷于七億萬劫，天地始終，人倫生死，五運遷變，萬彙興衰，而天尊於是宴居景雲之上上清之境，修鍊至真，敷敭妙道，愍念蒼生，大慈不捨，吾昔得傳付是經，今當授之於汝，汝宜選奉道之士，謹修行之人。天陽地陰一合而生成日月兩曜，兩曜行度五緯周天，是謂七政，則七星九元北斗也，每以杓，隨月建分，指節氣二十四氣、二十八舍，應下土七十二候、三十六禽，舍中有斗宿六星，是則號南斗六司，與北斗七政分職，共理三才六合八卦九宮，總轄中外百辟官品，乃紫微、太微兩極都曹也，上係十二分次天真靈神，下統十二分野地祇主者，四瀆五嶽、九州八紘、名山大川、城隍社廟，中及人民羣類萬物，無不繫其簿籍掌握。北斗位處坎宮，名同月曜，降神於人，名之為魄也，主司陰府，宰御水源，將濟生聚，功莫大焉。南斗位處离宮，名同日曜，降神於人，名之為魂也，主司陽官，宰御火帝，將濟動用，德莫大焉。洎有天地，迄至于今，二司兩極，同共陶鑄萬品，生成萬物，注擬天人之爵秩，增减士庶之祿俸，延促年齡，去留 災福，莫不由其與奪也。所以然者，乃知陽日陰月，南北二司魁斗魒綱，受性水火，稟質陰陽，助天地而育物，體道德而垂光，物得而豐也，非此而孰能乎，人得而生也，非此而孰為乎。是故天尊慇懃嗟愍，觀爾含靈，一如赤子，開放救護，令保生性，其救護法，使一切善男子善女人，不以高卑，皆應至心常行，恭仰於所見時睹日曜月曜南斗北斗，則鄭重叩頭，請乞祐護，願賜恩福，上言呼稱：至聖至尊真宰真君。扲哀凡冗，宥赦過咎，即再拜，不得懷於輕慢，反招殃累。
　　老君曰：爾等男女，能依吾所授奉教而行者，若有所告請，欲消災度厄，增福延年，保家屬之團圓，祝封疆之寧謐，或兔息塚訟，削死注生，皆當上章投詞設醮，求請無不如意也。於是老君為道陵重宣言曰：
　　南斗火官除毒害，北斗水神滅凶災。
　　一切所求皆稱遂，萬般滯悶悉通開。
　　能依經法冥心醮，必當隨願契靈臺。
　　凡在有清常頂禮，禍厄無因輒敢來。
　　老君曰：神真之妙，凡世難言，凡夫愚昧，貴遠賤近。近者身也，目見日月星斗，耳聞風雷韶雅，鼻嗅蘭麝腥臊，舌了甘辛酸苦，口宣言語音響，至於手執足行，自生及老，皆不可離于水火。今凡夫見之若不見，聞其言如甚聵，殊不知成立生性，實是天地日月星斗與之，假於四大，正玆一氣，生生之生，全繫水火，水火比於道之真體，故不可暫離，可離而獲存者，非物非人。吾今叮嚀與在世男女，說此要道，普令發心求請醮獻，知有神真，信吾教示，更能於四時月旦、八節二十四氣、三元三會、五臘本命，是諸良時吉日，皆可上章拜表，投詞獻款，請乞恩福，謝過懺罪消 災，然燈獻果，供養拜請，其福無量。
　　南斗第一天府司命上將鎮國真君
　　南斗第二天相司錄上相鎮嶽真君
　　南斗第三天梁延壽保命真君
　　南斗第四天同益筭保生真君
　　南斗第五天樞度厄文昌鍊魂真君
　　南斗第六天機上生監簿大理真君
　　右符六道，朱書，男左女右佩帶，令人長命，無諸災害。
　　道言：六星真君、六星童子、火鈴將軍，凡人轉誦此經，切須至誠，虔心禱祝，無不應驗。唯在精懃，拜表上章，真聖自降，必獲延年長生道性。
　　老君曰：此六司真君，神性急速，能傾心求請，無願不從，神真感人心，隨事皆諧偶也。且夫萬行之本，一身之根，在乎道氣保固形命，形命保固，在乎教法，教法存乎科儀之細密，聲發響應，形動影隨，形從心移，發足動步，神靈微妙。
　　南斗北斗陶魄鑄魂，魂既受鍊，乃遷轉生，人能依吾教法，謝已往之非，補將來之短，洗滌眾災，拜迎百福，唯在嚴潔崇敬，罄志投誠，必獲度世之仙道，與日月之同年。若有深信之士，能修設兩極二斗，同醮一壇，各像斗星，立壇柱，列香燈，鋪排净茅，供獻果食，可糖餅、油餅、荷蒸乳蒸煎棗湯細茶，不須酒脯。此最為要道，以斯迎請神真，真聖歡喜降臨，還得賜其福祐。
　　惟時老君演此妙經既竟，天師道陵及諸弟子再拜禮謝，信受奉行。
　　太上說南斗六司延壽度人妙經竟