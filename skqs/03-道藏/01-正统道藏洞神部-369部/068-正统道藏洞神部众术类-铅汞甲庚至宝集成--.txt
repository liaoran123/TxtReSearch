鉛汞甲庚至寶集成
　　經名：鉛汞甲庚至寶集成。未著撰人，約出於宋代。五卷。底本出處：《正統道藏》洞神部眾術類。
　　鉛汞甲庚至寶集成卷之一
　　湧泉匱法丹序
　　夫天地原於陰陽，鉛汞本乎水土。水土長生在申，乃陽生於亥子。子乃天一，生水之旺方。火生於寅，陰生於巳午，午乃地二，生火之旺位也。萬物無陰陽無水火，則不能成物也，丹爐亦宗於此。水注於地，夫何能致雨於天。火運乎天，夫何能致熱於地。蓋天地之氣，升降交合。如此交合，而四時成，萬物備。天氣自上而下降於地，地氣自下而上升於天，所以生物成物，二氣抱負，凝神聚氣，而成形質也。各從其類，分玉石草木，禽蟲鱗介，走獸之類，惟玉．石金銀為貴，皆天地氣化自然之寶也，世所貴之。原夫金銀，原於丹砂，人之所以取而緞鍊，分其黃白之色。丹砂之中緞出精液，名曰汞，汞曰水銀也。名曰水銀，未嘗能濕物，不見其水濕潤於物，但含其水於中，流墜於地珠散，就下收聚之不可得，遇之於火，隨之煙焰輕飛，茫然視之不可得。物之有能制伏者。《本草》玉石部中有硫黃乾汞，所以作靈砂者。以二八為陰，三九為陽。古之以水銀八兩，硫黃二兩，為一鼎，水火既濟而抽之。其有以硫黃三兩，水銀九兩，為陽而抽之，以治病也。
　　昔上古以來，軒轅黃帝入羅霍山，遇黃蓋童子，授金銀方六十首，自玆流傳于世，已千百年矣。歷代寶之，去世久遠，俱不得其明人之名。自大唐寶應中《類編本草》，世人皆見《丹房鏡源》，刊具藥物之靈異，有仙聖之術，詳戴《本草》玉石部中金銀諸石條下，明載其詳注說。世有術士，能乾汞母砂，而成真銀。自古至今，所有丹士隱秘，不傳於世，罕有之矣。能此術者，亦幾希矣。
　　予平昔自貧而憐貧，得義而重義，某得遇丹師，仙傳乾汞之術名，靈砂澆淋，湧泉長生，匱藥靈法妙徑，截然不繁，指日而成，百千萬兩，皆出於此，母多則子多，田多則禾多也。丹經云：如雞抱卵，無中生有也。經云：欲得水銀乾，須是乾水銀。欲得水銀死，無過死水銀。丹經云：五金逢類死，八石遇硝亡。俗諺云：種禾得禾，種豆得豆也。此法比之，為田收禾，且無水旱之災，水銀至難死之物，且謂燒為銀朱，銀朱復燒為水銀，可謂難死也。死得水銀，可謂仙矣。見寶之後，不復再活，任便成器。丹經云：九轉大還金丹成。還丹金紫金粉成，糝制乾汞，成黃成白也。法度多門，乾汞則一。
　　世有黃芽大丹，乃伏火四神，而成金寶。剪其黃芽，點銀成庚。又紀丹養火十二年，歲丹養火一年。有獨體朱砂，獨體硫黃，獨體雄黃，四熟養匱，六甲飛雄，太一中丹，有琥珀砒白硃砂，白靈砂，金靈砂，太一神精砂。有單制母砂，粉霜，鉛白霜，見寶朱砂法，神符白雪，黑靈砂，金鼎砒，白虎匱，黑虎匱，硝匱，砒匱。有硃靈共匱澆淋砂，見寶九轉靈砂，見寶九真靈砂，名烏團。烏團轉養靈砂，為烏團養火成寶，至百千萬兩。又有一法，公領孫就澆淋匱中，帶養一七日，色青黑，炬火聚下，過明爐，作湧泉匱。烏團一兩，寄養一錢，每湧泉匱丹頭十兩，澆汞二兩半，乃四兩養一兩汞也。此小養法也。以十兩丹頭為率，養煮靈砂二兩半，出爐即名烏團。二十兩為率，則養五兩也。只以湧泉匱丹頭四十兩，養汞一十兩，只一七日養火。丹頭百兩，則養火一七日。乾汞二十五兩，則收多矣。大爐小爐，只依此法。又有一法，三七母砂，寄湧泉匱，養火合中，名瓊花擁雪，可謂利益無窮矣。與夫梅核銀，皆微末之法。藥中有八般龍芽草，及十六般奇草，皆有其名。萬法多門，乾汞則一。為妙成寶之後，所乾之汞砂，過明爐一煙鎔成汁，有關藥數般，有硫璃關，有鐵砂關，脫殼見白，乃九真之法也。有富貴關，乃銀葉子包乾汞砂，三七為數，過明爐一坏成汁，有鉛黃關。此二者乃靈砂見寶之關藥也，萬無失一。
　　此乾汞之法，富貴而榮身，濟人而利物，誠不虛語，萬金不傳之仙術。一時輕付與高人，得之者保之，有義氣者而得之，有道心者而得之，前生有綠者今生而得之，秘而不傳，何以濟人利物，術不流世匿天寶。啟丹之初，出自西蜀張富壺、楊九鼎丹師一者，乃吾父之師練，鍊師乃吾之師，皆寶玄近名。吾師得傳，寶之罕有矣。今之得吾與傳，視之等閑，得貴重恩。所以傳不背師，不昧心，為久長享富貴，宜濟貧救苦，當保而秘之，幸勿輕泄。是云。歲次丙辰迎富日，知一子趙耐庵書。
　　見寶靈砂澆淋長生湧泉匱
　　一、透明生硫黃二兩如鵝脂塊子不夾石。水銀八兩不拖龜尾者。先以硫黃研細，下水銀同研半日許，直候不見星子，謂之陰交媾。次以新鐵跳下青金頭，文武火炒半日，慢火頻上頻下炒，不要煙起，青色成砂為度。
　　二、以水火鼎一付，可容十五兩者，各先用水於內，經一宿試之。試之無滲漏了，烘乾，用生姜擂自然汁，塗焙數褊，火鼎外以鐵線穿耳。
　　三、固濟，用好黃土細絹篩過，每乾土六兩，以盥一兩，名六一泥同紙筋作一處，搗打千百下，方以固濟鼎，一指厚，陰乾，或慢火烘乾。
　　四、以雞子清磨好京墨，塗火鼎之內，併水鼎之下，烘乾。名崑崙墨然後將青金頭再研細，入於鼎之內，築實，卻以好米醋稠調，赤石脂末及牡蠣，用泥曩燬過為末等分，塗火鼎口下、水鼎揹定，鐵線緊扎鼎口，周匝再塗固藥放厚，陰乾，有龜坼再塗之。此法但凡緞諸丹，皆只用此法。
　　五、磚砌四方爐一箇，深六寸，內闊一尺，四面著底，留風門各一寸。按地風井卦。爐內釘三台丁，各長五寸，釘二寸入地，留三寸高，閣鼎子。先以水鼎量水七鼎，備堅炭十斤。先以火燒爐內，無濕氣，鼎上掛救命鉤索一條，掛鼎。
　　六、用炭一十斤，分三進紅炭。第一進三斤，至鼎之底，候火將伏，再第二進火三斤，至火鼎之半。第三進火四斤，可分作兩進，至火鼎盤下。次將瓦片蓋火，伏火焰以寵中麩炭未帶濕蓋。直候火消伏，次早開鼎。
　　凡進水法未固濟，先以水鼎量水七鼎，本六鼎四分正。以瓶盛水，常溫忌冷。每進水之時，只進五分，不可十分滿。如水沸急，以鉛探或瓦片入內。又一法，用燒殘油燈草於內，即定沸。恐滾湧水出，濕了口縫，走失靈砂。凡遇鼎罐及口縫開拆，走出青煙，急以筆蘸固口藥塗之。不然，先安灰缸一隻在畔，急提鼎於灰內，卻將藥固，此件最緊。子時下火，至午時住火，卯時下火，至酉時住火。
　　七、開鼎，將所出靈砂，用薄刀子劈開，作四方塊，如大拇指大。用厚生絹夾袋，盛了靈砂塊子，用甕罐一箇，約盛水五升者。將好米醋三升，每升約二酒。白梅二十一箇，白友、白嶔作塊各半兩，荷葉灰半兩，同醋入罐中，將前靈砂懸胎，入於醋中，煮一伏時。即一晝夜，如醋乾再添醋煮，慢火煮之，勿交溢了。取出沐浴，用甘草煎湯，陰陽湯。洗過焙乾。次以黃丹半兩，韶粉半兩，米醋調稠，名貼身。以一半塗所煮靈砂塊子，周褊焙乾。若塗厚了，則藥氣不相感。若薄了，則走藥氣。但盡此藥一半塗之，留下一半別用。
　　八、用好銀四十兩山澤銀、出山銀是也，元寶亦好。鎔作汁。用水缸一隻，傾于掃第上，流下入水內，作珠子如雞頭大。或將銀打成四方塊子，如小指大，亦可。將前留下貼身藥，塗銀珠子周褊，焙乾，以養火合子一箇，處州者。內用硼砂水刷過，焙乾。用燒熟鐵線作耳，扣定，用六一泥固一指厚，陰乾，或微火焙乾，亦得。勿令龜坼。以銀鋪，養火合底。內次下靈砂塊，於合中心，四圍皆用銀硃填壅令滿，盡用銀蓋頭令實，用崑崙紙剪蓋蓋定，以雞子清磨京墨，厚塗紙曬乾，名崑崙紙，以合口用。固口藥醋，調赤石脂牡蠣末，塗口縫，合定以養火。合上鐵線耳扣定，好生固縫，勿令分毫漏泄。更以六一泥外固，微火逼乾，勿令龜坼，方入灰池。灰池以小缸一隻諍者，要刷洗乾燥，以紙錢灰約淺缸許，先篩冷炒乾q 別用火盆，以炭燒紅用之。日久有炭灰在內沉重，可換灰一番。竹葉、茅草、桑葉灰皆可用。以鐵三腳架子，安於缸底，可以閣養火合子。先截羊經堅炭，每塊長五寸，各重二兩六塊。名六合火。俱燒紅了，以熱灰平架子下，中心先插紅炭一塊，安養火合子於上，再以熱灰平至養火合子之上，上再用一鐵架子一箇，閣在合子上，按子午卯酉方，插火各一塊。離合三指。再以熱灰平滿合子一掌高，頂架上約離合三指，將炭火橫安，合子四邊火各遠三指，周時添火炭。第一日下子午卯酉方火，第二日下辰戌丑未方火，第三日下寅申巳亥方火，如此周復，下火七晝夜足，開爐開合子，取出銀珠子，皂角湯濯洗諍了，烏梅湯煮白，收下揀出所養靈砂塊子，拍開內外俱青黑色一般，方是養倒了。如內有紅色，謂之養火未倒，再入合內，如前法封固，再養。如靈砂紅得淺，少養一日。紅得深，多養一日，必須要內外青黑色一般了，方入明爐，鎔作汁，傾入銷銀槽內成錠。如鎔太緊，在此一節，才候靈砂將鎔，便傾之，若多時作煙去了。靈砂拒火作汁了，截作塊子，如大拇指大，用甘草湯浴過，焙乾，此靈砂已成湧泉匱。
　　九、將養火合子內，用硼砂水刷過，焙乾了，亦依前用鐵線作耳了，外用六一泥固濟，蝠乾了。下前湧泉匱頭，安在合內中心。每匱頭四兩水銀，下一兩為率。如匱頭十兩，下汞二兩半亦可。崑崙紙蓋上，用合蓋蓋定，固口縫，更以六一泥外固了，蝠乾。以火水未濟卦養火。將灰缸之底，安一小罐子，盛水八分，勿令滿。周匝以濕土築之，平水罐口上，以磚一片，當心鑽一小孔，筋頭大，蓋罐口。然後將養火合子，安於磚孔上，以養火炭五塊，每塊長五寸，重二兩，名五方火。遠離合子三指，插火炭蓋當合頂，安架子離三指，橫安紅炭二兩，四圍插四塊，如前按方位插，火七日足，取出開合，所澆水銀俱乾，拒齒硬，可灶成寶。如有油汞，則火力少，再養二日。
　　十、關藥，每取乾汞砂子一兩，用好銀葉子三錢重，包砂子，於明爐煙之成寶，任意打造，此名富貴關。
　　又一法，建康好黃丹半斤，用生姜自然汁，大盞稠調，乾入銷銀鍋內，用瓦片蓋之，火緞通紅作汁，覆傾石上作探鉛，在四圍及底下，鉛黃花在中心。候冷，研細，以水飛黃花作關藥，每砂子一兩，用黃花一兩，蓋於砂子上，煙之作汁，傾油槽內，關藥包定分胎，冷打開，成至寶。其關藥可以再用，此名鉛黃關，又名金華關，大妙。
　　匱法補遺
　　匱頭名曰長生，養之力竭，不能乾汞。上有蜂窩酥碎，又當資助丹頭之力。有大救法、小救法，有領孫法，有真死硫再同匱頭灶法，有烏團養烏團法，有瓊花湧雪法，則如此澆淋水銀，而無休息，可謂長生無窮盡期。
　　大救法，用銀硃四十兩，煮過靈砂一十兩，依前火候日足，同坏作錠，截塊下汞養。
　　公領孫法，每常匱頭十兩，可用前煮藥煮過靈砂一兩，作塊沐浴過，以貼身挨埋匱中，澆汞在上，依本法養七晝夜，火足切添養靈砂塊，看內紅為養末足，再於後次，依前七晝夜無妨，愈堅愈好，亦煙鎔截作匱頭，長生日多，則如周歲匱頭更多也，澆汞數如前。
　　真死法，以靈砂塊八錢，添入死硫二錢，同匱頭鎔作汁，傾錠截作匱頭澆養。
　　烏團養烏團法，又名大救法。以匱頭四兩，下藥煮靈砂一兩為率，若匱頭二十兩，或養五兩，七晝夜火足，寒爐開看色青黑，火力足，可入明爐，成汁成錠，截塊作匱，不澆汞，再轉養成匱。
　　瓊花湧雪法，用綠礬一兩，汞一兩，以新姚子一箇，以水半盞，煮汞礬。不結砂子，再添水煮，直候成砂子，方住。如結十兩，以大新鐵跳煮之，礬亦用十兩，水不以多少，添煮以成砂為度。卻用鹽梅湯洗去綠礬，厚紙襯焙乾，更桑柴灰淋汁煮砂子，可以拒火，入湧泉匱中，養火七日。寒爐開合，已成寶了。可用關灶，又可作母，養靈砂作匱。如不用丹頭，如煎銀法入灰池，用鉛煎成元寶。前項澆淋砂子，可入此分三錢，造器作十分足色。
　　黑靈砂砒八錢，明諍者，用五焙子四兩，生姜大蒜各半斤，草麻去殼四十九粒，俱檮碎。用河水瓦瓶盛之藥并水，卻以絹袋盛砒懸胎，文武火煮三伏時。取砒焙乾，入汞二兩，或四兩，乳細｀不見星，入鼎內固濟，以炭十斤，如靈砂法煆伏火。開鼎取藥，又懸胎，以羊蹄根煮一伏時，每赤一兩，以藥一錢半點化，入銀二錢，成器。
　　第一池，將赤緞紅浸於人中黃內，七日，愈多愈好。
　　第二池，用半夏、南星、當歸麻黃、乳香、沒藥為末，白酒腳浸之，將前赤物鎔作汁，傾於內，候冷取過第三池。
　　第三池，用鶉鴒糞、束瓜汁、盥蒜醋，加韭過之。再加池，用淘鶴油，如收即以鶴素收過之。蜻油，紅鵝油、石腦油，皆可用。又方，赤一兩，人言半錢，用米醋煮，蘆三錢，砲三分，並為末。赤如水，伍次下，點之成錠了。用礬末燒五次了，用礬水煮三時，再燒微黑，方用單梅水煮三時，先下母三錢，重任用。
　　天呈萬丈速降臨，河魁金剛速降臨。天也速運轉，地也速運轉，日月山川俱運轉。人也轉，鬼也轉，樹木寒林皆變轉，萬物聞之疾速轉。囀瞇囀呢嗑吒嗤喂嗚瞇隨臍伴畔婆訶。
　　聖鼎長生湧泉匱法
　　辰錦朱砂一斤，舶上硫黃二兩，二味成顆和勻，用馬尾羅底縫袋盛貯，用桑柴灰汁二斗許，入鍋內懸胎，煮三七日，勿令著鍋底。如乾旋添熱汁，火不可大緊，常魚沫微沸煮，至日數足，取藥一粒，火上燒紅試之，如無煙焰，為之伏火，方可入匱養之。養法用鐵合或磁合一箇，可容半升大者，將合子火炙熱，用生姜自然汁裹外擦炙。再用鹽醋擦，炙乾用。
　　櫃法
　　用山澤銀一斤，錯為末，或走作珠子一半，鋪合底。將前朱砂排在銀末上。次用良無頭末四兩，蓋之，上用崑崙紙一層隔之，上用潤黃土填實令滿，用蓋蓋之。以醋蜜調赤石脂，固口縫，令銜蜜，用鐵線十字拴定，通身用盥泥固濟，勻厚半寸，炙曬乾，方入爐養之。
　　爐法
　　爐法於諍地上掘坑，可深一尺五寸，徑一尺四寸許，用火燒乾，以淨桑柴灰鋪底於內，可厚四指許。
　　合下火法
　　常以四兩火，於合蓋上鋪之。又用熱灰蓋之，不令死滅。以草心試之，如火滅，再又添火。用卯酉二時加火二日一次換之。如此養火七日，後加火半斤，養之二七日。後加火一斤，三七日。火滿加火一斤，半日滿，將灰淨去，用炭一十斤緞之頂火燒。候冷開合取之，將砂與母銀末各自分揀出，其死汞形如黑鐵之狀，又似炭滓，上有燥烈紋，為之成熟也。如有紅紫色者，末伏火也。再入匱，用一斤火，養五日或七日。然後將砂一粒，於緊火上試之，令紅如成汁者為好。若有些小煙焰，為之不伏火，依然入匱，養火五七日，直至伏火則止。卻將伏火砂子，裝入甘鍋中，於風爐中鎔為汁，不分胎少者，傾入合子內，作一探子，用水銀澆淋。如砂多者，可鑄為鼎。另用山澤銀打蓋，每一斤重鼎，入汞半斤，通身用盥泥固濟，不必令厚，坐於爐上，鼎下用半斤熟火，養三伏時，如常用半斤火，日數足開鼎，取出乾汞，於火上燒試之，如無煙焰為妙。再入風爐內，澆為錠子任用。如難作鼎者，依前作探子，入合內固濟，養之如前法。如將砂銀點庚，必分去其胎色。
　　分胎法
　　將砂入甘鍋內，銷為汁，入草麻子去殼五枚，一次投金汁內，再投硝石半兩，如此相間，投之五七次，其金汁如鏡面方好，點化為黃。若要澆淋，不必分胎火。
　　神仙養道術
　　丹砂丹砂，自然不死。若以氣衰血散，體竭骨枯，入石之功，稍能添益。若欲長生久視，保命安神，須餌丹砂。且入石見火，悉成灰燼。丹砂伏火，化為黃銀，能重能輕，能靈能神，能黑能白，能暗能明，一斛人擎，力難昇舉。萬斤遇火，輕速上騰。鬼神尋求，莫知所在。
　　馬牙硝、硝石、若草伏，而斤兩不折，軟一切金銀銅鐵，硬物立軟。
　　空青久服，輕身不老，令人不忘，志高神化，能化銅鐵鉛錫作金，生益州山谷及越雋山有銅處，銅精重則生空青，其腹中空，三月中旬採無時。
　　曾青久服，身輕不老，能化金銅，生蜀中山谷及越雋，採無時。
　　又日：凡使勿夾及銅青，若修事一兩，要紫背天葵、甘草、青芝草，三件乾濕各一鎰，並細到，放於一甍鍋內，將曾青於中，以束流水二鎰并諸藥等，緩緩煮之五晝夜，勿令水火失時，足取出，以束流水浴過，卻入乳缽中，研為粉而用之。
　　又日：曾青結汞制丹砂，金氣之所生。
　　又日：曾青若住火成膏，膏者可立制汞成銀，轉得八石。
　　雄黃得銅，可作金。一名金石食，或云雄黃金之苗也。
　　又日：雄黃若以草藥伏住者，熟鍊成汁，胎色不移。若將制諸藥成汁添得者，正可服食，只可點銅成銀，不可變銀成金。
　　雌黃伏住火，胎色不移，鞘鎔成汁，點銀成金，點銅成銀。
　　信人言若草伏住火，胎色不變，鞘鎔成汁添得者，點銅成銀，若見質枯者，不堪用。
　　鉛黑鉛草伏得成寶，可點銅為銀，並鑄作鼎，養朱砂住得火，養水銀住火，緞粉霜住火。
　　金屑凡金有二十件，雄黃金，雌黃金，曾青金，硫黃金，水中金，生鐵金，熟鐵金，生銅金，輸石金，碌砂子金，母砂子金，白錫金，黑鉛金，朱砂金，上十五件。惟柢有還丹金，水中金，子金，青麩金，草砂金，等五件是真金，餘外並皆是假也。
　　砲砂若草伏住火，不碎可轉制得諸石藥砲砂，為五金賊也。若石藥并灰霜伏得者，不堪用也。又日：北庭白黃者，訣日為之金賊，能制合群藥，中之使自制雄雌黃。又日：及為銲藥，硼砂及銲金銀用。
　　礬石能使鐵為銅，及黑黃者，名雞屎礬，不入藥，惟堪鍍作，以合熟銅，投苦酒中，塗鐵皆作銅色，外雖有銅色，內質不變。
　　蜻油能軟一切銅鐵。
　　石膽鍊而服之，不老，久服增壽神仙。能化銅成金銀。一名畢石，一名黑石，一名銅勒，一名暮石。
　　石硫黃能化金銀銅鐵奇物，可煎鍊成汁，以模瀉作器，亦鵝子黃色。仙方為黃砲砂能壞五金，亦能造作金色。凡使勿用青赤，及半白半青、半赤半黑瓜已金鎰也者。自有黃色，內瑩諍似物命者，貴。凡用四兩，先以龍尾蒿自然汁一，束流水二鎰，紫背天葵汁一鎰，續遂子生莖汁，四件A 口之，攪令均一怕堝中，六一泥固濟，底下恃硫黃碎之，入於鍋中，以前件藥汁，旋旋添火，用火煮之，汁盡為度了。再以百部末十兩，柳蚌末二斤，一簇草二斤，細判之。以束流水并藥等，同煮硫末，一伏時日滿，去諸藥，取出，用熟甘草湯洗之了，入缽中研二萬遍，方用此硫黃。見五金而黑，得水銀而赤。又日硫黃，號為將軍，功能破邪。
　　水銀煞金銀銅錫毒，化還復為丹，久服神仙不死。一名汞，能消化金銀，使成泥，人以鍍物是也。還復為丹。
　　又曰：先以紫背天葵，并夜交藤自然汁，二味同煮一伏時，伏其毒自退。若修十兩，用前二味汁各七鎰，和令足為度。又日：得鉛則凝，得硫黃則結，并棗肉研之則散。別法燬為膩粉，粉霜唾研死虱，銅得之則明，灌屍中則屍弗腐，以金銀銅鐵置其上則浮，得紫河車則伏。
　　點毛秘訣
　　凡赤毛七錢，用人言三錢半，鎔開，徐徐點藥，盡傾入油槽，取出打碎，茶頭紅。前藥少，再下前藥一錢或半錢，再入火開攪勻，仍傾入槽，取出打碎，茶頭青為妙。如蜂窠泡。是藥多用新磚打碎，放入鍋內，或三五塊十塊，取出藥氣味來，還傾出槽中，打碎看得所，入銀三錢或四錢，攪勻入槽，入梅水內煮，多多為好。如要急，用靈二錢，白礬一錢，研碎水調勻，搽在物上，用火燒紅，取出，用炭灰擦洗淨，仍入梅鍋煮白，再用前礬搽再燒，多多為妙。
　　一法：梅燒底銀，明礬三錢，食靈七錢，研爛水調如糊搽上，大火燒上三次，後入梅。．又換淡梅三次水，未上藥，先要梅白，方上藥燒之，後入梅，凡三次。
　　凡用赤毛一兩，用鎚打或方或圓，用底銀子半錢，剪碎。用飛過硼砂二分，攪勻搽在毛上，用火燒底銀，混入毛上相著，用鎚打光了，再搽前物，仍依前法燒藥，盡為度了，卻入梅鍋內煮白，多多為妙。
　　凡金子一兩，用白礬二分，皂礬一分，焰硝一錢二分，鹽二分。把金梅淨搽於金上，放在火上，燒的色發起黑色，取出入水中，復入火炕，熱用刷閃盡，多多亦好。
　　凡金子一分，水銀一分，放於手心內，將金於水銀中研開成泥，搽在蝓石上，用火燒紅取出，鎚打方圓。如泥有，再搽再燒，入梅煮。
　　悟真洞陽子日：以上四法，乃神仙戲術耳。凡有不得已處，可濟急而用之，不可專執為事，誤人損善念也。得者思之。
　　煮膠法：鹿角不以多少，先用瓦缸盛水，浸三日灑出，用江中沙子揩洗要見黃色。然後用鉛二寸長一塊，別換江水，入缸浸三日，用一大瓦缽有蓋者。用盥泥和陳壁土，作泥固濟。隨缽大小，作一鼇。用第二次所浸水，入缽內，和鹿角煮。常以鐵瓶燒水，在鼇門前。如缽內水耗一寸，又添一寸，斷不可添冷水，須用純礫炭。凡三日三夜，不可斷火，以煮盡為度。第四日旦灑出，用乘熱修去皮，修去皮便成鹿角霜。缽內所餘汁，須要熬取十分稠枯，卻竹筒溜出，掛在陰凍處，隔宿即凝結。破開竹筒，用鉛成餅子，收頓。
　　又煮膠法：鹿角，不用自死者，不以多少，三寸許。截斷，去贏皮，將角河水內浸七日，其每日一易，候日足洗爭，入鍋內煮。每角五斤，用桑白皮半斤，楮實子一斤，舶上硫黃二兩，朱砂二兩，同煮之。如水盡旋添湯，及一伏時，自然已軟。或火不相斷，未軟，再煮一伏時。如軟，放冷取出，於當風處掛起，便可入藥用。煮鹿角水，濾去諸藥，慢火再熬，便可為膠。
　　丸藥法：蜜劑每藥一斤，用蜜一斤，麵糊濟。每藥末一斤，用藥四兩，米粉一如之。
　　又煮法；須用兩鍋，常要溫湯，准備添用。
　　鉛汞甲庾至寶集成卷之一竟 
　　鉛汞甲庚至寶集成卷之二
　　虛源九轉大丹硃砂銀法
　　第一轉
　　用朱砂一兩半，細末。汞一兩，同研極相著。用綿子曩，懸胎石灰汁，并羌花末一兩，同煮一伏時。取去，蜜調羌花、草烏、天南星、嫩地榆葉，如指厚。又用白友、白蔽，用椒末？以雞子清調，又包一重。入合，用白虎末鋪蓋，用油調蚌粉固縫，入瓦瓷中，養火七日。初一日二日，火一兩。至三日四日，火四兩。五日六日，火六兩。七日一斤，火燬一日，候冷取出，是為第一轉。
　　第二轉
　　用汞二兩，依前結砂煮藥，同前煮了，入合內，養二七日。一日二日，火一兩。三日四日，火四兩。五日六日，火六兩。七日八日，火八兩。九日十日，火十兩。十一日十二日，火十二兩。十三十四日，火三十兩。
　　第三轉
　　汞二兩，同前結砂子煮，又封固入火養三七日。初一日初二日，火一兩。三日四日，火四兩。五日六日，火六兩。七日八日，火八兩。九日十日，火十兩。十一十二日，火十二兩。十三十四日，火三十兩，養至日足。
　　第四轉
　　取元砂子，秤看折多少，秤汞等分，依前法煮結，入火養三七日，取出。用新砂合子一箇，用砂子鋪蓋光明砂十兩在內，用蜜調紫□□□□□□末貼合子，身外用雞子清，調細墨貼身，又用前藥封白虎，鋪蓋前藥，為固濟砂禁法也。火合子內鋪蓋了，用油調蚌粉固縫，入火缸內，用三斤火，養四十九日足。
　　第五轉
　　取明窗塵五兩，乃納朱砂也。依前朱砂法鋪蓋了，用硫黃五兩，七日取出，硫可制汞。
　　第六轉
　　取五兩藥，鋪蓋雌黃，封固，養七日，制汞成庚。
　　第七轉
　　取六轉丹砂末，鋪蓋雄黃，封固，依前養七七日，可點鐵成庚。
　　第八轉
　　取七轉丹砂末，楮汁丸如粟米大，每一粒水吞下，可延年益壽，與天地同也。
　　第九轉
　　取七轉丹砂，鋪蓋砒十兩，養七日，可點五金，皆成至寶。
　　太上聖祖金丹秘訣
　　修鍊金丹變化金石
　　太上聖祖金硫匱頭，變化金寶，滋養無窮之法。說三品金丹，第一品金丹，服之飛昇金闕，名曰天仙。第二品還丹，服之住世長年。第三品神丹，變化五金八石，立成大寶，濟世利身名日人仙。得此術者名曰王公。然不可傳於下士，受之人并授之人，大殃，藥亦不成。可傳授者，必須濟人利物，所用有節。枉費至藥，永為下鬼。得法遇人不傳。名隱天寶。傳得人者，同志可也。若傳非人，名曰泄天機。此皆不可，亦招陰累。修鍊之士，宜慎焉。
　　修鍊秘訣
　　用生麩金一兩二錢，舶上硫黃二兩。
　　右將金鎔成汁，鑄成錠子，判研成末，研極細。取金末七錢，加硫二錢，同研如粉緬。用小磁合一箇，可盛得藥盡者。先將合子，以生姜磨墨塗三次。炙乾，將金硫入合，以匙捺半實，用餘金末半兩，蓋頭令實。上用醋墨紙蓋七重，上用白礬末蓋頭，與合口平，赤石脂固封。外以針砂磁石碾未，雞子清調為膏，固濟白合子了。又用外匱一箇，以伏火鹽泥末，栽小合子在內，外匱合子內白合上面末，只可厚一指。又將外匱合子，以赤石脂固口縫了，鹽泥固濟。日乾，入灰缸內，養火三兩，火養三日。六兩，火養六日。如灰燼，即換去泥，開外匱取出小白合子，亦去卻藥皮，並口縫摩，取出白礬末，並吹去黑紙灰，揩拭合子四方令諍。後用快刀取金硫，一如蜜陀僧色。秤時依舊，一兩四錢。又將金硫入乳缽內研，秤出半兩金硫蓋頭，將九錢金硫末，又將生硫二錢，准前法入合，將餘半兩蓋頭，依前次序，入外匱固濟，再入灰池，其法火候依前分兩日數。開合研細，秤時依舊一兩六錢，其硫已大段伏火。又用金硫末再研，入生硫二錢入合，以餘金硫六錢蓋頭，依前固濟，准前火候法溫養日足。但加絕硫二兩，盡為度。如合小換大合，依法養，共三兩二錢，伏火聖祖匱。
　　次用養寶法
　　右將小塊硃砂，如豆大者。先以無油跳子一箇，將匱末在跳內，用硃砂一兩，慢火炒紫色止。放冷匱末，入在合內，以砂如我蓮子成勻，固濟，合三兩火，養三日。六兩火，養七日。開合，其砂如紫金色。與前匱末同研，入汞二兩，研無星，再入合，四兩火，養七日。開合取出，撇研此汞，為長生匱。如糝製之功，用硃砂三兩，如哉蓮成匱內，上用匱末，更我硃砂一重，上更用匱末蓋一重，依法固濟，入灰池中，四兩火，養七日。開合子，硃砂三兩，顆顆如金色，上槌可打如片。但准此一法，養就二十兩足。將十兩用七寶鍋手，脫出真硃砂金八兩，打作一金合子。將砂十兩研細，生硫一兩同研勻，合了固了，入灰池中，依前養七日。開合研細，此藥可白，制汞成真金。如舊將金合入匱末，不損匱末。撥開中心作坑，傾汞四兩在內，上以匱末蓋，赤石脂固，入灰池，四兩火，養一伏時，成金一鍋。此法須詳，更有口訣，方可成藥。仍須有福德之人，修之必然成也。無福德者，不可修鍊。
　　次入金池法
　　衫子軟金有方。碧礬、黃礬各一錢，紫礬、絳礬各一兩，四味並以火伏研末，醋一升，煮金魚目沸，取金器燒赤，投入華池內，文火燒金似赤，於醋槽中，乘熱便入華池中，能令赤色正定，黃紫光眩目。每褊須皆以烏梅湯，以故氈毛揩拭。
　　次入潤金華池法
　　清油一升，黃牛脂、堵脂各一斤，白硝石八兩，小便四升。右先煮油熱，下牛脂消耗六分，下小便，更四十餘沸，即下硝石、朴硝二味，候成汁，以金入池內，即潤澤奇妙。前匱內用藥體法，在次篇中。如後法，凡入匱之物，皆陰制陽，伏方成至寶。所為諸丹，皆陰制結胎，而後陽伏成形。其諸滅暈之藥，若丹陽伏成形，則無色也。見火多燥。若只陰制成形，其色多暗。大凡制伏金硫八石藥，皆先須陰伏，後入陽爐，此法通妙也。如用金曩硃砂，入匱便成金。若銀箔曩硃砂，入匱則成銀。焙不用母，自然成寶也。如入少母，生焙亦妙矣。
　　伏火礬法
　　硫二兩硝二兩馬兜鈴三錢半。右為末，拌勻，掘坑，入藥於罐，內與地平。將熟火一塊彈子大，下放裹面，煙漸起，以濕紙四五重蓋，用方磚兩片，捺以土塚之。候冷取出，其硫黃住。每白礬三兩，入伏火硫黃二兩為末，大甘鍋一箇，以藥在內，扇成汁，傾石器中，其色如玉也。
　　伏青鹽法
　　青鹽一斤，入甘鍋內，用桑嫖峭二兩許，調之自然成汁。
　　進七寶鍋子法
　　白蔽、白友、糯米、棗肉、桑火灰、白堊子、赤石脂，右為細末，水和成鍋子了，乾用。
　　口傳秘訣
　　《修鍊金丹變化金石下篇》曰：太上說此金石之法者，蓋欲濟世利人，使人知道可修，如術之有驗矣。非正令無情金石，變成至寶。儻人修鍊服之，則延壽長年，庾矣。何其後人遇之者全少，不遇者殊多。居當貴則貪好榮華嗜慾，處貧賤則矜於欺罔奸詐，如斯之人，雖遇此法，皆不能修養。設使修制，亦不能成，蓋無福德之助也。故此太上聖祖匱法，實太上之所說者，秘之金匱玉函，世人無有知者。
　　余授此法於有道之士，令傳受太上之法，利身利世，養生修鍊。至真之士遂拜受之後，初養不成，亦無物不損。再於師前，乃受口訣，火候上數言而已。余遂又依法及口訣，養之便成匱。余今不避，輕泄天機。依傳口訣及經驗，養藥過度，并內外匱中合子用要，伏火之藥餌，盡心口傳秘訣，重編刊之于後。庶使得遇之人，同志修鍊，訣所就矣。
　　凡欲修鍊，先須選擇名山大川，或觀宇，或淨室，方可安藥。若所居處，在昔屠坊囚獄、墳墓產室，及有伏屍鬼魅，人足常到處，虛用心力，不可安爐。次有魔也。凡安爐，須先嚴淨齋潔淨室，三日或七日。先祭醮所在神衹，供養太上真容，若此則鬼魅亦來護助。仍須逐日持念經呎，無缺香火，此乃養藥之先要，不可不知法也。夫法用黃者，蓋方出山澤之麩金，其受天地之靈氣尚在，固養之可以變化。設或熟金之類，皆是觸惡之物，不可入大藥。然而法中不用他藥為匱，而獨用金硫者，蓋子母可以產化之靈也。
　　凡銷金汁及用匱合之類，皆須以新未曾用者。及將經用器物，並以乳香水浴過，安神聖前，潔淨處安爐，下藥時大忌雞犬婦人見。及深密，毋使閑人知之，亦須戒慎。其法內說分兩，須是仔細，切忌分兩不勻。若失之毫釐，藥飛壞也。夫金硫惟撫細如緬為上，若粗，進火兩日不一日難透。
　　凡固濟，須是依法仔細。先陰得匱乾，然後日乾。若有風裂缺損，並不可用。須擇吉日，方可入爐。
　　凡云三兩火，養三日者，即是每一伏時，以火三兩。餘准此。但每將匱合，先入灰池內，其灰池須柴火灰、紙灰相拌，四面以匙將灰捺實。即以火筋校合子一寸來闊，灰令徹底虛後，將稱到熟火，褊簇合上，以灰蓋覆，毋令透風，及不缺火。其火自得，多時不化。近合子灰，切不可緊，緊則火力不行，火外面。灰四向卻須是緊實。若犯之一切觸污，及用火失度，亦走失損也。如增匱頭，走卻硫黃，但據所走者錙銖，依法別進，再依前來日數養，候日數足，開稱如不折，便次更增硫黃，候數足臧增之。
　　凡進硃砂，須先入淨室，器量多少入水，用土、馬鬃、硼砂、砲砂各少許，文武火煮一伏時取出，後再依法制入匱。
　　凡糝制之法難為，此法甚奇捷，但毋終久，無盡其匱，至此以為驗。但更依法入汞，每一伏時，取物四兩也，決有准矣。其物初出，莫便見猛風。仍先烏梅、包金，土虎、耳草各半許，同物於石器，水煮一伏時，復入鍋子，灶三次，方可用。今恐遺此并匱頭口訣，盡錄藏之，永為家寶，非人勿示焉。
　　大唐元和三年戊申甲子月壬申日，金華洞清虛子撰。
　　九轉出塵糝制大丹
　　第一轉
　　詩曰：
　　三黃二子及猜牙，蒼木還同藺麥花。
　　大火鍊成通體黑，丹砂從此是根芽。
　　右法緞硃草，以大黃、黃苓、黃藥子、次明子、褚牙皂角、蒼木、鼕麥花，七味為末，入建盞，鋪蓋辰砂五兩，捺實，小盞覆蓋，鐵線十字結，固濟，令乾。灰抱定合實，二斤火一煥。冷開取出草灰，其辰砂黑色。如此四次，共煖二十兩。方入後段，每鉛二兩，對砒一兩。以鉛先入甘鍋內，鎔成汁子，卻將枇塊投入鉛汁中，候火煙盡提退冷，打破枇鉛分胎，枇在上，鉛在下，用砒不用鉛。砒如琥珀色，通紅。煖得枇二十兩，與丹砂二十兩，同研勻，入甘鍋，瓦陀蓋口，入爐煖紅提出，放坐溫灰中冷，打破其丹成寶，如一塊生銀可愛。其枇無顏色，不用。此丹砂成寶，號日青金頭。要用硬石好炭排布爐內，煽紅火猛，卻入甘鍋了，以元瓦蓋上，再用熟火蓋之，用煽候作聲，朱成寶，卻提起。
　　第二轉煮出鉛黑
　　詩日：
　　磕破青金更莫疑，玄胎煮鍊兩三時。
　　藥神逼去黃芽氣，功效如神神可奇。
　　右以草烏、川椒、白礬、龍骨、五倍子、甘草、磁石、狼毒、南星針、砂十味藥，入米醋中，將青金頭打作片子，入生絹袋中，懸胎煮三日夜，又以沸煮一日，三次淘洗，要去鉛氣，方培為匱。
　　第三轉青金匱朱砂成寶
　　詩曰：
　　伏火朱砂甚足誇，將來為匱養神砂。
　　褊鋪合內哉蓮樣，五日功成更可嘉。
　　右將煮了青金砂為末，作匱，頂火四兩，子午卯酉換虛，養五日足，鉛氣已斷，卻通靈也。
　　煖信硼作母砂貼身法：
　　右將白芍藥、知母、石斛，燒煙需甘鍋令黑，燒紅，以硼信等分，入甘鍋成汁，傾出如玉色也。明淨朱砂，以米醋潤過，以三七母砂逐塊裊，更裒蜜，以椒末貼身，入前寶匱內，如前火候，固養七日足。取出砂鐵色，可壘至一斤作長生丹陽匱，養靈砂。若不作匱，鉛煎成寶得八分。
　　第四轉丹陽匱靈砂見寶
　　詩日：
　　養出丹砂能換骨，切言造化脫靈砂。
　　入爐七日成仙體，若遇鉛池號雪花。
　　右丹陽三斤，靈砂四兩，重以醋潤銀末，貼身入匱，子午卯酉火四兩，養七日，一斤火就緞。冷開壘作匱，或見寶體，皆可愛。
　　第五轉超凡入聖養母砂成寶
　　詩曰：
　　火力相資入大鈞，丹陽為匱愈通神。
　　超凡入聖趁真境，五日陶成出世珍。
　　煖硼信法見三轉內，又取丹陽匱中，養黃灶成銀，結成三七母砂。五錢一九，白礬鹽湯煮一伏時，硬了，蜜潤貼身，入前丹陽匱內，子午卯酉四兩火，養五日足，二斤火緞。此匱經火五次養母砂後，方入第六轉。
　　第六轉養七寶成大藥匱
　　詩曰：
　　朱砂體性合雌雄，更和硫黃至聖功。
　　三七母砂包曩定，丸成靈寶入其中。
　　右以前五次積火養成丹陽匱末二兩，入生硃砂，與三黃各一兩。汞一兩，研細不見星。以芸香草二兩，入姚化汁。次下眾藥末炒之，慢火即成膏，刀刮九如彈子大，乾如鐵。次用聖銀結三七母砂，貼身，入前五積火大匱內，如前火養七日，二斤火煖。次開如金彈子，號日大藥也。積得三十兩，作匱養後段。
　　第七轉朱砂糝製
　　詩曰：
　　七寶源流養大還，朱砂受氣共成丹。
　　一朝造化參真宰，乾汞成金頃刻問。
　　右將三十兩七寶藥為匱，生硫三兩，生朱砂七兩，用楮汁九如彈子大，入寶匱，如前火候固濟，養七日，不緞。冷開，朱硫彈子紫金色，精神沉重，光澤奪目。為末，每三錢糝汞一兩成寶。
　　第八轉出塵糝製
　　詩曰：
　　神仙大藥超生死，點化凡軀試有情。
　　豈特水銀能立死，誰知凡骨可飛昇。
　　右以新鐵姚，百花蜜潤過，入汞十兩，糝朱砂末一兩，建蓋蓋，醋赤石脂固縫，下熟火四兩，侯內作車聲，即乾也。朱硫依舊不動，掃入匱中養，再糝足日出塵糝，養之一年，只一粒糝一兩。
　　第九轉號日紫霞大丹
　　詩曰：
　　須信人人有洞天，志誠修鍊自昭然。
　　紫霞丹就蓬萊近，修合成時度有綠。
　　右以前積七寶匱三十兩為末，作匱。通明辰砂七兩，為末，楮汁九，不貼身，入匱內，固濟，四兩火，子午卯酉養四十九日。寒爐，焚香，拜謝三清上帝。開之有光射人，為末，棗肉九為梧桐子大，絳紗袋，入井中，離一尺水許，七日足出火毒，號紫霞大丹。一粒糝汞一兩，成十分庚。服之蟬蛻昇仙，超几入聖。
　　鉛汞甲庚至寶集成卷之二竟
　　鉛汞甲庚至寶集成卷之三
　　子午靈砂法
　　靈砂，其桑灰要三四淋，濃汁煮方下，不侵母。此靈砂打時，不要十分碎。
　　第一煆
　　靈砂不以多少，研作小骰子塊，以桑灰汁，煮二伏時，取出。每一兩煮了，取靈砂，用六錢銀末，一兩二錢汞，同入鐵跳，結成一兩半母砂。厚曩法，用盥一斤，知母四兩，研細和炒令煙，待知母煙盡，去知母，以鹽安合子內，將暑了靈砂，如我蓮狀，哉褊合子內，上用砂盥蓋之，合定，以赤石脂固濟，可厚半寸，日乾，埋於灰缸內。第日二日夜，頂火四兩。三日四日夜，合頂火五兩。五日六日夜，頂火六兩。七日，頂火七兩，至夜頂火半斤。第· 八日早，去餘火。伺合子十分冷，去泥開取靈砂，不得去曩者母砂。次用菠稜子、苦賈子、搭水花、田字草、金燈草根，五味為末，以紫葛自然汁搜逐一毬，定其靈砂，入鼎內。如三才法，七八斤火緞之，火消自至成汁，出靈炒去母砂。次方入鉛池煎，．以一兩靈砂，用鉛一兩煎之。
　　第二煆
　　以煎煮銀錯為末，結母砂，煮養火緞之。
　　第三煆
　　汞八兩，石停脂二兩，雄黃一兩，用制研為末，勻傾入跳內，炒青金頭，打靈砂，煮燬如前法。若不變轉，只依匱子煮養時，只依第三緞，緞了靈砂為末，每四兩末，可汞一兩。和研不見星為度。且率以二十兩為匱合，撫五兩汞，即以十兩靈砂末，五兩汞同研不見星。外有十兩，分五兩入甍合底，次同汞撫者十五兩，安在中心，又以無汞者五兩末蓋面，以合合之，赤石脂泥固濟縫，通身以紙筋泥固濟，入灰池內，七日至半斤火足。寒爐，輕輕以鐵匙，挑取面上五兩無汞末，次取中十五兩有汞者，又取合底五兩無汞者。將此上下無汞者十兩，作一處。又用汞七兩同研，不見粉星。即以前來先撚養有汞者，分為兩處，將一半先入合底，即將近和汞末在中問，又以前來一半末蓋面，固濟如前法，入灰缸，增火養。並亦如前法。七日取出，一處撫勻，仍汞八兩同研，固濟養火復如前，二十兩靈砂，共成四十兩匱。此謂之餵談登對法。此可養母砂及粉霜，冬之後見火多，而愈有力，而無黃土頭之義。若覺十數養取物，其匱有枯色。四十兩匱，可研一十兩汞入內，合白養其匱，取出養物又滋潤。纔覺枯色，又四兩研一兩汞，餵之精增不竭，斤愈靈。
　　第四煆
　　以汞八兩，雌雄各一兩。先將硫汞交媾了，方得將雌雄同打作靈砂，煮養火了，不用母砂，但於第三匱內，養七日，其火候亦如第三煆餵談登對了，方可作匱，而養庚砂，七七日而成匱。養若覺枯，餵談如前法。
　　第五煆
　　用三黃靈砂煮了，入第四匱，養出靈砂，餵談登對，更入盥匱。及不用母砂，包草藥此匱，宜養金砂更靈。以七錢點一兩赤肉，漸有腳靴皮之蟲。
　　第六
　　用三黃靈砂，不用煮，只於第五靈砂匱內，養火七日，取出看意下，要取多少兩數。此第六燬靈砂，可以七錢點一兩赤肉，成真丹陽換骨，乃正腳黑□二法也。此方可入死龍蟠，亦曰白雪，又日明窗塵也。
　　第七死龍蟠法
　　用鼎法
　　几以第六轉靈砂一兩，對汞一兩，細研不見星為度，法正三十三兩。三十兩靈砂，同三十兩汞，合研成六十兩，入鼎，朝昇暮降，打作白雪。
　　上下鼎身周十二寸，以應十二月。身長八寸，以應八節。上鼎身闊，倍下鼎一倍，乃按二十四氣。上鼎為天，下鼎為地，上昇為陽，下降為陰，陰氣欲昇，陽氣欲降，此應陰陽之陶冶也。尺寸闊狹，不可大，不可小。大則氣散不聚，小則逼溢，故不能遂昇降之勻和。蓋在於鼎，乃鼎中之包密，內調昇降，外稟陰陽，以成天地造化之機矣。上鼎圍闊二十四寸，下作三級，與鼎唇口三級相合。下鼎長八寸，身圍十二寸，唇三級，與上鼎覆下三級相合，不得差殊。此鼎不用足。別打鐵圍令厚，以三釘釘作三足釘，可以大姆指厚，高二寸半。次作陰陽二爐。陰爐鑿地作坑，埋一瓶，瓶口如大鼎，復大埋在地，與瓶口平。次作餘土．築四邊，如無地相似。一陽爐，只平地疊成。及以六十兩藥，入在鼎內，用赤石脂調稀泥，塗上下鼎三級方捺合，以鐵線貫耳，固濟。如打靈砂法，用四時火，七晝夜，成其大功。水火藥三者，應天地人三才也。四時火者，春火欲暖，夏火欲烈，秋火欲溫，冬火欲微。此法擇子日子時，安鼎，安三足之上。乃入陽爐， 鼎復底疊，至鼎身三分，用緩文火，用火使其內相交媾，一時半。乃便暴火，簇炭至半鼎，一時辰半。乃使烈火炭令盛上，增鼎身五分之三，一時辰半。乃漸漸退火，用微火，令鼎內溫溫氣定，一時辰半。至午時，攘鼎起入陰爐，乃坐鼎腹，於小罐口上，用灰埋鼎身五分之三，乃以布滲去上鼎水乾，方可上鼎槃內，安火一斤，內春火也。令鼎內之汞，徐徐而降投下，一時辰半方可。自灰之上，疊炭簇火，漸暴一時半。乃有盛簇火，自上鼎盤至灰上，皆生盛火烈，一時辰半方漸。次去上鼎火，次徐徐而去下火，用微火令鼎內藥定，溫溫一時辰半。至半夜子時，復撥鼎入陽爐，依前一昇一降，既濟未濟，七晝夜火功成矣。破鼎，取出白雪少許，入氣爐坏成汁，不折不耗，能事畢矣。如或少許損折不色，別又使一鼎，如前法打昇降七晝夜後，取出白雪汞，為大寶。丹詩漏泄，取此死龍蟠如靜，鐵臼內研之如粉，使一薄鐵合子，常常安白雪三分，之三以插長孔，注汞於內滿，如此周插，如哉蓮之狀。畢乃以如一分蓋面，以合蓋之定，固濟合縫。安入灰池合子上，常欲一寸半灰，灰上安四兩火起頭，增至十兩火，晝夜。第八日去餘火，候冷開合子，採白瓊條。每一錢可點赤肉一兩，為真換骨丹陽。如以三二錢點作一兩，愈妙。不然獨烹為銀，亦可。凡如此七次取物，至第八次，乃六日取物。六日畢，次五日。又四箇四日，又三箇三日，又二箇二日，方至朝種暮收白雪，至此一錢，可糝汞三黃四初之妙，至此無不靈也。
　　日華子口訣
　　黃芽白雪金精第一黃芽搗碎，水飛淘。隨水過者，鼎器養為大藥。不隨水過者，白砂銷為寶，不可為藥。
　　黃芽添汞產塵第二
　　用先內金分黃芽五兩，入華池，添汞五兩半，在火上結成砂子。再挑量入鼎，封固二文武火養一日一夜。再取出，澆汞五兩，依前火候養之，取出皆成至寶。
　　黃芽修轉玉田採寶第三
　　黃芽半斤，汞半斤，銀末半斤，檮和如泥。三味共入華池中，淬五十褊，取出，入爐鼎中，固濟，養火，依前火候養之，取銷成寶。青霞子日：黃芽一兩，可點赤杖子一兩為至寶。或將芽子五斤為母，五日一澆，五兩採摘。入生取熟，永不竭也。
　　明窗塵轉修朱汞本源第四
　　明窗塵二兩，入神室中，用顆塊朱砂好者一兩，入合子內，明窗塵上下鋪蓋，澆汞一兩，同固濟，入灰池養中，養四十九日。取出開看，皆成紫金粉，灶之成寶，上色真金明窗塵，是紫粉不變藥者是也。若人服食，取研如粉，棗肉丸如蒙豆大，空心，井花水下一粒，安魂定魄，去病延年。有卒經一七不壞者，用朱砂半錢，冷水傾入死人口內，片時自活。其明窗塵，用楮汁丸如麻豆大，空心，下一粒，至二粒，延年，極有神效焉。
　　明窗塵修二氣法第五
　　明窗塵二兩，入鼎內。生硫黃一兩，汞一兩，二味一處細研，入鼎中，明窗塵鋪蓋上下，固濟，入爐，養火五日。取看皆紫金色，然後一處細研，每入生硫黃五錢，一處研之，楮汁丸如蒙豆大，一丸可糝汞一斤成寶。
　　明窗塵修河車第六
　　明窗塵五兩，入神室中，乃大神室也。為用汞五兩，如蓮子哉塵內，固濟，入爐，依前火養七日。開看皆作其芽，飛於鼎上，紫河車粉，芽子銷之成真寶。
　　紫河車變金液第七
　　紫河車五兩重為末，子醋和成膏，捏作合子，候乾，將汞在內，入神室內，固濟，養火七日。開看皆成丹砂汞，銷之成真寶。
　　紫河車修黃舉第八
　　紫河車一兩，辰砂一兩，細研如粉，入神室中，固濟，灰池，養火四十九日。取出細研，楮汁丸如胡麻子大，空心，用無灰酒下一粒。此丹能返魂起死，服之十日，三尸自離。青虛子曰：人卒亡經七日不壞，用此丹半錢，冷水調入口內，隨時自活迴生。
　　黃舉伏雄黃變質第九
　　黃舉一兩，辰砂一兩，汞一兩，雄黃五錢，一處同研細，入神室中，養火七日足。取出細研，棗肉丸如蒙豆大，每日空心，井花水下一粒。如陽衰氣絕，精神恍惚，服之固陽生力，剛強倍加，返老還童，回生起死。內臣服之，再童顏，功難比。汞一斤入跳內，丹二粒糝之成寶。
　　雄黃點化第十
　　將前黃舉丸子，入神室內。再用黃舉末一兩，上下鋪蓋固濟，依前火候，養百日足，取出丹一丸，可點鐵一斤作真金。神驗不可議論，至此通靈變化也。
　　紫河車糝汞成寶第十一
　　將黃舉并芽一處，入辰砂四兩，神室中鋪蓋固濟，依前火養三十五日足，取出。．將朱砂為末，楮汁為丸，如蒙豆大，每一粒糝汞十兩，成至寶。
　　黃舉修成紫河車第十二
　　將粉霜一兩，鋪蓋入爐，養三七日取出。每粒糝汞十兩為寶，將此物別有變化。
　　紫金丹修製五金第十三
　　河車粉一兩，入神室中，依前固濟，養火一年，其火力與大．藥伺。楮汁丸如蒙豆大，一粒點五金為至寶。
　　紫金神化法第十四
　　將前紫河車粉，再入神室固濟，養一年取。棗肉丸如麻豆大，入神室固濟，四十九日取出。用物包裊，束流水浸四十九日，取出。齋戒沐浴，空心，無灰酒下一粒，別有靈驗。
　　變紫金丹第十五
　　將此金河車四兩，或半斤，入金神室中。將成芽子一兩，用紫河車上下鋪蓋封固，養一年取出，方分五丹。
　　至寶遇金丹第十六
　　依前匱養火一年，開爐，齋戒沐浴，醮謝天地，方開鼎收取諸丹。若見鼎上凝結，如真紅色者，名曰龍虎大還丹。服之百日，沖昇長生不死，雲遊紫府，雞犬服之，化為龍鳳。其合內四面金花，如魚鱗片相似，名日神符白雪丹。如四畔淡紅色者，名日紫極丹。紫色不變諸色，又名日紫金丹。如鼎畔皆花，金色光燦，名金液小還丹。已上諸丹，楮汁丸如麻子大，候乾以物包，以東流水浸百日。取井花水，下一粒，服丹四兩，為一劑。此丹仍精心詳密，自覺神驗。服千日，骨體五臟皆金色。世上金石草木丹皆不清，此丹無毒，入水入火，皆不能近，諸邪遠離，亦為地仙也。
　　又十六變
　　黃芽見寶第一
　　黃芽令碎，水淘之，浮者養之為藥，水內砂子銷為寶，號曰白金。
　　黃芽抽添產藥第二
　　取水－內砂子五兩，添汞華池，結成壘，入鐵合子固濟，養三日，常用火一兩，又日五兩，至一斤。入神室，養九轉。點五金服之，長生，號赤石丹。
　　赤石丹種玉田第三
　　此名入仙玉本，又名大湧泉。
　　取赤石丹砂一兩，養汞十兩，醋為末，水銀十兩，同攪為泥，然後入華池，淬十褊。更以汞十兩，卻入鐵合中，上用砂石蓋之，固濟。常用火五兩，灰池中養七日滿。再入汞三兩，養七日，生白笑，取三兩，入三兩。入生取嚥，灶為寶，永不盡，金殼之術固也。
　　轉為四神丹又取明窗塵第四
　　四神丹一兩，舶上硫黃半兩，汞三兩，同研為粉，入湖南瓶子，內灰池，養三七日，半兩至十兩，即住。二十一日取出，研二千褊。養至一年，漸化輕塵，水不能溺，火不能焚。日當午，拋少許於虛空，化為白雲，漸漸昇天，莫測高深也。
　　明窗塵轉修汞第五
　　明窗塵五兩，米醋和為膏，乾入汞合中固濟，文武火養一伏時，出為寶，可作器，辨諸毒。
　　明窗伏不奪元色伏朱砂法第六
　　取明窗塵，上下鋪蓋朱砂，文武火養一伏時，成。棗肉丸，服之安魂定魄。人卒死經七日，用伏火朱砂半錢，冷水調，入口即活，能返魂。其明窗塵伏火朱砂，養之一年，變化與大丹同，但不能昇騰。
　　明窗塵點銅化銀第七
　　取砒為粉，明清園之，用明窗塵上下鋪蓋，養一伏時，每兩點杖子一斤為寶矣。
　　修黃舉第八又名紫河車
　　黃舉一十兩，或一斤，修如大藥法，養十月，如紫金粉也。
　　紫河車添汞第九
　　紫河車一兩，汞一斤，入華池，淬三褊，汞自為白霜。入合固濟，養七日，即為黃金。取出，添汞，依此法，是人種金，乃殼子術也。
　　紫河車雄黃木第十
　　河車粉要成塊，雄黃不拘多少，用粉於合子中，上下蓋之固濟，灰池養七日，成伏火雄黃。每一兩為粉，生龍腦一錢，楮汁丸為篆豆大，空心，無灰酒下三粒。
　　伏火雄黃乾汞第十一
　　汞十兩，伏火雄黃末半兩，姚內糝汞上，濕紙茶盞蓋之令恰好，以文武火一伏時，漸燒跳子通紅，即成寶也。
　　紫河車修紫丹第十二
　　紫河車四兩，汞八兩，雄黃四兩，入鐵合子中固濟，灰池養火四十九日，如養一年，如紫磨黃金色。楮汁丸如麻豆大，每粒制汞一斤為至寶。
　　紫金還丹乾汞成金第十三
　　汞一斤，丹一丸，同入跳子內蓋之，灰池中慢火養一伏時，偶成黃色，灶之為寶。
　　紫金還丹變鐵成金第十四
　　生鐵一斤，煙為水紫金。還丹一粒，入鍋點之，成上色金也。
　　紫金還丹點銅成金第十五
　　銅一斤，煙為水。丹一丸，入鍋中點之，成上色金也。
　　服紫金還丹第十六、
　　每日空心，清酒下三丸。服至千粒，一切毒蛇猛獸，精魅邪神，皆不能害。非世上金石草木之比。服之千日，五臟骨髓皆金色，長生不死，陸地神仙，昇騰紫府。
　　太微帝君長生保命丹
　　九還七返寒林第一
　　製真鉛法：用山澤銀，入甘鍋內，緞成汁，作粟米珠。養硃砂法，用透明硃砂一兩半，懸胎煮一伏時，煮藥用硼砂、膽礬、白礬各二錢，青鹽半兩。右同用為末，苦酒內煮了沐浴。沐浴用羌花、遠志、川椒各三錢，水煮半日取出，火上焙乾，濃研松煤墨於盞內，滾之令黑。卻用貼身藥，用鍊過蜜滾上貼身礬石末，入合時，先用野苧根、羌花、遠志、鹽四味，調搗成膏，塗合內，然後下鉛末，如我蓮狀，重重蓋之，以荷葉隔定，緞過鹽末蓋頭，固濟，入灰池，養火。三兩火養三日，三兩半火養三日，四兩火養一日。取出，火上試之成汁。如尚有未伏，再養之候伏。卻取出，再以朱砂一兩半入匱養，並依前法火候，亦如七日取出，共得砂三兩。就將此砂三兩為匱，再用生硃砂二兩半，依前法煮鍊，入頭轉三兩伏火。朱砂匱內養之，不用野苧根護匱，但用砂蓋頭填實封固也。入灰池，養火。二兩火養二日，三兩火養三日，取出三斤，熟火燬之，候冷取出，其色赤白，細研，亦添入匱，養第三轉用。
　　第三轉增砂成寶質法
　　將此前五兩砂，研細為匱。再以朱砂三兩，並依前法制度貼身，亦如火候。如第二轉火候出，其色白而不改。此第三轉同前，共得八兩作匱，又加藥養通靈，為九轉之法。
　　第四轉除胎氣不增添法
　　將前八兩硃砂，同研入合，以雲母石片蓋之，滑石末填實固濟，入灰缸中養火，以三兩火養三日，取出去滑石。
　　第五轉還土體變黃色能生物
　　將第四轉硃砂，再入合，亦用雲母石片蓋了。以好雄黃二兩，研為細末，又蓋。依前火三兩養三日，色反黃如土色也。其雄黃收起別用。
　　第六轉不用蓋頭仙基之法
　　五轉之中見接上
　　土體但以草藥固之，六九者還質也。以陽火緞之，而作灰也。將前砂入合，不以雲母石蓋之，但用養麥稈灰拌蓋之，以火三兩養三日。
　　第七轉稱七返
　　朱砂至七轉，色返紅，復為母砂，故日還丹。至此靈變出也。初產時色碧，像母也。不用鉛，則五黃三白變化之中，須候同藥。及至七返九還之數，卻以元產之鉛為外固，此乃返本還元之道也。凡萬物返歸本元，乃長生變化也。自此還元質，可以死汞為七轉也。七轉將前朱砂，再研入合，蓋之。卻以第一轉鉛蓋之，以火三兩養三日，取出，其色返紅，能變化黃白六兩。母到不用七返，既定八轉，可以生物。將此七返朱砂為匱，養三七母砂二兩，分作四塊固濟，養之，以二兩火養三日，四兩養一日。如此養三次了，再用養二分母砂，火候如前，再養九一。母砂並養三次，坏之成寶。卻將七返朱砂匱末二停為底，入砂合子，於內作坑子四箇，每箇入汞半兩，上卻以一停匱末蓋之，下火二兩，養三日，取出。再作坑子，依前眾汞二兩，並依前法。右如此澆三十次之後，澆二兩汞倒下，二兩火養之一宿，到此方通靈也，方入八轉之妙。
　　第八轉離母造化入合澆汞玄中也用生硃砂四兩，金箔裊之，入丹合內，用火養之，此一轉通在第一變內說。
　　第九轉亦名九還丹
　　取出所養朱砂，別用一合澆養之，此通十六變內說其詳細。
　　鉛汞甲庚至寶集成卷之三竟
　　鉛汞甲庚至寶集成卷之四
　　丹房製鍊藥材
　　趙仲明先生用驗六法
　　死盥：每盛十兩，以羊蹄根葉汁一大碗，將盥於藥汁內洗濾過，煎乾，以皂角末二兩，鋪和入砂鍋內，大火一緞通紅，取煙盡為度。
　　死明礬：以五方草灰汁燒半日，乾，大火緞紅為度。蒼耳汁亦可。
　　死硝：先以姜汁蕩鍋子數次，再下姜汁，同硝煮三時辰，候姜汁乾，上火蓋通緞略數，次取出，真死。此乃入粉霜內用之。若燬硝作用，相枝、皂角湯煮半日，一緞，此為真死，為匱。
　　死硫：先以黃粟稍草燒灰，淋煮一日，到晚取在地上，冷一夜，次早用菠菜擂自然汁二三盆，用鐵跳燒紅，鎔開硫黃，傾入冷菠菜汁內，如此三四次，燒試無煙為度。如有煙，再如此鎔入汁三兩度，直要無煙方住。入跳之時，先將所淋過稍草灰租，及用濃灰汁和為爛泥，伺候，如見硫有大煙，急以灰蓋住火，大妙。
　　死雄：蒼木、當歸取汁，同雄末入罐內，煮一日，候乾，用所煮藥滓蓋頭，入明爐火緞略紅，急取出，候冷碎罐，雄結為一陀在底。
　　死朋：以好川牛膝吹咀，生牡蠣為龐末，去細末不用，卻以川牛膝煎湯，煮朋牡蠣一日，入砂鍋，卻將牛膝祖蓋，用大火一煆，取出候冷，其牡蠣與朋自然分胎。六法用驗全。
　　固鼎口藥
　　針砂，蛤粉，盛醋調搽。一法：白善土，蛤粉，盥醋調搽。一法：以灰祖醋調搽。一法：六一泥內所用之盥，先以火緞過，然後用度。
　　金二十種論《本草金石論》云
　　雄黃金　雌黃金　曾青金　硫黃金　土中金　生鐵金　蝓石金　砂子金　土錄砂子金　金母砂子金　白錫金　黑鉛金　朱砂金　熟鐵金　生銅金。
　　已上十五件，唯只有還丹金、水中金、瓜子金、青麩金、草砂金等五件是真金，餘外並是假。
　　伏火四神丹：朱、硫、雄、雌。
　　磁石丹：朱砂、磁石。
　　養正丹：硫、鉛、汞、朱。
　　沉附黑錫丹：沉香、黑鉛、附子、補骨脂、金鈴子、硫黃、木香、肉桂、陽起石、胡蘆巴、豆麓、茴香。
　　八寶震靈丹：朱砂、代赭、靈脂、紫英、沒藥、滴乳、赤石、餘糧。
　　丹房鏡源
　　雲母粉制汞伏丹砂，亦可食之。芹花立起貧，形如芍藥花，色赤青，可長三尺已來，葉上黃班，色味苦混，堪用煮雌黃，立住火。雷公云：雌得芹花，立便成庚。補天石，又名修天石，伏鉛立拒火。紫背天葵，背紫面青，能堅鉛形，反死鉛。宗心草，今呼石竹花，能留砒住鼎。青鬚草，今呼虎鬚草，煮砲砂即住火，立便成庚，砲遇赤鬚玉，末可養丹砂。芒硝可伏雌黃，石鍾乳可為匱養丹砂，可制砲砂，紫礬石可制汞，滑石可制雌雄二黃為外匱。石膽出蒲州余鄉縣，如雞卵大，為上擊之，縱橫解皆成疊，文色青，見風久則．綠，其中亦青也。今信州鉛山縣有苦泉，流以為澗，抱其水熬之，則成膽礬，即成銅。煮膽礬鐵釜，久久亦化為銅矣。曾青，蔚州者真，勿用夾石，及銅青者。若修事一兩，要用紫背天葵、甘草、青芝草三件，乾濕各一缽，并諸藥等分，慢慢煮之，五晝夜勿令水火失度，時足取出，束流水浴過，卻入乳缽內研如粉，用曾青結汞制丹砂，金氣之所生。又云：曾青若住火成膏者，可立制汞成銀。轉入八石，空青亦如法，出蔚州者佳。雄黃千年化為黃金，雄黃似鷓鴣肝色者，用甘草、天葵、地膽、碧稜花四件，並細到，每件各五兩。雄三兩，下束流水，入於堝內，煮三伏時，灑出搗如粉，水飛澄去黑者→哄乾再研用。內有劫鐵石者，不可入盥硝作汁，住火力。石硫黃可乾汞。語日：此硫見五金而黑，得水銀而赤。又曰：黃芽硫黃色瑩者，方用。硫黃四兩，龍尾蒿自然汁一缽，束流水三缽，紫背天葵一缽，續遂子莖汁四件合之，攪令勻，入甘鍋內，用六一固濟，底下將硫黃碎之，入於鍋內，煎藥汁旋旋添入，火煮之，汁盡為度。再以百倍末十兩，柳蚌末二斤，一簇草二斤，細到之，以東流水，並藥等同煮二伏時，日滿去諸藥，取出，用熟甘草煮過，入缽研萬萬匝，用葉子雌黃，可轉硫黃，伏粉霜，記之不可侯使。雌四兩，用天碧枝、和陽草、續遂草各五兩，三件乾濕加一倍，用甕堝子煮三伏時，其色如金汁。一探在下，用東流水猛投於中、如此淘三度，去水，取出，拭乾搗篩如塵可用。大忌觸穢。即黑雌伏住火，胎色不移，成汁點寶。石膏桂州者，可結汞傾砂中生者。先以天葵、夜交藤自然汁，二味同煮一伏時，其毒自退。十兩用藥，各缽合煮足為度，傾粉即緞煙也。磁石四兩，協物上者，伏丹砂養汞，去銅暈。軟硬汞堅頑之物，磁石一斤，用五花皮一缽，地榆一缽，故綿十五兩，三件並細到，以鎚於石上碎作小塊，於甍器中下草藥，以東流水煮三日夜，灑出拭乾，布裊，向石上槌鈿，入缽研細如塵，用凝水石，可作油衣，可食。製丹砂為匱，伏玄晶腸起石，可為外匱。不灰木可煮汞，游州者妙。伏龍肝、或經十年者，釜下掘深一尺下，直片紫甍色者，可伏砂縮賀妙石灰，伏硫黃，去錫暈，制雄黃，制砲砂，可用之。又可為匱，名日白虎匱。紅皮礬石，能伏丹砂，養汞砒霜，化銅乾汞。用草伏住火，胎色在成汁。得氣者可點實枯拆，不用代赭石，出金色砲砂，瓏制雄雌黃，草伏住火不碎。可制諸石黑鉛，以草伏得成寶。可銅為銀，並鑄作鼎，養朱砂住得火，養水銀住得火，緞粉霜住火。
　　造丹法
　　凡造丹，用鉛一斤，硫二兩，硝一兩，先鎔成汁，下醋點之，滾沸時下硫一小塊，續下硝少許，沸定再點醋，依前下少許硝黃，沸盡黃亦盡，炒為末，成黃丹胡粉，可制硫黃，亦可作外匱，即今化鉛所作胡粉也。武昌銅作丹，打之不裂。化戎鹽純制赤黑二色，累卵乾汞制丹砂，滷盥純制四黃作銲藥，握雪礬乾汞制汞，並丹砂、礬石甍瓶盛中，於火中燬令內外通赤，用鉗揭起蓋，旋安石蜂窠於赤瓶中，燒蜂窠盡為度。將鉗夾出，放冷敲碎，入缽研如粉。於屋下掘一坑，可深五六寸，以紙裊留坑中，一宿取出，再研。每修事十兩，用蜂窠六兩。又方研如粉，甍瓶中可盛三升者，以六一泥泥於火畔，炙之令乾，置研了礬於內，用五角草，天葵二味自然汁，各一缽，旋旋添礬於中，下火逼令藥汁乾，用盞子蓋瓶口，更以泥，上下用火，火燬從巳至未。去火取冷，細研如輕粉。用者硝研如粉，以瓶，於五斤火中緞令通赤。用雞腸葉、相子仁和作一處，分丸如小帝珠大，投赤瓶中，加硝四兩，用雞腸、相子仁緞珠子，盡為度，硝石草伏住不折。一切物砂，先以香水浴過，拭乾碎搗，白缽中研之三伏時。取甕鍋子，著砂子於內，用甘草、天葵、五方草各到之，著砂子上下，以東流水淘淨曬乾，又研如粉，用小甍瓶子盛之。青芝草、山鬚草半兩蓋之，下十斤火緞，從巳至子方歇。候冷，再研如粉用。如五兩砂，用甘草二兩，天葵一缽，五方草汁一缽，束流取足雲母光瑩者如水一斤，用小地膽草、紫背天葵、生甘草、地黃汁各一缽，乾者細到，濕者取汁，於甍鍋內安石并諸藥，下天池水三缽，煮七日夜，水火不可失度，石自然成碧，玉漿在下。卻以天池水猛投其中，攪之，浮如蝸涎者去之。如此三度淘諍，取沉香湯三升已來，分為三度，再淘漿水了，嘿乾任用，硃砂草伏住火，胎色在成汁，可點寶。水銀逢硫則結，得鉛則凝。死，水銀，用紫河車。水銀要死，用紫背天葵、夜合交藤自然汁，二味同煮一伏時，加藕節，煮阿魏，死銅紫河車，白銅汞不退。益母草可制硫黃，鬱金灰可結砂子，楮汁沒藥砂子，乳香啞銅軟銅，桑灰結汞，拖子柔金，五倍子佐鉛，楊柳膠結砂子，馬脂柔五金，糞養一切藥力，牛屎抽銅暈，羊脂柔銀軟銅，段羊角縮賀，白狗糞煮錫，蜻皮脂伏雄黃軟銅，烏賊魚骨淡盥，胡麻巨勝，黃丹砂粟，草灰抽錫暈，禱麥灰煮粉霜，苦瓠煮汞，糠火力要信常，董菜灰制朱砂、硫黃，馬齒灰煮丹砂結汞，五色莧煮砂子，冬瓜蔓灰煮汞及丹砂，碎銅錫。
　　白雪聖石經
　　白堊石二升　白石二十兩
　　右用水三升，於鼎內相和，用炭火煎，至水少更添，須臾水波沒，即便石花出。次以柳木匙捺取花於紙上，候乾入罐內，以泥固濟，燒作火色一日夜，候冷破罐取之，已作團白雪，名日第一鍊聖石。
　　右將此石細研，准入前白石四兩，同水煎取花，候乾入瓶內實築，後用白蜜大合傾藥上，後用火三四斤，周回圍藥瓶子，燴後蜜乾，漸進火燒，候瓶紅一食久，退火冷，破瓶取出。又准前入白石二兩同煎，取花候乾，入合固濟，燒作火色一伏時，候冷破瓶取之，其石轉青色，名第二變戎鹽，能軟雞子。
　　右法伏雌黃、滑石等，名為玉法。用滑石末半斤，取此石五兩同研，米醋和勻，以瓶盛重湯，煮三伏時，成上色真霜白玉。又法：如此用此藥半斤，雄黃半斤，依煎法作，即成紅琉璃。又將此石，入白石二兩，准前煎取花，候乾，入漿水、米糊醋、烏驢乳共半斤，均攪此藥，以瓶重湯煮，候乳乾，名為第三變琉璃，吸砂石，能伏汞。
　　用法汞一斤，此石三兩，同研半日，後入鍋中，以火三四斤，周回燴，漸漸退火，其汞湧沸定，作一元伏火真寶矣。右將此石鈿研，入白石三兩，准前煮取花，用蜜和作餅子，入瓶中，生絹封口，後坐鼎中，重湯煮一伏後取瓶，漸漸進火，燒作火色半日，候冷破瓶取之，名第四變青砂石。
　　又將此石細研，入瓶中，以米醋均和，重湯煮五日夜，名第五變黑便神石，湛色，曩鉛汞錫，燒成金。如服食法，
　　用黑神石五兩，同汞一斤，和勻，半日後以泥曩，入新糞中埋，卻以糠火和馬糞燒作火色，三日夜，冷取出，作一圓伏火，光明輝赫五彩，如紅琉璃色。其形或作龍形，雖無昇天之功，服之永為長生。
　　又將此石四兩細研，白石二兩，准先煮取花，入器中燒作火色，一日夜，候冷破瓶取之。名第六變紫衣砂石，能伏汞。
　　法用汞一斤，此石一大兩，研勻後入鍋，以火燒，其汞湧沸定，即成赤金一斤，柔軟炬火，扇鞘方鎔。又將此石四兩細研，入白石二兩，准前煎取花，入器中燒作火色，一伏時，候冷破瓶取之，名為第七變道玻璃。
　　法用此石一兩，用汞一斤，和勻入火燒沸定，即成紫磨金一斤。以汞度作一兩，倍勝常金五兩。又法：此石四兩細研，入白石二兩，准前煎取花，入器中燒作火色一伏時，候冷破瓶取之，名為第八變潛龍碧波石，能伏黑錫為金。
　　法用黑錫十斤，打作薄片，以碧波石四兩入鼎內，次下米醋煮，次旋旋添醋煮，一日夜即成赤黃金十斤，倍勝諸金。又將此石二兩，白石二兩，依前煎取花，候乾入器內，燒作火色一伏時，後入鍋中，鎔作蜓紅色，名為第九變紅石，可伏汞。
　　法用汞一斤，此石四石，同研入鍋，火周回燒，汞沸定，即成赤金十斤o 又將此石四兩，白石二石，准前煎取花，入器燒作火色一伏時，鍋中鎔為蜓，名為第十變青帝河車，又為黃石，能伏一切硬物，皆為玉，能作銅鐵鉛錫汞，皆為赤金。
　　諸石花一斤，入黃石末一兩，投入攪之，即成金。如各將此石服之，亦得長生。諸玉石如要作器物，每物各一斤為末，與黃石一兩，和勻研後，入無皮青竹筒中盛，重湯煮化為水，欲得器物，以滑石末和膘膠和沒，合作模樣，瀉出水於模中，隨模成物器，通透表裹，光明可愛。造化水晶亦然。
　　又將黃石四兩，白石二兩，伺前煎取花，候乾入瓶，燒作火色一伏時，鍋中鎔為蜓，候冷破瓶取之，名為第十一變寶光明砂耀石，又名煙石寶。
　　法甩黑錫十斤到末，以砂澤石四兩，和米醋煮一伏時，後用糠火、牛馬糞，燒作火色一日夜，成蕨蘿紫金十斤。到為末服，長生不死。又將砂澤石四兩，白石二兩，依前煎取花，候乾入器中，燒作火色一伏時，候冷破瓶取鎔為艇，名為第十二變瑟瑟碧玉光石。
　　法用鍊過鉛十斤，打成餅子，以瑟瑟石五兩，和醋煮一伏時，即成紫磨光色黃金十斤。如熟銅十斤，鎔為汁，以此金一兩投攪，即成黃金十斤。又將此石四兩，白石二兩，水五斤，同煎取花，入器中燒作火色一伏時，後冷鍋中，鎔作錠，名為第十三變赤石。
　　法用鍊過鉛十斤，拍作薄片，取赤石四兩為末，入米醋調作稀糊，塗鉛片上，嘿乾，上用牛糞塗厚半寸，候乾於平底鍋中安排，後用糠火、馬糞燒作火色三日夜，其鉛成熟金十斤。一兩信勝常金五兩。又將此石四兩，白石二兩，水五升，同煎取花，入器燒作火色一伏時，候冷鍋中鎔成錠子，名為第十四變日月光華，又名五色石。
　　法用蚌頭，去龐皮，細研如粉，每斤粉用五色石一兩，和研均，以瓶盛安鼎中，重湯煮半日，沒得如糊藥，即眾手丸為珠子，以針穿孔，安石灰中，良久便硬，即成珍珠。以鵝吞食，再宿糞內，取洗光明非常。欲要光明滿亢者，蚌粉加水晶末等分，依前法作，即成夜明珠。又將此石四兩，白石二兩。張秀訣只至五變即通，神渠須到二十一變。
　　法用上件石三兩，和汞一斤，同研半日，用火三斤，燒作火色一伏時，候冷成金。到為末，以硝二兩和研，後入無皮竹筒，重湯煮三日夜，便化成水，見風便硬。每日空心，服一豆許大，服至三日，永得長生。服至百日，即有昇天之功，立見神，朝拜即為真人矣。石乃太陽之精，汞乃太陰之精，但依上件鍊法，銀即為金，昆此入火無不成金也。石五味為主，汞金為主，鉛是石之精，汞是金之氣。但鍊二十一變，即大通神聖也。幸蒙上真大聖流傳，慮恐一失聖道，萬劫不復。既然得聞聖賢開鍊石之法，元君傳世，故不教隱蔽也。鍊石號八石，神水華池聖無知諸帝祐味胡藥潑施雲坑根，已上是八石，是八石異名。世人不知聖意，妄說方八書。古歌云：號之紫遊丹。《龍虎經》云：若得紫遊丹，不死亦不難。歲蘿從此出，此藥生萬般。亦曰紫河車，黃金滿我家。赤乳還黑母，一物混三華。第一變善下二斗，用嵯二升。云即如此，若至精好嵯斤數，則善下即不定。其嵯隱於善下中，銷鎔成汁，重重澄瀘，以淨為好。所以《參同契》云：恍恍惚惚，其中有物。周者褊褊十字乃玄，玄是水之數。故《龍虎經》云：水倫生萬物，人獨知之。此乃龍虎丹之機也。付於有道，勿示非人。包君歌云：白雪法，女伴劉郎。二八相逢藥下死，更須火緞又歸陽，日曬色如霜。
　　母硃砂
　　同煎取花，入器中，燒作火色一伏時，鍋中鎔為錠子，名為第十五變保生丹，又名玻璃石。法用雌雄、空青、石碌、水銀、朱硫砂，此七種石，皆得成寶。以上諸石各一斤，別搗為末，以玻璃一兩和研，見風便硬，表裹光明，火燒不熱，即是上等美玉，服之固命長生。若以汞一斤，此石和研半日，入鍋燒沸定，須臾成赤金一斤。其諸石為粉，各一斤，玻璃石一兩，和研，以米醋一升和，安無皮竹筒中，重湯煮一伏時，其玉如沒了緬相似，任意捻作器物。以蚌頭研令光白滑，後安石灰中，良久硬為玉，光通透表裹非常。至於車礫、瑪瑙、瑟瑟七寶，並得成矣。世人不曉此理，將為有別術異方。此石燒至五變，即為白虎，十變為青帝河車，二十一變為玄天紫河車，與大還丹同功。至四十九變，點汞成金。此石鍊二三百變，亦可況二十一變乎，一切變化，皆由此一法也。
　　鍊鉛法
　　以前二石分等，入石灰中，牛糞中、柴灰中、冷水中、猜脂中、醋糟中，各鍊十褊後，打薄片子，然後使用，成金也。此法並依上方世界法，燒至二十一變，神聖鍊至戎鹽，即能軟柔，便堪生鉛汞，燒三日夜，成金矣。如急造' 物，即用鍊石五兩為末，生汞一兩，黑鉛二兩，和搗了，此名石末。覆籍錠子，泥固，燒三日夜，候冷取出，鎔去滓，只得一兩鎔汁，入新牛糞汁三次，即成庚也。如得五鍊石豆大，和汞一兩，於口中含之，良久吐入火中燒，便不飛走，即成金也。
　　試問金公若半斤，撲於新瓦去埃塵。五星鐺內烹成汁，汞兩砲錢會有神。
　　鉛探平鋪四兩砂，化亭一分兩礬加。甕缽井花煎一伏，熟時紫霧映丹霞。
　　半兩明礬一分砲，硫珠二字最風騷。兩奩滿貯輕英粉，纏定丹砂意氣豪。
　　銀屑由來八兩賒，一層銀裹一層砂。醋調白善來封口，七日薰陶事可嘉。
　　一一二二火星中，四一二至半須紅。六七四朝加半兩，六星鉛裹有奇功。
　　當取此硃砂銀為匱，再養硃砂，是云真鉛真汞，此以是頭緞也。
　　鉛汞甲庾至寶集成卷之四竟
　　黃芽大丹秘旨
　　造丹砂識真鉛服元氣秘法
　　出山真鉛，要極軟嫩者，元氣足，經火成汁，投以雪白砒，要輕嫩者，不用黃硬及紅炁者。此等皆是鉛炁重，不中用b 每十兩真鉛，要· 投二兩小塊子砒，用瓦錢蓋面，鍋中微有煙出不妨，四面少著火，只要燬得成汁，便傾於砂器內，候冷輕輕打取，砒淡黃色不妨，最為上也。、不要深黃色並紅色，雖好看，折砒多，最第一病。折少，其砒色嫩黃，是鉛體在內少，元炁多，其砒大靈。故仙經云：此傳炁之道，不用其質，即用其炁。如此則妙用通神，最為玄妙，可不深究。既云此法天下人皆做得，向後不成功何也。訣云：蓋不得靈鉛真炁故也。
　　三家相見死硃砂法
　　金鼎砒一十兩為細末，辰砂十兩，二物相和，入水火鼎內，封固口縫，鐵線扎定，上水下火，慚慢至緊，令水蟹眼沸為准，不得加火，其火亦不得滅，常令如水鼎，只添沸湯，常令八分滿火，如常湯不沸，是水鼎下面藥厚也。只不得添火。常常要依前火，一般直打六箇時辰，退火，經宿取開，割下鼎內藥，碾令細末，依前入鼎，打第二次。畢，再打至第五次‘，墜鼎真死。取辰砂，與金鼎砒同死，共二十兩，取出研細，入甘鍋，灶成汁，坐鍋候冷，打開已分胎也。
　　分胎出辰砂法
　　如辰砂打得一十兩淨者，研細作匱，養生砂四兩，依常法，七日火候，日足取出，便可點物為寶也。
　　用分胎出砒去鉛通靈法
　　如辰砂內分出砒，淨者一十兩，打作小塊子，用花銀十兩，灶成汁，逐塊投入銀汁，慢慢成汁，以盡為度。大火灶成汁，坐鍋打開，其銀炁色，鉛在銀內也。收砒，別用花銀。每次用銀十兩，將礎如此過於銀汁內四五次，分胎破鍋取出，銀雪白不黑。時鉛炁方盡，其砒通靈。或作匱子，或點化頑物，或養丹砂，或養粉芽，或作□藥，其靈無比。
　　第一轉
　　塊子硃砂五兩，用米醋拌濕，於分胎出辰砂末內滾過，放在真死砒匱中，封合，頂火三兩，養七日，加火半斤，就灰燬盡。冷取朱五兩汞不動，可為長生匱子。只取其中養出者生硃，粒粒鐵色，已伏火真死，可烹鍊成汁，入槽成錠，自然分胎點化。
　　第二轉點鐵分胎
　　每生鐵一兩，入甘鍋中，大火烹鍊成汁清。次用養出砂子七分，只作粒子，投之鐵汁內，便用紅炭攪之一兩時。次取出鍋子，坐於灰上，冷打開，其鐵已成一兩。已上之色蜂窠好銀在下，七錢砂子依舊粒粒不動，浮於面上，精神不損，分兩不耗，是為分胎，見寶藥也。
　　右件分兩過度如前，五金銅錫輸鐵鉛，皆為好銀也。此丹砂如經用一次，若再將點物力已慢，須再入前匱養過七日，依舊可用。或不欲再養，卻將經用丹砂細研為末，蜜和餅，依後。
　　第三轉紅荔枝銀法每三七砂子，入朱砂生者一粒在內，如皂子大，用砂裊朱，次用皂絹二層包裊，線扎定，懸胎於磁罐子內，以水同白礬末少許，同煮半時，取出。次用經使分胎砂末，蜜調成餅子裊定，煮出母砂子，厚成毬子，令乾，坐於平地上，用醋濕灰兩碗抱帽形。先以四兩火團定，發頂火三斤，然後旋添至七斤一。候冷去灰，先三斤，後三斤，又一斤，火候耗三分通赤，中心生砂，皆成至寶，是為紅荔枝。所裊丹砂，仍舊不動。又留可聚八兩，或十兩，入生汞四兩研，入合固濟令乾，頂火四兩養七日足，加火一，冷取汞並砂，伏火依舊作匱，養母砂法也。
　　第四轉養三七母砂匱法
　　將再聚丹砂二十兩為末，先鋪十二兩在合底，次三七母砂五兩，以白礬水煮過，哉在合內，次以八兩蓋頭，如法固濟，頂火四兩，養七日足，加火三斤，冷開母砂已伏火，其匱日久愈靈。但是七日，入生取熟，養至二十次，漸臧母加汞去矣。
　　第五轉變養汞法
　　先以前母砂一十二兩入合，以匙按實，心中作一窩子。次澆入汞，與藥等分，已下尤佳。次用八兩匱蓋頭，固濟，候乾，頂火四兩，養七日足，加火三斤燬，冷開汞成寶。但七日一次，取熟入生，久而愈靈，至二十次，可糝制也。
　　第六轉糝制
　　將前匱研末，每汞一兩，入在跳內，上用匱末一錢糝蓋了，次用炁盞一隻蓋卻，用醋濕紙條糊縫，將跳於三斤火上，候跳內作聲定，姚底紅多時，移於冷灰上，冷開汞已伏火，其匱藥依時不動。或且澆汞，且糝制二十度，其色漸漸變黃，可入庚匱矣。
　　第七轉養庚母砂
　　以前匱頭末二十兩，入雄雌黃各二兩，膽、黃柳、三礬各半兩，揭綠二分，已上六味一同研，細生絹袋盛之，懸胎銀磁罐內。別用前六味各一分，入皂礬、青鹽各一分，同研細，入醋，同煮前袋子半日。然後取袋子內丹砂，卻入合子，如法固濟，令乾，放平地上，發頂火三四斤，一火盡，冷取出，再研細，吹去輕灰，乃成丹砂庚匱也。
　　第八轉初養重頭庚母砂法
　　前燬出匱十分，先鋪七分在合內，然後結六庚四汞砂子二兩半，用絹曩二重，懸胎，於前煮匱藥醋中煮二時，取出，入在匱內我蓮卻用餘上匱藥三分蓋頭，固合口縫，外固如法，通令乾，頂火五兩，養七日，加熟火三斤，盡冷取其母砂，已成上色庚，其匱永為長生庚匱。但七日一次，取熟入生，至二十次，即減母加汞也。
　　第九轉臧母加汞法
　　汞六庚四，結成砂子，如前法藥汁內煮過，入匱，並依前法火候，取之數度，匱老已有庚體，方可養庚砂及丹砂。
　　第十轉養輕頭庚砂法
　　庚三汞七，如前法結砂，煮養加，並依前法，及數次更臧母加汞，然後至九汞一母，又數次畢，養並依前法o 
　　第十一轉變養庚朱砂法
　　大顆硃砂，入前藥醋，煮法如前，一日畢取出浴諍，卻將倒九一庚砂子研細，以蜜鍊曩丹砂，逐塊包裊，令厚實不露體。跳內枯令蜜乾硬，如此貼了朱末四兩，以前細匱入合，上下鋪蓋，如前，養火候，並依前法。冷開，其朱砂皆粒粒透骨成庚，可作大丹，是為金丹矣。或要打庚，可投母砂同□鎔，攪勻取出，即成上等神庚砂也，汞為世寶。
　　第十二轉再述造丹頭分胎
　　其黃芽如前法造，恐費耗。只將諍金足色者一十六兩，鎔攪成粉。次用如前法鉛鼎造過黃芽砒一十兩，過一次銀鼎烹之。次與金末同碾勻，入水火鼎封固，自文至武，用火一秤，打一晝夜，來日取出，再同金末研勻，逐旋投紅母鍋中，漸漸下之，瓦錢蓋口，不可入灰。盡止火出，安冷灰中坐鍋，候冷打開，自然分胎，去金不用，只取此黃芽砒十兩，變養大丹。
　　第十三轉變養庚砂
　　明諍無灰石，朱砂四兩，用前煮庚砂藥醋內煮過了，以金箔子包之，將前十兩黃芽末鋪蓋了，入合內封固，令乾，入灰池中，三兩火貼頂，養七日。四兩火貼頂，養七日。加火二斤一。寒爐取出，再與匱同碾勻，水火鼎封固，打一伏時，取出研細同勻。再輔甘鍋通紅了，旋旋投成金汁，坐鍋取之，冷自然分胎，去黃芽砒，只用朱砂四兩。
　　第十四轉養庚芽
　　將前硃四兩，為末入合，二八庚砂一兩，同前煮。煮過我蓮，入朱匱內封固，水火鼎下，底火二兩，插火二兩，養九日。加火半斤，周圍簇轉，火盡取出，其芽已成寶色。如此澆杏數次，與朱同庚，重八兩為度，後二兩九一庚砂也。
　　第十五轉混胎法變金汞
　　將朱與砂子同研勻，虛養半月取出，與黃芽砒十兩同研勻，入水火鼎封固，令乾，大火打一晝夜，來日取出為末，同再據成汁，坐鍋冷，取自然分胎朱與砂子，成大丹庚藥也。去砒，只用庚朱匱，便可乾汞。
　　第十六轉
　　雌雄、膽磠各二兩，研勻，鍊蜜和成餅子，卻入黃芽砒匱中，封養四十九日，取出真死。卻與前朱八兩同研勻，水火鼎打一晝夜，取出再為末，將一十二兩入藥醋煮過，硫黃三兩，我蓮封固，養火三七日，加火半斤，出總成末，此丹大藥也。
　　第十七轉糝汞成庚
　　辰砂四兩，用藥醋煮過，以匱藥一斤，戳孔入汞，封養七日或九日，取出盡成庚寶也。
　　第十八轉糝點法
　　卻將死汞四兩，黃芽砒捺頭，灶成汁，去砒，以汞寶打成合子一斤，如混沌形，入辰砂一兩在內，外用黃芽砒我入混沌鋪蓋，無令露體，厚二指，固令乾，入灰池中，養火四十九日，出真死。點化五金，糝制世汞，不可具述。
　　金丹法
　　只用死汞金一味，入朱硃一兩，入混沌合中，外匱我籍封固，周天火候，進退抽添沐浴，法象一年，成大丹矣，故號曰金丹。一兩分為三百六十粒，每粒乾汞十兩，即成上色紫磨至· 寶矣。
　　石中青取紫庚法
　　石青一斤，膽碌石四兩，石硫黃半兩，代赭石二兩，右件為末，甘鍋內，大火鎔成汁，傾出成庚也。
　　冷黃結神砂
　　右以雌二兩，磠半兩，牡蠣一兩，先以雌入合，蠣粉蓋頭固縫，盥泥通固，候乾，四兩火養一伏時，研細，以湯淋去蠣灰，焙乾，再入姚炒，雌磠成汁，候冷取出。研，蠟丸如茨藷大，每丸點諍黑鉛一兩，色佳。
　　真死硼
　　右以硼一兩，用橫紋草、防風各一兩，重薰鍋子煆通紅，入硼在內，瓦盤蓋之，一成汁。
　　死硝
　　右以巴豆、皂角薰鍋，留些子同硝研，令得所燒鍋紅，傾硝入鍋，扇成汁。
　　又冷黃
　　以黑鉛半斤，鎔汁，青盛、西朋、磠砂各半兩，砒三錢，炒紫色為度，取丹頭，每錢點鉛十分，赤色。
　　造丹頭法
　　右雌一兩，磠二錢半，研細，絹毬定，外用海嫖峭緊，磁石末蜜調毬定，辣寥檮膏為匱，養十日，早晚火二兩。日足取出，點物妙。磠砂半錢，膽礬二錢半，白礬六錢，代赭半兩，包金土半兩，焰硝半兩，青礬四錢半，青鹽半錢。
　　右件為細末，鹽滷少許煮乾，如茶褐色，鋪底蓋頭了，更以食鹽捺頭，熟炭十數塊，燬紅通赤，以火盡為度。
　　伏法別方
　　磠一錢半，海嫖峭白礬一錢，青鹽焰硝天竺黃三十分兩。又用青礬一錢，膽礬一錢半，鹽精石一錢，右為細末，每物一錢，以藥一錢，上下鋪蓋，食鹽捺頭，大火緞成汁，妙。
　　又印方
　　黑錫一斤，以鶉鴒糞一斗，水內攪濾去砂土。將鉛於跳內鎔成汁，投入鴒糞汁內，取白為度，打作片。以雄黃一分，雌黃一分，合研。以珀合一箇，用猜鼻孔草汁油合子內，乾著雄雌黃末向內，又以草藥四五片蓋，固濟口縫，候乾，於灰池內，三兩火養三日。取出研細，於合子內，以鉛片一重，入雌雄末一重，如此入滿，築令實，泥固合縫，五斤火一緞。取出黑鉛鎔成黃色，任自打曩家事，好看之甚。
　　又法：雌半兩，磠砒各一分，先將雌研，次砒磠二味單研如粉。取雞子一枚，開竅一箇，去黃留清，將砒磠一半鋪在雞子底，次入雌在中心，卻以砒磠一半蓋定。取雞子殼小半蓋口，以綠礬水調塗，封閉雞子。取黃丹一斤，鐵鼎子一箇，下黃丹一半鼎內安，中安雞子藥，又以黃丹蓋盡，微壓，石灰填滿，固濟。用炭半斤，灰池內養，取出已成也。每一兩白錫，用小豆大，先鎔成汁，下藥點之，瀉出候冷，即便是金色也。
　　硫櫃養鉛成瑤
　　硫不以多少，用魚腥草、酸漿草二味，檮汁，煮碾細硫滴，煮三日，乾，入合，用火蒜十箇，檮爛捺頭。滷調蛤粉固縫，鐵線扎，鹽泥封固。入灰池，養火七日。一日二日，用火二兩，作二塊插，四兩。三日四日五日，三兩。六日頂二兩，插二兩。七日頂四兩，插四兩。
　　死鉛
　　以胡孫頭，取自然汁，滴炒令死了為末，入硫櫃鋪蓋，封固，四兩火養五日，取出擘脆為度。如未脆斷，後點時有病，須再養令脆。取出再灶作汁，用後丹頭，點鉛一兩，點化換骨，拒火就用後母砂點成瑤。每鉛五兩，用母砂一兩充之，母亦得。
　　養母砂法
　　三七母砂結了，用藕檮碎鋪蓋，入油缸內，不蓋鉛。緞之，藕□盡絕，取起。次用五倍子、老桑葉、呵子醋調，蓋鋪入缸內，如前燬，煙盡取出母砂，入硫櫃養，崑崙紙包四兩，養子一七日，各二兩插火。
　　丹頭點前鉛法
　　如金鼎砒一兩，乳香三錢，同研細，用大蒜五箇檮爛，水浸取青汁一碗，去滓，滴煮砒乳，乾為度。入水火鼎，打三盞水乾。打時以大蒜捺頭，打用生砒則可。打金鼎砒打不得了。雌雄各半兩，用滷水一瓶，煮一日方出，去得鉛氣。如無滷水，以盥水清煮，取出，以沸湯洗去黑水，焙乾。次方用大葉艾煮雌一日，用生地黃煮一日，焙乾。
　　死磠
　　用鐵塔草煎汁，建盞滴煮半日，用鐵塔草末鋪蓋，入甘鍋，瓦盤蓋，固濟，入灰養緞成汁，頂火五兩，火過冷取，去草灰。
　　死硝
　　以皂角薰鍋，撒硝作汁，以甘草投之，傾槽，每死硝半兩，入死磠半兩，木律一兩。如無，以水楊柳樹上木鵝代之。為末，建盞內湖水滴煮一日，取出候乾，入木律末半兩，研勻入鼎，輕慢火打一盞水乾。右以五物合胎作丹頭，點前鉛成瑤。
　　又法：茅七錢，錫七錢，入砒半錢，礬五錢，銀朱五錢，甘鍋內，初入茅，次入錫，次入砒礬末，後入銀朱，鎔成汁，入油槽成瑤。
　　鉛汞甲庾至寶集成卷之五竟