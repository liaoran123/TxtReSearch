太上三洞表文
　　經名：太上三洞表文。三卷。底本出處：《正統道藏》洞神部表奏類。
　　太上三洞表文卷上
　　通天救苦朱表
　　具位臣某誠惶誠恐，稽首頓首，再拜
　　上言，臣塵土微資，草茅賤質，偶緣宿慶，叨沐恩光，佩籙進階，傳經受道，希夷莫悟，愚鈍自將，過有淵陵，功無銖黍，曲承涵育，未賜誅夷，濟物度人，上酬獎遇。臣謹據齋意。臣切慮泉曲羅酆，三官九署，鐵圍無間，積夜重陰，羈考罪魂，終天莫釋。自非歸神蒼極，請命青華，普軫慈悲。曷由出離，來朝玄陛，受鍊更生，庸是不揆。斐愚謹為拜表一通，上聞青宮，伏望慧力矜憐，威神垂軫，特降青玄妙炁，百寶光明，披朗重陰，開明長夜，天上天下，無不照耀。即使亡過某超凌幽暗，證妙虛無，釋罪原情，飛登金闕。臣謹為上請青玄救苦童子、救苦玉女、九龍符命使者，上詣東極長樂宮，玉陛下請降東華九龍符命，告下十方無極神鄉、冥路幽關、應干考禁去處，為亡某疾除罪簿，落滅惡根，部衛形魂，應時解脫。又為上請青玄黃籙破獄靈官、破獄主吏、持符神吏、命符飛龍驛吏，一合下降，敕破幽牢，嘯命冥吏，即使火山息燄，冰池靜波，劍變騫林，刀化玉樹，地獄摧毀，鐵城開宣，放遣亡靈，出離苦惱，來親壇陛，睹見光明。又為上請太乙真光引魂仙吏、赤光三炁化魂靈官、六道尋魂使者、夜光召魂判吏、急速飛雲靈官，一合下降，追攝亡過某真魂正魄，克返陽居，沐浴更衣，朝真受食。又為上請朱陵火府南昌上宮鍊度真司、黃華玉女童子、水火將軍，一合下降，專為亡過某蕩滌塵穢，陶冶業氛，表裹洞明，形神清净。又為上請通和玄靈玉女、左右崇正靈官、領魂錄功飛雲正吏、玉清察符仙吏、飛雲通游移籍靈官，一合下降，特為亡過某詳辯監察，保舉合生，紀錄善功，領魂超邁，移割鬼籍，注入仙曹，永為種民，無有輸轉。又為上請仙魂逍遙快樂自然清净仙吏、專度曲度太玄靈官、玉女功曹、主簿大神，引領亡過某度上太一玄生之府，朝謁蓮座，游宴妙嚴，身生玉光，衣食自在，更冀祥煙塞死，慶雲開生。五苦三塗，均證無為之果；四生六道，疾超有漏之鄉。率土普天，咸霑利益，恩惟慈造，願察翹傾。臣愚謹因青玄玉女、青玄功曹、四直玉文功曹、運神會道功曹、十方飛天使者，各一人出操。臣為某拜上通天救苦朱表一通，上詣束極門下。伏願天恩告報，臣誠惶誠恐，稽首頓首，再拜以聞。
　　臣姓某屬某州縣某宮觀靖焚修東極天中，長樂宮內，大慈仁者，尋聲赴感
　　太一救苦天尊玉陛下。
　　太歲  年  月  日於某處拜上
　　東極表
　　具位臣某誠惶誠恐，稽首頓首，再拜
　　上言，今月某日為修齋弟子某崇建青玄救苦妙齋幾晝夜，開度亡過某靈魂。謹具表奏陳者。伏以赤明開圖，愛日周流於六合；青玄御運，祥煙鬱勃於九幽。昭回白玉之光，洞煥紫金之相。尋聲赴感，應念垂慈，惟拔領以無方，故皈依而有請。臣誠惶誠恐，稽首頓首，伏念亡過某靈魂留連世網，涉歷塵機。慾海千尋，每泛狂瀾而飄蕩；愛河萬仞，莫排濁浪以流吹。精神陷溺於一朝，步武沉淪於九夜。銅關檢擊，鐵壘周遭。寂寂銜哀，徒羨求生之有路；皇皇茹苦，頓驚救死之無門。自非歸命於青華，曷俾神超於黃混。恭惟
　　東極天中，長樂宮內，大慈仁者，尋聲赴感太一救苦天尊玉陛下。
　　威神徧滿，慧力周回。七寶騫林，洒輝輝之甘露；九色蓮座，敷奕奕之慈雲。真光覆徧於大千，瑞炁咸舒於百億。凡居陶冶，亶藉提携。伏願聖德昭彰，靈威浩蕩，勅九司之仙吏，制地承符；宣二府之真曹，憲天弘道。為紀善功於丹簡，即銷惡障於玄編。庶俾亡過某魂，眇眇乘晨，匆匆離夜。絕地獄熱惱之苦，永斷黑酆；享天堂清净之歡，逕躋朱火。步武快登於妙有，形神疾證於虛無。臣下情無任激切之至，謹奉表奏，以聞謹言。
　　年　月　日具位臣姓某上表
　　又
　　具位臣某再拜
　　上言，今月某日為修齋弟子某崇建青玄救苦妙齋幾晝夜，開度亡過某靈魂，謹具表奏陳者。伏以青玄開府，卿雲騰三極之輝；黃籙建宮，飛霧散八遐之彩。慧日昭回於獅御，神風赫奕於龍章。輒控寸丹，仰陳尺素。臣誠惶誠恐，稽首頓首，伏念臣幸乘景運，獲奉昌期。弘道憲天，仰騫墀而綴武；膺符宣德，拱蓮座以承顏。既叨化育之恩，敢報裁成之澤。
　　恭惟
　　東極天中，長樂宮內，大慈仁者，尋聲赴感太一救苦天尊玉陛下。
　　妙嚴高拱，長樂端凝。應念垂慈，散祥煙於死戶；尋聲赴感，洒甘露於生門。普使幽沉，咸歸拔領。伏願匆匆離夜，眇眇乘晨，黑鬱刊圖，消大千之妄暗；青華定籍，乘太一之真光。永侍紫金，高登碧玉。臣下情無任，激切之至。謹奉表奏，以聞謹言。
　　年　月　日具位臣姓某上表
　　破獄表
　　具位臣某再拜
　　上言，今月某日為修齋弟子某崇建青玄救苦妙齋幾晝夜，開度亡過某靈魂，以今準式破獄召魂者。臣伏以登真度命，凝湛露於青華；毀鎖張門，散祥煙於黑鬱。敢扣慈悲之聖，冀敷拔度之仁。百拜陳情，一忱請命。臣誠惶誠恐，稽首頓首，切慮寒庭滯爽，幽壑窮魂。鐵壘周遭，萬劫受羈維之苦；銅關赫奕，千齡膺囚禁之嚴。鬼官職憲於陰陽，冥吏司刑於水火。匪繇勑破，曷俾超凌。恭惟
　　東極天中，長樂宮內，大慈仁者，尋聲赴感太一救苦天尊玉陛下。
　　應感無方，提携有造。降威光於百寶，披朗重陰；策神杖於五靈，洞開積夜。願垂淵聽，昭俾俞音，如律宣行，密契龍符而啟旦；依科摧毀，頓令犴室以生春。即使亡過某離夜無憂，乘晨有喜。耀華芒而煒燁，九壘煥明；飛靈錫以徘徊，三途康泰。均提苦趣，同證樂鄉，臣下情無任，激切之至。謹奉表奏，以聞謹言。
　　年　月　日具位臣姓某上表
　　青玄言功表
　　具位臣某再拜
　　上言，今月某日，為修齋弟子某，就某處，崇建青玄救苦妙齋幾晝夜，開度亡過某靈魂，以今解壇謝過，為官君將吏言功者。臣伏以青玄御運，敷慧露以流滋；黃籙開圖，耀慶雲而飛洒。金簡煥龍符之祕，瑤圖開鳳笈之奇。三極迴生，九垓起死。荷光明而濟下，真切酬恩；蓋激越以由中，勤拳謝過。尚祈淵默，曲賜赦原。臣誠惶誠恐，稽首頓首。伏念臣轍鮒微材，坎蛙陋識。莫奉行於青律，徒參贊於玄班。未諳俯仰之規，威儀多冒；尚昧齋修之典，禁戒輕違。 策役妄召於真曹，關奏濫稱於主職。言辭顛倒，敢演金科，存念周章，濫飛玉篆。施為既彰於謬戾，省循恐積於愆尤。恪冀慈仁，悉從矜宥。恭惟
　　東極青玄老君，太一救苦天尊玉陛下。
　　道宏三極，德邁十華。提獎真靈，為計功而行賞；扶持職守，俾含垢以匿瑕。其有修齋之初，上請天仙兵吏、地仙兵馬、真人兵馬、神人兵馬、日月星宿兵馬、三河四海兵馬、九宫五帝兵馬、三十二天監齋直事、侍香玉童、散花玉女、三五功曹左右官使者、五帝直符直日香官、飛龍騎吏靈寶天仙、內院諸天承受玉女、運神會道功曹、青玄黃籙左右真司仙靈官
　　吏、九天普度院仙官將吏、玄壇開度混元司、解結司、監生司、天醫司、澣濯司、巾笥司、攝化司諸部承宣官吏、本靖侍靖仙官、玉童玉女、主副官將某、護道某、監壇某、主壇某、諸省府院司效職宣勞官君將吏、監臨翊衛某廟某神、本州城隍司、本縣城隍司、某鄉某里里域真官、土地正神、三界符使、四直功曹、齋家土地司命六神，在壇守職，備著勤勞，並各顯服嚴裝，隨臣所進表文，上詣玄都，列受功賞，臣敢不銘心精進，潔己操修，期毋負於生成，庸恢張於化育。運元契道，倘成東華合景之功；領教學真，願佐南丹受書之化。臣無任激切感戴之至，謹奉表奏，以聞謹言。
　　年　月　日具位臣姓某上表
　　請水火表
　　具位臣某再拜
　　上言今月某日為齋法弟子某，崇建某齋幾晝夜，開度亡過某靈魂，上生仙界。以今請降水火鍊度者。臣伏以乾坤定位，敷祖炁以昭回；離坎分精，極靈功而化育。五文開廓，萬品裁成，欲施九鍊之神輝，亶藉二儀之聖運。臣誠惶誠恐，稽首頓首，切慮亡過某靈魂劫塵結習，業垢交周。返九炁之生根，期還本始；稽五形之死蔕，莫契虛無。非陶冶以高躋，曷超凌而直上。方諸耀彩，挹東井之黃華；陽燧凝芒，瀉南丹之朱火。匪繇鑒映，孰佐宣揚。恭惟
　　太上無形無名，虛無自然，至真大道，無上元尊金闕玉陛下。
　　道並陰陽，德包覆載。願頒勅命，降五龍結璘之英；載役神真，布九鳳鬱儀之化。俾迴骸而起死，庶監真以度生。九遍成人，炁炁返生神之妙；十回度品，神神昭委炁之玄。離夜朝元，乘晨御景。臣無任激切，望恩之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　大道表
　　具位臣某再拜
　　上言今月某日奉為修齋弟子某，崇建某齋幾晝夜，開度亡過某靈魂，以今具表奏聞者。臣伏以扣九關而昭事，雲藹清微；崇八陛以對揚，風清黑鬱。徼三極無私之慧，溥十華有造之恩。雨露涵濡，日星朗煥，敢皈依於楓御，庸傾倒於葵衷。恪冀高明，洞垂昭鑒。臣誠惶誠恐，稽首頓首，切念亡過某靈魂，冤機織性，罪網縈心。三惑不除，墮迷途而顛倒；四維莫守，趨邪徑以回旋。罪花累紀於北酆，愆葉積書於東岱。茫茫夜壑，慘水火以驚心；寂寂寒庭，望陰陽而喪膽。爰崇懺謝，聿建修齋。自非上聖之海涵，曷俾下愚之春育。
　　恭惟
　　太上無形無名，虛無自然，至真大道，無上元尊金闕玉陛下。
　　巍巍莫極，蕩蕩難名。凝妙有以垂精，化敷九地；孕虛無而毓粹，政溥三天。誕矜苦惱之哀，廣錫慈悲之惠。伏願靈光不夜，祖炁長春。勑勒玄曹，削簡書之冤對；嘯命丹局，消錄籍之愆尤。即俾亡過某靈魂，離夜懼欣，乘晨快樂。超凌三界，無拘留逼合之憂；勅制九扃，有侍衛送迎之喜。某敢不仰依化日，期暢玄風。登碧玉以敷心，勉承鳳渥；覲紫金而拜手，永沐龍恩。臣下情無任激切之至，謹奉表陳啟以聞臣誠惶誠恐，稽首頓首，謹言。
　　年　月　日具位臣姓某上表
　　血湖表
　　具位臣某再拜
　　上言，今月某日為齋主某崇建某齋幾晝夜，開度亡過某靈魂，上生仙界，切見本人因產隕生，形神腥穢，惟憑聖造，曲為蕩除。庶俾氣象周圓，營衛平復。謹具表奏聞者。臣伏以生生大德，夙欽惠下之仁；翼翼小心，爰露由中之懇。黑鬱期超於地禁，玄虛嘉被於天光。再拜陳情，一忱請命。臣誠惶誠恐，稽首頓首。伏念臣偶緣宿慶，獲際昌期。弘道憲天，幾對揚於龍御；承符宣德，誓流演於鴻禧。重念亡過某靈魂，托質女流，謀身世諦。中迷愛網，易彫土樹之方；外涉塵機，遂滓金花之粹。九夜沉淪於苦海，一朝陷溺於血湖。獄吏權尊，轉眼陰陽之考；冥官威重，驚心水火之羈。自非大霈於宸恩，曷克迥躋於陽化。恭惟
　　太上無形無名，虛無自然，至真大道，無上元尊金闕玉陛下。
　　道包覆載，德契幽明。仁風鼓舞於八遐，群靈樂意；化雨涵濡於九壘，億爽歡顏。冀矜激切之衷，嘉沐駢蕃之澤。伏願肆頒鶴赦，曲降鸞書。飛三炁以流光，乘晨有望；燭十華而破暗，離夜不幽。即俾亡過某靈魂，垢穢澄清，身心快樂。朱陵度命，解萬罪以清夷；黑籍銷名，散千冤而和合。精神玉潔，步武春融。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　六幕啟表
　　玄師表
　　具位臣某再拜
　　上言今月某日為齋法弟子某人，祟建某齋若干晝夜，開度云開度亡過某靈魂，仰祈天澤，克證生方。祈禳云為某事，仰祈天澤，保佑平安，以今宿啟告齋者。臣伏以教出始青，煥靈光於五
　　劫；道敷碧落，流祖炁於八遐。孰扶齋律之崇，亶賴師垣之貴。敢依聖造，輒控愚衷。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　玄中大法師真君聖前。
　　禀精妙有，毓粹太無。綱紀十華，播靈風而化育；主張三洞，流慧日以生成。願運淵慈，俯迂飈馭。頒符定令，俾參贊於天常；宣化承流，庶裁成於地澤。圓成齋福，流演宸恩。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　天師表
　　具位臣某再拜
　　上言，今月某日為齋法弟子某崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑平安，以今宿啟告齋者。臣伏以龍漢開圖，播函三之聖化；鶴嗚啟運，宏得一之神功。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　三天大法師真君聖前。
　　禀資道粹，分氣魁靈。祖日輝明，耀蜀西而立教；宗風鼓舞，鎮江右以流芳。願運淵慈，俯迂飈馭。萬真受事，奔驛馬於玄虛；十極蒙休，控飛龍於黃混。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　監齋表
　　具位臣某再拜
　　上言，今月某日為齋法弟子某崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑平安。以今宿啟告齋者。臣伏以太赤金科，澤八紘而騰景；女青玉律，翊三洞以流光。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　靈寶領仙監齋大法師真君聖前。
　　希夷養素，徼妙融真。典領列曹，布靈威於霜簡；監臨庶職，扶聖化於雲囊。願運淵慈，俯迂飈馭。格尊俯仰，拱龍陛以論思；品列威儀，肅鴛班而董正。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　五帝表
　　具位臣某再拜
　　上言，今月某日為齋法弟子某崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑平安。以今宿啟，告齋者。臣伏以道覆十華，仰雲蒸於玄紀；教敷八極，期雨施於洪釐。孰扶齋律之崇，直賴帝垣之貴。敢依聖造，輒控愚衷。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　青靈始老九炁天君，
　　丹靈真老三炁天君，
　　皓靈皇老七炁天君，
　　五靈玄老五炁天君，
　　元靈元老一炁天君聖前。
　　德均天地，權並陰陽。輔極功成，讚赤書於一炁；司方位定，羅紫簡於五靈。願運淵慈，俯迂飈馭。風清獅座，董萬聖以宣慈；日進鴛班，育群生而布澤。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　三官表
　　具位臣某再拜
　　上言，今月某日為齋法弟子某崇建某齋若干晝夜，開度云開度亡過某靈魂，仰祈天澤，克證生方。祈禳云為某事，仰祈天澤，保佑平安。以今宿啟告齋者。臣伏以道運紫微，提玄雲於混洞；教宏皇極，流惠露於洪濛。孰扶齋律之崇，亶賴帝垣之貴。敢依聖造，輒控愚衷。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　上元賜福天官耀靈元陽大帝，
　　中元赦罪地官洞靈清虛大帝，
　　下元解厄水官金靈洞陰大帝聖前。
　　斡旋萬有，掌握三元。天地神人，列丹圖而校錄；陰陽水火，定黑簡以推研。願運慈淵，俯迂飈馭。紀綱六職，示憲網於雷霆；主宰千靈，鼓化機於雨露。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　　年　月　日具位臣姓某上表
　　三師表
　　具位臣某再拜
　　上言，今月某日為齋法弟子某崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑平安。以今宿啟告齋者。臣伏以運啟清微，鼓神風於碧落；教敷蒼極，流化雨於黃垓。孰扶齋律之崇，亶賴師垣之貴。敢依聖造，輒控愚衷。臣誠惶誠恐，稽首頓首。伏念臣緣藉慶基，生逢昌運。雌雄凝妙，徒混景於東諸；經緯融玄，莫策真於西禁。冒領瑤壇而奏對，懼書玉簡以凌兢。亶藉高明，曲垂提軫。恭惟
　　靈寶經師君，
　　靈寶籍師君，
　　靈寶度師君聖前。
　　德符眾妙，道契四玄。身負宗乘，紹前修而毓秀；手提祖印，開後覺以流芳。願運淵慈，俯迂飈馭。對揚八陛，通丹梱於圓穹；膏沐群靈，扶玄科於方域。臣無任激切懇祈之至，謹奉表陳啟以聞。臣誠惶誠恐，稽首頓首，謹言。
　　年　月　日具位臣姓某上表
　　謝六幕表
　　玄師表
　　具位臣某再拜
　　上言，今月某日為修齋法弟子某，崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑安平。以今解壇散齋者。伏以日近清光，獲承顏於龍御；天開道運，欣綴武於鴛斑。幸圓齋律之嚴，端藉師垣之重。朝儀既罄，野悃重敷。臣誠惶誠恐。稽首頓首。伏念臣誤紹玄宗，濫承宏化。科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之深文。仰冀慈悲，俯垂援拯。恭惟
　　三天化主玄中大法師聖前。
　　上善若水，盛德如天。含垢匿瑕，曲提携於班著；論功行賞，普酬獎於真靈。諒返瓊輿，亟旋瑤闕。鬱葱紫氣，已流洪澤於圓虛；赫奕靈光，即沐玄釐於方壤。神功顯著，聖教流通。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　天師表
　　具位臣某再拜
　　上言，今月某日為修齋法弟子某，崇建某齋若干晝夜，開度云開度亡過某靈魂，仰祈天澤，克證生方。祈禳云為某事，仰祈天澤，保佑安平。以今解壇散齋者。臣伏以蒼璧攄誠，幸依光於聖日；玄圭錫慶，誕流景於真風。幸圓齋律之嚴，端藉師垣之重。朝儀既罄，野悃重敷。臣誠惶誠恐，稽首頓首。伏念臣誤紹玄宗，濫承宏化。科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之探文。仰冀慈悲，俯垂援拯。恭惟
　　三天大法師真君聖前。
　　大鈞有造，小物不遺。典格昭明，校千真而論賞；憲章赫奕，原列職以除愆。諒返瓊輿，亟旋瑤闕。霏煙羅絡，普疏瓊澤於人問；綵霧絪緼，永振琅音於天上。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　監齋表
　　具位臣某再拜
　　上言，今月某日為修齋法弟子某，崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保佑平安。以今解壇散齋者。臣伏以雲斂九關，羅清班而奏對；霞明八極，敷洪澤以告成。幸圓齋律之嚴，端藉師垣之重。朝儀既罄，野悃重敷。臣誠惶誠恐，稽首頓首。伏念臣誤紹玄宗，濫承宏化。科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之深文。仰冀慈悲，俯垂援拯。恭惟
　　靈寶領仙監齋大法師真君聖前。
　　小善必錄，大德有容。校績丹書，提神真於碧落；滌瑕白簡，扶班著於黃垓。谅返瓊輿，亟旋瑤闕。高天厚地，均凝惠露以流輝；陽生陰成，普散祥煙而耀景。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　五帝表
　　具位臣某再拜
　　上言今月某日為修齋弟子某，崇建某齋若干晝夜。開度云開度亡過某靈魂，仰祈天澤，克證生方。祈禳云為某事， 仰祈天澤，保佑平安。以今解壇散齋者。臣伏以日映瑤林，仰龍鸞而在御；雲籠璇陛，肅鴛鷺以趨班。幸圓齋律之嚴，端藉帝垣之重。臣誠惶誠恐，稽首頓首。伏念臣誤紹玄宗，濫承宏化，科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之深文。仰冀慈悲，俯垂拯援。恭惟
　　青靈始老九炁天君，
　　丹靈真老三炁天君，
　　皓靈皇老七炁天君，
　　五靈玄老五炁天君，
　　元靈元老一炁天君聖前。
　　德容照夜，和氣開春。列職承流，削愆充於丹籍；萬真受事，書勛績於玄圖。諒返瓊輿，亟旋瑤闕。天光煥映，即流教雨以函濡；地禁開明，廣播玄風而浩蕩。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　三官表
　　具位臣某再拜
　　上言，今月某日為修齋法弟子某崇建某齋若干晝夜。開度云開度亡過某靈魂，仰祈天澤，克證生方。祈禳云為某事，祈保平安，以今解壇散齋者。臣伏以紫禁雲生，通金閨而肆覲；玄班雨集，遵玉簡以宣揚。幸圓齋律之嚴，端藉帝垣之重。臣誠惶誠恐，稽首頓首。伏念臣誤紹玄宗，濫承宏化。科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之深文。仰冀慈悲，俯垂援拯。恭惟
　　上元賜福天官耀靈元陽上帝，
　　中元赦罪地官洞靈清虛大帝，
　　下元解厄水官金靈洞陰大帝聖前。
　　視人春育，應物淵涵。削過簡書，曲扶持於列職；授勛典格，普昇陸於千真。諒返瓊輿，亟旋瑤闕。道非常道，矜萬類以提携；玄之又玄，澤十方而遍滿。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　三師表
　　具位臣某再拜
　　上言，今月某日為修齋法弟子某，崇建某齋若干晝夜，開度云開度亡過某靈魂，上生福景。祈禳云為某事，祈保平安，以今解壇散齋者。臣伏以道應紫陽，肅玄班而讚化；政敷黃混，羅藥簡以疏恩。幸圓齋律之嚴，端藉師垣之重。臣誠惶誠恐，稽首頓首。伏念臣誤紹玄宗，濫承宏化。科崇存念，莫神運於玄壇；經備威儀，曷心修於丹笈。冒領對揚之首職，懼貽校錄之深文。仰冀慈悲，俯垂援拯。恭惟
　　靈寶經師君，
　　靈寶籍師君，
　　靈寶度師君聖前。
　　水衡有準，冰鑑無私。酬獎真靈，登勛庸於青簡；扶持班著，削過累於玄編。諒返瓊輿，亟旋瑤闕。萬天萬地，均陶玄極之仁恩；一陰一陽，共囿洪鈞之惠澤。臣無任激切感戴之至，謹奉表陳謝以聞。臣誠惶誠恐，稽首頓首，謹言。
　　年　月　日具位臣姓某上表
　　捲簾通真表
　　具法位小兆臣某誠惶誠恐，稽首頓首，再拜
　　上言，臣伏以百千萬重道炁，玉相凝輝；三十六部尊經，金真演教。仰絳闕龍鸞之御、肅玄壇鴛鷺之班。敢祓汗青，首敷衷素。臣誠惶誠恐，稽首頓首。臣昨據齋法，弟子某乞就某處，崇建某齋若干晝夜。開度云開度亡過某靈魂，仰祈天澤，克證生方。祈禳云為某事，仰祈天澤，保祐平安。臣職惟領教，理難抑違，恭按玄科，次第修奉。伏念臣夙依化日，誓溥真風。領袖群工，期催朝於禁路；紀綱三洞，誓演秘於瓊囊。上昭煥以斡天章，下承宣而熙帝載。羅敷八陛，法象九重。惟三華劫仞之臺，玲瓏紫霧；仰七寶寥陽之闕，縹緲紅雲。非遵玉敕以階昇，曷通金閨而几奏。恭惟
　　太上無形無名、虛無自然、至真大道、無上元尊金闕玉陛下。神功不宰，聖化無方。碧落空歌，耀五文而恢廓；紫虛鬱秀，分三景以開明。高拱彌高，上極無上。願曲張於鳳扆，許直造於螭（ ）。會慶風雲，十極拱靈光之耀；惠昭雨露，八遥承祖炁之輝。遐邇蒙恩，幽明被澤。期周流於劫石，永翊戴於玄元。臣無任瞻天望聖，激切屏營之至，謹奉表陳啟以聞。臣誠惶誠恐，稽首頓首，再拜謹言。
　　年　月　日具位臣姓某上表
　　太上三洞表文卷上竟
　　太上三洞表文卷中
　　破酆都開業道章
　　具位臣某誠惶誠恐，稽首頓首，再拜
　　上言，臣樗櫟散材，蓬茅賤質，幸緣宿慶，濫綴真班。功無絲粟之圓，過有淵陵之積。曲蒙涵貸，未賜誅夷，誓勉操脩，庸期報稱，既承投告，敢不關聞。臣謹據齋意，臣切惟三官九署，北都羅酆，六洞十宫，冥關幽夜，水火考對，生死拘維，茹苦終天，千齡展轉。雖眾生之妄業自受，而上玄之仁澤堪矜。非賴赦原，曷臻超邁。謹為拜章一通，上聞三天。伏望慈悲曲垂，矜憫特降，玉清道炁，靈寶妙光，煥朗十方，開明九壘。即俾亡故某人暨九玄七祖、億劫種親、六道四生、諸類幽爽，灌沐妙炁，頓悟良心，宿劫冤愆，應時解散。臣謹為上請十方飛天使者、十方救苦玉童玉女，上詣
　　三天金闕玉陛下，請降元始符命、金籙白簡、救苦真符，告下十方三界、無極神鄉、天地水官陰陽罪錄，三官九府、百二十曹，北都羅酆、內外宫洞、阿鼻無間、大小鐵圍、十二河源、泉曲之府、九幽五嶽罪考主司、五苦三途諸大地獄、五道都府、執法冥曹。乘此符光輝明，照耀鐵城，摧毀苦考，蠲停枷鎖，脫除繫囚，消廢爐炭。銅柱化作騫林。鑊湯冰池，悉成蓮沼。灰河炮炭俱變清凉。劍戟刀山盡為寶樹。蠲炎炎烈火之獄，爍重重金剛之山。執對停平，冤仇和釋。惡根落滅，罪籍捐除。赦宥亡過某人溥及幽冥無鞅滯爽，囚徒苦趣，悉遂逍遙。滯魄沉魂，各獲解脫。更希睿旨，敕下青宮，開紫陽玉匱之函，出應化慈尊之號。十方流演，萬品皈依。廣開法門，飛度累戶。庶使善緣霶霈，靈貺羅敷，均沐生成，以為效信。恩惟
　　大道，分別求哀。臣愚謹因二官直使、正一功曹左右官使者，陰陽神决吏、科車赤符吏、剛風騎置吏、驛馬上章吏、飛龍騎吏、進章鳳凰騎、上章雲龍騎、言章風發騎、御章神龍騎、奏章飛龍飛虎騎，各二人出操。臣為齋主某拜上某章，上詣三天曹，伏願天恩告報。臣誠惶誠恐，稽首頓首，再拜，以
　　聞
　　空三行
　　臣姓某屬州某縣鄉里宮觀某靖焚脩
　　空三行
　　太上無形無名，虛無自然，至真大道，無上玄尊金闕七寶玉陛下。
　　空三行
　　年　月　日某處拜上
　　右，凡書章，用黃紙，朱書。紙高一尺二寸六分，行闊一寸二分，軸宜單幅，幅宜單行。每行定排十七字。前一幅掯兩行，空第三行方寫章銜，疊書。下寫臣某誠惶誠恐，稽首頓首，再拜。此一行不掯字，看長短到何處住。第四行寫上言字，低於職銜一寸。此行方掯十七字數也。自上言以下，至後每行掯字如法。行上留半寸，行下不通走蟻。人姓名作一字寫，不得抽破。如鬼字、凶字，如死字、賊字，諸不佳字不得在行上頭。如仙字、人字、生字，諸佳字不得在行下頭。寫至以為效信即揍云。恩惟至以聞，低前行一字。與再拜相去空三行。以聞後又空三行，叠書臣姓某某州縣某鄉里某宮觀某靖焚脩，須自半行寫至下，與紙下頭相平。又空三行，叠寫大道銜至玉陛下，只掯書四寸三分。又空三行，自半行寫太歲某年某月某日於某處拜上，某下與紙下頭相平。太歲以後皆空紙矣。書章，不隔日填大道銜。不隔時，故留某時及陛下一點及以聞字內耳字一直筆。朱填至校章時方填也。章可漏上寫大道銜具法位銜臣姓某章奏謹封。方函上寫謹謹上詣三天門下具法師銜位臣姓某謹重封，入在章銜內。章銜長一尺二寸，闊一寸八分，以青絲線三度纏之。其十字結處及兩頭，並貼紙印封之。又入青紙方銜寫如前方銜式。前後以袱包之，此封章法也。
　　素車白馬章
　　具位臣某誠惶誠恐，稽首頓首，再拜
　　上言，臣賦性疏迂，禀資愚拙。職忝司於濟度，誠敢怠於關聞。亶冀高真，曲原狂裴。臣謹據齋意，臣職惟領教，理難抑違，謹涓今月某日為始，就某處，肅建玄壇，依按真科，次第脩奉。臣切惟九幽六洞、三官北酆、冥路幽關，職司考對。匪藉穹蒼之宣告，曷令部衛於形魂。謹為拜章一通，上聞三天。伏望慈悲曲垂，矜憫特降，玉清道炁，靈寶妙光，昭耀陰鄉，煥明夜府。即俾亡過某人洎九玄七祖、億劫種親、六道四生、諸類幽爽，免淪苦趣，各脫拘維，來詣玄壇，證品升度。臣謹為上請素車白馬大將軍一十二人、官將一百二十人，九龍符命使者一十二人、官將一百二十人，太玄玉女一十二人、官將一百二十人，太玄直符一十二人、官將一百二十人，上詣
　　三天金闕玉陛下，請降太上勅赦生天寶錄，告下十方三界，無極神鄉、北都羅酆、泉曲之府，三官九署、百二十曹，水火陰陽內外宮洞、三十六獄，無間阿鼻、大小鐵圍、炎池水沼，四瀆五嶽、十二河源、五帝考官，六宮掾吏，巨天力士、執罰神兵、司殺司功、司錄司命、主考主罪、主獄主非，四明賓公、天門庭長，十宮六洞、五帝大魔、溟泠大神，五道都府、幽臺冥掾，長夜鬼官，無量陰曹，咸令知委。遵承今來建壇之所，頒行符命，侍衛送迎，疾令上件亡魂，眾苦蕩除，出離地獄，永辭幽夜，睹見光明，黑簿燒焚，業根披散，參朝玄座，受化更生，以為效信。恩惟
　　大道，分別求哀。臣愚謹因二官直使、正一功曹左右官使者、陰陽神决吏、科車赤符吏、剛風騎置吏、驛馬上章吏、飛龍騎吏、進章鳳凰騎、上章雲龍騎、言章風發騎、御章神龍騎、奏章飛龍飛虎騎，各二人出操。臣為齋主某拜上某章，上詣三天曹。伏願天恩告報。臣誠惶誠恐，稽首頓首，再拜以
　　聞
　　空三行
　　臣姓某屬某州縣鄉里某宮觀某靖焚脩
　　空三行
　　太上無形無名，虛無自然，至真大道無，上玄尊金闕七寶玉陛下
　　空三行
　　年　　月　　日某處拜上
　　開通道路章
　　具位臣某誠惶誠恐，稽首頓首，再拜
　　上言，臣質惟蠢濁，性禀顓蒙，冒領玄階，亶繇洪造。敢竭再三之瀆，庸攄萬一之忱。臣謹據齋意，臣職惟領教，理難抑違，謹涓今月某日為始，就某處肅建玄壇，依按真科，次第脩奉。臣切慮魂魄爽識，來往經由，道路關津，或生拘障。非賴上玄之誥命，曷令阡陌之開通。謹為拜章一通，上聞
　　三天。伏望慈悲曲垂，矜憫特降，玉清道炁，靈寶妙光，開闢幽途，光明無極。即俾亡故某人洎九玄七祖、億劫種親、六道四生、諸類幽爽，俓離所部，來覲齋壇，釋罪通幽，朝真受鍊。臣謹為上請，太玄直符太乙使者、五帝直符十天傳言騎吏、玄都金龍茭龍驛吏、玉龍飛龍驛吏，各一十二人、官將各一百二十人，上詣
　　三天金闕玉陛下，請降東華青宮九龍符命、紫陽寶節五方生炁十天寶符，洞朗幽陰，開明長夜，告下天牢地獄、水府陰曹、冥局土司、泉曲六道、北酆九壘、三官九幽、五嶽十宮、九州社令、洞天福地、考校曹僚，蒿里丈人、丘丞墓伯、河侯河掾、土下官君、歲德尊神，山林孟長、泉源溪澗、冥路幽關、血食神司，城隍里域、社廟土地，一切主曹。咸禀天符，遵依告戒，除冤拔罪，啟路開扃，釋放上件亡魂，整肅形儀，經歷次第，來詣壇席，聽法參真，傳授戒符，領沾功德。幽夜不經於險阻，冥關克遂於逍遙。召攝無拘，以符效信。恩惟
　　大道，分別求哀。臣愚謹至，再拜。以
　　聞　空行，法職、聖銜、年月，皆同前式
　　攝召亡魂章
　　具位臣某誠惶誠恐，稽首頓首，再拜
　　上言，臣倥侗無識，愚鈍自將，冒闡明科，奉揚妙化。爰瀆聖威之峻，荐陳愚憫之微。亶藉慈觀，俯垂睿覽。臣謹據齋意，臣職惟領教，理難抑違，謹涓某月某日為始，就某處肅建玄壇，依按真科，次第脩奉。臣切慮冥途寥廓，幽路凄迷。匪憑召攝之威，曷顯神虎之政。謹遵太乙神虎秘法，宣告太乙玄冥，玉札神虎，符命鐵跡，臺光寶章，建立神虎攝召壇，刻時定令，追攝亡故某人洎九玄七祖、億劫種親、六道四生、諸類幽爽，顯接陽眷，昭現神儀。謹為拜章一通，上聞三天。伏望慈悲曲垂，矜憫特降，玉清道炁，靈寶妙光，洞朗幽關，無有窒礙。玉札符命，照耀輝華，冥吏幽曹，丕承敬聽。臣謹為上請，北魁玄範神虎內真雄左大力統制百節三魂符吏，眾機玉曹玄伯雌右武鸞提魂攝魄倒生玄司飛符玉札主吏，上部追魂使者、中部追魂使者、下部追魂使者，追家先七祖三魂。上元玉女，追傷亡癩癲癇蠱痢瘴瘧亡魂。中元玉女，追無主勞瘵風癱亡魂。下元玉女，追瘟疫雷嗔亡魂。玉符玉女，追驚弔刀刑自縊落水投火胎產厭穢亡魂。龜臺素握玉女，追毒藥厭魅咒詛刀兵劫掠王法禽獸所害亡魂。九靈幽臺玉女，追見禁罪魂，正一延生、六甲隱天、靈符玉女，疾速來臨，承符宣德，攝魄召魂。又為上請，丹天左衛大將軍，五方啟道童子，十方道主者，六道功曹、三界追魂使者，天洞天真，清清泠泠，尋魂攝魄，對魂聚魂，諸大將軍，一合來下。為臣攝召上件亡魂，聚神復炁，克返陽居，升旛現形，通靈入夢，上彰道化，下慰哀情，受鍊膺符，聞經聽法。削罪書於北鬱，紀真籍於南丹。時刻升遷，以為效信。恩惟
　　大道，分別求哀。臣愚謹至再拜
　　以聞　空行，接尾，同前式
　　沐浴醫治章
　　具位臣某誠惶誠恐，稽首頓首，再拜
　　上言，臣塵泥漏品，螻蟻微生，冒膺宣德之班，敢息度人之典。威顏有赫，釆聽是期。臣謹據齋意，臣職惟領教，理難抑違，謹涓某月某日為始，就某處，肅建玄壇，依按真科，次第脩奉。臣切慮上件亡魂，幽關閉鬱，陰垢纏罹。欲期容體之澄清，必賴神泉之蕩滌。謹為拜章一通，上聞
　　三天。伏望慈悲俯垂，矜憫特降，玉清道炁，靈寶妙光，浹灌蘭池，輝華沐浴。即俾亡過，某人洎九玄七祖、億劫種親、六道四生，諸類幽爽，蠲消氛翳，潔湛形神，內外洞明，一塵不染。臣謹為上請，東井玉女華池夫人、浣濯玉女沐浴君吏、日月童子各一人，五方解穢官君將吏、各一百二十人，一合下降。神化東井黃華之池，西田流汨之沼，汲取石景黃華神水，五方正炁，日月之英，甘露金津，雲腴玉醴。沐浴所度亡魂，灌煉罪塵，滌除障垢。净結節胞胎之穢，清冤債煩惱之氛。又為上請，東方青靈始老哺飴以九炁之青津，南方丹靈真老哺飴以三炁之丹華，西方皓靈黃老哺飴以七炁之素漿，北方五靈玄老哺飴以五炁之玄滋，中央黃靈玄老哺飴以一炁之黃英，定魄安魂，自生五藏。又為上請，金剛百煉、玉液千和、太白流光、元皇散精，解除鬱煩，去蕩滓穢，身心清净，智慧洞明。又為上請，天醫神吏、尚藥靈官、三五功曹、太醫博士、砭石小吏、敷藥靈官，密運九轉芝英、五色神藥，布散經絡藏腑之中，救療生前榮衛之病。即使上件亡魂，宿患清平，沈痾痊愈，精神復舊，肢體潔清，受化更生，以為效信。恩惟。
　　大道，分別求哀。臣愚謹至再拜
　　以聞
　　空行，結尾，同前
　　溥度幽魂章
　　具位臣某誠惶誠恐，稽首頓首，再拜
　　上言，臣忝列真階，莫裨玄化，矢心領教，勵志度人。洊干咫尺之威，庸露億千之個。臣謹據齋意，臣職惟領教，理難抑違，謹涓今月某日為始，就某處，肅建玄壇，次第脩奉。臣切見冥關幽路，滯魄窮魂。或水火漂焚，或兵戈謀害，或木石損磕，或挺刃刑傷，或久抱饑寒，或曾遭鴆蠱，或寇盜殺戮，或蛇虎吞殘，或王法凌遲，或震雷嗔擊，或覆車墜馬，或自縊投河，或他境流亡，或從軍傾斃，或鬼神拘擊，或冤對句連，或瘖跛聾（ ），或瘴瘟癱疰，或胎產損命，或疾病夭傷，或宿抱怨嗟，或常懷憂忿，或玄恩未度，或常赦不原，孤滯千名，沈淪萬姓，山林寄影，郊野潛形，流浪無歸，實堪哀恤。惟黃籙，昭示漏泉之澤；正陰關，求哀望度之機。臣雖禀承玉符，冒頒大赦，尚慮功德，未遍幽冥。謹遵無量度人之道，取今月某日夜，脩設玄都大獻玉山净供，攝召九洲十界、六道四生，諸類傷亡，無邊爽識，享食受煉，脫苦超生。自非大道之慈憐，曷俾眾魂之解脫。謹為拜章一通，上聞
　　三天，伏望慈悲曲垂，矜憫特降，玉清道炁，靈寶妙光，遍滿十方，輝明九野，上極无上，下極无下，接引萬類，均赴法筵，滌罪解冤，煉形受化。臣謹為上請，玉清溟涬大梵靈官，青玄黃籙救苦靈官，功曹、玉童、玉女，各三十二人，仙吏一百人，上詣三天金闕玉陛下，請降元皇慈悲吉祥甘露，賚持天慈赦宥寶旙，一合下降，即為咒灑甘露，溥化斛筵，周遍虛空，無窮無盡，哺飴眾爽，充足豐盈，隨感來飲，悉皆飽滿。仰承元始符命，金籙白簡，救苦真符，長生靈符，太上生天寶籙，東華青宮九龍符命，寶光羅絡，拔度幽沈，不分六道四生，咸受黃籙冶煉。即使未度者、度未生者、生未升者、升未化者，化。合符膺券，返陰還陽，超凌人天，以為效信。恩惟
　　大道，分別求哀。臣愚謹至再拜
　　以聞
　　空行，結尾，同前
　　九煉生仙升度亡魂章
　　具位臣某誠惶誠恐，稽首頻首，再拜
　　上言，臣道未通玄，德難入妙。屢為人而造請，每拊己以凌兢。仰藉汪涵，俯加原貸。臣謹據齋意，臣職惟領教，理難抑違，謹涓今月某日為始，就某處，肅建玄壇，次第脩奉。臣切慮上件亡魂、陰暗久淪，陽光易隔，匪藉黃華而冶煉，曷令碧落以登真。謹取某日夜遵依，靈寶大法，無量度人，開廓五文，奉行九煉。先為拜章一通，上聞
　　三天。伏望慈悲俯垂，矜憫特降，玉清道炁，靈寶妙光，灌注玄壇，揮明洞耀，即俾上件亡魂，身沐靈光，心滌陰穢，水火煉質，表裹周圓。謹為上請，南宮度人不死尊神，南極長生大君、度世司馬大神，好生韓君丈人，南上司命司錄、延壽益籌度厄尊神，迴骸起死無量度人真君，度魂上生南宮真君，奉為亡故某人注筭金文，定名玉簡。又為上請，太乙救苦仙吏、金闕化身仙吏、朱陵度命仙吏、逍遙快樂仙吏、寶華圓滿仙吏、煉度玉司靈寶仙官、玉童玉女、將軍使者、功曹主吏，上詣
　　三天金闕玉陛下，請降元始符命、金籙白簡、長生靈符、內音玉字、赤書真文、上生黃籙寶誥，下臨壇席，奉為亡故某人破酆都之穢濁，蕩泉壤之陰幽。削落業根，焚燒罪籍，飛度五戶，斬割三尸；建立法橋，回旋雲界。啟黃華之寶井，立流火之神庭。陶冶陽靈，蕩除陰翳，上登朱府，下入開光，復返萬神，重生九炁。被登天之法服，駕蓮花之寶輿。徑詣天門，朝禮
　　金闕，逍遙自在，與道合真。永無輪轉之憂，常履熙明之運。克臻升度，早遂天人，恩惟
　　大道，分別求哀。臣愚謹至再拜以
　　聞
　　空行、結尾，同前
　　酆都赦罪章
　　具位臣某誠惶誠恐，稽首頓首，再拜
　　上言，臣，生居濁世，運際昌期，佩籙參玄，傳經悟道。誓度人而領教，庶補過以立功。凡有皈依，敢忘關告。臣謹據齋意，臣切惟三官九署、百二十曹、六洞十宮、三十六獄、鐵圍無問、泉曲河源、五苦三途、九幽五嶽，典司憲令，考對愆尤，愚俗眾生，罔明正理，造冤積業，抱惡逞非。致使名隸北酆，魂歸幽夜，拘閉陰獄，囚擊終天，痛苦備嬰，莫由解脫。匪賴玄虛之曲赦，曷令罪報之蠲除。謹為拜章一通，上聞
　　三天。伏望大德好生，至仁無外，特降玉清道炁，靈寶妙光，朗映十方，煥明三界，冥關幽路，照耀輝華，地累罪魂，應時清净。即俾上件亡魂，出離夜壑，快睹晨陽，開發苦心，自識宿命，悔過進善，脫苦超生。臣謹為上請，降真召靈符吏、降真召靈童子，各一人，特為亡故某人恭請，太極真符，告下東極天中、長樂宮內、大慈仁者、尋聲赴感太乙救苦天尊，希降威神慧光，普照十方世界，重陰極壘，北都寒池，一一獄中，悉成陽境。
　　九煉生仙升度亡魂章
　　具位臣某誠惶誠恐，稽首頻首，再拜
　　上言，臣道未通玄，德難入妙。屢為人而造請，每拊己以凌兢。仰藉汪涵，俯加原貸。臣謹據齋意，臣職惟領教，理難抑違，謹涓今月某日為始，就某處，肅建玄壇，次第脩奉。臣切慮上件亡魂、陰暗久淪，陽光易隔，匪藉黃華而冶煉，曷令碧落以登真。謹取某日夜遵依，靈寶大法，無量度人，開廓五文，奉行九煉。先為拜章一通，上聞
　　三天。伏望慈悲俯垂，矜憫特降，玉清道炁，靈寶妙光，灌注玄壇，揮明洞耀，即俾上件亡魂，身沐靈光，心滌陰穢，水火煉質，表裹周圓。謹為上請，南宮度人不死尊神，南極長生大君、度世司馬大神，好生韓君丈人，南上司命司錄、延壽益籌度厄尊神，迴骸起死無量度人真君，度魂上生南宮真君，奉為亡故某人注筭金文，定名玉簡。又為上請，太乙救苦仙吏、金闕化身仙吏、朱陵度命仙吏、逍遙快樂仙吏、寶華圓滿仙吏、煉度玉司靈寶仙官、玉童玉女、將軍使者、功曹主吏，上詣
　　三天金闕玉陛下，請降元始符命、金籙白簡、長生靈符、內音玉字、赤書真文、上生黃籙寶誥，下臨壇席，奉為亡故某人破酆都之穢濁，蕩泉壤之陰幽。削落業根，焚燒罪籍，飛度五戶，斬割三尸；建立法橋，回旋雲界。啟黃華之寶井，立流火之神庭。陶冶陽靈，蕩除陰翳，上登朱府，下入開光，復返萬神，重生九炁。被登天之法服，駕蓮花之寶輿。徑詣天門，朝禮
　　金闕，逍遙自在，與道合真。永無輪轉之憂，常履熙明之運。克臻升度，早遂天人，恩惟
　　大道，分別求哀。臣愚謹至再拜以
　　聞
　　空行、結尾，同前
　　酆都赦罪章
　　具位臣某誠惶誠恐，稽首頓首，再拜
　　上言，臣，生居濁世，運際昌期，佩籙參玄，傳經悟道。誓度人而領教，庶補過以立功。凡有皈依，敢忘關告。臣謹據齋意，臣切惟三官九署、百二十曹、六洞十宮、三十六獄、鐵圍無問、泉曲河源、五苦三途、九幽五嶽，典司憲令，考對愆尤，愚俗眾生，罔明正理，造冤積業，抱惡逞非。致使名隸北酆，魂歸幽夜，拘閉陰獄，囚擊終天，痛苦備嬰，莫由解脫。匪賴玄虛之曲赦，曷令罪報之蠲除。謹為拜章一通，上聞
　　三天。伏望大德好生，至仁無外，特降玉清道炁，靈寶妙光，朗映十方，煥明三界，冥關幽路，照耀輝華，地累罪魂，應時清净。即俾上件亡魂，出離夜壑，快睹晨陽，開發苦心，自識宿命，悔過進善，脫苦超生。臣謹為上請，降真召靈符吏、降真召靈童子，各一人，特為亡故某人恭請，太極真符，告下東極天中、長樂宮內、大慈仁者、尋聲赴感太乙救苦天尊，希降威神慧光，普照十方世界，重陰極壘，北都寒池，一一獄中，悉成陽境。鐵城摧毀，枷鎖脫除，赦宥亡故某人，萬罪蕩除，冤仇和釋，不經地獄，睹見光明。仰賴天尊上聖召十方飛天神王、救苦真人、救苦童子、青玄玉女，遍下幽獄，降慈悲之法雨，洒甘露之寶漿，即得冰雪生春，炎煙息燄，刀化玉樹，劍化騫林，寒冰溟泠頓除凛冽，鑊湯銅柱悉獲清凉，獄卒牛頭俱生善念，銅蛇鐵狗永斷惡綠。曹局除罪考之名，司案焚業報之字，以至驅雷役電，漣汲溟波，負石擔沙，天圓轉匝，穿地引水，運風掃山，謫役囚徒，均承妙化。斷地逮役，度上南宮。蒙如懇切之祈，允拜提攜之造。恩惟
　　大道，分別求哀。臣愚謹至再拜以
　　聞
　　空行，結尾，同前
　　沐浴煉度章
　　具位臣某誠惶誠恐，稽首頓首，再拜
　　上言，臣塵埃賤質，草莽微生，誤沐甄陶，俾登階品。亶藉圓成之造，敢忘報稱之私。誓拯沈淪，庶敦勳行。臣謹據齋意，臣職惟領教，理難抑違，謹涓今月某日為始，就某處，肅建玄壇，依按真科，次第修奉。臣切惟積夜，重泉冥鄉，幽路陰氛，縈結業垢，交罹眾生，魂墮寒庭，神歸夜壑，昏霾混翳，晦濁蒙維。雖已頒告符章，曲行攝召，慮淪幽穢，莫遂參朝。自非沐浴於神泉，曷俾形魂之蕩滌。謹為拜章一通，上聞
　　三天，伏望大德好生，至仁無外，特降玉清道炁，靈寶妙光，洞映蘭池，神化玄液，即俾亡故某人澡身浴德，蕩垢清塵。洗表裹之昏蒙，除形神之熱惱。朝真聽法，度命升玄。臣謹為上請，五方五靈童子，各五人，解穢君吏、各一百二十人，浣濯夫人、黃華玉女，各一人，應時下降。取黃華神水、煉尸素漿、甘露金液、雲腴玉醴、灌注蘭湯之中，沐浴亡故某人，湔滌塵勞，消除罪障。五藏六腑，悉得清凉；九竅四肢，俱成澄潔。又為上請，主水主火大將軍、石景水母流精玉女、九光童子、火鈴靈童、青玄煉魂應干真眾。取南昌朱陵流火之庭，東井黃華流潤之沼，真水真火，一合來下，專為亡故某人煉洗穢氛。陶澄累垢，粧嚴受度，克應升仙。永證無為，不經輸轉。恩惟
　　大道，分別求哀。臣愚謹至再拜以
　　聞
　　空行，結尾，同前
　　升度亡魂章
　　具位臣某誠惶誠恐，稽首頓首，再拜
　　上言，臣陋質何庸，短材無取，師恩赫奕，幸睹希微。帝力輝華，若為報效。期廣揚於濟度，克昭贊於生成。臣謹據齋意，臣職慘領教，理難抑違，謹涓今月某日為始，就某處，肅建玄壇，依按真科，次第修奉。臣切惟上件亡魂，久淪幽地，不睹陽光。自非度命以返生，曷俾超凌而自在。謹為拜章一通，上聞
　　三天，伏望大道好生，至仁無外，特降玉清道炁，靈寶妙光，朗耀玄虛，煥明壇墠。即俾上件亡魂，沐靈光而快樂，乘煉度以逍遙。臣謹為上請，南昌上官司命君、司錄君、延壽君、益算君、度厄君、度人不死君、南極長生君、度世司馬君、好生丈人君、迴骸起死無量度人君，升度亡過某人，定算玉簡，註名金文。又為上請，司馬大神、監生大神、衛房聖母、洞陽童子，煉度亡故某人，先入黃華寶井，次入流火神庭。濯質蕩形，除陰煉穢。挹九天之真炁，灌五帝之靈芒。氣象周圓，形神完復，颼車碧落，羽駕太清，升入天門，佩符合券，永無輸轉，常獲逍遙，受化更生，以為效信。恩惟
　　大道，分別求哀。臣愚謹至再拜以
　　聞
　　空行、結尾，同前
　　遷拔亡靈章
　　具位臣某誠惶誠恐，稽首頓首，再拜
　　上言，臣福基夙挺，昌運欣逢。佩籙進階，傳經受道。各慚蹇淺，莫悟希夷。過有貫盈，功無縷積。倘沐生成之澤，俾司濟度之科。益勉操脩，庸期報稱。敬奉詞悃，所合奏聞。臣謹據齋意，臣職惟領教，理難抑違，謹涓今月某日為始，就某處，肅建玄壇，依按真科，次第修奉。臣切惟三官九府、六洞十官、泉曲河源、北酆東嶽，考校善惡，毫髮無差。濁世眾生，罔知修飾。六根三業，五慾六情，流浪顛冥，馳騁不息，致使魂歸幽府，神返陰關，冤仇擊縈，曹局推對。悠悠長夜，深可矜憐。自非上聖，推惻隱之仁；曷俾下愚，免沉淪之苦。謹為拜章一通，上聞
　　三天，伏望道德曲成，慈悲丕冒，特降玉清道炁，靈寶妙光，照耀鬱單，煥明澤壘，即使亡故某人，睹此靈輝，自識宿命，捨惡趨善，脫苦更生。臣謹為上請，太上十二陽門開光童子一十二人，天道功曹一人，九天雲路正一功曹九人，南昌上宫、扶接引送、神童玉女各一百一十人，手執太上遷神符命，開導靈旙，接引所薦亡魂。蒙陽光之下燭，指雲路以上升。逍遙太空，永無輪墜。恩惟
　　大道，分別求哀。臣愚謹至再拜以
　　聞
　　空行，結尾，同前
　　蕩滌血湖章
　　具位臣某誠惶誠恐，稽首頓首，再拜
　　上言，臣塵泥賤類，草莽微生，誤玷班聯，濫司濟度。莫報生成之德，誓宣化育之仁。凡有皈依，敢忘關告。臣謹據齋意，臣切念亡故某人三生四負，多積冤愆；六慾七情，易招釁咎。命罹產厄，神墮幽關。北酆東岱之曹，紀錄姓字；峽石血湖之獄，考掠形魂。抱痛終天，無由解脫。爰念禀生之本始，孰非祖氣之分靈。妄業自招，實堪矜憫。帝恩無外，諒賜哀矜。謹為拜章一通，上聞
　　三天，伏望垂惠重泉，曲加省覽，特降玉清道炁，靈寶妙光，洞映十方，照燭長夜。變陰暗為陽明之境，化血湖為清净之場。令諸罪人，自識宿命，捨惡從善，脫苦超生。臣謹為上請，三炁流光符吏，蕩滌血湖符吏各一人，官將各二十四人。上詣
　　三天金闕玉陛下，請降三炁流光真符、玉元蕩滌血湖真符，告下北都羅酆大鐵圍山峽石無間血湖地獄，即冀符光朗耀，陰壤開明，原赦亡故某人洎見禁經產身亡未得出離者，並與疾除罪簿，落滅惡根，解釋冤仇，開通性識，承今符命，獲脫冥途。來詣玄壇，聞經聽法，全形復質，隨果受生。又念淪染血腥，形神穢濁，來朝三寶，難近天光。謹為上請，五方五帝解穢君吏各一人，玉女使者各二十四人，九鳳破穢大將軍、滌穢大將軍、洗穢大將軍、滅穢大將軍各一人，官將各二十四人，沐浴東井君一人，官將二十四人，浣濯夫人、黃華玉女各一人，仙花玉女一百二十人，一合來下，為取黃華神水、煉尸素漿、甘露金津、雲腴玉醴，灌注蘭湯之內，沐浴亡故某人，洗除產厭，蕩滌穢腥。俾令內外光明，形神潔净，根塵業垢，並與澄清。又念亡故某人淪謝之初，自膺痛毒，榮衛傷瘁，未遂安痊。謹為上請，天醫神吏、尚藥靈官、治病功曹、太醫博士各一人，一合來下，密運神聖工巧，餌以日精月華、玉芝金醴、五色神丹，救療諸苦，庶得陰陽通暢，血炁和平，經絡還元，魂神澄正，朝真受度，托化人天。永無淪墜之憂，自在光明之界。更願靈光煒燦，惠澤周流，業海澄波，血湖息浪，人民品物，並受生成。舒化日於三途，播仁風於八極。恩惟
　　大道，分別求哀。臣愚謹至再拜以
　　聞
　　空行、結尾，同前
　　滅度煉尸生仙章
　　具位臣某誠惶誠恐，稽首頓首，再拜
　　上言，臣幸藉宿因，濫裨妙化。誓廣宣於濟度，庸上贊於生成。過有淵陵，功無毫髮。尚祈恩霈，俯賜包荒。臣伏為先師某人元命云云存日佩某經受某籙，奉某法，補充某職，係某靖焚脩。末學道淺，仙品未充，莫能背土凌空，飛騰霄漠，運應滅度，以某年月日身經太陰，享年幾歲，已准三洞仙度品格，衣服枕席，遍篆靈章，衛其尸形。又准滅度五煉生尸寶經，玉字真文，安鎮五方，護其神識，揀吉遷葬，寄形土宮。尤慮生存之日，功德未周，恐阻超邁，遂卜今月某日，謹就某處，崇建靈寶滅度五煉生尸妙齋二晝夜，期將先師某人扶接引送，返形受生，游行太空。臣事金闕，臣義同父子，志劇悲惶，恭按真科，次第修奉。臣切惟三官九署、百二十曹，四極明科、三品洞律，昭如日月，威若雷霆。學道參真，易招罪戾。未經赦宥，必墮幽鄉。轉眼畏途，惟增駭汗。令先師某人生逢昌運，佩奉玄元。未明修真御景之方，徒抱濟人利物之志。元臘節會，禁戒多違。經籙法階，朝真有缺，重以飛章進表，每瀆仙真。設醮建齋，或干神吏，致使玄曹畢錄，黑簿登書，陽過未原，陰愆莫逭，倏忽厭世，遽受沉寥。自非大道廣運於慈悲，曷俾後學疾躋於沖躡。謹為拜章一通，上聞
　　三天，伏望上聖垂仁，至真矜憫，特降玉清道炁，靈寶妙光，下覆先師某魂魄尸形，削落愆尤，解除考訟，隨光御炁，徑上虛無。仍乞告下十方三界、一切真司，特為赦原宿生今世、三業六情，洎學道以來，無邊過咎，並從寬釋，移名紫籍，受化更生。臣謹為上請，靈寶落滅惡道靈官三人、官將各一百二十人，斷絕地根靈官四人、官將各一百二十人，飛度累戶靈官五人、官將各一百二十人，一合下降，為先師某落滅三惡，斬絕地根，飛度五戶，名列太玄，乘景升神，上登無極。若先師某魂魄淪墜三途五苦、六天九幽者，即為度脫，高升上境。又為上請，玄都金龍驛吏一十二人，束華青宮九龍符命使者天道功曹一人，十方飛天使者十人，官將各一百二十人，上詣
　　三天金闕玉陛下，請降元始符命、金籙白簡、長生靈符、東華青宮九龍符命、登真度命出離生死真符、南昌上宮寶誥，告下三官九署、五帝四司，無鞅陰治。若先師緣公私罪犯、未得解釋者，願乘此仙度功德，悉為赦除；若因三曾九祖、億劫種親、宿對罪綠、結釁幽冥者，願為條錄生前建善之功，速為解宥，即冀改易罪籍，定名玉簡，遷神度品，高步天衢。又為上請，九天、三十二天、五老上帝，諸天省府、北斗南辰、日月五星，天曹真眾，各降真炁，接引先師某蕩滌愆瑕，進升道境。復還治職，炁入玄玄，登品成真，永無輪轉。更願先師某所屬某嶽某山真靈正神，符下九土地官，各依部界，營衛尸形，災害消除，塚墓寧靜，形安神守，魄不敢揚。持節契符，重甦骨肉，形與神合。游宴騰凌，得為神仙，一如五煉生尸經旨，永奉玄恩，以為效信。恩惟
　　大道，分別求哀。臣愚謹至再拜以
　　聞
　　空行，結尾，同前
　　外度仙魂章
　　具位臣某誠惶誠恐，稽首頓首，再拜
　　上言，臣綴武班聯，濫司濟度，叨恩逾分，拊己知元。誓弘洞輔之仁，密贊生成之德。尚祈洪造，俯監丹忱。臣謹據齋意，臣職惟領教，理難抑違，切念某人幸藉夙綠，叨承玄蔭，佩籙奉法，受經學真，易涉塵寰，未明徼妙。建齋設醮，每冒威儀；拜表上章，實乖俯仰。破齋犯戒，縱業逞情，常失天和，多循人慾。三元五臘，莫謹朝真；甲子庚申，曾無懺謝。過書黑簿，名錄玄曹，未能坐脫，立忘升神。御炁運應滅度，身經太陰，莫測升沈，倏經旬朔。孝子云，臣情鍾父子，志劇悲惶。弟子云，臣義均師友，志劇悲惶。自非上聖垂慈，高真孚佑，俯矜愚昧，力賜帡矇，何以洗浣前愆，導迎新眖。庸是不揆狂斐，謹為拜章一通，上聞
　　三天，伏望大慈曲成，至仁無外，特降勅命，行下十方三界、合屬去處，將某人，浩劫以來，禀生之後，應有過犯，並與赦除。即俾定錄青宮，移名朱府，形神混合，氣象周圓。隨我學功，校勳遷賞，復還治職，炁入玄玄。克為聖君金闕之。臣大揚聖化，綠運不絕，身得神仙，逍遙上清，永無輪轉。恩惟
　　大道，分別求哀。臣愚謹至再拜以
　　聞
　　空行，結尾，同前
　　斷絕伏連章
　　具位臣某誠惶誠恐，稽首頓首，再拜
　　上言，臣性識迂愚，資材短陋。綴班聯而領教，誓濟度以推仁。凡有皈投，敢忘關奏。臣謹據齋意，臣切見上件亡魂，涉生以來，造業縱情，罔知檢戒。厭世之後，積愆抱釁，自致沈淪。流曳三途，顛運五苦，惟思執滯，豈念超凌。眷屬姻親，俱罹傳染。家門大小，積致傾亡。求替人以莫能，遂伏連而無已。如斯陷溺，實可矜傷。自非玄造之拯提，曷俾下愚之安泰。謹為拜章一通，上聞
　　三天，伏望隆慈曲加，哀憫特降，玉清道炁，靈寶妙光，照燭重泉，輝明夜壘。即俾亡故某人開通正念，悔悟宿因，醒覺前非，自求升邁。免致延累，永斷復連。臣謹為上請，石安君、都星君、誅殃君、都平君、朔平君、天玄君、石仙君、高都君、斷□君、回化君十人、天醫博士、善談大夫各一人，官將各一百二十人，除殃君、天昌君、元上高倉君、中官左都候君各一人，兵士各一萬人，素車白馬君一人，吏兵十萬人，參星將軍、太白兵星熒惑吏、鐵面敢徤食鬼力士、天騶甲卒、吏兵官將，一合來下，為齋主某化諭先亡，公解塚訟，除諸執著，斷絕伏連。又為上請，斷蛀大將軍、斷尸大將軍各一人，官將兵士十萬人，九天補炁將、甘露將、護命將各一人，官將各三十二人，一合來下，保護未來病苦，斷除先亡伏連，即令某人形魂利安，塚墓寧靜，徵呼塚訟，自在斷除，釋罪登真，永超幽暗。齋主某人洎內外眷屬、合門姻親，快樂逍遙，竟離傳染，精神安泰，榮衛和平，富壽康寧，以為效信。恩惟
　　大道，分別求哀臣愚謹至再拜以
　　聞
　　空行，結尾，同前
　　啟告玄穹章
　　具位臣某誠惶誠恐，稽首頓首，再拜
　　上言，臣濫承玄貺，叨領真班，仰荷甄陶，俯深銜戴。期暢生生之厚澤，庸裨化化之深仁。控告既勤，關聞敢後。臣謹據齋意，臣切慮建壇之所，劫灰以來，陰濁混凝，游氛四塞，塵霾流伏，昏垢飛揚。非由解祓之功，曷肅玄真之奉。重以故炁紏雜，人物紛葩，宜解滌除，庶全清净。謹為拜章一通，上聞
　　三天，伏望大慈曲施，玄化特降，玉清道炁，靈寶妙光，上煥雲霄，下輝風壘，十華八極，罔不洞明。即俾所建齋壇，灌沐靈光，一塵不立，內外融潔，寶芝自生。臣謹為上請，五方五帝解穢君各一人，官將一百二十人、捧持五和香泉、真精法水，一合下降，洗灌靈壇，解除厭穢。仙花玉女一千二百人，九鳳破穢籙中，運穢解穢、收穢卻穢、除穢斷穢、洗穢蕩穢諸大將軍各一人，官將各一百二十人，五方五龍主水使者，一合下降，蕩滌內外建齋應辦器用，室廬悉獲澄清，更無厭滓。又為上請，降真召靈符吏、降真召靈童子各一人，齎持玉清高上仙王降真符命、元皇召靈符命，宣告三界，嘯命十方，策役千靈，關盟萬聖，護持壇律，紏正齋功，由始及終，迄無障撓。更希勅旨行下，玄壇受命，靈寶仙曹，省府院司，官君將吏，從臣請降，共贊洪釐。庶使齋主某善果周圓，嘉祥密被，承恩今日，流慶他生。散壇言功，不負效信。恩惟
　　大道，分別求哀。臣愚謹至再拜以
　　聞
　　空行，結尾，同前
　　太上三洞表文卷中竟
　　太上三洞表文卷下
　　九天尊鍊度表
　　具位臣姓某誠惶誠恐，稽首頓首，再拜
　　上言，臣聞大道分元，初演不言之教；天尊布化，漸垂有作之文。普度群生，總包萬法。臣誠惶誠恐，稽首頓首。伏念臣猥以凡陋，冒忝仙階，禀奉教科，遵行妙典。闡始青之元範，敷洞玄之寶章。誓度死以為心，盟濟生而是願。既沐投詞之切，輒伸懇禱之私。臣謹據入意，臣祇按玄文，恭行鍊度。匪賴
　　高真慈佑，何由普濟沈淪。爰瀝悃忱，僭干天聽，恭惟
　　太一救苦天尊玉陛下至聖至仁，極慈極憂。乘九師之仙馭，散百寶之祥光。接引浮生，不違本誓。伏乞真符告下，
　　惠澤遐霑。酒甘露於火山，化成清署；扇神風於劍樹，變作騫林。使玆受鍊之魂，升彼洞陽之館。證真仙品，增福人天。旁資六道之孤魂，盡脫三塗之苦趣。上祈洪造，下副丹衷。臣無任瞻天望聖，激切屏營之至。謹奉表上進以聞。臣誠惶誠恐，稽首頓首，再拜謹言
　　年　月　日具位臣姓某表奏
　　後八表首尾同前，只易中段
　　恭惟
　　十方救苦天尊玉陛下威神宏遠，智慧圓通。應一念而拯拔重泉，滿十方而提携陰爽。四生蒙惠，六道銜恩。伏乞特翰洪慈，廣宣仁澤，奏聞
　　元始上帝，差降太一玉郎，開紫陽玉岌之書，出鳳炁龍文之篆。普施一切，廣度無邊。法雨霑濡，俾罪愆而消釋；祥煙蓊鬱，使冤對以休停。俱乘鍊度之功，克證逍遙之趣。
　　恭惟
　　九幽拔罪天尊玉陛下鍊真上景，拔苦下泉。放無礙之神光，照大千之世界。玄恩廣覆，昧爽咸甦。伏乞頒降玉符，開鐵城而拔罪；焚除黑簿，滅火翳以停酸。即使亡者，萬惡俱消，六根清净。影脫九陰之域，魂登三炁之天。永離迷途，咸躋生路。
　　恭惟
　　朱陵度命天尊玉陛下尊冠朱宮，道司丹境。闡慈悲而救物，廓仁惠以度人。伏望特軫洪慈，頒宣符命。未度者度，俱乘鍊度之功；未生者生，悉獲更生之妙。永辭地府，逕上天堂。
　　恭惟
　　火鍊丹界天尊玉陛下道冠南宮，主司赤帝。擲流金之妙用，使枯骨以成人。處處應機，方方設化。伏乞神光煒燁，鍊尸魄以更生；法力照彰，度幽魂而復命。下脫北都之府，上登南極之天。旁及九泉，永辭五苦。
　　恭惟
　　法橋大度天尊玉陛下大德好生，至仁接物。布梯航於苦海，度群品於迷津。亘古亘今，挈日挈月。伏乞寶旛旁指，開徑路於幽冥；真炁下流，布長虹於空際。引玆亡者，升彼天堂。解生前故誤之愆，證今日盟真之果。重泉苦爽，咸得逍遙。
　　恭惟
　　金闕化身天尊玉陛下以道為身，先天應化。垂億千之名字，歷浩劫之因綠。普育群生，廣開常善。伏乞垂恩省察，救三塗萬死之魂；赦罪除愆，乘九鍊更生之道。從下品而升上品，即脫輸迴；自有為而入無為，常居清序。更祈惠澤，普及河沙。
　　恭惟
　　逍遙快樂天尊玉陛下體道化初，凝神物表。迥出妙中之妙，端居天上之天。功被幽冥，恩覃生死。伏乞光明日月，駕馭風雲，度此亡魂，離其惡趣。快樂於長春之境，逍遙於不夜之鄉。億劫種親，一時解脫。
　　恭惟
　　寶華圓滿天尊玉陛下功圓六度，道證三乘。相好端嚴，福智具足。惟至誠而有感，實弘濟以无邊。伏乞曲軫慈仁，大宏方便，天光下燭，地府開通。度魂識以超生，仗齋功而證品。毓質洞陽之館，高升大有之庭。更冀餘休，潛扶後裔。
　　九天帝表表符如後
　　具位臣姓某謹稽首再拜
　　上言，臣伏以二儀育質，千真皆會於三田；九炁聚形，萬象森羅於六府。百關和暢，七竅開通，魄靜魂寧，神清氣爽。臣今奉為某處弟子投壇，乞為亡過某人和冤釋罪，蕩垢滌塵，開悟本源，分清去濁。臣等修齋行道，頒降符章，滅罪破幽，傳符授戒。給本治天堂之籙，行出離生死之符。盟露十方，告祈眾聖。臣尚慮亡魂生前造罪，歿後積愆，或沈惡趣之中，恐墮輪迴之道。改形換體，不復人身。臣蒙師付受九鍊符章，許度沈淪，謹遵科法，上請元和妙炁，纏絡死魂，即使內瑩外明，乾坤合質，復得人天，參朝太上。咸計日以受鍊，得時刻以昇遷。臣謹具表，奏告
　　鬱單無量天帝，恭望天慈，俯垂允覽，遵依符命，特降元一黃演之炁九重纏其胞，使亡過某人胞原宣通，上徹於天以生成，得生人路。臣無任惶懼之至，謹稽首再拜，謹言
　　後八表同前，只換聖位
　　上上禪善無量壽天帝，
　　特降洞冥紫戶之炁九重纏其胎，使亡過某人胎結解根全其身，得生人路。
　　梵監須延天帝，
　　特降長靈明仙之炁九重纏其魂，使亡過某人魂門鍊仙以通精，得生人身。
　　寂然兜術天帝，
　　特降碭尸冥演由之炁九重纏其魄，使亡過某人魄戶降仙以安寧，得生人身。
　　波羅尼蜜不驕樂天帝
　　特降五仙中靈之炁九重纏其臟，使亡過某人五臟清凉以存神，得生人身。
　　洞玄化應聲天帝，
　　特降高真沖融之氣九重纏其腑，使亡過某人六腑開泰，胃管生津，得生人身。
　　靈化梵輔天帝，
　　特降高仙洞笈之炁九重纏其竅，使亡過某人孔竅開聰，星宿朗明以通神，得生人身。
　　高虛清明天帝，
　　特降真靈化凝之炁九重纏其形，使亡過某人三部八景，整具形神以全真，得生人身。
　　無想無結無憂天帝，
　　特降自然玄照之炁九重纏其身，使亡過某人三關五臟，關節根源，本始一時，生神炁滿，能聲聲尚神，具毛髮生身。
　　太上三洞表文卷下竟