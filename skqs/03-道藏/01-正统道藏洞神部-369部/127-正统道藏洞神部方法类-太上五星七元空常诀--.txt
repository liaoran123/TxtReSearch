太上五星七元空常訣
　　經名：太上五星七元空常訣。撰人不詳，約出於南北期。內言飛步罡斗術。一卷。底本出處：《正統道藏》洞神部方法類。
　　太上五星七元空常訣
　　七元圖
　　飛行五星之道，以尋步水木火土金五星來降，致神雲羽蓋，登太玄之階。谷希子法，閉氣上罡，往還十五過。每至星所，左手拊心，默祝曰：五星列照云云。未登罡時，先存五星精在五藏中也。每步罡畢，輒按而為之。行之十四年，白日龍飛，要道在尺素上，是此之圖矣。
　　太上真人步五星之道，以致五星降室，閉氣上罡，當先呼五星皇夫人名字，畢乃越罡蹈星。謂始上罡便頓住呼名字，呼名字畢，乃越罡蹈星耳。若每至星上，得復重心呼所至星處之名伊字，益其佳也。若其須重難常，但可按舊'而行耳。昔鬱沙公、北里子生、長陵'老人，皆按此法而得昇天，不以煩難為辭也。所謂治生者矣。商販汲汲，豈憚臉難哉，所期唯錢貨而已耳。若使求道者，常如賈販之用心，亦有何不得仙耶。但惜初學者皆言專盡勤至，而後輒懈縱，有似車之將敗而百節緩落，又似負重之牛造遠足蹇。末學者之所患，而為得者之所笑，皆如此輩事耳。苟心研內鏡者，是為感發乎神，將有靈人發子之蒙，擔辰景之輿矣。五星布圖，常向南也，以太白位在西，歲星在東，按而施之。所以爾者，五星隱伏，縱橫無常。不如北斗列象，恒在故一，以定位於五方，不得隨星之所在也。
　　太素真人曰：步五星，初未登星罡之時，及訖下罡之時，並先存五星之精在我五藏中，存畢，叩齒五通，咽液五過，微祝曰：
　　五辰列橫，煥朗五方，水星却灾，木星致昌，熒惑消禍，太白辟兵，鎮星四據，我得利貞，名刊玉簡，錄字帝房，乘颼扇景，飛騰太空，出入冥無，游宴十方，五雲覆蓋，招神攝風，役使萬靈，上為仙公。畢。正心向罡口，當上下之際而存祝之也。
　　東方歲星真皇君，名澄瀾，字清凝。夫人名寶容，字飛雲。
　　南方熒惑真皇君，名維停，字散融。夫人名華瓶，字玄羅。
　　中央鎮星真皇君，名藏陸，字耽延。夫人名空瑤，字飛賢。
　　西方太白真皇君，名寥凌，字振尋。夫人名颼英，字靈恩。
　　北方辰星真皇君，名咸晅，字精源。夫人名玄華，字龍娥。
　　閉氣上罡，當先呼五星名字，及夫人名字。畢乃越罡蹈星。先舉兩足上太白，從太白登鎮星，從鎮登火星，從火登木星，從木登辰星，從辰星還躡太白。凡三過，乃更閉氣上歪，按舊往還十五過。每至星所，輒呼皇君及夫人名字，左手村心，祝曰云云。
　　經曰：行事時，皆北向執隱書而為之者，謂始學真妙，未涉微遠，不解星位之首向，不識玄斗之指建，故當北向執書，以漸求之耳。若既解書意，識星轉之隨時，自宜隨斗所指，按而存步，如此則無有常向，不為皆向北也。夫一切北向，自為始學者耳。恐此將可以意通觸類，不足復問耶。
　　三八景合二十四神，以次念之，亦可一時頓存三八，亦可平旦存上景，日中存中景，夜半存下景，在人意為之也。若外身幽巖，屏絕人事，內念神闕，攝真朝氣，將可平旦頓存三八景，三時又各重存一景，益當佳也。但人間多事，此煩難常行耳。事不得常，為益自薄。昔西城王君、桐梧上真，皆按此道也。按《苞玄玉錄白簡青經》云：不存二十四神，不知三八景名字者，不得為太平民，亦不得為後聖之臣。
　　太素真人曰：欲變化分形，隱淪八方，匿軀藏景，入空造冥，來致萬物，討捕衆姦，當恒修空常之精思也。八節日、六丁日亦修之。若併重日者，亦再行之，或以步罡後仍行，亦善。此隱淪之道也。
　　其空常罡上，有二十五黑點：
　　第一點地名九常，居之以逃形。
　　第二點名育常，化身為草木萬物。
　　第三點名卯常，變身為山陵萬物。
　　第四點名流常，逃氣化氣。
　　第五點名行常，逃火。
　　第六點名上常，人見之云上天下地。
　　第七點名天常，逃火。
　　第八點名玄常，逃水。
　　第九點名三常，逃兵。
　　第十點名辰常，逃死。
　　第十一點中祝處空常，心也。
　　第十二點名河常，化作水火。
　　第十三點名元常，住此化作草木。
　　第十四點名古常，住此化作烏隨心。
　　第十五點名巳常，化形為烏獸。
　　第十六點名九常，逃凶。
　　第十七點名世常，逃神。
　　第十八點名明常，逃水成地。
　　第十九點名玉常，住此作虎。
　　第二十點名法常，化身為千。
　　第二十一點名陰常，住此化作龍。
　　第二十二點名黃常，化為女子，分形為百。
　　第二十三點名定常，住此化作萬物任心。
　　第二十四點名飛常，逃身為六畜而人不見。
　　第二十五點名六常，逃鬼殺人。步空常之道，始於九常，每造第十一中央星之所，而微祝曰：
　　四明上元，日月氣明，流光煥曜，二十五星，灌液凝魂，神水散形，蕩穢清練，洞徹幽冥，玉簡青籙，高閤刻名，石鏡玉馬，昭知鬼形，藏身靈緯，上朝上清。
　　斗第一太清中，有變隱逃元內妃，名空常法垣，字辛正披#1，黃錦帔，丹青飛裙。
　　第二元星保胎化形內嬪，名空常三瓷，字羅朱嬰，青錦帔，綠羽飛裙。
　　第三真星六遯七隱上元元母，名空常靈夷，字沖雙兆，青錦帔，繡羽華裙。
　　第四紐星匿景藏光中元內妃，名空常七列，字橫單盤，紫錦被，黃華羽裙。
　　第五綱星變體易景斗中大女，名空常鬱書，字疇丘蘭，朱錦帔，紫青飛裙。
　　第六紀星隱逶散象斗中中女，名空常氣精，字抱定陵，朱錦帔，青繡飛裙。
　　第七關星分景萬形斗中少女，名空常郁墨，字天凡淑，丹錦帔，青華羽裙。
　　第八帝星化日月水火斗中高皇左夫人，名空常石啟珠，字落茂華，紫錦帔，繡羽飛裙。
　　第九尊星化金石山河斗中高皇右夫人，名空常愛上條，字靈育玄，綠錦帔，翠羽華裙。
　　九人頭並頹雲髻。閉氣上罡，先呼九星內妃名字，畢乃躡星也。
　　太白橫懸散芒鋒，遂吐三別兩金英，圖沸增宇流場#2，玄室皓鬱太白星也。橫行而懸，散於芒鍔，縱布於九天者也。真人以此星有七芒，常存吐西方三芒，引南方兩芒，於是金華徹目，圖明沸駭，以洞一身，既洞，得與星神入增宇及流揚之宮，宮內有玄室，既晏而遊，拜為真人也。此皆太白星中宮室名也。
　　行太上隱書事#3
　　經曰：行事時，皆北向執隱書而為之者，謂始學真妙，未涉微遠，不解星位之首向，不識玄斗之指建，故當北向執書，以漸求之耳。若既解書意，識星轉隨時，自宜隨斗所指，按而存步。如此則無有常向，不為皆向北也。夫一切北向，自為始學者耳。恐此將可以意通觸類，不足復問耶。
　　太上真人步五星之道，以致五星降室，閉氣上罡，當先呼五星君皇夫人名字，畢乃越罡蹈星。謂始上罡便頓住呼名字，呼名字畢，乃越歪蹈星耳。若每至星上，得復重心呼所至星處之名字，益其佳也。若其煩重難常，但可按舊而行耳。昔鬱沙公、北里子生、長陵老人，皆按此法而得昇天，不以煩難為辭也。所謂治生者矣。商販之汲汲，豈憚嶮難哉，所期唯錢貨而已耳。若使求道者常如賈販之用心，亦有何不得仙耶。但惜初學者皆言專盡勤至，而後輒懈縱，有似車之將敗而百節解落，又似負重之牛造遠足蹇。末學者之所患，而為得者之所笑，皆如此輩事耳。苟能心研內鏡者，是為感發乎神，將有靈人發子之蒙，携辰景之輿矣。至五星布圖，常向南也，以太白位在西，歲星位在東，按而施之。所以爾者，五星隱伏，縱橫無常。不如北斗列象，常在故一，以定位於五方，不得隨星之所在也。
　　三八景合二十四神，以次念之，亦可一時頓存三八，亦可平旦存上景，日中存中景，夜半存下景，在人意為之也。若外身幽巖，屏絕人事，內念神闕，攝真朝氣，將可平旦頓存三八景，三時又各重存一景，益當佳也。但人間多事，此煩難常行耳。事不得常，為益自薄。昔西城王君、桐梧上真，皆按此道也。按《苞玄玉籙白簡青經》云：不存二十四神，不知三八景名字者，不得為太平民，亦不得為後聖之臣。
　　受《大洞真經》，應受上道法，衣巾不假人，不同器皿者，車服床寢不共之也。所以遏穢垢之津路，防其邪風之往來耳。此甚易行，而以為難，所謂信道不篤，欲飛返沈。
　　諸修洞房，行步七元者，眠初起、初外時，及臨食畢，先微祝曰：
　　五皇五通，玉字洞房，回元隱道，豁落七晨，生魂者玄父，變一成神，生魄者玄母，化二生身，攝吾筋骨者公子，為吾精氣者白元，長生久視，飛仙十天。畢。勿令耳聞祝音。此太上隱祝，以除邪氣致精神，欲變化分形，隱淪八方，匿軀藏景，入空造冥，來致萬物，討捕衆姦，當修空常之精思也。當一月七步空常罡，如用步七元日也。亦以夜半，或以日中，或以平旦，於靜室行道。八節日、六丁日亦修之。若併重日者，亦再行之，或以步畢#4後仍行，亦善。此隱淪之要道也。
　　其空常罡上有二十五黑點：
　　第一點地名九常，居之逃形。諱嬰育，字通教。
　　第二點名育常，化身為草木萬物。煥通，字幽元。
　　第三點名卯常，變身為山陵萬物。金上，字浩停。
　　第四點名流常，逃氣化氣。谷清，字逃迹。
　　第五點名行常，逃火。浩兆，字玄昇。
　　第六點名上常，人見之云上天下地。黃光，字元朗。
　　第七點名天常，逃火。寥宨，字卓度。
　　第八點名玄常。逃水。空眺，字霞玄。
　　第九點名三常，逃兵。騰旻，字雲變。
　　第十點名辰常，逃死。內溢，字益微。
　　第十一點中祝處空常，心也。當陽，字元元。
　　第十二點名河常，化作水火。流精，字七轉。
　　第十三點名元常，住此化作草木。南治，字精極。
　　第十四點名古常，住此化作烏隨心。洞生，字微通。
　　第十五點名巳常，化形為烏獸。李行，字後化。
　　第十六點名九常，逃凶。青包，字上陽。
　　第十七點名世常，逃神。蒼元，字長明。
　　第十八點名明常，逃水成地。碧淵，字洞生。
　　第十九點名玉常，住此作虎。歸青，字玉陽。
　　第二十點名法常，化為千身。綠畫，字明曖。
　　第二十一點名陰常，住此化作龍。玄通，宇子元。
　　第二十二點名黃常，化為女子，分形為百。日空，字冬宜。
　　第二十三點名定常，住此化作萬物任心。隱陽，字敷光。
　　第二十四默名飛常，逃身為六畜，而人不見。上元，字藏光。
　　第二十五點名六常，逃鬼殺之人。終變，字分圖。
　　步五星，初未登星罡之時，及訖下罡之時，並先存五星之精在我五藏之中，存畢，叩齒五通，咽液五過，微祝曰：
　　五辰列橫，煥朗五方，水星卻灾，木星致昌，熒惑消禍，太白辟兵，鎮星四據，我得利貞，名刊玉簡，錄字帝房，乘飈扇景，飛騰太空，出入冥無，遊宴十方，五雲覆蓋，招神攝風，役使萬靈，上為仙公。畢，正心向罡口，當上下之際而存祝也。
　　閉氣上罡，當先呼五星名字，及夫人名字，畢乃越罡蹈星。先舉兩足上太白，從白登鎮星，從鎮登火星，從火登木星，從木登辰星，從辰還躡太白。凡三過，乃更閉氣上罡，按舊往還十五過，每至星所，輒呼皇君及夫人名字，
　　左手拊心，心祝曰云云。
　　第一太白星，黃錦帔，丹青飛裙。
　　第二元星，青錦帔，綠羽飛裙。
　　第三真星，青錦帔，繡羽華裙。
　　第四紐星，紫錦帔，黃華羽裙。
　　第五綱星，朱錦帔，紫青飛裙。
　　第六紀星，朱錦帔，青繡飛裙。
　　第七關星，丹錦帔，青華羽裙。
　　第八帝星，紫錦帔，繡羽飛裙。
　　第九尊星，綠錦帔，翠羽華裙。
　　頭並頹雲髻。
　　步空常之道，始於九常，每造第十一中央星之所，而微祝曰：
　　四明上元，日月氣明，流光煥曜，二十五星，灌液凝魂，神水散形，蕩穢清練，洞徹幽冥，玉簡青錄，高閣刻名，石鏡玉馬，照之鬼形，藏身靈諱，上朝上清。
　　東方歲星真君澄瀾清凝，夫人寶容飛雲。
　　南方熒惑星真君維停散融，夫人華瓶玄羅。
　　中央鎮星真皇君藏陸耽延，夫人空瑤飛賢。
　　西方太白星真皇君寥凌振尋，夫人飈英靈恩。
　　北方辰星真皇君咸咺精源，夫人玄華龍娥。
　　飛步空常圖
　　修空常訣要
　　凡欲步空常，飛罡逃形變景，飛行玉清，當以一月七過行之，八節、六丁日，亦行其道。至其日入室，燒香左右，敷置圖席，南向叩齒二十四通，閉眼思五星煥明五方，良久來下，入己身五藏之中，金星入肺宮，土星入脾宮，火星入心宮，木星入肝宮，水星入腎宮，五星光明，洞曜五藏，覺體薰熱，便思五星皇夫人，及二十五點空常帝君晨君姓名衣服，各在其方。都畢，微祝曰：
　　金木水火土，總氣四元，玄精流映，光照五明，中有五星，夫人靈君，二十五點，空常天尊，變化形影，千合萬分，降入五藏，結成玉仙，練我七魄，育我三魂，舉形上昇，飛入斗門，遨戲上都，五星齊羣，今日玄慶，請如所陳。引星光氣，二十五咽止，便起登罡也。
　　併足上太白星上，閉氣七息，向西微祝曰：
　　西方七門，白氣飛光，上有皓帝，少陽明皇，厥諱寥凌，衣服雲裳，豔精流映，煥明金宮，號曰五點，空常之宗，席符建節，召陰攝陽，變化水火，七十四方，使我飛步，隱景入空，駕乘白輿，翱翔雲房，天地長年，永享無窮。仰咽七氣止。
　　併足鎮星上，閉氣十二息，向西南仰天而微祝曰：
　　中皇四氣，總監八靈，玉臺紫房，神點化生，內有元星，五帝隱名，號曰藏隊，安鎮黃庭，衣帶飛雲，首建華精，執符持鉞，煥落火鈴，使我飛步，告我神名，下降脾府，鎮神安精，上天入雲，藏景逃形，變化萬物，遨遊玉清，得與皇君，俱保太明。引星光十二咽止。
　　併足熒惑星上，閉氣三息，向南微祝曰：
　　三門洞曜，丹光流精，玄氣鬱勃，煥映南冥，上有赤皇，五常明靈，厥諱維濘，衣錦文精，首建寶冠，腰玉佩鈴，出入朱宮，禁房絳城，保錄我命，南宮記生，使我飛步，變氣藏形，日吉行道，普天肅清，心神結真，五魂洞明，齊光三氣，合景火星。引星光三咽止。
　　併足歲星上，閉氣九息，向東微祝曰：
　　東方九氣，青天玉門，中有青晨，玄上之君，流青鬱勃，是為天魂，厥諱澄瀾，天地高尊，身衣鳳衣，斑文虎裙，化生五點，變景九晨，頭建青精，橫天玉冠，金符羽節，流鈴紛紛，手執隱書，飛行羽文，總我命錄，保我身形，肝門外映，內曜神庭，迎我高登，上朝帝晨。引星光氣九咽止。
　　併足辰星上，閉氣五息，北向微祝曰：
　　五氣北玄，玄門洞靈，北晨流映，魁上玉精，中有太皇，五帝尊名，厥諱咸咺，衣服玄青，旨建玉冠，腰帶流鈴，金章玉節，翠佩煥明，徘徊華晨，傍觀八冥，玄津下降，入我腎庭，保錄五神，藏腑鮮榮，內外充溢，變化景形，骨飛騰昇，上造玉清。引星光氣五咽止。
　　步五星畢。次登空常罡第一，併足上九常上，祝曰：
　　地九常君，變景幽冥，為我隱步，以逃我形。
　　次登育常，祝曰：
　　次登靈君，形無常服，為我變化，身為草木。
　　次登卯常，祝曰：
　　卯常尊神，能沉能昇，為我化景，變成崗陵。
　　次登流常，祝曰：
　　流常皇君，形無恒身，為我噏吐，與氣起煙。
　　次登行常，祝曰：
　　行常大君，威伏萬鬼，變化我形，起烟成火。
　　還金星上，閉氣七息，叩齒七通，祝曰：
　　飛空太幽，化景五常，北入五氣，南制三陽，金符命靈，太帝扶將，六戊逃己，保度洞鄉，太白護肺，金鎮胃腸，內充外溢，形魂俱翔，千變萬化，適意所迎，得與玉皇，同遊上京。引氣七咽止。
　　從金十二步登土星，併足上常，祝曰：
　　上常翱翔，變化億千，為我藏景，昇入九天。
　　次登天常，祝曰：
　　天常流炎，起煙成壘，為我逃形，帶神入火。
　　次登玄常，祝曰：
　　玄常北玄，以水為身，鳳我河海，觀我成真。
　　次登三常，祝曰：
　　三常變威，光制八庭，為我致仙，却灾禳兵心
　　次登辰常，祝曰：
　　辰常萬化，體無常形，為我致仙，逃死著生。
　　還土星上，閉氣十二息，叩齒十二通，祝曰：
　　元帝五皇，中皇大神，變氣七金，成伏三晨，逃身分形，上天入雲，總呼五靈，衛我脾門，使我藏府，早化成仙，飛玄入空，水火萬原，在所意欲，上昇無端，得與皇妃，結友齊真。引氣十二咽止。
　　從土星三步登火，併足空常，祝曰：
　　空常至靈，輔弼上真，入我絳官，總攝萬仙。
　　次登河常，祝曰：
　　河常逃伏，隱道八冥，水火變化，使我仙成。
　　次登元常，祝曰：
　　元常變化，草木蔽身，使我形景，同合道真。
　　次登古常，祝曰：
　　古常天雙，出入無間，身生羽翮，飛昇上天。
　　次登巳常，祝曰：
　　巳常南離，建九雲覆，變化我形，立成烏獸。
　　還火星上，閉氣三息，叩齒三通，祝曰：
　　流炎丹雲，三門電庭，五常變通，萬化鬱溟，攝命土皇，威制北精，上元保錄，固我長生，今日步空，乘虛入星，熒惑輔心，我道洞明，千分萬合，所向立成，魂導魄練，羽服時生，得與五皇，擔輿玉清。引氣三咽止。
　　從火星九步登木，併足、九常，祝曰：
　　九常青皇，天地魂根，使我變化，逃景隱山
　　次登世常，祝曰：
　　世常天靈，總度萬仙，使我步空，合景成神。
　　次登明常，祝曰：
　　明常照照，光曜八眥，使我變形，逃水成地。
　　次登玉常，祝曰：
　　玉常威化，制御五土，使我化形，立住成虎。
　　次登法常，祝曰：
　　法常部木，位總神仙，使我分景，化身為千。
　　還木星上，閉氣九息，叩齒九通，祝曰：
　　少陽九門，徘徊青天，中有五常，變化億千，呼陰召陽，制御金神，東華命節，節應自然，步空躡虛，策駕青煙，上降碧靈，下鎮肝門，道明九合，立致飛仙，得與青皇，同真木晨。引氣九咽止。
　　從木星五步登水，〔併足〕#5陰常上，祝曰：
　　陰常北玄，萬化之宗，使我住此，立成神龍。
　　次登黃常，祝曰：
　　黃常陰化，化為仙子，使我分形，立為百己。
　　次登定常，祝曰：
　　定常總元，變化鬱勃，使我分形，以成萬物。
　　次登飛常，祝曰：
　　飛常總元，入空上下，舍響百韻，化形六畜，使人不見。
　　次登六常，祝曰：
　　六常綱紐，制鬼御神，回轉天地，當之殺生。
　　還水星上，閉氣五息，叩齒五通，祝曰：
　　北玄五氣，五門開張，中生黑皇，號曰五常，變化幽冥，出陰入陽，召命三震，制御土官，使我飛步，逃景太空，在所適向，分形百方，上造勾陳，昇身玉京，體生奇毛，腎府納芳，今日行道，神仙之宗，得天上願，享祚無窮。引氣五咽止。
　　步常都竟，便下從門，叩齒三十六通，向罡歌三洞飛步章，九步登陽明星，併足東向祝曰：
　　太上宮中變隱逃元內妃，大神太一上尊，總領命籍，為我致仙，藏形逃己，上昇帝軒。
　　次登陰精，東北向祝曰：
　　中元宮中保胎化形內嬪，太真高上玄靈，斬胞解結，練胎固精，變化萬方，使我長生。
　　次登弼星，向真人祝曰：
　　真元宮中六遯七隱上元元母，育我胎產，遯化金室，變乘蒼輦，使我飛空，長年無限。
　　次登玄冥，向北祝曰：
　　紐幽宮中匿景藏光內妃，神仙大宗靈剛，度我六戊，出我八方，逃跡飛步，上超帝房。
　　次登丹元，西向祝曰：
　　綱神宮中變體易景斗中大女，玄化無像，度我元斗，書名帝傍，飛空策虛，騰身浮影。
　　次登北極，東北向祝曰：
　　紀明官中隱邊散衆斗中中女，靈化上官，落我玄籍，度名諸方，分身成千，反容更童。
　　次登天關，西北向祝曰：
　　關會宮中，分景萬形，斗中少女，玄上太靈，隨斗運機，轉輸萬生，使我飛空，變化太冥。
　　次登輔星，向天門叩齒九通，祝曰：
　　帝席上宮，左皇夫人，上對帝君，齊景合真，號曰空常，變化九天，運導日月，聚氣成煙，回轉水火，萬怪去身，是時元吉，玄慶敷陳，使我飛步，乘常入真，九晨流落，享福萬千，形齊天光，壽比靈樁。仰咽二十四過止。
　　次登弼星，向地戶叩齒九通，祝曰：
　　上尊上宮夫人，右皇帝尊，同符合靈華房，天魂地魄，號曰上空，變化九氣，萬真祖宗，回金轉石，與天齊功，消山竭河，呼雲召龍，萬怪立應，分景億通，飛步躡虛，流煥四衝，藏身魁席，覆衣天光，長靈天地，享慶洋洋，請如所願，受福永終。仰咽三＋六過止。
　　太上五星七元空常訣竟
　　#1『辛正披』，《上清五常萬化鬰冥經》作『辛正扶』。
　　#2按據下文解釋，此句當作『圖明沸增宇流揚』。
　　#3按本篇內容文字，與上篇《七元圖》重復甚多。可相互對照。
　　#4『步畢』，上篇《七元圖》作『步罡』。
　　#5『併足』二字據前後文義補。