太上說玄天大聖真武本傳神呪妙經註
　　經名：太上說玄天大聖真武本傳神魂妙經註。宋陳伀集疏。六卷。底本出處：《正統道藏》洞神部玉訣類。
　　太上說玄天大聖真武本傳神呪妙經註卷之一
　　酈人方田子佩昇玄內教籙陳伀集疏
　　太上，太者尊也，上者高也。乃太古造道之祖，是玉清聖境無上法王元始上帝、上清真境三界醫王靈寶上帝、太清仙境十方導師混元上帝，天地人之祖炁，本三清上帝出。《淮南子》曰：太上之道，生萬物而不有，成萬象而不宰。又曰：太上養化，其次正法。是故此世歷代人主，追尊三清，並號太上之稱也。
　　說者，釋也。乃太上演說諸部經法，皆引進妙門之漸。《老子》曰：太上立德，其次立功。按此經乃出北極宮紫微令紫微大帝，准太上立功之敕命，因乘玆而所說耶。緣龍漢四劫元年，應大羅三天永壽元年，元始上帝於上元之日，聖命駕御太霄八景始青天中，敷演至道靈寶度人之法，欲將導三十六天上帝及諸真宰。忽然天門震闢，乃見是下土，時當開皇三劫運終之變，惡氣衝突。按《董真君實錄》，下世帝紂，淫心失道，矯侮上天，遂感六天魔王，傷害九地黎庶之故也。元始乃命昊天太上開天執符御曆合真體道金闕玉皇大天帝製韶，降于北極省施行。陽助周武伐紂，平治社稷。陰遣太玄大將降魔，間分人鬼。應七日中，兩皆克平，則宇宙清肅矣。
　　玄天，玄者一也，天者霄也。乃北方一景紫霄太玄天，泛天一之炁化，今玄帝位居之。因昔在下土黃帝五十七年，天韶飛昇，府署駐在此境也。開化水所，乃九霄之首矣。虛一之無，化西南景霄始素天，曰二景。純一之炁，化東方青霄青元天，曰三景。靈一之炁，化東南碧霄始分天，曰四景。虛梵之界，化五景，神霄昊極天玉帝闕。至一之炁，化西北琅霄始玄天，曰六景。玄一之炁，化西方玉霄太素天，曰七景。太一之無，化東北太霄始青天，曰八景。下覆南閻洞浮，乃元始駕此救度羣黎之處。元梵之炁，化南方絳霄太丹天，日九景。是故九霄之內，分置五劫之年，以記天元也。大羅三天守，建立年號也。玄帝十五歲時，感遇紫元君，曰：子契太和，必當昇舉矣。
　　大聖，大者化也，聖者生也。玄帝師告之，昇舉日後，上為三境輔臣，下作十方大聖也。在二千五百歲之後，果黃帝庚寅歲飛昇。按《提綱》論歷代帝系年譜，至商紂二十三年己巳歲，恰二千五百載。按《通鑑》乃文王受命之年。武王元年己卯，遇紫元君授記之數，一十年矣。天攝坎離，二精玄武也。世滅無道商紂，乃周武也。
　　真武，真者正也，武者神也。本號玄武，避宋朝廟諱，改賜曰真武，況臨討果行不殺之嚴也。玉帝遣鎮北方，及至降紂世六魔之日，敕慰披髮跣足，賜建阜纛玄旗，躬披鎧甲，功成而攝，踏龜蛇回天，而天稱元帥，世號福神。玄帝是日仰上嘆曰：今果符師語。《董真君實錄》載云：又於大宋仁宗朝嘉祐二年丁酉歲，上應大羅天真化三年也。至其五月五日，三清上帝並陞玉宸殿，敕九天司馬開曆，考萬天功過，校正三官四聖，自太虛開化，神一挺生，有保天佑地，化育韋生。四年正月初一日，鑽玉華院撰制玉冊訖，宣詔三官四聖，於上元節日，並赴七寶瓊臺。當亞帝真時，昊夫玉尊親行典儀，冊封至玄武，加號太上紫皇天一真人，玉虛師相玄天上帝，領九天探訪使職，及下蔭龜蛇號。
　　本傳。本者源也，傳者流也，乃金闕日曆院編修史文也。況歷代帝主，各有典禮，徽宗詔製，褒其威助感應事也。其上天探訪真司，一一摘之，謄言奏達玄都，補入金格玉曆。凡遇上命考績，則金闕侍中司馬大神韓君丈人，及司命可韓真人、司錄定名真君、司功九天探訪真君、司過九天儲福真君，並具實保舉，續成一家之書，謂之日《本傳》矣。今者，又自天降《玄帝實錄》一本下凡，因襄陽紫虛壇班長張明道，出示蔣人玉廬，刊印于世矣。仰知玄帝聖神之事，固未易知哉。所編撰者，迺太真西王左上卿，上清天機都承旨，神應元惠真君，飛霞靈光真人，中黃先生臣董素皇，所編集成。上元九天掌籍玉堂學士，充下元水府轉運使，兼九地提點刑獄公事，上仙元皇君張亞，為之叔焉。末紀曰：時在上天延康七劫無上大羅天開化十三年，下世大宋孝宗淳熙十一年，係中上元甲子內歲次甲辰正月辛卯朔十五日乙巳。二真續批降曰：凡觀之士，當洗心跪誦之矣。
　　神呪，神者明也，呪者誓也。上帝立此取會大信合同之約語。按《伏魔經》曰：飛揚隱語也。乃是大道橐籥之籲，神之聽之，一聞扣真召靈，罔不來格。宜惟交乾布斗，或激坤指罡，上佐天關，於壇心叩齒祝香，隨意告盟，至心持誦，志感大聖玄帝，靈通經緯，恍惚萬方，不疾而速，不行而至，其諸善應獲大吉祥，承此之制命耶。
　　妙經，妙者達也，經者徑也。《玄帝本事》呪曰：天得以健，地得以寧，民得以養。是故三才萬物，皆賴大道一元之氣，而運轉洪鈞矣。爾時妙行，有為衆之誠。大帝發光明于道，談養一之法，開蒙泰之機，指日用之時，皆玄帝歷行之衍也。故道在天而混成元氣，在地而潛統元形，泱人之志意元識。達元識者，了此經中玄奧，而能行之也。本經云：
　　玄帝降曰，其於福利，保人慶壽，以全天命；其有氣正心純，忠全孝盡，名書玉簡，保舉昇仙。宜在酌水豐香，露情慤實。本經曰：稽首禱告，無願不從。是時謫仙張天師，三遇太上降化，按《南斗經》，授以經籍千軸，皆修行之要道，將傳付有道者，令生身受度，使永劫長存。然此經亦在千軸數內矣。咦，此書載道，見玄天大開方便之門，道在人行，躋太上域，引登仙之徑。《老子》曰：合抱之木，生於毫末；九層之臺，起于累土；千里之行，始于足下。又曰：慎終如始，則無敗事。《孟子》曰：夫道若大路然，豈難知哉，人病不求耳。
　　爾時
　　爾時者，謂如是聞也。撰如是之實者，出自昊天編修院司經真官裁撰寶章金格事。故用爾時二字，興發潤色編繕機隱啟辭首義也。
　　紫微大帝，
　　佐金闕門下紫微令事，執天地水三府大政，總判拿命主御生殺之權，階曰上元一品九炁賜福天官北極紫微大帝。
　　於龍漢元年中元之日，
　　上天開化，建五劫紹運。曰龍漢，曰赤明，曰上皇，曰延康，曰開皇。五劫既周，復從其始。于時正當龍漢四劫元年，係無上大羅天永壽元年，應下土己卯歲周武王元年七月壬申十五曰，乃天府節會校理之辰。
　　在太清境上北極宮中，
　　中天北極宮，紫微令署額也。隸金闕太清境制御萬靈公事所。
　　向紫微之殿前，
　　是殿號，乃金闕北極省堂之名也。而左右分司，無不統攝，為三光運化之庭，法陰陽開閉之所。《天文志》曰：紫微垣一十五星，西蕃七星，東蕃八星，在北斗北。一曰紫微大帝之座也。洎諸天官星宿，且昭昭然，則下土皆可睹焉。
　　列諸天之上聖，
　　大抵紫微垣內中外品官，各有司主計一百一十八名，積數七百八十二星，皆理璿璣之政。為三界最要之有司者，乃南北二斗、東西兩曹、五方五星、六宮六曜、二十八宿、十二宮神，此六班猶六部尚書之佐。飛天神王，秉監察御史，督內外臺職無極仙眾，承機察八紘邊境之差。諸僚曹等准制，於三元日，咸遵北極紫微令事，校錄結籍。
　　南北二斗，
　　南斗秉爵秩祿俸之籍，北斗宰生死是非之簿也。按《南斗經》曰：南斗六司與北斗七政，分職共理三才六合八卦九宮，總轄中外百辟官品，乃紫微大微兩極都曹也。上係十二分次，天真靈神。下統十二分野，地祇主者，四瀆五嶽、九州八紘、名山大川、城隍社廟。中及人民羣類萬物，無不計係其簿籍掌握。南斗六司真君尊號：天府司命上相鎮國真君，天相司錄上相鎮岳真君，天梁延壽保命真君，天同益筭保生真君，天樞度厄文昌鍊魂真君，天機上生監簿大理真君。北斗七政星君尊號：天璿貪狼太星君，地璣巨門元星君，機人祿存真星君，權時文曲紐星君，玉衡康貞綱星君，闓陽武曲紀星君，瑤光破軍關星君。每月於三七日，二斗星君各遣星光童子，案下人間，校戒生死罪福事也。
　　東西兩曹，
　　東斗注筭，司會玉靈瑤篇，考績世人德業，治性善狀。西斗記名，校勘羣生，受度滅絕關歷大計之令。《東斗經》曰：東斗帝君之命，主筭延年，復流下世，能度三塗、五苦、八難之厄，能與削死上生。《西斗經》曰：玄元上清大成帝君，主天之柄，威獄號令，降魔制神，典司內外伐戮之事，搜察容隱邪僻之形；下記世人，有善必錄，有惡必記，名號散殊，生死之限，常有八百萬億，輪轉周迴，善惡根本，如纏如索，昭然不隱。東斗五星尊號：蒼靈延生真君，靈光護命真君，開天大衛集福真君，大明和陽保和真君，尾極總監真君。西斗四星尊號：白標帝君，高元真君，曲皇靈真君，將巨威真君。夫兩曹真司，下降人間，定制於月之一日五、九日，東斗降；七、九、十五日，西斗降。
　　洎五方之五星，
　　司庚辛、甲乙、壬癸、丙丁、戊己之五方，乃金木水火土，五常形氣之星。《七星神呪經》曰：天地設位，乃建五行，巡歷天下，察無道之國，觀不祥之人。凡處墟域之內，蠢動含生，命係于天。《混元經纂要》：東方歲星主仁，生甲乙，化草木，司春令，宰蠕蛸飛動千種化生之蟲，凡十二歲緯一周天。西方太白主義，生庚辛，化金石，司秋令，宰帶角無角千種胎生之獸，凡歷一歲緯一周天。南方熒惑主禮，生丙丁，化煙火，司夏令，宰匾毛羽翼千種卯生之禽，凡二歲緯一周天。北方辰星主智，生壬癸，化水泉，司冬令，宰帶甲無鱗千種濕生之族，凡歷一歲緯一周天。中央鎮星主信，生戊己，化塵土，司四季，宰聖賢愚癡千種躲靈之人，凡二十九歲緯一周天。若國主能肅溫，又良哲恭清儉聖讓者，皇極建也。則自然五星降祥，澤被有國。《天下洪範要》曰：貌恭肅。歲星應，順木曲直，降時雨，言從又。太白應，順金從革，降時暘，視明哲。熒惑應，順火炎上，降時燠，聽聰謀。辰星應，順水潤下，降時寒，思睿聖。鎮星應，順土稼穡，降時風，斯乃人。君德契，五福均，延于兆庶矣。如其反是，則星辰凌犯，彗孛衝破，遂生刀兵，水旱流離，凶釁以致，死亡兆庶也。《命書》曰：五星纏天次，有順留逆伏之段名，臨照男女，當生四柱，順吉逆凶也。
　　及六宮之六曜，
　　司太陽、太陰、天一、太一、黃旛、豹尾之六宮，主晝、夜、晦、明、風、雨之六運，乃日曜、月曜、木曜、水曜、火曜、土曜。六曜右行天次，並准紫微格制，運纏遲速也。《消災經》曰：欲界眾生，惟務苟貴，不修正道，不知有五行推運十一曜照臨，主其災福。至如火土留伏，金木凌犯，羅計勃逆，日、月薄蝕，以政州縣播遷，人民災難，水火、蟲蝗、刀兵相犯，悉皆由也。《天文志》曰：國無政，不善用，則自取日月謫。見于天垂六極之變者，警懼懲戒人君者也。日帝衆陽宗，配人君司生育，一歲一周天。如蝕，警人主，政不臧，皇不振，神志盹罔，社稷厥極弱，其見日蝕罰常陰，月皇衆陰宗配后妃及大臣，司刑罰蝕，懲姦佞臣子。一月一周天，言不從膽張借輕，百姓厥極憂，則見月蝕罰常陽，紫界續木曜，配五福司學業。二十八年緯一周天，主人威儀，貌不恭，意狂俊，奪農時厥極惡，木帶冰零罰常雨。月孛續水曜，配宗廟司祀享。九歲一周天，怒見毛頭彗尾，聽不聰，情縱急，逆天時厥極貧，水禍肹蠻罰常寒。羅喉續火曜，配助業司陽德。一十八年一周天，怒蝕其日月，視不明，心逆舒，奔法律厭極，疾火擲血流罰常煥。計都續土曜，配稼穡司陰德。一十八年一周天，怒則崩摧山川，思不容慮妄蒙，侮父母厭極，凶饑饉流荒，罰常風。夫太平之世，日不蝕星不悖，蓋德之至矣。應世間男女，皆以太陽起命官也。太陰到處為身宮也。天一司人五福，太一掌人夭橫，羅懲男，計都戒女，於是六曜之內，日月明分晝夜也。羅計孛紫，並暗曜化人遷善，每罰兇人則光現。
　　二十八宿音秀，
　　居四方，列周天，為三百六十五度餘，隸七政，日月水火木金土，所纏之舍，曰二十八宿。以正歲月昏旦，立四方經七。虛昴星房副日帝政，危畢張心副月皇政，壁參箕軫副辰星政，室嘴翼尾副熒惑政，斗奎并角副歲星政，牛婁鬼亢副太白政，女胃柳氏副鎮星政。又常循治年月日時，而成歲功也。降浹六十甲子，男女曰胎星。凡按節氣分真，下理二十四治幽獄公事。按《天文志》宰天子、儲君、后妃、宗廟、文武官寮制度，及天下萬物之像。並付：斗木文昌星君，司爵祿，冬至日紏真多治；牛金大武星君，司犧牲，小寒日紏昌利治；女土天須星君，司剪裁，大寒日紏庇堂洽；虛日天任星君，司填墓，立春日紏湧泉治；危月天一星君，司五穀，雨水日紏北平治；室火天社星君，司營室，紏督軍糧庫府事；壁水蘊德星君，司圖書，驚墊日紏稠梗治；奎木貴豕星君，司禁暴，春分日紏主簿治；婁金義武星君，司祭祀，清明日紏蒙秦治；胃土天博星君，司廚倉，穀雨日紏平蓋治；昴日天耳星君，司邊兵，立夏日紏雲奎治；畢月靈獨星君，司弋獵，小滿日紏儘口治；紫火天藏星君，司葆旅，標稔示斬刈儲斂；參水文明星君，司城郭，芒種日紏公慕治；井木天戚星君，司法令，夏至日紏玉局治；鬼金天目星君，司誅斬，小暑日紏平綱洽；柳土天賦星君，司草木，大暑日紏邶邙治；星日天步星君，司服舉，立秋日紏葛紏治；張月天壽星君，司斗秤，處暑日紏後城治；翼火天虛星君，司樂舞，白露日紏本竹治；軫水文章星君，司車騎，秋分日紏秦中治；角木華蓋星君司天庭，主靈壽農祥賢良事；亢金太極星君，司公廟，寒露日紏陽平治；氏土玉關星君，司君臣，霜降日紏鶴鳴治；房日天校星君，司明堂，布政定四表朝路事；心月天爰星君，司嫁娶，立冬日紏漓沅治；尾火將威星君，司繼嗣，小雪日紏庚除治；箕水天舌星君，司后妃，大雪日紏隸上治。按《正一旨要》治山者，二十八宿下圄也。明建福庭，鑽集世人善惡事，左司炁仙官錄善，右司炁鬼官記惡，每遇天官會日，各宿二司，謄呈成年錄籍矣。
　　十二宮神， 
　　周天又外十二官次號，曰子丑寅卯辰巳午未申酉戌亥之位也。司下土男女屬相形名，日鼠牛虎兔龍蛇馬羊猴雞狗豬之呼也。每一宮各有一神君統轄，斡伍將軍五員，各領陰陽史士億萬之眾，混通叅校一十二分野，內產天下含生日用之事也。寶瓶宮子次，玄枵神君，宰齊地青州分野，統甲子、丙子、戊子、庚子、壬子五將，掌鼠屬男女祿料。磨蝎宮丑次，星紀神君，宰吳越揚州分野，統乙丑、丁丑、己丑、辛丑、癸丑五將，掌牛屬男女祿料。人馬宮寅次，析木神君，宰燕地幽州分野，統丙寅、戊寅、庚寅、壬寅、甲寅五將，掌虎屬男女祿料。天蠍宮卯次，大火神君，宰宋地豫州分野，統丁卯、己卯、辛卯、癸卯、乙卯五將，掌兔屬男女祿料。天秤宮辰次，壽星神君，宰鄭地兗州分野，統戊辰、庚辰、壬辰、甲辰、丙辰五將，掌龍屬男女祿料。雙女宮巳次，鶉尾神君，宰楚地荊州分野，統己巳、辛巳、癸巳、乙巳、丁巳五將，掌蛇屬男女祿料。獅子官午次，鶉火神君，宰周地三河分野，．統庚午、壬午、甲午、丙午、戊午五將，掌馬屬男女祿料。巨蟹宮未次，鶉首神君，宰秦地雍州分野，統辛未、癸未、乙未、丁未、己未五將，掌羊屬男女祿料。陰陽宮申次，實況神君，宰魏地益州分野，統壬申、甲申、丙申、戊申、庚申五將，掌猴屬男女祿料。金牛宮酉次，大梁神君，宰趙地冀州分野，統癸酉、乙酉、丁酉、己酉、辛酉五將，掌雞屬男女祿料。白羊宮戌次，降婁神君，宰魯地徐州分野，統甲戌、丙戌、戊戌乃庚戌、壬戌五將，掌狗屬男女祿料。雙魚宮亥次，攝訾神君，宰衛地并州分野，統乙亥、丁亥、己亥、辛亥、癸亥五將，掌豬屬男女祿料。夫宮神參將，各各分守，成年合屬月建內三旬日，分顓記世人善惡事，並俟三元校會日，曆轉紫微令司矣。屬將六十員姓名，詳見後甲子之句下。
　　飛天神王，
　　飛天神王者，乃探訪功過之都使也。號曰：東胡老君，西氏老君，南越老君，北羌老君，中傖老君。闕署五方，為萬神之宗，總司飛行掾吏玉童玉女妙行真人等，計一千二百四十萬衆。遊觀太空，每遇五臘節日，仍校勘世人，予奪禍福。天臘節正月一日，東方胡老君集衆老，會于九炁青龍闕，共議校定世人神氣時限長短及禱嗣胤等事，然後申達玄祖。地臘節五月五日，當南方越老君集衆老，會于三炁丹臺闕內，校定世人官祿福相及血屬盛衰等事。道德臘節七月七日，當西方氏老君集衆老，會于七炁素靈闕中，校定世人骨體肥瘦及學事業利鈍毀譽等事。民歲
　　臘節十月一日，北方羌老君集衆老，會于五炁素靈闕內，校定世人祿料更變飲食退耗官爵衰微壽算及疾病輕重事。王侯臘節十二月蠟日，謂國運於冬至石極第三摹日是也。當中央傖老君集衆老，會于一炁戊己闕中，校定世人災青、怪夢、否泰、日時驛馬衰旺生死處所事。五老謄五會之欸，俟三元節親詣默上紫微帝庭之所。
　　無極仙衆，
　　日月星光分躔底照人間，徑過三十五萬六千九百七十一里，乃八紘境地耶。八結之外，去北極迂遠，謂日無極之境也。司無極仙曹等衆有差。按《因緣經》太上立敕，令諸天上帝召命五帝神王，分遣九府、四司、七星童子、十天將軍、八神童子、妙行真人、天仙飛仙、考士· 考兵，例九億萬衆，分頭職方。或雲，或雨，或風，或露，或鳥，或獸，或大，或小，或短，或長，或顯，或隱，種種變化，持籍秉筆，探察搜審，晝夜無閑，書記功過，於三元限節之日，還司校僉矣。
　　咸親帝座，肅拱宸威。
　　咸親者，謂皆覲也。時六．部星官曹寮及探訪神王妙行仙衆，朝謁御几，莫不肅拱，宸庭之威，各持事恭敬也。本官自有三府三十六曹，每曹考官一員，考史一千二百，執籙把籍，威儀堪堪，列宸庭之一。按《三元品誡經》紫微宮治三府。左府事，所其生籍，司太陽火官考之。右府事，主其死籍，司太陰水官考之。中府，主具生死罪福之籍，司風刀考之。三府准太玄女青上元夫人統轄，是司制度諸曹，案錄籍事，謹題上元明真曹，上元監正曹，上元梵行曹，案局額目于后。上元靈闕曹，上元禁神曹，上元通明曹，上元正神曹，上元開明曹，上元玉都曹，上元南上曹，上元元功曹，上元三靈曹，上元明梵曹，上元威靈曹，上元太清曹，上元宣威曹，上元明都曹，上元太常曹，上元都靈曹，上元太儀曹，上元盟法曹，上元考正曹，上元明威曹，上元九都曹，上元司巫曹，上元四明曹，上元監天曹，上元司煞曹，上元盟天曹，上元幽都曹。上元威儀曹，上元太陰曹，上元下元曹，上元監司曹，上元太明曹，上元監靈曹，每羣真朝會紫微殿，各曹僚分掌
　　起居事。總領一切上真禪號，高下尊卑，典儀功過；總領一切上真衆聖，朝禮旋行，典儀功過；總領一切上真大聖，旋宴從駕，典儀功過；總領一切生死圖簿，錄籍功過；總領一切生死命籍功過；總領一切生死功德，輕重功過；總領一切生死功德，輕重功過；總領一切鬼神執役，報對輪轉功過；總領一切鬼神幽謫，開度年限功過；總領一切鬼神升度，死魂更生，輕重功過；總領一切死魂，受鍊更生，籙籍功過；總領一切神仙，得道位清淨，品秩功過；總領萬魔，謳歌功過一，且三界九州十方萬國，一切得道位者及神鬼人，悉皆較戒也。
　　時有玉童，
　　如世給事中丞職，是殿呼玉童。
　　傳大帝之敕：北方大將玄武將軍，宜稟玉皇聖命。
　　宜稟者，稱與也。太玄可拜玄武也。北極紫微省，奉昊天顧命，每敕發誥寶為旌，賞功力事于時大帝詔北方太玄元帥躬赴本殿拜受三天門下誥敕，是會司真一時咸睹降賜語寶，及聽玉童宣麻也。
　　敕
　　乃金闕翰林玉華院司玄學士大丹真人准敕旨，裁撰檢辭，玉帝敕啟，受命之璽印。《記方》謂：玉符也。《誥寶》曰：惟卿混黃一炁之瑞，導備九陽之尊，德隆仙品，威貫神真，出號二千五百春秋，功齊四十二劫，甲子校遷民物，無失毫分。玆以運數大劫，邪正混同，感生六天魔王，傷害九地黎庶，儻非真力，何得清寧。三清是賴，九聖得依，再扶道法之隆，又復邪魔之正。降水火二精於掌握，攝甲庚兩將於紀綱。因玆神化萬彙，咸榮功高，眾聖難盡褒崇。當容返本還元，理許歸根復位，若不徽稱，焉可顯德。璽書錫降，厥勿謙辭，可特拜鎮天玄武大將軍、三元都總管、九天遊奕使、北極左天罡、三界大都督神仙鬼神公事、判玄都右勝府，依前太玄元帥元和遷校府事，冊到奉行。出董真君降筆實錄。
　　令每月三度，
　　昊極右劇令，初六日、十六日、二十六日為定制。
　　統領神兵，躬往諸天，徧為巡察。凡遇邪氣，及有祆星逆次流躔，速須剪戮。
　　諸天星宿宮，並居九霄梵炁之上，謂之天文正炁，覆燾三界，佐成乾坤也。《甘石星圖記》曰：大抵二百八十三官，共積一千四百六十四星，以為定紀。乃總主下土官宮品物，及民用之什。故形生於地，精應于天。《易·繫辭》曰：天地設位，山澤通氣。氣者，本天地之精神。《莊子》曰：天有六氣，陰陽晦明風雨，應時運行，謂之元氣，孳萌萬物，完天地施使然也。國家穢德，禍孽莫遺，示現祆星邪氣耳。《史記》云：衛雲形如狗，趙雲形如牛，楚雲形如日，周雲形如車輪，越雲形如螭，秦雲形如行人，魯雲形如馬，宋雲形如車，韓雲形如布，鄭雲形如絳衣，魏雲形如鼠，蜀雲形如國車，漢雲形如破山，墮軍謂之營頭星。《黃石公天境書》曰：狀似星非星，六十四變，總名日曰祆彗也。一曰國黃，狀若老人星，芒散而赤，主寇兵難敵。二曰照明而無芒角，上青下白，臨處多征。三曰丑殘，狀若辰星，其光似滅，多見正東凶。四曰賊星，赤芒數道，星光閃爍，多見正南。五曰母危，狀若太白而無芒角，多見正西凶。六曰獄漢，下出三彗，內青外赤，多見正北，且姑置勿載。按《晉五行志》曰：夫帝王者，德配天地，叶契陰陽，發號施令，動關幽顯，休咎之微，隨感而作，大抵人心符天意耶。禍亂積而見，抱珥珮璚，或赤烏夾日之飛，或隔雲隱現兩日兩月，斯惡匪甚矣。人君穢德，自召革替，猶是天心。故嘗先以災異譴示，無妄典謫。尚失修省，再隕邪氣，祆星怪象出現，以警懼之。睹此可推昊極，體太上好生之命，仍敕玄帝，撫鎮討伏不祥，咸和正化，秒助宇宙君主也。
　　又遇三元，
　　天地水府三官集聖之辰寅，申亥建之，且十五日也，乃三元節。按《品械經》上元紫微宮三府，左太陽、右太陰、中風刀；中元清虛官三府，左洞陽，右北都，中清虛；下元青華宮三府，左清源、右寒夜、中清靈。九府下一百二十曹案，上考諸天神仙升降之籍，星宿照臨國土分野興亡之簿，應干神人變化之限。中考大千世界，國主后妃諸王太子百官人民壽限之期，一切善惡功過之名。見世受大福者，三年一結覈。見受中福人，九年一結覈。諸受小福人，則二十四年一結覈。議定延促年齡，更變榮桔予奪，年月分限之數，是以罪福俱行，功過同報。下考三界之內，應鬼神執役之限，定魚龍變化之期，及飛走萬類改易身形年月，判次九幽罪對之名註託生，及拘執年劫不輟須央，一一校結也。右按《因緣經》云：正月十五日，上元宮主一品九炁賜福天官紫微大帝，於是日分遣十天靈官、神仙兵馬、上聖高真、妙行真人、無鞅數眾，同下人間，校定罪福也。七月十五日，中元宮主二品遣七炁赦罪地官清虛大帝，於是日分遣九地靈官、神仙兵馬及名山洞府、神仙兵馬、無鞅數眾，同出人間，校戒罪福也。十月十五日，下元宮主三品五炁解厄水官扶朵大帝，於是日分遣九江水帝、十二河源、漢谷大神及暘谷神王、水府靈官，同到人間，校戒罪福也。玄帝准奉拜命都總管三元兵馬事，仍麾督無鞅兵，併察凡情。
　　節，
　　八節日也。當日更差陰陽八卦神君，交割世職也。是日卦神，准聽北極事，發號施令，開閉陰陽，生殺萬物。又按諸真經載云：諸天奉承元始誥命，於八節之日，分遣上聖高真、三素元君、九靈夫人，上詣九天行道授仙。次遣十方救苦天尊、玉童玉女，下度九幽長夜之苦魂，及遣卦神校戒節制，雷動風散，雨澤日炬，水潤生成，世間萬物事。立春日，始青天君同功曹將軍、艮卦大神、稽攝提，按在人間，司漸化條風，芽條萬物。春分日，青靈帝君同太衝將軍、震卦大神通視按在人間，司益化明庶風，孳萌萬物。立夏日，始丹天君同太一將軍、巽卦大神赤奮若，按在人間，司常化清明風，榮大萬物。夏至日，丹靈帝君同勝先將軍、離卦大神、共缺文，按在人間，司鼎化景風，鼓萬物齊見。立秋日，始素天君同傅送將軍、坤卦大神諸比，按在人間，司觀化凍風，使萬物生味。秋分日，皓靈帝君同從魁將軍、兌卦大神、皐稽，按在人間，司孚化閻闔風，成歛萬物。立冬日，始玄天君同登明將軍、乾卦大神、強禺，按在人間，司垢化不風使萬物應鍾。冬至日，五靈帝君同神后將軍、坎卦大神、窮奇，按在人間，司井化廣莫風，宛藏萬物。每成年徧差，八卦神君理治。凡一任除三氣四十五日，餘攝行下士生民種作等事。玄帝秉北極，在天罡之柄，提綱八卦，調和寒暑，陶鑄精粹。
　　甲子，
　　此日屬太一中臺，大使司關，會六甲元辰將，啟九天司馬，命童校錄，予奪凡間胎產男女，預定當生日時吉凶事。夫太一中臺者，北極中宮事也。大使，是紫微大帝也。按《保胎經》云：元始常遣六甲直符將軍、玉童玉女、從官符吏，持符執節，降在
　　人間，保胎護命，安魂定魄也。
　　甲子將軍王文卿，丙子將軍邢孫卿，戊子將軍樂石陽，庚子將軍楊仲升，
　　壬子將軍宿上卿，乙丑將軍龍季卿，丁丑將軍趙子玉，己丑將軍範仲陽，
　　辛丑將軍林衛卿，癸丑將軍江漢卿，甲寅將軍明文章，丙寅將軍張仲卿，
　　戊寅將軍虞子張，庚寅將軍褚進卿，壬寅將軍丘孟卿，乙卯將軍戴公陽，
　　丁卯將軍司馬卿，己卯將軍石文陽，辛卯將軍郭子良，癸卯將軍蘇他家，
　　甲辰將軍孟非卿，丙辰將軍霍叔英，戊辰將軍楚季卿，庚辰將軍尹佳卿，
　　壬辰將軍武雉卿，乙巳將軍唐文卿，丁巳將軍崔巨卿，己巳將軍何文昌，
　　辛巳將軍楊仲公，癸巳將軍史公宋，甲午將軍衛上卿，丙午將軍魏文公，
　　戊午將軍從元光，庚午將軍馮仲卿，壬午將軍馬子明，乙未將軍杜仲陽，
　　丁未將軍石叔通，己未將軍時通卿，辛未將軍王文章，癸未將軍呂威明，
　　甲申將軍扈文長，丙申將軍朱伯眾，戊申將軍範伯陽，庚申將軍華文陽，
　　壬申將軍侯博卿，乙酉將軍孔利公，丁酉將軍臧文公，己酉將軍成文長，
　　辛酉將軍那元玉，癸酉將軍孫仲房，甲戌將軍江子展，丙戌將軍車元升，
　　戊戌將軍範少卿，庚戌將軍史子仁，壬戌將軍樂進卿，乙亥將軍龐明心，
　　丁亥將軍張文通，己亥將軍酆都卿，辛亥將軍左子行，癸亥將軍左石松。
　　衆帥等，每上赴中臺校遷日，則先關申九天遊奕使司，然後俱離人寰，玄帝統元和遷校府司，案下人間浹扶化育也。
　　庚申，
　　此日屬太玄上宮，制民三尸。道言：凡胎之軀，纔得成形，便有百骸表裹之神，伺察人為百事，唯三尸神領衆輒言。夫太玄號者，乃北極都畿境號也。上宮者，乃紫微上元宮名也。按《生神品經》載太上曰：吾以道炁運化，取象乾坤陰陽，兩半假合成人，變化神識，各立司存名位。曰腦神，曰泥丸，頂中神通天，頂前神朱陽，頂後神玄冥，頂左神青光，頂右神白章，髮神曰蒼華，額神日天庭，左眉神翠童，右眉神羽童，左目神曰光，右目神月光，左顧神玉關，右額神玉梁，鼻左竅通陽，鼻右鼾陰，口左神命童，口右神天糧，齒神日命關，左牙神天鍾，右牙神天磬，舌神曰赤童，上唇神停蓋，下唇神靜輿，左頤神黃父，右頤神黃母，頸左神柱人，頸右神昇平，左肩神遠山，右肩神遠安，左肘神飛龍，右肘神伏虎，左手神天丁，右手神天鄒，左指神甲卒，右指神禦兇，腋左神扶干，腋右神扶刀，左肋神衛邊，右肋神防非，胸神曰天田，背神曰紫房，脊神曰運陽，腹神曰包靈，臍神曰中平，脾神曰黃常，心神曰丹元，肝神曰無英，肺神曰白元，腎神曰桃康，腰左神動關，腰右神搖停，陰神曰幽關，屍神曰幽闕，左股神玄岳，右股神玄山，左膝神轉生，右膝神幽停，左脛神天柱，右脛神天關，左腂神幽狐， 右腂神幽狼，左腳神輪空，右腳神運虛，骨神曰內丁，肉神曰衛非，皮神曰包羅。按《道喻》云：已上身神，謂之百魔。《中黃經》曰：一者，上尸彭琚，居腦中。二者，中尸彭質，居明堂。三者，下尸彭矯，居腹胃。俱各長七寸，結氣成神，如赤子狀，榮衛流通，運化自然；與天地合。每到庚申日，出入人身，上詣太玄三府署中三十六曹，下合屬案內言善輟惡也。玄帝統太玄元帥職司，案降下土彈鎮百魔公事，無令妄自出入人身也。
　　一月一辰，降於下界，
　　且三元八節，甲子庚申，及三六日，則輔助造道也。又復成年定制一十二次，秉三界大都督威柄，准一月一辰樹意，案行天下，操扶社稷，普福乾坤矣。其諸降日分在本經後十洞巡遊之句下。於是，玄帝真遊功德，則溥海內外，顯應昭然，承恩者庶廣，稱揚者頗衆，皆形于方冊，今謫宜為之註。
　　錄善罰惡，
　　凡人之善惡，因起自身、口、意三業之感召，孰不至滿稔之報。蓋玄帝真司，常警以賞罰事。《啟·聖記》云：宋朝祥符初，福州興化軍一商人程嗣昌，素好恬啖，因遊密州駐交橋鎮，睹獵輩酷捕飛禽，物命枉殺不忍觀。聞念將家藏戒殺圖文印施，命工鏤板畢，遇十一月初七真武降日，遂焚香叩拜靈空，告云此地飛禽無辜致死，願惟聖佑圖文化民從善。及施日，稅攔頭彭景首請一本，張貼于壁，不期妻華三娘，纔聞所誦，發怒碎搪棄穢中，即買一枚黑鯉，竟操刀劊之，其魚躍尾，刺損阿華一目，迸血被地，苦吟萬狀，血乃化蟲，，醫巫莫療。景覓嗣昌詬罵，纔脫潛抵，遺頌坐逝矣。無何，鎮寨廳前，見程太足懸· 空立。巡檢宣旦知異，乃灶香問程。太遽對言曰：吾是中天真武也，察知此地居民，累劫酷捕物命，恣充口腹，業障深重，尚未彰報。先顯阿華毀程嗣昌勸文罪，當處惡死，報豈容逃，餘民犯別聽。言乾不見。時虞部員外郎向郭，提點山澤公事過彼，聞風訝審宣旦，示程嗣昌親筆頌文。曰：我不傷殘命，皇天賜善名，諸人還未信，報應甚分明。洎讀畢懇而懷歸，回朝敷奏真宗皇帝，嘉賜讚謚，真武靈驗，事仰謄白，附禮典照，應御制曰：三元一神，通應十門，煒燁光祥，咸真滅頂。故仰知玄帝，錄一程嗣昌者，勸百善。罰一華嚚婦者，懲百惡。《感應篇》曰：其有曾行惡事，後自改悔，諸惡莫作，衆善奉行，久久必獲吉慶，謂轉禍成福者也。
　　輔正除邪，
　　君上尊為萬姓之表，表正則天下何物不正，政在克忠，輔臣俾民咸遂其性。故帝歷陰相社稷之權，每分真寄凡，以輔正有國，僭稱妖淫豈能久害邦國哉。《啟聖記》云：唐高宗崩，於柩前立皇太子豫王登極，時武后擅政，放帝居房州，后即擢母弟之子賀全龍，充管內提點，除殿前觀察使，惟習妖術是務，詐號曰北極七元助國正法也。后每奇之，全龍恃寵擅權，讒黜百僚。忽聞泰川路告急，奏今西鄙諸耶王趙宏，統妖兵入境，助戰威武者，乃蛇虎煙火、百端精怪，今本司用兵不前。羣臣議奏賀全龍行本身七元法往剋。武后依敕，下樞密崔察授符，給兵三千，領抵寇鋒，大軍亡半，家童折三，全龍無措，邊郡轉危求收。朝臣再議，保奏黃門侍郎裴濤一未仕子仲芳，年登十六二貌異材神，必能次勝趙宏妖寇。后宣見，賜光祿大夫，官兵五百，敕免朝辭。歸拜父母，佩劍提兵，直抵寇陣，乃揮劍折衝，其趙宏倒戈墮馬，兵僵妖潰，盡擒回朝。趨見武后，賜登殿坐。敕撫曰：朕知卿天神人耶。光祿始奏賀全龍，事狐女元綱妖術，有玷國風。后尚保愛全龍，宣令擔家童數百入內，當殿比試七元法。全龍至，叩牙嘆水以成雲霧，童子皆騰空際，放蕩狂風驟霰雨雹。光祿揮劍招之，一一墮描，入劍鞘內，舉真火呪焚滅。於是，莘臣稱賀太平，放大赦遍布天下。時通天元年九月，竟改號神功元年也。光祿既聞，告別父母，曰：兒自天來，今從北去。言訖退揖坐逝，不覺尸騰雲際，仙樂嘹曉，冉冉投北方而去。事奏聖聽，追封爵號神應將軍。濤奏納官，請宅為觀，武后依，贈濤號神應慶清居士，就名觀額，唐祚復興也。乃玄帝警示後世人臣，無設奸雄之佞，犯者無不擯絕。且人懷正念，必至真玄，邪念未成，立遭惡趣。
　　濟拔天人，
　　水、火、木、金、土、穀六物，因地生而天成，人得養生送死。故君為民之天，食乃命之天，民賴君安，君以民立，尚有凶年歉歲，造化然耳。唯有德君，上能解劫變災凶，回為休祥，資接兆民。按《啟聖記》：宋太祖在　周顯德元年，行營征瀛斤，路逢夕羽士，密告貴極兆云：總得真武陰助。言訖化光去。太祖信誠，章醮露答畢，而果承周禪，國號曰宋，改元建隆，徧賞天下軍旅。惟瀛州闕乏，陳疇奏請，表至迷庫積蕃商寄錢五萬貫，欲借充邊戍犒賞。回旨依，給付高陽關鄭度支遣，訖續據蕃商伊壽先等到司。陳疇齋周，朝通關文，牒迷寄庫錢事，因趙王昨會太白金星告兆，燒獻錢幣，贈吾恩主真武，照疏收外，出剩錢五萬，遣吾換易，凡財椿管趙王使用訖。言畢，商人不見。疇具實奏，上覽喜慰不勝。至二年三月一日，百官陪駕，陞端明殿，論議諸道侯王，各據山河，累征未剋事。俄頃，黑霧靉靆殿前，四目不通。丞相趙普獨邀駕登孝成殿。方坐，仰見雲際一神人，恭揖皇帝，遽降啟曰：皇基鼎祚運新昌，堯舜須依人喚將，莫似后奢纔得位，逆姦依玷亂施張。太祖躬問：聖者何職？降曰：吾非土地，職係天都右勝府事，吾欲適燕地乃遙聞聖慮，特當駐報，吾囊赴三天，聞宋僭不踰紀帝。普躬謝聖論間，真武辭升。至建隆三年秋，據河北二路申聞，兩載旱荒，軍民乏糧，事大不堪，官史莫能措畫。忽於七月七日清晨，二十軍州各有粟麥，堆垛盈城，糜袋縫記，總是黑雲馬紙粘糊。況其物貨無主，亦無夫腳，州軍互審，申奏朝廷。三司看訖回旨，物貨豈得無主，蓋是國家德感真武，出天倉粟麥，垂濟二路。橫計已得十五萬石，仰低價賑糶，接活軍民方甦。上聞喜曰：恩非小可，曷敢不報。遇真武降日，帝躬駕玄都殿，香火瞻敬。按董真君降筆云：玄帝以道德開化，如天地湛然默有成功之理，無一時不念衆生，無一刻不憐下土，每知劫數，必先以開濟之誠，上奏金闕，匈減分數，至於蠻夷猾夏之處，亦行教化，可謂大慈普救無上法王也。
　　祛妖攝毒，
　　凡被妖毒災告干擾之地，未有不隨人愆業乘染也。大抵皇天無親，德是輔，唯君子正心，則自然感格帝威光，祛禳制攝諸不祥事。《啟聖記》云：趙州石光祖，乃右勝府下副參謀官，謫降佐輔宋三十餘年，至太平興國初，拜觀文殿大學士右諫議大夫，解逝復還北極職事矣。從弟尚書禮部侍讀石光嗣，出鎮洪州兼知此地，及潭鼎衡鄂荊。期連蠻貊，當被七十二猖神，橫流邪毒，枉害人命。況彼一帶居民，少親正教，不識醫藥，惟務左道，祭賽南神。況斯民盛習此等妖衛，自號金剛法事，施用油火刀刃，移發狂魂，巫言息家，實幻惑財物也。光嗣禁止，竟不令行，遂命羅浮洞道士淡居邈章醮，懇禱真武，儀散聖號位牌，教民奉事儀式，於下降日咸誦經呪，積有歲月，其左道妖民猖神邪毒悉皆潛伏矣。又淮陽軍進‘士陳拱臣，幼年獲一小龜，其狀異常，收養于家，一味食棗。拱臣洎登科之歲，頓然龜大，無何一宵，龜身負一赤蛇盤繞。拱臣知是祥瑞，求畫真武聖容一堂，延供久之，禱無不佑。拱臣擢信陽參軍，忽承轉運費瓖，委充監修築城部轄役夫。值冬，疫癘流行，軍民染患，久滯工役。拱臣悶坐，恍見龜前作人語，曰：吾聞叅軍部役遭瘟，特來獻祛禳之咀曰，天罡天魁，立驅電霧，施我陰功，狂橫速去。一炁念三徧，仰面向西北方收炁，吹水盂中，用楊技濡灑息身即愈。略此佃謝見養之恩，吾今還北極事。言訖而覺，既行其驗立應。忽家書至，迷養龜已失，同夢時也。修城完日，以由罡稟漕臺，瓖詳體具奏，朝廷回降旨，下就信場城建立水火二神殿，呪文勒石，永為救民。化宗追封敕賜二神，號曰：神龜同德佐理至應大道顯明武濟陰威翼聖左正侍雲騎護國保寧輔肅玄初太一天大左將軍，聖蛇同德佑理至惠誠重威慈普濟陰辦武聖右正侍雲騎護國保靜輔肅守玄太一天大右將軍。
　　以副上意。切切為之。
　　以副上意，切切為之之句，是玉童繳白玄武將軍遵命也。玄武辭謝誥職，出離北極之宮，即日赴右勝府，置理任所委公事矣。
　　太上說玄天大聖真武本傳神咒妙經卷之一竟
　　太上說玄天大聖真武本傳神呪妙經卷之二
　　鄽人方田子佩昇玄內教籙陳伀集疏
　　時有真人，名曰妙行，特離斑次，竦伏帝前。曰：臣宿有因緣，得聞妙理。北方大將，玄武將軍，巡察天人，錄善罰惡，不知此將，應化何因，有何神通，鬼神降伏？
　　是殿每朝會，較結錄籍，不輟須臾，具元儀畢，許請問諸因緣事。
　　願惟大造，少悟小聰。
　　十極之中真人位號，皆有妙行之稱，唯東極官中者最，作是班之領首。《莊子》曰：且有真人然後有真知。引證彼真人之行虛皇尊曰：與真常會，無有明相，孰為妙行。時會中諸來者，俱恪守班次，惟束極妙行，出算越班，伏奏練求於紫微帝前，而自頌宿契，得聞玄武有妙理之因，故發願唯問讚大造之副，少悟小聰之懇為請耶。夫道之字曰大也，化之名曰造也，仰之大而化之之謂聖。此聖者，果神智六通，能擯攝鬼神事。
　　是時，大帝隱凡而言：妙哉真人，能為凡間。然其玄武應化之因，渺邈難窮，希夷莫究。
　　隱凡者，乃伏凡也。時紫微大帝聞請，則听然伏御几案而俯示大衆，興以讚羨妙行真人誠發妙哉之問。玄武應化神通，職業盛事耶，故妙行善能為凡間，啟塵俗之人普欲，使將來知有天神玄武，凡身修鍊，了證六通總司三界功過等事。且渺邈難窮者，謂通化無緒，無所不入，莫可得而窮者也。希夷莫究者，謂神變難測，無所不容，莫可得而究者也。按《靈寶智慧上品證六通譜》曰：天眼神通，視智高慧，通目中朱童，總五色之光，洞觀無礙，自上自下，四方八面，無所不照，無所不明。地耳神通，聽智遠慧，虛廓中元窗，總五聲之音，聲感響應，上聞九天，下聽九地，無所不知，無所不究。東鼻神通，空智清慧，寥孔神黃寧，總五氣之氛，洞妙自然，出入陰陽，往來無門。西口神通，虛智微慧，郎竅官太和，總五味之清，洞達神英，虛無不納，頤無不容。南心神通，清智明慧，開舌司正倫，總五神之柄，洞杳飛芒，經緯萬方，不疾而速，不行而至。北手神通，微智遐慧，深主司人，關法四時，玄序洞妙九微，把握生端，上應天關，陰察禍福。是故玄帝，由持此之大戒，處凡而能攝伏眼、耳、鼻、口、心、手之塵欲，乃得經濟，而神性兼通於六洞也。然後威加鬼神應，諸外道不祥莫不聞風而
　　伏玄帝歟。
　　蓋乃玄元聖祖，護度天人，應化之身，神明之妙。
　　玄帝聖祖乃祖炁也。三寶之尊神是歟。天寶君主聖祖始炁出書時，號高上大有玉清宮。靈寶君主元炁出書度人時，號上清玄都玉京七寶紫微宮。神寶君主玄炁出書時，號三皇洞神太清太極宮。並出大有金書。天寶以開天地之光，靈寶以開九幽長夜之魂，神寶以制萬靈之事。故知太上護度應化之恩，每隨人天諸根性漸令入諸圓成也。存神者，助神通以化之。見明者，教明察令變之。《中斗經》曰：大道無形，常居杳冥，聖中之聖，靈中之靈，包羅無外，含養衆生。
　　蓋無形之為道，非有象之可言，變化億千，虛無難測。
　　蓋元炁也，非弗是也。元始天生地。《清淨經》曰：大道無形，生育天地。《應運經》曰：太虛無象，朴散為人，天布日月星辰之象，地結山川海嶽之形，人稟五行陰陽之秀，皆本祖炁相承，弗是有象可言耶。《苟子》曰：天不言而人推高焉，地不言而人推厚焉，天地為大矣。人不誠則不能化萬物，是故元始行不言之教，而強名曰道較之。變化億千者，數也。且萬得十千，兆則百千，億計千千矣。千千名大千世界，機分百萬於虛無中，推運是理也。彌綸萬天，統御萬界，以分萬，以明萬物，以傳萬法，制御萬靈，攝召萬炁，以通萬化，檳斥萬魔，不著萬有。云云莫測。且玄元聖祖，八十一次顯為老君，大洞天寶君，內號曰玄元聖之祖也。乃生一成二，以開大羅三境之天，出號曰元始也。洞玄靈寶君，內號曰玉晨虛皇，尊法三三不夜之光，開九霄之天境，出號曰大道君也。洞神神寶君，內號曰玄元後聖，君法九九八十一炁，布列八十一陽天，方顯號曰老君也。《混元經》曰：老君顏若嬰兄，生成鬚髮皓白，上天內號曰老子。《叔教品經》曰：元始故命老子託化人間，或夷或夏，隨世改號，演說科誡，開度一切有為羣品也。按《道藏總龜》載：當太古上三皇時，號萬天玄師，出玄中大法於世。中三皇時，號曰有古先生，出太素經於世。下三皇時，號曰金闕真人，出金闕祕經於世。教民以太平無為之道也。上古伏義氏時，號曰鬱華子，當出元陽經於世，教順性命之道。神農氏時，號曰大成子，出太一元精經於世，教以好生之道。軒轅氏時，號廣成子，出道誡經，教以飛騰之學。游淨樂國時，號紫元君，授玄帝太和玉虛之訣，教以智慧上品大戒，乃歸根之道。中古少昊時，世號曰鴻濛子。顓頊時，世號曰赤精子。帝舜時，世號曰錄圖子。帝堯時，世號曰尹壽子。帝舜時，世號曰務成子。夏禹時，世號曰真成子。商湯時，世號曰錫則子。周文王時，世號老聘，官佐柱下史，出道德二經於世，時關令尹喜受學，今補為大羅玉清聖境太師之官，判天樞院事。《莊子》曰：關尹老聘，古之博大真人也。寂寞無形，變化無常。仙翁葛洪曰：老子是天地之精神，無世不出。
　　八十二次變為玄武。
　　玄武名成於後天之際。按《降筆實錄》玄武果先天始炁五靈玄老之化，乃元始化身，太極別體。上三皇時，下降為太始真人。孔穎達疏《老子》雲，道生一，此太極是也。太極生兩儀。中三皇時，下降為太初真人。日月在太易時，含光太初時發輝。下三皇時，下降為太素真人。按《白虎通》載：形兆既成，名曰太素。此燧皇立人夫婦之道化。當黃帝時，生淨樂國為王子，時道號潛雲子。於道有功，玉帝獎勳，始封玄帝之號也。夫大道者，元始帝先賜封五靈玄老，開北召水，乃元黃植象之根。次漸分氣化形一，一為上帝之官也。謹顯諸化，太始天一，二身太初太陰，辰星月孛，斗、牛、女、虛、危、室、壁二十九身，六甲、壬癸一十八身，太素北獄亥子丑乾坎七身，風、雷、雨、電、霹靂一十五身，羌老八煞人星一十身，至玄帝身，乃第八十二次化也。
　　故知玄武者，老君變化之身，武曲顯靈之驗。
　　老君別號，曰混元上帝易有太極是也。《太極分化太始經》。曰：老君變化之身也，大帝人以其從弟武曲顯靈事，驗處為比者，蓋兩聖功德頗類。按《北斗本生經》曰：昔龍漢初劫，有周上御國紫光夫人，於上春日游翫，至溫玉池邊，方脫衣澡盥，忽感蓮蘂，九苞一開發，中有化生九子。夫人護抱，鞠養宮中，志願惟成聖哲，佐輔乾坤。諸子洎壯，冠乃各修，因地功行俱滿，白晝沖天，並受得三清貴職矣。天皇大帝長子也，佐紫微上宮紀綱，元化衆星，主領紫微。大帝第二子，佐北極中宮明堂布政下土。貪狼配天，為元主萬物，為延生。巨門配地，為元主物命，為延命。祿存配日，為火元主祿，為保命。文曲配月，為水元主祿，為益筭。廉貞配其土，為江元主官爵，為消災。武曲配水，為河元主壽，為散禍。破軍配金，為海元主妻兒，為扶衰。按傳洞真註《北斗經》第六，武曲輔星玉諱昌上元處？凡修鍊時，奉行北極天心大法，救物利生，道號曰太車子，德稱曰定真君。不日行滿功圓，承天詔飛升，官拜紫微垣太常，執事斗中玉冊，位房斗中紀明真皇天闓陽宮所，配事水政，主錄河元，主管神仙升進公事。上總九天上真，中統五嶽飛仙，下記學道之身，歷諸功勤，合轉階級者，悉總調達，注名玉曆，管攝下土歲時發生地財度支天倉府庫出納事。且玄武寄凡，自開皇初劫，雖異世所修，並充天職，臨事同體，悉以蒼生為心，其舍靈受所賜者多矣。於是，二真紫微、徽贊顯靈而同驗耶。
　　本虛危之二宿，交水火之兩精，
　　天中北上，乃化玄炁之宮，有虛危二宿，位分占天次二十六度二十五分半，是日月兩曜緯躔之舍，副日帝月皇之政，水火在。昔炎帝癸巳歲正月朔戊午日旦甲寅時，日月合璧，二炁混虛危宿，度神彩流，降奎婁之域淨樂國境也。善勝皇后偶寢宮酣熟，靈游軀外，見像日圓光入口，吞之而覺有孕。是歲末，炎帝國滅于版泉，黃帝受命，都建有熊，甲午歲立馬。淨樂君誕生聖子，乃虛危分秀，水火流晶，而成形體，壯年受學，玄元化度。《法要義旨》曰：太和玉虛，紫微上都，五常回曲，六律引書，清朗為炁，玄秀應敷，帝有妙法，君降極圖，象徧梵境，通運神居，廣方便門，衆妙無殊，無真不現，無道不俱，順于變化，逆于邪途，乾為十合，坤連萬墟，入淨出渾，應變總如，此境至極，上號曰太玄都。《實錄》云：紫元君復授道要畢，囑曰：子當龍漢四劫，披髮跣足，攝坎離真精，歸根復位，返本於虛危之間也。
　　或掛甲而衣袍，或穿靴而跣足，常披紺髮，每仗神鋒，
　　董真君曰：玄帝准告命，往下方降魔日，元始有敕神，如斯結束。《莊子》曰：天與之形，道與之貌是耶。
　　聲震九天，
　　既拜九天遊奕使，又領九天採訪使，司察功過，神仙公事。於是九霄梵天之上，玄帝威聲豈不震歟。
　　威分四部。
　　專三界大督之柄，按月徧四大部洲鬼神公事。束自播本佛于岱部，西至流沙瞿耶尼部，南至交阯閻浮提部，北極幽陵鬱單越部，應城隍鎮戍械甲兵馬等神，並聽節制。況玄帝令名威權，豈得四部之神衹不職歟。
　　擁之者早纛玄霧，躡之者蒼龜巨蛇。
　　玉清宣賜皁纛時，當、水壽元年上元節也。樹旗事若玄霧興生，乃表威權之望。於是乎，十億烈士咸睹旌旄，皆同會信，悉赴太玄之命。又地軸水精林龜，天關火精聖蛇，捧擁玄帝足下，司行討伐。天上天下，一應不正妖氣最威者，是天關地軸纛鴦也。
　　神兵神將，從之者皆五十萬；玉童玉女，侍之者各二十四行。
　　行也者，列次也。此職右勝府之近司，屬隸北靈官為次也。則左右分掌威儀，及書記三界中善惡功過等事。按《仙傳拾遺》記曰：漢相張良，避世登真，位號太玄童子。按《啟聖記》云：信州弋陽縣，有敕封額寂照孝女之祠，原本右勝府中掌籍綠霞瓊女也。因陸中道同妻張氏，素勤恪真武香火，惟求嗣續，至晚年，妻夜夢吞紅纓感孕，誕一啞女，顏色絕倫。至十三歲，一日忽琅然發聲，告別父母，曰：兒本是上天雙女宮綠霞瓊女，兄昨因父母求嗣於北方真武，蒙參照父母枝慶案籍，即無胎產男女之名，真武遂以父母有處世平等之誠，保奏三天，蒙回降敕旨，下點差兒化紅纓投胎，充女身注一紀壽，終歸上會，兒離天府時，承真武慈旨，汝到人間切勿發聲。今聞宋朝司天監言，陳國分野當弋陽縣，下有陰貴仙骨異人，現定來刷兒身，恐泄天機未便。況兒壽限過期，當歸聽北極右勝府副判司，祇備差使，一任七年，滿日得返雙女官矣。言訖奄逝，事達聖聽，敕贈今號也。以此表證是府玉童玉女定制額也。
　　綬北帝之靈符，
　　《漢官儀》曰：綬者，有所承受也，所以別尊卑，彰有德也。玄帝於飛升時，受金闕賜北帝靈符之冊牌。首見竅穿，以銷金飛雲紫白文帶，謂之綬也。牌面符書，乃金篆文，日太玄元帥龍文攝化之符。
　　佩乾元之寶印。
　　佩也者，身服玉佩也。《白虎通》載：故能修道無窮即佩環，玄帝飛升時，金闕賜佩絞鈕玉印，以封事為信驗者也。印章命日乾元寶印，符印上式權，且以凡間書模也。想天文敷煥，凝結成篆，況玄帝增封拜，加重職六事，奉權命符印，又六顆矣。規成模範，大小及文篆，則凡世所未得見聞流傳也。
　　驅之有雷公、電母，御之有風伯、雨師。
　　北極右勝府事，天蓬大元帥判五雷院事，職階日都天大雷公也。所轄風、雲、電、雨之使，及飛龍騎吏左右億千兵馬、水府力士河伯吏兵共三十萬眾，日夜周緯陶鑄，都天之下萬彙諸品物耶。右勝府事討罰鬼魔不正事，則是等准副共合大信，遵依揮纛行營之命，騷馳駕御威奮赫奕助罰不正公事。按《上清法隱書》所錄，諸大聖者官叔階職品男官女官姓諱，謹顯之于后。五雷院屬第一廳，男官雷霆院事霹靂大總管通天入地變現搜捉大將軍吳天安。第二廳、男官興駕霹靂九天遊奕討罰姦五員。第三廳，男官雷霆號令星火炎飛慫警下過心事監魂縛魄大將軍王明。第四廳，女官雷霆院斬祟擒龍大將軍王天安。第五廳，女官雷霆院破廟斬尸大將軍吳天明，電母都使北極驅邪女官右總管雷霆四時電光事大仙母尋姦大將軍田守明。同知院事男官雷霆院催電發震欻霹靂火通天入地搜姦急捉大將軍田守真。風伯大君北極右勝院風伯副箕使紀綱八卦行風使案糾不法怪異風變事大將軍金三。五雷院都大簽書諸部雷霆錄籍歲行風雨電射應干不正邪魔事判官辛漢臣。雨師神龍九天開化掌籍主宰充下元水府轉運使檢校諸洞行雨公事元皇靈應帝君張亞。統五湖四海九江八河七澤十二漢谷行雨龍君外行雨洞龍右一百七十號，見《孔雀經》。夫五雷六甲八煞；皆五靈玄老炁化分靈孕，凡荐修今號方出也。《淮南子》曰：雷電不興，風雨不作。是故五雷號令，電火徵姦，風布八卦，雨澤行教，乃降至和，生成萬物。不然，雷轟霹靂，電火爍焚，風烈怒號，雨驟霰雹，斯非韶雅之象，天行誅討耶。《詩》云：敬天之怒，無敢戲豫。
　　衛前後則八煞將軍，隨左右則六甲神將。
　　乃玄都右勝府正衛威北八煞大將軍，八營駐劄于酆都獄華蓋山之前也。謹顯諸煞姓名之次第。天煞將軍張子庶，地煞將軍陳子青，日煞將軍李子德，月煞將軍范子章，水煞將軍杜子貞，火煞將軍劉子大，金煞將軍王子言，石煞將軍賈子元。副翼衛司威南六甲大神將，六寨營伍旁列于太微垣華蓋星之下也。又謹顯諸將姓諱。甲子水將李文思，甲戌土將李守通，甲申金將李守全，甲午火將李守左，甲辰風將李守進，甲寅木將李守遷。按說靈寶經時，元始在始青天中演教度人，偶下土東北兇變，則神公受命普掃不祥也。斯時，六甲抱金關，七政守靈壇，八威奔電激，九鳳破兇邪，並准副玄帝討罰。前後剛澤，左右徽控也。可謂金鉞前戮巨天，後刑非特，此時至今號令亦爾。《開皇章》曰：羣魔欽至，化萬國保康寧是謂也。
　　天罡太一，率於驅使之前；
　　率也者，賓伏也。於也者，幸侍也。天罡太一亦係五德神君，乃賓伏幸侍，充太玄從官，常備准威用。按本經載云：擁之者，皁纛、玄霧。躡之者，蒼龜、巨蛇也。乃右天罡，掌皁纛，諱監兵，乃白虎七煞右將軍及下太一，載聖足，諱執明，本玄武五煞後將軍。蓋聞玄天上帝，威貫神真也。授職階北極左天罡之罡，皁纛旗心端設北辰，貴其生成萬彙也。又階職鎮天玄武三界大都督之官，每恭行天討罰兇，則神武不殺也。其右天罡下太一顓行司殺事也。按《玉冊》曰：降水火二精於掌握，則三五合同功也。三乃聖蛇，五乃神龜也。攝甲庚兩將於紀綱，得七九齊制用也。七馴蒼虬，九御玄駿，故知驅策斬變，惟此數將最能關固。
　　社令城隍，悉處指揮之下。
　　悉也者，皆聽也。處也者，制度也。社令城隍，係在所國土州府軍縣鎮監鄉村疃里，各有斯職，分領陰景卒吏，機察本界中事，皆聽太玄指揮制度使令也。昔者巢城犯惡，當玄帝蕩沒彼處，無得城隍社令遵副，自化道士證明，焦婆充彼處土地，聽指揮也。《啟聖記》云：昔巢州四民兇暴，乃積劫累聚，殺害物命，恣充口腹脂肥，以至僧道之流亦皆倣效俗態，逐日血屍狼藉，穢氣上衝，觸犯日月星辰，亦滅光色。是時九天察訪使上奏天廷，昊天玉皇駕御出三天門，觀覽間，果見吳分巢州地惡人兇，乃命天官紫微大帝及地水二官，取嶽司委實北極方，詔右勝府副帥下蕩此境，連城陷沒為洲，永清淨也。真武趨朝得旨，嘆奏：臣聞地方千里，未必人人在劫，切恐大冤愈結，容臣下審地祇。大帝復曰：此州城隍社令，悉預奉玉帝敕旨，遷任他所。真武遂遵副敕命，仍遣部下右天罡，先行審察，既降遂變一大鼇，死浮漢面，果官吏士庶互報，鬨來分臠無不食者。真武亦睹斯惡，自化為凡流道士，巡門遍經，覓水驗實，唯焦婆家有不殺之德，餉水清淨。真武謂焦婆曰：此城不久當蕩為湖也，可速登聖女山居，作湖山土地道士。言訖不見。婆挈家同子婦，竟登是山，既至迴觀，睹黑風巨雨霹靂洪波，於頃刻間不見城基，汎為水界。婆手加額，忽瞻見空際一神，狀貌若覓水道士，降言此水屬汝所管也。道士既升，鄰州官史乘橄到山，詢婆元因，各申所屬，婆春忽相繼損世。西晉封靈顯聖母，改湖山從焦姓號，豈不因真武處分指揮保斯職乎。
　　有妖皆剪，無善不扶。
　　精乃物妖之感化，有犯則無不剪除也。善人方便益世，暗中真司扶助。纂《啟聖記》。如魏公韓琦判大名府時，炁寧二年己酉歲秋，據黃河燥吏馳報曰：本澡嘗有一巨龜之精，出害生靈久矣。今又出浮於水面，怒濤汕發，壩□崩隳，水勢暴橫，莫知漂溺人命。公聞，急遣幕使鄭圭通判華惇措置。奉旨至隄，二人朝服焚香，仰扣北極真武曰：願降靈助鄭圭剪妖。遂張弓矢，射中龜沉，水順童整□完。忽一夕，圭奄若夢間，被二史拘，曰：吾承閻羅府追汝，證對殺龜公事。執行至一山府，二史自相語曰：真武今日降此。圭聞間故，曰：校勘中下二界黎庶應造善惡，並屬此風吥羅山府所理也。圭越從入，急趨雪故，蒙旨下案，檢會水族格曆。俄齋簿呈，龜前身本人，生西京大宛，為齊明俠子，名程宣也。治雲夢城不法，唐高宗遣大將陳元忠討西，其城下日，火燒身死，魄充此地城隍，擅自邀祭，枉害人命，酆都紏知，罰為黃河四爍卓州界內推潮運沙土地之職。卻於咸亨三年庚午歲，魄氣投龜胎，既生長，輒徙黃河七澡大宋北京界內，興發水災，已四百年，共枉殺黎民生命萬數。真武聖判曰：龜死本當碎屍，尚敢妄詞，冤執陽間屬官理索性命，況鄭圭遵魏公旨，韓琦不日除赴紫府真人之位，當吾保奏也。圭拜謝問，聖遣符使懷神龜，與承吏鄭圭，同赴韋閻羅庭申察事，因妖龜尚言希求生路，身乃五百歲成器之形。王敕符使出其神龜，金光罩挾妖龜，騰空碎為微塵，飄颺撒盡地司，令鄭圭還生，從此人間永無斯禍。
　　朝金闕而赴崑崙，開天門而閉地戶，杳冥恍惚，審察窮通。
　　金闕者，乃大羅三天上帝宸庭總號也。日金闕玉清、金闕上清、金闕太清也。崑崙者，謂無上之基玄都玉京山名也。乃清微、禹餘、大赤三天官殿，建在斯山內也。昔日詔玄帝趨赴朝見元始，是時奉命行事，功著人鬼，分途司主，開陽閉陰，故謂開天門閉地戶也。分期出杳入宴，恍惚經緯萬方，往來審察三界，窮變通化，隨宜開度，一切有為無為事理。右按降筆實錄，每羣真朝會昊天玉皇上帝，則四聖為都班之首，引領起居也。
　　居其壬癸之方，
　　居者，安處也。太極始判分二儀，開天一生水，闔地二孕火，立為壬癸之方，列紫微北面，易納甲義。壬癸者，乃乾坤之至精也。乾陽動生甲壬成，坤陰靜生乙癸就，乃化天地陰陽之和氣也。乾中靜變壬為離日，坤中動化癸為坎月，迭往迭來，盈吳戊己，而負陰抱陽，司化萬物，實緊水火陶魂鑄魄也。按降筆實錄云：玄帝所居之闕，號曰天一真慶宮，處紫微北上，在太素秀樂太虛無上兩天之間，宮殿巍峨，皆自然妙炁所結，琳琅玉樹，靈風自鳴，聲合宮商之韻，紅光紫霧常覆其上，此處則玉虛無色界也。
　　助有甲庚之將。或乘玄駿，或跨蒼虬。
　　助有者，順立成局務也。甲庚將者，將乃帥之佐，有正副四員，甲、戌、庚、辰也。甲仁愛，庚義宜，關制令命。戌信誠，辰吹噓，魁罡爰從，喻若造父王良，左右攝提之職，掌玄帝馬院龍底之政也。甲、戌將正副者，除牧玄駿之使，乃引轡執策之承。易納甲義，甲乃乾之應，戌乃乾之比，一將名位處室壁之間，應天象如造父王良政焉。庚、辰將正副者，豢馴蒼虬之紀，佐襲逐飛御之官。易納甲義，庚乃震之應，辰乃震之比，二將名位處角亢之下，應天象，若左右攝提任焉。乘者，駕也。玄駿者，玄乃驪黑色，駿乃形之高八尺也。日元馬，本奎比河中天駟，分精易說卦乾健也。乾為馬，而應陰紀陽，故能往復踴健也。跨者，騎也。蒼乃青碧色，虬是獨角龍也。曰標攜龍角，帝座之別區也。《易·說卦》曰：震乃動也。震為龍，時潛升陰中之陽，常風雨奉之。
　　目閃電光，眉橫雲陣，身長千丈，頂戴一二台。
　　按降筆實錄云：玄帝為几人時，身長九尺，面如滿月，龍眉鳳目，緒髮美髯，顏如冰清，頭頂九炁玉冠，身披松蘿之服。自飛昇後，每奉降魔制妖，神變千丈大身，雲眉電目。三台六星為冠。上台司命主壽，上星應天子，下星應女主。中臺司中主宗室，上星應諸侯公王，下星應卿大夫。下臺司祿主兵，上星應士子，下星應庶人。太微三台六星，兩兩相比，傾光隨覆玄帝之頂，世人倣效為冠名。晉《天文志》：三台為天階，太一和陰陽、理綱紀，主開德宣符之驗。右按法家符祝曰：上台一黃，松卻不祥。中台二白，護身鎮宅。下台三青，治病除瘟。故知三台垂象，神光煥赫而能昭德塞違者也。
　　其動也，山水蒙；其靜也，地天泰。以玆顯化，故乃神通。
　　按《太玄都真藏玉華荃》云：祖炁化易，啟肇應運，混元隱顯，變易交參。夫蒙泰動靜玄義，乃金液化神煉以成剛曰用之法也。昔太華老人云：修外者，無極無窮。修內者，無形無影。外修太虛，內修氣運，故得外神安而內氣合，乃名顛倒返神之數也。動蒙艮山為鼻息，出入坎氣，血通流利，用育德而成聖功。太素秀樂天君曰：以無為上下左右前後，以氣神和之，故能常得自然之妙，謂寄身行道託命傳真也。靜泰坤地母為黃一，乾天父乃祖始，有無交相陰中發陽。西華帝君曰：若能寢處，引息其神，知其所出，可見本神，不為幻影所著，不為夢寐所奪，此為運坤神而變乾象也。按《金碧潛通龍虎上經》曰：六十卦體盡出乾坤中，還須經否泰始可議屯蒙。按張平叔《續易道》曰：故易道妙盡造化之體用，遂達託象，審於斯文，蓋一在其中矣。 乾上坤下，天地否，乾坤為鼎器。 坤上乾下，地天泰，交感如日月。 水雷屯守一存三，兔雞月停火。 山水蒙聖功神化，運混沌育元精。蓋人倫稟協，無出一炁之元。若夫善頤元鼎善運一炁，是不足度于五行可成真道。《復命篇》曰：東南西北要精通，交感乾坤雌與雄，火侯直須牢穩審，吹噓全藉巽家風。《陰符經》曰：天發殺機，龍蛇起陸，謂後弦之前束南巽位地戶也。坤寄體地戶，坤母索一，二生屯，就二而索三，成蒙難易，同氣相求，剛化先柔，使神有所度而氣有所流。動法運天，根發巽時，以據內動蒙屯生成之數，加四奇八耦，象日月之右轉三百六旬度之，載己土而養金鉛，專以鼻襲始青真黑，入于泥九，金生真水，燧鑪火侯結練。《陰符經》曰：人發殺機，天地返覆，謂前弦之後西北乾位天門也。乾本位天門，坤無定位，月節臨乾，蓋乾坤三變而興否泰居寅申也。寅生離火成己土，申生坎水伏戊火也。靜法守地，根在乾時，而當外存乾坤二策之數，否泰日往來如天道之左旋三百六旬一周，戊火以襲木汞，次以舌下華津飲三十六嚥，使火化真土，變神以御。玄靈正陽真人訣曰：身中用年月，日中用時刻，謂以日為年以辰為節也。但任外神遷變，而以內氣固養，外當隨化應時，內得神堅氣固，以此修之最為捷法也。下士遇化而歸真，真士開度以上昇。《玉虛太清章》 曰：玉虛之始化于太清，變運上極，持正入真，化炁攝穢，匡御眾靈，鍊寶回光，五常集嬰，律令統紀，度拔眾生，神降炁平，保練常寧，以入真界，諸魔潛傾。此道名上境，學者謹諦，聽日月至年，運修進無回停，大功三萬曰，小功百曰，升應有綠法士用之。以虔誠速度諸業海，超登上玉京。故知玄帝修四十二年，成茲上道，得證諸神通矣。
　　太上說玄天大聖真武本傳神咒妙經卷之二竟
　　太上說玄天大聖真武本傳神呪妙經卷之三
　　鄽人方田子佩昇內教籙陳伀集疏
　　是時，真人再拜稽首曰：臣之慶幸，荷此綸辭。
　　妙行稱讚，紫微敷演，乃經綸端緒之教。
　　然其玄武之將軍，乃玄元之應化，其始之邇，其事云何，願賜詳言，以開蒙鄙。
　　蒙者，不智也。鄙者，不慧也。故妙行謙和，宣明開析玄武詳節，普使會眾咸聞靈因，亦願三界人天，盡知玄武妙紀深趣之旨要也。
　　於是紫微大帝，敷以玄言，釋彼所因，解無上事。昔大羅境上無慾天宮淨樂國王，
　　夫淨樂國君，能聖哲主務，而感生玄帝，繼踵於考命，終曰得乘生前所種清信功力，命超無慾天宮，衣飯天之廚箱，受諸快樂自然。《虛皇經》玄天大聖真武本傳神呪妙經卷三曰：人有千善，福及七祖，死魂為仙，萬善既備，玉符下迎，千神來朝，白日登晨。玄帝修真果效奉天詔曰，九五老天君降言曰，子之聖父聖母已在九霄矣。九霄境乃玉虛無色界，中列三十六天宮，總隸大羅三境。玄帝父母得居，龍變梵度天無慾宮中。按《紫光經》云：淨樂國境乃海外仙國，在西域月支國之西，星分奎婁二宿之下。
　　善勝皇后，夢而吞日，覺乃懷孕，其母氣不納邪，日常行道，既經一十四月，乃及四百餘辰，於開皇元年甲午之歲三月三曰午時，降誕於王宮。相貌殊倫，後既長成，遂捨家辭父母。
　　按降筆實錄云：玄帝降誕時，正當上天開皇初劫，乃下世黃帝紫雲元年歲在甲午戊辰月初三甲寅曰庚午時，符太陽之精，託胎化生，產母左滕。當生之時，瑞雲覆國，異香芬然，土地皆變金玉，瑞應之祥，玆不盡載。立小字曰安于，生而神靈，舉措隱顯，年及七歲，經典一覽，悉皆默會，仰觀俯察，靡所不通，潛心念道，志契太虛，願事上帝，普福兆民。於是父王不願抑志，年十五再辭，王許，賜道號曰潛雲子。按實錄云：太上賜玄帝李姓，蓋取宗化之源。按《西域國西州天山壇降筆》載，聖父玉諱告，姑沃切。玄帝玉諱乞。按《啟聖記》，玄帝應化，唐時裴姓諱仲芳。按《本生經》，祖諱牛孳，宗諱端受右，暗諱四字賊瞎言乘。凡對聖席語，宜令勿犯上諸玉諱。本經內有言乘二字，可密音默誦之，以當回避也。如獻欸投詞祈求所欲者，於玄帝疏內無得書犯諸諱字，諸兩字諱者不許聯用，如是單用一字，書令字不完。
　　入武當山修道四十二年，功成果滿，白日昇天，玉皇有詔，封為太玄，鎮於北方，顯邊之因，自此始也。
　　武當者，古名太和山。按《九五經緯天地曆》 曰：禹平水土之後，分治九州，拜立五嶽，定封四瀆範圍，厚載之德，名山大川悉以神聖主之。乃考翼秒之下，有山曰太和，故老相傳云，上古玄武得道飛昇之地，更太和之名，就封曰武當山。按《實錄》云：王子離宮，尋訪幽谷，遂感玉清聖祖紫元君，授無極上道。元君曰：子可越海束歷於翼較之下，有山自乾兌起迹，盤旋五萬里，水出震官。自有太極之時，便生是山，上應顯定極風太安皇崖二天之下。子可入是山，擇眾峰之中沖高紫霄者居之。當契太和升舉後二千五百歲，龍漢四劫中，當披髮跣足，攝坎離真精，歸根復位，上為三境輔臣，下作十方大聖，方得顯名億劫，與天地曰月齊，并是其果滿也。語畢元君升雲而去。王子乃依師語越海束，果見師告之山，山水藏沒，有七十二峰，一岑聳翠，上凌紫霄，下有一岩，當陽虛寂，於是探師之誡目，山曰太和山，峰曰紫霄峰，岩曰紫霄岩，因卜居焉。潛虛玄一，默會萬真，四十二年，大得上道。至黃帝紫雲五十七年歲次庚寅九月丙戌初九丙寅曰，自清晨有祥雲天花，似雨而下，迷漫山谷，去山四方，林巒震響，自作步虛仙樂之音，王子拱手立于紫霄峰上，須臾雲散，見五真韋仙，導從甚盛非凡，見聞悉皆降集，王子稽首，祇奉拜迎。五真曰：吾等乃九五老天君，准奉三清玉帝詔命，與子啟途。曰當午，五真宣詔，王子再拜稽首，興受詔領賜，品儀易服訖，乃斂圭奉，乘飛雲玉轄羽蓋瓊輪上昇，朝赴九清境矣。夫玉皇有詔者，是斯經內一百六十八字天書篆文也。承此赴除太玄之職，方始顯迹，於凡知有所修之因也。
　　真人稽首再拜，白紫微大帝曰：玉皇詔封，必有妙旨，敢問大略，以開小聰。爾時告於妙行曰：天書祕密，何可談揚，恐泄天機，深為不便，大梵隱語，奚使眾聞。
　　北極中天紫微令事，遵佐金闕昊天，發敕讚勞，褒勉約東，論事而已。時依應三清玉帝璽書，頒降准事，施行畢謄，祕于紫館，況明真有格，未易冒禁，露談寶訓，恐致輕泄之愆也。於時妙行，開存衆之誠，請問大帝旨意之故，謙謙然寶惜，特為遏衆信，結誓立盟，使夫理志合儀者矣。
　　妙行真人拜手稽首，復奏言曰：臣雖緣薄，聖必恩寬，曲念衆真，特垂大便，苟輕泄慢，當墮惡途，萬劫千生，長為下鬼。
　　六趣雜染輪回，總號惡途，應是冥宮幽史，皆曰下鬼。
　　是時，紫微大帝，念此真人著意勤拳，再三請問，遂宣帝軟，以示衆真。
　　拜手者，執簡啟壇禮跪也。稽首者，倪首至地俯伏也。三請者，則九拜手三三倪興也。妙行慇懃奏請，遂乃設誓，雖緣淺薄，不敢口敬心違，違者甘當處下鬼之趣。動拳為衆三請，蒙大帝敕旨，遣給事侍中啟琅函玉匣，出示玄武飛升天詔宣唱也。
　　夫此祕言，金書篆字，大方一丈，號曰天符。見之者永處天仙，聆之者不歷地獄。
　　言夫此祕者？顯昊極三天門下金闕語命，重封獎其天符尊崇也。按實錄云：符篆詔製，乃天真皇人撰及書也。字大方一丈者，則八角飛芒，各一尺篆跡也。曰赤書玉字之體，以金錯成形也。得永處天仙，是斯會無極仙曹，咸獲瞻見，當增其品秩矣。次聆聽者，因東漢之季，太上降蜀，授徵士張真人道陵玄武之經，使流傳于世，張君乃以金篆韶書文義，易作凡間書體，浃濟學道之人，使夫誦念及聆之者，保毓腎官太玄之氣，堅固耳宅門戶之聰，使地司黑簿無得書執曾歷八百功德之人也。是等學人命終之際，死魂不當墮入地府獄中。按《天師杜光庭集》：道無初布，混漢無形，炁凝於浩莽之間，文結於太空之內，曲折成字，八角飛芒。元始命天真皇人，象形摹寫，名曰天書玉篆，乃為文字之祖體也。
　　其韶文曰：
　　此經天符詔語，乃依降筆，實錄本書。
　　金闕昊天三省門下牒奉
　　故學仙聖童淨樂王子七歲神靈淨樂國子十五志道辟國二親
　　惟卿玄元之化太虛本炁玄元化生天一之尊太陰天一紫皇尊身
　　不言而教守中忘言授學元君莫知其神莫知帝象惟德至神
　　渺渺劫仞善釋魔刃歷結解紛綿綿若存鎮護元氣綿綿長存
　　虛心實腹清心寡欲抱一順真和光同塵守昧同垢韜光晦明
　　鑿開造化鑿開虛己鎔化至精樸散胚渾雕琢覆樸塊然胚渾
　　六百萬歲延康劫初紀至庚寅八十二身五靈老始玄武後形
　　曲全枉直詘己證道舉衆伸人窪盈幣新若水下物度弊革新
　　生陰育陽陰生陽育女癸男壬起死成人恐人天橫衛生留經
　　其功不恃興益利施亡執恃名其德乃真不希上德真靜長清
　　今宜再顯昊天宜命太玄悖與永鎮北旻秉斯公治專政愍民
　　上罰逆象妖精逆象辄現與擒下滅妖氛邪氛侵氣妄逞收平
　　掌握圖籙掌握宇宙極圖誓盟攝制魔蹤鎮伏魔勞大刑攝擯
　　帝真靈會地真生理衛筆宏臣驅神駕龍駕龍馭駿統十號兵
　　甲庚之將紀綱驂轡特賜甲庚贊衛爾動克成贊術蓋署元勳
　　周環六合十二分野按月日巡普福兆民分身下降普福乾坤
　　道參天地大道参校可詔飛升萬真所推九清萬真齊駕帝庭
　　可　特　拜　太　玄　元　帥　領
　　元和遷校府公事冊
　　到　奉　行
　　紫微乃言告真人曰：此文者，玉皇祕敕，天帝徽宣，不可輕傳，恐遭降責。
　　紫微大帝所寶三宣初敕曰：天書秘密，何可談揚，恐泄天機也。次曰：玉皇祕敕，不可輕傳，恐遭降責也。末曰：非乃至人，祕之宜也。誡授受者，恐口敬心違也。《因綠經》曰：凡人現世長命富貴者，往世曾敬信大道，妙義中來。永劫家勢不衰者，曾延奉正真，及成就功德中來。處世為人才識明了深通妙理達性真者，曾持寶經不妄傳人中來也。
　　真人稽首，又白帝言：臣聞玄武將軍，神通至大，不居諸位，而鎮北方。妙用之因，神明之契，必有奧旨，願釋鄙懷。
　　妙行復問玄武洞妙，因何專政，位居北方。
　　大帝遺音告真人曰：天中北上，眾曜拱之，以匪至神，孰能鎮遏。
　　中天，北極之中建紫微帝庭也。元和遷校府署，乃毗紫庭之北，且玄帝偉政，位天官四帥之右，導森羅萬象之前，故經曰眾曜拱之職事，准玄帝功業可當也。每羣真會朝昊天至尊，則四聖為都班之首。實錄云：元始陞玉宸殿內，大會諸天上帝，校遷三界羣真，登命九天，司馬侍仙玉郎啟太丹玉匣，出萬天素威功過玉曆，敕金闕侍中司馬大神韓君丈人、金闕司命可韓真人、金闕司錄定名玉曆真人、金關司功九天探訪真君、金闕司過九天儲福真君，並開曆考績三官四聖之職，自太虛開化，神一挺生，有保天佑地化育之功，奏上三清，乃命玉帝親行典儀，當亞帝真之號，遂詔玄武詣闕，登七寶瓊臺之上，遣金闕侍中素靈殿大學士三天門下直日儲靈典奏事金真紫陽大夫含光上德仙君軒轅執本，齋莽昊極三天門下，玉冊傳命，官一賜玄武儀錫以通天十二謊冠，玄衮上施日月山龍物象，玄玉寶圭，紅舄玄履，瓊旌寶節，九龍玉筆，玄武拜受易服訖。仙君謹言玉宸三省誥曰：皇皇大道，赫赫至真，太極開判，玄元化生，妙蘊樞機，萬天尊仰，則為聖明主務，其休隆廣，焉敢不崇。欽惟太玄元師鎮大玄武大將軍三元都總管九天遊奕使左天罡北極右垣三界大都督，依前領元和遷校府職判玄都右勝府公事。太上紫皇天一真人冊曰：靈通太妙，上開混化之玄。道備鬱明，下統虛危之秀。寶育天元，撫成地紀。持造化於四時，推紀綱於八節。分身下降，普福乾坤。功齊五千萬劫，德並三十二天九霄。上賴於真威十極，仰依於神化有大。利施於下民，積聖德徧於玉曆。 按遵簡籙，當亞帝真，敢不徽崇。何以明德，賜尊號特拜玉虛師相，玄天上帝領九天探訪使。金書冊寶曰：夫道生一炁，感化三才，結真于九極之華，晨麗于六天之秀。幽微煒燁，洞杳飛芒，功高難極，合示嘉尊想惟鑒觀，幸勿謙辭。餘當上輔大道，劫劫長存，下佑兆民，綿綿永祉。龍文昭降，永祕玄都。謹言崇封，聖父日淨樂天君明真大帝，聖母曰善勝太后瓊真上仙。下蔭天關，曰太玄火精含陰將軍赤靈尊神，地軸曰太玄水精育陽將軍黑靈尊神，並居天一真慶宮。仰觀玄帝之勳業，在于今日之權，總司三界功過，事況真休，尚賴其威輔，而神通果至大歟。
　　真人乃啟於紫微，若有天人，志心欽仰，其於福利，有所得乎。
　　妙行真人思正萬彙，順天人之心，仍問欽敬福利，將化人天歸向耶。
　　大帝曰：此神將是歲每月六日、十六日、二十六日，諸天審察，
　　此諸天者，乃是色慾一界天境公事。玄帝之守，巡歷審察二曜、三辰、五行、萬象、星府事，彈鎮不正妖彗也。故本經曰：每月三度，統領神兵，躬往諸天，褊為巡察。凡遇邪氣及有妖星，速須剪戮，是斯職也。色界天屬上元三炁君，召諸天人春屬事中外一十八天主尊，謹著睿號：中九天五炁天君主北方，元靈上極天始素天君主西南，妙靈寶華天九炁天君主東方，玉華無極天始丹天君主東南，大虛真極天一炁天君主上方，玉清虛皇天始玄天君主西北，素靈皓元天七黑天君主西方，玉靈素華天始青天君主東北，太靈真元天三炁天君主南方，南極玉文天外九天智德天尊主北方，雙闕化身天威範天尊主西南，至妙變空天仁愛天尊主東方，元真寶曜天慈和天尊主東南，開靈傳道天載德天尊主下方，中極總生天成化天尊主西北，元關溥濟天義議天尊主西方，成德曜晶天智積天尊主東北，暉明流光天禮教天尊主南方。太平運化天色界，乃無五行之所，其中天人春屬衣飯天之廚箱也。本因是從，凡修鍊之士而及之。靈寶經註云：人有百善，東華註名，以至三百善，去身業歷，淨行命終，蛻殼神隨功著，飛烏此境也。於中增修及千善者，福延七祖神魂，靈魄聚為春屬也。慾界天屬中元三炁君，召諸天春也。其六天十境，最居下位，接人間頂，題名于后。諸天數號：善勝天王算北境，他化自在天妙化天王尊東境，樂變化天妙德天王尊中境，兜率陀天清淨天王尊南境，須燄摩天靈和天王尊西境，切利天淳和天王尊護世四王天中央，東方境主持國天王，南方境主增長天王，西方境主廣日天王，北方境主多聞天王。靈寶經云：人有十善，司命儲筭，至五十善，五帝友別，三業漸除，形神少忘，得返五行之妙，天命終際，神魂徑超此諸天境，受大快樂也。況夫玄帝稟命，常保育天元矣。
　　十洞巡遊。
　　十洞者，乃十大洞天也。巡進警察，神仙公事也。按朝天懺應洞天所各立仙官曹僚，分掌攢集萬彙籙籍功過等事。
　　及正月七日，二月八日，三月九日，四月四日，五月五日，六月七日，七月七日，八月十三日，九月九日，十月二十一日，十一月七日，十二月二十七日，下降人間，剪滅邪魔，驅除瘟瘧，保人慶壽，以全天命。其有氣正心純，忠全孝盡，名書玉簡，保舉昇仙。更有玄科，莫可併述。真人稽首再拜，白紫微大帝曰：顯化之因，則聞命矣，天人欽仰。玄武將軍，作何歸依、設何方便，而得福利，幸賜一言。
　　妙行請問歸依之人，設何供禮。
　　大帝是時告真人曰：天地之內，能有至心奉杞玄武，一生之內，不食鯹音星羶，自斃毒傷猒穢之物，及於藠音小菜、大蒜、葫英；躭婬嗜慾，扶屍接產，若能斷得，方可志心。凡臨下降之辰，皆有楨祥之慶。
　　大帝語天地之內者，謂天下地上大千世界中人也。能有志心奉祀玄武者，動修香火之家，誠謹信奉，遵依此經避忌之人，實於衛生利益。按《應運經》曰：飲食隨緣，不必勞神，不必著見。飲則通其色身血肉，食則充其色身臟氣。按《靈寶大誡經》：身中元神，惟務清淨，不可雜食臭腥，臭腥之物，壅滯經源，纏羅六腑。又脂葷辛躁，昏塞神門，攻蒸五臟，生諸病惱。人不能知形神，豈久可聽。此經保人天年，以除災患。此乃簡要之法，所宜遵戒也。腥羶者，黿、鼉、龜、鱉、、蛇、鱔黑鯉魚曰臭腥食也。牛、馬、野獸肉曰羶。自斃毒傷。自斃者，乃活動物命無故死也。毒傷，謂猛獸攫擒食之遺剩。自死及彫殘食之，多命促，此之謂也。按《孫真人食誡》曰：馱穢物者，馬肉鴃，犬肉穢。荔菜乃小蒜也，食多耗散精神也。大蒜雖入藥，久服反閉塞神氣。葫荽其臭，透人肌膚，令人多忘。芸薹、韭、蓬，已上總葷菜也。躭婬者，竭精虧腎，玄武逝後。嗜慾者，敗氣散神，朱雀棄前。扶屍者，死魘驚魂，青龍離左。接產者，血腥衝魄，白虎亡右。或誤食忌物，當念本經淨身神呪，則穢雜之氣出雜於身內矣。唯扶父母師資死屍，候葬畢日外更吉服，而可朝真謁聖也。《易繫辭》曰：天之所助者，順也。人之所敬者，信也。信者誠心，晨昏上香，朝扣玉虛之門，志感太玄真人，按腌部錄所循之善，申明右勝府事，必降禎祥之慶光，輝子之門闌，漸進則天佑之也。
　　其夜，
　　聖降之期預先一夜也。
　　先當澡淪身心，不汨思慮。
　　先當澡淪，可預除身垢。孔子曰：沐浴為齋潔也，非為飾也。不汨思慮者，卻去胸中亂事。太上曰：澄其心而神自清。又曰：形神俱妙，與道合真。
　　至五更，躬然香燭，淨果棗湯，
　　香通真達誠，唯降真沉香可。燭貴黃蠟者，輝明祭祀。淨果，五果，忌獻石榴李子。棗湯，沸湯瀑日曬乾棗。《尹喜內傳》曰：神仙多以棗宴賓也。淨水，亦佳。設淨水，因昔唐追封太上老君為祖也。憲宗幸廣平苑，夜坐于軒，睹真武降現威容，立于雲際。帝灶香，躬問奉祀天曹儀範。真武降言：藥香者可達誠，誠非香則不能達于穹蒼也。酌水者能滌穢炁，一切清淨皆由此生，故供養不可無水也。語畢帝謝，真武昇天矣。乃元和元年八月初八夜半降唐禁中故事也。觀此豈上聖所欲哉，我當表誠遵此。
　　位列有三，志純于一，
　　位列有三者，遞歲三月三日，玄帝宴聖父聖母於瑤池玉洞天，報答誕生之辰。香一灶，燭二枝，淨果棗湯，當設三位分。志純于一者，餘諸降日，只用設一位分香燭果湯。
　　稽首檮告，無願不從。
　　凡禱正念者，上聖無不從人所請。《啟聖記》云：宋朝仁宗皇帝，因轗軻問詔命道士洞神法師王伯初，庭對休咎事，於登壇日燒化御封心詞，俯伏出神查表達上穹。翌日敷奏，臣伯初昨趨昊極奏對，罷朝迴至西天門，葛將軍見報曰，真武已保明，蒙玉帝御筆敕旨，賜延聖壽一紀。帝悅賜御筆璽記，贈真武銜，嘉祐二年正月日敕準寶應閣長生玄都殿賜街也。謹鏡于后。降真讚曰：萬物之祖，盛德可委，精貫玄天，靈光有偉，興益之宗，保合大同，香火瞻敬，五福攸從。詔書：伏以靈天，肅正俯降，塵寰通明，護國定亂，殊聖現前感應，施惠救民，顯照圓成，所禱悉從，是願所求，皆有證心，不但國王大臣道僧士庶，一切有情能恭香火普及，所意無不果，遂以斯福善住世，專事濟人。承恩者庶廣，不可思議。今既獲于聖佑，於國於家，豈擅忘於大道，延福增齡，永祈保祚。除已行恩天下，啟聖奏章一百四件，並係功成正化。謹就玉津園建其聖堂，報答天鑑，得蒙現足垂靈，仍賜為社稷家神，崇遵真武上聖，宜可授玄初鼎運上清三元都部署九天遊奕大將軍、左天呈北極右垣鎮天真武靈應真君、奉先正化寂照圓明莊嚴寶淨齊天護國安民長生感應福神智德孝睿文武定亂聖功慈惠天侯，右准敕。宜令祀授龜蛇贈封施行。其龜蛇二聖街，注在本經前松妖攝毒之句下也。
　　然乃靜思虔誠，誦其神呪。
　　然者，道指也。靜思，處靖廬坐也。虔者，慇誠者。信誦者，念其者。斯神者，神明。叩齒誦呪，呪者，蓋以聲發禦邪。《虛皇經》曰：身垢不淨，以世水洗之。心垢不淨，以法語洗之，或自首罪，亦自洗也。
　　北方玄天，杳杳神君，億千變化，玄武靈真，騰天倒地，驅雷奔雲，隊仗千萬，掃蕩妖氛。雷公侍從，玉女將軍，鬼神降伏，龍虎潛奔，威鎮五嶽，萬靈成遵，
　　鳴鍾擊鼓，遊行乾坤，收捕逆鬼，摧斬魔草，除邪輔正，道炁常臻。急急如元始上帝律令。
　　按《紫光經》云：此神呪，出神寶君祕書也。
　　太陰化生，水位之精，虛危上應，龜蛇合形。盤遊九地，統攝萬靈，無幽不察，無願不成。劫終劫始，剪伐魔精，救護覃品，家國咸寧。數中末甲，妖氣流行，上帝有敕，吾故降靈。藏揚正教，蕩邪辟兵。化洽黎兆，協贊中興。敢有小鬼，欲來現形，吾目一視，五嶽摧傾。急急如太玄律令敕。
　　按《行道品經》三洞大法九品第九曰：神呪能驅除疫癘，掃蕩妖氛，鐲卻精邪，最為第一也。
　　太上說玄天大聖真武本傳神呪妙經卷之三竟
　　太上說玄天大聖真武本傳神呪妙經卷之四
　　鄽人方田子佩昇玄內教錄陳伀集疏
　　妙行真人曰：功德之妙，顯應之因，幸以竊聞，頓開迷懵。耳縱得聞，其有蠻夷之輩，愚蠢之人，耳縱德聞，心無所信，設有果報，可示一言。
　　真人已得扣知玄武修身功著，德行明妙，顯靈應化，隨因成就，一切歸依，含靈人也。又乃攝問，愚蠢之人，蚩蚩，蠻夷之輩，嚚頑不達，豈敬天地，誰信神真，然各有條例報之。有不信重玄武者，其報何若哉。
　　紫微大帝曰；雖云愚蠢，必識炎凍，縱處蠻夷，須知苦樂。
　　大帝捷證去妙行之疑，曰炎熱凍寒苦愁樂喜，且誰人不識知歟。於是世人歲月迍邅，太上先遣胡老君，同角、亢、氏、房、心、尾、箕，行化東方九夷之國。羌老君，同斗牛女虛危
　　室璧，行化北方五狄之國。氏老君，同奎婁胃昂畢觜參，行化西方六戎之國。越老君，同井鬼柳星張翼軫，行化南方八蠻之國。傖老君，同□□□□□□□，行化中央中原之國。《禮記》曰：五方之民，然則語默不通，嗜慾不同，則各有安居和味宜服利器。既為物中之靈，豈不知識苦樂炎凍者哉。如到此地者，必懇謝上真也。霑恩者，豈忘奉祀。
　　信則神魂清爽，
　　信則者，能誠行五常法則也。自然神心清潔，魂意爽明矣。元君曰：人有一善，心定體安。虛皇天尊曰：人有一善，百神俱泰。目人有者，因暗循而果穫，況千善萬善，必躋大道矣。
　　違則禍患縈仍。
　　違則者，是非義而動背理而行者也。因惡稔至期，禍患縈仍旋繞困重而
　　頻遭矣。大帝造慈，略警此之八報也。世有勤奉玄帝香火者，則災隨電散，福逐雲生。
　　致使富乏兒孫，
　　人間五福，一曰壽，二曰富，處富地者福矣。無子孫者，孟子以為不孝之罪。昔華封人請祝，曰：願堯君壽富多男子。堯不願祝，育子不肖如無，位同舜壻也。子亦如之，禪位臣禹。揚子曰：螟蛉之子殪而逢蜾贏，祝之日類我類我，久則肖之矣。速哉，七十子肖仲尼也。且以堯、舜事比之，足可見之孫事聽上帝命。元君曰：人宿世有五十善，得見世子孫繁息。立九百善者，世生賢聖也。《應運經》曰：大道鼎分，西方日佛，名南無常觀自在境，立普門願，從人所請，欲設復世人禮拜供養，求男生男，求女生女。況玄帝及三茅真君，亦從人所願，豈不聞王植朱牧之事因乎。按《啟聖記》皇佑年問，冀州觀察使除殿前檢校王植妻壽昌郡君焦氏，見後園石榴樹一枯枝煙發，以水沃化，成圓光現真武，焦氏拜扣。凡塵賤骨，幸得遭遇上真降，救度兒身也。妾聞終身無嗣，大為業賤。真武遽降慈旨，曰：遇吾釋願，汝之誠感也。可候來年三月三日祚真觀內，與汝一子。焦氏拜謝，竟失聖跡，歸白夫主。迤至期，夫婦同詣是觀，灶香於稠人中，忽逢一子，兩手拽定王植焦氏，約六七歲，云無父母。植引歸教養，自然聰敏，作親面奏恩澤。仁宗宣問，知卿無嗣，植一一具奏來因，上賜名王淵，許越國長公主為親。武舉及第，冊寶充附馬都尉，賜宅。又《啟聖記》，饒州樂平縣人朱牧，登仕版處政公平，居鄉謙謹，一生恭動真武香火，自念無子。適七月七日聖降夜，妻云：纔夢一道士，自袖出碟，盛棗一枚，飼我曰，天錫仙人棗也。令我吞之，味香透體。牧齅果異香徧室矣。至來年誕一男子，就名天錫，五歲記誦聰敏，七歲名播四方。承神宗詔，宣天．錫登殿，試誦經史百家，並無訛舛。又能捷對御題，上悅賜承務郎及買書金幣，三司看詳朱牧神童，亦為國家祥瑞。漢相陳平日：我多陰謀，道家之所禁忌，吾世則廢矣乎。自知致富貴地，乏子孫也。按《保嗣章》：嗣續衰微者，宜贖命放生解之也。
　　貧多子息。
　　原憲曰：吾聞無財者謂之貧。孔子曰：貧而無謹，顏曾之謂歟。且顏回亞聖智，曾參大賢人，尚墮于身貧之報，而況有諂乎。貧多子息者，乃宿尤也。《天文洞章》曰：生遇困窮，無所依託，復有冤家會遇，作諸春屬，日月憂惶，共受貧薄，遭逢凍飢，一時難以解釋，但息惡念，不生怨意，是名內和，又可速離諸陣漸圓成也。若憎妬不息，墮入惡趣矣。《趙起感夢錄》云：一夕夢後妻前夫尚書員外郎李庶，到起家再拜求謁，曰：幽府今責吾定罪日訖，只今託生七帝坊窮巷內劉家作女身也。吾聞渠家其貧，多子欲殺，吾難復人身矣。言再三曰痛哉。辭謝訖，揮涕哭而出也。起覺語妻，范氏亦云如斯夢意。黎明急訪劉家，果生一女，將沉溺于水中，命在須突。趙起贈金，救李庶脫溺死之地也。大抵貧富倚伏，天理變更，誰能測之。試且以吾一鄉觀之，不十年間，貧富反覆，子息增損，又何嘗無聚散乎。凡有識之士常樂貧，奉正侯造物自成矣。按《啟聖記》載：宣城有閒民唐坦者，家多子息，安貧守分，度其生也。唯季子唐憲，承接祖宗家堂真武奉祀，香火未嘗私替。忽值冬雪霽，遇一窘客，出一銅像坐相真武，來投憲賣，償價贖之，迎歸家合，香湯刷洗，其垢淨，乃是真金，約重五十餘兩。憲忌收價不登，迷情捧納入官。本州正刻刷上供錢帛，就具因由併進續據。朝廷回降劄子看詳，金像真武自進入內院，光明圓赫，顯是異瑞，仰宣州支撥省庫錢五百貫，給付唐憲，充折金價。憲請領，歸家均付兄弟忠愈願等子姪，各營生業，不日皆為富厚之第，憲捨自己分財，重新建造太極觀殿，答謝真武佑賜也。大抵貧窘之人，常事當隨，分受今生之報，況寒谷亦自然有春氣到日也。
　　或男值兵戈而殞命，
　　男正位乎，外尚忠良，盡其道而死者，正命也。棄忠良逞猛愚者，必當逢兵戈頂段則死，非為正命也。《禮天官》曰：良兵良器以待邦之大用。故知兵本人立干戈兵器也。史律詩云：兵者，聖人所討強暴平亂世，奈何外有四夷，寇擾國境，內起猖獗，叛亂邦疆，大抵數也。皇天無親，惟德是輔耳。老子曰：樂殺人者，不可得志於天下矣。胡不聞王顯陳疇之事乎。使相王顯，淳化初年持節知定州，忽一道士破冠弊褐，鬚若剛鬣，口角至耳，詣公廳刺謁，乃自稱曰：吾管轄酆都觀公事，昨準上帝牒，下蕃魂二萬名，吾今未與收入死籍。在公殺不殺，宜自擇，公若果殺，雖名彰勳重天曹，反減公壽十年。顯謂強人，不聽，怒叱之逐出。未幾，契丹有兵侵入邊境獵，梁門寨對壘久之，適天雨雪，疲困兵久，公乘彼無備，全兵夜擊之，擒敗卒，次日戮於築京觀側，計首級二萬顆。顯方悔悟；事追不復，及奏朝廷，蒙重賜褒，詔除樞相，不旬日果暴卒。《啟聖記》曰：宋朝戶部尚書陳疇，出除越州，忽承詔宣，再令赴闕，事涉頗疑。疇躬詣乾明觀，登真武殿，灶香禱籤，獲黃真君第四道，辭意良雅，呼夏禹廟祝鬻籤楊昉詳斷。昉曰：公必當建腌節，討東北鬼路猖獗之事。此籤非吉兆也，去則應在百二十日，主定惡死。公忌，令昉勒伏狀繫獄，姑候其驗。疇至闕庭，果授那州持節安撫領兵馬都鈴轄事，出討齊州虎頤山獗黨軍劫何清等事。疇纔接兵，夜遭寇突，罄騎蒼荒，墜一崖塹，無計支持，忽電破暗，睹一披髮神人仗劍招疇，不覺同騎，俱存于路，漸而黎民得回，坐營再約日戰，清等伏擒。疇具因敷奏一端詳節，及繳狀保明楊防籤斷。三省看詳，特賜楊昉精藝一官，按月給俸，充夏禹廟香火事，朝廷遣中使降御香，下乾明觀章醮，啟謝真武顯靈神休也。是樂殺人者，立見促壽而死，疇於死地而生。太上曰：又枉殺人者，是易刀兵而相殺也。
　　或女罹姪孕而傷生。
　　女正位乎內，慕清潔則閨門肅正也。《孔子家語》云：男子二十而冠，女子十五許嫁，然後道合化成，惟命之端。夫婦者，義屬天倫，父父子子也。不謹行藏，亡禮義，欺暗室，蕩女嫠婦，通私情以偷期為事。女子迷惑，私意交通，懷孕偷生，設殯隨之。不懼罪福，不畏惡報，或臨生時，多方狙詐，圖絕人謗，似此非一。況官刑有禁禦男女無別之醜，以防淫亂之奔。又或有主婢私通，婢懷娠妊，其子育不育，聽主母意，及不與將理產身而亡，非惟主母墮罪，育主亦同。或者又多兒女，輒輕棄之。然則世綱可逃，暗中報克，鬼責漸至，豈不聞穎娘與王堯臣女孕事，及紀可信女誡世乎。有穎娘者，街婬憂孕，復厭子多，暗自殞胎屢矣。又復有孕，亦用藥觸之，血遂洞下，伏枕六年，若楚萬狀。一曰，家人明見數箇提孩在狀，挽撮琅然，叫聲曰索命，事穎娘方絕。按《普州記》，紀可信一女，小名曰引鳳，偶病入冥，經曰而還魂，告其父曰：兒初被二吏押入一城，兩畔數處庭落，門上皆有牌額，及見一所門內，無數罪人，男子縛抱出火銅柱，婦女壓外大炙鐵狀，眾多牛頭馬首之卒，持戟監押，纔赴者苦聲悲慘。兒不忍觀聞，遂問立吏，答云此償生前尚婬傷生之報也。又拘兄行至一殿，見殿中坐一王者，左右紫袍牙質，班從殿下。俄頃，押至眾多荷極婦女，各被嬰孩扯拌，有冤聲云索命事。王者詁由不輟，須臾皆斷結訖。兒聞，送還生人道骨肉聚散，貧窮困苦，分裂絕嗣，婬穢之報。紀可信聞，依語書為世誡矣。《啟聖記》載：舒州金部員外郎王堯臣，親生一女，未婚若妊，二年不產，怛令二婢伺察奸邪，女忿其恥，奔園自縊，忽聞有聲自空叱曰，女子未可枉棄其命，婢聞馳救，解繩將歸。公聞諤訝，召靈仙觀道士陳居巽具因申，稟家堂真武。間女忽自附神通，說己過，前身乃是藥婆，暗貨毒藥，與人打胎，枉殺貴命，有此罪咎，上帝震怒，罰我今身受恥辱之報，毒氣衝塞心腹若孕，今得遇上真，脫自縊死，免墮他趣，言訖而甦。堯臣即醮謝真武之恩，警播於世。《生神章》曰：夫人得還生於人道，濯形太陽，驚天駭地，貴亦難勝，於爾何負，而乃肆殺之，棄人及厭多生也。
　　常出入於訟庭，
　　老子曰：知常曰明，不知常妄作凶。謂巧詐也。頻凶訟出入公庭者，不無欺凌願強勝耶。孔子曰：聽訟吾猶人也，必也使無訟乎。大抵官清康，乃能央曲直，予奪一定，兩訟伏矣。若是不廉不智，棄法受路，引縱頑民，猾吏結交，使諸屈者銜冤莫伸也。惜其不知，一法一律天曹地府水司皆主之，陰考陽治，刑政一以貫之，反報無毫分差矣。《斕聖降言》曰：盡力事君，政事饉勤，濁財勿顧，邪事莫聞，整雪刑獄，救療人民，動合王道，自為吉人，積愆為咎，又有沉淪。《福記》云：吾被攝入冥司，偶見同邑人郁丙荷枷，二吏拘之，泣訴吾曰：緣我生前，曾強侵鄰家張先空地三尺，成簷溜水溝矣。張先在世屢訴不行，事久湮沒。今在陰司訟我，我今伏辜矣。此情無由通達我子，我子流落建昌，張先子亦徒陝府，且幽冥路隔，今幸君還，煩賜一言之重，拉吾兒速割還地，庶吾得次不然永繫于此也。福果還魂，特與次之，聲播於世矣。《啟聖記》載：蔡州百姓錢舉，誣親弟為異姓，財產數萬不與均分，結賄官吏，弟訟不伸，經御史臺檄下許州，差通判徐沂往蔡州置獄鞠勘，問被推司楊仲和受舉球，裝點公事，將干證人朱惜姐供狀換弄為非，沂鹵莽失究，元科朱惜姐臂杖十三，斷絕無辜矣。沂任滿磨考，不行，因就天慶觀，命道士裴君史投詞保助轉官。自更闌焚詞伏壇，至四鼓方興，君史謂徐沂曰：吾到三天門，見北極大帝領真武入，奏公斷蔡州錢舉公事不當，遽蒙旨曰：徐沂心詞，只留在此。恐金籙召問汝，奏對必有差，大恐不便，吾即便回之。沂聞大懼，未幾乃卒。時推司楊仲和驚怖，辭吏棄財，施貧造善，勇於改過，財盡幫籤，曰糊其口，命終尸解，真武收錄充東嶽麻漢注祿主簿，事達聖聽，敕封楊仲和號悟本府君，就許州建祠，令人享敬矣。比之以曲為直，刑加無辜，乃是違法徇情惹健訟者。滅親壞教，豈不畏天地真司輒言上帝，降罰至時，看君如何逃乎。
　　每沉淪於苦海。
　　每者，事事也。沉淪者，行藏汨沒也。苦者，自煎熬也。海者，喻曰生無窮世事也。《元洞玉曆章》曰：苦海，喻之火宅而牽世人，責迷執著，魍徒相結，不知劫會，惟樂眾樂，卒無定安。火乃燧人所出，化為炎苦之海。佛說四相受緣，愛愛緣，生生綠，老病死是煎熬之苦，出沒膠擾浮沉曰寰海。太華上人曰：以利返之，以高下之，以前後之，以貴賤之，以衰盛之，不執不著，不貪不慾，人能奉行，乘渡波涉湍之筏也。《清淨經》曰：眾生所以不得真道者，為有妄心。既有妄心，即驚其神。既驚其神，即著萬物。既著萬物，即生貪求。既生責求，即是煩惱。煩惱妄想，憂苦身心，便遭濁辱，流浪生死，常沉苦海，永失真道。碧虛子曰：人為一器，俱屬塵中，曰烏月兔，交馳積成，起滅天關，地軸旋轉，倚伏輪迴。悲夫世人，放七情縱六慾，務快身、心，貪、嗔、癡、殺、盜、淫，生死難度。豈思生前暗削祿家，遭橫禍除年，死後則業海潛地，拘魂謝罪。懺云：人間之北，有大荒淇渤海，其水腥穢無邊，中有酆都羅山，上參碧落，下入風泉，中置九幽，立三十六大地獄，專為整雪死魂生前罪戾。其中所尊者，北陰酆都大帝，總判刑名都司，洎無間一十八大阿鼻地獄，及二十八宿治圄，皆為理充之所。獄中草木甚於劍戟，猛獸獲擒，噴煙吐火，爍空蓬勃，晝夜不停，獄官鬼吏，件執不慈，拷掠囚魂，豈容情哉。太上聽設地獄境界，乃人平生作業受報之地也。《啟聖記》載：真武上詣太清境，朝謁本師太上老君，告曰：吾以汝降伏天下妖魔，清寧宇宙。尚諸眾生，競赴輪迴，經歷地獄，汝當普度。見善者以福加之，化惡者以善解之，汝宜更修其果。真武遵奉而作頌曰：眾生造善，與吾齊身，我登證果，亦同好因。說是頌畢，跪辭回職府，乃垂世訓。言夫欲修仙道，先修人道。人道者，恭謙美眾，慈惠溫良，濟物利生，欽心奉正，節儉事親，修仁義，行方便，強莫騁，勢莫恃，憫孤寡，垂慈念，此人道也。人道尚不能修，去仙道則遠矣。
　　銷磨產業，
　　士得田供祭，民農田養口，賴四時造化，五谷豐登，雖一升一合之菽，各有分受矣。或者田園徧野，倉凜盈溢，尚生窺覬他人腴產。墨子曰：非無安居，無安心也。老子曰：咎莫大於欲得。《應運經》曰：將來于世，衆生昏況，不能知覺，復欲遠求，廣利強立，世世豐厚子孫，徧侵土地，立棟成宇，此謂修業以待其報也。大抵怛產田祿，天付限節，多寡自然，豈苟婪得哉。應誣婦產業，並屬恬昭罪氣，洞管攝目，為貴廣罪，削爾田宅之籍，陽與銷磨產業也。《玄帝勸文》：恬惔身心，災穢不生，惜物究性，自然無病，明察賢愚，賽鈍自無，光明照了，俗縈次少。人若空靈，何謂實蹤，往來來往，氣騰之精，雄雷威電，世民皆見，速報分明，天空顯現，勿昧本心，莫多惶占，孝憐骨肉，和美同春，里朋如親，少貪多戀，救困施貧，忠誠謹儉，滌除頑塵，昆睦和宴，執淨守清，神明贊願，壽益無虧，子孫榮健。生不遭苦劫之纏，死次免冥鞠聲辮。今曰吾書普勸文，願得瞻之兇邢免，能錄十幅貼諸方，時疫瘟災不敢現。若愚瞋謗我之言，拘魂直送酆都歛。
　　耗散資財。
　　制命急務，衣食最先，必本資財，活身潤屋。莊子曰：錢財不積則食者憂，廣求怪恪苟富而矣。墨子曰：非無足財無足心也。孔子曰：富與貴是人之所欲也，不以其道得之不處也。老子曰：禍莫大於不知足。又曰：知足不辱。《虛皇經》曰：財為息之本，聚財如聚業，財為愛慾根，能起一切罪，多藏以其厚亡也。惜其不知。掠剩鬼使裴璞，夢友人韋元方曰：吾掌世人曰用，一飲一啄以至資財，皆有所籍，其獲有限。苟過一物一鏹，吾統鬼卒千萬，皆與其掠之，事屬酆都紂絕陰天總司，主攝蓄非道之財，遣發本洞鬼卒託生其家，俟期與耗散矣。按《佑聖經》保命真人曰：不以心坏賢，恐天之禍。不以輕父母，恐天之怒。不以毀謗聖，恐天之災。不以責非利，恐天之損。不以損於人，恐天之墮。不以害於人，恐天之報。《玄帝垂降格》言：矯妄求榮，名譽不揚。剋剝至富，子孫遺殃。行恩布德，福祿來翔。寡慾薄味，壽命遐長。毋欺暗室，毋昧三光。正直無私，赤心忠良。天地介杜，神明衛旁。延生度厄，必濟時康。
　　蓋緣自咎，故獲斯因。
　　太甲曰：天作孽，猶可違。自作孽，不可活。
　　此神將所在，獰妖縮首，邪道遁形。
　　凡有建立玄帝聖像殿堂境域所在，及所所在，在筵設影像之家，有妬福獰妖，聞真司則自當縮首。或興災邪道，睹旄從則無不遁形。
　　是以奉之者，福逐雲生，災隨電散。
　　《詩》曰：昭事上帝，聿懷多福。《翔聖訓》曰：加香虔答於高穹，守性鍊伏於己體，如能躬饉，時有自然，福慶相逐，感瑞氣生矣。瑞氣者，一曰慶雲，見為喜氣，生福之先，鍾為五福，百福俱臨爾體。福者，於事緊遂，順者謂之福。《北斗經》曰：五方降真炁，萬福自來并。并者，合輳也。又曰：削落三災九厄，保見今春屬安寧。《書》曰：惟天降災。祥在德。《度人經》曰：萬災不干，神明護門，雷霆兵史，常隨行府珍散災異。
　　汝因懇問，吾故泄機，．陳道紀於微源，使天民之巨慶，言雖簡要，欲汝曉明，非乃至人，祕之宜也。
　　大帝語妙行，果有宿因，而今懇問耶。夫道紀者，乃授度之年載也，用證玄武微妙源流也。信奉者，名天民受巨慶。莊子曰：人有脩者，乃今之常有怛者，人合之，天助之，人之所舍，謂之天民。按《上清真訣》云：人生於世，不知修道，與草、木、飛、走無殊者，謂之凡人也。凡人之中，了然覺悟，起心修道，欲求長生者，可習此簡要經旨，則妙行及我等，皆可易曉明此義。莊子曰：不離於真，謂之至人。苟子曰：明天人之分，可謂至人也。非能明，豈謂至人。如昔韓元壽，精思入室，誦經不專，一旦天火焚屋，經飛上天於九，十年中元壽化為木精矣。況今人輕授受之報，當如何哉。
　　太上說玄天大聖真武本傳神呪妙經卷之四竟
　　太上說玄天大聖真武本傳神呪妙經卷之五
　　鄽人方田子佩昇玄二內教籙陳伀集疏
　　真人曰：妙用之理，可得一聞。
　　妙行又審，玄帝妙用至理不可思議，處而為諸大眾，真請示功因也。
　　大帝曰：昔永壽元年上元之日，
　　昔者，言往時事因也。北極中天紫微大帝，於上元日陪從元始御駕八景聽法，是日上命遣將殄魔，至中元日昊極詔下，就紫微殿陛冊封勞勳矣。永壽龍漢，乃上天中天年號，上元中元二節日，其實則一年中事矣。
　　元始天尊於八景天宮，向五雲座上，
　　於者，是幸居也。向者，乃陞對也。于時，元始大天帝駕離玉清聖境，所幸東北大霄，遣五老天君，特命召諸天上帝，赴是闕聽演《度人經》。道言，昔於始青天中碧落空歌大浮黎土，受元始度人無量上品。夫始青八景，泛太靈洞華三陽九真太一之炁結成。五色瑞雲師子玄座，元始登此座也。
　　與三十六天上帝，
　　與者，善待也。是時昊天玉皇上帝，總領先上中天三帝，洎四方三十二天上帝，並詣丹墀，各各嚴肅，整班朝禮。《度人經》載：元始天尊當說是經，周迴十過，以召十方，始當詣座。東方八天，太皇黃曾天帝，太明玉完天帝，清明何童天帝，玄胎乎育天帝，元明文舉天帝，上明七曜摩夷天帝，虛無越行天帝，太極濛翳天帝。南方八天，赤明和陽天帝，玄明恭華天帝，曜明宗飄天帝，竺落皇茹天帝，虛明堂曜天帝，觀明端靖天帝，玄明恭慶天帝，太煥極瑤天帝。西方八天，元載孔昇天帝，太安皇崖天帝，顯定極風天帝，始皇孝芒天帝，太皇翁重浮容天帝，無思江由天帝，上揲阮樂天帝，無極曇誓天帝。北方八天，皓庭霄度天帝，淵通元洞天帝，太文翰寵妙成天帝，太素秀樂禁上天帝，太虛無上常融天帝，太釋玉隆騰勝天帝，龍變梵度天帝，太極平育賈奕天帝。中央四天，昊天金闕玉皇上帝，先天聖祖長生大帝，上天紫微天皇大帝，中天北極紫微大帝。
　　七十二福地真人，
　　宰玄壇仙官也。按《度人經》云：元始符命，時刻昇遷。諸仙職者，每發真念以利世人也。分掌山川之間，秉錄籍上朝，則贊真度仙，是諸真官旋行典儀。惟地肺福地真人為班長，統眾朝現。地肺山福地真人，蓋竹山福地真人、清遠山福地真人、安山福地真人、石磕山福地真人、東仙源福地真人、青嶼山福地真人、郁木坑福地真人、赤水山福地真人、丹霞洞福地真人、君山福地真人、桂源福地真人、靈墟福地真人、沃州福地真人、天姥岑福地真人、若耶漢福地真人、金庭山福地真人、 馬嶺山福地真人、鵝羊山福地真人、洞真墟福地真人、清玉壇福地真人、天光壇福地真人、洞宮福地真人、陶山福地真人、洞靈源福地真人、三皇井福地真人、爛柯山福地真人、勒溪福地真人、龍虎山福地真人、靈山福地真人、泉源福地真人、逍遙山福地真人、閤阜山福地真人、始豐山福地真人、金精山福地真人、東白源福地真人、鉢池山福地真人、論山福地真人、毛公壇福地真人、雞籠山福地真人、桐柏山福地真人、平都山福地真人、綠蘿山福地真人、彰觀山福地真人、抱福山福地真人、大面山福地真人、虎漢福地真人、辰山福地真人、馬跡山福地真人、德山．福地真人、藍水福地真人、玉峰福地真人、天目山福地真人、商山福地真人、張公洞福地真人、魚湖洞福地真人、中條山福地真人、司馬海福地真人、綿竹山福地真人、甘山福地真人、魄山福地真人、金城山福地真人、雲山福地真人、武當山福地真人、太和山福地真人、女几山福地真人、少室山福地真人、廬山福地真人、西山源福地真人、南田山福地真人、抱犢山福地真人，惟諸天上帝，皆永臨天位也。應諸福地真人，各聽玉帝輪排，差除職任也。考續治政，行事得失，仍聽升退者也。
　　無量飛天大神，無極長生大聖，金童玉女，九鳳八鸞，侍衛於輝光，羅列於左右。
　　無者，不可也。量者，度也。極者，至也。謂不可度，侍從中數矣。且諸天闕庭下，陪駕侍御職事，曹僚局司，威儀濟濟矣。飛天大神乃從筆策駕之官，掌儀鑾法物等事。按《大戒經》云：昔人能通戒行精進不退轉者，即與證明作清信之士，果滿命終，特補充天中勇猛飛天大神。長生大聖者，乃三省總轄之臣，紀三界進修功籍。按《玉晨藏筌》云：下元學人，輪迴疾疫，若心離塵昧，種種堅固，神通慧極，法光神光慧光沖霄，而入真常之道，天仙拜迎，帝命入，補儲天官之位，主理生籍。金童者，安鄉亭侯之職，如凡世給事中丞。按《漢天師家傳》云：子房、子淵，並佐太清宮童子，侍奉老君。玉女者，應傳命儀淑之品，如凡國嬪御命女之類也。按《混元經》：又以玄炁，結成雲閣，吹噓感召，靈符化光，金童玉女，執節持幢。鳳鸞，乃靈禽也，出自南海丹穴女沐二山中。九鳳者，九隻為一，成號九鳳，祇應三清，合九九八十一隻，動成九韶，應玉清上清太清之樂。八鸞者，八隻為一，列號八鸞，八八六十四隻，列八脩之舞，協洞真洞玄洞神之範。二禽形高八九尺，身羽彩發，光輝曲終，舞罷環列諸天，侍衛左右。
　　八音自響，眾聖咸欣，
　　八音者，謂八卦形器之韻。自響者，因靈風鼓瑟騫林發聲，唯三境九霄有無量自鳴天樂之妙，出于琳琅寶樹枝葉之間，皆自宮商節奏，妙泛石磬軋玉之響，妙泛鼓坎革之音，妙泛笙黃艮匏之韻，妙泛簫笛震竹中聲，妙柷敔巽木之擊，妙泛琴瑟離絲之鳴，妙泛壎坤土之調，妙泛饒鈸兌金鍠錚。《靈寶經》曰：瓊府巍峨境，森扶藹華騫，靈風泛洞響，可保無窮年。蓋此妙樂嘹喨自然之音，最能利益於聆者，使正性全真也。是會莫不咸欣其美哉。
　　嚴聽天尊說至真之妙法。
　　嚴聽者，大眾悚聞談演也。夫至真妙法，乃是洞玄中乘，開度天中九真之祕典也。此教總一十二部秩目，曰：第一靈和部，第二靈寶部，第三通神部，第四無量部，第五集仙部，第六內祕部，第七至真部，第八進善部，第九鍊精部，第十生戶部，第十一官圖部，第十二銷魔部。已上部目共計八萬四千卷，元始並授玉晨大道君，永祕玄都玉京天臺之內也，洎三十六天中其文具足矣。於是名山洞府海嶽仙官，雖有所修者，唯但聞篇目，豈獲斯乘足備耶。況下土士民探賾乎，今降流于世者，乃出第二秩靈寶開圖之妙經也。《應運經》載西域老曰：大底眾妙不過一門。若夫世人，內應陰之運度，外體陽之剛柔，推以五常，授之一炁，於此門中，知其漸處，乃得神炁降息。神已降息，百魔潛傾，是為靈法，諸炁皆平。炁平而息，四大一清，此為鍊化，而為大寶也。
　　肅清道炁，繞無上之玄元，
　　肅清者，乃謂至道嚴淨之炁也。故澄清開光，結為神化之主，洞訣流貫，上通上清，下兼洞神，乃謂繞無上玄元也。按《靈寶開圖經》載：元始以靈寶祖炁，交始青之炁，主御天地鬼神，滋榮世間，生炁抱魂，結鍊營護太和，浹下元生人耶。于時，元始乃命天真皇人，紫筆圖記，將恢大教，慈惠流芳而接學人也。按西域老曰：上玄下微，應運璿璣，華房都領炁，紫官集神威。此乃謂歸真之要道，透玄之戶牖。若太上士初登靈寶，始扣玄宗，須引而導之，此法應機，當求復捨。
　　方妙理之研精。
　　方者，謂靈寶妙理方法也。元始天尊為眾開擴微詮，萬聖皆得研究精極。左仙翁釋靈寶誥法：靈寶本炁，始一混然。太虛源流，昇降諸天。致靈洞渺，輔翼眾仙。飛祥鬱秀，度品惠圓。以神降集，乃法道先。以炁停息，乃合自然。
　　俄天門之東北，
　　祖炁開化，九霄之境列三十六天也。上極無上曰大羅，三境之天乃都天也。都天東北門之間，乃號曰太霄八景，始青天中也。元始常於此天中演說靈寶大法，此境乃覆下方東北變野鬼路之上也。按說度人上品妙經時，萬聖俱詣始青天中，受元始度人無量上品也。
　　七聲大震，十目齊觀，睹下界之冤魔，結衝天之穢氣，眾真默爾，大道寂然。
　　七聲者，謂凡間喜怒哀樂憂怨思七情之聲也。無辜刑祝，號呼籲天，加以慘毒，悲切上驚天聽。諺曰：人問私語，天聞若雷，斯乃謂大震也。時在會者十目，齊觀于下界，四生歷劫，交變身命，運氣內外數窮焉。《禮記》曰：十目所視，十手所指，其嚴乎謂情切也。故十方眾同心默而，哀爾羣生矣。仰惟大道，元始至尊，乃寂然不動，感而遂通也。按《靈寶懺》曰：時元始上帝遂放神光下照，乃見是六天魔鬼克家等眾，陣行凡間，勾連世人，亡過七祖死魂，結成阿黨，恣橫流行，兇釁殺伐，互相殘害，晝夜不分，血屍狼藉，怨氣哀聲，化為炁毒，衝天光。
　　時妙行真人間所由於元始：既敷妙法，合集殊祥，是何異因，於此輒冒，可垂奧旨，以解眾疑。
　　時者，乃妙行未知當．時祥異所由也，故發此間，惟思分別。元始乃萬天所尊，無上法王位也。既敷演妙法，常能開度一切，和合殊祥也。緣何卻有此異因，輒冒干元始御前，妙行疑之，至請紫微大帝，可垂釋過去奧旨，以解今會中大眾之疑。
　　大帝曰：下元生人，皆稟至道，受氤氳之清氣，以扶衛於赤身。
　　一切有形凡軀，皆屬下元，三炁君主也。各稟靈寶至道，自然氤氳之氣流行，降浹扶衛造化，成男女赤身也。按《諸品經》載：靈寶始青之炁，結元陽重三百八十四銖，立命落空歌之炁，貫經絡脈，分應三百六十體骸。大浮黎土之炁，結化回黃，轉白青赤，構孕凝精。元一黃演之炁，結胞。洞冥紫戶之炁，化胎，長靈明仙之炁，命魂。碭尸冥演由之炁命魄。五仙中靈之炁，化臟。高真沖融之炁，化腑。高仙洞笈之炁，化元。真靈化凝之炁，結華。自然玄照之炁，結岳。玉清混洞之炁，化泥丸。上清赤混之炁，化絳官。太清玄通之炁，化丹田。熒惑三炁，降真火，入心出舌，宰神炁溫暖。歲星九炁，降真木，入肝出目，宰皮膚毛髮，鎮星一炁，降真土，入脾胃口，宰肌肉四肢。太白七炁，降真金，入肺出鼻，宰牙齒筋骨。辰星五炁，降真水，入腎出耳，宰津液血髓。東方七宿炁，主陽明經。南方七宿炁，主太陽經。西方七宿炁，主少陰經。北方七宿炁，主太陰經。東斗蒼靈帝君，主筭。西斗白標帝君，籍名。北斗七政，司其生聚。南斗六司，宰其動用。中斗沖靈大帝，縻落萬神。莊子曰：人者，繼天順地，序炁成形，謂之物靈。《北斗經》曰：凡夫在世迷者，多不知身屬北斗，命由天府，有災有患，不知解謝之門，延福延生，莫曉歸真之路，致使魂神被繫，禍息來鍾。靈應帝君降筆云：當職稟玉帝，大垂慈敕，較念蒼生，合使天下黎民起自丁巳歲中元節後，各互勸化釀財，修設三界廣法明昌太平清醮一座者，悉度末劫洪波蕩穢之界，儀範恭請，吾教徒倡法事，宜宣太上延生之科，誦經登壇拜表，告地盟天。靈應帝君督泰，山府三司具名，然後繳奏三天門下，特與度脫劫運之名，如此莫不真為樂也哉。
　　今以劫運將終，妖魔漸盛。
　　按《業報經》云：每劫之初，龍漢赤明也。洞真下化，人懷道德，多至長生。劫中之世，上皇延康也。洞玄下化，人漸散朴，失道叛德。末劫之時，開皇運終也。洞神下化，人多澆浮，少奉正真，差天帝斜之，世遭開皇三劫也。宋中上元甲子後，入開皇七劫。鳴呼，末劫之時，凶災彌天耶。多見日月蝕昏，五星錯度，六極答罰，四夷交兵，火焚水漂，旱蝗潑饗，隕霜雹凍，地陷山崩，蛇虎怪異，淫刑苛虐，人妖鬼魔，疫癘夭橫，總名劫報。西華帝君日：且夫天地劫運否泰，終絕谷應，大象所歸，各隨萬化，所息運終復建，劫絕復始。蓋大象無極無窮，惟濁世眾生應劫，受諸輪迴，或遭運劫，或遭氣劫，或遭外劫，或遭內劫，或遭身劫，或遭命劫。若諸眾生本始業深，所造亦昧，遇諸劫界，是若苦海流沙漂沉，浩蕩終不得息。劫至終時，乃成永絕，化為幽怨之氣。昨慶元丁巳歲上元節，天垂降玉書，下劍州梓潼神廟，廟祝捧申屬繳文奏行在。據英顯武烈靈佐廣濟惠寧王充金闕昊天檢校洞通真先生九天開化主宰梓潼靈應帝君張亞准，奉三天門下三宮使相關牒，備丙戌歲三界靈享朝會以元儀正下元事籍畢各辭訖。時昊天玉皇上帝駕御，至上元太一宮，出三天門，觀覽下方六合八絃，無不周徧，惟見怨氣盤蔚，冤聲哀號，無辜籲天，上徹宸聽。玉帝大垂慈旨，謂侍臣金闕御史大夫三天門下平章事葛洪曰：下方生靈，上自權貴執政，下至郡縣杗寮，嚴刑峻法，厚賦重斂，以至強家、巨室、富商、大賈，一舉一措，動以貨路為急，所行所向，惟務財利，是營酒食，聲色是御，不顧道理，口是心非，行如狗競。父母師傅內外親族，輕棄傲慢，富不恤貧，貴多志賤，婚娉先財貨，交結趨世利，強奪困窮，刻剝寒苦，富者不貸，貧者多至絕滅。玉帝命右常侍引詞章通事舍人王喬、持節詔玉清官太師守紫微垣天樞院事尹喜、上清宮太師守紫微垣南極院事徐甲、太清宮太師守紫微垣北極院事張道陵、紫微上官天皇大帝、后土玄天皇地祇、天地水三官大帝、四帥聖帝君、天府修文郎兗國公顏回、地府修文郎河內公卜商、水府修文郎清烈公屈原、迦葉尊者、阿難尊者、賓頭盧尊者，共一十八員，既至朝謁，奏對御座。玉帝垂音命羣臣曰：下土生靈將臨末劫，三教互忽為僧道者，多不顧戒行，動輒非理；為縉紳士庶者，不遵敬周孔之業；為官爵顯達者，多生淫濫臟污；及廣土生靈，循習倒行，輕賤百穀，嗜財如飢虎，行毒若炎火，去正從邪，習以成俗，犯者不可原赦。卿等眾臣，自丁巳歲朔一月一會天庭，稽考善惡，仰靈應帝君同虛空界神，先行降筆，布告下方城隍社令，仍牒束嶽泰山府，永為定制，委舉意司、見報司、速報司，日加嚴察，遞申天府。如有不循、不恢、不加敬信之域，量犯與報，疾疫、旱蝗、雷電、暴風、卒雨、隕霜、雹凍，傷殘百穀，耗乏地財，四夷交侵，刀兵戰陣，地陷山崩，蛇虎縱橫，及遣魔鬼託生其家，破傷基業，覆滅親族；如能改節勵行，遵從《太上感應篇》言，不犯諸罪目者，別與轉禍為福。故玆降筆，各宜知悉，三天門下三宮使相，牒九曲鳳凰山靈應帝君，故牒施行。
　　唯從邪道，
　　失仁義禮德之所修者類。
　　不省本源，
　　忌父母師友之訓恩者類。
　　樂奉邪神，
　　樂淫祭亂神要副情懇者類。
　　諂求餘福，
　　諂談禱怪力祈妄福者類。
　　昏迷沉亂，
　　昏酒與迷色怛失紀者類。
　　貪慾剛強，
　　貪非財根慾氣剛強者類。
　　不義，
　　損彼利己者之類。
　　不仁，
　　暴物凌人者類。
　　不忠，
　　姦能不盡心者類。
　　不孝。
　　罔親害教者類是。按《靈寶混元救苦經》元始天尊曰：吾觀冥府罪魂，乃是積劫以來至于今日在世為人造罪種種，不省本源，貪饕疾坏，暗損他人，安樂自己，爭財競氣，好戀酒色，損失神氣，蕩散元真，不孝尊長，不忠君主，欺凌卑小，舉意慢人，造罪千種，天官攝問，斗君追魂，送下九幽，受其痛苦，罪輕者化生六道，罪重者永無出期，縱復人身，豈獲福祿哉。
　　今為六天魔王，五府瘟曹，不以尊卑，枉致傷害，或老或少，或女或男，未盡天年，徒違人世，本非死限，故使魂孤，怨恨上衝，盤結不散，此之暴卒，皇可悲哀。
　　按《洞淵經》云：人間北方有酆都山，水府大洞之旁列六宮，號六天也。六大鬼魔王所主，乃太陰天君外六曹也。六曹小吏，合有三十六萬，皆異狀殊形兇惡醜怪，本暴逆之氣凝結為體，周流太虛也。若人一念正真，持誦此六宮名號常生敬畏者，乃感六天善開，魔王保舉，削除罪名，生死受賴，獲福無窮也。若人一念邪慾，乃召六天惡開，隨人所犯輕重，悉以六痙五瘟與報罰也。第一天紂絕陰洞休明總陰洞陰宮，專管酆都刑名宛獄生前罪戾，令世人虛耗蕩散資財。二天泰殺諒事洞元司重正司靈宮，專收攝天下狂橫兇暴遊魂蕩魄，今世人運命騫滯功名官爵退失。三天明晨耐犯武城洞統仙昇靈希宛宮，專掠世人福祿，賢聖凡人棄世魂魄，先經此洞受事。四天恬昭罪炁洞正真邵靈宛司宮，專掌瘟疫死喪災火鬼怪，銷磨世人田宅，陰抽陽滅，口舌官患。五天宗靈七非洞雲樓玉紀明元官，主春屬不睦、夫婦乖違、離背分張及鰥寡等事。六天敢司連宛屢洞崇靈赤映雲曲官，專滅世人己出男女及懷胎孕主子母俱段，為繼嗣事。夫所謂五府者，乃五嶽山府也，各立瘟曹。案按《正一傳》云：五府瘟神，稟五行不正之氣，動出億萬，周流人間，噓毒嘯禍，東行號魔王，西行名外道，南遊稱鬼帥，北征呼鬼王，中國號瘟神也。泰山府東嶽主者，天齊仁聖帝所主，管雜病事劉元達。衡山府南嶽主者，司天昭聖帝所主，管瘟疫事張元伯。華山府西嶽主者，金天順聖帝所管，瀉痢事趙公明。怛山府北嶽主者，安天元聖帝所主，管暴汗寒瘧事史文業。嵩山府中嶽主者，中天崇聖帝，行病司四案，李公伸狂魅赤眼案，鍾士季掌腫瘍案，范仲卿掌酸瘠案，姚公伯顛狂五毒案。各遣瘟卒，遞歲四時變故。春月，隨百烏喧嗚，司錄人禱詛。夏月，詐亡過家親，假骨肉扇禍。秋月，附五部土公，為伏龍宅禁。冬月，隱五姓墳墓，邀故氣攻食。《正一傳》云：諸部瘟曹，收留社廟陰鬼甲馬，常萬數褊行九州，回喪車部死尸，每伺隙人誤罹之故，橫流毒炁，殺人老少男女，壽不得盡其天年，徒賴死違，人世皆被三官右府籍之，不得更生，遂致魂蕩無依，結聚孤憤，眾多怨氣，蔚翳不散。元始同眾聖常真一睹斯惡，豈不悲哀常生命遭劫運乎。《北帝經》曰：劫末之時，三天正炁漸消，六洞故炁頓長，歡使人鬼不分，邪正無別，幽囚之炁於是而出，自一而生，從北而起，以一生二，慘怛之氣相，仍二以至三，邪魅之氣纏惑，而復化四，妖淫之氣浸湮，妄流入人經絡，攻心伐腎，損肺枯肝，脾胃黃雲不凝，元陽黑白相背，是以六天邪魔乘勢來侵，八部瘟曹恣橫流毒，唯．修善之人形，同劫界命不墮於凶釁亡矣。
　　太上說玄天大聖真武本傳神呪妙經卷之五竟
　　太上說玄天大聖真武本傳神呪妙經卷之六
　　鄽人方田子佩昇玄內教錄陳伀集疏
　　妙行真人上白元始：眾真矜彼眾生，何緣度之？
　　妙行白紫微，矜彼方事時，元始前眾真以何神用釋之？
　　天尊乃叩齒一通，流光萬里北方，命召太玄將軍，剪戮眾妖，救度羣品。
　　大帝證答，以元始天尊垂憫萬類，生死劫會未分之際，當擬剪戮眾妖救度莘品者急，故叩齒一通也。謂道發一炁，而生萬物也。流光萬里者，謂天光敕發安鎮威用也。北方事北極紫微令，遵行保制，劫運之命也。唯召太玄將軍，上朝玉清，聽元始告命而誅戮妖氛，故運一而果全其萬彙也。
　　真人曰：不審此將，而以何緣，位鎮北方，威降下鬼，掃蕩妖氛？
　　妙行未全審，此又問太玄將軍果能威討下方妖魔乎？
　　大帝曰：此神未開造化，先察神靈，易號假名，度人濟物，不伐其善，不矜其能，荷其玉帝，封為玄武。
　　大帝既聞妙行深請，故陳造道本因之答。昔太朴未判時，天地混其體，日月否其輝，八卦隱其神，當斯為未開造化之際也。玄帝本炁，果在其中矣。故謂之先稟神靈也。其詳註，見在本經前八十二次變為玄武之句下矣。知易號假名，應化下土，度人濟物也。故玄帝凡一出世，興益教宗，普濟物命，博施利生，行道人間而不自伐，積成聖功而不自矜，其惟道長也。按《元洞玉曆》西華帝君曰：昔壬癸分于太清，以立次元之象，運于水官而源之。水為上善而非善己，故得與天地一同而長，且久利于萬物而弗自利，流渡萬物而弗自渡，萬物昏塞染著無所不滌，名曰備眾廣法也。若論於修持之道，而以初進學功譬之，其圓乃可速成也。惟玄帝在幼時，神靈施用，妙于壬癸，功感三天，賜詔自飛昇日，除太玄元帥事。又能清寧天地，荷昊天玉皇上帝敕荐，封玄武大將軍。
　　真人曰：焉得此將，而往下方，咸度羣品，免遭橫死，亡者解脫，存者康寧。
　　妙行歷問，金闕叩齒流光便為命令焉。得此經徑臨受禍之境，為討罰及安鎮乎。
　　天尊以飛符召之。
　　紫微大帝以上言為答也。元始泊出制命，乃號飛揚隱語之敕也。其文乃本經中鎮天魔神呪，是其辭義也。凡持此呪，誦聲一出，期會玄帝大信，謂之速召法也。
　　此將玄武蒙詔，神兵從行，至不夜之丹墀，
　　丹墀乃殿陛也，玄帝奉詔赴太霄八景闕庭。《混洞赤文章》云：九光之炁，結成九霄不夜之天也。
　　睹強名之大道。
　　老子曰：吾不知其名，字之曰道，強為之名曰大，故稱元始號大道也。
　　作禮長跪，稽首進言，今日何緣，蒙符特詔，慈顏幸睹，妙旨何歸，煉伏軒墀，俯膺令命。
　　是時玄武朝謁，俯倪拳拳，伏胸遵聽用命也。《降筆實錄》云：元始說法於玉清聖境，天門震闢，下睹惡氣衝突，彌塞天光，乃命玉皇上帝降詔，詔北極紫微令紫微大帝，遽辭八景御座，即准奉昊天敕旨，玉牒有命，備坐曰：陽則以周武伐紂，平治社稷；陰則遣玄武收魔，間分人鬼。
　　天尊告曰：吾觀下界怨氣衝天，大眾咸驚，高真兢愍，卿之往彼，吾則欽哉。玄武於是奉命，
　　大帝倣元始玉音也。按《元洞玉曆紀》：至五帝末，乃上天龍漢二劫，下世洪水漸息，人民始耕，生靈方足衣食。乃其殷紂主世，淫心失道，矯侮上天，日造罪愆，惡毒自橫，遂感六天魔王，引諸鬼眾，肆諸凶釁，傷害無辜，怨氣盤結，上衝太霄。靈寶道前，眾聖高真咸驚，兢愍思念濟此業也。眾睹太玄玄武至，奉聖命。元始上帝撫喻曰：大道宜有付託，吾欽之哉。上遂賜金甲玄袍皁纛玄旗，準敕降下方收魔也。
　　辭天回光反照，披髮跣足，降龜躡蛇，
　　太玄元帥秉水帝之符，以清澄濁，以正伏邪矣。按《應運經》曰：於後世值立魔成華崇綺，致使惡道日增月盛，是故眾真哀愍，眾生昏迷沉亂，不見元始，惟思邪流，以棄正教。太玄奉命，解纏釋縛，慧施萬物，津梁一切，普使見道，名日回光反照上元。按《降筆實錄》上帝命玄武曰：卿可當披髮跣足，躡踏龜蛇。
　　仙仗雷奔，天丁翊衛。俄於焂欻，徧彼乾坤，前酷毒之妖魔，捕恣橫之瘟疫，幽魂生界，苦病離痾，人鬼分離，冤家解脫，黎民安泰，國土清平。
　　《啟聖記》云：魔鬼行營，駐割于東北徧野噩仙山間，乃鬼道中也。按《降筆實錄》云：太玄元帥與六天魔王戰於洞陰之野，是時魔王以坎離二炁，變．為蒼龜巨蛇，化現方成，元帥以神力攝歸于足下，鎖鬼眾於酆都大洞，人民始安，宇宙清肅。按《太平經》載：真君受元始符命神光寶書，統領天丁收天關地軸二魔王，忽一見如鼇蒼龜，其形五變，一現萬丈巨蛇，其形三變。真君騰空，步乾踏斗，化千丈大身，揮□□之劍，衝折二魔各形狀，龜如拳五寸，蛇如鞭三尺，和合併，被真君躡踏之。謹顯二魔變相：蒼龜一變，色若金光，甲縫蒼青；二變色如碧玉，甲縫含金；三變色若蒼黃，甲紋光青；四變色如碧綠，甲縫含銀；五變龍首鼇身，出紫金光，甲間碧玉。巨蛇初變，狀若金色，鱗如赤丹；次變體現青碧色，鱗絡金線嫗；末變首如璃龍，身色蒼黃，鱗間金玉。《元始天尊說真武經》曰：統領六丁、六甲、五雷、八威齊到下方，七日之中，天下妖魔一時收斷，人鬼分離，克家解散。《 尚書》 載：武王戊午日兵濟孟津，甲子日大破朝歌，亦七日克商誅紂，平治社稷，散鹿臺財，發鉅橋粟，天下黎民方得安泰。於是國土清寧，皆賴中天紫微令天官大帝，遵敕暗宰其替否耶。
　　玄武再睹天尊，具言道力，功成事遂，濁降清昇。
　　玄帝以義戰、仁討事遂，再朝玉清具奏元始。
　　卻返祥光，復還本位，
　　《降筆錄》云：玄帝凱還清都，面朝金闕。元始告曰：卿在太初先天之前，本北方五靈玄老太陰天一紫炁之化，乃萬象之根，今經二千五百年，合還本方，歸根復位。於是，元始乃命玉皇上帝頒降玉冊，拜北極右勝府事，至是歲中元節日，紫微殿宣示玉冊誥寶也。妙行因得聞紫元君授玄帝之法。
　　交乾布斗，
　　交乾布斗者，玄帝本事也。乃紫微館修經真官，當顯揚正教交乾者，用日德之新也。布斗者，行中極之道也。故德之與道，則無思不伏。按《杜天師總龜集》太上第二：次遣玄夷蒼水使者，下授禹王，姒氏既受之，克勤于邦，而盡力乎天下溝洫之事。揚雄《法言》曰：昔姒氏以治水土，而巫者傚禹，今之道術始名曰禹步也。是故往聖之法，非今之巫覡苟且詐踐之事乎。輕舉尚招天罪，其詳見經首奉祀儀範內。
　　激坤指罡，上佐天關，
　　激坤指罡者，一名躡地紀飛天綱之法也。會造化生殺之權，發天關轉運之機，顯道導之。施德得之，是以大則廓清宇宙，小則保庇兆民。昔自中古禹王，併受持遵教行之道，能攝伏天下獰蛟、猛獸、魑魅、妖魔及凶惡異類、茶蠱諸毒，驅斥出極外之地。然後，開導江河，引之川流，納歸于四海，天下黎庶從此各安其居也。激坤者，乃鑷地紀之法也。當履順倒返三匝，共得九跡，乃結成元壇法席，像坤道厚載之容我也。謹當持念建壇神呪，神之聽之，罔不來格。呪曰：乾尊耀靈，坤順內營，二儀交泰，六合利貞，配天享地，永寧肅清，應感元皇，上衣下裳，震登艮興，坎順離明，巽主兌生，虛步龍驤，天門地戶，人門鬼路，衛我者誰，昊天明主。今日禹步，上應天罡，鬼神賓服，下辟不祥，所求如願，應時靈光。急急如太上律令敕。指罡者，乃飛天綱之法也。當立壇心，以左右手掌，循點指節，至五斗歪位，彈吹炁騰，像璇璣華蓋之覆我也。訣目以左手，俱藏五指甲，日都天大法主印。右手平持劍鋒，各方念呪，敕水噴之。咀曰：吾以月洗身，以日鍊真，日月佐形，二十八宿與吾合并，千災萬禍逐，吾水清。急急如太上律令敕。誦呪至敕字，揮劍鋒指束南高處，以口收吸神霄玉清真炁，存。呷取盂中淨水噀之。既成壇席，猶慮兇惡，港用穢污之蠹，或饜誤法主衣物者，准天條合行，懲治標目。洞天刀支，地心刀支，祛惡；人刀支，金刀支，木刀支，水刀支，火刀支，土刀支，破寇賊。刀支斷瘟鬼，刀支斬蛟龍，刀支降七魔，誅二鬼，刀支破五苦八難九橫、除百病。刀支且如惡人來加害者，當搯左手小指第三節，主殺伏渠兇，本人頗覺受殃也。再搯右手小指第三節，主其生，放縱其去也。名曰祛惡刀支目也。別有經旨，玆不盡載。蓋此實奧妙之階梯，是元真之門閥，如有行持志士臨壇，獲到一切兇異妖怪不祥之類，如是哀盟，宜恕一次，不可妄意輕設此壇，慢易誅戮鬼神，恐墮法主陰德耳。所註禹步，不敢施語當達者，因化于未悟，故舉之應諸初學姓名，未曾拜師，保奏入天籍者，不可冒舉之也。
　　而作呪曰：
　　此呪乃玄帝本事大神呢也。作是呪日，在魔營上建九跡綱界，上佐天關，飛罩六合八紘，掌握次勝，乃持此呢一遍，威令大行。即就七日之間，盡伏六天羣魔。
　　太初太易，
　　太初溟涬，無有無名。太易起初，有一未形。
　　無象無形，
　　道本無象，混合自然。德本無形，造立元根。莫知重濁，範圍未化，莫知其矩，重濁凝甚，降積為止。
　　孰辯輕清。
　　彌綸未分，其規孰辯，輕清高澄，積陽成天。
　　吾於混沌，
　　玄帝介然，果先天地於混沌時，化象分瑞。
　　分其昏明，
　　虛危藹秀，坎離真精，副除日月，分其昏明。
　　天得以健，
　　天得一炁，乾健昭回，晶明煥列，晝夜經緯。
　　地得以寧，
　　地得一炁，坤順寧容，固中至靜，乃載無窮。
　　民得以養，
　　人倫抱一，稟協沖和，少私寡欲，年劫乃多心
　　物得以萌，
　　萬物不匱，因一發萌，生端莫竭，交應流行。
　　邪得以正，
　　邪陰眾雜，其類異同，太玄之一正宗風。
　　神得以靈，
　　神明得一，變化自然，靈通廓達，洞照無邊。
　　三才之內，
　　天地統一，元氣無形，人達元識，通徹內明。
　　萬類咸亨。
　　邦君得一，萬姓咸亨，昆蟲草木，各遂其生。
　　大道既散，
　　道先太極，天地之根，散為萬物，皆賴生成。
　　仁義乃興，
　　天德大德，陰陽柔剛，號今刑德，起置行藏。
　　禮樂既作，
　　三典五禮，節約人倫，樂制既作，九變示淳。
　　姦邪斯行，
　　外窮內衰，棄禮離樂，暴慢姦邪，斯行苟作。
　　六義或失，
　　君臣混雜，父子無序，夫婦乖違，六義失處。
　　四民有爭。
　　四業尊士，次農工商，各不專藝，爭妬誇強。
　　上不寬恕，
　　帝紂亢暴，道缺法圯，不為寬恕，危國忘畿。
　　下不忠貞，
　　媚主崇虎，嬖臣費伸，刑增炮烙，紊亂莫忠。
　　或魔或鬼，
　　罰有六疰，妄出癘鬼，兇從至處，橫禍不已。
　　或妖或精，
　　天災地害，現妖起氛，百穀不成，遺烈為瘟。
　　恣橫荼毒，
　　人兇恣橫，餧茶逞欲，埋蠱饜勝，使人壽促。
　　干擾生民。
　　左道妖術，移猖發祟，干擾生民，邀求非利。
　　全家染患，
　　陰謀切害，交報赴刑，身染惡稔，全家患仍。
　　累歲刑名，
　　累年積月，不遵仁義，忠孝全虧，陰譴陽治。
　　財物耗散，
　　無名財物，潤屋豈久，一旦耗散，子孫莫守。
　　骨肉伶仃，
　　天倫骨肉，誰欲輕分，伶仃有似，禽鳥暫羣。
　　性命枉逝，
　　輕逝性命，因自孽多，一死之後，墮落鬼魔。
　　災禍相縈，
　　三災六害，豈枉相縈，降罰臨爾，罪惡貫盈。
　　穢雜之氣，
　　互傷物命，肥。充腸，豈知維穢，翳昧三光。
　　上達天庭。
　　劫運終際，眾惡相刑，七聲呪詛，籲達天庭。
　　天尊有命，
　　元始慈造，廣方便門，乃命玄帝，普救羣倫。
　　令吾安平，
　　玄帝准敕，普福含生，三元男女，咸會安平。
　　有妖皆剪，
　　若有精妖，非時發沴，違其號令，捕至當剪。
　　無鬼不烹，
　　無名鬼物，輒敢崢嶸，興殃邀祭，獵至須烹。
　　瘟疫之吏，
　　八部五瘟，司禁兇人，無許縱毒，橫害良民。
　　束手服膺，
　　敢不遵者，輒逞凶獰，捉縛束手，枷拷鞭膺。
　　鬼精減夷，
　　廳貌神鬼，輒肆猛烈，停藏妖精，一例勦滅。
　　邪魔摧傾。
　　魔守鬼職，黨邪不應，太玄兼知，犯者摧傾。
　　吾有十億烈士，
　　太玄元帥統攝英雄，雨師風伯，電母雷公，甲庚兩將，八煞天罡，六甲大神，社令城隍。
　　五千萬兵，
　　太玄秉職，都督諸營，總管兵馬，五千萬兵。
　　天上天下，
　　騰天倒地，保護黎民，典司內外，降魔制神。
　　從吾降昇，
　　揮纛鼓從，昇降不停，保天佑地，覃恩及人。
　　拒吾者滅，
　　有王衮，拒玄帝聖訓，而立見滅也。衮登仕路，酪食鼈鱔，每任所次，責史從須，索此物充鱔。衮妻子奉祀真武香火，常勸絕物，衮不聽。一日除駕部鎮邢州，獨赴任所，忽患苦心疼，晝夜呻吟，觸目無奈耳。聞聲呼索命，眾鼇繕并來嚙身。俄一披髮神人至，仗劍叱退，衮甦無恙，知是真武救護，任滿還鄉，寫道經一藏，捨入延福宮，答謝天曹。遽蒙朝廷詔充國子司業，衮乘舟赴京，於汴岸遇一道士相曰：公赴闕必拜修撰也，恐加史閣，檄充庚辛方幹，宜辭免可，不然則壽祿俱絕，餓死雪中，骸骨不收矣。衮怒，叱，其相士忽失之。衮至闕，果賜御史天章閣待制，奉命入西域，因出言諷蕃君李萬全，反遭恥辱國，辭歸卻畏本國刑典，至界首誘從人奔羊山，值天雨雪連綿，壓于巖穴之下，久乏火食。間見真武垂空責曰：衮爾於汴岸拒吾言，今奈何歟。衮方思之，追悔何及，漸幽囚餓死而滅。
　　奉吾者生，
　　如孫誠之信奉玄帝，臨死地而復生。誠之刑部員外借補翰林侍讀，充奉使西域，道過鳳翔路，遇一布衣士謁之，曰：公莫奉使西蕃乎，斯職非公命祿之權，去必遭驚，眾又受罪，公欲度厄，急須奉念吾師真武名號，當獲天年壽限矣。吾昨亦承國恩，今除仙職見掌三羅山玉峰瓊壺洞龍潭公事，鍾進明也。特來報公耳。言訖忽不見。誠之思惟，直至西鄙，入赴蕃君李希靜宴，偶示一題，曰日月出東還沒西七字句，誠之竟無可對，蕃君怒，令囚執縛之。既脫驚惶，遭辱玷國，及還朝廷，刑加當誅。誠之正迫懼間，念真武聖號數遍，俄頃中書省門下白劄子，趕至看詳，孫誠之理合誅戮，．照得曾路遇神人鍾進明，預言吉凶事，顯是國家妄規重職，聖旨體此，特賜免罪。別降旨下鳳翔府，起建鍾進明柯堂，塑身白衣儀相，敕封善導安寂仙君之號，永顯助國之美。誠之信奉，而得釋死重生。
　　惡吾者辱，
　　世多有無知等輩，以惡觸玄帝者，身口過犯招辱矣。如梓州姦民馮蟲大、高邵郎、游行兒，其三人結黨狎海鄉曲，一日鬻卦魯遷家，遭此三人，於香火真武前求籤，辭意不吉，便出詬語，惡罵而去。自後，夔涪二州連強盜，劫掠富家財物，殺死命官楊助教，捕吏無由敗獲。時尚書刑部侍郎張世明為安撫，出給賞榜，召諸色人告首，於限節日，忽遽聽前有魯遷告訴，作過人是梓州馮蟲大、高邵郎、游行兒等，同捕吏至梓州龍興寺側，俱擒之，押上夔府，遷忽不見，其盜獄具牒移關梓州，喚上魯遷關賞，遷不就供狀繳，連云：本家祖傳三世貨籤度日，惟供養真武，雖是馮蟲大等，曾到本家求籤，辭不吉，惡馬上聖而去，遷實不曾離家告訴公事。是的夔帥一見狀，體量事情，保奏于朝，三司看詳，若非真武陰相，又豈能敗獲累官害民之獗黨，賞合給七分付魯遷，作贖香資，馮蟲大等所犯，付市曹碎屍。惡辱得豈不敬信乎，報應甚速。
　　敬吾者榮，
　　如狄青之恭敬，感玄帝降威附體，助得身榮也。青汾州西河人少隸鄉書手，勤恪真武香火。寶元初年，夜遇一神授黃金、白衣。乃聞陝西用兵志欲往，禱真武籤吉方行，至延安府，投中散直參經略範仲淹，一見知是異村，差充指使職事，迎拒敵趙元昊二百萬寇兵，累戰累勝，戎將咸呼青曰北方天神將耶。聲達招討韓琦之聽，遂論列保奏狄青，續承朝廷詔宣，一行指使廖導等二十八名使臣赴闕，日許披介胃木刀，同詣嘉德廣鎮殿舞，見跨馬陣列，仁宗御覽，其數內一人光偉上下，馬前有龜蛇戲躍于地，時參政宋庠方奏，俄失光像，聖旨問狄青適列於何位，青奏對稱旨，敕耀馬步軍都指揮使。仍討西鄙，其趙元昊聞風納款請和之，蠻寇儂智高發亂，兩廣亦復克平。詔除樞密判宣徽院天下兵馬鹽鐵公事，享壽五十尸解，追謚武襄公。因生前敬奉真聖，身歿名顯。
　　禮吾者壽，
　　如吳元嗣信禮玄帝，感一門皆壽也。元嗣家第，世居揚州江都白沙村，務農葉為生業，每歲冬序，祭饗三界，答謝神衹恩佑。偶遇泰州道士唐慶餘，踵門緣化齋糧，見吳宅用師巫，鋪設天曹位號，與凡神混列一，例以血食犧牲供獻。慶餘乃謂元嗣曰：公不聞中天有真武，逐月下降，糾察人間善惡功過事，若憑師巫葷祀，反觸上界，恐求福獲禍耶。元嗣一聞，回心諦信，再命道教重建章醮，及設齋日，有雲遊道眾二十餘人，暫到赴會，道士陳伯陽稽首迎問來歷，內一人答曰：吾知此地造析天會，方從無間來赴之。及筵散而去，遺一皁袍於座位上，光芒閃爍，異香芬然，元嗣跪禮捧藏。自後聖節根括老人，唯吳元嗣一門百歲以上者八人，內吳瑰百一十四歲，步履輕健，俱臨御宴，視聽皆不衰，太守陳叔平詢及履踐，因依具奏朝廷，特賜吳瑰一官，建旌表門閭，顯其孝義禮而壽也。
　　非吾者薨。
　　世祿權臣不信，非毀玄帝降言誠訓，如評論為虛誕之說者，報昭惡疾而薨也。如陳之翰佐偽閩王延政臣，聞南唐烈祖李昇欲侵福建之地，提兵已直臨邊，忽然退師回班，閩主聞奏涉疑，特遣邵鏜持書過國，通問其故。南唐回書答曰：孤昨躬提兵到邊境日，見雲際神人隊仗迎揖，與孤自稱曰：吾乃閩山仙源都土地，昨承恩主真武遣令，迎諫大王，止可罷兵獲吉，免使生靈陷諸塗炭，且閩主世業未終，至庚午化歸儷極，況福建境土，不當大王所有。言訖其神辭退，孤乃休兵故也。醮答真武，拜章之夕，明獲儷極之解，乃周後火運，宋主南面殿額也。閩主覽及書畢，乃會百官共議講和，唯邵武軍節度使陳之翰諍諫不從，擅遏王意曰：國家大業，豈憑陰空誕語誑惑，遂上策水不與南唐講好，請舉兵討之。翰退朝至家，無何下馬若狂，自叫錯敗毀靈空之德，俄頃失聲，七竅迸血而惡薨也。
　　吾有此令，
　　玄帝立誓，理治將來，太玄科格，無物不該。
　　人鬼咸聽。
　　人遵正道，滅除罪愆，鬼無害人，脫謫升遷。
　　急急如太玄律令。
　　疾速回念，依如告行，太玄主一，至神至精，作用蒙泰，練育華英，律令統紀，度拔眾生。
　　攝。
　　兼權三界，須臾邇遐，持惡錄善，止攝姦邪。所註顯驗，始以近世人事引而證諸，並纂出啟聖奏章，人皆頗知矣。有遵不遵玄帝經呪訓銘誡勸格範者，報應形于方冊分明矣。況玄帝誓，人鬼咸聽之句，以示生死兩途，惡福之因，事屬太玄天曹。玄天大聖統領神仗，同日月星斗之照，雷電風雨之化。甲庚日直將，誥制人身中尸魄。八節炁候神，斜序人方寸善惡。總諮訣北極帝命，報應出右勝府司。作善者降之百祥，慶流後代子孫。為不善者降之百殃，遺烈衰絕嗣續。雖未見伐愚者，妄以為幸免一旦，禍期將至，其惡趣無不歷尚，玄帝慈愍，猶賜解釋。《啟聖記》曰：凡有宅舍，每被古墓喬林孤魂滯魄應干等物，歲久成精，依草附木滴血，放火拋石擊門，與夫山河社廟之神，或結集精藍，私立香火，及師巫座席去處，互興妖孽，橫求人家祭祀，欺惱衰敗應，黎民有此邪祟干犯者，莫非崇敬真武香火，即獲正真，永鎮羣魔，而納嘉祥門庭清淨矣。
　　爾時妙行真人，
　　爾時者，謂說如是一段本傳因緣畢也。妙行真人，因修地本多行提拔開示，未悟引進學人。虛皇天尊曰：子未生時，混混沌沌，本無一物，視聽不得與真常會，無有明相孰為妙行。又曰：精心苦行，絕世所欲，不興妄想無有著，以氣鍊神，以神鍊形，形神俱妙，體入自然，斂萬法歸於一身，散一身而化萬景，不滯有無，永絕生滅，是名真人。無量飛天神主，無量說者，乃飛天騎吏，一時隨侍赴會，莫得較其數目也。飛天神王者，五老帝君受任主職也，飛天下觀晝夜無閑。《生神章》曰：總括天仙，雍和萬化，撫料蒼生。
　　真仙大眾，
　　《靈寶定觀經》曰：延數千歲，名曰仙人。正陽真人曰：仙遷五種，鬼仙，人仙，地仙，神仙，天仙。《楞嚴經》曰：修仙有十，一日地行仙，二曰飛行仙，三曰遊行仙，四曰空行仙，五曰天行仙，六曰通行仙，七曰照行仙，八曰道行仙，九曰精行仙，十曰絕行仙。大抵於道有功，為人有行，功行滿足，超居洞天，便得效職，列為仙官。若又於天地有大功，於古今有大行，從此漸進仙階，昇擢歷任三十六洞天，及於八十一陽天，超入虛無自然之境，名曰真仙。
　　聞是說已，踴躍作禮，讚歡功德。祕錄琅函，
　　紫微大帝談演洎終，則星真仙曹咸皆跪辭，起而同聲頌玄帝功德之美想，惟巨錄琅函，封進太清太極官中，遵依玄科，四萬劫一傳於下土至人，奉行久矣。大帝復證此經則曰：太上必授於謫仙傳於人世耶，果賜漢張徵士流行也。
　　後有謫仙，傳於人世。
　　勵生譴殺，太上之意也。後有者，自中古以來是也。夫謫仙者，謂獲上帝所譴真士也，遭罰留形，墮于凡世，再蒙上帝特赦，然後輕舉矣。姑陳一二。張天師因殺鬼過酷，謫留十年。西晉許真君不祭祖先，犯責殺逆罪，譴留一紀。《漢天師家傳》云：質帝本初元年丙戌歲，真人欲徧經治山，徙闈州雲臺山築室，纔居四十九日，忽聞空際天樂嘹喨，端簡瞻禮，見是太上老君導從，徘徊久之不下，俄一史傳命曰：道陵據子之功業，合充九真上仙之位，緣為汝入蜀收鬼幽獄，不合擅興風雨、騷馳星斗、役使神祇、震蕩山川，殺氣翳空，非好· 生之德，上帝敕譴，汝且留凡塵，故太上今不肯近汝。真人悚聽。又承一使者呼道陵曰：敕命下元主者，雪汝罪戾矣。特賜汝三八謝罪滅黑簿，超度玄祖靈文。真人拜受，聖駕方興，真人再回居鶴鳴山。《南斗經》曰：太上第三度降臨，荐授經籍千軸，皆修行之要道，將傳付有道者，令生身受度，使永劫長存。於桓帝永壽二年，真人將諸品經籙印信，並付長子衡，囑曰：仰後世世一子，紹吾之位，非吾家宗親子孫勿傳。衡承襲畢三年，內至九月，真人復往雲臺山，九日停午上昇矣。衡於靈帝光和二年己未歲，隱居彭州陽平山，傳法授之長子魯，魯徙漢中南鄭城，居至獻帝乙未歲，魏公曹操兵克城，弟張衛遭戮，魯降辭不受裂地之封，於建安末年以祖法付長子滋，無嗣。弟盛擔子昭成南游江東昊孫權之境，至上饒郡登．龍山之巔，見祖真人遺風，丹穴井竈尚存，遂結廬於麓居焉。歲丁巳，聞魏明帝容已破蜀，祖真人家藏遭焚，昭成奮形還蜀，承接伯父滋法位而歸於孫皓。甘露元年甲子歲建正一玄壇于居址之處，將祖傳諸品祕法符籙傳度四方，開度學者，於品錄階內有玄天真武無上將軍祕錄，從人參請也。
　　志道之士，稽首奉行。
　　志道之士，謂果能奉行，互相勸勉見聞者是也。按此經之風教，乃先倫化君臣、父子、夫婦、兄弟、朋友之五等，效心盡信而無虧理者，得自然心淨神爽，洞曉蒙泰二卦之宗趣，功德昭著者多矣。此實常明之教法，豈得有淪滅哉。雖然遭焚於魏，及蕩散於西晉，則鈴有隱真之士。。相傳，翻為數本則各自有授受，總說真武之因，其義則大同小異也。今並行於世間，目曰玉苟傳。西晉惠帝元康年間，道士黃輔真君傳出《北斗真武經》。東晉成帝咸和年間，道士季文華受紫虛元君所傳《紫光經》，出清虛洞王真君傳《太平經》。天師寇謙之，回授北魏太武帝。《紫微神呪靈寶大有自然神兵護國消魔品真武經》，見唐玄宗時，有蘇真人傳中出也。經云：老君於上皇二年三月八日，在紫微上宮說虛危二宿，託精應變聖父玄母，始姓三炁結成大塊，至建申之月坼卯分形，長五百丈。《真武因地經》，抱朴子、太極真人口傳，旨意類本傳。經訛處，說虛危二宿託精於廣靈宮，化為大塊，建申之月上七日卯坼之事，頗涉疑，且日不知誰為父母者也。《莊子》曰：寓言十七，卮言日出之謂歟。且夫天文位乎上，人文位乎中，不可得而增損者，自然之文，可以化人也。《玄天大聖真武本傳神呪妙經》，乃漢天師張道陵親遇太上老君，下授經籍之本。《玉虛師相真武實錄》，大羅天上清七寶紫微官天機都承旨，神應惠元董真君編，降授道士張明道。真君曰：玄帝玉冊，乃上天秘書，非中下二界所聞，今於玄都請錄下命實錄序。金闕昊山檢校洞上仙元皇純一張真人序曰：太古先天之書，不降中下二界，祕於紫微上官玄都之府，萬劫一傳，豈率易可知哉。是以玄帝事跡，在先天之前，莫得知其涯際，而中界真宰欲談者，皆杜口難窮，深以拳拳，況下土士民，焉可道聽而途說。今非上卿凝神藥簡，洞達祕書出於自然，自得之學焉。使普天率土，昭知玄奧，如是則果知仲尼、釋迦，上卿不待宗師，自得至妙，乃可究其廣博。既聞實錄頒降名山，刊諸簡冊，不敢默觀自祚，謹需香成序，以紀其先。謹序。伀夙生多幸，值昌流布，續集以上天祕書。如是則不無分別，姑列則不滅照心也。請誦持者，隨其所受功德，俱不可思議，並感虛危內篆，助其圓成水火精神，降臨昭著，不惟玉簡，題名太清，有分更生，而必能福之矣。
　　太上說玄天大聖真武本傳神咒妙經註卷之六竟