太上正一朝天三八謝罪法懺
　　經名：太上正一朝天三八謝罪法懺。一卷。底本出處：《正統道藏》洞神部威儀類。
　　太上正一朝天三八謝罪法懺
　　開啟如儀
　　切以玄皇闡教，廣開度於冥迷；正一垂科，俾懺陳於罪垢。人孰無過，法許自新。奉道臣某以今焚香百拜，奏啟：三清上聖、十極高真，昊天玉皇大天尊、玄穹高上帝，天地水府三官大帝，祖師三天扶教輔元大法師、正一沖玄神化靜應顯佑真君，正一女師嗣師系師真君，王趙二真人，五帝六宮、四司九署、法籙官將、三界神祇、城隍祀典，應感真靈。咸望垂光，鑒今懺悔。伏念臣某自從無始，以至有生。縱一念以冥行，六根纏結；恣三業而罔覺，十惡積增。惟知馳騖於紅塵，豈慮記標於黑簿。捫心知懼，撫己若驚。以今恭值某節，謹遵天師科教，百拜朝天，一誠悔過。仰望高真哀愍，大道慈憐，念彼愚蒙，曲垂原赦。蠲其宿業之籍，免玄祖拘滯於幽關；開以遷善之門，俾方寸通明於真性。玄功克備，道行圓融。動止和平；眷緣亨泰。臣某下情無任，瞻天望聖，激切屏營之至。虔運一誠，至恭三禮。
　　太上無極大道。
　　至心朝禮，三十六部尊經。
　　玄中大法師。
　　昔祖天師居于閬州雲臺山上，歲在丙申永壽三年九月九日。太上遣使授以玉冊，賜三天扶教輔元大法師、正一真人之號，詔昇舉期，亭午之際，朱衣持版，綃衣捧函，二十四仙，龍虎鹿鶴，青幢絳節，綵雲紫霧，天香芬馥，仙樂徘徊。玉女二人，引天師真人與夫人雍氏，上登寶輦，昇舉雲霄，至太玄都省。其時從學弟子，三千六百餘人。攀慕無階，悲喜交切。口誦師號，求度仙名。天師惟許王趙仙子，宿業清淨，功者行成，同登天闕，乃以太上所授符籙、印劍、三洞眾經、謝罪超度科式傳付嗣師。於是嗣師隱習先業，謝過修功，光和二年正月十五日，干陽平山奉詔上昇。乃以是真科付度系師、隱系師。學道仙子，求度雖專，尚多宿累。修有勤墮，道無親疏，所以流轉三界五輪，為有六根，結成十惡。積習愆尤，在於曩劫；障迷道業，在於今生。一曰眼根，二曰耳根，三曰鼻根，四曰舌根，五曰身根，六曰意根。因此六根遂生諸業，猶如草木，抽枝播葉，生花結實，展轉滋蔓。有能修之，得以正定六根，諸罪自然清淨。復次身三惡業，殺盜邪淫，身根結成。心三惡業，貪瞋愚癡，意根結成。口四惡業，兩舌惡罵，綺言妄語，舌根結成。因此三業，遂生十惡，猶如蛇蝎，搖毒自防，觸必傷人，展轉熾盛。有能修之，得以智慧，十惡諸罪，自然清淨。昔祖天師特修太上修真、謝罪超度、玄祖科式真文，故得宿業頓消，道功成就，先靈受度，身乃飛昇。況今世人澆浮，人多過犯。欲使形神合道，須得障累頓消。當依三八謝罪之儀，懺述先世積生釁咎。一誠悔過，百拜朝天。至心皈命，玉皇大天尊、玄穹高上帝，各發誓願，以日為年。三毒十惡之罪，誓願斷絕；一千三百之善，誓願進修。庶幾漸入仙宗，次第亦昇於天路。汝宜遞相授受，勉而行之。大道慈悲，隨心應感。懺罪罪滅，修福福生。今故歸依，至心朝禮。
　　志心歸命禮
　　太上彌羅無上天。妙有玄真境，渺渺紫金闕。太微玉清宮，無極無上聖。無無復光明，寂寂浩無宗。玄範總十方，湛寂真常道。恢漠大神通玉皇大天尊、玄穹高上帝。
　　十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生。三毒業深，十惡障重。身業大罪，第一殺生，稟性兇殘，恣行殺戮，酷刑虐政，害物傷生，仰射飛禽，俯逐走獸，傾巢發蟄，湯潑火焚，損子墮胎，烹雛破卵，資給口腹，諂祭邪神，謀殺教殺，故殺誤殺，展轉輪迴，互相殺害。從今懺悔，並冀赦原，願與一切眾生，俱入#1慈濟門，永斷殺生業。先靈受度，永免倒懸屠割報緣，弟子蒙恩，天上人間，願得久視長生福果。形神俱妙，與道合真。今故皈依，至心朝禮。
　　玉誥　如前十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生。三毒業深，十惡障重。身業大罪，第二竊盜，懷奸設計，偷掠穿窬，背公循私，明瞞暗騙。或盜父母財物，君王財物，三寶財物，五姓財物，駸駸不已，蠢蠢無知。侵攘劫奪，不恤恩義，不懼神明，不以失者為憂，但以得之為喜。從今懺悔，並冀赦除。願與一切眾生，俱入廉節門，永斷竊盜業。先靈受度，永免金鎚鐵杖報緣，弟子蒙恩，天上人間，願得富貴崇高福果。形神俱妙，與道合真。今故歸依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮戶及今生。三毒業深，十惡障重。身業大罪，第三邪淫，性濁情浮，躭淫嗜欲，愛憎嫉妬，黷亂禮經，不避親疏，故違禁戒；邪思妄想，氣憊神狂，恣縱無明，逸樂無度，誘惑一切，裸露三光。男不忠良，女不貞潔，濫遊邪徑，迷失正途，沉溺愛河，流趨欲海。從今懺悔，並冀赦除。願與一切眾生，俱入清淨門，永斷邪淫業。先靈受度，永免冰戟霜刃報緣，弟子蒙恩，天上人間，願得隨意具足福果。形神俱妙，與道合真。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生。三毒業深，十惡障重。心業大罪，第一曰貪，貪毒驅馳，慳貪靳悋，貪取忘義，貪愛無，智取巧求，異術左道，損他益己，害物傷生，過索倍徵，強侵冒占，一如溪壑，百計經營，借貸不還，寄托推失，倚恃聲勢，抗拒奸欺，負命負財，負恩負義。從今懺悔，並冀赦除。願與一切眾生，俱入施捨門，永斷慳貪業。先靈受度，永免鐵牀銅柱報緣，弟子蒙恩，天上人間，願得快樂安榮福果。形神俱妙，與道合道。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生。三毒業探，十惡障重。心業大罪，第二曰嗔，嗔火熾炎，業風飄蕩，恃強凌弱，鼓眾暴寡，傲上慢下，妬賢嫉能。或對日月星辰，恣行瞋怒。或對父母師長，恣行瞋怒。枉役奴婢，恣行瞋怒，小失便宜，恣行瞋怒。口毒過於蜂蠆，心險利於風刀，外結冤憎，內懷忿怒，從今懺悔，並冀赦除。願與一切眾生，俱入歡喜門，永斷瞋怒業。先靈受度，永免飛戈飄戟報緣，弟子蒙恩，天上人間，願得體相端嚴福果。形神俱妙，與道合真。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生。三毒業深，十惡障重。心業大罪，第三愚癡，不孝不忠，不仁不義，傲誕三寶，輕慢三光，公肆欺詐，陰懷賊害，違天犯地，背理恣驕，瀆亂典常，荒淫汙染，明明造罪，故故為非。外忘廉謹之儀，內懷暴虐之志，褻狎邪穢，蔑視宗親，顛倒猖狂，狠戾妖幻，從今懺悔，並冀赦除。願與一切眾生，俱入智慧門，永斷愚癡業，先靈受度，永免刀山劍樹報緣，弟子蒙恩，天上人間，願得聰明智慧福果。形神俱妙，與道合真。今故皈依，志心朝禮。
　　玉誥十拜
　　臣等志心皈神，皈身皈命，百拜朝天，一誠悔過。重念臣某爰從宿世，逮及今生，三毒業深，十惡障重。口業大罪，第一兩舌，言辭悖戾，謗議善良，誑惑多端，強辯逆理，嗊嗃三寶，訾毀大乘，咨暑怨寒，呵風罵雨，妝唆詞訟，破壞規模，說誘勾索，鬥合爭競，面譽背毀，口是心非，誇己之能，揚人之醜，間謀宗黨，起發風波，邪行邪言，無忠無信，從今懺悔，並冀赦除。願與一切眾生，俱入三乘門，永斷兩舌業。先靈受度，永免吞火食炭報緣，弟子蒙恩，天上人間，願得吉祥清慶福果。形神俱妙，與道合真。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生，三毒業深，十惡障重。口業大罪，第二惡罵，久淪畜趣，乍入人身，臭語腥羶，熏穢天地，穢聲毒惡，觸突真靈，惱亂人民，恐脇淳弱，悖慢尊長，凌辱平人，恣醉佯狂，躭嗜香味，害物害命，資充啗食，倡打倡殺，曾不慈憐，廣結冤讎，恣加濁辱，從今懺悔，並冀赦除。願與一切眾生，俱入方便門，永斷惡罵業。先靈受度，永免燒炙焦爛報緣，弟子蒙恩，天上人間，願得福祿壽安福果。形神俱妙，與道合真。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生，三毒業深，十惡障重，口業大罪，第三綺語。言乖禮法，行習輕浮，令色足恭，華音麗韻，淫辭褻瀆，緣飾風情，宛轉謳歌，起人邪念，變白為黑，抑是為非。虛妝繡綺之談，幻惑愚迷之聽。自昧陰隲，不覺不知；廣積愆瑕，無邊無量。從今懺悔，並冀赦除。願與一切眾生，俱入讚歎門，永斷綺語業。先靈受度，永免鑊湯鑪炭報緣，弟子蒙恩，天上人間，願得度品上仙福果。形神俱妙，與道合真。今故皈依，至心朝禮。
　　玉誥十拜
　　臣等至心皈神，皈身皈命，百拜朝天，一誠悔過。重念臣某爰從宿世，逮及今生，三毒業深，十惡障重。口業大罪，第四妄言。越禮飾辭，昧心巧舌，不尊君父、師友，不敬天地、神明。架說鑿空，更相誑惑，故起摇撼，護短抑長，以奸為計，以妄為常，指誓證他，自欺方寸，咒咀求直，弗顧幽冥，擅逞浮華，猜嫌情實，先賢善訓，大道經書，罔克誦持，每加貶辟。從今懺悔，並冀赦除。願與一切眾生，俱入頓覺門，永斷妄言業。先靈受度，永免穿腸耕舌報緣，弟子蒙恩，天上人間，願得復本自然福果。形神俱妙，與道合真。今故皈依，志心朝禮。
　　玉誥十拜
　　爾時，系師復告學道仙子曰：人處塵凡，動成愆過，無邊無量，難述難殫。百拜朝天，悉已發露，十惡大罪，復竟披陳。一念改修，頓歸清淨，猶如明鑑，塵垢蒙蔽。忽遇良工，用藥磨洗，塵垢淨盡，還復光明，罪滅福生，亦復如是。諸天上聖，立教真仙，常勸世人，勤修懺悔。懺者，不敢隱於往咎；悔者，不再犯於前非。口既懺陳，身能拜跪，心須悔責，改過遷善。即有十天善神，同垂保舉，三界眾真，共作護持。其或不省不悛，不懺不悔，漸至罪根纏結，日積月深。即有陰陽曹局，考較兇邪，鬼魅侵凌，疾病不痊，災難競起，公私多滯，魔障多端，若有來世人民，遇修此道，當感三官五帝、九府四司，察志觀勤，紀功宥過，疾病得愈，道業得成。仕宦得遷，羈囚得脫，一切苦厄，所不能加。壽命延永，身心安逸，若為亡歿懺悔，追修即得，譴削黑書，魂昇紫府。若凶荒饑饉，水火旱蝗，殟疫復連，兵戈劫掠，能依科法，懺禮消禳，即得國土清平，民物昌熾。若婦人懷孕，生育艱難。或鬼怪興妖，家門多變。能修香火，懺禮禱祈，即得母子全安，身位寧靜。若復有人，常勤懺禮，學道成道，求仙得仙。若復有人，因事懺禮所願者，合所為者，成天上人間，他生見世，獲福無量，證果非虛，由是系師棄官精煉，紹襲仙宗。政始六年八月一日，亦於陽平山，奉詔上昇。以此真科，流傳後世。有緣緣會，自度度他。願與含生，同臻福慶。稽首禮謝，無上虛皇正真三寶。
　　太上正一朝天三八謝罪法懺竟
　　#1『入』一原作『人』，據上下文義改。