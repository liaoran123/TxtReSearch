道德真經廣聖義節略
　　經名：道德真經廣聖義節略。原題《唐玄宗御製道德真經疏》。四卷，收入《正統道藏》洞神部玉訣類。按此書卷首《外傳》及正文內容，係據唐人杜光庭《道德真經廣聖義》，加以節略改編而成。改編者不知為誰，今暫據內容報定經名。其徐卷題均依原《道藏》不變。
　　唐玄宗御製道德真經疏卷之一
　　道可道章第一
　　道可道，非常道。
　　疏：道以虛通為義，常以湛寂得名。所謂無極大道，眾生正性也。而言可道者，即是名言，謂可稱之法也。雖復稱可道，宜隨機愜當，而有聲有說，非真常凝寂之道也。常道者，不可以名言辯，不可以思慮知，妙絕希夷，理窮恍惚。故知言象之表，方契凝常真寂之道。可道可說者，非常道也。
　　名可名，非常名。
　　疏：名者教也，前言可道，盛明於理，今言可名，次顯於教，真理既絕於言象，至教亦超於聲說。理既常道不可道，教亦可名非常名。欲明理教教理，不一不異也。然至道深玄，不可涯量，非無非有，不斷不常，而義有抑揚，教存漸頓，所以立常以破可，故言可道非常道。至論造極，處無可無不可。故《玉京經》云：無可無不可，思與希微通。
　　無名，天地之始。
　　疏：始，本也。虛無至道，陶甄萬物，二儀三景，何莫由斯。故指此無名，為物之本，無名足可言說，明矣。
　　有名，萬物之母。
　　疏：母有名迹也。重玄之道，本自無名，從本降迹，稱謂斯起。所以聖人因無名立有名，寄有名詮無名也。方欲子育眾生，令其歸本，慈悲鞠養，有同母義。
　　常無欲以觀其妙，
　　疏：妙，精微也。觀，照察也。其，己也。言人常能無欲無為，至虛至靜者，即能近鑒己身之妙道，遠鑒至理之精微也。
　　常有欲以觀其徼。
　　疏：言人不能無為恬淡，觀妙守真，妄起貪求，肆情染滯者，適見世境之有，未體即有之空，所以不察妙理之精微，唯睹死生之歸趣。前明無名有名之優劣，此顯有欲無欲之勝負。
　　此兩者，同出而異名，
　　疏：夫所觀之境唯一，能觀之智有殊，二觀既其不同，徼妙所以名異。
　　同謂之妙。
　　疏：玄者深遠之義，亦是不滯之名，有無二心，原乎一道，同出異名。異名一道，謂之深遠，深遠之玄，理歸無滯。既不滯有，又不滯無，二俱不滯，故謂之玄。
　　玄之又玄。
　　疏：有欲之人，唯滯於有，無欲之士，又滯於無，故說一玄以遣雙執。又恐行者滯於此玄，今說又玄，更祛後病。既而非但不滯於滯，亦乃不滯於不滯，此則遣之又遣，故曰玄之又玄。
　　眾妙之門。
　　疏：門，法門也。前以一中之玄，遣二偏之雙執，二偏之病既除，一中之藥還遣，唯藥與病，一時俱消，此乃妙極精微，窮理盡性，豈唯群聖之戶牖，抑亦眾妙之法門。
　　天下皆知章第二
　　天下皆知美之為美。
　　疏：神奇臭腐，《莊子□知北游》篇黃帝謂知曰：萬物一也，是其所美者，為神奇，其所惡者為臭腐。
　　長短之相形。
　　疏：鳧脛短，鶴脛長者，《莊子□駢拇》第八篇文也。
　　是以聖人。
　　疏：凡聖人者略言有五，第一得道之聖，太上老君、諸天大聖是也。第二有天下之位，兼得仙之聖，伏羲、黃帝、顓頊、少昊、堯、舜是也。第三有天下之位，無得仙之聖，殷湯、文武是也。皆廓清六合，不言升天矣。第四博贍之聖，無天下之位，周公、孔子，制作禮樂，垂範百王，而無九五之位，而皆具天地合德之美也。第五有獨長之聖，而無博贍之名，亦具上眾美者，謂伯牙、師文為鼓琴之聖，子卿、綏明能棋之聖，鍾期、延州知音之聖，韓娥、秦青謳之聖，龔叔、文摯智調之聖，離朱、師曠視聽之聖，張芝、鍾繇草書之聖，今之明者理天下之聖也。
　　萬物作而不辭，
　　疏：擊壤鼓腹者，《莊子。馬蹄》篇文也。
　　功成不居。
　　疏：日慎一日，《尚書》文也。夫功者，王功曰勛，輔成王業，若周公也。國功曰功，保全國家，若伊尹也。民功曰庸，施法于民，若后稷也。事功曰勞，以勞定國，若夏禹也。理功曰績，制法成理，若咎繇也。戰功曰多，克敵出奇，若韓信也。今明功者，玄功也，其功深遠曰玄，夫王者不妄於喜怒，則刑賞不濫，金革不起矣。不妄於求取，則賊斂不厚，供億不繁矣。不妄愛惡，則用捨必當，賢不肖別矣。不妄於近侍，則左右前後皆正人矣。不妄於土地，則兵革不出，士卒不勞矣。不妄於萬姓，則天下安矣。稠直如髮者，《詩□小雅□都人士》篇之文也。言情性密緻，操行正直，如髮之本末，無降殺也。
　　不尚賢章第三
　　不尚賢，使民不爭。
　　疏：雲從龍，風從虎者，《易□乾卦》孔子解九五之辭。飛龍在天，能應感應眾物，故叙水流濕、火就燥。雲從龍，風從虎，各隨其類，自相應感，而况帝王升九五之位，萬國來庭？聖人作而萬物睹，本乎天者親上，本乎地者親下，此言水是陰，若流於地，必就於濕處。火是陽，若焚於薪，必就於燥處。言此二物無識無情，為氣相感，尚猶如此。又龍是水畜，雲是水氣，龍吟則景雲起。虎是威猛之獸，風是振動之物，虎嘯則谷風生。此二物有識有情，未若聖人降世，飛龍在天，聖賢相須，萬物交感，故廣陳其事爾。唐、虞在位，不乏元凱之臣，伊、呂升朝，自得台衡之望。唐者唐堯也，號陶唐氏，姓伊析，名放勳，幼有聖德，都於冀，年八十六，知子丹朱不肖，明揚側陋，廣求有德，遂舉舜而歷試之，聘以二女，用觀其德。二年禪舜。舜即位二十八年而堯崩，壽一百一十七歲，葬濟陰成陽里中。諡法翎善傳聖曰堯。舜，有虞氏，歷試二年，即帝位二十八年而堯崩，舜年三十而徵用，攝位二十八年，服喪三年，為天子五十年，巡狩南方，死於蒼梧之野，壽一百一十二歲，以其子商均不肖，命禹嗣位，葬於九疑之零陵。道學云堯為太微真君，舜為太極真君。元凱者，有八元、八凱。昔高辛氏有才子八人，伯 、仲堪、叔獻、季仲、伯虎、仲熊、叔豹、季狸，忠肅恭懿，宣慈惠和，天下之人謂之八元。肅，敬也。懿，美也。宣，遍也。元，善也。高陽氏有才子八人，蒼舒、隋飲、擣戭、大臨、龍降、庭堅、仲容、叔達，齊聖廣淵，明允篤誠，天下之人謂之八凱。齊，中也。淵，深也。允，信，篤，厚也。愷，和也。此十六族，世濟其美，不隕其名，堯不信用，舉舜為堯臣，舉八元使布五教于四方。五教者，父義、母慈、兄友、弟恭、子孝，內平外成。高辛帝之後，八元之苗裔也，乃稷、契、朱虎、熊羆之倫也。舉八凱使主后土，乃揆百事，莫不時叙，地平天成，高陽、顓頊之號，八凱，其苗裔也。及倕、禹、咎繇、益之倫也，咎繇字庭堅是矣。卨作司徒，五教在寬，高在八元中也。禹作司空，平水土，后土地官，禹在八凱中矣。內平者，內諸夏也。外成者，外戎狄也。舜舉十六族而天下理，外內和平。伊、呂者，伊即伊尹，生於伊水之上，空桑之中，佐殷為相，以輔太甲，謂之阿衡。其先伊摯，佐湯立社稷，致太平，伊尹之子伊涉，佐太甲之孫太戊，三臣之勣著於殷朝也。呂者太公望也，姓姜，字子牙，釣於磻磎，獲大魚，剖之得玉璜，中有兵鈴，子牙習之。年逾八十，周文王卜畋渭濱，其繇曰：非熊非羆，唯王者師，遂畋獲子牙，載之以歸。佐周有功，初封於呂，或封於甫。及克殷之後，乃封國於齊。召康公命太公曰：五侯九霸，汝實征之，以夾輔周室。賜太公之履，東至于海，西至于河，南至于穆陵，北至于無棣。後桓公小白為諸侯盟主，至春秋之末，其臣田和遷齊康公于海上，乃奪其國焉。台衡之望者，天子置三公之官，以相三台。三台六官者，太尉、司徒、司空、太師、太傅、太保也。三台六星，上中下台各二星，在紫微星之南，以拱衛帝座，起文昌抵太微、天階，主三公九卿，士庶九州，色明而行列相類，則君臣和，法令平。從上台至‘中台，十六度，中台至下台，十六度，二星間相去半度，柝則為奢，狹則為迫，又上星主天子，中星主伯子男狄人，下星主卿大夫。小勾而明白，吉。搖動變色，凶。一星去，天下危。二星去，天下亂。三星去，天下不可理矣。太師者，師範一人，儀刑萬國。太傅者，教以德義。太保，保衛其身。太尉掌武統兵，司徒敬敷五教，司空主平水土，謂斯三公上應三台也。阿衡者，阿，倚也，衡，平也。天子倚三公，以平正天下。
　　不貴難得之貨。
　　疏：不仁之人，决性命之情，而饕貴富者，此《莊子□駢拇》第八篇之文也。
　　不見可欲，使心不亂。
　　義云：小隱於山，大隱於廛，未能絕欲，恐境所牽，仍栖遁山林，以避所見。及其澄心息慮，想念正真，外無撓惑之緣，內保恬和之志，雖營營朝市名利，不關其心，碌碌世途是非，不介其意，混迹城市，修損於修真乎。
　　虛其心。
　　疏：虛室生白者，《莊子□人間世》篇之文。
　　實其腹。
　　注：屬厭而止者，《春秋傳》自沒、汝寬諫魏武子之詞也。《春秋》者，魯史記之名也。記事者，以事系日，以日繫月，以月繫時，以時繫年，年有四時，故錯舉以為名也。天子有史官，諸侯有國史，楚謂之《禱杌》，晋謂之《乘》，魯謂之《春秋》。孔子述經，左丘明為傳，起周平王四十八年，魯隱公元年，太歲丁巳歲，星在降婁，當晋鄂侯二年，衛桓公完十三年，蔡宣公考父二十八年，鄭莊公寤生二十二年，曹桓公終生三十五年，齊僖公祿父九年，楚武王達十九年，秦文公四十四年，宋穆公和七年，陳桓公鮑二十三年，燕穆公十八年，乃《春秋》之始年。至魯哀公十四年，周敬王三十九年，太歲戊午，凡二百
　　四十二年，歷周一十四王，魯一十二公。行事當晋定公午三十一年，衛出公輒十二年，蔡成公怡十年，鄭聲公勝二十年，齊簡公嘉四年，楚惠王章八年，秦悼公十一年，宋景公頭曼三十六年，陳閔公越二十一年，燕敬公六年，吴夫差十五年，乃《春秋》獲麟絕筆之年也。其書凡三十卷，三十五萬二千二十五言，十九萬四千五百九十字，本十五萬七千九百六十六字解，晋征南將軍杜預，字元凱注。自沒汝寬者，《春秋》昭公二十八年，晋魏獻子舒為政，以其子戊為梗陽大夫，今晋陽也。冬，梗陽有獄，戊不能斷，以其獄上於獻子。訟人之大宗，以女樂為賂，魏子將受之。戊謂魏子二大夫閻沒、汝寬曰：主以不賄聞于諸侯，若受梗陽之賄，貪莫甚焉。吾子必諫。皆許諾，退朝，待于庭。饋入，魏子召二大夫食，比置，三嘆。既食，使坐，魏子曰：吾聞諸伯叔，諺曰：惟食忘憂。吾子置食之間三嘆，何也？同辭而對曰：他人賜二小人酒，不夕食。饋之始至，恐其不足，是以一嘆。中置，自咎曰：豈將軍食之而以不足，是以再嘆。及饋之畢，願以小人之腹為君子之心，屬厭而止之，是以三嘆。魏子辭梗陽之賄。獻，謚也，武子則名顆，謚曰武。
　　為無為，則無不治矣。
　　疏：無聲而無臭，人固不識而不知。無聲無臭者，《詩□大雅□文王》篇也，言天道難知。耳不聞聲音，鼻不聞臭芳，儀法文王之事，則天下自信而順也。不識不知者，《詩□大雅□皇矣》篇，言人不識古，不知今，順天之法而行之。義云：無為之理，其大矣哉，無為者，非謂引而不來，推而不去，迫而不應，感而不動，堅滯而不流，捲握而不散也。謂其私志不入公道，嗜欲不枉正術，循理而舉事，因資而立功，事成而身不伐，功立而名不有。若夫水用船而沙用 音衰，泥用橇起嬌切，山用橾力追切，夏瀆冬陂，因高而田，因下而池，故非吾所謂為也，乃無為矣。聖人之無為也，因循任下，責成不勞，謀無失策，舉無遺事，言為文章，行為表則，進退應時，動靜循理，美醜不好憎，賞罰不喜怒，名各自命，類各自用，事由自然，莫出於己，順天之時，順地之性，因人之心，是則群臣輻輳，賢與不肖各盡其用，君得所以制臣，臣得所以事君，此理國無為之道也。
　　道沖章第四
　　象帝之先。
　　疏：帝出乎震，《易□繫辭》之詞也。震，東方卦也，少陽之氣，生化之源，今以太子居東宮，少陽之位，御極為出震之期，蓋取象天地生育萬物之始也。兆見曰象，無形曰氣，生物之首也。大道復在象帝之先，言其高遠也。
　　天地章第五
　　以萬物為芻狗。
　　疏：結草為狗，以用祭祀也者，《莊子□天運》篇具載。注云：弊蓋之恩者，《禮記□檀弓》篇云：仲尼之畜狗死，使子貢埋之，曰：吾聞弊帷不棄，為埋馬也。君之路馬死，埋之以帷。弊蓋不棄，為埋狗也，丘也貧，無蓋，於其封也，亦與之席，無使其
　　首陷焉，恐其首直委於土也。
　　天長地久章第七
　　聖人後身外身。
　　義云：碎琥珀之枕，焚雉頭之裘，罷一臺之費，卻千里之馬，德垂當代，名光竹帛。
　　上善若水章第八
　　政善治。
　　疏：正容悟物者，《莊子□田子方》第二十一篇文也。子方名無擇，侍座魏文侯，文侯師子夏友於子方。子方數稱谿工之道，文侯以為谿工子方之師也，子方曰：非也，里之人也，稱道數當，故無擇稱之。無擇之師，東郭順子，其為人也，人貌而天，虛緣而葆真，清而容物，物無道，正容以悟之，使人之意也銷，無擇何足以稱之。
　　夫唯不争，故無尤。
　　義云：不争之德，德之先也。凡人之性不能無争，為争之者，其事眾矣。亂逆必争暴慢必争，忿怒必争，奢泰必争，矜伐必争，勝尚必争，違慢比争，進取必争，勇怯必争，愛惡必争，專恣必争，寵妻必争。王者有一于此，則興師海內。諸侯有一于此，則兵交其國。卿大夫有一于此，則賊亂其家。士庶人有一于此，則害成於身。皆起於無思慮，愆禮法，不畏懼，不容忍，争乃興焉。故争城者殺人盈城，争地者殺人滿野，必當察起争之本，塞為争之源，無不理矣。
　　持而盈之章第九
　　金玉滿堂，莫之能守。
　　疏：假使貪求不已，適令金玉滿堂，象有齒而焚身，雞畏犧而斷尾，且失不貪之寶，坐貽致寇之憂，以其賈害，豈云能守。象有齒而焚身者，《春秋》襄公二十四年，晋范宣子為政，諸侯之弊重，鄭人病之。二月，鄭伯如晋，子產寓書于子西，以告宣子曰：子為晋國，四鄰諸侯不聞令德，而聞重弊，僑也惑之。僑聞君子長國家者，非無賄之患，而無令名之難。夫諸侯之賄聚於公室，則諸侯貳，若吾子賴之，則晋國貳。注：貳，離也。諸侯貳則晋國壞，晋國貳則子之家壞，何汲汲也，將焉用賄。夫令名，德之輿也，德，國家之基也，有基無壞，無亦是務乎。有德則樂，樂則能久，《詩》云：樂止君子，邦家之基，有令德也。夫恕思以明德，令名載而行之，是以遠至邇安，無寧使人謂子：子實生我，而謂子浚我以生乎。注：浚，取也，言取我財以自生。象有齒以焚其身，賄也。宣子悅，乃輕弊。是行也，鄭伯朝晋為重弊故也。雞斷尾者，《春秋》周景王子子朝之傳賓孟適郊，見雄雞自斷其尾，嘆曰：犧牲之用，存乎全而肥實，今自斷其尾，使己不全，冀免為犧牲之用。雞之保其身也如此，况於人乎。貪利忘其身，智不及雞矣。不貪寶者，鄭人有得玉，獻於子罕曰：此寶也，將以獻之。子罕曰：汝以玉為寶，我以不貪為寶，我若取玉，俱喪寶矣。不若兩全之，遂不受玉。致寇者，《易》解卦九三辭曰：負且乘，致寇至。負乃小人之事，乘為君子之器，棄小任大，物所不與，政寇盜奪之矣。
　　功成名遂。
　　義曰：禦灾除患曰功，富貴尊榮曰名，高鳥盡而良弓藏，狡兔死而獵犬烹，勢使然也。范蠡扁舟而脫禍，文種固位而喪身，此之謂矣。日中則昃，月滿則虧，子房絕粒以優游，疏廣解印而高尚，固無上蔡華亭之追痛矣。
　　載營魄章第十
　　載營魄。
　　疏：故《春秋》子產曰：人生始化曰魄者，《春秋》昭公七年，初鄭伯有為政，駟帶殺之，鄭人相驚曰：伯有至矣。或夢伯有介，曰：壬子余將殺帶。明年殺段，於是壬子駟帶卒，明年公孫段卒，鄭人益懼。或問子產曰：伯有猶能為鬼乎。子產曰：人生陰曰魄，陽曰魂，用物精多，則魂魄強，匹夫匹婦強死，而魂魄猶能依憑於人，以為淫厲，况伯有三世執其政柄，而強為鬼神，不亦宜乎。伯有乃穆公之冑，子良之孫，子耳之子，故曰三世。子產立其子良止以撫之，乃止。近死之心莫使復陽者，《莊子□齊物》篇之辭也。三魂名胎光、爽靈、幽精。七魄：尸狗、伏矢、雀陰、吞賊、除穢、臭肺、蜚毒，此出上清品。
　　愛民治國。
　　義曰：生民者，國之本也，無為者，道之化也。以無為之化，愛育於人，國本固矣。政虐而苛，則為暴矣。賦重役繁，則傷性也。使之不以時，則妨農也。不務儉約，則殘穀矣。
　　天門開闔。
　　義曰：修愛民理國之事，為垂衣南面之君，猶須恭己奉天，以順曆數者，謂受命之曆，五運之數也。舜命禹曰：天之曆數在躬，天祿永終。謂曆數在躬，以承天命，故可大寶愛之，謂之寶命。自天而授謂之受命於天，《易□繫》曰：聖人之大寶曰位是也。天門開則降非常之瑞，或黃星動彩，赤伏表符，紫氣充庭，五星聚井，流虹貫月，火電繞樞，然後維嶽降神，誕生宰輔，以佐佑之。故應天順人，拯物除害，而承曆數，以有天下也。及乎臨御失所，刑政乖宜，眾叛親離，兵交禍起，逆亂生於下，氣象見於上，日實天開，山崩川竭，灾凶蜂起，而國亡矣，是天開闔也。一開一闔謂之變者，《易□繫辭》云：謂開閉相循，陰陽遞至，倚伏之義也。
　　三十輻章第十一
　　疏：乾坤是大易之韞者。
　　義云：《易□繫辭》也。明易之所立，本乎乾坤。乾坤不存，則易道無由起也。
　　三十輻共一轂。
　　疏：眾竅互作者，《莊子》第二篇也。
　　埏埴以為器。
　　疏：陶匠者，《尚書》云：範土曰陶，舜側微之時，耕於歷山，陶于河濱是也。
　　鑿戶牖以為室。
　　疏：《詩》云：陶復陶穴。《莊子》曰：室無空虛，則婦姑勃蹊。陶復者，《詩□文王之什□緜緜》篇云：古公亶父，陶復陶穴，未有家室。古公者，邠公也。古言久也。亶，公字也，文王祖，處于邠也。婦姑争者，蹊，路徑也。勃，戾怒也。《莊子》外篇言：室中不空，蹊路湫隘則争路而行，失婦之道也。
　　故有之以為利，無之以為用。
　　疏：形而上、形而下義：形而上者，道之本，清虛無為處乎上也。形而下者，道之用，稟質流形處乎下也。顯道之用，以形于物，物稟有質，故謂之器。器者有形之類也。聖人法道之用，制以為器，畫卦象以制文字，刳木為舟，剡木為楫，斷木為杵，掘地為臼，弦木為弧，剡木為矢，制以宮室，結為網罟，服牛乘馬，負重致遠，鑄金為兵，揭竿為旗，斲木為耜， 木為耒，一事以上以利天下，此皆分道之用，以為器物爾，皆《易□繫》所稱。此乃道是無體之名，形是有質之用，凡萬物從無而生，眾形而由道而立，先道而後形，道在形之上，形在道之下，故自形而上謂之道，自形而下謂之器。形雖處道器兩畔之際，形在器上不在道也。既有形質可為器用，故云形而下者謂之器。
　　五色章第十二
　　五色令人目盲，五音令人耳聾，五味令人口爽。
　　義曰：五音者，按漢劉向曰：宮者中也，君之德也。商者，章也，物成章也。角者，甲也，物發生也。徵者，祉也，物之盛大繁祉也。羽者，聚也，物聚而藏也。
　　疏：五色者，按王叔師曰：皎皎素絲得藍則青，得丹則赤，得蘗則黃，得皂則黑，而為五色也。五色之設，本以彰五行之象，別尊卑之飾。五音之設，本以通天地之氣，彰五行之聲。五味之設，本以彰五行之和，以養於人。已上二事，若人耽滯，不曰聾盲口爽乎。味之所争有羊羹解黿之禍矣。羊羹者，《春秋桓公二年，鄭公子歸生受楚子之命伐宋，宋華元樂莒帥師以禦之。二月壬子，戰于大棘，將戰，華元殺羊以食士，其御羊斟不預，及戰曰：疇昔之羊，子為政，今日之事，我為政，與入鄭師，故宋師大敗，鄭人囚華元，獲樂莒，甲兵四百六十乘，俘二百五十人，馘百人。宋以兵車百乘文馬百駟以贖華元于鄭，半入，華元逃歸，立子門外，告而後入，見羊斟曰：子之馬然
　　也。對曰：非馬也，其人也。既答而叔□斟之字也奔魯。君子謂羊斟非人也，以其私憾敗國殄民，於是形孰大焉。《小雅》所謂人無良者，其羊斟之謂乎，殘民以逞矣。解黿者，宣公四年楚人獻黿於鄭靈公穆公太子夷也，公子子公名宗、子家歸生將入見，子公食指動第二指，以示子家曰：他日我如此，必嘗異味。及入，宰夫將解黿，相視而笑。公問之，子家以告。及食大夫黿，召子公而弗與也。子公怒，染指於鼎，嘗之而出。公怒，欲殺子公。子公與子家謀先為難。子家曰：畜老猶憚殺之，而况君乎。反譖子家。子家懼而從之。夏，殺靈公。書曰：鄭公子歸生殺其君夷。權不足也，子家權不足以人禦子公，懼譖而從弒，故書首為惡也。君子曰：仁而不武，無能遠也。初稱畜老，仁也，不討子公，是不武也，不能自通於仁道，而陷弒君之名，其實子公染指而成斯禍爾。
　　馳騁畋獵。
　　注曰：以心國者，《莊子□內篇》第二之辭也。
　　義曰：禮：天子諸侯每歲三畋，一為乾豆，祭祀宗廟也，二為賓友，交二國之好也，三充君之庖，食以時也。時而不畋，則曰不敬。畋不以時，則謂之暴，所以春蒐夏苗秋彌冬狩，皆俟農隙，以講武事也。獺未祭魚，網罟不施于川。豺未祭獸，罝罘不通於野。鷹隼未擊，罻羅不張於林。修祭禽之禮，展三驅之仁，順天時也。天子仲春教旅振，遂以畋獵，仲夏教芙田，遂以苗。仲秋教理兵，遂以獮。仲冬教大閱，遂以狩。大司馬以掌其事，山虞澤虞以供其職，蓋以教武事以示民也。則有不遵典故，外則作禽荒，暴物扼時，十旬不返也。馳騁莫已，遂為發狂，人怨國危，失禮致禍也。
　　難得之貨令。
　　疏：乖失天倪者，莊子曰：始卒若環，莫得其端，是謂天均。天均者，天倪也。天倪者，天然之分也。
　　故去彼取此。
　　義曰：夫人君之心，睿聖為本，理國之道，清净為基，若其逐獸荒原，奔車絕巘，六龍逸足，萬騎莫追，與鵰鶚以争先，共熊羆而賈勇，日月虧蔽，旌旗糾紛，畋獵忘歸，殺獲無已，風雨恒苦，宮室或空，此謂之發狂也。若復貴遠方之物產，貪無用之土疆，嗜蒟醬而討西戎，伐大宛而取名馬，關塞有不歸之魄，邊城有怨曠之魂，天下流亡，戶口减耗，赫赫宗廟，幾陷寇讎，青史具書，百代為戒。
　　寵辱章第十三
　　寵辱若驚。
　　義曰：且人君富有天下，尊繼百王，告類上玄，君臨萬有，亦當馭朽自戒，納隍軫憂，乃能享此大年，保其遐祚矣。人臣之遭遇也，九遷三接之澤，既以厚矣，兵符相印之任，亦已重矣，高冠大旆，長轂朱輪，氣壓伊皋，權傾衛霍，亦當夙興夜寐，履薄臨深，乃能克保福祥，免貽覆餗矣。故令尹三已而無慍，考父三命而益恭，達其理也。
　　大患若身。
　　義曰：恃寵驕盈者，《春秋》隱公四年：衛公子州吁恃寵而好兵，其臣石碏諫衛莊公曰：臣聞愛子教之義方，不納于邪，驕奢淫佚，所自邪也。四者之來，寵祿過也。夫寵而不驕，驕而能降，降而不憾，憾而能 音軫者，鮮矣。公不聽，明年，桓公立，州吁弒桓公，衛人殺州吁焉，是則因寵獲禍矣。
　　視之不見章第十四
　　此三者不可致詰，故復混而為一。
　　義曰：夷希微三者，假標以名道，亦皆無也。三者疑化為三境，次為三界，下為三才，明為三光，於身為三元，於內為三一，皆大道分精運化之所成也。三境者，三寶君之祖氣，所凝之色青黃白，亦名玄元，始三氣之作，乃諸天之宗祖，萬化之元本也。三界者，欲界六天，以統九仙，色界十八天，以統九真，無色界四天，以統九聖也。三元者，人身之中，腦為泥丸宮，以主上元，心為絳宮，以主中元，臍下為丹田，以主下元。三一者，上元所主謂之元一，中元所主謂之真一，下元所主謂之正一，三一元神，主混氣固精，寶神留形，上清有徊風混合，修三一之道。
　　豫若冬涉川。
　　義曰：可以疑難古人如然，今之代人，逐境生迷，萬緒雲蒸，千途蜂起，功名聲色，争先銳進之心，厚利豐財，競起貪求之迹。或烹燔取樂，或傷殺恣情，投身於愛欲之川，隨流不返，溺性於漂沉之浪，有去無回，豈獨冰痛於難，抑且報應明驗，何者？溺利欲之人，涉遠營求，有水陸邀劫之報。凌抑於人，有忿争刑網之報。上調於君，有誅殛喪家之報。下虐於民，有召寇起讎之報。况於傷生害己，破國亡家之甚乎。
　　孰能安以久，動之徐生。
　　義曰：修煉門多，泛舉大略，有吐納元和，咽漱雲液，茹松食柏，絕粒餌芝，或隱朝上清，密伺玄斗，或五金八石，或水玉流珠，陰鼎陽爐，五華九轉，或素文丹籙，檄召鬼神，金鈕青絲，質盟天地，則有正一道德升玄，洞神靈寶，盟真三清，眾法并革。凡登道證品升真，又有奔二景，朝五辰，據極攀魁，騖網飛紀，吞日咽月，制魄拘魂，八道望雲，九真受事，升玄卧斗，方諸洞房，左右靈飛，陰陽六甲，三部八景，二十四真，存服三元，注想三一，紫房黃闕，絳景朱嬰，紫虛南嶽之篇，青童東海之訣，內視五藏，下制六天，導引吞符，御風養氣，騰舉之道，溢於真經。
　　唐玄宗御製道德真經疏卷之一竟
　　唐玄宗御製道德真經疏卷之二
　　致虛極章第十六
　　致虛極，守靜篤。
　　疏曰：水流濕，火就燥者，《易》乾卦九五爻辭也，《春秋》致師之義也。
　　義曰：《春秋》宣公十二年，楚莊王圍鄭，旬有七日，鄭人卜行成，不吉，國人大臨。楚莊王退師，鄭人修城，復圍之三月，克之。鄭伯肉袒牽羊以逆楚王，既而許之平。潘尪又盟，子良出質。夏六月，晋師救鄭，及敖鄗之間，楚莊乃求成於晋。盟有日矣，楚許伯御樂伯，攝叔為右，欲單但挑戰，示不欲和，以致晋師。許伯曰：吾聞致師者，御靡旌麾壘而還。樂伯曰：政師者，左射之菆，代御執轡，御下，兩馬掉鞅而還。攝叔曰：致師者，右入壘，折馘斬俘而還。皆行其所聞而復，晋人逐之。樂伯左射馬，右射人，逐不能進。時魏錡、趙旃有憾於晋，請使於楚，皆欲晋敗，彘子又不設備，戰于邲，晋師敗績焉，以此致師，師必致敵。
　　吾以觀其復。
　　疏：《易》曰：雷在地中，復。
　　義曰：《易》復卦象曰：雷在地中復者，雷是動物，復卦以動息為主，故曰雷在地中，先王以至日閉關，商旅不行，后不省方，皆取動息之義以復其本也。
　　不知常。
　　注：不恒其德者，《易》恒卦九三辭也。
　　大上章第十七
　　其畏之侮之。
　　疏：三王五霸。
　　義曰：三王者，夏、殷、周也。五霸者，夏有昆吾，黃帝之後也。殷之霸者，有大彭、豕韋，堯之後也。周之霸者，齊桓公，僖公之庶子，名曰小白，周惠王、襄王之時也。晋文公者，獻公之子，名重耳，以僖公二十二年立，文公以僖四年避驪姬之禍。
　　信不足，有不信。
　　義曰：《春秋》宣十一年，楚子伐鄭及櫟，鄭大夫子良曰：楚晋不務德，與其來者可也，晋楚無信，我焉得有信，乃從楚。夏，及楚子盟于辰陵，陳、鄭服也，此乃信不足，有不信焉。
　　大道廢章第十八
　　疏：數米炊，簡髮櫛。
　　義曰：《淮南子》曰：數米簡髮，煩而不察，有為之甚也，何異乎以膝搔背，以踵解結矣。
　　六親不和，有孝慈。
　　疏：扇枕溫席者。
　　義曰：宋有郅苞，字孝嘗，三歲而孤，其伯父悛等皆顯貴，苞見之常泣，母陳氏疑其畏憚而怒之，苞曰：自悲早不識父，今見諸父相似，心中悲耳，因歔欷。母亦悲慟。苞奉其母，夏則扇枕，冬則溫席焉。
　　國家昏亂，有忠臣。
　　義曰：讜正曰忠，阿諂曰佞，不明于理曰昏，上下不理曰亂。
　　疏：斯皇多士，盡是夔、龍，彝倫所叙，無非作乂理也。
　　義曰：《詩》云：濟濟多士，文王以寧。多士，眾臣夔、龍，舜佐臣也。《書》云：夔作典樂，八音克諧，擊石拊石，百獸率舞，簫韶九成，鳳凰來儀。龍為納言，出納王命，彝倫攸叙。言舜得良臣典法，不失其政也。
　　絕聖棄智章第十九
　　絕巧棄利。
　　疏：《列子》說第八篇。
　　義曰：衛人之刻棗猴，宋人之琢楮葉也，可絕之。
　　絕學無憂章第二十
　　荒兮其未央哉。
　　疏：《詩》曰：夜未央。
　　義曰：《詩□小雅□庭燎》篇文也。
　　眾人熙熙，如享太牢，如春登臺。
　　義曰：六印垂腰，五府交辟，一怒而諸侯懼，安居而天下息，繁華忽其滿志，富貴樂其當年，五鼎列食，厭太牢之盈味，眾芳悅性，喜春臺之縱目，至有燕姝洛艷，楚舞吴歌，八音聵其聰，五色熏其鑿，樂則樂矣，終復如何？《禮器》云：太牢而祭，不必有餘言，稱性之大小也。又云：諸侯七牢，大夫五牢，故《春秋》吴徵魯之百牢是矣。夫牛羊豕三牲，通謂之牢。牛者祭之牢也，天子以犧牛，謂全色也。諸侯以肥羊，大夫以牽牛，求得即用，無所擇也。牛謂一元，大武將祭，必繫於牢。芻之三月，所養必有其式，以備不常。如《左傳》鼷鼠食郊牛角，乃改卜牲也。羊者，天子舋廟開冰告朔皆用之，謂之柔毛，孟春食麥與羊是也。豕者，天子之祭皆用之，以備三牲。則牛曰大牢，羊曰中牢，豕曰少牢，曰剛鬣是也。禮：天子無故不殺牛，大夫無故不殺犬彘，謂其皆祭禮所用，非祭而殺，是謂無故也。牢者取其四固以養犧牲，通謂之牢矣。
　　疏：春日遲遲，采繁祁祁。義云：采繁，生蠶之時繁皤蒿也。祁祁，眾多也。
　　如嬰兒之未孩。
　　疏：不至于孩而始誰。義云：《莊子□天運》十四篇文也。《家語□本命》篇云：人生三月而微眴，然後目能見。八月生齒，然後能食。期而生臏，然後能行。三年間合，然後能言也。
　　曲則全章第二十二
　　枉則直。
　　疏：《春秋》曰：正曲曰直。義云：廉頗、相如是也。
　　義曰：《春秋》襄七年冬十月，晋卿韓獻子厥告老，其子穆子無忌有廢疾，將立之，辭曰：《詩》云：豈不夙夜，謂行多露。又曰：弗躬弗親，庶人弗信。無忌不才，讓其可乎，請立起也。與田蘇游，而曰好仁。《詩》曰：靖恭爾位，好是正直，神之聽之，介爾景福。恤民為德，正直為正，正己心也。正曲為直，正人曲也。三和為七，德、正、直，三者備為人也。如是則明神聽之，介福降之，立之不亦可乎。庚戌，使韓起朝獻子，遂請老。晋侯謂韓無忌仁，使為公族大夫焉。
　　抱一為天下式。
　　義曰：一國三公，自然難理。十羊九牧，詎可化一。亡羊者難乎多岐，喪生者由其多事。
　　希言自然章第二十三
　　同於道者，至失亦得之。
　　義曰：故彈宮則宮應，彈角則角應者，聲相感也。枯桑動而天風，暑雨降而礎潤，氣相感也。龍吟雲起，虎嘯風生，有情感無情也。銅山崩而鐘應，類相感也。葭灰缺而暈虧，事相感也。鶴鳴子和，性相感也。積善餘慶，積惡餘殃，行相感也。同舟共濟，胡越不患於異心，勢相感也。流濕就燥，無情感於無情也，君子千里同風，小人隔陌異俗。
　　疏曰：方諸陽燧者。義云：東海方諸之間有巨蚌焉，長尺有二寸者，因名方諸，取其殼以柔帛拭之良久，以月照之，以器承之，則得水焉。陽燧，火鏡也，以取火也。古之祭法尚潔，以方諸引水，陽燧火用也。
　　跂者不立章第二十四
　　自伐者無功。
　　義曰：《春秋》襄二十九年，齊放其大夫高止于北燕，傳曰：高止好以事自為功且專，故及於難也。《春秋》哀二年，趙簡子與鄭戰，為鄭人所擊掊於車中，失其蜂旗。公孫龍率徒五百人助之，宵攻鄭師，取蜂旗，鄭師大敗。既戰，簡子曰：吾伏弢位區切血，鼓音不衰，今日我上也。衛太子劇贖為右，曰：吾救主於車，退敵於下，我右之上也。御者卸良曰：我兩鞃胡薨切，軾中範也。陣將絕，吾能止之，我御之上也。此言簡子不讓，故其下皆自伐其功，故不克和矣。
　　餘食贅行。
　　疏：《春秋》曰：人將不食吾餘者。
　　義曰：《春秋》莊六年，楚文王伐申，過鄧，鄧祁侯曰：吾甥也，止而饗之。祁侯之三甥，雕甥、聃甥、養甥請殺楚子，祁侯不許。三甥曰：亡鄧國者，必此人也，若不早圖，後若噬臍，其及圖之乎。圖之，此為時矣。祁侯曰：人將不食吾餘。言自害其甥，必為人所賤也。對曰：不從三臣之言，抑社稷實不血食，而君焉取餘？弗從。伐申，還遂伐鄧。十六年，復伐鄧，滅之，即莊公十六年也。
　　有物混成章第二十五
　　吾不知其名。
　　義云：凡物先名而後字者，禮，男子生三日，以桑弧一蓬矢六以射天地四方，以示男子有事於四方也。既三月，妻以子見其夫，入門升自阼階，妻抱子出自升階，父執之右手，孩而名之，撫其首焉。二十而冠，謂之成人。冠適音的子於阼階，以著代也著，音注也。。醮於客位，有成人之道也。三加其冠，始以緇布，次以皮弁，次以爵弁，言益尊之。冠而字之，敬其名也。女子十五而笄，笄而字之。故冠禮者，禮之始也，嘉事之重也。此則先名而後字，取自小而成大也，人倫之道，始則有終，故自小而成大，自大而復終也。《春秋》桓六年九月丁卯，子同生，公問名於申繻，對曰：名有五，有信，有義，有象，有假，有類，以名生為信，唐叔虞魯公子友是也。以德命為義，文王昌武王發是也。以類命為象，若孔子像尼丘之山是也。取於物為假，如伯魚生，有人饋魚，因名曰鯉是也。取於父為類，若子同生與父同日生是也。不以國，以國則廢名。不以官，以官則廢職。不以山川，以山川則廢主。不以畜牲，以畜牲則廢社。不以器幣，以器幣則廢禮。不以隱，故名終將諱之。故晋以僖侯廢司徒，宋以武功廢司空，先君獻武廢二山具山、敖山，是以大物不可以命。公曰：是其生也，與吾同物，命之曰同。氏族者，《春秋》隱八年冬，公子無駭卒，公子羽父請謚與族，公問族於眾仲，對曰：天子建德，因生以賜姓，胙之以土，而命之氏。諸侯以其王父字，或以謚，因以為族。官有世功，則有官族，謂取舊官舊邑為族也，邑亦如之。公命自字為展氏無駭，即公子展之孫也。天道也先字而後名，言道無所始亦無所終也。
　　大曰逝。
　　疏：《莊子》曰：夫道於大不終，《天運》十四。
　　而王居其一焉。
　　義曰：王若有道則日月如合璧，五星如連珠，甘露降，醴泉出，河不滿溢，海不揚波，景星見，卿雲生，神龍遊其沼，麟鳳來其庭，四氣調和，而為玉燭，萬物遂性，而洽太平也。人君若無道，則天反時為灾，地反物為妖，人反德為亂，沴氣咎徵，時見於上，物妖形怪，忽見於下，星亡日鬬，冬雷夏霜，天裂石實，川竭山崩，事興於人而氣感於天，是天地蒙其害也。
　　人法地至自然。
　　疏：塞源拔本者。
　　義曰：《春秋》昭九年，晋梁丙、張趯率陰戎伐穎，以周甘人與晋閆嘉争閆田故也。周景王使大夫詹桓伯辭於晋曰：我自夏以后稷，魏、馳、芮、歧、畢，吾西土也，巴、濮、楚、鄧，吾南土也。及武王克商，蒲姑、商奄，吾東土也，肅慎、燕、亳，吾北土也，吾何邇封之有？文武成康之建母弟，以藩屏周，亦其廢墜是為，豈如弁旄，因而以蔽之。先王居禱杌于四裔，以禦魑魅，故允姓之奸，居于瓜州，伯父惠公歸自秦，而誘之以來，使偪我諸姬，入我郊甸，則戎焉取之。戎有中國，誰之咎也？后稷封殖天下，今戎制之，不亦難乎。伯父圍之，我在伯父，猶衣服之有冠冕，水木之有本原，民人之有謀主也，伯父若裂冠毀冕，拔本塞源，專棄謀主，雖戎狄，其何有余一人。叔向謂宣子曰：文之霸也，豈能改物，翼戴天子，而加之以恭。自文以來，世有衰德，而暴蔑宗周，以宣示其侈，諸侯之貳，不亦宜乎。且王辭直，子其圖之。宣子說，王有姻喪，使趙成如周弔，且致閆田與襚，反穎俘，王亦使賓滑執甘大夫襄，以說於晋，晋人禮而歸之。
　　重為輕根章第二十六
　　重為輕根。
　　疏：朵頤之求者。
　　義曰：《易》頤卦初九之辭也。言人之開發言語，咀嚼飲食，皆當動頤，君子觀此頤象，故饉慎言語，裁節飲食也。
　　雖有榮觀。
　　疏：高臺深池者。
　　義曰：《春秋》昭二十年冬十月，齊景公瘠，遂痁式占切，疾也，期而不瘳，諸侯之賓問疾者多在，梁丘據與裔款二大夫言於公曰：吾事鬼神豐，於先君有駕矣，今君疾病，為諸侯憂，是祝史之罪也，諸侯不知，其謂我不敬，君盍誅於祝固、史器以辭賓。公悅，告晏子。晏子曰：昔宋之盟，屈建問范會之德於趙武。趙武曰：夫子之家事治，言於晋國，竭情無私，其祝史祭祝，陳信不愧。其家事無猜，其祝史不祈。建以語康王，康王曰：神人無怨，宜夫子之光輔五君，以為諸侯主也五君，文、襄、虛、武、景也。公曰：據與款謂寡人能事鬼神，故欲誅於祝史，子稱是語，何故？對曰：若有德之君，外內不廢，上下無怨，動無違事，其祝史薦信，無愧心矣。是以鬼神用饗，國受其福，祝史與焉，其所以蕃祉老壽者，為信君使也，其言忠信於鬼神。其適遇淫君，外內頗邪，上下怨疾，動作僻違，縱欲厭私，高臺深池，撞鍾舞女，斬艾民力，輸掠其聚，以成其違，不恤後人。暴虐淫縱，肆行非度，無所還忌，不思謗讟，不憚鬼神，神怒民痛，無悛於心。其祝史薦信，是言罪也。其蓋失數美，是矯誣也。進退無辭，則虛以求媚。是以鬼神不饗其國以禍之，祝史與焉。所以夭昏孤疾者，為暴君使也，其言僭嫚於鬼神。公曰：然則若之何？對曰：不可為，山林之木，衡鹿守之，澤之雀蒲，舟鮫守之，藪之薪蒸，虞候守之，海之鹽蜃，祈望守之。縣鄙之人，入從其政，偪介之關，暴征其私，承嗣大夫，強易其賄。市常無藝，徵斂無度，宮室日更，淫樂弗違。內寵之妾，肆奪于市。外寵之臣，僭令於鄙。私欲養求，不給則應。民人苦病，夫婦皆詛。呪若有益，詛亦有損。聊、攝以東，姑、尤以西，其為人也多矣，雖其善祝，豈能違億兆人之詛？君若欲誅于祝史，修德而後可。公悅，使有司寬政，毀關去禁，薄斂已責。十二月，景公畋于沛。此言晏子言之所利，而景公從練修德，而疾速愈，遽能畋獵也。
　　善行章第二十七
　　善人不善人之師。
　　義云：大學之禮，雖詔於天子無北面，所以尊師也。善學者，師逸而功倍，不善學者，師勤而功半，又從而怨之。言先王事師之道無北面，王行而西，折而南面，東而立。師尚父面西，以道書之旨以教於王。故王之義，君父師也。師無當於五服，五服不得不親，是則為師之道也。
　　雖知大迷。
　　義云：夫初修者，有十事不可不知也。一者，初地之人，先因善欲，有欲樂心，乃能進趣。二者，親近善友，導引其心，深信正道。三者，簉詣明師，師有妙法，廣能宣告，示以要術。四者，既聞正教，能受讀誦。五者，能出家專行柔弱，永斷有為，離諸桎梏。六者，參受正戒，防身口心。七者，幽隱山林，栖遁獨處，永離囂塵，修寂靜志。八者，當念大道，是真法王，能度眾生，越生死海，猶如船師，拯濟沉溺。九者，當念經教，是妙醫方，能示眾生，理煩惱藥。十者當念正法，是真父母，善能生我法身慧命。以是十法為地初地，因次以小乘柔伏之法，又進中乘兼修之法，後入大乘觀行之法。
　　將欲章第二十九
　　將欲取天下而為之。
　　義曰：天下之主，身有殊祥。履巨迹而誕伏羲，感神龍而孕炎帝，軒轅乃電光繞斗，少昊乃星彩流虹，顓頊高辛，生資睿聖，唐堯虞舜，天表神奇，堯火運於赤龍，舜土德於虹瑞，月精命禹，燕卵降湯，紫氣靄於碭山，赤光照于漢室，皆并身有殊祥也。積玄勳而黃軒受命，稟前功而顓頊吁符，黃帝十七世而祚有殷，后稷十三世而興西伯，此皆積世累功也。
　　執者失之。
　　義曰：人君繼體承乾，不以其德毒流海內，禍起寰中，號令不行，戈鋋內向，天下既亂，海內沸騰，真主應運救人，撥亂反正，如夏禹、殷湯、周武、漢祖，創業之君也。天下既定，授于子孫，故嗣主繼明，守文承統，如夏桀、殷紂、周赧、漢獻，為繼體之君也。但創業之君，必資聖德，塞違輔過，明德顯仁，招懷隱淪，求採瘼病，初有大寶，罕及敗亡，蓋其勵精求理也。而繼體之君，不知稼穡，長於婦人之手，生於深宮之中，八音五色亂其心，麗服淫聲溺其性，或窮兵四境，流毒九州，視赤子若仇讎，顧生人如草芥，動致芟刈，不循憲章，反道違天，凌虐神主民人也，於是戈鋋四起，水旱不時，神怒眾離，鬼哭人怨，遂有南巢放逐，牧野梟夷，殞身黔庶之中，失政奸雄之手，洪圖一失，大業不歸，此明執者失之，為後王之戒。昭德塞違者，《春秋》桓二年，宋華督殺孔嘉父而弒殤公，立公子憑，是為莊公，以郜鼎賂於魯桓公，公納之於廟。大夫臧哀伯諫曰：君人者，將昭德塞違，以臨百官，猶懼失之，今寘其賂器於太廟，明示百官，百官象之，又何誅焉。昔武王克商，遷九鼎於洛邑，義士猶或非之，而况昭違禮之賂器於太廟，其若之何？瘼，病。沴，妖氣也。內起曰眚，外起曰灾，亦天火曰灾也。
　　以道佐人主章第三十
　　以道佐人主者。
　　義曰：舞干戚者，禹欲伐有苗氏，既伐，三旬弗及，苗民逆命。益謂禹曰：惟德動天，無遠弗屆，至誠感神，况於有苗乎。禹班師振旅，誕敷文德，舞干羽于兩階，七旬而有苗格。其國在荒服之例，禮曰：舞者所以飾喜也，執其干戚，習其俯仰屈伸，容貌得莊焉，行其綴兆，要其節奏，行列得正焉。羽籥干戚，舞之器也。屈伸俯仰，舞之容也。綴兆舒疾，舞之列也。或天子八佾，諸侯六，大夫四，士二也。
　　故善者果而已。
　　疏：殺敵為果。義云：《春秋》宣二年春，鄭公子歸生受楚子之命伐宋，宋華元禦之，戰于大棘，宋師敗績。囚華元，獲司空樂莒，甲車四百六十乘，俘二百五十人，馘百人。宋大夫狂狡逆鄭人，鄭人入於井，倒戟而出之，獲狂狡。君子曰：失禮違命，宜其為擒也。戎昭果毅以聽之，謂禮常存於耳，著於心，想聞其政令。殺敵為果，致果為毅，易之戮也。言易而反之，必為戮矣。
　　夫佳兵章第三十
　　夫佳兵者，不祥之器。
　　義曰：韜者有六，龍、虎、文、武、豹、犬也。文者，經邦立國，不越天常。武者，克定禍亂，威伏八方。龍者，燮理陰陽，不逾時令。虎者，善用爪
　　牙，群凶自挫。豹者，應時戡難，智在權機。犬者，採聽至微，或成奇變。三略者，亦機鈴用兵之術也。漢子房公於圯橋遇黃石公，示此書。六韜者，姜子牙於蹯溪釣魚，大魚腹中得此書也。藏器於身者，《易》下《繫》曰：公用射隼于高墉之上，獲之無不利。子曰：隼者，禽也。弓矢者，器也。射之者，人也。君子藏器於身，待時而動，何不利之有？隼在高墉則難射，人處高位則難除，處高位而貪殘如隼，將除之者，在得其時，無不克矣。《史記》曰：君子得其時則駕，不得其時則蓬累而行是也。
　　物或惡之，故有道者不處。
　　注：修辭立誠。
　　義曰：《易》乾卦九三之辭，謂文教，誠謂誠實也。
　　不得已而用之。
　　疏：經緯天地，天生五材。
　　義曰：南北為經，東西為緯。五材者，五行也。凶暴及人曰禍，反德肆逆曰亂，得獲曰克。凡曰王師，有鐘鼓曰伐，無鐘鼓曰侵，師出有名曰順，無名曰逆。
　　吉事尚左，凶事尚右。
　　疏：《禮□檀弓》曰：夫子。
　　義曰：夫子有妹之喪，拱而尚右，弟子不知其故，因而效之。夫子言其好學也如此，及知非吉，故復尚左。《檀弓》，《禮記》第四篇名也。
　　殺人眾多。
　　疏：人惟邦本。義云：《書》五子之歌也。
　　戰勝則以喪禮處之。
　　疏：秦伯向師而哭。義云：《春秋》僖三十二年，秦伯伐鄭，秦大夫杞子戍鄭，使告于秦曰：鄭人使我掌其北門之管籥，若濳師而來，國可得矣。秦伯訪於大夫蹇叔，蹇叔曰：勞師以襲遠，非所聞也。師勞力竭，遠主備之，無乃不可乎。師之所為，鄭必知之，且行千里，其誰不知。秦伯辭焉。召孟明、西乞、白乙，使出師於東門之外。蹇叔哭之曰：孟明，吾見師之出，而不見其入也。秦伯使人謂之曰：爾何知，中壽，爾墓之木拱矣。蹇叔之子預於師，哭而送之，曰：晋人禦師必於崤，崤有二陵焉，其南陵，夏后皋之墓，其北陵，文王之所避風雨，必死其間，余收爾骨焉。秦師遂東，過周北門，左右免冑而下，超乘者三百乘。王孫滿尚幼，觀之，言於襄王曰：秦師輕而無禮，必敗。輕則寡謀，無禮則脫，入險而脫，又不能謀，能無敗乎。及滑，鄭商人弦高將市於周，遇之，以乘韋先牛十二犒師，且使遽告于鄭。鄭穆公使視客館，則束載厲兵秣馬矣。使皇武子辭焉：吾子淹久於弊邑，唯是脯資餼牽竭矣，為吾子之將行也，鄭之有原圃，猶秦之有具囿，吾子取其麋鹿以間弊邑，若何。杞子奔齊，逢孫、楊孫奔宋，孟明曰：鄭有備矣，不可冀也。攻之不克，圍之不繼，吾其還也。滅滑而還。晋原軫曰：秦違蹇叔而以貪勤民，天奉我也。奉不可失，敵不可縱，縱敵息生，違天不祥，必伐秦師。樂枝曰：未報秦施，而伐其師，其為死君乎。先軫曰：秦不哀吾喪，而伐吾同姓，秦則無禮，何施之有。吾聞之一日縱敵，數世之患也。謀及子孫，可謂死君乎。遂發命遽興姜戎。襄公墨縗，梁弘御戎，萊駒為右，夏四月，辛巳，敗秦師於崤，獲百里奚，孟明視。食之不厭，君何辱焉，使歸就戮于秦，以逞寡君之志，若何？公許之。先軫問秦囚，公曰：夫人請之，吾舍之矣。先軫怒曰：武夫力而拘諸原，婦人暫而免諸國，隳軍實，而長寇讎，亡無日矣。不顧而唾。公使陽處父追之，及諸河，則在舟中矣。釋左驂以公命贈孟明，孟明稽首曰：君之惠，不以縲臣舋鼓，使歸就戮于秦，寡君之以君戮，死且不朽，若從君惠而免之，三年將拜君賜。秦伯素服郊次，向師而哭曰：孤違蹇叔而辱二三子，孤之罪也。不替孟明，孤之過也。大夫何罪，且吾不以一眚掩大德。蹇叔之哭，知其師必敗也，秦伯之哭，哀其師之敗也，皆非勝而哭之矣。
　　道常無名章第三十二
　　樸雖小，天下不敢臣。
　　義云：《春秋》曰：天有十日，人有十等，下所以事上也，上所以供神也。男曰臣，女曰妾，故王臣公，公臣大夫，大夫臣士，士臣皂，皂臣輿，輿臣隸，隸臣僚，僚臣僕，僕臣臺。馬有圉，牛有牧，以待百事。
　　侯王若能守。
　　義云：王者四海之尊，侯者五等之二，周設五等之爵，先王之制法，則有天子、諸侯、卿、大夫、士也，而王兼在五數也。
　　以降甘露。
　　義云：甘露者，神虛之精，仁瑞之澤，其凝如脂，其甘如飴，一名天酒，《天文錄》曰：天乳一星，在氏宿北，主甘露，星明則甘露降也。
　　人莫之令而自均。
　　疏：自西自東。義云：《詩□文王之什□文王有聲》篇也。言武王作邑鎬京，行辟雍之禮，四方來觀者，皆感其德而從之也。
　　始制有名。
　　義云：山林非欲於飛鳥虎狼，猶茂盛深密，自來歸之。江湖非欲於魚鱉蛟龍，蓋廣大渺漫，自來歸之。王侯非欲於有名之物，為道德仁惠，自來歸之。
　　知人者智章第三十三
　　知人者智。
　　義云：昔宋宣公捨其子與夷，而立其弟如是為穆公。《春秋》隱三年秋，宋穆公疾，召大司馬孔父而屬之曰：先君捨與夷而立寡人，寡人弗敢忘。若以大夫之靈得保首領以沒，先君若問與夷，其將何辭以對。請子奉之，以主社稷。寡人雖死，亦無悔焉。孔父曰：群臣願奉公子憑也。穆公曰：不可。先君以寡人為賢，使主社稷，若棄德不讓，是廢先君之舉也，豈曰能賢。光昭先君之令德，可不務乎。吾子其無廢先君之功。乃使其子憑出居鄭，以讓與夷而立，是為殤公。君子曰：宋宣公可謂知人矣，立穆公而其子享之，命以義夫。
　　不失其所者久。
　　義云：鄭太叔段寵，無厭。大夫祭仲諫莊公曰：不如早為之所，無使滋蔓，蔓難圖也。芟草猶不可除，况君之寵弟乎。莊公不從，既而大叔命西鄙北鄙貳于己，侵地至于廩延，乃完城郭，聚人民，繕甲兵，具卒乘，將襲鄭。公命大夫子封帥三百乘以伐京，大叔入鄢，公伐諸鄢。五月，太叔奔恭，遂克之。初，以莊公之母武姜寤寐而生莊公，名之為寤生，遂惡莊公，而愛太叔段。及段欲襲鄭，武姜將啟之。至是，既克段，乃寘武姜于城穎，誓之曰不及黃泉，無相見也。既而悔之，穎谷封人考叔因聞之，有獻于公，公賜之食，食捨肉，公問之，對曰：小人有母，皆嘗#1小人之食，未嘗君之羹，請以遺之。公曰：爾有母遺，繄我獨無。掘地及泉，與武姜隊而相見，為母子如初，《春秋》書曰：鄭伯克段于鄢，議其失教也。此言縱太叔之過，使其貫盈而後殺之，是不早為其所，失所之致也，若太叔不失其所。
　　死而不亡者壽。
　　義云：《河圖》曰：人之生也，天之與算四萬三千二百算，主日也，與之紀一百二十紀，主年也。此人一期之數也。《黃庭經》云：百二十年猶可還過，此守道誠為難，唯待九轉八瓊丹要，復精思存七元日月之華，救老殘，此明修之可以延益也。
　　疏：單豹、張毅者，《莊子》第十九《違生》篇文也。死者，天子曰崩，諸侯曰薨，卿大夫曰卒，士曰不祿，庶人曰死。
　　執大象章第三十五
　　執大象，天下往。
　　義云：候日觀風者，昔聚窟洲在巨海之中，使者朝貢於漢，言於武帝曰：臣之國去此三十萬里，國中常占候於天，若東風入律，百旬不休，青雲干呂，連月不散者，中國將有有道之君矣。臣國之主所以仰中土而慕道風，薄金玉而厚靈物，故乃步天林而靖猛獸，搜奇韞而出神香，濟弱水，渡飛沙，而朝於闕下，艱苦道途十三年矣，言遠至邇安。
　　將欲歙之章第三十六
　　魚不可脫于淵。
　　義云：《春秋》僖二十八年，晋文公使楚怒而戰，乃執曹侯卑于宋，楚果伐宋。文公因而戰楚，楚師敗績。文公復召周襄王于河陽，以諸侯見，且使王狩，故大合諸侯，而欲以尊事天子以為名義，自嫌強大，不敢朝周，喻天王出狩，因得盡君臣之禮，皆譎而不正之事也。仲尼曰：以臣召君，不可以訓。書云：天王狩于河陽，非其地也。若此尚為譎謬，况奸臣小人弄權欺主乎。
　　唐玄宗御製道德真經疏卷之二竟
　　#1此處原有『而諫莊公納之』六字，此據《左傳》刪。
　　唐玄宗御製道德真經疏卷之三
　　上德不德章第三十八
　　上仁為之，而無以為。
　　義云：小惠未孚者，《春秋》莊十年，魯人曹劌對魯公之語也。是歲正月，公敗齊師于長勺。將戰，曹劌請見。其鄉人曰：肉食者謀之，又何問焉。劌曰：肉食者鄙，未能遠謀，乃入見。問何以戰，公曰：衣食所安，弗敢專也，必以分人。對曰：小惠未遍，民弗從也。公曰：犧牲玉帛，弗敢加也，必以信。對曰：小惠未孚，神弗福也。公曰：小大之獄，雖不能察，必以情。對曰：忠之屬也，可以一戰。戰則請從，公與之乘，戰于長勺。公將鼓之，劌曰：未可。齊人三鼓，劌曰：可矣。齊師敗績，公將馳之，劌曰：未可。下視其轍，登軾而望之，曰：可矣，遂逐齊師。既克，公問其故，對曰：夫戰，勇氣也，一鼓作氣，再鼓衰，三而竭，彼竭我盈，故克之。夫大難測，懼有伏焉，吾視其轍亂，望其旗靡，故逐之。
　　上禮為之。
　　疏：曲為之防。義云：制禮以防民曲也。
　　故失道而後德。
　　義云：《春秋》昭二十六年，晏子對齊景公曰：禮之為國，為國#1與天地并，君令臣恭，父慈子孝，兄愛弟敬，夫和妻柔，姑慈婦聽，禮也。君令而不違，臣恭而不貳，父慈而教，子孝而箴，兄愛而友，弟敬而順，夫和而義，妻柔而正，姑慈而從，婦聽而婉，謂之善物也。公曰：善哉，寡人而今而後聞此禮之上也。對曰：先王所稟於天地，以為其民也，是以先王上也。則理世之道，禮為急矣。
　　昔之得一章第三十九
　　侯王得一以為天下正。
　　義云：《春秋》曰：今之王，古之帝也。昔堯舜之前，皆稱為帝，舜授於禹，禹以謙讓，自云德不及帝，故去帝稱王。亦云禹沒禪位於益，禹之子啟居于箕山。啟賢，故諸侯去益而朝啟。禹雖有禪益之名，而天下之人皆歸於啟。啟以德不及五帝，乃自稱王。自是之後，皆以王為號。至秦併天下，吞滅諸侯，獨為一統，乃上採三皇，下兼五帝，通為皇帝之號焉。今之王爵，居五等之上，漢法非劉氏不王，非功臣不侯，自是相承，以天子之眾子為王，嫡為太子。自周有天下，王之子為王子，之孫為王孫。國朝定法，以皇帝之孫姪為郡王，承嗣者為嗣王，異姓有功者封王，或錫以美號，或封郡王，然皆無列土之位矣。
　　天無以清。
　　義云：晋惠帝元康年中，人君德衰，天示灾變，天裂數丈，殷然有聲，是失冲和之道也。自此西晋版蕩，惠帝、哀帝皆罹其咎。
　　地無以寧。
　　義云：《史記》云：周幽王二年辛酉，西周三川皆震，岐山崩。春秋二百四十二年，地震有五。又有梁山崩、沙鹿崩、石言算妖異。洎秦漢已降，不可勝紀，大則淪陷城邑，小則摧圯廬舍也。
　　神無以靈。
　　義云：《春秋》僖主十二年七月，神降于莘，號公享之。周惠王河內史過曰：是何故也？對曰：國之將興，明神降之，鑒其德也。將亡，神亦降之，觀其惡也。故有得神以興，亦有得神以亡。虞夏商周，皆有之。虢多凉德，其將亡乎。後號國遂滅。昔河神為虐，娶女于人，西門豹投巫於河，其害遂息。
　　谷無以盈。
　　義云：老君曰：伊雒而夏亡，河竭而商亡，周幽王辛酉川竭山崩，周亡之徵也。亡不過十年，數之紀也。數及於十，紀猶極也。十一年庚申，西周為犬戎所滅，平王東遷是也。
　　侯王無以貴高。
　　義云：侯則晋靈公夷皋、宋昭公杵臼、齊懿公商人、陳靈公平國是也。王則夏之太康、殷之武乙、周之幽厲、漢之桓靈是也。
　　疏：天生萬物，惟人為靈。義云：《書□太誓》篇文也。
　　故貴以賤為本。
　　疏：民惟邦本，《詩》云：愷悌君子。義云：《尚書□五子之歌》也。愷悌者，《詩□大雅□洞酌》篇之詞也。
　　是以侯王自謂孤寡不穀。
　　疏：孤與二三臣悼心失圖。
　　義曰：孤與二三臣者，《春秋》昭七年二月楚子成章華之臺，願與諸侯落之。宮室始成，祭之為落也。太宰蒍音委啟疆曰：臣能得魯侯。薳音委啟疆來召公，辭曰：昔先君成公命我大夫嬰齊曰：吾不忘先君之好，將使衡父照臨楚國，鎮撫其社稷，以輯寧爾民。嬰齊受命于蜀，盟，盟在成二年。奉承以來，弗敢失殞，而致諸宗桃。自我先君恭王引領北望，日月以冀，傳序相授，于今四王矣，謂恭、康、郟敖、靈王也。嘉惠未至，唯襄公之辱臨我喪。孤與二三臣悼心失圖，社稷之不遑，况能懷思君德。今君若步玉趾#2，辱見寡君，寵靈楚國，以信蜀之役，致君之嘉惠，是寡君既受貺矣，何蜀之敢望。其先君鬼神實嘉賴之，豈惟寡君。君若不來，使臣請問行期，寡君將承贄帛而見于蜀，以請先君之貺。公將往，夢襄公祖。梓慎曰：公不果行。襄公之適楚也，夢周公祖而行。今襄公實祖，君其不行。子服惠伯曰：行。先君未嘗適楚，故周公祖以導之。襄公適楚矣，而祖以導君。不行何之？三月，公如楚。鄭伯勞于師之梁。孟僖子為介，不能相義，及楚，不能答郊勞。四月，享公于新臺，使長鬣者相，好以大屈之弓。既而悔之，蒍啟疆聞之，見公。公語之，拜賀。公曰：何賀？對曰？齊與晋越欲此久矣，寡君無適與也，而傳諸君。君其備禦三鄰，慎守寶矣，敢不賀乎。公懼，乃及之。此言楚靈無信，所以不終也。九月，公自至楚，孟僖子病不能相禮，乃講學，苟能禮者從之，遂令南宮敬叔已下學禮於孔子。孔子與敬叔適周，問禮於老子焉。
　　疏：稱寡人者，即先君以寡人為賢之例是也。義云：如上經第三十三知人者智所解，更不重錄。
　　疏：稱不穀者，即不穀惡其無誠德之例是也。義云：《春秋》十一年，秦晋為成，將會于令狐，晋侯先至，秦伯不肯涉河。晋厲公、秦桓公也。秦伯次于王城，使大夫史顆盟晋侯于河東。晋郄犖盟秦伯于河西。范文子曰：是盟也何益？齊盟所以質音致信也，會所以信之始也，始之不從，其可質乎。秦伯歸而背晋。成十三年四月戊午，晋侯使呂相絕秦，時秦桓公既與晉厲公為令狐之盟，而又召狄與楚，欲導之以伐晋。諸侯是以睦賓于晋。呂相語秦伯曰：楚人惡君二三其德，亦來告我曰：秦背令狐之盟，而來求盟于我，昭告皇天上帝、秦三公、楚三王曰：余雖與晋出入，余惟利是親，不穀惡其無誠德，是以宣之以懲不一。諸侯備聞此言，斯是用痛心疾首，暱就寡人。寡人率以聽命，唯好是求。君若惠顧諸侯，而賜之盟，寡人承寧諸侯以退。君若不施大惠，寡人不佞，不能以諸侯退矣，敢盡布之執事，俾執事實圖之。晋樂書、士燮、韓厥、趙旃將四軍，郗毅御戎，樂鍼為右。五月丁亥，晋侯以諸侯之師及秦師戰于麻隧，秦師敗績，獲秦成羌及不更汝父，此言秦伯背盟，秦曲晋直，有所敗也。
　　上士聞道章第四十一
　　進道若退。
　　義云：李意期乞食于人寰，陰長生受辱于都市，侯道華寓迹于傭保，皇甫獺示疾于丘林，聲子佯狂，壺公韜晦，皆卑躬損志，乃翥景冲真也。
　　廣德若不足。
　　疏：良賈者。○義云：《史記》云：孔子與南宮敬叔適周問禮於老子，老子曰：子之所言，其人骨已朽矣，獨其言在爾。吾聞之良賈之深藏若虛，君子之盛德容貌若愚，去子之驕氣與多慾，態色與淫志，皆無益于子之身。吾所以告子者，若是也。
　　大方無隅。
　　疏：磨而涅而者。○義云：《論語□陽貨》篇也。
　　大器晚成。
　　義云：備物之用曰器者，《春秋》定九年夏，陽虎歸寶玉，夏后民之璜，封父之繁弱大弓。書之曰得器用也。凡獲器用曰得，得用曰獲，故器者備物之用也。
　　故物或損之而益。
　　疏：《書》云：滿招損者。○義云：《尚書□大禹模》之辭也。
　　強梁者不得其死。
　　疏：嚴仙人。○義云：蜀郡嚴遵字君平，常於成都市以卜筮之道濳化於人，人有不正之問，必以陰陽之理制而止之，日閱百錢而閉肆下簾，作《道德經指歸》十四卷。
　　天下之至柔章第四十三
　　不言之教。
　　疏：九流百氏。○義云：九流者，漢書云：道家流者，使人精神專一，動合無形，贍足萬物，其為術也，因陰陽之大順，與時遷徙，應物變化，本清虛以自守，卑弱以自持，此人君南面之術也。儒家流者，蓋出司徒之官，助人君明教化，祖述堯舜，憲章文武，宗師仲尼，以重其言，於道最高，此其所長也，或失精微而僻，又隨時抑揚，違離道本，苟以譁眾取容，後進僻儒之息。名家流者，蓋出於春宮，名位不同，禮亦異數。子曰：必也正名乎，此其所長也。及徼為之，則苟鈎鈲析辭而已。為君者慎器與名，故曰惟名與器，不可以假人。縱橫流者，蓋出於行人之官。
　　子曰：使於四方，不能專對。又曰：使乎使乎，言當權事制宜，受命不受辭，此其所長也。邪而為之，財尚詐而棄其信矣。雜家流者，蓋出於議官，合儒墨，兼名法，此其所長也。盪而為之，則羨無歸心矣。農家流者，蓋出於農官，播五穀以足衣足食，洪範八政其一曰食，此其所長也。鄙者為之，欲使君子并耕矣。小說家流者，蓋出於牌官。稗，小米也，王者欲知風俗，立牌官采街譚巷議之說。子曰：雖小道必有可觀，政遠恐泥，此亦蒭蕘狂夫之義也。墨家流者，出於清廟之宇，茅屋采椽，兼受選士，敬者為推也。陰陽家流者，出於天官五行之說，使人多拘忌也。兵家流者，出於司馬之官，所以威不軌而昭文德，兼弱攻昧，以遏亂略，以靖四國，此其威也。百氏者，六經正史之外，自為述作，自周以來，立理著書，凡百餘人，皆稱曰子。子者男子之通稱也，不敢侔於六經，皆目之曰子，為論為記為書，或以姓氏立稱，或以因時表號，則有鬻常子、曾子、晏子、孟子、管子、孫卿子、魯連子、列子、莊子、庚桑子、王孫子、尹文子、公孫尼子、呂氏春秋、鄧析音昔子、鬼谷子之例是也。
　　名與身章第四十四
　　名與身孰親。
　　義云：伯夷死於仁，聶政死於義，尾生死於信，荊軻死於勇，龍逢死於諫，伍員死於忠，介推死於怒，是皆名顯身歿，形骨飄零，披面剖心，火焚水溺，齒劍抉眼，自取滅亡。
　　甚愛必大廢，多藏必厚亡。
　　疏：劍玉賈害，譬諸懷璧，詩禮發冢，衹為含珠。○義云：劍玉者，《春秋》桓十年虞公之弟虞叔有玉，虞公求之，弗與，既而悔之，曰：周諺有之，匹夫無罪，懷璧之罪，吾焉用此，其以賈害也。乃獻之。又求其寶劍，叔曰：是無厭也。無厭，將及我，恐將殺我也。遂伐虞公，虞公出奔洪池。詩禮發冢者，《莊子》外篇之辭也。
　　大成若缺章第四十五
　　躁勝寒，靜勝熱。
　　義云：《天元經》云：立夏之後，日行于地北，入地少，故夜短而晝長，為熱。立秋之後，日行于地南，入地多，故夜長而晝短，為凉。日行去極，遠近不同，有暄凉寒暑之異，是則寒暑躁靜，陽氣之所運也。若夫用道之君，無為致理，政靜而物泰，國安而人康，四表來王，五兵不用，清虛凝寂，澄默恬和，奸詐不敢侵，強梁不敢暴，烽燧不起，鼙柝不驚，海內晏如，此靜而勝矣。及其化之至，則謳歌洽，敬讓興，九旋雍和，四門穆穆，制禮作樂，舉賢用能，梯航屬望而來庭，書軌順規而稟化，八表麏至，群方駿奔，天地感通，人神交暢，熙熙然一變於道。內絕窺窬之孽，外無伺隙之鄰，歌之、味之，舞之蹈之，此靜理無為之所致也。若其君以躁弁，臣以詐欺，動搖甲兵，振耀威福，強師百萬，北登單于之臺，旌旗千里，東涉浿滇遼之岸，老弱被勞役，婦女助轉輸，四海沸騰，六合搔擾，及其人之弊也，戶口减耗，生靈轉移，野絕人烟，晝聞鬼哭，此躁勝之所致也。
　　天下有道章第四十六
　　義曰：夫聖人之御宇也，負斧扆而南面。前巫後史，卜筮瞽侑，列於左右，無為而守至正也。三公在朝，三老在學，百辟奉職，修文德以懷遠，敷道化以育人，使俗洽和平，家興禮讓，來琛賮於四塞，息征戍於三邊倒載干戈，休牛歸馬，然後樂耕褥糞田疇，多稼如雲，餘糧栖畝，茍或違此，則怨敵交侵，戎馬載馳，甲兵復用，此無道之所為也。
　　天下有道，卻走馬以糞。
　　義曰：古人有言曰：君猶舟也，人猶水也。人非君不理，舟非水不行。舟水相須，不可暫失，故理國之本，養人為先。有道之君，守在四夷，外無兵寇，戈循不用，鋒鏑不施，卻甲為於三邊，闢田疇於四野，深耕淺種，家給國肥，食為人天，務之大務也。《禮記》云：人者，天地之德，陰陽之交，鬼神之會，五行之秀，故聖人作則必以天地為本，陰陽為端，四時為柄，日星為紀，鬼神以為徒，五行以為質，禮義以為器，人情以為田，四靈以為畜，故人情者聖王之田也。情田無為，幾於道矣。
　　天下無道，戎馬生於郊。
　　義曰：理國不以道，則開拓邊土，侵伐戎夷，封域不寧，征役無已，或貪蒟醬起番禺之役，好名馬起大宛之師，骨壅窮荒，血塗草莽，營魄流飄於異域，戎車淪滯於遠郊，綿歲月以長征，及瓜時而不反，轉輸莫息，杼軸甚空，人怨國亡，禍非天與，所宜深戒也。豈若宇內不擾，諸侯咸賓，君民協和，上下相保，使壯士無所施其力，辯士無所衒其詞武士無所銳其鋒，智士無所申其策，鑄劍戟以為犁鋤，貨佩刀而市耕犢，無為無役，以全永圖。
　　罪莫大於可欲。
　　義云：《春秋》曰：僖二十年，宋襄公欲合諸侯，魯大夫臧文仲聞之曰：以欲從人則可，以人從欲鮮濟。言屈己欲從眾善也。明年，宋公為鹿上之盟，宋公子目夷曰：小國争盟，幸而後敗。是年秋，楚人執宋公，遂伐宋，此言以人從欲，乖其道也。
　　咎莫大於欲得。
　　義云：《老君悔過經》云：初犯為罪，亦名為過。過言誤也。犯過一千八十為禍，禍重於罪矣。犯千二百六十過為咎，咎又重於禍矣。
　　不出戶章第四十七
　　不為而成。
　　疏：凝神端扆。○義云：凝，靜也。端，莊肅也。扆，龍屏也，謂倚也，形若屏風，畫為斧文，於明堂之中牖間而設之。昔周公輔成王於明堂以朝諸侯，負斧扆南面而立，以正君臣之位。
　　為學日益章第四十八
　　為學日益。
　　義云：學者，覺也，悟也，言以先王之道開導情性，使覺悟也。幼則昏迷而不悟，未可以學，長則捍格而難入，不可以教。學有三時，一就人身中為時者，十三歲之後，可以習業也，故《學記》云：發然而後禁，則捍格而不勝，時過而後學，則勤苦而難成。二就年中為時者，《內則》云：人之養子，六年教之，數一到十，十至百千萬也，與方名，東西南北也。七年男女不同席，不共食。八年出入門戶，及即席飲食，必後於長者，教之讓也。九年教之數日，朔望與
　　甲乙到壬癸，六甲也。十年出就外傅，居宿於外，學書計。十有三年，學舞勺誦詩，背文而讀曰誦也。十五年成童舞象，學射御。先舞籥，籥似笛，執而文舞也。後舞象，武舞也。二十四而冠，始學禮。三十有室，理男事，學無方。四十而仕，出謀發慮。五十服冠政是也。三就日中為時者，言隨時節氣，受業易入。《王制》曰：春夏習詩雅言，春夏是陽，陽體清，詩樂是聲，聲以輕清故也。秋冬習書禮，秋冬是陰，陰體重，書禮是事，事以重濁故也。以輕清之時，習輕清之業，以重濁之時，習重濁之事，故其氣相感，皆易入也。
　　出生人死章第五十
　　動之死地十有三。
　　義曰：人之稟生，有三業十惡。三業者，一身，二心，三口業也。十惡者，身業有三惡，一殺生，二偷盜，三邪淫。心業亦有三惡，一貪欲，二嗔怒，三愚痴。口業有四，一兩舌，二惡口，一二妄言，四綺語。此三業十惡，合為十有三矣。制則生，縱則死矣，此十惡中各有四緣，皆為煩惱根。何者？殺生罪中有四種緣，一實是眾生，二起眾生想，三有欲殺心，四令斷他命。偷盜罪中亦有四緣，一實是他物，二起他物想，三有欲盜心，四使移本處。邪淫罪中亦有四緣，一實是邪境，二起邪境想，三發邪淫心，四身受染樂事。兩舌罪中亦有四緣，一是所聞人，二起前人想，三起離間情，四發分構語。惡口罪中亦有四緣，一是所罵人，二起前人想，三起惡罵心，四發惡罵語。妄言罪中亦有四緣，一是所欺人，二起前人想，三有欺妄心，四成虛違說。綺語罪中亦有四緣，一是所詐人，二起前人想，三發綺語心，四吐非義語。凡此十惡業，計五十三條。
　　陸行不遇兕虎。
　　義曰：瀟水、湘水出九嶷、零陵，其地有犀兕焉。昔晋人郭文，字文舉，栖於餘杭大滌山，與虎同處，每出城市虎必隨之。人或問之曰：先生有道乎，何摯獸之馴擾若是也？文舉曰：人無害獸之心，獸無傷人之意，亦何術也。
　　虎無所措其爪。
　　義云：《神仙傳》：劉剛，字伯鸞，與妻樊夫人俱得神仙之道，剛為上虞令，游四明山，遇虎，虎見剛俯伏不敢起，以語夫人，夫人徑往，以繩繫虎而歸，如家犬焉，蓋道德所攝也。
　　天下有始章第五十二
　　見小曰明。
　　疏：憂悔吝者，《易□繫辭》也。
　　使我介然章第五十三
　　帶利劍。
　　義云：武備者，《春秋》定十年夏，與齊景公會于夾谷，孔子攝行相事，曰：臣聞有文事者，必有武備，有武備者，必有文備。諸侯出疆，必具官從，請具左右司馬。定公從之。會所為壇位，土階三等，以遇禮相見，揖讓而登，獻酬已畢，齊使萊人以兵鼓譟劫定公，孔子歷階而進，不盡一等，以公退，曰：士兵之。吾兩君為好，而裔夷之俘敢以兵亂之，非齊君所以命諸侯也。裔不謀夏，夷不亂華，俘不干盟，兵不逼好，於神為不祥，於德於#3為愆義，於人為失禮，君必不然。齊侯心怍，麾而避之。有頃，齊侯奏宮中之樂，倡優侏儒戲於公前，孔子趨進，歷階而上，不盡一等，曰：匹夫而熒侮諸侯者，罪應誅，請有司速加法焉。於是斬侏儒手足異處。齊侯懼，有慚色。既盟諸侯，歸責其群臣曰：魯以君子之道輔其君，而子獨以夷狄之道教寡人，使寡人得罪於魯君，乃歸所侵魯鄆、讙、龜陰之田，此文事武備也。
　　善建者不拔章第五十四
　　善建者不拔。
　　疏：使儀刑作孚。○義云：《詩□大雅》曰：儀刑文王，萬邦作孚。孚，信也。文王以道垂化，萬邦歸信也。
　　修之家。
　　疏：《易》曰：積善之家。○義云：《易》坤卦文言也。
　　修之天下。
　　義云：天子味道耽玄，敬天順地，凝心玄默，端己無為，書軌大同，梯航入貢，四夷款附，萬國來王，道無不被，其德周普矣。廟堂者，天#4子政事之所也。德施普者，《易》乾卦象曰：見龍在田，德施普也。
　　以天下觀天下。
　　義云：君不修則桀紂是也。生人塗炭，寰海叛離，骨肉仇讎，肝腦塗地，雖有謀臣武士，不能用也。雖有金城湯池，不能守也。以萬乘之貴，希匹夫之生，不可得也。君修之則堯舜是也，四海之內，比屋可封，慈惠浹於殊庭，正朔頒於萬寓，雖有水旱之灾，年不害也。雖有征伐之師，人不怨也。
　　唐玄宗御製道德真經疏卷之三竟
　　#1此二字疑為衍文。
　　#2玉趾：原作『王珪』，此據《左傳》改。
　　#3依《左傳》，此『於』字當為衍文。
　　#4天：本作『父』，據文義改。
　　唐玄宗御製道德真經疏卷之四
　　含德之厚章第五十五
　　骨弱筋柔而握固。
　　義云：《春秋》：鄖音云人伐楚，屈瑕患之，鬬廉對屈瑕曰：師克在和，不在眾，商周之不敵，君所聞也。屈瑕欲卜之，曰：卜以决疑，不疑何卜。敗鄖師於蒲騷。
　　以政治國章第五十七
　　以奇用兵。
　　疏：兵猶火也。○義云：《春秋》隱四年春，衛公子州吁弒其君完，初，衛莊公娶于齊東宮得臣之妹，曰莊姜，美而無子，衛人為賦《碩人》之詩。娶于陳，曰厲媯，生孝伯，早死。其娣戴媯音龜，生桓公，莊姜以為己子。公子州吁，璧人之子也，有寵而好兵，弗禁，莊姜惡之。石碏諫曰：臣聞愛子教之以義方，不納于邪。驕奢淫佚，所自邪也。四者之來，寵祿過矣。將立州吁，乃早定之。若猶未也，階之為禍。夫寵而不驕，驕而能降，降而不憾，憾而能眕者，鮮矣。且夫賤妨貴，少凌長，遠間親，新間舊，小加大，淫破義，所謂六逆也。君義臣行，父慈子孝，兄愛弟敬，所謂六順也。去順效逆，所以速禍也。君人者，將禍是務去，而速之，無乃不可乎。弗聽。石碏之子厚與州吁遊，禁之不可。桓公立，碏乃老。二月戊申，州吁弒桓公而自立。將修先君之怨於鄭，而求寵於諸侯，以和其民，使來告於宋曰：君若伐鄭以除君害，君為主，弊邑以賦與陳、蔡從，則衛國之願也。宋人許之。於是陳、蔡將睦於衛，故宋與陳、蔡衛伐鄭，圍其東門，五日而還。宋公乞師於魯，魯辭之。隱公問於眾仲曰：州吁其成乎？對曰：臣聞以德和民，不聞以亂理亂。理亂猶理絲而棼之也，夫州吁弒其君，而虐用其民，不務令德，而欲以亂成，必不免也。州吁未能和其民，厚問定君於石子，石子曰：王覲為可。曰：何以得覲？曰陳桓公方有寵於王，陳衛方睦，若朝陳使請，必可得也。厚從州吁如陳，石碏使告于陳曰：衛國褊小，老夫耄矣，無能為也。此二人者，實弒寡君，敢即圖之。陳人執之而請莅於衛。九月，衛人使右宰醜#1吁于濮，石碏使其宰孺乃侯切羊肩殺石厚于陳。君子曰：石碏，純臣也，惡州吁而厚預焉，大義滅親，其是之謂乎。所謂子從殺君之賊，國之大逆，不可不除，故云大義滅親。明小義則兼愛其子也。
　　人多伎巧。
　　義云：《春秋》丹桓宮之楹，刻桓宮之桷角，椽也，書而譏之，臧文仲山節藻稅也。
　　法令滋彰。
　　義云：《禮運》曰：大道既隱，天下為家，城郭溝池以為固，禮義以為理，故謀用是作，而兵由此起。法令滋彰，盜賊多有，《春秋》曰：夏有亂政而作禹刑，殷有亂政而有湯刑，周有亂政而作九刑，三辟之具，皆叔世也。民是以亂，免而無恥也。
　　其政悶悶章第五十八
　　禍兮福所倚，福兮禍所伏。
　　義云：齊有仲孫之難而桓公興，遂霸其國。晋有里克之難而文公作，而把諸侯，是二國因禍而昌也。衛方寧靜，狄人滅之，邢方晏安，衛人滅之，是二國無禍而喪也，故伏藏因倚，莫知其極。故《春秋》云：有禍而啟其疆土，無禍而喪其守宇，不可知也。
　　其無正邪？
　　義云：側身修德，雊雉不足以貽灾。坦慮忘懷，失馬未必以為禍。悔吝無準，召之由人焉。
　　治人事天章第五十九
　　治人事天。
　　疏：粢盛豐備。○義云：《春秋》桓公六年，楚武王侵隨，使其大夫薳音葦章求成焉，軍於隨之瑕地以待之。隨人使少師董成，鬬伯比言於楚子曰：吾不得志於漢東也，我則使然。我張五三二軍而被吾甲兵，以武臨之，彼則懼矣。而和協以謀我，故難問也。漢東之國，以隨為大，隨張必棄小國，小國離，楚之利也。少師侈，請贏師以張之。熊率音律且子余切比曰：隨賢臣季良在，何益？鬬伯比曰：以為後圖。季良諫，不過一見從，少師得其君心，行少師之計。王毀軍而納少師，少師歸請追楚師。隨侯將許之，季良止之曰：天方授楚，楚之贏師，誘我也。君何急焉。臣聞小之能敵大也，小道大淫，所謂道者，忠於民而信於神。上思利民，忠也。祝史正詞，信也。今民餒而君逞欲，祝史矯舉以祭，臣不知其可也。隨侯曰：吾牲牷肥腯音突，粢盛豐備，何則不信？對曰：夫民，神之主也。是以聖王先成民而後致力於神，故奉牲以告曰：博碩肥腯，謂民力之普存也，謂其畜之碩大蕃滋也，謂其不疾瘀音族蠡力果切也，謂其備物咸有也。奉粢盛而告曰：潔粢豐盛，謂其三時不害，而民和年豐也，奉酒醴以告曰：嘉栗旨酒，謂其上下皆有嘉德，而無違心。所謂馨香無讒慝也。務其三時，修其五教，親其九族，以致其裡祀，於是乎民和而神降之福，故動則有成。今民各有心而鬼神乏主，君雖獨豐，其何福之有？君姑修政而親兄弟之國，庶免於難。隨侯懼而修政，楚不敢伐矣。三時者，春耕夏種秋收，農之三時也。
　　夫惟嗇。
　　注：何以聚人曰財。○義云：《易□下繫》云：天地之大德曰生，聖人之大寶曰位，何以守位？曰仁。何以聚人，曰財。財所以資生者也。
　　可以有國。
　　疏：《易》曰：王假有廟有家是也。○義云：有國者，車軌所及，書文所同，人服其德，遠懷其化，可以謂之有國矣。或以武威所制，詭道所臨，苟有其邦，人所未服，或承平統曆，嗣位守國，厥德有愆，恩化不浹者，皆非謂其國矣。王假有廟有家者，《易》萃卦云：王假有廟，致孝享也。假，聚也。王以聚人，至於有廟，有廟乃以能致其孝享，故曰利見大人。聚以正也，觀其所聚，則天地萬物之情可見矣。天下崩離，則民怨，雖有享祀，與無廟同。王至大聚之時，孝德乃洽，始可謂之有廟矣。王假有家者，《易》家人卦九五辭云：王假有家，勿恤。象曰：王假有家，交相愛也。王能有家道，在下莫不化之，天下既化，六親和睦，故曰交相愛也。渙卦亦有王假有廟，其義同也。
　　是謂深根固蒂，長生久視之道。
　　○義云：人君以道德養生靈，以儉嗇理天下，豐財則國富，積德則祚隆，遠近歸心，華戎率服。又能母養萬物，子愛群生，根深則祚曆無疆，蒂固則子孫延永，長生久視，奕葉重光。
　　治大國章第六十
　　非其鬼不神，其神不傷民。
　　疏：《春秋》曰：其氣焰以取之。○義云：《春秋》莊十四年夏，鄭厲公自櫟侵鄭，及大陵，獲大夫傅瑕。瑕曰：苟合我，我請納君。與之盟而赦之。六月甲子，傅瑕殺鄭子儀及其二子而納厲公。初，鄭有祆焉，內蛇與外蛇鬬南門之中，內蛇死。六年而厲公入。公聞之，問於申繻曰：猶有祆乎？對曰：人之所忌，其氣焰以取之。言若火焰，焰未成而進退之時，以喻人心不堅正也。妖由人興，人無舋焉，妖不自作。人棄常則妖興，故有妖。厲公入遂殺傅瑕，使謂原繁曰：傅瑕貳，周有常刑，既伏其罪。納我而無二心者，吾皆許之上大夫之事。吾願與伯父圖之。且寡人出，伯父無裏言，入，又不念寡人，社稷有主而外其心，寡人憾焉。對曰：先君桓公命我宗人典司宗祐石，廟主也，社稷有主而外其心，其何貳如之？苟主社稷，國內之民，其誰不為臣？臣無二心，天之制也。子儀在位十四年矣，而謀召君者，庸非二乎？莊公之子，猶有八人，若皆
　　有官爵，行路勸貳，而可以濟事，君其若之何？臣聞命矣，乃縊而死。
　　夫兩不相傷，故德交歸焉。
　　疏：人為神主。○義云：《春秋》僖十九年，宋桓公使邾文公用鄫音繒子於次睢之社，司馬子魚曰：古者六畜不相為用，小事不用大牲，而况敢用人乎？祭祀所以為人也，夫人，神之主也，用人，其誰享之？齊桓公存三亡國者，以屬諸侯，義士猶曰薄德，今君一會而虐二國之君，言執滕子、用鄫子也。又用諸淫昏之鬼，將以求霸，不亦難乎？得死為幸，恐其亡國也。子魚，宋公子目夷也。睢水自汴入泗，而有祆神，東夷殺人以祭之焉。六畜不相為用者，如祭馬祖不可用馬，况用人乎。今聖人以道育之，鬼神交福，兩不相害，可謂玄德乎。
　　大國者下流章第六十一
　　義云：《春秋》昭三十年，鄭遊吉對晋大夫士景伯曰：小國事大，在恭其時命。大國字小，在恤其所無，先王之制也。取備而已，所以交其好也。此固大國切於用謙，不在乎以大制小也。
　　故大國以下小國，則取小國。
　　義云：《春秋》襄十四年，大國能安撫小國，如晋為盟主，而衛國逐其君而立剽，晋欲討其罪，晋侯問故於中行獻子，偃對曰：不如因而定之，伐之未必得志，而勤諸侯。史佚有言曰：因重而撫之。仲虺有言曰：亡者撫之，亂者取之，推亡固存，國之道也。君其定衛，以待時乎。冬，會于戚，以謀衛。此所謂大國之撫小國也。又大國之聚小國者，謂群方朝會，無代無之，故夏啟有鈞臺之享，在河南也。商湯有景亳之命，在偃師也。周武有孟津之誓，成王有岐陽之蒐，康王有酆官之朝，在鄂杜也。穆王有塗山之會，在壽春也。齊桓有邵陵之師，晋文有踐土之盟，皆以大國恤下，小國事上，各得其所也。大國不能撫小國者，文十七年，如晋侯不能字育諸侯，強令於鄭，鄭子家與趙宣子書曰：古人有言，畏首畏尾，身其餘幾。又曰：鹿死不擇音。小國之事大國也，德則其人，不德則其鹿也。鋌而走險，急何能擇。此言晋若虐命於鄭，鄭將庇於楚矣。命之罔極，亦知亡矣。將悉弊賦以待於脩音叔，晉之境也，居大國之間，而從於強令，豈其罪也。此由大國不能撫懷于小，將致其叛，故大國之于小國，當謙和以下之，柔靜以懷之。取言聚也，以聚於人也。
　　小國以下大國，則取大國。
　　義云：小國不能致禮竭誠奉事大國者，僖公二十一年，如宋人為鹿上之盟#2，以求諸侯于楚，楚人許之，宋公子目夷曰：小國争盟，禍也。宋其亡乎，幸而後敗。及盟，目夷曰：禍其在玆乎。君欲已甚，何以堪之。於是楚執宋公以伐宋，冬會于亳，乃釋之。目夷曰：禍由未也，未足懲君，此小國不能事大國也。夫小國能事大國者，如隱公元年三月，邾儀父盟于蔑魯地，邾以附庸之，君未王命，故書名。然其小國，能通大國，繼好息民，書字以貴之是也。朝聘者，大國適小國為聘，大事小也。小國適大國為朝，小事大也。繼好，結信也。謀事補闕，禮之大也。孟子曰：唯仁者能以大事小。湯事葛伯，文王事昆夷是也。唯智者能以小事大，太王事熏鬻，勾踐事吴是也。大事小謂之樂天，小事大謂之畏天。樂天者，保天下。畏天者，保其國。《詩》云：畏天之威，于時保之，此《周頌》美成王畏天之威，能安其太平也。
　　故或下以取，或下而取。
　　疏：《春秋》曰：師能左右之。○義云：《春秋》僖二十六年秋，宋叛楚而善於晋，楚令尹子玉、司馬子西帥師伐宋，圍縉，公以楚師伐齊取穀。凡師能左右之曰以，謂進退在己。寘桓公之子雍於穀，以為魯援。楚申公叔侯戍之，桓公之子七人，為七大夫於楚，言齊孝公不能撫之故也。二十八年，楚子使申叔去穀也，此言左右由己，取舍因時也。
　　大國不過欲兼畜人，小國不過欲入事人。
　　義云：小國求大國為援助者，《春秋》文十四年秋，鄭伯與魯公宴于棐，鄭大夫歸生子家賦《鴻雁》之什，取其哀恤鰥寡之義，使魯侯恤之。又賦《載馳》之四章，言鄭國寡弱，取其小國有急，欲引大國以為援助是也。
　　兩者各得其所欲，故大者宜為下。
　　義云：若大國不能為下，或會之以侈，示之以忲，人必離之。夏桀為有仍之會，而民叛之。商紂為黎之蒐，東夷叛之。周幽為太室之盟，戎夷叛之。宋襄為鹿上之會，而諸侯叛之。楚子為申之會，而人心去之。懷不以德，綏不以禮，人人各有心，其可服乎。
　　道者萬物之奧章第六十二
　　道者萬物之奧。
　　疏：引《西昇經》。○義云：《西昇經》者，老君周昭王二十五年癸丑四月於終南之陰，尹喜草樓之內，授《道德》二經，既畢，欲西化流沙，尹喜問存三守一之方，習道修身之要，後以聖言編纂以升入太微、西化流沙之義。《西昇經》凡三十六章九百七十二句，四千二百七十八言，其旨與《道德經》相出入，言大道甚深甚奧，為虛無之淵藪也。
　　故立天子，置三公。
　　義云：四海之大，萬有之殷，厥初生人，不可無主，故立天子以牧之。天子者，尊事上帝，父事於天，母事於地，謂天之子也。一人不可以廣理，置百官以臨之，百官之長有三公焉。《尚書□周官》云：其惟三公論道經邦。太師者，智足以為泉源，行足以為儀表。問焉則應，求焉則得，謂之太師，亦曰尚父。太言大也，為王之師，安車青蓋，金印紫綬。太傅者，訓也，保也，《大戴禮》云：傅天子以德義。若天子無恩於父母，不惠于庶人，失禮於大臣，不中於制獄，皆太傅之失職也。太保者，倚也，任也。《大戴禮》云：天子處位不端，受書不敬，言語不序，聲音不中律，進退即席，無升降揖讓之禮，皆太保失職也。復置三公：太尉、司徒、司空，主佐天子，理陰陽，親萬人，廣教化，此其職也。天工人其代之者，《書□咎繇謨》曰：一日二日萬機，無曠庶官，天工人其代之。曠，空也。庶，眾也。居其位者，惟其人，非其人，則闕之。言人代天理官，不可以天官為私，用非其材也。
　　雖有拱璧，以先駟馬。
　　疏：《春秋》云：乘韋先牛十二犒師之類是也。○義云：《春秋》僖三十三年，晋師伐鄭及滑，鄭商人弦高將市於周，遇之，以乘韋先牛十二犒師，曰：寡君聞吾子將出師于弊邑，敢犒從者。不腆弊賦，為從者之淹，止則具一日之積，行則備一夕之衛，且使遽告于鄭，因有備焉。
　　其安易持章第六十四
　　不貴難得之貨。
　　疏：外謂珠犀寶貝。○義云：珠者，大或徑寸，光照十二乘，乃古人之所貴也。犀者，南徼之外，有牛重千餘斤，一角在鼻端，可以為寶，中斷其角，有文通達成形象者。有辟塵者，有辟水者，磨而服之，可解蠱毒之疾，雞見之夜驚，故曰駭雞。犀亦今古所貴也。金玉珍異，草木毛羽，眾所奇重者，皆曰寶焉。貝者，出東海中，如螺有文，有長尺者，可以為寶。在海為介蟲，居陸名猋，在水名蜬音甘。古者貨貝而寶龜，周有泉貝，到秦廢貝而行錢。貝字者，象形也。今凡貨賄贈賫賞賜賝賮，凡財之屬，皆從貝矣。古詩曰：積財為累愚，明財多累德也。古有三幣，珠玉為上，黃金為中，刀布為下，帝王以之御四海也。
　　古之善為道章第六十五
　　不以智治國，國之福。
　　注：偃息蕃魏，弄丸解難。○義云：偃息蕃魏者，段干木為魏文侯之師，以安靜為先，道德為化，故偃息無事，而藩屏魏國矣。偃者，偃仰也。息，宴息也。藩，籬屏也。弄丸解難者，楚白公勝與大夫子西，兩家舉兵相伐，兩家大夫曰：市南宜僚，陸沉之士也。一人當五百人，并遣使往召之。宜僚高枕安卧，以見二大夫之使，卧而不起，以兩手弄丸不亡，承之以劍不動。二大夫之使各還，具論宜僚之狀，二大夫曰：高枕安卧者，示我無為也。承之以劍不動者，兵不足恃也。兩手者，喻兩家也。丸者，形圓無為之物。兩手弄之不止者，俱止于困也。明兩家稱兵不止，必至滅亡。二大夫解兵而歸，是兩家難解也。事見《莊子》也。
　　謂玄德，玄德深矣遠矣，與物反矣，然後乃大順。
　　義云：大順者，本乎人情。《禮記□禮運》篇曰：人情者，聖王之田也。故聖王修義之柄，禮之序，以理人情。以情為田，修禮以耕之，和剛柔也。陳義以種之，樹善道也。講學以耨之，存是去非也。本人以聚之，合其所成也。播樂以安之，感動使堅固也。理國不以禮，猶無耜以耕也。為禮不本於義，猶耕而不種也。為義而不講之以學，猶種之而不耨也。講之以學而不合之以七猶耨之而弗獲也。合之以仁而不安之以樂由獲之而不食也。安之以樂而不達之於順，猶食之而不肥也。夫四體既安，膚革充盈，人之肥也。父子篤，兄弟睦，夫婦和，家之肥也。大臣法，小臣廉，官職相序，君臣相正，國之肥也。天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也。是謂大順，故天子用民為順，則天不愛其道，地不愛其寶，人不愛其情，眾瑞出焉，順之寶也。
　　用兵有言章第六十九
　　無兵。
　　義云：射軛夾脰之矢，烏號繁弱之弓，魚腸昆吾之刀，太阿巨闕之劍，吴鈎楚矛，蜀弩孟勞，豈假執持，無所用矣。五兵者，戈矛殳戟干，言有五等也。《周禮》廬人為廬器，凡祕過三，其身不能用也。祕，柄也。戈祕長六尺六寸，殳長尋有四尺。八尺曰尋，言一丈二尺也。矛常有四尺，夷矛長三尋。夷，長也，長二丈四尺。平野之兵欲長，山林之兵欲短，執欲其銳，被欲其堅。兵有鼓角、金革、牙旗、斧鉞、甲冑、旌節旗旟旒旐、弓弩弧矢，各有制度，其大約分為五等。《說文》曰：拱手執斤曰兵。
　　莫大於輕敵。
　　義云：用兵之道，敵國在前，先伐其謀，次料其敵，勇怯既等，眾寡復均，然猶得天之時，假地之利，揣理之曲直，因人之協和，或高壘深溝，挫孔明之銳氣，焚舟示死，雪秦繆之前羞。殞長星而告終，封殼尸而歸國。若不然者，則五千深入，永悲於雁塞龍堆。百萬橫行，竟怯於風驚鶴唳。晋山草木，盡變人形，昆陽犀象，寧為我用。則謙慈之寶，於玆喪矣。
　　故抗兵相加，哀者勝矣。
　　義云：夫雖戎狄侵邊，豺狼害國，奸凶肆孽，妖逆亂常，推轂命師，鑿門授律，與民除害，不得已而征之，猶慮強抗則乖仁，故哀慈則合道也。
　　民之生章第七十六
　　木強則共。
　　義云：木以本大居下，固其宜然，末大於本，固非其稱。諺曰：尾大不掉，國之所戒。趙氏以之傾晋，田氏以之易齊，子之致疑于燕，太叔見敗於鄭，豈非末大於本，臣強於君乎，理非順也。合手曰拱。昔桑穀生於殷朝，七日大拱，秦伯怒於蹇叔，墓木拱矣，皆合拱也。
　　天下柔弱章第七十八
　　天下柔弱，莫過於水。
　　義云：水之為用，其體至柔，其性善下，萬川委輸，百谷朝宗，霏霧露以凌虛，貫昭回而上漢。言其大也，古今注海而不盈。言其細也，毫末稟生而有潤。故老君配之於道焉。三能不讓，七德備周，包裹造化，貫穿形兆，處濁受污，隨方任圓，此其至柔也。故物莫能傷焉。及其泛十洲，浮八極，淪藏日月，涵貯乾坤，陵谷由之而革遷，鯤鵬託之而變化，摧山穴石，無所不能，此其至強也。故物莫能制焉。
　　是謂社稷主。
　　義云：社稷者，帝王立國，左宗廟，右社稷，而為王矣。宗廟者，尊祖配天之位也。社稷者，尊稼穡，備粢盛，為生民粒食之本也。
　　唐玄宗御製道德真經疏卷之四竟
　　#1此處有脫文，依《左傳》當補『莅殺州』三字。
　　#2之盟：本作『盟之』，應作『之盟』。