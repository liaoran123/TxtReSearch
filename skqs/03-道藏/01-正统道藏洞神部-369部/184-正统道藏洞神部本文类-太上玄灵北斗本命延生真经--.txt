太上玄靈北斗本命延生真經
　　經名：太上玄靈北斗本命延生真經。撰人不詳，約出許北宋初。假託太上老君在蜀郡傅授漢天師張陵，言醮祖北斗七元君除罪祈福之事。一卷。底本出處：《正統道藏》洞神部本文類。
　　太上玄靈北斗本命延生真經
　　爾時，太上老君，以永壽元年正月七日，在泰清境上太極宮中，觀見眾生億劫漂沉，周迴生死，或居人道，生在中華，或生夷狄之中，或生蠻戎之內，或富或貴，或賤或貧，暫假因緣，墮於地獄，為無定故，罪業牽纏，魂繫陰司，受苦滿足，人道將違，生居畜獸之中，或生禽蟲之屬，轉乖人道，難復人身，如此沉淪，不自知覺，為先世迷真之故，受此輪迴。乃以哀憫之心，分身教化，化身下降，至於蜀都，地神湧出扶一玉局，而作高座。於是老君昇玉局坐，授與天師北斗本命經訣，廣宣要法，普濟眾生。
　　是時，老君告天師曰：人身難得，中土難生，假使得生，正法難遇，多迷真道，多入邢宗，多種罪根，多肆巧詐，多恣淫殺，多好群情，多縱貪嗔，多沉地獄，多失人身，如此等緣，眾生不悟，不知正道，迷惑者多。我今哀見此等眾生，故垂法教，為說良緣，令使知道，知身性命，皆憑道生，了悟此因，長生人道，種子不絕，世世為人，不生無道之鄉，不斷人之根本，更能心修正道，漸入仙宗，永離輪迴，超昇成道，我故示汝妙法，令度天民歸真知命。可以本命之日，修齋設醮，啟祝北斗三官五帝九府四司，薦福消災，奏章懇願，虔誠獻禮，種種香華，時新五果，隨世威儀，清净壇宇，法天像地，或於觀宇，或在家庭，隨力建功，請行法事，功德深重，不可具陳，念此大聖北斗七元真君名號，當得罪業消除，災衰洗蕩，福壽資命，善果臻身，凡有急難，可以焚香誦經，尅期安泰。於是說大聖北斗解厄應驗曰：
　　大聖北斗七元君能解三災厄，
　　大聖北斗七元君能解四殺厄，
　　大聖北斗七元君能解五行厄，
　　大聖北斗七元君能解六害厄，
　　大聖北斗七元君能解七傷厄，
　　大聖北斗七元君能解八難厄，
　　大聖北斗七元君能解九星厄，
　　大聖北斗七元君能解夫妻厄，
　　大聖北斗七元君能解男女厄，
　　大聖北斗七元君能解產生厄，
　　大聖北斗七元君能解復連厄，
　　大聖北斗七元君能解疫癘厄，
　　大聖北斗七元君能解疾病厄，
　　大聖北斗七元君能解精邪厄，
　　大聖北斗七元君能解虎狼厄，
　　大聖北斗七元君能解蟲蛇厄，
　　大聖北斗七元君能解劫賊厄，
　　大聖北斗七元君能解枷棒厄，
　　大聖北斗七元君能解橫死厄，
　　大聖北斗七元君能解咒誓厄，
　　大聖北斗七元君能解天羅厄，
　　大聖北斗七元君能解地網厄，
　　大聖北斗七元君能解刀兵厄，
　　大聖北斗七元君能解水火厄。
　　於是七元君，大聖善通靈。濟度諸厄難，超出苦眾生。若有急告者，持誦保安寧。盡憑生百福，咸契於五行。三魂得安健，邪魅不能停。五方降真炁，萬福自來并。長生超八難，皆由奉七星。生生身自在，世世保神清。善似光中影，應如谷裏聲。三元神共護，萬聖眼同明。無災亦無障，永保道心寧。
　　老君曰：北辰垂象，而眾星拱之，為造化之樞機，作人神之主宰，宣威三界，統御萬靈，判人間善惡之期，司陰府是非之目，五行共稟，七政同科，有迴死注生之功，有消災度厄之力，上至帝王，下及庶人，尊卑雖則殊途，命分俱無差別。凡夫在世迷謬者多，不知身屬北斗，命由天府，有災有患，不知解謝之門，祈福祈生，莫曉歸真之路。致使魂神被擊，禍患來纏。或重病不痊，或邪妖尅害，連年困篤，累歲迍邅，塚訟徵呼，先亡復連，或上天譴責，或下鬼訴誣。若有此危厄，如何救解？急須投告北斗，醮謝真君，及轉真經，認本命真君，方獲安泰，以至康榮。更有深妙，不可盡述。凡見北斗真形，頂禮恭敬。
　　北斗第一陽明貪狼太星君子生人屬之，
　　北斗第二陰精巨門元星君丑亥生人屬之，
　　北斗第三真人祿存真星君寅戌生人屬之，
　　北斗第四玄冥文曲紐星君卯酉生人屬之，
　　北斗第五丹元廉貞綱星君辰申生人屬之，
　　北斗第六北極武曲紀星君巳未生人屬之，
　　北斗第七天關破軍關星君午生人屬之，
　　北斗第八洞明外輔星君，
　　北斗第九隱光內弼星君，
　　上台虛精開德星君，
　　中台六淳司空星君，
　　下台曲生司祿星君。
　　如是真君名號，不可得聞。凡有見聞能持念者，皆道心深重，宿有善緣，得聞持誦，其功德力莫可稱量。若正信男女，值此真經，智慧性圓，道心開發，出群迷逕，入希夷門，歸奉真宗，達生榮界，於三元、八節、本命、生辰、北斗下日，嚴置壇場，轉經齋醮，依儀行道，其福無邊，世世生生，不違真性，不入邪見，持經之人，常持誧七元真君所屬尊號，善功圓滿，亦降吉祥。即說北斗咒曰：北斗九辰，中天大神。上朝金闕，下覆崑崙。調理綱紀，統制乾坤。大魁貪狼，巨門祿存。文曲廉貞，武曲破軍。高上玉皇，紫微帝君。大周天界，細入微塵。何災不滅，何福不臻。元皇正炁，來合我身。天罡所指，晝夜常輪。俗居小人，好道求靈。願見尊儀，永保長生。三台虛精，六淳曲生。生我養我，護我身形。□□□□□□魁尊帝，急急如律令！
　　老君曰：凡人性命五體，悉屬本命星官之所主掌，本命神將、本宿星官常垂蔭祐，主持人命，使保天年。凡俗無知，終身不悟。夫本命真官，每歲六度降在人間，降日為本命，限期有南陵使者三千人，北斗真君七千神將，本命真官降駕，眾真悉來擁護，可以消災懺罪，請福延生，隨力章醮，福德增崇。其有本命限期將至，自身不知，不設齋醮，不修香火，此為輕生迷本，不貴人身，天司奪祿，减筭除年，多致夭喪。迷誤之者，雖遇經訣，懷不信心，毀謗真文，如此之人，身謝之後，淪役三途，漂沉諸趣，永失人身，深可悲哀，自致斯苦。若本命之日能修齋醮，善達天司，一時於本命限期，開轉真經，廣陳供養，使三生常為男子身，富貴聰明，人中殊勝，其有生身果薄，雖在人中，貧窮下賤，縱知本命，無力修崇，能酌水獻花，冥心望北極稽首禮拜，念本命真君名號者，亦不虛過本命限期，皆得延生注福，繫係人身，災厄蠲除，獲福無量。天師歡喜，踊躍作禮，讚歎難可得遇無上法橋。
　　老君重告天師曰：世人罪福善惡，皆屬天司，懺罪消災，莫越修奉，遇本命生辰，告身中元辰，驛馬削落三災九厄，保見今眷屬安寧。凡有上士於本命生辰持此真文者，外伏魔精，內安真性，功沾水陸，善及存亡，悔過虔恭，漸登妙果，重立玄功，證虛無道，乃得聖智圓通，隱顯莫測，出有入無，逍遙雲際，升入金門，與聖合真，身超三界，水不輪轉，壽量無窮，快樂自在。凡有男女於本命生辰及諸齋日，清净身心，焚香持此真文，自認北極本命所屬星君，隨心禱祝，善無不應，災罪消除，致感萬聖千真，俱來衛護。此文所在之處，千真敬禮，萬聖護持，魔鬼濳消，精靈伏匿，世有災殃，悉皆消滅。是名《北斗本命延生經訣》，乃修真之逕路，得道逍遙，皆因此經，證聖成真，皆因此經，出離生死，皆因此經，保護男女，皆因此經，保命延年，皆得自在，永為身寶，福壽可稱，保而敬之，非人勿示。
　　老君說經將畢，龍鶴天仙來迎，還於玉京。是時天師受得妙法，而作是言，誓願流行，以傳善士，若有男女受持讀誦，我當與十戒仙官所在擁護，於是再拜老君，而說贊曰：
　　家有《北斗經》，本命降真靈。
　　家有《北斗經》，宅舍得安寧。
　　家有《北斗經》，父母保長生。
　　家有《北斗經》，諸厭化為塵。
　　家有《北斗經》，萬邪自歸正。
　　家有《北斗經》，營業得稱情。
　　家有《北斗經》，闔門自康健。
　　家有《北斗經》，子孫保榮盛。
　　家有《北斗經》，五路自通達。
　　家有《北斗經》，眾惡永消滅。
　　家有《北斗經》，六畜保興生。
　　家有《北斗經》，疾病得痊瘥。
　　家有《北斗經》，財物不虛耗。
　　家有《北斗經》，橫事永不起。
　　家有《北斗經》，長保亨利貞。
　　老君曰：善哉！善哉！汝可宣揚正教，福利無邊，普及眾生，永霑勝善。天師稽首禮謝，信受奉行。
　　太上玄靈北斗本命延生真經竟