太上說十煉生神救護經
　　經名：太上說十煉生神救護經。撰人不詳，約出於唐代。假託太上老君為眾生說念誦十方天尊名號，除罪延生之法。一卷。底本出處：《正統道藏》洞神部本文類。
　　太上說十煉生神救護經
　　爾時，太上老君分形變化，廣歷十方，興隆教法，救度存亡，隨於帝代，為其師範，教諸眾生，常令誦念：
　　東方慈悲救苦天尊，
　　南方好生救苦天尊，
　　西方平等救苦天尊，
　　北方大慈救苦天尊，
　　東北方普濟救苦天尊，
　　東南方無量救苦天尊，
　　西南方等觀救苦天尊，
　　西北方惠化救苦天尊，
　　上方徧慈救苦天尊，
　　下方廣度救苦天尊。
　　老君曰：受吾指教，敬誦十方救苦天尊名號，能為拔贖苦魂，令得悟解。汝等四輩眾生，應有三業六根，殺生偷盜邪淫、貪嗔嫉妬、愚癡顛倒、妄言綺語、惡口兩舌、罵詈呪詛、違天逆地、不孝不義、不仁不直，罪根無量，致招殃咎。若能奉此真經聖號，俱蒙解脫，孤魂滯魄獲生天堂，塵沙罪咎盡使消除，又或見存四輩眾生，能常清靜持誦此經，凡諸厄難，亦得蠲消，壽命延長，身心安泰，稽首歸命天尊，敬信奉行。
　　太上說十煉生神救護經竟