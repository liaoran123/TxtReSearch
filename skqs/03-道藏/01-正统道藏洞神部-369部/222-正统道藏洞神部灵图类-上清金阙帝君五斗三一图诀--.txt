上清金闕帝君五斗三一圖訣
　　經名：上清金闕帝君五斗三一圖訣。撰人不詳，約出朴南北期。假託金闕帝君授仙人涓子。官卉守三元真一，飛昇北斗之法。一卷。
　　底本出處：《正統道藏》洞神部靈圖類。又見《雲笈七籤》卷四九。
　　上清金闕帝君五斗三一圖訣
　　至春分日夜半時，起坐東向，瞑目存我身中三宮三一、三卿及我，合七人，我在中央也，俱乘紫炁之煙，共登北斗陽明星。陽明星者，北斗之東神也。於是存入星中央坐，咽紫炁三十過，行之久久，自見陽明星東元太上宮，宮中有青玄小童，授子真光也。先存北斗星下紫炁大如絃，從上直注我前，然後乃存三一也。
　　周君口訣：存七人並巾斗七星，而共登陽明，鴈行，我居#1中央也。巾星者，以魁覆頭，柄杓前指也。咽紫炁三十過，我存紫炁而咽之也。又思三一、三卿，並同時咽之畢，更存七人緣向者紫炁中來下，還兆三宮中，良久，心祝曰：
　　三尊上真，太玄高神，陽明主春，萬童開門，丹元主夏，朱炁合煙，陰精主秋，天威六陳，北極主冬，萬邪塞姦，五土庚壬，戊己天關，所摧皆滅，所向莫干，鍊我七魄，和我三魂，生我五臟，使我得真，登飛上清，浮景七元，長生順往，嘯命千神。
　　畢，亦可眠存之。四節共此一祝耳。
　　夏至之日夜半時，起坐南向，暝目存我身中三宮三一、三卿及我，合七人，我在中央也，俱乘紫炁之煙，共登北斗丹元星。丹元者，北斗之南神也。於是存入星中共坐，咽紫炁三十過，行之久久，自見丹元星南極太上宮，宮中有朱陽靈妃，授子絳書寶文也。
　　至秋分之日夜半時，起坐西向，暝目存我身中三宮三一、三卿及我，合七人，我在中央也，俱乘紫氣之煙，共登北斗陰精星。陰精星者，北斗之西神也。於是存入星中共坐，咽紫炁三十過，行之久久，自見陰精星西元太上宮，宮中有白素少女，授子玉章虎書也。 
　　至冬至之日夜半時，起坐北向，瞑目存我身中三宮三一、三卿及我，合七人，我在中央也，俱乘紫炁之煙，共登北斗北極星。北極星者，北斗之玄神也。於是存入星中央坐，各咽紫炁三十過，行之久久，自見北極星北元太上宮，宮中有玄精真人，授子金書祕字三五順行。
　　至六月一日，或十五日，令與秋分、夏至日相避，夜半時，坐西南向，暝日存我身中三宮三一、三卿及我，合七人，我居中央也，俱乘絳紫青黃四炁之煙，共登北斗天關星，天關星者，北斗之中神也。於是存入星中共坐，並臨目吞四色炁各十過，先吞絳氣，以次也。行之久久，自見天關星中元太上宮，宮中有太上威真大王，授子滅魔符，攫邪鉞黃衣兵籙。
　　八節各守八日耳，以節日夜半為始，餘日唯存三宮中安坐而已。極精想，使有至彷彿耳。
　　右守五斗真一經口訣。
　　道士志學，山林隱靜，久遁巖室，遠絕人間，為之者益精，而神速至也。必如此者，多不知推筭曆度分數，作曆日也。不知曆日之道，則二十四氣、八節之日，永不可得知也。復不能年年出人間，尋問求寫，亦是學士之一疑也。今請按北帝自然之經法云：用正月三日當立春，二月十五日當春分，四月一日當立夏，五月十六日當夏至，七月七日當立秋，八月十二日當秋分，十月五日當立冬，十一月十一日當冬至。山林之士，當用此法也。若曉外曆日之八節，自宜按之。曆之八節，蓋璇璣之至度也，萬真靈仙神明朝晏之日也。
　　北帝自然法，月數之中二景相適之日，亦大吉時也。宜以建修道德，併而論之，吾從唯一。
　　外國以月一日為建，二日為除，以次數之。今窮無曆日，此乃可用。匈奴國以正月一日為甲寅，朔六甲，周而復始，正月大、二月大、三月小、四月大、五月小、六月大、七月小、八月大、九月小、十月大、十一月小、十二月大。
　　若窮景深林，外迹冥絕者，亦當按此耳。
　　每至建日，或月一日平旦，存三一從己三宮中出，坐己前，乃心起再拜，若見之彷彿，因心祝曰：
　　天尊三帝，守某命門，出遊虛中，六炁玄分，養我五神，正我三魂，五藏自生，長生飛仙。畢，又存從虛中還三宮，良久，咽液三十過。為之，夜當夢見三一及三卿也。或夢見白烏白鶴，白虎金玉之物，皆三一之化景示象也。如此守之勿怠，則想見之像也，對面之漸也。
　　每至除日夜半時，密起向北，仰視北斗七星之內象，見三一從輔星中下，來入己三宮中，畢還寢靜，精思存之，彷彿似見，乃微祝曰：
　　太上天輔，三帝所遊，三卿扶胥，與真合俱，下入我身，安寂坐無，吐精灌形，魂魄和濡，使我飛仙，雲車行浮。畢，咽液二七過。月取一除日耳。
　　每至開日夜半時，起坐東向，免冠，亦可散髮，更梳櫛結之，良久畢，微呪曰：
　　上元三真，真中嬰兒，散髮開煙，上通天台，泥丸堅凝，與天同時，使我飛仙，交行洞臺。畢，咽液十九過畢，乃戴冠而寢，精心存三一、三卿，各安其宮，帝與卿相對而坐。存三一、三卿各呼炁宮中，三十過已。存時亦自呼炁三十過也。呼炁者，開口吐炁之謂也。其時亦當覺一體熱，則和神凝魂之驗也。存一臨兩目，內視神宮也。
　　存一之道，使太上三素炁見三宮中。三素者，紫青絳三杳色炁也，紫在上也。則存守三一在其中，因想見北極紫房玉宮，使天官序列，思我將在帝前對坐，所乞所求，乃心拜焉。
　　太上是上清也，上清之帝，極貴者也。北極紫房，乃帝之房耳。亦存己三一，與帝論飛真生生之道也。
　　凡臨盛饌，皆正心存三一，因想一先飲食，然後兆乃食之也。常如此，則邪氣遠退真氣來前。飲食畢心祝曰：
　　百穀入胃，與神合炁，填補血液，尸邪亡墜，超登金關，長生天地，役使六丁，靈童奉衛。
　　守一之法，以甲午、甲辰、甲寅日夜半，掃除靜寢之庭，方圓一丈布席，燒香向北再拜，亦可心拜而已。因仰視北斗七星，使紫炁從斗中出，入兆身中三宮之內，向北接手兩股上，存三一、三卿與兆，俱乘紫炁上登太極。太極，北斗星也。令忘身失體，恍焉如昇天之狀，如此則仙道近矣。仙人謂之大靜也。陰雨，可於寢牀上思之，亦可預作壇於淨處，使方圓一丈，籬四面高數尺，至日常當修之，此大靜之道也。
　　守一之道，常伺月初出之時，向月再拜，拜畢，心祝曰：
　　太陰玄精，明月夫人，初生流光，照我三宮，神仙上飛，高遊八方，所向所願，皆在福中。
　　守一之道，常存七斗覆頭上，柄指前，如此百邪不敢干，凶炁自滅亡，要訣也。
　　守一之人，忌食五辛及一切肉，履產婦家。甲子日存思，又忌見大醉人，及諸殗臭，皆避而慎之，勿疑也。又勿抱嬰孩，及近烏獸蟲類。不與人共衣履，同牀席而存一也。思真靜神，念道招靈，皆欲得別處，非徒此一事而已。
　　後聖金闕君所受《三元真一經》、《太極帝君真符》、《五斗真一經》、《大極帝君寶章》，凡四訣。後以傳仙人涓子。涓子釣河獲鯉，剖得青玉函，發視獲二符二經法是也。此太上內隱法，地真之上道，亦得朝宴上清，遊眄太極，飛遨空洞，寢息昆玄矣。
　　按四極明科照生靈符之法，諸有地真上經者，皆有出傳年限，盟誓三官，委帛血壇，割券之約，乃得授付。
　　受者齋百日，或五十日，或三十日，或十日，或七日。唯心向教，精心信真者，當傳授之耳。守三元之真，用二帝之符，登五斗之道者，是地真之上道也。法以四十年得傳一人，四百年得傳十人止。若無其人者，白素寫一通，封付五嶽隱密巖室之中，須四十年輒寫一通，封付五嶽耳。夫五嶽者，趣在一山而已，不必均匝周布五嶽山，蓋取所止處近者也。若不及嶽山，名山亦可也。若夫北之抱犢，西之地胇，南之羅浮、大和，東之天台、括霍，此是之類，皆名山也。若四十年中有十人可授者，授之，過限不得復出。違科犯泄，不遵法度，身詣水官，受風刀之拷，子孫殃滅後也。其脆約之代血誓者，是青童君所受出，以示晚學，為永用之節度矣。若受三元真一經，當施盟結誓脆也。盟以保神，脆以堅心，故萬物弗能犯，天地弗能違。其受上一之法，用紫紋四十尺，明鏡一枚；其受中一之法，用絳四十尺，鐶兩雙；其受下一之法，用白素隨年之數，以一尺為一歲，計此為率，金鐶兩雙。經師受此盟物，以待林澤山柄之窮，以救行路急病之困，不得妄用贍己之私矣。違而不奉，死為下鬼，受風刀之拷。父子傳授，亦盟如科，傳授是經者，交相師友，此天人之法也。
　　有授大洞守一經者，則為師也。受是經者，則為弟子也。所以崇建本之盡若，明天誠之苦至，期神靈之所宗，託階級以師友。師友理其外，三一鏡其內，帝君欣其宮，赤子悅其宅。於是紫房秀霄，丹田曜煥，三老降其室，三華憩其寢。將必神登太霞，信濟空洞，體合妙靈，白日昇天。違是道者不全，泄是禁者身殘，聞此道者延年，行此道者神仙。可不慎歟。
　　夫自非宿有仙骨玄錄，及金玉名，亦自不得聞見真一之妙道也。或宿世行善，功滿三百，或慈惠至德，仁及烏獸，或本命運遇，與神合會，諸如此者，皆得三一。昔子晉得之，駕鶴乘雲，安期得之，迴轉五辰，涓子得之，上造太清，柱史得之，飛飈北冥。斯道妙矣，得長生也。
　　上清金闕帝君五斗三一圖訣
　　#1『居』字原本作『君』。