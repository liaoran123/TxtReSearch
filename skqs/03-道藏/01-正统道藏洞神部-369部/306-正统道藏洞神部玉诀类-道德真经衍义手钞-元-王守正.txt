道德真經衍義手鈔
　　經名：道德真經衍義手妙。元王守正撰。二十卷（原缺卷一、卷二）。底本出處：《正統道藏》洞神部玉訣類。
　　道德真經衍義手鈔卷之三
　　五峰清安逸士王守正集
　　持而盈之章第九
　　金玉滿堂，莫之能守。富貴而驕，自遺其咎。
　　衍義云：楚白公勝得荊國不能以府庫分人。
　　鈔《淮南子鴻烈解道訓篇》云：白公名勝，常封於白，故云白公勝。乃楚平王之孫太子建之子也。義中載之已全。
　　衍義云：《春秋》魯襄公二十四年，范宣子為政，諸侯之幣重。
　　鈔：鄭人病之，子產寓書。子產名僑，鄭之上卿。寓書，寄書也。以告宣子。范文子之子也。為執政上卿，行晉國事。義全不復重錄。
　　衍義云：《春秋》昭公二十二年，王子朝、賓孟有寵於周景王。王與賓孟說，欲立之。
　　鈔：王子朝，景王之長子。賓孟亦名孟起，子朝之傅也。賓孟曰：雞其憚為人用乎。人異於是。雞犧雖見寵飾，然卒當見殺。若人見寵飾，則當貴盛，言異於雞。使犧在己，喻子朝欲使王早寵異之。
　　功成名遂身退，天之道。
　　衍義云：《易》云：知進而不知退，知存而不知亡，知得而不知喪，斯有亢極之悔。
　　鈔《周易》乾卦之文言曰；亢之為言也，知進而不知退，知存而不知亡，知得而不知喪，其唯聖人乎。知進退存亡而不失其正者，其唯聖人乎。此明上九之義。不知進退存亡得喪，言此上九，所以亢極有悔者，由有此三事，若能三事備知，雖居上位，不至於亢也。
　　衍義曰：日中則反，月滿則虧，四時之運，功成則去。
　　鈔杜天師義曰：日中中月滿滿，暑往即寒來，春榮即秋落，天道然也。人能體盈虛於天道，忘功忘名，退身辭盛，如彼天道不失盈虛，則無憂責矣。
　　衍義云：如漢留侯張良，即子房是也。封萬戶。位列侯，於良足矣。棄人間事從赤松子遊耳。宣帝時，疏廣字仲翁，兄子受，皆東海蘭陵人。廣為太子太傅，受為少傅。廣曰：吾聞知止不殆，知足不辱。又聞功成名遂身退，天之道。父子遂辭病，上許之，上賜金三十斤，太子賜金五十斤。上疏乞骸骨而歸。此豈非身退天之道乎。
　　載營魄章第十
　　載營魄抱一，能無離乎。
　　衍義云：以車乘人謂之載。以人登車亦謂之載。
　　鈔《廣聖義》云：載營魄也。言人之身，神氣所居，魂魄所舍，以身運載，如車載物。《西昇經》云：身者，神之車也。既以喻車，固當運載矣。虛魄者，陰氣有象，人之形也。陽氣無形，人之神也。形之具也。而陽氣未附，則塊然無知，如頑石枯木。陽氣既降，即能運動，故以形為魄，魄屬陰也。以神為魂，魂屬陽也。凡人有纖毫之陽氣未盡，則不致於死。有纖毫之陰氣未盡，則不至於仙。所以鍊陰氣盡即超九天而為仙，與陽為徒也。鍊陽氣盡即淪九泉而為鬼，與陰為徒也。故當保守陽魂，營護陰魄，以全其生，抱一守道，而不使之暫離也。
　　衍義云：屈原《離騷》云：載營魄而登霞兮，掩浮雲而上征也。
　　鈔：屈原者，楚三閭大夫也。《離騷》，屈原文籍之篇目也。載營魄者，即運載魂魄而登霞，霞則赤氣騰而為霞。雲者山川之氣。掩者去也。掩去浮雲，運載魂魄，跨赤霞而飛騰，掩去浮雲而上升也。
　　專氣致柔，能如嬰兄乎。
　　衍義云：故曰持其志，無暴其氣。蹶者趨者，是氣，而反動其心。
　　鈔《孟子□公孫丑章句上》之辭。公孫丑孟子弟子，齊人也。見孟子言志至而氣次。故問：如此則專持其志可矣。又言：無暴其氣何也。曰：志一則動氣。註：一，專一也。蹶，顛躓也。趨，走也。孟子言志所向專一，則氣固從之。然氣之所在專一，則志亦反為之動。如人顛躓趨走，則氣專在是，而反動其心焉。所以能持其志，而又必無暴其氣也。
　　衍義云：終日號而嗌不嘎，和之至也。
　　鈔本經含德之厚章第五十五之文也。蘇註：心動則氣傷，氣傷則號而嘎，終日號而不嘎者，是以知其心不動而氣和也。
　　愛民治國，能無為乎。
　　衍義云：脩之身其德乃真，脩之天下其德乃普。
　　鈔碧虛真人纂微云：近取諸身而遠及天下也。夫脩道於身，少思寡欲，益壽益筭，諸偽咸盡。蘇解：明身既脩，推其餘以及外，雖至於治天下可也。
　　天門開闔，能無雌乎。
　　衍義云：天門者，自然之門也。自然生太極。
　　鈔《莊子□庚桑楚篇》 之辭。郭象註：天門者，萬物之都名也。謂之天門。又云眾妙之門也。成法師云：天者自然之謂也。夫天然之理，造化之門，徒有其名，竟無其實，但見一切萬物皆自此門而生出，故經云眾妙之門也。
　　衍義云：莊子曰：有乎生，有乎死，有乎出，有乎入。
　　鈔《莊子□庚桑楚篇》 之辭。其文已詳。又《易繫》云：闢戶謂之乾，闔戶謂之坤，一闔一闢，謂之變。往來不窮，謂之通。
　　明白四達，能無知乎。
　　衍義云：如鏡之照物。
　　鈔碧虛：取以為說鏡者鑑也。言鑑之含明本來瑩淨，有時而昏暗，則為塵垢附之也。若拂去塵垢，則一切萬物無不照了。此喻人修道載運魂魄抱一，而不使之離，則一性自明矣。
　　衍義云：故治國者，雖其德明白如日月之照臨，當收眎反聽，塞聰蔽明，使百姓日用而不知。
　　鈔《廣聖義》云：明白慧照也。慧照之明照，無遠近當息念，忘心猶若無知，或矜其有知，則有所執而失道也。人君負獨見之明，以治其國，其政察察，民凋弊矣。老君戒之，令忘功息照，亦猶黈纊塞耳，以閉其聰，冕旒垂目，以杜其明也。此亦收眎反聽，塞聰蔽明之義，百姓日用而不知。前文已具，不復再錄。
　　三十輻章第十一
　　三十輻共一轂，當其無有，車之用。
　　衍義云：《周禮□考工記》：車蓋圓以象天，輿方以象地。所載明白，不復再具。
　　鑿戶牖以為室，當其無有，室之用。
　　衍義云：古者穴居。
　　鈔《易繫辭》曰：上古穴居而野處，後世聖人易之以宮室。卦取大壯。上古者言未造宮宇之前，止是夏巢冬穴，故制室宇以代之。
　　衍義云：《詩》云：陶復陶穴。謂穿鑿穴中之土以覆其上。
　　鈔《毛詩□文王之什綿之篇》云：古公亶甫，陶復陶穴，未有家室。古公者，邠公也。古，言久也。亶，公字也。文王之祖。處於那，以德化人，歸之者眾，未有居室，陶其土而復之，陶其壤而穴之，父子夫婦居謂之家。箋云：諸侯之臣稱公曰君也。復者，復於地上。鑿地曰穴，皆如陶焉者。今之瓦窑是也。
　　衍義云：莊子曰：室無虛空，則婦姑勃蹊，謂争路也。
　　鈔《莊子□外物篇》云：言室中不空，蹊路派隘，則婦姑争路而行。婦合順於姑，以為孝敬，今乃争路，無所往來，以容其私，則反戾鬪争也。
　　故有之以為利，無之以為用。
　　衍義云：《易》曰：形而上者謂之道，形而下者謂之器。
　　鈔《易》繫辭文也。《廣聖義》曰：形而上者道之本，清虛無為處乎上也。形而下者道之用，稟質流形處乎下也。
　　五色章第十二
　　五色令人目盲，五音令人耳聾，五味令人口爽。
　　衍義云：五色之設，本以彰五行之象。文章黼黻，別尊卑之飾。
　　鈔：五色謂青、黃、白、赤、黑。五行：金、木、水、火、土。文章黼黻者，《尚書□益稷篇》云：帝曰舜帝也：臣作朕股肱耳目，予欲左右有民，汝翼。予欲宣力四方，汝為。予欲觀古人之象，日月星辰、山龍華蟲，作會。宗彝，藻火、粉米、黼黻、絺繡，以五彩彰施於五色，作服，汝明。解曰：凡言汝者，皆指當時禹以下群臣而言也。夫衣服之制，不可不辨也。上曰衣，下曰裳，共有一十二章，以別尊車之飾也。夫衣皆玄也，裳皆繡也音肅，綺也。日也，月也，星辰也，山也，龍也，華蟲也。此六章者在衣，而又見之宗廟之彝樽也。
　　藻也，火也，粉也，米也，黼也，黻也，此六章繡之於絺，以為裳而已。日月星辰以彰其明也。山以彰其仁也。龍以昭其變也。華蟲文明之物也。聖人明以治天下，而仁以行之，其用雖莫測也，而治教刑政榮然備具，以此臨民，民其安之，以此事神，神其享之，故此六物見於宗彝，又見於衣也。柔順清潔可以薦羞者，藻也。昭明齊速可以烹飪者，火也。米以養人，粉以澤物，至於黼則所以為斷也，黻則所以為辯也。聖人藻飾治真，粉澤王猷，以養天下，在於斷而能辯也。然後足以成治功，此六物見於裳也。而後世為錦繡之麗，青黃悅目，逐物外遷，傷精喪明，不能徹視無色之色，非盲而何。此五色之失也。
　　衍義云：五音之設，本以彰五行之聲。金石絲竹以通天地之氣。
　　鈔：五音者，按漢劉向曰：宮者，中也。君之德也。商者，章也。物成章也。角者，甲也。物之發生也。徵者，祉也。物之盛大繁祉也。羽者，聚也。物聚而藏也。《尚書□益稷篇》云：帝曰：予欲聞六律、五聲、八音，在治忽，以出納吾言，汝聽。予違，汝弼，汝無面從，退有後言。解曰：六律者，十一月黃鍾，正月太簇，三月姑洗，五月蕤賓，七月夷則，九月無射。六呂者：二月夾鍾，四月中呂，六月林鍾，八月南呂，十月應鍾，十二月太呂。是六呂也。五聲者，宮、商、角、徵、羽也。八音者，金、石、絲、竹、土、木、匏、革。汝禹為予聽從之，乃造釐服，亦汝顯明之也。云云此五音上失也。
　　衍義云：五味之設，本以彰五行之和，人乃芻豢悅口，饕餮無厭，濁神穢真。
　　鈔：五味者，甘、苦、酸、鹹、辛是也。爽，差也。口察味傷當過分，則不能無損，坐令聾盲差爽失味也。
　　衍義云：芻豢之悅口。
　　鈔《孟子□告子章句上》。孟子曰：禮義之悅我心，猶芻豢之悅我口。芻者，草也。草食者謂之芻，牛羊是也。豢穀畜曰豢，猪狗之類也。故曰芻豢悅口也。
　　衍義云：饕餮無厭者。
　　鈔：貪財曰饕，貪食曰餮，言其貪財貪食之人無厭足也。以上饕餮，皆昏濁其神，穢濁其真，皆失其正味也。
　　馳騁田獵，令人心發狂。
　　衍義云：《禮記□王制》云。載之詳。
　　鈔《周禮》云：春蒐，蒐，擇取不孕者。夏苗，取不秀實者。秋獮獮者，殺之多。冬狩。狩者，言守取而無所擇也。
　　衍義云：禽荒無度，若夏太康之畋洛表，而五子咸怨。
　　鈔：禽荒者，《尚書□五子之歌篇》云：太康尸位，以逸豫滅厥德，黎民咸貳，乃盤遊無度，畎于有洛之表，十旬弟反。五子咸怨，五子乃太康之昆第五人也。述大禹之戒以作歌。其二曰：訓有之，內作色荒，外作禽荒。甘酒嗜音，峻宇雕墻，有一于比，未或不亡。今取此以為證解，若不遵法度，馳騁逐境，禽荒無節，暴物傷農，登崖踰險，旬月不反，心神亂發，非狂而何，此田獵之失也。
　　衍義云：齊哀公之好田獵，而詩人所刺。
　　鈔《毛詩》卷第五：還刺荒也。哀公好田獵，從禽獸而無厭，國人化之，遂成風俗。習於田獵謂之賢，閑於馳逐謂之好焉。
　　難得之貨，今人行妨。
　　衍義云：明月之寶。
　　鈔：《通鑑》顯王十四年，齊魏會田于郊，魏惠王問齊威王曰：齊有寶乎。威王曰：無有。惠王曰：寡人國雖小，尚有徑寸之珠，照車前後各十二乘者十枚，豈以齊大國而無寶乎。威王曰：寡人之所以為寶者，與王異。吾臣有檀子者，使守南城，則楚人不敢為寇。有盻子者，使守高唐，則趙人不敢東漁於河。有黔夫者，使守徐州，則燕趙之人從而徙者七十餘家。有種首者，使備盜賊，則道不拾遺。此四臣者，將照千里，豈特十二乘哉。惠王有慙色。
　　衍義云：夜光之珠。
　　鈔：楚王有一夜光之珠。問曰：何處得此珠。答曰：楚臣隋侯出行，見牧牛小兒打一蛇，破傷血流，命將欲死。隋侯憐之救取，向水中洗以藥封之得活。入水而去，却是海龍王之子。後銜七寸珠來報。隋侯侯進與楚王，王夜安殿上見光明，號夜光珠。
　　衍義云：孟子曰：寶珠玉者，殃必及身。
　　鈔《孟子□盡心章句下》。孟子曰：諸侯之寶三，土地、人民、政事。寶珠玉者，殃必及身。尹氏曰：寶得其寶者安，寶失其寶者危。
　　衍義云：故西旅獻英，召公作書，以戒周武。
　　鈔《尚書□旅獒篇》云：西旅獻獒，西戎遠國貢大犬，高四尺，曰獒，以大為異。太保作《旅獒》。召公名奭，作太保，以戒武王。用訓于王。曰：嗚呼，明王慎德，四夷咸賓，無有遠邇，畢獻方物。不作無益，功乃成，不貴異物賤用物，民乃足。言明王之道，以德義為益，器用為賤，所以治化生民也。犬馬非其土性不畜，珍禽奇獸，不育于國。皆非所益，但有損害。不寶遠物，則遠人格。言不侵奪民利，則四方之人自至也。所寶惟賢，則邇人安。言任賢賤物，無有遠近，皆得安寧。故曰：難得之貨，令人行妨也。
　　衍義云：林邑獻五色鸚鵡，魏徵上疏以諫太宗。
　　鈔：貞觀中，林邑國貢白鸚鵡，性辯慧，尤善應答，屢有苦寒之言。太宗慜之，付其使令還於林藪也。宰相魏徵，鉅鹿人也。時上疏諫之。
　　衍義云：昔齊人有欲金者。
　　鈔《列子說符第八篇》之辭。義中載之，已全。
　　是以聖人為腹不為目，故去彼取此。
　　衍義云：不為目者，去六情而目不妄視。
　　鈔《莊子□庚桑楚》云：貴富顯嚴名利六者，勃志也。疏：榮貴富贍高顯聲名利祿六者，亂情志之具也。
　　衍義云：言五塵之害性，當忘物以全真。
　　鈔《玉皇本行經》云：六塵偏染，三業榮纏。六塵者何，眼耳鼻舌身意六根之塵也。此諸罪輩久墮劫難以來，放縱其塵迷之性，無所明見，遂為六塵之所偏染。
　　道德真經衍義手鈔卷之三竟
　　道德真經衍義手鈔卷之四
　　五峰清安逸士王守正集
　　寵辱章第十三
　　何謂寵辱，寵為下，得之若驚，失之若驚，是謂寵辱若驚。
　　衍義云：子列子窮有飢色。義中載之已詳。楚令尹子文三仕為令尹，無喜色。三已之，無慍色。
　　鈔：令尹，官名，楚上卿執政者。子文，姓鬪，名穀於菟，其為人也，喜怒不形，物我無間。然其三仕三已，皆出於天理，而無人欲之私也
　　衍義云：柳下惠為士師，三黜，而不去。鈔《論語□微子第十八》：柳下惠魯僖公時人：姓展名獲，字季禽，居柳下而施德惠。一云惠，謚也。為士師，三黜。人曰：子未可以去乎。曰：直道而事人，焉往而不三黜。枉道而事人，何必去父母之邦。士師，獄官。黜三出不去，而辭氣雍容，如此可謂知矣。然其不能枉道之意，則有確乎。其不可投者，是則所謂必以其道而不自失焉者也。
　　衍義云：正考父三命循墻而走，則無若驚之心矣。
　　鈔《莊子□雜篇列御寇第三十二》：正考父宋湣公之玄孫，弗父何之曾孫一命而傴，再命而僂，三命而俯，循墻而走，孰敢不軌。疏：考，成也。父，大也。有考成大德而履正道，故號正考父，則孔子上代祖宋大夫也。士一命，大夫二命，卿三命也。傴曲循墻並敬容極恭卑退若此，誰敢將不軌之事而侮之耶。
　　何謂貴大患若身，吾所以有大患者，謂吾有身，及吾無身，吾有何患。
　　衍義云：隳支體，黜聰明，離形去智，通於大同，則無入而不自得也。
　　鈔《莊子□內篇》云：顏回答仲尼之辭。他日復見曰：回益矣。曰：何謂也。曰：回坐忘矣。疏：虛心無著，故能端坐而忘。仲尼蹙曰驚悚貌也：何謂坐忘。顏回曰：隳支體。疏：隳，毀廢也。黜退也。除也。雖復聽屬於耳，明關於目，而德明之用本乎心，靈既悟一，身非有萬境皆空，故能毀廢四照百體，屏黜聰明心智者也。大通，猶大道也。道能生萬物，故謂道為大通也。
　　衍義云：若孔子之毋我。
　　鈔《論語》卷第五子罕第九。子絕四：毋意，毋必，毋固，毋我。晦庵云：絕無之盡者。毋，《 史記》 作無是也。意私意也。必期必也。固執滯也。我私己也。四者相為終始，起於意，遂於必，督於固，而成於我也。蓋意常在事前，固我常在事後，至於我又生意，則物欲牽引，循環不窮矣。
　　衍義云：南郭子驀之喪我。
　　鈔《莊子□齊物論》云：南郭子綦隱几而坐，仰天而噓，□焉似喪其偶。同天人均彼我，故外無與其歡，而□然解體，若失其匹配。顏成子游立侍乎前，曰：何居乎，形固可使如槁木，而心固可使如死灰乎。今之隱几者，非昔之隱几者也。子綦曰：偃，不亦善乎，而問之也。今也吾喪我，汝知之乎。此亦譬吾無身之謂也。言能如此者，向之寵辱大息，何緣及之。
　　故貴以身為天下，若可寄天下，愛以身為天下，若可託天下。
　　衍義云：若舜時子州支父。
　　鈔《莊子□讓王篇》：舜讓天下於子州支伯。一名支父。曰：予有幽憂之病，方且治之，未暇治天下也。疏：姓子，名州，字支伯，懷道之人隱者也。舜知其賢，讓以天下。支伯云：幽深也，憂勞也。言我滯境幽深，囿心憂勞，且以修身，庶令合道，未有閑暇總理萬機也。
　　衍義云：越之王子搜之徒是也。
　　鈔《莊子□讓王篇》：越人三世弒其君，王子搜患之，逃乎丹穴。南山洞也。而越國無君，求王子搜不得，從之丹穴。王子搜不肯出，越人薰之以艾，乘以玉輿。君之玉輦也。王子搜援綏登車，仰天而呼曰：君乎君乎，獨不可以捨我乎。王子搜非惡為君也，惡為君之患也。若王子搜者，可謂不以國傷生矣。
　　視之不見章第十四
　　視之不見名曰夷，聽之不聞名曰希，搏之不得名曰微。
　　衍義云：能玄能黃。
　　鈔《易》曰：天圓上，其色玄，地方下，其色黃。《列子□天瑞篇》云：能宮能商，能陰能陽，能柔能剛，能圓能方，能短能長，政和曰有所知，有所能，在道一偏非全之盡之者也。而無知而無不知，無能而無不能，則無不該也。無不褊也。何所不能哉。玄黃，色也。官商，聲也。陰陽，氣也。柔剛，材也。圓方，器也。短長，形也。變化所為，皆在是矣。
　　衍義云：在下與瓦礫同寂。
　　鈔《莊子□智北遊》：東郭子問於莊子曰：所謂道，惡乎在。疏：居在郭東，故號東郭子。則無擇之師東郭順子也。問莊子曰：所謂虛通至道，於何處在乎。莊子曰：無所不在。東郭子曰：期而後可。指名所在。莊子曰：在螻蟻。曰：何其下耶。曰：在稊稗。曰：何其愈下耶。曰：在瓦甓。曰：何其愈甚耶。曰：在屎溺。東郭子不應。莊子曰：夫子之問，固不及質。
　　古之善為士章第十五
　　古之善為士者，微妙玄通，深不可識。夫惟不可識，故強為之容。
　　衍義云：子列子居鄭圃四十年，人無識者。
　　鈔《列子□天瑞第一》：子列子者，載子於姓上者，首章云：是弟子之所記故也。義中已詳，不復錄之。
　　豫若冬涉川，猶若畏四鄰。
　　衍義云：閑邪存誠。
　　鈔《周易》乾卦九二爻辭正義云：閑邪存其誠者，言防閑邪惡，當自存其誠實也。
　　衍義云：若東郭順子正容悟物，使人之意消。
　　鈔：《莊子□外篇田子方》：正容悟物，使人之意消。西華法師成玄英疏曰：出聞無道之物，邪僻之人，東郭子正容儀，令其曉悟，使惑亂之意自然消除也。全文已於上善若水第八章中載之詳，今不復云。
　　衍義云：李含光雖處暗室，如對君父。司馬子微激賞之。
　　鈔：李含光者，《高道傳》第九云：道士李含光者，晋陵人也。年十二，篤好學道，雖處暗室，如對君父。人見之情色外斂。先工篆隸，或稱過其父，一聞之終身不書，後師貞一先生。司馬子微雲篆寶書，傾囊相付，且曰：真玉清仙客也。今取此二人為證，言其操持敦厚，嚴敬如此，可謂儼若客也。如處暗室，翎聖真君語云：上臨之以天鑒，下察之以地祇，明有刑罰相繼，暗有鬼神相隨，出處語默，善惡自知，惟正可守，心不可欺。
　　孰能濁以止，靜之徐清，孰能安以久，動之徐生。
　　衍義云：《易》曰：寂然不動，感而遂通天下之故。
　　鈔《易繫上辭》云：易，無思也，無為也。寂然不動，感而遂通天下之故，非天下之至神，其孰能與於此。
　　衍義云：道集虛故也。
　　鈔《莊子□庚桑楚》云：胸中正，正則靜，靜則明，明則虛，虛則無為，而無不為也。
　　致虛極章第十六
　　致虛極，守靜篤。萬物並作，吾以觀其復。
　　衍義云：致，得也。與《大學》之致知同。
　　鈔《大學》云：欲誠其意者，先致其知，致知在格物。晦庵註云：誠，實也。意者，心之所發也。實其心之所發欲其一於善，而無自欺也。致，推極也。知，猶識也。推極吾之知識欲其所知，無不盡也。
　　衍義云：又舉《春秋》楚致晋師之義同。
　　鈔《春秋》宣公十二年，楚莊乃求成於晋。晋人許之，盟有日矣。楚許伯御樂伯，攝叔為右，欲單車挑戰，示不欲和，以致晋帥。以此致師，師必成敵，亦猶以靜致道，道必可求也。
　　衍義云：列子曰：莫如靜，莫如虛，靜也，虛也，得其居也。
　　鈔《列子□天瑞篇》之文。或謂子列子曰：子奚貴虛。列子曰：虛者，無貴也。子列子曰：非其名也，莫如靜，莫如虛。靜也，虛也，得其居矣。取也，與也，失其所也。苟虛不致於極，靜不至於篤，則莫能致於道。所以貴虛靜之極篤也。
　　衍義云：萬態雖雜，吾心常徹。萬變雖殊，而吾心常寂。此謂之天樂。鈔《莊子□天道篇》云：言以虛靜推於天地，通於萬物，此之謂天樂。西華法師疏云：所以一心定而萬物伏者，祇言用虛靜之智，推尋二儀之理，運達萬物之情，隨物變轉而未嘗不適，故謂之天樂也。
　　衍義云：復其見天地之心乎。
　　鈔《易》復卦之彖辭也。解云：復者，反本之謂也。言乾元一陽之炁，從此而往，復從此而來，故云來復。言反復其道，天行也。利有攸往，剛長也。復其見天地之心乎。言天地之心者，乃乾元一陽之炁，寂然至無之理也。所以乾卦初九濳龍勿用者是也。言陽氣濳藏而在下，即此以見天地之心也。
　　夫物芸芸，各復歸其根。歸根曰靜，靜曰復命，復命曰常。
　　衍義云：《易》曰：窮理盡性以至於命。命者，性之妙也。
　　鈔《易》繫說卦正義曰：命者，生之極窮理，則盡其極也。
　　知常曰明，不知常，妄作凶。
　　衍義云：孔子曰：人而無恒，不可以作巫醫。
　　鈔《論語》第十三云：子曰：南人有言曰：人而無恒，不可以作巫醫，善夫。晦庵註：南人，南國之人。恒常久也。巫所以交鬼神，醫所以寄死生，故雖賤役，而尤不可以無恒。孔子稱其言而善之。
　　衍義云：孟子曰：苟無恒心，放僻邪侈，無不為已。
　　鈔《孟子□滕文公章句上》：民之為道也，有恒產者有恒心，無恒產者無恒心。苟無恒心，放僻邪侈，無不為己。及陷乎罪，然後從而刑之，是罔民也。焉有仁人在位罔民而可為也。晦庵註：陽虎，陽貨名虎，魯季氏家臣也。天理人欲不容並立。虎之言此，恐為仁之害於富也。孟子引之，恐為富之害於仁也。君子小人每相反而已矣。
　　知常容，容乃公，公乃王，王乃天，天乃道，道乃久，沒身不殆。
　　衍義云：《禮記》曰：大道之行，天下為公，人不獨親其親，子其子。
　　鈔《禮記□禮運篇》之辭云：孔子曰：大道之行也，天下為公，選賢與能，講信脩睦，故人不獨親其親，不獨子其子。孝慈之道廣也。使老有所終，壯有所用，幼有所長，矜寡孤獨廢疾者，皆有所養。
　　道德真經衍義手鈔卷之四竟
　　道德真經衍義手鈔卷之五
　　五峰清安逸士王守正集
　　太上章第十七
　　太上，下之有之。其次，親之，譽之。
　　衍義云：《左傳》曰：太上有立德，其次有立功之類。
　　鈔《春秋》襄公二十四年。穆叔如晋，范宣子逆之，問焉。曰：古人有言曰死而不朽，何謂也。穆叔未對。宣子曰：昔之祖，自虞以上為陶唐氏，在夏為御龍氏，謂劉累也。事見昭二十九年。在商為豕韋氏豕韋，國名。東郡白馬縣東南有韋城。在周為唐杜氏。唐、杜，二國名。殷末豕韋國於唐，周成王滅唐，遷之於杜，為杜伯。杜伯之子隰叔奔晋，四世及士會，食邑於范，復為范氏。杜今京兆杜縣。晋主夏盟為范氏，其是之謂乎。穆叔曰：以豹所聞，此之謂世祿，非不朽也。魯有先大夫曰臧文仲，既沒，其言立，其是之謂乎。豹聞之，太上有立德，其次有立功，其次有立言。史佚周任臧文仲。雖久不廢，此之謂不朽。若夫保姓受氏，以守宗枋，世不絕 祀，無國無之。祿之大者，不可謂不朽。
　　衍義云：上如標枝，下如野鹿。
　　鈔《莊子□天地篇》：門無鬼答赤張滿稽云：至德之世，不尚賢，不使能，上如標枝，下如野鹿。疏：上既無為，下亦純樸，譬彼野鹿，絕君王之禮也。
　　衍義云：莊子曰：及至聖人，蹩躠為仁，踶跂為義，而天下始疑矣。
　　鈔《莊子□馬蹄篇》云：及至聖人，蹩躠用力貌，強行兼愛之貌。踶跂，矜侍貌，詐立裁非之貌。蹩躠，踶跂，皆用心為仁義之貌。
　　衍義云：堯仁如天，就之者如日。舜有羶行，百姓悅之。故三徙成都，至鄧之墟，來者十有萬家。
　　鈔《莊子□徐無鬼篇》之文。疏：舜避丹朱又不領眾聚，故三度逃走移徙避之，百姓慕德從者十萬，所居之處自成都邑。至鄧墟，地名也。
　　衍義云：康衢之童謠詠堯。
　　鈔《列子□伸尼篇》云：堯乃微服游於康衢，聞兒童謠曰：立我蒸民，莫匪爾極，不識不知，順帝之則。蒸，眾也。夫能使萬物咸得其極者，不犯其自然之性也。若以識知制物之性，豈順天之道哉。
　　衍義云：百姓之謳歌舉舜譽之也。
　　欽《孟子□萬章章句上》：孟子答萬章云：舜相堯二十有八載，非人之所能為也，天也。堯崩，三年之喪畢，舜避堯之子於南河之南，天下諸侯朝覲者，不之堯之子而之舜。訟獄者，不之堯之子而之舜。謳歌者，不謳歌堯之子而謳歌舜。故曰天也。南河在冀州之南，即豫州也。訟獄，謂獄不决而訟之也。
　　其次，畏之，侮之。信不足，有不信。
　　衍義云：商人作誓，而民始叛。周人作會，而民始疑。
　　鈔《春秋》昭公四年。楚子靈王會諸侯于申。會于申邑。椒舉言於楚子曰：臣聞諸侯無歸言諸侯不苟從服。禮以為歸。椒舉曰：夫六王二公之事，註云：六王之事，謂啟有釣臺之享，湯有景亳之命，武王有孟津之會，成王有歧陽之蒐，康王有酆官之朝，穆王塗山之會也。二公之事，謂齊桓召陵之師，晋文踐土之盟也。皆所以示諸侯禮也。諸侯所由用命也。夏桀為仍之會仍國，有緡叛之緡國之君。商紂為黎之蒐，紂蒐於東夷之黎國。蒐，春獵名。東夷叛之。周幽為大室之盟，中岳大室也。夷狄叛周。因此叛周。皆所以示諸侯汰也。侈也。諸侯所以棄命也。今君以汰，無乃不濟乎。王弗聽。商書有湯誓之文。周有牧野孟津之會。
　　衍義云：心有孚之謂誠。
　　鈔《易》中孚卦九五：有孚，孿如無答。孿如者，繫其信之辭也。處中信以相交之時，居尊位以為孿物之主，信何可捨，故有孚，有孚故得無咎也。
　　衍義云：言可復之為信。
　　鈔《論語□學而第一》。有子曰：信近於義，言可復也。恭近於禮，遠恥辱也。因不失其親，亦可宗也。
　　衍義云：齊桓不背曹劌亦云曹沬之盟。
　　鈔《史記》：曹沬者，魯人也。以勇力事魯莊公。莊公好力，曹沬為魯將。與齊戰，三敗北。莊公懼，乃獻遂邑之地以和。猶復以為將。齊桓公許與魯會于柯而盟。桓公與莊公既盟于壇上。曹沬執匕首劫齊桓公。齊桓公左右莫敢動。而問曰：子將何若。曹沬曰：齊強魯弱，而大國侵魯亦以甚矣。今魯城壞，即壓齊境，君其圖之。桓公乃許盡歸魯之侵地。既已言，曹沬投其匕首下壇，北面就羣臣之位，顏色不變，辭令如故。桓公怒欲倍其約。管仲曰：不可。夫貪小利以自快，棄信於諸侯，失天下之援，不如與之。於是桓公遂割魯侵地。曹沬三戰所亡之地，盡復與魯矣。
　　衍義云：晋人不棄伐原之言。
　　鈔：晋人伐原。文侯將兵士伐原。晋侯圍原，命三日之糧，原不降，命去之。諜出曰：原將降矣。軍吏曰：請待之。公曰：信，國之寶也。民之所庇也。得原失信，何以庇之。所亡滋多，退一含而原自降。諸侯自此歸附，如伐原之信也。
　　衍義云：吴起不虧移轅之賞。
　　鈔《史記》：吴起，魏將也。欲伐秦，恐士卒軍人不信，乃埋一車轅於市東門。書曰：如有人能移此轅於西門者，即給土田宅百畝，黃金百斤。三日，無人敢移。更書曰：能移者，給土田宅五百畝，黃金百斤。時有一人來移，依賜之。於是召募人伐秦，遂剋。此則不虧移轅之賞也。
　　衍義云：魏侯不乖虞人之期。
　　鈔《史記》：魏侯，魏文侯也。虞人，山澤之官也。文侯與虞人期獵，明日欲發，適與羣臣飲酒樂，而天大雨，命駕適野。左右曰：今日飲酒樂，天又雨，將安之。文侯曰：吾不息於禽獸，吾與虞人期，豈可無一會期哉，恐失信，遂冒雨以赴也。
　　大道廢章第十八
　　大道廢，有仁義。
　　衍義云：莊子曰：魚相忘乎水，人相忘乎道術。
　　鈔《莊子□大宗師篇》云：泉涸，魚相與處於陸，相呴以濕，相濡以沬，不如相忘於江湖。
　　智慧出，有大偽。
　　衍義云：莊子曰：去小智而大智明。
　　鈔《莊子□外物篇》云：去小智而大智明。小智自私，大智任物。
　　衍義云：好行小慧，難矣哉。
　　鈔《論語□衛靈公第十五》：子曰：羣居終日，言不及義，好行小慧，難矣哉。小慧，私志也。言不及義，則放僻那侈之心滋。好行小慧，則行險僥倖之機熟。難矣哉者，言其無以入德，而將有患者也。
　　衍義云：莊子曰：夫馬之真性，在乎齕草飲水翹足而立。
　　鈔《莊子□馬蹄篇》之文。義中載之已詳，不復具載。
　　衍義云：太古之時，民不知所為，行不知所之，含哺而熙，鼓腹而遊。
　　鈔：夫赫胥氏之時，民居不知所為，行不知所之，含哺而熙，鼓腹而遊，民能以此矣。疏：之，適也。赫胥，上古帝王也。亦言有赫然之德，使民胥附，故曰赫胥。蓋炎帝也。云云含哺而熙戲，與嬰兒而不殊；鼓腹而遨遊，將童子而無別。
　　衍義云：屈折禮樂以匡天下之形，懸跂仁義以慰天下之心。
　　鈔《莊子□馬蹄篇》。疏：屈曲折旋行禮樂以正形體，企慕以慰心靈，於是踶跂自矜，好知自與，矯詐經營，利祿爭歸，而不知止。噫聖跡之過者也。
　　六親不和，有孝慈。國家昏亂，有忠臣。
　　衍義云：《禮記》曰：大道之行也，不獨親其親，不獨子其子。
　　鈔《禮記□禮運篇》云：大道之行也，天下為公，選賢與能，講信修睦，故人不獨親其親，不獨子其子，使老有所終，壯有所用，幼有所長，矜寡孤獨廢疾者皆有所養也。又引孝慈者。《論語》：季康子問：使民敬忠以勸，如之何。子曰：臨之以莊則敬，孝慈則忠。孝於親，慈於眾。《爾雅》云：善事父母曰孝。
　　衍義云：抉目剖心之臣。
　　鈔《史記□殷本紀》云：子辛無道，天下為之紂。謐法殘義損善曰紂。紂淫亂不止。微子數練不聽，乃與太師，少師謀，遂去。比干王子也。曰：為人臣者，不得不以死争，乃強練紂。紂怒曰：吾聞聖人心有七竅，剖比干觀其心。《莊子□盜坏篇》云：比干剖心，子胥抉眼，忠之禍也。此抉眼部心之臣，蓋為君昏亂而後顯死節忠臣之名。故曰國家昏亂，有忠臣。
　　衍義云：瞽叟頑而舜稱大孝。
　　鈔《尚書□堯典》曰：瞽子，父頑，母囂，象傲，克諧。以孝烝烝，又不格姦，大孝者。《孟子□萬章章句上》；大孝終身慕父母，五十而慕者，予於大舜見之矣。
　　衍義云：曾皙嚴而參稱能養。
　　鈔《孟子□離婁章句上》：曾子養曾皙，必有酒肉，將徹，必請所與，問：有餘，曰：有。若曾子則可謂養志也。事親若曾子者可也。
　　絕聖棄智章第十九
　　絕聖棄智，民利百倍。
　　衍義云：莊子曰：掊擊聖智，縱合盜賊，而天下始治矣。
　　鈔《莊子□朕筐篇》云：掊擊聖智。疏云：掊，打也。今言掊擊者，亦貶斥仁義絕聖棄智之意，不貴難得之貨，故縱捨盜賊，不假嚴刑；而天下太平也。
　　衍義云：去小智則大智明。
　　鈔《莊子□外物篇》云：小智自私，大智任物。
　　衍義云：跖之徒問於跖：盜亦有道乎。曰：何適而無有道。
　　鈔：《莊子□朕筐篇》之文義中已備。
　　衍義云：《莊子》：宋元君夜半而夢人被髮闚阿門曰。
　　鈔《莊子□外物篇》文。宋元君夜半而夢人被髮闚阿門。成法師疏云：宋國君鎰日元，即宋元君也。阿，曲也。謂阿房曲室之闚門義中已詳。
　　絕仁棄義，民復孝慈。
　　衍義云：孟子曰：未有仁而遺其親者也。未有義而後其君者也。
　　鈔《孟子□梁惠王章句上》。孟子答王之辭。註云：遺者，猶橐也。後，不急也。言仁者必愛其親，義者必急其君。
　　絕巧棄利，盜賊無有。
　　衍義云：巧，機巧也。謂雕琢刻削機械扃鐍之類。
　　鈔《莊子□胠篋篇》云：然而巨盜至，則負匱揭篋，擔囊而趍，唯恐緘縢、扃鐍之不固也。雕刻眾形而不為巧，如衛人之刻棗猴，宋人之琢楮葉。琢者，治玉石也。既琢之而復磨之。《天地篇》云：為圃者忿然作色而笑曰：吾聞之吾師有機械者，必有機事。有機事者，必有機心。機心存於胸中，則純白不備。
　　衍義云：珠玉斗斛權衡符璽之類。
　　鈔《莊子□胠篋篇》云：為之斗斛以量之，十升為斗，五斗四升為斛。則并與斗斛而竊之。為之權衡以稱之，權，秤錘也。衡，秤梁也。則并與權衡而竊之。
　　為之符璽以信之，符者，銅魚木契也。璽者，王之玉印也。則並與符璽而竊之。
　　絕學無憂章第二十
　　絕學無憂，唯之與阿，相去幾何。善之與惡，相去何若。
　　衍義云：莊子所謂俗學，以求復其初者。
　　鈔《莊子□繕性外篇》之辭。註：已治性於俗矣。而欲以俗學復性命之本，所以求者愈非其道也。
　　人之所畏，不可不畏。荒兮，其未央哉。
　　衍義云：《詩》云：夜未央，言更漏尚多也。
　　鈔《毛詩□小雅□庭燎》：美宣王也。夜如何其，夜未央，庭燎之光，君子至止，鸞聲鏘鏘。
　　孔德之容章第二十一
　　道之為物，惟恍惟惚。惚兮恍，其中有象。恍兮惚，其中有物。
　　衍義云：莊子所謂真君，今之所謂性者也。
　　鈔《莊子□齊物篇》云：如是皆有為臣妾乎。其臣妾不足以相治乎。其遞相為君臣乎。其有真君存焉。如求得其情與不得，無損益乎其真。此言凡得真性用其自為者，雖復皂隸，猶不穎毀譽而自安其業，故知與不知，皆自若也。
　　窈兮冥兮，其中有精。其精甚真，其中有信。
　　衍義云：猶烏足之根為躋增，人血之為野火，朽瓜之為魚，賢女之為石。
　　鈔《列子□天瑞篇》云：註言生死變化，胡可測度生於此者，或死於彼。死於彼者，或生於此，而一炁之變所適萬形，此皆因其所感自然而變者也。《化書》 云：烏足，草名。鄭氏註《爾雅》云：生木中，通名為蜴，所在皆異。
　　衍義云：晋惠帝時，張華為司空，其事甚詳，不復再錄。
　　道德真經衍義手妙卷之五竟
　　道德真經衍義手鈔卷之六
　　五峰清安逸士王守正集
　　曲則全章第二十二
　　曲則全，枉則直，窪則盈，弊則新，小則得，多則惑。
　　衍義云：藺相如屈於廉頗是也。
　　鈔：廉頗、藺相如同仕於趙。頗位在相如之下，因怒曰：吾有功於國，而居相如之下，吾所恥也。途見相如，吾必辱之。相如知其言，常引車以避之。其從者怪而問之曰：相國不畏強秦，而懼廉頗，何也。相如曰：秦所以不敢輕趙，者，畏吾與頗將軍而已。吾若與頗將軍相遇，兩虎既鬬，勢不俱全，趙國之危，秦國之利也。吾所以避者，存國耳。豈私於身乎。頗聞之，負荊肉袒而謝焉。此乃彼必懼而自修整，以己之直能正於曲之效也。
　　衍義云：人有賢才而能支離其德。
　　鈔《莊子□人間世》云：支離疏者，頤隱於臍，肩高于項，會撮頭髮也指天，五管五臟在上，兩髀為脅。挫鍼治繲，足以糊口。鼓筴楪，蓍也。播精，足以食十人。上徵武士，則支離攘臂於其間。上有大役，則支離以有常疾不受工。上與病者粟，則受三鍾六石四斗曰鍾。與十束薪。夫支離其形者，猶足以養其身，終其天年。支離其德者，不彰其用，不顯其名。人能體此修身，豈不能保其常名哉。
　　衍義云：《易》曰：易簡而天下之理得矣。
　　鈔《繫辭上》云：易簡而天下之理得矣。註：天下之理莫不由於易簡，而天下萬事之理並得其宜矣。
　　衍義云：莊子曰：文滅質，博溺心。
　　鈔《莊子繕性篇》云：知不足以定天下，然後附之以文，益之以博，文滅質，博溺心。疏云：博學而濟世，不知質是文之本，文華則隱滅於素，質博是心之末，搏學則沒溺於心靈，唯當絕學而去文，方會無為之美也。
　　衍義云：列子曰：學者以多方喪生。
　　鈔：《列子□說符篇》云：心都子曰：大道以多歧亡羊，學者以多方喪生。盧註：羊以喻神，守神不失為道也。一失其羊而奔波歧路，不可得矣。但守其神，為無喪無得而為無待也。多方於仁義，亦若是矣。
　　衍義云：庚桑子曰：萬人操弓，共射一鵰，鵰無不中。
　　鈔《列子□清神第一》云：夫一哀一樂，猶搴正性，況萬物之眾，而能拔擢以生心神哉。故萬人彎弧以向一鵠，鵠能無中乎。此言鵠是奸黠之鳥，故人皆之於射此，喻人心萬端，情亂心蕩，如彼鵠中靜也。萬物眩曜，以惑一生，生能無傷乎。
　　衍義云：惟水為幾於道，一西一東，而物莫不能傷。
　　鈔《孟子□告子章句上》。告子曰：性猶湍水也，决諸東方則東流，决諸西方則西流。此言水性順下，利物不争，而物亦莫之傷也。
　　是以聖人抱一，為天下式。不自見，故明。不自是，故彰。不自伐，故有功。不自矜，故長。
　　衍義云：虞舜明四目。
　　鈔《尚書□舜典》之文。月正元日，舜格于文祖，詢于四岳，闢四門，明四目，達四聰。註：詢，謀也。闢，開也。舜既告廟即位，乃謀治於四岳之官，開四方之門，以來天下之賢俊。廣四方之視聽，以决天下之擁蔽。
　　衍義云：《淮南子》載：趙簡子死，未葬。中牟不助祭，襄子起兵攻之。鈔出《淮南子》。載之已詳，不復錄之。
　　希言自然章第二十三
　　希言自然，飄風不終朝，驟雨不終日。
　　衍義云：希者，疏也，少也。《易》曰：吉人之辭寡，躁人之辭多。
　　鈔《易繫辭》之文也。云將叛者，其辭慚，中心疑者，其辭枝。吉人之辭寡，躁人之辭多。誣善之人其辭游，失其守者其辭屈。此六種之辭，唯吉人之辭寡，所以證解希言自然也。
　　孰為此者，天地。天地尚不能久，而況於人乎。
　　衍義云：人處天地之間，不似毫末之在馬體乎。
　　鈔《莊子□秋水篇》云：人處天地之間，不似毫末之在馬體乎。此其比萬物也，不似毫末之在馬體，小大之辯，各有階級，不可相跂，曾何足以介懷也。
　　同於道者，道亦得之。同於德者，德亦得之。同於失者，失亦失之。信不足，有不信。
　　衍義云：人以類相從，故虎嘯風生。
　　鈔《易》乾九五之辭云：雲從龍，風從虎。龍是水畜，雲是水氣，故龍吟景雲生，是雲從龍也。虎是威猛之獸，風是震動之氣，故虎嘯則谷風生，是風從虎也。有情感於無情，此明氣同則應也。
　　衍義云：鶴鳴子和。
　　鈔《易》上繫辭：鶴鳴在陰，其子和之。我有好爵，吾與爾靡之。正義云：鳴鶴在幽陰之處，雖鳴在幽陰，其子在遠而和之。以其同類相感召故也。我有好爵者，言我有美好之爵在身，不自獨有。吾與汝外物其靡散之，謂能散於外物，物亦感我之恩，亦來歸從於我。
　　衍義云：性殊則肝膽楚越，性分異也。道合則夷夏同人，以類相從，物無違者。猶方諸挹月而水流。
　　鈔：東海方諸之間，有巨蚌。長尺有二寸，因名方諸。取其殼以柔白，拭之良久，以月照之，以器承之，則得水焉。
　　衍義云：陽燧照日而火就。
　　鈔：陽燧者，範金為器，其形如杯，或類鏡焉。以玄繒潔之，以日照之，以艾承之，則得火焉。二者因日月之光，以氣類相感，而生水火焉。
　　跂者不立章第二十四
　　跂者不立，跨者不行。
　　衍義云：趺者舉踵而望。跨者以跨挾物也。
　　鈔唐杜天師義曰：以足脂躡地謂之跂。暫有延望而希久立，斯為難矣。
　　延頸舉踵，陳后《長門賦》望幸之詞也。跨挾於物而求久行，亦不可得也。喻人不能推心，信真，懷疑於道，暫具一念，便望有成，難矣哉。
　　衍義云：豈不聞壽陵餘子之學行於邯鄲，未得國能，又失其故行，直匍匐而歸耳。
　　鈔《莊子□秋水》。西華法師疏：壽陵，燕之邑。邯鄲，趙之郡。弱齡未壯，謂之餘子。趙郡之地，其俗能行。故燕國少年遠來學步，既乖本性，未得趙國之能，捨己效人，更失壽陵之故，是以用手踞地，匍匐而還也。
　　自見者不明，自是者不彰，自伐者無功，自矜者不長。
　　衍義云：陽子居南之沛，至於粱而遇老子。老子中道仰天而嘆曰：始於汝為可教，今不可也。以其驕氣愈於往昔也。陽子居請問其過。老子曰：而睢睢，而旴旴，而誰與居。
　　鈔《列子□黃帝篇》云：陽朱，字子居。云睢睢旴旴，何自居處，而誇張若此。睢則逆而不順，旴則干而不直，蓋內視己敗，而外若有營之意。
　　衍義云：若坎井之蛙，謂□東海之鼈曰：吾樂歟。吾出跳乎井幹之上，入休乎缺甃之崖，赴水則接腋持頤，蹶泥則沒足滅附，擅一壑之水，而跨跱坎井之樂，此亦至矣。子奚不時來入觀乎。東海之鼈左足未入，而右已縶拘束矣，於是遠巡告之海曰：坎井之蛙，聞之皆驚視自失貌然自失也。豈非自是者不彰乎。
　　鈔《莊子□秋水篇》。西華法師疏；坎井猶淺井也。蛙，蛤蟆也。幹，井欄也。甃，井中累甎也。跗，腳趺也。腋，臂下也。頤，口下也。東海之鼈，其形宏巨，隨波游戲，暫居乎陸，而蛤蟆小蟲，處於小井，形容既劣，居處不寬，自得於井中，見巨鼈而不懼云：我出則跳出井欄之上，入則休身乎破甎之崖，游泳則接腋持頤，蹶泥則滅跗沒足，顧瞻虷蟹之類，俯視科斗之徒，逍遙快樂，無如我者也。
　　衍義云：自伐者，若鄭人緩呻吟裘氏之地，祗三年而緩為儒，河潤九里，澤及三族。父母妻。
　　鈔《莊子□列禦寇篇》之文。其文已全，不復重錄。疏：呻吟，詠讀也。裘氏，地名也。祇，適也。鄭人名緩，於裘地學問，適經三年而成儒，道、儒、墨相與辯，其父助翟，十年而緩自殺，此豈非自伐者無功乎。
　　衍義云：自矜者，若晋史齊王同起兵討趙王倫，其文詳，不復錄。侈於性則盈。
　　鈔《莊子□駢拇篇》云：駢拇枝指，出乎性哉。而侈於形，附贅懸疣，出乎形哉，而侈於性。
　　有物混成章第二十五
　　有物混成，先天地生。
　　衍義云：莊子曰：道在太極之先而不為高，在六極之下而不為深，先天地生而不為久，長於上古而不為老。
　　鈔《莊子□大宗師篇》云：在太極之先而不為高，在六極之下而不為深，先天地生而不為久，長於上古而不為老。疏：太極，五氣也。六極，六合也。且道在五氣之上不為高遠，在六合之下而不為深邃，先天地生不為長久，長於上古不為耆艾。言道非高非深非久非老，故道無不在，而所在皆無者也。
　　衍義云：《易》所謂太極者是也。
　　鈔《易繫辭》云：是故易有太極，是生兩儀，兩儀生四象，四象生八卦。註云：夫有必始於無，故太極生兩儀，太極者，無稱之稱，又可得而名，取其有之所極，況之太極者也。四象者，金木水火是也。
　　寂兮寥兮，獨立而不改，周行而不殆，可以為天下母。
　　衍義云：且形影因待，猶言獨化。
　　鈔《莊子□齊物論》云：罔兩問影曰：曩子行，今子止。曩子坐，今子起。何其無特操與。影曰：吾有待而然者邪。吾所待又有待而然者邪。吾待虵蚹蜩翼邪。惡識所以然。惡識所以不然。郭註云：若待蛇蚹蜩翼則無特操之所由未為難識也。今以不識者，正由不待斯類而獨化，故耳云。故衍義取以為說者，以證獨立，而不改也。
　　衍義云：斂則純精之物，藏乎黍米。
　　鈔：黍米者，《度人經》之辭。薛幽棲註曰：黍米者，即五穀之首。米即生人之本，言人得經如人命之資，米衍義取此，蓋言道之為物大財遍乎太虛，小則藏乎黍米。明妙道無不包容不累諸有，何有危殆哉。故曰周行而不殆。
　　衍義云：周流六虛，應用不窮。
　　鈔《周易□下繫辭》云：《易》之為書也不可遠，為道也屢遷。變動不居，周流六虛，上下無常，剛柔相易，不可為典要，惟變所適。蓋言大道一元之氣，周遍流動於六爻之位，乃至天地之內，四方上下之中，而應用不窮，故曰周行而不殆也。
　　吾不知其名，字之曰道，強為之名曰大。大曰逝，逝曰遠，遠曰反。
　　衍義云：字者表其德。名者定其體。
　　鈔唐杜天師《廣聖義》云：夫名物者，以其體。字物者，以其德。物生而名立，事之常也。未有無名之物矣。《春秋》桓公六年九月丁卯，子同生。公問名於申繻。對曰：名有五：有信，有義，有象，有假，有類。以名生為信，若唐叔虞、魯公子友是也。以德命為義，若文王昌、武王發是也。以類命為象，若孔子有象尼丘山是也。取於物為假，如伯魚生，有人饋魚，因名曰鯉是也。取於父為類，若子同生，與父同日生是也。
　　衍義云：先天地生，難以言其氏族。鈔：氏族者，《春秋》隱公八年冬，公子無駭卒，公子羽父請謚於族。公問族於眾仲。仲對曰：天子建德，因生以賜姓，胙之以土而命之氏。諸侯以其王父字為謚，因以為族，官有世功，則有官族，謂取舊官舊邑為族也。邑亦如之。公命以字為展氏。無駭即公子展之孫也，故為展氏。
　　故道大，天大，地大，王亦大。域中有四大，而王居其一焉。
　　衍義云：普天之下，莫非王土。率土之濱，莫非王臣。
　　鈔《孟子□萬章章句上》之辭。咸丘蒙曰：孟子弟子也。舜之不臣堯，既得聞命矣。《詩》云：《詩小雅北山》之篇。普天之下，莫非王土。率土之濱，莫非王臣。普，徧也，率，循也。
　　衍義云：自地而上，皆屬于天。
　　鈔：地上屬天者。《列子□天瑞篇》云：杞國有人，憂天地崩墜，身亡所寄，廢寢食者。又有憂彼之憂者，因往曉之，曰：天積炁耳，亡處亡炁。若屈伸呼吸，終日在天中行止，奈何憂崩墜乎。若論此傳，文廣意深，不能徧舉。且據天積炁而論之，既云終日在天中行止，則知自地之上，皆屬於天也。故云：不必高遠，蒼蒼之謂也。又《莊子□逍遙遊篇》云：天之蒼蒼，其正色耶。其遠而無所至極耶。其視下也，亦若是而已矣。
　　人法地，地法天，天法道，道法自然。
　　衍義云：人謂王也。人法地之安靜，故無為而天下功。
　　鈔《莊子□天道篇》之文也。云：天不產而萬物化，地不長而萬物育，帝王無為而天下功。疏云：王者，同兩儀之含育，順四序以苑生，任萬物之自為，故天下之功成矣。
　　道德真經衍義手妙卷之六竟
　　道德真經衍義手鈔卷之七
　　五峰清安逸士王守正集
　　重為輕根章第二十六
　　重為輕根，靜為躁君。
　　衍義云：龍蛇蟠屈沉靜，則變化升騰。虎豹威猛躁動，故遭射獵夭虧。
　　鈔《易下繫辭》云：尺蠖之屈，以求信也。龍蛇之墊，以存身也。疏：尺蠖之蟲初行必屈者，欲求在後之信也。言信必須屈，屈以求信，是相須也。龍蛇之墊以存身者，言靜以求動也。龍蛇初墊是靜也。以此存身，身存則變化飛騰可知矣。《莊子□庚桑楚》云：庚桑子曰：姓庚桑，名楚，老君之弟子。小子來，夫函車之獸，獸大如車。介而離山，則不免乎罔罟之患。其獸極大，口能含車，孤介離山，則不免羅網為其患害。
　　是以君子終日行，不離輜重。雖有榮觀，燕處超然。
　　衍義云：榮如南榮之類，行以輕為速，然不可以無輜重。
　　鈔《莊子□庚桑楚》之文。南榮趎蹴然正坐曰：若越之年者已長矣，將惡乎託業以及此言邪。庚桑子曰：今吾才小，不足以化子，子胡不南見老子。南榮趎羸糧，七日七夜至老子之所。此言求學以輕為速，尚果七日之糧，雖有榮觀，豈容離輜重乎。
　　奈何萬乘之主，而以身輕天下。輕則失臣，躁則失君。
　　衍義云：人君為萬乘之尊，處大寶之位。
　　鈔《孟子□梁惠王章句上》云：萬乘之國。註：乘，車數也。萬乘之國，天子畿內地方千里，出車萬乘。《易下繫辭》云：聖人之大寶曰位。何以守位，曰：仁。何以聚人，曰：財。正義曰：言聖人大可寶愛者，在於位耳。位是有國之地，寶是有用之物，若以居盛位能廣濟無疆，故稱大寶也。
　　衍義云：坐招竄及，不得事君。
　　鈔《尚書□舜典》云：流遣之遠出。共工於幽州，少昊氏有不才子，天下謂之窮奇，即共工也。為堯水官。幽州在北方，即幽郡之地，莊子說幽都。放放置也，放置之不得他適也。讙兜於崇山，昔帝鳩氏有不才子，天下謂之混沌，即讙兜也。為黨共工於南裔也。竄竄則驅逐禁錮之。三苗於三峗，縉云氏有不才子，天下謂之饕餮，為堯諸侯。封三苗之國，國在左洞庭，右彭蠡居豫章，近南嶽。三峗，山名。在西裔，即秦州西羌地。殛極則拘囚困苦之。鯀於羽山。鯀乃禹王之父。治水無功。四人皆包藏凶惡，不遵堯化，故投諸四裔。
　　衍義云：君不密則失臣，臣不密則失身。
　　鈔《易繫辭》云：君不密則失臣，臣不密則失身。幾事不密則害成，是以君子慎密而不出也。幾，謂幾微之事，當須慎密預防禍害。若不密漏泄，禍害交起，是害成也。
　　衍義云：《左傳》宣公九年，陳靈公與孔寧、儀行父通於夏姬。
　　鈔：義文已備，不復重錄。
　　衍義云：韓信破齊。義中全備，不復再錄。
　　善行章第二十七
　　善行，無轍迹。善言，無瑕謫。善計，不用籌筭。善閉，無關鍵而不可開。善結，無繩約而不可解。
　　衍義云：猶莊子之所謂巵言。巵言者，酌中之言。
　　鈔：夫巵言者，《莊子□寓言篇》云：寓言十九，重言十七，巵言日出，和以天倪。因以蔓衍，所以窮年。不言則齊，齊與言不齊，言與齊不齊也，故曰無言。言無言，終身言，未嘗不言。，有自也而可，有自也而不可，有自也而然，有自也而不然。惡乎然，然於然。惡乎不然，不然於不然。惡乎可，可於可。惡乎不可，不可於不可。物固有所然，物固有所可，無物不然，無物不可。非巵言日出，和以天倪，孰得其久。夫欲發言，能合乎此，有何瑕謫之過乎。故曰：善言無瑕謫。
　　衍義云：莊子曰：一與言為二，二與一為三。自此以往，巧曆不能得，而況其几乎。
　　鈔《莊子□齊物論》云：天下莫大於秋毫之末，而泰山為小。莫壽乎殤子，而彭祖為夭。天地與我並生，萬物與我為一。既已為一矣，且得有言乎。既已為之一矣，且得無以言乎。一與言為二，二與一為三。自此已往，巧曆不能得，而況其凡乎。故自無適有已至於三，而況自有適有乎。無適焉，因是已。此貴於無所適，而復於一之初，與道同體，何假籌筭乎。故曰：善計不用籌策也。
　　衍義云：九竅者，精神之門也。
　　鈔《莊子□智北遊篇》。莊子曰：夫昭昭生於冥冥，有倫生於無形，精神生於道，形本生於精，而萬物以形相生，故九竅者胎生，八竅者卵生。其來無迹，其生無涯，無門無房，四達之皇皇也。此言以不來為來，以不往為往，自然之性遊無進之塗者，放形骸於無進之間，寄精神於八方之表，是以出入無門戶，來往無邊際，故能宏達四方，大通萬物也。今衍義取為精神之門，可謂善閉無關鍵而不可開。
　　是以聖人常善救人，故無棄人。常善救物，故無棄物。是謂襲明。
　　衍義云：至于瓦號梯牌，咸有所施，故曰常善救物。
　　鈔《莊子□智北道篇》。東郭子居東郭也。問於莊子曰：所謂道，惡乎在。莊子曰：無所不在。東郭曰：期而後可。欲令莊子指名所在。莊子曰：在螻蟻。曰：何其下耶。曰：在稊稗。曰：何其愈下耶。曰：在瓦甓。曰：何其愈甚耶。曰：在屎溺。東郭子不應。莊子曰：夫子之問也，故不及質。此言道雖清高，物無貴賤，皆遂其性而無棄之也。
　　衍義云：《淮南子》載公孫龍在趙之時。
　　鈔：此《淮南子鴻烈解道應訓篇》之文。義中已備，不復重序。大抵證解常善救人，故無棄人之義也。
　　故善人，不善人之師。不善人，善人之資。
　　衍義云：昔楚將子發好求有伎之士。
　　鈔《淮南子鴻烈解道應訓篇》之文。楚將子發，好求伎道之士。義中備載，不須重錄。大抵證解不善人，善人之資也。
　　不貴其師，不愛其資，雖知大迷，是謂要妙。
　　衍義云：尋其至理，出自天性，是曰獨化。
　　鈔：《莊子》形影因待者。《莊子□齊物論篇》郭象註云：若待蛇蚹蜩翼，則無特操之所由，未為難識也。今以不識者，正由不待斯類而獨化故耳。今玄同逸士，取此以為證者，以證其獨化出自天性，何在貴愛耶。
　　衍義云：伯樂不能御駑駘為騏驥。
　　鈔：伯樂者，姓孫，名陽，字伯樂。秦穆公時人。善治馬者也。駑駘者，鈍馬也。騏驥者，龍馬也。言伯樂雖能治馬，亦不能使鈍馬為龍馬也。
　　衍義云：良匠不能伐樗櫟為棟梁。
　　鈔：夫樗者，《莊子□逍遙進篇》云：惠子姓惠名施；莊子友人，亦云門人。謂莊子曰：吾有大樹，人謂之樗。噢之則奧，惡木之類也。其大木擁腫而不中繩墨，其小枝卷曲而不中規矩，立之塗，匠者不顧。今子之言大而無用，眾所同去也。莊子曰：子獨不見狸狌乎，卑身而伏，以候傲者。伺傲慢野鼠而捕之。東西跳梁，不避高下。中於機辟，死於罔罟。亦猶執持聖迹之人，矯情偽行，以要前利，不避危亡，後必有患也。今夫犛牛，其大若垂天之雲。此能為大矣，而不能執鼠。今子有大樹，患其無用，何不樹之於無何有之鄉，廣莫之野，彷徨乎無為其側，逍遙乎寢卧其下。不夭斤斧，物無害者，無所可用，安所困苦哉。又引櫟者，《莊子□人間世》云：匠石之齊，至乎曲轅，謂曲道也。崔云道名。見櫟杜樹。其大蔽牛，絜約束也。之百圍，徑尺謂圍。其高臨山，十仞七尺曰仞。而復有枝，其可以為舟者旁· 十數。觀者如市，匠伯不顧，遂行不輟。弟子厭觀之，走及匠石，曰：自吾執斧斤以隨夫子，未嘗見材如此其美也。先生不肯視，行不輟，何耶。曰：已矣，勿言之矣。散木也，以為舟則沉，以為棺槨則速腐，以為門戶則液，津液脂槅不受斤斧者。以為柱則蠹。是不材之木，無所可用，故能若是之壽。今取此以為說者，言師資授受之道，若遇天性能者，可教而成材器也。若無天性，雖教不成，亦如伯樂不能御駑駘為騏驥，良村不能伐樗櫟為棟梁者也。
　　衍義云：列子師老商氏，友伯高子，而得風仙至內外進矣。
　　鈔《列子□黃帝篇》之文云：列子師老商氏，友伯高子，進二子之道，乘風而歸。尹生聞之，從列子居，數月不省合。因間請蘄其術者，十反而十不告。尹生懟而請辭，列子又不問。尹生退數月，意不已，又往從之。列子曰：汝何去來之頻。尹生曰：曩章戴有請於子，子不我告，固有憾於子。今復脫然，是以又來。列子曰：曩吾以子為達，今汝之鄙至此乎。姬將告汝所學於夫子者矣。自吾之事夫子友若人也，三年之後，心不敢念是非，口不敢言利害，始得夫子一盻而已。五年之後，心庚念是非，口更言利害，夫子始一解顏而笑。七年之後，從心之所念，庚無是非，從口之所言，庚無利害，夫子始一引吾並席而坐。九年之後，橫心之所念，橫口之所言，亦不知我之是非利害歟，亦不知彼之是非利害歟，亦不知夫子之為我師，若人之為我友，內外進矣。而後眼如耳，耳如鼻，鼻如口，無不同也。心凝形釋，骨肉都融，不覺形之所倚，足之所履，隨風東西，猶木葉幹殼，竟不知風乘我耶，我乘風耶。今汝居先生之門，曾未浹時，而懟憾再三，汝之片體將氣所不受，汝之一節將地所不載。履虛乘風，其可幾乎。尹生甚作，屏息良久，不敢復言。若列子與老商氏，真可謂師資相忘者也。今取此證解不貴其師、不愛其資之義也。
　　衍義云：孔子見太公任，然後辭其交游，去其弟子。
　　鈔《莊子□山木篇》云：孔子圍於陳蔡之間，七日不火食。太公任往弔之曰：子幾死乎。曰：然。子惡死乎。曰：然。任曰：子嘗言不死之道。東海有鳥焉，其名曰意怠。其為鳥也，翂翂翐翐，是舒遲不能高飛之貌。而似無能，引援而飛，迫脅而棲，進不敢為前，退不敢為後，食不敢先嘗，必取其緒。是故其行列不斥，與羣俱也。而外人卒不得害，是以免於患。直木先伐，甘井先竭。子其意者飾知以驚愚，脩身以明汙，昭昭乎如揭日月而行，故不免也。昔吾聞之大成之人曰：自伐者無功，功成者隳，名成者虧。孰能去功與名而還與眾人。道流而不明居，德行而不名處，純純常常，乃此於狂，削迹捐勢，不為功名。是故無責於人，人亦無責焉。至人不聞，子何喜哉。孔子曰：善哉。辭其交遊，去其弟子，逃於大澤，衣裘褐，食橡栗，入獸不亂羣，入鳥不亂行，鳥獸不惡，而況人乎。
　　衍義云：七聖皆迷，無所問塗。
　　鈔《莊子□徐無鬼篇》之文。黃帝將見大隗乎具茨之山，方明為御，昌寓驂乘，張若、謵前馬，二人先馬導也。昆閽、滑骨稽後車，至于襄城之野，七聖皆迷，今汝州有襄城縣，在泰隗山南，即黃帝訪道之所也。自黃帝已上至于滑稽，總有七聖也。註云：聖者，名也。名生而物迷矣。雖欲之乎，大隗其可得乎。無所問塗。適遇牧馬童子，問塗焉，童子得道人也。曰：若知具茨之山乎。曰：然。若知大隗之所在乎，曰：然。黃帝曰：異哉小童，非徒知具茨之山，又知大隗之所在。請問為天下。小童曰：夫為天下者，亦若此而已矣，又奚事焉。
　　知其雄章第二十八
　　知其榮，守其辱，為天下谷。為天下谷，常德乃足，復歸於樸＃1。
　　衍義云：草木之蕃也為榮。
　　鈔：草木蕃，《周易》坤卦文言之辭云：天地變化，草木蕃。天地閉，賢人隱。孔穎達正義云：此一節明六爻辭，天地變化謂二氣交通，生養萬物，故草木蕃滋。
　　樸散則為器，聖人用之，則為官長，故大制不割。
　　衍義云：子貢問夫子曰：賜也何如。子曰：女器也。
　　鈔《論語□公冶長第五》之文。子貢問曰：賜也何如。子曰：女器也。曰：何器也。曰：瑚璉也。器有用之成材，夏曰瑚，商曰璉，周曰簠簋，皆宗廟盛黍稷之器而飾以玉，器之貴重而華美者也。
　　將欲章第二十九
　　將欲取天下而為之，吾見其不得已。
　　衍義云：舜避堯之子於南河之南，天下諸侯朝覲、訟獄、謳歌者，不之堯之子而之舜，非所謂力取天下也。
　　鈔《孟子□萬章章句上》之文。舜相堯二十有八載，非人之所能為也，天也。堯崩，三年之喪畢。舜避堯之子於南河之南，天下諸侯朝覲者，不之堯之子而之舜。訟獄者，不之堯之子而之舜。謳歌者，不謳歌堯之子而之舜。故曰：天也。夫然後之中國而踐天子位焉。今取此為證，言舜之為君，天與之，民歸之，非力取而為之也。
　　天下神器，不可為也。為者敗之，執者失之。
　　衍義云：神器者，大寶之位，是天地神明之器也。
　　鈔大寶之位，《易繫辭》云：天地之大德曰生。聖人之大寶曰位。何以守位，曰仁。此言天下之大，有神以主之，豈可以力而取之乎。雖得之，必失之，可不慎歟。
　　衍義云：《莊子》載天根遊於殷湯，至蓼水之上，適遭無名人而問焉，曰：請問為天下。無名人曰：去，汝鄙人，何問之不豫也。
　　鈔：《莊子□應帝王篇》。天根姓名也遊於殷湯，至蓼水之上，適遭無名人而問焉。天根，無名，並為姓字。寓言問答也。殷湯，殷山之陽。夢水在趙國界內。天根遨遊於山水之間，適遇無名人而問之，意在天下。無名又曰：汝遊於淡，合氣於漠，順物自然而無私容，而天下治矣。
　　衍義云：七竅鑿而混沌死。
　　鈔《莊子□應帝王篇》之辭。載之已詳，不復重錄。
　　衍義云：鞭策威而馬力竭。
　　鈔《莊子□馬蹄篇》之辭。大道廢，章中已備，不復重錄。
　　是以聖人去甚，去奢，去泰。
　　衍義云：故仲尼不為已甚。
　　鈔《孟子□離婁章句下》云：孟子曰：仲尼不為已甚者。註楊氏曰：言聖人所為本分之外不加毫末，非孟子真知，孔子不能是以稱之。
　　衍義云：禮，與其奢也，寧儉。
　　鈔《論語□八佾第三》之辭。子曰：大哉問。禮，與其奢也，寧儉。喪，與其易也，寧戚。此孔子答林放魯人之言也。
　　衍義云：舜受堯之天下，而不以為泰也。
　　鈔《孟子□滕文公章句下》。彭更孟子之弟子也。問曰：後車數十乘，從者數百人，以傳食於諸侯，不亦泰乎。孟子曰：非其道，則一簞食不可受於人。如其道，則舜受堯之天下，不以為泰，子以為泰乎。此言聖人於施為之中有三者之過，必為亡敗之禍。故皆去之，謙抑自居，沖虛自守，則與道合。真必無過分之累矣。
　　道德真經衍義手妙卷之七竟
　　＃1 『知其榮』前疑缺一段文字。
　　道德真經衍義手鈔卷之八
　　五峰清安逸士王守正集
　　以道佐人主章第三十
　　以道佐人主者，不以兵強天下。其事好還。
　　衍義云：殺人之父者，人亦殺其父。殺人之兄者，人亦殺其兄。
　　鈔《孟子□盡心章句下》之文。孟子曰：吾今而後知殺人親之重也。殺人之父，人亦殺其父。殺人之兄，人亦殺其兄。然則非自殺之也，一間耳。註：一問者，我往彼來問一人耳。其實與自害其親無異也。
　　衍義云：出乎爾者，反乎爾者也。
　　鈔《孟子□梁惠王章句下》，鄒與魯鬨，穆公問曰。，鬪聲也。孟子對曰：凶年饑歲，君之民老弱轉乎溝壑，壯者散而之四方者，幾千人矣。而君之倉庫實，府庫充，有司莫以告，是上慢而殘下也。曾子曰：戒之戒之，出乎爾者，反乎爾者也。夫民今而後得反之也。君無尤焉。
　　衍義云：楚靈王，齊湣王、秦始皇、漢孝武，或以殺其身，或以禍其子孫。
　　鈔：楚靈王者，《春秋》昭公十三年，楚公子比、子干公子黑肱、子晢公子、棄疾蔓成然、蔡、朝吴大夫。帥陳、蔡、不羹、許、葉之師，因四族之徒四族謂薳氏、許圍、蔡洧、蔓成然。以入楚。殺太子祿及公子罷敵，使觀從從師于乾谿，而遂告之，告其兵使畔楚。師及訾梁而潰。王聞群公子之死也，自投于車下曰：人之愛其子也，亦如余乎。王曰：予殺人子多矣，能無及此乎。豈非天報我乎。右尹子革曰：請待于郊，以聽國人。王曰：眾怒不可犯也。曰：若入于大都而乞師于諸侯。王曰：皆畔矣。曰：若忘於諸侯，以聽大國之圖君也。王曰：大福不再，衹取辱焉。然丹乃歸于楚。子革。王縊于芋尹申亥氏。靈王至共家而鎰死，此豈非殺其身而禍及其子孫乎。《通鑑》齊湣王三十一年，燕上將軍樂毅以秦、魏、韓、趙之師伐齊。毅曰：齊王伐功矜能，謀不逮下，廢黜賢良，信任諂諛，政令戾虐，百姓怨懟，其民必畔，齊可圖也。湣王出走莒。楚使淖齒將兵救齊。因為齊相。齒欲與燕分齊地，乃執湣王而殺之。苟子曰：國者，天下之利勢也。得道以持之，則大安也，大榮也，積美之源也。不得道以持之，則大危也，大累也，有之不如無之。及其綦也，索為匹夫，不可得也。齊湣、宋獻是也。此非無道，或以殺其身乎。秦始皇正立元年乙卯至二十六年庚辰，平諸侯，滅六國，自號始皇。三十七年秋七月，于沙丘平臺崩。胡亥立，稱二世。三年，丞相趙高恐誅及其身，陰令咸陽令閻樂將史卒千餘人至望夷宮。閻樂前即二世，數曰：足下驕恣，誅殺無道，天下共畔足下，足下其自為計。樂麾其兵進。二世自殺。乃立子嬰為秦王。高祖元年冬十月，沛公至灞上。秦王子嬰素車、白馬，係頸以組，封皇帝璽、符節，降軹音只《字書》 云：車輪之穿為道道旁。羽引兵西屠咸陽，殺秦降王子嬰，燒秦宮室。子嬰立四十六日以至國亡身死，此豈非禍其子孫乎。漢武帝征和二年四月，帝如甘泉。秋七月，皇太子據殺使者江充，白皇后發兵反。詔丞相屈氂討之。據罷走湖，皇后衛氏及據皆自殺。胡氏曰：武帝意廣欲多，窮兵黷武，大興土木，巡遊不休，民力既殫，盜賊蠭起，而後大禍及其子孫，不亦宜乎。
　　師之所處，荊棘生焉。大軍之後，必有凶年。
　　衍義云：田荒石露，荊棘生焉。
　　鈔：田荒石露者，《莊子□漁父篇》云：官治其職，人憂其事，乃無所陵，故田荒石露，衣食不足，徵賦不屬，妻妾不和，長幼無序，庶人之憂也。此明大軍之後，農民失業，田土荒廢，荊棘亂生，必有凶年之兆也。
　　故善者果而已，不敢以取強。果而勿矜，果而勿伐，果而勿驕，果而不得已，是果而勿強。
　　衍義云：自聖人畫卦，弦木為弧，剡木為矢，弧矢之利，以威天下。
　　鈔《周易繫辭下》之文。弦木為弧，剡木為矢，弧矢之利，以威天下，蓋取諸睽。睽者，乖也。物乖則争端興，弧矢之用，所以威乖爭也。此聖人不得已而用之，以示其威，初非嗜殺人者也。
　　衍義云：庚桑子曰：原兵之所起與始有人俱。又曰：有此咽藥而死者，欲禁天下之醫，非也。至征伐不可偃於天下，言善以道佐人主者，當守雌靜，不可以兵強天下。若為敵所侵，不得已而應之，故曰善用也。
　　鈔此皆《亢倉子□兵道篇》之文也。今取以為證者，言兵雖不可廢，亦不可恃此，戒以兵強於天下。
　　衍義云：《春秋》曰：殺敵為果。
　　鈔：《春秋》宣公二年春，鄭公子歸生受命于楚，伐宋。宋華元帥樂莒司寇御之。二月壬子，戰于大棘，宋師敗績，囚華元，囚以明其生獲。獲樂莒，及甲車四百六十乘，俘二百五十人，馘百人。宋大夫狂狡輅迎也鄭人，鄭人入于井，狂狡，宋大夫也。倒戟而出之，獲狂校。君子曰：失禮違命，宜其為擒也。戎，昭果毅以聽之之謂禮。聽謂常存於耳，著於心，想聞其政令。殺敵為果，致果為毅。言易之，而反之，必為戮矣。易之，戮也。將戰，華元殺羊食士，其御羊斟不與。及戰，曰：疇昔前日也之羊，子為政。今日之事，我為政。與之鄭師，故敗。君子謂：羊斟非人也。以其私憾，敗國珍盡也。民，於是刑孰大焉。《詩》所謂人之無良者，《詩小雅》義，取不良之人相怨以亡也。其羊斟之謂乎。是知殺敵為果，即止敵也。事不得已而用兵，用以止敵，令不為寇，故曰不敢以取強。
　　衍義云：成湯勝夏而有暫德之言。
　　鈔《商書□仲虺湯之左相。之誥》。成湯放桀于南巢，地名惟有慙德。曰：予恐來世以台為口實。此言湯雖順天應人，然承堯舜禹授受之後，於心終有所不安，故愧其德之不古，若又恐天下後世藉以為口實也。
　　衍義云：歸亳而有臨淵之懼。
　　鈔《湯語》。王歸自克夏，至于亳，誕告萬方。亳，湯所都，在宋州穀熟縣。俾我一人輯和也寧爾邦家，玆朕未知獲戾于上下，慄慄危懼，若將墜隕也于深淵。天使我輯寧爾邦家，其付予之重，恐其不足以當之，未知已得罪于天地與否，驚恐憂畏若將墜於深淵。
　　衍義云：春秋時，吳嘗破越，而有輕楚之心。
　　鈔《春秋》義中已詳，不復重錄。
　　物壯則老，是謂不道，不道早已。
　　衍義云：道者，長於上古而不為先。鈔《莊子□太宗師篇》之文。在太極之先而不為高，六極六合之下而不為深，先天地生而不為久，長於上古而不為老，此言道無不在而所在皆無。有物混成章中載之已詳。
　　夫佳兵章第三十一
　　君子居則貴左，用兵則貴右。兵者不祥之器，非君子之器，不得已而用之，恬淡為上。
　　衍義云：若夫蠻夷猾夏，寇賊姦宄。
　　鈔《舜典》之文。舜帝命皐陶曰：蠻夷猾亂也夏，寇劫人曰寇賊殺人曰賊姦在外曰姦宄在內曰宄，汝作士，理官也。五刑有服，五服三就。五流有宅，五宅三居。惟明克允。此舜命皐陶作士，蠻夷戎狄，猾亂中夏，害于良民，汝為士理治之，必當致其明察，乃能使刑當其罪而人無不信服也。五服，服其罪也。三就，孔氏以為大罪於原野，大夫於朝，士於市。五流，五等象刑之當宥者也。五宅三居者，流雖有五而宅之但為三等之居，如列爵惟五分，土惟三也。不免用兵禦敵征伐而已，故曰：有道君子不得已而用之也。
　　衍義云：尅定禍亂，應敵為用。得隽曰尅，凶暴及人曰禍，反德肆迷曰亂。
　　鈔：尅定禍亂，乃齊太公姜子牙釣於磻溪，剖魚得玉璜，中有此書名曰《六韜》。一曰文韜，經邦立國不越天常。二曰武韜，尅定禍亂威伏八方。三曰龍韜，燮理陰陽不逾時令。四曰虎韜，善用爪牙羣凶自挫。五曰豹韜，臂時戡難智在權機。六曰犬韜，探聽至微或成奇變。韜者，藏也。兵機權變不可輕以示人，故以韜藏隱晦為義。
　　衍義云：非貪土地利財寶也。
　　鈔：漢宣帝時，韋賢為丞相。元康中，匈奴遣兵擊漢，屯田軍師不能下。上與後將軍趙充國等議，欲因匈奴衰弱，出兵擊其右地，使不敢復擾西域。丞相上書諫曰：臣聞之救亂誅暴者，謂之義兵，兵義者王。敵加於己，不得已而起者，謂之應兵，兵應則勝。争恨小故不忍忿怒者，謂之忿兵，兵忿則敗。利人土地貨寶者，謂之貪兵，兵貪則破。恃國之大，矜民之眾，欲見威於敵者，謂之驕兵，兵驕則滅。此五者，非但人事，是以玄同，取以為證，以證其果，而不得已，是果而勿強。上文與《文子□兵道篇》同。
　　衍義云：楚白公勝作亂，差使屈，市南宜僚弄丸而兩家之難解，孫叔敖甘寢秉羽而郢人投兵。
　　鈔《莊子□徐無鬼篇》之文。義中載之已詳，不復再錄。今取玄同以為說者，言市南宜僚、孫叔敖皆以不道之道、不言之辯而兩家之難自解，可謂不戰而善勝，恬淡而為上者也。
　　勝而不美而美之者，是樂殺人。夫樂殺人者，不可得志於天下。
　　衍義云：孟子所謂今夫天下之人牧，未有不嗜殺人者。
　　鈔《孟子□梁惠王章句上》。孟子見梁襄王襄王，惠王之子，名赫。出，語人曰：望之不似人君，就之而不見所畏焉。卒然問曰：天下惡乎定。對曰：定于一。孰能一之。王再問對曰：不嗜殺人者能一之。嗜，好也，甘也。今夫天下之人牧，未有不嗜殺人者也。如有不嗜殺人者，則天下之民皆引領而望之矣。誠如是也，民歸之，由水之就下，沛然誰能禦之。
　　衍義云：《列子》載趙襄子使新稚穆子攻翟，勝之。
　　鈔《莊子□說符篇》之文。義中載之已詳，不復重錄。
　　吉事尚左，凶事尚右，偏將軍處左，上將軍處右，言以喪禮處之。
　　鈔：尚左、尚右，此《禮記□檀弓篇》之文。義中已詳，不復重錄。今取此以為說者，若有勇士戰勝而獲功，升為上將軍，居右而主殺，故云戰勝則以喪禮處之，不足上也。
　　道常無名章第三十二
　　道常無名。樸，雖小，天下不敢臣。侯王若能守，萬物將自賓。
　　衍義云：世之材器，有明可以役其視，有聰可以役其聽，有勇可以役其力，有辯可以役其詞，此諸有名皆無為之所役，惟道樸無名。
　　鈔《列子□仲尼篇》云：鄭之圃澤多賢，東里多才。圃澤之役有伯豐子者，役猶弟子行過東里，遇鄧析。鄧析顧其徒而笑曰：為若舞舞弄彼來者為而欲欺弄於伯豐奚若。其徒曰：所願知聞也。鄧析鄭之辯智之士。謂伯豐子曰：汝知養養之義乎。愛人養而不能自養者，犬豕之類也。養物而物我用者，人之力也。使汝之徒，食而飽，衣而息，執政之功也。長幼羣聚，而為牢藉庖廚之物，奚異犬豕之類乎。伯豐子不應。伯豐子之徒者越次而進曰：大夫不聞齊魯之多機乎。有善治土木者，有善治金革者，有善治聲樂者，有善治書數者，有善治軍旅者，有善治宗廟者，群才備也。而無相位者，無能相使者。而位之者無知，使之者無能，而知之與能，為之使焉。執政者乃吾之所使，子奚矜焉。鄧析無以應，目其徒而退。此言有知有才有能為無知無才無能者所使也。何足貴哉。是故懷抱道樸之人，不彰名譽，不顯才能，昏昏默默，逍遙於世，而無敢使之者。凡人見之者，不假言說，目擊而道存，自然賓服而從化矣。故經云：道常無名。樸雖小，天下不敢臣。侯王若能守，萬物將自賓。
　　衍義云：不假威武勸賞物，不知其然而自賓矣。
　　鈔《孟子□滕文公章句下》云：孟子答景春景姓春名，魏國人也。之辭。居天下之廣居，立天下之正位，行天下之大道。得志，與民由之。不得志，獨行其道。富貴不能淫，貧賤不能移，威武不能屈，此之謂大丈夫。此言侯王若能以道自守，萬物自知賓服，何用威武哉。
　　衍義云：塵垢□糠足以陶鑄堯舜。
　　鈔《莊子□逍遙遊篇》之文。云：大浸稽天而不溺，大旱金石流，土山焦而不熱。是其塵垢□糠將猶陶鑄堯舜者也，孰肯以物為事。註：堯舜者，世事之名耳。為名者非名也。故夫堯舜者，豈直堯舜而已哉。必有神人之實焉。今所稱堯舜者，徒名其塵垢□糠耳。
　　道德真經衍義手妙卷之八竟
　　道德真經衍義手鈔卷之九
　　五峰清安逸士王守正集
　　知人者智章第三十三
　　知人者智，自知者明。
　　衍義云：若辯黑白。
　　鈔《莊子□外篇天運篇》。莊子曰：夫鵠又作鶴。不日浴而白，烏不日黔而黑。黑白之朴不足以為辯。此言黑白得之自然。不在浴而白黔而黑也。
　　衍義云：智者，察人之邪正。
　　鈔《孟子》曰：存乎人者，莫良於眸子。眸子不能掩其惡。胸中正，則眸子瞭焉。胸中不正，則眸子盹焉。聽其言觀其眸子，人焉廈哉。人焉庾哉。庾。匿也。此言人之邪正，觀其眸子即可見也。蓋人與物接之時，其神在目，故胸中正，則精神而明。不正，則神散而昏。以此察之，則人之邪正善惡，不可得而匿矣。故曰：知人者智，自知者明。
　　衍義云：如別妍醜。
　　鈔《九幽懺》第五卷中云：報應因緣，如影逐形，譬如浄鏡照人，媸妍自別。善惡之業，理亦如然。
　　衍義云：而不能見其睫。
　　鈔《莊子□庚桑楚》之文。老子曰：向吾見若眉睫目毛也。之間。
　　衍義云：復以自知。
　　鈔《周易繫辭》云：復以自知，言既能反復求諸己，則自知得失也。
　　勝人者有力，自勝者強。
　　衍義云：常勝之道。
　　鈔《列子□黃帝篇》之文。天下有常勝之道，有不常勝之道。常勝之道曰柔，不常勝之道曰強。二者亦知亦當作易。而人未之知。故上古之言：強先不己若者，柔先出於己者。先不己若者，至於若己，則殆矣。
　　衍義云：羿善射，奡盪舟，皆以力勝人者也。
　　鈔《論語□憲問第十四》。南宮适問於孔子曰：即南容也。羿善射，奡盪舟，俱不得其死焉。羿是有窮氏之國君也，最善於射，篡夏后太康之位而自立，其臣寒泥又殺羿而代之。《春秋傳》言奡乃澆浞之子也，力能陸地行舟，後為夏后少康所殺。羿與奡，皆古之多力強暴之人，終不得其死。二人恃其有力不特不能勝人，又不能自勝，此老氏之所戒人也。
　　衍義云：袵金革，死而不厭，北方之強也。
　　鈔《中庸》第十章。袵金革，死而不厭，北方之強也。袵，席也，籍也。金戈，兵之屬。革，甲冑之屬。北方風氣剛勁，故以果敢之力勝人為強，強者之事也。
　　衍義云：夫子所謂和而不流，中立而不倚，強哉矯。
　　鈔《中庸》第十章云：君子和而不流，強哉矯。強貌《詩》曰：矯矯武夫是也。倚，偏著也。此則所謂中庸之不可能者，非有以自勝，其人欲之私，不能擇而守也。君子之強孰大，於是夫子以是告子路，所以抑其血氣之剛，而進之以德義之勇也。
　　知足者富，強行者有志。
　　衍義云：莊子曰：曾子居衛，縕袍無表。
　　鈔《莊子□讓王篇》之文。曾子居衛，縕袍謂麻組為絮，語云衣敝縕袍也。無表，顏色種嗆種嗆剝雜也。手足胼胝。以麻縕袍絮，復無表裏，種嗆剝雜，每自力作，故生胼胝。三日不舉火，十年不製衣，正冠而纓絕，捉矜而肘見，納履而踵决。根後决也。曳縱而歌商頌，聲滿天地，若出金石。天子不得臣，諸侯不得友。歌商頌響韻叶，宮商察其辭理，雅符天地聲氣清虛。又諧金石，風調高素，超絕人倫，故不與天子為臣，不與諸侯為友也。
　　衍義云：孔子謂顏回曰：回來家貧居卑，胡不仕乎。
　　鈔《莊子□讓王篇》之辭。義中已詳，不復重錄。
　　不失其所者久，死而不亡者壽。
　　衍義云：恒久也。象稱：君子以立不易方，不失其所也。
　　鈔《周易怛卦眾辭》眾曰：恒者，久也。剛上而柔下。剛尊柔卑得其柔也。象曰：雷風恒，君子以立不易方。君子立身，得其恒久之道，不改易其方，方猶道也。
　　衍義云：列子之不化。鈔《列子□天瑞篇》弟子告列子之辭。其言曰：有生不生，有化不化。不因物生，不為物化，故能生於眾生，化於羣化者也。不生者能生生，不化者能化化，生者不能不生，化者不能不化。
　　衍義云：莊子之不死。
　　鈔：《莊子□大宗師篇》云：已外生矣，而後能朝徹。朝徹，而後能見獨。見獨，而後能無古今。無古今，而後能不死不生。夫能同然不崇朝而遠徹，忘先後之遠接，斯見獨者也。
　　衍義云：釋氏之不滅。
　　鈔《傳燈錄》。惠能大師對內侍薛簡云：我說不生不滅者，本自無生，今亦無滅，昭然此處契長生矣。此言人生天地間，若安其素分，委任天和，乘化而來，任化而往，是則君子察人所履之行，則知壽夭，況於修至道飡元和，而不能長生乎。
　　衍義云：夫身如蜩甲她蛻，寓之而已矣。
　　鈔《莊子□齊物篇》之辭。罔兩問於影。影曰：吾待虵蚹蛇腹下齬齟不可以行者也。蜩翼耶。若待虵蚹蜩翼，則無特操之所由，則尋責無極，卒至於無待，而不獨化於玄冥矣。
　　大道汎兮章第三十四
　　大道汎兮，其可左右。
　　衍義云：夫道至高無上，至深無下。
　　鈔《文子□符言篇》云：老子曰：夫道至高無上，至深無下。上乎無上，下乎無下，能高能深，能上能下。平乎準，直乎繩，非衡而平，無所不夷，非繩而直，無處不正。圓乎規，方乎矩，非圓能圓而無圓，非方能方而無方。包裹天地而無表裏，其大無外，其細無內。洞同覆蓋而無所硋，大圓無涯，大通無滯。是故體道者不怒不喜，其坐無慮，寢而不夢，是故玄同。取以為證，以道大無方汎兮，其可左右也。
　　衍義云：大道無乎不在，或左或右，皆逢其原。
　　鈔《孟子□離婁章句下》。孟子曰：君子深造之以道，欲其自得之。自得之，則居之安。居之安，則資之深。資之深，則取之左右逢其原。故君子欲其自得之也。此體道之士，反求諸己，而自得之也。
　　萬物侍之以生而不辭，功成不名有。
　　衍義云：無母何恃。
　　鈔《毛詩□小雅蓼莪篇》之文。無父何怙，無母何恃，出則銜恤，入則靡至。此言萬物恃道以生，亦猶人之恃母而生成也。
　　愛養萬物而不為主，常無欲，可名於小。萬物歸之不為主，可名於大。
　　衍義云：復小而辯於物。
　　鈔《周易繫辭第八》之文。云：復小而辯於物。此言復卦於初細微小之時，即能辯物之吉凶，不遠速復也。
　　執大象章第三十五
　　執大象，天下往。往而不害，安平泰。
　　衍義云：舜有羶行，百姓悅之。三徙成都，至鄧之墟，來之者十萬家。
　　鈔《莊子□徐無鬼篇》之文。義中已備，不復再錄。
　　衍義云：大王居邠，狄人侵之，邑于岐山之下居焉，從之者如歸市。
　　鈔《孟子□梁惠王章句下》。滕文公問：齊人將築薛，吾甚恐，如之何則可。孟子對滕君之辭，義中已詳，不復重錄。
　　衍義云：國安民豐，欣樂太平。
　　鈔《靈寶無量度人經》上卷之文。齊同慈愛，異骨成親，國安民豐，欣樂太平。此言有道之君，民皆歸之，而無害舉，皆欣欣然，各得安平之樂也。
　　衍義云：平則無險陂之患。
　　鈔《易繫辭》之文。易曰：無平不陂，陂者傾也。
　　樂與餌，過客止。
　　衍義云：《莊子》載北門成問於黃帝曰：帝張咸池之樂於洞庭之野。
　　鈔《莊子□天運篇》之辭。姓北門，名成，黃帝臣也。欲明至樂之道，故寄此二人更相發起也。咸池，樂名。張，施也。咸是和也。洞庭之野，天地之間，非大湖之洞庭也。怠，退怠也。卒，終也。復，重也。惑，闇也。不悟至樂。初聞之時，懼然驚悚。再聞其聲，稍悟音旨，故懼心退怠。最後聞之，知至樂。與二儀合德，視聽不見，故心無分別，有同暗惑者也。蕩蕩平易而無偏，默默而無知，茫然坐忘，物我俱喪，乃不自得，坐忘之謂也。
　　衍義云：齊人饑，黔敖為食於路，以待餓者而食之。有餓者蒙袂袖也輯和也屨，貿貿交易之貌然來，黔敖左奉食右執飲曰：嗟來食，揚其眉而視之，曰：予惟不食嗟來之食，以至於斯也，終不食而死。
　　鈔《孟子□告子章句上》 云：孟子曰：一簞食，一豆羹，得之則生，弗得則死，嘑爾而與之，行道之人弗受。蹴爾而與之，乞人不屑也。朱晦庵註，豆，木器也。嘑咄，啐之貌。行道之人，路中凡人也。蹴，踐踏也。乞人，乞丐之人也。不屑，不以為潔也。言雖饑餓之急，而猶惡無禮，有寧死而不食者，是其羞惡之本心，欲惡有甚於生死者，人皆有之也。言此與不受嗟來之食，其義頗同，故引此以為證者，謂饑餓之為人害深矣，見食而不食，寧就死而不悔，是惡禮之不足而不食也，是則過客，亦有不為餌止者矣。
　　衍義云：莊子曰：仁義，先王之蘧廬也，止可一宿而不可久處。
　　鈔《莊子□天運篇》云：蘧廬，逆旅傳舍也。不可久停。以仁博愛，以義裁非，何異假借塗路，寄託止宿耶。不可以久交，體道化人，人歸於道，淡然長久，豈可散乎。
　　道之出口，淡乎其無味。視之不足見，聽之不足聞，用之不可既。
　　衍義云：列子曰：形之所形者實矣。而形形者未常有。
　　鈔《列子□天瑞篇》之文。義中已備，不復重錄。此言無為之用與道合，真豈有盡耶。
　　將欲歙之章第三十六
　　將欲歙之，必固張之。將欲弱之，必固強之。將欲廢之，必固興之。將欲奪之，必固與之。是謂微明。
　　衍義云：聖人之玄奧，莫妙於權實。
　　鈔唐杜天師義曰：聖人設教，分權實二門，上士利根，了通實教。中下之士，須示權門。權門變通，其法甚廣，依經所判，略具四門。第一將欲歙之，必固張之者，攝其心也。第二將欲弱之，必固強之者，攝其性也。第三將欲廢之，必固興之者，攝其欲也。第四將欲奪之，必固與之者，攝其貪也。夫心廉則道契，心侈則過生，因侈獲過，自思復其廉矣。此歙斂其心之權也。性弱則德全，性強則禍起，因強起禍，自思復其弱矣。此伏性挫強之權也。寡欲則行清，多欲則神濁，欲深濁極，自思復其清矣。此廢欲清神之權也。不貪則儉約，極貪則殃身，因貪獲殃，自思復其儉矣。此修儉奪貪之權也。皆先極其侈心，使自困於貪欲，然後反性修道也。乍聞者以為非無為自化之旨，然性有利鈍之別，悟有漸頓之殊，頓悟者不假於從權，漸化者須資於善誘，乃有權實之別。爾權道教人合歸於大義，故云貴於合義也。
　　小人輕弄權，道因以詐欺，故不可以輕示於非道之人耳。《論語》云：可與立，未可與權，言用權之難也。
　　衍義云：此聖人所以履霜，而知堅冰之至。
　　鈔《周易坤卦》之辭。初六：履霜，堅冰至。此言初六陰氣之微，似若初寒之始，但履踐其霜微而積漸，故堅冰乃至。所謂陰道初雖柔順，漸漸積著，乃至堅剛。
　　衍義云：勾踐欲弊吴，而勸之伐齊。
　　鈔《史記》云：孔子在衛，聞齊國田常欲為亂，告諸弟子曰：吾不忍父母之邦而受敵。今吾欲屈節於田常以救魯，誰為使。子貢請使。夫子許之。遂如齊，說田常請緩師，吾請救於吴，今救魯而伐齊，子因以兵迎之。田常許諾。子貢遂南說吴王名存亡魯，實困強齊，救魯伐齊，威加晋國，諸侯必相率而朝，霸業盛矣。吴王乃遣子貢之越。子貢曰：今者吴說吾王以救魯伐齊，其志欲之而心畏越。勾踐頓首曰：孤常不料力，而與吴難，受困會稽，痛於骨髓，日夜焦唇乾舌，徒欲與吴王接踵而死，孤之願也。今大夫幸告以利害。子貢曰：吴王為人猛暴，羣臣不堪，國家疲弊，此則報吴王之時也。越王勾踐使大夫文種頓首言於吴王曰：越悉境內之士三千人以事吴。吴王乃受越王卒，謝留勾踐，遂自發國內之兵以伐齊，敗之。子貢遂北見晋君。今承其弊，吴晋遂遇於黃池。越王襲吴之國。吴王歸，與越戰，滅焉。孔子曰：夫其亂齊存魯，吾之始願，若能強晋以弊吳，使吴亡而越霸者，賜之說也。美言傷信慎言哉。
　　衍義云：齊桓公好味，而易牙烹其子而餌之。虞君好寶，而晋獻公以璧馬釣之。胡王好音，而秦穆公以女樂誘之。
　　鈔《淮南子□主術訓》之文也。《鴻烈解》曰：齊桓公好味，而易牙烹其子而餌之者。按《史記□齊世家》云：初，齊桓公之夫人三皆無子。好內，多內寵，如夫人者六人，長衛姬，生無虧。少衛姬，生惠公元。鄭姬，生孝公昭。葛嬴，生昭公潘。密姬，生懿公商人。宋華子，賈逵曰：宋華氏之女，子姓。生公子雍。雍丞有寵於恭姬，《周禮》掌食之官，有內雍、外雍，此人為雍官名丞，易牙也。因宦者竪刁以厚獻於桓公，亦有寵。桓公許之。易牙既有寵於公，為長衛姬請立無虧。管仲病，桓公問曰：羣臣誰可相者。管仲曰：知臣莫如君。公曰：易牙何如。對曰：殺子以適君，非人情，不可。公曰：開方何如，對曰：倍親以適君，非人情，難近。衛公子開方，去其千乘之太子，而臣事君也。公子豎刁何如。對曰：自宮以適君，非人情，難親。管仲死。而桓公不用管仲言，卒近用三子。三子專權，此謂易牙烹其子而要桓公也。虞君好寶，而晋獻公以璧馬釣之者，按《春秋》僖公二年云：晋苟息請以屈產之乘與垂棘之璧，假道於虞，以伐虢。荀息，荀叔也。屈地生良
　　馬，垂棘出美玉，故以為名。四馬曰乘。自晋適虢，途出於虞，故假道。公曰：是吾寶也。對曰：若得道於虞，猶外府長。公曰：宮之奇存焉。宮之奇，虞忠臣也。對曰，宮之奇之為人也，懦而不能強諫。且少長於君，君暱之，雖諫，將不聽。乃使苟息假道於虞曰。虞君許之，且請先伐虢。喜以厚賂而欲求媚。宮之奇諫，不聽。遂起軍滅下陽。五年，晋侯復假道於虞以伐虢。宮之奇諫公：虞虢之表也，虢亡，虞必從之。晋不可啟，寇不可翫，一之謂甚，豈可再乎。諺所謂輔車相依，唇亡齒寒者，其虞虢之謂也。虞公弗聽。冬十二月丙子朔，晋滅虢，虢公醜奔京師。師還，館于虞，遂襲虞，滅之。執虞公及其大夫并伯，以勝秦穆姬。秦穆公姬，獻公女也。送女曰媵，以屈辱之。此謂晋獻公以璧馬而釣虞君也。胡王好音，而秦穆公以女樂誘之者，按《史記□秦本紀》云：秦穆公三十四年，戎王使由余於秦。由余，其先晋人也，亡入戎，能晋言。聞繆公賢，故使由余觀秦。於是繆公退而問內史廖曰：弧聞鄰國有聖人，敵國之憂也。今由余賢，寡人之害，將奈之何。內史廖曰：戎王處羣匿，未聞中國之聲，君試遺其女樂，以奪其志，為由余請，以疏其間，留而莫遣，以失其期。戎王怪之，必疑由余。君臣有間，乃可虜也。且戎王好樂，必怠於政。繆公曰：善。因與由余曲席而坐，傳器而食，問其地形與其兵勢盡察，而後令內史廖以女樂二八遺戎王。戎王受而說之，終年不還。於是秦乃歸由余。遂諫，不聽。繆公又數使人間要由余，由余遂去降。秦繆公以客禮禮之，問伐戎之形。三十七年，秦用由余謀伐戎王，益國十二，開地千里，遂霸西戎。此謂秦穆公以女樂誘胡王也。故玄同引此以明歙張與奪之權也若此。
　　衍義云：莊子稱徐無鬼見魏武侯，先相狗馬，然後勞君之神形，而結以政治，斯乃知者歙張之權也。
　　鈔《莊子□徐無鬼篇》之文。云徐無鬼姓徐字無鬼，魏之隱士也。因女商見魏武侯，女商，姓女名商，魏之幸臣也。武侯。文侯之子，畢萬八世孫也。武侯勞之曰：先生病矣。苦於山林之勞，故乃肯見于寡人。徐無鬼曰：我則勞於君，君有何勞於我。君將盈嗜慾，長好惡，則性命之情病焉。君將黜嗜慾，緊好惡，則耳目病矣。我則勞君，君有何勞於我。武侯超然不對。少焉，徐無鬼曰：嘗語君，吾相狗也。下之質執飽而已，是狸德也。中之質若視日，上之質若亡其一。吾相狗，又不若吾相馬也。吾相馬，直者中繩，曲者中鈎，方者中矩，圓者中規，是國馬也，而未若天下馬也。天下馬有成材，若卹驚悚。若失，若喪其一，若是者，超軼。絕塵，不知其所。武侯大悅而笑。徐無鬼出，女商曰：先生獨何以說吾君乎。五p 所以說吾君者，橫說之則以詩書禮樂，從說之則以金版六弢，金版六韜，《周書》篇名也。又云文武虎豹龍犬，是謂呂望六韜也。奉事而大有功者不可為數，而吾君未嘗啟齒。今先生何以說吾君，使吾君悅若此乎。徐無鬼曰：吾直告之吾相狗馬耳。女商曰：若是乎。曰：子不聞夫越之流人乎。去國數日，見其所知而喜。去國旬月，見所嘗見於國中者喜。及期年也，見似人者而喜矣。不亦去人滋久，思人之滋深乎。夫逃虛空者，藜藋柱乎之逕，踉位其空，聞其足音跫然而喜矣，又況乎昆弟親戚之聲欬其側者乎。久矣夫，莫以真人之言聲欬吾君之側乎。言此者以武侯素好犬馬，凡欲規諫，必先投其機，然後以正理言之則必喜矣。此亦歙張與奪之權也。故玄同取以為說云。
　　柔弱勝剛強，魚不可脫於淵，國之利器，不可以示人。
　　衍義云：猶魚之不可脫於淵，魚脫於淵則獲。
　　鈔《莊子□庚桑楚篇》云：函車之獸，介而離山，則不免于罔罟之患。吞舟之魚，碭而失水，則蟻能苦之。故鳥獸不厭高，魚鱉不厭深，其斯之謂歟。
　　衍義云：此之謂獨化。
　　鈔《莊子□在宥篇》云：獨有之人，是之謂至貴。此言獨有之人，蒼生樂推，百姓荷戴，以斯為主，不謂至尊至貴也。《大宗師篇》云：朝徹而後能見獨，見獨而後能無古今，任造物之日新，隨變化而俱往，不為物境所遷，故云獨化。
　　衍義云：《易》曰：巽以行權。
　　鈔《易繫辭》曰：巽以行權者，順也。言能順時合宜，故可以行權也。若不順時制變，不可以行權也。
　　衍義云：於魚得計。
　　鈔《莊子□徐無鬼篇》之文。云：是以神人惡眾至，眾至則不比，不比則不利也。故無所甚親，無所甚疏，抱德煬和，以順天下，此謂真人。於蟻棄知，於魚得計，於羊棄意。疏：不慕羊肉之人，故蟻棄知也。不為羶行教物，故於羊棄意也。既遣仁義合乎至道，不傷濡沬相忘於江湖，故於魚得計，此斥虞舜羶行故給斯言也。
　　道德真經衍義手鈔卷之九竟
　　道德真經衍義手鈔卷之十
　　五峰清安逸士王守正集
　　道常無為章第三十七
　　道常無為，而無不為。
　　衍義云：道以無為為常。
　　鈔《莊子□天地篇》之辭。故曰：古之畜天下者，無欲而天下足，無為而萬物化。又云：無為為之之謂天，無為言之之謂德。
　　衍義云：天下之善人少，而不善人多。
　　鈔《莊子□胠篋篇》之辭。此乃盜跖答其徒之言。由是觀之，善人不得聖人之道不立，跖不得聖人之道不行。天下之善人少，而不善人多，則聖人之利天下也少，而害天下也多。
　　上德不德章第三十八
　　上德不德，是以有德。下德不失德，是以無德。
　　衍義云：支離所為，百姓日用而不知。
　　鈔：支離所為者，謂其德支折離散，不彰其用，不顯其名之義也。《莊子□人間世篇》云：支離疏者，頤隱於臍，肩高於項，會撮謂頭髮也指天，五管在上，五管，五臟也。兩髀為脅。挫鍼治繲，縫衣洗院，足以糊口，鼓筴揲蓍也。播精，足以食十人。上微武士，則支離攘臂於其間。上有大役，則支離以有常疾不受工。上與病者粟，則受三鍾六石四斗曰鍾。與十束薪。夫支離其形者，猶足養其身，終其天年，何況支離其德者乎。若能保其常名者，如此，百姓日用而不知者。《易繫辭》云：一陰一陽之謂道。繼之者善也。成之者性也。仁者見之謂之仁，智者見之謂之智，百姓日用而不知，故君子之道鮮矣。此言上德不以德為德，故百姓日用而不知也。
　　上禮為之，而莫之應，則攘臂而仍之。
　　衍義云：禮者，履也，謂可履而行之也。辯上下定貴賤。
　　鈔辯上下者，《易履卦大象》曰：上天下澤，履。君子以辯上下，定民志者是也。
　　衍義云：玉帛交馳，威儀相答。
　　鈔《魯語□陽貨篇》云：孔子曰：禮云禮云，玉帛云乎哉。樂云樂云，鍾鼓云乎哉。《禮記□中庸》曰：禮儀三百，威儀三千，一言以蔽之，曰毋不敬。夫禮主於敬，樂主於和，有威可畏謂之威，有儀可法謂之儀。夫玉帛者，禮之物，以表其意者也。鍾鼓者，樂之器，以導其和者也。是知言敬中和者，禮樂之本也。鍾鼓者，禮樂之末也。故曰：玉帛交馳，威儀相答，擎跽曲拳，進退顧揖，此禮之文也。故云：末焉，其或交馳相答而莫之應，則至攘臂而仍之也。
　　衍義云：擊跽曲拳。
　　鈔《莊子□人間世篇》之文。顏回曰：擊跽曲拳者，人臣之禮也。擎，叉手也。跽，跪膝也。曲拳，折腰也。
　　衍義云：莊子曰：大禮與天地同節。又曰：以禮為翼者。
　　鈔《禮記□樂記篇》之文。云：大樂與天地同和，大禮與天地同節。和故百物不傷，節則祀天祭地。明則有禮樂，暗則有鬼神。又曰：以禮為翼者，所以行於世也者，此《莊子□大宗師篇》之文也。既云大禮與天地同節，又以此為翼而行於世，則惡有攘臂之亂哉。
　　衍義云：來而不往非禮也。往而不來亦非禮也。
　　鈔《禮記篇》之文。此言禮以辯上下別親疏。攘者，攘除衣袂以出臂，而相仍引，施報之禮。行於彼而彼不應，則怒而相仍引也。
　　衍義云：一言之不讎，一拜之不中，兩國為暴骨，則攘臂而仍之。
　　鈔《春秋》：宣公十二年，楚文公又使求成于晋，晋人許之。楚子曰：非爾所知也。武王克商，作頌曰：綏萬邦屢豐年。夫武以禁暴戢兵，保大定功，安民和眾，豐財者也。故使子孫無忘其章。今我使二國暴骨暴矣。今我一戰而使晋楚之民暴骨于野，是不能禁暴矣。
　　衍義云：春秋時，楚宣王朝諸侯，義中備載。又云：至德之世，實而不知以為忠。
　　鈔《莊子□天地篇》之辭。至德之世，不尚賢，不使能。上如標枝，民如野鹿。端正而不知以為義，相愛而不知以為仁，實而不知以為忠，當而不知以為信，蠢動而相使，不以為賜。
　　是以大丈夫處其厚，不處其薄。居其實，不居其華。故去彼取此。
　　衍義云：此晋宋之士所以蕩而忘及，以至國破身亡而不自知也。
　　鈔：晋司馬昭之時三年，樵郡嵇康，文辭壯麗，好言莊老，而尚奇任俠，與陳留阮籍、兄子阮咸、河內山濤、河南向秀、琅琊王戎、沛人劉伶特相友善，號竹林七賢，皆崇尚虛無，輕蔑禮法，縱酒昏酣，遺落世事。鍾會方有寵於司馬昭，聞嵇康名而造之。
　　康箕踞而鍛，不為之禮。會將去。嵇康曰：何所聞而來，何所見而去。鍾會曰：聞所聞而來，見所見而去。遂深銜之。山濤為吏部郎，舉嵇康自代。與濤書曰：自說不堪流俗而非薄湯武。司馬昭聞而怒之。康與東平呂安親善，鍾會因譛安、康有盛名而言論放蕩，害時亂教，宜因此除之。遂殺安及康。舉此為證，正所謂蕩而忘反，以至國破身亡，正謂此也。《南史□宋紀》謝靈運，陳郡陽夏人。秘書郎謝瑛之子。出為永嘉太守。郡有名山水，靈運素所愛好，出守既不得志，遂肆意遊遨，偏歷諸縣，動踰旬朔。理人聽訟，不復關懷。所至輒為詩詠，以致其意。在郡一周，稱疾去職，遂移疾會稽，修營舊業，傍山帶江，盡幽居之美。與隱士王弘之、扎淳之等放蕩為娛，有終焉之志。自始寧南山伐木開徑，至臨海從者數百。臨海太守王珠驚駭，謂為山賊。論曰：謝氏自晋以降，雅道相傳，景恒、景仁以德素傳美，景懋、景先以節美流譽。方明行已之度，玄暉藻續之奇，各擅一時，可謂德門者矣。靈運才名江左，獨振而猖獗不已，自致覆亡。人各有能，玆言乃信，惜乎。
　　昔之得一章第三十九
　　昔之得一者，天得一，以清。地得一，以寧。神得一，以靈。谷得一，以盈。萬物得一，以生。侯王得一，以為天下正。
　　衍義云：舉本經云：道生一於物為精，元氣也。元氣為道之子。
　　鈔：一者乃道之子，沖和之妙氣也。作陰陽之本，為萬物之母，古今不二，終始無窮。一之為言，其大矣哉。一者，元氣也。能陰能陽，而不屬於陰陽，升玉京金闕，而不為清。處瓦甓茅薜，而不為濁。乾元以之而資始，坤元以之而資生，制御有為則真宰出焉。
　　衍義云：謂之真君，制御形軀，謂之真宰。鈔《莊子□齊物論》之文。非彼無我，非我無所取。是亦近矣，而不其所為使。若有真宰，而特不得其朕。如是皆有臣妾乎。其臣妾不足以相治乎。其遞相為君臣乎。其有真君存焉。如求得其情與不得，無益損乎其真也。
　　衍義云：侯王五等之爵。王者萬乘之君。
　　鈔：王者，四海之尊。侯者，五等之二。固設五等之爵，有公、侯、伯、子、男，以佐王者也。萬乘之君，君者，王也，天子也。天子提封百萬賦，六十四萬井，出戎馬百萬匹，兵車萬乘，故云萬乘之主。
　　衍義云：故能永有天下，無思不服。鈔：無思不服者，此《毛詩□大雅文王有聲篇》云：鎬京武王建都辟癰，行禮自西自東，自南自北，無思不服。無思不服，皇王烝哉。言武王作邑於鎬京。箋云：自，由也，言武王於鎬京行辟癰之禮，由四方而來觀者，皆感武王之德化，中心無不歸服者也。又云：皇王烝哉者，皇，大也，烝，君也，世美武王德化大而能君者也。今引此以證言萬國歡心而歸服者，亦由得一而正之所致也。故云侯王得一，以為天下正。
　　其致之，天無以清，將恐裂。地無以寧，將恐發。神無以靈，將恐歇。谷無以盈，將恐竭。萬物無以生，將恐滅。侯王無以貴高，將恐蹶。
　　衍義云：《列子》載杞國有人憂天地崩墜，身亡所寄。
　　鈔《列子□天瑞篇》之文。云：杞國有人，殷湯封夏後于杞，周又封之，今在陳留雍丘縣，今杞州地是也。衍義中載之已備，不復重錄。
　　故貴以賤為本，高以下為基。是以侯王自謂孤、寡、不穀，此其以賤為本耶，非乎。
　　衍義云：稱孤者，如《左傳》：孤與二三臣，悼心失圖。
　　鈔：《春秋》昭公七年，楚子成章華之臺，願與諸侯落之。奉承以來，弗敢失隕墜也，而致諸宗桃，曰：我先君恭王，引領北望，日月以冀，傳序相授，於今四王矣。謂恭、康、郟敖、靈王也。嘉惠未至，唯襄公之辱臨我喪。孤與二三臣，悼心失圖，社稷之不遑，況能懷思君德。言有康王大喪多不暇，楚靈無信所以不終也。
　　衍義云：稱寡人者，即先君以寡人為賢之例。
　　鈔：《春秋》隱公三年，宋宣公捨其子與夷，立其弟穆公。穆公有疾，召大司馬孔父而屬之，曰：先君捨與夷而立寡人，以寡人為賢，使主社稷。若棄德不讓，段後，先君若問與夷，其將何辭以對。請子奉之，以主社稷。寡人雖死，亦無悔焉。
　　衍義云：稱不穀者，若不穀惡其無成德之例是也。
　　鈔：《春秋》成公十一年，秦晋有令狐之會。晋侯先至，秦伯不肯涉河。晋厲公、秦桓公也。秦背晋盟，晋侯使呂相絕秦。呂相詰秦伯曰：楚人惡君二三其德，亦來告我曰：秦背令狐之盟，而來求盟于我：昭告皇天上帝、秦三公，楚三王曰：余雖與晋出入，余惟利是視。不穀惡其無成德，是以宣之，以懲不一。
　　道德真經衍義手妙卷之十竟
　　道德真經衍義手鈔卷之十一
　　五峰清安逸士王守正集
　　反者道之動章第四十
　　反者道之動。
　　衍義云：《易復卦》曰：剛反，動而以順行。
　　鈔《易經復卦眾》曰：復，亨，剛反。動而以順行，是以出入無疾，朋來無咎。王弼註：入則為反，出則剛長，故無疾。疾猶病也，朋為陽也，故云是以出入無疾，朋來無咎也。
　　衍義云：寂然不動，感而遂通天下之故。
　　鈔《周易繫辭》之文。易，無思也，無為也，寂然不動，感而遂通天下之故，非天下之至誠，其孰能與於此哉。
　　衍義云：仰觀于天，俯察乎地。
　　鈔《易繫辭》之文。註：故能彌論天地之道，仰以觀於天文，俯以察於地理，是故知幽明之故。原始反終，故知死生之說。
　　衍義云：五行有水，反流全一，而動善時。
　　鈔《列子□黃帝篇》之文。已全具於《道經□內道沖章第四篇》中，意已全，今不再錄大槩。反流全一者，反流則與道合，淵靜則能全一。老子曰：心善淵淵虛而靜，不與物雜，波流之變，雖或不同，而淵湛之性，動則時若。故云反流全一，而動善時也。
　　弱者道之用。
　　衍義云：指我亦勝我，踏我亦勝我，風之行乎，太虛可謂弱矣。
　　鈔《莊子□秋水篇》之文。她謂風曰：予動吾脊脅而行，則有似也。今子蓬蓬然起於北海，蓬蓬然入於南海，而似無有，何也。風曰：然。予蓬蓬然起於北海，蓬蓬然入於南海也，然而指我則勝我，蹉我亦勝我。折大木，蜚大屋，唯我能也。自北徂南，擊揚溟海。然人以指於風，風即不能折指，以腳踏於風，風亦不能折腳，此小不勝也。
　　衍義云：决之東則東流，决之西則西流，則水之託於太虛，可謂弱矣。
　　鈔《孟子□告子章句上》之文。告子曰：性猶湍水也，决諸東方則東流，决諸西方則西流，人性之無分於善不善也，猶水之無分於東西也。湍者，波流縈回之貌也。
　　衍義云：列子曰：有形生於無形，則天地安從生。
　　鈔《列子□天瑞篇》之文。子列子曰：昔者聖人因陰陽以統天地，夫有形者生於無形，則天地安從生。此言天地形之大者也。陰陽非神識也，有形若生於無形者，天地豈有神識心性乎。若其無者，從何而生耶。假設此問者，將明萬物者有生也。
　　上士聞道章第四十一
　　上士聞道，勤而行之。中士聞道，若存若亡。下士聞道，大笑之。不笑，不足以為道。
　　衍義云：語之而不惰者，其回也與。
　　鈔《論語□子罕第九》之文。子曰：語之而不惰者，其回也與。范氏註曰：顏子聞夫子之言，而心解力行，造次顛沛，未嘗違之。如萬物得時雨之潤，發榮滋長，何有於惰，此羣弟子所不及也。
　　衍義云：如《論語》之可以語上語下者也。
　　鈔《論語□雍也第六》之文。子曰：中人以上，可以語上也。中人以下，不可以語上也。此言中人以下之質，驟而語之太高，非惟不能以入，且將妄意躐等，而有不切於身之弊，亦終於下而已矣。
　　衍義云：若子夏出見於紛華盛美而悅入，聞夫子之道而樂是已。
　　鈔《史記□禮書》所載子夏門人之高弟也。猶云：出見紛華盛麗而悅入，聞夫子之道而樂。二者心戰未能自决，而況中人以下漸漬於失教，被服於成俗乎。
　　衍義云：目欲視色，耳欲聽聲，口欲察味，志氣欲盈。
　　鈔《莊子》盜跖與孔子所說之文。盜跖曰：今吾告子：以人之情，目欲視色，耳欲聽聲，口欲察味，志氣欲盈。人上壽百歲，中壽八十，下壽六十，除病瘦死喪憂患其中，開口而笑者，一月之中不過四五日而已矣。天與地無窮，八死者有時，操有時之具，而託於無窮之間，忽然無異騏驥之馳過隙也。
　　衍義云：亦猶章甫致賤於越人。
　　鈔《莊子□逍遙遊篇》云：宋人以章甫為貨。章甫，鄒魯之冠也。越人者，百越之人也。其舊俗斷髮文身，不尚冠冕，則章甫非彼所好也。故云猶章甫致賤於越人。
　　衍義云：和璞見遺於楚國。
　　鈔：和璞者，姓卞名和，楚國人也。居荊山之下。荊山在楚地，出美玉。卞和得玉璞獻於楚王。王怒，遂刖卞和左足。楚王崩，武王立。又進。武王曰：昔誑先君，又刖卞和右足。和抱玉泣於荊山。武王崩，成王立。和將玉進之。成王使人琢之，果是美玉也。玉價無估也。
　　衍義云：曲士不可以語於道矣。
　　鈔《莊子》曰：曲士不可以語於道矣。此文在《秋水篇》，云：北海若曰：井蛙不可以語於海者，拘於虛也。夏蟲不可以語冰者，篤於時也。曲士不可以語道者，束於教也。此言下士不識道之微妙也。而大笑之，使下士不笑不足以見真常之道也。
　　建言有之，明道若昧，進道若退，夷道若纇。上德若谷，大白若辱，廣德若不足，建德若偷，質真若渝。
　　衍義云：如孔子曰：述而不作，竊比於我老彭。
　　鈔《論語□述而第七》云：子曰：述而不作，信而好古，竊比於我老彭。註：述者傳舊而已，作則創始也。故作非聖人不能，而述則賢者可及。竊比，尊之辭，我，親之辭。老彭，商賢大夫，見《大載禮》。蓋信古而傳述者也。
　　衍義云：良賈深藏若虛，盛德容貌若愚。
　　鈔《史記□列傳》：周幽王時，孔子適周，嚴事老子而問禮。老子曰：子所言者，其人與骨，皆已朽矣。獨其言在耳。且君子得其時則駕，不得其時則蓬累而行。吾聞之良賈深藏若虛，盛德容貌若愚，去子之驕氣與多慾，態色與淫志，是皆無益於子之身，吾所以告子者，若是而已矣。
　　衍義云：莊子曰：不得已而後起。鈔《莊子□刻意篇》之文。故曰聖人之生也，天行其死也，物化靜而與陰同德，動而與陽同波，不為物先，不為禍始，感而後動，不得已而後起。
　　衍義云：漢陰丈人孑孑然以真為己任，而別乎世俗。
　　鈔《莊子□天地篇》之文。子貢南遊於楚，反於晋，過漢陰，見一丈人方將為圃畦，五十畝曰畦。鑿遂而入井，抱甕而出灌，搰愲用力貌，然用力甚多而見功寡。子貢曰：有械於此，一日浸百畦，用力甚寡而見功多，夫子不欲乎。為圃者仰而視之曰：奈何。曰：鑿木為機，後重前輕，挈水若抽，數如泆蕩，其名為槹。為圃者忿然作色而笑曰：吾聞之吾師，有機械者必有機事，有機事者必有機心。機心存於胸中，則純白不備。純白不備，則神生不定。神生不定者，道之所不載也。吾非不知，羞而不為也。子貢瞞然慙，俯而不對。
　　衍義云：與物同波，而和其光。
　　鈔《莊子□庚桑楚》之文。行不知所之，居不知所為，與物委蛇斯順之也而同其波，是衛生之經也。此言物波亦波，和光混迹，同其波流，至人無心，合於玄道也。
　　大方無隅，大器晚成，大音希聲，大象無形。
　　衍義云：若九鼎瑚璉。
　　鈔：九鼎者，大鼎也。《黃帝內傳》云：黃帝探首山之銅，鑄鼎於荊山，即今之湖城南，號曰荊山。瑚璉，《魯語□公冶長篇》之文。子貢曰：賜也何如。子曰：汝器也。曰：何器也。曰：瑚璉也。記曰黍稷之器，夏曰瑚，商曰璉，周曰簠簋，皆宗廟祭祀之器，取以貴也。故曰：大器晚成。
　　衍義云：莊子曰：美成在久。
　　鈔《莊子□人間世篇》之文。葉公子高將使齊，問於仲尼。仲尼告之。故法言曰：無遷令，無勸成，過度益也。遷令勸成殆事，美成在久，惡成不可改，可不懼歟。
　　道生一章第四十二
　　道生一，一生二，二生三，三生萬物。
　　衍義云：渾淪一氣，未相離散。渾淪者一也。一者太極也。
　　鈔《列子□天瑞篇》之文。子列子曰：昔者聖人因陰陽以統天地。夫有形者生於無形，則天地安從生。故曰：有太易，有太初，有太始，有太素。太易者，未見氣也。太初者，氣之始也。太始者，形之始也。太素者，質之始也。氣形質具而未相離，故曰渾淪。渾淪者，言萬物渾淪而未相離也。視之不見，聽之不聞，循之不得，故曰易也。易無形埒，易變而為一，一變而為七，七變而為九。九變者，究也。乃復變而為一。一者，形變之始也。輕清者上為天，重濁者下為地，沖和氣者為人。故曰：天地含精，萬物化生。
　　衍義云：天地氤氳，萬物化生。
　　鈔《周易繫辭》云：天地絪縕，萬物化醇。男女媾精，萬物化生。絪縕相附著之義，言天地無心，自然得一。唯二氣絪縕，共相和會，萬物感之，變化精醇。
　　萬物負陰而抱陽，沖氣以為和。
　　衍義云：莊子曰：至陽赫赫，至陰肅肅，肅肅出乎天，赫赫發乎地。
　　鈔《莊子□田子方》之文也。至陰肅肅，至陽赫赫，肅肅出乎天，赫赫發乎地。肅肅陰氣，赫赫陽氣，言二交泰也。兩者交通成和，而物生焉。
　　衍義云：大人虛其靈府，則純白來并。
　　鈔：夫心者，乃神靈之府也。故云：靈府虛室，生白之謂也。
　　衍義云：君子不動心，則浩然之氣可養。
　　鈔《孟子□公孫丑章句上》之文。孟子曰：我四十不動心。四十，強仕君子道明德立之時。孔子云：四十而不惑，亦孟子不動心之謂。敢問夫子惡乎長。曰：我知言，我善養吾浩然之氣。此公孫丑問孟子之不動心，所以異於告子如此者，有何所長而能然。敢問何謂浩然之氣。曰：難言也。其為氣也，至大至剛，以直養而無害，則塞乎天地之間。
　　人之所惡，唯孤、寡、不穀，而王公以為稱。故物，或損之而益，益之而損。
　　衍義云：孤、寡、不穀者，不祥之名。
　　鈔《左傳》、《春秋》之文。已於昔之得一章中載之，不復再錄。
　　衍義云：天道虧盈而益謙。
　　鈔《周易謙卦彖辭》：天道虧盈而益謙，地道變盈而流謙，鬼神害盈而福謙，人道惡盈而好謙，謙尊而光，卑而不可踰，君子之終也。
　　衍義云：卑以自牧。
　　鈔《周易謙卦》初六爻辭也。初六：謙謙君子。用涉大川，吉。象曰：謙謙君子，卑以自牧也。此言謙謙君子，常以謙卑而自養其福也。
　　衍義云：饕餮富貴。
　　鈔：饕餮者，縉云氏有不才子，天下謂之饕餮。貪財曰饕，貪食曰餮，此言貪財求利以為富貴，豈不知聖人有言曰：不義而富且貴，於我如浮雲。
　　衍義云：《書》曰：滿招損。
　　鈔《尚書□大禹謨》之文。益贊于禹曰：惟德動天，無遠弗屆，滿招損，謙受益，時乃天道。
　　衍義云：強秦以專制而滅。
　　鈔《廣聖義》云：昔秦吞七國，一統九州，力盛強兵，天下莫敵。至於土崩瓦解，曾不踰時，扶蘇死於長城，子嬰降於軹道，立四十六日，項羽至斬之，祚滅身亡。以此觀之，豈非專制而滅乎。
　　衍義云：大漢以和順而昌。
　　鈔：大漢高祖劉邦，彭城豐沛人也。推賢用能，與項羽力戰而取天下。德制強楚，仁及生靈，智士為之謀，賢士為之轉，用三傑而成帝業，約三章而安疲民，有長者大度之美，傳祚兩漢二十四帝四百餘年，豈非和順而昌乎。內引三傑者，運籌帷喔之中，决勝千里之外，吾不如子房。連百萬之師，戰必勝，攻必取，吾不如韓信。轉漕關中，給食不乏，吾不如蕭何。此三人者，人傑也。吾能用之，此吾所以得天下也。三章者，泰二世十一月，沛公悉召諸縣父老豪傑，謂曰：父老苦秦苛法久矣，與諸侯約，先入關中者王之，吾當王關中，與父老約法三章耳。殺人者死，傷人及盜抵罪，餘悉除去秦法，諸吏民皆安堵如故。
　　衍義云：子路好勇，羿善射，奡盪舟，俱不得其死焉。
　　鈔：子路好勇，不得其死。此《論語□公冶長第五》之文。子曰：道不行，乘桴浮於海。從我者，其由與。子路聞之喜。子曰：由也好勇過我，無所取材。子路聞而喜，以夫子之與己，而不知其實意，夫子美其勇而譏其不能裁度事理以適於義。羿，善射者。羿乃有窮氏之國君，力能善射。界，盪舟者。有勇力，陸地能行舟，已於三十三章中載之，不復再錄。此三子者，皆恃勇力以取勝於人，而俱不得其善終，是皆失其柔弱之義也。故老君以此垂戒耳。
　　道德真經衍義手鈔卷之十一竟
　　道德真經衍義手鈔卷之十二
　　五峰清安逸士王守正集
　　天下之至柔章第四十三
　　天下之至柔，馳騁天下之至堅。
　　衍義云：水之迴洑流注。
　　鈔迴洑流注者，《列子□黃帝篇》九潘注云：有迴激流止之異，已於《道經》 道沖章第四載之，不復重錄。
　　無有，入於無間。
　　衍義云：透金貫石。
　　鈔《列子□周穆王篇》之文。周穆王時，西極之國，有化人來，入水火，貫金石，反山川，移城邑，乘虛不墜，觸石不礙，千變萬化，不可窮極。
　　衍義云：周流乎太虛，上際下蟠。
　　鈔《莊子□刻意篇》之文。云：精神四達，並流無所不極，上際於天，下蟠於地。流，通也。夫愛養精神者，故能通達四方，並流無滯，即而下蟠薄而厚地，上際逮乎玄天，四維上下，無所不極。衍義云：若《列子》載趙襄子率徒十萬。
　　鈔《列子□黃帝篇》云，義中已詳，不復重錄。
　　吾是以知無為之有益。不言之教，無為之益，天下希及之。
　　衍義云：聖人觀天道之自然。
　　鈔《黃帝陰符經》。神仙抱一，演道章上云：觀天之道，執天之行，盡矣。
　　衍義云：正容悟物，故不言而其教行。
　　鈔《莊子□田子方篇》 云：田子方侍坐於魏文侯，數稱谿工。文侯曰：谿工，子之師耶。子方曰：非也，無擇之里人也。稱道數當，故無擇稱之。文侯曰：然，則子無師耶。子方曰：有。子之師孰耶。子方曰：東郭順子。文侯曰：，則夫子何故未嘗稱之。子方曰：其為人也真，人貌而天虛，緣而葆真，清而容
　　物。物無道，正容以悟之。使人之意也消，無擇何足以稱之。
　　衍義云：皐陶喑而為大理，天下無虐刑，則有貴乎言者也。師曠瞽而為大宰，晋國無亂政，有貴乎見者也。
　　鈔《文子□精神篇》云：老君曰：冬日之陽，夏日之陰，萬物歸之而莫之使。函自然至精之感，弗召而來，不去而往，窈窈冥冥，不知其所以為者，而功自成。待目而照見，待言而使命，其於治也，難矣。皐陶喑而為大理，天下無虐刑，有貴乎言者也。《淮南鴻烈解主術訓篇》云：註雖暗乎，獄理訟能得人之情，故貴乎言者也。師曠瞽而為大宰，晋國無亂政，有貴乎見者也。《淮南鴻烈解主術訓篇》云：雖瞽而大治，晋國使無有亂政，故貴於有所見者也。不言之令，不視之見，聖人之所以為師。民之化上，不從其言，從其所行也。衍義引此，以證不言之教，無為之益，天下希及之，豈虛言哉。
　　衍義云：言九流百氏，希有能及無為之教者。
　　鈔：九流者，《漢志》云：諸子十家，可觀者九家耳。九家者：一儒家，二道家，三陰陽家，四法家，五名家，六墨家，七縱橫家，八雜家，九農家。兵家百氏者，六經正吏之外，自為述作。自周以來，立理著書，凡百餘人，皆稱曰子。子者，男子之通稱也。不敢侔於六經，皆目之為子，為論，為記，為書，或以姓氏為稱，或以因時表號，則有常子、曾子、晏子、孟子、管子、孫卿子、魯連子、列子、莊子、庚桑子、王孫子、尹文子、公孫尼子、呂氏春秋、鄧析子、鬼谷子、陸賈、晁錯，賈誼、桓譚、崔寔、周生烈、魏朗，任嘏、裴玄、蘇彥、傅玄、唐滂、秦菁、阮武、商君、陸雲、弁子、符朗、孫武、汜勝之是也。或自立別號者，子思子、太公金匱、淮南子、鹽鐵論、說苑、新序、論衡、濳夫論、風俗通、文子、申鑒、昌言、典論、篤論、中論、萬機論、忠經、意林、道言錄、歲時記、耆舊記、法訓五教、蒭蕘典語、默記、正書、正論、物理論、韓子、人物志、成敗志、通論、正部志、緯通語、國語、越絕書、抱朴子、世要新論、析言幽求、長樂子、家語、太玄經、方言，法言、志林、搜神記、博物志、義訓、山海經、水經、大荒記、十洲記、拾遺錄、本草、相牛經、相馬經、相鶴經、周髀、竹譜、孫子兵法，司馬兵法，孫子筭經、黃石公記、相貝經、萬畢術是也。或探玄經奧義，或探儒術禮書，或宗律曆天文，或附陰陽象緯，或拘以名法，或約以機權，各盡所長，互陳其旨，然有或為或作，乍弛乍張，各滯一隅，罕能通貫，以玆量較，難以及之於無為之道焉。惟體道之君，上德之主，志無所慮，神無所思，動若無形，寂若無有，與道相得，曠然大通，可以繼躅玄元矣。
　　名與身章第四十四
　　名與身，孰親。身與貨，孰多。得與亡，孰病。
　　衍義云：身為實而名為賓。名者實之賓。捨實取賓，是謂倒置。
　　鈔《列子□楊朱篇》云：楊朱道於魯，舍於孟氏。孟氏問曰：人而已矣，奚以名為。曰：以名者為富。既富矣，奚不已焉。曰：為貴。既貴矣，奚不已焉。曰：為死。既死矣，奚為焉。曰：為子孫。名奚益於子孫。曰：名乃苦其身，燋其心。乘其名者，澤其宗族，利兼鄉黨，况子孫乎。
　　衍義云：若鮑焦、子推之徒，守名累實者也。
　　鈔：鮑焦者，《莊子□盜跖篇》云：鮑焦，飾行非世，抱木而死。姓鮑名焦，周時隱者也。飾行非世，廉潔而守，荷擔採樵，拾橡充食，不臣天子，不交諸侯。子貢過之，謂曰：吾聞非其政者，不履其土，汙其君者，不受其利，今子履其地，食其利，其可乎。鮑焦曰：吾聞廉士重進而輕退，賢人易愧而輕死，因抱木而立枯焉。介子推者，至忠也。自割其股，以食文公，文公後背之，子推怒而去，抱木而燔死。昔晋文公重耳幼時，遭後母麗姬之難，麗姬之子曰宜舊，麗姬欲立宜舊而廢重耳，故數譖於獻公，公信其言，重耳所以出奔他國。在路困乏，子推乃自割其股肉以食文公。後重耳還國，立為文公，封其從者，遂忘子推，子推作龍蛇之歌，書于營門，怒而逃去。公後悔，追子推於介山，亦云綿山。子推隱避不出，公因縱火焚其山，庶幾走出，火至不避，乃抱樹而燔死。今取二子徒守其名累其實者也。
　　衍義云：富者苦身疾作，貴者夜以繼日，思慮營營。
　　鈔《莊子□至樂篇》云：夫天下之所尊者，富貴壽善也。所樂者，身安、厚味、美服、好色、音聲也。所下者，貧賤夭惡也。所苦者，身不得安逸，口不得厚味，形不得美服，目不得好色，耳不得音聲。若不得者，則大憂以懼。其為形也亦愚哉。夫富者，苦身疾作，多積財而不能盡用，其為形也亦外矣。夫貴者，夜以繼日，思慮善否，其為形也亦疏矣。人之生也，與憂俱生，壽者婚悟，久憂不死，何之苦也，其為形也亦遠矣。由是論之，夫富貴者，貪名徇利，有終身之憂，無一日之樂。今取以證解身與貨孰多之義也。
　　衍義云：列士之所殉者，名也。貪夫之所殉者，貨也。
　　鈔《莊子□駢拇篇》云：故嘗試論之，自三代以下者，天下莫不以物易其性矣。小人則以身殉利，士則以身殉名，大夫則以身殉家，聖人則以身殉天下。故此數子者，事業不同，名實異號，其於傷性以身為殉，一也。
　　衍義云：伯夷死於首陽之下。
　　鈔《莊子□駢拇篇》之文。伯夷死於首陽之下，已於天下皆知章第二詳悉具載，不復再錄。
　　衍義云：盜跖死利於東陵之上。
　　鈔《莊子□駢拇篇》之文。盜跖者，柳下惠之從弟，名跖，徒卒九千，常為巨盜，故以盜為名。東陵者，山名也。又云：即太山也。在濟州界去東平十五里。跖死其上也。
　　衍義云，蒙莊固辭於楚相，寧為曳尾之龜。
　　鈔《莊子□秋水篇》之文。莊子釣於濮水，楚王楚威王也使大夫二人先焉，曰：願以境內累矣。莊子持竿不顧，曰：吾聞楚有神龜，死已三千歲矣。王巾筍而藏之廟堂之上。此龜者，寧其死為留骨而貴乎，寧其生而曳尾於塗中矣。二大夫曰：寧生而曳尾於塗中。莊子曰：往矣，吾將曳尾於塗中。
　　衍義云：天師不就大夫，願學軒轅之道。
　　鈔《張氏家傳》云：天師姓張名道陵，字輔漢，留侯六代孫也。性沉默好古，博極經史，兼明星氣圖緯之學，賑人之急，不擇親戚，名動朝野。漢章帝下詔召為諫議大夫，不就。喟然謂弟子曰：人上壽百歲，瞬息間爾。父母妻子雖至愛，豈能長保哉。且吾身尚非，吾有況其外之貴富耶。吾聞上世軒轅喬松得道，登天遊於無窮，此吾師也。吾將棄世絕累而學之，請與爾等自此决矣。於是羣弟子愴然辭歸，獨王長請從。天師憐其志，及留侍，遂入濳衡至嵩陽，授《黃帝九鼎丹經》於神人，已而訪西城山，築壇朝真，以鍊九丹。永壽二年九月九日，太上遣雲輿迎之於雲臺峰，白日升天，時年一百二十三歲。天寶七年，封天師。僖宗中和四年，又封三清扶教大法師。宋朝封三天輔元大法師，靜應真君。
　　衍義云：如《莊子》載：原憲居魯環堵之室。
　　鈔《莊子□讓王篇》：原憲，孔子弟子。姓原，名思，字憲。子貢，孔子弟子，名賜。能言語，好奢華。義中載之全備，不復重錄。
　　衍義云：若《北史》載：魏明太后幸絹藏。
　　鈔《北史》：魏明太后臨幸絹藏。
　　道德真經衍義手鈔卷之十二竟
　　道德真經衍義手鈔卷之十三
　　五峰清安逸士王守正集
　　大成若缺章第四十五
　　大成若缺，其用不弊。大盈若沖，其用不窮。
　　衍義云：唐堯有成功而自視缺然，乃為五帝之盛。
　　鈔《論語□泰伯第八》云：子曰：大哉堯之為君也。巍巍乎，惟天為大，惟堯則之，蕩蕩乎民無能名焉，巍巍乎其有成功也。煥乎其有文章。自視缺然，此《莊子□逍遙遊篇》云；堯讓天下於許由曰：日月出矣，而爝火不息。其於光也，不亦難乎。時雨降矣，而猶浸灌，其於澤也，不亦勞乎。夫子立而天下治，而我猶尸之。吾自視缺然，請政天下。許由曰：子治天下，天下既已治也。
　　衍義云：孔子集大成而不居其聖，是為萬世之師。
　　鈔《孟子□萬章章句下》云：孟子曰：孔子之謂集大成。集大成也者，金聲而玉振之也。金聲也者，始條理也。玉振之也者，終條理也。始條理者，條理者猶言脉絡，指眾音而言之也。智之事也。終條理者，聖之事也。不居其聖者，此《孟子□公孫丑章句上》。公孫丑曰：然則夫子既聖矣。曰：惡，是何言也。昔者子貢問於孔子曰：夫子聖矣乎。孔子曰：聖則吾不能，我學不厭，而教不倦也。子貢曰：學不厭，智也。教不倦，仁也。仁且智，夫子既聖矣。夫聖，孔子不居，是何言也。
　　大直若屈，大巧若拙，大辯若訥。
　　衍義云：柳下惠以直道事人，三黜而不去。
　　鈔《論語□微子第十八》。柳下惠為士師魯之賢大夫也，名展禽。士師，獄官也。出，逐也。一二黜。人曰：子未可以去矣。曰：直道而事人，焉往而不三黜。枉道而事人，何必去父母之邦。衍義云：雕刻眾形，而不為巧。
　　鈔：大巧者，莊子所謂覆載天地，刻雕眾形，而不為巧。豈有楮葉者而為巧乎。
　　衍義云：《列子》載宋人有為其君以玉為楮葉者。
　　鈔《列子□說符篇》之文。義中已詳。
　　衍義云：若梓慶削木為鐻。梓慶，魯大匠也。梓，官名。慶即其名也。
　　鈔《莊子□達生篇》之文。義中已全。
　　衍義云：不飾小說。
　　鈔：小說者流，蓋出稗官，街談巷語道聽塗說者之所以造也。其書十五家，百十三篇。
　　衍義云：故夫子謂予欲無言。謂天何言哉，四時行焉，百物生焉。
　　鈔《論語□陽貨第十七》之文。子曰：予欲無言。子貢曰：子如不言，則小子何述焉。子曰：天何言哉。四時行焉，百物生焉，天何言哉。
　　躁勝寒，靜勝熱，清靜為天下正。
　　衍義云：出衣絺絡。
　　鈔《論語□鄉黨第十篇》之文。當暑袗絺綌，單袗也。葛之精者曰絺。麤者曰綌。必表而出之謂先著裏衣，表絺綌而出之。
　　天下有道章第四十六
　　罪莫大於可欲，禍莫大於不知足，咎莫大於欲得。
　　衍義云：致荷校之凶。
　　鈔《易下繫辭》之文。善不積不足以成名，惡不積不足以滅身。小人以小善為無益而弗為也，以小惡為無傷而弗去也。故惡積而不可揜，罪大而不可解。《易》 曰：荷校滅耳凶。
　　衍義云：若齊人之攫金，見金而不見人者也。
　　鈔《列子□說符篇》之文。昔齊人有欲金者，清旦衣冠而之市，適鬻金者之所，因攫金而去。吏捕得之，問曰：人皆在焉，子攫人之金何。對曰：取金之時，不見人，徒見金。此言嗜欲之亂人心，如此之甚也。故古人有言：察秋毫之末者，不見泰山之形。調五音之和者，不聞雷霆之聲。蓋有意所欲而形有所忘，可不慎歟。
　　衍義云：《春秋》魯桓公十年。
　　鈔《春秋》。義中已詳，不復重錄。
　　衍義云：若周末知襄子請地於韓康子。
　　鈔《春秋》所載，義中已全，不必重書。
　　故知足之足，常足矣。
　　衍義云：昔漢嚴君平與蜀郡富人羅沖相善。
　　鈔：此文義中載之已全，不必重錄。
　　不出戶章第四十七
　　不出戶，知天下。不窺牖，見天道。
　　衍義云：萬物皆備於我矣，反身求之。
　　鈔《孟子□盡心章句上》云：孟子曰：萬物皆備於我矣。言理之本然也。大則君臣父子，小則事物細微，其當然之理，無一不具於性分之內也。反身而誠，樂莫大焉。晦庵註：此章言萬物之理，具於吾身體之而實則道在我而樂有餘。行之以恕，則私不容而仁可得。
　　衍義云：揚子曰：人心其神矣乎。
　　鈔《揚子法言□問神篇》之文云：神在所濳而已矣。濳心即是天神天明，陰陽變化，天之神也。日月運行，天之明也。照知四方。天之神明，可以濁幽冥光四方。天精天粹，乾剛健中正，純粹精也。萬物作類，覆育萬物，各成其類。人心其神矣乎。在天地為神，在人為心，心乎通乎神乎。操則存，捨則亡。能常操而存者，其惟聖人乎，
　　衍義云：雨暘時若。
　　鈔《尚書□洪範篇》之文。云：曰休徵：曰肅，時雨若，曰乂，時暘若，曰哲，時燠若，曰謀，時寒若，曰聖，時風若。此言狂妄僣差豫怠急迫蒙昧也。在天為五行，在人為五事。五事修則休徵，各以類應之，五事失則咎徵，各以類應之，自然之理也。
　　衍義云：星宿錯度。
　　鈔：《廣聖義》云：帝王之理也，法天之覆，法地之載，曆象日月，敬授人時，璿璣玉衡，以齊七政，所以順天之道也。星宿錯度，乃《靈寶度人經》云：星宿錯度，日月失昏，亦當修齊行香誦經。
　　衍義云：聖人與天地合德，日月合明，先天而天弗違，後天而奉天時。鈔《周易乾卦九五文言》曰：夫大人者，與天地合其德，與日月合其明，與四時合其序，與鬼神合其吉凶，先天而天弗違，後天而奉天時。言在天時之先而行事，則天道亦順應而不肯違也，在天時之後而行事，則奉順於天道而不敢逆者也。今人君能如是者，不假窺牖瞻望而天道自明矣。
　　是以聖人不行而知，不見而明，不為而成。
　　衍義云：堯之其仁如天，其智如神。舜之明於人倫，察於庶物。可謂知天下矣。惟天為大，惟堯則之。烈風雷雨，舜之弗迷。可謂見天道矣。夫何為哉，恭己正南面而已。
　　鈔《史記□本紀》云：堯，謚法曰：翼善傳聖曰堯。放勳徐廣曰號陶唐其仁如天，其智如神。就之如日，望之如雲，富而不驕，貴而不舒。立七十年，得舜。二十年，老，令舜攝天子位，政薦之於天。堯避位，凡二十八年而崩。三年之喪畢。舜踐天子位。又引舜明于人倫，察於庶物，此是《孟子□離婁章句下》云。舜明於庶物，察於人倫。由仁義行，非行仁義也。惟天為大。是《魯論□泰伯篇》之文。子曰：大哉堯之為君也，巍巍乎，惟天為大，唯堯則之。蕩蕩乎，民無能名焉。巍巍乎，其有成功也。煥乎其有文章。烈風雷雨，舜之弗迷者。此《舜典》之文。曰若稽古，帝舜曰重華，協于帝。濬哲文明，溫恭允塞，誠信充矣玄德升聞，乃命以位。慎徽五典，五典克從。納于百揆，百揆時叔。賓于四門，四門穆穆。納于大麓，烈風雷雨弗迷。堯使舜入山林川澤，暴風雷雨，舜行不迷。夫何為哉。恭己正南面而已。此是《論語□衛靈公第十五篇》之文。子曰：無為而治者，其舜也。與夫何為哉，恭己正南面而已矣。當食而思天下之饑，當衣而思天下之寒者。此乃《孟子□離婁章句上》云：孟子曰：禹、稷、顏回同道。禹思天下有溺者，由己溺之。稷思天下有饑者，由己饑之。是以如是其急也。愛其親以及天下之老，愛其子以及天下之幼者。此乃《孟子□梁惠王章句上》。孟子答梁惠王之辭曰：老吾老，以及人之老，幼吾幼，以及人之幼。天下可運於掌。此皆以身觀身，以家觀家，至於以天下觀天下之道也。夫如是，則又何待出戶而後知天下者哉。此言堯舜之君，能法天地無為自然之道，以化於天下，而天下如草從風，偃自然而化之也。故曰：是以聖人不行而知，不見而明，不為而成者，以此。
　　衍義云：《春秋》鄭莊公之伐大叔段。
　　鈔《春秋》。義中已詳，不必重錄。
　　為學日益章第四十八
　　為學日益，為道日損。
　　衍義云：如垂首、刺股、映雪、聚螢之類。
　　鈔：垂首者，《楚國先賢傳》云：孫敬，字文寶。恒閉戶讀書，睡則以繩繫頭，懸之梁上。後為巨儒。帝徵不就。刺股者，《史記》云：蘇秦者，東周雒陽人也。師鬼谷先生，遊學數歲，大困而歸。兄弟嫂妹妻妾切皆笑之。秦聞之而自慚，乃閉室不出。得《太公陰符》之謀，伏而讀之，欲睡引錐自刺，其股血流至踵。後說趙，趙用之。遂佩六國相印，縱橫天下矣。映雪者，昔孫康家貧，苦學無錢沽油，常映雪讀書。後至御史大夫。聚螢者，宋車胤，字武子，亦家貧苦學。夜以絳紗囊盛數十螢火蟲，照書而讀之。其動學如此，亦成大儒矣。夫為學者，莫不初則日學以知道，修功而補過，終則悟理而忘言，遣功而去執，以見聞為修學之漸，損功行以為悟道之門。是數子者，有終身之憂，無一日之樂，勞心苦志，博學溺心，則必至於終矣。
　　衍義云：惟學遜志，務時敏，厥修乃來。
　　鈔《尚書□說命下》之辭云：惟學遜志，務時敏，厥修乃來。允懷于玆，道積于厥躬。此言遜其志如有所不能，敏于學如有所不及，虛以受人，勤以勵己，則其所修如泉始達，源源乎其來矣。
　　衍義云：以博溺心，以文滅質。
　　鈔《莊子□繕性篇》云：知而不足，以定天下，然後附之以文，益之以博。文滅質，博溺心。不知質是文之本。文華則隱滅於素，質博是心之永，博學則沒溺於心靈，唯當絕學而去文，方會無為之美也。
　　衍義云：故《易》之益，大。象曰：風雷，益。君子以見善則遷，有過則改。
　　鈔：《益卦》之辭，必須雷動於前，風散於後，然後萬物皆益。故曰：風雷，益也。遷謂遷徙慕尚，改謂改更懲止，遷善改過，益莫大焉。
　　衍義云：損之大。象曰：山澤損，君子以懲忿窒慾。
　　鈔：損卦之辭。象曰：山下有澤，損。君子以懲忿窒慾註：言夫人之情慾，感物而動，境有逆順，故情有忿慾。懲者，息其既往。窒者，閉其將來。忿慾皆有往來，懲窒玄文而相足也。
　　取天下，常以無事，及其有事，不足以取天下。
　　衍義云：秦兼并六國。
　　鈔：秦始皇名政，莊襄王之子。始皇立之二十六年，滅六國，併天下，自稱始皇帝。并滅六國燕、齊、楚、魏并韓、趙，戰國之時護曰雄。秦有始皇興伯業，一施衡策便亡蹤是也。
　　衍義云：廢井田，開阡陌，除直道，建阿房，築長城，修五嶺。
　　鈔：井田者，按《史記》《穀梁傳》註云：古者三百步為里，名曰井田。井田者，九百畝而公田居其一焉。廢井田，開阡陌者，十九年，自秦孝公任商鞅，變井田為阡陌，於始有兼并之患。今即秦法也。十二年，為田開阡陌。十四年，廢井田，開阡陌，收賦稅也。除直道者，始皇三十五年，使蒙恬除直道，道九原，抵雲陽，塹山堙谷千八百里。數年不就。始皇以為咸陽人多，先王之宮庭小，乃營作朝宮渭南上林苑中。先作前殿，建阿房，註：言殿之四阿皆為房也。東西五百步，南北五十丈，上可以坐萬人，下可以建五丈旗，自殿下直抵南山，表南山之顛以為闕，厥工未完，卒為項羽所焚。築長城者，三十二年，始皇巡北邊，盧生使入海還，因奏錄圖書曰：亡秦者，胡也。始皇乃遣將蒙恬發兵三十萬人北伐匈奴，收河南地，為四十四縣，築長城，因地形用制險塞，起臨洮至遼東，延袤萬餘里，威振匈奴。五嶺者，大庾嶺、始安嶺、臨賀嶺、桂陽嶺、揭陽嶺。三十三年，略取南越地，置桂林、南海、象郡，以謫徙民五十萬戍五嶺。
　　衍義云：項氏之攻破函谷，燒秦宮，收寶貨，殺子嬰，廢義帝。
　　鈔：項氏者，楚項籍，字羽，卞相人。秦二世三年，為天下主，自立為西楚霸王，都彭城。是歲，攻破函谷關，屠咸陽，殺子嬰，燒秦宮室。火三月不滅。收其寶貨、婦女而東。秦民大失望。羽起兵凡八年，與沛公争天下，卒敗垓下，以首受。王霸天下，定於漢。廢義帝，二世二年十月，項王密使九江王布英布也等擊義帝，殺之江中。漢王至洛陽新城，三老董公遮說王曰：臣聞順德者昌，逆德者亡，兵出無右，事故不成，故曰明其為賊，敵乃可服，項羽為無道，故殺其主，天下之賊也。
　　道德真經衍義手妙卷之十三竟
　　道德真經衍義手鈔卷之十四
　　五峰清安逸士王守正集
　　聖人無常心章第四十九
　　聖人無常心，以百姓心為心。
　　衍義云：莊子曰：至人之用心若鏡不將不迎。
　　鈔《莊子□應帝王篇》云：無為名尸，無為謀府，無為事任，無為知主。體盡無窮，而遊無朕，盡其所受乎天，而無見得，亦虛而已。至人之用心若鏡，不將不迎，應而不藏，故能勝物而不傷。
　　衍義云：昔秦穆公嘗出而亡其千里馬。
　　鈔：乃《左傳》之文，義中載之，不復再錄。
　　信者吾信之，不信者吾亦信之。
　　衍義云：昔有饋生魚於鄭子產者。
　　鈔《孟子□萬章上》之文。義中載之已詳，不復再錄。又引恂恂然適其志氣，此乃《論語□鄉黨篇》之文。大意恂恂信實之貌，似不能言者，謙卑遜順，不以賢知先人也。
　　出生人死章第五十
　　出生入死。
　　衍義云：原始反終，故知生死之說。
　　鈔《周易》上繫之辭云：故能彌綸之道。仰以觀於天文，俯以察於地理，是故知幽明之故。原始反終，故知死生之說。此言以易道仰觀俯察，則知無形之幽，有形之明，義理事故也。原始反終，故知生死之說者。言用易理原窮事物之初始，反復事物之終末，始終吉凶皆悉包羅，以此之故知死生之說也。
　　生之徒十有三，死之徒十有三，人之生，動之死地，十有三。
　　衍義云：凡以九竅四支，或以三業十惡。
　　鈔韓非曰：十有三者，九竅四支是也。謂兩耳、兩目、鼻有二竅，並口及下二漏，共為九竅。兩手兩足故曰四支。河上公亦同此說。又以三業十惡為說者。三業謂身、口、意也。十惡謂一殺生，二偷盜，三邪淫，四犯上逆亂，五毀謗經法，六呪咀瞞昧，七陰謀恨妬，八鬪亂兩舌，九破齋犯戒，十觸汙壇場。孫登解云：天地之物，有生之類，順理者寡，逆理者眾，故安生之徒，十分之中，順理者三爾。夫生不以道，死不以理，順理者題，逆理者多，故得死之中順命者三爾。又唐明皇疏亦同此說。《廣聖義》云：將生不以為樂，而安其生，此生之徒也。夫當其生不以利欲亂其心，不以厚養傷其性，安其淡默，順其沖和，則神守其形，氣保於神，志和於氣，心寂於志，靜定其心，如此則不求於延生，生自延矣。不求於進道，道自進矣。此杜天師之所論也。竊謂如此保生之人，又豈止十中有三人爾。雖千百人中無一二人也。由是論之，不亦鮮乎。
　　衍義云：安時處順。
　　鈔《莊子□大宗師篇》之文。云：且夫得者時也，失者順也，安時處順，哀樂不能入也。此古．之所謂懸解也。懸解者，無係著之貌。
　　夫何故，以其生生之厚。
　　衍義云：過求養生之物，太厚以致死。
　　鈔《莊子□達生篇》之文。養形必先之物，物有餘而形不養者有之矣。
　　蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃，夫何故，以其無死地。
　　衍義云：莊子曰：人能虛己以遊世，孰能害之。
　　鈔《莊子□山木篇》之文。方舟兩舟相並曰方舟。而濟於河，有虛船來觸舟，雖有褊狹急也。不怒以舟虛故也。心之人不怒，有一人在其上，則呼張歙之，一呼而不聞，再呼而不聞，於是三呼耶，則不以惡聲隨之。向也不怒而今也怒，向也虛而今也實，人能虛己以遊世，其孰能害之。
　　衍義云：若仙傳劉崗。
　　鈔：在《神仙列傳》中所載，義中已備。
　　道生之章第五十一
　　道生之，德畜之，物形之，勢成之。
　　衍義云：則躶者不得不躶，鱗介毛羽者不得不鱗介毛羽。
　　鈔《孔子家語》中五帝第二十四章中之辭。此孔子答子貢之言。孔子曰：然吾昔聞諸，老聃亦如汝之言，是故堅土之人剛，弱土之人柔，墟土之人大，沙土之人細，息土之人美，先耗也土之人醜，食水者善遊而耐寒，食土者無心而不息，不氣息也食木者多力而不治，血氣不治。《淮南子》曰：多力而弗戾，亦不治之貌者也。食草者善走而愚，食桑者有緒而蛾，食肉者勇毅而捍，食氣者神明而壽，食穀者智慧而明，不食者不死而神。故曰羽蟲三百有六十而鳳為之長，毛蟲三百有六十而麟為之長，甲蟲三百有六十而龜為之長，躲蟲三百有六十而人為之長。此乾坤之美也。殊形異類之數，王者動必以道動，靜必以道靜，必順理而不害其所生，謂之仁壽焉。
　　衍義云：以至少壯老死不得不少壯老死。
　　鈔《列子□天瑞篇》之文。黃帝曰：精神入其門，骨骸反其根，我尚何存。人自生至終，大化有四：嬰孩也，少壯也，老耄也，死亡也。其在嬰孩，氣專志一，和之至也。物不傷焉，德莫加焉。其在少壯，則血氣飄溢，欲慮充起，物所攻焉，德故衰焉。其在老耄，則欲慮柔焉，體將休焉，物莫先焉。雖未及嬰孩之全，方於少壯，間矣。其在死亡也，則之於息焉，反其極矣。
　　是以萬物莫不尊道而貴德。
　　衍義云：莊子所謂真君。又引莊子所謂真宰是也。
　　鈔《莊子□齊物論》之文。不知其所為使，若有真宰，而特不得其朕其遞，相為君臣乎。其有真君存焉。
　　道之尊，德之貴，夫莫之爵，而常自然。
　　衍義云：公、侯、伯、子、男之例。
　　鈔：周設五等之爵，有公、侯、伯、子、男也。先王制法則有天子、諸侯、卿大夫、士、庶，亦有五等，而兼王焉。人之處世，上以君其不有材器也。君舉而用之，然後爵之而尊，寵之而貴。而此尊貴，乃有窮極之時。今道以生物，為物所尊。德以畜萬物，為物所貴。生生而不絕，故生物之功常尊。成成而不窮，故成物之功常貴。豈有窮極之期乎。
　　衍義云：孟子曰：有天爵者，有人爵者。
　　鈔《孟子□告子章句上》云：有天爵者，有人爵者，仁義忠信，樂善不倦，此天爵也。公卿大夫，此人爵也。天爵以德，人爵以祿。古之人修其天爵，而人爵從之。今之人修其天爵，以要人爵。既得人爵，而棄其天爵，則惑之甚者也，終亦必亡而已矣。今孟子以仁義忠信為天爵，況道之與德又在仁義忠信之上，故云道之尊，德之貴，夫莫之爵，而常自然。
　　衍義云；莊子釣於濮水。
　　鈔《莊子□秋水篇》之文。濮，水名，屬東郡，今濮州濮陽縣是也。楚王，楚威王也。知莊生賢達，屈為卿輔，發使命先迷其意，願以國境之內委託賢人，王事殷繁，不無憂累之也。義中已備，不必重錄。
　　生而不有，為而不恃，長而不宰，是謂玄德
　　衍義云：退藏於密，可謂深遠。
　　鈔《易繫辭》之文。子曰：夫易何為者也，夫易開物成務，冒天下之道，如斯而已者也。是故聖人以通天下之志，以定天下之業，以斷天下之疑。是故蓍之德圓而神，卦之德方以知，六爻之義易以貢。聖人以此洗心，退藏於密，吉凶與民同患。神以知來，知以藏往，其孰能與於此哉。古之聰明叡知神武而不殺者夫。原夫孔聖言退藏於密者，謂古之聰明叡知之聖人，莫不以此易道，並著之神卦之知，洗其心，含養其德，退藏於密，而不顯其跡也。豈非玄德耶。
　　天下有始章第五十二
　　塞其兌，閉其門，終身不勤。
　　衍義云：六根各有所悅。
　　鈔：六根者，太極左仙翁懺法言受身生身煩惱纏縛，皆由三業為有六根：一眼根、二耳根、三鼻根、四舌根、五身根、六意根。所謂諸根皆生諸業，故曰六根猶如草木，生諸花實，展轉相生。
　　衍義云：黃帝問道於廣成子曰：敢問治身。
　　鈔《莊子□在宥篇》云。義中載之已詳，不復重錄。
　　衍義云：是謂有兌，有兌而心出則交物，若塞其兌而不通，則心不出矣。
　　鈔《易說卦》云：悅言乎兌，兌為澤。悅萬物者莫悅乎澤。又以兌為目，為門，為口，亦以戒其閉絕禍患爾。夫此禍患之門，用之於國則政亂，行之於身則道虧，閉塞得宜，則身安國理矣。
　　開其兌，濟其事，終身不救。
　　衍義云：五欲之門既開，六塵之事得濟，心神內疲。
　　鈔《莊子》盜跖告孔子之辭。云：今吾告子以人之情，目欲視色，耳欲聽聲，鼻欲聞香，口欲察味，志氣欲盈。六塵之事者，此玉皇本《行集經》上章之辭云：爾時玉帝出大妙音普告十方諸天聖眾，汝等諦聽。此諸罪輩曠劫以來，縱無明性，造十惡業，六塵徧染，三業縈纏，肆意任心，曾無覺悟，陰罪陽過，日積月深。六塵者何，眼、耳、鼻、舌、身、意六根之塵也。此諸罪輩久墮劫難以來，放縱其塵迷之性，遂為六塵之所徧染，三業之所縈纏，此皆過失之類是也。
　　衍義云：若宋朝有張寶者。
　　鈔：張寶者，成都人也。慕華陽縣尉之妻。
　　使我介然章第五十三
　　使我介然有知，行於大道，惟施是畏。
　　衍義云：此齧缺之所以問王倪曰：子知物之所同是乎。
　　鈔《莊子□齊物論篇》之文。云：齧缺，王倪之弟子。王倪答曰：吾惡乎知之。子知子之所不知耶。曰：吾惡乎知之。然則物無知耶。曰：吾惡乎知之。雖然嘗試言之。庸詎知吾所謂知之非不知耶。
　　大道甚夷，民甚好徑。
　　衍義云：若澹臺滅明之行不由徑。
　　鈔《論語□雍也第六篇》之辭。云：子游名偃，字子羽，乃孔子弟子。為武城宰。魯之下邑。子曰：女得人焉爾乎。曰：有澹臺滅明者，行不由徑，非公事未嘗至於偃之室也。
　　朝甚除，田甚蕪，倉甚虛。
　　衍義云：紂惟宮室臺榭，楚之章華，秦之阿房，皆是也。
　　鈔：宮室臺榭者，此《周書□泰誓上》武王曰：今商王受，弗敬上天，降灾下民，沉酒沉溺於酒也。冒色，冒亂女色。敢行暴虐，罪人以族，官人以世，惟宮室、臺榭、陂池、侈服，以殘害于爾萬姓。焚炙忠良，刳剔孕婦。皇天震怒，命我文考，肅將天威，大勳未集。又引楚之章華者，春秋昭公七年，楚子成章華之臺，願以諸侯落之。落者祭也。此胡曾詠史詩云：茫茫衰草沒章華，因笑靈王昔好奢，臺土未乾簫管絕，可憐身死野人家。秦之阿房者，詠史詩云：新建阿房壁未乾，沛公兵已入長安，帝王苦竭生人力，大業沙崩固不難。此言在上之人，不顧根本，徒事榮華，殆幾傷本，豈是持久之道。
　　衍義云：峻宇雕墻。
　　鈔《尚書□五子之歌》。五子，太康之弟。太康尸位，以逸豫滅厥德，為歌以戒之。云其二曰：訓有之：內作色荒，外作禽荒。酣酒嗜音，峻宇雕墻。有一於此，未或不亡。
　　衍義云：田萊多荒，此詩人所以刺幽王也。
　　鈔《毛詩□小雅□楚茨》，刺幽王也。政煩賦重，田萊多荒，饑饉降喪，民卒流亡，祭祀不饗，故君子思古焉。
　　服文釆，帶利劍，厭飲食，財貨有餘。是謂盜誇，非道也哉。
　　衍義云：服文采，若隋煬帝剪采為花，以御龍舟也。
　　鈔：隋煬帝大業元年五月，築西苑，苑周二百里。其內為海，周十餘里。為方丈、蓬萊、瀛洲諸山，高百餘尺，臺觀、宮殿，羅絡山上。海北有渠，縈紆注海內。綠渠作十六院門，皆臨渠，每院有四品夫人主之。窮極華麗。宮樹彫落，則剪采為花葉綴之。沼內亦剪采為荷芰菱芡，色渝則易以新者。十六院競以殽羞精麗相高求市恩寵。上好以月夜從宮女數千騎遊西苑，作清夜遊曲於馬上奏之。八月，帝如江都。上幸江都龍舟，四重，高四十五尺，長二百尺，上重有正殿、內殿，朝堂。中二重有百二十房，皆飾以金玉。下重內侍處之。皇后乘翔螭舟，制度差小。別有浮景九艘，三重，皆水殿也。餘數千艘，後宮諸王公主百官僧尼道士番客乘之。共用挽士八萬餘人。皆以錦綵為袍。衛兵所乘，又千數艘，舳鱸相接，二百餘里。騎兵翊兩岸而行。所過州縣五百里內，皆令獻食，多者一州至百輿，極水陸珍奇。後宮厭飲，將發之際，多棄埋之。
　　衍義云：晋王愷作紫步障四十里，石崇作錦步障五十里。
　　鈔《晋書》：石崇，字季倫。性豪華。時有王愷作紫絲步障四十里，崇作錦步障五十里以鬧富。後因綠珠被誅，詣東市歎曰：奴輩利吾財爾。刑者曰：知財致害，何不早散。崇不能答。
　　衍義云：後漢馬廖上疏以為城中好大袖。
　　鈔：後漢章帝建初元年，改正移風，必有其本，傳曰：吴王好劍客，百姓多瘡瘢。焚王好細腰，宮中多餓死。長安語曰：城中好高髻，四方高一尺。城中好廣眉，四方且半額。城中好大袖，四方全疋帛。斯言如戲，有切事實。
　　衍義云：帶利劍如吴王好劍客，百姓多瘡瘢。
　　鈔《春秋》：吴王闔閭使干將造劍。劍有二狀，一曰干將，二曰莫耶。前傳所載同此。
　　衍義云：趙文王喜劍士，劍士夾門三千餘人。
　　鈔《莊子□說劍篇》云：昔趙文王趙惠文王也。名何武，趙靈王之子也。喜劍，劍客夾門而客三千餘人，日夜相擊於前，死傷者數百餘人，好之不厭。如是三年，國衰，諸侯謀之。
　　衍義云：若晋何曾日食萬錢，猶云無下箸處。
　　鈔：晋武帝時，宰相何曾，字穎考，日食萬錢，猶云無下著之處。蒸餅非十字裂不食。當時將士秦秀議曰：曾驕奢過度，宜謚謬醜。公名與實爽曰謬，怙亂肆行曰醜。
　　衍義云：商紂實鹿臺之財，盈鉅橋之粟。
　　鈔：商紂積而不散，盈而不知滿。《尚書》武成周武王克商，於是云散鹿臺之財，發鉅橋之粟，大賚於四海，而萬姓悅服。
　　道德真經衍義手妙卷之十四竟
　　道德真經衍義手鈔卷之十五
　　五峰清安逸士王守正集
　　善建者不拔章第五十四
　　善建者不拔，善抱者不脫，子孫祭祀不輟。
　　衍義云：先固其根本，而營其標枝。鈔《莊子□天地篇》之文。云：至德之世，不尚賢，不使能，上如標枝，民如野鹿。此言上既無為，下亦淳樸，譬彼野鹿，絕君王之禮也。
　　衍義云：善以道懷抱民者，則百姓歸附而不脫離也。
　　鈔：衍義取善以道懷抱民者，若太王者，可謂有道之君也。去邠而從之者如歸市，可謂百姓歸附而不脫離也。故曰善抱者不脫。
　　衍義云：善以道抱元守一者，則精神完全而不脫失也。
　　鈔：抱元守一者，《莊子□在宥篇》云：廣成子曰：來，吾語汝至道。又云：我守其一以處其和。故我修身千二百歲矣，吾形未嘗衰。黃帝再拜稽首，曰：廣成子之謂天矣。是故衍義引其善以道抱元守一者，則精神完全而不脫失也。若廣成子者，可謂善以道抱元守一者也。至於修身千二百歲，而形未嘗衰者，可謂精神完全而不脫失也。故曰善抱者不脫。
　　衍義云：若太王居邠，狄人侵之，事之以皮幣珠玉，不得免焉。
　　鈔《孟子□梁惠王章句下》云：滕，小國也。竭力以事大國，則不得免焉，如之何，則可。孟子對曰：昔者太王居邠，狄人侵之。事之以皮幣，不得免焉。事之以犬馬，不得免焉。事之以珠玉，不得免焉。乃屬其耆老而告之曰：狄人之所欲者，吾土地也。吾聞之也：君子不以其所以養人者害人。二三子何患乎無君，吾將去之。去邠，踰粱山，邑于歧山之下居焉。邠人曰：仁人也，不可失也。從之者如歸市。蓋周之歷世，至于文武成康，皆懷道抱德之君，遂至于子孫相繼三十七代，歷年八百六十七載。其享祚綿遠，祭祀不絕也如此。
　　衍義云：雖繼毀廟之主，后稷、文王，郊祀之祀，不輟止也。
　　鈔《史記》：孔子在齊，舍於外館。齊景公造焉。賓主之辭既接，而左右白曰：周使適至，言先王廟灾。景公覆問：灾何王之廟也。孔子曰：此必釐王之廟也。公曰：何以知之。孔子曰：《詩》云皇皇上天，其命不忒，天之以善，必報其德。此逸詩也。皇皇，美也。忒，差也。禍亦如之。夫釐王變文武之制，而作玄黃華麗之飾，宮室重峻，輿馬奢侈，而弗可賑也。故天殃所宜加其廟焉。以是占之為然。公曰：天何不殃其身而必罰其廟也。孔子曰：蓋為文、武故也。若殃其身，則文、武之嗣無乃殄乎。故當殃其廟以彰其過。俄頃，左右報曰：所灾者釐王廟也。景公驚起，再拜曰：美哉，聖人之智過人遠矣。
　　修之天下，其德乃普。
　　衍義云：親戚和睦，事業修治。
　　鈔《尚書□堯典》曰：克明使德，以親九族。註云：言堯能明俊德之士任用之，以睦高祖玄孫之親，謂高曾祖父己子孫曾玄共為九族也。九族既睦，平章百姓，百姓昭明，協和萬邦，黎民於變時雍。張氏解曰：言堯克明俊德，所以修身者也。以親九族，則修之家者也。平章百姓，則修之國者也。協和萬邦，則修之天下者也。身修而後家齊，家齊而後國治，國治而後平天下，治之序也。
　　衍義云：積善之餘慶及來世。
　　鈔《易坤卦文言》曰：積善之家，必有餘慶。積不善之家，必有餘殃。臣弒其君，子弒其父，非一朝一夕之故。其所由來者，漸矣。由辯之不早辯也，言治國治家者可不鑒哉。
　　衍義云：萬寶豐熟。
　　鈔《莊子□庚桑楚》。子曰：弟子何以異於予，春氣發而百草生，正得秋而萬寶成。
　　衍義云：所謂其緒餘以治人也。所謂土苴以治國家也。
　　鈔《莊子□讓王篇》之文。云：道之真以治身。其緒餘以為國家，其土直以治天下。
　　故以身觀身，以家觀家，以鄉觀鄉，以國觀國，以天下觀天下。吾何以知天
　　下之然哉，以此。
　　衍義云：《易》曰：觀我生，君子無咎。反觀而求諸己也。
　　鈔《易觀卦九五爻辭》也。云：九五，觀我生，君子無咎。象曰：觀我生，觀民也。鮑先生解云：夫此九五履巽居尊，秉剛得位。體柔順以成德，用中正以省民，為大觀之主者也。然下之隨上，若影之應形，民之從君，猶泥之在鈞，示之以惡則惡著，率之以善則善興，化自一身，儀刑四海，欲監我德，先觀其民，君子風行已則無咎。是故取此觀卦九五爻辭以證解吾何以知天下之然哉。以此言其觀以上五觀之法，并觀天下之民而知之也。
　　含德之厚章第五十五
　　含德之厚，比於赤子。毒蟲不螫，猛獸不據，攫烏不搏。
　　衍義云：益生日多則其厚者薄矣。
　　鈔《莊子□德充符篇》之辭也。惠子謂莊子曰：人固無情乎。莊子曰：然。惠子曰：人而無情，何以謂之人。莊子曰：道與之貌，天與之形，惡得不謂之人。惠子曰：既謂之人，惡得無情。莊子曰：是非吾所謂情也。吾所謂無情者，言人之不以好惡內傷其身，常因自然而不益生也。
　　衍義云：嗒然似喪其偶。
　　鈔《莊子□齊物論》 之文也。南郭子綦隱几而坐，仰天而噓，嗒然似喪其偶。此言至人嗒然似喪其偶。如赤子之無心，故物莫得而傷也。
　　衍義云：其和大同於物，孰能害之。
　　鈔《列子□黃帝篇》之辭也。趙襄子率徒十萬，狩於山中火畋曰狩，藉燔林，扇赫百里。有一人從石壁中出，隨煙燼上下，眾謂鬼物。火過，徐行而出，若無所經涉者。襄子怪而留之，徐而察之，形色七竅，人也。氣息音聲，人也。問奚道而處石，奚道而入火。其人曰：奚物而謂石，奚物而謂火。襄子曰：而向之所出者，石也。而向之所涉者，火也。其人曰：不知也。魏文侯聞之，問子夏曰：彼何人哉。子夏曰：以商所聞夫子之言，和者大同於物，物無得而傷閡者，游金石，蹈水火，皆可也。文侯曰：吾子奚不為之。子夏曰：刳心去智，商未之能。雖然，試語之有暇矣。文侯曰：夫子奚不為之。子夏曰：夫子能之而能不為者也。文侯大悅。
　　衍義云：若春秋楚鬪伯比淫於子之女，生子文。
　　鈔：《春秋》僖公二十一年，義中載之已備，不復重錄。
　　衍義云：若《詩》云：后稷之生於姜嫄，誕寘之寒冰，鳥覆翼之，鳥乃去矣，后稷呱矣。
　　鈔《毛詩□大雅□生民》。尊祖后稷，生於姜嫄，文武之功，起於后稷。故推以配天焉。誕寘之隘巷，牛羊腓字之。誕寘之平林，會伐平林。誕寘之寒冰，鳥覆翼之，鳥乃去矣，后稷呱矣。
　　骨弱筋柔而握固。未知牝牡之合而峻作，精之至。終日號而嗌不嘎，和之至。
　　衍義云：莊子曰：真人之息以踵，眾人之息以喉。
　　鈔《莊子□大宗師篇》之文。云：古之真人，其寢不夢，其覺無憂，其食不甘，其息深深。內息之貌。真人之息以踵，足根也。眾人之息以喉喘哮之息，以喉為節。屈服者其嗌。言若跬。嗌，喉也。氣息不調，咽喉之中，恒如蛙礙。其嗜欲深者，其天機淺。
　　知和曰常，知常曰明，益生曰祥，心使氣曰強。物壯則老，是謂不道，不道早已。
　　衍義云：非徒無益而又害之。
　　鈔《孟子□公孫丑章句上》云：必有事焉，而勿正，心勿忘，勿助長也。無若宋人然：宋人有閔其苗之不長而偃之者，芒芒然歸，謂其人曰：今日病矣，予助苗長矣。其子趍而往視之，苗則槁矣。天下之不助苗長者寡矣。以為無益而舍之者，不耘首者也。助之長者，揠苗者也。非徒無益，而又害之。又引以直養之，則亦至矣。此亦公孫丑之文也。孟子答公孫丑之辭。敢問何謂浩然之氣。曰：難言也。其為氣也，至大至剛，以直養而無害，則塞乎天地之間。程子曰：天人一也。更不分別。浩然之氣乃吾氣也，養而無害，則塞乎天地。一為私意所蔽，則歙然而倏知其小也。
　　衍義云：《書》曰：作善降之百祥。
　　鈔《尚書□伊訓篇》云：嗚呼，嗣王祗厥身，念哉。聖謨洋洋，嘉言孔彰。惟上帝不常，作善降之百祥，作不善降之百殃。爾惟德罔小，萬邦惟慶，爾惟不德罔大，墜厥宗。
　　衍義云：道長於上古而不為老。
　　鈔《莊子□大宗師篇》云：自本自根，未有天地，自古以固存。神鬼神帝，生天生地，在太極太極，五氣也。之先而不為高，在六極六極，六合也。之下而不為深，先天地生而不為久，長於上古而不為老。已於《道經》有物混成章載之，不復重錄。
　　知者不言章第五十六
　　知者不言，言者不知。
　　衍義云：故孔聖欲無言。
　　鈔《論語□陽貨第十七篇》云：子曰：予欲無言。子貢曰：子如不言，則小子何述焉。曰：天何言哉，四時行焉，百物生焉，天何言哉。
　　衍義云：孟子豈好辯。
　　鈔《孟子□滕文公章句下》云：我亦欲正人心，息邪說，距詖行，放淫辭，以承三聖者，予豈好辯哉。予不得已也。
　　衍義云：正容以悟物。
　　鈔《莊子□田子方》之文。清而容物。物無道，正容以悟之，使人之意也消，無擇何足以稱之。此已《道經》第八章載之已詳。
　　衍義云：目擊道存。
　　鈔《莊子□田子方》之文。仲尼見之而不言。子路曰：吾子欲見溫伯雪子久矣。見之而不言，何耶。仲尼曰：若夫人者，目擊而道存矣，亦不可以容聲矣。
　　衍義云：無為謂三問而三不答。
　　鈔《莊子□知北遊》之文云：知北遊於玄水之上，登隱井之丘，而適遭無為謂焉。知謂無為謂曰：予欲有問乎若，何思何慮則知道。何處何服則安道。何從何道則得道。三問而無為謂不答也，非不答，不知答也。知不得問，反於白水之南，登狐闋之上，而睹狂屈焉。知以之言也問乎狂屈。狂屈曰：唉，予知之，將語若，中欲言而忘其所欲言。知不得問，反於帝宮，見黃帝而問焉。黃帝曰：無思無慮始知道，無處無服始安道，無從無道始得道。知問黃帝曰：我與若知之，彼與彼不知也，其孰是耶。黃帝曰：彼無為謂真是也，狂屈似之。我與汝終不近也。夫知者不言，言者不知，故聖人行不言之教也。
　　衍義云：王倪四問而四不知。
　　鈔《莊子□應帝王篇》之文。齧缺問於王倪，四問而四不知。齧缺因躍而大喜，行以告蒲衣子。蒲衣子曰：而今乃知之乎。
　　衍義云：且識音者，口不能傳。
　　鈔《孟子□離婁章句上》之文。云：師曠之聰，不以六律不能正五音。師曠者，晋之樂師，知音者也。此言不以六律不能正五音。而五音之內微妙清暢之音，非得之於心，應之於手者，孰得而傳之哉。
　　衍義云：斲輪者，口不能言。
　　鈔：《莊子□天道篇》之文。云：桓公齊桓公，名小曰。讀書於堂上。輪扁斲輪於堂下，釋椎鑿而上，問桓公曰：敢問公之所讀者何言耶。公曰：聖人之言也。曰：聖人在乎。公曰：已死矣。曰：然則君之所讀者，古人之糟魄已矣。桓公曰：寡人讀書，輪人安得議乎。有說則可，無說則死。輪扁曰：臣也以臣之事觀之。斲輪，徐則甘而不固，疾則苦而不入。不徐不疾，得之於手而應之於心，口不能言，有數存焉於其間。臣不能以喻臣之子，臣之子亦不能受之於臣，是以行年七十而老斲輪。古之人與其不可傳也死矣。然則君之所讀者，古人之糟魄已矣。
　　故不可得而親，不可得而疏，不可得而利，不可得而害，不可得而貴，不可得而賤，故為天下貴。
　　衍義云：若禦寇居鄭圃四十年，人無識者。
　　鈔《列子□天瑞篇》之文。子列子居鄭圃四十年，人無識者。國君卿大夫視之猶眾庶也。
　　衍義云：若齊宣王欲中國而授孟子室，養弟子以萬鍾，使諸大夫國人皆有所矜式。
　　鈔《孟子□公孫丑章句下》之文。云：齊宣王他日謂時子曰：我欲中國而授孟子室，養弟子以萬鍾，六斛四斗為一鍾也。使諸大夫國人皆有所矜式。子盍謂我言之。時子因陳子而以告孟子，陳子以時子之言告孟子。孟子曰：然，時子惡知其不可也，如使予欲富，辭十萬而受萬，是為欲富乎。
　　衍義云：若孟子言人之所貴者，非良貴也。趙孟之所貴，趙孟能賤之也。
　　鈔《孟子□告子章句上》之文。云：孟子曰：欲貴者，人之同心也。人人有貴於己者，弗思耳。人之所貴者，非良貴也。趙孟之所貴，趙孟能賤之。註：人之所貴，謂人以爵位加己而後貴也。良者，本然之善也。趙孟，晋卿也。能以爵祿與人而使之貴，則亦能奪之而使之賤矣。若良貴，則人安得而賤之哉。
　　衍義云：漢文帝聞河上公結草為菴于河之濱。
　　鈔《左傳》本紀所載。義中已詳，不復重錄。
　　道德真經衍義手妙卷之十五竟
　　道德真經衍義手鈔卷之十六
　　五峰清安逸士王守正集
　　以正治國章第五十七
　　以正治國，以奇用兵，以無事取天下。
　　衍義云：孟子曰一正君而國定矣。鈔《孟子□離婁上章》文也。孟子曰：人不足與適音謫也，政不足間也。惟大人為能格君心之非。君仁莫不仁，君義莫不義，君正莫不正，一正君而國定矣。
　　衍義云：三略九奇，靜難息寇，武之功也。
　　鈔：三略者，漢留侯張子房於下邳圯橋遇黃石公，授以三略，曰：子得之，必為帝王之師，亦機鈴用兵之術也。子牙用之，佐武王尅商伐紂而成王業。子房用之，佐漢祖滅項籍而有帝圖。故人主深曉上略則能任賢擒敵，深曉中略則能御將統眾，深曉下略則能明盛衰之源，審治國之紀。人臣深曉三略，則能全功保身。九奇者，黃帝因井田以制兵，開方九焉。五為陣法，四為間地，虛其中，大將居焉。諸葛孔明推演其法，陣間容陣，隊間容隊，以前為後，以後為前，進無速奔，退無遽走，擊頭則尾應，擊尾則頭應，擊中央則兩頭俱應，此桓溫為常山蛇勢也。大凡兵法，多尚奇變，自一至九，如循環無端，不可終窮。
　　吾何以知天下其然哉，以此。天下多忌諱，而民彌貧。
　　衍義云：若秦法偶語者棄市。
　　鈔《通鑑》云：始皇三十四年，丞相李斯上書云：臣請史官非秦記皆燒之。非博士官所職，天下有藏詩、書、百家語者，皆詣守尉雜燒之。有敢偶語詩、書棄市。以古非今者族。衍義云：唐武后開告密之門，人皆重足屏息，莫敢交言，道路以目。
　　鈔：唐武后光宅元年三月，太后置銅匭風受密奏。鑄銅為匭，其器一室四隅，可入不可出。太后自徐敬業之反，疑天下多圖己。又自以久專國事，內行不正，知宗室大臣怨望不服，欲大誅殺以威之，乃盛開告密。有告密者給馬供食，使詣行在所。農夫、樵人皆得召見，或不次除官，無實者不問。於是四方告密者蜂起。
　　民多利器，國家滋昏。人多技巧，奇物滋起。法令滋彰，盜賊多有。
　　衍義云：則必有機心。
　　鈔《莊子□天地篇》之文。云：子貢南遊於楚，過漢陰，見一丈人方將為圃畦，鑿隧而入井，抱甕而出灌，搰搰然用力甚多而見功寡。子貢曰：有械於此，一日浸百畦，用力甚寡而見功多，夫子不欲乎。為圃者仰而視之曰：奈何。曰：鑿木為機，後重前輕，挈水若抽。數如洗蕩，其名為槹。為圃者忿然作色而笑曰：吾聞之吾師，有機械者必有機事，有機事者必有機心。機心存於胸中，則純白不備。純白不備，則神生不定。神生不定者，道之所不載也。吾非不知，羞而不為也。
　　衍義云：謂刻鏤彫琢。
　　鈔《莊子□天道篇》之文。云：覆載天地，刻彫眾形而不為巧，此之謂天樂。
　　衍義云：若紂王之作奇伎淫巧以悅婦人之類。
　　鈔《尚書□泰誓下》云：武王曰：今商王受，作威殺戮，毒痛四海。崇信姦回，放黜師保，屏棄典刑，囚奴正士，郊社不修，宗廟不享，作奇伎淫巧以悅婦人。上帝弗順，祝降時喪。爾其孜孜，奉予一人，恭行天罰。
　　衍義云：小則盜鈎而大至於竊國矣，若田成子一旦弒齊君而盜其國。
　　鈔《莊子□胠篋篇》云：何以知其然。彼竊鈎者誅，竊國者為諸侯。然而田成子齊大夫陳恒也。一旦殺齊君而盜其國，所盜者豈獨其國耶。並與其聖知之法而盜之。故田成子有乎盜賊之名，而身處堯、舜之安。小國不敢非，大國不敢誅，十二世有齊國。
　　衍義云：李斯說二世行督責之術以弭盜。
　　鈔《通鑑》：秦二世二年冬、，二世數誚讓李斯，居三公位，如何令盜如此。李斯恐懼，重爵祿，不知所出，乃阿二世意，以書對曰：夫聖主者，必能行督責之術者也。故申子曰：有天下而不恣睢，命之曰以天下為桎梏者，無他焉，不能督責，而顧以其身勞於天下之民，若堯、禹然，故謂之桎梏。夫不能修申、韓之明術，行督責之道，專以天下自適也，而徒務苦形勞神，以身徇百姓，則是黔首之役，非畜天下者也。何足貴哉。故明主能行督責之術以獨斷於上，則權不在臣下，然後能滅仁義之塗，絕練說之辯，犖車犖趍絕，左氏犖有力焉。然行恣睢之心，而莫之敢逆。如此，羣臣、百姓救過不給，何變之敢圖。二世說，於是行督責益嚴，稅民深者為明史，殺人多者為忠臣，刑者相半於道，而死人日成積於市，秦民益駭懼思亂。
　　衍義云：漢武帝以張湯、趙禹定律令。
　　鈔《通鑑》：漢武帝建元五年，上以太中大夫張湯、中大夫趙禹共定律令。令務在深文，拘守職之吏。出張湯傳。作見知法史，傳相監司用法益刻，自此始。出趙禹傳。
　　故聖人云：我無為，而民自化。我無事，而民自富。我好靜，而民自正。我無欲，而民自樸。
　　衍義云：若堯舜淵默乎法，宮之中垂拱示，天民之阜。
　　鈔《楊子□問道篇》之辭云：在昔虞夏襲堯之爵，行堯之道，法度彰，禮樂著，垂拱而視，天民之阜也。阜，富也。垂衣拱手於巖廊之上，而視天民之自阜也。
　　衍義云：文武不識不知，而順帝之則。垂衣拱手，而天下治。
　　鈔《毛詩□大雅□皇矣篇》之辭。云：帝謂文王，予懷民德，不大聲以色，不長夏以革，不識不知，順帝之則。衍義云：若曹參為漢相，惠帝怪其不治事。
　　鈔《漢書》傳中之言，義中引之已備，不復重錄。
　　其政悶悶章第五十八
　　禍兮福所倚，福兮禍所伏。
　　衍義云：福隱於禍中者，若《列子》載宋人有好行仁義。
　　鈔《列子□說符篇》中所載，義中已備，不復重錄。
　　衍義云：禍藏於福中者，若《列子》載虞氏梁之富人也。
　　鈔《列子□說符篇》所載，義中已備，不復重錄。
　　是以聖人方而不割，廉而不劌，直而不肆，光而不耀。
　　衍義云：《書》曰：直而溫。
　　鈔《尚書□皐陶謨》之辭。云：皐陶曰：都，亦行有九德。亦言，其人有德，乃言載采釆。禹曰：何。皐陶曰：寬而慄，寬柔莊慄。柔而立，柔順植立。愿而恭，謹愿恭恪。亂而敬，亂者治也。有治才必敬畏也。擾而毅，馴擾果毅。直而溫，徑直溫和。簡而廉，簡易廉隅。剛而塞，剛健篤實。彊而義。彊勇好義。彰厥有常吉哉。彰者著也。成德著明於身，而又始終有常，其吉士也。
　　治人事天章第五十九
　　夫唯嗇，是謂早服。早服謂之重積德。重積德，則無不克。無不克，則莫知其極。莫知其極，可以有國。
　　衍義云：孟子曰：存其心，養其性，所以事天也。
　　鈔《孟子□盡心章句上》之辭。註：存謂操而不舍，養謂順而不害，事則奉事而不違也。
　　衍義云：至德者，火不能熱，水不能溺。
　　鈔《列子□黃帝篇》之辭。都無所愛惜，都無所畏忌，入水不溺，入火不熱，斫撻無傷痛，指撾無瘠養，乘空如履實，寢虛若處狀，雲霞不礙其視，雷霆不亂其聽，美惡不滑其心，山谷不躓其步，神行而已。
　　衍義云：昔庚桑子居羽山之顏。
　　鈔《莊子□庚桑楚》之文。昔庚桑子姓庚，名楚，老君之弟子。居羽山之顏。山名在魯地。義中引之已全，不復重錄。
　　治大國章第六十
　　以道蒞天下，其鬼不神。
　　衍義云：鳥獸魚鱉至於咸若，則鬼神亦莫不寧。
　　鈔《尚書□伊訓》戒太甲嗣王之辭也。曰：嗚呼，古有夏先后方懋厥德，罔有天灾。山川鬼神，亦莫不寧。暨鳥獸魚鱉咸若。于其子孫弗率，不率循先王之道。皇天降灾，假手于我有命，造攻自鳴條，鳴條，夏所宅也。亳，湯所宅也。朕哉自亳。此言由桀積惡於鳴條，而湯德之修則始於亳都也。
　　衍義云：《春秋》魯莊公三十二年，有神降於萃。
　　鈔《春秋》魯莊公三十二年，義中已全，不復重錄。
　　衍義云：襄公三十年，鄭人殺伯有。
　　鈔《春秋》襄公三十年，鄭人殺伯有。至昭公七年，子產立公孫洩及良止以撫之，洩，子孔之子。良止，伯有之子。立二．人為大夫，以安子孔、伯有之鬼。乃止。子大叔名游吉，問其故。子產曰：鬼有所歸，乃不為厲。及子產適晋，趙景子問焉。曰：伯有猶能為鬼乎。子產曰：能。人生始化曰魄。始，變化也。既生魄，陽曰魂，用物精多，則魂魄強。若居高官備物之享，則體魄強。取物之精多，則魂氣強。是以有精，至於神明。所以養此精至於神，養此爽至於明也。精是神之未瞥，爽是神之未昭。匹夫匹婦強死，其魂魄猶能依憑於人，以為淫厲。況良霄伯有之名。我先君穆公之冑，子良之孫，子耳之子，從政三世矣。而三世執其政柄，能為鬼，不亦宜乎。
　　衍義云：唐武后時，武三思買二妾。
　　鈔《左傳》所載，義中已全，不復重錄。
　　大國者下流章第六十一
　　大國者下流，天下之交，天下之牝。牝常以靜勝牡，以靜為下。
　　衍義云：若民皆襁抱其子而至者也。
　　鈔《論語□子路第十三》之辭。云：樊遲請學稼。子曰：吾不如老農。請學為圃。曰：吾不如老圃。樊遲出。子曰：小人哉，樊須也。上好禮，則民莫敢不敬。上好義，則民莫敢不服。上好信，則民莫敢不用情。夫如是，則四方之民皆祿負其子而至矣。焉用稼。
　　或下以取，或下而取。
　　衍義云：齊宣王問曰：交鄰國有道乎。孟子對曰：有。
　　鈔《孟子□梁惠王章句下》之辭。云：孟子對曰：有。惟仁者為能以大事小，故湯事葛。《孟子□滕文公章句下》云：孟子曰：湯居亳，與葛為鄰，葛伯放而不祀。湯使人問之曰：何為不祀。曰：無以供犧牲也。湯使遺之牛羊。葛伯食之，又不以祀。湯又使人問之曰：何為不祀。無以供粢盛也。湯使亳眾往為之耕，老弱饋食。葛伯率其民，要其有酒食黍稻者奪之，不授者殺之。有童子以黍肉餉，殺而奪之。《書》曰：葛伯仇餉。此之謂也。仇餉，與餉者為仇讎。文王事昆夷。《毛詩□大雅□緜》文王之興，本由大王也。云：肆不珍原慍，亦不隕厭問，柞械拔矣，行道兌矣，昆夷駾矣，維其喙矣。惟智者為能以小事大，故大王周祖大王去邠。事獯鬻。北狄之強，匈奴是也。此《梁惠王章句下》云：滕文公問曰：滕，小國也。竭力以事大國，則不得免焉。如之何則可。孟子對曰：昔者大王居那，狄人侵之。事之以皮幣，不得免焉。事之以犬馬，不得免焉。事之以珠玉，不得免焉。乃屬其耆老而告之曰：狄人之所欲者，吾土地也。吾聞之也：君子不以其所養人者害人。二三子何患乎無君，我將去之。去邠，踰梁山，邑于岐山之下居焉。邠人曰：仁人也，不可失也。從之者如歸市。又引勾踐事吴。勾踐，越王之名。事見《國語》《史記》云：子貢說越王勾曰日：王誠能發卒佐之，以重寶而悅其心，卑辭以尊其禮，此聖人所謂屈節求其達者也。越使大夫文種頓首言於吴王曰：越悉境內之士三千人以事吴。吴王告子貢曰：越王欲身從寡人可乎。子貢曰：悉人之眾，又從其君，非義也。吴王乃受越王卒，謝留勾踐。
　　大國不過欲兼畜人。小國不過欲入事人。兩者各得其所欲，故大國者宜為下。
　　衍義云：小國贄貢賦。
　　鈔：執贄也。《周禮》云：以禽作六執以等諸臣。孤執皮帛，卿執羔，大夫執鴈，士執雉，庶人執驚，乃鳧之屬工商執雞。
　　衍義云：《春秋》魯文公三年，公如晋。
　　鈔：魯文公三年，公如晋，及晋侯盟。晋侯饗公，賦《菁菁者義》。菁菁者莪，《詩□小雅》云：取其既見，君子樂且有儀。莊叔以公降拜，謝其以公此君子也。曰：小國受命於大國，敢不慎儀。君貺之以大禮，何樂如之。抑小國之樂，大國之惠也。晋侯降，辭。降階辭讓公也。登，成拜。俱還上成拜禮。公賦嘉樂。嘉樂，《 詩· 大雅》 云：義取其顯顯令德，宜民宜人，受祿于天。
　　衍義云：襄公元年，衛子叔、晋知武子來聘，左氏以禮也。
　　鈔《春秋》。襄公元年冬，衛子叔、晋知武子來聘，禮也。凡諸侯即位，小國朝之，小事大也。大國聘焉，大事小也以繼好、結信、謀事、補闕，禮之大者也。闕，猶過也。禮以安國家利民人為大。
　　道德真經衍義手鈔卷之十六竟
　　道德真經衍義手鈔卷之十七
　　五峰清安逸士王守正集
　　道者萬物之奧章第六十二
　　道者，萬物之奧，善人之寶，不善人之所保。
　　衍義云：萬物資始。鈔《易經乾卦象辭》云：象曰：大哉乾元，萬物資始，乃統天。雲行雨施，品物流形。大明終始，六位時成，時乘六龍以御天。乾道變化，各正性命。彖者，斷定一卦之義，所以名為彖也。總釋乾與元也。乾是卦名，元是乾德之首，故以元德配乾釋之。大哉乾元者，陽氣浩大乾體廣遠，又以元大始生萬物，故曰：大哉乾元，萬物資始。
　　故立天子，置三公，雖有拱璧，以先駟馬，不如坐進此道。
　　衍義云：立天子，置三公。
　　鈔：四海之大，萬有之殷，厥初生人，不可無主，故立君以牧之。天子者，尊事上帝，父事於天，母事於地，曰天之子也。一人不可以廣理，置百官以臨之，故天子乃有三公焉。《尚書□周官》云：其惟三公，論道經邦。太師者，智足以為泉源，行足以為儀表，問焉則應，求焉則得，謂之太師。亦曰尚父。太言大也。為王之師，安車青蓋，金印紫綬。太傅者，訓也，保也。《大戴禮》云：傳天子以德義，若天子無恩於父母，不惠於庶人。失禮於大臣，不中於制獄，皆太傳之失職也。太保者，保，倚也，任也。《大戴禮》曰：天子處位不端，受書不敬，語不序聲，音不中律，進退即席，無升降揖讓之禮，皆太保之失職也。
　　衍義云：兩君相見，皆有贄幣之禮。
　　鈔《周禮》之文。以六禽為贄幣，作兩君相見之禮，已具於六十一章，今不重錄。
　　衍義云：若春秋僖公三十三年，秦師及滑，鄭商人弦高。
　　鈔《春秋》僖公三十三年，秦師伐鄭。及滑，鄭商人弦高將市於周，遇之。以乘韋韋熟革也先牛十二，乘四，韋先，韋牛也。古者將獻遺於人，必有以先之。犒師，曰：寡君聞吾子將出師於弊邑，敢犒從者。不腆腆，厚也。不厚也。弊賦，為從者之淹，止則具一日之積，行則備一夕之衛。且使遽告於鄭，因有備焉。
　　衍義云：孟子曰：齊人莫有以仁義與王言者。
　　鈔《孟子□公孫丑章句下》。孟子答公孫丑之辭云：丑見王之敬子也，未見所以敬王也。曰：惡，是何言也。齊人無以仁義與王言者，豈以仁義為不美也。其心曰：是何足與言仁義也云爾。則不敬莫大乎是。我非堯舜之道，不敢以陳於王前，故齊人莫如我敬王也。
　　古之所以貴此道者，何。不曰求以得，有罪以免耶。故為天下貴。
　　衍義云：若《春秋》：僖公三十三年，秦穆公敗師於殽。
　　鈔《春秋》僖公三十三年夏四月辛巳，敗秦師於殽，獲百里孟明視、西乞術、白乙丙以歸。秦伯素服郊次，鄉師而哭曰：孤違蹇叔，以辱二三子，孤之罪也。不替孟明，孤之過也。大夫何罪。且吾不以一眚眚，過也。掩大德。
　　為無為章第六十三
　　圖難於其易，為大於其細。
　　衍義云：《書》曰：怨豈在明，不見是圖。
　　鈔《尚書□五子之歌》云：予視天下愚夫愚婦一能勝予，一人三失，怨豈在明，不見是圖。予臨兆民，凜乎若朽索之馭六馬，為上人者，奈何不敬。予者，五子自稱也。君失人心則為獨夫，則愚夫愚婦一能勝我矣。三失者，言所失眾也，民心怨背，豈特其彰著而後知之，當於未發之時而圖之也。
　　夫輕諾必寡信，多易必多難。是以聖人猶難之，故終無難。
　　衍義云：晋解楊無二命，魯仲由無宿諾，古今美之。
　　鈔：晋解楊無二命者，《春秋》魯宣公十五年春，公孫歸父會楚子于宋。宋人使樂嬰齊告急于晋。晋侯欲救之。伯宗曰：不可。乃止。使解楊如宋，使無降楚。曰：晋師悉起，將至矣。鄭人用而獻諸楚。楚子厚賂之，使反其言，不許。三而許之。登諸樓車，使呼宋人而告之。遂致其君命。楚子將殺之，使與之言曰：爾既許不穀，而反之，何故。非我無信，女則棄之，速即爾刑。對曰：臣聞之，君能制命為義，臣能承命為信，信載義而行之為利。謀不失利，以衛社稷，民之主也。義無二信，信無二命。君之路臣，不知命也。受命以出，有死無實，又可路乎。臣之許君，以成命也。成其君命。死而成命，臣之祿也。寡君有信臣，已不廢命。下臣獲考考，成也。死，又何求。楚子含之以歸。魯仲由無宿諾者，此《論語□顏淵第十二》云：宿，留也。猶宿怨之宿。急於踐言，不留其諾也。此以見子路字仲由之所以取信於人也。由其養之有素，故古今稱美之也。
　　衍義云：昔齊攻魯，求其岑鼎，魯侯偽獻他鼎。
　　鈔《劉子□履信篇》云：昔齊攻魯，求其岑鼎。魯侯偽獻他鼎而請盟。齊侯不信。義中已全，不復重錄。
　　衍義云：《春秋》僖公二十二年，邾人以須句故出師。義中已備，不復重錄。註：須句雖別國而削弱，不能自通，為魯私屬，若顓臾之在魯，謂之社稷之臣。
　　其安易持章第六十四
　　其安易持，其未兆易謀，其脆易破，其微易散。為之於未有，治之於未亂。
　　衍義云：昔齊景公有疾，求醫於秦。鈔：《左傳》所載，義中全備，不復重錄。
　　合抱之木，生於毫末。九層之臺，起於累土。千里之行，始於足下。
　　衍義云：九層之高臺，起乎一簀之土。
　　鈔《論語□子罕第九》云：子曰：譬如為山，未成一簣，止，吾止也。譬如平地，雖覆一贊，進，吾往也。註：簣，土籠也。《書》曰：為山九仞，功虧一簣，夫子之言，蓋出於此言。山成而但少一簣，其止者吾自止也。平地而方覆一簣，其進者吾自往耳。蓋學者自彊不息，則積少成多，中道而止則前功盡棄。其止其往，皆在我而不在人也。
　　民之從事，常於幾成而敗之。慎終如始，則無敗事。是以聖人欲不欲，不貴難得之貨。學不學，復眾人之所過。以輔萬物之自然，而不敢為。
　　衍義云：《書》曰：為山九仞，功虧一簣。
　　鈔《尚書□旅獒篇》云：西旅獻獒，召公以為非，所當受作書以戒武王。云：嗚呼，夙夜罔或不勤，不矜細行，矜持之矜終累大德。為山九仞，功虧一簣。
　　衍義云：靡不有初，鮮克有終。此詩人所以刺周厲王。
　　鈔《毛詩□大雅□蕩之什》之文。蕩召穆公，傷周室大壞也。厲王無道，天下蕩蕩，無綱紀文章，故作是詩也。
　　蕩蕩上帝，下民之辟。蕩蕩：法度廢壞之貌。上帝以託君王也。辟，君也。此言厲王居人之上，為天下君，無可則家之甚也，疾威上帝，其命多辟。音僻。疾，病人也，重賦飲也。威罪人者，峻刑法也。其政教命令又多邪僻，不由舊章。天生蒸民，其命匪諶。靡不有初，鮮克有終。蒸，眾也。諶，誠也。此言天生眾民，其命令當以誠信教導之，使之忠厚。今則不然，民始皆庶幾於善道，後更化於惡俗，故云靡不有初。今衍義取此，以證解慎終如始，則無敗事之義也。
　　衍義云：唐魏徵上疏太宗，以為陛下志業，比貞觀初，漸不克終者，凡十條之類是也。
　　鈔：唐貞觀十三年，魏一徵恐太宗不能克終儉約，近歲頗好奢縱，上疏諫曰：頃年已來，稍乖曩志，敦樸之理，漸不克終，謹以所聞列之如左。陛下貞觀之初，無為無欲，清净之化，遠被遐方。考之於今，其風漸墜。何以言之，漢文晋武，俱非上哲，漢文辭千里之馬，晋武焚雉頭之裘。今則求駿馬於萬里，市珍奇於域外，取遺於道路，見輕於戎狄。此其漸不克終一也。昔子貢問理人於孔子。孔子曰：凜乎若朽索之馭六馬。子貢曰：何其畏哉。子曰：不以道遵之，則吾條也。故《書》曰：人惟邦本，本固邦寧。為人上者，奈何不敬。陛下貞觀之初，視人如傷，愛之猶子，頃年已來，意在奢縱，忽忘卑儉。乃云：百姓無事則驕逸，勞役則易使。自古已來，有由百姓逸樂而政傾敗者也，恐非興邦之至言，豈安人之長策。此其漸不克終二也。陛下貞觀之初，損己以利人。至於今者，縱欲以勞人。卑儉之迹歲改，驕侈之情日異，乃云：若不為此，不便我身。人臣之情，何可復争，此直意在杜諫之口，豈曰擇善而行者乎。此其漸不克終三也。陛下貞觀之初，砥礪名節，不私於物，唯善是與。親愛君子，疏斥小人。今則不然，輕小人也，狎而近之。昵近小人，非致治之道。疏遠君子，豈興邦之義。此其漸不克終四也。陛下貞觀之初，動遵唐虞，損金抵璧，反樸還淳。頃年已來，好尚奇異難得之貨，無遠不臻，珍玩之好滋興，而求豐實之，其不可得亦已明矣。此其漸不克終五也。陛下貞觀之初，求賢如渴，善人所舉，信而任之。近歲以來，思好惡惑眾善所毀之人，未必可信於所舉，積年之行，不應頓失於一朝。且君子之懷蹈仁義而弘大德，小人之性好讒毀以為身謀。陛下不審察其根源，而輕為之臧否，是使守道者日疏，干求者日進，所以人思苟免，莫能盡力。此其漸不克終六也。陛下初登大位，內除畢弋之物，外絕畋獵之源。數載之後，不能固志，雖無十旬之逸，或過三驅之禮，遂使盤遊之娛見幾於百姓，鷹犬之貢遠及於四夷。侵晨而出，入夜方還，以馳騁為歡，莫慮不虞之變。使之不測，其可救乎。此其漸不克終七也。孔子曰：君使臣以禮，臣事君以忠。陛下初踐大位，敬以接下，君恩下流，臣情上達。頃年以來，多所忽略，欲言則顏色不接，欲請則恩禮不加，間因所短，詰其細過，雖有聰辯之略，莫能申其忠欵，而望上下同心，君臣交泰，不亦難乎。此其漸不克終八也。傲不可長，欲不可縱，樂不可極，志不可滿。陛下貞觀之初，孜孜理治，屈己從人。云頃年以來，微自矜放恃功業之大，意蔑前王負聖智之明，心輕當代，此傲之長也。縱或抑情從諫，終是不能忘諫，此欲之縱也。志在嬉遊，情無厭倦，雖未全放政事，不復專心治道，此樂將極也。率土乂安，四夷欵服，仍遠勞士馬，問罪遐裔，此志將滿也。此其漸不克終九也。昔陶唐、成湯之時，非無灾患。而稱其聖德者，以其有始有終，無為無欲。頃年以來，疲於搖役，關中之人，勞弊尤甚。離匠之徒，下日悉留和。顧正兵之輩，上番多別驅。使和市之物，不絕於鄉閒。遞送之步，相繼於道路。既有所弊，易為驚擾，脫因水旱，穀麥不收，恐百姓之心，不如前日之寧帖。此其漸不克終十也。
　　衍義云：外謂金玉珠寶之類。
　　鈔《千字文》註云：金生麗水。麗水者，在益州永昌郡。中有金，往往浮出也，皆為上金。玉出崑崗南。楚荊山崑崗谷中出美玉。珠者或稱夜光，大或徑寸，光照十二乘。寶者，金玉珍異草木毛羽，眾所奇重者。古今之所貴皆曰寶焉。此世俗之所寶，越分而求，傷生害性，不若得道之君，以賢為寶，修真之士，惟道是寶，不營為分外。故常全其自然，是不貴難得之貨爾。
　　古之善為道章第六十五
　　民之難治，以其智多。是故以智治國，國之賊。不以智治國，國之福。
　　衍義云：莊子曰：上誠好智而無道，則天下大亂矣。
　　鈔《莊子□胠篋篇》之辭云：上誠好智而無道，則天下大亂矣。何以知其然耶。夫弓弩、畢弋、機變之智多，則鳥亂於其上矣。網小而細，形似畢星，故名為畢。以繩擊箭而射謂之弋。弩牙名曰機。鈎餌、網罟、罾苟之智多，則魚亂於水矣。罟罾皆網，筍亦筌也。鈎，釣鈎也。餌，魚餌也。削格、削格所以施羅網也，羅落、罝罘之智多，則獸亂於澤矣。《爾雅》云：鳥罟謂之羅，兔罟謂之罝罘，亦皆兔網也。智詐漸毒，頡滑堅白，解垢詭曲之辭。同異之智多，則俗惑於辯矣。西華法師疏云：智數詐偽漸漬毒害於物也。頡滑，稽也。解垢，詐偽也。夫骨稽堅白之智，謫詭同異之談，諒有虧於正理。故天下每每大亂，罪在於好智。蓋聖智者，國家之利器也。
　　衍義云：若漢明帝性褊察。
　　鈔：《漢書》所載漢明帝性褊察。衍義載之已詳，不復重錄。
　　江海為百谷王章第六十六
　　江海所以能為百谷王者，以其善下之，故能為百谷王。
　　衍義云：《易》曰：地道變盈而流謙。
　　鈔《易謙卦象辭》云：彖曰：謙，亨。天道下濟而光明。地道卑而上行。天道虧盈而益謙。地道變盈而流謙。鬼神害盈而福謙。人道惡盈而好謙。謙，尊而光，卑而不可踰，君子之終也。
　　是以聖人欲上人，以其言下之。欲先人，以其身後之。是以處上而人不重，處前而人不害，是以天下樂推而不厭。
　　衍義云：但聖人知滿必招損。
　　鈔《尚書□大禹模篇》之辭云：三旬苗民逆命。益贊于禹曰：惟德動天，無遠弗屆，滿招損，謙受益。時乃天道。又引攝謙退讓，此六四無不利撝謙，言指撝皆謙者，以不違法，則動合於理，故無所不利也。
　　衍義云：若《莊子》載魯哀公問於仲尼曰。
　　鈔《莊子□德充符篇》之辭。義中已全，不復重錄。
　　以其不争，故天下莫能與之争。
　　衍義云：《書》曰：汝惟不矜，天下莫與汝争能。汝惟不伐，天下莫與汝争功。
　　鈔《尚書□大禹謨》之辭云：帝曰：舜帝。來，禹。洚水洪水也。儆予，成允成功，惟汝賢。克勤于邦，克儉于家，不自滿假，惟汝賢，汝惟不矜，天下莫與汝争能。汝惟不伐，天下莫與汝争功。予懋乃德，嘉乃丕績，天之曆數在汝躬，汝終陟元后。
　　道德真經衍義手鈔卷之十七竟
　　道德真經衍義手鈔卷之十八
　　五峰清安逸士王守正集
　　天下皆謂章第六十七
　　我有三寶，保而持之：一曰慈，二曰儉，三曰不敢為天下先。
　　衍義云：大禹修身，以克檢為賢。文王為治，以節儉為化。
　　鈔《尚書□大禹謨》云：克儉于家，不自滿假，惟汝賢。又引文王以節儉為化。云：此《毛詩□國風□羔羊□鵲巢》之功致也。召南之國化文王之政，在位皆節儉正直，德如羔羊也。《書》曰恭儉惟德。此乃《尚書□周官篇》之辭。云：位不期驕，祿不期侈，恭儉惟德，無載爾偽。作德心逸日休，作偽心勞日拙。
　　夫慈，故能勇。儉，故能廣。不敢為天下先，故能成器長。
　　衍義云：孟子曰：仁者無敵。
　　鈔《孟子□梁惠王章句上》孟子答梁惠王之辭。彼陷溺其民，王往而征之，夫誰與王敵。故曰：仁者無敵，王請勿疑。
　　衍義云：帝舜性仁，刑為四罪之誅。
　　鈔：帝舜性仁者，此《孟子□盡心上》云。孟子曰：堯、舜性之也，湯、武身之也，五霸假之也，久假而不歸，惡知其非有也。四罪者，此《尚書□舜典篇》 云：流共工于幽州，流遣之遠去，如水之流也。放驩兜于崇山，放置之于此，不令他適也。竄三苗于三危，竄則騷逐禁固之也。殛鯀于羽山。殛，則拘囚困苦之也。四罪而天下咸服。
　　衍義云：成湯克仁，能勝夏桀之虐。
　　鈔《尚書□仲虺之誥》：惟王不邇聲色，不殖貨利。德懋懋官，功懋懋賞。用人惟己，改過不吝。克寬克仁，彰信兆民。《湯誥》云：夏王滅德作威，以敷虐于爾萬方百姓。爾萬方百姓，罹其凶害，弗忍荼毒，並告無辜于上下神祇。天道福善禍淫，降灾于夏，以彰厥罪。
　　衍義云：文王視民如傷。
　　鈔《孟子□離婁章句下》云：孟子曰：禹惡旨酒而好善言。湯執中，立賢無方。文王視民如傷，望道而未之見。武王不泄邇，不忘遠。周公思兼三王，以施四事。其有不合者，仰而思之，夜以繼日。幸而得之，坐以待旦。
　　衍義云：一怒而安天下之民，豈非勇也。
　　鈔《孟子□粱惠王章句下》孟子答齊宣王曰：是匹夫之勇，敵一人者也。王請大之。《詩》云：王赫斯怒，爰整其旅，以遏徂莒，以篤周祜，以對于天下。此文王之勇也。文王一怒而安天下之民。註：《詩□大雅□皇矣篇》赫，怒貌。爰，於也。旅，眾也。遏，按止也。徂，往也，謂密人侵阮徂共之眾也。篤，厚也。枯，福也。對，答也。以答天下仰望之心也。此文王大勇也。
　　衍義云：《書》曰；慎乃儉德，惟懷永圖。
　　鈔《尚書□太甲上》伊尹乃言曰：先王昧爽丕顯，坐以待旦。旁求俊彥，啟迪後人，無越厭命以自覆。慎乃儉德，惟懷永圖。
　　衍義云：若文帝罷露臺，身衣弋締，以敦樸為天下先。
　　鈔：文帝欲作露臺，召匠計之，直百金。上曰：百金，中人十家之產也。吾奉先帝宮室，常恐羞之，何以臺為。身衣弋締，厚繒所幸夫人衣不曳地，幃帳無文繡，以示樸為天下先。
　　衍義云：太宗欲營殿，鑒秦而止。衣無錦繡，而公私富給。
　　鈔：唐太宗貞觀四年詔。發卒修洛陽宮之乾元殿，以備巡狩。給事中張玄素上書諫曰：秦始皇之為君也，籍周室之餘，因六國之強。臣聞阿房成，秦人散，章華就，楚眾離。陛下合鑒之。所以作役宜即停之。
　　今捨其慈，且勇。捨其儉，且廣。捨其後，且先。死矣。
　　衍義云：則致過涉滅頂之凶矣。
　　鈔《周易大過》巽下，兌上。巽而悅行。以此濟難，難乃濟也。上六：過涉滅頂，凶，無咎。註：處大過之極，過之甚也。涉難過甚，故至于滅頂。凶，志在救時，故不可咎也。
　　夫慈，以戰則勝，以守則固。天將救之，以慈衛之。
　　衍義云；若《春秋》宣公十五年，秦桓公伐晋於輔氏。
　　鈔：宣公十五年事，義中已詳，不復重錄。
　　衍義云：戒用兵者五章。第三十章云不以兵強天下。第三十一章云夫佳兵者，不祥之器。第五十七章云以奇用兵。第六十九章云用兵有言。第七十六章云兵強則不勝。戒殺者一章。第七十二章云勇於敢則殺。戒奢崇儉者三章。第二十九章云聖人去甚去奢去泰。第六十七章云一曰慈，二曰儉，三曰不敢為天下先。第五十九章云治人事天莫若嗇。戒柔弱不争者十五章。第三章云弱其志強其骨。第四十章云弱者道之用。第五十五章云骨弱筋柔而握固。第三十六章云柔弱勝剛強。第七十六章云人之生也柔弱。第七十八章云天下柔弱莫過於水。第三十九章云自謂孤寡不穀。第五十二章云見小曰明，守柔曰強。第六十六章云以其不争，故天下莫能與之争。第七十三章云天之道，不争而善勝。第四十三章云天下之至柔馳騁天下之至堅。第六十八章云善勝敵者不争。第八章云水善利萬物而不争。第二十二章云夫惟不争，故天下莫能與之争。第八十一章云為
　　而不争。
　　善為士章第六十八
　　善為士者不武，善戰者不怒。
　　衍義云：若市南宜僚，弄九兩家之難解。
　　鈔《莊子□徐無鬼篇》云：仲尼之楚，楚王觴之。孫叔敖執爵而立。市南宜僚受酒而祭曰：古之人乎，於此言已。曰：丘也聞不言之言矣。未之嘗言。市南宜僚弄丸，宜僚，楚之勇士。白公勝亂，殺令尹子西、子期。石乞曰：市南宜僚者，得之可以當五百人，乃往告之，不許。孫叔敖甘寢秉羽而郢人投兵。叔敖，楚之令尹。甚有賢德者也。郢，楚都。叔敖高枕逍遙執羽扇而自得，遂使敵國不侵，明二子有此功能也。
　　衍義云：若湯放桀，武王伐紂，王一怒而安天下之民。
　　鈔《尚書□仲虺之誥》。成湯放桀于南巢。地名，廬江有巢城。《武成篇》云：惟一月壬辰，旁死魄。越翼日，癸巳，王朝步自周，于征伐商。《孟子□梁惠王下》云：一人衡行於天下，武王恥之。此武王之勇也。武王亦一怒而安天下之民。
　　善勝敵者不争，善用人者為之下。
　　衍義云：争地以戰，殺人盈野，争城以戰，殺人盈城。
　　鈔《孟子□離婁上》云：況於為之強戰，争地以戰，殺人盈野，争城以戰，殺人盈城。此所謂率土地而食人肉，罪不容於死。
　　衍義云：《史記》載魏使客將軍新桓衍入邯鄲。義中已詳，不復重錄。又云：若周穆王之命君牙作股肱心膂。
　　鈔《尚書□君牙篇》云：惟予小子嗣守文、武、成、康遺緒，亦惟先王之臣，克左右亂四方。心之憂危，若蹈虎尾，涉于春冰。今命爾予翼，作股肱心膂，鑽乃舊服。無忝祖考。
　　衍義云：《漢書》載高祖王漢中。
　　鈔《漢書》所載，義中已備，不復重錄。
　　是謂不争之德，是謂用人之力，是謂配天，古之極也。
　　衍義云：若魏吴起為將。
　　鈔《史記》所載，義中已詳，不復重錄。
　　用兵有言章第六十九
　　是謂行無行，攘無臂，仍無敵，執無兵。
　　衍義云：斑師整旅。
　　鈔《尚書□大禹謨》云：至誠感神，矧玆有苗。禹拜昌言曰：俞，斑師振旅。帝乃誕敷文德，舞干羽于兩階，七旬有苗格。斑，還也。振，整也。謂整旅以歸也，乃斑師於有苗之國，而振旅於京師也。
　　衍義云：兵者五兵戈矛之屬。
　　鈔：五兵者，一弓、二受、詩云：伯也執受。三矛、四戈、五戟。有枝曰戟。
　　禍莫大於輕敵，輕敵則幾喪吾寶。
　　衍義云：輕敵者，若《春秋》僖公三十三年。
　　鈔《春秋》僖公三十三年，秦師過北門，義中已備，不錄。
　　吾言甚易知章第七十
　　吾言甚易知，甚易行。天下莫能知，莫能行。
　　衍義云：孟子曰：道若大路，然人豈難知哉。
　　鈔《孟子□告子章句下》云：孟子答曹交之辭。曹交，曹君弟也。曰：夫道若大路，然豈難知哉。人病不求耳，子歸而求之，有餘師。言道不難知。若歸而求之，事親敬長之問，則性分之內萬理皆備。隨處發見無不可師，不必留此而受業也。
　　是以聖人被褐懷玉。
　　衍義云：莊子見魯哀公。哀公曰：魯多儒。
　　鈔《莊子□田子方篇》中之文。義中已全，不復錄。
　　知不知上章第七十
　　知不知，上。不知知，病。
　　衍義云：道非思慮之所及，故不可知。
　　鈔《莊子□知北遊篇》云：知北遊於玄水之上，登隱弅之丘，而適遭無為謂焉。知謂無為謂曰：予欲有問乎若：何思何慮則知道。何處何服則安道。何從何道則得道。三問而無為謂不答。非不答，不知答也。
　　衍義云：夫子謂子貢曰，賜也，汝以予為多學而識之者歟，非也。予一以貢之。
　　鈔《論語□衛靈公十五》。云云孔子說不是我多學而識之也，只是一以貫之。一以貫之謂舉天下萬善，只用一箇道理而通貫之也。
　　衍義云：莊子曰：不知深矣，知之淺矣。
　　鈔《莊子□知北遊篇》 云：泰清以之言也問乎無始曰：若是，則無窮之弗知與無為之知，孰是孰非乎。無始曰：不知深矣，知之淺矣。弗知內矣，知之外矣。不知合理故深玄而處內，知之乖道故粗淺而疏外。
　　夫惟病病，是以不病。
　　衍義云：夫子曰：君子病無能焉，不病人之不己知也。
　　鈔《論語□衛靈公十五》。君子學以為己，不求人知也。
　　聖人不病，以其病病，是以不病。
　　衍義云：若《莊子》載南郭子綦隱几而坐。
　　鈔《莊子□徐無鬼篇》云。義中已詳，不復重錄。
　　民不畏威章第七十二
　　民不畏威，則大威至。
　　衍義云：有威可畏之謂威。
　　鈔：《春秋》襄公三十一年，衛侯在楚，北宮文子見令尹圍之威儀，言於衛侯曰：令尹似君矣，將有他志。言語瞻視行步不常。公曰：子何以知之。對曰：《詩》云：敬慎威儀，惟民之則。令尹無威儀，民無則焉。民所不則，以在民上，不可以終。公曰：善哉。何謂威儀。對曰：有威可畏，有儀可象，謂之威儀。君有君之威儀，其臣畏而愛之，則而象之，故能有其國家，令聞長世。臣有臣之威儀，其下畏而愛之，故能守其官職，保族宜家。
　　衍義云：君子有三畏：畏天命，畏大人，畏聖人言。
　　鈔《論語□季氏第十六》云：孔子曰：君子有三畏：畏天命，畏大人，畏聖人之言。小人不知天命而不畏也，狎大人侮聖人之言。
　　無狹其所居，無厭其所生。夫惟不厭，是以不厭。
　　衍義云：心者神之舍。
　　鈔《莊子□知北遊》之辭。齧缺問道乎披衣。齧缺，王倪之弟子。披衣，王倪之師也。披衣曰：若正汝形，一汝視，天和將至。攝汝知，一汝度，神將來舍。德將為汝美，道將為汝居。
　　衍義云：夫惟除垢止念，靜心守一。鈔《西昇經》戒示章之文也。太上為尹真人傳經，既終，將昇太微。於是重語真人曰：除垢止念，靜心守一。眾垢除，萬事畢。此吾道之要也。
　　是以聖人自知不自見，自愛不自貴，故去彼取此。
　　衍義云：南郭子綦隱几而坐。
　　鈔《莊子□齊物篇》之文。義中已備，不復重錄。
　　衍義云：若列禦寇之齊，中道而反。
　　鈔《莊子□列禦寇》之文。義中已詳，不復重錄。
　　道德真經衍義手妙卷之十八竟
　　道德真經衍義手鈔卷之十九
　　五峰清安逸士王守正集
　　勇於敢章第七十三
　　知此兩者，或利或害。天之所惡，孰知其故。是以聖人猶難之。
　　衍義云：孟子曰：矢人豈不仁於函人哉。矢人惟恐不傷人，函人惟恐傷人，巫匠亦然，故術不可不慎也。註：函，甲也。惻隱之心，人皆有之。是矢人之心，本非不如函人之仁也。巫者，為人祈祝，利人之生。匠者，作為棺槨。利人之死。又云：順天者存，逆天者亡。
　　鈔《孟子□離婁上》云：孟子曰：天下有道，小德役大德，小賢役大賢。天下無道，小役大，弱役強。斯二者天也。順天者存，逆天者亡。有道之世，人皆修德，而位必稱其德之大小。天下無道，人不修德，則但以力相役而已。天者理勢之當然也。
　　天之道，不争而善勝，不言而善應，不召而自來。繟然而善謀。
　　衍義云：天何言哉。四時行焉，百物生焉。
　　鈔《論語□陽貨第十七》之文。子曰：予欲無言。子貢曰：子如不言，則小子何迷焉。子曰：天何言哉。四時行焉，百物生焉，天何言哉。
　　衍義云：顏子為孔門之高弟，仁之大賢，而天夭其壽。
　　鈔《論語□雍也第六》：哀公問弟子孰為好學。孔子對曰：有顏回者，好學。不幸短命，死矣。今也則亡。或云三十二而亡。莊子云：十八而亡。
　　衍義云：盜跖為東陵之賊，夫侵暴之元惡，而克保天年。
　　鈔《莊子□盜跖篇》：東陵地名。盜跖。柳下惠之弟也。《漢書》云：跖，秦之大盜也。勇悍果敢，聚眾率兵九千餘人，橫行天下。侵暴諸侯，驅人牛馬，取人婦女，萬民苦之。
　　衍義云：鄧攸永嘉末沒于石勒。又引唐末李茂貞為鳳翔節度使。此兩節事目，義中載之全備，不復重錄。
　　民常不畏死章第七十四
　　民常不畏死，奈何以死懼之。
　　衍義云：夫人生而靜，天之性。
　　鈔《禮記□樂記》之文也。人生而靜，天之性，感物而動，性之欲。此言人之厥初，稟受天真自然之性，本來清浄一無所染，自此以後，性天一動，情竇交攻，心有所欲，性有所染，則天真自然之性鬱閉而不能現矣。
　　衍義云：政煩刑重，民無所措手足。
　　鈔《論語□子路第十三》之文。子路曰：衛君待子而為政，子將奚先。子曰：必也正名乎。子路曰：有是哉，子之迂也。奚其正。子曰：野哉由也。君子於其所不知，蓋闕如也。名不正則言不順，言不順則事不成，事不成則禮樂不興，禮樂不興則刑罰不中，刑罰不中則民無所措手足。
　　常有司殺者殺。
　　衍義云：若舜之四凶，周公之管、蔡是也。
　　鈔《尚書□舜典》云：流共工于幽州，放驩兜於崇山，竄三苗于三危，殛鯀于羽山，四罪而天下咸．服。又引周公之於管、蔡者，《尚書□金縢篇》云：武王既喪，管叔及其羣弟乃流言於國曰：公將不利於孺子。管叔名鮮，武王弟，周公兄也。羣弟蔡叔度、霍叔處也。流言，無根之言。如水之流，自彼而至此也。
　　衍義云：南宮丹籙賞善而司生，北宮黑簿紀過而主死。
　　鈔《三元經》中所載：南宮丹籙賞善司生，北宮黑簿紀過主死。有此四星鑒人之善惡，察其重輕，以懲勸之，使世人修善戒惡。其不善者，天之司殺，當自殺之。言天鑒之甚明，無有不察。天網寬大，疏而不漏，違天反道，何逃其辜。
　　夫代司殺者殺，是謂代大匠斲。夫代大匠斲，希有不傷其手矣。
　　衍義云：天討有罪，五刑五用。
　　鈔《尚書□皐陶謨》第四註：天討有罪之人，則五等之刑以懲戒之。善爵賞刑罰，乃人君之政事。君主之臣用之，當加勉而不可怠者也。
　　衍義云：齊人伐燕，或問孟子曰：勸齊伐燕有諸。
　　鈔《孟子□公孫丑下》。沈同問燕可伐與。義中已載，不復重錄。
　　衍義云：楚靈王之言曰：予殺人子多矣。
　　鈔《春秋》昭公十三年。楚公子比等因四族之徒入楚，殺公子祿及公子罷敵。王聞羣公子之死也，自投于車下曰：人之愛其子也，亦如余乎。王曰：予殺人子多矣，能無及此乎，豈非天報我耶。
　　衍義云：秦毒痡天下，固不足道。
　　鈔《通鑑》司馬光云：秦始皇方毒天下，而蒙恬為之使，恬不仁可知矣。然恬明於人臣之義，雖無罪見誅，守死不二，斯亦足稱也。
　　衍義云：以疑似而殺李君羨。
　　鈔《通鑑》貞觀二十二年。初，武衛將軍武連縣公李君羨直玄武門，時太白晝見，太史占云：女主昌。民間又傳《秘記》云：唐三世之後，女主武王代有天下。上惡之。會與諸武臣宴宮中，行酒令，使各言小名。君羨自言名五娘。上愕然，因笑曰：何物女子，乃爾勇健。又以君羨官稱封邑皆有武字，深惡之。後出為華州刺史，殺之。
　　衍義云：以猜忌而殺王景文。
　　鈔：宋明帝泰豫元年，上疾篤，慮晏駕之後皇后臨朝，王景文以元舅之勢，必為宰相，門族彊盛，或有異圖，遣使賜景文死。手勅曰：與卿周旋，欲全卿門戶，故有此處分。景文奉勃賜死，遂飲藥而卒。以猜忌殺之。
　　衍義云：漢唐諸賢，謀誅宦竪，宦竪之罪誠大矣。
　　鈔《東漢書詳節》。漢靈帝時，大將軍何進、董卓謀誅宦官。主簿陳琳入諫曰：《易》稱即庇無虞。即鹿猶從禽也。無虞言不可得。諺有掩目捕雀。夫微物尚不可欺。以得志，況國之大事，其可以詐立乎。進不聽。遂召諸屯以誅宦官為言。進意狐疑，後入為張讓、渠穆等斬之。《唐書詳節》：宦人程元振，京兆三原人。事唐代宗，遷驃騎大將軍。廣德初，太常博士柳伉上疏：天下之心乃恨陛下遠賢良，任宦竪，離間將相，而幾于亡。必欲存宗社，獨斬元振首，馳告天下。疏聞，乃下詔盡削元振官爵，流溱州死。夫漢唐相去五百歲，產亂取亡，猶蹈一轍。宦竪之禍，或秉兵權，或恃寵倖，竪禍之基誅之不可勝誅，然非天所廢人欲謀之。
　　衍義云：楚漢之戰。
　　鈔《通鑑》。高祖四年，蒯徹曰：今楚漢分争，使天下之人肝膽塗地，父子暴骸骨於中野，不可勝數。
　　衍義云：五季之亂，其所誅夷屠滅者，十室而九。
　　鈔《通鑑詳節》胡氏云：五季之亂，所謂江海橫流之勢，以臣弒君，以子弒父，誅殺無辜，流血成川，僵尸蔽野，是皆人欲殺之，不免代大匠斲，未有不傷其手矣。
　　民之饑章第七十五
　　民之饑，以其上食稅之多，是以饑。
　　衍義云：哀公問於有若曰：年饑，用不足，加之何。
　　鈔《論語□顏淵第十二》。有若對哀公之辭。有若對曰：盍徹乎。曰：，二，吾猶不足，如之何其徹也。徹，通也。什一之法通行於天下，故曰徹也。義中已全，不復重錄。
　　衍義云：幽王賦重，而《楚茨》之詩刺。
　　鈔《毛詩□小雅□楚茨》。刺幽王也。政煩賦重，田萊多荒，饑饉降喪，民卒流亡，祭祀不享，故君子思古焉。
　　衍義云：魏君重斂而碩鼠之詩作。
　　鈔《毛詩□國風□碩鼠》。刺重斂也。國人刺其君重斂，蠶食於民，不脩其政，貪而畏人若大鼠也。
　　衍義云：若唐德宗畋於新店。義中已備，不復重錄。
　　民之難治，以其上之有為，是以難治。
　　衍義云：上有擊鮮玉食之厭。
　　鈔《列子□周穆王》事。化人月月獻玉衣，旦旦薦玉食。化人猶不舍然。玉衣玉食特言其珍異而已矣。
　　衍義云：漢武帝以法制御下。
　　鈔《漢紀》所載，義中已全，不錄。
　　民之輕死，以其求生之厚，是以輕死。
　　衍義云：致有蹈水火而不懼。
　　鈔《論語□衛靈公第十五》云：子曰：民之於仁也，甚於水火。水火，吾見蹈而死者矣，未見蹈仁而死者也。又引逆白刃而不驚者，此《中庸》之辭。子曰：天下國家可均也，爵祿可辭也，白刃可蹈也，中庸不可能也。
　　衍義云：若莊子論大王居邠，狄人侵之。
　　鈔《莊子□讓王篇》云：大王直父居邠，狄人攻之。亶父，王季之父，文王之祖也。狄人，獫狁也。事之皮帛而不受，事之以犬馬而不受，事之珠玉而不受，狄人之所求者土地也。大王亶父曰：與人之兄居而殺其弟，與人之父居而殺其子，吾不忍也。子皆勉居焉。為吾臣與為狄人臣奚以異。且吾聞之，不以所用養害所養。因杖筴而去之。民相連而從之，遂成國於岐山之下。夫大王亶父可謂能尊生矣。能尊生者，雖富貴不以養傷生，雖貧賤不以利累形。
　　衍義云：口欲厚味，形欲美服，目欲好色，耳歡音聲。
　　鈔《莊子□盜跖》告孔子之辭也。義中詳，不復錄。
　　人之生章第七十六
　　是以兵強則不勝，木強則共。
　　衍義云：若王莽遣王邑、王尋定山東。
　　鈔《前漢列傳》第六十九。王莽字巨君，孝元皇后弟之子也。班固贊曰：王莽始起外戚，折節力行，以要名譽，宗族稱孝，師友歸仁。及其居位輔政，成、哀之際，勤勞國家，直道而行，動見稱述，豈所謂在家必聞，在國必聞，色取仁而行違者也。莽既不仁而有佞邪之材，又乘四父歷世之權，遭漢中微，國統三絕，而太后壽考為之宗主，故得肆其姦慝，以成篡盜之禍。推是言之，亦天時也，非人力之所能政也。及其竊位南面，處非其據，滔天虐民，窮凶極惡，毒流諸夏，亂延蠻貊，猶未逞其欲焉。是以四海之內，囂然喪其樂生之心，囂言喧塵也。中外憤怒，遠近俱發，城池不守，支體分裂，遂令天下城邑為墟，丘壠發掘，害徧生民，辜及朽骨。自書傳所載亂臣賊子無道之人，考其禍敗，未有如莽之甚者也。或曰後漢光武以八千人破王莽百萬之師而誅戮之，復漢舊業。
　　衍義云：秦王符堅發戎卒九十七萬。
　　鈔：按《晋書》云：苻堅字永固，健之孫，雄之子也。既僣帝位，王猛為相，諸國悉平，獨有東南一隅遺晋而已。猛卒，堅頻會羣臣，欲伐晋。羣臣皆以歲星、鎮星在斗牛，晋分未可圖也。井有長星水影，諸怪不一，沙門道安一同懇諫，堅不從。遂徵兵九十七萬，前後千里，旗幟相望，而慕容暐、慕容垂等悉令權兵，軍至項一城。晋謝玄字幼度，帥師迎敵。堅進屯壽陽，列陣臨肥水。謝玄軍不得渡。玄使謂苻融曰：君遠涉吾境，而臨水為陣，不歡速戰邪。諸軍稍却，令將士得周旋，僕與諸軍緩轡觀之，不亦樂乎。堅眾皆曰：宜阻肥水，莫令得上。我眾彼寡，勢必萬全。堅曰：但却軍，令得過，而我以鐵騎數十萬向水逼而殺之。融亦以為然。遂麾使却陣，眾因亂不能止。於是玄與謝琰、桓伊等以精銳八千涉渡肥水，謝安石軍距張蚝小退，玄與琰仍進，决戰肥水之南。堅中流矢，臨陣斬苻融，堅眾奔潰，自相蹈籍投水而死者不可勝計矣。肥水為之不流。餘軍棄甲宵遁，聞風聲鶴唳，皆以為王師而至。草行露宿，重以飢凍，死者十七八。堅遂大敗，退至長安。已而慕容冲起兵，關內大擾。慕容垂又叛堅歸鄴，稱後燕。姚萇亦叛堅，稱後秦。又呂光於梁州稱後梁。叛亡者如蝟，處處兵起。長安為慕容仲所圍逼，城內危困。堅遂留太子宏守城，與五百騎奔於五將山，為姚萇將尹緯所擒，送于萇。萇遣禪位，堅罵之，為萇所殺。其國太子宏與張大夫等以城降慕容冲，其國因滅矣。
　　衍義云：若隋煬帝率四萬兵集平壤。
　　鈔《隋書》云：煬帝名廣。文帝踐祚，封為晋王。性惟矯飾，時稱仁孝，故廢太子而立焉。既即位，幸洛陽，建東都，發河南丁壯百萬餘人開通汴渠以達淮泗，造龍舟鳳船百萬艘，立艘舟之總名。皆飾以金玉，遂幸江都。舳艫相接，千里不絕。八年，親率兵征遼，號二百萬。高麗戰不勝，還師。十三年，幸江都，奉信郎崔成象於建國上表，以盜賊蜂起，不宜巡幸。帝怒，先解其頤，然後斬之。奉信郎王愛仁亦以盜賊日盛諫還西京，又斬之。既至江都，今之揚州也。古之楚宮於是李密、竇建德等所在稱號，盜賊通行，劫掠州縣，諸道賊帥競起，天下州府無處無賊。加以荒旱，男女相枕而死者不可勝計。由是唐高祖揭義旗於太原，遂入長安，拯天下塗炭，以代王侑或名飼。為主煬帝之子也。遙尊煬帝為上皇，已而為宇文化及所弒。明年，隋禪位與唐。高祖、太宗乘機撥亂，以三萬眾收天下，如拉朽摧枯，遂定海內。若符堅、煬帝者，真所謂分崩也。《魯語》云：邦分崩離析是也。此上諸說，皆以恃強舉兵以求勝，反致大敗而不可救者也。
　　衍義云：如《春秋》秦穆公欲伐晋。
　　鈔《春秒》僖公三十三年，秦穆公欲伐晋。義中已詳，不必重錄。
　　道德真經衍義手妙卷之十九竟
　　道德真經衍義手鈔卷之二十
　　五峰清安逸士王守正集
　　天之道章第七十七
　　天之道，其猶張弓乎。高者抑之，下者舉之，有餘者損之，不足者與之。
　　衍義云：弓之為用當合材定體，令弛張調利。
　　鈔《周禮》。弓人為弓，聚幹角筋膠絲漆六材，以其時。六材既聚，巧者和之。相幹欲赤黑而陽聲。射遠者用勢，射深者用直。相角欲青白而豐末。凡角秋殺者厚，春殺者薄。穉牛之角直而澤，老牛之角彌而碏。三色既具為良，則可冬折幹，夏理筋，春液角，秋合絲膠漆，寒定體則張之不流，材美工巧，為之以時，謂之三均。
　　衍義云：《易》曰：立天之道，曰陰與陽。
　　鈔《周易說卦》之文也。昔者聖人之作《易》也，將以順性命之理。是以立天之道曰陰與陽，立地之道曰柔與剛，立人之道曰仁與義。兼三才而兩之，故《易》六畫而成卦。分陰分陽，迭用柔剛，故《易》六位而成章。
　　衍義云：日月寒暑，一往一來，則損其有餘。往者與其不足，則歲功成。鈔《易繫》云：日往則月來，月往則日來。日月相推而明生焉。寒往則暑來，暑往則寒來。寒暑相推而歲功成焉。此之謂歟。
　　衍義云：故舉虧盈益謙，欲令稱物平施爾。
　　鈔：上之文，《易謙卦》象云：天道虧盈而益謙。象曰：地中有山，謙。君子以哀多益寡，稱物平施。今取此數節之文，以證解天道抑高舉下之戒也。
　　天之道損有餘補不足，人之道則不然，損不足以奉有餘。
　　衍義云：《易》之損卦曰：損下益上，其道上行。益卦曰：損上益下，民悅無疆。
　　鈔《易》損卦彖曰：損下益上，其道上行。又益卦彖曰：損上益下，民悅無疆。自上下下，其道大光。且據本卦消釋，在泰卦損九三而益於上九成損。在否卦損九四而益初九成益。蓋取損上之有餘，以益下之不足，故為益也。
　　義曰：天道均平，有餘必損不足，必與人道反。此减不足以奉有餘，减取多者益於寡也。乃合舉下抑高虧盈益謙之義，理國和民之要，修身合道之規，此其特也。
　　孰能以有餘奉天下，惟有道者。
　　衍義云：昔天師翟乾祐在世時，以考召法著名。
　　鈔《天師家傳》所載。義中已全，不復重錄。
　　天下柔弱章第七十八
　　天下柔弱莫過於水，而攻堅強者莫之能勝，其無以易之。
　　衍義云：水之為性，善下不争，動靜因時，方圓隨器。
　　鈔《廣聖義》云：水之為用，其體至柔，其性善下，萬川委輸，百谷朝宗，霏霧露以凌雲，貫昭回而上漢。言其大也，古今注海而不盈。言其細也，毫末稟生而有潤。故老君配之於道焉。三能不讓，七德備周，包裹造化，貫穿形兆，處濁受汙，隨方受圓，此其至柔也。故物莫能傷焉。及其泛十洲浮八極，淪藏日月，涵貯乾坤，陵谷由之而革遷，鯤鵬託之而變化，摧山穴石，無所不能，此其至強也。故物莫能制焉，以其柔弱故也。人能體此，守一柔弱，可應萬殊之變，是為莫之能勝。
　　故柔勝剛，弱勝強，天下莫能知，莫能行。
　　衍義云：若漢光武幸章陵。
　　鈔《後漢》傳中所載，其文已備，不復重錄。
　　是以聖人言：受國之垢，是謂社稷主。受國不祥，是謂天下王。正言若反。
　　衍義云：言人君能含垢受穢，引萬方之罪在己。
　　鈔《尚書□湯誥》云：爾有善，朕弗敢蔽。罪當朕躬，弗敢自赦，惟簡在上帝之心。其爾萬方有罪，在予一人。
　　予一人有罪，無以爾萬方。
　　衍義云：春秋時，晋伐楚，三舍不止。大夫請擊之。
　　鈔《鴻烈解》曰：晋伐楚，三舍三十里為之一舍也。不止。大夫曰：請擊之。莊王曰：先君之時，晋不伐楚。義中全，不復錄。
　　衍義云：宋景公熒惑守心。
　　鈔《鴻烈解》中所載。義中全文，不復重錄。
　　和大怨章第七十九
　　和大怨，必有餘怨，安可以為善。
　　衍義云：莊子曰：復讎者不折鏌干，雖有忮心，不怨飄瓦。
　　鈔《莊子□達生篇》云：復讎者不折鏌干，春秋吴王使干將造劍，干將鏌鋣並古之良劍雖有忮心者，不怨飄瓦。飄落之瓦偶爾傷人，人莫之怨者，由其無情。
　　是以聖人執左契，而不責於人。
　　衍義云：《禮記》曰：獻粟者執為契之法。義中全，不復錄。
　　故有德司契，無德司徹。天道無親，常與善人。
　　衍義云：若郭巨事母至孝，義中已全，不復重錄。
　　小國寡民章第八十
　　小國寡民。使有什伯之器而不用。使民重死，而不遠徙。
　　衍義云：若盤庚三遷，盤庚，陽甲之弟，自祖乙都耿圯于河，盤庚遷于殷。
　　鈔：盤庚三遷者，王氏曰：上篇告羣臣，中篇告庶民，下篇告百官族姓，喻以遷都之利，不遷之害。盤庚既遷，奠厥攸居，乃正厥位，綏爰有眾。大王之徙居岐山之下者，事已於大國者下流六十一章中詳錄，不復重鈔。
　　衍義云：萬民離散，不安其居。
　　鈔《毛詩□小雅□鴻雁》。美宣王也。萬民離散，不安其居，而能勞來還定安集之。至于矜寡，無不得其所焉。
　　雖有舟車，無所乘之。雖有甲兵，無所陳之。使民復結繩而用之。
　　衍義云：刳木為舟，以濟於水者。
　　鈔《周易》下繫之文。制木為舟，剡木為楫，舟楫之利，以濟不通致遠，以利天下。蓋取諸泱，渙卦彖辭云：利涉大川，乘木有功也。
　　衍義云：莊子曰：至德之世，山無蹊隧，澤無舟梁，萬物羣生，連屬其鄉是也。
　　鈔《莊子□馬蹄篇》云：至德之世，其行填填，填填者，滿足之貌。其視顛顛。直視也。當是時也，山無蹊隧，澤無舟梁，萬物羣生，連屬其鄉，禽獸成羣，草木遂長。是故禽獸可係羈而遊，鳥鵲之巢可攀援而闚。夫至德之世，同與禽獸居，族與萬物並，惡乎知君子小人哉。當是時也，民各自足而無往來貿音茂遷之事，故云雖有舟輿，無所乘之。
　　衍義云：雖有堅甲利兵，無所陳設矣。
　　鈔《孟子□梁惠王章句上》。孟子對粱惠王之辭云：王如施仁政於民，省刑罰，薄稅斂，深耕易褥。壯者以暇日修其孝悌忠信，入以事其父兄，出以事其長上，可使制挺以撻秦楚之堅甲利兵矣。
　　衍義云：《易》繫：上古結繩而治。後世聖人易之以書契，百官以治，萬民以察，蓋取諸夬。夬者，决也。五陽共决一陰，蓋取决斷之義也。
　　甘其食，美其服，安其居，樂其俗。鄰國相望，雞犬之音相聞，民至老死不相往來。
　　衍義云：雖蔬食藜羹之糲音臘，所食常甘。
　　鈔：蔬食者，《論語□述而篇》子曰：飯蔬食飲水，曲肱而枕之，樂亦在其中矣。不義而富且責，於我如浮雲。又引藜羹者，《莊子□讓王篇》云：孔子圍於陳、蔡之間，七日不火食，藜羹不穇，顏色甚憊，而絃歌於室。此又豈止甘其食而已，意在於樂道也如此。
　　衍義云：葛衣鹿裘之粗，所服為美。
　　鈔《列子□天瑞算》云：孔子遊於泰山，見榮啟期行乎郕之野，鹿裘帶索，鼓琴而歌。孔子問之曰：先生所以樂，何也。對曰：吾樂甚多。天生萬物，唯人為貴。而吾得為人，是一樂也。男女之別，男尊女卑，故以男為貴。吾既得為男，是二樂也。人生有不見日月不免褪褓音保者，吾既行年九十矣，是三樂也。貧者人之常，死者人之終，處常得終，當何憂哉。孔子曰：善哉，能自寬者也。故引此而證鹿裘之樂也。
　　衍義云：茅茨蓬華之陋，所居常安。鈔：茅茨蓬華者，《莊子□讓王篇》云：原憲居魯，環堵之室，茨以生草。蓬戶不完，桑以為樞。而甕牖二室，褐以為塞。上漏下濕，匡坐而弦。以此證茅茨蓬華之安也如此。衍義云：南炎北沍音戶之苦，所寓皆樂。
　　鈔：南炎北沍者，夫南方絕域純陽之地極炎，故有火山，其中有鼠取毛以為布，謂之火浣布。北方絕域純陰之地極寒，故有冰山，其中有蠶，號曰冰蠶。彼雖炎凉俱不得其中，然而所居之俗，所生之物，各安其居，各適其性則一也。故舉此以證解安其居如此。衍義云：自然俗無夭傷，土無扎癘。
　　鈔《列子□黃帝篇》云：列姑射山在河海洲中，出《山海經》。山上有神人焉。吸風飲露，不食五穀，心如淵泉，形如處女，不偎不愛，仙聖為之臣。不畏不怒，愿殼為之使。不施不惠，而物自足。不聚不斂，而己無愆。蹇乏也。陰陽常和，日月常明，四時常若，風雨常調，年穀常豐。而土無扎傷，人無天惡，物無疵癘，鬼無靈響焉。
　　衍義云：猶魚相往來於江湖，人相忘於道術者也。
　　鈔《莊子□大宗師篇》之文也。泉涸，魚相與處於陸，相呴以濕，相濡於沬，不如相忘於江湖。
　　衍義云：一村唯朱、陳兩姓，世為婚姻。
　　鈔：白樂天作詩以稱贊之。
　　信言不美章第八十
　　信言不美，美言不信，善者不辯，辯者不善，知者不博，博者不知。
　　衍義曰：《詩》云：盜言孔甘，味之美者。巧言如簧，聲之美者。
　　鈔《毛詩□小雅□巧言》章云：君子屢盟，亂是用長。君子信盜，亂是用暴。盜言孔甘，亂是用餤。匪其止共，維王之邛。荏苒柔木，君子樹之。往來行言，心焉數之。蛇蛇碩言，出自口矣。巧言如簧，顏之厚矣。
　　衍義云：孔子曰：辭達而已，故不求辯。
　　鈔《論語□衛靈公十五》云：子曰：辭達而已矣。詞取達意而止，不以富麗為工。
　　衍義云：一以貫之。
　　鈔《論語□里仁第四》子曰：參乎，吾道一以貫之。參，曾子之名也。
　　衍義云：莊子曰：文滅質，博溺心，故曰博者不知。
　　鈔《莊子□繕性篇》云：然後附之文，益之以博。文滅質，博溺心，然後民始惑亂，無以反其性情而復乎初。大綱言世人耽嗜有為之學，以文章浮華，滅其質素之實。以該博廣覽，溺其純樸之心。所以失其無為自然之道。故經云：知者不博，博者不知。
　　聖人不積。既以與人，己愈有。既以與人，己愈多。
　　衍義云：范文正公使其子堯夫。鈔：義中載之甚詳，不復重錄。
　　道德真經衍義手鈔卷之二十竟