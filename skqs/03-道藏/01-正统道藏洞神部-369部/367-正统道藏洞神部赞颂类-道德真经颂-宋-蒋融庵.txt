道德真經頌
　　經名：道德真經頌。宋蔣融庵撰。一卷。底本出處：《正統道藏》洞神部讚頌類。
　　道德真經頌
　　茅山蔣融庵撰
　　經總序頌
　　紫霧光中信息通，聊將黃葉翫兒童。若拘語句明宗旨，辜負當年白髮翁。
　　一章
　　綿綿密密絕胚胎，動著塵埃撥不開。今日為君通一線，一齊吹向此門來。
　　二章
　　本元差別與肴訛，无奈他家事轉多。用力到時須勇猛，端然元不犯清波。
　　三章
　　見得分明用得高，不教家富小兒嬌。寒來暑往无多事，四海清平賀聖朝。
　　四章
　　惜功名位勞心力，說盡人間最苦心。放去收來元限意，免教陸地受平沉。
　　五章
　　一物靈然亙古雄，玲瓏八面總疏通。看時恰似無蹤跡，及至拈來用不窮。
　　六章
　　天地由來本自然，何曾有意著中邊。若人薦得絲毫力，獨坐孤峰壓大千。
　　七章
　　我本無心豈有爭，迢迢劫外憊縱橫。自從一句相名貌，直至如今說不清。
　　八章
　　先天有物鎮長存，八萬塵勞出此門。識取根源端不動，巍巍何處不稱尊。
　　九章
　　有心何似本無心，自己家風處處真。莫把醍醐成毒藥，到頭方見出頭人。
　　十章
　　一切有為俱是苦，尋枝摘葉幾時休。直饒坐斷千差路，已落他家第二籌。
　　十一章
　　妙在機先本自然，頭頭應用勿頗偏。只愁此意無人會，更向灘頭喚渡船。
　　十二章
　　門外風光幾萬般，幾多遊子不知還。若無舉鼎拔山力，爭得回頭冷處看。
　　十三章
　　寵辱本來無我相，只因我相逐綠生。若明我相無非我，豈受他家一點塵。
　　十四章
　　離諸名相且非真，說得分明轉不親。只把目前恩苦事，方知何法可當情。
　　十五章
　　反山六目猶難測，徒把形容亂比倫。不是其中些子別，一回拈出一回新。
　　十六章
　　冷處方纔好着鞭，到家萬事總如然。借婆衫子拜婆節，依舊還歸婆面前。
　　十七章
　　道着知之早不祥，那堪遍地是刀鎗。及乎到得功成後，辜負束君枉斷腸。
　　十八章
　　好漢不求元病藥，癡人認著眼中花。何如萬里長天碧，一月孤光共一家。
　　十九章
　　好事端然不用求，誰知轉地卻成愁。區區依倚成何事，畢竟歸家是到頭。
　　二十章
　　大圓鏡裹無差別，百尺竿頭要轉身。消息斷時方活路，依前不離本來人。
　　二十－章
　　觸目全彰無背向，於中些子最風流。寥寥千古分明在，坐看青山幾度秋。
　　二十二章
　　放去收來幾百般，用時總在一毫端。直須截斷功勳路，方得全軍戰勝還。
　　二十三章
　　山是山兮水是水，水不是水山非山。人人自有通天竅，爭奈時人自作難。
　　二十四章
　　腳下工夫須踏實，自揚家醜卻成魔。假饒不把絲毫者，著眼觀來已自多。
　　二十五章
　　渾淪一物離中邊，卓越端居象帝先。只為強名名不得，方知月落不離天。
　　二十六章
　　纔涉絲毫變態生，全身檐板實非輕。當場辨得賓中主，坐斷南頭稱太平。
　　二十七章
　　妙處初非由造作，為人親切老婆心。師資密意誰人會，獨對束風惱殺人。
　　二十八章
　　做小着奸全仗倆，貧煩早老又如何。至頭須是成家業，爭奈人間事轉多。
　　二十九章
　　將心擬待還應錯，著意為時又轉傷。何怕世間多少事，也宜閑處著隄防。
　　三十章
　　強兵戰勝若為條，得意濃時便好休。不是將軍心膽大，想應平地使人愁。
　　三十一章
　　毒病還他毒藥醫，病除毒藥不須治。不誇毒藥能除病，病瘧當思未痠時。
　　三十二章
　　朕兆機先豈有名，其中些子冠群倫。無端特地安名後，衮衮東流日夜傾。
　　三十三章
　　萬般施設甚優游，一切都盧一法收。假使黑風翻大海，未聞沉卻釣魚舟。
　　三十四章
　　遍體時時不覆藏，不離當處盡風光。生成萬有元非主，獨坐巍巍孰可量。
　　三十五章
　　形狀雖無氣象雄，憧憧來者總包容。六用不行消息盡，頭頭應用了元窮。
　　三十六章
　　機關深遠誠難測，變化恢張理莫窮。休把是非來著我，到頭應不與君通。
　　三十七章
　　大道閑閑該衆妙，森羅萬象盡分明。三千里外灰消息，永日寥寥賀太平。
　　三十八章
　　大圓鏡裹元分別，分別妍媸鏡不傷。可惜後人成榜樣，從玆較短復量長。
　　三十九章
　　妙處元來不在多，事多徒自起肴訛。直饒分別肴訛去，玉石依前不似他。
　　四十章
　　懸崖斷處須回首，省力工夫不在強。擾擾世間多少事，不知終日為誰忙。
　　四十一章
　　真金自有真金價，別寶須還識寶人。末後不因重說破，至今不復解知音。
　　四十二章
　　便須掀倒葛藤窠，切忌將身入網羅。直得待他休歇後，誤人多處誤人多。
　　四十三章
　　紅燄爍人流似火，石人入火不能煙。其間好處无多子，買得風光不用錢。
　　四十四章
　　輕重由來自有常，當時切忌錯商量。莫將好事為奇特，好事令人轉斷腸。
　　四十五章
　　見得分明用得真，箇中別自涉疏親。兩頭坐斷无依倚，雨過千峰一樣青。
　　四十六章
　　事擾擾時吾擾擾，我閑閑後事閑閑。明明識得閑閑法，長笑一聲天地寬。
　　四十七章
　　不離當處自風生，動著絲毫便不清。坐看區區門外客，幾多車馬任縱橫。
　　四十八章
　　為道休將為學觀，三千里外髑髏乾。巍巍坐斷無生國，更向无生那畔看。
　　四十九章
　　大道平平絕黨偏，春花何處不鮮妍。癡人相對難言夢，故把鸞膠續斷絃。
　　五十章
　　剖腹傾腸都說破，何須特地轉生疑。疑時自有通霄路，不許時人著眼窺。
　　五十－章
　　不動纖毫應萬機，知恩之後更誰知。及乎事向无心得，卻問元心是阿誰。
　　五十二章
　　絲頭念念生之本，識得根源善執持。水泄不通猶未是，到家正好着便宜。
　　五十三章
　　道在其中不易知，迢迢大路絕傾敵。癡人不解成家業，盡逐韶華向外馳。
　　五十四章
　　工夫穩處不通風，密密綿綿又不窮。底事毛端含法界，都綠認得主人翁。
　　五十五章
　　終朝赤子恣熙熙，當體凝然總不知。纔涉有為成造作，還他葉落又抽枝。
　　五十六章
　　坐斷牢關通一線，自然到處便風流。曉來雨洗千峰碧，一點翩翩海上鷗。
　　五十七章
　　萬法門中自有常，纖塵纔動便乖張。秋風斷送一番雨，无意凍人人自凉。
　　五十八章
　　不慧不癡無限意，翻雲覆雨幾多時。可伶此意人稀識，倒著欄衫獨自歸。
　　五十九章
　　冷淡工夫真朴實，到家活計豈能量。功成行滿超三際，萬劫千生撲鼻香。
　　六十章
　　舉心動念成虧缺，秉燭當場絕所疑。上下升平天地闊，此恩須是大家知。
　　六十一章
　　木落山空萬寶秋，陰陽造化妙推求。但將坎水藏離火，贏得精神蓋九州。
　　六十二章
　　一點圓明處處同，高低富貴不如儂。見成受用元虧缺，千聖從教立下風。
　　六十三章
　　道着无中早不中，不勞計較自收功。莫將此事為容易，這裹針鋒也不容。
　　六十四章
　　機先截斷千差路，動著鐵毫事轉傷。可煞傍人无耐性，為他閑事惹愁腸。
　　六十五章
　　向道惺惺不似癡，惺惺多事復多機。若知此箇真端的，妙用縱橫總不知。
　　六十六章
　　衆流衰袞盡朝宗，只為他家信息通。若把无心成有意，百花撩亂惱春風。
　　六十七章
　　當頭觸着動乾坤，任是王維畫不成。可惜摻開泥水路，為他深處少人行。
　　六十八章
　　省得家風用得親，當知水到自渠成。寥寥此意知何盡，幾度潮平月又生。
　　六十九章
　　將軍堅壁屈人兵，不犯秋毫致太平。待得功成无一事，卻伶當日太廳生。
　　七十章
　　此問明明無問隔，時人何不便承當。若教此事人都識，不直他家一盞湯。
　　七十一章
　　得了還同未得時，於中无不涉毫釐。脫身未到膏肓外，萬孔千瘡作麼醫。
　　七十二章
　　生來膽大又心廳，豁達精神自有餘。收拾得來誰得似，珊瑚枝上舞金烏。
　　七十三章
　　當機殺活甚玄微，輕重還他作者知。子細為君重說破，夜寒毛骨玲悽賡。
　　七十四章
　　懼法須還識法人，從來王法等无親。欲知王法无親處，月影穿潭不見痕。
　　七十五章
　　清平世界沒肴訛，只為家翁不奈何。臨事始知元事好，雙垂赤腳笑呵呵。
　　七十六章
　　這箇由來本不殊，誰將強弱巧分疏。直下既分生死路，无星秤子較輜銖。
　　七十七章
　　天人无不隔毫釐，纔涉毫釐轉背馳。為怕夜行侵早起，誰知獨惹露霑衣。
　　七十八章
　　觀面相逢語不欺，奈何獨自少人知。當場薦得深深意，日出扶桑卻在西。
　　七十九章
　　分明識破不為冤，要識先須達本源。識得本源真要的，了知天道沒頗偏。
　　八十章
　　隨家豐儉乃安然，萬法之中盡省綠。喫飯着衣无一事，大家風月本同天。
　　八十－章
　　擇法須還眼目親，至真用處出根塵。到頭一轉無私句，不離當場這主人。
　　道德真經頌竟