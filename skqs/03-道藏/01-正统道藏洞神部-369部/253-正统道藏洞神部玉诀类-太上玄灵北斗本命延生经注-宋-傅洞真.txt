太上玄靈北斗本命延生經註
　　經名：太上玄靈北斗本命延生經註。宋道士傅洞真撰。以內修身心為宗旨。三卷。底本出處：《正統道藏》洞神部玉訣類。
　　太上玄靈北斗本命延生經註序
　　北斗經者，太上老君之所說，漢天一師之所受也。是時老君所宣聖語，天一師下聆，而經之所作也，得不上體聖訓，增飾為文，誨其隱訣，明其趣舍，曉其機枯者哉。而所行經句，多於四六，有愚者便自臆說云：其文類乎漢唐之作，必杜天師為之耳，若非杜天師，則張天師之所為也。固自以二天師便敢無稽而謗之，且夫二天師也，一則飛昇，一則解化，皆有絕代之文章為其辭藻，豈鄙言哉。如五經六籍、諸子百家之書，及乎釋氏之典，若非撰述，何從而有？且儒書從古迄今，注釋修撰不已，而未及盡，況道妙之言，隱昧乎渺莽者哉！惟此經人天誦詠，祈福禳灾，無不應驗，其諸謗毀，經有明言，命沉六趣，水失人身，深可悲哀，自致斯苦。洞真今所以撰注者，將以驅愚人之黷，塞爾之□根也，是乃引諸經教，及先師之語詳而釋之，又特以麤言而為證者，蓋曉之於中下耳，上士高明不足觀也。傅洞真謹序。
　　太上玄靈北斗本命延生經註卷上
　　傅洞真註
　　太者至大之名，上者尊崇之稱，極大窮高謂之太上，玄者微妙也，靈者聖化也，北斗者，按《河圖經旁通圖》云：北斗是九天之精魂，九地之靈魄，九星之妙象，九州之威神，本命者，是本命元辰每歲六度降下人間，校定世人罪福，延生經者，是修真之徑路也。玄元始三炁，玄生於地，元生於人，始生於天，人法地，地法天，天法道，道法自然也。人法之於地，故曰玄，人惟萬物之靈，故曰靈，道生一，一生二，二生三，三生九，三炁為天地之尊，九炁為萬物之根，北斗處中天，理九炁，九一之道統於玄一。玄生於地而法於人，故曰北斗本命也。人得其生，自分一炁，從炁而生，出於玄一，既自分炁而生，當明其根本，復守玄一以延其生也。
　　爾時，
　　爾時者，指當初說經之時也。
　　太上老君
　　天地初分，一炁生元始，二炁生元皇，三炁生老君，老君居下而為化主也。在天為萬天之主，降世為百王之師，在星曰天皇大帝，在教曰太上老君。作太清宮中大聖老君者，非。
　　以永壽元年正月七日，
　　永壽乃漢桓帝年號，歲次乙未正月初七日也。
　　在太清境上太極宮中，
　　太清境者，即老君所都之地也，其宮名曰三皇洞神太清太極宮。《開天經》云：圓蓋之頂，無上大羅之天，三清之境也。玉清聖境十二聖天，玉清之下上清真境十二真天，上清之下太清仙境十二仙天，太清之下四種民天，民天之下無色界四天，無色界之下色界十八天，色界之下欲界六天，欲界之下，中通太虛，下為人界。三清三境三十六天下生三界萬物，流形八方，以下各生五萬五千五百五十五億無極世界，此地等天八方，皆三千大千世界，皆稟三清三元。上下三十六天，每四方九州列地，上應天機三十六門，所以三才通炁，天人相感，同稟道生也。太清之境，在玉清上清之下，在三界萬天之上矣。一本作太清宮中者，非。
　　觀見眾生，
　　太上常在宮中四盻天下，慈憫眾生。
　　億劫漂沉，周迴生死，
　　人生不悟，漂沉苦趣，生死輪迴，雖經億劫無有了期。
　　或居人道，生在中華，或生夷狄之中，或生蠻戎之內，
　　人道者，六道中之一道也，中國四夷八荒內外，並有三業五累者，皆屬於人道。一本作夷域者，非。
　　或富或貴，或賤或貧，暫假因緣，墮於地獄。
　　為善為惡，造福造罪，人心不同，報緣各異，陰司紀錄，無有差殊。
　　為無定故，
　　定一之法，性相之根本，登真之門戶也。太古之人，不假修習，而心常定者，蓋淳白不分，大樸不散故也。後世人心僥薄，機倖肄起，淳樸散壞，而罪根漸長，心無所生，則與道隔越矣。太上老君是以西渡罽賓，立般若門，敷演心法，廣論經教，以接羣悟。奈何末世之人，目貴華色，口貪珍味，鼻欣蘭麝，身欲肥輕，意不能止，昏我性根，徒多口誦，心不能持。夫上古之人，甘其食，任其服，樂其俗，而高下不相慕，至於老死不相往來，各無彼此之好，不假修習，道自成矣。今習定之士，皆云不可殢像執相，若有分毫罣礙，便是錯了。是則是矣，不知從何處下手。道書有《內觀經》、《定觀經》、《清净經》、《消灾經》、《坐忘論》，此諸經論最為明語，人猶摸索不定，何況其他散漫之言，焉能取用哉？唯此《北斗延生真經》為性相之根本，大定之便門也。若能依經守用，便見定源，到無想無結無愛處時，即知此經功德不可思議也。
　　罪業牽纏，魂繫陰司，受苦滿足，人道將違，生居畜獸之中，或生禽蟲之屬，轉乖人道，難復人身。如此沉淪，不自知覺，為先世迷真之故，受此輪迴。
　　罪業者，十罪，皆從三業而起，身業三：殺生、偷盜、婬慾罪，口業四：妄語、綺言、兩舌、惡駡罪，意業三：貪愛、嗔恚、愚癡罪。牽者牽連也，纏者纏縛也，言人不能諦性相之根本，悟登真之門戶，漂浪愛河，流吹慾海，為諸罪業牽連纏縛，不得解脫。是致陰司繫留，陽魂受諸苦惱，直待滿足之日，將此違背人道不得降生，以致墮落獸畜禽蟲之中，轉見乖戾，不得人道，難復生為人身，如此沉淪埋沒，不自知省覺悟，皆為前生昏迷真性之故，所以受此輪迴果報也。
　　乃以哀憫之心，分身教化，化身下降。
　　老君哀憫眾生，化身下降，演說經教，開悟羣迷。《太玄經》曰：九天帝君各排仙仗，諸太清宮中，迎請老君，各赴一天講演中黃九道，儼然端拱於太極之殿，萬億化身，隨方設教，應機立號，普濟天人，所以朝朝降蹟，代為帝師也。
　　至於蜀都，地神湧出，
　　西蜀，其地在成都府。《開天經》曰：無極世界之下又為一界，列九壘三十六土皇君，九壘之下，風澤之炁似風非風，似水非水，識苦性昏，不可分別，擎持地輪，全不傾倒，風澤之上，九壘之中，地神所以居處，天尊地卑，太上下降，地神出而捧足，於禮固宜矣。
　　扶一玉局，而作高座。於是老君陞玉局坐#1，授與天師真人《北斗本命經訣》。
　　天師姓張氏，沛豐邑人，留侯子房八世孫也。漢傳本名陵，後入道，添道字，道書皆曰：道陵字漢輔，今避道陵諱，以真人字代之。天師與老君同遊成都，至太昊玉女修大丹之所，感地神湧一玉局座，高丈餘，老君陞於玉局，天師稽首座下。此時老君為說北斗延生削死之法，授與天師。其地在成都府南門之左一里餘，今有玉局觀并局牀腳四石存焉，天師布治，列屬第二十三治矣。此乃經也，訣者法也，別有玄靈經訣，用法以行此經之事。
　　廣宣要法，普濟眾生。
　　太上慈悲廣大，宣明祕要經法，普行濟度眾生，不間賢愚，使人能解悟修行，可見正真之道。
　　是時，老君告天師曰：人身難得，
　　《生神章經》云：人之受生於胞胎之中，三元養育，元炁結形，故九月神布，炁滿能聲，聲尚神具，九天稱慶，太一執符，帝君品命，主錄勒籍，司命定筭，五帝監生，聖母衛房，天神地衹三界備守，九天司馬在庭，東向讀九天生神寶章九過，男則萬神唱恭，女則萬神唱奉，男則司命敬諾，女則司命敬順，於是而生。九大司馬不下命章，萬神不唱恭諾，終不生也。夫人得還生於人道，濯形太陽，驚天駭地，貴亦難勝，天真地神三界齊臨，亦不輕也，當生之時，亦不為陋也，如此人身實難得矣。先賢有喻曰：布芥子於崑崙之頂，持針於下以承之，相遇之者方得人身，墮落之者應當無數，如是可謂難得矣。
　　中土難生，
　　中土乃中華福地，人天最貴之國，福緣淺薄，中土難生也。
　　假使得生，正法難遇，多迷真道，多入邪宗，
　　尹真人云；正人說邪法，邪法悉歸正；邪人說正法，正法亦歸邪。法無邪正，道無二端，人有邪心，互生雜亂，不能自明，正法難遇也。
　　多種罪根，多肆巧詐，多恣淫殺，多好羣情，多縱貪嗔，多沉地獄，多失人身。
　　六根不能清凈，諸罪自此而生。巧詐乃綺言兩舌妄語，人多放肆而不務檢束。淫殺乃淫欲殺生，人多恣為而不知節戒，情竇眾多，人皆好之而不能窒塞，貪愛嗔恚，人多縱之而不能收斂，身謝之後，沉淪於地獄之中，受諸苦惱，而不得為人身矣。
　　如此等緣，眾生不悟，不知正道，迷惑者多。
　　如是前項等緣，眾生不能覺悟正道，所以迷惑者甚多也。
　　我今哀見此等眾生，故垂教法，為說良緣，令使知道，知身性命，皆憑道生，了悟此因，長生人道，種子不絕，世世為人。
　　老君哀見眾生，故說經訣良緣，令使悟道。《內觀經》曰：自一稟形謂之性，從道受生謂之命，人之性命皆從道而生，知其道而行之者，如春耕種，秋必收成，復有來春，春復下種，復得再生，生生之生，皆由此道也。
　　不生無道之鄉，
　　有道之君，撫民如赤子，無道之君，視民如草芥，如夏桀商紂之君，秦皇隋煬之時，晉魏之代，亂世相繼，此時為人，豈為幸哉！生居有道之邦，其惟大善乎！
　　不斷人之根本。
　　既悟此道，則世世為人，根本不斷矣。
　　更能心修正道，漸入仙宗，永離輪迴，超昇成道。
　　道在於心，守而不失，當漸次有成也。人之修學，皆從其漸易，所以有漸卦，如老子曰：合抱之木，發於微末，千里之行，始於足下。但患知道而不行，行者無不及也，能修正道，進之以漸，可離輪迴，可成道矣。
　　我故示汝妙法，令度天民，歸真知命。
　　老君授天師玄妙之經訣，令覺悟下士，歸其真道，知其元命。
　　可以本命之日，修齋設醮，啟祝北斗、
　　人之元命謂之小攢會，身中之神皆聚集於元宮，校定罪福，每六甲一周，故經中云：每歲六度降在人間，是日宜修齊醮，啟告斗星，懺罪消灾，延生析福。
　　三官、
　　上元賜福天官，中元赦罪地官，下元解厄水官也。七元所統以隸三元，又三命之所歸也。
　　五帝、
　　青帝屬木，赤帝屬火，白帝屬金，黑帝屬水，黃帝屬土，人稟五行受形，五帝無所不關也。
　　九府、
　　上元三官九府，中元三官九府，下元三官九府，合九官二十七府。上元三十六曹，中元下元各四十二曹，計一百二十曹。總統天上天下人物、靈仙鬼神、羣類萬物，悉皆關會斗官，以通內外之職，毫分不差。
　　四司，
　　天曹四司者，司命、司錄、司非、司危也，地府四司者，司命、司錄、司功、同殺也。
　　薦福消灾，奏章懇願，
　　凡所懇之願，具以章詞表狀，以盡其情。事宜實告，辭不以文，可以消除灾厄，薦請福祥。
　　虔誠獻禮，種種香花，時新五果，
　　四時新成之果，謂之薦新。五者，桃李棗栗杏是也，當虔誠薦獻其禮。
　　隨世威儀，
　　世之威儀，進退俯仰、趨伏壇陛、讚拜朝會、慶讚之禮也，獻花酌水、棗湯細茶、世之儀也，高下之所宜，陳之而不等，上以論王公大人，次以論大富長者，次以論中庸之家，下以論貧窮之屬，各量己之受用，陳以薦誠而已。且高下有別，如親朋慶會，各以威儀相攝。當是時也，貴之與富，水陸畢陳，中庸之家，亦須粗辦，以人命人，猶尚如此，將命天真，可輕率乎？初非奢論，存乎威儀者也。至于金錢雲馬，亦世上之儀也，天師曰：太古無錢，中世始用，燒錢化馬，亦隨世用矣。天地始判，已有天錢之星，用司其事，時更代變，星辰應機，與道合同，陰陽通義也，若用河圖古法醮斗，則別有威儀，與世像不同矣。
　　清净壇宇，法天像地。
　　清净宅含，以圓法天，以方像地，謂立壇之式，內圓而外方也。
　　或於觀宇，或在家庭，隨力建功，請行法事，
　　觀宇家庭皆可醮祭，隨其事力，以建功德，無力者，惟存一心，有力而慳，又非隨力也。
　　功德深重，不可具陳。
　　所修功德，實為深重，不可聲述。
　　念此大聖北斗七元真君名號，當得罪業消除，灾衰洗蕩，福壽資命，善果臻身。凡有急難，可以焚香誦經，剋期安泰。
　　至心稱念北斗聖號，當得罪業隨消，灾衰洗滌，福壽助命，善果及身，凡人急難之處，焚香誦念，剋時而應，即獲安寧也。
　　於是說大聖北斗解厄應驗曰：
　　修持經訣之人，可解諸厄，應驗如此，所宜禳謝。
　　大聖北斗七元君，能解三灾厄。
　　三灾，星也，臨年最為重灾。告斗法，有置三灾星於斗口之前供養者，良由此星操惡於諸厄之首也。其例寅午戌生人至申酉戌年值，此人皇星，天禍星、地灾星，為之三灾；申子辰生人至寅卯辰年值，此天蟲星，天刑星、天孛星，為之三灾；巳酉丑生人至亥子丑年值，此地敗星、地亡星、地刑星，為之三灾；亥卯未生人至巳午未年值，此黑惡星、陰謀星、白殺星、為之三灾。凡人遇會臨命之時，三年之內叉有灾厄，預宜解之則獲福也。
　　大聖北斗七元君，能解四煞厄。
　　年煞、月煞、日煞、時煞，謂之四煞。遇於寅申、巳亥、辰戌、丑未、子午、卯酉之年月，與人之四柱沖對而全者，皆謂之四煞，若犯之又重灾，預宜禳解。
　　大聖北斗七元君，能解五行厄。
　　金剋木，木剋土，土剋水，水剋火，火剋金者也，人之五行不順，而互有剋制，則將有其灾，預宜解之。
　　大聖北斗七元君，能解六害厄。
　　子見未，未見子，丑見午，午見丑，寅見巳，巳見寅，辰見卯，卯見辰，申見亥，亥見申，酉見戌，戌見酉，互換相遇謂之六害。命書云：六害重逢，多見憂而少樂，當禳解之。
　　大聖北斗七元君，能解七傷厄。
　　劫煞、灾煞、天煞、地煞、歲煞、月煞、亡神，謂之七傷，上配七星之精，人若逢之，豈無灾禍，速宜告解。
　　大聖北斗七元君，能解八難厄。
　　人之本命，分為三元，以干為天元，以支為地元，以納音為人元，以三元配五位也。此八事順則為福，逆則為禍，如歲月命分，遇之必凶，事凑來急，宜禳謝以解之。
　　大聖北斗七元君，能解九星厄。
　　一羅睺，二土宿，三水星，四金星，五太陽，六火星，七計都，八太陰，九木星，其九星配合，亦當屬斗宮所管，行年遇之，論強弱宮分或凶或吉，如遇為凶，亦當設告斗宮而禳解之。
　　大聖北斗七元君，能解夫妻厄。
　　人之匹配陰陽之道，當須勘合而後成之，此古聖之法也，其間鄙俗或傳有天婚者，更不勘合，致使陰陽不利，其禍非一。至如孤辰寡宿，陰煞陽煞，前五後五，煞陽煞陰，煞夫煞妻，絕房孤鸞等神，皆有明例，如犯之重者，至三妻九妻，三夫五夫，或至終身空室者多矣，適有會遇，亦可禳謝。
　　大聖北斗七元君，能解男女厄。
　　北厄所致多端，亦由夫妻年命，或祖先墳墓所招，或損陰德，種植不生，如年命墳墓之灾，可以解謝而求之，若有失陰德，急宜謝罪斗官，立功植德以種其嗣，非此則不能也。
　　大聖北斗七元君，能解產生厄。
　　凡婦人命犯三刑，金煞流血血屍之神可以解之，若抱妬懷寃，急宜告謝斗宮，日新其德，以免厄難。
　　大聖北斗七元君，能解復連厄。
　　傳尸之病，又曰尸注，流注而不絕，至於滅門，又謂之塚訟徵呼，速宜修善，依法解除矣。
　　大聖北斗七元君，能解疫癘厄。
　　瘟黃時炁也，人之不養靈根，恣食辛厭，不義不仁，六屬不和，香火不修，神衹不佑，致使家遭瘟疫，身染毒炁，大小疾病，人口死亡，或其罪大，至於絕門，此厄謂之天行者，令出天府也，傳染一二，則急宜禳告以解之。
　　大聖北斗七元君，能解疾病厄。
　　法謂積疾新痾，皆當消散。
　　大聖北斗七元君，能解精邪厄。
　　經云：妖邪剋害，以法解除。
　　大聖北斗七元君，能解虎狼厄。
　　術云：以子生人遇卯、丑生人遇辰，順行以定之，命犯勿入山林，恐有虎狼之禍也。又以子生人遇申，丑生人遇酉，亦順行以定之，名虎狼殺也。及其七煞金煞，亦有破體之灾，固當解也，或欲入山，先當用法以禳之，又自此厄至地網厄，通謂之八難厄也。
　　大聖北斗七元君，能解蟲蛇厄。
　　《抱朴子》云：中州地氣清和，無有毒蟲，南方地氣不正，氣多迅烈，多生毒蟲，子將出入山林，當預防以解之。
　　大聖北斗七元君，能解劫賊厄。
　　水陸往來，預宜告解，以防不虞也。夫劫盜相逢，侵害財物者，是前生今世偷盜國王財物，所以為報也，此時恐性命不存，急宜投告北斗，稱其名號，應時免難矣。
　　大聖北斗七元君，能解枷棒厄。
　　《天律》云：久淹囹圄有枷棒之灾，情負屈抑不能理雪者，牒本屬城隍，委推勘官吏，令心神通曉，速為子决，時師行之，皆有明效，況祈禳於斗官者乎。
　　大聖北斗七元君，能解橫死厄。
　　此例千條，難以具悉，但不得其死者，皆謂之橫死也。疑有此，預須告解，必獲感應，若故犯陰陽之法，其可解乎。
　　大聖北斗七元君，能解咒誓厄。
　　此厄亦非一條，《天律》曰：諸非品官鬼神，不得受人咒咀，蓋非得道大神，無智慧之性，但信誣咒人，辯是非妄，便執人魂魄，令人顛狂迷亂，或陰陰不語，或久伏於枕席者，皆由此也，可以告解之。
　　大聖北斗七元君，能解天羅厄。
　　以戌亥為天羅人命運炁二限，遇之恐有天獄之灾，宜預以解之。
　　大聖北斗七元君，能解地網厄。
　　以辰巳為地網人命運炁二限，遇之恐有郡縣牢獄刑禁之灾，預宜解謝之。又人三命四柱遇歲君為合者，謂之晦氣，亦主羅網之灾也。
　　大聖北斗七元君，能解刀兵厄。
　　刀兵之厄，厥有劫數，若能志心皈奉斗真，自然過度劫難矣。
　　大聖北斗七元君，能解水火厄#2。
　　洪水泛溢，劫火洞然，最為慘酷，斗真護之，則在劫不在數矣。
　　於是七元君，大聖善通靈，濟度諸厄難，超出苦眾生。若有急告者，持誦保安平，盡憑生百福，咸契於五行，
　　五行者，指人之身，肺屬金，肝屬木，腎屬水，心屬火，脾屬土，北斗星君通此玄靈，濟諸厄難，超苦眾生，若人急告持誦，生百福，合五行，則五臟安寧也。
　　三魂得安健，
　　太玄育魂生炁，內康也。
　　邪魅不能停#3，
　　七魄返真，三尸遁跡，水守玄靈，而邪不干正矣。
　　五方降真炁，萬福自來并，
　　《中黃經》云：肝主東方，其色青，肺主西方，其色白，心主南方，其色赤，脾主中央，其色黃，腎主北方，其色黑。今五神混合，五臟安寧，胎息命根，真炁自降，五炁將以朝元，玄靈將有所化，則萬福自來合并矣。《中黃》又曰：羽衣彩霞何所有，皆由五臟生靈翼。此之謂也。
　　長生超八難，皆由奉七星。
　　八難者，上尸曰天徒，中尸曰地徒，下尸曰水徒，三徒者，三界之徒役也。又色累曰苦心門，愛累曰苦神門，貪累曰苦形門，華競曰苦精門，身累曰苦魂門，此三尸、五累總曰八難。造業而死者，累其五苦，責役三徒。若有虔奉斗星，道備之人，則超度八難，而上昇九天矣。九天者，非三清之九天，奉北斗而行玄靈經訣，而昇斗中之九天也。斗中九天者，貪狼居靈華天，巨門居神華夫，祿存居玄黃天，文曲居華黃天，廉貞居元皇天，武曲居中黃天，破軍居真皇天，輔星居太常天，弼星居變靈天也。
　　生生身自在，世世保神清，
　　人之身所以得其自在者，無拘執之謂也。拘執之者，貪著故也，去執忘貪，則生生身得自在矣。人之心神所以得其清净者，無穢濁之謂也，穢濁者，繞亂故也，澄而靜之，世世心神清矣，身自在而心神清，則道自然得矣。
　　善似光中影，應如谷裏聲，
　　如鑑照形，妍醜自別，似聲應響，善惡無差，譬之於道者，虛心為谷，明心為鏡，心虛則道降，道降則心通，通則明矣。雖然有見，見而不可取，雖然有聽，聽而不可聚，所謂視之不見，聽之不聞，收視返聽於至寂之中，證虛無之道，雖云證道，實無所證，守虛至極，真人降矣，聖道達矣。
　　三元神共護，萬聖眼同明，無灾亦無障，永保道心寧。
　　三界十方千真萬聖，一體同觀護持，受經之士無灾厄，無魔障，道心長保其寧固矣。
　　太上玄靈北斗本命延生經註卷上竟
　　#1『玉局坐』，《太上玄靈北斗本命延生真經註》作『玉局座』，是。
　　#2以上，『大聖北斗七元君，能解刀兵厄……能解水火厄』, 與《太上玄靈北斗本命延生真經註解》同，《太上玄靈北斗本命延生真經註》作『大聖北斗七元君，能解地獄厄…能解一切厄』。
　　#3此句，與《太上玄靈北斗本命延生真經註解》本同，《太上玄靈北斗本命延生真經註》作『邪魅永消停』。
　　太上玄靈北斗本命延生經註卷中
　　傅洞真註
　　老君曰：北辰垂象，而眾星拱之，
　　北辰者，北帝也，斗中帝星為之星主，端拱儀像。《論語》云：如北辰居其所，而眾星拱之。一本作北辰在上者，非。
　　為造化之樞機，
　　斗極位處帝居，推運四序，總生成之化，正、二、三月，杓建寅、卯、辰之位，以生化萬物，四、五、六月，杓建巳、午、未之位，以長養萬物，七、八、九月，杓建申、酉、戌之位，以成熟萬物，十、十一、十二月，杓建亥、子、丑之位，以收藏萬物。斗杓不運，則四時不節，五行不應，則寒暑失度，陰陽不調，則萬物不成，所以為造化之樞機也。
　　作人神之主宰，宣威三界，統御萬靈。
　　斗為人神之主，宣布威令，統御萬靈於三界之內。一本作宣威科戒者，非。
　　判人間善惡之期，
　　世人有專行善事而多灾禍者，蓋善功未足也，善功既足，則大福至矣；有專行惡事而享福者，蓋其惡未滿也，其惡既盈，則大禍至矣。善惡之事所以各立期限者，太上有好生之德也，為善者俟其大善具足，為惡者俟其改悔善惡之期，斯可明矣。若始務為善，以魔難而後起悔心者，則善功日削，惡簿添名；若始為小惡而不見禍，習以為常者，則罪惡漸增，善簿除名，是以小惡不可不戒，小善不可不為也。過勿憚改，改之在急，改悔之心，宜在限內，設若過期，死將及矣，萬劫千生，雖悔何追。
　　司陰府是非之目。
　　司者掌也，掌陰府是非之項目，明是辯非，智之端也，君子臨民猶悉斯事，况高真聖哲乎。作勾陰府者，非。
　　五行共稟，七政同科，
　　歲星屬木，角、斗、奎、井四宿同科，熒惑屬火，尾、室、觜、翼四宿同科，太白屬金，亢、牛、婁、鬼四宿同科，辰星屬水，箕、壁、參、軫四宿同科，鎮星屬土，氏#1、女、胃、柳四宿同科，內房、昴、易、星四宿，謂之日宿，乃太陽之舍，配之屬火，心、危、畢、張四宿，謂之月宿，乃太陰之舍，配之屬水。四七之星并五行二曜，謂之七政，皆與北斗同其科目也。惟斗極總炁中天，斡旋運度，臨制四方，以建四序，均五行，而正天經也。以貪狼主天，巨門主地，祿存主火，文曲主水，康貞主土，武曲主木，破軍主金；又貪狼屬水，巨門左輔屬土，祿存、文曲、廉貞屬木，武曲、破軍屬金，弼星屬火。科曰：九辰為梵炁之宗，七政乃元綱之主，蓋言此也。
　　有迴死注生之功，有消灾度厄之力。
　　斗星所主，延生度厄，保命益筭，消灾散禍扶衰，是故有迴死注生消灾度厄之功力也。
　　上至帝王，下及庶人，尊卑雖則殊途，命分俱無差別。
　　《旁通圖》云：漢明帝於終南山遇北斗七真而問曰：朕還屬上真管否？七真曰：子雖為人主，命與庶人一同，帝乃再拜而求長生，遂得玄靈之訣，所謂尊卑雖殊，而命分無別之說明矣。
　　凡夫在世，近謬#2者多，不知身屬北斗，命由天府，有灾有患，不知解謝之門，析福祈生，莫曉歸依#3之路。
　　夫人處世網之間，未能存真鍊炁，養道修真，未免灾息臨身，雖然學道，而道淺之人，亦不免其灾患。故《靈寶經》曰：末學之夫亦有疾傷。在道者猶且不免，況凡俗之人，以名利役其身心，以酒色搖其精髓，朝暮慪#4馳，不能少息，厄會之時，灾患必至矣。灾患既至，不知解謝之門，惟專務巫祝，禱祭邪神，而巫祝小人，妄說禍祟，疾病危急，惟命是聽，乃烹宰大牢三牲以為祈禱，或偶得自瘥，便為受神之恩，殆其死亡，則謂鬼不見赦，費耗穀帛，竭其錙囊，貪著邪師，心猶未足，幸而得活，遂復饑寒凍餓而死，或劫剽穿窬，私濫喪身，陷醜惡之刑，皆由此也。凡諸此者，是不知解謝之門也，知其門者，則始於藥石，藥石未瘉，次禱祖先，祖先未應，次求符法，符法未驗，必然獲罪於上天，必命灾於星數，當求醮祭，自認所屬本命星君，解禳灾數，思愆省罪，祈告斗宮，則可以消灾解厄，延生益筭矣。若進不以良醫藥石治病為功，退不以祀祖先請法醮告祈禳為意者，是莫曉歸依之路，則灾將重矣，病將危矣，死將至矣，可不痛哉！此皆《抱朴子》明言，非敢妄釋。
　　致使魂神被繫，
　　酆都山有豁落北斗七元大將軍鬼宮北斗君，以分天曹地府之職，凡生人七年一度，追攝生魂赴北斗陰司，考量其罪福。如七年之內，有善功者，必增延祿壽，名奏天曹，七年之內，如造惡事者，小過减其算數，大罪即使死亡，或罪中涉福，福中涉罪，或罪大福薄，而生數未終，考校未定，則因追呼之次，魂繫陰司，身卧疾病，見受其苦，受苦滿時，將與人道相違，死入陰司，沉淪惡趣，人身永革矣。追魂之法，子生人起一歲，丑、亥生人起二歲，寅、戌生人起三歲，卯、酉生人起四歲，辰、申生人起五歲，巳、未生人起六歲，午生人起七歲。如子生人起一歲者，至八歲當追魂也，又至十五歲，復至二十二歲也，以七歲為期耳。如起二歲，九歲復一追，十六歲為二追，二十三歲為三追，餘倣此，追魂皆赴本命所屬官曹也。人至追魂之年，多有灾患矣。惟積善之人，或有免追者，亦二限三限叉須一追，須用生魂考其功過，為之考炁，三官九府五帝四司同理此事，每遇節歲，皆悉攷定，攷量未正，須復再攷，攷正方定，毫分不差也。追魂之年，則當行道誦經，用消攷炁也。又犯咒誓之厄，或魂神被繫於社廟靈祠，或邪師咒厭亦是矣。
　　禍患來纏，或重病不痊，或邪妖剋害，連年困篤，累歲迍邅，
　　禍患者，枷棒厄也，重病者，疾病厄也，邪妖者，精邪厄也，困篤迍邅者，六害厄也。
　　塚訟徵呼，先亡復連，
　　塚者，先亡墳墓，徵呼者，因陰司考謫，乃追及生人，復連者，先亡傳尸連累生人。夫塚訟之事非一，而有多端，令人千灾百禍，子孫絕滅，所為不成，皆塚訟之由也，大小塚訟八十一條，以人命有大墓小墓之會，而塚訟興矣。其大略曰：人之九祖七玄生存之日，過犯即多，亡歿之後，被諸考謫，子孫未興，追贖冥漠，得以怨嗟，既處陰司，無由予決，是已天曹勘會謫及幽司，官史謫及生人，每於三元五臘之日，引出責問，勘會子孫姓名，墳墓所在，結罪定名，微呼後裔，以致延滅，非細事也。又陰陽安葬非宜，皆屬北斗九星之位，以定天星地曜，來山去水，取穴深淺，明堂大小，四象高卑，五音向背，皆法斗宮，吉則安寧，凶則為訟，至如葬在水源，殯當神廟，墳塋穿敗，棺槨損傷，塚墓相重，新墳相犯，如此之例，百有餘件，皆為塚訟，以害生人，宜急須投告斗宮，祈求消解。
　　或上天譴貴，或下鬼訴誣。
　　人之積罪造業，不知改悔，以致上天降罰，下鬼因得乘間，所謂鬼伺灾衰之隙者是也。一本作所誣者，非。
　　若有此危厄，如何救解？急須投告北斗，醮謝真君，及轉真經，認本命真君，方獲安泰，以至康榮。
　　凡人有此灾危，急當投告斗宮，認本命星君，看誦是經，虔誠醮謝，可得安泰，以至康榮也。
　　更有深妙，不可盡述。
　　經不盡言祕藏內訣，難以具道深妙。
　　凡見北斗真形，頂禮恭敬。
　　道象無形，應化而有，是謂無象之象，無形之形，無狀之狀，非瞻仰之可求，非逢迎之可取。所謂真形者，委炁而立，順炁而生，虛空之體，自然而然也，以光明為主，色象乃分，所以因形取號，以象立名，可名之名，隨用而出，非常之名為名之耳。故真形名號存於我心，道雖無心，情可求也，道雖無情，恍惚有焉，外身而存，真形在矣，所當俛首作禮而生恭敬之心。
　　北斗第一陽明貪狼太星君，子生人屬之。
　　星君姓靈，諱搖天槌，字貪狼，戴芙蓉之冠，執圭，絳衣紫裙，九色青帔，躡鳳文之履，變形如曠野鬼神，面青，披赤髮向上，左手持白棒，右手按前。又真形戴九晨玉冠，青羽飛裳，執斗。《中玄圖》曰：據斗真人，號玉皇九晨君，居太上宮青城玉樓中，又曰樞宮大聖□星君，又號扶真君露神子，配事于天，所主天元，為天之太尉，主劫會之期，司政糾非，上總九天上真，中監五嶽飛仙，下領後學真人，天地神靈、功過輕重，莫不隸焉。子生人所屬，管太陽真君，室壁奎婁四宿并秦國徐州分野，節侯陽明，春生萬物。《遁甲》曰：天英字于然諸，在仙經隱名，隨法立號也，星圍九百二十里，然燈曰身星，明暗以驗之，真符曰延生之符。
　　北斗第二陰精巨門元星君，丑亥生人屬之。
　　星君姓育嬰，諱激明光，字巨門，戴五色飛雲之冠，紫衣黃裙，七色錦帔，躡虎文之履，變形如美婦人，披纓絡，戴五色花冠，執通明之扇，以青衣女子侍從。又真形戴玄精玉冠，玄羽飛裳，執五色羽節，曰舉斗真人，號玉皇北上晨君，居中元宮五色玉樓中。又曰璇官大聖□星君，又號嬰真君真文子，配事于地，所主地元，為天之上宰，主權祿位，上總天宿，下領萬靈，及學仙之人，真仙之官，莫不隸焉。丑亥生人所屬，管太陰真君，胃昴畢觜四宿及楚國益州分野，節候陰精，秋收萬物，《遁甲》曰：天任字于全，星圍五百五十里，然燈曰命星，明暗以驗之，真符曰度厄之符。
　　北斗第三真人祿存真星君，寅戌生人屬之。
　　星君姓歸并，諱處眾踏，字祿存，戴九色寶冠，黃衣青裙，五色絳帔，躡龍文之履，變形如二十歲美丈夫，花貌披草衣，執筆，多正面而立也。又真形戴飛雲寶冠，青羽飛裳，執斗，《中青籙》曰履斗真人，號玉皇玉仙華晨君，居真元宮黃臺玉樓中。又曰璣宮大聖□星君，又號兆真君衛府子，配事于火，所主日元，為天之司空，主神仙，上總九天高真，中監五嶽靈仙，下領學道之人，真仙之官，莫不隸焉。寅戌生人所屬，管水星真君，參井鬼柳四宿及梁國冀州分野，《遁甲》曰：天柱字子素，星圍七百二十里，然燈曰福星，明暗以驗之，真符曰保命之符。
　　北斗第四玄冥文曲紐星君，卯酉生人屬之。
　　星君姓靈樞，諱搖天，字文曲，戴六色盤龍之冠，白衣絳裙，三色黃披，躡龜文之履，變形如婦人，面黑披髮，執文字，騎五色雲龍，回視廉貞星。又真形戴三華寶冠，丹錦飛裳，執玄靈之節，曰步斗真人，號玉皇玄上飛華晨君，居紐幽宮朱臺玉樓中，又曰權宮大聖□星君，又號盤真君子惠子，配事于木，所主月元，為天之遊擊，主伐逆，上總九天神鬼，中領北帝三宮，下領萬兆，伐逆不臣，誅以兇悖，莫不隸焉。卯酉生人所屬，管火星真君，星張翼軫四宿及吴國荊州分野，《遁甲》曰：天心字子裘，星圍八百里，然燈曰祿星，明暗以驗之，真符曰益筭之符。
　　北斗第五丹元廉貞綱星君，辰申生人屬之。
　　星君姓上開，諱變，字廉貞，戴五色華冠，青衣白裙，四色絳帔，躡雲文之履，變形獨髻，騎白龍，戴七寶冠，從者四人，各執戟從下。又真形戴七寶飛天之冠，白錦飛裳，執青炁籙籍，曰躡紀真人，號玉皇金綱七晨君，居綱神宮素臺玉樓中，又號衡宮大聖□星君，又號蘭真君子衛子，配事于土，所主江元，為天之斗君，主命錄籍，中統鬼神簿目，下領學真兆民命籍，諸天諸地莫不總統。辰申生人所屬，管木星真君，角亢氐房四宿，及趙國兖州分野，節侯丹元，夏以長養萬物，《遁甲》曰：天禽字子公，星圍七百二十里，然燈曰官職星，明暗以驗之，真符曰消灾之符。
　　北斗第六北極武曲紀星君星君，巳未生人屬之。
　　星君姓明靈，諱昌上元，字武曲，戴鳳翔之冠，玄衣錦裙，龍紋虎帔，花文之履，變形象頭人面，仗劍披纓絡。又真形戴飛精華冠，紫錦飛裳，執斗中玉策，曰步罡真人，號玉皇北辰飛華晨君，居紀明宮玄臺玉樓中，又號闓陽宮大聖□星君，又號定真君大車子，配事于水，所主河元，為天之太常，主陛進，上應元天上真，中統五嶽飛仙，下領學者之身，凡功勤得輪轉階級者，悉總之焉。巳未生人所屬，管土星真君，心尾箕斗四宿及燕國揚州分野，節候北極，冬以收藏萬物，《遁甲》曰：天輔字子卿，星圍七百里，然燈曰壽星，明暗以驗之，真符曰散禍之符。
　　北斗第七天衝破軍關星君，午生人屬之。
　　星君姓玄樞，諱開天徒，字破軍，戴七星之冠，丹衣錦裙，虎頭文帔，躡獅子文之履，變形猪頭人面，手持歡喜團，又變形披白素衣，口吐赤氣，光明奪日，立斗之頭。又真形戴九雲冠，九色錦裳，執揮神之策，曰乘龍真人，號玉皇總靈九元北蓋晨君，居關會宮九層玉樓中，又曰瑤光宮大聖□星君，又曰淑真君太賓子，配事于金，所主海元，為天之上帝，主天地之機運，如四時長短，天地否泰，劫會之數，莫不隸焉，午生人所屬，管金星真君、牛女虛危四宿及齊國豫州分野，執天關之柄，推空洞之輪，無時暫息也。《遁甲》曰：天衝字子翹，星圍九百里，然燈曰妻妾星，明暗以驗之，真符曰扶衰之符。
　　北斗第八洞明外輔星君。
　　輔星如人間卿相，星君姓精常，諱上開，字正延，戴飛精寶冠，九色鳳衣，執火鈴，變形紫袍腰金幞頭，執笏，又各隨諸國宰輔之服，曰遊行一命真人，號玉皇帝尊元晨君，居帝席宮紫館玉樓中，號左輔星君，乃斗中之外輔，總承眾事，司察天下萬國九州執政大臣罪福功過。《遁甲》曰：天內字天成。然燈曰禳謝眾灾，治病服藥，明吉暗凶。
　　又第八帝席宮，帝化日月水火斗中高皇左夫人，名太乙不啟珠，字落之，茂華紫錦帔，綉羽飛丹裙，又輔弼二星，一隱一現，現者曰輔，輔在武曲星之外傍也。
　　北斗第九隱光內弼星君。
　　弼星如人間卿相，星君姓幽空，諱冥陽暉，字幽寥，戴飛天寶冠，手執帝章，變形徘衣，執圭，出五色之炁，又各隨諸國宰臣之服，曰徘徊三陽真人，號玉皇帝貞元晨君，居上尊宮紫館玉樓中，號右弼星君，乃斗中之內弼，總承眾事，司察天下萬國九州執政大臣罪福功過。《遁甲》曰：天蓬字子禽，然燈曰祈福，應投事務明吉暗凶。○又第九上尊宮帝化金石山河斗中高皇右夫人，名太乙滌，字雲育，玄綠飾帔，翠羽華裙。右九夫人皆頹雲之髻，又隱星曰弼星，弼在巨門星之內傍也。
　　上台虛精開德星君。
　　中台六淳司空星君。
　　下台曲生司祿星君。
　　上台星君名虛精，面赤色，口吐赤炁，散髮道裝，執碧玉圭，乘黑雲，頂有黃炁。中台星君名六淳，一名六亭，面白色，口吐白炁，徧滿天下，道裝，執白玉圭，乘白雲，頂有白炁。下台星君名曲生，面小，有光芒千百，炁如絲射暗，立青炁中，道服，執青玉圭。三台共有六星，兩兩煌燁，名曰天階，在天曰三台，有位曰三公，在人曰三魂，列泰階以輔帝宸之席。上台二星，上星主帝王，下星主女后。中台二星，上星主諸侯、三公，下星主卿大夫。下台二星，上星主士人，下星主庶人也。三台受虛無三炁明青黃白之正色，乃調和陰陽之主也。《南斗經》云：南斗陶魂，北斗鑄魄，乃陰陽陶鑄之理也。陰陽冶鍊而生我神，神之降胎方能生就，台者胎也，三而重之，九炁斯得，是以金樓玉室，胞胎九重，人稟質於陰陽，而結魂於三台也。魂陽也，動之以生，魄陰也，靜之以鎮，人之動靜，不失陰陽之和者，形固安矣，有所謂三台生我養我護我者，此也。夫北斗宰御水源，南斗宰御火府，二斗者生成之大用也。南斗正陽之火，藏之於坎，北斗真一之水，藏之於離，二炁升降往來相合，而成既濟，萬物亨泰，道之基也。水一數也，以五乘之，即曰南斗六星，火二數也，以五乘之，即曰北斗七星，各去其五而有三，三者生之數也，三台在矣。南北之星一十三座，在人之身為一十三事，太上曰：生之徒十有三。死之徒十有三，是道也，知之行之，所以生也，不知不行，所以死也，死生之柄，陰陽之權也。三台之星六座者，三陰三陽也，此言一十三星，而三台不預者，在其中矣，台星有六，而星君有三者，三炁之分，分而為六，謂之六炁，復合為三，復合為三#5則六炁均調，三才安泰，三復化六，六復化三，天地長久，無有窮極也。
　　三台真符
　　如是真君名號，不可得聞，凡有見聞，能持念者，皆道心深重，宿有善緣，得聞持誦，其功德力莫可稱量。
　　三十六天星司命宸京保命大天帝君下傳《北斗本命經》曰：昔元始上帝在玉清黃極宮中，演道之際，有一真人名曰寶上，諸天子中最為第一，出班請問：中天七星，巍巍赫奕，統御羣曜，斡旋炁運，斟酌死生，威靈至重，以何因緣而殊勝第一，起自何劫，始終之化，願詳聞之。上帝曰：大哉汝之問也，在昔龍漢有一國王，其名周御，聖德無邊，時人稟壽八萬四千大劫，王有玉妃明哲慈慧，號曰紫光夫人，於塵劫中已發至願，願生聖子輔佐乾坤，以裨造化，卻被三千劫，於此王世。因上春之日，百花榮茂之時，遊戲後苑，至金蓮花溫玉池邊，蛻服澡盥，忽有所感，生蓮花九苞，應時開發，化生九子。其二長子，是為天皇大帝，紫微大帝，其七幼子，是為七星，或善或惡，化導羣情，於玉池中經于七日七夜，結為光明，飛居中極，去地九千萬里，化為九大寶宮，二長帝君，居紫微垣太虛宮中句陳之位，掌握浮圖，紀綱元化，為眾星之主領也。聖母紫光夫人，尊號北斗九真聖德天后也。如是真君名號，自非寶上啟陳，玉清開演，天皇親降，授與天師，世間無由知見矣。所以見聞而能持誦者，皆道心深重，夙有善緣，更能依經奉行，功德不可思議。
　　若正信男女，值此真經，智慧性圓，
　　若有信奉之人遇此真經也，是以先事而知，遇事而燭，此性圓動，如環無端，而不凝滯於物也。
　　道心開發，
　　道心者，此心純乎天理，開悟發見，超出乎冥迷之路，參透乎玄妙之門。
　　出羣迷徑，入希夷門，皈奉真宗，達生榮界。
　　歸而求之，則可以奉真宗，真者不假他求，宗者即北斗星君也，達而曉此，則可以生榮界，榮者不生不滅，界者人天境界，皆值遇真經之功緣。
　　於三元、
　　上元正月十五日，中元七月十五日，下元十月十五日，此三元三官主錄百司，上詣天闕，進呈世人罪福之日，較量淺深，會同斗宮，故當行道轉經。
　　八節、
　　四立二至二分之日，八景五帝下降，記人善惡之辰也，節炁推動以應命，方有罪則灾炁必臨，有功則福炁必集，皆當行道誦經也。
　　本命、
　　生年之甲子也，六十日復遇一辰也。
　　生辰、
　　所生之辰，為身中萬神聚會之日，當行道誦經，以答星辰照臨之恩，父母劬勞之德。
　　北斗下日，
　　正月二十五日、二十六日，二月初二日、初七日、二十三日、二十六日，三月二十六日，四月十七日、二十七日，五月初五、十三日、二十日，六月初四、初八日，七月初四、二十四日，八月初三、十一、十九、二十七日，九月初三、十八日，十月初十、二十六日，十一月初一、初九、十七、二十五日，十二月二十日。閏月從前月。已上謂北斗下界遊行之日。又庚申甲子日，每月三七日，亦謂北斗下日也。
　　嚴置壇場，轉經齋醮，依儀行道，其福無邊，世世生生，不違真性，不入邪見。持經之人，常持誦七元真君所屬尊號，善功圓滿，亦降吉祥。
　　嚴者敬慎整肅之義，置者立也，壇場者，即齋醮中所建之壇陛也，轉誦經文，依儀範葳事行道，其福力廣大，普及一切，茫茫而無畔岸，生生世世嚮真背偽，不失其真性，所謂修行到此，虛室生白，自然吉祥至止矣。
　　即說北斗咒曰：
　　北斗七星之咒，本出天心正法，驅邪治病，無所不用，實斗下靈文之大咒。
　　北斗九辰，中天大神。
　　北斗九辰者，七星與尊帝二星也，咒中有九辰名故也，後人改作七星，則不見兩辰矣。註云：在天曰神，在地曰衹，在人曰鬼，惟人處中，修習之者，上可為神仙，下可為靈衹，不能修習者，氣盡而死，名之曰鬼，鬼復化人，惟人者無所不通，無所不化。北斗為中天之尊，無三靈之長，故曰大神也。
　　上朝金闕，
　　玉京金闕，虛皇上帝之都也，北斗於三清玉帝為臣，故曰上朝。
　　下覆崑崙，
　　崑崙山，天中之嶽也，在八海之內，上當天心，形如偃蓋，上廣下狹，三成而上等天之齊萬度之心，黃赤二道交會其上，三光行焉。東曰崑崙，西曰玄圃，北曰閬風，南曰積石，大巖水泉北戶，山之四面各一萬里，上有瓊華之闕，光碧之臺，瑤池翠水西王母統眾真居焉。山之絕頂，上有金臺五所，玉樓十二，金城九重。地生金根之樹，瓊柯之林，生素華之實，瓊津玉泉，紫雀翠鸞，碧桃紫柰，百寶裝嚴，莫可紀迷。斗極所居之宮，宮各五，有五門，門有四光，爛照九萬里，下統九炁八景，持區各總一天，四炁生育，中為天柱，上通天關，總炁上元三十五分，各為璇璣百大生主，故曰下覆崑崙也。
　　調理綱紀，
　　九辰乃皇極之冑，理三五之數，而調大化，化之所出，而有五行五事八政五紀三德，稽疑庶政五福等用，誠合人道而正紀綱，所以堯遵昊天，舜齊七政者矣。
　　統制乾坤。
　　範圍天地，包裹乾坤，故曰統制也。
　　大魁貪狼，巨門祿存。文曲廉貞，武曲破軍。
　　北斗七星君名也，注見真形也。
　　高上玉皇，
　　斗中尊星也，見者壽六百歲，在斗魁內近第一星。
　　紫微帝君。
　　斗中帝星也，又號太微帝君，見者壽三百歲，覆斗魁，內近第四星。尊帝二星為萬象之宗師，眾星之攸拱。北斗七真曰：我祖師北極，歷劫以來，勤苦香燈，供養三清，功成德滿，升入紫微，出入有華蓋相隨，星光常七寶燦爛，上徹諸天，下照萬國，每月初三日、二十七日下降，察人善惡也。昔汾陽王郭子儀，曾遇至人得占星之法，云常以每月初三、二十七日靜夜，勿令人知，陰下中庭，瞻視斗中，或見二星，光芒大如車輪者，即尊帝二星也，見之勿語於人，可得長生。子儀以國事未及奉行，而有一女童曰還車姐，入室奉事，於枕中，竊見此語，密而行之，得遂其見，至宋朝猶在內中，今北辰降日乃出於此。
　　大周天界，細入微塵。
　　陰陽之炁，大而周天，細而微塵，何所不及也。
　　何灾不滅，何福不臻。
　　臻者，至也，集也，凡有灾殃，悉皆消滅，應有福祥，自然駢集，所謂灾障不干，盡憑生百福者是也。
　　元皇正炁，來合我身。
　　《服元皇正炁訣》云：青黑黃赤白綠絳碧玄光，從一至於九，服炁飡元黃，日與正炁合，七竅生華芒，九年功行滿，入侍九晨房。法曰：元黃正炁，八卦九宮之正炁，降自九皇，而生萬有也。第一陽明，神人吐青炁之光，第二陰精，神人吐黑炁之光，第三真人，神人吐黃炁之光，第四玄冥，神人吐赤炁之光，第五丹元，神人吐白炁之光，第六北極，神人吐綠炁之光，第七天衝，神人吐絳炁之光，第八輔星，神人吐碧炁之光，第九弼星，神人吐玄炁之光。服炁之法，常以正月四月七月十月四孟之月，上旬九日平旦，又以二月五月八月十一月四仲之月，中旬之十九日日之正中，又以三月六月九月十二月四季之月，下旬二十九日之夜半，一月一日三過行之，平旦日中夜半，各隨孟仲季月用也，一年三十六過，應三百六十度之數，以五為盈炁有餘也。至行道之日時，清嚴入室，燒香精思，臨目閉氣，叩齒九通，存見九宮星府神君端坐威儀，侍衛森然，密咒曰：北斗元辰中天大神至，□□□□□□□尊帝，急急如律令。但見九炁從星注下，流入口中，隨氣吐納炁而吞之，細細吐故炁，漸漸納新炁，勿令耳聞，九色咽之都畢，叩齒九通，倏然都忘，形神合妙，在坐卧行息動靜之間，皆隨調適，如此依法行之九年，九星神君降授兆訣，長生神仙，上升三天，結友眾真，而與道合真矣。
　　天罡所指，晝夜常輪。
　　斗杓在天，運斗杓而不忒，從子至亥，一辰移一位，詩謂終日七襄者是也。註曰：月月常加戌，時時見破軍，欲受正炁，宜朝此方。
　　俗居小人，
　　乃奉道第子自卑之稱，如言濁世行尸、凡間穢質耳，舊本俗字蠹蝕其半，止餘下截，後人妄認其形，凑填作恪字，又作格字，近又隨音而訛為隔字。
　　好道求靈。
　　人之好其道，奉玄靈之經訣，以求其妙也。
　　願見尊儀，永保長生。
　　儀謂形儀，尊帝之真形也，法曰：願臣早見，見即長生。
　　三台虛精，六淳曲生，生我養我，護我身形。
　　已上註見前聖號內。
　　□□□□□□□尊帝，急急如律令！
　　已上九星名諱，並註見前聖號內。凡持經之士，至此則當愈加誠敬，注想尊容，叩齒而密誦之也。
　　太上玄靈北斗本命延生經註卷中竟
　　#1『氏』，當為『氐』之誤。
　　#2『近謬』，《太上玄靈北斗本命延生真經註》和《太上玄靈北斗本命延生真經註解》皆作『迷謬』，是。
　　#3『歸依』，與《太上玄靈北斗本命延生真經註解》同，《太上玄靈北斗本命延生真經註》，作『歸真』。
　　#4『偃』，當為『驅』字之誤。
　　#5此『復合為三』四字，疑為衍字。
　　太上玄靈北斗本命延生經註卷下
　　傅洞真註
　　老君曰：凡人性命五體，悉屬本命星官之所主掌。
　　性者，天命之謂性，命者，化而不易謂之命，五體者，兩手兩足並頭也，本命星官者，謂六十甲子所屬本命星官也。凡天之所賦，人之所受，皆屬本命星官之所主掌，無有差忒。
　　本命神將，
　　神將謂本命年月日時，并胎年月日時所臨之辰，謂之胎生，八位神將，陰陽男女逆順運限神將及祿馬二炁神將，本命從官符史等神也。
　　本宿星官，
　　二十八宿星君，本宿星有二等，一曰本命年之宿直星君，假如甲子年，角宿值年，即是角宿天門星君為本宿星官也。又一等禽演以定胎息命星，三位主於三元三限之數，亦曰本宿星官也。
　　常垂陰祐，主持人命，使保天年。
　　天年之限，百二十年，世人能奉北斗延生經法之道者，本命神將，本宿星官，常加庇護，主掌人命，可以全其本年。
　　凡俗無知，終身不悟。
　　凡胎濁質，自無知識，終身不悟此理。
　　夫本命真官，每歲六度降在人間，降日為本命限期，
　　凡遇本命之日，即為期限，六十日一度，一年六度，真官降在人間，又本命限期者，一百二十年通為二限，六十年為一小限，百二十年名曰大限，限盡即死，若違犯禁忌，伐其命年，則限數促，若積陽功，施陰德，依科禁戒，貴天命者，則其限展限既展矣，命其延矣。
　　有南陵使者三千人，
　　陽之所化，三炁成神。
　　北斗真君七千神將，
　　陰之所化，七炁成神。
　　本命真官降駕眾真，悉來擁護，可以消灾懺罪，請福延生，隨力章醮，福德增崇。
　　凡降駕之日，眾真並至衛護，皆可上章設醮，懺罪消灾，延生請福，隨力建功，增崇福德。
　　其有本命限期將至，自身不知，不設齋醮，不修香火，此為輕生迷本，不貴人身，天司奪禄，减筭除年，多致夭喪。
　　若人本命限期將至，不能自知，不設齋醮，不持經訣，不朝斗真，是為輕此生，忘其本，自賤其身，天司必致奪禄减筭，遂多夭死，不能全其本年也。
　　迷悟之者，雖遇經訣，懷不信心，毀謗真文。如此之人，身謝之後，淪沒三塗，漂沉諸趣，永失人身，深可悲哀，自致斯苦。
　　人之迷誤，縱遇經訣，心懷不信，甚至毀謗，身沒之後，墮於三塗六趣之中，永不得為人身，所謂天作孽，猶可違，自作孽，不可活，天尊慈憫，雖起哀心，執法有司，故多宥貸。若本命之日，能修齋醮，善達天司，一世於本命限期，開轉真經，廣陳供養，使三生常為男子身，富貴聰明，人中殊勝。
　　若人於此生本命之日，依科禁戒，看誦真經，大建齋醮，則三世之生皆作男身，富貴聰明，人中獨異。
　　其有生身果薄，雖在人中，貧窮下賤，縱知本命，無力修崇，能酌水獻花，冥心望北極，稽首禮拜，念本命真君名號者，亦不虛過本命限期，皆得延生注福，繫係人身，灾厄蠲除，獲福無量。
　　若人生在貧窮下賤，雖知本命，無力建功，但能酌水獻花，虔心望北極，稽首禮拜，持念北斗本命星君尊號者，亦不虛度本命之辰也，皆得延生注福，繫係人身，灾厄永消，而獲福無量矣。
　　天師歡喜，踴躍作禮，讚歎難可得遇無上法橋。
　　天師受得經法，歡喜讚歎，以法橋為喻者，謂法橋之度，無有窮已，實為難可得遇也。
　　老君重告天師曰：世人罪福善惡，皆屬天司，懺罪消灾，莫越修奉。
　　世人罪福善惡，皆斗神所掌，若欲懺滌罪愆，消禳厄難，無過修齋設醮，依經修奉也。
　　遇本命生辰，告身中元辰、
　　元辰凡有二等，一者以北斗七元建生為本命星君，即有左右輔弼為元辰也。又陽男陰女衝前一位，謂之元辰，陰男陽女衝後一位，謂之元辰，假如子生男命，貪狼為本命星君，即左輔為元辰星君，子生女命，貪狼為本命星君，即右弼為元辰星君也。如丑亥生男命，以巨門為本命星君，即右弼為元辰星君，女命即左輔為元辰星君也。餘皆倣此。二者以六十甲子為本命星官，玄靈法中，稱曰本命大將軍也，假如甲子生男命，以辛未為元辰星官，女命以己巳為元辰星官，乙丑男命以壬午為元辰星官，女命以甲申為元辰星官也。餘皆倣此。更於五子元中遁取真偽也，凡遇此日，此即為元辰下降之日，亦宜净身齋戒，行道誦經。元辰最不可犯，若生遇元辰在命，一世未免其凶殃，此雖天命預定，亦可於元辰下降之日懺謝之，變灾作福。本命星君星官神將符吏，君臣之位，尊卑有別，人皆不知也。
　　驛馬，
　　五福驛馬神君，本命之吉神也，申子辰人在寅位，巳酉丑人在亥位，寅午戌人在申位，亥卯未人在巳位，以本旬所生為正位也。
　　削落三灾九厄，此註見前文保見今眷屬安寧。
　　《中戒經》云：生民熒熒，各戴一星，人人各有本命星辰，自有灾福，然大槩必隨主炁之者，一國以帝君相輔為主炁，一門以家長為主炁也。主炁有道者，能回易天經，轉灾為福，我命在我不在於天，是道也，能包括天地，把握陰陽，所以大數不能拘，陰陽不能寇也。若未能行道施功，必不能逃於命分矣。年月厄會之時，當期息難，若或輕生迷本，不貴人身，恣其三業，縱期六根，造業積衍，灾來必重，至於延累親族，合門受禍，不爲小矣。何謂也？以六親眷屬皆起於本命之元者也。且如生為我者母，養我者為父，同類者為兄弟，我剋者爲妻財，我生者為子孫，皆起我命之元也。又加以本命加生月數，至生時為命官，男女逆順以次分行之，一十二位，一曰命宮，二曰財帛宮，三曰兄弟宮，四約田宅宮，五曰子孫宮，六曰奴僕宮，七曰妻妾宮，八曰嫉厄宮，九曰遷移宮，十曰官禄宮，十一曰福德宮，十二曰相貌宮。以三元四住五行支干加而臨之，行來歲位，運限所及，遇灾即灾，遇福即福，所以當先祝我本命元辰驛馬也。元辰者，我之心也，夫人之元辰，外寄於目，內藏於心，目測外觀於萬物，心則內馳於萬機，心目所馳，神亦奔競，故謂之元辰驛馬者，馳事而不患者也。人能收心復照，存玄靈於己，則卻走馬以糞，內養形神，胎息自固，然後三尸去體，九蟲消亡，三灾九厄何從而至，在時受命，百神和暢，所謂眷屬安寧是也。
　　凡有上士於本命生辰持此真文者，外伏魔精，內安真性，
　　修真之人名曰上士，於本命生日持誦是經，則外可以降伏魔精，內可以安神養性，自然得道成真矣。
　　功霑水陸，
　　道成之人，功被含靈，飛走沉濳，咸受其澤。
　　善及存亡，
　　自身得道，眷屬安寧，九祖七玄，均蒙其惠。
　　悔過虔恭，漸登妙果。重立玄功，證虛無道，乃得聖智圓通，隱顥#1莫測，出有入無，逍遥雲際，昇入金門，與聖合真，身超三界，永不輪轉，壽量無窮，快樂自在。
　　人能虔恭悔過，妙果玄功，可登可立，道也者，生化之無窮，流轉之不息。人之生也，從虛無而有，所以神化為炁，炁化為精，是有形也，用之之道，智者不施於外，而施於自己，則精復化為炁，炁復化為神，鍊神合道，復證虛無之妙也。夫神化無方，謂之聖事，無不知謂之智周萬物，而不知微妙玄通，深不可識，是故隱顯莫測，出有入無，逍遥雲際，昇入金門，形神具妙，與道合真，同歸三清之大化，無復輪轉，壽量何窮，逍遥無為，元命畢矣。
　　凡有男女於本命生辰及諸齋日，清净身心，焚香持此真文；自認北極本命所屬星君，隨心禱祝，善無不應，灾罪消除，致感萬聖千真，俱來衛護。
　　正一真人漢天師語弟子趙昇曰：夫人身有三魂，一魂主命，一魂主財禄，一魂主灾衰，又曰一魂居直本屬宿官，一魂居地府，一魂居形內，七魄常居內而不散也，所謂魂屬陽，動以生也，魄屬陰，静鎮形也。若本命之日，魂神降體，就尸合同，瞻視形容，衰敗壯健，若三魂循環歸降不絕，則生人安穩，灾病不生矣。若於其日清净身心，不酒不色，著新潔衣裳，焚香習善，更於其日眠睡少時，即魂與魄合，陰與陽并，道炁內隆，命根堅固。若於其日嗜酒及色，昏亂形體，則魂當歸時，去身三步之遠，取合不能，穢惡冲射，魂復而往，若三度昏亂，魂不合魄者，則陽衰而陰旺，魄靈得其便矣。夫魄者，陰之化也，常欲得魂不歸身，不歸則魄靈與陰鬼交通，陰與陰合，則五鬼旺矣，致使遊魂眾惡，令人就睡不醒，五體迷亂，灾病俱生，將至於死。凡魂歸而不能合體之時，魂悲而泣，魄靈踴躍，而舞笑而歌曰：歸無我合，歸無我舍，所以五鬼侵室，而三尸狂蕩矣。三一不守，真宅虛空。《中黃經》曰：可惜玄官十二樓，那知反作三尸宅。豈不哀哉！夫本命之日，一年六辰，三魂六度歸身制禦陰魄，令邪道不侵，百神交會，魂安魄正，萬炁長存，不經苦惱，身有光明，永保長生，飛仙可蹈，更能於本命始生之日，諸神下降，齋戒之辰，清净身心，焚香誦經，認北斗本命所屬星君，隨心虔禱，善念感應，灾罪消除，萬聖千真，俱來衛護，則仙道速成矣。
　　此經所在之處，千真敬禮，萬聖護持，魔鬼濳消，精靈伏匿，世有灾殃，悉皆消滅。
　　持經在心，身中真聖敬重護持，則魔無干犯，鬼無妖精，世人之灾殃，皆自消滅。
　　是名《北斗本命延生經訣》，乃修真之徑路。
　　此經要做自己工夫，名本命延生之經訣，是修真之道路也。
　　得道逍遙，皆因此經，證聖成真，皆因此經，出離生死，皆因此經，保護男女，皆因此經。保命延年，皆得自在，永為身寶，福壽可稱，保而敬之，非人勿示。
　　此是經訣自己工夫處，小則保命延年，增添福壽，大則出離生死，得道逍遥，證聖成真，長為身寶，保之敬之，勿示非人。
　　老君說經將畢，龍鶴天仙來迎，還於玉京。是時天師受得妙法，而作是言，誓願流行，以傳善士，若有男女受持讀誦，我當與十戒仙官所在擁護。於是再拜老君，而說贊曰：
　　老君說經既竟，將還玉京，天師拜謝而說贊語。
　　家有《北斗經》，
　　家者，非家舍之家，乃吾身之家也。人之五臟，以心為主，心乃神之合也，家中有神，謂之家有，夫心之象，內虛而中藏於水，水者天一之炁，北斗之精也，所以人心，上有七孔，以應七星，下有二孔，以應輔弼，及有三毫，以法三台，人之運心於外，則神遊而逝，定心於內，則神安以和，至於得道飛昇，亦存乎心也。所以言家有《北斗經》者，心能修持經法，而無他動，夫天心不動，斡運自然，自然之道豈不大哉。又人之生也，北斗降熙於心中，夫心者神明之府，行藏善惡之事，欲萌其心，斗悉知之，人之妄心可不息乎！
　　本命降真靈。
　　本命真靈既降，可以保命延生矣。
　　家有《北斗經》，宅舍得安寧。
　　心者神之所舍，形者氣之所宅，人能修持經法，心形自然安寧。
　　家有《北斗經》，父母保長生。
　　父謂玄父，母謂玄母，神炁之所生也，心能修持經法，玄父玄母自保長生。
　　家有《北斗經》，諸厭化為塵。
　　胎穢蕩除，血尸消滅，人能修持經法，身心自然清净。
　　家有《北斗經》，萬邪自歸正。
　　喜怒哀懼愛惡欲七者，情之邪也，風寒暑濕饑飽勞逸八者，氣之邪也，心能修持經法，情邪悉去，而道炁長存，自然歸于正真矣。
　　家有《北斗經》，營業得稱情。
　　真炁灌鍊，生生不窮，心能修持經法，自有生生不窮之妙，道德得以稱情矣。
　　家有《北斗經》，闔門自康健。
　　百關骨節，浹洽真元，陽丹九戶，閉塞死氣，此是心能修持經法，百關自然康健。
　　家有《北斗經》，子孫保榮盛。
　　子孫皆起於本命之元，且如生我者為母，養我者為父，同類者為兄弟，我剋者為妻，妻生他者為子孫，皆起我命之元也，心能修持經法，子孫自保榮盛。
　　家有《北斗經》，五路自通達。
　　心能修持經法，五臟經絡真炁，自然流通暢達。
　　家有《北斗經》，眾惡永消滅。
　　眾惡者韋魔也，修真之士，當先屏退羣魔，心能修持經法，則魔障不干，眾惡消滅矣。
　　家有《北斗經》，六畜保興生。
　　三陰三陽，化育於六脉中，化為青龍白虎朱雀玄武勾陳滕蛇#2之用，心能修持經法，六畜自保生全。
　　家有《北斗經》，疾病得痊瘥。
　　心能修持經法，真炁填溢三宮，疾病何由而生。
　　家有《北斗經》，財物不虛耗。
　　精血充補，化而為氣，氣之利用，澄而為神，心能修待經法，身寶何由虛耗。
　　家有《北斗經》，橫事永不起。
　　內境不出，外境不入，人能修持經法，身心長無雜想，橫事何由起。
　　家有《北斗經》，長保亨利貞。
　　綿綿若存，凝神太一，此是心能修持經法，常保四時之吉也。
　　老君曰：善哉善哉！汝可宣揚正教，福利無邊，普及眾生，永霑勝善。
　　老君以天師所贊為善，申言善哉善哉者，謂至善也，就戒天師宣布闡揚此經訣法，福利無窮，徧及未悟之士，未來之眾，俾長受於利益也。
　　天師稽首禮謝，信受奉行。
　　天師叩頭禮謝，信而受之，奉而行之。
　　北斗長生聰明神咒
　　北斗九星，玉真仙靈。貪狼巨門，保臣長生。禄存文曲，使臣聰明。廉貞武曲，衛臣安寧。破軍輔弼，護臣身形。常居吉慶，永處福齡。注上生籍，勾落死名。神清氣爽，洞達九冥。禦邪攝鬼，草妖摧傾。學道修真，所願遂成。九皇覆護，飛昇紫庭。臣下情無任虔禱之至。
　　此咒或謂上古仙賢朝斗燒香之祝語也，每燒香朝斗之際，以此咒祝之，乃是再三虔禱之意也。舊本咒後有急急如太上律令一句，若是太上所宣以敕斗極者，則不應咒中稱臣字，既已稱臣，又云急急如律令，恐不合理，今改作臣無任虔禱之至為是，若以此咒祝之，更不須別祝願矣，若是婦人禱祝，當改臣字稱作妾字。
　　太上玄靈北斗本命延生經註卷下竟
　　#1『隱顥』，《太上玄靈北斗本命延生真經注》作『隱顯』，是。
　　#2『滕蛇』，當為『螣蛇』之誤。