太上玄靈斗姆大聖元君本命延生心經
　　經名：太上玄靈斗姆大聖元君本命延生心經。撰人不詳，約出於宋元。勸修練大丹者尊奉斗母元君。一卷。底本出處：《正統道藏》洞神部本文類。
　　太上玄靈斗姆大聖元君本命延生心經
　　老君曰：斗姆上靈光圓大天寶月中有騫樹，色瑩瑠璃，玉兔長生，鑄鍊大藥。凡天地氣運休否，日月星辰錯行，雨暘晦明不時，風寒暑濕不節，亢旱水火，疫癘凶灾，至如刀兵蟲蝗，妖精鬼怪，疾病傷生，爭訟橫撓，種種不祥，悉皆乖氣所致。斗姆降以大藥，普垂醫治之功，燮理五行，升降二炁，解滯去窒，破暗除邪，愆期者應期，失度者得度，安全胎育，治療病病，潤益根荄，陽回氣候，生成人物，鍊度鬼神，散禳百結，資補八陽，輔正全真，召和延祚，濳施藥力，職重天醫，生諸天眾月之明，為北斗眾星之母，斗為之魄，水為之精，主生人身光，凝性水，眾水一月，眾月一光，有情無情，均稟靈光，道炁一一資其生養護衛，恩深德重，皆莫能知，是以人心面有七竅，內應乎心，魄有七真，受魄於斗。斗母尊號曰：九靈太妙白玉龜臺夜光金精祖母元君，又曰：中天梵炁斗母元君，紫光明哲慈惠太素元后金真聖德天尊，又化號大圓滿月光王，又曰東華慈救皇君天醫大聖，應號不一，主治中天寶閣，祖劫在玄明真净天修行玄靈妙道，勤奉元始至尊，慧香氤氳，智燈朗曜，每發至願，願生聖子，補裨造化，統制乾坤，願力堅固，終始如一。因沐浴於九曲華池中，湧出白玉龜臺神獬寶座，斗母登于寶座之上，怡養神真，修鍊精魄，沖然攝炁，炁入玄玄，運合靈風，紫虛蔚勃，果證玄靈妙道，放無極微妙光明，洞徹華池，化生金蓮九苞，經人間七晝夜，其華池中光明愈熾愈盛，其時一時上騰九華天中，化成九所大寶樓閣，寶樓閣之中，混凝九真梵炁，自然成章，文曰□□□□□□□□□，前有天罡，光敷祕字，文曰□□，芒角炓然。是九章生神，應現九皇道體。一曰天皇，二曰紫微，三曰貪狼，四曰巨門，五曰祿存，六曰文曲，七曰廉貞，八曰武曲，九曰破軍。天皇、紫微尊帝二星居斗口娑羅上宮，真光大如車輪，得見之者，身得長生，位證真仙，永不輪轉。二星分作餘暉，為左輔、右弼，為擎羊、陀羅，神化無方，總領玄黃正炁。七元星君斡運陰陽造化，功沾三界，德潤羣生，其功德力不可思議。夫修鍊九還七返大丹者，持此頓悟玄關，靈光現前，三十九節自然生榮，了證太玄三一之道，知守本來具足之理，堅固真身，更能精修大定，乃至形神俱妙，與道合真，飛昇玉京，逍遙自在。至此，則劫劫生生、玄祖宗親，皆得解脫，同受玄恩，濟度存亡，此為深妙，皈心持奉，靜處璇璣，內景無漏於六根，外景不淪於萬有，湛然清靜，道在目前，頂禮真形。
　　恭敬咒曰：
　　玄靈節榮，永保長生。太玄三一，守其真形。五臟神君，各得安寧。
　　□□□□□□□□□，急急如律令！
　　太上玄靈斗姆大聖元君本命延生心經竟