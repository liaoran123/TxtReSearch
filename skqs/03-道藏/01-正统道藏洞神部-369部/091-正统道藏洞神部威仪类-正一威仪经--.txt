正一威儀經
　　經名：正一威儀經。一卷。底本出處：《正統道藏》洞神部威儀類。
　　正一威儀經
　　太上曰，正一受道威儀：初入道門，詣師奉受券契。不受券契，土地山川守界真官，不上道名，治官障礙稽留，難為成道。受此券契，天地門戶，不敢稽留。
　　正一受道威儀：次當詣師奉受治籙、三歸五戒。不受之者，則治司不書，土地不明，不攝五炁，不關四司。受此治籙，則魔王拜伏，自稱下官。
　　正一受道威儀：次當詣師奉受仙靈符籙。不受之者，攝召不降，神不營衛，宣奏不達。有所謹按，神不流行，三界五帝不敬其形。受此符籙，齋戒啟奏，伏鬼除魔，先當使之。
　　正一受道威儀：次當詣師奉受九州社令、九州都統。不受之者，遊行九州，所在山川土地神靈，輒見稽留，道路不通。受此符籙，鬼神敬奉，不屬地司魔王衛形。
　　正一受道威儀：次當詣師奉受斬邪符籙、斬邪法籙。不受之者，魔精鬼祆，橫見干犯，兵病所侵。受之者，誅邪伏凶，萬神潜藏，土地山川侍衛送迎。
　　正一受道威儀：次當詣師奉受九宮捍戹、六害神符。不受之者，九戹六害，復犯子形，六天兇鬼，得肆其威。受之者，萬災不干，百邪避之，三界五帝，奉子身形。
　　正一受道威儀：次當詣師奉受九天兵符、九天真符。不受之者，三五神兵，不隨子東西，出入人間，不來侍衛。受之者，三五神兵，隨子束西，出入侍衛，萬邪不干，役召神靈，敢不敬從，一切鬼神，皆憚其威。
　　正一受道威儀：次當詣師奉受天靈赤官元命符籙。不受之者，天神地祇，不降爾身，真官散亂，身神飛颺。受之者，天地兵馬，隨爾所須，身中吏兵，纏繞其形，坐臥安和，夢想不驚。
　　正一受道威儀：次當詣師奉受二十八宿七星符籙。不受之者，諸天星官，不降爾身，延年保命，天官不依，請召不降。受之者，名上天官，保命延年，祈請星官，立依所言，得道昇仙，天門自開。
　　正一受道威儀：次當詣師奉受都章畢印、四部禁炁。不受之者，奏章行符，禁制方術，神炁不從，關啟不聞。受之者，符章禁祝，莫不如言。
　　正一受道威儀：次當詣師奉受三百大章、千二百官。不受之者，章中吏兵，不受爾言，徒為謹按，身反招愆。受之奉行，如神心，言此至要，慎勿輕傳，依科修行，無諸災患。
　　正一受道威儀：次當詣師受紫宮大籙。不受之者，為國消災，正天分度，天官不從。受之勤行，天應爾心，所求所願，諸天順從，得道昇天，星官下迎，天門開通，魔王保名。
　　正一受道威儀：次當詣師奉受破魘籙。不受之者，神炁不行，穢炁不消，行符敕水，召鬼束靈，真神進散，祆邪干形。受之蕩穢，人鬼清明。
　　正一受道威儀：次當詣師奉受七十二戒、百八十戒。不受之者，三界四司，考罰爾身，名削善簿，字列罪科，生死父母，不免三塗。受之奉行，諸天稱慶，鬼神所宗，七祖生天，身登雲宮。
　　正一受道威儀：經戒符籙，不詣師受，行之不神，反得偷盜之罪，須詣師受，依法修行，略舉要領，諸宜如之。
　　正一受道威儀：凡欲受道，先詣師門，丹檮拜伏。師許投辭，請經戒符籙，書寫如法，齋糧質信，法衣法物，並備具已。然後登壇啟告，裂券斷盟，列辭自狀，皆當揀日隔月，不得頻繁，及默許易從。
　　正一受道威儀：夫受道，須詣有經戒符籙之師，不得虛傳聲譽，妄受真經，此道大禁，魂考九幽。
　　正一受道威儀：師無法不得妄授。弟子拜請，虛傳盟誓，風刀萬劫，七祖同辜，切慎之焉。
　　正一受道威儀：同姓九祖，服從已來，不得傳授，以為師資。所以者何，師資犯約，九祖同考。
　　正一受道威儀：有法即師，勿論奴僕下隸。若身無戒籙，天之上尊，亦不得師尊法故也。
　　正一受道威儀：登壇，皆須立三師、五保，監臨授度，檢察得失，用對三天、五帝之司。
　　正一受道威儀：登壇付授已，便令弟子冠帶法服，傳其位號。弟子稱位號，朝本師、及太上十方也。
　　正一受道威儀：受道畢，以黃素書三師名諱、形狀、年幾，及登壇三師五保與弟子。
　　正一受道威儀：受道，各依法位尊卑，不得叨謬，即俗人不得與清信弟子同坐，清信弟子不得與清信道士同坐，清信道士不得與正一道士同坐，正一道士不得與高玄法師同坐，高玄法師不得與洞神法師同坐，洞神法師不得與洞玄法師同坐，洞玄法師不得與洞真法師同坐，洞真法師不得與大洞法師同坐。登壇行道，齋戒講說，私房別室，行住坐臥，以此位號，為其尊卑。上、中、下座，宜相咨白請益，决當自謙下，敬重法教，勿損威儀。
　　正一法服威儀：受道先具法服，玄冠絳褐，黃裙帔欘，草履執質。傳授既已，便當冠帶。
　　正一法服威儀：法服不得用五色綾錦羅綺，當以繒布，制度如法，常須清淨，勿過三通。
　　正一法服威儀：法服不得輒去身。若洗濯替代，勿令俗人犯觸混雜。凡衣，常有神男、神女守護。
　　正一法服威儀：法服不得假借，當須自備。若破壞，任以火淨化之。若住山林靜處，或埋瘞之。
　　正一法服威儀：法服脫著，置清淨之處。如詣厠溷，把諸物，皆先洗濯手足，然後取之。
　　正一入靖威儀：先整頓法服，澡漱祝誦，旋行唱讚，並須如法，不得隨宜，吏兵謫言。
　　正一入靖威儀：登壇入室，臨事不得責罵於人，及與外人交言，左右迴顧，執心不專。
　　正一入靖威儀：靖中所須，皆當預備，不得臨時闕少，呼外人求索。
　　正一入靖威儀：入靖，脫著履屨，皆須面向經像，不得迴背出入。舉足，隨其左右，順其陰陽。
　　正一啟奏威儀：西面平立，執簡曲躬，調聲正氣，直詞小語，樸略曲素，勿得厲響繁飾。
　　正一啟奏威儀：至心丹禱，情訴懇惻，隨事簡要，勿失威儀。為己及人，皆當一意，不得惰慢。
　　正一啟奏威儀：凡諸所請，先自悔過，然後請事，一高辭撙正，情理須中，勿多綺飾，失其誠懇。
　　正一啟奏威儀：初中後心，皆當專一，言辭准定，事意齊同，不得旦夕異陳，初恭終慢。
　　正一讀經威儀：冠帶祝漱，捻香存念，須依本文，端身恭坐，調柔聲氣，至心誦讀，從標至軸，不得中停。
　　正一讀經威儀：讀經，須心心相繼，念念不絕，無中漏忘。若誤言句，卻五百言畢，啟謝自歎厥懷。正一讀經威儀：五百言，若千言，及章末，輒許嚥液，飲諸清水，以利聲
　　氣，於法不虧。
　　正一讀經威儀：畢卷，若有事中起時，收經入函韞，三捻香禮拜，還亦如之。
　　正一讀經威儀：先當洗手、熏手及經，然後讀之。竟，復歛淨洗手，不得正爾便行。
　　正一讀經威儀：讀經，皆先就師，受其音旨句度，諳識文字，不得經堂之中，臨事交錯，誼亂眾人。
　　正一讀經威儀：讀經之時，不得受人借問文句意義，及為人解說問難，處分他事，雜亂真靈。
　　正一讀經威儀：經中不了，須有諮訣，及問文字句度，皆當別時，就師拜請，勿得隨宜，輒則諮求。
　　正一講經威儀：弟子先當諮白法師，為某等、若男女、若某事、請於某處、講說某經，願見開悟。
　　正一講經威儀：法師許已，裝嚴高座於講堂中，百座、千座，皆當如法，威儀可觀。
　　正一講經威儀：安置高座，東西南北，隨其所宜，左經右師，男東女西，勿令混雜，失其威儀。
　　正一講經威儀：如意几拂、香鑪函韣、經案巾帕、旛華帳蓋、敷張牀席，悉須如法，不得隨宜。
　　正一講經威儀：弟子聽眾，各持香華，旛幢音樂，唱讚導引，燒香禮拜，迎請法師，隨時來往，不得闕怠。
　　正一講經威儀：法師隨事，為諸道俗，懺悔禮願，受戒持齋，時時勸化，使悟道真，弘道利物，於此為先。
　　正一講經威儀：法師以講經功德，裝嚴國主人王、大臣宰輔、土地官長、人民品物、五苦三塗、一切眾生，悟道成真。
　　正一講經威儀：講經畢，弟子及諸聽眾，一切有心，隨分發意，建大寶齋，福被無邊。
　　正一事師威儀：旦夕，正其法服，執簡朝本師、三師，如父母禮。若同居住，晨昏省覲，和顏悅色。
　　正一事師威儀：遠師百里，一月一省；二百里，三月；五百里已上，一年。若師有疾病、老劣、他故，不依此限，書疏無限。
　　正一事師威儀：省師，皆自齎，糧食所須、香油之屬，悉不得損耗於師。
　　正一事師威儀：弟子以時賞師。衣服藥物、几杖巾拂、履屨瓶器、米麥果菜，供其所須，勿使乏少。
　　正一事師威儀：師有疾病、災戹，供侍左右，為建功德，燒香禮懺，放生贖命，延年度戹，設齋行道。
　　正一事師威儀：師亡，持服百日，心喪三年，殯諸山林，几棺布囊，舉尸而已。造眾福田，思念容止。
　　正一奉齋威儀：為已及人，建諸齋福、皆須精志，所有米麥，並須清淨，不得假換，私竊非義等物。
　　正一奉齋威儀：凡為吉凶、生死福業，先當脩齋，造一切功德。成就日，皆須設齋慶喜。
　　正一奉齋威儀：凡齋，皆有三界五帝、四司靈官，監察其所供齋用，不得汙穢偷竊。
　　正一奉齋威儀：登齋供施，若貴若賤，若老若少，皆當平等，不得生諸二心，起愛憎念。
　　正一奉齋威儀：所請齋官，隨分施散，名為買福，不得口許心悔，生不均意，起怠慢想。
　　正一奉齋威儀：齋官起供，依位行列，啟告陳請，各稱名位，不得交互，須依次第告知，勿使偏併不平。
　　正一奉齋威儀：主人列辭，具陳事意，詣請投辭。法師受疏，依名告赴，不得違越失時，更受便近家供。
　　正一奉齋威儀：齋官隨分食已，餘便折還主人，不得將歸，清諍眾食，亦不得啖，各宜慎之。
　　正一奉齋威儀：八解、十直、甲子、庚申、本命、八節吉辰，皆宜持齋，三界五帝、四天十部，悉來監臨。
　　正一受誡威儀：三戒、五戒、六戒、九戒、十二可從戒、二十七戒、四十六戒、七十二戒、八十戒、百二十戒、三百戒，各依法受持。
　　正一受戒威儀：若國主人王、大臣宰輔、人民男女，及以鬼神，一切眾生，各隨分授與，敕護戒神官，使其營衛，萬災不干。
　　正一受戒威儀：持戒之人，不得與非持戒人同牀共席，行住坐臥，飲食居止，衣服履屨，車輿几杖，皆宜異之。
　　正一懺悔威儀：旦夕朝真，登壇入靖，讀經禮拜，先當懺悔國主人王、大臣宰輔、土地官長、父母師尊、三塗五苦、一切眾生，後及己身。
　　正一懺悔威儀：行住坐臥，舉心運意，三業六根，故誤成罪，猶如沙塵，注心懺悔，後心不生，一切清淨，萬罪消除。
　　正一禮拜威儀：入靖朝真，行住坐臥，若心及形，禮拜五億諸天、十方世界，真應化法無量天尊、仙真聖眾。
　　正一禮拜威儀：動心運形，歸依虛空，微塵沙數，過去、未來、見在三世，無極大道，大身小身，無量等身，一切敬禮。
　　正一禮拜威儀：上自大羅，下窮無際，十方三界，大道應化，說法演教，三十六部，真法化法，外藏內藏，符圖寶經，普起歸依。
　　正一燒香威儀：先當洗拭香奩、鑪挾、匙盤、灰炭等具，然後裝治，平正瑩淨，火不見赤，法則可觀。
　　正一燒香威儀：所有灰炭火等，皆當別貯，不得以竈下爨，餘及不淨，柴薪葷穢，非法處灰火。
　　正一燒香威儀：凡是捻香，皆須三指端身，正意坐立，宜就取便三指捻之。每當三獻，使煙氣相續，不得中停。
　　正一燒香威儀：祈告啟請，入靖登壇，使晝夜相續，勿令斷絕，而神道無形，寄香氣宣通。
　　正一燒香威儀：凡諸讀經行道，齋戒禮誦，講說祈告，皆先行香三周，然後列辭。
　　正一燒香威儀：上界天香，千名萬號，不焚自熏，迎風隨雲，周徧十方。下界凡境，任世有無，眾事之中，唯此難闕。
　　正一然燈威儀：燈象星形，助天光明，延年續命，卻禍消災，一燈十燈，百燈千燈，萬萬億燈，在時所能。
　　正一然燈威儀：行道讀經，禮拜講說，周繞壇座，如環列星，一萬二千，應天之精，晝沒夜明，順炁修行。
　　正一然燈威儀：然燈，去地三尺，作籠蓋之，勿使飛蟲得入，及絕風塵飄汙。
　　正一鳴鐘威儀：鐘者，威儀寶器，四眾所聽，六時急務，不可闕也。左鐘右經，皆置臺閣舉之。
　　正一鳴鐘威儀：若二時、三時、六時、九時、十二時，皆須整頓衣服，洗手漱口，調正身心，先叩齒誦咒，然後打之。
　　正一鳴鐘威儀：打鐘法，先須穊漸疏，徐打三槌，上謂之三下後，先穊漸疏，徐打二十四槌概之，謂之長打。復初漸穊，徐打十二槌，謂之終。合三十九槌，以應三十九戶。
　　正一鳴鐘威儀：三下鐘，安致燈火，整飾席座，澡漱冠帶，悉須如法，候打長鐘，徐徐舉出之，眾會所依位行列，香華贊引，並宜齊整。待後起鐘，唱導舉聲，行不得臨時迫注，失其威儀。
　　正一鳴鐘威儀：不得失時，及非法打擊。若非時集眾，別立小鐘。
　　正一鳴磬威儀：以止節，登壇入室，威儀所須，每禮拜稱善，初終導引，俯仰節度，齋講坐起，皆當擊之。
　　正一章奏威儀：章法最難，慎不得輕，紙墨令淨，辭狀正直，須合真氣，勿使謬妄，吏兵陳論。
　　正一章奏威儀：拜章面向，隨其所申，皆當別立席座，巾案如法，低身小坐，平聲讀之，勿得高傲不恭。
　　正一章奏威儀：不受治籙、千二百官君、三百六十大章、都章畢印，皆不合奏章出官，各出身中仙官，不得謬監。
　　正一醮請威儀：醮者，祈天地神靈之享也。亦有多種，所有餅果，並須清潔，不得肉脯葷穢，天官不祐。
　　正一醮請威儀：所信物，不得假借，闕少不充，欺誑明靈。事畢，施散山棲道士、饑寒老病、囚徒役人。
　　正一醮請威儀：事畢，所設餅果食訖，餘皆埋之。
　　正一醮請威儀：當夜半已後，日中之前，生氣之時。
　　正一醮請威儀：所用餅果，並須芳新，不得經宿，及生產尸穢、家鳥鼠食餘，則神靈不飲，徒失爾功。
　　正一法具威儀：道士法具，香鑪澡灌、几拂如意、環珮劍杖，當常整飾，安置供養，隨事所須。
　　正一食器威儀：道士食器，三重匙挾巾帕，並須如法，不得用金銀寶玉、牙角雕鏤，混雜凡器，常須清淨。
　　正一器用威儀：道士器用漱盤，眾生食盤，注留澡盆，擣香臼杵，合藥釜甑，隨事所宜，不可假借。
　　正一居處威儀：道士居處，樸素虛淨，內外開通，勿張帳幔簾幌屏障之屬，遮擁左右。
　　正一居處威儀：道士居處，卑房小室，容身而已，不得高堂廣屋，雕畫赭堊，華麗顯敞。
　　正一居處威儀：道士居處，依壁敷牀，不得前後合鋪，坐臥獨居，勿同諸凡人。
　　正一居處威儀：道士居處，藜牀布被，奠席蒲蓋，繩牀夾漆，木盤瓦器，不得用銅鐵金銀。
　　正一臥具威儀：布單布被，枕石木屨，及裙襦衫袴，皆當繒布，染作荊黃，栀子竹葉，黃屑壞色。
　　正一屨履威儀：作山形二儀，皮布縵飾，不得五色錦綺裝褫。若草屨、木履，皆須異俗，勿雜世凡。
　　正一泉井威儀：道士居住，先須井泉，常使清淨，勿令六畜雜物汙穢，皆別立泉井，浣濯飲食牛馬畜產。
　　正一井泉威儀：凡諸泉井，須數淘泄，勿使草木華葉蛙蠅落中。人家客院各立井泉，無雜供齋所用。
　　正一用水威儀：凡諸造食，煎炊藥物，洗院衣服，沐浴澡潔，所須用水，皆立濾器，令甚細密，先當濾之。
　　正一飲食威儀：道士飲食，滿腹而已，勿求精細，常當奉齋，非時非法，悉不得食。
　　正一飲食威儀：道士常當受食咒，施出種種食，別安器中，存見三一，與形俱食，以挾三擊器。就食別器，布散眾生。
　　正一飲食威儀：道士各立齋器，巾挾當清淨，日供所須，不得與人同器共食，及給他用，穢炁混雜。
　　正一飲食威儀：道士飲食，不得使人穢觸所食之物，不得臨上，令口氣衣服汙穢。餘便施散，不得積聚將歸。
　　正一飲食威儀：道士食訖乞懺，然後施散，不得中舉乞人，及使僕侍從雞狗之流。監齋真官，皆見謫罰，名書三官。
　　正一動止威儀：道士行住坐臥，皆當合道，正容斂色，端直其身，不得傾斜，失其儀相，威儀先首，可不慎之。
　　正一遊行威儀：道士遊詣府署、省侍師尊、教化人間、齋請入俗，五人、三人，皆當依法庠序，正其容儀，不得交雜，軌則有失。
　　正一遊行威儀：道士遊詣人間，及赴齋講，各持座褥，隨處自居，既限穢氣，又別尊卑，上、中、下座，大小同制。
　　正一住觀威儀：道士既入道訖，即須住觀，持護法相，旦夕燒香，朝真禮懺，奉侍師尊，受持禁戒，諮問大德，學道方法。
　　正一住觀威儀：更相教誨，自惜法身，修善止惡，存念三寶，慈惠和柔，每事恭順，成就道場，外人干犯，皆當念忍。
　　正一住觀威儀：上下和睦，尊卑信順，如運手足，存立常住，香油米麥、樵菜等物，相共營求，皆同一己，不得費用。
　　正一住觀威儀：莊田碾磑，家人使役，五行什物、六畜器具，果木葉藥一切所須，皆共愛惜，供養十方，當來福田。
　　正一住觀威儀：尊像經法，旛華帳座，堂殿樓閣，林席氈褥，鍾磬几拂，常共建立，悉使精華，無令闕少。
　　正一住觀威儀：常住眾物，及三寶財，草葉華果，毫芥已上，不得輒自費用，及以乞人。其罪至重，死入三塗，過去、未來、見在三世，己身父母、兄弟、姊妹，及其子孫，貧窮下賤，聾盲瘖瘂，風癩愚癡，瘨狂攣，水火兵傷。
　　正一死亡威儀：若師尊、同學亡，打鐘三百六十槌告終。法徒畢集，哭泣三聲，燒香讀經。暨其藏殮，依用法式。
　　正一死亡威儀：几棺布囊舉尸，送山林藪澤，入土而已，不得立墳，封樹丘壠。
　　正一死亡威儀：正一符籙、券契、環劍，布囊盛之，隨身入土。
　　正一死亡威儀：書七十二符，安佩尸形如法，拜戊己章、棺殮章，法服隨身。
　　正一死亡威儀：亡師所有衣物、牀臥等具，資送之餘，脩牒名目，施入常住，若親若疏，若內若外，皆不得犯。
　　正一死亡威儀：師若無財物資送，當用常住，及齋供福田，並以眾物。所以生死同依常住，師天尊也。
　　太上謂天師道陵曰：凡一百三十二條正一威儀，昔在龍漢劫終，於玉清三華便殿，詣師元始天尊奉受。是時，元始天尊對太上道君、九天真師、元始丈人、三十二天帝、五老上真、無極神王，命五帝玉童，披九雲之韞，出此威儀，分付與我日：子當流布三界十方，無極世界，一切男女有善心者，皆傳與之。吾得已來，經今五劫，隨處教化，徧滿人天，上聖真仙，悉皆奉受，書之金簡，秘諸天官。今應授子，汝其遵崇，敬則福至，泄則禍臻。元始明戒，宜慎之焉。道陵稽首禮謝曰：臣入證未久，屢遭慈霈，教誨慇懃，賜授經法，不測深淺，更示科戒，微妙難思，敢不盡心，依科奉行。於是諸天聖眾同聲稱善，俱入太空。
　　正一威儀經竟