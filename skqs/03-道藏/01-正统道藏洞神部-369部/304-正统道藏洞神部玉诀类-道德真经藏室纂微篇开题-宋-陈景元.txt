道德真經藏室纂微篇
　　經名：道德真經藏室慕微篇。宋陳景元編撰。十卷。據楊仲庚序，是書朴理宗寶祐六年（公元一二五八年）刊行。底本出處：《正統道藏》洞神部玉訣類。
　　道德真經藏室纂微開題
　　老子姓李，名耳，字聰，或字伯陽。按道家經籍所說，則挺生空洞之先，變化自然之妙，而常居天上，代為帝師，此則六合之外事，故略而不論也。非其逕庭之語者，舉其大藥，云：老子母感大流星而有娠，應見于李氏，降生于商室，於商十八王陽甲之十七年，歲在庚申，寄胎託娠，經八十一年，極太陽九九之數。其母常逍遙李樹之下，而生老子。老子生而皓首，故能言，因指李曰：此吾姓也。又云：父姓李，名無果。母尹氏，名益壽。當商二十二王武丁之九年，歲在庚辰，二月十五日卯時生也。或云老子身長八尺八寸，黃色，美眉，廣顆，聃耳，大目，疏齒，方口，厚唇，額有三五達理，日角月淵，鼻有雙骨，耳有三漏，足蹈二午，手握十文，蓋察氣至清，而受形特異。生於楚國苦縣瀨鄉曲仁里，渦水之陰。至紂二十一年丁卯歲，居岐山之陽。西伯聞之，詔為守藏史。武王克商，轉為柱下史，歷成、康之世，潛默卑秩。居周久之，見周衰而退官。至昭王二十五年癸丑歲，五月二十九日壬午，乃乘青牛薄軬車，徐甲為御，遂去周。關令尹喜，周大夫也，姓尹，名喜，字陽公。著書九篇，說道德之事。或今西昇經是。又莊、列所引之句或言善內學星宿，服精華，隱德行仁，時人莫知也。喜姿形長美，雅好典墳，善天文秘緯，仰觀俯察，莫不洞徹，雖鬼神之變無以匿。其情大度恢傑，不修俗禮，慈儉博愛，損身濟物，入為東宮賓友，出補函谷關令。每望霄漢，有升虛之思。老子未至關時，喜登樓四望，見東方有紫雲西邁，知有真人當過京邑，乃戒嚴，門吏掃路焚香以俟應兆。至七月十二日甲子，老子到關。喜擎腮曲拳，邀迎就舍，巾櫛盥漱，齋戒問道，至于十二月二十五日，退官託疾，二十八日，授《道》《德》二篇。喜叩頭請隨老子西祖流沙。老子曰：汝未得道，惡能隨吾遠適。夫流沙異域，獷俗難化，而何衛可禦邪，唯生道入腹，神明皆存，而能除垢止念，靜心守一，千日清齋，鍊形入妙，而後可尋吾於蜀郡青羊之肆，其若之何。喜唯唯而謝。老子忽然騰空，冉冉升乎太微。喜候光景斯散，影響蕭寂，樓居清齋，屏絕童隸，誦經三年，精思千日，心凝形釋，骨肉都融。已而窮數達變之微，因形移易之妙，無不盡之矣。於是去家，超然高蹈，既往青羊之肆，乃會老子。老子命喜為文始先生，俱遊乎流沙之域。或日昭王時出關，化導西胡，至幽王時，卻還中夏。故孔子適周，嚴事老子而問禮焉。老子曰：子所言者，其人與骨皆已朽矣，獨其言在耳。且君子得其時則駕，不得其時則蓬累而行。吾聞之，良賈深藏若虛，君子盛德，容貌若愚，去子之驕氣與多欲，態色與淫志，是皆無益於子之身，吾所以告子若是而已。孔子去，謂弟子曰：烏吾知其能飛，魚吾知其能游，獸吾知其能走。走者可以為罔，游者可以為綸，飛者可以為矰。至於龍，吾不能知其乘風雲而上天。吾今日見老子，其猶龍邪。是時天下闇，王道衰，故再出關。或言二百餘歲，以其修道而養壽也。老子受學於容成，問道於常摐，皆古之隱君子也。老子之子，名宗。宗仕魏，為將軍，封於段干。宗之子注，注之子宮，宮之遠孫假，假仕於漢孝文帝。假之子解，解為膠西王印太傅，因家于齊。夫有天地，則有道術，道衛之士，何時暫乏。自伏羲以來，至于三代，顯名道士，世世有之。論之老子，本亦人靈，蓋得道之尤精者也。時俗見其久壽，又生而皓首，故曰老子。老者尊稱也。子者通號也。人受命自有通神達見者，稟氣與常人不同，應為道主，故能為天神所濟，衆仙所從。是以所出度世之法，若九丹八石，玉醴金液，存真守元，思神歷藏，行氣鍊形，消灾辟惡，治鬼養性，絕穀變化，默固教戒，役使鬼鬽，皆老子常所經歷救世之衛，非至極者也。已而治家治世，皆大道之土苴，聖人之餘事也。老子恬淡無為，專以長生為務，故在周雖久，而名位不遷者，蓋和光同塵，內實自然，所貴道，虛無因應，變化無為，故著書稱微妙難識，道成乃去，是所謂博大真人也。且老子之子孫，祭祀不輟，而升于玉京。莊子之鼓盆，送妻而入侍帝宸，皆為道之宗師者，使後世之人，信長生之可學，非神異，而學不能及也。是曰方外之教，有淳古之風焉。歷代尊崇廟貌不絕。至唐乾封元年，高宗詔贈老子為玄元皇帝。光宅元年，太后詔贈尹氏為先天太后，故為有唐聖祖焉。昔老子著書曰《道》《德》二篇，今曰《老子道德經》者，當是關尹受書之後標題云耳。夫道者杳然難言，有物混成，強名曰道，以其通生萬物，故訓曰通。又道，蹈也。況道路之道，使人佩服其言，而履行之也。道者德之欽，有道則必有德，德，得也。內得於心，外得於物，得而不喪也，故物得以生，謂之德。有德則必全道，道德相須而不相離，故曰道德也。經者，常也，法也。言其理有常可法，如九經可法之義。又經者，書之尊稱也。今言《道經》上，《德經》下者，上篇之首取其道，可道，非常道。下篇之首取其上德不德，是以有德，而題之也。後之說者，故隨文生義，言道非德無以顯，德非道無以明。道無為無形，故居化物之先。德有用有為，故在生化之後。道衰而有德，德衰而有五常，是明道德為衆行之先，五常之本。故《道經》居先，《德經》次之，上、下二卷，法兩儀之生育，八十一章，象太陽之極數。是以上經明道以法天，下經明德以法地。天數奇，故上經三十有七章。地數偶，故下經四十有四章。此皆起自先賢，且仍舊貫，此經以重淵為宗，自然為體，道德為用，其要在乎治身、治國。治國則我無為而民自化，我無欲而民自樸。治身則塞其兌閉其門，谷神不死，少私寡欲。此其要旨，可得而言也。若夫視之不見，聽之不聞，淵之又淵，衆妙之門，殆不可得而言傳也。故遊其廊麻者，皆自以謂升堂睹奧，及其研精覃思，然後於道，知其秋毫之端，萬分未得處一焉。輒依師授之旨，略纂昔賢之微，其如悅惚杳冥在達者之
　　自悟耳。
　　老子論
　　天下無二道，聖人無兩心，其著書所以傳道，其垂教所以救時。救時之弊不同，故迹之出亦異，其迹既異，故立言有不同，使後世之士於此異觀，而以孔、老為殊訓也。苟通其道而不窒以時，會其心而不拘以迹，得其意而不泥以言，則諸聖之書相為終始，固未嘗少戾也。自三代之季，聖王不作，天下溺於文勝之弊，无以反其情性，而復其初。道降德衰，未有甚於此時者也。
　　老聃氏生於周，以濡弱謙下為表，以虛空不毀萬物為實，故其去藏室而隱也。關令尹喜請著書，遂作八十一章，以暢道德之旨。其辭簡，其理遠，以深為根，以約為紀，以本為精，以末為粗，必欲使斯民復結繩之朴而後已。其所以扶教救時，可謂切至矣。不幸後世不見天地之全功，聖人之大體，儒者若馬遷氏，至謂學儒者黜老，學老者黜儒，道不同不相為謀也。楊雄氏曰：絕滅禮樂，吾無取焉。韓愈氏曰：坐井觀天，其見者小也。三君子者一，何不知聖人之甚歟。蓋道猶歲也，聖人時也。夏以生出為功，秋以收斂為德，一則使之榮華而蕃鮮，一則使之凋悴而反本，相因而歲功成焉。且自伏羲始造法，迄于堯、舜、三代，禮樂制作，炳然大備，則夏之時也。當老子之時，禮文過度，若不斂浮華而歸道德，聖功何由而成哉。其言失道而後德至，失義而後禮，禮者忠信之薄而亂之首者，謂天下莫尊於道德，而莫卑於禮，苟自禮反之於仁義，仁義復歸於道德，其於治天下有不足為矣。所以黜仁義禮智，而皆以道德著書詔天下。後世其言，有物混成，先天地生。夫太易之初，渾淪而已，無形體之可見，無氣質之可名，逮乎易變而為一，始有數矣。一變而為七，七變而為九，九者究也，乃復歸而為一，即其所生而歸之也。如此變化往復，何有窮盡。故老氏著書九九篇，以明陰陽消息，禍福倚伏，天道往來，人事終始，無不備焉。孔子與老氏同時，皆著書以垂不朽。孔子曰：我學不厭。老氏則絕學。孔子曰：必也聖乎。老氏則絕聖。孔子貴仁義，老氏棄仁義。孔子舉賢才，老氏不尚賢。孔子曰：智者不惑。老氏曰：以智治國，國之賊。其立言大率相反，是豈故相乖背耶。蓋孔子立道之常以經世變，老子明道之本以救時弊，其勢不得不然也。絕學則使已任其性命之情，而造坐忘日損之妙。絕聖則使人安其性命之情，而无驚愚明污之志。棄仁義，則无彆躉踶跂之私，使天下不獨親其親，子其子，而同歸於孝慈。不尚賢，則無儒、墨畢起之爭，使天下無夸跂相軋之心。以智治國，國之賊，言澆偽多而智愈困，孰若政悶悶而民淳淳哉。其所以立言不同者，以此及莊周之書，寓言十九，發明玄旨多假孔、老相為問答，而傳亦載其問禮之事，使其道異耶。何為有竊比老彭及猶龍之語，是必有名異而實同者。後世束教之士，以迹觀聖人相去益遠矣。老子曰：吾言甚易知，甚易行。天下莫能知，莫能行。萬世之後，一遇聖賢，既以其所知行之，而成清靜之治。又以其所言發之，而為博大之書。使四海還淳，道德不廢，抑何幸歟。抑何幸歟。
　　文康公葛邲次仲述
　　碧虛子陳君景元，師事天台山鴻濛子張無夢，得老氏心，印有《道德經藏室纂微篇》，蓋摭諸家注疏之精華，而參以師傳之秘文，義該贍道物兼明，發揮清靜之宗，丕贊聖神之化。熙寧中，召對便殿，因進所著。睿眷殊渥宣附《道藏》，鎮諸名山，四海學徒，典刑是賴。仲庚西蜀末訪道東南，課習是經，垂髻逮白，義海重玄，望洋竊歎，幸窺纂微之要，若披雲霧而睹日月也。第以世無善本，流行未博，敬就藏恢詳加校正，募化善士，命工刊梓，以傳不朽。上答玄元道祖立言開教之恩，次酬父師生成訓迪之賜，普祈同志，潛心玩繹，因言會道，俱證無為，益衍真風，保安國祚，庶表林下野人報本之萬一云。
　　皇宋寶祐戊午上元日，瞻山靈應觀開山管轄住持觀事臣楊仲庚拜手饉書。