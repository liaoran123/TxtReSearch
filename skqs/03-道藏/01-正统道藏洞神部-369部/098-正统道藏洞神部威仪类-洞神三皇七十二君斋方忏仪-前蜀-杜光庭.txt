洞神三皇七十二君齋方懺儀
　　經名：洞神三皇七十二君齋方懺儀。唐末道士杜光庭編。醮祭天地諸神齊儀。一卷。底本出處：《正統道藏》洞神部威儀類。
　　洞神三皇七十二君齋方懺儀
　　廣成先生杜光庭刪定
　　東方九天帝君
　　伏聞，一氣凝空，九天垂象，啟四時而東風出震，播五常而仁化行春，啟運三光，權輿萬有。今皇帝順天行化，用道匡時，德合陽和，明齊景曜，謹依科式，齎香花燈燭，供養之具，歸命東方九天帝君、歲星木德蒼龍七宿中外諸星官。願以是功德，降東上九天始陽碧城九氣垂霞，來輔皇帝身。於春季三月之中，甲乙寅卯辰位，有赤星暗曜，地網天羅，本命行年，元辰衝破，一切灾戹，咸乞蕩除。碧簡題名，青宮益筭，二儀交泰，七曜貞明，風雨以時，暄凉應序，家隆國泰，遠肅邇安，內外士民，同霑善慶。得道之後，與天帝合真。
　　南方九天帝君
　　伏聞，空洞凝華，丹天演化，運火德而炎精普照，播文明而禮教遐宣，高列九重，下臨南極。今皇帝稟慶自天，匡時降世，德兼神武，八方迴向化之心，道契淳和，萬國賴昭蘇之澤。謹依科式，齎香花燈燭，供養之具，歸命南方九天帝君、熒惑火德朱鳥七宿中外諸星官。以是功德，願降南上九天朱光丹臺三氣懸光，來輔皇帝身。於夏季三月之中，丙丁巳午未位，有地網天羅、赤星暗曜、惡宿衝破，本命行年，一切灾衰，咸蒙釋散。南宮注壽，丹簡題名，永垂富國之功，更耀長生之籍，宮闈隆盛，遐邇宴安，慶襲山河，福霑軍庶，得道之後，與天帝合真。
　　西方九天帝君
　　伏聞，清濁分形，陰陽定位，秋至而九天氣肅，金行而四海風清，義定五常，功成萬物。今皇帝應運挺生，匡時播德，化洽而寰瀛向化，功高而天地同功，每仰玄科，以安邦國。謹依科式，齎香花燈燭，供養之具，歸命西方九天帝君、太白金精白虎七宿中外諸星官。以是功德，願降西上九天素華皓闕七氣流光，來輔皇帝身。於秋季三月之中，庚辛申酉戌位，有地網天羅、赤星暗曜、惡宿衝破，八卦九宮，一切灾衰咸蒙釋散。西方列聖，題名於七寶金門，高上眾真，延壽於三清玉籍，八風調暢，五穀熟成，福被邦家，慶霑軍庶。得道之後，與天帝合真。
　　北方九天帝君
　　伏聞，洞陰凝化，北極居尊，渺渺大羅，統諸天而廣大，澄澄妙性，播羣品以生成。道冠三清，智周萬物。今皇帝名高萬古，德被四夷，長垂匡救之功，以協昇平之運。謹依科式，齎香花燈燭，供養之具，歸命北方九天帝君、辰星水德玄武七宿中外諸星官。以是功德，願降北方九天玄陰蒼玄宮五氣飛煙，來輔皇帝身。於冬季三月之中，壬癸亥子丑位，有本命行年，元辰衝破，赤星暗曜、地網天羅，一切灾衰，咸蒙釋散。乞玉京迴鑒，金闕垂恩，七寶林中，益椿松之壽籌，五明宮內，降鸞鳳之禎祥。萬化咸安，闈宮同慶。得道之後，與天帝合真。
　　東方九地
　　伏聞，大塊分形，方輿構極，四海之波瀾，浩漫未測其深；八絃之境界，渺茫難窮其大。今皇帝謹依科式，齎香花燈燭，供養之具，歸命東方九土皇君、東嶽山川丘陵原阜江海谿谷一切眾靈，懺謝建國已來至于今日，或興居動土，掘鑿不時，開拓山河，廣崇基址，驚喧厚地，觸犯皇君，切慮釁積坤維，灾生分野，祆徉未息，疾病互興。今以一心迴向大道，歸依上帝，委命真皇，建三皇寶齋，演洞神儀式，乞使風調雨順，海晏河清，陰陽和而萬化安，道德興而太階靜。皇帝淳和備體，金石齊年，六腑常調，百關咸暢。闔官眷屬，常保利貞，內外士民，長居善慶。得道之後，與皇君合真。
　　南方九地
　　伏聞，重離設象，九地居南，流火庭深，天池浪闊。蕭丘紫府，長生之籍可求，絳闕朱陵，積善之名斯在。今皇帝謹依科式，齎香花燈燭，供養之具，歸命南方九土皇君、南嶽山川丘陵原阜江海谿谷一切靈官，懺謝建國已來，至于今日，或興居動土，掘鑿不時，開拓山河，廣崇基址，驚喧厚地，觸犯皇君，切慮釁積坤維，灾生分野，祆□未息，疾病互興。今以一心迴向大道，歸依上帝，委命真皇，建立寶齋，備依儀式，乞使陰陽調理，疆境晏安，麟鳳呈祥，龜龍協瑞。皇帝德符山嶽，慶雲廣覆於九埃，化洽寰區，和氣徧資於萬物。闔宮眷屬，咸保利貞，內外軍民，同霑善慶。得道之後，與皇君合真。
　　西方九地
　　伏聞，坤元資始，厚載權輿，高下分形，東西列位，振秋風而肅物，運陰德以成功。鳳嶺流祥，龜山演化。今皇帝謹依科式，齎香花燈燭，供養之具，歸命西方九土皇君、西嶽山川丘陵原阜江海谿谷一切靈官，懺謝建國已來至于今日，或興居動土，掘鑿不時，開拓山河，廣崇基址，驚喧厚地，觸犯皇君，切慮釁積坤維，灾生分野，祆□未息，疾病互興。今以一心迴向大道，歸依上帝，委命真皇，建立寶齋，備依儀式。伏願大慈廣濟，景福遐臨，布萬里之祥煙，發九重之瑞氣，風調雨順，歲稔時和。皇帝慶祚延長，神明保護，浩浩而滄溟比祿，峨峨而嵩華齊年。皇子王孫，天長地久。得道之後，與皇君合真。
　　北方九地
　　伏聞，北窮水澤，下極風輸，一陽生而萬物知春，四氣匝而草陰復位，地數終於四九，國界列於三千。山聳羅酆，境開崑闆。今皇帝謹依科式，齎香花燈燭，供養之具，歸命北方九土皇君、北嶽山川丘陵原阜江海谿谷一切靈官，懺謝建國已來至于今日，興居動土，掘鑿不時，開拓山河，廣崇基址，驚喧厚地，觸犯皇君，切慮釁積坤維，灾生分野，祆□未息，疾病互興。今以一心迴向大道，歸依上帝，委命真皇，啟建寶齋，備依儀式。乞使四時應序，萬物生全，風雲長契於禎祥，水旱不為其灾沙。皇帝德符天地，道契羲黃。福庭下際於八紘，壽域上參於七政。家國隆盛，遐邇晏安。內外士民，同霑善慶。得道之後，與皇君合真。
　　北謝太一
　　伏聞，三元祖氣、太一尊神，剖清濁以立二儀，運陰陽而生萬物。普迴靈鑒，廣布玄功。今皇帝謹依科式，齎香花燈燭，供養之具，脩建洞神三皇七十二君寶齋，歸命太一元君、九皇玉帝、無極境界已得道大聖眾，一切神明，普懺前世今生，六情三業，故誤之罪，咸乞蕩除。東華增無盡之年，南極注長生之籍。功高萬古，位列諸天。降真氣於身宮，保太和於性府。山河並固，金石同堅，境域晏安，家邦慶泰。得道之後，長享自然。
　　洞神三皇七十二君齋方懺儀竟