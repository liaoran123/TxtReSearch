洞玄靈寶太上真人問疾經
　　經名：洞玄靈寶太上真人問疾經。撰人不詳，約出於隋唐。言世人疾苦緣由，勸人齋戒行道。一卷。底本出處：《正統道藏》太平部。
　　洞玄靈寶太上真人問疾經序
　　如是一時，靈耀寶藏天尊於北龍玄幾仁賢世界，龍牙山中騫華樹下，與十方大聖眾，有若干千億萬眾，俱會法座，論講說議，研詳大乘經，詺曰五千文。終日竟夜，共美之味，常如不足，不厭不勞，不倦不懈。四方得道，及次道果，未得道果，已得道果，如此之眾，亦如塵沙。及四天王，梵炁天王，諸天帝釋，十方千億崑崙王，一切崑崙所統，三十二天諸梵天王鬼神，諸天魔王，山海神王，暘谷神王，有若干千億萬人。三界眾生，人非人類，是含血之類，有若干千億萬眾。外道諸生，有九十八種，外道諸鬼神，復有若干千億萬眾。復有轉輪聖王，復有日月天子，十方世界諸天子，有若干千億萬眾。各各身居騎乘，及其宮殿，妻妾俱到騫華樹下，聽天尊說法。大乘經義，其義淵奧，難可尋詳。如此諸眾生，莫能解者，雖不能解，然心意歡喜，忘諸塵汙，各各散諸香華，供養天尊，願解明了。
　　天尊言：我說大乘經，及言三達之事，非所能解。眾中有常住高真，及過去高真、見在高真，亦有若干千億萬人。其有眾中大明了大乘弟子，有八萬六千人。其名曰元始真人、天皇真人、太極真人、高皇真人、上皇真人、太一真人、太平真人、太素真人、太始真人、景皇真人、長夜真人、正一真人、定光真人、羅翹真人、妙音真人、留羅真人、太虛真人、玄妙真人、智稱真人、大通真人、无量真人、玄寂真人、自在真人、統三界真人、大力真人、无量力真人、相好真人、明了真人、智慧真人、无常真人，導師真人、破惡真人、保長真人。如此等真人，並皆明了大乘經法，是其先劫中修學上業，致居是真。眾中小劫身，其數如沙塵，當其先身時，不樂大乘法，是居小劫身，聞說大乘經，心意亦欣然，未有敢問者。眾中第五弟子无始真人而起作禮，上白天尊言：今說大乘法，不解者眾，未能有
　　知，不堪受此，但使常供養，心願果後，成无上真。
　　天尊言：我今說大乘法，汝等悉明了，後劫諸眾生，未能解是趣。遂舉左手，指第五弟子、第六弟子，无始真人、定光真人，汝二人當於賢劫中而為導師，汝當受號為无始天師，定光受號為定光天師。又指第七弟子正一真人，第八弟子玄妙真人，汝等當於濁劫中導我三乘法，正一真人當受號為三天法師，玄妙真人受號為六度法師。汝等四弟子，累嘗經當來過去見在，經麤入妙，及因大人國家法王之子胎孕之恩，皆導諸羣生，濟地獄諸苦，化諸天大運，勤為用心，令賢濁之中，使得知明了我法趣。我今分身分號，其成百千億萬，是我病痛故耳。夷是第一名，希是第二名，微是第三名，是三乘之首，一名三洞之始，其中分散，亦為千億品經。後第一劫為玉清宮，天寶君是我第一名；後第二劫中為紫微宮，靈寶君是我第二名；後三劫中為太極宮，神寶君是我第三名。詺曰：當來之劫，第一住玉清，第二散靈寶，第三制魔精。靈者是我第一號，是萬物之父，能成萬物。寶者是我第二號，是萬物之母，能生萬物之子。而為靈寶法，以度後劫中濁世諸眾生，明導如是法，記文於虛皇。我又有十名，一為當來，二為過去，三為見在，四為常住，五為導世，六為慈悲，七為清凈，八為虛空，九為有无，十為天地，汝等當知敬受我言，憶識此數。時諸真等，及四方一切真，及諸天子，諸王鬼神，人非人等，咸共起作禮，同稱善哉，願我當知。爾時无始真人又問：如今所說，法分為千億萬，亦難可解，難可了，弟子自當知濁世中諸眾生，卒未究了，願以細者近者而言，使一切眾生咸得明了。天尊常有諸病苦，願為分別說之，何故有斯病疢，痛惱如是，難堪如是，遂致死變，死非常死，變非常變，大聖所不兔，弟子常自憂慮，常自愁煎，雖非愁毒，要有是苦。天尊含笑，八色之光從口出，狀如密雲，於是彈指告眾：未有如是問，今有此大弟子，善能問我死病之惱，死事難知易知，今當告病之由，而為說之，一切靜心，我生諸病，從有劫至无劫，亦如流沙无數入无數，不足以為多，常自憂惱，皆以我有身，有身則病。
　　洞玄靈寶太上真人問疾經
　　問疾品第一
　　於是天尊言：後世學仙士，外披法服，內懷陰惡，是我大病；外飾華競，內无專信，是我大病；不常行道悔過，是我大病；不念濟眾生，是我大病；不慈一切，是我大病；心意懈退，是我大病；傳授至法，不關天地，是我大病；傳經不究儀格，是我大病；以害身任行受戒，是我大病；為魔所試不過，是我大病；國王臣民居高自驕，是我大病；富貴不以道理，是我大病；慳貪是我大病；殺害貪味，是我大病；室家不睦，六親不和，是我大病；不孝父母，不慈妻子，是我大病；不行仁義，是我大病；毀敗靜舍齋堂，是我大病；不信三寶，是我大病；不畏鬼神，是我大病；為偷劫盜，是我大病；謀圖君主，是我大病；不順君父，是我大病；君父无道，是我大病；輕慢星辰日月，是我大病；先世惡根未盡，中遭轗軻，還被冤家尤人咎道，是我大病；背師恩愛，是我大病；欺詐義友，是我大病；輕師忽友，是我大病；笑師非是，是我大病；不愛弟子，是我大病；不教悟弟子，是我大病；藏真出偽，是我大病；貪著聲色，是我大病；棄法入偽，是我大病；貪著小乘，是我大病；願樂外道，是我大病；事飼邪神，是我大病；嫉能稱己，是我大病；不讓德於他，是我大病；嗊嗃自是，是我大病；未知云知，未解云解，是我大病；未見云見，欺誘貧人，是我大病；換貸不還，是我大病；出債長取，大斗入小斗出，輕秤出重秤入，是我大病；惡口罵詈，是我大病；非實妄語，是我大病；飲酒過量，是我大病；衣食過量，是我大病；噉血魚腥，是我大病；貪食五辛，是我大病；出入行來卧息，不起慈悲，是我大病；諸天齋日嗔恕恚妬，是我大病；吉齋之日殺生，是我大病；夫妻陰陽，不依科法，是我大病；呵風罵雨，是我大病；笑薄貧病，是我大病；言人得失，是我大病；憎人成敗，是我大病；穢汙清流道路，是我大病；殺生葬死骸，是我大病；愛惜財寶，不肯受法，以解其先身罪根，立善因緣，是我大病；傷胎去子，是我大病；伐斫樹木果林，是我大病；不信宿命，是我大病；云天地无有鬼神，是我大病；不知布施一切，是我大病；布施追恡，是我大病；罵逐乞兒，是我大病；聚積衣服珍寶，是我大病；論薄人為善惡，是我大病；不救窮厄飢急，是我大病；不過一切死敗，是我大病。我有此等七十二病，彌劫不脫，不能免之，是以故變形散氣，化神分身，以成七十二聖。聖中有真，真中有品，品中有章，章中有句，句中有辭，辭中有氣，氣中有象，象中有微，微中有細，細中有无，无中有有，是謂微妙。妙中上氣无氣而成真身，下氣有氣而成肉身，故有水火風地，合成四大身。我身大病者，為有四大，无此者有何患哉，我實无四大，有何大患。以知我身，則是我身，弗知我身，則非我身，知我身則長存，不知我身則夭傷，痛毒於地獄，長更於五道，輪轉於无窮，故我以此變也。自非大業，莫能奪之，奪之之法，如說聞之。我死苦者，以老病故也，生必有死，盛必有衰，人物一統，无生不終。物生於春，長於夏，秋枯冬凋。事成有敗，高則有危，安則有悲，樂少苦多，孰能知乎。死者煩毒，精神難化，沈彌積夜，苦哉由行，諸天雖樂，長憂无常，精神散者，四大難會，故宅難還。我有此苦，實非我苦，我死非死，我生亦非生，我老亦非老。苦哉有之，有之者非我身，无之者是我身，詺曰我死，詺曰我生，生死之對，我免之，不免者眾生是也。座中大眾，有悟及未悟，一時願得時解，而起作禮稱善。
　　天尊言：修大乘以解縛者，每行齋戒，佩三洞大符，帶三洞大籙，及契策，依法行道轉經，六時不倦。所以制作六時者，人受四大生於六情，六情不去，要有罪源，一時除眼，二時除鼻，三時除口，四時除耳，五時除心，六時除手，能晝夜行之，六情自消，六慧便通，六度行也，則無復有閡，神通眾魔，自在具足，長生久視，無諸苦毒憂惱。然燈者，光映長夜之府，以解七世父母，天下父母眾生之闇，燒香者，以除三界中臭穢，使地獄還香潔。猶之如蘋香之草，一名鬼藥，一名薏蘭，方圓四百里中常揚氣，以薰三界眾生，使成諸氣，病以沈水栴檀薰陸等香禳之，三界地獄還香潔，魂神得化，眾生得蘇，天下歡心，六情消滅，五常自息。五常自息，能報五德，一者父母，二者師徒，三者主人，四者國王君父，五者百姓父母，恩愛師徒，關津主人，供養國王，撫卹鎮愛百姓孤窮，是謂五德。數中明之，明之自知，言如所說，非以虛妄，真實之語，眾生可知可學，諦思諦思。
　　治耳戒神通普聞品第二
　　聞上真吟嘯聲，七寶宮殿自然妓樂聲，諸天說法講誦聲，龍鳳嘯歌聲，靈風散華聲，魔王謠亂聲，仙童玉女從真和音聲，天鼓自然鳴聲，眾聖上朝聲，五帝度仙品聲，北帝校死籍聲，南斗定生錄聲，中斗注仙簡聲，三界分別善惡聲，太山判罪網聲，國王宮殿妓樂聲，耀兵教武聲，文思詩章說議聲，諸道士行香禮願聲，講習通義聲，教化童蒙聲，救疾度厄聲，童男童女聲，山林河海鬼神言語善惡聲，隱士幽谷中耽味至經聲，地獄餓鬼東西乞食聲，地獄魍魎鬼被考掠苦惱呼喚聲，責役三官勤苦求死不得聲，陽官囹圄考對苦痛聲，六畜為人所殺苦喚聲，禽獸魚鳥更相噉食聲，鬥爭牽引鬼神聲，殺生祭祀邪神聲，鼓音鐘鈴聲，嬉戲悲哭哀悼聲，貧人稱怨聲，疾痛呻昤聲，富貴自驕聲，劫盜殺害聲，奸淫色味聲，天上天下如此種種之音聲，皆悉能聞知，猶不亂耳根，皆治戒所得神通故也。
　　治眼戒神通普見品第三
　　見諸天宮殿中上真說法時，十方高聖安然不動時，日月分景時，宮商相和時，陰陽相生時，龍鳳嘯鳴時，飛天散華時，天尊空中導引時，大會道場教化諸天時，三界度仙真品時，五帝記名時，國王臣人嬉戲時，道士講論經法時，悔過行道時，生死別離時，悲哭哀悼時，地獄苦魂惱毒時，陽官囚徒痛劇時，飢渴不得飲食時，禽獸魚鳥更相害食時，殺生祭祀鬼神時，淫色花落時，妄語非實時，陰惡讒嫉時，懈退稱怨時，天上天下如此種種時，皆悉能見，猶不亂眼根，皆治戒所得神通故也。
　　治鼻戒神通普聞香品第四
　　諸天自然香，陀羅微妙香，沙摩泥鱗香，波提漫華香，風生密河香，青華白華香，紫華赤華香，蒼華黃華香，兩地陰雲香，金剛色名香，十方高真身形之美香，諸天彩女之氣香，栴檀沈水香，高凉青桂香，安息雀頭香，艾蒳蓒蒜香，蟲蜱菎檔香，薰陸安息香，芝草明蘭香，美水藥品香，畜華真形香，人頭鳥羽香，童男童女香，毛鮮軻月香，口氣柔嫩香，天上天下如此種種之香氣，皆悉能聞知，猶不亂鼻根，皆治戒所得神通故也。
　　治口戒神通普知味品第五
　　諸天甘靈味，嚥日服華味，引月餐精味，食无吸光味，羅生映玄味，緑水黃精味，英草美薤味，玉璽通玄味，風生玉石味，松柏甘口味，无生生薰味，天上天下如此種種味，皆悉能美知，猶不亂口根，皆治戒所得神通故也。
　　治手戒神通普通力品第六
　　手不取自足，不動自盈，不搖自豐，不移自平，不運自力，不執自來，不握自舉，不把自滿，與神手同，皆治戒所得神通故也。
　　治心戒神通普妙品第七
　　心能攝三界，能運太虛，能使魔靈，能伏眾精，能為宮殿，能為陰陽，能導日月，能戲道場，能遊上真，能為光華，能入細微，能為大象，能為水火，能為風地，能濟天地，能救地獄，能過諸厄惱，能解諸形，能同萬物，種種悉能為，猶不亂心根，皆治戒所得神通故也。
　　天尊言：此是受四大之體，能順法治戒者，見世今身普得神通，雖未證道真，且令神足，從此進學，漸入微妙，從一至三，克果之期，便是久視之道，雖遠三惡，无諸愁惱煩毒，六者既通，則與一神為合，則俱然飛騰上清也。
　　語來生學仙－切人求欲果報品第八
　　若欲變化飛行，修誦是經，果而如願；若欲服藥自鍊求道，修誦是經，果而如願；若欲餐精嚥氣，身在无為，修誦是經，果而如願；若欲導引吐納，去遠憂惱，修誦是經，果而如願；若欲講讀大乘經，以求昇騰太空，修誦是經，果而如願；若欲乘景輪之車，遊戲太虛，修誦是經，果而如願；若欲戲龍鳳擊節，修誦是經，果而如願；若欲入常住正真，修誦是經，果而如願；若欲作自然妓樂，修誦是經，果而如願；若欲入當來過去，修誦是經，果而如願；若欲破大魔軍，修誦是經，果而如願；若欲能无能有，修誦是經，果而如願；若欲能成能敗，修誦是經，果而如願；若欲能大能小，能妙能微，修誦是經，果而如願；若欲能天能地，能山能海，修誦是經，果而如願；若欲能寒能暑，能和能柔，修誦是經，果而如願；若欲見十方常住眾真，而為說法，果後而見是真；若欲見過去眾真，而為說法，果後而見是真；若欲見見在諸真，而為說法，果後而見是真；若欲見空中自然宮殿，而為說法，果後而見此官殿；若欲見諸天妓樂，而為說法，果後而見此妓樂；若欲見一須彌所統三十二天帝，而為說法，果後而見此天帝；若欲
　　見梵炁天王，而為說法，果後而見此王身：若欲見轉輪聖王，而為說法，果後而見此王身；若欲見天大將軍身，而為說法，果後而見此將軍身；若欲見諸梵天王，而為說法，果後而見此王身；若欲見十方千億須彌王身，而為說法，果後而見此王身；若欲見十方世界諸天子，而為說法，果後而見此天子身；若欲見十方世界諸天王身，而為說法，果後而見此王身；若欲見魔王宮殿，而為說法，果後而見此宮殿；若欲見三界鬼神身，而為說法，果後而見此鬼神身；若欲見暘谷神王身，而為說法，果後而見此王身；若欲見五帝身，而為說法，果後而見此帝身；若欲見龍鳳諸獸身，而為說法，果後而見此龍鳳諸獸身；若欲得聰明智慧身，而為說法，果後而得是身，若欲去離窮厄，而為說法，果後而為福身；若欲轉女為男，而為說法，果後而為男身；若欲求轉男為女，而為說法，果後得為女身；若欲為隱士，而為說法，果後而為隱士；若欲為導師，而為說法，果後而為導師；若欲制役魔精，而為說法，果後而能制魔精；若欲世間求安，而為說法，而見世得安；若人宅墓不寧而為說法，而得濳寧；若惡緣未斷，居家轗軻，死喪不止，而為說法，而獲消散，還得利貞；若欲斷世間禁忌鬼神為祟，而為說法，而得解釋不為禍累；若欲朱門榮宦求得通達，而為說法，果如所願；若欲治生供衣食之用，而為說法，而如所願；若欲免冤家之責咎，而為說法，而得解斷；若欲常生福德之國，有道之境，而為說法，而如所願；若欲宗廟胤長，多嗣輯睦，而為說法，而如所願；若欲生國王家，而為說法，而後生國王家。眾生聞不解，不知我真實之語，常能香燈飯食珍寶寶蓋華旛繒帳衣服床席高座堂屋供養法師，志行如是，果報克至，種一獲萬，如田稻之實，善自力勵，勿生疑惑，失汝因緣，墮落長夜，轉轉五道，此悟量難也。
　　前劫時眾生為功德受報品第九
　　天尊言：前劫中諸眾生，學无上道，供養三寶者，早已成真道；誦詠洞經者，早已成真道；修行齋戒者，早已成真道；吞精嚥氣者，早已成真道；服御導引者，早已成真道；八節奏簡於五嶽三河者，早已成真道；供養法師衣服者，早已成真道，勸助香腴眾乏者，早已成真道；發願隨喜大乘者，早已成真道；布施放生者，早已成真道；助人營精舍靜室者，早已成真道；種植果林供養法師堂宇者，早已成真道；助人讀誦經者，早已成真道；助人營齋運力者，早已成真道；觀聽行道悔過發信解者，早已成真道；信心唱句善哉者，早已成真道；檢身畏敬法者，早已成真道；出入卧息坐起常行慈悲者，早已成真道；放生度死者，早已成真道；不嫉妬志學者，早已成真道；常歎善佳者，早已成真道；不念殺生者，早已成真道；賜乞貧窮者，早已成真道；救厄卹急者，早已成真道；然燈照夜者，早已成真道；善明護法者，早已成真道。有如此之功，真人得道甚多，略言其事，皆記名金格玉簡，皆前劫時發是因緣故也。
　　德覆譬喻品第十
　　天尊言：我是眾生之父母，憐汝愛汝，慈愍一切，覆育一切，潤澤一切，一切物得我，如魚之得淵，如兒得母，如飢得飯，如渴得飲，如病得醫，如民得王，如恐得旅，如溺得船，如貧得寶，如刑得赦，如絕得蘇，如敗得成，我法普度眾生，如大雲彌天，布靉靆細雨，无不蒙澤。眾生知我不，我成汝生汝養汝育汝長汝愍汝，汝等何不知慈悲以報我恩，行諸善行。而見我經法不知悔立緣，趣墮惡道，沈落地獄，可痛可哀。明各修勵，以得免罪根，果報長樂，如我所說義。
　　眾生本行因緣受不善報品第十一
　　先身誅人滅族，今報其无後；先身殺人小兒及傷胎去子，今報其有子多夭傷，成冤家之子；先身憎人喪禍，今報其常嬰轗軻；先身憎人得失，今報其常被誹謗；先身笑人貧，今報其此厄；先身偷劫，及富貴无道，誘取貧賤，及換貸不還，今報其為牛之身，常負重擔，但念水草；先身出債一求償十，今報其常苦乏；先身憎人病疽疥癩癱瘻，今報其此疾；先身嫉人聰明，今報其愚闇；先身著履上靜堂宇，今報其腳折及无間關，行出不便；先身夜入人家姦盜，今報其无眼，亦憎人盲也；先身居富室獨食，假借不通，不卹危急，仁義不達，輕慢貧賤，今報其生邊夷之國，非人之類；先身不聞云聞，及憎人聾疾，今報此疢；先身淫色中外骨肉，今報其驢馬身；先身殺害含血之類，貪食其肉，今報其生六畜及野獸之身，為人所害，以酬先冤；先身殺生葬死骸，今報其所殺之形；先身殺人壻，今報其无壻；先身殺人婦，今報其无婦；先身憎人成敗，今報其常嬰凶禍；先身人至學，今報其不知學；先身為臣吏人，更相憎嫉，讒害无道，致令橫敗，冤對相牽，今報其為人所讒害；先身飲飼鬼神，今報其常不足流弊世間；先身惡二罵詈，今報其常為人所罵憎惡，為狗犬身；先身飲酒无節，過量犯惡，今報其性理倒錯；先身不孝父母，今報其生不孝之子；先身不慈愛兄弟妻婦，今報其為家不厚，常自鬥爭，為人所笑薄；先身願人為己奴婢，今報為奴婢。有如此緣甚多，今略言其一，粗令悟知也。眾生勿發如是願，如是行，善惡之報，立在信然。若无是緣，俱是生人中受四大同一，而有愚智相去何；若才不才相去何；若高貴貧賤相去何；若明不明相去何；若六情完具及不完具相去何；若談講論及議及不議相去何；若為人所敬愛及不敬愛相去何；若尊禮及不尊禮相去何。若斯等略言其事也。
　　眾生行業受善報品第十二
　　居世富有，從先身布施中來；居世為人王，從先身供養三寶中來；居世為法師，善能導化，從先身思念大乘中來；居世聰明智慧，從先身敬信學問經法中來；居世為人所敬畏，從先身戒慎三寶中來；居世衣食有足，從先身濟諸窮乏中來；居世仕宦朱門高達，從先身不傷物夭中來；居世六情相好具足，從先身不毀三寶中來；居世言談无誤，從先身講大乘經教中來；居世為一切人所依棲，從先身撫卹一切中來；居世行遇善座人所推讓，從先身行善願人得成中來。有如是之報，今略言其理，因緣甚多，善惡之根，受報如日月之光，大海之濤，如四時之轉，五行之移，如車之輪，眾生汝知不，汝悟不，汝解不，汝了不，汝行不，汝信不，汝慎不，汝能受不，吾今說是善惡之事明也。一切大眾咸皆歡喜，作禮而稱善，願得解了。
　　无始真人言：天尊所說要事，斯妙極之，足令眾生回心，其中品目有億千，眾生未能解了，惟道與道，對共解道，惟真與真，對共解真，惟无與无，對共解无。我受號後劫中，當為无始天師，導太上大乘法，自究今言，諸大眾中未悟此真實，其數亦多。
　　天尊劫身猶如暘谷宮殿，有水靈之臺，方圓八十萬里，等高亦然，中有金沙，沙大如芥子，滿其中，萬齡一枚自消，如此消盡。以為天尊小劫身，其猶如北方有一百八十崑崙所統，三萬八千世界中，山陵丘瓦土地林木，一時末為細塵，若於大虛空中揚之，其數猶如天尊身。大劫一周，眾生未悟也，不信也，座中四眾小乘身，小劫身，諸天子諸天王諸天帝，亦復不知聞，今說之，亦咸有疑，何況濁世諸眾生發有疑惑，是以說之，自可明了。信者亦難，知者亦難，悟者亦難，受者亦難，遇者亦難，見者亦難，奉者亦難，則是我身之難，我為導師，猶難之以為難，為難審无有難。
　　无始真人言：五千文是靈耀寶藏天尊五體中神，神亦為老子詔曰五百，老子共集此義，靈為眾生之父，寶為眾生之母，耀為太陽之光，以明澤一切，藏為包含，萬物而生其中，我亦嘗經之。
　　天尊瞻千億須彌中諸世界眾中善惡，學與不學，人及非人，一足兩足，四足多足，濁生濕生，卵生胎生化生，如是諸惡，悉皆我眼前從身生，常去眼數寸耳。眾生云不知不見，不見其真父母，或云真聖高遠，或云无有神明，能孝父母，則靈氣降，不孝父母，則禍罰至，胎生父母是因緣寄孕，其義一等，孰能知乎。學大乘為緣，但願生非是至願果得道者，及功德未足，復應輪轉寄生，而福根常不絕，後生常在賢貴富有，德為人尊，相好具足，動為善神所導，學遇明師，葬遇吉山，妻遇好女，出遇食祿，凶神敢干。不樂與三寶為緣，不信有聖言，惡聲罵詈，所為不善，常生下賤，學遇闇師，葬遇凶山，妻遇麤婦，出輒失財，縣官相連，舉向不利，善神不祐，凶神所牽。皆由前緣宿命所為，各各星主之，善者屬善星，惡者屬惡星，生死有對，甚有分明，自非大乘所濟，莫能免也。眾生知不，而敬信外道，諸述書籍，此迷誤可哀將深。有百九十八種道者，亦是天尊身。所以爾者，十方世界中眾生心行各異，不知有鬼神，故惡以化惡方便導之，善勸悟之，隨順其本心，漸令知道，悟審上道。為正一者，无內无外，无表无裹，无精无麤，无二亦无三，无十亦无百，以行求之，求之由心，幽明之理，甚有微妙。諸眾生見不見，常如見，畏不畏，常如畏，慎不慎，常如慎，行不行，常如行，受不受，常如受，愛不愛，常如愛，脩不脩，常如脩，要使如是三百六十契令，是真非真，是一非一，如我所說明之也。
　　此經是天尊金口所出，不得輕毀，輕則禍罰，崇則福宥。若有志大乘之子，必能耽向供養讀誦，思詳是義，以解見世之罪，以滅先緣之惡，以釋九祖之殃，以濟一切之苦。將來求道，使精神澄正，鬼神擁護，魔王敬禮者，齎金寶，質心長齋千日，然後而付焉。
　　无始真人言：我受无為以萬物之氣息也，始者是萬物結精氣也，生死之理，我身是也。一名龍牙山，二名龍身，三名龍肝，四名鳳鳴，五名師子頭，六名小劫，七名常住，八名見在，九名當來，十名過去，此山方圓八千億萬里，騫華樹下方圓四百億萬里，上聖高真一劫而降此山，說大乘經，集會大眾。
　　天尊爾時種種說法，一切各各自知，悟其語種類相隨，无誤謬鳥蛾之王，俱同一解，起於此山，山以黃金為壇，白銀為階，七寶為樹，慶雲為華，龍鳳天獸所依棲，眾中諸眾生亦有未嘗見遇。
　　天尊開大宥而為見其山形，亦是先身之緣，諸是學者，勤脩大乘法，果後得會此山。其山亦有七寶宮殿，自然妓樂，是國无春秋冬夏，陰陽氣候，自然常存。大乘經其一耳，支散為千億萬，龍車所不能載，東井不足為汋。一者，五千文是也，是空也，是虛也，是无也，是有也，是天也，是地也，是萬物也。十方常住高真，共所思議无厭也。厥一字者，天尊內名常示世間，眾生弗悟耳，後世眾生有得道果者，及至賢聖聰明智慧儒學之人，而思惟是義，或用為外教虛談，亦善也。此經是大聖之身，內引氣靈，外敷妙義，莫能究也，過去劫中諸眾生思惟是趣，各各信言，其意此已消也，言談是理非理，得與不得，知趣及不知趣，我亦能納受，不責於人，順百姓之心，詺曰以百姓心為心也。
　　无始真人言：道家治身之法，如恒河沙，非可盡學，但令執一者耳。服符道引，吐納隱藪，先功未滿，其不能也，可勤供養是經，禮拜祝願，讀誦修研，善心信向，无有疑惑，懈退怠倦，志意日新，亦克得飛騰策駕龍車，九祖同輪，善自思之，是經者，五千文也。
　　元始真人勤學頌，其辭曰：
　　妙哉无上道，道真五千文。空无本无跡，有跡霞散分。分者難思測，三一合帝君。三乘无有二，虛皇敷導宣。眾生多疑惑，說法悟以傳。解根惡緣逮，去離老病煩。長生居久視，果業乘景雲。逍遙太虛中，高聖乃齊群。億劫由朝晨，未有憂惱冤。顧看後學子，懈退信不專。平相稱嫉妬，那得同升轅。沈滅九夜下，考楚是汝魂。轉輪三塗中，善緣不復聞。
　　无始真人言：前劫時人學上仙長生之道，不死之法，不念居世，居世則多想，多想則有憂，有憂則累心，累心則忘道，有妻子則憂妻子，有財寶則憂財寶，有疾病則憂疾病，有死喪則憂死喪，有貧窮則憂貧窮，諸有此行，豈離死痛，與長生便乖。有一身者不知憂，不知憂則道法長存也。後世學惑也，惟知愛惜身命，不知保愛精神，形是四大之屋室，為屋豈能長久，人去屋則不立，使精神散，精神轉輪不滅，不沈不絕。愚人厚營廣塚大材，殺生葬送，以此為孝慈，不知應有長夜之對，惑哉惑哉。其不願為太上賓，趣為國王民，此之謂苦也。聖人有子弟者，非其子弟，是前人有福寄其聖姓耳，聖人无有種學者，要令解之至如解。前劫時其功未滿，學上道仙品，未足運應滅度，身經太陰，有子弟請諸法師，及其義友親表，為行三七齋，轉五千文，十過以拔其魂神。夫學上道之士，求轉輪速騰，不必有年壽，如世間凡人愚者，保愛命長未悟耳，既未悟，則有哭，有哭則見身之病也，可哀世人本有成敗，長短有哭。所以三七齋者，一七水官除罪，二七土官解過，三七三界度生，離地獄苦，无復有對，便得速化。竟三七日，營法是佳，弗者日數中節，節亦善也，六時勤苦，以過命者先。所有眾物為信，供養法師三寶，善思之焉，斯妙矣，並是後世一切人之惑也，生時不知為善，立福田之業，死時所有衣服眾寶珍物埋送棺塚之中，益為亡者惱累，不知以為作開度其死者，津塗其亡者。生人不忍者，自可寒夏各一通，不須有長此忘眾生之實。明思我言。
　　无始真人言：當來之世，眾生心多麤惡，不悟善緣，不如今生朴實，自當有後賢智者告諸法則，禮教之文，夫因緣之理，則生父母兄弟伯叔姊妹姑姨六親之義，有哀服之科，此是為一切凡人之施，非學上道之士所可同其科也。父母以下命終，每發為功德之心，願同更化生其真父母前，不復生死，无祭靈之目，益為喪道心。詺曰而亂之一首，善詳之焉。
　　无始真人言：後學之子，最忌非分貪婪，枉遏人理，而彊為己潤，為人所怨責，喚告鬼神，雖受經法服符，導引吐納，齋戒行道，及服靈藥，節食飲，徒自勞形體於外形，僊亦无所感致，更被考速耳，麤事不能奢，挾此學道，詺曰求競世間，非謂真實也。見世為惡鬼所殺不覺，死時既如此，精神沈墮地獄，受對難明識我言。學者行心入蟲蟻中，亦使和心入六畜中，亦使和心入鳥獸中，亦使和心入鬼神中，亦使和心入好惡人中，亦使和心入林木中，亦使和心入一切，萬物同善其行，无分毫惱責之心，如此克為鬼神所擁護，三界所保舉，自然成真。
　　无始真人言：天尊及我身觀未然及過去見在之事，朗然如在我心。
　　天尊爾時即放額頂之中紫毫相光，普照十方千億崑崙三萬六千大千世界，其中種種眾生，无有不見了然，其光如金色，光中有百千種音聲，眾生樂聞，從光中尋之，不覺至騫華樹下，一切善得而聞說法因緣之根，是天尊喻取一切大威神故也，一劫一遇耳，宜監臨後學，善自行焉。
　　天尊有大威神力，是勉濟諸眾生，故其猶如三界中，无形有大聲，无形大力，有攬之不得，如虛空中日月星辰，玄居不著，下至自然，運轉人身亦爾。所以氣通神力，如是人存真，真存人，人敬神，神敬人，人愛靈，靈愛人，人忘氣，氣忘人，人忽道，道忽人，故曰有善緣，從明入明，從見入見，從解入解，從樂入樂，不為善緣，徒過入過，從冥入冥，從苦入苦，其對有斯，是眾生之本，後劫中能信能行，能奉能修，能善能勤，有為是法師，善說我語，而為導師，勸一切令入法門，行齋修經，悔過祈請，以救生死之縛，其儀律甚多，要用後聖所撰集詳行焉。立功嚫願，從一至十，從百至千，從千至萬。集繒寶物，以施齋官，中分為三，一分供養靈寶三師，二分供養至真上聖，三分供養善緣。果報之理，亦如有无，有无中真，從此為之。
　　真人言三分者，一施齋官，一施供養法師，一年三年一施供養度師祖師，二師不存，以付籍師，傳送依三天法，為之如此也。
　　夫真人之號，其有儀格，去上道猶遠，是神通自在，不復退落，役鬼使神，猶尚有為，勤為大功，歷劫入微，漸至上道，諸有如此，比例皆是。前劫中學道之人，而為其真，非卒可求，希生為緣，係著幽冥，自然不忘，忽為懈怠，被試退落，方復淪沈五道，未有反時。明識我言，我受天尊教勑，後劫中為眾生父母，教子生長之緣，避惡之人，善慎詳我之言。
　　夫導運應開之劫，惟天師出世，其在一也，非為聖聖所出，經戒亦无大小，亦无前後，亦无高下，同為一耳，其有品格，詺品等帙，聖聖各有為者，為眾生故也。非二非三，同如我身，學者善能解之，玄都舊格，玉清三十一卷，紫微三十六卷，太極三卷，其品及部數各有盟，有盟以為身寶，保其氣故也。夫死者皆從內起，非外入，既從內發，外便有應，有應則致大灾，內固不動不耀，湛然安神，詺曰默神神自居。故曰上學无為，无為氣治，下學有為，有為則身心同勞，同勞則宿縛披散，漸至氣治，非為默神，行罪既消滅，自然神靜，神靜便久視，其功未滿，默神亦不立，要令勞身苦體，救濟萬物，不倦其苦。國王有灾，修誦是經；君父不安，修誦是經；疫毒流行，修誦是經；人民死病，修誦是經；日月失昏，修誦是經；星宿錯度，修誦是經；劫運有終，修誦是經；風雨不時，修誦是經；師友疾病，修誦是經；室家終亡，修誦是經；五穀不熟，修誦是經；盜賊多有，修誦是經；眾生相詛，修誦是經；學退不固，修誦是經；罵詈嗔恚，修誦是經；諸天齋日，修誦是經。行齋誦經，聲徹太虛，舉響有降，令為梵音，梵音微妙，感應眾聖，魔王敬禮，諸真稱善，有如此之功，上與天真齊德，漸入神定。身中三十二相，自得具足，髮青長，項紫光，眉月形，耳玄聽，目明精，鼻涕泠，口方圓，齒濡剛，白銀潔，數四十，細等平，舌灌泉，引月精，洨宮津，喉婁高，柱強堅，手柔握，內外攬，腳力彊，步玄空，心正安，制魔王，肝耀明，入岱宗，肺氣素，著華陰，腎發力，觀恒山，脾受氣，藹嵩高，膽威聲，振靈響，誦通微，入无間，此皆是學所得，非自然也。
　　洞玄靈寶太上真人問疾經竟