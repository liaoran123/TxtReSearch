太上洞玄靈寶本行宿緣經
　　經名：太上洞玄靈寶本行宿緣經。撰人不詳，約出於東晉。係古《靈寶經》之一。《正統道藏》太平部所收。
　　太上洞玄靈寶本行宿緣經
　　仙公請問太極真人高上法師曰：人根本行何修，而見世受福，家門端正，子孫昌熾，與善因緣，世世不絕，死上生天堂，下生人間侯王之家，聰明儒仁，敬信經教，愛樂山林，常誦微言，終得仙道。
　　法師答言：善哉，子之問也。夫人生各有本行宿緣命根，種種相因，願願相隨，以類相從，展轉相生，禍福相引，是以世世不絕，玩好不同，用心各異，皆由先願也。欲修道結緣賢聖，當奉行大誡，廣建福田，弘施功德也。或致飛仙；或致天仙；或致地仙；或致命過生天堂；或致為鬼神；或致為六天大魔王官屬；或致命過逕生侯王家，人中之尊；或為一切所仰賴，富有天下；或致才智聰明；或致姿容端偉，華炁清香；或致仁愛忠孝，貞潔簡素；或致善屬文翰，動靜可以取則；或致威嚴震肅，眾人所歎；或致篤好三寶，供養彌勤；或致愛樂山水，清靜玩經，燒香齋戒；或致禮拜玄宗；或致轉女為男，華容秀穎；或致家門肅清，世世因緣，順其本願，善賢才者，為我子孫，安貴无極；或致見世受福，命終受報；或致後生獲慶，得我宿功也。夫道何謂哉，以无心而應。眾生四輩修福德，要當有本願。福之報也，皆緣子于時立願耳。功德既設，志願亦定，其報廣，乃猶暮以待旦矣。世間民人偽薄，不信法言，各稱鬼黠，自用其意，輕忽宿命，以為妄造。非笑至經，以為虛誕，而厚積嗜欲，坐施立待報，望速而應悠。遂令玄教遲昧，世道交喪，天人塗炭，皆由其身立行致之，太上所以痛心矣。
　　仙公曰：宿命因緣，生死報應，聞之矣。當何以為本行上誡乎。
　　答言：太上智慧上誡、百八十誡，皆上誡律也。能奉太上十誡，亦得此福也。今當為子說之，豈不願奉之乎。
　　仙公避席稽首曰：唯唯。天尊願便傳之矣，我即奉之焉。
　　法師曰：十誡者，一者不得嫉妬勝己，抑絕賢明。二者不得飲酒食肉，穢亂三宮。三者不得淫犯他妻女，好貪細滑。四者不得棄薄老病窮賤之人。五者不得誹謗善人，毀攻同學。六者不得貪積財寶，不肯施散。七者不得殺生，祠祀六天鬼神。八者不得臆論經典，以為虛誕。九者不得背師恩愛，欺詐新學。十者平等一心，仁孝一切。能奉此十誡，分明立願，无不必報也。夫人見世行惡而不報者，是其先世餘福未盡，福盡而禍至。見世行善而不報者，是其先世餘殃未盡，殃盡而福至，或後生受報，不必在今世也。人能見世大建善功，必以功過相補，乃可免先世殃對。施恩望報則不報，陰陽必然矣。欲入仙道者，功加塵沙之比，其可為合也。十惡不可犯。一者飲酒淫色，貪欲无已。二者陰賊世間，訕謗道士。三者輕師慢法，傲忽三寶。四者竊取經書，妄宣道要。五者借換不還，欺誘萬民。六者殺生貪味，口是心非。七者背恩違義，犯諸禁戒。八者誦經忽略，嗊嗃自是。九者責望人意，嗔恚四輩。十者臆斷經旨，損益聖典，不信宿命，快情所為，穢慢四大，不念生道。是為十惡之戒。犯之者，或見為鬼神所枉殺，陽官所考治，居安即危，履善遇惡，可事不偶。或死入地獄，幽閉重檻，不覩三光，晝夜拷毒，抱銅柱，履刀山，攀劍樹，入鑊湯，吞火煙，臨寒冰，五苦備經。地獄既竟，乃補三官徒役，謫作山海，鞭笞无數。既竟，當下生於世，常為下賤人。或作僕使，有人之形，無人之情。或生邊夷異國。或生業疾，惡惡相緣，善善相因，其罪福難說。罪福之報，如日月之垂光，大海之朝宗，必至之期，萬无一失也。罪福之不滅，若影之隨形，輪轉之對，若車之輪矣。
　　太極真人於是作奉誡頌曰：
　　道以无心宗，一切作福田。立功无定主，本願各由人。虛己應眾生，注心莫不均。大聖宏至教，亦由雨隆天。高陵靡不周，常卑固成淵。海為百川王，是能舍龍鱗。萬劫保制用，豈但在厥年。奉戒不暫停，世世善結緣。精思念大乘，會當體道真。
　　大極真人乃復作違誡頌曰：
　　人根由本願，願定剋大患。淨想奉十誡，故能超八難。前生犯玄教，今生那得安。愚瞽忽性命，罪至乃長歎。對來如影響，視之令心寒。生值處下賤，慘戚无暫歡。
　　仙公敢問：齋之深淺，功德高卑，眾惡十善輪轉，運周无停，德深功成，入寂定虛，階級緣何。
　　法師答言：夫一切云云，皆當空盡，有无相陶，修德養神，積功凝真，真身乃空，出入有无，隱寂極妙，保景希微，濟度一切，為眾法橋。輪轉學道，莫先乎齋。齋者，莫過靈寶。其法高妙，不可宣於世凡流之人，常傳諸有宿世功德之子。自无前生重緣，不令見之，遇見亦不好，皆有本願而然也，故不可強訓矣。萬劫以來，仙聖口訣相傳，祕而不書。吾被太上命令，授仙公之子，善書之焉。此法饒益一切求道之士也。雖劫數運周，是經不易矣。道與世隆，德隨化興。聖人難值，道亦難見，經亦難聞，聖世難遭，賢人難遇也。故非有善功之人，不得預斯會矣。昔正一真人學道時，受靈寶齋，道成後，謂此齋尊重，乃撰《靈寶五稱文》，中出齋法，為《旨教經》，大同小異，亦次本經齋法也。太乙齋法，於此大齋玄之玄矣，教初學小乘之階級耳。宗三洞玄經，謂之大乘之士，先度人，後度身。坐起卧息，常慈心一切，皆念經營之无有怠倦，德並太上，道超虛皇，恩滿十方，齊契玄真，携提諸天，願極道原。
　　夫學道常淨潔衣服，別靖燒香，安高香，座盛經。禮拜精思，存真吐納導養，悔謝七世父母，及今世前世重罪惡緣，布施立功，長齋幽靜，定其本願。當令心虛意玄，然後真道可成也。善備巾褐單裙，讀經被衣服法制，則不得妄借人，著不淨處。名曰法服，法服恒有三神童侍之。昔有賢者，迎一道士，道士不得即往，以披褐赴之。行至家，其人敬信燒香，禮之如見道士。神童見形云：道士使我來。主人于時不知是神童。主人病即除愈，家門无恙。神童語主人曰：病者已愈，道士无煩復來，賢者可送法服，還道士也。主人如其語送至。道士訊問，答曰：一日疾苦，奉請先生齋，先生多事，但遣仙童，不見顧齋。病人今已愈，奉送法服。道士愕然駭聽，言畢，答曰：貧道一日整頓法事，竟往，主人許賢者去，亦不更來，貧道是以不去。非為負信，亦无人可遣。又不知君家病愈，此乃當由主人心盡所致。問往人形貌何似。主人答言：年可十五六，姿容端正，似書生人也。道士思唯我弟子都無此人，恐神人降耳。故法服當必令淨潔，制作得法。不爾，鬼反害人，威禁俱如明科也。若朽敗，當自衣之，不得他用也。
　　仙公曰：始聞法服之威神矣。請問十誡，可得便奉耶。
　　真人答言：我昔受之太上大道君，吾奉行，世世與善結緣，當在福中，致得仙道。今以傳子，念宗之焉。昔有凡人奉持此戒，念道不虧，延壽益筭，家門隆盛。願念後生大學，聰明經典，終入仙道，滅度之日，徑昇福堂，衣食自然，歡樂適意。後下生於世，乃學大道經，聰明洞達，為世法師，无不曉了。復有凡人大作功德齋誡，然燈供養三寶，翹勤不息，願生侯王之家，得為貴人，形容端偉。命過之日，飛天迎之，徑昇天堂，衣食自然，歡樂无為。後下生諸侯王家，為貴人之子，聰明智慧，姿容端正，華炁清香。復有貴人居政以道，善作功德，齋誠施惠，然燈悔罪，解七世父母宿對緣結，供養三寶。願我後生世為貴人，展轉福緣，姿容艷悅，才識洞達，恒值賢明，供養三寶。命過之日，飛天迎之，徑上福堂，快樂不可言。後即生國王之家，富貴倍先，識度秀穎，清高遠邁，民豐家安。復有貴人行是功德，願念後生終入仙道。其後世果好道受經，無文不覽，即得昇仙，白日飛行。復有凡人行是功德，願我後生常見三洞大經。後生便見大經，受而誦之，三界所敬。復有凡人行是功德，願為上學道士，大博至經。後生便為道士，大學至經，為眾法師。復有凡人行是功德，願我後生入山學道。後生乃山棲巖側，精思念道。復有女人行是功德，願轉身為男，後生即為男子。復有賢人行是功德，助法師治經，願我後生得遇經道，仍如所願。復有賢人行是功德，誦經齋誠，供養三寶，一心念道，願報七世父母因緣之恩，上生天堂，反胎人間侯王之家，我身昇仙，長寂無為。吾歷觀施惠修道者，所求莫有不得，要須本願。願定，无不報也。其報喻如影響之應，四時之節矣。但罪福不俱報，其相差次，功過推移，或在來生，或在見世。罪福由人本行所習，蓋非道德之悠誕也。而人民皆欲交報為有驗，推移後世，謂之无靈。愚夫因玆快情極慾，輕忽天網，而遭遇八難，履觸十苦。當斯之時，莫曉所由。不亦悲哉，不亦悲哉。人身假借蹔會耳，因炁而生。炁散人死，神真各去，身亦分離，變蟲而食之灰土，為一切鬼，受苦毒，殊於生時。豈不哀哉，豈不哀哉。惟得道體，真身常安全，得道之由，積德行善，輪身鍊神，故致成真身焉。復有凡人見道士靜齋然燈，燒香禮拜，旋行濟濟，便發道心，欲供養三寶。其人家窮，無他珍餚，以數莖菜勸助中食，是時心念：使我後世富有，得大供養三寶，廣施福田。既見世安穩，壽極天命。命終之日，當入地獄受對之時，太上有教，其人先雖有少罪，而翹勤精進，功以補過。便令昇福堂，後生貴家，世世公子，福祿自然，好樂道德，供養三寶，才識淵遠。復有一人，見真人道士齋靜讀經，乃笑曰：彼向空吟空經，將欲何所希耶。虛腹日中一食，此罪人耳。道士乃慈心喻之，故執意不釋。其人後死，徑入地獄拷毒，五苦備致，獄吏責辭，列言生時非笑道士，毀辱三寶，今被此對，後生方為下賤貧陋之民。復有一人，姿容端正，亦外學世經，會見道書，經義妙遠，乃曰：此似古人虛妄之談耳，吾求解道士及賢貴，耽玩之終日，將欲何求乎。其人即見世為惡鬼所殺，強夭天命也。死入地獄，諸苦備受，後生頑癡，不在人倫。復有道士輕法妄宣，泄慢寶經，見世為考鬼所殺，幽沈地獄，後生業疾，其苦難說。是故經文不可不秘之，恐有不能寶用，使彼此得罪。又為人師，甚亦不易，授弟子不善，罪皆相及。人心難測，莫不慳貪。故聖人遺法，以法信效之，聖聖相傳，不言須信。愚愚相授，則非信不盡。子豈不可慎之。
　　夫學道，當先忠孝，善行持誡，慈心一切，事師恭肅，吐納養神，尊受大經，禮仰法師，如奉聖人，齋靜誦經，施惠困厄，勸人以善。然後服藥致益，吐納神和，齋誡有感，誦經真降，魔眾伏使，敢為試害，如此必得道。道德上下經，及洞真、洞玄經、三皇天文、上清眾篇詠等，皆是太上虛皇眾真、十方自然真仙，及帝君之隱位，及諸天大聖眾諸天宮殿城臺，山海立池，或是太上之靈觀，自然之寶闕，並諸天之日月星辰，城郭及門戶之銘，或是大魔王官屬之內諱密字，宮室之處所，太上故撰而為文也。是以不可毀謗妄宣矣。若齋靜禮預，於玄上注心道真，而誦經數句者，則所言華華而響對。
　　是時太上玉京玄都、八方諸天、三千大千世界，眾聖真人亦來到。玉京山東方无極諸天安大堂鄉大千納善之世界眾聖；玉京山東南无極諸天元福田大千用賢之世界眾聖；玉京山南方无極諸天宛黎城境大乘棄賢之世界眾聖；玉京山西南无極諸天延福鄉大千仁靜之世界眾聖；玉京山西方无極諸天福堂州大千靜行之世界眾聖；玉京山西北无極諸天福德之野大千延賢之世界眾聖；玉京山北方無極諸天鬱單之野大千清靜之世界眾聖；玉京山東北方无極諸天福集都大千長安之世界
　　眾聖。蓋太上玉京山虛无玄都，无極八方諸天諸地世界大聖真人位號，亦悉在其中矣。
　　經語與世書語柑似者，此非世流俗之常辭也。皆敷演玄真，寂暢自然，披散太上蔚羅天尊，理賾希微，滌滯清神，住年回劫，遂成昇仙，長存无極，七祖生天堂。是經高妙，故曰玄之又玄。子其勗哉。道之至淵，道體虛无，弘之由人。
　　言三寶者，道寶太上，經寶，師寶，是為三寶。三尊者，道尊太上，經尊，師尊，是為三尊也。人身中稱三尊，身中有三宮。太一帝君、公子、无英，是為三一之尊。經言七祖父母，上生天堂，解結散滯，或反胎人間侯王之家，我身昇仙，恒保福根者，是七世父母因緣之報。我身絕愛，斷割胞元，禮願之云。七世父母，上生天堂，下生人中侯王之家，此大孝之道，洞經之旨矣。至人之鍊形，過於太陰，政十月耳。亦復須頃之間，隱寂胞胎。夫處胞胎之時，亦未為陋矣。人在胎中，皆憶宿命之事，既生頓而忘之。惟得道洞真，自然知之。所以語世人者，欲使其修善行，為來世作津梁耳。
　　夫言仙者，遷也，自凡至聖之漸也。真者，堅也，更无敗壞也。從仙修之，以成真人。故仙人有階級，真人有品次矣。六天為三界，大魔王領六天鬼神之事，魔王承奉太上眾真天尊上人也。道士功成，魔王即保舉焉。當成之時，魔喜試之，神正之與不正也。道士魔王上官，其尊太上經，故以魔王位主鬼神，皆其先世積福所致耳，眾聖亦然。
　　夫學道宜知先師。我師是太上玉晨大道虛皇，道之至尊也。我是師第六弟子，大聖眾皆師之弟子。弟子无鞅數也。我師名波悅宗，字維那訶。今以告子，子祕之哉。蓋真人之名字，亦難究矣。此名字多是隱語也。我名徐來勒，字洪元甫。夫學道不存師，齋誦无感。若妄宣不信之人，則得罪於三官。地獄三界六天北帝大魔王之下治，在大北海，天地之北方，羅酆之山，高二千六百里、周旋三萬里，內外皆七寶宮室，亦盛都也，天下鬼神之所宗處。今以此天宮名號相示，人能呪誦之者，惡鬼不敢近，妖邪伏滅，禍害不侵，魂精澄正，神精澄正，神炁常存也。我師告曰：吾學道修齋讀經，立功濟物，事師恭勤，彌劫歷年。或生王家，或生公門，或生賤人，或生諸天，或生魔王，或還墮地獄，徒作三官，經履十苦八難，而執志不虧，轉輪求道，常為世人所笑，亦不與言。默自勗勵，秉操日固，行業愈新，每事依經。初不敢疑惑，真值聖文，遂得上仙，身如金剛，體真入妙，希微洞質，永享无量之壽也。此故由吾專密，柔仁慈愛，受經不倦故耳，非自然得道也。
　　夫道仕之於家學者，當建精舍清靜齋，及施高座，盛經並讀誦。存思床方五尺，其高亦然。常燒香，然燈不輟，非同學者不令入也。法服又不得妄借人，經皆當師授，校定本文，盛其事，欣欣常如對太上也。勿得傲慢交笑，論及流俗榮利之務。若犯此者，侍經仙童即奏入於三天司直。三天司直上奏太上。三奏太上，子必失經也。鬼神亂考，恐不得以壽死，將何仙之有哉。經不從師受，則无神炁，修之不行，侍經仙童恒司考人，殃及七世父母。受道不敬存師，則三官紀錄，鬼必橫害。人受經穢慢，不清靜者，則見被誹謗之罪，死後入地獄，竟當生六畜中。經垮，不以香湯洗沐，則魂魄奔落，為他鬼所拘錄。受經未應宣傳，便擅宣泄者，則七祖囚於地獄，身履三惡之考。雖合傳，非其人者，罪同此科。
　　道士欲山居幽處，宜先受經，恭肅事師，修諸善功，以伏山神。山无大小，皆有神靈。山大則神大，山小則神小。山神壞人，亦不立也。人不解至法，不知修善立功，此何以能久山棲乎。水亦有神，八海則有神王居焉。江湖河濟，皆有神也。又龍王鬼神治其清淵矣。河伯水官，各有宮殿府寺，亦七寶銅瑑，皆類酆都之中，悉為諸仙人之下宮也。並由人生時而學，行業深淺，功德大小，計品受今之報也。後世當更生人道，隨其所行而報之，萬无一失。天地水三官，書人功過善惡之事，未有不備矣。昔有貴人，善信道教，供養三寶，治寫經書，建立靖舍。當成之時，而貴人病篤，弟子親迎，醫藥欲加苦治。貴人曰：吾少來敬順科誡，敢蹔忘之，亦布施貧乏，供養三寶，建諸靜舍，太上豈不知之。人生有死，死非所辭。今所以恨者，恨未得親持齋誡讀經，然燈行道，禮謝七世之愆痾耳。為我來生作橋梁者也。我病之困，將以命盡壽終。醫藥可救狂癘耳，當如我命何哉。
　　爾時，太上遙觀十方善惡之人，即勅司命延此人壽三十年，於是豁然而愈，身康便如未病之時。曩尚將展，精進日新，修齋持誡，奉行眾善，供養三寶，致世世富貴，善人來生其家，轉輪得道。是人今為太上東華仙王也。積善之教民，豈不然哉，豈不然哉。
　　太上洞玄靈寶本行宿緣經竟