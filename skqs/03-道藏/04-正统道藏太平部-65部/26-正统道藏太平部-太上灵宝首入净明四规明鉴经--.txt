太上靈寶首入凈明四規明鑑經
　　經名：太上靈寶首入淨明四規明鑑經。撰人不詳。四經同卷。底本出處：《正統道藏》太平部。
　　太上靈寶首入凈明四規明鑑經
　　章本章第一
　　道者性所有，固非外而鑠。孝弟道之本，固非強而為。得孝弟而推之忠，故積而成行。行備而道日充，是以尚士學道，忠孝以立本也，本立而道日生矣。道混乎其同，同於愚智，愚智不謂道而分也。愚者昧，智者巧，昧則不明，巧則不真，不明不真，去道所以遠也。知道則廓愚，以為明去智，以成真明，真而信於道，道則為汝有矣。學道以致仙，仙非難也，忠孝者先之。不忠不孝，而求乎道，而冀乎仙，未之有也。比干殺身以成忠，生者人之所甚愛，比干不愛其身，而捨生以求道，信道有備，知其不誤，其為仙也。大舜終身以成孝，勞者人所甚畏，大舜不憚其勞，而服勞以求道，信道有備，知其不誤，其為信也。忠孝之道，非必長生，而長生之性，存死而不昧，列於仙班，謂之長生。有曰養炁延年，无功而多歲齒者特，未得其一二爾。君子之致乎道，八八極是也。故善卷殺身以成廉，南容復圭以成慎，榮期安貧以成寬，顏回簞瓢以為裕。如是之人，皆冠於仙卿，是豈山澤之癯者哉。後世失道之人，不忠不孝，以亂其國家。國家敗，乃无所容其身，乃入山以學道。是猶捨廈屋，而入炎火也。子不見，民之不忠，天生聚斂之臣。子之不孝，婦生敗宗之孫。兵戈旱蝗，非國之罪也。君不忠不孝於上，臣民不忠不孝於下，炁感而生，天生兵戈。為亂者，釁積於己，惡心盈而罪貫積，逆亂萌於心。天以此正其罪，假手於其人殺之爾。而曰民之无辜，豈知言哉。吾為弟子，說忠孝為本，立本以成仙，則天下之仙舉可數矣。未有不忠不孝，而參天庭奉宸極也。
　　修身章第二
　　忠孝則无罪戾，去禍遠矣。服鍊則无妄偽，无妄偽則身安矣。服鍊者，以心達心，以性達性，心性洞達，其光煥發。回丹田之炁，而歸天宮，還元精之炁，而歸大海。不以外物累，而形骸不能拘也，榮華不能誘也。知足常足，煩惱遠矣。知和而和，是非消矣。身不自有，何有於物。外物不染，何有於妄。其心性真，其精神足，晝則无妄覺，所為者真也。夜則无妄夢，所安者固也。攝意歸于身，攝想得乎正。其炁蒸然，其神廓然，其見飛飛然。以神交神，神者自神。以炁奪炁，炁出太空。太空之中，其神卓然。卓然不蕩也，不蕩之心性也，不蕩之性心也。心性調，而符藥為筌蹄，而可棄也。上士非必入山，絕人事，去妻子，入曠野、捨榮華，而謂之服鍊。服鍊心性，心明炁達，孝弟不虧，與山澤之臞童者異矣。知吾道者，不難行矣。以心達心，以性化性。性止於一，心止於神。心性圓融，而自長生。得長生而自變化，上道不難知，上道則甚易也。小人捨易以求難。初入淨明忠孝之道，當求其易，得其易則不患其難也。可則心性之明徹，洞達人所固有非偽為也。得真常之道，道斯在也。
　　建功章第三
　　天下有妙道，聖功生焉，神明出焉。神明者，心出為神，性出為明。有功以達，夫道不昧吾之心性也。无功以失乎道，則去心性之道，心不明而性不神也。上士得道之妙，在心性即真，而妄者遠矣。遠於妄，所以成功也。一思而鉛汞生，再想而黃芽茁，三想而虎龍交，寶鼎安矣，慶雲生矣，心性之了辯故也。於此，而積所習，知所尚。何謂所尚，尚乎仁義忠孝。忠孝備而成本，可以立功。立功之道，无陽福，无陰愆，无物累，无人非，无鬼責。所以上合於三元，下合於萬物也。下士呼符水，治藥餌已。人之一疾，救人之一病，而謂之功，非功也。此道家之事，方便法門爾。吾之忠孝淨明者，以之為相。舉天下之民躋於壽，措四海而歸太平。使君上安，民自阜，萬物莫不自然以之。將舉三軍之衆，而神於不戰，以屈人之兵。則吾之兵，常勝之兵也。以吾之忠使不忠之人盡變以為忠，以吾之孝使不孝之人盡變以為孝，其功可勝計哉。何則有妄有真，惟天下之至真，可以攝天下之人妄。忠者盡忠殺身不畏，孝者盡孝雖勞不惡，則天下之甚真也。上士以真冥妄，妄自清矣。則天下之功成，況於人乎，況於鬼神乎。
　　成終章第四
　　學貴乎始，必有乎終。天事始乎春，至冬而歲成。地事始乎東，至北而化成仙。學始乎孝，至道而學成。上士以文立忠孝，中士以志立忠孝，下士以力致忠孝。昧道者反此，不有於忠孝。何謂上士以文立忠孝，以言為天下唱。何謂中士以志立忠孝，以行為天下先。何謂下士以力致忠孝，以身為衆人率。如此者，南昌上宮著名，昇籍入仙，而忠孝之道終矣。昧者反之，不孝不忠，故不成乎道。生則犯禁，死則犯科。犯禁者治於官，有典刑。犯科者治於幽，有反報。不忠者有臣禍，不孝者有子禍。不廉者辱，不慎者撗逆，不寬者惱，不裕者貪而常不足。不容者多所觸，不忍者自罹其毒。故生而不廉死之魂，為人則侶優，為鬼則順，為物則牛馬。生而不怯死之魂，為人則士卒，為鬼則戮，為物則六畜。凡即此，可以類推也。是以知道者畏之，謹心誠八極。立八極以為基，立基以明立性。心性明，則不期於神，而神自神，謂之淨明。淨明之習，忠孝以為習，積忠孝之道備矣。何謂淨，不染物。何謂明，不觸物物。不染不觸，忠孝自得。生乎由是，死乎由是。忠孝立，而心性得矣。
　　太上靈寶首入淨明四規明鑑經竟