太上靈寶淨明道元正印經
　　經名：太上靈寶淨明道元正仰經。撰人不詳。四經同卷。底本出處：《正統道藏》太平部。
　　太上靈寶淨明道元正印經
　　道本无物，唯集於虛。內外開廓，不與物俱。
　　擾擾在前，至道湛如。昭曠獨觀，與道盈虛。
　　消息往來，如淵之魚。由水不知，道若是歟。
　　能知道者，精不自枯，血如流川，炁如輪珠，
　　身如枯木，意如飛亮。不知所止，不知所居，
　　自然而已。性心恬如，知所以否，不知知乎，
　　為而不為，淡然清都。清都之宮，神解意釋，
　　情定精一。一之為道，一而不執。不執不僻，
　　不膠不急。唯緩乃致，泰定虛室。此為道本，
　　想正合理。不想之想，想亦不想。不想之明，
　　想而定形。長生久視，道之一名。何為長生，
　　何為喪傾。道本常在，心了性明。了了既了，
　　明明既明。了了非了，明明非明。非了是了，
　　非明乃明。明明了了，識吾本形。形中有神，
　　神有所伸。伸而不屈，超達飛昇。何為風馬，
　　何為雲車。不出於中，於中是真。真本冥妄，
　　妄則非真。以真冥妄，真妄同扃。不執不著，
　　不與不併。視乎无形，聽乎无聲。孰為符篆，
　　孰為真經。心定神慧，是為淨明。淨明三界，
　　外有玉京。玉京神都，游宴三清。此名道元正印无。
　　太上靈寶淨明道元正印經竟