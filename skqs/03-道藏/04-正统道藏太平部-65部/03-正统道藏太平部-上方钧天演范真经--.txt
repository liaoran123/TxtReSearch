上方鈞天演範真經
　　經名：上方鈞天演範真經。撰人不詳。二經同卷。底本出處：《天統道藏》太平部。
　　上方鈞天演範真經
　　集德符天履道章上
　　我之上者，忠孝而敬之。我之下者，慈愛而遜之。用捨柔和之，行藏仁義之。先人而諒之，外身而照之。其于萬彙也，方便而善之。其於內外也，中正而德之。還能猶是者，適道而順矣。
　　體道頤神至德章中
　　有象之相，即非真相。元神之神，乃日真神。神之聖也，則在昭清覺靜慧之鄉。神之昏也，則居恐怒喜思憂之境。若能破此有象，而成元神之神者，則長生久視之道幾哉。
　　二相昭清理法章下
　　无神非真，而名其鬼。真輔元神，抱陽曰仙。真為元一之晶，善傭於神也。神為元始之宗，藉晶而全也。淵哉，釋有為之夢，歸元相之身，即得靈光匪測，而日聖人之躬也。紫清真人而作偈云：
　　道宗無為主，悟覺由心行。廓落清漢光，厄障悉拋去。真輔元始魂，秀凝霞空同。神居有間根，即得無間功。
　　上方鈞天演範真經竟