洞玄靈寶八仙王教誡經
　　經名：洞玄靈寶八仙王教誡經。撰人不詳。二經同卷。底本出處：《正統道藏》太平部。參見《急善孝子報恩成道經》 
　　洞玄靈寶八仙王教誡經
　　道言：左右中真結形之始，分於元始无上大道應化之氣，孕靈瓊胎，九萬大劫，幽閑寥寂。九萬劫後，法當應世結形理炁，出於瓊胎。出胎之時，九天雷震，九地開裂。舉步之初登天寶，花身出金光，猶如初日二晨俠照，晶彩曜眸，背有斗星，心前日像，緑髮駢齒，紫氣連霄。所在之處，七素之雲晨夕蔭蓋，隱龍圓蓮以為牀座。天燈天燭照明雲路，天樂天梵萬音齊鼓。龍鳳撫節，謠歌太平，邕邕和雅，晃曜耳目。甘泉甘井，飲之愈疾，形如金玉，无有衰老，无為和化，經九萬劫。
　　爾時，三真化作嬰童，託附真母，已漸長大，隨世成立。无上大道元始天尊，授此三真號曰至孝真王。治化中國，傍攝四夷，有生之類，咸來受事，教其慈孝，敬天順地，守一寶形，憐愍萬物。三千三百年後，又更改新，所謂淘汰滓穢，水火冶鍊。是時三真孝王，一治日中，二治月中，三治斗中。上持三辰，晶曜幽夜，玄治三氣，冥適空有。應變倏忽，不待呼召。如形出影，不由憶想。雖處上界，道適下土，無上無下，無邊無際。隨方設教，拔諸異類，與其同好，心無疑悮。孝心高遠，神力無比，回天轉地，制御陰陽。賒促運度，驅役千靈，感動祥瑞，無翼而飛。瞬息九萬，屈伸之頃，已周萬天，皆由至孝。慈順二親。憐愍一切種植之類。孝道慈悲，好生惡殺，食肉飲酒，非孝道也。男女穢慢，非孝道也，胎產尸敗，非孝道也。毀傷流血，非孝道也。偷劫竊盜，非孝道也。好習不善，講論惡事，非孝道也。樂處穢賤，內外流汙。心形疏懶，不修生道。信心不篤，輕浮頗好。隨事放逐，守一不慧。心氣離散，生老病死，種種煩惱。死入地獄，窮劫受苦，永無出期。原乎因緣，失吾孝道，得種種苦。下世男女，修吾孝道，與道同德。既同德已，與道同光。既同光已，與道同真。既同真已，與道同身。既同身已，與道同神。既同神已，與道同變。既同變已，與道同壽。既同壽已，與道同有。既同有已，與道同无。既同无已，无處不无。无處不有，亦无處不有。无處不无，寂寥虛豁。无處不有，隨心應變。或為帝王，或為忠臣，或為賢人，或為孝子，或為道士，或為國師，或棲寒林，清齋苦行，誦經念道，建功立德。或為良將，不戰而勝。或積穀帛，濟惠饑寒。或作明師，決諸疾疫種種，利益一切有生。或下燈燭，照明積夜。或促萬劫，以為一劫。或延一劫，以為百劫。或一毫端，而昇大地。或一毛孔，盛九大河，及已四海，不撓物性，不覺不知。或引十方，世界昇一，針鋒來對。目前有生之類，皆見三真光氣法身，種種說法，各得悟解，奉吾孝道。能入不思議處，能為不思議事，失吾孝道。救苦不暇，生死相續，不可思議。奉吾孝道，得无畏果。第一離生死怖畏，得不生不死果#11。第二離暗障怖畏，得光明果，晝明神光，夜照天燈，久則身光，光无晝夜。第三離飢寒怖畏，得天厨天衣果。第四離衆試怖畏，一切魔王，及諸猛獸，皆來受事而為侍衛。第五離有形怖畏，得入无形果。入无形果者，非滅生而元形耶。即此凡身，得成道身，身同光氣，昇入无形，同於虛空，故謂之得无形果。高下自任，聚散隨心，有无在意，不待身心而所為也。孝治天下，不勞法令。孝治其身，志性堅正。孝治百病，天為醫之。孝治萬物，衆毒不害。孝治山川，草木不枯。孝營生業，田蠶萬倍。孝至於天，風雨以時。孝至於地，萬類安靜。神芝靈木，處處呈瑞。孝至禽獸，龍麟鸞鳳，翔集境內。孝至淵澤，河侯獻珠，魚龍涌躍，靜息波浪。但孝二親，元元大恩。天地萬靈，晨夕侍衛。行道守一，自然得道。孝道至大，與元並生，治於三光，照曜幽夜，有生之類，恃賴无窮。
　　爾時靈童稽首，敢問天尊：下世生人又有不幸早喪二親孝心何申？答曰：敬天順地，朝禮三光，如孝父母，无有異也。成道益速，所願從心。又順地者，順於王氣，朝禮五嶽，大小便利。不忤太歲，順於四時，修日新道，期於八節，請生謝罪，內外芳潔，披心露膽，誠香自熏，洗滌流穢，精而復精，猶嫌不精。真而彌真，猶嫌不真。不真為真，求吾真道，邪魅應之，卒至退敗。生入邪道，魂魄被執，癲狂惑亂，自製一法，敗賣道要，以求利用。贓滿罪積，生身被考，種種苦惱，死入地獄，遍遭湯炭，永无出期。縱得出世，生墮六畜，不如意中。或生下賤，盲聾瘖瘂，手足不具。永不見道，永不聞法，為諸人畜之所擯觸。飢寒困苦，性命危脆。一失大道，長淪惡趣，不可思議。
　　道言：有德之人，孝心高遠，道合天地，故天不能殺，道不可滅。故地不能埋，如埋瓊霜，終成舍利，不可毀壞。上天入地，无所滯礙。往昔有人不識大道，貪生畏死，晨夕正念，朝禮枯樹，以求不死，積四十年。大道愍之勤苦不懈，救其道氣。如是枯樹，一旦榮華，此人歡喜，彌加精進，採服其華，身遂得道。修道之士，取於不懈，積功累德，心行日新。神燈神香，神光神通，是道之信。建志不已，道來降之，教其真要，定不虛也。
　　道言：下世邪俗，睹道幽驗，因以求用。規他施財，入己私費。為邪所中，終不得道。慳貪不捨，失慈悲道，无孝順心，為利奉道，益其詐偽。詐偽之罪，天地不赦。學道之士，莫與共處，應須訶責，舉其過咎，擯出治罪，勿許詐悔，更次道流，收其贓賄，以給貧病，不得穢財，以營神功。
　　道言：孝治堂宇，裝嚴精舍，无令穿敗。流俗士女，卑賤熏臭，瘡疣垢穢，酒色喪產，食啖魚肉，茹葷辛者，永絕攸往，勿相親近，勿理齋厨。
　　道言：後有十惡，五逆不孝，陰賊誹謗，毀訾破敗善道，嫉妬驕慢，貪婬嗜酒，好啖魚肉，田獵捕殺，偷盜劫賊，遵奉邪道，心无慈孝，志不平等，捨貧親富，喜好嘲調，情愛戰鬥，習畜器仗，无忍辱心，利己傷物。孝道所忌，人畜所畏，不合聞道，應須遠避，勿相親近。
　　无上大道說此教誡，為下世明王孝治天下，為諸孝子報父母恩。軌則家國，使天下太平，八表歸一，咸遵至孝，有得之者，晨夕誦持，不簡男女，无論貴賤，皆令尋誦，以答二親元元大恩。說此經時，天現神燈，處處明朗。天鍾天磬，天梵天樂，空中自鼓。天香天花，隨風流轉。家國人人，供養是經。思其義趣，奉行其事，傍勸未聞。有用之者，應精紙筆，疏潔沐浴，燌香抄寫，千卷百卷，流通供養，香燈不絕，心无懈倦，必得成道，不可思議。
　　洞玄靈寶八仙王教誡經竟