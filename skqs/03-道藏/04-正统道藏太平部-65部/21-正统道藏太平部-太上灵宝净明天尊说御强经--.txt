太上靈寶淨明天尊說禦殟經
　　經名：太上靈寶浄明天專說禦殟經。撰人不詳。一卷。底本出處：《正統道藏》太平部。
　　太上靈寶淨明天尊說禦殟經
　　爾時，太上靈寶淨明天尊，於己酉歲六月庚戌清旦，大會衆真，演說无上浄明祕法。時新學弟子惠文真人，侍立於前，面有憂色，神思悲酸，心情舛錯，若有所失。天尊深知惠文真人尚牽多憂，猶住凡世，不脫邪見，未契真理，不知所以存神卻炁含養恬和、救護群品之法。而曰：惠文真人，了何面有憂色，得无有不可意。惠文真人稽首頓首再拜，號泣而言：弟子幸生人世，獲遇真師演興大教，以弟子為法會首領，尚此不免灾危，法會弟子俱同其苦，切聞凡佩寶籙之人，皆得離脫一
　　切灾橫。今弟子所住鄉里，疫毒流行，不論善惡，均被其害。忝在天尊勝會，同諸弟子習學仙法，不曾敢怠，而家有小弟小女與衆弟子，各中瘡疹，痛苦難忍。凡諸投法向善，欲求免灾。今既不能免，是以有憂。方欲俟間發此大問，乃蒙天尊下問，弟子不覺流涕。天尊先以大教付弟子等與行，而各身自不脫灾禍，十惡之人，剛強心志，毀道敗法，不可教化。願天尊特以開度，以禦弟子等四時瘟病之灾。
　　於是天尊陞座，含悲為惠文真人等演說上法曰：天地无私，陶鑄萬物，本元善惡。世間人者自私，故至灾禍。上帝憫斯民之墜，敗、聶性。於是立太上靈寶法，教其長生。有時瘟疫癘之灾，責其違背。各有鬼神，主掌其中。為善者可以歡，而為惡者可以懼。譬如有人設一大路，花磚砌結，坦然可行。一人於旁，設其檻穽，以捕虎兕。行者不顧大道，望望而行，誤觸其機，乃言設路者非正路。汝既行路，非可觸機，機不為人而設，人誤觸之。設路設機，善惡本異。今弟子或違慢教法，存想不真，服鍊不時，飲食不忌，則護衛正神悉皆退散。善既已掩，過則有聞，司罰之神得而窺測，布此毒炁。一級成疾，成疾之後，不悟愆尤，又怨道咎師，不能保護，甚其疾苦。又有家中之人，不能同道協心、修行覺悟，多行非道，背主所修，則鬼神亦伺其間，陰有誅責，非无公道，亦以惡勸善。既蒙罪戾，尚懷二心，乃曰其主修道行法，不保妻子。行其淫邪，祠設淫鬼，則吾豈佑之。大凡四時調養，務在適中，佩籙傳經，以旌上善，服藥吐納，以生正炁。我有寶籙，使日夜佩服，令百鬼畏懼，善神隨守。又有仙方，使其服炁，吐納存想百般，以救其苦。如寶籙救治之符，赤散雄丹之劑。春宣、夏補、秋斂、冬收之意，不為不多。而汝等曾不究其理，乃亟藏之，謂我今為太上弟子，合免斯難是。何異不耕而欲禳，不蠶而欲衣。吾今復有禦瘟神符祕篆、赤散雄丹，一切佩受服食之法，擇日授汝。兼有祕呪。
　　呪曰：
　　唵旑烏可切。暮秪音只混嚩音馬。□音履。䥽。音飲。
　　右每日能齋而誦之，即帝君神將，日夜護衛。殟毒百神，皆知其為太上弟子，而畏敬之。誦經百遍，百鬼頭破腦裂。其或不能行之，吾无汝何也。於是，惠文真人再拜稽首。九州高明大使，丹筆書之，將擇日以方術，教弟子信受奉行，九天高明大使神功妙濟真君驅殟遣疫消灾真符。
　　呪曰：
　　洞天赤文，丹靈燿虛，驅殟攝毒。奉命天書，金籙玉簡，鬼鬼悉驅。太上有勑，元君安居。急急如太清紫虛勑令攝。
　　太上靈寶淨明天尊說禦殟經