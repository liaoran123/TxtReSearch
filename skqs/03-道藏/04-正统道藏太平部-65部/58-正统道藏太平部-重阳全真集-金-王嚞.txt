重陽全真集
　　經名：重陽全真集。金王嚞撰。十三卷。底本出處：《正統道藏》太平部。 
　　目　錄
　　序
　　卷一
　　七言律詩
　　一字至七字詩
　　七言長篇
　　五言律詩
　　五言長篇
　　藏頭七言長篇
　　卷二
　　七言詩
　　七言絕句
　　七言絕句詩
　　五言絕句
　　五言絕句
　　五言律詞
　　卷三
　　詞
　　卷四
　　詞
　　卷五
　　詞
　　卷六
　　詞
　　卷七
　　詞
　　卷八
　　詞
　　卷九
　　歌詞詩
　　卷十
　　詩
　　卷十一
　　詞
　　卷十二
　　詞
　　卷十三
　　詞
　　重陽全真集序
　　全真之教大矣哉。謂真者，至純不雜，浩劫常存，一元之始祖，萬殊之大宗也。上古之初，人有純德，性若嬰皃，不牧而自治，不化而自理，其居于于，自適自得，莫不康寧享壽，與道合其真也。降及後世，人性漸殊，道亡德喪，樸散純離。情酒慾殽蠹於中，愁霜悲火魔於外，性隨情動，情逐物移，散而不收，迷而弗返，天真盡耗，流浪死生，逐境隨緣，萬劫不復，可為長太息也。重陽憫化妙行真人，博通三教，洞曉百家，遇至人於甘河，得知友於東海，化三州之善士，結五社之良緣，行化度人，利生接物。聞其風者，成敬憚之，杖屨所臨，人如霧集，有求教言，來者不拒。詩章詞曲、疏頌雜文，得於自然，應酬即辦。大率誘人，還醇返朴，靜息虛凝，養亙初之靈物，見真如之妙性，識本來之面目，使復之於真常，歸之於妙道也。或問真人者曰：人生天地間，雖曰最靈，亦萬物中一物耳，孰能逃陰陽之數，孰能出造化之機？有始必有終，有生必有死，此自然之常理也。不禀異氣，仙不可求。不契夙緣，道不可學。豈可苦身約己，如擊影捕風，鏤冰雕朽，為必不得之事，求難成之效哉。真人喟然歎曰：長生妙理人具，仙林孰不可求。有怠而弗成者，顯而至多；有勤而取驗者，隱而甚少。世人以多見為信，以不見為疑，遂以仙事茫茫，為不可期也。試以物理驗之，鑛之鍛鍊，可以為鐵，銅之點化，可以為金。魚超呂梁而為龍，雉入大水而化蜃。冰之易消者也，藏之可以度夏；草之易衰者也，覆之可以越冬。人能割愛去貪，守雌抱一，遊心於恬淡，合炁於虛无。亦可以高舉遠致，躡景登虛，逍逼乘禦寇之風，往來飛應真之錫，騎鯨而遊滄海，跨鳳而上青冥，千年化兮如遼東之鶴，望日朝兮若葉縣之鳧。與安期羨門之流，洪崖洞玄之屬，同列仙班，不為難矣。古今得道輕舉者，不可勝數。子謂無徵，如聾者不聞有絲竹之音，瞽者不知有丹青之色，彼淺見謏聞，烏足以語道哉。問者屏息汗顏而退。真人開方便門，示慈悲海，出人於炎炎火宅，提人於浩浩迷津，識性命之祖宗，和氣神之子母，有无會於一致，空色泯於兩忘。使入是門者，如南柯夢覺，由是路者，似中山之酒醒。返我之真，無欠無餘，復入於混成；歸我之宗，不墜不失，復同於太始。真一之性，湛然圓明，變化感通，无所而不適也。真人羽化之後，門人裒集遺文，約千餘篇。辭源浩博，旨意弘深，涵泳真風，包藏妙有，實修真之根柢，度人之梯航也。京兆道眾聚財發槧，雖已印行，而東州奉道者多以去版路遙，欲購斯文不易得也。長生劉公，教門標的，仙宗羽儀，為一代之師真，作四方之教主。謂全真之風，起於西，興於東，徧於中外，其教廣矣，大矣。乃命曹瑱、來靈玉、徐守道、劉真一、梁通真、翟道清等化緣，特詣吾鄉，求序於懌。以真人文集分為九卷，載開版印行，廣傳四方。俾後人得是集者，研窮其辭，如鑿井見泥，去水不遠，鑽木見煙，知火必近。使人人早悟而速成，實仁者之用心也。噫，自古修真之士，或訴足尋師而師不遇，或斷臂問法而法不知，至于皓首窮年，莫知所措，虛過一生，深可惜也。今全真文集，散落人間，妙用玄機，昭然易見。學者宗之，大修則大驗，小求則小得。士之志於道者，適遇斯時，何其幸也。大定戊申清明一日，寧海州學正范擇德裕謹序。
　　重陽全真集卷之一
　　終南山重陽子王嚞撰
　　七言律詩
　　結物外親
　　一姪二子一山侗，連余五箇一心雄。六明齊伴天邊月，七爽俱邀海上風。
　　真妙裹頭拈密妙，晴空上面躡虛空。東西南北皆圓轉，到此方知處處通。
　　一弟一姪兩箇兒，和余五逸做修持。結為物外真親眷，擺脫塵中假合屍。
　　週匝種成清靜景，遞相傳授紫靈芝。山頭並赴龍華會，我趁蓬萊先禮師。
　　先生於寧海軍裝伴哥，街市乞化。背紙一大幅，上書此二詩，以誘馬鈺同去乞覓。
　　圈眼王三乞覓時，被人呼作害風兒。五般彩色於身見，一點靈光只自知。
　　貼觀一收八句字，指期須顯七言詩。長街兩面諸豪富，不道蠶歸是阿誰。
　　白為骸骨紅為肌，紅白裝成假合屍。昨日盡呼重陽子，今朝都看伴歌兒。
　　別軀異體皆非悟，換面更形總不知。世上枉鋪千載事，百年恰似轉頭時。
　　孫公求問
　　於身切莫論賢愚，好對三光認太初。剔正四門通教化，弼端一性便開舒。
　　清凉境介逍遙住，閑暇光陰自在居。奪得仙丹超造化，有餘真樂證無餘。
　　答戰公問先釋後道
　　釋道從來是一家，兩般形貌理無差。識心見性全真覺，知汞通鉛結善芽。
　　馬子休令川撥棹，猿兒莫似浪淘沙。慧燈放出騰霄外，昭斷繁雲見彩霞。
　　呂公欲退吏求問
　　掌條行法每兢兢，恰似臨淵履薄冰。三逕好歸投侍奉，一身從妙做清澄。
　　靜中煅鍊開心月，得處光明放慧燈。自有真師來度汝，玉峰山頂去昇騰。
　　王公問五門
　　五蘊山頭闡五門，氣神交結碧桃渾。決令見性靈兼慧，定是於真瑩不昏。
　　外物青霄應久聚，空中朗月永長存。青童捧出金丹妙，唯許元初自討論。
　　馬公問平等
　　往來須認定盤星，出入還應辨斗清。見彼過如余口過，願人靈似我心靈。
　　自通天地神尤爽，得睹烏蟾性轉馨。便是修行真妙訣，若能依此達天庭。
　　張姑求問
　　九葉金花永展舒，八渠瓊水任相於。七門得得俱通達，四象明明總寂虛。
　　一粒神丹歸正路，二條銀線結元初。光輝燦爛知分付，果證无餘樂有餘。
　　磨鏡
　　磨鏡爭如磨我心，我心自照遠還深。鑑迴名利真清凈，顯出虛無不委沉。
　　一片靈光開火道，萬般瑩彩出高岑。教公認取玄玄寶，掛在明堂射古今。
　　和落花韻
　　不謀輕舉望昇飛，碧洞無勞閉玉扉。久厭世情名與利，素嫌人世是和非。
　　須知謹謹修心地，何必區區街道衣。門外落花任風雨，不知誰肯悟希夷。
　　題紅白牡丹
　　紅白絞綃剪作團，青羅帳上穩排安。清香遠噴无差別，異質雖殊各正端。
　　塵世久遺三島種，時人休作兩般看。我今折得同歸去，步步雲霞代彩鸞。
　　遲法師註道德經
　　遵隆太上五千言，大道無名妙不傳。一氣包含天地髓，四時斡運歲辰玄。
　　五行方闡陰陽位，二耀初分造化權。窈默昏冥非有說，自然秘密隱神仙。
　　劉仙求問
　　悟徹韶華六己通，能將一己會飄蓬。閑閑不用焚香火，得得何須看教風。
　　好把靈明開遠近，便令性曜出西東。投真換假光輝至，步步蓮花接上宮。
　　邢公問七十二歲修行可否
　　便如百歲未為遲，只在心中換過時。今世不能全了達，來生應許做修持。
　　臨行一點須搜正，收取三光亦復隨。只是投新遺舊舍，能除新舍得靈芝。
　　示學道人
　　修行只被巧心多，卻把金剛喚何矬。外貌人前誇俊雅，內容目下愈蹉跎。
　　性中難以開金訣，真理焉能悟玉科。枉把妻男空棄捨，將來罪業看如何。
　　贈柳蔣張夷仲
　　為受張良講道經，便遊勝景得清泠。足穿水石通漣路，面瞰雲山展畫屏。
　　萬戶人家三烏瑩，百般花草一般馨。我今回首公休怪，卻趁中南碧洞庭。
　　春雨
　　一澤如膏賀太平，天垂癮祐洽民情。行雲作蓋三光射，和氣呈祥萬彙生。
　　滌出慧心尤寂靜，洗開道眼愈分明。携筇便踏雲霄路，請箇清閑倒玉輄。
　　訓愚魯
　　學仙英俊喜逢遭，態魯應當苦煮熬。開暗須吹心上火，發蒙難淬笑中刀。
　　如能省悟從余訓，若肯歸依是我曹。吉吉吉人王譶總，無思無慮樂陶陶。
　　化造鐵罐錢
　　若使於身滅黑禋，八都山上認三田。靜來便是歸虛寂，鬧處那由覓妙玄。
　　木上如求金上虎，水中須養火中蓮。諸公要識刀圭法，願助王風鐵罐錢。
　　題逍遙軒
　　逍遙逍遙這逍遙，笑煞松篁信任敲。從此白雲來洞口，不須緑水遠山腰。
　　溺江才子空嗟濁，投閣詞人謾解嘲。還識這般知這箇，龜毛兔角一齊拋。
　　楊公求問
　　七尺堂堂假合親，衣餐恰恰比三人。莫誇骨格尋常貌，便認金容丈六身。
　　覺悟四方通妙用，曉明東度結圓因。化形千尺應無礙，好向凡間轉法輪。
　　送軍判弟求安樂法
　　欲求要樂禀良因，須是心開離垢塵。鬧裹莫令縈損氣，靜中應許食全神。
　　自然認得三光秀，決定通和四序春。外假瑩明內真樂，凡人不覺做仙人。
　　上兄
　　同胞誰悟水中金，己卯壬辰各自尋。顧我已歸雲水老，勸兄休起利名心。
　　恩山愛海何時徹，火宅凡籠每日侵。莫為土坡牽惹住，蓬萊別有好高岑。
　　修行助饑寒者，唯三事耳。乞覓上，行符中，設藥下。空如此無作用，亦未是。
　　乞覓行符設藥人，將為三事是修真。內無作用難調氣，外有勤勞易損神。
　　不向本來尋密妙，更於何處覓元因。此中搜得長春景，便是逍遙出六塵。
　　王公求放生
　　知公能作自身觀，物命於人沒兩般。只是形骸分別異，便令飛走復全完。
　　仁同山嶽橫恩嶺，德洽江河注福湍。陰理無差皆盡報，捧其仙壽在仙壇。
　　題麻真人觀
　　躬參真聖望崑嵛，巒影嵐光鎖太虛。秀氣銳招閑客至，害風堪與彩雲居。
　　黃金鑄就真靈性，白玉裝成舊始初。休說終南山色好，神仙何處不如如。
　　問龍虎交媾
　　莫問龍兒與虎兒，心頭一點是明師。炁調神定呼交媾，心正精虔做煦熙。
　　平等常施為大道，凈清不退得真慈。般般顯現圓光就，引領金丹採玉芝。
　　孫公問三教
　　儒門釋戶道相通，三教從來一祖風。悟徹便令知出入，曉明應許覺寬洪。
　　精神炁候誰能比，日月星辰自可同。達理識文清諍得，晴空上面觀虛空。
　　任公問本性
　　如金如玉又如珠，兀兀騰騰五色鋪。萬道光明俱未顯，一團塵垢盡皆塗。
　　頻頻洗滌分圓相，細細磨揩現本初。不滅不生閒朗耀，方知卻得舊規模。
　　木魚
　　無腹無心掛殿庭，箇人敲擊響璫叮。種成因果能招飯，喚起僧尼使念經。
　　水難不容垂餌線，火災猶未脫身形。忽朝月夜清風至，吹斷攀緣一任馨。
　　詠慵
　　自哂疏慵號可勤，夢中因筆記良因。與人還禮寧開口，見飯懷饑不動唇。
　　紙襖麻衣長蓋體，蓬頭垢面永全真，一眠九載方迴轉，由恐勞勞暗損神。
　　鐘
　　取像西風鑄作形，空中懸起顯身榮，八十一下陽爻數，一百八敲陰德名。
　　遂使道家分子午，亦令釋子辨虛盈。傍人若肯長為力，便是能明自己聲。
　　麥粥
　　蜜團雲子白於霜，雅稱清明別有香。寶刃輕輕分玉片，銀匙旋旋瀝瓊漿。
　　金童捧出瑤芳瑩，仙客嚼開雪彩光。五臟盡令更改正，從前永永得清凉。
　　鼓樓
　　黃昏拂曉角聲哀，急鼓同祛疫癘災。水滴按時分刻正，錚嗚應點定更迴。
　　百年光景宵宵逼，一世韶華夜夜催。奉勸索詩人早悟，莫教耳內五更來。
　　姜公建鐘樓
　　精藍三寶實心依，結構重樓願顯明。圖使響音空外響，任教清韻世間清。
　　徧聞一顆真金吼，擊動十方自己聲。大小盡能歸仰處，總令一一證圓成。
　　問禪道者何
　　禪中見道總无能，道裹通禪絕愛憎。禪道兩全為上士，道禪一得自真僧。
　　道情濃處澄還淨，禪味何時淨復澄。咄了禪禪并道道，自然到彼便超昇。
　　赴登州太守會青白堂
　　青白堂中一水泉，清靈澄湛又深淵。源源滾處流無竭，潑潑來時潤有緣。
　　窗外透光穿玉液，門飆撒影弄金蓮。馨香滿室靈波聚，捧出明珠上碧天。
　　曉達
　　搜開本有自分明，放出真光滅盡情。三寶決然鑽正覺，一靈何慮不圓成。
　　得通妙用通澄湛，會認玄微認淨清。凡體化為雲外客，長生路上步前程。
　　遊興慶池
　　信腳閑遊興慶池，元來只是這些兒。雨翻荷葉珍珠迸，風捲筠梢珮玉枝。
　　春綠夏宜紅菡舊，秋澄冬顯碧琉璃。琉璃清徹源流處，問著源流總不知。
　　禪門初洪潤乞無相
　　修行須是辯西東，勘破凡軀物物同。白雪嶺頭搜正覺，紅霞山上弄虛空。
　　此般消息春光裹，這箇因緣月影中。休泥庭前栢樹子，自家真性是家風。
　　老僧問生死
　　平生已得正摩訶，玉韻金聲總處和。正覺途中登迥嶺，菩提路上出高坡。
　　慧靈俞達白蓮果，真性還超祗樹柯。從此不生應不滅，定歸般若與波羅。
　　善友問耕種助道
　　世間凡冗莫相於，清靜精研禮念初。慧照時時頻剔撥，心田日日細耕鋤。
　　增添福炷油休絕，勦剪煩苛草盡除。登瑩苗豐功行滿，登苗携去獻毗盧。
　　蘇公求退吏清閑
　　人人若論識清閑，除是蓬萊第一仙。無極雲霞為伴侣，半空風月作因緣。
　　用通要到飄然到，使慧如遷即便遷。公把凡軀仍脫了，請來此處話長年。
　　夢
　　嬉遊外景日相親，每到中宵睡裹真。七魄樂隨魔鬼轉，三尸喜逐耗神津。
　　心猿緊縛无邪染，意馬牢擒不夜巡。四假身軀販白晝，算來何異寐時人。
　　吕善友索金剛經偈
　　金剛四句首摩訶，其次須尋六字歌。仗起慧刀開般若，能超彼岸證波羅。
　　識心見性通真正，知汞明鉛類蜜多。依得此中端的義，上騰碧落出娑婆。
　　于公求自幼不食五轂
　　此因只在玉京山，不必盤餐注貌顏。養氣每憑真水潤，頤神長似白雲閑，
　　行功盈滿超中位，鉛汞相投出此間，直待外邊滓穢盡，甚時光彩始迴環。
　　問清閑
　　心中澄湛莫煎熬，性上恬然舉慧刀。挫碎紅塵搜得得，劈開黑洞認陶陶。
　　穿峰明月為吾友，過嶺孤雲是我曹。作伴為鄰歸去後，任遊三島訪蟠桃。
　　人戲言欲盜腳引
　　幸中有幸遇鄉侯，豈肯將余腳引偷。你等不遭三毒苦，我咱已出九幽讎。
　　心如朗月天心運，性似清風道性流。短引再蒙長引在，管教東海一靈周。
　　閻都監問長生
　　閻公忠顯問長生，方是高樓打一更。時刻分明全五氣，甲庚顛倒鍊三彭。
　　願求當日黃金器，須出今朝赤火坑。認取蓬萊真正路，瑤臺穩坐泛瓊觥。
　　宋公問修行
　　剔正心靈事事通，便令生出玉花叢。三田珍寶迎朝露，一粒丹砂衰曉風。
　　艷艷紅輝還沬白，明明白曜復殷紅。自无實相虛應顯，空裹依空現本空。
　　修行
　　這箇修行總不知，元來只是認真慈。赤衣上士遊山水，烏帽先生入火池。
　　白馬嘶時金亦吼，青牛耕處玉無玼。衝天柱地霞光照，龍罩翕婆最小兒。
　　大器修行不厭華，冷瓏顛傻屬吾家。清風裹面全真氣，明月前頭結寶砂。
　　常把舊容常點檢，便將新相便拈拏。一通擲在青霄上，透過虛空顯像芽。
　　龍吟引起虎咆哮，雪浪兼風旋旋拋。滌蕩一靈添到瑩，調和二氣便相交。
　　烏龜行向海中戲，赤鳳飛來頂上巢。明月一輪光燦燦，玉峰高處照三茅。
　　自從一得見天真，今日方知舊日人。離俗復為雲外客，脫塵不作土中賓。
　　蓋緣往昔擒朱汞，全是當初定水銀。一點靈明歸靜界，圓光裹面轉金輪。
　　玄關奪得不追尋，鍊就重陽滅盡陰。從此頻添木上火，由斯再煮水中金。
　　萬般神應還誰見，一箇真靈只自欽。聚則為形散為氣，晴空來往永無心。
　　胎仙舞出做神仙，都為從來得正端。何用丹田金虎繞，不須寶鼎玉龍盤。
　　叱迥鉛汞應清靜，換過陰陽愈喜懽。一段紅霞生岳頂，迴光明郎照青鸞。
　　斷雲飛盡月光明，返照神舟傍岸行。水火相逢開正路，木金間隔定長生。
　　黑鉛赤汞分南北，白虎青龍換甲庚。依此修持真了了，空中結就玉絲棚。
　　既然朗照絕搜尋，不必區區論淺深。正坐的端通子午，迥頭又復見丁壬。
　　五般彩色頻頻步，一箇玄機每每侵。捉住虛空真妙景，應將此景作嘉音。
　　吸呼喘息妙非麤，養就從來一顆珠。子母相隨真彩結，氣神攢聚異光殊。
　　倒顛交媾分機密，上下沖和得要樞，好向深山最高處，怡然獨放月輪孤。
　　從初更會捏風顛，撒向瑤池種玉蓮。生出一枝偏皎潔，拂開五葉各團圓。
　　昔能已見通玄妙，今則還知得自然。既沒四時催逼去，長春境上不排年。
　　修行須用九陽圖，認得陽圖事事甦。智者便知超造化，愚人枉了下功夫。
　　得來勘破無中有，成後何如有若无，无有有无无有相，有中无相達天衢。
　　能知下手免三塗，咄了從前這匹夫。入火肯教成燴熾，渡河難以溺漂浮。
　　日中精艷長生瑩，月裹瓊林永不枯。此箇大丹歸物外，逍遙來往入虛无。
　　永學道人
　　虛誇修鍊鍊何曾，只向人前衒己能。難曉儒門空怯士，不通釋路卻嫌僧。
　　色財叢裹尋超越，酒肉林中覓舉昇。在俗本來無一罪，蓋緣學道萬重增。
　　心中端正莫生邪，三教搜來做一家。義理顯時何有異，妙玄通後更無加。
　　般般物物俱休著，淨淨清清最好誇。亙劫真人重出現，這迴復得跨雲霞。
　　果然慕道沒牽纏，孤僻身軀獨自眠。靜裹靜生唯得妙，閑中閑至決投玄。
　　恁時放肆知恬談，度日清凉禀聖賢。休望神仙休說了，教公自坐白花蓮。
　　去年寧海軍中坐，今歲文登縣裹行。兩過歲除寒復暖，二經年節暗還明。
　　這般顛倒誰同曉，此箇陰陽我獨精。一兩真金纔出火，不須團打自圓成。
　　好相如知莫外持，心神便是汝真師。古人公案須搜獲，自己家風要騁馳。
　　細細得通前覺性，盈盈澄正舊慈悲。慈悲清淨俱雙立，頓悟全無物物縻。
　　認得心花便害風，玲瓏玄妙汞鉛通。三千內用千朝法，十載中傳九轉功。
　　彩艷萬重鋪潔白，明光一點吐殷紅。虛空返照虛空影，照出真空空不空。
　　幾箇同流會養軀，我今獨自街癡愚。饑來蠣飯長哺啜，寒後麤衣任蓋鋪。
　　詩句不能分密妙，心間難以認惺甦。豈唯得得時須守，應是還他父毋租。
　　一字至七字詩
　　詠茶
　　茶，茶。瑤萼，瓊芽。生空慧，出虛華。
　　清爽神氣，招召雲霞。正是吾心事，休言世味誇。
　　一盃唯李白興，七椀屬盧全家。金則獨能烹玉蘂，便令傳透放金花。
　　酒
　　酒，酒。惡唇，臟口。性多昏，神不秀。
　　損敗真元，消磨眉壽。半酣愁腑腸，大醉摧心首。
　　於己唯恣猖狂，對人更沒慚忸。不如不飲永醒醒，無害無災修九九。
　　色
　　色，色。多禍，消福。損金精，傷玉液。
　　摧殘氣神，敗壞仁德。會使三田空，能令五臟惑。
　　亡殞一性靈明，絕盡四肢筋力。不如不做永綿綿，无害无災長得得。
　　財
　　財，財。作孽，為媒。唯買色，會招盃。
　　更令德喪，便惹殃來。積成三界苦，難脫九幽災。
　　至使增家豐富，怎生得免輪迴。不如不要常常樂，無害無災每恢恢。
　　氣
　　氣，氣。傷神，損胃。聘猩獰，甚滋味。七竅仍前，二明若沸。道情勿能轉，王法寧肯畏。鬥勝各街僂儸，爭強轉為亂費。不如不作好休休，无害无災通貴貴。
　　七言長篇
　　詠酒
　　雲朋霞友每相親，滑辣清光養氣神。滿坐談開三教語，一盃傳透四時春。
　　如知自在亭中景，便是逍遙物外身。默默昏昏風作伴，冥冥窈窈月為鄰。
　　異香旋旋虛空過，翠霧層層上下伸。清靜並無生愛念，醉來舞袖復尋真。
　　全真堂
　　堂名名號號全真，寂正逍遙子細陳。豈用草茅遮雨露，亦非瓦屋度秋春。
　　一間閑舍應難得，四假凡軀是此因。常蓋常修安在地，任眠任宿不離身。
　　有時覺後尤寬大，每到醒來愈愛親。氣血轉流渾不漏，精神交結永無津。
　　慧燈內照通三曜，福注長生出六塵。自哂堂中心火滅，何妨諸寇積柴薪。
　　呂公求指訣
　　禮念焚香作福山，不干入道道中玄。外邊假合開中寶，裹面真人認得賢。
　　處處無心為煆鍊，家家有性現精研。一條白線堅還潔，一粒金丹瑩又鮮。
　　兩路相隨成曲調，雙關共透顯詩篇。蓮花出水騰顏色，葉葉分明是箇仙。
　　文山程法師問內事
　　從來分得三光秀，撲入凡軀土底攢。結性不能超造化，於身偏會做饑寒。
　　如通須是搜元有，要見還應只內觀。莫泥水升兼火降，休推虎遠與龍蟠。
　　神精氣住超雙闕，日月星旋做一團。便是修行真捷徑，碧霞裹面衰金丸。
　　修行
　　下關牢固火能然，雅氣無侵漸至堅。一九住時添秀麗，二關通後得完全。
　　既能已結成初有，復透中間認始先。直要真清真寂靜，更令役染沒縈牽。
　　須臾概濟同相見，項刻沖和共自傳。穩坐明堂拈寶炷，復遊金洞赴瓊筵。
　　飢寒脫了堪來往，生死捐除會倒顛。有箇青童持紫韶，請公永永伴神仙。
　　述懷
　　慧刀磨快劈迷蒙，到碎家綠割已空。火焰高焚端子午，水源深決潤西東。
　　上中下正開心月，精氣神全得祖風。既見舊時親面目，更無今日假英雄。
　　五重玉戶光生彩，一粒金丹色變紅。自在真人歸岳頂，手携芝草步蓮官。
　　茶言湯語是風哥，芝草閑談果若何。不可人前誇了了，須知物外笑呵呵。
　　赤龍攪海添離水，紫焰安爐養坎河。木馬還能從水虎，金翁須是娶黃婆。
　　汞鉛亙昔交加作，兒女今朝嬰姹多。坐客同歸迴首度，教君也得出高坡。
　　和傳長老分茶
　　坐間總是神仙客，天上靈芝今日得。採時惟我識根源，碾處無人知品格。
　　塵散瓊瑤分外香，湯澆雪浪於中白。清懷不論死生分，爽氣每嫌天地窄。
　　七椀道情通舊因，一傳禪味開心特。蕩滌方虛寂靜真，從玆更沒凡塵隔。
　　和玉長老古調
　　慧觀緣空絕昇沈，瑞氣杳裊開遙岑。此地常過三山客，往來相隨九臯禽。
　　重樓清泠灑甘雨，洗滌自沒凡塵侵。神水撞透紫金窟，瑩瑩寶洞尤邃深。
　　洞前古梧青且緣，狀若月中蟾部林。樹下間祖西來意，口不言答提裾襟。
　　既已彼此聰明了，定中達達那搜尋。無身無為亦無漏，勿論實腹并虛心。
　　教君一通曉這箇，八脈嬰兒纏錦衾。有誰能令胎仙舞，唯我三疊鳴心琴。
　　五言律詩
　　早行
　　正做真間客，前程道路通。長途無曉暗，促步任西東。
　　誰識中宵月，獨知半夜風。為行平等會，不與利名同。
　　詠寧海軍
　　寧海軍中景，清虛道富豪。依山知飲淺，近水覺居高。
　　善膳能滋味，仁人得遇遭。迴光通返照，相從喫蟠桃。
　　了了修行
　　慧劍空中舉，光芒射太虛。勦除馬院篇，斬斷水鄉蕖。
　　兔苑金花綻，雞官玉蘂舒。黃輝白耀顯，此箇是毗盧。
　　遊香嚴院
　　鍾韻知金吼，魚音聽木聲。火靈香炷引，水住寶瓶盛。
　　四事誰能悟，三乘教愈明。達斯玄妙理，便是證圓成。
　　僧淨師求修行
　　依旨念彌陀，清凉氣候和。要全三曜照，須認六波羅。
　　般若常令顯，菩提每見多。真如應得悟，歡喜出娑婆。
　　述懷
　　一箇好門兒，關關善護持。金童齎玉鎖，玉女捧金匙。
　　閉後无人見，開來只自知。常常肩與闢，出入紫靈芝。
　　要見菩提相，應當識蜜多。結成三藏寶，顯現六波羅。
　　物物無頭腦，般般有腳窠。介然通穎脫，玉液潤金波。
　　氣壯神清爽，心閑性逸安。重樓傳玉液，雙闕鍊金丹。
　　了了通三道，圓圓做一團。不無紅焰進，兼有紫光攢。
　　這箇為根本，靈光要至誠。搜窮物外景，滅盡世間情。
　　四序傳中氣，三光在上明。如通顛倒法，何慮不圓成。
　　道在性長在，身愁心不愁。黃芽徧地長，白雪滿園收，
　　姹女尤歡喜，嬰兒最樂優。刀圭第一法，此外更何求。
　　會步修行路，應先上寶臺。仰瞻超廓落，俯看免輪迴。
　　清淨真靈現，玲瓏慧眼開。須憑顛倒法，怎得倒顛來。
　　五言長篇
　　上登州知州
　　方面蓬萊路，朱嬸喜色通。車行行德雨，扇動動仁風。
　　前擁雙旌貴，旁馳萬騎雄。栽棠齊召伯，闡化類文翁。
　　政治靈光顯，言尊性理融。位登槐府後，應與我心同。
　　述懷
　　功成王四父，風害第三孫。瞥地迴頭處，認得自來惛。
　　擘開真道眼，跳出是非門。已作空中客，那為地下魂。
　　名山三座總，好景四時溫。物物非非是，非非是勿論。
　　眼暗耳雙聾，明聲總不通。勸伊休唱峪，舉事便和問，
　　不去欽賢聖，何勞重害風。般般俱是妄，物物盡皆空。
　　妻女千斤鐵，兒孫萬秤銅。怎知投黑暗，尚自騁般紅。
　　惡業常穿積，良因怎得蒙。身邊誇體段，心下若飄蓬。
　　幾箇知元本，何人憶祖宗。肯憂歸地府，曾話上天宮。
　　只會貪財色，無非滅視聰。如行平等意，走入五花叢。
　　藏頭七言長篇
　　繼贈王子容都院
　　□此華宗字子容，□風雅頌好相從。□端錦繡塵凡物，□馬豬羊世俗蟲。
　　□是九條蠲出戶，□為三箇趕離胸。□生寶璧開心曜，□迸丹丸壯腎宗。
　　□祖若知通造化，□神稍悟得和邕。□中莫戀超三境，□底休尋上二峰。
　　□舉崑崙山頂現，□聞林屋洞天封。□光返照元初路，□下方堪擊玉鐘。
　　重陽全真集卷之一竟
　　重陽全真集卷之二
　　終南山重陽子王嚞撰
　　七言詩藏頭
　　別墳
　　□凡修道本如然，□滅煙消占得先。□兀騰騰慵譴戲，□虛寂寂懶狂顛。
　　□心故別墳前土，□性須成物外仙。□上不唯余顯跡，□令七祖盡生天。
　　贈僧肇法師
　　□地因緣離土丘，□心作解得真修。□分道眼高羅漢，□溉靈根越趙州。
　　□利天宮昇局寶，□京山上拂雲頭。□皮黑去黃芽現，□箇青牛吼白牛。
　　贈傅太丞
　　□云傅說類桑君，□辯心靈過古文。□定膏盲別有按，□存性命役差分。
　　□圭善用陰陽字，□午能交水火紋。□細失無功行得，□非星礙便携雲。
　　述懷
　　□三一味獨馨香，□日閑中道眼光。□兀不侵除鬱悶，□門俱得覺清涼。
　　□傳三教誰能看，□覷三光我細詳。□說世人惟好賄，□誰認得這風狂。
　　贈王道人
　　□來月往愈身輕，□是雲車穩又平。□目怎知雲水貴，□仙相聚氣神榮。
　　□牛運用人難鑒，□虎咆哮我有聲。□遠是非心樂道，□先勝地賞清明。
　　和純陽真人韻
　　□人到此弄清泉，□洗塵勞物外天。□是人非難汨汨，□生日沒往千千。
　　□年修鍊方歸旦，□日應成自恍然。□裹白蓮今已見，□神正得大羅仙。
　　勸化
　　□失人身萬劫休，□人不悟百年愁。□懷愛海長思憶，□戀恩山每悵惆。
　　□備般般方入道，□先箇箇總淹留。□中珍寶誰能置，□待荒郊臥土丘。
　　喜再到醴泉
　　□火相逢溉濟全，□三緣此養丹田。□年功行為中士，□日清閑作上仙。
　　□谷幽居雖滅鬧，□鄽大隱得真詮。□神知命皇天覆，□喜今朝到醴泉。
　　終南劉蔣姚二官設醮
　　□談心應遇佳時，□下脩成大醮儀。□俗喜逢真吉善，□今雖有最慈悲。
　　□懷道德洪禧助，□拔先宗勝廣施。□謝聖賢多擁護，□入名姓已天知。
　　自述
　　□分修進有何憑，□下明珠鍊要精。□麥哺餐全藉蔭，□陽運轉莫生情。
　　□無雜念除思憶，□不胡遊處淨清。□火相逢成溉濟，□將嬰姹賀昇平。
　　□公詩債接金科，□米須將白麵和。□齒喫時滋味別，□圭分處往來磨。
　　□頭女子分明說，□□嬰哥返復呵。□意要知顛倒法，□看一首沒言歌。
　　贈學正來彥中
　　□金間隔有誰猜，□目高朋道眼開。□外三光寧就覷，□中四假肯心灰。
　　□坑跳出歸蓬島，□頂閑居勝殿魁。□語質言今謹示，□人專上彥中來。
　　王德昭求學道
　　□談舌舉卻牽情，□印真靈道自生。□性本來圓又滿，□儀能辯濁分清。
　　□從上善歸燒鍊，□起中丹得去程。□麥要公心裹悟，□聞此理並無名。
　　□裹無么萬事和，□中有口百般多。□昏一片靈光振，□顯三重白氣波。
　　□肉血筋休起念，□肝腎肺不生病。□誰能運兼能轉，□問先生會得麼。
　　和鄠縣楊清叟緑猗軒
　　□皮皮顯緣猗坡，□上青青葉葉□。□射雲軒真淨灑，□澆玉榦肯相欺。
　　□中直節通三昧，□後虛心旺四時。□下和詩唯似瞎，□風獨過萬重陂。
　　述懷
　　□誦將來出世鄽，□豪乞覓且隨綠。□來線去成真拙，□有入無任自然。
　　□裹白蓮金露滴，□中紅焰玉繩牽。□兒不見芒兒去，□看一輪明月圓。
　　□時有幸做嬰孩，□後須將寶劍裁。□下明珠人不悟，□中丹藥孰能猜。
　　□龍木上无驚怕，□虎波中沒怯摧。□入泥丸如得得，□無堅礙到蓬萊。
　　贈終南主簿趙文林
　　□金相隔事無侵，□是人非總伏欽。□稅一方蒙大蔭，□因千行積洪音。
　　□修仁德皇天眷，□下恩禧聖主臨。□位最高誰可議，□咱先保趙文林。
　　謝南伯公
　　□謝前親慧道糧，□蔬珍饌總馨香。□高膳罷投新墓，□裹安身是故莊。
　　□髓益筋顏駐艷，□神定氣眼生光。□誰似得王夫子，□了殘餘好並嘗。
　　□心乞食謝喉糧，□麥須知勝異香。□覓三餐滋臭腐，□完四假處冥莊。
　　□肥身體勤行善，□朴形軀老漸光。□兀騰騰功行廣，□婆嫁我味誰嘗。
　　開德府柬傅公送別以詩贈之
　　□著余心十里因，□凡送路越紅塵。□牛哮吼精光銳，□馬嘶鳴造化勻。
　　□物含和功行旦，□靈明爽氣神真。□人傅友真惺酒，□出陽關有故人。
　　贈道友
　　□此幽居我屢來，□方取正道眸開。□前瓊樹風前燎，□裹金蓮水裹猜。
　　□目人人瑤性廣，□芽箇箇玉靈恢。□中清淨長無有，□下交伊上寶臺。
　　道友索如何是修心定性
　　□靈慧照得真修，□要心頭裹面周。□慶先成歸庇應，□陽脫後沒淹留。
　　□中瑩寶光頻出，□上明珠焰不休。□馬搬馱歸淨界，□然超過大神舟。
　　道友作醮篆符簡
　　□抵良辰集眾仙，□將玉篆遂同編。□絲不斷依從古，□口相傳各取闐。
　　□字金書誰敢悟，□田丹訣我惟先。□然水木火金土，□一靈符便奏天。
　　天長觀王師求
　　□遇華宗理性寬，□公真妙彩光完。□初面目分明旭，□轉靈根自在攢。
　　□德火生紅焰銳，□花水湧紫芒寒。□般已結今先賀，□脈嬰兒飲大丹。
　　文登韓公索修行
　　□凡修鍊妙中玄，□裹通么道可傳。□把五行無用作，□將四象有新鮮。
　　□能離水金鱗騁，□解迎風玉腕全。□喆詩詞須謝蔣，□公同處洞中天。
　　贈馬鈺名
　　□詢修鍊好追尋，□寸飈光寸寸金。□得果成無漏果，□分音韻有緣音。
　　□輝月耀三田廕，□魄陽魂九轉臨。□位玲瓏真性鈺，□花臺上倚瑤岑。
　　海
　　□方大水敢誰猜，□浪銀濤類大才。□正三鼇金體現，□初九曜錦紋開。
　　□通瑞氣明蓬島，□放祥岑聳玉臺。□此波心無地陌，□川東注傲然來。
　　贈道友韓茂先
　　□兀騰騰任自然，□中認取水中蓮。□綿俗冗何時盡，□器塵勞每日牽。
　　□子拽迴無一籠，□兒見處有三田。□分清淨公休挫，□上言誰韓茂先。
　　七言絕句
　　遇師
　　四旬八上得遭逢，口訣傳來便有功。一粒丹砂色愈好，玉華山上現殷紅。
　　奏期
　　害風害風舊病發，壽命不過五十八。兩箇先生決定來，一靈真性誠搜刷。
　　端午
　　離上新池逢端午，不知誰會伏龍虎。白雲翠霧得逍遙，勸公好把三光睹。
　　兄死作
　　人人只會哭家親，誰肯能哀自己身。若把己身哀得慟，無生路上作閑人。
　　知縣邀余拜亡靈余不從
　　師僧鼓鈸讚亡靈，唯有王風獨自醒。若是骷髏從拜禮，不從拜禮沒骷形。
　　和武功趙清明
　　三百六十金骨節，段段圓明有分別。地雷震雨出山頭，浣濯黃芽調白雪。
　　不飲酒
　　醒來不飲塵中酒，達後別傳物外杯。莫衒白雲隨處有，自然舉步到蓬萊。
　　金丹
　　本來真性喚金丹，四假為鑪鍊作團。不染不思除妄想，自然衰出入仙壇。
　　警知天命
　　得勢那堪更得時，得時全不畏陰司。也宜積行修因果，惡業隄防有滿時。
　　燒庵
　　茅庵燒了事休休，決有人人卻要修。便做惺惺誠猛烈，怎生學得我風流。
　　誡潘十四郎省語
　　王喆今逢潘利賓，他能綺語敢相親。想君舌竅非皮肉，銀裹金楞鐵口唇。
　　一輪明月絕纖埃，一片靈光照玉臺。一粒金丹人不識，一生性命有誰猜。
　　贈四梧公
　　七松處士絕囂塵，五柳先生脫愛津。知縣將來名遂後，隨余堪喚四梧人。
　　四株梧樹驚還訝，兩本薇花笑似瞋。坐久清風來召我，今宵卻與月為鄰。
　　贈董德夫
　　乘閑隨步復尋真，冷淡清虛作主人。光遠正堪誇緣鬢，德夫依舊走紅塵
　　贈京兆杜先生
　　休言白雪與黃芽，莫說鉛銀與汞砂。試問杜公修大道，崑崙山屬甚人家。
　　贈劉蔣村僧定院主
　　玉名慧定定根芽，不滅無生證麥麻。顛倒若能談定慧，圭峰好景屬公家。
　　贈趙資深戴月桂
　　此花誰悟四時開，細細清香遠遠來。不是娥娥曾下界，肯留仙種世間栽。
　　贈京兆稅院馮五郎
　　身賢認得得真賢，便是逍遙陸地仙。一點清虛歸本位，紅霞長鎖白雲巔。
　　山邊人立便為仙，口訣十分得寶田。兌地言來震地說，一中大悟便升天。
　　紙鳶放起線長牽，斷了方知出世纏。空外清風來駕馭，一衝直上大羅天。
　　塵泥莫使汙行庵，促住清風好放憨。明月過來須訪我，三般滋味一般甘。
　　修行須是默中言，養氣無勞靜裹喧。占得長春真境界，百花香裹給孤園。
　　活死人引子
　　先生初離俗，忽一日自穿一墓，築塚高數尺、上掛一方牌，寫王公靈位。字下深丈餘，獨居止二年餘，忽然卻填了。
　　活死人兮王喆乖，水雲別是一懽諧。道名喚作重陽子，譴號稱為沒地埋。
　　生來路口不忘懷，行瓚須是掛靈牌。即非惑眾窺圖利，為使人知遞儹排。
　　活死人墓贈寗伯功
　　活死人兮活死人，自埋四假便為因。墓中睡足偏湦灑，擘碎虛空踏碎塵。
　　活死人兮活死人，不談行果不談因。墓中自在如吾意，占得逍遙出六塵。
　　活死人兮活死人，與公今日說洪因。墓中獨死真嘉話，並枕同棺悉做塵。
　　活死人兮活死人，火風地水要知因。墓中日服真丹藥，換了凡軀一點塵。
　　活死人兮活死人，活中得死是良因。墓中闃寂真虛靜，隔斷凡間世上塵。
　　活死人兮活死人，害風便是我前因。墓中這箇真消息，出水白蓮肯惹塵。
　　活死人兮活死人，須知五穀助身因。墓中觀透鄭如理，喫土餐泥糞養塵。
　　活死人兮活死人，晝眠夜寢自知因。墓中有箇真童子，笑殺泥團塵裹塵。
　　活死人兮活死人，空空空裹是空因。墓中常有真空景，悟得空空不作塵。
　　活死人兮活死人，活人珠玉問余因。墓中境界真家計，不免臨頭總化塵。
　　天地高探覆載人，人心姦巧不憑因。只知名利為身寶，不悟身為物裹塵。
　　尋思到岸下船人，笑指白雲便是因。丹橘在身無價寶，自然光耀絕纖塵。
　　人人不作是非人，遠此無由地獄因。三界超昇靈物在，仙宮那得有飛塵。
　　有箇逍遙自在人，昏昏默默獨知因。存神養浩全真性，骨體凡軀且渾塵。
　　人能弘道道親人，人道從來最上因。若把黑雲俱退盡，放開心月照繁塵。
　　風月為鄰也是人，水雲作伴得真因。便携鸞鶴歸蓬島，此去無由卻墮塵。
　　忽然認得岸頭人，不可思量議厥因。謂甚便教成一曲，曲中識破隙中塵。
　　我今嗟彼世間人，來路前生作甚因。但恐性乖來路失，歸時轉轉入灰塵。
　　胎生卵濕化生人，迷惑安知四假因。正是泥團為土塊，聚為身體散為塵。
　　酒色昏迷惱殺人，用斯濁惡轉推因。將來失腳輪迴去，甘作沈淪泉下塵。
　　外人不識裹頭人，喚出門來得此因。明月清風休笑我，這迴似你遠紅塵。
　　笑殺愚迷枉做人，人人皆說養家因。家人便是燒身火，乾了泥團卻變塵。
　　我今欲勸世中人，正好追尋道果因。稍悟這般知這箇，風前揚卻一堆塵。
　　陽人不合戀陰人，都被陰人損善因。鍊取純陽身七寶，無生路上不生塵。
　　閑來默坐睹常人，箇箇鑽尋無路因。恰似水魚魚戀水，只知塵體體投塵。
　　世上輪迴等等人，各分神性各分因。百年大限從胎死，五蘊都歸塵下塵。
　　穩駕青牛古聖人，白牛支葉出斯因。儒醫夫子成三教，墾闢愚迷怕落塵。
　　生來死去萬千人，善果良因間有因。嫉妬怪貪誇富貴，我今與你不同塵。
　　誰識鄽中這箇人，無為無作任其因。白雲接引隨風月，脫得塵勞出世塵。
　　往往來來人看人，人心厮筭各論因。三光塵外分明鑒，昭爾身形盡土塵。
　　述懷
　　水雲遊歷到西方，拾得真金堅又剛。放在絳宮封閉了，滿官明耀現霞光。
　　金丹頃刻剎那成，不在三年九轉行。同輩若能先悟此，碧霞深處是前程。
　　翛然獨對正峰前，瑤蘂瓊花景致全。一粒金丹成大藥，並无下事不須煎。
　　玄機妙理不難窮，只在无言靜默中。搜出從來端的事，休分南北與西東。
　　會修真藥按名方，搜得玄微理漸長。從此烏龜投碧海，火炎山上喜朱郎。
　　一團真寶漸生光，四象方能盡屬陽。五葉金蓮開爛熳，萬絲瓊蘂密舒張。
　　午前子後正交鋒，奪得金精顯戰功。一顆人頭當下落，提來歡喜獻丁公。
　　金蓮一朵自生來，只許高人道眼猜，吸取清香頻服餌，合和二氣結成胎。
　　萬神精銳沒魔軍，戰勝千邪不用賓。獨顯光明輝日耀，方知此處有珠珍。
　　玉峰山上採靈芝，壯氣全神主本基。一點光明尤燦燦，五般霞彩不相離。
　　靜中勘破五行因，由此能捐四假身。返見本初真面目，白雲穩駕一仙神。
　　於身四假乃為賓，裹面靈真是舊親。獨住三峰誰作伴，清風明月共三人。
　　能知戈戟肯輕狂，虎戰龍爭獨敢當。奪得光明珠一顆，便令消盡九冬霜。
　　白雲堂下夜深深，細雨霖鈴滴滴金。好醉蓬萊須品令，聲聲慢唱鳳簫吟。
　　修行先要識偏傍，南北東西接四方。水火木金俱不用，明珠一顆出中央。
　　內觀一得見知音，明月山頭自在吟。萬首詩成誰會解，若教會解總無心。
　　紫靈芝甲始先萌，採得來時旋旋烹。玉液瓊漿和合了，重樓咽下便長生。
　　自從收得水中金，便用刀圭剖盡陰。一朵瓊花開向日，晶陽返照運天心。
　　馬猿捉住是修行，物物皆亡總不生。肯向畫樓擊更鼓，天明那用打錚錚。
　　修持如會識金丹，只要真靈本性全。請看崑崙山上景，碧霞光彩接秦川。
　　姓王名喆知明字，道號重陽四味全。一性易為風害做，千金難買日高眠。
　　從此擘開真鐵網，今朝跳出冗塵籠。便將明月堪拏弄，撥斷繁雲好害風。
　　玄機妙理最幽深，乾了銀霜死了心。駕取鐵牛耕戊己，滿園盡許種黃金。
　　莫希奪舍學投胎，便向瑤池下手栽。生出白蓮花一朵，清香直許透天台。
　　真修得得易非難，道用觀天合上天。占取二山真境界，王花蘂裹結因緣。
　　瑤池裹面看黃芽，瓊蘂金枝綻玉花。朵朵玲瓏清氣上，叮璫聲韻屬吾家。
　　一生清凈養三田，今則方能論寂然。光瑩明珠歸岳頂，雲霞捧入大羅天。
　　便做能尋空外響，直饒會捉水中泡。千機百計隨心轉，怎免臨頭這一交。
　　為人不作鄉中鬼，指日須歸物外仙。這箇自然知去處，那般消息便精研。
　　喚出元初子細看，瑩然結就紫金丹。明明圓妙應無比，五道霞光做一攢。
　　能衣白布水中爭，會戴青巾火裹行。四味合和成一味，綿綿永永得長生。
　　唯余會養紫金丹，煅鍊成珠故不難。放出光明尤燦燦，萬般霞彩一時攢。
　　玉液流時無箇識，瓊漿湧處有誰知。今朝獨灌金花樹，放盡馨香滿四維。
　　唯余會喫青鸞肉，獨我能餐白馬肝。兩段合和歸一處，傍人遙見各心寒。
　　驀然捉住這元初，幻化方知不屬余。一箇光明真了了，五般彩艷自如如。
　　汞鉛相見入長途，性命堅牢得永甦。擺徹水泉傳火氣，撥開煙焰指水湖。
　　甘水鎮圖題
　　誰識終南王害風，長安街裹任西東。間來矯首滄溟上，釣出鯨鯢未是雄。
　　再知
　　一輪明月一清風，內外交馳西復東。
　　一表出崑崙山頂上，昭一吹明爽自為雄。
　　贈丘處機
　　細密金鱗戲碧流，能尋香餌會吞鉤。被余緩緩收輪線，拽入蓬萊永自由。
　　贈桑公之子
　　桑公積行久深洪，鑄此兒郎事事通。稍悟內歡非外樂，好求月上弄清風。
　　唐公求修行
　　修行切忌順人情，順著人情道不成。奉報同流如省悟，心間悟得是前程。
　　學道修真非草草，時時只把心田掃。悟超全在絕塵情，天若有情天亦老。
　　贈諸生
　　諸公在坐盡高才，俊又聰明道眼開。莫為功名牽繫住，也應隨我到蓬萊。
　　寧海乞化書紙旗上
　　害風人問有何憑，術法俱無總不能。每日作為只此是，上頭喫飯下頭登。
　　贈登州奉道
　　一論明月吐光輝，桂樹香傳十九枝。正到中更當子午，放開靈耀射瑤池。
　　贈馬鈺
　　先生嘗於陝西作此詩，及到寧海軍，馬鈺初相見得姓名再書以贈之。
　　一別終南水竹村，家無兒女亦無孫。三千里外尋知友，引入長生不死門。
　　自畫骷髏
　　此是前生王害風，因何偏愛走西東。任你骷髏郊野外，逍遙一性月明中。
　　贈皇哥
　　多收慧草廣添油，一點明燈在裹頭。照見五門皆洞達，教公拍手笑無休。
　　贈孫二姑
　　二姑乃馬鈺室家，先生兩次以梨剖割，與夫妻分食之，意欲俱化也。鈺從化一年許，孫氏亦出家奉道。
　　分梨十化是前年，天與佳時主自然。為甚當時不出離，元來直待結金蓮。
　　在家只是二婆呼，出得家緣沒火爐。跳入白雲超苦海，教人永永喚仙姑。
　　馬鈺從化以此贈之
　　擲下金鈎恰一年，方吞香餌任綸牽。玉京山上為鵬化，隨我扶搖入洞天。
　　無常鐘
　　鐘不依時聽者愁，定知人世此時休。數聲又逐斜陽去，遣客無言暗點頭。
　　馮先生求問
　　百年光陰總不同，迴頭便是出迷蒙。教公對景知顛倒，擘碎微塵踏碎空。
　　圓相
　　一輪圓相自家知，王嚞於中正是時。衮出崑崙山頂上，爽邀風月到天池。
　　織造人
　　織造之人得也麼，街前猶自騁機梭。若還似我逍遙客，爭肯千頭萬緒多。
　　雪
　　六花偏與我相違，飄落人間壓是非。碧洞自溫無四序，肯教點汙六銖衣。
　　題竹
　　人言瀟灑月明中，我道清虛本意深。不是害風來到此，怎生引動此君吟。
　　題淨業寺月桂
　　誰將月桂土中栽，爭忍塵凡取次開。折得一枝携在手，卻將仙種赴蓬萊。
　　七言絕句詩藏頭
　　贈萊州平等會首徐守道
　　□來乞覓意何如，□口言公善事舒。□內珠珍常自守，□心先祖姓其徐。
　　贈仁法師講懺
　　□能消懺勸人初，□利天中自展舒。□利佛前香篆起，□知師父作真如。
　　贈京兆馮五郎
　　□休棄業莫別妻，□姹兒嬰自有時。□把心香頻熱爇，□將名姓達瑤池。
　　□言可語沒人磨，□內深藏玉潤和。□納甘津公莫怪，□家也得喚憑哥。
　　京兆來學正覓墨
　　□中松寶號陳玄，□一幽微貴遠煙。□裹鍊成三箇字，□來便是大羅天。
　　贈張曲通
　　□已仁人號曲通，□乎者也有奇功。□田不悟清凉境，□道先生守固窮。
　　驪山
　　□常訪飲樂真閑，□間金花鎮遠山。□自神仙來此地，□知身在白雲間。
　　文官花
　　□時春景好頻看，□觀群花不一般。□岸得超堪可賦，□官園裹見文宮。
　　贈京兆杜先生
　　□要直兮行要清，□源澄澈稱知明。□中見黑銀蟾吐，□苦心甜顯志誠。
　　□吹玉笛舞嬰哥，□面金花瑩不磨。□女唱時休占認，□中拍手笑呵呵。
　　因茶坊賈四郎換茶
　　□靈木德歲新芽，□舌甘津別有華。□得風生勝杖柱，□翁歡喜換新茶。
　　剔燈杖
　　□妙身生百草叢，□來折得浸油中。□端會把昏燈撥，□出靈光顯爾功。
　　邀客賞清明
　　□人王喆趁華筵，□壽諸公盡醴泉。□洗清明真可愛，□逢此景會神仙。
　　警史四哥
　　□道非常道不和，□甜心苦把人磨。□中火焰誰能覓，□有從邪史四哥。
　　守時堂
　　□常到此並無思，□愛前親每作詩。□說街中虛六案，□時堂裹見安時。
　　和遲法師韻
　　□直弓彎射有為，□中水湧兩相宜。□通道德遵公注，□意無為只自知。
　　道友請食餅
　　□上津生床餅粘，□中秀氣我新尖。□抵三餐真箇別，□圭滋味自然甜。
　　請史四歌啜茶
　　□金間隔並無邪，□正其心趁彩霞。□段接生雲外物，□兒迴首得新茶。
　　學公擊鐘
　　□重言語好相容，□口教公莫放慵。□裹猿兒先捉住，□人歡喜擊金鐘。
　　□風火水已相忘，□內靈根降吉祥。□爾一言真箇妙，□年有分白雲堂。
　　題淨業寺雲版
　　□言擊此眾僧聞，□內新聲法雨分。□利天中振教響，□音誰悟鐵生雲。
　　勸崔彥橫
　　□葉無風秋氣清，□天不語甚分明。□烏月兔長飛走，□我休爭勸彥橫。
　　題韓茂先藥鋪
　　□時性不似斯孩，□午身軀是死灰。□滅煙消悟真拙，□籠便是見蓬萊。
　　題木魚
　　□根清淨尾尤頳，□潔身軀別有名。□內銜珠能會食，□辰須響腹中聲。
　　題溫凉扇
　　□為柄子絹為腮，□爾勞勞救熱災。□院已離君莫怪，□余別有好風來。
　　□儀作用覺心寬，□熱招風冷復攢。□竹柄兒堪執捧，□君無暖亦無寒。
　　贈浴堂
　　□見公家澡浴堂，□埪成就得清凍。□心便是清涼境，□要鑿埪作洞房。
　　見董知縣會客坐上嘆落花
　　□道王三已棄家，□羊滋味久相趖。□中貴冑皆春寐，□肯將心悟落花。
　　贈道友
　　□從認得便休尋，□步移來動好音。□在公家如可見，□人自處水中金。
　　仁法師說三六弟子，王嚞小名十八郎，遂悟一十八戒。
　　□三二六不相干，□八郎來子細看。□下仁公傳妙語，□今已得兔飢寒。
　　五言絕句
　　〔贈馬鈺〕
　　化馬鈺未肯從，欲鎖庵門坐百日，示家風以化之。鈺問先生寒冷否，遂以此贈之。
　　莫慮王風冷，王風自不寒。百朝飈地過，出路你咱看。
　　述懷
　　寶結三田聚，蓮開五葉全。蘂珠宮裹看，見箇白光圓。
　　有錢須得使，不使太憨癡。莫待荒郊裹，臨風咬齒兒。
　　攢三拆字并七言引子
　　如要讀時莫要思，三言翻作七言詩。
　　若交日裹金雞叫，須養蟾中玉兔兒。
　　五言絕句
　　贈馬鈺
　　□□馬相見，□□喆相戀。□□處庵中，□□做方便。
　　五言律詩
　　□□王風子，□□總不求。□□分子午，□□旭春秋。
　　□□炎離坎，□□出虎牛。□□鉛與汞，□□結成休。
　　□□重陽子，□□仙豈求。□□恩大洞，□□問中秋。
　　□□槌金虎，□□鋸木牛。□□初午得，□□子時休。
　　□□重陽子，□□詠好吟。□□從有口，□□喆無心。
　　□□千篇就，□□萬首臨。□□出去也，□□臥高岑。
　　□□重陽子，□□分正仙，□□鉛得鎮，□□汞憑泉。
　　□□煦開卦，□□見徹綠。□□神氣出，□□光昇天。
　　藏頭詩
　　書紙旗引馬鈺、譚處端教化。
　　□呼知已亦如然，□滅煙消去覓錢。□地種成黃器壁，□峰長就白花蓮。
　　□連直訪海邊友，□訪終南山下賢。□脈嬰兒麥田整，□邀風月五人圓。
　　重陽全真集卷之二竟 
　　重陽全真集卷之三
　　終南山重陽子王嚞撰
　　詞
　　黃鶯兒
　　堪嗟浮世如何度。酒色纏綿，財氣沈埋，人人都緣，四般留住。
　　因上上起榮華，節節生迷誤。總誇伶俐惺惺、各鬥機關，皆結貪妬。
　　今古，幾箇便回頭，肯與神為主。
　　任從猿馬、每每調和，無由得知宗祖。
　　唯轉轉入枯崖，越越投深土。大限直待臨頭，難免三塗苦。
　　心中真性修行主。鍛鍊金丹，津液交流，澆淋無根，有苗瓊樹。
　　常灌溉潤瑤枝，密葉黃鶯語。瑩靈聲韻明眸，正覷嬰兒，兌方騎虎。
　　堪訴，姹女跨青龍，四箇同歸去。
　　本元初得、靜裹還輝，迴光使胎仙舞。應出上現崑崙，得復蓬萊處。
　　我不妄想雲霞，鸞鶴天然與。
　　花心動
　　緊鎖心猿，悟光陰、塵凡百年遺遄。下手頓修，元本真靈，此日要除骸屋。居家坑壍先須跳，將身己、便令孤宿。靜無觸、氣財色酒，一齊填逐。
　　俗景般般絕欲。要捨盡、爺娘共妻骨肉。自在逍遙，落魄清閑，認取裹頭金玉。瓊英瑤蘂花心動，放香味、滿空馥郁。異光簇、祥輝結成九曲。
　　玉堂春
　　得得修行，能令捷徑走。子午俱無，何須卯酉。只用兩珍，於余堪廝守。鉛汞從教結作毬。恁則成丹，般般盡總透。擺正真風，名傳不朽。搜出元初，那箇為的友。到此方知是徹頭。
　　又　鎖門
　　玉性金真，人人皆可化。玉液金丹，頻頻迎迓。玉兔金烏，光光根次亞。照玉欄干種玉芽。瓊蘂金莖，長長生不謝。玉女金童，常常看舍。玉鎖金匙，門門開闢下。賞玉堂春對玉花。
　　有箇王風，時時頻睡臥。無夢無眠，無災無禍。白虎青龍，自然交媾過。水火相逢上下和。這箇因緣，元來真打坐。試問諸公，應還會麼。似我修待，交君得功課。不在勞形苦已多。
　　驀山溪　贈文登縣駱守清
　　守清守淨，各各開明性。兩兩做修持，你箇箇、心頭修省。虛虛實實，裹面取炎凉，尋自在，覓逍遙。漸漸歸禪定。教言教令，一一須當聽。急急上高坡，便穩穩、尋他捷徑。玄玄妙妙，子細認天衢，行得正，立來端。步步蓮花竝。
　　又　于公索神龜詞
　　洪波浩浪，澄湛源流遂。此處隱神龜，敢吸盡、西江大水。任眠任睡，喘息幾曾聞，能服氣，會吞霞，自在長遊戲。異光殊彩，進出真祥瑞。火焰正炎炎，便走在、當中取利。任燒任烙，旋旋聚清涼，能曳尾，會搖頭，獨上白蓮蘂。
　　御街行
　　玉芝一味通賢聖。這藥治、真靈性。虛空臼內穩鋪排，金剛杵、擣成精瑩。摩訶般若蜜多和，鍊熟後、搓為鋌。大悲千手丸來正。太陽火、烹炮定。堪宜下使用黃芽，八瓊水、共煎清凈。從玆服了得長生，便永永、成功行。
　　燭影搖紅
　　燭影搖紅，暗垂珠泪如言語。無情本不起斯因，轉使余頻悟。勸汝何須憂慮。已當日、終南遭遇。拂開眸目，剔正心神，東臨瓊路。占真閑水，雲遊歷成霞步。天涯海畔是前期，此處堪停住。等候明明師父。闡玄妙、長生門戶。彩霞光裹，現出蓬萊，相隨歸去。
　　八聲甘州
　　處清凉界，迥然二間，別開一家風。得閑閑閑裹，真甜美味，甘露應同。洗滌三焦六腑，五臟盡玲瓏。流轉無凝滯，顛倒皆通。白氣充腸盈滿，助起初本有，唯要深窮。待時時分朗，來往識西東。恁方知、惺惺容貌，這般形狀出高穹。圓成顯、放光明照，永住晴空。
　　紅芍藥
　　這王喆知明，見菊花堅操。便將重陽子為號。正好相倚靠。每常卻要，綴作詩詞，筆無停、自然來到。心香起、印出仙經，便實通顛倒。便實通顛倒。早得得良因，速推推深奧。玄玄妙妙任窮考。又更餐芝草。白氣致使，上下盈盈，金丹結、鍊成珍寶。恁時節、永處長生，住十洲三島。住十洲三島。
　　留客住
　　但人做。限百年、七旬難與。奪名爭利強恁，徒勞辛苦。金飛玉走，催逼老死，還被兄孫拖入土。余今省悟，捨攀緣愛念，一身無慮歸去。雲水長遊，清閑得遇。識汞知鉛，氣滿精牢神聚。金翁卻期，黃婆匹配，能養嬰兒姹女。刀圭足數。又蓬萊客，至上仙留住。
　　醉江月（念奴嬌）
　　正陽的祖，又純陽師父，修持深奧。更有真尊唯是叔，海蟾同居三島。弟子重陽，侍尊玄妙，手內擎芝草。歸依至理，就中偏許通耗。至今自在逍遙，金丹傳得，一點靈明好。皆出幽微俱助正，本有清虛顛倒。復住晴空，還居杳邈，此事成須到。將來去後，想時公等知道。
　　本初面目，禀三光精秀，分來團聚。得得成形唯自在，應占逍遙門戶。一箇靈明，因何墮落，撲入凡胎處。輸迴販骨，幾時休歇停住。搜獲虛幻身軀，榮華富貴，莫也非堅固。頓悟如如緣合後，深謝真師垂顧。秘訣親傳，依從做徹，達了憑遭遇。雲朋霞友，竝歸蓬島瓊路。
　　摸魚兒
　　嘆骷髏、臥斯荒野。伶仃白骨瀟灑。不知何處遊蕩子，難辨女男真假。拋棄也。是前世無修，只放猿兒傻。今生墮下。被風吹雨浥日，更遭無緒牧童打。余終待搜問因由，還有悲傷，那得談話。口銜泥土沙滿眼，堪向此中凋謝。長曉夜。筭論秋冬年代，春和夏。四時孤寡。人家小大早悟，便休誇俏騁風雅。
　　戚氏
　　凍雲昌。出入繚邈徧舒張。直上玄凝，滿空濃密，現嘉祥。六花妥瑤芳。輕飛緩舞恣飄颺。須臾漸漸俱縞，物物因跡盡均粧。選甚高下，那拘遙迥，一同不辨偏傍。更新鮮潔靜，添素加彩，增至輝煌。唯觀晃養無方。應是瑞氣，接引在中央。成佳致、自然盈尺，歲稔時康。顯青蒼。間點碧漢雲歸，片段日放晶陽。任溶任聚，正是流酥，獨許仙客堪嘗。淡味偏能好，渾如這，玉液與瓊漿。細想雖無馥郁，便深宜、寂暗藏香。別生景趣盈盈，再騰妙妙，靜裹開真相。復作冰、為寶玲瓏狀。風剪剪、聲韻璫璫。夜靜來、轉覺嚴涼。運星斗、皓月豈尋常。最相當處，明明瑩徹，返照交光。
　　拋毬樂
　　此來玄化塵世，搜獲藏善。忽長天、嘉氣瑞瑞，蕾買浪滔滔，暫然敷徧。聚靉靆、濃結成雯，漸淅瀝、文橫飛霰。廣布列列嚴凝，凛凛寒威，拋擲真堪羨。似玉英瑤萼，瓊花璧屑，也知都被，風刀細剪。撒迥遙輕舞，任他頒形如鋪練。最均平同色，寧辨上高下低深淺。正比賢聖慈悲，盡施救、普與行方便。奈晴空，開日曜，返照消殘舊面。又還復故，元醜般般皆見。福薄分微重業，目迢遮了，重重現。勸汝懣急急，捨彼就斯，迴頭總願，修持煅鍊。功行兩雙全，誠遠勝，六出時間。顯麼則好歸，十洲清選。
　　沁園春
　　自問從初，少年如何，每每所為。好細尋重想，當時做作，恐違天地，或昧神祇。及至如今，恁貌顏將耄，限盡臨頭著甚醫。還知否，有聖賢三教，莫也堪隨。閴中認這慈悲。更長燕、名香寢見知。把淨清靈，密耀明顯，一齊速鍊，下手修持。口印金科，心傳玉訣，舊業除消誠未遲。搜前路，得歸依玄妙，證道無疑。
　　王喆惟名，自稱知明，端正不羈。更復呼佳號，重陽子做，真清真淨，相從相隨。每銳仙經，長燒心炷，水火功夫依次為。堪歸一處，閴然雅致，有得無遺。偏宜用坎迎離。聚珍寶、成丹轉最奇。結玉花瓊蘂，光瑩透頂，碧虛空外，捧出靈芝。定作雲朋，決成霞友，自在逍遙詩與詞。盈盈處，引青鸞彩鳳，謹禮吾師。
　　玉蝴蝶
　　捉住玉山赤鳳，神舟同泛，激浪漂浮。便使烏龜，開口顯出嘉謨。吸洪濤、枯乾北海，吐巨波、澆溉西湖。自舒敷。水紋花面，皆是金鋪。光珠。盈盈照耀，恰如明月，晃晃方隅。普偏騰輝，盡成霞彩覆環紆。見圓珠、深深漸現，結寶丹、空外超踰。得瓊途。大羅天上，永永惺甦。
　　南鄉子
　　好紙造成鳶。占得風來便有緣。放出空中雲外路，無邊。休戀樁兒用線牽。端正莫教偏。仰面人人指點賢。從此逍遙真自在，如然。斷卻絲麻出世纏。
　　永遇樂　抽文契
　　失笑王三，元當幼小，典了身體。直至如今，四十八上，方是尋歸計。獨擔辛苦，為誰歡樂，決要撿抽文契。這工錢，不曾取過，從前竝無綰擊。銳然走出，沒人拘管，欣許深根固蒂。水畔雲邊，風前月下，占得真嘉致。惺惺了了，玲瓏清爽，復入爛銀霞際。一團兒，紅〔火〕炎炎，就中妙細。
　　正好回頭，堪當下手，搜尋密妙。此箇圓成，無教沈溺，須是令分曉。火坑休認，凡籠莫入，兩事銳然先跳。惺來後，嬴取三光，時時頂戴長照。靈明一點，常隨五彩，九轉便通關要。透出崑崙，瑩傳清淨，朗聽金雞叫。月華輝耀，星生盈滿，此處玉花香裊。得玄玄，玄裹真宗，這翻了了。
　　水龍吟
　　若脩仙子圓成，永真誠做他上士。明明了了，惺惺灑灑，搜尋妙旨。決烈回頭，是自不肯，拖泥帶水。便斬釘截鐵，塵緣悉屏，無墨礙，做清泚。得長生久視，更盈盈、行功齊至。頻頻囑付，一靈耀、金光早起。五彩同如此，相扶助人丹霄裹。有青童接引，前來迎近，執瓊瑤蘂。
　　川撥棹
　　酆都路。定置箇，凌遲所。便安排了，鐵牀鑊湯，刀山劍樹。造惡人有緣覷。造惡人有緣覷。鬼使勾名持黑簿。沒推辭，與他去。早掉下這屍骸，不藉妻兒與女。地獄中長受苦。地獄中長受苦。
　　蓬萊路。顯自在，逍遙所。現長生景，瓊花玉葉，金枝寶樹。作善人得觀覷。作善人得觀覷。童子青衣掌仙簿。行功成，上昇去。結就一粒金丹，探謝嬰兒姹女。永不遭三界苦。永不遭三界苦。
　　調笑令
　　調笑，說玄妙。姹女嬰兒舞跳。青龍白虎搖交叫，赤鳳烏龜鐇繞。驀然鼎汞召，性命從玆了了。山峭，日光照，碧漢盈盈圓月耀。森羅萬象長圍罩，一道清風裊裊。真靈空外天皇詔，住在蓬萊關要。
　　畫夜樂
　　便把戶門安鎖鑰，內中更蘊奇略。安爐竈、煅鍊金精，養元神修完丹藥。一粒圓成光灼灼，虛空外往來盤礴。五彩總扶持，也無施無作。冥冥杳杳非投託，占盈盈、赴盟約。蓬萊路永結前期，定長春、瑤英瓊萼。等接清凉光徧爍，放馨香自然雯作。裹面禮明師，現真歡真樂。
　　又　鍾公云鏡能照他人不能照自
　　百鍊青銅圓又小，平平正吐靈耀。向人前、相對相觀，別辨容顏分曉。好醜媸妍并老少，塵凡一齊勘校。彼此假中來，怎生通內貌。別有輝輝親密要，煥心鏡、主玄妙。偏能會顯古騰今，又能鑑、從前虛矯。艷艷光輝宜自效，把當初性珠返照。裹面得全真，永明明了了。
　　瑤臺月　違終南山
　　携雲放肆，投閑路，清風明月長載。迴光返照，瑩徹澄彼青黛。髣髴裹、遠望嘉山，靜至收歸寧海。前生約，今生在。遇明了，便明對。相愛，熙然景致，頤然聚會。這箇密妙堪賽，內外須常常頂戴。香煙起盤裊，盡成雯蓋。每從依、仙伴同遊，定處看、霞軒神□。憑三曜，通三昧。論交友，交泰無礙。靈明一點，逍遙自在。
　　修行便要，尋捷徑，心中長是清淨。搜摧妙理，認取元初瞻聽。四象內、只用澄鮮，湛湛源流端正。探深奧，觀遙迥。戴三曜，依三聖。功併，仍兼行滿，俱憑悟省。玉潤金銳光瑩，吐彩艷重重永定。靈明現圓相，一團紅映。向虛空、冥香騰輝，在物外、悠悠能整。從來性，本來命。歸雲路，出山頂。堪慶蓬萊島，遣青謹請。
　　滿庭芳　　劉公問貴賤
　　今世豐華，此生貧窘，筭來總是前緣。榮枯好醜，無黨亦無偏。只在靈明布種，唯招召，善惡相傳。花開謝，開為福地，謝是禍心田。英賢，如速省，時臻命至，臧勢藏權。若能還使盡，卻復如然。好把根源取正，休著染、也莫孜煎。推真妙，不論貴賤，便是大羅天。
　　又　劉公索
　　賢智慧皆全，癡頑總至，兩般自是殊方。一能明哲，一箇性迷荒。盡是靈中分定，各分別，此理昭彰。還知否，上人九竅，下沒膏肓。彷徨，思這事，暗中積行，便得賢良。稍胡為做作，愚戆來匡。奉勸諸公速悟行平等、永永清凉。真誠顯，唯邀本有，前路趁仙鄉。
　　又　於京兆府學正來彥中處覓墨
　　毛穎歸余，褚生從我，陶泓三事奇瑰。陳玄不止，尚未得相陪。日夜搜神定思，在何處，多隱文才。誰堪訪，高明上士，唯有彥中來。渾材，如見慧，便教磨出，雲浪恢恢。書靈符寶篆，救苦消災。願使家家奉道，人人悟、總兔輪迴。成功行，前程路穩，同去宴蓬萊。
　　又　未欲脫家
　　未欲修持，先通吉善，在家作福堪當。晨叅夜禮，長是熱名香。漸漸財疏色減，看分寸，營養爺娘。擒猿馬，古來一句，柔弱勝剛強。從長，凡百事，先人後己，勤認炎凉。與六親和睦，朋友圓方。宗祖靈祠祭饗，頻行孝、以序思量。逢佳節，懽欣訪飲，齊唱滿庭芳。
　　又　欲脫家
　　既欲修行，終全闃謐，出離塵俗相當。莫憑外坐，朝暮起心香。須是損妻捨事，違鄉土，趖卻兒娘。常歸一，民安國富，戰勝又兵強。長長，瀟灑做，搜尋玄妙，認取清凉。又憑空渺邈，大道無方。只在圓光自照，明來後、堪用衡量。重陽子，迎霜金菊，獨許滿庭芳。
　　又　修行
　　陰盡陽純，命停性住，先須汞識鉛知。白堅黑固，土馬木牛隨。卯酉常從子午，甲庚聚，用坎迎離。刀圭至，震龍兌虎，赤鳳鬥烏龜。堪宜，真水火，癸丁鑪竈，丹結何疑。漱瓊漿玉液，神水華池。滋潤靈芽瑞雪，日雞叫，月兔推移。金翁喜，黃婆立便，養姹女嬰兒。
　　又　文登張公邵公要起玉花社
　　王嘉身留，玉花社舉，此因都為張侯。迤而邵氏，庵舍不能修。後悔人人猛悟，兔兒起，拋甚甎毬。還知否，斷弦無續，覆水定難收。休休，各處分，我雖眷戀，誠沒回頭。願諸公心內，念憶同流。別意離悰已動，金蓮子、光滿西州。當歸去，文〔登〕勝景，不復再重遊。
　　西江月
　　養甲爭如養性，修身爭似修心。從來作做到如今，每日勞勞圖甚。
　　好把幽微搜索，便將玄理思尋。交君稍悟水中金，不肯荒郊做想。
　　憶王孫
　　人云口是禍之門，我道舌為禍本根。不語無言沒討論。度朝昏，便是安閑保命存。
　　蘇幕遮
　　少煩人，稀赴會。我自無恩，莫把他人怪。廉儉溫良身自在。□莫追陪，兔得常躭債。有錢時，人見愛。及至無錢，親也全疏待。且見世情如此態。察盡人心，暗想除非外。
　　金雞叫　警劉公
　　占得虛空呈俊俏，玄中玄，妙中絕妙。自然五彩通靈照。一顆明珠，萬道霞光罩。淨淨清清，泠泠曉曉，昏昏默默，冥冥窈窈。森羅萬象輝輝耀。月裹蟾鳴，日裹金雞叫。
　　桃源憶故人
　　瑁璃枝上瓊花皜，蓓藟間成瑪瑙。烏玉葉兒偏好，四件誰能討。靜中認得真家寶，艷彩誠非草草。唯有箇人知道，共得歸蓬島。
　　重陽全真集卷之三竟
　　#1原本詞牌誤作『黃鶯兒』。
　　重陽全真集卷之四
　　終南山重陽子王嚞撰
　　詞
　　南鄉子
　　物物要休休。打破般般是徹頭。認得本來真面目，修修，一箇靈芽穩穩求。　火裹好行舟。焰裹白蓮素臉幽。馥郁風前通遠迥，悠悠，透過青霄得自由。
　　又　誡人禮拜
　　堪歎這頑夫。空恁區區用力麤。五體相逢投地面，休愚，尚自勞勞禮假軀。　大道本虛無。玄裹藏玄妙不敷。內有元光人不識，唯吾，日日觀瞻自吸呼。
　　物物不追求。擺手行來事事休。返照迴觀親面目，無憂，自在逍逼豈有愁。　乘此大神舟。玉棹瓊槹渡正流。剔出急波俱絕盡，機謀，超上十洲三島遊。
　　又　于公索幻化
　　幻化色身繞。電腳餘光水面泡。忽有忽無遄速甚，如飆，過隙白駒旋旋飄。何不悟虛囂。早早迥頭養玉苗。苗上金丹光潑潑，彰昭，透過雲衢入碧霄。
　　又　邵公索要下手修行
　　我命不由天，熟耨三田守妙玄。甘雨澤深先布種，金錢，徧地黃芽最色鮮。養就玉花蓮。葉葉分明永永堅。瓊藥被風吹撒動，香傳，一道靈光任自然。
　　又　風琴
　　妙手喜新成。十六條絃別有名。掛在宮中雲外路，風迎，便許能招自己聲。不入俗入聆。占得仙音講道經。唯我傍邊全善聽，叮嚀，携爾蓬萊在玉庭。
　　小重山　喻牛子
　　堪歎犢兒不喚牛。性如湍水急，碧波流。只知甘乳做膏油。長隨母，擺尾搖頭。路，入溪溝。漸漸騁無休。奔馳山谷未從韁絆恣因由。貪香草，怎曉虎狼憂。
　　堪歎寰中這隻牛。龍門角子穩，騁風流。身如潑墨潤如油。貪鬥壯，牽拽不迴頭。苦苦幾時休。力筋都使盡，臥犁溝。被人嫌惡沒來由。閑水草，難免一刀憂。
　　刮鼓社
　　刮鼓社，這刮鼓本是仙家樂。見箇靈童，於中俊俏，自然能做作。長長把玉繩輝霍。金花一朵頭邊爍，便按定五方跳躍。早展起踏雲腳，早展起踏雲腳。會戲譫，正洽真歡樂。顯現玲瓏，玎璫了了，徧體纓絡。遂引下滿空鸞鶴。迎來接去同盤礴，共舞出九光丹藥。蓬萊路有期約，蓬萊路有期約。
　　恨歡遲#1
　　名喆排三本姓王，字知明子號重陽。似菊花，如要清香吐緩緩，等濃霜。學易年高便，道裝，遇淵明語我嘉祥。指蓬萊，量買路如歸去慢慢，地休忙。
　　山亭柳
　　急急迴頭，得得因由。物物更不追求。見見分明箇把，般般打破優遊。淨淨自然瑩徹，清清至是真修。妙妙中間通出入，玄玄裹面細尋〔求〕。了了達冥幽。穩穩拈銀棹，惺惺駕大法神舟。速速去超彼岸，靈靈現住瀛洲。
　　武陵春
　　天地唯尊人亦貴，日月與星臨。道釋儒經理最深，精氣助神愔。四箇三般都曉徹，丹結變成金。衮上明堂透玉岑，空外得知音。
　　甘草子
　　塵所，不肯修行，箇箇貪歡聚。轉轉戀榮華，怎肯將心悟。直待陰公教來取，便急與相隨去。早被兒孫送歸土。金玉誰為主。
　　迎仙客
　　或曰：既是修行，因何齒落髮白？答云：我今年五旬五，尚辛苦為收穫耳。
　　五旬五，過半百，諸公把我頻搜索。眼如遮，耳如聞，口中齒豁，類上髭鬚白。外容蒼，內容黑，金花地上真粟麥。稈兒彩，穗兒橋，三車搬過，便是迎仙客。
　　惜芳時
　　諸公學，休胡別。且莫放猿顛馬劣。閑中認得玄機設。無言說、自然歡悅。淨清便把虛空拽。待問你不生不滅。答言功行須交徹。有真師、分明來接。
　　甲龍入火分明看。庚虎在水中遊翫。往來相送同為伴。自然是、兩家拘管。善能調養成片段，裹外更使成交換。空中有箇青童喚。恁時節、一衝霄漢。
　　點絳唇
　　先生鎖門及十旬，將啟戶，又以梨一枚，割做十分，與馬鈺夫婦二人食之。既啟戶了，唯鈺捨家緣做弟子，至此耳，又以詞贈之。
　　十化分梨，我於前歲生機構。二人翁母，待教作拏雲手。用破余心，笑破他人口。從今後，令伊依舊，且伴王風走。
　　俊蛾兒　勸吏人
　　見箇惺惺真脫灑，堪比大丈兒。莫睎燈下俊蛾兒，壞了命兒。早早迴頭搜密妙，營養姹女嬰兒。道袍換了皂衫兒，與太上做兒做兒。
　　南柯子
　　白鷺江心立，烏龜水底鑽。紅雞翡翠竹間攢，四件將來鍋內鍊成丹。
　　五味調和美，重樓信任餐。充盈六腑得寧康，養就真神跳躍入仙壇。
　　會歎風中燭，能嗟水上漚。一生一滅幾時休，恰似輪迴來往業淪流。
　　知有驢和馬，非無騾與牛。等閑撲入怎抽頭，幸得人身急急做真修。
　　夜遊宮
　　身向深山寄寄，步青峰、恣情如意。冷即草衣慵即睡。餐松，渴來後，飲緑水。　養就神和氣，自不寒、不饑不寐。占得逍遙清淨地。樂真閑，入紅霞，翠霧裹。
　　江神子
　　虛中空外認盈盈。喜前程，看分明。占得真堅，慧照助新聲。五座門開通出入，任來迴，好遊行。　高峰上，便縱橫。結雲棚，勢崢嶸。一表出靈光，一點似朱櫻。彩色般般籠罩定，處清凉，永長生。
　　賀聖朝
　　修行須是身衣布，受寂寥餐素。道心不與眾心同，絕憂愁思慮。內中認取金烏聚，并開明玉兔。赤鸞抱住黑龜精，這些兒誰悟。
　　長思仙#2
　　鄒公問識心見性
　　莫哦吟，莫追尋。這箇玄機奧最深，如何識本心。好鈐擒，好登臨。明月孤輪照玉岑，方知水裹金。
　　蘇幕遮　滕奇放龜
　　此神龜，深謝放。厚德深恩，杳杳冥冥廣。毛寶當時還岸賞。答報於公，別有明明相。戲金蓮，通揖讓。千載遐齡，就壽增嘉況。返顧精神添瑩朗。一氣煩公，送到雲霞上。
　　又　秦渡墳院主僧覓
　　善看經，能禮懺。金面胭脂，正好頻頻蘸。轉轉殷紅紅不淡。色裹全真，真裹成清湛。　仗鉛刀，擎汞鏨。劈暗鑿昏，進出銀霞艷。萬道霞光攢一點。般若波羅，得得無增減。　　
　　莫端身，休打坐。擺髓搖筋，噓嚥稠黏唾。外用修持無應和。贏得勞神，枉了空摧挫。　要行行，如臥臥。只把心頭，一點須猜破。返照迴光親看過，五色霞光，覆燾珠明顆。
　　五臺峰，三耀剎。八識俱明，四象靈光匝。羅漢回頭看菩薩。佛果圓成，這裹無言答。　證虛無，騰可恰。清淨全扶，澄湛尤相洽。休衮神珠分等甲，彩色傳輝。再現黃金塔。
　　又　寄與譚哥唐哥
　　訓人人，休碌碌。搜尋密妙，長修福慧慧。明燈參性燭。謹謹營軀，食食牟平祿。　拜風風為叔，叔兩兩。姪賢莫戀，余相逐切切。依從新格曲了了，唐琳達達真譚玉。
　　又　贈京兆藥市銜趙公
　　趙公邀，喫水飯。顆顆珍珠，粒粒靈芝蔓。食就圓明生園苑。開闡瓊花，不作凡軀楦。　合三光，分四憲。壯起精神。寶鼎童兒健。五色霞光同一建，此則充盈，得得平生願。
　　又　勸化醴泉人
　　醴泉人，都作善。急急光陰，似水還如箭。榮貴虛勞休自羨。四假凡軀，恰似蠶知緣。　各縛纏，誇做蠒。裹了真靈，直待鍋兒煎。這箇王三行方便，不信之時，不見害風面。
　　又　勸化諸弟子
　　兄弟懣，安腳手。擘破微塵，跳出三山口。月出東方日入酉。焜燿明星，三箇相隨走。　氣傳清，神運秀。兩脈通和，真行真功就。衝上晴空光猛透，方顯無為，始見歸無漏。
　　又　贈京兆府王小六郎
　　這仁人，武伶俐。問我修行，便出非常意。怎奈時間家事累。更有一般，妻子應難棄。　勸明公，休出離。日爇名香，謹把三光貴。萬事心懷方便起，歲舉時臻，也到雲霞裹。
　　又　勸修行
　　莫行功，休打坐。如要修持，先把心猿鎖。黑氣收歸無漏破。慢慢昇騰，保養靈真麼。　姹娘嬉，嬰子臥。搬上中田，總向明堂過。折得白蓮花一朵，携去虛空，放出珍珠顆。
　　又　勸同流
　　教門人，聽我告。清涕稠津，喫了成虛耗。五穀滓餘難化造。恰是餵□，惹甚閑煩惱。　會修行，知顛倒。別有一般，滋味天然好。神水華池通正道，灌溉丹田，指日歸蓬島。
　　又　贈打車
　　木無情，生有作。都被良工，妙手成軀殼。黑犢黃健惟挽索。牽入紅塵，難兔輪迴腳。　靜中忙，閑裹作。怎得逍遙，自在真歡樂。直待白牛來跳躍，一朵蓮花，萬道霞光爍。
　　又　勸世
　　歎人身，如草露。卻被晨暉，晞轉還歸土。百載光陰難得住。只戀塵寰，甘受辛中苦。　告諸公，聽我語。跳出凡籠，好覓長生路。早早迴頭仍返顧，七寶山頭，作箇雲霞侣。
　　望蓬萊#3
　　燒了庵作果有二弟子自寧海來復修蓋住。
　　重陽子，物物不追求。雲水閑遊真得得，茅庵燒了事休休。別有好歸頭。　存基址，決有後人修。便做玲瓏真決烈，怎生學得我風流。先已赴瀛洲。
　　又　醴泉覓錢
　　醴泉好，偏愛養貧兒。為破嬋□虛華業，余從捉住傻猿兒。無女又無兒。　街兩面，願助小錢兒。同共買成金麥飯，三時喂飽鐵牛兒。耕種老嬰兒。
　　真大道，能結坎和離。認取五行不到處，須知父母未生時。此理勿難知。　須速省，下手便修持。上有三光常照耀，中包二氣莫分離。採得玉靈芝。
　　修鍊者，須要覓前程。窈窈冥冥除我相，昏昏默默絕人情。真裹正中貞。　方曉悟，閑至凈中清。物物般般都打破，頭頭腳腳便分明。圓曜自然成。
　　修鍊事，子細好鋪陳。外做四肢安樂法，內觀五臟倒顛因。便是得全真。　堅守定，營殼要申申。二氣合和開本性，三田搬運助靈神。只此喚仙人。
　　真大藥，要見甚昭然。二氣包囊三疊妙，雙關封鎖九重玄。自曉豈相傳。　古仙頌，兩句最精研。凡骨渡河誠用筏，聖功到岸不須船。越越害風顛。
　　猿馬住，性命自然知。一粒刀圭開四象，兩般鎗法殺三尸。神水溉華池。　公看取，便是坎和離。土馬趕回金虎子，鐵牛耕出玉龍兒。方見遇明師。
　　真鍛鍊，驅惑去迷昏。踏碎月明通正路，劈開風景入玄門。方顯道家尊。　無把捉，一點出崑崙。復住空中超造化，得歸物外越乾坤。那論若亡存。
　　重陽子，飲水得良因。洗滌塵勞澄淨至，灌澆根本甲芽伸。玆養氣精神。　恬淡好，甘露味投真。滴滴潤開三教理，涓涓傳透四時春。流轉一清新。
　　能下手，便曉這元元。為甚得通三一法，都緣悟徹五千言。立起本根源。　重著腳，跳入水晶盤。喚出那人人不識，至今有自自揚掀。越越害風虔。
　　回首處，便要識希夷。鍛鍊須將情滅盡，修行緊與世相違。勘破是歸依。　蟾玉走，認取箇金飛。交位東西通地髓，沖和上下合天機。方得妙中微。
　　修鍊者，四事倒顛論。地水火風應化去，色聲香味怎生存。方是顯良因。　全得得，窈默與冥昏。慧性來迴清淨路，真靈出入妙玄門。空外九光渾。
　　真大道，滋味不相饒。明月光中騰瑩瑩，清風飆上出么么。從此見芝苗。　無狹闊，又豈有迢遼。圓現圓成成自在，一能一得得逍遙。方顯見彰昭。
　　鶯啼序
　　鶯啼序時繞紅，樹應當做主。騁嚶嚶、瑩瑩聲音，弄晴調舌秤羽。潛身在、朱林茂處，愈綿變百般言語。喜新鉛，新汞俱齊，叫歸宗祖。　喚覺呼惺，頓曉本元初，天然規矩。定分他、甲乙庚辛，九宮八卦門戶。驅四象、通推七返，用千朝、鍊成文武。這金丹，由些二年，漸令堪覩。　嬰兒跨虎，姹女騎龍，白雲招翠霧。各各擎、鋼刀慧劍，接刃交鋒，隱密藏機，兩家無懼。烏龜赤鳳，前來降伏，和合罷戰休兵戍，被靈童、結搆同相聚。從玆慢慢，搜尋寶貝完全，要見便教知數。　明珠萬顆，吐出神光，倒顛籠罩住。迸一條、銀霞裊裊，撞透清霄，晃耀晴空，徧開瓊路。中間獨現，真妙真玄，星冠月被端嚴具，把雙眸、高舉頻回顧。觀瞻了了清清，湛湛澄澄，害風得遇。
　　啄木兒
　　觀浮世，為人貴。舍榮華，全神氣。保養丹田絕滋味。便將來，兔不諱。
　　自諳自諱，修取長生計。自誓自誓，今朝說子細。且通邊際開靈慧，酒色財氣一齊制。做保根，永固帶。　怎生得虎龍交位，如何令姹嬰同睡。把塵勞事俱捐棄，二道合和歸本類。想玄玄，尋密祕。
　　自行自行，見性不用命。自惺自惺，黑飆先捉定。使倒顛併唯堪詠，兩脈來迴皆吉慶。辨清清，與靜靜。　
　　烏龜兒從玆警省，放眼耀光明煥炳。恣水中遊濤間逞，望見赫曦山上景。轉波恬，又浪靜。
　　自住自住，離宮受坎戶。自悟自悟，汞中建鉛庫。好頻頻顧長相覷，上下沖和知去處。漸漸入，雲霞路。　
　　赤鳳兒飛來振羽，飲盡烏江見水府。與神為主作宗祖，只把刀圭長安撫。方能教，子伴午。
　　自坐自坐，木上見真火。自哿自哿，從前沒災禍。雨東方妥誠堪可，潤葉滋枝成花朵。結團團，寶珠顆。　翠霧騰空外徧鎖，白露凝虛上負荷。換搆交睡同舒他，性命方知無包裹。不由天，只由我。
　　自臥自臥，西方憩息麼。自佐自佐，靈臺聚真火。
　　發庚辛課相應和，物物拈來都打破。元來現，此一箇。　
　　跳出後無小無大，敲著後不剛不懦。便卻如這音聲那，響喨玎璫明堂過。
　　遇玲瓏，共慶賀。
　　自知自知，只此分明是。自此自此，得一並無四。
　　在虛空裹撒金蘂，萬道霞光通表裹。復元初，見本始。　
　　要鍊正靈真範軌，更不用木金火水。把良因壘從心起，方寸清凉無憂喜。
　　證長生，並久視。
　　重陽子，害風是。王喆名，知明字。說修行旨沒虛詭，啄木詞中開真理。向諸公，取知委。
　　重陽全真集卷之四竟
　　#1此詞牌疑有誤。
　　#2此詞牌應為『長相思』。
　　#3此詞牌應為『望江南』。
　　重陽全真集卷之五
　　終南山重陽子王嚞撰
　　詞　
　　探春令　鎖庵門化馬鈺
　　要知端的，默默細想，須憑因果。至今喜悅，投歸玄妙，便把門兒鎖。
　　惺惺了了真堪可，有自然香火，靜中寂闃，分明一箇，師父來看我。
　　美醪奇饌，信任恣飲，豐餐最好。醉經飽德，唯歌自舞，□喜樂論道。
　　頻頻拈弄靈芝草，使異香來到。雲霞覆燾，鶴鸞前引，卻赴蓬萊島。
　　月中仙#1　自詠
　　自問王三，你因緣害風，心下何處。怡顏獨哂，為死生生死，最分明據。轉令神性悟，更慵羨、人誇五袴。愈覺清凉地，皮毛無用，那更憶絲絮。
　　渾身要顯之時，這巾衫青白，總是麻布。葫蘆貯藥，又腋袋經文，拯救人苦。竹攜常杖柱，侍自在、逍遙鍾呂。道余歸去路，煙霞侣。
　　阮郎歸
　　驀然撞著阮郎公，無何兩目紅。盈盈翳瞙礙非通，如何見寶瞳。  真妙藥，便修崇，良醫顯行功。金篦一刮直緣空，三光本秀同。
　　又　詠紙衣
　　蔡倫助造阮郎歸，於身顯紙衣。新鮮潔淨世間稀，隔塵勞是非。  瓊表瑩，玉光輝，霜風力轉微。寒威戰退達天機，白雲自在飛。
　　喜遷鶯　贈道友
　　問公為善，這大道無言，如何迴轉。猛捨浮華，搜尋玄妙，閑裹做成修鍊。認取起初真性，捉住根源方便。本來面，看怎生模樣，須令呈現。  親見，堪相戀、請向絳銷，宮裹開瓊宴。會上明明，霞輝萬道，射透玉絲瑤霰。一粒寶珠晶瑩，衮出光同飛電。徹中央，大羅天歸去，永除遷變。
　　歸朝歡
　　天地初分何處寄，父母無生名甚字。須將這箇要分明，推窮此理寧論是。細細傳不二，一能仍究從前自。往來頻，不知迷迷，甚日得言賜。  忽爾真靈前面至。認得元形歡喜示，惺惺覷著甚端嚴，輝輝返照通容易。見時唯密祕，妙玄微雅中深遽。出圓光，五般顏彩，復本總祥瑞。
　　減字木蘭花　辭世
　　凡軀四假，便做長年終不藉。水葬魚收，教你人咱業骨骰。這迴去也，一顆明珠無有價。正是真修，穩駕逍遙得岸舟。
　　又　自詠
　　小名十八，讀到孝經章句匝。為慶清朝，愛向樽前舞六么。  呼盧總會，六隻骰兒三沒賽。傻得唯新、刮鼓叢中第一人。
　　七年風害，悟徹心經無堅礙。信任西東，南北休分上下同。  龍華三會，默識逍逼觀自在。要見真空，元始虛无是祖宗。
　　時當五九，道用謫仙三盞酒。綵仗風流，為示農耕擊土牛。  東君德厚，放盡山梅并岸柳。得得真修，一顆明珠出玉樓。
　　青山緑水，自與今朝長是醉。緑水青山，得道之人本要閑。    清風明月，占得逍遙無可說。明月清風，共是三人我便同。
　　心低大小，細細搜尋玄裹妙。大小心低，酉上為東卯作西。     心高火出，走了三田餳與蜜。火出心高，轉轂輪迴又一遭。
　　神清氣爽，樂處清閑堪一唱。氣爽神清，鼓出從來自己聲。清神爽氣，長就黃芽緣溉濟。爽氣清神，認得前程這箇真。
　　又　贈王家飲店
　　凉淘要結，妙手輕團如握雪。要結凉淘，瓊蘂紛紛入寶槽。    挨刀細切，椀內銀筋挑玉屑。細切挨刀，又分隨余採碧桃。
　　又　化破帛
　　長居海畔，非帛衣身應不暖。海畔長居，溫燠凡軀性自如。    於公願管，轉化多人為首讚。願管公於，養就仙胎得展舒。
　　浪淘沙
　　唐秀才索春寒秋熱詞
　　氣色做交加，四序無差。上凝下出兩相磨。暖律欺寒寒逼暖，易位難趖。    恰似這浮華，人做生涯。得時溫燠失來邪。貧富熱寒應不定，浪裹淘沙。
　　和氣欲超昇，寒色沈凝。清涼內爽亦能騰。卻被外炎相伏定，春冷秋蒸。    陰照復陽登，陽喜陰增。人當衰處轉誇能。天欲明而仍暫暗，禍福交承。
　　又　歎虛飄飄
　　石火不相饒，電裹光燒。百年恰似水中泡。一滅一生何太速，風燭時燒。    公等在浮囂，悟取虛韶。福油好把慧燈挑。光焰長生明又朗，返照芝苗。
　　人要悟黃芽，忽戀榮華。俗家出了做仙家。物物拈來都打破，藉甚嬰娃。    蓬島現光華，翠霧紅霞。長春園裹看靈葩。覆燾清光仍自許，得得休誇。
　　驀山溪
　　玉堂三老，唯識王三操。復許辨三台，更能潤、三田倚靠。自然三耀，攢聚氣精神，運三車，依三教，永沒沈三道。須通三寶，方見三清好。真性照三峰，陡兔了、三焦做造。休論三世，諸佛現前來，得三乘，遊三昧，瑩瑩歸三島。
　　修行學道，切莫憑嬰姹。只是這些兒，把塵俗、般般不惹。自然蕭索，寂寞與他依，餐殘飯，著麤衣，飽暖休相捨。    常從坦蕩，守養身軀假。閑裹得真閑，覺清涼、惺惺灑灑。暗中功行，直待兩盈盈，靈明顯，做逍遙，師父看來也。
　　水中漚起，來往相隨走。旋旋被風吹，便生滅、暫無還有。忽亡忽聚，遄速沒人知，如浮世，不堅牢，名利難長久。    諸公早悟，休要迷花酒。養聚氣和神，更認取、三光靈秀。朝昏調攝，保護結金丹，添真瑩，放明光，永得逍遙壽。
　　又　贈劉哥會剃頭面
　　公能力鑷，將彼姿顏接。刮削與提得，甚停當、心洽意愜。如描似畫，眉秀鬢鬚齊，添嫩貌，減衰容，又更增言捷。    內靈和協，無質無腮頰。妙手有何述，敢把此、分明拈捻。若還會得，慧劍便磨聾，呈白刃，顯青鋼，剃出圓成曄。
　　燕歸梁
　　這箇修行理最深，水裹淘金見。清凈處細搜尋，唯風月，是知音。    綿綿永永，無令歇如，撈得稱嘉吟。一從携去上高岑，方能顯，道人心。
　　掛金燈　劉蔣庵
　　好池亭，華麗於中瑩。善修外景，裝成內景。這兩事，誰能省。謹按黃庭緝整，表裹通賢聖。水心炎炎，火焰猛勁。溉鍊出，真清淨。
　　金蕉葉
　　撲入塵凡世俗，這思牢、更兼愛獄。被玉杻金枷緊束，受無窮不足。百歲光陰迅速，更朝磨、夜磨催促。早離了家緣孤宿，結神仙眷屬。
　　武陵春#2　詠骷髏
　　無事閑行郊野過，見棺函板破。裹頭白白一骷髏，獨瀟灑愁愁。為甚因緣當路臥，往來人誹謗。在生昧昧了真修，這迴卻休休。 
　　定風波　贈馬鈺
　　萬萬人中這箇人，忽然自悟說良因。恰似白蓮花一朵，尖新，泥沙脫了出迷津。邀住清明開嫩臉，朗竅明月作毗鄰。住向空中騰馥郁，靈真，此回占得四時春。
　　〔浣溪沙〕 
　　空裹追聲枉了賢，水中捉月事同然，隔靴抓癢越孜煎。紐石作弦何日撫，鑽木待火幾時然，恰如獗地覓尋天。
　　耕熟晶陽一段田，九還七返五光全，清清淨淨顯新鮮。物外閑人雲外客，虛中真性洞中仙，晴空來往步金蓮。
　　浮世都憐假合身，勸人認取裹頭人，本來面目好相親。返照迴光知去處，逍遙自在樂天真，銳然穎脫出囂塵。
　　江梅引
　　寧海范明叔邀飯覽月桂花。
　　凌晨靜至樂倍，倚欄隈，觀奇材。正是蟾宮餘影世間來。遂得睛空甘露力，潤根荄，發修條，偉又瑰。    能綻粉苞加紅艷，按周天，四序開。蘂撒黃金，騰馥郁、道眼堪猜。豈許姿陸地、混塵埃。呼取好風同引去，上瑤臺，復靈根，月裹栽。
　　金雞叫　寧海軍結金蓮社
　　社結金蓮都不曉，金盤獻、七珠明了。金陵河裹知多少。要現金光，須得金匙攪。牽過般密妙，金風內、好香籠罩。金枝玉葉同成俏。喚出金翁，便做金雞叫。
　　又　警劉公
　　識得希夷方見妙，自然是、無煩無惱。妻男孫女長繚繞。愛獄恩山，把身軀緊縛抓。若要玲瓏於已俏，把慧刀、快磨頻挑。萬斤鐵索都碎了。奉報劉公，省悟我金雞叫。
　　感皇恩
　　丁亥年十月初一日，先生要化馬　　鈺，故鎖門百日，欲令鈺見家風而肯從。
　　百日鎖庵門，擒顛縛傻，閑閑澄中靜養真假。箇人歎問，直想如斯瀟灑。我咱知得也，誠清雅。    別有一般，分明好畫，頻頻親擎出暫懸掛。那滿要看，萬斛珍珠酬價。恁時傳說下，些兒話。
　　瑞鷓鴣
　　長春景致等長年，不夜鄉中永不眠。自在從容除我想，逍遙來往有誰權。   唯知物外渾無物，獨看天中別有天。五彩霞光長作伴，金花圍繞大羅天。
　　修行莫鍊外容紅，只要當中起赤心。從此能生木上火，自然養就水中金。   瑤芳寶樹同相守，玉葉瓊枝共廝侵。休去他方尋伴侣，箇中真箇是知音。
　　修行孰是鍊金丹，鍊就方知兩事全。七返不容開四戶，九還應是轉三田。   氣神交結為珍寶，靈性分明作大仙。今日卻歸元本路，自然清靜永恬然。
　　惜黃花
　　昨朝酒醉，被人縛肘。橋兒上，撲到一場漏逗。任叫沒人扶，妻兒總不救。猛省也，我咱自呪。兒也空垂柳，女空花秀。我家妻，假作一枚花狗。我謹切隄防，恐怕著一口。這王三，難為閑走。
　　豆葉黃
　　奉報英賢，早些出路。卜靈景，清涼恬淡好住。開闡長生那門戶。便下手修持，真功真行，真性昭著。姹女騎龍，嬰兒跨虎。把珠玉瓊瑤，顛倒換取。正是逍遙自在處。結一粒、明明金丹，金鏡金耀攢聚。
　　聖葫蘆
　　這一葫蘆兒有神靈。會會做惺惺。占得逍遙真自在，頭邊口裹，長是誦仙經。 把善因緣，卻腹中盛。淨淨轉清清。玉杖挑將何處去，緊隨師父，雲水是前程。
　　憨郭郎　或問難免憎愛心
　　深憎憎愈甚，探愛愛尤多。兩般都在意，看如何。他歡如自喜，他病似身痾。心中成一體，各消磨。
　　郭郎兒慢
　　日放銀霞，甘雨滴成珠露。召清風、氣神同助。便致令、相守鎮相隨，更寶種三田，九轉靈丹聚。    碧虛前，徧生玉芝金樹。綻瑤花、滿空無數。爛慢開，瓊蘂吐馨香，正馥郁當中，一點光明住。
　　自在逍遙，清靜恣閑行走。拄靈杖、慢垂寬袖。任彩霞、繚繞緊相隨，更遠遠香風，翠霧同來誘。    忽昂頭，驀觀瑩景添秀。見青衣、半空招手。便喚余、休更別追尋，指白雲深處，這裹神仙有。
　　受恩深
　　性亂因醪誤，精枯緣色妬。眼神傷敗，被財役住。鼻濁如何，只為氣使馨清去。俘世人難悟，嘮四事相牽，淪落苦處。    達士怡然殊不顧。上淨真心，於下元陽堅固。左養取青龍，右邊白虎咆哮做。都總來攢聚，便成結金丹，大羅歸去。
　　折丹桂
　　氣財色酒相調引，迷惑人爭忍。因斯染患請郎中，鬼使言，你且儘。    不須把脈休頻診，死病今番準。這迴須去沒推辭，復勾追，交帖緊。
　　進來陰府心寒懔，對判官詳審。高呼鬼使急挐拏，不凌遲，更待甚。    鑊湯浴過鐵狀寢，銅汁頻頻飲。哀聲禱告且饒些，後番兒，不敢想。
　　木欄花慢
　　論修行鍛鍊，只元是，這些兒。也勿取翁婆，姹女嬰子相隨。休言木龍金虎，更何須黑赤坎和離。奉報諸公入道，莫令形苦神疲。    堪宜正好搜尋時，坦蕩准希夷。放落魄清閑，任雲任水，真靜真玆。靈然養成內寶，聚玄機密妙不難知。開闡當中一點，瑩然明照無為。
　　河傳令　知縣董德夫小
　　德夫知縣，坐上將余便，索河傳令。堂下落花，你咱分明親見。稍知空，這攀緣，都不戀。爭如修取來生善，早悟光陰，急急同飛箭。足愛前親，好心長行方便。若回頭，隨我訪，神仙面。
　　虞美人
　　先生嘗云：余嘗從甘河携酒一瓢，欲歸庵，道逢一先生明云：害風肯與我酒喫否？余與之。先生一飲而盡，卻令余以瓢取河水。余取得水授與先生。先生復授余，令余飲。余飲之，乃仙酎也。
　　害風飲水知多少，因此通玄妙。白麻衲襖布青巾，好模好樣真箇好精神。    不須鏡子前來照，事事心頭了。夢中識破夢中身，便是逍遙達彼岸頭人。
　　又　戰公索修行
　　安爐燒出清凉景，捉住風飈影。輕中盈滿得逍逼，自然心月空外顯彰照。    當初元約惺尤省，天詔應邀請。仙音一派瑩聲招，此時還許返本上丹霄。
　　恣逍遙#3
　　若要修行，須搜子細。把金關、玉門牢閉。上下沖和，位交溉濟。得來後、惺惺又同猜談。    衮入虛空，卻投根蔕。毫光在、爛銀霞際。玉色新鮮，真靈瑩膩。分明徹、淨清閱然細細。
　　擺脫濁醪，憑傳清水。這滋味、香甜真美。過得重樓，全無滓穢。五門開、澆淋就中忒銳。七寶滋榮，三田溉濟。十分用、刀圭和祕。結作真晶，明明殊麗。山峰上、風月共邀出世。
　　臨江仙
　　每日行持都不是，今朝頓覺舒寬。和交媾聚成團。嬰兒投姹女，虎繞與龍蟠。    四象同房搓玉線，一穿透過金丹。自然光艷出泥丸。有言言不盡，無說說非難。
　　又　大葫廬先生出常背此貯酒也
　　每向街頭來往走，誰人識此葫蘆。長盛美酒豈須沽。時時真暢飲，日日不曾無。    自是於、身唯了事，相隨肯暫離余。杖頭挑起趁江湖。一船風月好，千古水雲舒。
　　繫雲腰#4　自詠
　　終南山頂重陽子，真自在，最逍遙。清風明月長為伴，響靈呶，空外愈，韻偏饒。    蓬萊穩路頻頻往，只能訪，古王喬。丹霞翠霧常攢簇，弄輕飈，繫雲腰，上青霄。
　　迎仙客
　　做修持，須搜索，真清真靜真心獲。這邊青，那邊白，一頭烏色，上面殷紅赫。共同居，瑠璃宅，瓊苞瓊蘂瓊花折。玉童歌，金童拍，皇天選中，山正是仙客。
　　這曲破，先入破，迎仙客處休言破。勘得破，識得破，看看把我，肚皮都龞破。    會做麼，是恁麼，奈何子午貪眠麼。說甚麼，道甚麼，自家暗裹，獨自行持麼。
　　這害風，心已破，咄了是非常持課。也無災，亦無禍，不求不覓，不肯做墨大。大仙唱，真人和，全真堂裹無煙火。無憂子，共三箇，頓覺清涼，自在逍遙坐。
　　重陽全真集卷之五竟
　　#1此詞牌應為『月中桂』。
　　#2原本詞牌誤作『祝英臺』。
　　#3此詞牌應為『殢人嬌』。
　　#4此詞牌應為『繫裙腰』。
　　重陽全真集卷之六
　　終南山重陽子王嚞撰
　　詞藏頭
　　滿庭芳
　　□問修行，□家住坐，□金木水相當。□中起火，五事竝施張。許神仙全氣爽，□都是、絕盡嵩荒。□原正，□傳妙用，兩液味堪嘗。□漿，頻做作，□通瓊路，顯現嘉祥。□金丹真耀，瑩彩輝光。□兀騰騰渺邈，□遊處、聲韻琅琅。□辰見，□人得得，出自滿庭芳。
　　又　與戰公望字復拆王字
　　□論修行，□翁喚住，□人須要開張。□推密妙，玄裹細消詳。□默真功永固，□淳厚、實行堪當。□中寶，□花馥郁，上下似銀霜。□望，□喆覷，口中一點，便是明光。□誰會白黑，青赤兼黃。□脈俱通九轉，□搬運、透出崑岡。□頭看，□前瓊蘂，合此滿庭芳。
　　又　京兆辛吉甫見枰棋者遂書此
　　□鬥枰棋，□心萬轉，□情注意完□。□神搜思，彼此巧生姦。□道鋪機關爭，□如會、自己雙關。□留住，□人這著，默斷破癡頑。□顏，□好看，□前敲打，鬧裹清閑。□從庚虎，哮吼在高山。□道分明不識，□白黑、知守交頒。□前勝，□中仙桂，誰與我躋攀。
　　又　邵公楊公為家緣拘繫告詞
　　□論饑寒，□公來問，□中怎奈爺娘。□牽兒絆，妻室惱愁腸。□卦分明有說，□田正、震地清涼。□南看，□前一點，何不趁時詳。□琅，□序至，金木水火，□放炎光。□然見真景，本有舒張。□覩紅霞出入，□開後、慧刃揮鋼。□花綻，□系接引，永永滿庭芳。
　　又　贈母希揚
　　□話虛无，□中蓮出，□人得遇希揚。□高勝我，事事總暉光。□兀騰騰自在，□風動、與道相當。□藏寶，□花開後，空裹撒真香。    □傍，□銀浪，淼逢煙焰，暑氣成霜。□青芽金葉，片片清涼。□兆城南嶺立，□字得、天外鋪張。□生憶，□懷詞曲，須唱滿庭芳。
　　又　留別京兆
　　□勸韓公，□歸東路，□人子細消詳。□談教我，須要寫詞章。□地慈尊幾旦，□輪顯、圓相明光。□誰得，□心無礙，吉慶好施張。□長，□真善，做心靈點，常使玎璫。□聲敲振動，響盡琅琅。□友須憑行果，□花綻、金蕊馨香。□烏朗，□蟾現處，正照滿庭芳。
　　又　黃邑于公乞修行
　　□論修行，□翁甚喜，□津堪作瓊漿。□清火赫，顛倒吉還昌。□顯金烏甚朗，□中現、玉兔精詳。□□□、□談正處，暑氣變成霜。□當，□內寶，□珍珠璧，一一收藏。□尤良善善，性燭施張。□現靈明愈耀，□中土、本有直光。□冥點，□煙散盡，堪慶滿庭芳。
　　驀山溪
　　□猿捉整，□是修真格。□各得其門，□長閑、便歸陽陌。□年光景，悟此得清涼，□兆有，□中仙，□下貧人憶。□蒙書誨，□日頻搜索。□意上來聞，□邊聲、怎生掩間。□前朦事，別是一家風，□尸沒，□和松，□敢溪山驀。
　　喜遷鶯
　　□門開悟。□此去難為，雙眸迴顧。□得雲軿，怡然穩駕，飈外樂聲堪覩。他舊朋霞友，舞袖前來談吐。□中素，□知余唯有，慈悲公據。□主，□風做、□里不能，□重步離上。□已清涼，圓明返照，□出自家園圃。□吉瑞祥嘉慶，今也宿於何處。□誠露，□非遙欣指，朝元觀所。
　　瑞鷓鴣
　　□黃麥秀變隨秋，□內燒身日日憂。□被兒孫長與便，□遭妻女每添愁。□中戚戚多般恪，□內孜孜少得休。□棄金花如覺悟，□今專勸早回頭。
　　臨江仙
　　□此慇懃求一訣，□傳清靜奇瑰。驚神駭目自殘摧。□公入藥鏡，□照道眸開。□外邪魔都盡勦，□能治病禳災。□紅水緑一聲雷，□田田內，寶印到蓬萊。
　　又　發牒
　　□外庭中呈玉翰，□衣列行齊分。□圭已許奏新文。□詞同轉，□把信章焚。□焰起時雲雨至，□神遞送無紛。□系接引達天君。□傳回語，□道聖知聞。
　　又
　　□白簡書金訣籙。□他名姓亡魂。□驚神駭各思存，□蒙追薦，□你愛生門。□戶別開玄妙做，□人同和天尊。□光一點永無昏，□輝月照，□水出崑崙。
　　定風波#1
　　□裹閑人戶外閑，□方遊歷白雲間。□射日臨光景媚，□□，□前明朗見崑山。□得怡然諸事略，□中珍寶好躋攀。□裹金花開馥馥，□馨透過玉門關。
　　如夢令　贈僧子哲
　　□口中校祖葉，□德茶香點爇。□滅與煙消，□似圭峰祕訣。□切，□言，仞利天中子哲。
　　永遇樂
　　與登州安閑散人二首。
　　□位粧變，□鄉取瑞，□性分朗。□滿心中，□端布政，□理尤清爽。□凡五馬，□他輔弼，□性感恩舒暢。□身處、安閑散神，搜尋道家珍藏。□因好討，□光明射，□裹真丹有。□況戶長，□燒門頻，□溉得堪依仗。□生須要；□男交會，□下且休貌狀。□時間、方面了了，待為宰相。
　　□子來觀，□人歡趣，□筆詞做。□友琅琅，□朋密密，□每遥瞻覷。□空聳現，□瓊樓景，□兆妙玄同所。□門開、風月清明，四序長春堪度。□宜縱酒，□時卯上，□醉還醒復悟。□逸懷攄，□消情減，□喜謳吟處。□誠致禱，□延彭祖，□助本元堅固。□今有、真樂神仙，到斯永遇。
　　又　鄒公索
　　□得呈鋼，□花吐瑞，□藥香爍，□鍊清泉，□澆紅焰，□盡財俱削。□圭一粒，□精麥髓，□變俗容消卻。□山頭、遊翫四時，長春酒頻斟酌。□同卯共，□方澄靜，□看嬰為姹作。□喜調和，□傳津液，□夜光明錯。□年有幸，□分豆旭，□轉結成靈藥。□長生、久視蓬島，遇遭永樂。
　　又　郭法師求
　　□緑煙紅，□絲不斷，□斧通聖。□制先依。□非莫管，□法心頭整。□行真籙，□地名姓，□死自教分定。□端財、金寶於身，一一不須受領。□公精瑩，□花開闡，□甲潔嚴修省。□下靈符，□來有則，□劍惺中惺。□辰月日，□頭頂戴，□象轉遷仙逕。□遊處、天然歡樂，遇遭永永。
　　卜筭子　黃庭經上得
　　□子知公瑩，□在鄽中騁。□意猿心不肯收，□論榮華命。□齒存真性，□處清中靜。□向虛无境內尋，□步蓬萊景。
　　〔卜算子〕前後各帶暍馬－聲
　　□筭詞中話，□上甘津灑。□養靈煙火養蓮，□意馬，□爰俱齊捨。□內丹無價，□在山邊掛。□有屯蒙玉線縫，□野馬，□月同安下。
　　蘇幕遮
　　□坑休，□顯貌。□脈嬰兒，餧飼長令飽。□定真元誠俊俏。□似清風，明月玄中妙。□如麑，□若豹。□勺歸期，見地誰堪昭。□吐桃花香杳裊。□內珍珠，全得三光照。
　　又　焦姑求
　　□聽聞，□闡戶。□滅蟲亡，鑪竈堪安固。□粹常純空外覷。□徹清清，寂靜無思慮。□頻忘，□按住。□結金丹，透入明堂所。□斧長施鋼劍鋒。□薦真元，直趁蓬萊路。
　　又二首　李法師求
　　□人談，□焰助。□與泉源，交結相同怙。□木真元牢鎖住。□掌扶持，精氣長堅固。□中甜，□上素。□小嬰兒，姹女頻看覷。□外空邊誠雅趣。□入祥雲，便得神仙做。
　　□靜青，□黃燭。□滅煙消，白黑紅光旭。□轉靈丹令沐浴。□囗長生，五彩從前簇。□宗評，籙法籙。□寫金書，拯救災回福。□及歸依功行足。□現金丹，衮出崑山玉。
　　武陵春　憶道友
　　□業雲涯別有景，□曲武陵春。□日清閑沒苦辛，□載得全真。□是人非俱不管，□爵肯相親。□史哥時說一新，□斧斷迷津。
　　□日醍醐長灌頂，□丙反相親。□有瓊漿與玉津火養精神。　　地醒來寅地醉，九按三巡子於金，得味衠賞武陵春。
　　又　京兆趙公勸酒不飲　　
　　□處林泉別有酒，□卯按篇章。□二層樓飲玉漿，□裹火生光。□兀陶陶頻醉醒，□夜最堪嘗。□味來迴轉轉昌，□出趁蓬莊。
　　恣逍遙#2
　　□氣全神，□神燕坐。□來與、四方聚課。□說靈根，□坤對過。乎想麼、么妙自無人我。　　□戟鋒交，□平相賀。□中寶、結成一顆。□是惺惺，□清沒和。津負荷、須用這箇那筒。
　　又　承杜先生傳語
　　□識攢上，□身憔悴。□難解、怎生遠體。□元固壯，□還養氣。精麥髓、骰潤任緣歡喜。　　□誦經書，□捐名利。□圭法、且休整理。□鎚金鎖，□窠緊閉，關要洗、須認分中閑貴。
　　漁家傲　詠鐵□先生出外常携之
　　□住靈臺清淨觀，□公四假須溫暖。□日便教携□。□窑畔，□和米麵瓊漿按。□竈為鑪頻鍊煅，□燒鉛汞長煎□。□動饑腸白氣滿。□中看，□前一點真堪翫。
　　又　付京兆杜先生
　　□陝高名身姓杜，□金間隔從來做。□壽年方七十五。□能住，□人百歲超塵慮。□淨歸清明又著，□常認得梨花數。□行已知藏洞府。□仙簿，□功元入蓬萊路。
　　又二首　李公求
　　□聖老子元姓李，□今正是遺風起。□向他方求出離。□明位，□從坎暗清涼地。□便施仁兼富義，□還略叙閑中意。□內無心真活計。□分美，□都水火須交濟。
　　□德修真年七十，□從鶴髮童顏出。□上靈泉流得急。□如密，□尸去盡腸充實。□道穿虛同入室，□令鉛汞成丹粒。□便逍遙萬尤靜謐。□休詣，□人常與神仙集。
　　河傳令　贈京兆趙公
　　□心合眼，瑩耳聰意靜，鼻通舌辯。□說山頭，一派清流落澗。□中烹，□焰兄，緊不慢。□西金解東方版，□片便令，虎龍同打盼。□得明珠，諸般不教興販。□春來，□金生，花復綻。
　　又　贈京兆席句押
　　□衫敗易，處俗情正好，知白守黑。□院脫離，好把明珠憐惜。□年時，□因綠，怎生積。　　□心約己為規則，□圭一粒，細思非難覓。□性識真，便是神仙端的。□明公，□專上，都押席。
　　踏莎行
　　□道脩真，□人會歎，□中說得終無斷。□刀磨出慧鋒開，□頭自有仙家讚　□動光明，□常圓滿，□清泉瑩堪教看。□前只是這些兒，□心認破山頭翫。
　　□說脩持，□文詞雅，□生玉璧光輝射。□中交煥汞和鉛，□傳甲木唯惺灑。　□火翁婆，□男不寫，□公別指清涼話。□根甘液是真因，□都得此丹無價。
　　□守丹田，□分恁麼，□公認正真無墮。□包四象立虛名，□言千日成功課。　□作良緣，□絲纏鎖，□花開處瓊英妥。□人返得丈夫身，□身風了千千箇。
　　又　別道友遊白鹿觀
　　□要吹燈，□中有作，□離暫別休疑卻。□遊白鹿觀頭看，□前便是成行腳。　□要歸來，□宵為約。□絲不斷真嬉譫。□誠語朴決重懽，□間緊把猿兒縛。
　　醉蓬萊
　　□時間有吏，拱手前來，謹傳台旨。□晚難參，□俟辰先起。□至庭堦，□爭通報，□上人心喜。□出尊談，□推學道，須留妙理。　□液瓊漿，□生三寶，□脈光門，□華麗美。□抵神清，□俾氣無睡。□下知州，□圭休禀，□自然仙瑞。□現靈芝，□遊寶洞，蓬萊一醉。
　　又　詠雪
　　□然間雲霧，密布長天，徧空呈瑞。□屑飄飄，舞風前輕墜。□面凝酥，山頭鋪粉，又爽兼鮮媚。□姹嬰兒，相將擁手，同來遊覷。□裹全真，□實中迎，□寶滿插，瓊花榮貴。□脈和明，更三光分銳。□地生輝，震方通耀，放爛銀霞起。□見師呼，仙童邀我，蓬萊一醉。
　　重陽全真集卷之六竟
　　#1原本詞牌誤作『定風波』。
　　#2此詞牌應為『殢人嬌』。
　　重陽全真集卷之七
　　終南山重陽子王嚞譔
　　詞
　　解佩令
　　庵中住坐，塵勞越大。貪米麵、看待經過。趕杖按刀，磁碗五瓦盆箇。匙筋杓、甑沒堆垛。  掃田刷釜，點燈遏火。入門關、出門安鎖。本要清閑，被許多、日常殃我；難為駕、五色雲朵。
　　轉調醜奴兒
　　苦苦勸愚人，被財色、投損精神。利韁名鎖休貪戀，韶華迅速如流箭，不可因循。  早早出迷津，樂清閑、養就天真。性圓丹結，方知道、蓬萊異景。元來此處，別有長春。
　　解佩令#1贈馬鈺
　　扶風宜甫，聽余教旨。你從前、入道未是。終有洪禧，舊交朋、陸山復至；一一須、聽他玄理。  山頭休去，此中居止。兼乞覓、庵糧便利。直待盈盈，恁時節、同將師禮；住十洲、大家歡喜。
　　如論性命，須搜夕晝。光明照、有甚肥瘦。日月西遊，當中斡、樞機北斗；天花綻、異香無漏。  空空皆出，虛虛盡透。清凍處、逍遙交媾。自在躋真，輕飆外、任飄精秀；聚雲朋、更兼霞友。
　　又　茶肆茶無絕品至真
　　茶無絕品，至真為上。相邀命、貴賓來往。盞熱瓶煎，水沸時、雲翻雪浪；輕輕吸、氣清神爽。  盧全七椀，喫來豁暢。知滋味、趙州和尚。解佩新詞，王害風、新成同唱；月明中、四人分朗。
　　又　愛看柳詞遂成
　　平生顛傻，心猿輕忽。樂章集、看無休歇。逸性據靈，返認過、修行超越；仙格調、自然開發。  四旬七上，慧光崇兀。詞中味、與道相謁。一句分明，便悟徹、耆卿言曰：楊柳岸、曉風殘月。
　　菊花天
　　此藥神功別有懽，專醫性命完全。名喚紫金丹。服之一粒，永保康安。
　　寶結三田搬運過，明珠透出泥丸。五彩九霞光，共至竝攢，捧入仙壇。
　　又　風
　　此藥神功別有華，專醫徧體頑麻。下事是三家。不拘溫酒，選甚鹽茶。
　　服了便令筋骨換，亦教結就丹砂。頓覺神清氣爽，最嘉最嘉，步步雲霞。
　　又　眼
　　此藥神功別有名，專醫兩目多情。一點變澄清。自然仰面，認得前程。更用金篦輕掠刮，便教換了塵睛。觀俗緣空朗照，至精至精，三輝騰明。
　　又　嗽
　　此藥神功別有情，專醫肺裹謳吟。治正水中金。教公免了，分外聲音。
　　傷重寒風并熱冷，五般無復重侵。節色減財攝養，古今古今，性命來尋。
　　又　食
　　此藥神功別有方，專醫五臟膏肓。一服下隨湯。即時傳透，便得安康。
　　更使真玄推妙訣，諸公子細消詳。養氣全神保固，壽長壽長，永處清凉。
　　卜筭子　妙覺寺僧索
　　妙覺證慈悲，便入菩提路。日日常開方便門，慧照生靈炷。  坐雪釋迦尊，面壁達摩悟。觀此在緣行果成，兜率天堂住。
　　〔卜算子〕前後各帶暍馬－聲
　　信任水雲遊，欣放靈猿傻。要去隨霞恣害風，乘良馬，穩坐香羅帕。  南北與東西，選甚高和下。處處來迴得自如，呈弓馬，會把明珠射。
　　一疋好驊騮，精彩渾如畫。卻被銀鞍縛了身，著絆馬，怎得逍遙也。  不若騁顛狂，掣斷無挂。擺尾搖頭廐櫪違，做野馬，自在遊冶。
　　此箇真真也，瑩徹靈靈也。出入虛無縹緲間，騎風馬，信任飄諷也。  占得惺惺也，光輝明明也，來往晴空碧落中，乘雲馬，自在逍遙也。
　　趕退日中烏，捉取月中兔。便著晶光覆了身，金馬住，方是重陽做。交位顯真功，換質成真趣。到此還知自在遊，玉馬去，走入雲霞路。
　　前後〔各〕帶暍馬一聲#3　尋知友
　　有箇害風兒，海上尋良份。只為心頭忒緊圖，意馬隘，惹出渾身疥。  款款細搜求，日月年時賽，遂得中央四寶珠，祿馬快，走入關西界。
　　卜筭子　開門了化出馬鈺
　　你待堅心走，我待堅心守。百日扃門化出來，方是余開口。  開取四時花，綻取三春柳。認取元初這箇人，共飲長生酒。
　　卜筭詞中筭，卦象分爻象。海島專尋知友來，堪把扶風喚。  莫怪頻磨難，只要分明燦。決定堅心沒惱愁，永結長生伴。
　　又　雪中作
　　誰識這風狂，誰識斯三嚞。恰遇炎蒸得清涼，正寒也成溫熱。  因仰至人言，遂獲真仙訣。九九嚴凝花正開，三伏中卻下雪。
　　又　歎世迷
　　堪歎世間人，誰肯望天覷。北斗南辰日夜移，飛走烏和兔。恁地被煎催，尚自生貪妬。忽日酆都勾你來，著甚詞因訴。
　　脩鍊不須忙，自有人來遇。已與白雲結伴儔，常作詞和賦。  靜裹轉恬然，歡喜迴光覷。一箇青童立面前，捧出長生簿。
　　漁家傲
　　跳出凡籠尋性命，人心常許依清靜。便是修行真捷徑。親禪定，虛中轉轉觀空迥。  認得祖宗醒復醒，紅紅赫赫如金定。漸漸圓明光又瑩。通賢聖，無生路上長端正。
　　又　兄去後贈姪元弼元佐
　　元弼前來并兄佐，尊親遞儹還知麼。昨日笑兄心轉破。休摧挫，後番決定安排我。這箇傳來唯這箇，輪迴生死如何趓。棄墓趖墳離枷鎖。除災禍，無生路上成因果。
　　誰識王三能買賣，道心堅處難為退。每把三光頻頂戴。頻頂戴，擘開世網居塵外。  害得風來風得，今朝錢覓人休怪。占得逍遙真自在，真自在，携雲卻赴蓬萊會。
　　又　贈道友
　　這箇王風重拜見，珍珠水飯誠堪羨。盈腹充腸白氣顯。白氣顯，今朝專問梨花片。  有說之時開一徧，言對後馨香善。滿樹高高真玉現，真玉現，月明正照清涼院。
　　又　贈甯生
　　夫喚三郎妻九姐，兩橡合得一間舍。骨作檣梁皮做瓦。休誇詫，父娘成就伊居也。  兒願室家女願嫁，舅姑修茸何時罷。日日功錢難答謝。聽余話，長行孝順酬斯價。
　　又　京兆道友
　　得得中間尋得得，王三默訣惟王六。若要清靜如白玉。獨自宿，余自須要除情欲。  這箇靈童明似燭，惺惺能唱無生曲。日住公家公不識。休尋覓，心澄便是真消息。
　　又　崑崙山石門庵
　　入得石門山上住，弟兄手腳無安措。一日三時長廝覩。厨裹去，搬柴運水投鍋釜。若勸同流疾作做，心頭一點休教誤。我待分明說一句。從開悟，天機不敢輕彰露。
　　五更出舍郎
　　反會做他出舍郎，便風狂。成功行，到蓬莊。奉報那人如惺悟，好商量。五更裹，細消詳。
　　一更哩囉出會郎，離家鄉。前程路，穩排行。便把黑飈先捉定，入皮囊。牢封繫，任飄颺。
　　二更哩囉出舍郎，變銀霜。湯燒火，火燒湯。夫婦二人齊下拜，住丹房。同眠宿，臥牙牀。
　　三更哩囉出舍郎，最相當。神丹就，養兒娘。一對陰陽真箇好，坐車厢。金牛子，載搬忙。
　　四更哩囉出舍郎，得清凉。重樓上，飲瓊漿。任舞任歌醒復醉，愈堪嘗。真滋味，萬般香心
　　五更哩囉出舍郎，沒隄防。無遮礙，過明堂。一顆明珠顛倒衮，瑞中祥。崑崙上，放霞光。
　　認得五般出舍郎，黑白彰。當中赤，間青黃。哩囉囉□哩囉哩，妙玄良。玲瓏了，便玎璫。
　　醜奴兒#4　詠棋
　　兩人鬥勝俱誇會，路路相違。子細挨依，劫盡方知解了圍。  愚迷不曉雙關意，各自藏機。孰是孰非，卻被傍觀冷笑微。
　　又　迷懷
　　鄽中有箇修行子，火院難離。只被推辭，恁不回頭候幾時。　　今朝不保來朝事，大限誰知。可愚癡，直待荒郊咬齒兒。
　　昨宵獨臥冰稜道，三耀常觀。自在心安，愈覺清涼不覺寒。　　尾閭過來夾脊上，轆轆長搬。透入泥丸，返老長生別有歡。
　　曹溪一路人難悟，怎捨妍妻。難受孤倆，獨自眠時越越迷。　　分明有箇長生路，孰是能躋。說甚東西，誰肯抽身出汙泥。
　　凡人若會通三耀，便結良緣。搜見真玄，方信虛空出大仙。金丹一粒無為漏，得怒精妍。明瑩光圓，萬道霞光簇上天。
　　如夢令
　　寧海人人省悟，此別何時再遇。唯願重金蓮，好把良因作做。歸路，歸路，滿目白雲翠霧。
　　又　贈縣令
　　日日此中開宴，食肉諸公總善。唯有害風王，莫怪頻來見面。知縣，知縣，正好與人方便。
　　又　蒙友惠詞
　　明月古今長有，怎奈華宗海口。黑窟裹頭居，黯暗不分夜晝。吾友，吾友，問你如何下手。
　　楊柳枝
　　夢悟青霄月正高，射蟠桃。一枝白筆得逢遭，更兼刀。  應手詩詞隨寫染，運風騷。玉牋上面起雲濤，任陶陶。
　　一息來時衰氣毬，騁風流。不來一息破胞抽，這回休。  若要依前常建販，復從頭。胞兒裹面氣重收，再儸僂。
　　誰識天邊一井金，紫光侵。朝朝日日眼前臨，沒人尋。惟我靜中知去處，自堪任。盡斤盡兩入珠林，出高岑。
　　搗練子
　　猿騎馬，呈顛傻，難擒難捉怎生捨。哩囉□，哩囉□。　　慧刀開，齊下殺，教君認得根源也。哩囉□，哩囉□。
　　水兼火，坎和離，兩般消息怎生知。哩囉□，哩囉□。　　休燒鍊，莫修持，元來只是這些兒。哩囉□，哩囉□。
　　搗練子，害風哥，一身躍出死生波。哩囉□，哩囉□。　　便是逍遙真自在，沒人拘管信吟哦。哩囉□，哩囉□。
　　用刀圭，剖昏迷，合和一處怎生携。哩囉□，哩囉□。　　人頭落，現虹霓，白蓮花朵出青泥。哩囉□，哩囉□。
　　名利海，是非河，王風出了上高坡。哩囉□，哩囉□。　　纔候十年功行滿，白雲深處笑呵呵。哩囉□，哩囉□。
　　三丹寶，難分剖，昏昏默默怎生保。哩囉□，哩囉□。　　在虛空，長懷抱，緋衫裹子新烏帽。哩囉□，哩囉□。
　　踏莎行
　　莫騁兒群，休誇女隊，與公便是為身害。脂膏刮削苦他人，只還兒女從前債。　　悅目亭堂，哀心念愛，直饒鐵打堅牢。多多罪業自家躭，一朝合眼如何戴。
　　又　別家春
　　妻女休嗟，兒孫莫怨，我咱別有雲朋願。脫離枷鎖自心知，清涼境界唯余見。　　步步雲深，灣灣水淺，香風隨處噴頭面。崑崙山上樂逍遙，煙霞洞裹成修鍊。
　　又　自詠
　　人被錢迷，錢由人使，一來一去何時已。頑銅尚自有消磨，凡軀著甚逃生死。　　聞早回頭，疾搜妙旨，細推休道無師指。腹中兩路顯然開，心頭一點分明是。
　　汞裹泉清，鉛中火赫，倒顛澆溉傳甘澤。虎聲震動甲方青，龍吟喚出庚方白。　　認正田原，分門阡陌，金桃親種親收摘。玉童掌內任擎來，瓊筵會上堪分擘。
　　大道無名，害風有作，踏莎行裹成歡樂。因緣腳腳修鍊成，蓮花步步相隨著。　　透出清泉，上衝碧落，成雯結蓋須磅礴。外馨接引好輝光，內明照耀真丹藥。
　　不識慚惶，要人津送，情生念起般般動。心神指引乞為緣，三餐飽後休胡用。　　豈許醫看，莫交人重，行符咒水良因種。哩□哩囉囉哩□，長隨走蓬萊玉洞。
　　又　奉酬人惠
　　氈襪余留，木盔分納，微誠用表相酬答。百般荼飯任經營，千般滋味堪嗚咂。恬淡真人，朴純菩薩，都緣此物成超達。好將鉛汞裹頭收，須教盈滿休拋撒。
　　又　贈友生
　　前歲麻收，去年麥覓，一麻么麥傳消息。左邊金餅一陽生，右傍銀器純陰匿。　　偏黨無私，倒顛有則，心燈朗徹緣挑剔。終南街裹不遊行，京東路上知端的。
　　又　詠燒香
　　身是香爐，心同香子，香煙一性分明是。依時焚爇透崑崙，緣空香裊呈祥瑞。　　上徹雲霄，高分真異，成雯作蓋包玄旨。金花院裹得逍遙，玉皇几畔常叅侍。
　　又　贈友人
　　一點靈明，兩條坦路，怎生下手如何做。好教稽首上天堂，莫令失腳遊陰府。　　日轉金烏，月生玉兔，森羅萬象同躔度。勸君休要泥長生，時時牢把金精固。
　　又　崑崙山團庵
　　做就圈模，且休蓋椽，諸公怎曉余方便。水符不向此中行，因緣己到文登縣。　　各謹持修，速歸煅鍊，內容顯現親頭面。如今款款漸投玄，恁時得得頻相見。
　　又　燒庵
　　數載辛勤，謾居劉蔣，庵中日日塵勞長。豁然真火瞥然開，便教燒了歸無上。　　奉勸諸公，莫生悒怏，我咱別有深深況。唯留煨土不重遊，蓬萊雲路通來往。
　　睡裹搜尋，眠中做作，目矇認正恆歡樂。想成三寶自神靈，結成九轉真丹藥。　　攢聚祥雲，往來碧落，後隨前引唯鸞鶴。白光萬道逵園生，紅光一點當中鑠。
　　重陽全真集卷之七竟
　　#1原本詞牌誤作『又』。
　　#2言曰：原本誤作『言田』。
　　#3此詞牌應為『卜算子前後各帶喝馬一聲』。其『尋知友』三字是詞題。
　　#4原本詞牌誤作『卜筭子』。
　　重陽全真集卷之八
　　終南山重陽子王嚞撰
　　詞套數
　　如夢令
　　如知九九妙中談，明月分明照碧潭。會得雙關真箇理，前三三與後三三。
　　九九明詞要正，修整亙初元性。須是返陽陰，決作清吟雅詠。
　　賢聖，賢聖，容許陳如夢令。
　　九一初寒有自，朔氣任從開肆。是處蠻嚴凝，正遇中冬節至。
　　藏異，藏異，內隱新陽欲施。
　　九二玄陰凜凜，白雪徧鋪緣甚。還許潤靈根，接引黃芽悉審。
　　如恁，如恁，北海神龜暢飲。
　　九三隅維積洚，水面盡為凌凍。奇性最堅貞，任放明光出眾。
　　遙送，遙送，返照天涯螮蝀。
　　九四寒風似箭，威勢徧行方便。射追這群魔，言慶嘉祥得見。
　　堪羨，堪羨，隱顯晴光一片。
　　九五天池盡泮，淑景漸令堪翫。識看嶺頭梅，衝暖已成爛熳。
　　香案，香案，獨占真陽一半。
　　九六舒張瑩氣，上下沖和溉濟。週匝普流通，正顯道尊德貴。
　　經緯，經緯，欲放瓊苞寶卉。
　　九七門開八脈，洞達永無相隔。渾似吐氤氳，運轉週迴素白，
　　難測，難測，一點當中堪赫。
　　九八般般洽協，普徧盡歸調燮。處處見光輝，燦燦尤增煒燁，
　　相接，相接，長出瑤枝玉葉。
　　九九八方端鎖，團聚光明如火。焰焰做紅霞，裹面天花偏妥。
　　成裹，成裹，瑩瑩明珠一顆。
　　九九榮詞已徹，誰做姓王名嚞。雅字稱知明，道號重陽子別。
　　懽悅，懽悅，一粒金丹永結。
　　西江月　四假
　　堪歎火風地水，為伊合造成形。教人受苦日常經，撲入味香視聽。
　　獨我搖頭不管，朝朝居止黃庭。自然閴寂聚真靈。五色霞光覆定。
　　又　四民
　　堪歎工商農士，各誇本業多能。就中機巧日翻騰，限至依然鬥勝。
　　獨我搖頭不管，唯將淡素常憑。清如澄水結如冰，自有圓明果證。
　　又　四害
　　堪歎酒色財氣，塵寰被此長迷。人人慕嘮似醯雞。亂性昏神喪慧。
　　獨我搖頭不管，介然甘守孤恓。粗衣礪食淡黃虀，養就胎仙既濟。
　　又　四方
　　堪歎東西南北，迷途役損行人。任來任往走紅塵，只為名牽利引。
　　獨我搖頭不管，靜中精固形貞。陶陶團結氣和神，永樂天真有準。
　　又　四時
　　堪歎春冬秋夏，奇葩異卉爭開。流年不覺暗相催，事到頭來怎悔。
　　獨我搖頭不管，唯將內彩追陪。青紅黃白黑純皚，覆燾真金鼎鼎。
　　又　四寶
　　堪歎筆硯紙墨，結繩制度規模。尋常寫染永成書，偏稱文房注疏。
　　獨我搖頭不管，教大記錄元初。靈光一點便開舒，復把真如返覷。
　　又　四物
　　堪歎琴棋書畫，虛中悅目怡情。內將靈物愈相輕，怎了從來性命。
　　獨我搖頭不管，有緣淘出無名。長生路上證圓成，空外靈光隱映。
　　又　四景
　　堪歎風花雪月，世間愛戀偏酬。追歡賞翫幾時休，不悟陰公等候。
　　獨我搖頭不管，內將玄妙尋搜。瑩然顯出那因由，正是余家本秀。
　　又　四瀆
　　堪歎江河淮濟，長長運渡迷愚。洪波急浪接天衢，只是西來東注。
　　獨我搖頭不管，輪流玉液瓊酥。三田澆灌結成珠，七寶山頭便住。
　　又　四苦
　　堪歡生老病死，世間大病洪痾。傷嗟戅鹵強添和，怎免輸迴這箇。
　　獨我搖頭不管，時臨還與他麼。玉花叢裹睹瓊科，五色雲中穩坐。
　　又　六首贈友修鍊
　　米麵隨時加減，汞鉛依此抽添。三光真秀轉甘甜，不請生情起念。
　　七子便鋪金簟，九門各看銀蟾。香煙盤繞玉峰尖，方得長生證驗。
　　常把內真頻看，休教外景長侵。尖竿尖上細搜尋，正見嬰兒弄影。
　　雅詠高吟叫笑，清風皓月吹臨。分開轉作紫芒金，酆進千花萬錦。
　　酒飲清光滑辣，果餐軟美香甜。兩般每日做抽添，八味依時給贍。
　　信步六街走徧，須尋七寶粧嚴。三田九轉似銀蟾，一性孤靈有驗。
　　人要修行猛做，我心除盡堪為。不將筋力謾胡施，閑裹真清漸自。
　　白雪變成姹女，黃芽養就嬰兒。兩般消息有誰知，悟徹分明便是。
　　酒飲清光滑辣，肉餐軟美香甜。世間迷誤總無厭，箇箇臨頭路險。
　　獨我悟來口遠，唯余省後心嫌。十分戒行愈精嚴，沒分酆都赴點。
　　悟徹兒孫偉貌，奪衣曰奪飧肴。笑欣悲怨類咆哮，正是材狼虎豹。
　　不與同居打鬧，回頭便載青包。任隨雲步訪三茅，同話清虛道教。
　　行香子
　　一鼓纔鳴，水德行香。看烏龜，波上呈祥。
　　鼻全喘息，眼眩昭彰。會戲澄濤，遊澄浪，隱然江。
　　黑霧凝凝，充滿皮囊。牢封擊，信任飄颺。
　　沖和上下，流轉邊旁。便變成雯，結成蓋，積成霜。
　　二鼓纔交，金德行香。虎兒上，坐箇嬰郎。
　　腰懸白刃，手執青鋼。把百魔驅，千魔勦，萬魔亡。
　　廣現林羅，徧吐銀芒。斗辰端，拱正魁罡。
　　西南的位，指出芬芳。得善因開，良因闡，吉因昌。
　　三鼓纔分，火德行香。月初端，正照心王。
　　紅紅赫赫，煒煒煌煌。見本真生，靈真慧，太真匡。
　　三處均勻，一路平康。覩青天，瑞靄舒張。
　　縱橫攢聚，能罩圓方。早弄珪環，持珪璧，執珪璋。
　　四鼓纔平，木德行香。青龍上，坐箇嬌娘。
　　口噴赤氣，身挂朱裳。更戴瓊花，餐瓊蘂；飲瓊漿。
　　往來諧歡，交媾相當。欣然用，顛倒陰陽。
　　衝開卯甲，日放晶暘。衰大明珠，通明焰，過明堂。
　　五鼓纔成，土德行香。偏能將，四象包藏。
　　如今盡顯，聚在中央。役白歸青，紅歸黑，不歸黃。
　　已證空虛，跑便出崑岡。金童來，祕語宣揚。
　　天皇賜詔，授與風狂。永處清閑，常清靜，得清凉。
　　又　自詠
　　有箇王三，風害狂顛。棄榮華，乞化為先。
　　恩山愛海，猛捨俱捐。也不栽花，不料藥，不耕田。
　　落魄婪躭，到處成眠。覺清涼，境界無邊。
　　蓬萊穩路，步步雲天。得樂中真，真中趣，趣中玄。
　　又　贈弟子
　　再索新詞，不寫藏頭。分明處，說箇因由。
　　諸公不省，尚自相求。被風流事，常汨沒，幾時休。
　　悟取玄機，認取持修。丹成後，神氣精收。
　　前程穩路，三島十洲。你早回頭，應與我，共同遊。
　　如要修持，依恁相當。出真慈，真慧無方。
　　上從父母，下順兒娘。待放瓊花，飄瓊屑，飲瓊漿。
　　做就金園，建起瑤房。這朱郎，常爇心香。
　　命聲響□，性韻玎璫。便得清泠，成清淨，處清涼。
　　要飲香律，唾盡稠黏。將華池，神水相兼。
　　東西澆溉，上下抽添。便景星呈，明月正，太陽暹。
　　漸入亨通，方識甘甜。器珍成，不用鎚鈐。
　　閑中轉寂，靜裹加恬。得住晴空，居物外，出山尖。
　　得道陽#１
　　得道陽來得道陽，自然碧洞隱雲房。玉訣靈符清氣爽，金丹大藥勝衣裝。
　　豈似人間輕薄郎，徒誇黃白滿箱筐。我寶三田常運轉，吾家一性沒驚惶。
　　正月寒威漸漸回，靈花九葉向東開。玉液流時專益氣，寶芝採處物生爹。
　　養就重陽現兩臉，蟠桃嫩臉笑瓊釵。七魄三尸隨臘去，五方九轉逐春來。
　　二月還知水氣和，風生木德自然歌。兀兀轉生離內女，怡怡笑殺月中娥。
　　耿耿分明天下河，我今回首出高坡。三萬六千神曜聚，重樓十二液津多。
　　三月清明滅盡煙，百花堪綻艷陽天。姹女聚柴新焰畔，嬰兒弄水舊池邊。
　　寶鑑當胸只自懸，翁婆媒合好因緣。朱雀騰雲方出眾，青龍駕霧得高遷。
　　四月朱明和氣清，心花七寶愈分明。教你會時獨自語，請公休慕百禽聲。
　　火焰纖長漸漸生，從玆萬木得嘉名。十干位中吾獨走，五行宮裹我先行。
　　五月炎蒸陽氣嘉，正堪端坐問南華。這箇不能誇肝木，那人偏愛放心花。
　　煩惱俱無遠歎嗟，日當卓午不教斜。玉兔過來添白雪，金烏顯處吐黃芽。
　　六月純陽盡入莊，陰魔趕退出街坊。壬癸北方添腎水，丙丁南嶽爇真香。
　　鬼魅妖邪盡總忙，群魔難聚沒隄防。子後看時知日短，午前坐處覺宵長。
　　七月庚辛海水深，一輪明月運天心。飯熟須知薪趁火，衣成不離線因針。
　　修就無為七寶身，還令當日到如今。白虎吼時頻擒捉，黑龜行處轉思尋。
　　八月清涼白露句，萬民安樂養真身。窈窈冥冥雲外客，昏昏默默月中人。
　　雖是居塵不染塵，也無喜怒亦無瞋。既處逍遙生瑩滑，自然聚散去皮皴。
　　九月蒼天爽氣高，重樓復降雨瀟瀟。攪海赤龍真自在，迎風木馬肯無寥。
　　每向塵中作擊腰，六銖衣挂勝紅銷。醉後恣眠青蘇塌，醒來頻採玉芝苗。
　　十月紅霜又更清，黃婆得半入深溟。乾盡水銀唯我健，復生神氣更誰聽。
　　有緯須知先有經，織成紋綺便堪行。離火便生紅芍藥，坎泉傾下雨霖零。
　　十一月嚴風作威，月中玉走日金飛。結就三三三處寶，得披六六六銖衣。
　　乘鳳携鸞跨霧歸，上天降勑不相違。功滿三千緣業盡，行成八百落塵稀。
　　十二月圓成錦繡，四時枝葉不乾枯。看取火中頻取水，自然水裹卻安鑪。
　　龍虎龜蛇認吸呼，百骸俱滿立須臾。一顆明珠三下有，三般惡物一齊無。
　　已得靈符萬事休，百冤退盡任他愁。好把瓊漿添滿腹，更將金髓灌盈頭。
　　都為十因得此由，翁婆嬰姹住綢繆。教我擭將三直柄，請公認取一彎鉤。
　　紅窗迥
　　五千言，二百字。兩般經祕隱，神仙好事。
　　靈中省、悟徹玄機，結金丹有自。
　　得一惺惺通不二。處逍遙景致，超然永遂。
　　共紅霞、同彩雲歸，罩籠住祥瑞。
　　五更令
　　一更初，鼓聲傻。槌槌要敲著，心猿意馬。
　　細細而、擊動錚錚，使俱齊擒下。萬象森羅空裹挂。
　　潑焰焰神輝，惺惺灑灑。明光射、入寶瓶宮，早兒嬌女姹。
　　二更分，鼓聲按。勻勻打自然，虎龍交換。
　　精氣神、各住丹房，也竝無錯亂。撞透重樓知片段。
　　這玉液瓊漿，往來澆灌。便須教、溉出黃芽，漸生來好看。
　　三更端，鼓聲正。鼕鼕響韻音，轉令鳴瑩。
　　其中便、聒現靈根，會通賢道聖。
　　慢慢來迴遊捷徑。傳銀箭這番，穿成雅令。
　　用親鏑、鏑上紅心，現清清靜靜。
　　四更高，鼓聲銳。忽然間振動，天花徧墜。
　　前面卻、有箇真人，戴星冠月帔。得此妙玄成吉利。
　　望北斗杓星，西南正指。看看底、剔綻瓊花，做祥祥瑞瑞。
　　五更終，鼓聲閑。被那人攂動，做成顛倒。
　　金盤內、托出神珠，放霞光萬道。
　　窈窈冥冥真箇好。從此復通他，當初至寶。
　　如今卻、歸去何方，住十洲三島。
　　雨霖鈴
　　東方甲乙，見青芽吐，早應時律。
　　南陽正現紅焰，初將熾、炎炎濃密。
　　西動金風颯颯，致清爽、往來飄逸。
　　北氣候、祁寒嚴凝，聚結成冰瑞中吉。
　　肝心肺腎勿令失，四門開、瑩徹都歸一。
　　金丹轅在空外，明耀顯、五光齊出。
　　上透青霄，唯占、逍遙自在寧謐。
　　到此際、還得無為，永永綿綿畢。
　　重陽全真集卷之八竟
　　#1此詞牌應為『玉樓春』。
　　重陽全真集卷之九
　　終南山重陽子王嚞譔
　　歌詞詩
　　了了歌
　　漢正陽兮為的祖，唐純陽兮做師父，燕國海蟾兮是叔主，終南重陽兮弟子聚。為弟子，便歸依，侍奉三師合聖機。動則四靈神彩結，靜來萬道玉光輝。得逍遙，真自在，清虛消息常交泰。元初此處有因緣，無始劫來無堅礙。將這箇，喚神仙，窈窈冥冥默默前。不把此般為妙妙，卻憑甚麼做玄玄。禀精通，成了徹，非修非鍊非談說。惺惺何用論幽科，達達寧須搜祕訣。也無減，也無增，不生不滅沒昇騰。長作風鄰並月伴，永隨霞友與雲朋。
　　竹杖歌
　　一條竹杖名無著，節節生輝輝灼灼。偉矣虛心直又端，裹頭都是靈丹藥。不搖不動自閑閑，應物隨機能做作。海上專尋知友來，有誰堪可教依託。昨宵夢裹見諸虬，內有四此能跳躍。杖一引，移一腳，頂中進斷銀絲索。攢眉露目震精神，吐出靈珠光閃灼。明艷挑來固樂然，白雲不負紅霞約。
　　窈窈歌
　　人人只要生，害風只要死。生則無著摸，死則有居止。不戀皮肉脂，不戀骨筋髓。藉甚髮眉鬚，藉甚舌牙齒。安用腳手頭，安用眼鼻耳。小腸能成水，大腸能成米。水米太茫然，晝夜何時已。認破醜機關，須當分彼此。別般二物合和真，元來一道分明是。這箇在何處，這箇在那裹。教公會得時，也飲清涼水。直待正純陽，方稱重陽子。
　　元元歌
　　父雖父，母雖母，論著親兮沒說語。只為當時鑄我身，至令今日常懷古。兒非兒，女非女，妻室恩情安可取。總是冤家敵面讎，爭如勿結前頭苦。我咱悟，我咱補，喚出從來清靜主。要見玲瓏好洞庭，須開端的真門戶。便知宗，便知祖，了了惺惺歸紫府。離鳳空陪北海龜，甲龍枉伴西山虎。仗靈刀，擎慧斧，劈破崑崙將寶數。萬顆明珠戴玉冠，無窮彩艷衣金縷。古這元元，迴光覩，五五不離二十五。依此行持依此修，姓名預錄長生簿。
　　得得歌
　　陰變為陽只自審，冰鑽結火能唯恁。有緣搜見古今真，無始卻來呼箇甚。呼箇甚，喚神仙，窈窈冥冥不記年。撞著良因五劫祖，相隨直入大羅天。大羅天，通妙景，放開明耀須臾頃。盈盈一粒任綿綿，寂寂圓光傳永永。傳永永，做靈靈，處此清涼絕視聽。何用醍醐香馥郁，不誇環珮響璫玎。響璫玎，聲滅歇，別生彩艷重超越。自然瑩瑩寶中珠，返照輝輝天外月。天外月，走蟾輪，怎此如如沒價珍。正一悉除生滅相，端嚴堅固妙玄因。妙玄因，誠祕訣，那曾瞑怒并歡悅。虛空空上達晴空，言說說前非有說。非有說，愈昭彰，得得歌中現道場。曠劫未分新雅致，從今傳出這名方。
　　惺惺歌
　　謂何四大復牽纏，汨汨當時那箇仙。好把圓成從雅正，莫將假合做因緣。殷紅再結雙關寶，潔白重開五葉蓮。得得先須修九轉，盈盈首上養田。養三田，為定壽，金毛獅子頻哮吼。日端午上看玄陰，夜半子時分瑩晝。常食休窮萬物機，運神奪取三光秀。外容焉用顯光華，內貌多方頻整救。頻整救，是元初，此事今應信有諸。遊歷先逢太赤祖，歸來還見黍中珠。七般珠戶通開闡，六道銀光任展舒。百寶臺頭唯仰覷，這遇親現這真如。這真如，實不錯，逍遙服餌靈丹藥。輝輝燦燦甚分明，了了惺惺尤灑落。迎日堪誇翠霧身，臨風透出紅霞腳。崑崙頂上玉峰前，一朵瓊花為誓約。
　　勸道歌
　　修行便發好枝條，不會修行枉折腰。經教豈曾窮義理，香煙只會謾焚燒。苦心苦力多憂慮，勞體勞神愈悴憔。沒智強搜無漏果，未通閑想有緣橋。他人公案長傳說，自己家風敢擺搖。靜裹邪生神鬼位，執中迷入散凡包。謹持符水唯端正，卻被衣餐做諭要。誇詫清虛干淡薄，尊隆高大眩彰昭。風花雪月為愁景，酒色氣財是業苗。煩惱門開談覺悟，是非路闡說逍遙。晨昏嗽嚥增空耗，子午功夫謾颯飄。已上般般皆勿用，從今字字最堪消。自然清靜真功著，信任慈悲實行超。寂閴恬淡宣潔白，杳冥昏默受和調。虎龍莫放遊三界，嬰姹休教舞六么。壯矣根源能應拍，孤然靈物善吹簫。二儀交泰同泥捏，五欲捐除類木雕。捉住空中真響喨，咄迴性上假咆哮。一雙女子投金礦，兩箇童兒入玉瓢。折取木梢重煅鍊，次開泉水再淋澆。亭亭顏色難裝點，簇簇形容怎釆描。貌態玲瓏通眼目，光輝燦燦射瓊瑤。放歸仙館稱嘉號，只許吾門喚阿嬌。得得得中長得得，任詩任曲任歌
　　謠。
　　自歎歌
　　嗟余幼年父母惜，長思孝養當竭力。情知難報罔極恩，區區眷戀惟多積。如今不肯自焦勞，一味貧閑肯賣高。喜得逍遙真自在，日中打睡恣陶陶。愚迷不識余家意，曉夜忙忙空鬥智。四般拘執盡貪婪，酒色更兼財與氣。爭如風害便抽頭，無慮無愁更遠憂。雲水青山待樂遊，願歸三島赴十洲。出凡籠，入碧洞，假合身軀休戲弄。恁時猿馬總歸空，一輪明月唯余用。
　　祕祕歌
　　刀圭刀圭好刀圭，幾箇能通盡執迷。便做悟來知去處，怎生安羈怎生携。這刀圭，又能飲，洗滌中間十樣錦。萬葉千花轉轉新，五方顏色皆分品。白通刀圭，亦團團，透出靈光只自攢。潑艷艷兮無可比，也知賽過紫金丹。這刀圭，刃子快，歷劫已來不曾壞。智者見時放慧輝，愚人昧了愈疑怪。這刀圭，真是鋼，空中自在吐光芒。唯有害風敢拈弄，便令分出本清涼。心這刀圭，緣亙古，不是陰陽不是土。只是一般哩□囉，哩□囉上開宗祖。
　　定定歌
　　修行便發好枝條，不逐輕飈信任飄。翠綠常蒙雨露潤，軟柔寧懼雪霜凋。由斯活樂津方大，似此滋榮氣漸調。休倚散丸求德行，莫憑符水望昇超。古人公案須通透，自己家風好擺搖。外景勿侵外事絕，內容搜出內香燒。娉婷女子投金礦，俊俏郎君入玉瓢。一則礦中栽寶樹，一唯瓢裹種芝苗。雙頭廝見歸三秀，兩體相逢舞六么。十指纖纖能擊鼓，七門闡闡喜吹簫。炎炎猛焰波中進，泛泛洪波焰上漂。正覺途新除垢膩，圓成路瑩出塵囂。紅霞覆燾凝青漢，翠霧盤旋住碧霄。妙妙玄玄無罜礙，惺惺了了永逍逼。
　　逍逼歌
　　簡聲頻，簡聲快，休妻別子斷恩愛。往昔親情總休怪，害風不把三光昧。酆都鬼使已迴頭，黑府除名無追對。口能言，心能行，蓬萊穩路是長生。
　　玄玄歌
　　崷崒峰安萬丈杆，杆尖有箇嬰嬰走。清風裹面騁狂顛，明月前頭誇好手。旋旋拈挈碼碯丸，頻頻趯弄珊瑚斗。丸與斗兮失落無，等閑失落費功夫。撥開銀浪觀瓊浦，正見金鼇在玉壺。氣艷氤氳噴琥珀，眼光燦爛射明珠。孩兒方是下杆來，奪得明珠言誓約。不教驪龍領下藏，樣入雲霞投碧落。杳杳冥冥不記年，從玆頓覺無為作。
　　達達歌
　　修持便要發佳謨，會做搜尋廣擺鋪。二八佳人安手腳，六分公子下功夫。娉婷朱貌知金礦，俊俏烏顏看玉壺。自飲自沽醒復醉，任歌任舞笑還愉。撞開陽路傳珍寶，通過陰關出轆轤。漸上崑山呈片玉，復歸巨海弄明珠。般般拈捻齊玄旨，處處遊行見坦途。瓊萼滿頭藏妙有，瑤花盈足趁虛無。能教面目長來往，養就根源是吸呼。周正元初真等覺，的端豆始大惺甦。孤然朗照何曾異，五道光輝總不殊。緣詩黃花成一得，如喬赤烏化雙鳧。清清三島應同去，瑩瑩十洲合共趨。寂問雲衢唯洞達，逍遙永永列仙途。
　　贈友歌
　　海之秀氣誰能討，寧海軍中鄒正道。金浪銀濤洽本源，來迎復看蓬萊島。蓬萊島，在何方，杳杳冥冥接上蒼。自在逍遙孰同處，唯公與我住清涼。住清涼，真箇有，青童捧出長生酒。便令傳透四時春，明珠一顆光如吼。光如吼，吐紅霞，覆燾晴空顯異華。直下靈波澄不動，騰高霄漢邈無涯。邈無涯，誠可見，妙妙玄玄容顯現。再闡雲車入碧虛，大羅天上成修鍊。成修鍊，得元根，便是無為大道門。唯願回頭通此著，果登無漏絕談論。
　　鐵罐歌
　　鐵罐歌，鐵罐歌，一從打造按金科。腹內空虛成妙果，這般消息孰知麼。鐵罐成，鐵罐成，頻添玉液滿盈盈。火煅鍊時拋雪浪，水澄清處賀昇平。鐵罐携，鐵罐携，響聲敲動振愚迷。若要響聲人會得，不分南北與東西。鐵罐新，鐵罐新，內光外耀自相親。添鼎須憑津液水，調和全藉氣精神。鐵罐寬，鐵罐寬，氣騰騰處雪漫漫。方遣虎龍蟠遶定，便將鉛汞裹頭安。鐵罐深，鐵罐深，凡塵俗垢不能侵。作用焚燒木上火，行持煎煮水中金。鐵罐光，鐵罐光，三光照耀瑞中祥。每到用時能造化，欲將歇處便清涼。鐵罐燒，鐵罐燒，昨宵今日與來朝。按節安鑪全藉地，依時養就玉芝苗。鐵罐能，鐵罐能，能中兀兀與騰騰。杳杳冥冥風作友，昏昏默默月為朋。鐵罐堅，鐵罐堅，虛心大肚貯幽玄。內外鍊成金玉體，一衝直上大羅天。
　　西江月
　　堪歎西南地順，燒柴都是真銀。火中烙迸兩般身，一半金花綻盡。　　認得斤星有準，即時分付良因。西江月裹弄精神，顯出靈童真印。
　　堪歎水流一道，須憑添鼎千遭。海心萬丈裊竿牢，定後尖生芝草。　　會得功夫早早，自然快樂陶陶。西江月裹採芝苗，携去十洲三島。
　　堪歎離門坎戶，須鄰甲地庚途。暗中拍手笑相呼，款款合和一處。　　既把金關鎖住，白羊隊隊成珠。西江月裹玉蟾孤，朗照長生穩路。
　　堪歎雲生頂上，騰空別有嘉祥。幽微玄妙總生光，鼎內煎成銀浪。　　慚漸鍊成金相，瑤花朵朵飛颺。西江月裹飲瓊漿，萬道紅霞分朗。
　　堪歎木金相間，甲夫庚婦開顏。笑聲美處水潺潺，一派清流出澗。　　滋潤黃芽無限，便教白雪循環。西江月裹我躋攀，步步銀蟾顧肹。
　　堪歎日時更改，頻頻拂拭靈臺。明光一點絕塵埃，瑩徹那分內外。　　占得逍遙自在，笛聲散盡寒梅。西江月裹桂花開，香引清風一會。
　　堪歎白蓮吐秀，三車齊駕金牛。自然紅艷覆山頭，不在勤勞做就。　　全藉精光護祐，丹成照耀神舟。西江月裹看瀛洲，一振仙歌共奏。
　　堪歎這般曲調，感他石女吹蕭。山頭謾說水頻澆，海底虛言火燎。　　遭逢圓明正照，真風廣布清飈。西江月裹喫芝苗，味味將來了了。
　　堪歎一靈真性，得來笑殺惺惺。不燒香火不看經，走入這條捷逕。　　便把那人喝定，今朝說與叮嚀。西江月裹最分明，堪用家風清瑩。
　　堪歎青霄碧漢，高空景致尤寬。今朝清爽有餘懽，拈出我家公案。　　方顯平生手段，騰身便入雲端。西江月裹跨祥鸞，直上虛無仙館。
　　悟真歌
　　余當九歲方省事，祖父享年八十二。二十三上榮華日，伯父享年七十七。三十三上覺婪躭，慈父享年七十三。古今百歲七旬少，觀此遞減怎當甘。三十六上寐中寐，便要分他兄活計。豪氣衝天恣意情，朝朝日日長波醉。壓幼欺人度歲時，誣兄罵嫂慢天地。不修家業不修身，只恁望他空富貴。浮雲之財隨手過，妻男怨恨天來大。產業賣得三分錢，二分喫著一酒課。他每衣飲全不知，余還酒錢說災禍。四十八上尚爭強，爭奈渾身做察詳。忽爾一朝便心破，變成風害任風狂。不懼人人長恥笑，一心恐昧三光照。靜慮澄思省己身，悟來便把妻兒掉。好洗面兮好理頭，從人尚道騁風流。家財蕩盡愈無愁，怕與兒孫作馬牛。五十二上光陰急，活到七十有幾日。前頭路險是輪迴，舊業難消等閑失。一失人身萬劫休，如何能得此中脩。須知未老聞強健，棄穴趖墳雲水遊。雲水遊兮別有樂，無慮無思無做作。一枕清風宿世因，一輪明月前生約。
　　贈弟子頌
　　譚仙入道，慧刀能舉。棄妻割愛，捨了男女。卻要隨余，余應便許。羨公決烈，羨公顯露。我吐真誠，卻有少訴。入道非難，亦非易做。苦中尋閑，閑中沒苦。休覓嬰姹，莫搜龍虎。只要真清，要識真趣。絕盡人我，絕盡思慮。或饑或飽，或寒或暑。便戴青巾，便衣紙布。決要上街，覓錢乞去。些小絹帛，些小綿絮。遮藏微體，長令淡素。三人同行，三人同處。常用一心，不得二慕。只是兄弟，並無師父。惟談惟笑，共歌共舞。落絕清閑，任詩任句。如在庖廚，大家管顧。不可獨勞，也無獨措。自有金烏，自有玉兔。認得真閑，長生門戶。
　　自在亭頌
　　自在自在真自在，不論高低及內外。照見五蘊即皆空，咄了八方無呈礙。維摩笑我因何退，我笑維摩尚禮拜。教公認得這害風，大家總赴龍華會。
　　四果頌
　　果來海角天涯，果應師指希夷。果得前生知友，果然會我心機。
　　指迷頌
　　無無有有有無端，有有無無有有攢。無有有無無有相，有無無有有無看。
　　劍頌
　　這口劍，真有力，無始劫來人不識。今朝撞箸害風兒，吐出光芒顛倒織。兩道明輝只自知，三峰頂上呈紅赩。到斯不肯落凡來，樣入晴空端又直。
　　傳神頌
　　靈昏性昧著凡體，自畫自描自傳起。借他俗狀做形軀，攢聚火風並地水。陽作骨骸陰作膚，眼耳鼻前安箇觜。四般迷執各誇強，渾身便用肉山壘。我今省悟達玄微，卻認初真不用你。若還只恁累我神，撲人坈中教見底。來自何方，去由何路，一腳不移，回頭即悟。假合形軀誠是假，何勞更恁重描畫。諸公莫使達人知，惹得一場大笑話。
　　贈道友
　　自然消息自然恬，不論金丹不論仙。一氣養成神愈靜，萬金難買日高眠。紅紅火焰三峰秀，白白蓮花五葉鮮。勘破行功無作用，於斯便可認玄玄。
　　四時睡頌
　　子時睡，子時睡，玉繩抨下端嚴遂。一輪明月過天庭，照破中宵暗昧事。卯時睡，卯時睡，緣空直看真嘉致。當中一點皎然靈，瑩裹光明精又銳。午時睡，午時睡，香煙正撞於炎位。自然馥郁任拈拏，透入晴空傳不二。酉時睡，酉時睡，恬然飲盡西江水。便令澆溉出風流，一朵瓊花呈玉蘂。
　　贈友入道頌
　　若是要隨余去，絕盡平生思慮。心中物物不著，塵事般般休序。饑後麤細皆餐，寒來只消紙布。常睡莫起憂愁，如行休生恐怖。不得言是談非，不得辭辛道苦。長懷平等之心，人痾須要救護。長把假身搜獲，永將內真正顧。直待消盡舊業，萬事般般勿做。行功堪可證明，有箇真師來度。
　　四不得頌
　　不得受人欽重，不得教人戲弄。不得意馬外遊，不得心猿內動。
　　四得頌
　　得汞陰消盡，得鉛陽自團。得命顛倒至，得性見金丹。
　　玉花會疏
　　切以能全呼吸，定喘息，實非難；會養氣神，調沖和，應甚易。性憑三曜，命變五行，出陰陽造化之端，在清靜虛無之上。要開金蘂，須種玉花。馨香吐而透入晴空，明艷顯而朗舒碧漢。得自然而輕九轉，得自然而沒七還。自結大丹，自通玄妙。既為脫殼，便是登仙。願露赤心，請題芳號。
　　金蓮會詩
　　諸公須是助金蓮，願出長生分定錢。逐月四文十六字，好於二八結良緣。
　　長生永結〔金〕蓮社，有始有終無諂詐。諸公不可半途止，直待王風去則罷。
　　勸君莫戀有中無，無無休失無中有。有有養出玉花頭，頭頭結取金蓮首。
　　辭世頌
　　地肺重陽子，呼為王害風。來時長日月，去後任西東。作伴雲和水，為鄰虛與空。一靈真性在，不與眾心同。
　　重陽全真集卷之九竟
　　重陽全真集卷之十
　　終南山重陽子王嚞譔
　　詩
　　贈王俊
　　害風故故謁華宗，三教唯公道話同。
　　此際遇逢齊上下，中間會聚各西東。
　　須知冬至青和白，認取春分綠間紅。
　　急急三光如可悟，忙忙四假盡成空。
　　圓明一點皆能有，物裹千般總被蒙。
　　覺性自然通水湛，達心那入百花叢。
　　般般打破仍歸妙，箇箇還迴便見終。
　　飯食充饑機兩妙，面前相對玉玲瓏。
　　贈道眾
　　盡知長與道為鄰，搜得玄玄便結親。
　　悟理莫忘三教語，全真修取四時春。
　　養成元氣常充滿，結住靈神沒漏津。
　　十九圓光如我願，敢邀相伴樂天真。
　　詠霄
　　得其真趣絕搜尋，物物般般總不侵。
　　碧落湛澄非有意，白雲來往本無心。
　　盈盈明月增佳致，細細清風送好音。
　　舉目慵觀潘岳賦，怡顏懶撫伯牙琴。
　　外除花卉遊人靜，內蘊芝苗只自臨。
　　決要三田歸至寶，亦令一性上高岑。
　　養成幻體如光瑩，舞正胎仙似嘯吟。
　　杳默昏冥長作伴，寂虛永保水中金。
　　問多夢
　　捉住心猿治住神，自無夢惱內中真。
　　尾閭不動全精氣，腎海長添乾水銀。
　　內則愈能增覺性，外來應是養生身。
　　廣行法籙頻施救，便是逍遙得岸人。
　　于公求詩
　　無思無慮是真修，養氣全神物物休。
　　亙劫容顏須要見，元初光彩決重收。
　　莫將外景心中蘊，好把靈丹性上求。
　　依此自然超彼岸，都緣清淨大神舟。
　　諸散人求問
　　修行須藉色身修，莫殢凡軀做本求。
　　假合四般終是壞，真靈一性要開收。
　　聚成無相成無漏，結作丹丸作備周。
　　五道光明同是伴，能超凈今大神舟。
　　贈王哥
　　修行學道並無師，只要心中自己知。
　　淨處常常生智慧，閑居每每起慈悲。
　　搬柴運水唯聞做，觀相存思各自為。
　　減食忘情為慷慨，任歡取樂是修持。
　　救人設藥功尤大，戒酒除葷行最宜。
　　直待開門觀宿性，宿緣堪可便相隨。
　　問內事
　　修行事理說叮嚀，只要心中靜裹明。
　　眼界不生龍自住，鼻門無閉虎長停。
　　舌根退味心神悅，耳內除聲腎水清。
　　南北沖和同一體，東西交媾滅三彭。
　　木金廝仗盤桓處，嬰姹相隨自在行。
　　結就金丹出頂上，五光射道綵雲棚。
　　喫酒賭錢
　　心遊閑散樂浮華，放肆開懷是產涯。
　　飲酒莫教離孝順，賭錢休要壞居家。
　　道門好入時時重，王法須遵可可奢。
　　平等能行方便事，也教隨我伴煙霞。
　　學士勸學
　　宰予晝寢不堪看，惜取光陰倦睡餐。
　　甕牖勤勞非取辱，茅堂修進敢求安。
　　隔窗映雪心常樂，閉戶懸頭性自懽。
　　大志不須持一寶，孫公正好學倪寬。
　　問曉達
　　搜開本有自分明，放出真光滅盡情。
　　三寶決然攢正覺，一靈何慮不圓成。
　　得通妙用須澄湛，會認玄微貴淨清。
　　堪做無為雲外客，長生路上步前程。
　　自述
　　殷紅瑪瑙閴中懸，清靜玄中在眼前。
　　便把瑁璃安甲室，更將琥珀頓庚田。
　　四般珍寶牢收取，三耀光中謹密傳。
　　此法得時空外去，彩霞深處步金蓮。
　　問生死
　　常常知足善縱橫，莫要深深戀火坑。
　　性上分明開兩路，午前認取打三更。
　　一真自顯靈光結，七竅皆通瑞氣盈。
　　正合慈悲超法界，清涼路上得長生。
　　友人獻酒
　　登途上路不由吾，雲霧相招本性甦。
　　萬里清風常作伴，一輪明月每為徒。
　　山青水緑程程送，酒白粱黃旋旋沽。
　　今夜一盃如有意，放開紅焰照冰壺。
　　友求清靜
　　黑雲散盡月偏明，照耀塵寰滅有情。
　　煩惱不生全妙理，是非去徹出深坑。
　　山頭別有微風至，心下重將小雪迎。
　　面壁散人知此味，逍遙路上證圓成。
　　榮華不著是良因，遠遠非非眼界新。
　　八識精研通不夜，五門光顯照長春。
　　由斯更許超三界，依此應靈出六塵。
　　一朵金蓮歸上界，圓成永不墮迷津。
　　贈友人
　　大道無言不可聞，禪宗坦蕩乃同群。 
　　兩般打坐誰能悟，一炷香煙孰會分。
　　奪得三光真秀氣，便消四大敢紛紜。
　　團圓耀彩投空外，方得逍過似白雲。
　　友人求問
　　自然消息自恬然，不論金丹不論仙。
　　一氣養成神愈淨，萬金難買日高眠。
　　紅紅火焰三峰透，白白蓮花五葉鮮。
　　勘破行功無作用，于斯堪可認玄玄。
　　詠眼
　　如日光明似水晶，燭人鑑物愈惺惺。
　　只觀粉貌空虛景，肯覽黃庭內外經。
　　眸子正安難見道，童兒端坐不瞻形。
　　教公若遇金篦子，刮盡塵睛慧目明。
　　自悟
　　齒落髮華現老軀，本靈猶自戀癡愚。
　　市中來往干人祿，山上清虛負月孤。
　　擺徹水泉團火氣，撥開煙焰指冰湖。
　　從玆舒展紅霞腳，踏碎純陰這轆轤。
　　詠劍
　　惺惺寶劍最分明，越礪磨聾對我呈。
　　高舉劈開新道眼，一揮斬斷舊心情。
　　朝生瑩淨渾無染，夜吐光芒更有聲。
　　戰退妖魔邪氣力，盡投空外化成形。
　　仲正宅
　　今日清明賞水廳，堪為住宅總康寧。
　　兒孫女婦渾家慶，德行荷蓮一道馨。
　　退己進人唯仲正，休心積善勝看經。
　　時來同處青山外，萬頃白雲作畫屏。
　　昨宵夢請八神仙，便付鸞衣降玉編。
　　數幅蠻牋鋪錦繡，一枝象管走雲煙。
　　廣留教法開心地，善寫詞詩種福田。
　　祕密天機誰得悟，害風風害獨能傳。
　　聞鶯啼
　　今朝三月二十八，耳邊忽聽鶯聲發。
　　驚開道眼一觀瞻，羽翎新用黃金刷。
　　見予轉轉弄清吟，他意還應會我心。
　　恰似琴聲初調品，無情風月是知音。
　　初春
　　世網擘開肯染塵，名園恰似洞中春。
　　問公還識逍遙客，顧我堪為自在人。
　　坐上詩篇俱濟濟，醉中酴醋任頻頻。
　　四時不老花芳別，唯有清香一蓋均。
　　凡籠跳出垃無塵，此日誰知物外春。
　　對景肯從捂紳者，將身已作散閑人。
　　詩緣毛穎傳來速，酒泛芳巵轉得頻。
　　認取祖宗真實地，黃芽澆灌滿園均。
　　留題友人樓
　　深羨孩兒樂使牛，不須裝裹急梳頭。
　　清閑自是親香火，勞役誰知遠佚優。
　　咫尺蓬萊人不見，逍逼紫府我先酬。
　　愛河猛捨尤清淨，別駕輕軻泛十洲。
　　贈友詠雪
　　密布彤雲慘白沙，舞空亂目閉天涯。
　　嘉祥自是封盈尺，應瑞依然結六花。
　　景外畫圖歸釣叟，瑩中清淨屬仙家。
　　晚來皓月開濃霧，一派流光射素霞。
　　贈姪
　　一首新詩贈七哥，予言切記莫蹉跎。
　　遵隆國法行思義，謹守軍門護甲戈。
　　飲膳共為通揖讓，言談歌出用謙和。
　　先人後己唯長策，竚看歸來唱凱歌。
　　上兄壽
　　祥雲瑞靄生賢哲，五百時臻遇三月。
　　十一日辰尤最奇，三千年見蟠桃結。
　　莫辭金學酒頻添，好把玉爐香滿爇。
　　仰祝遐斝無可比，有弟今朝細分說。
　　若比金玉均可缺，若比江海亦不竭。
　　若比鐵石俱可裂，若比松相皆可折。
　　未若兄之愈眉壽，永永綿綿不可絕。
　　日中已過艷陽天，嫩緑微紅是禁煙。
　　恰到清明真火得，不迷濁酒道心堅。
　　自知一性通長壽，何恥凡軀掛舊氈。
　　燕語呢喃全姹妙，鶯啼睍睆覷嬰賢。
　　三田誰識虛中寶，四假予知嶺上看。
　　但把五行顛倒使，便教他日遇神仙。
　　述懷
　　閑閑閑得染章篇，顯出文房內四賢。
　　烏帽嬰兒添硯水，朱衣姹女運陳玄。
　　白顏公子傳銀筦，緑鬢佳人鋪錦牋。
　　九轉鋪排真玉漾，一揮寫就寶珠圓。
　　明光榮集千般瑩，彩艷團團五色鮮。
　　親自擎將空外去，十分堪獻大羅仙。
　　害風王喆遠山隈，信腳同雲近海垓。
　　八百行成雙樹果，三千功滿一聲雷。
　　更無意馬遊情色，那有心猿探世財。
　　財色兩能長滅絕，色財盡許不追陪。
　　永除失腳黃泉去，久得回頭道眼開。
　　任處碧霞光熠耀，朗隨風月過瑤臺。
　　贈李道友
　　見公逸樂樂無涯，道在真全去世華。
　　雅句分明謫仙子，遺風正是老君家。
　　須知文苑高韓愈，壘作琴堂感伯牙。
　　有箇王喬還識否，同歸蓬島跨雲霞。
　　又繼韻
　　雲根上起任天涯，到處臨風弄月華。
　　對水雙鶴由我跨，輞川一景屬吾家。
　　清虛益氣憑師教，恬淡通津愧易牙。
　　占得逍遙真自在，何須服藥與餐霞。
　　詠赤目
　　耳中何事轉加聰，兩目如盲爛爛紅。
　　恰似禪僧初入定，正如大道始行功。
　　內思不出澄神住，外想俱無忘閉空。
　　意馬心猿重捉住，頂門玉路自然通。
　　詠碳磨
　　磴大驢微力不勝，喝驢人早便生嗔。
　　一心發恨嫌行慢，兩手扶鞭打得頻。
　　只為不知輕與重，更交轉受苦中辛。
　　伊能見麼無仁德，只此分明後世因。
　　師父鎖庵化馬鈺，有治平寺無名和尚將為守靜，有頌曰：開閉深藏有甚因，無言靜坐去貪嗔。高樓畫角如春夢，釋海波清見本真。了了了時心便了，微微微處水澄清。為觀俗事愚癡子，故守禪堂不出門。師父每句復酬三句，完之為八絕，按八識。
　　開閉深藏有甚因，都緣眼界絕紅塵。
　　白駒點點難相染，野馬紛紛任自申。
　　無言靜坐去貪嗔，耳內繁華勿我親。
　　不鼓聲音唯作伴，無弦曲調自為鄰。
　　高樓畫角如春夢，鼻息沖和言不用。
　　此別分明善果生，這迴只把良因種。
　　釋海波清見本真，舌中五味不登唇。
　　三時恬淡唯清淨，一味甘甜沒價珍。
　　了了了時心便了，身中一點圓光小。
　　從玆默默與昏昏，又更冥冥還杳杳。
　　微微微處水澄清，意盡心忘滅盡情。
　　無漏無為登正覺，不增不減證圓成。
　　為觀俗事愚癡子，妄想難除生與死。
　　迴光返照這裹來，識心見性投玄旨。
　　故守禪堂不出門，並無煩惱性中昏。
　　未酬救徹眾生願，好把玄談細闡論。
　　贈釋友號無名
　　法師今已得清涼，一性昭然顯瑞祥。
　　卻把無名為雅號，釋迦元住在何方。
　　友人求問
　　青春應是好看書，義理昭然覺自如。
　　若赴選場須決勝，榮家顯已掛金魚。
　　閻學士寫上四句續和十二句
　　輪迴生死如何兔，認取亙初真正面。
　　三珍五彩一齊攢，長生路上霞光現。
　　欲愛貪財甚法離，真清真淨是精持。
　　般般物物俱無著，一箇圓光上玉池。
　　過隙光陰能久矣，人人總悟非行使。
　　閑中等取真箇真，得後逍遙共歡喜。
　　衰顏寧再去年時，裹面真人本不衰。
　　莫戀外容著假合，嬰兒相貌示無移。
　　贈釣翁
　　這箇魚兒耍更顛，錦鱗潑潑躍清泉。
　　金鉤三擲吞香餌，一掣神仙几案前。
　　贈童子修行
　　白袍青包宿世因，有緣遇我脫迷津。
　　雖然未達玄中妙，已作蓬萊小道人。
　　贈修行友
　　跳出陰陽造化關，一心向道莫迴還。
　　淨清便是神仙路，只要閑中養內顏。
　　紙旗上書
　　占得風來便有緣，朝朝贏得日高眠。
　　飢時街上來求乞，只要人間自肯錢。
　　和道友韻
　　奪得真容不問年，滿爐香火五千言。
　　翛然燕坐通恬淡，獨哂明靈出玉軒。
　　贈劉四友
　　常把鏡中人別辨，莫教珠上起塵埃。
　　有緣體貌捐新業，無相身軀產舊孩。
　　夢裹逢予睡沒言，須知正訪害風虔。
　　公還要得頻談論，認取冰中冷處暄。
　　命中福淺少因緣，只為勞生日業牽。
　　若是要居閑散地，長令清淨沒憂煎。
　　稍留片語輕提耳，直待一身無一事。
　　此時方可共逍遙，路遇仙人談不二。
　　一指長生路上遷，待公性分有因緣。
　　亙初那箇分明見，何患將來不作仙。
　　一想前言是沒緣，在公只要志牢堅。
　　推心朴實無偏黨，未作神仙已做賢。
　　尋思遭遇幸然間，怎會閑中那箇閑。
　　人不堪憂方是樂，恁時與我共躋攀。
　　勝如不見先生面，只要公心長作善。
　　臧吉嘉祥不離身，明珠一顆分明現。
　　夢裹逢師是睡仙，從公知道這因緣。
　　若教足下還如此，也沒驚憂自在眠。
　　佳時三月此花開，檀作斯心玉作腮。
　　折得一枝冠上插，也應隨我到蓬萊。
　　畫骷髏警馬鈺
　　堪歎人人憂裹愁，我今須畫一骷髏。
　　生前只會貪冤業，不到如斯不肯休。
　　為人須悟塵勞汨，清淨真心真寶物。
　　奪得驪龍口內珠，便教走入崑崙窟。
　　詠月
　　上弦金月下弦銀，上下金銀各半斤。
　　被我合為十六兩，內中星分怎生均。
　　詠矮槐
　　無極真人種矮槐，清陰覆地有誰陪。
　　今朝對此成歡悅，記得當時是我栽。
　　遊白鹿觀
　　觀有清凍號集仙，臺名白鹿昔昇天。
　　我來到此君休笑，已在白雲洞裹眠。
　　無何霍氏太言深，昨日天晴今日陰。
　　天意若教人數得，不高不廣似人心。
　　不寒不暑好風吹，金餅團團照我衣。
　　武曲星臨文曲位，上元節比下元時。
　　題友人池塘
　　孫氏池塘似漢陂，前瞻波面靜無聲。
　　轉頭卻見潺湲處，流落輪迴為不平。
　　六月聞蟬
　　皂衣脫了覺身輕，便作金蟬樹上嗚。
　　已得清風真伴侣，誰人此日悟新聲。
　　退下烏軀體便輕，高槐美蔭喜長嗚。
　　逍逼枝上亭亭坐，自在風前款款聲。
　　詠中秋月
　　怪來天氣逼人寒，湧出金盤宿霧殘。
　　不比尋常三五夜，勸君休作等閑看。
　　剔燈杖
　　輕微纖細燼為鄰，長在油中汙本真。
　　愛把燈光頻剔撥，怎知紅焰返燒身。
　　詠竹
　　夜月照時金瑣碎，清風拂處玉玲瓏。
　　歲寒別有非常操，不比尋常草木同。
　　詠茶
　　昔時曾見趙州來，今日盧全七椀猜。
　　烹罷還知何處去，清風送我到蓬萊。
　　以扇贈姪洗塵
　　是人洗拂酒兼羊，我有霜執與七郎。
　　除垢招風開道眼，教兒永遠得清涼。
　　和十五夜月
　　日暮雲收爽氣寒，冰輪輝映向更殘。
　　清光此夜分明別，休與凡常一例看。
　　題茶坊
　　已喫蟠桃勝買瓜，此般風味屬予家。
　　真須換假全真性，指路蓬萊跨彩霞。
　　歎世
　　堪歎世間名與利，朝貪暮愛沒休時。
　　悟來恰似觀棋者，迷後渾如敗者棋。
　　急急修行急急修，我今題寫此骷髏。
　　從來世上爭名利，不到而今未肯休。
　　欲東行被友偷了引相留
　　腳引誰留慢慢收，元來不用這憑由。
　　今朝已得前程路，便是逍遙達岸舟。
　　腳引伊將誠見察，扶風真行成搜刷。
　　足知王結得因緣，會要修持遵國法。
　　閑意
　　一輪明月一清風，內外交馳西復東。
　　滾出崑崙山頂上，照吹明爽自然雄。
　　對鏡
　　誰知將鏡異中觀，分出南山與北山。
　　我把靈臺頻自照，不須別辨好容顏。
　　自詠
　　從此擘開真鐵網，今朝跳出冗塵籠。
　　便將明月堪拏弄，撥斷閑雲好害風。
　　詠出籠鸚鵡
　　畫成鸚鵡不嚶嚶，跳出牢籠離死生。
　　告你蚫蝶休弄侮，如今不向此中行。
　　離親詠
　　心淨神清鬢不華，水雲便是我生涯。
　　休交死後渾家送，贏取生前出離家。
　　五月一日
　　奉白金蓮社裹人，蕤蕤賓月一起良因。
　　諸公若悟靈山食，暗換長生不老身。
　　五月十五日
　　闈家安樂吉祥先，次後心頭用火然。
　　燒見本來真面目，望中觀喜看團圓。
　　玉花金蓮社
　　勸君莫戀有中無，無無休失無中有。
　　有有養出玉花頭，頭頭結取金蓮首。
　　贈釣叟
　　釣罷將歸又見鼇，亦知有分列仙曹。
　　嗚榔相喚知予意，躍出洪波萬丈高。
　　崔千戶求聰明以詩贈之
　　秀氣要清清，於中性用貞。自然開智慧，應是出聰明。為教同其閔，延年共比彭。並通三教理，遠遠得期程。
　　郝昇化餘打破罐因贈二絕
　　撲破真灰罐，卻得害風觀。真待悟殘餘，有箇人人喚。
　　欲要心不亂，般般都打斷。子午卯酉時，須作骷髏觀。
　　閑吟
　　自哂這風狂，因何喜和光。隨緣消舊業，無復造新殃。
　　意馬須牢繫，心猿切緊防。道修如急急，日日得馨香。
　　歎骷髏
　　此是這王喆，前生心性劣。脫了你骷髏，現出中秋月。
　　詠清涼
　　清涼何所似，不與苦寒同。半夜臨潭月，初秋過雨風。
　　贈范才甫
　　有姪喚作王五郎，其妻喚作我姪女。二人做取好因緣，兩箇休遭破疾苦。若便尋思這汞鉛，便令調養真龍虎。真龍虎，人不識，赤鳳山傍各一隻。守定巢窠共結成，東西換過成交易。成交易，正好行，丹田界上殺三彭。無人會得雙關義，有箇靈童打五更。打五更，傳消息，一派甘泉正好契。便是醍醐灌頂來，此中惟我知端的。知端的，休休休，姪女姪兒急急修。若還不肯聽予言，荒郊定作兩骷髏。
　　金蓮社開明疏
　　竊以慧燈永照，須憑玉蘂之光。性燭長明，抉得金蓮之耀。內沐三光之秀，外消四假之名。步虛躡空，探玄搜妙。洗來瑩淨之鄉，出入芳馨之路。各懷珠璧，共捧瓊瑤。顯要全神，須令養氣。稍通斯訣，請掛芳銜。
　　玉花社疏
　　竊以玉化乃氣之宗，金蓮乃神之祖。氣神相結，謂之神仙。《陰符經》註云；神是氣之子，氣是神之母。子母相見，得做神仙。起置玉花金蓮社，在于兩州，務要諸公得認真性。不曉真源，盡學傍門小術，此是作福養身之法，並不干修仙之道。性命之事，稍為失錯，轉乖人道。諸公如要真修行，飢來喫飯，睡來合眼，也莫打坐，也莫學道，只要塵冗事屏除，只要心中清淨兩箇字，其餘都不是修行。諸公各懷聰慧，每日齋場中細細省悟，庶幾不流落于他門。行功乃別有真功真行。晉真人云：若要真功者，須是澄心定意，打疊神情，無動無作，真清真淨，抱元守一，存神固氣，乃是真功也。若要真行者，須是修仁蘊德，濟貧拔苦，見人患難，常行拯救之心，或化誘善人，入道修行，所行之事，先人後己，與萬物無私，乃真行也。伏願諸公早垂照鑒。
　　重陽全真集卷之十竟 
　　重陽全真集卷之十一
　　終南山重陽子王嚞譔
　　詞
　　酴醿香
　　自在隨緣，信腳而無思沒筭。清飈，邀皓月，同為侣伴。步長路，歡樂，唇歌舌彈。忽經過、洞府嘉山，堪一翫。正逢著、祥瑞頻讚。異果名花，滋味美馨香撒散。對良辰，雖好景，難為惹絆。任水雲，前程至，天涯海畔。便遭遇、清淨神舟，超彼岸。這迴做、真害風漢。
　　鶴沖天
　　迷祛惑去，正好修行做。清靜是根源，真門戶。切莫他尋，恐遺遺，望仙路。閑閑更閑處。靈根元明，轉轉愈為開悟。功圓行滿，唯有紅霞聚。往昔得遭逢，親師父。此則專來教，長生訣，頻頻顧。方知今得度。便許相隨，永永共攜雲步。
　　望遠行
　　晴空日照，逢澄夜、月吐銀輝星瑩。運三光處，五彩騰明，做作靜中瞻聽。察見真修，真鍊氣神攢聚，便許密遊良逕。這盈盈、功行於斯已定。端正，應是細搜細刷，現出箇、本來元性。葉葉皆靈，枝枝總秀，精瑩永成清。雲外青童、持詔傳言，授取天皇宣命。謝十洲三島，神仙來聘。
　　又　詠雪　
　　祥敷瑞布，瓊瑤妥、片片風刀裁下。密拋虛外，徧撒空中，頃刻粉鋪簷瓦。鎖綴園林，糙點往來樵逕，真箇最宜圖畫。報豐登、珠寶應難比價。清雅，鮮潔盡成滉瀁，更爽氣、愈增惺灑。萬壑都平，千山一色，遐邇不分原野。恰似予家，仙景澄徹，瑩瑩蓬萊亭榭。現自然光耀，長明無夜。
　　滿庭芳
　　選子奇瑰，依時耨種，自然生發靈苗。風滋雨潤，漸漸引枝條。長就方能釤刈，池隍嘔、日變青梢。令人羨、新鮮淨潔，款款起皮臕。須教，軔作線，織成密布，一任槌敲。待伊家熟軟，裁剪縫繚。做就仙袍甚穩，誰能掛、唯我堪消。成功行，六銖衣換，方顯爾功超。
　　又　呂先生作醮託請涇陽道友
　　平昔開懷，今朝闡醮，就中別有清歡。風朋霞友，皆至垃擎丹。唯許涇陽舊契，俱澄淨、眼界敷寬。專邀請，諸公上士，總願赴仙壇。同攢，崇大道，不須箋乳，何用沉檀。把心香爇起，眾聖來觀。察得功圓行滿，還應是、齊在雲端。修真事，玆宵竝喜，一一盡乘鸞。
　　又　戰公求問
　　逸志清虛，放心坦蕩，莫令煩冗縈牽。修身養性，隨分樂因緣。便是崇真奉道，甲丹內、長爇靈煙。通閑趣，恬應得味，定許處長年。如然，須了了，兔除苦苦，煆煉流傳。便優遊自在，做作新鮮。直待元根漸瑩，恁時節、功行完全。還知否，蓬萊路到，見且是人仙。
　　又　贈友人問題
　　院落荒蕪，庭樹瀟灑，就中墻璧頹疎。自云妻喪，父子奈何如。王喆聞言大哂，天分付、獨樂清虛。公還悟，火坑裏面，休更覓紅爐。縈紆，須剪斷，攀緣愛念，截割如無。作風鄰月伴，正是吾徒。前趁蓬萊穩路，超生滅、不入三塗。真端的，白雲深處，別有洞天居。
　　又　贈姪
　　非樂英材，都緣業重，奈何學父相陵。暗思揣己，亙昔竝無能。最苦於身學淺，生徒擁、戰戰兢兢。來咨問，心中說得，恰似履薄冰。寧曾，為模範，果然當死，偏得人憎。又番成羈絆，早晚超昇。拂袖崇真向道，前程訪、霞友雲朋。真消息，蓬萊路穩，相從去須登。
　　黃河清
　　根固源澄冥鎖戶，清清堅守深洞。轉加溫暖，悉屏嚴凝寒凍。別是風流雅致，頓知得、超昇管中。自然開悟長生遇，玉花正好拈弄。元初本有真靈，明明處、這迴搜見鉛汞。便令結成，一粒金丹堪貢。顯現祥光瑞耀，更來往、隨鸞引鳳。十洲三島，神仙喜慶迎共羾。
　　又　按一百八數
　　九鞠黃河分九轉，洪波大浪清淨。九江共同，合就俱來歸正。九鼎中間顯現，九宮闡、端流一定。玉翻金潑盈盈處，倒侵九耀開影。九霄翠碧相齊，九臯有、鶴嗚迎接精瑩。九光洞明，返照靈暉堪竝。九曲神珠跳躍，九仙至、如然遊泳。湛殫澄徹，成功行九天通聖。
　　漢宮春
　　正好修行，得深深幽密，玄玄微妙。樞機是玆，仗此便成關要。惺惺了了，更做就、風流真俏。顏內少、元從亙昔，圓聚那般輝耀。三光起初朗照，卻於今認見，當本聲調。清音洽浹響喨，轉動七竅。崑崙出去，為一箇、青童來召。金線釣靈明，授取天書紫詔。
　　夏雲峰
　　做修持，應不在、端坐子午雙時。鉛汞自然要結，只用真慈。捷中玄逕，誰會得、獨我怡怡？密妙放、閑閑坦蕩，微細推移。漸令靈曜吐奇，變霞彩、光艷還照相隨。蓋緣昔堪宜。白雲深處，元正是、地肺明師。便許共、丹霄直上，同處無為。
　　守株林，無作用、空外獨臥高岑。石枕草衣偃仰，極目觀臨。水桃山杏，隨分喫、且盜陽陰。款款脫，塵軀俗狀，三疊琴心。舞胎仙論淺深，自然見、不須重憊搜尋。已通玄妙，得步瓊林。玉花叢裏，從此便、養透真金。瑩靜與、清風皓月，長做知音。
　　瑤臺月
　　閑閑景致，真閑悟，清清方可分付。元來那箇，本有須令堅固。便結作、一粒金丹，五色明霞敷布。同相守，能相聚。迴光射，返光顧。遭遇，圓成決得，真師舉度。此則助正鮮素，更永永綿綿嚮慕。應知道還處，亘初存住。逐瑩瑩、瑞彩祥輝，珍寶珞、玦璉襯步。胎仙舞，神仙路。金童引，玉童諭。堪赴瑤臺，月照瓊筵雅聚。
　　聲聲慢
　　金關叩戶，玉鎖扃門，閑裏不做脩持。杳默昏冥誰會，舞弄嬰兒。睡則擒猿捉馬，醒來後、復採瓊芝。每依時，這功夫、百日只許心知。自在逍遙做就，唯舒展、紅霞光彩敷披。罩定靈明，方見本有真慈。一粒神丹結正，三重焰、緊緊相隨。過瑤池，透青霄頂上無為。
　　絳都春
　　天然省悟，此一遇轉增，清涼尤憬。定裏鉛汞，結就都緣壬逢丙。元初面目成瓊頸，返照長生安靜。速令歸去，前程已許，久通堅永。好景，光傳煥炳，見空外、萬道銀霞齊整。漸漸近來，相接相迎須臾頃，蓬萊路闡神仙境。有箇金童邀請。謹持玉詔親教，害風受領。
　　二郎神
　　觀塵境，盡總把、浮名修整。此假合形骸皆不悟，猶然待、巧糙馳騁。百歲韶華能有幾，到七十、難逃逝景。隳裏面、真真罪業，愈重無由祛屏。如省，當初一點，瑩清明炳。速認他從來呼甚麼，元是圓成光影。又喚金丹仍燦燦，好做主、重令永永。願凡世人人，箇箇迴頭，澆淳休逞。
　　上平西#1
　　向終南，成遭遇，做風狂。便遊歷、海上嘉祥。閑閑得得，任從詞曲作詩章。自然神炁，共交結、認正心香。真清靜，唯清湛，還清徹，處清涼。赤青黑白又兼黃。五般彩色，近來圍罩寶珠光。這迴應許，碧霄上、明耀無方。
　　齊天樂
　　做修行要知捷逕，如何置爐安竈。便把丹田，寶貝萬象，森羅總齊祈禱。都歸此處，向蘂珠宮前，盡教開導。擁出靈明，一顆神珠衮顛倒。得得晴空上面，玉皇宣詔，青童謹捧金誥。此則緣功與行，兩兩雙全，瑞祥敷燾。綿綿永永，在大羅天中，執携芝草。了了真玄，頓覺無為越三島。
　　登仙門
　　歸也歸也，本元歸也。兩郡人，沒觀瞻也。被清風白雲，全日常招也。王害風，此翻去也。勸諸公，尋玄妙，更休思也。看假軀，不如無也。到今方超彼岸，我咱知也。要重見，這迴難也。
　　醉蓬萊
　　整六十三歲，三月良辰，十一日賀。瑞氣祥雲，香煙重鎖。此際高穹，選降星郎，又天花亂妥。冰玉形容，神仙標格，有誰知那。謹告賢兄，今為見在，名利榮華，石中明火。猛出凡籠，頓悉除人我。自在逍遙，全真真樂，把無□趖。爆摘蟠桃，蓬萊舊路，同行則箇。
　　雨中花〔慢〕
　　金菊初開，銀蟾漸顯，新藥皓色為儔。綻清芳空外，素魄深秋。便謹按中央雅致，又應當、望夜圓周。稱予家賞翫，正許邀枝，迎照瓊樓。堪餐秀色，細艷好鋪，明外影、兩兩相酬。頓省悟靈英，玉兔因由。馥郁盈盈噴噴，嬋娟瑩瑩悠遇。重陽七八，香傳三島，光滿十洲。
　　轉調鬬鵪鶉
　　一箇靈明，作仙子材。響徹瑤宮，蘂金自開。為武玲瓏，出蓬萊，降下來。謫在凡間，托生俗胎。只恐身便，酒色氣財。混一迴風流，此心便灰。復悟前真，兔輪迴，沒甚災。看看卻得，重上玉臺。
　　滿路花
　　元初由大道，遇理做生涯。卜居風月伴，捨榮華。盈盈白氣，旋旋結紅霞。五般真彩艷，射透圓成，裏頭褊吐黃芽。三千同八百，數滿更無差。路中添雅致，放金花。枝枝秀麗，朵朵聚奇葩。杳默昏冥外，一撞晴空，異香擁上丹砂。
　　驀山溪
　　觀公形貌，俊爽偏清秀。慷慨又雄豪，你肯把、清閑拯救。只知名利，前路做榮華，論文章，說佳吉，衣紫金章綬。肯來隨我，聞早植休咎。切慮逐波流。但肯還、迷情戀酒。稍知玄妙，略得悟逍遙，明月裏，弄清風，蓬島同携手。
　　人人不省，日日光陰急。嶮路是輪迴，前途事、暗中似漆。觀公風貌，俊格最青春，多清淨，少貪求，善事休交失。虛情嬌態，恰似蜂便蜜。曉夜採花忙，合和成、誰人啖汁。若還悟此，目下便回頭，蓬萊路，彩雲端，有分相隨入。
　　一靈真性，二物包囊定。三寸主人翁，四方遊、各來邀請。五情六慾，七竅總相連，八山聳，九宮深，十地如何證。十分修鍊，九轉通賢聖。八道湧瓊漿，七門開，洞通清淨。六街五彩，四象盡歸依，三光照，二夜從，一顆明珠瑩。
　　修仙慕道，為甚都擔閣。妄想太虛高，皆由騁、外緣歡樂。內中珍寶，未曉是無為，只誇強，又誇能，誇裏還銷鑠。非知下手，怎會重安腳。每謾度饑寒，爭似把、陰陽做作。白純紅赫，光艷燦然殊，一方圓，十方明，方現真丹藥。
　　公尋做作，認取烏隨兔。上下要沖和，更左右、交加龍虎。搬傳大藥，須是入紅爐，成煅煉，變銀霜，一朵金花聚。清香遠遠，透過崑崙去。裊裊上青霄，結雯光、輝輝堪覩。玉堂裏面，參從大羅仙，自怡喜，得長春，正處逍遙路。
　　筆兼紙墨，硯子同為事。甲乙緊相隨，缺一物、難能作使。閑來靜坐，屈指細尋思，要為書，不時思，須用清泉水。恰如四季，春夏秋冬是。溫熱與涼寒，相結就、年何擬議。元來就上，別有妙玄微，按真玄，合天機，閏月方成歲。
　　凝神遐想，始固鉛中雪。滋長是黃芽，使金烏、相攀朗月。黃婆匹配，別是一家風，龍昤嘯、虎咆哮，此箇誰分別。人還去慾，酸辣飡須節。滋味要堪嘗，任清虛、五神暢悅。元腸守定，育養得神靈，功成就，去朝元，住世無休歇。
　　凡軀四假，正好堪論討。有限是因緣，卻何不、修行早早。塵勞不染，別顯一家風，沒牽縈，無擊絆，於己除煩惱。稍能悟曉，財色難相撓。養就本元神，這真理、真靈倚靠。崑崙山上，一點處逍遙，對紅霞，成自在，鶴引携芝草。
　　解紅〔慢〕
　　嘆嗟浮世。被榮華、驅策名和利。人人鬭作，機心起百般姦計。嫉妬愈增，僥巧重生俱相效。皆貪愛，何曾停住，常若是。各衒女誇男孫奉侍。更酒迷歌惑望長遂，還知七十應難值。便百年限來，無有推避。早早悟，前途不如意。急回頭、便許脫了生死。投玄訪妙，搜微密察幽祕。管取自然神氣雙全分明見，元初箇、真真圓性誠恁似，玉貌瓊顏奇又異。瑩寶光、瑤彩吐祥瑞。金丹結就虛空萃，處清靜，大羅天上仙位。
　　凍雲凝住。積瓊瑤、祥瑞唯同遇。輕拋細舞，風刀剪旋旋敷布。頃刻徧鋪，原野山川并溪渚。兼溝陽，長橋孤渡，皆一覩。對此景暮江堪畫處。見三兩漁人笑相覷。披簑荷笠歌聲響。指酒旗招颱，投飲歡聚。廣鎖綴，園林與樵路。更能迷、迥邈點點鷗鷺。鮮勝皓鶴，宜奪白鷼素。晚霽霧開，微顯斜陽銀霞著。門迎照、渾如仙趣羅玉戶。自有箇祝融，來吐耀。射虛外、崑崙列璉璐。方當夜靜清霄瑩，放一輪明月，光彩交互。
　　尾犯
　　舉世總癡愚，貪戀財色，無不迷錯。一箇丹誠，趁輕肥為作。三耀照、寧曾畏慎，四時長、追歡取樂。越頻頻做，恰似飛蛾，見火常投托。光中方省悟，體爛怎追卻。悔恨遲遲，已遭逢燒烙。能遠害、焉今禍患，會全身、那經灼爍。請於身看，只被利名榮華縛。
　　解愁
　　堪嘆。世間迷悮，轉轉增隆，怎得趖難。被他同等，一例相讚。每每攢頭聚復散。總做作，百端繚亂。這鬼使、暗裏常常把你細筭。待臨頭看。癡漢。越騁惺惺，伶俐高強，欺慢無憚。大遇尤罔聖，昧神廝翫。此則看看業限貫。怎生趓避，也難逃竄。見追帖、箇箇添煩惱共。儘陰司斷。
　　緑頭鴨#2
　　嘆平生，景光奔走尤遄。利名牽、休空勞攘，不須頻苦孜煎。這榮耀、趁時顯現，似風燭、終勿牢堅。走玉常催，飛金每促，更兼愁惱緊纏綿。覩浮世、推來暫處，四序換流年。齊捐捨、爭如善根，結取良緣。慧刀開、劈迴猛烈，智鋒舉、刺轉英賢。自家聲，能調雅趣，舊奇韻、堪應斯絃。認取元初，搜尋本有，幽微密妙總投玄。得歸一、長春景致，還也任如然。無來去、蓬萊島中，作箇神仙。
　　惜黃花
　　大仙師父，常來救苦。且作凡間人，說些宗祖。地下一聲雷，震動山頭雨。怎知道、鐵牛耕土。坎離并子午，擒龍捉虎。這般事，無一箇，與心為主。越鬬巧機關，大限數來取。看你得、那箇門戶。
　　人須猛省，人須猛悟。獨不省獨不悟，巧機越做。有日閻王知，差著箇特俏措。嶮巇、赴我來去。行到半路，淚珠無數。告鬼使，這裏且暫停住。小鬼喝一聲，莫要埋冤苦。對判官、你儘分訴。
　　主人居屋，絳宮長住。日行持，常關鎖、閉門封戶。裏面種金錢，箇箇堪分付。好緣顧、即時覺悟。行到清涼處，並無思慮。妙中妙，機密目通玄語。來時復還來，去後復還去。再休迴、入蓬萊路。
　　又　重九日
　　萬紅憔悴，秋光獨銳。別有番，顏色按、中央殊麗。時分惜黃花，九日同天意。冒濃霜、放開金蘂。籬畔淵明喜，白衣來至。忽然間，走出箇，重陽小子。應手攬清香，認得頭間瑞。插三枝、蓬萊一醉。
　　這重陽子，今來生此。是非去，煩惱退、逍遙自遂。擺脫一爐香，何用三叩齒。又不用、那道家活計。暗笑俏措的，暗笑伶俐。暗笑他，將相并，工商農士。唯我靜中清，唯我閑中肆。要到處、跨雲便至。
　　花心動
　　漸漸東方，漸沖和、鮮明秀靈相接。漸次轉遷，南陸陽晶，熾赫暑炎光曄。漸令西境金華聚，漸輪在、北相凝浹。漸成悟、漸見四時，怎生拈捻。漸漸須臾歲業。漸別作、仙家景堪招攝。漸把氣神，鍊變真丹，就上愈加調燮。漸知行入前程路，漸分朗、足開雲躡。漸無做、漸高道成德獵。
　　迎春樂春日
　　玆晨瑞氣陽和早，泥牛示、古農曹。風流綵杖輕輕考，誰似我、重耕道。賞宴懷中珍和寶，滋味廣餐芝草。便許結金丹，復歸去，蓬萊島。
　　曾梅春#3
　　襯塵世，人人盡總鬥芳容。衒珠珍金玉，綾羅錦繡情悰。兒女妻學共團聚，管弦歌舞趁時從。沒休歇，昨夜今宵，來晚重重。顒顒，日常做，怎得迴頭，省悟深灑。直待陰公，取來恁則方忡。千狀悲顏釘心劍，百端愁思斂眉峰。見追帖，玆番悔恨，難已藏蹤。
　　鳳棲梧
　　禀性清閑歸寂寂，占得風程，雲水長遊歷。搜出明珠頻洗滌，更將霞彩重開剔。任坐任行還在覿，靜裏親知，有箇相尋覓。每每遭逢金露滴，蓬萊穩路投端的。
　　茶瓶兒
　　孝順先知金母，更無能、背爹尋父。朝朝供養排簋籃，便認得、自家宗祖。呼兒女，騎龍虎，正好與、神為主。惺惺奉侍歸紫府，也管錄、姓名仙簿。
　　柳梢青
　　天然米精麥髓，誰得悟，予知奧旨。保養沖和，增添靈慧，更兼神水。三光秀氣通傳，應助正、真陽本始。結作金丹，明明歸去，亙初家裏。
　　解珮令
　　金郎察察，玉娘揠揠。堪同壽，方年二八。住在何方，一居水、一居山北，入離門、坎戶皆劼。時時相拉，頻頻搜刮。九條街，坊坊俱達。尋得靈珠，取瓊漿、神水澆抹，放光明、萬道旋斡。
　　害風王三，前時割稅。為酒愛、飲中沉醉。往往來來，眼前事、全然不記，與仁人、當街打睡。腋袋頭巾，盡皆遺棄。有經文、裏面訣祕。深謝明公，發善心、與予拈起，解珮令、報賢好意。
　　山亭柳
　　能置田注，買得浮桑。蓬萊路，做清涼。漸漸成作用，崑崙上別有嘉祥。每島各開三戶，殊名號九般房。漸見初閴寂生祖，次通長聚見元陽。流轉過明堂。好看炎炎景，這毗鄰現出毫光。處此安居已定，住瀛洲是仙鄉。
　　春景精研，花草新鮮。夏日赫，綻紅蓮。忽然秋早至，見山亭柳上鳴蟬。飈地朔風來到，飄白雪徧山川。百歲光陰如撚指，一靈真性好搜玄。得後總周全。養就神和氣，結成丹燦燦團圓。五道耀明齊聚，簇擁上大羅天。
　　性本慈悲，要覓玄機。妙理上，欲尋思。一身無可脫，被家緣火院驅馳。愛欲猛捐樣下，怎奈向那妻兒。此箇丹成分兩處，若教行坐總相隨。但恐不由伊。雙全全舉得，人人盡學取無為。清靜到頭各就，只龐居士同知。
　　耍蛾兒
　　不會修行空養肚，腎肺心肝脾祖。五團臭肉怎為主，先把黃婆咄去。赴退青龍兼白虎，不用嬰兒姹女。諸公要覓長生路，別有一般門戶。
　　如會修行尋捷路，開闡全真門戶。汞知鉛見作宗祖，管取性停命住。便是陰陽顛倒數，今日分明說諭。只依四箇字兒做，指日得歸仙去。
　　七騎子
　　真箇重陽子，得箇好因緣。因緣待做，做做神仙。神仙惺惺誠了了，了了金丹一粒圓。圓圓祥雲送上天。上天明師，更與白花蓮。花蓮瑩最，最最新鮮。新鮮輝輝清灑灑，清香馥郁妙玄玄。玄上長生玉帝前。
　　縱步閑閑遊，〔遊〕阮出郊西。見骷髏臥，臥臥沙堤。問你因緣由恁似，為戀兒孫女與妻。致得如今受苦酒。
　　眼內生痧，口裏更填泥。氣氣應難吐，吐吐虹蜺。雨灑風吹渾可可，大抵孩童任蹈躋。悔不生前善事稽。
　　重陽全真集卷之十一竟
　　#1此詞牌應為『金人捧露盤』。
　　#2此詞牌應為『多麗』。
　　#3此詞牌應為『雪梅香』。
　　重陽全真集卷之十二
　　終南山重陽子王嚞譔
　　詞
　　迎仙客
　　做修持，須搜索，真清真靜真心獲。這邊青，那邊白，一頭烏色，上面殷紅赫。共同居，琉璃宅，瓊苞瓊藥蘂花坼。玉童歌，金童拍，皇天選中，正是迎仙客。
　　這曲破，先入破，迎仙客處休言破。勘得破，識得破，看看把我，肚皮都鱉破。  會做麼，是恁麼，奈何子午貪眠麼。說甚麼，道甚麼，自家暗裹，獨自行持麼。
　　這害風，心已破，咄了是非常持課。也無災，亦無禍，不求不覓，不肯做墨大。  大仙唱，真人和，全真堂裹無煙火。無憂子，共三箇，頓覺清涼，自在逍遙坐。
　　香山會
　　白光生青艷至，紅輝總好。騰玄耀妙黃深奧。般般彩色、把明珠覆燾。晴空外來往仙道。封成永號，便受玉皇宣誥。雲霞裹上真惟到。香山會聚、發瓊言闡道。同歸去長住三島。
　　紅芍藥
　　唯會做惺惺，便能誇可可。諍清消息見得那。正好孤眠臥。這子午，致使運轉精神，寶瓶宮、肯教放過。隄防取、玉戶開時，把金關緊鎖。把金關緊鎖。  永不遇淫風，也非遭業火。六道輪迴總趖趓。自在逍遙箇。上下盡是，白氣沖盈，一粒丹、結成金顆。空中早、仙樂來迎，感天花徧妥。感天花徧妥。
　　塞孤
　　自家聲，唱出誰能測。有箇頭青容白。正是石娥來應拍。身窈窕，腰如搦。偏柔軟，舞婆娑，金璧珠都索。要皆令盡，酬此功格。纔聞玉蘂香，正是瓊花坼。兩段蘚蘚同色。便使靈童令採摘。相合就，堪怜惜。呈妙妙，出玄玄。超碧漢，分明顧。動新音、永作仙客。
　　雙雁兒
　　奉勸伊家去西州。放散誕，做雲遊。恁時教你永無憂。這愁煩，漸漸休。  款款牽迴六隻牛。認水草，便風流。渾身白徹得真修。上逍遙，達岸舟。
　　又　自述
　　意馬心猿休放劣。害風、姓王名喆。一從心破做顛厥。恐怕、消些舊業。  真性真靈有何說。恰似、曉、風殘月。楊柳崖頭是清徹。我咱、恣情攀折。
　　愍郭郎
　　清閑真道本，無事小神仙。謹修增些福，兔黃泉。  愚迷都不曉，只愛幾文錢。一朝大限至，告蒼天。
　　迷神引
　　偶暇追遊無凝礙。獨望錦波青岱。回頭處、忽見荒林外。一堆兒骷髏臥，緣莎內。孤慘誰為主，與排賽。空衒雙眸闡，土塵塞。雨灑風吹，日曬星光對。轉業增添，重重載。異鄉殊域，甚方客，何年代。牧童來，頻頻打，欲零碎。前世貪財色，從戀愛。遭遇迷神引，怎生奈。
　　紅窗迥
　　劉悅道，誠有力。平等社，識來不識。便是道德根源，為清靜利益。  願公早把良因積。向真道，心中尋覓。誇則誇、秤稈端停，且莫令點滴。
　　磨著墨，木硯瓦。窗前竹，我看真箇瀟灑。試問點茶人人，得行行行者。  慈悲慈悲不可捨。作善緣敲盞，何須音啞。試問自在逍遙，教積善得也。
　　觀貌好，堪我相。空提去提來，道違家向。能藏薄醋菜鹽，蔬干成麵醬。  奉報張公穩收掌。切莫令失手，撲在地上。百雜碎，片片分離，恁時節掉樣。
　　七十三，三十七。恁時節思量，王吉王吉。崖畔險也兀底，卻隄防腳失。  奉勸回頭休要執。戴包巾只在，來年元日。若依前，意馬心猿，管終壽九十。
　　但為人，須仗福。莫慢天欺地，衣食自足。今宵卻、有箇王三，伴父母獨戶宿。  也不往來無被褥。和衣睡靜中，肯教動觸。覺來後，愈覺清涼，唯言詩曲。
　　到明年，大費熟。這嶮巇心中，全然不燭。越越底，劫劫波波，貪名利逮運。  地變黃金由未足。因何卻不種，來生好福。豈知兩兩三三，看五五六六。
　　把兄嫂，好供養。便是我見在父母，誰人敢向。這裹卻、有箇王三，更中朝夕思想。  哥哥嫂嫂休悒怏。休煩惱，好把心來滌蕩。熱名香，三教俱看，得善芽增長。
　　這王三，風得賽。便咄了氣財，色遊三昧。因何卻，不斷香釀，我神仙也愛。  獨自行來真自在。要到處掩然，悉除百怪。多心經，記得分明，無堅礙無里礙。
　　王喆。我從來，有些施設。道日日勤持，搜祕訣。地府不願瞥。天堂上，自然歡悅。蓬仙島如歸，修做徹。
　　夜行船
　　王喆害風都不管。樂清閑、恣情慵懶。紙襖麻衣，教人說短，我咱自知涼暖。一炷名香經十卷。三千日、行成功滿。穩駕祥雲，獨通霄漢，儘你夜行船趕。
　　水雲遊#１
　　平等，平等。復過萊州，須行救拯。害風兒、闡化勻均，化良歸善肯。　　二儀三耀常為正。察人心恰如□秤。若不高更沒於低，也神仙有應。
　　小重山
　　堪嘆犢兒堪嘆牛。若還省我語，是同流。性如燈燭命如油。相滋引，明焰出山光。　　照破一齋休。前程除險路，沒深溝。這迴與你說根由。成功行，蓬島永無憂。
　　世上人人做有為。榮并並富貴，衒能為。錦衣肉飯鬥多為。饒君會一品，又奚為。王喆不施為。麻衫兼紙襖，自堪為。隨緣糲食日常為。唯長久，真外認無為。
　　一箇麻囊一箇飄。我咱三口子，過清朝。饑來長採玉芝苗。克腸腹，水向火中燒。舞袖拂風飄。青鸞前引路，躡雲梢。蓬萊須訪舊王喬。重相約，同共上丹霄。
　　又　迷夢
　　夢見街前一隻牛。偏能行得穩，性溫柔。繩來牽拽便迴頭。高峰上，跡月最風流。隨我任遨遊。　　調和真逸樂，沒憂愁。渾身白徹正堪留。超靈岸，相從入瀛洲。
　　失笑迷陰化不來。愚頑心鎖硬，怎生開。直饒富貴沒殃災。天年限，終久落輸迴。鬼使早相催。兒孫難替得，有何推。懇時悔恨哭聲哀。方知道，學道是仙材。
　　又　道友求問
　　養性休教起怒嗔。外身須認正，裹頭真。日施方便做慈因。清涼至，只在氣精神。財色莫相親。自然通大道，覺申申。金丹結就出迷津。登雲路，玉洞看長春。
　　菊花天
　　肉衒花糕酒衒油，肥軀潤己那休。兒女共嬉遊。金銀財寶，壘似山丘。何不道前程將不去，限終鬼使來勾。方悟平生總錯，點頭點頭，悔恨無由。
　　苦勸伊家省自煎，須知每每居鄽。贏取日高眠。賣花天氣，別有玄玄。　　這箇元來磁味好，自然滅火消煙。要入無生路上，趙仙趙仙，只在心田。
　　又是春來虛不空，今朝鬥撮和風。使我得飄蓬。前遊雲水，大路長通。　　雖是心慵身莫懶，但予好藥名芎。服了身輕體健，積功積功，須上穹窿。
　　臨江仙
　　遊歷都京并府郡，更兼縣鎮坊村。垃無術法役談論。一般真箇好，六業鐵聲渾。
　　莫怪時時清韻響，人人喚出家門。磨伊心鏡不教昏。滿輪明月瑩，光射透崑崙。
　　正己修行無息墮，推心上應天機。內容整肅吐光輝。靈真搜得瑩，方可許瞻睎。
　　謹謹授持專一守，靜中清裹歸依。法憑條制不相違。九玄并七祖，連汝共昇飛。
　　掌法遵條常謹守，饒人蘊德尤先。孝心自許合神天。
　　長長能後己，永永瞻家緣。便是修行真實路，正端無黨無偏。
　　放開心月照金蓮。馨香衝碧漢，堪獻大羅仙。
　　又　說四象
　　性命陰陽如可論，心脾腎肺刀圭。更兼南北與東西。甲庚丁與癸，雀武虎龍齊。
　　子午沖和連卯酉，春冬秋夏相携。白青赤黑吐虹蜺。坎離并震兌，水火木金躋。
　　又　詠葫盧
　　一隻葫蘆真箇好，朝朝長是隨予。腹中明朗瑩中虛。貯瓊漿玉液，滋味勝醍醐。
　　日日飲來依舊有，自然不用錢沽。杖頭挑起入雲衢。三清前面過，參從黍米珠。
　　絳帳今朝重到此，榴花對景先開。坐間誰悟害風來。四梧知我意，三耀散予災。
　　既得相逢休酩酊，洞中別有樽壘。纔倒一盞免輪迴。自然雲滿目，舉步到蓬萊。
　　又　道友問修行
　　潔己存心歸大善，常行惻隱之端。慈悲清靜亦頻觀。希夷玄奧旨，三教共全完。
　　別子休妻為上士，悉捐財色真餐。長全五臟得康年。功成兼行滿，直性入仙壇。
　　太一混元真法籙，清心精銳行持。先擒自己那蟲尸。二香煙通上界，威力暗施為。
　　救拔亡魂消舊業，見存廣得洪禧。鬼驚神駭懼勾追。行功惟顯著，指日彩雲隨。
　　吸取西江金浪水，朝朝用此盤纏。循環流轉復清泉。肌膚偏瑩淨，壽筭得遷延。
　　北斗自然拘姓籍，南辰生注長年。減財節色是因緣。作為依上帝，棄世做神仙。
　　又　目貽
　　為甚風狂偏愛酒，非干愚意多輕。此般道眼最分明。頂門三路顯，得伴道人行。
　　三教幽玄深遠好，仍將妙理經營。麒麟先悟仲尼觥。青羊言尹喜，舍利喚眷鶯。
　　又　題贈道友
　　□□杜公尋妙訣，□□道本先求。□□認得急持修。□□恩愛斷，□□便迴頭。
　　□□黑煙都去盡，□□出得無愁。□□雲友與霞儔。□□蓬島路，喆同遊。　　　
　　□□翁婆成匹配，□□跨虎擒龍。□□結帳作三重。□□夫婦美，□□好相從。
　　□□午前并子後，□□煉就殷紅。□□住在絳房中。□□雲外路，□□到蓬宮。
　　□□昌時須默默，□□清徹名澄。□□總棄總無能。□□軒好景，□□便依登。
　　□□趙州茶味好，□□悟曉如水。□□雲友與霞朋。□□分別得，□□正昇騰。
　　定風波
　　每日閑遊西復東，隨緣且過住塵中。杳杳冥冥今古在，蒙害，風風裹得飄蓬蒙。
　　公且只知浮蟻動，我今偏愛滿堂紅。昭一破當年昏暗事，空空，靈臺一點透穹窿。
　　昔日嘉山第一程，今朝臣海載清清。重泛瑤池真得得，盈盈，昂頭堪認自家聲。
　　玉浪銀波別景致，瓊濤朱溜作高名。湧出白蓮花一朵，呈呈，馨香直入大羅城。
　　剔銀燈
　　今與重添惺惺。只是那、亙初元性。
　　急急修持，盈盈圓滿，子細剔開周正。
　　通玄傳令。煉煅出、自然清靜。
　　一顆明珠堪敬。就上揩磨精瑩。
　　不則本師，三真共至，更有虛空賢聖。齊來俱慶。
　　這仙子、此中前定。
　　風馬令
　　意馬擒來莫容縱。長隄備、噹滴瑠玎。
　　被槽頭、猢猻相調弄。攢蹄舉耳早臨風，噹滴瑠玎。
　　樁上韁兒緊纏鞋。這迴你、璫滴瑠玎。
　　待馴良、牽歸白雲洞。逍遙自在更不肯，璫滴瑠玎。
　　卜筭子〔帶暍馬〕
　　初見青鋼劍，尸內曾加點。木上安來出一絲，乾馬占，害後隨風颱。
　　得此修行漸，日日頻頻撿。暗喜歡時只自知，天馬瞻，與我長生驗。
　　又#2謁友不遇
　　曩者見張公，索寫詞中信。王喆今朝故故來，甚沒箇人相近。
　　回首跨清飈，隨足雲霞趁。卻入全真復舊堂，把一點靈明認。
　　特地新
　　天地人生，同來相遇。應將甚、昭彰顯務。
　　道門開，釋門闡，儒門堪步。識元初，習元本，觀元辰，元陽自固。
　　日月星辰，齊旋躔度。唯臨蒞、虛空照布。精關扃，氣關達，神關超露。
　　禀三才，立三教，得三光，三丹寶聚。
　　又　勸世
　　騁俏多能，身呈體段。把衣衫、頻頻脫換。
　　穿茶坊，入酒店，總誇好漢。
　　驀然遇天高，這精神，早減了一半。
　　奉勸風流，惺惺早斷。保元陽、休教素亂。
　　稍迴頭，開道眼，金蓮長看。
　　玉花放，異香來，吐光明，滿空炳煥。
　　上林春令#3
　　雲水王三悟悟，甘河鎮、祖師遇遇。
　　元本靈明便惺惺，也真箇，詩詞做做。
　　丹藥內中頻顧顧，逍遙處、三光覷覷。
　　全得當時害風風，□真箇、神仙去去。
　　青玉案
　　上元佳致真堪看，更片片、行雲散。
　　現出天如青玉案。放開心月，慧燈明照，兩曜交光燦。
　　毬裝七寶玲瓏煥，把性燭、當中按。一對金童呈手段。
　　瓊杵推轉，順風歸去，衮入那蓬萊觀。
　　〔又〕帶馬行#4
　　亘初獨許能騎坐，這駿駟，從牽拖。
　　直走盤旋雙慶賀。三山骨健，力筋偏大，馬輔佐，萬丈紅崖過。
　　謝伊馳出深坑禍，衒玉轡，金纓嚲。喊霧嘶風遊水火。
　　月華前面，四蹄輕鎖，馬負荷，與我成因果。
　　元初一得從初遇，便端正，昭彰著。
　　轉作重陽晨彩煦。晴空來往，碧霄堪住，瓊馬腑，引入長生步。
　　靈光不動神光聚，便攢簇，銀霞護。滿插金花頻返顧。
　　青衣鸞鶴，共同來赴，瑤馬駐，般在清涼路。
　　〔又〕#5
　　既要修持心不曉，這火院，須先跳。
　　猛把家緣都不要。元初一點，認來真所，做箇惺惺了。
　　欲要妻男固處妙，且只在，紅塵罩。節色微財應事俏。
　　慈悲廣施，作均平也，決定分分曉。
　　又#6緣化子弟
　　□□鎖戶真成也，□□百朝，甚惺灑。
　　□□冰餐非苟且。□□玄妙，就中超軃，□□馬，□□眸粘惹。
　　□□恩愛俱齊捨，□□□，閑遊冷。□□教余同幽雅。
　　□□仙子，共成修寫，□□馬，□□明星下。
　　瑞鷓鴣
　　昨朝今日與來朝，飲水無加只自澆。醉後怨鋪金蘚甲，醒時復採玉芝苗。
　　錦衣公子談三島，皂帔佳人舞六么。一曲合成玄妙處，白雲片片恣飄颻。
　　我咱別有赤窮窮，物物俱無事事通。清裹清來全寂閴，閑中閑至住虛空。 
　　能邀迥照堪親日，會捉輕飈便害風。此際黑雲何處去，瑩然衮出一團紅。
　　三才剖判做輝華，三教分明吐甲芽。三寶煉燒紅焰寶，三車搬運紫河車。
　　三峰影裹觀真宅，三耀光中是本家。三島十洲堪搗藥，三清十極聚青霞。
　　今朝細細問朱郎，因甚常眠黑鬼房。得與青龍為伴侶，亦令白虎助清涼。
　　便將鉛汞堪成寶，好把刀圭更入鋼。斫斷烏龜四隻腳，爽邀風月上崑崗。
　　堪當姹女嫁丁郎，認得嬰兒住癸房。幸有甲田知出入，不無兌地做炎涼。
　　鉛刀起處通神妙，汞劍開時仗慧鋼。殺卻三尸陰鬼盡，一團紅焰覆瓊崗。
　　白靈根蒂長晴空，碧綠枝條裊細風。葉禀月華添雅翠，花憑日氣蘸殷紅。
　　四般顏色雖然異，一道馨香分外濃。透過丹霄歸甚處，便教收在蘂珠宮。
　　石中火隱怎生昭，水裹金藏要卻遭。石火須憑心火取，水金決得肺金淘。
　　火教煅煉真鉛汞，金要增添快劍刀。二件相投成一件，大羅天上列仙曹。
　　這迴捉住四時春，奪得溫和養本真。跳出世情居異世，儘教人道不凡人。
　　何須苦苦調精氣，不在區區嗽液津。瑩處晴空開日月，銳然特放九光新。
　　踏莎行
　　東海汪洋，西山詳審，金鈎釣得歡無恁。一頭活樂大鯨魚，萬鱗燦爛鋪白錦。
　　隨我遨遊，水雲信任，青山緑水相過甚。張公喫酒李公來，李公奪了張公飲。
　　又　干友打斧
　　版斧如求，那由選揀，良工欲造無錢換。今朝專禮我華宗，慈悲為首諸公辨。
　　若得堅鋼，劈開道眼，靈臺熠耀持金簡。腰間柯爛決忘歸，白雲路上成家產。
　　又　詠钁
　　鐵钁神靈，我心有則，隨身應手開端的。種成大藥稱伊功，栽生善果憑君力。
　　銼倒恩山，打摧愛獄，是非煩惱頻頻彫。銳然敲碎賦砆頑，便令發出崑崙玉。
　　又　總詠
　　斧鍥堪擎，隨緣斫衝，鋼全生就令分局。一司管刮水中金，一司管伐山頭玉。
　　竅子方長，攀兒圓促，頭頭柄柄常相逐。劈開金母紫芒攢，判通玉祖紅光簇。
　　又　詠宦途無定
　　名路求高，宦途無定，一來一去緣心性。稍知分守得優遊，能通止足參賢聖。
　　莫使偏頗，須存直正，花開須是依時令。日輪耀處吐光輝，月華朗後添清瑩。
　　漁父詠（漁家傲）
　　北海餛鯨人不識，金風長是傳消息。予把釣車寧費力。堪憐憶，香鈎擲下離灘側。
　　吐出神珠光焰赫，化鵬展起垂雲翼。日在扶搖無有極。能搏陸，青霄一舉應端直。
　　又　詠假俏漢
　　奸點人人常不遜，外裝內喜能談論。艷色衣裳香遠噴。頻整頓，重重結裹麤如囤。
　　眼去眉來常騁俊，前攀後拽誇身分。我便去前·親去問。休風韻，遮藏臭腐并堆糞。
　　又　閑題
　　生死輪迴何太速，改顏換面人難識。有箇風狂常自足。常自足，逍遙處處孤眠宿。
　　愁煞諸公歡折哭，恰如堂下三間屋。屋底你咱煩惱黑。煩惱黑，堂中我且燃燈燭。
　　又　贈友人
　　□□名宦為鹽判，□□室內同公案。□□閑心各一半。
　　□□讚，□□分過如何斷。□□好將雲水伴，□□夫婦山頭看。
　　□□清風明月喚。□□翫，□□結就無涯筭。
　　河傳令
　　竹冠頂按，更竹作水瓶，至今常將手盥。
　　竹杖竹籃，竹笠竹車竹攢。竹林中，竹笛嗚，聲自喚。
　　木鞋襯腳真熱暖，木做盤兒，鏡磨明圓滿。
　　木筋木匙，木杓木盔木椀。木陰間，木牛耕，田三段。
　　營軀手段，這飢寒未免，上街須當唱喚。
　　提箇淨清，了了惺惺鐵□。覓殘餘，聲聲叫，道攝亂。
　　極承貴府人憫歎，唯願諸公，心懷常照管。
　　選甚冷喫，將來腹中煎□。煉重陽，方堪看，害風漢。
　　害風落魄，便飄蓬信任，到處並無籬落。
　　遊歷水雲，管甚身軀零落。覓殘餘，傍人家，閑院落。
　　眾皆笑我貧淪落，教他骨頭，無福長流落。
　　看你不知，將來何方下落。免伊憂，恁時節，超碧落。
　　凡軀莫藉，把惺惺了了，自然明明構架。
　　行住坐臥，須要清清閑暇。氣神和，結成珠，堪教化。
　　張弓舉箭能親射，紅心正中，趕退周天卦。
　　垛貼中間，進出霞光無價。五行違，脫陰陽，超造化。
　　惜芳時
　　緣重下手并安腳。頓得來真真沒錯。金鑪立起瓊花作。燒煉出、這般丹藥。
　　三田九轉明光爍。八脈上四門開卻。虛空一點成灼灼。無言說、自然邀約。
　　諸公學道應徒甚。細細把玄機苒荏。頭邊認取清涼枕。當風月、瑩然成寢。
　　刀圭滋味頻頻飲。漸漸放千花似錦。馨香如要詳還審。惜芳時、曲中評品。
　　又　詠紫燕
　　我觀紫燕泥巢壘。便下卵朝朝抱子。雛兒喂大辭窠起。背父母、分飛去離。
　　為人養小還如爾。明知得攀緣越熾。爭如修取長生理。樂清閑、好遊雲水。
　　又　友索說陰陽
　　未分混沌何方有。直待定天高地厚。乾坤一判三光秀。在身中、沖和奔走。
　　水中火起頻頻鬥。又白虎青龍交媾。兒嬰女姹休相守。王害風、別有朋友。
　　燕歸來#7
　　扶桑祥瑞生芝草，便移在、蓬萊島。金枝玉葉自然好，崑崙上、變珍寶。
　　霞光四面添玄奧，明焰裹、通顛倒。青童捧詔添嘉號，無為處、這迴到。
　　探春令
　　兀然真性，杳杳默默，無微無大。一團瑩寶，光明圍繞，五彩同隨那。
　　逍遙自在堪經過，有玉童相賀。滿空馥郁，盈盈裹面，來伴神仙坐。
　　南鄉子
　　百載鏡中容，仰手為祥覆手凶。生死榮華今在目，休逢。疾速迴心認祖宗。
　　得得妙相從，滅盡三尸九箇蟲。一氣浩然調養正，沖融。兔擊精藍過世鍾。
　　重陽全真集卷之十二竟
　　#1底本此詞牌誤作『黃鶯兒』。
　　#2此詞牌應為『卜算子』。
　　#3底本此詞牌誤作『畫堂春』。
　　#4此詞牌應是『青玉案帶馬行』。
　　#5此首詞牌應為『青玉案』。
　　#6此詞牌應是『青玉案帶馬行』。藏頭詞。
　　#7底本此詞牌誤作『拋毬樂』。
　　重陽全真集卷之十三
　　終南山重陽子王嚞譔
　　詞
　　望蓬萊（望江南）
　　聽我勸，公莫謾風流。
　　猿馬不閑空踐野，光陰虛過度春秋，怎得免荒丘。
　　如省悟，急急把心收。
　　對景直須拋妄想，於身若是少貪求，何用道人頭。
　　醴泉好，風物雅幽幽。
　　須把惡緣如省悟，宜將善事急持修，鬧裹莫投頭。
　　予省也，遂把內丹收。
　　對景攄情橫寫字，有時歸去到騎牛，道號號無憂。
　　又　紙旗上書
　　邊境靜，乞覓得便宜。
　　戰鼓復為韶樂鼓，征旗還作化緣旗，便見太平時。
　　那減捨，第一莫遲遲。
　　王喆害風無憂子，當三折二小錢兒，伏願認真慈。
　　又　詠餺託
　　食店好，賻託最奇瑰。
　　玉屑無窮搏作塊，瓊瑤一片細勻開，須使寶刀裁。
　　呈妙手，用意穩安排。
　　椀內梨花新貼樣，筋頭銀線穩挑來，餐了趁蓬萊。
　　又　詠勸道友
　　趙公好，偉貌正青春。
　　莫把光陰虛度卻，願將功行實相親，與我作比鄰。
　　清閑在，認得出迷津。
　　稍悟浮生除愛念，如知幻化絕貪嗔，便是洞中人。
　　未入道，休要執中迷。
　　先且牢擒劣馬子，切須縛住耍猿兒，款款做修持。
　　如省悟，勘破女男妻。
　　自在假身常煆煉，逍遙真性得推移，應是上瑤池。
　　詞謹勸，見在好持修。
　　浮名浮利何日了，勞神勞氣幾時休，塵世莫淹留。
　　須早悟，三教理玄幽。
　　擺脫恩山祛愛海，得歸蓬島赴瀛洲，只在此心頭。
　　詞意悟，就上好修修。
　　意馬心猿都捉住，攀緣愛念一齊休，善事莫遲留。
　　三教好，妙理最深幽。
　　擺脫浮生并世事，這迴前路赴蓬洲，此箇是歸頭。
　　又　題杏花
　　春景好，艷杏吐紅顋。
　　笑日仙姿真美麗，倚風嫩臉最奇瑰，不羨臘前梅。
　　人豈識，唯許對予開。
　　折得一枝應在手，馨香滿袖任還迴，携汝到蓬萊。
　　武陵春
　　叮囑閻公歸故里，傳語醴泉人。
　　可可貪求莫恨嗔，贏取好精神。
　　只此堪能為大道，何必苦尋真。
　　稍稍諸公悟此身，便是出囂塵。
　　南鄉子#1　詠別道友
　　王喆已東遷，經過甘河上眾賢。
　　性內飢寒由未免，盤纏，乞覓諸公自肯錢。
　　得得遞相傳，慧我同為出九蓮。
　　多少各人心意會，怜怜，此去如來本氣傳。
　　我已入南京，甘鎮人人箇箇聽。
　　敬重三光須要認，休輕，五穀中間得致精。
　　此去決前程，寫盡平生自己聲。
　　若是卻來重一過，靈靈，總看真形一氣清。
　　富貴與身貧，肯把榮華只取仁。
　　前定緣由今世用，心純，自是陰功福自臻。
　　休更苦中辛，惡業休貪作善因。
　　奉勸愚迷須省悟，休嗔，萬事由天不在人。
　　蘇幕遮
　　少煩人，稀赴會。我自無恩，莫把他人怪。
　　廉儉溫良身自在。莫強追陪，免得常耽債。
　　有錢時，人見愛。及至無錢，親也全疎待。
　　且見世情如此態。察盡人心，暗想除非外。
　　性為真，身是假。認取圓成，可可頻占惹。
　　自是康強惺復灑。靜裹搜閑，急急投嬰姹。
　　說良因，談道話。開廓靈明，拯出根源也。
　　一顆神珠無有價。衮上瑤臺，永永長遊治。
　　會傳盃，經每醉。能喫殘餘，得飽長長睡。
　　眼裹清閑祥又瑞。時復觀瞻，白黑黃紅翠。
　　出虛空，無墮墜。瓊蘂玲瓏，顯現真嘉致。
　　贔贔靈神來望視。移入金盤，天上誇奇異。
　　女休猜，兒莫識。情慾偷精，盜髓飧隳力。
　　奉勸迴頭尋歇息。認取身中，三箇真端直。
　　姹娘親，嬰子得。專委黃婆，鞠養成淵默。
　　暢飲刀圭通十極。四句同歸，隨步雲霞險。
　　又　買費籠
　　柳條柔，麻線細。妙手玄功，密識牢纏繫。
　　合格身兒都捏膩。堪與王風，背上成家計。
　　水雲遊，靈性慧。應用衣飡，裹面深根蒂。
　　脫下凡軀猜得謎。了了超昇，全是伊相濟。
　　又　點化道友
　　箇人人，常守鋪。翁裹合頭，鐵索纏縛住。
　　怎識從來光耀處。元是神仙，何不開心悟。
　　覓清涼，搜穩步。若要飄蓬，除是風狂做。
　　也肯依憑雲水去。占得清閑，走入逍遙路。
　　箇人人，二旬八。勿肯迴頭，性命成搜刷。
　　撲入沉淪常墜壓。鏡子前來，著甚言談答。
　　是神仙，何不察。劈破凡心，認取佛菩薩。
　　一顆明珠頻擦抹。七寶宮中，壘起真金塔。
　　又　贈同友
　　這華宗，能順我。淨意清心，認取逍遙臥。
　　日日凡仍便趓。管取教公，快樂無摧挫。
　　早回頭，休漫過。滅盡無明，遠了尋常火。
　　一點靈光山上鎖。穩駕白雲，五色霞中坐。
　　又　詠友人嘆身
　　省其身，鈐其口。贏得清閑，自在逍遙走。
　　隨分為生應永久。不義之財，且縮拏雲手。
　　少追陪，微飲酒。節色搜身，新認元初秀。
　　認正三光兼孝友。不祝神祇，也得長春壽。
　　又　白告友人
　　正青春，紅貌聚。苦肯迴頭，這下分明覷。
　　願得迴頭心早悟。與道為鄰，也處逍遙所。
　　善緣來，惡緣去。搜見真容，知向靈臺住。
　　七座門開通的祖。跳出之時，便入長生路。
　　又　贈于道友
　　要修行，須發憤。除了憂愁，破盡情懷悶。
　　□仗慧刀揮五蘊。劈開雙關，穩穩成三分。
　　沒商量，休厮問。只把前篇，日日頻搬運。
　　好向家中搜土糞。撥見明珠，携入清涼郡。
　　又　詠贈道友
　　善修文，能應舉。九轉金丹，何不搜尋取。
　　若肯回頭時暫覷。兩足輕狂，走入雲霞步。
　　按三光，隨師父。別有一條，穩穩長生路。
　　自在逍遙開玉戶。好與王風，指日同歸去。
　　又　訓徒眾
　　弟兄懣，爭下手。與世相違，日日長鈐口。
　　休論汞鉛并卯酉。開闡絳宮，自在逍遙走。
　　二儀真，三耀秀。我欲親傳，未肯相成就。
　　直待同流觀得透。款款停騰，敢把天機漏。
　　問真修，聽我斷。莫著凡軀，物物頻思筭。
　　打破般般常內看。坐臥行住，須作骷髏觀。
　　漸令成，常謹按。八畝瓊田，別有新條段。
　　性上分明堪正翫。量得無差，便到清涼岸。
　　道無言，禪沒說。兩道白光，唯許紅霞設。
　　真玉山頭常擺拽。潑灧灧兮，返照靈峰雪。
　　愈玲瓏，尤皎潔。射透晴空，瑩瑩神光別。
　　到此玄玄玄妙徹。一朵金花，裹面金丹結。
　　又
　　□邢公，□分剖。□舉恩情，割斷靈光照。
　　□內蓮生真可要。□姹嬰嬌，和會通玄妙。
　　□憂愁，□ 樂道。□氣收來，結作成珍寶。
　　□玉牢藏五彩耀。□透崑崙，日月真修造。
　　浣溪沙
　　大道無名似有名，達磨面壁九年清。釋迦坐雪六年精。
　　奪得真空真妙用，一通門裹出圓明。大羅天上聚圓成。
　　會看虛空七寶園，能開寂靜六華軒。希夷微妙在坤乾。
　　理透陰符三百字，搜通道德五千言。害風一任害風虔。
　　緑水傍邊上雪山，銳然跳出玉門關。虛中空外一開顏。
　　渺邈那邊歸正路，的端便是穩居間。白雲難比此清關。
　　又　重九日
　　金虎咆哮金馬傳，金公重九撒金錢。金風過處舞金鈿。
　　金地徧成金蘂泛，金童折得步金蓮。金盤裹面獻金仙。
　　一箇詞兒十二金，修行謹按日時尋。急將猿馬緊牢擒。
　　五戶自然開闡盡，玉花叢裹洞門深。舊來那箇是知音。
　　又　詠筆
　　毛穎從來意最深，江淹夢裹莫生心。班超投處好追尋。
　　放逸真閑攎雅致，詩詞不寫自高吟。這迴撈出水中金。
　　憶王孫
　　四宵得得竝無寒，深謝孫公青顧看，霞袖分開拂霧端。
　　入長安，迴首教賢結大丹。
　　長安為甚便歸來，使我蓮花五葉開，別有清光舊鎮醅。
　　獨傾盃，免了輪迴九獄災。
　　又　贈馬鈺
　　人云口是禍之門，我道舌為禍本根，不語無言沒討論。
　　度朝昏，便是安閑保命存。
　　離別難
　　遊歷水雲兩郡，人休起無寥。看清輪、認取風飈。
　　晃瓊瑤、嘉氣滿丹霄。玉花吐馥郁，金蓮馨香，二物誰消。
　　隨緣從、覆燾紅霞繚繞，翠霧不相饒。
　　時得得，日昭昭，準蓬萊、定信頻招。
　　見空中、彩鳳來往，又金童、前捧紫芝苗。
　　此卻要、再覬吾顏，除非能續，弦斷重調。
　　勸汝等、各各修持，一去洞天遙。
　　昭君怨
　　奉報早離火院，奔了一家攀戀。目在水雲前，樂安然。
　　便結長生煅煉，得做上仙親眷。搜出碧潭玄，月團圓。
　　搗練子
　　搗練子，十怎生，閑來閑去好修行。囉哩□，哩囉□。
　　若逢迎，得圓成，從頭一一說前程。囉哩□，哩囉□。
　　一為人，做凡身，四般假合怎生真。囉哩□，哩囉□。
　　搜玄路，出迷津，靜中調養氣精神。囉哩□，哩囉□。
　　猿騎馬，逞顛耍，難擒難捉怎生捨。囉哩□，哩囉□。
　　慧刀開，齊殺下，教君認得根源也，囉哩□，哩囉□。
　　此圓通，住虛空，冥冥杳杳怎生窮。囉哩□，哩囉□。
　　分南北，看西東，悟來只在笑談中。囉哩□，哩囉□。
　　重陽子，全真理，陰陽顛倒怎生使。囉哩□，哩囉□。
　　這頭行，那頭止，沖和上下分明是。囉哩□，哩囉□。
　　用刀圭，剖昏迷，合和一處怎生携。囉哩□，哩囉□。
　　人頭落，現紅霓，白蓮花朵出青泥。囉哩□，哩囉□。
　　從來性，本來命，無形無質怎生惺。囉哩□，哩囉□。
　　汞中明，鉛中瑩，霞光裹面通賢聖。囉哩□，哩囉□。
　　水中金，忒幽深，玄玄妙妙怎生尋。囉哩□，哩囉□。
　　從初得，到如今，西風時復送清音。囉哩□，哩囉□。
　　三丹寶，難分剖，昏昏默默怎生保。囉哩□，哩囉□。
　　在虛空，長懷抱。緋衫裹了新烏帽。囉哩□，哩囉□。
　　水兼火，坎和離，兩般消息怎生知。囉哩□，哩囉□。
　　休燒煉，莫修持，元來只是這些兒。囉哩□，哩囉□。
　　開心日，圓皎潔，人前教我怎生說。囉哩□，哩囉□。
　　淨清水，玲瓏雪，交光朗照知明喆。囉哩□，哩囉□。
　　搗練子，真了了，閑行閑坐任歌叫。囉哩□，哩囉□。
　　我咱知，人難曉，曲中有箇三光照。囉哩□，哩囉□。
　　潭底月，雪中霜，有人會得便風狂。囉哩□，哩囉□。
　　泉底攏，水中金，尖竿尖上細搜尋。囉哩□，哩囉□。
　　搜芳翠，哂輕盈，暮然聽得賣花聲。艷陽天，氣侯明。
　　朝雲白，晚風清，遮藏吹轉蘂珠精。放馨香，滿樹榮。
　　點絳曆
　　可惜嬌兒，惺惺伶俐聰明作。靈臺廓，圓明光爍。我許蓬萊約。
　　斷卻麻繩，正好修丹藥。如今卻，買條銅索，縛住踏雲腳。
　　又　贈友人
　　觀公形貌，青春伶俐真惺灑。偏幽雅，自然嬰姹，莫放猿兒耍。
　　認取清閑，異日成嘉話。之乎者，便休書寫，養就丹無價。
　　玉樓春#2　詠拾菜人
　　昔日人言拾菜郎，根爹芽甲總盈筐。春夏秋冬閑不得，溫炎涼冷鎮長忙。
　　今日予言截綵郎，能為斡運做經商。願靜一心休作用，好將四季細消詳。
　　春季裁量十四郎，風流玉貌好輕狂。每夜房中憐美婦，常時腹內痛飢腸。
　　以此街前來背箱，　　利多撲入綵帛行。刀尺使時無作念，妻兒愛處越馨香。
　　夏季裁量十四郎，炎炎火焰越忙忙。百巧場中誇意銳，萬人叢裹用心剛。
　　絲絹羅紈鋪內藏，金銀珍寶架頭光。獨做辛勤心自苦，渾家登足業誰當。
　　秋季裁量十四郎，憂愁思慮動悽愴。陡改紅顏衰體瘦，漸生白髮老容光。
　　腰曲頭低力不剛、耳聾眼暗淚汪汪。日往月來添疾病，妻嫌女怨受恓惶。
　　冬季裁量十四郎，百端廷瘁早枯床。五臟受寒內結積，三焦發熱外生瘡。
　　一息不來四假殭，兒孫攘出臥丘荒。七魄有緣歸地府，三魂無分上天堂。
　　爭似休休事事忘，虛無境內覓清涼。若是會探潭底月，便教認得雪中霜。
　　共我為鄰住洞房，憑經作伴爇心香。不日修成功與行，騎鸞跨鳳入仙鄉。
　　恣逍遙（殢人嬌）
　　物物拈來，般般打破。惺惺用、玉匙金鎖。
　　瀝瀝澄源，炎炎焰火。盈盈處、上下倒顛換過。
　　妙妙神機，玄玄性果。清清做、靜中堪可。
　　現現虛空，靈靈真箇。明明衮、光瑩寶珠一顆。
　　千秋歲
　　汨汨塵寰擾，苦苦尤深窈。長擊絆，不分曉。
　　日生還恁地，夜夢魂驚杳。聽分表，都緣劫劫波波紹。
　　急急心開肇，早早俱除勦。迴首處，見明瞭。
　　一般真箇好，萬道銀霞繞。這番了，秋潭皓月波光晶。
　　巫山一段雲
　　對月成詞句，臨風寫頌章。一枝銀管瑞中祥，隨手染清涼。
　　玉洞門開深淺，寶樹花分篆香。蓬萊仙島是吾鄉，宴罷後瓊堂。
　　侍香金童
　　大道修持，物物俱盡悔。莫起黑煙生靉靆。
　　雲水淨清須慷慨。逸優遊，做成奇駭。
　　壘這功行，便恰如山與海。得閴裹、真閑誠自在。
　　一塊紅霞籠寶排。化玉成形，轉生光彩。
　　菊花新
　　對月無何添雅致，叢緑花黃偏有異。
　　正是遇重陽，霜露冷、宜呈祥瑞。
　　清香覆我如言志，害風來、且休攀視。
　　應共到蓬萊，瓊筵上、眾仙頒賜。
　　木蘭花令
　　鶴兒每每常相聚，點點蒼苔啄食覷。
　　青霄空外唳天時，明月光中頻警露。
　　逍遙鮮潔理毛護，自在遊行惟顧步。
　　怡然呼取舞風來，六箇隨余蓬島去。
　　虞美人
　　四郎須是安爐竈，莫把身心鬧。
　　玲瓏便是本來真，氣精養住便得好精神。
　　汞鉛得得知顛倒，方見無名道。
　　今宵飲酒是何人，認取清風明月日相親。
　　又　以嫂為見在父母
　　害風王詩遵隆道，自在逍遙好。
　　除眠之外總無知，百花笑我不會見便宜。
　　功成行滿仍須早，雲步歸蓬島。
　　好同見在赴瑤池，共摘蟠桃往昔結實枝。
　　月中仙（月中桂）
　　遭遇中秋，近初更氣爽，風定雲散。
　　虛空露降，闡萬里晴天，顯青玉案。
　　舉頭瞻海岸，湧出金盤爛爛。
　　不特門門煥，人人共喜，貧富總爭看。
　　誰能曉悟清輝，這銀蟾裹面，深隱陽筭。
　　星稀宿罕，使鵲烏飛去，與離為伴。
　　一輪圓又滿，正當午、恰分子半。
　　愈放光明燦，庵前召我衝霄漢。
　　金蕉葉
　　名利牽纏怎徹，誰肯把、善緣總結。
　　在火宅居常炙□，尚穿聯惡業。
　　鬭巧爭如守拙，早離了、機心切切。
　　稍能悟三教祕訣，也無生無滅。
　　楊柳枝
　　性命須將自己觀，細詳看。
　　一刀項下好疼酸，最艱難。
　　不信且將針略試，痛多端。
　　發心要喫覺心寒，遠佳餐。
　　刮鼓社
　　刮鼓社，這刮鼓食中拍。
　　且說豌豆出來後，卻勝如大小麥。
　　便接著五方顏色。青紅黃黑更兼白，又同那五方標格。
　　蒸炒煮燒生喫，蒸妙煮燒生喫。
　　刮鼓社、這刮鼓食中飽。
　　我看豌豆將來後，且圌起須入窖。莫收多不須收少。
　　上頭自有三光照，似象棋何勞打砲。
　　有幾箇人知道，有幾箇人知道。
　　西江月
　　於己搜尋臧善，慮思絕泯為先。
　　減財節色保丹田，對景須行方便。
　　老幼自然有祿，且休苦苦孜煎。
　　放開一朵白花蓮，管取西江月現。
　　王喆心懷好道，害風意要離家。
　　攀緣悉去似團砂，不怕妻兒咒罵。
　　好對清風明月，寧諭海角天涯。
　　來來往往跨雲霞，此箇逍遙無價。
　　養甲爭如養性，修身何似修心。
　　從來做作到如今，每日勞勞圖甚。
　　好把幽微搜索，便將玄理思尋。
　　教君稍悟水中金，不肯荒郊做恁。
　　川撥棹
　　這修行訣，便安排得有次節。
　　把清靜天機，今朝分明漏泄。使人人玉花結。
　　從頭一一穩鋪設。向五更裹看擺拽。
　　將此脫殼神仙，玲瓏玎璫做絕，害風兒怎生說。
　　一更裹瞥，看參羅萬象列。
　　搜出那坐正星，內中位貌偏別。向地方也玉花結。
　　銀素將來細得熱。把烏龜牢纏紲。
　　然後四隻腳，獰獰子一齊打折。害風兒怎生說。
　　二更裹瞥，看天河流無竭。
　　忽見耿耿洪波，潑灧灧底昭徹。向西方也玉花結。
　　灌出黃芽色非涅，甲尖上搏白雪。
　　有此一箇靈童，擺手親自去折。害風兒怎生說。
　　三更裹瞥，看銀蟾圓不缺。
　　吐出一輪光明，滿天瑩然有別。向南方也玉花結。
　　白鹿前來行得竊。便銜他新皎潔。
　　將去圭峰山頭，獨自口中嚙齧。害風兒怎生說。
　　四更裹瞥，看斗斗光如爇。
　　照遍滿空清虛，放盡靈輝凛洌。向東方也玉花結。
　　攢燭三山似電掣。熠燿如瓊瑤屑。
　　被這惺惺了了，一齊中宵盜竊。害風兒怎生說。
　　五更裹瞥，看魁□無差缺。
　　正合天心斡運，堪作上天喉舌。向中央也玉花結。
　　捉得清虛這迴決。便永永除生滅。
　　此箇自在逍遙，唯予獨會拈捻。害風兒怎生說。
　　曲中詞徹，把來歷事親堪說。
　　住京兆府外縣，終南方孤雲白雪。自觀得玉花結。
　　活死人兮放些劣。沒地埋真懽悅。
　　道號重陽子，字知明姓王名詁。害風兒怎生說。
　　〔缺題〕#3
　　性問伊家命要嫁，這束頭兒郎馳騁，昌肌膚瑩昌肌膚瑩。
　　鉛汞合和正轉氣，神定天上面急敲，金鍾玉磬李真仙省，李真仙省。
　　憨郭郎
　　牛子卻如澆墨，牽拽不迴頭。向川原貪水草，騁風流。
　　禁得這茫兒躁，加力用鞭勾。渾身都打徧，變霜毬。
　　醉江月（念奴嬌）
　　放心坦蕩，樂閑閑、應使蟲消尸去。
　　清靜長施憑雅正，封寶瓶口守護。
　　闡闢雙關，非能運轉，也得全精固。
　　三陽相見，五神分朗團聚。
　　由此雖寢無眠，頤顏養浩，潔白盈盈數。
　　直待澄鮮方是徹，愈覺真靈開悟。
　　性結成丹，圓光耀赫，決遇明師度。
　　紅霞繚繞，恁時迎引歸去。
　　梅花引
　　少無福，早孤獨。憔悴一身無告囑。
　　日常思，日常思。此事分明，皇天便得知。
　　見遠促，見遠促。侍來偏親增汝祿。
　　孝心推，孝心推。致感神明，洪禧得共隨。
　　為人福，生中國。衣飯陰公注定祿。
　　命中無，少嗟噓。天與之貧，不得富安居。
　　尋思人似草頭露。爭奈保朝不保暮。
　　莫剛求。莫剛求，假使強圖，入手卻還休。
　　隨緣過，隨分樂。惡覓惶貪都是錯。
　　貴非親，富非鄰。矜孤恤老，取捨合天真。
　　當權勿倚欺淩弱。須防運去相逢著。
　　減欺慢。減斯慢，不論高下，平等一般看。
　　蘇莫遮　荷葉盃
　　認得之時休送。碧宕深洞，瑪瑙耀光希。
　　龍蟠虎繞玉花垂。西江水上，來往見烏飛。
　　直待青童交位。恁時休去，頂戴翠華冠。
　　渾身錦繡那人謾。方知此處，有箇永相隨。
　　醜奴兒#4　道友問變化
　　堪嗟萬物陰陽內，造化因功，休論西東，只在三光秀氣中。
　　公如會得疾安腳，便做飄蓬，脫了凡籠，一箇真靈入碧空。
　　又　崑奇山
　　扶桑日出分明照，蓬島相鄰，若要親親，除是清閑只一身。
　　逍遙無事方能到，俯瞰迷津，煉就重繞，頂上孤峰現寶珍。
　　浪淘沙
　　事事少相侵，物物無心。固精養氣本源深。
　　得得先人添惻隱，猿馬牢擒。
　　玉樹可先臨，花綻黃金。清香窈裊出高岑。
　　萬道銀霞攢簇住，方得嘉音。
　　又　火裹生蓮
　　陽氣透蒼天，照照綿綿。地戶猛焰亦如然。
　　發出水中直覺性，一朵紅蓮。
　　早早認清泉，結取因緣。烏龜口內吐靈煙。
　　助正丹田香馥郁，業業新鮮。
　　又　賣狀附口寫文
　　附口做生涯，休寫交加。
　　憑他實語莫虛譁。便是於身增福祿，贍己榮家。
　　見似浪淘沙，若勸深嗟。若還不使到廳衙。
　　兩主休和歡又喜，公跨雲霞。
　　錦堂春
　　試問修行，纔登戶牖，應是下手何如。
　　便先令、歡樂於己開舒。
　　待款款尋來，的當端正，意滅情祛。
　　做嬉嬉坦蕩，更認閑閑，閑裹安居。
　　從前一一細想，好搜玄揣妙，時復親書。
　　頓省悟、怡然超出，苦海迷衢。
　　這番見、真真那箇，唯分明、本有元初。
　　卻還舊處，返光迴照，獨證無餘。
　　瓦盆歌
　　你敲著，得急響聲大。無祥瑞，沒災禍。
　　元誰知得那。外唇有口能發課，內虛有腹成因果。
　　貴賤賢愚細思量，人人放一箇。
　　這風狂悟斯，不肯爭人我。除煩惱、滅心火。
　　日日隨緣過。逍遙自在任行坐，功成行滿携雲朵。
　　帶殼昇騰恁時節，方知不打破。
　　賀聖朝
　　仲冬佳節靈童來，報陽氣初昇。
　　黃芽齊吐、玉漿澆溉，榮布層層。
　　甲方瓊秀，庚方金彩，相間星能。
　　把明珠祥艷瑞光迎，在雲外騰騰。
　　畫夜樂藏頭
　　□金相隔休教錯，□年間怎生作。
　　□前頭，說甚惺惺，□辰下重安手腳。
　　□被蟾光晷運交，□平時從根摸索。
　　□事有神功，清強氣躍。
　　□下於予尋倚托，□文上，沒丹藥。
　　□天知命惟高中，□談談，□中別著。
　　□公決要覓清涼，□兆府城南登閣。
　　□各得其宜，□晝歡暮樂。
　　重陽全真集卷之十三竟
　　#1原本此詞牌誤作『又』。
　　#2原本此詞牌誤作『又』。
　　#3此首詞牌原缺，疑為『刮鼓社』。藏頭詞。
　　#4原本此詞牌誤作『巫山一段雲』。