丹陽神光燦
　　經名：丹陽神光燦。金馬鈺撰。一卷。底本出處：《正統道藏》太平部。
　　丹陽神光燦
　　崑崙馬玨撰
　　丹陽神光燦序
　　道在邇而求諸遠，事在易而求之難者，此世之常情。至於目擊而存，不言而諭，此上士之趣，實丹陽先生得之也。先生以先覺之明，開發愚徒，穎悟後進，其有不逮者，又從而指示之。誠猶皓月流天，纖悉皆蒙顯煥；心燈在體，熱惱咸得清凉。先生又作《神光燦》百首，俾使歌揚紬繹，互相警策云爾。嗚呼，先生其化人之心也深，念人之意也重。豈不若菩提寶樹，布清影於恆沙；般若神丹，濟塵勞於苦海者歟。姑以鄙言序其首。大定乙未重九日，筠溪野叟寗師常謹序。
　　丹陽神光燦
　　崑崙馬玨撰
　　滿庭芳#1
　　立門戶內
　　持全真門戶，清淨根源，住行坐臥歸元。日用時時擒捉，意馬心猿。常行無憎無愛，便施恩、先復讎冤。下手處，鍊沖和修補，有漏之園。瑞氣祥光深處，收神水、徐徐自沒潺湲。紅錦蛇兒雖小，閑視靈黿。兩般混成一物，現元初、性月團圓。恁時節，禮重陽師父太原。
　　立誓狀外戒
　　專燒誓狀，謹發盟言，遵依國法為先。但見男兒女子，父母如然。永除氣財酒色，棄榮華、戒斷鯹羶。常清靜，更謙和恭謹，無黨無偏。布素婪躭度日，飢寒後、須憑展手街前。不得貪財誑語，詐做高賢。常懷慎終如始，遇危難、轉要心堅。如退道，願分身萬段，永鎮黃泉。
　　重陽真人昇霞之前
　　重陽師父，遇呂真人，養成神內之神。心起慈悲不住，開闡良因。時時出神入夢，化人人、要出迷津。登州北，有布王曾見，海裹騰身。華表巨才高氏，在東牟郊外，或見其真。曾共南京針李，中都開罇。當初幻軀在日，尚如斯、出現頻頻。況今也，得成蟬蛻，永占長春。
　　重陽真人昇霞之後
　　重陽師父，預指南京，果然得赴蓬瀛。四假凡軀棄下，真性超昇。濬儀橋邊出現，勸臧公、早做修行。垂教語，遮性命事大，名利休爭。更有丹州大薛，在終南一遇，端的分明。劉蔣張翁得藥，身體康寧。昆明池西人見，向空中、舞袖輕輕。因得道，做神仙久視長生。
　　詠和師叔辭世
　　和公師叔，猛悟良緣，棄官納印休權。遠俗終南山下，菴蓋茅椽。身披麻衣紙襖，樂清閑、笑傲林泉。懷美玉，便韜光隱跡，二十餘年。因甚山侗侍奉，遇風仙、曾說活底神仙。端的非常辭世，滿室祥煙。經年忽然空裹，便貽予、畫釣詩篇。專誡我，莫教失見，休要誇玄。
　　謝咸陽王法師
　　山恫入道，遠離巢窩，專心一志如何。決要煙消火滅，保養沖和。誰知因而借宿，稍相違、便起風波。傷功行，起無明怪劣，詩曲嘲他。驀想從前自咒，將身比、驢牛象馬馳騾。追無由不免，放傚廉頗。專專負荊謝罪，望吾師、痛撻則箇。琢磨過，免教真性，再見閻羅。
　　邀姚公書
　　山侗稽首，自別姚仙，思心度日如年。即此清清雨霽，遍潤芝田。伏惟神明協相，處安閑、法體翛然。鈺如昨，荷尋常留念，書信相傳。輒有微言相懇，譚仙去、相邀鶴羽翩翩。儻若携雲光訪，感激難言。些兒閑中閑事，待賢來、面罄不宣。山侗拜，上玄中玄玉座前。
　　寄馬行街董公書
　　山侗稽首，董公道偉，自違清論三歲。渴德之懷，筆舌豈能盡意。伏想邇來法候，愈沖和、燕居無滯。子今則，處環墻養拙，毋勞齒記。幸遇便風經過，把狂吟尺牘、通為一寄。歲月堂堂歸去，有如流水。性命速宜了幹，啟虔誠、幸恕僭易。山侗拜，董公道偉，及諸道契。
　　贈劉守初
　　道家活計，少說些箇，清閑一味無過。竝沒攀緣愛念，俗事相魔。逍遙水雲自在，任東西、日月如梭。忺遊歷，便携筇跟履，頂笠披蓑。不論天涯海畔，飍飍地、如癡似醉狂歌。外即雖然疏散，內養沖和。神丹一朝鍊就，放霞光、萬道非多。恁時節，禮拜風仙，直上大羅。
　　贈朱官人張書表
　　諸公聽我，自有神京，罏中亦有蓬瀛。五色霞光上下，來往飛昇。識得水雲活計，更無勞、足力遊行。固性命，便般般打過，有甚閑爭。好事先人後己，守清虛、營養一點靈明。應物真常自在，動止安寧。一朝功成行滿，去朝元、雲步身輕。真了了，似重陽師父，無滅無生。　
　　贈爨公
　　蓬頭垢面，秘奧埋名，頤神養氣忘形。並沒纖塵挂染，意靜心明。逍遙自然快樂，握玄機、修進長生。清閑處，管勝如火院，苦海冤坑。臥月眠雲弄斗，調龍虎、嬰嬌女奼堪憑。斡運飛金走玉，杳杳冥冥。靈光一點來往，現元初、妙相身輕。乘鸞鳳，指蓬瀛路上前行。
　　贈權知微
　　因何絕利，為甚忘名，曾觀五嶽真形。玉性如珠似印，燦爛光明。從斯假軀識破，便灰心、更不勞生。尋出路，恐靈光一點，落在迷坑。割斷攀緣愛念，搜玄妙、無中捉箇為憑。靜靜清清湛湛，杳默昏冥。功成七還九轉，挂仙裳、鶴羽輕輕。朝元去，指瑤臺閬苑雲行。
　　　　贈駱先生劉石二先生
　　諸公學道，莫學奇怪，無為無作無賽。百不歌中四句，偈內持戒。身心木雕埿捏，遇千魔、萬難不採。常寧耐，常寧耐常耐，寧耐寧耐。悟徹觀天之道，執天行、關要自是交泰。常處真常常應，常靜常在。真常真懽真樂，現真如、超越三界。真無壞，真無壞無壞無壞。
　　寄段錄事孫助教道友等
　　諸公學道，略聽予言，如同幹句家緣。試看登杆踏索，走馬行船。何曾說辛道苦，遇艱難、轉轉心堅。忘危險，更忘身忘命，忘後忘前。不管傍人冷笑，慇戀地、常常謹謹專專。假是蘇秦陸賈，說不迴肩。人能如斯向道，可搜真、搜妙搜玄。無不悟，又何愁不做神仙。
　　贈王知玄
　　見孫枷扭，妻妾干戈，惺惺靈利邪魔。蝸角蠅頭名利，寵辱驚多。尋思上牀鞋履，到來朝、事節如何。遮性命，柰一宵難保，爭箇甚麼。好伴山侗馬鈺，松峰下、逍遙醉舞狂歌。。膝上琴彈碧玉，調格沖和。罏中養成大藥，現胎仙、舞袖婆娑。恁時節，禮風仙同上大羅。
　　臧劉石公獻石羊索詞
　　拔山舉鼎，射虎穿揚，難同般運青羊。悟得玄中玄妙，豁豁洋洋。自然如癡似醉，遠人情、風害猖佯。環堵裹，且埋光隱跡，豈望名揚。但願人人似我，內行持雲水，恣意飄颺。金木隨波流轉，火運炎煬。自是虎龍交戰，吐神珠、結正晶暘。恁時節，駕雲軒歸去，同禮重陽。
　　贈徐道淵
　　猛拋俗海，一志投玄，全真清靜為先。心上無思無慮，無黨無偏。無中得些雅趣，守清貧、度日隨緣。自然理，筭從今至古，罕有人言。惟有神翕苗裔，能承當、身中自是周圓。海底靈龜靈口，靈吸靈泉。靈光復噴絳闕，結金丹、一顆新鮮。無生滅，與山恫共禮風仙。
　　贈宋先生
　　休誇當貴，莫騁榮華，無常事緊堪嗟。休學雲腸朱判，利鏁名枷。好繼風仙悟道，棄家緣、仙路無差。長久志，鍊凡心似玉，絕盡纖瑕。度日唯憑乞，憨憨地、逍遙雲水生涯。常處常清常靜，常有黃芽。無中功成九轉，現胎仙、手掌靈砂。恁時節，與山侗同步煙霞。
　　贈張小仙
　　松峰之下，閑飲刀圭，薦盃火棗交梨。撫動心琴鸞鶴，上下爭飛。虎龍一齊哮吼，便說迴、六賊三尸。陰魔散，覺天清地靜，日月輝輝。斡運金光玉艷，聚祥煙瑞氣、結正嬰兒。體挂仙裳足履，霞彩雲霓。口稱不生不滅，指蓬瀛、路上堪歸。遮些箇，道家活計，說與人知。
　　贈長安徐先生
　　一明玄理，二曜交宮，三才四象究窮通。五彩霞光來往，清雨濛濛。六慾七情滌盡，八衢流、運轉迴風。九竅內，十分顛倒，顯現真功。十極晴空虛白，九重門開闡，金玉重重。八色瑠璃洞裹，臥虎眠龍。七寶花開六出，五方中、四位歸宗。三光照，二儀相從，一箇神翁。
　　贈姜師兄
　　持功打坐，禮土哦吟，飡霞辟穀看經。符水精專存想，嗽咽勞形。多迷房中之術，服還元、水火為憑。且不罪，遮般般功法，錯了修行。若悟無為大道，絕攀緣愛念、喜怒塵情。意靜心清精秘，氣結神凝。自然性停命住，起真慈、功行雙成。金童詔，便携雲跨鳳，得赴蓬瀛。
　　贈衆道友
　　色財枯惹，如漆如膠，要他清爽爻爻。那更名韁怎解，利鑠難敲。終日憂兒愁女，又何曾、暫展眉梢。火院裹，把身軀陷了，如炙如炮。若悟無常事緊，將恩愛塵緣，猛烈俱拋。物外逍遙性命，便是知交。日用心清意靜，看雲濤、龍虎咆哮。神光燦，現本來面目，天地難包。
　　寄興平杜公
　　星移斗轉，四時交換，無人暫時思筭。恰做嬰童不覺，漸為老漢。酒色氣財歷遍，好休心、也好捨拚。好迴首，好把元初事，好生了幹。奉勸疾些下手，恐闈羅不測，差鬼叫喚。早與丘劉譚馬，物外為伴。靜意清心徑路，便名為、長生彼岸。神光燦，跨青鸞歸去，天地難管。
　　勸道友
　　憐妻愛妾，憂兒愁女，一心千頭萬緒。競利爭名來往，豈曾停住。如蜂採花成蜜，謂誰甜、獨擔辛苦。迷迷地，似飛蛾投火，好大暮故。上啟阿爺老子，火坑中、誰是留心憫汝。箇箇唆賢貪愛，他享富貴。死來無人肯替，願迴頭、疾些省悟。歸物外，處無為清靜，便是仙路。
　　寄零口孫可道
　　幻軀模樣，走骨行丘，筭來騁甚風流。父母生你之處，殺你因由。奉勸疾些識破，戀兒孫、有甚程頭。早迴首，把家緣撇下，物外真修。一箇無為清靜，是仙家秘訣，大道機謀。憑此行持，何必身外搜求。自然汞鉛易結，九還丹、數日全周。神光燦，乘羽輪釩駕，直入瀛洲。　
　　贈姜王二先生
　　人人學道，次叙須知，始初屏子休妻。次則離家乞食，無作無為。但見老人童稚，便須當、禮樂先施。行大善，但生心舉意，念念慈悲。挫銳摧強忍辱，把攀緣愛念，莫起些兒。自是靈臺漸瑩，與道相宜。山上赤龍汞繞，海中間、黑虎鉛圍。大丹熟，指蓬瀛，跨朵雲歸。
　　贈趙抱玄
　　抱玄遠俗，不戀榮華，恬然滋味無加。一片閑心物外，別有生涯。無為自然清靜，結些兒、密妙堪誇。丹田內，便拍塞塞地，白雪黃芽。內有真陽鍛鍊，把元初根蔕，復變靈砂。得見通咀真性，似玉無瑕。功夫十分圓備，訪蓬瀛、步步煙霞。空虛裹，有金童玉女，迎入仙家。
　　　　贈姚玄玉
　　道家活計，坦蕩蓑衣，住行坐臥相宜。悟徹清貧快樂，絕盡狐疑。生涯逍遙自在，水雲遊、海角天涯。無繫絆，縱閑閑來往，有甚歸依。把握玄中妙趣，除心病、修鍊有似良醫。誰信男兒有孕，不可思議。結氣神凝命住，產胎仙、超越九疑。恁時節，顯朝元歸去容儀。
　　贈嚴公
　　昨宵夢裹，幸遇重陽，授予秘密仙方。杳杳冥冥恍惚，太白其黃。便是刀圭顏色，往來流、飲似瓊漿。成丸彈，服之一粒，八脉安康。携執增添剛刃，生光彩、輝輝晃耀明堂。諕得邪魔鬼魅，遠遠潜藏。自然化生兒現，跨青鸞、得赴蓬莊。遮玄妙，示同流各要消詳。
　　寄鄠縣晏公及道衆
　　山侗馬鈺，閑吟閑詠，不是誇彊逞－俊。謂見人居火院，受苦不忍。時時詩詞勸化，啟丹誠、闡開玄徑。常哭告，望人人迴首，箇箇聽信。割斷情韁慾索，歸物外、無縈無繫無病。自在清閑快樂，修完性命。一朝功成行滿，有金童、持韶邀請。如此事，奈人人不肯，折了伊甚。
　　贈塗山于先生
　　閑閑搜獲，人家兒女，生前住在何處。有甚親親恩愛，與他相聚。生死不相替代，甚勞勞、為他辛苦。還省悟，便須當拆火，拂袖歸去。雲水恣情遊歷，無縈繫、自然忘機絕慮。三疊心琴引動，姹嬰歌舞。虎龍一齊蟠繞，結金丹、轉增開悟。積陰德，行功圓真師來度。
　　贈淳化染何先生
　　染家為作，閑閑思忖，講些是非試聽。攬下綾羅執綺，滿樁一甑。緣甚鍊教傷熟，為惜他、顏色故恁。染軸了，更須碾砑，且圖光瑩。拋散水漿無限，遇人來取要，即當便認。解了瑕頭纏縛，自然見姓。恰如修行一著，無會縈擊、可觀真性。常清靜，顯神光燦燦有準。
　　寄興平張先生
　　超然悟道，怡然捨俗，寧肯泥拖水灑。決烈迴頭趖了，恩山愛獄。堪為風鄰月伴，與雲朋、霞友相逐。無擊絆，在人間先占，半仙之福。那更真修真鍊，得逍遙自在，澄心遣慾。漸覺溪田芝草，異香馥郁。虎龍繞蟠何處，在丹鑪、變成金玉。神光燦，赴前程蓬萊寶陸。
　　贈汝車趙三仙
　　休言嗽咽，莫說存想，吞霞服氣虛妄。打坐持功抽手，挽腳勞穰。採戰神丹散失，服還元、水火不當。端的處，是無為至理，最堪倚仗。心好逍遙快樂，做逍遙快樂，常教豁暢。神好清閑供應，清閑坦蕩。沖和自然成寶，得亙初、一點明朗。神光燦、現本來面目模樣。
　　贈陳公王先生
　　逍過自在，雲水遨遊，身如不擊孤舟。坦蕩無拘無管，無喜無憂。時時恣情歌舞，任傍人、笑飍飍。清貧志，且隨緣度日，誓不貪求。處世虛空相似，如蓮花、不著水之蹤由。便把三壇等施，六度齊修。自然果圓無漏，心清靜、超彼優遊。稽首禮，無上尊聖，佛道仙儔。
　　〔贈張公〕
　　師叔和公昇霞之後，有臨潼縣開綵帛鋪張公，久息治療不痊，忽一夕夢見師叔，說以藥餌治療之法。問其姓氏，乃終南和先生也。覺來依此服餌，其病自愈。至甲午歲重九日，張公親詣師叔墳前，燒香禮謝，及立碼安于墓塔之上。因以詞贈之。
　　和公師叔，昇霞之後，奇哉妙矣希有。醫可臨潼必死，張公道友。神仙不求人報，望賢家、省悟迴首。誰知道，卻遠來地肺，燒香胡走。作箇小詞奉勸，譬無常，決烈疾些拂袖。物外降心修鍊，虎龍交媾。一朝行功圓滿，九還丹、自然成就。神光燦，跨鸞歸謝師拯救。
　　贈皇甫先生
　　始初一著，仙凡爭交，須知鬭敵爻爻。俗意俗心力大，投漆投膠。真心裂來周正，免火坑、裹面身炮。牢把捉，切隄防失腳，身外荒郊。若悟無常不測，仗慧刀剛志，戰退猿猱。自是心清意靜，龍虎咆哮。神氣湛澄凝結，大丹成、天賜仙袍。駕雲去，赴蓬萊宴賞蟠桃。
　　贈于九卑先生
　　休言百歲，七十者稀，那更不測之期。閑想妻男自己，總是行屍。眼前榮華境界，是昏迷、性命根基。如省悟，把家緣撇下，物外修持。靈利翻成懵懂，便蓬頭垢面，密護玄機。真息綿綿祥瑞，遍滿華夷。欲赴蓬萊徑路，仗三千、功滿雲歸。神光燦，與大仙相聚，有甚虧伊。
　　贈湖口王先生
　　山侗謹勸，名利人人，只知富貴安身。豈悟吾門一著，出世根因。虎龍交馳鳳闕，更無中、嬰姹成親。誰信道，並不忓凡俗，夫婦婚姻。金木三般間隔，用玄機斡運，混合成真。頓覺男兒懷孕，不神而神。性命不由天地，自心知、永占長春。神光燦，跨雲歸參禮洞賓。
　　贈姚元明
　　榮華不藉，富貴不戀，妻男任交生怨。萬事俱忘一志，十分修鍊。心意常清常靜，覺壺中、天開地展。堪賞翫，見龍蟠虎繞，坎離宮殿。或變嬰嬌女姹，向明堂、便把翡翠簾捲。祥瑞中間認得，本來頭面。手擎金丹大藥，顯無為、功成九轉。神光燦，便跨鸞奔赴瓊宴。
　　贈三水縣三老先生
　　志當堅確，性常柔弱，心猿意馬牢縛。愛慾塵情俗念，一齊拂卻。過去未來事理，莫尋思、更休計度。居物外，守清貧瀟灑，莫嫌寂寞。慎勿憂愁衰老，如有病、心中轉生歡樂。若是臨行好弱，境界休著。常守真常無伴，得靈明、自然輝霍。神光燦，管惺惺灑灑，超昇碧落。
　　贈寧海顏先生
　　降心一著，有些法度，要你自心省悟。閑想骷髏模樣，緣甚作做。因貪氣財酒色，損精神、墮於惡趣。如恐怖，管不須擒捉，自然得住。覺照心開坦蕩，見浮名浮利，如無歸素。內外倒顛顛倒，道家活路。觸來不搖不動，遮本來、一點堪顧。神光燦，上九霄，跨雲歸去。
　　贈路宿劉先生
　　伊予同里，自來交契，各貪浮名浮利。總悟無常物物，般般捐棄。予先別離寧海，又繼而、賢來關裹。願同志，更同心同德，同搜玄理。慎勿攀緣愛念，便寧心寧意，全神養氣。塵世之中，不染不著為最。慇懃完全功行，常清靜、有些消息。神光燦，潑焰焰焰地，是你真底。
　　贈文登小王先生
　　身為環堵，重封重鏁，無著無漏無破。閑裹尋閑閑中，有閑功果。常守常清常靜，便獨行、獨坐獨臥。忘機狡，更忘名忘利，忘人忘我。朴實實心實做，把多疑多惑，多多打過。得得來來得得，得箇甚麼。真如如如不動，覺靈明、靈靈則箇。真消息，是真真相濟，真仙來賀。
　　贈醴泉縣任公
　　任公决烈，也待風流，專心道上搜求。子細研窮何者，名為真修。認正即心是佛，除心外、匪是良由。無別法，便澄心遣慾，捉住猿猴。心上纖毫不挂，更那堪、時復閑想骷髏。自是心忘境滅，真性優遊。常常心懷側隱，起真慈、功行圓周。神光燦，向大羅恣意蕾買遊。
　　贈醴泉吳郎中
　　黃金滿屋，白玉盈房，兒孫羅列成行。饒你般般遂意，難免無常。要脫輪迴生滅，除非是、雲水溪傍。常清淨，也不須禮念，只爇心香。倣傚風仙了道，繼史公歸逝，豁豁洋洋。兩箇神仙盡是，與你同鄉。即非遠年傳說，是邇來、親見嘉祥。但放下，便管教雲步蓬莊。
　　贈淳化老喬先生
　　頓拋世網，猛跳迷坑，物外兀兀騰騰。恰似孤雲野鶴，來往縱橫。遮枚清貧懶漢，謝心神、不肯勞生。無染著，另偎偎拈的，做著修行。藏伏聰明智慧，肯爭頭競角，妬賢嫉能。萬事俱忘清靜，天地歸寧。三田自然結寶，現胎仙、當面澄澄。神光燦，指蓬瀛便是前程。
　　贈于瓦觀先生
　　有榮有辱，有利有害，有喜有憂相待。有得有失自是，有成有敗。為人有生有死，但有形、必然有壞。休著有，自古來著有，有誰存在。好認無為無作，道無情、無念無憎無愛。無我無人無染，無著無礙。無心能消業障，遮無無、人還悟解。無中趣，得無生無滅，超越三界。
　　贈濰州苗先生
　　休誇美貌，休誇年少，休誇惺惺傻俏。休要誇張能運，心機姦狡。休誇多才多藝，更休誇、善躭家小。休誇街，也休誇富貴，比賢校少。閑想輪迴生死，閑閑看、丹經子書莊老。閑裹尋閑自是，通玄明奧。閑中澄心養氣，用閑功、鍊成真寶。得閑趣，做清閑仙子最好。
　　　　贈喬李郭三仙
　　修行之士，不在居山，勿勞環堵彎跧。何必驅驅來往，遠遠相參。休要持功打坐，又何須、耕種艱難。休勞苦，更不須出藥，博換衣飡。看你留心何處，但無些染著，打破般般。好向廛中展手，乞覓餘殘。閑看浮名浮利，嘆死生、灰了心間。忘塵念，管將來位列仙班。
　　贈趙雷二先生
　　聽予叮囑，休飢寒，休執外樂歌歡。休做風狂九伯，諂詐多般。休起無明業火，更休思、名利相干。休心急，也休迷休執，休受人謾。只守平常度日，處無為清靜，自是長安。大道沖和真氣，全在心閑。欲要性停命住，萬緣消、自結金丹。神光燦，定將來雲步仙壇。
　　贈杜公及衆道友
　　懃懃香火，謹謹看經，專專供養他人。種種作福惟恐，失了人身。明明將來富貴，奈區區、販骨艱辛。終何濟，願人人聽勸，別有良因。拂袖歸於物外，占逍遙自在，燕處申申。相結雲朋霞友，風月親親。斡運亙初一點，鍊本來、真箇真真。神光燦，做長生久視人人。
　　贈宋何二先生
　　捨家學道，爭奈心魔，心中憎愛尤多。心意如猿如馬，如走如梭。心生塵情競起，縱頑心、不肯消磨。心念惡，罪皆因心造，怎免閻羅。奉勸專降心意，把勝心摧挫，如切如磋。心若死灰自是，神氣沖和。真心無染無著，起慈心、更沒偏頗。心念善，道皆因心造，超越娑婆。
　　贈曹八先生
　　妙玄易解，心意難善，窮究如何長便。牢捉牢擒爭奈，馬猿跳健。十二時中返倒，鬭唆人、生情起念。當發願，便至死來來，與他征戰。饒你十分顛傻，卻怎禁、堅志專專鍛鍊。達悟知空自是，內觀不見。纔方生育天地，藥鑪中、日月運轉。常清靜，聖功生神明出現。
　　看清靜經因作是詞贈徐司判
　　孤眠獨處，不迷外境，常常留心內認。悟徹男清女濁，男動女靜。即非世間男女，是無中、些兒結正。誰信道，卻元來便是，自家性命。捉住遮般妙趣，便澄心遣慾，絕乎視聽。杳杳冥冥，恍恍惚惚相應。其中有精有物，覺男兒、自然懷孕。常清靜，產胎仙出現有準。
　　贈道友徐司判
　　名韁相引，別離登州，遠來積石時秋。司判美任止是，一載因由。纔到瓜期相逼，豈都無、行色憂愁。嘆往復，是八千餘里，畢竟何求。好學淵明解職，傚海蟾納印，慷慨雲遊。相繼神翁决烈，物外真修。保養先天之物，運自然、火鍛丹丘。功行滿，駕祥雲趨赴瀛洲。
　　贈零口康先生
　　人人學道，箇箇心急，急要妙玄端的。搜索刀圭鉛汞，洞天月日。採訪木金間隔，緊搜求、天機秘密。聽予勸，遮異名異相，且休尋覓。先斷氣財酒色，把塵心俗念，速當洗滌。萬事俱忘，精氣自無走失。心清自然明道，萬神靈、自通消息。能如此，望蓬萊三島咫尺。
　　贈武功薛先生
　　同流相聚，遞相覺察，須當外搜內刷。鬭做修行有若，爭頭競角。見賢思齊休妬，把神珠、時時擦抹。如開悟，硬宜乎先覺，覺乎後覺。更且聽予重勸，論修行、全在無為絕學。莫使塵緣間隔，本來素朴。諍清能分真假，自然明、道非遙邈。功夫到，達幽微神仙掌握。
　　贈韓四機宜
　　機宜韓氏，不就承廕，無心進修舉業。惟恐名韁相引，無休無歇。更有一般高見，鼓盆歌、轉生歡悅。常落魄，訪村盃閑飲，不拘時節。不管兒孫生計，便拖條藜杖，遠離巢穴。經載忘歸惟好，嘲風詠月。稍似山侗活路，儻留心、搜尋秘訣。轉開悟，做真修仙班同列。
　　贈吳和鋼先生
　　外功外行，作福因由，不如身內真修。調養真鉛真汞，上下交流。山前金龍嬉戲，大海中、玉虎遨遊。便警動，遮無形無影，嬰姹綢繆。走上靈臺對舞，更不須、啟口瓷意歌謳。爛飲刀圭醉臥，寶藏瓊樓。結成胎仙踴躍，引青鸞、穩駕神舟。歸蓬島，有金童邀赴瀛洲。 
　　化胡了仙兄弟四首
　　三尸調引，六賊迷惑，自然閉亂魂魄。鎮日爭財競氣，戀酒貪色。舉意先存已便，縱心機、更不釐勒。呆老子，你身軀有限，騁甚標格。壽數休言百歲，從今古、人生七十難得。計日都來，二萬五千二百。那堪夜消其半，更隄防、一著不測。如省悟，從山侗不為凡客。
　　心往意亂，歌迷酒惑，損傷三魂七魄。不顧危亡一向，貪戀財色。追陪花朋酒友，便聯鏕、誇衒玉勒。宴賞處，向笙歌叢裹，賣弄俊格。縱有石崇富貴，遮朱顏緑鬢，怎生留得。止是行屍走骨，呆老九伯。時間榮華雖好，奈無常、之事怎測。如省覺，做修持非凡賓客。
　　家緣猛棄，更不疑惑，辨認陰魂腸魄。咄出尸蟲屏盡，氣財酒色。好事先人後己，做慈愍、有似彌勒。修大道，處無為無作，漸通妙格。物外逍遙自在，真懽樂、清中靜中招得。功累三千更要，行滿八百。時時運行日月，遮些兒、他人難測。真了了，便得為蓬萊仙客。
　　般般識破，物物難惑，自然安魂定魄。視聽如聾如瞽，絕盡聲色。身心逍遙自在，沒家緣、恩愛擊勒。無為作，乞殘餘度日，無恥無格。遊歷恣情坦蕩，似孤雲野鶴，有誰管得。不羨榮華富貴，革車三百。終日澄心遣慾，覺玄機、密妙易測。功行滿，做十洲三島真客。
　　〔贈趙公〕 
　　夢中見珍寶，不知其數，至于衣襟盈滿。次有玄中子姚先生，引章臺街趙公父子，入予環堵。談話之次，忽聞鐘響，人皆慘然。于是趙公跪告詩詞。方受紙筆，撒然覺來，遂作《神光燦》 半首，叙夢中之事，錄呈堂下道友。翌日，卻有雲中子蘇先生，引夢中所見者趙公至，士哺斯人新悟道，專投全真堂下修行。渠見其詞，不勝忻忭，乞綴後篇。
　　昨宵夢見，遍地黃金，珍珠瑪瑙盈襟。滿目珊瑚琥珀，玉樹瓊林。驀聞不時鐘響，諕人人、各有灰心。天水子，便前來稽首，索我清吟。接得花牋象管，方吟詠、夢迴誰是知音。幸有清風皓月，悅我心琴。些兒的端妙處，看何人、有分搜尋。如同志，定將來雲安高岑。
　　和靄戒師師父
　　戒師和尚，可稱吾徒，明禪悟道通儒。子細研窮正覺，並沒差殊。溫良恭儉讓禮，生老病、死苦嗟吁。當修進，鍊木金水火，土證無餘。三教門人省悟，忘人我、宜乎共處茅蘆。物外玄談句句，營養毗盧。常懷博施濟衆，氣神和、丹結明珠。歸兜率，向大羅蓬島同居。
　　贈三一居士張明道
　　昔年在俗，常畏三冬，三張綿被重重。取笑風仙訓誨，三髻山侗。古來馬氏三寶，如今有、三被扶風。三一法，便悟來雪裹，高臥三峰。從此依憑三教，把三乘妙法，子細研窮。內運三光照耀，坎虎離龍。存三守一三載，覺三田、一粒丹紅。三三數，更心琴三疊，得與仙同。
　　勸沃州孫仙進道
　　神仙何處，只在蓬萊，逍逼坦蕩奇哉。或向虛無縹渺，去去來來。賞翫十洲三島，縱閑遊、閬苑瑤臺。無窮樂，與雲朋霞友，携手咍咍。開闡瓊林雅宴，遣青衣、鼓掌引鳳毰毸。玉女金童不住，歌舞傳盃。醉臥清風明月，任祥煙、瑞氣來迴。懃修道，管將來得與相陪。
　　示同流
　　修行之士，莫要浮憢，十方飲膳難消。試看鋤田日午，汗滴禾苗。匙飯百鞭何啻，誑他人、休望天饒。還省悟，覺寒毛聳聳，似玲水澆。若要不還口債，蕭蕭灑灑，寂寂寥寥。常處常清常靜，莫犯天條。大慈大悲心起，助真功、奪取仙標。歸蓬島，享天厨珍饌瓊瑤。
　　〔又〕 
　　見人錯失，動我心腸，交予怎不悲傷。思想燃指然臂，頂上然香。假饒投崖喂虎，儘捨身、命非常。爭知得，有些兒妙理，別是嘉祥。清靜無為鼎內，覺心中真火，下降腎堂。腎水化為真氣，氣結紅霜。常常薰蒸四大，便玲瓏、響喨玎噹。神光燦，得携雲歸去蓬莊。
　　勸道友
　　堪嗟夫婦，錯了良因，當元未結婚姻。各自人家兒女，並沒親親。都緣媒妁配偶，貪淫慾、敗壞精神。求後嗣，得成草成隊，不肯抽身。終日戀兒戀女，豈思量、咫尺失腳沈淪。身喂蛆蟲，骸骨化作微塵。若悟如斯冤苦，便迴頭、保養天真。神光燦，向蓬瀛賞翫長春。
　　勸化
　　人皆好色，妻常設計，巧笑語言詐偽。日日梳粧圖要，見他忔喜。時時耳邊低呃，緊唆人、爭財競氣。存自便，更不詢富貴，義與不義。歡喜冤家役解，豈思量、好意卻是弱意。晝要衣食，入夜偷盜精髓。悟來心，驚膽顫，怕追魂、取命活鬼。歸大道，處無為饉修仙位。
　　破迷
　　名成利遂，男婚女娉，不覺容衰霜鬢。轉使譊誤豈想，大限將近。小鬼傍觀失笑，且從他、殘喘胡騁。忽染患，便盧醫扁鵲，藥無相應。尚自憂家念計，追魂帖、前來讒方自省。都謂兒孫妻妾，送了性命。氣斷魂歸冥路，自心知、並無功行。閻老惡，便教又去地獄永鎮。
　　嘆骷髏
　　携節信步，郊外閑遊，路傍忽見骷髏。眼裹填埿，口內長出臭蕕。瀟洒不堪重說，更難為、再騁風流。想在日，勸他家學道，不肯迴頭。恥向街前求乞，到如今、顯現白骨無羞。若悟生居火院，死墮陰囚。决烈灰心慷慨，捨家緣、物外真修。神光燦，得祥雲襯步，直赴瀛洲。
　　贈洞雲散人陳姑
　　清清掙諍，搜獲玄玄，觀天可認根源。敷布參羅萬象，日月相傳。倣傚女媧手段，撮虛無、五色新鮮。下火鍊，大功成了了，無缺無圓。得一清寧天地，無為作、自然永永綿綿。杳杳冥冥恍惚，產箇胎仙。便是本來面目，更明知、無口能言。恁時節，有金童來報，得去朝元。
　　贈零口楊悟一
　　楊姑悟道，猛烈難比，便把鏡樓摔碎。識破皮囊臭腐，誓不梳洗。一志蓬頭垢面，便披蓑、策杖頂笠。絕聰慧，戒無明業火，自常挫銳。斷制男兒何似，比追魂取魄，索命活鬼。富貴榮華棄盡，更不留意。常守常清常靜，處無為、自然之理。功行滿，向十洲三島，占箇仙位。
　　贈姚守清李守靜
　　休將清淨，卻做尋常，可憑秘密仙方。晝夜行持决要，萬事俱忘。奈何從前熟景，便時時、闕亂心腸。常斷制，似兩家征戰，各舉刀槍。勦盡尸蟲猿馬，處無為、無作無事之鄉。常應常清常靜，常得嘉祥。更憑真慈相助，行功成、得赴蓬莊。乘雲去，訪重腸師父，師祖純陽。
　　贈小胡村李姑
　　姑姑修鍊，聽予重告，先要斷除煩惱。擒捉心猿意馬，休使返倒。如同男兄决烈，莫躊躇、更休草草。速下手、仗十分苦志，免參閻老。萬種塵緣一削，得真懽真樂，漸通玄奧。密護無為清靜，自然之道。應物真常幽闃，氣神相結成丹寶。功行滿，跨祥雲歸去三島。
　　寄長安王姑
　　奇哉慧劍，無影無形，純鋼斬鐵截釘。劈碎恩山斫斷，愛慾塵情。勦除三尸六賊，不須彈、神鬼皆驚。常把握，鎮龜蛇二物，足下安寧。此劍人人皆有，但專心向道，自顯功能。更以常清常靜，滌刃光明，自然通玄通妙，又何愁、性不靈靈。功行滿，也須當攜去蓬瀛。
　　贈涇陽縣二女姑
　　奇哉至理，常淨常清，易知易曉難行。要做神仙須索，認此為憑。休別搜玄搜妙，便澄心、遣慾忘情。無染著，更無憎無愛，無競無爭。悟後觸來不動，覺無中、天地悉皆歸寧。日月同宮，晝夜團聚光明。不神而神顯現，駕祥雲、奔赴蓬瀛。朝玉帝，顯真功清靜道成。
　　贈長安吉祥散人王姑
　　死生事緊，戀甚兒孫，怡然跳出家門。物外逍遙住箇，無事閑軒。常常澄心絕慮，便名為、捉馬擒猿。塵念斷，覺惺惺洒洒，自悟玄言。至妙精微去處，在風鄰月伴，雨腳雲根。寂靜方知洞裹，別是乾坤。性命豈由天地，遮靈明、返本還元。歸蓬島，更無生無滅常存。
　　贈零口通明散人害風魏姑
　　身為女子，志似男兒，悟來跳出門兒。道上搜尋戀甚，美女嬌兒。性似孤雲野鶴，世塵緣、不惹些兒。真脫洒，便堪稱比箇，大丈夫兒。認正本來清淨，更何須、講論虎兒龍兒。也不整理離坎，姹女嬰兒。無為大功成就，產一箇、無相人兒。陽純了，便得與太上做兒。
　　贈衆女姑
　　嫌風怕日，愛惜容儀，畫堂深處相宜。對鏡梳粧整頓，金縷羅衣。因聞風仙蟬蛻，慕真修、决烈無疑。棄華麗，便蓬頭垢面，布素歸依。昔日靈根受病，知今卻、須當下手親醫。般運身中，日月，直接天涯。自然木金成寶，現神珠、晃曜清沂。方知道，遮些兒不可思議。
　　恐人退道預誡之
　　人人學道，因何退息，都緣心不寧耐。富貴修行或遇，艱難阻隘。貧者受人供養，自憍矜、必然敗壞。或好賄，便自招自攬，非常災害。或有鍊心不盡，起攀緣愛念，決定破戒。若悟韶光迅速，生死事大。常懷慎終如始，處無為、清靜無賽。功行滿，與九玄七祖，共超三界。　　
　　嘆世
　　行屍走骨，逐利爭名，傷神損氣勞形。鎮日謾天昧地，不顧神明。都緣為兒為女，惹塵勞、一向貪生。何事盡，待無常限到，送入深坑。金玉珠珍棄了，惟留得、平生善惡為憑。甚處分明打筭，直至幽冥。無情業鏡來照，覺從前、罪業非輕。放聲哭，恨當初不做修行。
　　師父畫骷髏相誘引稍悟
　　風仙化我，無限詞章，仍懷猶預心腸。見畫骷髏省悟，斷制從長。欲待來年學道，恐今年、不測無常。欲來日，恐今宵身死，失卻佳祥。管甚兒孫不了，脫家緣、街上恣意猖狂。遣興雲遊水歷，別是風光。經過無窮勝景，更那堪、得到金方。專一志，鍊丹陽須繼重陽。
　　　　蒙師父訓誨
　　丘劉譚馬，四箇小鮮，蒙師釣出深淵。到岸纔方磨琢，取火搜煙。飡柴痛如割切，鍊頑心、有似油煎。諕得，便常常屏氣，似不能言。萬種千般鍛鍊，賴予懣、各各志確心堅。苦處曾經樂處，退步爭先。惟恐猿顛馬劣，見人人、父母如然。常忍辱，處無為清靜，謹謹修仙。
　　因夢作
　　時當春社，菴裹閑眠，夢魂飛上峰巔。忽見山中神道，萬萬千千。箇箇無些喜色，予閑問、因何慘然。聞此語，便一齊大慟，卻訴因緣。某等當元學道，都緣謂、貪盃愛戀腥羶。罰做靈祇以是，失了神仙。如今纔方省悟，便見他、酒肉如冤。須當避，勸先生進道，戒行精專。
　　看圍棋
　　爭名競利，恰似圍棋，至於談笑存機。口倖相謾有若，蜜裹藏砒。見他有些活路，向前侵、更沒慈悲。誇好手，起貪心不顧，自底先危。深類孫龐鬭智，忘仁義、惟憑巧詐譊誤。終日相征相戰，無暫閑時。常存殺心打劫，往來覓、須要便宜。一著錯，似無常限至，扁鵲難醫。
　　自詠十一首
　　昔年在俗，常用心機，挑生剜死為誰。歡喜冤家惹得，一向愚癡。恰如飛蛾投火，身焦爛、猶自迷迷。爭些箇，被兒孫妻妾，送了頭皮。因遇風仙開悟，迴光照、怨親不可相隨。盡是狼蟲虎豹，蛇竭狐狸。把似養他毒物，又何如、物外修持。功行滿，跨雲歸侍奉本師。
　　昔年名利，役碎頑心，氣財酒色深沈。方寸之間荊棘，仿佛成林。因遇風仙省悟，覺從前、罪業彌深。便改正，便改正改正，改正改正。遊歷天心地肺，結雲朋霞友，月伴風鄰。自在逍遙快樂，絕盡搜尋。假使貧人退道，得榮華、富貴人欽。我不肯，我不肯不肯不肯。
　　山侗昔日，火院中間，千斤重擔常躭。鎮日爭名競利，嫉妬怪貪。萬般憂愁思慮，又何曾、時暫心閑。因箇甚，養怨親人口，二十有三。正在迷津受苦，風仙至、專專救度愚頑。二載纔方省悟，跳出鄉關。如今逍遙坦蕩，鍊身中、七寶還丹。功行滿，訪蓬瀛再見師顏。
　　山侗昔日，名利忙忙，身如著箭香獐。心似湯煎火炙，無暫清凉。萬般憂愁思慮，為兒孫、惱斷肝腸。不知苦，似遊魚在鼎，尚自遊颺。因遇心方開悟，覺從前、為作盡是刀槍。說得心驚膽顫，遠離家鄉。常祈夢也不夢，敢生情、起念思量。人問著，覺渾身汗流，失措漳惶。
　　山侗昔日，忒煞暮故，肯替兒孫死去。正受艱難忽爾，風仙救度。提出迷津苦海，到長生、彼岸迴顧。方知得，在前時事錯，養家冤苦。或問鄉中俗裹，先號咷、而後恣意歌舞。樂道聲音笑貌，有似愚魯。此者傍人怎曉，我咱知、就中元素。神光燦，處無為玄妙，出自師父。
　　波波劫劫，劫劫波波，慇懃葺壘巢窩。只恐兒孫不辦，意要如何。欲教輕肥具足，更安閑、坐處笙歌。與他幹，肯留心向道，自顧些箇。逼得形骸瘦瘁，生華髮、流年漸下高坡。尚自愚頑不省，罪業增多。若非風仙救度，定將來、參謁閻羅。爭些箇，落洪崖萬丈，好險馬哥。
　　人居浮世，身是浮生，貪婪浮利浮名。有若浮雲聚散，無準無憑。浮華不堅不固，似浮漚、石火風燈。浮虛事，奈人人不悟，卻以為榮。兒女金枷玉杻，廳堂是、囚房火院迷坑。妻妾如刀似劍，近著傷形。無常苦中最苦，細尋思、膽顫心驚。諕得我，便迴頭卻做修行。
　　無涯火院，如牢如獄，氣財酒色拘束。萬苦千辛來往，波波( )。因悟迴光返照，嘆從前、冤苦不足。說不得，便放聲痛哭，痛哭痛哭。今日十分識破，妻男是、冤家債主廝督。有甚恩情不可，與他相逐。既沒攀緣愛念，覺心清、易調金木。神光燦，是大羅仙福仙福。
　　師如子產，我似嘉魚，兒孫有若校人。放者慈悲烹者，何其不仁。恩讎須當別辨，棄怨親、參從師真。修大道，免輪迴生滅，跳出迷津。便把凡心裂另，常清靜、自然結就良因。坎虎離龍嬉戲，無價之珍。瑞雲重重籠罩，現胎仙、丈六金身。神光燦，向蓬萊賞翫長春。
　　專違寧海，專遊陝右，專來有何幹句。專住環墻專守，天長地久。專遠氣財酒色，專清靜、專修九九。專一志，更專心專意，專尋知友。專壘真功真行，專專地、專心勸人迴首。專與雲朋專鍊，寶瓶真玖。專投玉關金鏁，專同飲、瓊漿仙酒。專等候，有風仙師父，專來拯救。
　　人生七十，罕希壽數，我今四旬有五。一箇形骸使是，七分入土。其餘晚霞殘照，遇風仙、纔方省悟。好險咱，爭些兒失腳，鬼使拖去。本合陰司受苦，卻如今、物外修行得做。自在逍遙掌握，幽微妙趣。枯樹再生花卉，占長生、性命堅固。將來去，向蓬瀛添箇仙侶。
　　訪友尋朋
　　披蓑携杖，坦蕩逍遙，都緣識破塵囂。終日狂歌狂舞，有似王喬。好與童稚嬉戲，更有時、相伴漁樵。無縈繫，得真歡真樂，真寂真寥。閑訪山居禪老，使予心、雲鶴引過溪橋。月下歸來拉得，三兩知交。松間菴前小酌，撫玉琴、寶鼎香燒。無俗論，願將來同上丹霄。
　　丹陽神光燦竟
　　#1以下所有詞牌均應為『聲聲慢』，亦名『神光燦』。原本題『滿庭芳』，有誤。