太平經聖君秘旨
　　經名：太平經聖君秘旨。原題《傳上相青童君》。據王明《太平經合校前官》考證，此經係唐末閭丘方遠摘錄《太平經》而成。北宋賈善翔《猶龍傳》卷四稱：《太平秘旨》一卷，上相青童君受，言守一之法，即指此書。底本出處：《正統道藏》太平部。
　　太平經聖君秘旨
　　傳上相青童君
　　聖君曰：三氣共一，一為精，一為神，一為氣。此三者共一位，本天地人之氣根。神者受之於天，精者受之於地，氣者受之中和，相與共為一。故神者乘氣而行，精者居其中，三者相助為理。欲壽者當愛氣、尊神、重精。夫人本生混沌之氣，氣生精，精生神，神生明。本於陰陽之氣，氣轉為精，精轉為神，神轉為明。欲壽者當守氣而合神，精不去其形，念此三合以為一，久即彬彬自見，身中形漸輕，精益明，光益精，心中大安，欣然若喜，太平氣應矣。脩其內，反應於外，內以致壽，外以致理，非用筋力，自然而致太平矣。
　　守一明之法，未精之時，暝目冥冥，目中無有光。
　　守一復久，自生光明。昭然見四方，隨明而遠行，盡見身形容。羣神將集，故能形化為神。
　　守一明法，明有正青。青而清明者，少陽之明也。
　　守一明法，明正赤若火光，光者度世。
　　守一明法，明正黃而青者，中和之光，其道良藥。
　　守一明法，正白如清水，此少陰之明也。
　　守一明法，明有正黑，清若闚水者，太陰之光。
　　守一明法，四方皆闇，腹中洞照。此太和之明也，大順之道。
　　守一明法，有外闇內闇，無所屬，無所睹。此人邪亂，急以方藥助之。尋上七首，內自求之。
　　守一之法，老而更少，髮白更黑，齒落更生。守之一月，增壽一年；兩月，增壽二年；以次而增之。
　　守一之法，始思居閑處，宜重墻厚壁，不聞喧譁之音。
　　守一之法，光通六外，身乃無害。可終其世，子得長久。
　　守一勿失，事且自畢；急除眾憂，一復何求？
　　守一不窮，士子欲無憂，不可相欺，垂拱。
　　守一是為久遊，身常自謹，患禍去之。
　　守一之法，神藥自來。
　　守一之法，凡害不害，人各有一不相須。虎狼不視，蛟龍不升，有毒之物皆逃形。子欲長無憂，與一相求；百神千鬼，不得相尤。守而常專，灾害不遷。
　　守一之法，不言其根，謹閉其門；不敢泄漏，謹守其神；外闇內明，一乃可成。
　　守一之法，將與神遊。萬神自來，昭昭可儔。
　　夫欲守一，喜怒為疾，不喜不怒，一乃可睹。
　　守一之法，內有五守，外有六候，十一之神，同一門戶。
　　守一之法，當念本無形，凑液相合，一乃從生，去老反稚，可得長生。子若守一，無使多知，守一不退，無一不知，所求皆得，端坐致之。子欲大樂，與一相知，去榮辭顯，一乃相宜。子欲養老，守一為早，平床坐卧，與一相保，不食而飽，不德衰老。
　　守一之法，皆從漸起；守之積久，其一百日至。
　　守一之法，無致巧意，一乃自效。
　　夫欲守一，乃與神通；安卧無為，反求腹中；卧在山西，反知山東。
　　守一之法，乃萬神本根，根深神靜，死之無門。
　　守一之法，老小異度，各因其性，一乃相遇。
　　守一之法，安貧樂賤，常內自求；一乃相見，知非貴賤。
　　守一之法，少食為根，真神好潔，糞穢氣昏。
　　守一之法，密思其要，周而復始，無端無徽；面目有光明，精神洞曉。
　　守一之法，百日為小靜，二百日為中靜，三百日為大靜。內使常樂，三尸已落。
　　守一之法，有三百六十六數。數有一精，精有一神。守一功成，此神可睹。
　　守一之法，有內五政，遊心於外，內則失政。守一不善，內逆外謹，與一為怨。
　　守一之法，常有六司命神，共議人過失。
　　守一之法，乃諸神主，人善之根，除禍之法，致福之門。守一者，乃神器之主，從一神積至萬神，同一器則得道矣。
　　守一之法，內若大逆不正，五宮乖錯，六府失守。羣神恐恢，俱出白於明堂，必先見於面目顏色，天地共知之。羣神將逝，形當死矣。
　　守一之法，為善，效驗可睹。今日為善清靜，神明漸光。始如螢火，久似電光。
　　守一之法，外則行仁施惠為功，不望其報，忠孝亦同。
　　守一之法，有百福亦有百禍。所守不專，外事多端；百神爭競，勝負相連。
　　守一之法，內常專神，愛之如赤子，百禍如何敢干。
　　守一之法，與天地神明同。出陰入陽，無事不通也。
　　守一之法，先知天意，生化萬物，不言而理，功成不宰，道生久視。
　　守一之法，可以知萬端。萬端者，不能知一。夫守一者，可以度世，可以消灾，可以事君，可以不死，可以理家，可以事神明，可以不窮困，可以理病，可以長生，可以久視。元氣之首，萬物樞機。天不守一失其清，地不守一失其寧，日不守一失其明，月不守一失其精，星不守一失其行，山不守一不免崩，水不守一塵土生，神不守一不生成，人不守一不活生。一之為本，萬事皆行。子知一，萬事畢矣。
　　太平經聖君秘旨竟