三洞珠囊
　　經名：三洞珠囊。唐王題河編。十卷。底本出處：《正統道藏》太平部。
　　三洞珠囊卷之一
　　救導品
　　《道學傳第四》云：任敦，字尚能，博昌人。永嘉中投雲陽山。雲陽山者，即茅山也。服赤石脂，時復出入人間，皆手執經科，教示愚民。於是遠近穆然從化。敦竊歎曰：眾人雖云慕善，皆外好耳，未見真心可與斷金者。
　　又云：杜炅，字子恭，及壯識信精勤，宗事正一，少參天師治籙，以之化導，接濟周普，行已精潔，虛心拯物，不求信施，遂立治靜，廣宣救護，莫不立驗也。
　　又云：陸納為尚書令時，年四十，患瘡告炅云：弈世短壽，臨終皆患此瘡。炅為奏章，又與靈飛散。謂曰：君戹命已過，可至七十。果如其言也。
　　第五卷云：嚴君平者，名遵，蜀都人也。修道自保，與人子言依於孝，與人臣言依於忠，與人弟言依於順，各因其發，導之以善。蜀中化之，從其言者過半也。
　　又云：劉凝之，字志安，小名長年，南郡枝江人也。居衡山之陽，採藥服食，受天師化民之道，夫妻並共佩帶，救物灾危，亟有神驗也。
　　第六卷云：諸慧開，字智遠，吳興烏程人也。每以戒行自修拯濟為務。齊大明八年，天下饑饉，慧開薄有穀實，乃悉分卹窮匱，鄉邑賴之。有三人積饑食飽而致死，其家訴縣，稱慧開飼殺饑人，苦相誣謗。縣令笑曰：乞食飽死，反怨主人，法无此科，而遣不問也。
　　第七卷云：陸先生，宋文帝召之於內，講理說法，不捨晨夜，孜孜誘勸，无倦於時也。
　　第八卷云：陶弘景，字通明，魏郡平陽人也。自號華陽隱居，好行陰德，拯濟困窮，恒合諸驗。藥給施疾者，遠近賴之也。
　　第九卷云：潘洪，字文盛，會稽山陰人也。為性好賑施，一冬數過作寒服，為施貧乏，隨捨更營也。
　　第十卷云：東鄉宗超，字逸倫，高密黔陬人也。亟經凶年，常大施食，遠近投集，日中甚眾。每至冬天輒多作襦襖，隨緣寄人，使為布施也。
　　又云：嚴寄之，字靜處，丹陽句容人也。輕財好施，拯濟困窮，知識道義，有縣官疾惱，輒潜為禮，事效私辦，酬賽至時也。
　　又云：方謙之，字道沖，冀州趙郡柏縣人也。入於潛天目山，化被鄉村，改惡行善，請業依仁，迥向大法。
　　又云：掩骼音格埋枯，周窮濟急也。邵陵王屢遣延請，謙之不與相見。行人至館，嘗或相值而厚加賂遺也。
　　又云：張玄徹，字文舉，司州義陽郡人也。梁末大亂，相隨入東緣糊口，略存性命，而恒與諸饑人共器煮食。徹性仁讓，不處他先，常推鐺火使人前用，雖有升合熟食，每居後，日日如此，轉就困弊，因之贏痿，一旦而終，由其後已先物故，遂再其生也。
　　又云：褚雅，字玄通，吳郡錢塘人也。梁末時隱句曲山，重施輕財，拯物無厭，營田若熟，以乞貧者，與人共居，常早起灑掃，取水遍以周給，覓樵薪乞人。或夏月種瓜，恣人來取也。
　　又云：章旻，字高明，宣城人也。手植松檟，他有遺助，一無所留，特好賑施，不畜財產，法赴所收，隨得隨散，每出險難之所，或他有禁物，或同行有礙公私事緣，不能自扶者，旻輒方便負荷，必使過度也。又昇壇之夜，祁寒酷烈，旻露左手執燭，至曉不懈。每赴人法事，躬親下役，掃除穢濁，盡其力用。暑必讓帷帳，寒則推衣被也。
　　第十三卷云：孟道養，字孝元，外名援，平昌人也。立性慈仁，全以賑施為務，饑年多餓死，常作食餉之，每恨貧乏，施與不得稱心也。
　　第十四卷云：孫遊嶽，字玄達，東陽永康人也。殷勤誘接，服膺．受業者，常數百人也。
　　又云：雙子辯者，梁時人也。斷穀休粮，長齋苦行，出廣州布化，南海稱為主人也。
　　又云：許明業，扶風赤岡人，梁太清時人。少年出家，長齋蔬食，周行山水，拯濟為務。是時饑荒人民困乏，明業恒行賑救，來者必給飲食，身率門人作田播種，稻粟微熟，自往遠近，要呼貧者任力收穫。行見寒凍，即解衣以施。隆冬之月，自服單布。每進城中功德，所獲□物即於主人處散，未曾將出城門。若有病者，諸營功德，方便不赴，命必不全。若至人家，忽匆匆去，此處必有殃禍也。
　　第十五卷云：陸逸沖，字敬遊，海盥陽瀆人也。少篤道法，接物則貴賤均意，善於撫眾，為遠近所依也。
　　又云：鄒榮，字文繪，臨海章安人也。少而出家，為人幹事，接物不偏也。
　　第十六卷云：殷仲堪者，陳郡人也。為太子中庶子，少奉天師道，受治及正一，精心事法，不吝財賄。家有疾病，躬為章符，往往有應鄉人及左右或請，為之時行周救，弘益不少也。
　　第十八卷云：鄧郁之，字玄達，南陽新野人也。嘗夢一烏吐印以與之，自是民間有疾輒以印治救，不為章符，病者自愈也。
　　又云：諸葛琳，字茂倫，瑯瑘人也。奉道清潔，每絕穀救他人疾，及與自治，皆不服藥餌，唯飲勑水，莫不蒙差。太元中，綝眼臉上忽生瘤贅，便就道門請水澡濯，少日稍差也。
　　又云：濮陽，不知何許人也，事道專心，祈請即驗。鄭□音啼女腳患跛躄，就陽請水濯足，餘以灌庭中枯棗樹，棗樹即生，腳亦隨差。晉簡文既廢世子，而後無息，陽時在第，密為祈請，三更中有黃氣，起自西南。逕墮室爾，夜李太后即懷孝武，冥道之力。
　　第二十卷云：暨慧琰，昊興餘杭人也。幼出家，為比丘尼，後捨尼為女道士，遂入居天目山，斷穀服食。人有疾急施一符，莫不立愈也。
　　《列仙傳上》云：太山下，石父賣藥都市，父自言三百歲。後有疫氣，民死者萬計，長史至父所請救，擁朱旛繫黃散以行民間，飲散者即愈，所估亦萬計也。
　　《列仙傳下》云：昌容者，常山上道士也。自稱殷王女，食蓬蔂根，往往人見之者，二百餘年而顏色如年二十人。能致紫草，賣與染家，得錢以遺孤寡，歷世而然，奉祠者萬家云云。
　　《神仙傳第三》云：沈羲者，吳郡人也。學道於蜀中，但能消灾治病，救濟百姓也。
　　第四云：黃廬子者，姓葛，名越。其治病，千里寄名，與之皆愈，不必見病人身也。
　　第五卷云：沈建者，丹陽人也。善能治病，病無輕重，見建者皆愈也。
　　第八云：王遙，字伯遼，鄱陽人也。頗行治病，病無不愈。亦不祭祀，不用符水、鍼藥。其行治病，但以一八尺布帕敷地坐，不飲不食，須夾病愈便去。其有邪魅作禍者，遙但晝地作獄囚，口召呼之，皆見其形在獄中，或狐貍鼉蛇，乃斬而焚燒之，病者尋愈也。
　　第九云：李常在者，蜀郡人也。護病困者三日愈，微者一日愈。其不可愈者，則不往護之。
　　又云：干君者，北海人也。病癩數十年，百藥不能愈，見市中一賣藥公，姓帛，名和，往問之。公言：卿病可護。卿審欲得愈者；明日鷄鳴時來會大橋北木蘭樹下，當教卿。明日鷄鳴干君往到期處，而帛公已先在焉，怒曰：不欲愈病耶？而後至何也？更期明日夜半時。於是干君日入時便到期處，須臾公來。干君曰：不當如此耶？乃以素書二卷授干君，誡之曰：卿得此書，不但愈病而已，當得長生。干君再拜受書。公又曰：卿歸更寫此書，使成百五十卷。干君思得其意，內以治身養性，外以消災救病，無不差愈，在民間三百餘年，道成仙去也。
　　《登真隱訣》云：南極南嶽真人左仙公太虛上真君，姓赤，諱中英。初，學道在金華山，忽得疾病困篤，經一十六年，青童授《智慧消魔經》，扶疾諷誦三千遍，都愈也。
　　《道學傳第七》云：陸修靜，字元德，吳興東遷人也。宋大始七年四月，明帝不豫，先生率眾建三元露齋，為國祈請，至二十日雲陰風急，輕雨灑塵，二更再唱，堂前忽有黃氣狀如寶蓋，從下而昇，高十丈許，彌覆階墀數刻之頃，備成五色，映曖檐榥，徘徊良久，忽復迥轉至經臺上，散漫乃歇，預觀齋者百有餘人，莫不皆見，事奏天子疾廖，以為嘉祥。
　　又云：孟景翼，字輔明，平昌安丘人也。梁竟陵王遇《靈寶經》一部，看便以擲地，少日便手發疽瘡，痛楚特甚，遂遣馮先生首謝，先生為作悔辭，備加慊疑，雖蒙少差，終為此疾而亡也。
　　第十八卷云：婁安樂，譙國人也。妻傅氏，患風瘡十餘年，治之百方不差，唯專道門，願得濟兔。宋元嘉七年六月，天暴風雨，安樂兄屋崩倒，傅懼己室方壞，將致頹壓，忽走出中庭，忘己腳疾，於是復常，由其信法故也，豈醫藥之足賴哉！ 
　　《玄母八門經》云：仙人趙成子，服五石，石發死幽州上谷玄之山。六年間，忽有一人山行，見此死屍腹爛石出，探而吞之，別去四五年，此石飛出，還入前日死屍之口，屍起成人，面生玉光，此盜石人被五老仙公切齒訶之。此盜五藏寶石之人也。此癩面人也，即面上生癩，比至一門大小遭癩，俱死滅族之也。
　　《神祝經第一》云：青氣者卒死，赤氣者腫病，黃氣者下痢，白氣者霍亂，黑氣者官事。赤頭鬼持此氣，布行天下，殺其惡人也。
　　《登真隱訣》云：崔文字，《列仙傳》云太山人，在太山下以藥救病人者，赤君在金華山病十六年，後風消得道也。
　　《真誥第五》云：風消得道。
　　《真誥第五》云：風病之所生，生於丘墳陰濕三泉壅滯。是故地官以水氣相激，多作風痺。風痺之重者，舉體不授，輕者半身，或失手足也。若常夢在東北及西北，經接故居，或見靈林處所者，正欲與塚氣相接也。墓之東北微絕命，西北為九危，此皆塚訟之凶地。若見亡者，於其間，蓋其驗也。若每遇此夢者，臥覺當正向上三啄齒而祝之曰：
　　太元上玄，九都紫天，理魂護命，高素真人，我受上法，受教泰玄，長生久視，身飛體仙，塚墓永安，鬼訟塞姦，魂魄和悅，惡氣不煙，遊魅罔象，敢干我神，北帝打制，收氣入淵，得錄上皇，謹奏玉晨。如此者再祝，祝又三叩齒，則不復夢塚墓及家死鬼。若經常得惡夢不祥者，皆可按此法。於是鬼氣滅也，邪魅散形也。
　　又云：手臂不授者，沈風毒氣在脉中，結附痺骨，使人然也。宜鍼灸，鍼灸則愈。又宜接北帝，曲折之祝。若行之百過，疾亦消除也。先以一手徐徐按摩疾臂，良久畢，乃臨目內視，嚥唾三過，叩齒三通，正心微祝曰：
　　太上四玄，五華六庭，三魂七魄，天關地精，神府營衛，天胎上明，四肢百神，九節萬靈，受籙玉晨，刊書玉城，玉女侍身，玉童護命，永齊二景，飛仙上清，長與日月年俱，後傾超騰昇仙，得整太平，流風結痾，注鬼五飛，魍魎塚氣，陰氣相徊，凌我四肢，干我盛衰。太上天丁，龍虎曜威，斬鬼不祥，風邪即摧。考注匿訟，百毒隱非，使我復常，日月同暉，考注見犯，北辰收摧，如有于試，干明上威。
　　昔唐覽者，居林慮山中，為鬼所擊，舉身不授，似如緜囊，有道人教按此法，皆即除也。此北帝曲折之法，諸疾有曲折者，用此法皆佳，不但風痺不授而已也。唐覽今在華山，得虹丹法，合服得不死。
　　鄭子真則，康成之孫也。今在陽翟山，昔初學時，正患兩腳不授，積年，其晚用鍼灸，兼行曲折祝法，百日都除。夫風考之行也，皆因衰氣之間隙也。體有虧縮，故病來侵之也。若今差愈，誠能省周旋之役者，必風痾除也。今當為攝制塚注之氣，亦可上塚訟章，我當為關奏之也，於是注氣絕矣。
　　昔鄧雲山停當得道，頓兩手不授。吾使人語之，令灸風徊、曲津兩處也，六七日間便得作五禽按摩也。若鍼力訖，當語所灸處，又心存行道，亦與身行之，無異也。
　　昔趙公成兩腳曳，不能起，旦夕常心存拜太上，如此三十年，太上真人賜公成流明檀桓散一劑，即能起行，後遂得道。今在鶴鳴山下。
　　又云：夜臥覺存日象在疾手中握之，使日光赤芒從臂中逆至肘腋間，良久日芒忽變成火，以燒臂使內外通币洞徹，良久畢，乃陰祝曰：
　　四明上元，日月氣分，流光煥曜，灌液凝魂，神火散景，盪穢鍊煙，洞徹風氣，百邪燒燔，使得長生，四肢完全，注害考鬼，收付北辰。夫學生之道，當先治病，不使體有虛邪，及血少腦減，津液穢滯也。不先治病，雖服食行氣，無益於身。
　　昔有道士王仲甫者，少乃有意好事神仙，恒吸引二景餐霞法四十餘年，都不覺益。其子亦服之，足一十八年，白日昇天。後南嶽真人忽降，仲甫而教之云：子所以不得昇度者，以子身有大病，腦宮虧減，筋液不注，靈津未溢，雖復接真景以餐霞，故未為身益。仲甫遂因藥治病，兼修其事，又一十八年，亦白日昇天。今在玄洲，受書為中嶽真人，領九玄之司，于今在也。
　　《鳳綱口訣》云：道士有疾，閉目內視心，使生火以燒身，身盡存之，使精如髣髴，疾病即愈。是痛存其火也，甚祕驗矣。
　　《真誥第七》云：李整，昔未入山時，亦得風痺病，久久乃愈也。
　　又云：范伯慈者，桂陽人也。家本事俗，而忽得狂邪勞病，臥牀席經年，迎師解事費用，家資漸盡，病故不愈。聞大道清約，無所用，於是意變，聞沈敬作道士精進，治病多驗，乃棄家俗事之得，五十日病都愈，後入天目山，服食胡麻，得為玄一真人也。
　　《真誥第八》云：昔鮑助者，濟北人也。忽得迴風，口目不正，風氣入口，而兩齒上下恒相切拍，甚有聲響，如此晝夜不止，得壽百二十七歲。
　　《真誥第九》云：楊羲第三女昨來委瘵，近來小可，猶未出外也。
　　又云：許玉斧言楊舍人弟病委頓也。
　　《真誥第十》云：許確，字羲玄，為晉都鄉侯，後患風不能言，隆安二年亡，年七十。
　　《道學傳第四》云：屬大疫癘，競造吳猛乞水。猛患其煩，乃纂江水方百步，隨意取之，病者得水皆愈也。
　　又云：道士舒道雲病瘧三年，治不差，吳猛授以三皇詩，使諷之，上口，所疾頓愈也。
　　第三云：戴甘露有惡疾，流諸海裔。云名正見曰：可治也。為治數日便愈。
　　又云：治中抗侯大富，女病經年，千醫百道，靡不畢祈，增而不損，云名正詣門云：能使女差。抗侯傲然，未之接也。凡諸言術而不驗者既多，又見正之弊衣徒跣，意以為狂而弗信。正狀謂能治固疾，請女出。侯大怒，且女病積久，無能出理。女忽問家人誰欲見我，便著衣履整飾而出，侯大驚。正曰：女郎已差，便可還內，於是舉家始服，其神驗也。
　　第四卷云：任敦，字尚，能治病。人有極惡之病，人理所棄者，得敦救治，莫不蒙濟，如此有數。少語言，或時說將來吉凶，咸如所言。人有病問之者，答云無所苦，必不危亡，默而不言，則皆不救。
　　又云：杜炅，字子恭，為人善治病，人間善惡皆能預睹。上虞龍稚，錢唐斯神，並為巫覡，嫉炅道王，常相誘毀。人以告炅，炅曰：非毀正法，尋招冥考。俄而稚妻暴卒，神抱隱疾，並思過歸誠，艮為解謝，應時皆愈。神晚更病，員語曰：汝藏鬼物，故氣祟耳。神即首謝，曰：實藏好衣一箱。登取於治燒之，豁然都差。
　　又云：王羲之有疾，請杜炅。炅謂弟子曰：王右軍病不差，何用吾為？十餘日而卒。
　　又云：陸納為尚書令時，年四十，患瘡，告炅云，奕世短壽，臨終皆患此瘡。炅為奏章，又與靈飛散。謂曰：君戹命已過，可至七十，果如其言也。
　　第五卷云：安丘□之，字仲都，成帝時，京兆長陵人也。病篤，弟子云沙都輿安丘於庭樹下，安丘曉然有痊，時冬月鼻聞李香，開目則見雙赤李著枯枝，都仰手承李，李自墮掌中，安丘食李，所苦盡除，身輕目明，遂隨都去，莫知何在也。
　　又云：郭文，字文舉，河內人也。得疫病戹困，不服藥，云命不在於藥也，不食二十餘日，亦不消瘦。後卒，殯于餘杭臨安縣。
　　又云：劉凝之，字志安，小名長年，南郡枝江人也。少抱尪病，風眩迷謬，累載彌增也。
　　第七卷云：陸修靜，字元德，宋時吳興東遷人也。隱雲夢山修道，暫下尋藥，進過故鄉，停家數日，女忽暴病，命在晷刻，家人固請救治。先生歎曰：我本委絕妻子，託身玄極，今之過家，事同逆旅，豈復有愛著之心？於是拂衣而出，直逝不顧，去後一日，女病即愈也。
　　又云：修靜素有氣疾，齎藥入山，別處一室，俄而為火所燔，弟子欲撲滅之，先生曰：不須救，此是冥道不許吾持藥耳。吾病行當自差，少日而廖也。
　　第八卷云：顧歡，字玄平，一字景怡，吳郡吳人也。白山村多邪病，村人告訴求哀，歡往村中為講老子，纂地獄，有頃，見狐貍黿鼍自入獄中者甚眾，疾者皆愈也。
　　第十卷云：方謙之，字道沖，冀州趙郡栢縣人也。弱齡斷酒，終老手不執杯，雖有疾病，不服湯藥，未嘗鍼灸，任命安危，外身濟物也。
　　又云：張玄徹，字文舉，義陽郡人也。與鄉人張貴孫講說，貴孫忽感風病，不能起居，屏棄學事，躬自料理，出入穢器，瞻視飲食，涉於三年，不以為累，時人服其義烈也。
　　第十二卷云：賈稜，字玄邈，蜀郡成都人也。少為沙門，值寇還俗，晚來服道，與諸道士丞相是非，暮年抱疾，脣齒不斂，言語謇，妨於妙門，法座歎曰：我今此病，必由觸道所招，所撰諸義多有遺亡也。
　　第十五卷云：桓闓，字彥舒，東海丹徒人也。梁初，崑崙山渚平沙中有三古漆筍，內有黃素寫干君所出《太平經》三部。村人驚異，廣於經所起靜供養，闓因就村人求分一部，還都供養，先呈陶君，陶君云：此真干君古本。聞將經至都，便苦勞瘧，諸治不愈。陶貞白聞云：此病非餘恐取經為咎，何不送經還本處，即依旨送，病乃得差耳。
　　第十六卷云：孔靈產，字靈產，會稽山陰人也。遭母憂居喪，以孝聞，讌酌珍羞自此而絕，饘蔬布素，志畢終身。父在京師，未之知也。後出都定省，見有毀瘠，父惻然，命廚精饌、賜與同味，即奉慈訓，勉彊進口而嚥，遂以成疾。父以仁也，天性不可移，不復逼也。
　　第十九卷云：齊明帝有疾，每引法眾於內殿行道，聞晉陵道士嚴智明字慧識在眾中詠經，甚懷賞悅，云疾為之愈，及法席既解，智明還外，帝夜中每處不得安寢，勑呼智明對御轉誦，即覺歡怡，降長勑給傳詔車牛，出則施□，道俗榮之也。
　　第二十卷云：梁元帝世子方等疾篤，徐妃攝心潔己，遣人到女官李令稱華林館作功德，妃夜夢見二青衣童子，容服異凡，稱華林侍童，被使相告疾者，為取觀壇石，宜送乃痊，覺即問世子。世子云：近造山池取用遣送還，并遣侍讀王孝祀入山，更建齋懺謝，世子即愈之也。
　　《神仙傳第四》云：人有疾病者，就河東人孫博自治，博亦無所云為，直指之言愈即愈也。
　　第七云：董奉，字君異，候官人也。吳先主時，還豫章廬山下居，有一人少便病癩，垂死自載詣奉，叩頭求乞哀憐，奉使此人坐一戶中，以五重布幕病者目，使莫動，乃勑家人莫近之，病人自說聞有一物往舐之，痛不可堪，無處不雨，度此物舌當大一尺許，其氣息當大如牛許，竟不知是何等物，良久物去，奉乃往解病人巾，以水與浴之，遣去告曰：如是愈矣，且勿當風。十數日間也，病者身體通赤無復皮，甚痛，得水浴即不復痛，二十日皮生瘡盡，愈膚如凝脂也。
　　又云：奉居山間，了不佃作，為人治病亦不取錢物，使人重病愈者，為我栽杳五株，輕病愈者為我栽一株，如此數年之中，杏有十數萬株，鬱然成林云云。
　　第九云：桂君者，徐州刺史也。病癩十年，醫所不能治，聞干君有道，乃往見之。道從數百人，威儀赫奕，至門干君不迎，入室干君不起，桂君拜而自陳。干君問子來何為？桂君曰：無狀抱此篤疾，從神人乞愈耳。干君曰：子侍從乃眾，吾謂子欲求劫道。子若信治病者，皆遣侍從，身留養馬，可得愈也。桂君即去從官，方留養馬，三年亦不見治病，不知病愈也。
　　又云：茅君學道於齊，後成道，治於茅山，人有疾病往請，願當煮鷄子十枚，內帳中，須臾茅君一一擲子，還之歸，破之皆無中黃者，病人當愈，若中有土者，病即不愈，以為常候，鷄子如故無開處也。
　　第十云：封君達者，隴西人也。聞有疾病待死者，識與不識便遇之，以藥治之，應手皆愈也。
　　又云：趙瞿，字子榮，上黨人也。得癩病瘡垂死，人或告其家云：當及生棄之，若使死於家則世世子孫當以此病相注，於是家人為作一年根，送著深山石室中，又恐虎狼食之，從外以木柴柴之。瞿悲傷自怨，晝夜涕泣，如此百餘日，夜忽見石室前有三人，問瞿何人。瞿應曰：是窮人也。瞿知深山窮林之中非人所行，必是神靈，乃自陳說，叩頭求哀。神人入行諸木柴中，有如雲氣，了不罣礙，問瞿必欲愈病者，當服藥能不？瞿曰：無狀多惡，瞿此惡疾已見疏棄，死在旦夕，若刖足割鼻而可得活者，猶所甘心，況於服藥豈有不能也！惟乞神人丐其生活。神人乃以松子、松脂各五斗賜之。語曰：服此不但愈病而已，當得度世。汝服此盡，此病當得愈，愈而廢之。瞿服之未盡，癩病了愈，身體彊健，乃歸家。家人謂之鬼，具說之，家乃喜，遂服之二年，顏色轉少，肌膚光澤，走及飛烏也。
　　又云：陳長者，在紵藇上已六百州歲，紵藇上人為架屋，每四時享祭之。長亦不飲食，無所修為。諸事奉者，疾病則已以器從長乞祭水服之，皆愈。其命當死者，長則不與水也。藇音歟
　　《太平經第三十三》云：真人問曰：凡人何故數有病乎？神人答曰：故肝神去，出遊不時還，目無明也。心神去不在，其脣青白也。肺神去不在，其鼻不通也。腎神去不在，其耳聾也。脾神去不在，令人口不知甘也。頭神去不在，令人眴冥也。腹神去不在，令人腹中央甚不調，無所能化也。四肢神去，令人不能自移也。夫神精其性常居空閑之處，不居污濁之處也。欲思還神，皆當齋戒，懸象香室中，百病消亡，不齋不戒，精神不肯還反人也，皆上天共訴人也。所以人病積多，死者不絕。
　　《太平經第四十五卷》又云：今天不惡人有廬室也，乃惡人穿鑿地太深，皆為創傷，或得地骨，或得地血者。泉是地之血也，石為地之骨也。地是人之母，妄鑿其母，母既病愁苦，所以人固多病不壽也。凡鑿地動土，入地不過三尺。為法一尺者，陽所照氣，屬天也。二尺者，物所生氣，屬中和也。三尺者，及地身氣，屬陰。過此而下者，傷地形皆為凶也。古者，依山谷巖穴不興梁柱，所以其人少病也。後世賊土過多，故多病也。
　　又云：有問者曰：今時有近流水而居，不鑿井，何故多病不壽，何也？答曰：如此者，是明天地既怒及其北伍，更相承負，比如一家有過，及其兄弟也。是知穿地皆下得水，水乃地之血脉，寧不病乎？
　　又云：有問者曰：今人或有不動土，有所立便，旦時有就，故舍自若有凶，何也？答曰：如是者，行動不利，犯神凶也。問曰：犯何神也？答曰：神者非一，不可務名也。
　　又云：有問者曰：今有起土，反吉無病害者，何也？答曰：皆有害，但得良善地者不即病害人也，久久會且害人也。若得惡地，即病害人也。故大起土有大凶惡，小起土有小凶惡，是即地忿，使神靈以此之灾多病人也。
　　又云：有問者曰：今河海下田作室廬，或無柱梁，入地未三尺，輒得水，復當云何也？答曰：此同為害也。宜復淺之者，地之薄皮也，近地經脉也，若人有厚皮，難得血血出，亦為傷也。薄皮者易得血，血出亦為傷也。夫傷人者，不復道其皮厚與薄也。見血為罪也。人不欲見傷，傷之則怒地，何獨欲樂見傷之哉！夫天地乃人之真本，陰陽之父母也，而子何從當得傷其父母乎？
　　又云：有問者曰：今子當得飲食於母，故人穿井而飲之，有何過乎？答曰：不爾，今人飲其母乃就其出泉之處也。故人乳者，人之泉也，若地有水泉也，可飲人也。今豈可無故穿鑿母皮膚而飲其血汁耶？
　　《太真科上》云：篤病救命名為義齋，三日夜高德一人為齋主，五人為從官，精誠好樂，籙生亦可從齋，非好樂，進德不得，從齋也。
　　又云：救解父母師君同道大灾病戹齋官露壇大謝闌格散髮泥額禮三十二天，齋中奏子午章，苦到必感，依旨教塗炭齋法也。齋悉門中，然七燈祖延，光明又五燈井竈門閣各一致，聰明福也。
　　又云：法師宣法，眾官精苦行禮，得節儀序，不虧病人，受恩漸蒙差愈，三日齋心，尅有效者，賜師筭三十，從官小筭二十齋日計，倍為率也。
　　三洞珠囊卷之一竟
　　三洞珠囊卷之二
　　大唐陸海羽客王懸河修
　　貧儉品
　　《道學傳第四》云：范豺者，巴西閬中人也，或作儕字。容止都雅，不言先見，不說機祥，閑恬無欲，終日默然，結絡敗布以繩為網，披苦纔得蔽形，冬夏徒跣腳不皴裂，四時無寢，□音肌若處子，美姿顏，應接恒笑，眾咸敬而安之。又以宋太元十四年到荊州，居于南郡枝江縣之富城洲尾巴芒中，亦有屋宇，不障風霜，以桑柴為牀，束藳插其間，有一空簞。一瓦瓶，裝擔枕倚以臥，或有十日荷擔乞食，口絕粳梁醪醴滋味果實，唯麤粟飯菜羹，食一升許便過旬日也。行甚駛，語甚急，自非精意聽受，略不可解。恒小坐恭敬，不以高卑易心，不與俗中榮貴人語，恒閉眼不聽聲樂，恆臥而獨語。人問之，輒云王建武來。俄又作，餘端應對，不可尋檢也。
　　又云：生資一毫悉無，簞瓶悉空也。
　　又云：遙視其衣服雜色，敗布帽，又數十年故物，殊覺不凈，
　　既至甚香潔也。
　　第五卷又云：劉凝之，字志安，小名長年，南郡枝江人也。王公贈遺，一無所受，家財事業，悉分與弟姪，出於蒿萊之中，而為環堵之室，非力作不取也。夫妻齊操，能以苦節自安，不拘小節，常與妻共取莢車入市門，隨物貴賤而賣之，周食餘便以乞人，雖復荒年絕粒，不革其操。妻梁州刺史郭詮女，遣送豐華，凝之悉分贍親屬，以盡為限，婦亦無吝心也。
　　又云：性好山水，乃携妻子跨崖越嶺為小蓬室，妻子皆從不知所終也。
　　第十卷云：東鄉宗超，字逸倫，高密黔陬人也。梁廬陵威王為起造房宇廊廡，莫不華壯，供養法具，咸悉精奇，唯先生所居茅茨不改，衣服牀帷務存簡率，常坐一圓枯枿，移⺻遂有膝痕，卉冠莞席穿缺不換也。
　　又云：嚴寄之，字靜處，丹陽句容人也。捨家入道，菜食布衣，體無寸帛也。
　　第十一卷云：張澤，字士和，吳郡吳人也。專心道法，沈浮世也，隨時語默，居貧守約，處之無悶也。
　　第十三卷云：庾承仙，字祟光，穎川鄢陵人也。明老莊，至行清儉，布衣莞席，長齋蔬食四十餘年，恒以講說為務也。
　　又云：孟道養，字孝元，外名援，平昌人也。為性慈仁，布衣周身，蔬食充口，此外蕭然，執行精勤，未嘗殆倦，行道禮拜，不避寒暑也。
　　第十五卷云：戴勝，字世榮，晉陵曲阿人也。少而出家，貧盡嘗為鄉人劉表署作。表是將士，好田獵，勝乃棄\之入茅山也。
　　第十六卷云：孔靈產，字靈產，會稽山陰人也。遭母憂，讌酌珍羞自此而絕，饘蔬布素，志畢終身也。
　　第十八卷云：鄧郁之，字玄達，南陽新野人也。隱南嶽，行則獨往，居無常室，寒暑唯著弊衲，喪不結髮，髮長則剪之，齊永明時人也。
　　《列仙傳上》云：幼伯子者，冬常著單衣，盛暑著檽桍，形貌歲歲異，後數十年更壯，時人莫知也。＇
　　《神仙傳第四》云：孔元者，許昌人也。常服茯苓、松實，惡衣蔬食也。
　　焦先，字孝然，河東太陽人也。年百七十歲，常食白石，結草為菴於山邊。衣敗賣薪於市，買故衣著。冬常單衣，顏色赫然，休息常如暑夏飲酒之狀也。
　　韜光品
　　《大洞經下》云：太上大道君，形沈八玄，韜光萬源，浩浩冥貫，條條霞標，神秀外覺，氣彌炎洲，容與大化，寥寥本無，太空任奇，即色隨消。
　　《道學傳第五》云：東方朔，字曼蒨，平原厭次人也。潔其道而穢其跡，清其質而濁其文。若乃遠心廣度，宏才麗辯，惆儻博物，觸類多能也。
　　又嚴君平者，名遵，蜀郡人也。非其服弗服，非其食弗食。常賣卜成都市，日得百錢，足以自養則閉肆門，下簾修道，沈深不作苟見，不治苟德，久幽而不改其操，未嘗仕，年九十餘終于家。
　　第六卷云：諸慧開，字智遠，吳興烏程人也。性處幽靜，常習閑寂，精思內修，每絕遊往，或問何能幽悒如此，答曰：論動則六合未曠，語靜則環堵有餘。
　　第八卷云：陶弘景，字通明，魏郡平陽人也。明帝時，棲憩鐘嶺，隱居更造樓，深自潛匿也。
　　第十三卷云：庾承仙，字崇光，穎川人也。再徵為本州主簿，不出。又遣就拜，乃閉門幽遁，使者不得前也。
　　勑追召道士品
　　《道學傳第七》云：陸修靜，字元德，吳興東遷人也，隱廬山瀑布山修道。宋明帝思弘道教，廣求名德，悅先生之風，遣招引。太始三年三月乃詔江州刺史王景宗以禮敦勸，發遣下都。先生辭之以疾，頻奉詔。帝未能致，彌增欽佇，中使相望，其在必至。先生乃曰：主上聰明，遠覽至不肖，猥見採拾，仰惟洪春，俯深慚惕，老子尚委王官以輔周室，仙公替金錫佐吳朝，得道高真猶且屈己，余亦何人，寧可獨善乎？即命弟子陳飄之出都也。初至九江，九江王問道佛得失同異，先生答在佛為留秦，在道為玉皇，斯亦殊途一致耳。王公稱善，至都勑主書計林子宣旨，令住後堂，先生不樂，權住驃騎航扈客子精舍，勞問相望，朝野欣屬。天子乃命司徒建安王尚書令袁粲設廣嚥之禮，置招賢座，盛延朝彥，廣集時英，會于莊嚴佛寺。時玄言之士飛辯河注，碩學沙門抗論鋒出，椅角李釋，競相詰難。先生標理約辭，解紛挫銳。王公嗟忭，遐邇悅服。坐畢，奏議於人主。旬日間，又請會於華林延賢之館。帝親臨幸，王公畢集。先生鹿巾謁帝而昇，天子肅然增敬，躬自問道，諮求宗極。先生標闡玄門，敷釋流統，並詣希微，莫非妙範。帝心悅焉。王公又問，都不聞道家說二世？先生答經云：吾不知誰之子，象帝之先。既已有先，居然有後。既有先後，居然有中。莊子云：方生方死，此並明三世。但言約理玄，世未能悟耳！朝廷欲要之以榮，先生眇然不顧。宋帝乃於北郊築崇虛館以禮之，盛興造構，廣延勝侶。先生乃大敞法門，深弘典奧，朝野注意，道俗歸心。道教之興，於斯為盛也。
　　第八卷云：陶弘景，字通明，魏郡平陽人也。篤好黃老，備參道法，自稱華陽隱居。初憩句容縣之句曲山，登巖告靜。及齊明帝踐祚，恐幽祇未協，固請隱居詣諸名嶽，望袟展敬，遂周旋五郡，經歷三年，事訖迎還，令憩鐘嶺，使人往來，月有數四，餉賜重疊，隨意所求，朝野書疏交為煩黷也。
　　第九卷云：齊建武二年，陶受勑東祈名山，困尋經典也。
　　又云：蔣負芻，義興人也。去來茅山，有志棲託。齊高帝於山造觀，建元二年勑請於崇陽觀行道也。
　　第十二卷云：孟智周，梁武帝時人也，多所該通。梁靜惠王撫臨神忮，請智周講光宅寺，僧法雲來，赴發講法雲淵解獨步，甚相凌忽，及交往復盛其詞辯，智周敷釋煥然，僧眾歎伏之也。
　　第十四卷云：孫遊嶽，字玄達，東陽永康人也。卻粒，餌麻屑、松與木。齊永明三年，敕徵為興世觀主也。
　　第十六卷云：孔靈產，會稽山陰人也。深研道要，遍覽仙籍。宋明帝於禹穴之側立懷仙觀，詔使居焉。遷太中大夫，加給事高皇，賜以鹿巾猥裘竹素之器。手詔曰：君有古人之風，賜以林下之服，登凡之日可以相存之也。
　　第十九卷云：徐師子，字德威，東海人也。陳武帝立宗虛大觀，引師子以為觀主。後六七年卒于館，文皇勑責祕器并無，常與凡厥喪事皆取給臺焉。
　　投山水龍簡品
　　《洞神經第十四》云：凡學長生存神明者，山仁水智，動靜所依。依仁者，靜而壽也；依智者，動而樂也。樂近水，壽如山。山居翫水，長生之方也。當投簡送名，拜見山水之靈。靈皇帝君，佑護善人，使弘仁智，長生神仙也。八節日寅午時，朱書白槿簡一枚，曰：曾孫某州郡縣鄉里位姓名，志求長生，移籍太清，改死錄，著生符。計字滿簡，詣山向王燒香，發鑪再拜，讀簡畢，再拜長跪，青紙裹，青絲纏，再拜巖石上，勿令人見，復鑪還，勿反顧也。詣水汎舟中流，再拜訖，向王發鑪心拜，讀簡畢又拜，裹纏如法，以凈石系之，令沈。立春為始，三年二十四過，必能降真。若公私意外一節致闕者，更從初始。數滿未感，功少行麤，更勤立功，精謹修之。久久神降，自知吉凶，幽顯了然，道成乃止也。
　　《赤書玉訣上》云：元始靈寶告水帝，削除罪簡。上法曰：靈寶黃帝先生，某甲年如干歲某月某日生，願神願仙，長生不死，三元同存。九府水帝、十二河源、江海淮濟溟靈大神，乞削罪名，上聞九天，請詣水府，金龍驛傳，某年月朔日，子於某國土地告文。
　　右朱書銀木簡上，以青紙裹簡，青絲纏之，金龍負簡以投三河之淵。初用金鈕九隻連簡沉之，後投不須。三過都止，投簡當於清泠之淵，北向叩齒三通，讀簡竟祝曰：
　　元始五老上帝高尊、十方至真、太華靈仙，赤文告命，無幽不開，上御九天，請下玉文，日月五星、北斗七元；中告五嶽四方靈山，下告河海，十二水源、九府水帝、溟靈大神。今日上告，萬願開陳，請投玉簡，乞削罪名，千曾萬祖，九族種親，罪相連染，及得我身，普蒙削除，絕滅種根，記名水府，言上帝前，七祖父母，去離八難，上登九天，衣飯自然，我罪釋散，萬神咸聞，請以金龍，關盟水官，請如所陳，金龍驛傳。
　　又云：元始靈寶告五嶽靈山，除罪求仙。上法曰：靈寶黃帝先生，某甲年如干歲某月生，命屬黃帝，名係太山，願神願仙，長生度世，飛行上清。五嶽真人，至神至靈，乞削罪籍，上名九天。請詣靈山，金龍驛傳。某年月朔日，子於某國某嶽告文。
　　右朱書銀木簡，青紙裹之，青絲纏，金鈕九隻，金龍埋本命之嶽，悉如上法。於本命之嶽，東向叩齒九通，讀簡竟祝曰：
　　玄老開明，元始監真。上帝五老，赤書丹文。天地本始，總．領三元。攝氣召會，催促舉仙。高上符命，一道十天。日月星宿，五嶽靈山。天下地上，溟靈太神，監生主錄，南上三門。關領玉簡，勒名舟編。削落罪書，上補帝臣。千曾萬祖，九族種親，皆蒙解脫五道八難，去離三惡，魂昇九天，生死開度，萬劫長存。今日上告，萬神咸聞。請以金鈕，關盟真官。請如所告，金龍驛傳。
　　又云：元始靈寶，告九地土皇，滅罪言名求仙。上法曰：靈寶黃帝先生，某甲年若干歲某月生，命系九天，中斗領籍，願神願仙，長生度世，飛行上清。中皇九地，戊己黃神，土府五帝，乞削罪錄，勒上太玄，請詣中宮，投簡記名，今願自信，金龍驛傳。某年某月朔日，子於某郡國鄉里中告文也。
　　右朱書銀木簡，青紙裹之，青絲纏，金鈕九隻，金龍一枚，埋所住中宮，悉如上法。於中庭向王叩齒十二通，讀簡竟祝曰：
　　天開地張，九氣分靈。三光同符，十方朗清。五老上帝，開真領生。丹書玉文，堯始上精。普告天下，九土皇靈。今日上告，萬仙定生。我願我仙，請投玉名。土府太皇，勒除罪刑。奏簡上宮、列簿華青。昇得飛騰，天地同靈。九族種親，腐骸更榮。魂昇南宮，受化仙庭。吉日告命，萬神咸聽。請以金鈕，表盟至情。請如所告，金龍驛傳。
　　道言：欲度諸天人民，便離五道八難之中，得過三惡，世世與道相值。當以八節甲子之日投三元玉簡，除宿罪簿，言名上天。事事三過諸天，三官九府，更相屬寄，上天友別，萬神敬護，五帝侍衛，三界司迎，門戶整肅，天下地神日月來朝，千魔萬精不敢妄干，志願堅白，觸向咸成。七祖父母即得解脫三塗五苦，上昇天堂。生死福慶，影響相酬。三官九府，書人功過，其理甚明也。
　　三洞珠囊卷之二竟
　　三洞珠囊卷之三
　　大唐陸海羽客王懸河修
　　服食品
　　《列仙傳下》云：斷食休根以除穀氣，呼吸導引吐故納新。
　　《內音玉字上》云：子欲為神仙不死，當去三蟲，心下伏尸，常以夜半鷄嗚祝曰：
　　東方青牙，服食青牙，飲以朝華，三嚥止。南方朱丹，服食朱丹，飲以丹池，三嚥止。中央之野，戊己昂昂，服食精氣，飲以醴泉，三嚥止。西方明石，服食明石，飲以靈液，三嚥止。北方玄滋，服食玄滋，飲以玉飴，三嚥止。如此三十日，三蟲皆死，伏尸走去。正神正氣自然定，伏尸不復還心中，兆自仙矣。此為五方五牙之法。此即是五厨也。故老子《五廚經》：修奉太和，不虧不盈。嘗之無味，嗅之無馨，子得聞之，命合真星，一受不退，長樂自然是也。又《太上黃素四十四方經》亦有此食祝之文也。
　　《天文上經》云：玄古之人所以壽考者，造次之間不食穀也。
　　《大有經》曰：五穀是刳命之鑿，腐臭五藏，致命促縮。此根入口，無希久壽，汝欲不死，腸中無滓也。
　　《道學傳第七》云：陸脩靜，字元德，吳興東遷人也。雖外混世務，內守貞樸，少已習斷穀，別牀獨處也。
　　第十六卷云：陶炎，字愛靜，廬江潯陽人也。年十五六，服食絕穀，初猶食麵，後唯食棗也。
　　《靈寶齋戒威儀經訣下》云：道士食五穀，斷無所餌則飢。若服藥物，正中服之，過中聽飲清水，飲而絕食。平旦飲粥，日中菜食。
　　《大真科下》云：受外內治錄學仙之人，皆當服食嚥氣，卻惡治病。未能斷穀者，食宜有常，旦粥也，中羹飯也，乾蔬盥豉，示止饑而已，不得適口貪香，美滋味，慎勿殺生，肥鮮狼藉。至於醬醋，亦不可多，多則損性。又不得過飽，恒令限少一兩口乃為佳也。食已便行，逍遙調適。臨食食訖，悉存先聖洪恩，垂逮銜荷無窮，普念一切成同飽滿，當得甘露芝液，無饑不復食啖世間塵味。若受他施食，皆慙謝主人。心口願念施主富樂，飽滿長年，同得法味，永兔灾衰，無饑渴想。常有法食及世間食，施與一切，無有窮盡，濟度舍氣，不生悔恡，終無嫌恨長共歡樂。初食食訖，出飯布散山水之中、巖林之下、籬墻之邊，勿擲屋上，蟲烏發穿，致漏弊也。
　　《太上黃素四十方經》云：凡道士臨食，當以左手持箸，琢盤三過，乃微祝曰：二玄上道，四極清冷。太一帝君，百神黃寧。受根三宮，溉灌脾靈。上饗太和，餐味五馨。魂胎之命，七液流停，百關通和，五藏華明。雙皇合景，飛行上清。食畢，又琢盤三過，此名為魂胎受馨百神饗根之道，常能行之，令人神明氣和，魂魄安寧，辟惡除試，常保利貞。
　　《神仙傳第九》云：介象，字元則，會稽人也。入山見仙女象，叩頭求乞長生。女曰：汝血食之氣未盡，斷穀三年，更來，吾上於此待汝。象歸，斷穀三年更來，乃復往也。此女故在前處，乃以《還丹經》一首以授象，合象曰：得此便得仙，勿復他為也。
　　《九華經》云：曰者，霞之實也，霞者，日之精也。服之體生玉光，霞映上清之法也。
　　《三皇齋儀》云：修道之人，日中一食，夜半生氣時食，此日夜兩食，皆取生氣時，避死氣時也。他時纖毫不得安嘗，必犯死氣也。若疾患採藥，或服餌休粮，各隨所宜，不拘制限。夫食以養身，身安神樂，不饑之者修學易成，餓困虛贏功業不就也。
　　又云：一食道時，皆燒香以存，供養先聖，臨目思見前神降見，歆饗良久，願念施及一切，咸同飽滿。
　　《洞玄五符經》云：食月之精可以長生，食星之精上昇太清也。
　　《登真隱訣第二》云：服雲牙，可絕穀去尸也。
　　《登真隱訣第四》云：服雲牙，可修真一之道，守元嚥液。若似饑，當食麵物，以漸遺穀卻粒，不得一日頓棄，所謂損之又損之，以致於無為也。
　　《金簡玉字經》云：服食斷穀者，忌食酒肉及五辛之菜，皆當沐浴，潔衣燒香也。亦見《大有妙經》也。
　　《太一洞真玄經》云：子既不能服食去穀、清腸研真者，且當節諸臊穢血腥，雜食葷辛之菜一為禁絕者，可以度生命之長也。
　　又云：紫微真仙王夫人勸服木叙云：真人養生，太上所寶。七經五華，二淳內道。演出，服御眾藥，採釋百草，禳癘固命，木為最好。流激百邪，消疾耐老。體生光潤，充肌填腦。非夫勤慕可得，謂無天然，不為术方必也枯槁矣。
　　又云：養性駐年，玄髮不變，此木家之所治也。
　　又云：夫木乃辟塞邪津，氣遏鬼路矣。餐其九餌則靈心四數，榮衛輕盈。服其煎散，百疾廖除，可以長生久視也。合术之方為文多，故此不寫出也。
　　又云：以兩手摩拭面目，今小熱，以為常，每欲數也。人之將老面皺者，先從兩目下始也，人之體二氣少者，先從兩鼻間始也。謂此二處皺衰之戶，人氣力之關津，故起居常行此法，以辟皺衰，而氣力常保康和也。
　　《太平經第一百一十四》云：青童君採飛根，吞日景，服開明靈符，服月華符，服除二符，拘三魂，制七魄，佩星象符，服華丹，服黃水，服迴水，食鐶剛，食鳳腦，食松梨，食李棗，曰銀紫金，服雲腴，食竹筍，佩五神符，備此變化無窮，超凌三界之外，遊浪六合之中。
　　《登真隱訣第七》云：服五石者，亦能一日九食，百關流淳，亦能終歲不饑，還老反嬰。遇食則食，不食亦平，真上仙之妙方，斷穀之奇靈也。
　　陶隱居注云：雖一日九食而吸響，流變不變，不為津，終歲不飯而容色更鮮。
　　青君曰：干石□飯，東青朱英，一服立使人長筭千祀，日服日延。
　　又清靈真人說：霍山中有學道者鄧伯元、王玄甫，受服青精□飯、吞日景之法，用思房以來積三十四年，乃內見五藏，冥中夜書。
　　又云：三蒸青飯，非常來也。
　　又云：食麵乃易減穀也，或補實易充耳。腸胃填滿，不復虛疏。
　　服□飯，百害不能傷，疾疾不能干，去諸思念，絕三尸，耳目聰明，行步輕騰也。注云：丹青和神養氣，能禦卻灾癘，故疾害不復犯，既精魂諧樂，無有憂悲雜念，肴穀既休，尸蟲自然消絕，肝腎清潤，耳目瑩徹，筋彊骨勁，行動如飛。
　　又云：凶年無穀，或窮不能得者，皆單服南燭，或和茯苓，或以蜜和南燭，或雜松栢葉也。
　　又云：夫斷穀不必長生。必須斷穀者，蓋以遵修靈妙，息肴休根之累，服御藥石，求易效之致。
　　又云：因穀以斷穀化六府於毫漸。
　　又云：吸引之易感，無貴於七曜；修行之早成，不過於九道；保守之貞固，弗踰於鎮生；衛用之急防，莫超於渾神；藥石之速效，豈勝於青精；祈拜之至感，孰賢於朝謝也。服五石，鎮五藏，若暫死，白骨如玉，七魄營侍，二魂守宅，三元歡息，大神內閉，外注皮肉，假來附身，故並應散朽，但使藏府不壞，色狀如生，骨髓不枯，筋腦相注，魂魄鎮守，三宮晏靜，大神既不輪遊九變，恒內閉於洞房，須當生之日乃復周流也。或四十年、二十年、十年、三年，隨意而出。當生之時，即便收血育肉，生津成液，復質成形，乃勝於昔未死之容。真人鍊身於大陰，易貌於三官，此之謂也。
　　天帝君云：太陰鍊身形勝，服九轉丹，形容端且嚴，面色似靈雲，上登太極闕，愛書為真人也。
　　又引九華安妃曰：憂累靡干於玄宅，哀念莫擾於絳津，淡泊眇觀，顧景共歡，俯仰四運，日得成真，視眇所涯，皆已合神。
　　正月四日、三月十五日、四月八日、六月四日、七月七日、八月八日、九月九日、十月五日、十一月三日、十二月十二日，並朝玉是也。正月九日、二月八日、三月七日、四月六日、五月五日、六月四日、七月二日、八月二日、九月一日、十月十日、十一月十一日、十二月十二日，並朝太素也。正月一日、二月二十日、三月二十七日、六月六日、八月二十日、十一月三日、十二月六日，並朝太極也。月七日、十一日、十五日，存玄丹。月一日、十一日、十六日、二十一日、二十六日，存寶鏡。存寶鏡者，存見兩目變成兩明鏡，照我一體也。月一日、十五日、二十七日，服明堂符、皇象符。丁卯日，朝青童君。建、除日，存三一。寅時，存上景符三部，服玄真。卯日，服霧，服日象，仍服日芒，服七星符、解化符，朝太微，朝玉晨，服三氣足龍。戌時，服月精，服玄真，服月芒。亥時，吸水，祝三雲，祝五筍，祝六宮，存大君，臥祝劍環，仍存斗，存下景，存頭五。辰丑時存雙景，皆是修道之方也。
　　又云：昇玄飛步迴謝，拘魂制魄，亦是其方也。
　　《上清消魔經》云：琅牙鬱華，七陽日嬰，九琳之液，八瓊之精，四蘂紫漿，五珠降生三華飛剛，雙珠月明，蘭液金，甘露玉瓶，神蕖丹散，雲柯連營，琅圩朝結，西皇素盈，漱而變之，以入紫庭。
　　又云：東極織女之水，西盡長庚虞淵，南窮陽光之根，北測太陰液城。
　　又云：北採玄廓之綺柰，仰漱雲山之朱蜜；東掇扶桑之丹椹，俯探長淵之文藻。上和九轉之飛玉，下嚥青玄之霞寶。太虛結鐶，素嬰懷抱，紫虬童子，九包鳳腦，太極隱芝，絳樹日道，太上虹李，天漢大草，南宮巨珠，西卿扶老，三梁龍華，靈妃所討，有得食之，分神億道。
　　又云；上清幽芝太和，斑龍黑胎，文虎白沫，出于西丘。七玄飛節，九孔瓊珠，雲漿琳液，玄圃琅腴，鐘山白膠，金生青敷，閬風石腦，黑河珊瑚，蒙山白洩，玉肺靈丘，蒼鸞金津，東英朱瓜，九節交結，太微紫麻。瓊華玉實，流淵鯨波，赤河絳璧。北汲太極之井，中綴文朱之脉。雲庭神桃，崑園玉液。夜精日草，青津碧荻。上招神光，下飲玄瀨。仰握玄圃之瓊精，俯摘園丘之紫柰。白水靈蛤，八天赤薤；萬載一生，流光九裔。有得食之，太上之寶貴也。
　　又云：九石鍊煙，丹液玉滋，荀首流珠，斑華石精，丹鑪金液，紫華虹英，太清九轉，五雲之漿，玄霜絳雪，騰躍三黃，東瀛白香，滄浪青錢，高丘餘粮，積石飛田，太虛還丹，太素玄堅，長光流草，雲童飛千，亦能使人上飛輕舉也。
　　又云：三十六芝，飛鑪鍊煙，陽水月華，五公之腴，鎮生五藏，鍊貌易軀，乃至瑰葩雲屑，金粉玉柔，亦能延年至萬歲也。
　　又云：玄水雲華漿，五黃鬱靈中，精干石□飯，眾青朱英，白車飛節之實，流烏紫木之黃，一服立使人長筭千紀也。
　　又云：松栢陰脂，山薑伏精，菖蒲，麥門冬，巨勝，黃精，菊花，苟杞，崖蜜，伏苓，桃皮，澤瀉，萎蕤，黃連，升麻，地黃，赤箭，朱英，靈飛冰桂，服之小益也，無上昇青天之期也。
　　《太一洞真玄經》云：太一，吸取紫煙也。太一者，人身中之神。《八素經》云：月華，日曜之氣，映乎東井也。《二十四生圖》云：朝列五星精，中翕日中津，夕食黃月華。《八素陽歌九章》云：仰翕瓊珠華，俯乃覺明開。
　　《登真隱訣第七》云：歲月就遠，精勤無虧，彊體鍊氣，修藥得宜，然後五腴改貌，玄水之液也。七陽變質，曲是精也。鶴煉沖虛，九轉丹也。龍翻駕日，琅玕華也。錫書玉階，詣太微也。受事瓊室，詣玉晨也。吾道畢矣。
　　又云：飛琅玕之華，漱龍胎，飲瓊精，服金丹，挹九轉，服靈寶，行九真，白琅之霜，十轉紫華，隱遷白翳，神散石精，金光靈丸，此是金劍經曲晨丹滓，九宮右真公郭少金甘草丸方，長桑公子服木方，扁鵲起死方，胡麻散，茯苓丸，九琳玉液，八瓊飛精，太上制仙丸，是八瓊丹也。太極真人青□飯，上仙靈方，太極真人採服雲芽玉方，高丘先生四扇神仙散方，龜臺王母四童靈方，太上八瓊飛精丹服胎法，還神守魄黃赤內真保靈松煙流青紫丸，初神去本剬蟲丸，赤丹金精石景水母，此紫文服日氣法。黃氣陽精，藏天隱月，此紫文服月精法。黃水月華，徊天玉精，鐶剛水陽，青映赤樹，白子絳樹，青實琅玕，華丹太極隱芝，九真五公石腴、石精、金精藏景化形法。解鍊之道，反行法，服玉液潮腦精心鏡道具百神守玄中道遁變化景道遁變隱景道隱解法，九精鍊氣轉皇存心術鍊魂，法杖解法，水行不溺法，飛解脫綱道九靈明鏡守玄白術，吞日景法，服丹霞道，守五藏含日法，服氣法，食日精雲氣迴行道，服日月氣，服日月象，日在心，月在泥丸，行九息，服氣服三氣玄真法，玄真服霧氣法，服五星氣，服日月晨氣，服
　　胎氣，丹砂幽精，金碧紫漿，八瓊絳液，龍胎鳳腦，雲琅玉華，九鼎雲散，虹丹石腦，九華丹，北育火丹，流珠丹，鑪火丹，岷山丹，虹丹之液，雲華丹，鳴丹，金液，導仙八方，石中黃，雲漿，太極真人遺帶白散、青精石飯，流明散、制仙丸、剬蟲丸、澤瀉栢實丸，澤瀉木散。
　　《登真第七》云：五石雲腴，青童君曰：五公之腴，鎮生五藏，鍊貌易軀。已下出《五石雲腴訣第四》，《登真隱訣》引而注之。
　　第三卷中有琅玕丹、曲晨丹、九轉丹、五公石腴、青精石飯、四鎮丸、四童散、四扇散、甘草丸、初神丸、茯苓丸、胡麻丸、流青丸、流鍊腴、服木。
　　又云：朱黃塞耳消尸，是鍊魄之要道。剬魄法：□絕滅三尸，雲芽絕穀去尸，初神丸穀蟲死、三尸枯，五行紫文以除三尸，服白芒消去三尸，數沐浴蕩鍊尸魄。
　　又云：服食斷穀，休粮山林。斷粒以清腸，清齋休粮，服□飯五年，穀斷。嚥雲芽以斷穀，欲斷穀先服初神丸，太一四鎮丸，亦以斷穀。子不斷穀，大洞未可得聞，斷穀世自有方。此九條以斷穀為善也。
　　又云：甘草丸，服少欲食，協穀而仙。次服□飯，兼穀勿違，益體除疾，肌膚充肥，然後登山詠洞講微。
　　右此二條，以不斷穀為善也。
　　會以七白靈蔬，合薤同消，故云會也。雲草玄清者，黑巨勝之腴者，木之精雲草者，以草潤澤如雲，亦諭雲能含水草中有津也。玄者，色也。清者，資也。卉醴華英者，白蜜也。醴眾卉之英華，釀之以為醴。蜜，土精也。五光七薤靈蔬者，薤菜也。薤音胡邁反五者，五月不動，掘之避盛火之害。七者，金數。白薤辛，金味也，薤金之精也。靈蔬者，謂神菜也。白素飛龍者，白石英也。白素衣，其形色，飛龍取其隱變。玄水玉液，玄清之腴水也。玉液，石英之液也。一名飛龍雲腴。飛龍，石英名也。雲腴，雲腴草也。一名鍊五石之華膏，華者，英也。膏者，玄腴也。扇南燭之東暉，招始芽之朱靈。南燭，陽物之精。東暉，伏靈之光。津始芽，荊葉之軟也。朱靈，丹液之鮮潔者。五液夷泯，百關通盈，五藏之液平和調定而關節皆得宣溢，故無復淍枯之患。
　　又云：復勵以晨漱華泉五方靈精，鳴鼓玉池，呼吸玄清，兼用雲芽之法，漱濯清泉，以助充其潤，則氣質並康也。華腴童於□方胃滿鎮乎空青者，蜜能變老還少，使目青色潔。空青鎮胤補液，故腸滿□光。
　　又云：所以千筭一啟，壽隨年榮，歲與藥進，飛步仙庭，服盡一劑，命不復傾。五雲生身，體神氣精者，青童云：長筭千祀，謂一劑而已。故言千筭一啟，服十劑則壽萬年。五方之老來降青精之人，神附體則成真人也。
　　太極真人青精干石□飯，上仙靈方也。注云：此草有青精之神，而又雜朱青，以為干飯，故謂青干石□飯也。□音迅。此則諸宮上仙之靈方，非下法也。豫章西山青米，吳越青龍稻米是也。青米理虛而受藥氣。南燭草木擣取汁，以淹青龍之米，作藥服之。其樹是木，而似草，故號曰南燭草木也。一名猴藥，一名男續，一名後卓，一名惟那木，一名草木之王。生嵩高少室、抱犢雞頭山，名山皆有，非但數處而已。江左吳越至多。其土人名之曰猴叔，或曰染叔，似梔子。其子如菜英，《清虛真人王君內傳》說其方法大具也。
　　《上元寶經》曰：子食草木之王氣，與神通子食青燭之津，命不復隕也。青精南燭，故兼云青燭也，服之仙矣。
　　又云：常漱玄池之華，以益六液也。注云：勤修雲芽之道，以充六府之氣也。空青者，虛曜而童面，上仙品石藥及草木也。荊木者，《六甲陰符》云一名羊櫨，一名空疏，一名壯荊。《上清六甲內經》有上清瓊宮五帝內思上法，上清靈飛六甲內思通靈上法，清虛真人醮靈飛上法。
　　《八素經》云：日精赤以金精，石景水母之英，鍊於日魂，曜精八芒，服之精元幽關，體生奇光，與日月同年。月光黃華，常以月二十五日經於東井之上，沐浴靈暉，瑩飾精芒，鮮明黃華也。夫欲求仙，當以其日採黃華於東井，服陽精於月魂，潤流九孔之內，神鎮五府之宮，修行其道，上昇月庭。月魂在東井之內，則日月通暉之戶。
　　《三元真一經》云：蘇林服保靈松煙流青紫丸，令人長生，出陰入陽，顏色曰與玉同光。
　　又曰：真人涓子云：必欲服食者，當先去三尸。三尸不去，雖斷穀絕五味，蟲猶不死，人體重滯，所夢非真，顛倒翻錯。邪欲不除，由於蟲在其內，搖動五神故也。
　　又云：制仙丸者，太上八宜飛精之丹也。又有制蟲神丸也，又云琴高先生受鎮氣益命之道，又行補精反丹之法。
　　《寶劍上經》云：太極曲晨八景飛精，名之曰太極藏景錄形靈丸，服之能浮景雲霄，飛行太虛。
　　《三元玉檢》云：九天真王乘九色之鳳也。
　　《三道順行經》云：南極上元君受高上順行三道之要，黃氣陽精之道，翕御靈暉，口歠皇華，仰餐飛根，存七曜於紫晨，三景垂映，七精翼軒，五靈交帶，四司結篇，西龜定錄，名題高晨也。
　　《登真隱訣第四》云：太極真人服四極雲芽也。
　　《寶劍上經》云：胡仙芝草，飛天之華。又有反生之香，玉蜜之山也。
　　《金根經》云：餐霞嚥氣，咀嚼玄根。
　　《大有上經》云：泥丸天帝三一者，乃一身之靈宗，百神之命根，津液之山源，魂精之玉室。是以胃池體方以受物，腦宮圓虛而適真，萬毛植立，千孔生煙，德備天地，混洞太玄，故名之曰泥丸。泥丸者，體形之上神也。
　　又云：兩眉間卻入，左有明童真君，右有明女真官，中有明鏡神君。此三君，共治明堂宮，腰帶四玉鈴，口銜玉鏡，鈴並赤玉也。若道士恐畏，存三神使鳴玉鈴，使聲聞太極，使吐鏡，光令萬丈，存見此三君，口吐赤氣，使灌兆口，則千妖伏息，萬鬼滅形。若道士饑渴，吸而嚥之，須臾吐赤氣，使灌兆口，因吸而嚥之，須臾自飽也。又旦起皆嚥液三十過，以手拭面摩目以為常，存唾變作津液也。
　　《太一帝君洞真玄經》云：欲存服日月之氣者，當知日月景象，日圓形而方景，月方精而圓象，景藏形內，精隱象中，景赤象黃，是為日月之魂。若知其道，乃可以吐納流霞也。服日氣之法，以平旦採月華，以夜半存之，令光景，照我泥丸，下及五藏，洞徹一形，常得長生。
　　又云：存日入我口，如味也。存月入我臍中，當命門下照陰室之間也。
　　又云：閉目啄齒五過，以左手第三指捻鼻下人中七過，以右手第二指捻兩眉九過。此為卻轡三五七九封制百神門戶之法也。
　　《玄母八門經》云：太素真人所服之藥者，雲草玄清者，黑苣藤腴也。一名玄清也。卉醴華英者，白蜜也。五光七白靈蔬者，薤菜也。白素飛龍者，白石英也。黑苣藤腴，白蜜凝雪者。
　　又云：雲腴者，味香甘美，彊而補精，鎮生五藏，守氣凝液，長養魂魄，真上藥。
　　又云：腴蜜，名曰玄水玉液，一名飛龍雲腴，一名鍊五石之華膏也。至十五年，身有玉光，內外洞徹，長生天地，役使鬼神。三年之後，眼見夜書也。此藥逾於八石之餌也。又復五石入喉，寶鍊五藏，五藏上皆生五色華也。
　　又云：常服日月之精華者，欲得常食竹筍。竹筍者，日華之胎也。一名太明。又欲食松葉也。松者，木之秀也。欲服日月，當食此物氣以感運也。太虛真人曰：松者，木之秀也。其松栢，皆曰秀木也。
　　《大洞經》云：道君散教養形，吐故受新，攝精逐穢，漱晨華以招日皇，挹夜明以抱月珠，結璘吸霄，雙景合遊，飛芝葩玄，靈若被岫。
　　又云：道君吐納七冥，六度揮惠，八解寄成，略略遠暢，飄飄絕冥，心泊節淡，以迴孩嬰也。
　　又云：道君仰簪日華，拾落月珠，摘絳林之琅實，餌玄河之紫蕖，偃賽靈軒，領理虎書。
　　又云：曖沫三黃，絳液易精，九琳吐芒，琅圩百變，碧映水陽，八瓊飛景，萎蕤緑漿，曲晨乘霄，流金月明，玄津玉液，靈腴五公，光葉散音，一唱八張，波若火精，伊離玉薑，金鑒百會，舍利鍊香，鬱鬱靈寶，化易文章。刀圭既陳，壽不可量，皇真元之珍藥，上帝之所祕也。或鍊五雲玉華靈金餌，朱魄緑蕖，華腴碧精，南燭翠□，沉沙空青，朝採五晨，玉淵素漿，亦能反故還新，變老得嬰也。
　　又云：懸五鍊而水柔，九琳洞合而玉成。火琅遂珠，流金採瓊，有齊上契，命胡可傾。
　　《登真隱訣第四》云：太極真人服四極雲芽神仙上方，揖五方元晨之暉，食九霞之精也。注云：謂清晨之元氣，始暉之霞精。日陽數九，是曰九霞。本文云：所以神光內曜，朱華外陳，體生玉瑛。注云：形與明挹晨暉以止渴，食霞精以充根。藏府與神光合曜，色貌隨朱華共鮮。玉潤映體，和氣明形，皆五晨之靈鋒，六澧之淵液，所能致也。
　　又云：得九琳玉液、八瓊飛精者，則合終二景，天地同符也。
　　又云：虛淡內充，守元嚥液，所謂真一也。
　　又云：致神以六液五氣。
　　又云：常嚥赤液，以哺養三宮也。
　　又云：雲芽者，五老之精氣，太極之霞煙，故採暉景之鋒，以充於六液之和，洞微冥感，萬神來降，幽映相求，不唱而應。是以龍吟方淵，故景雲落霄，虎嘯靈丘。故衝風四振，陽燧招明，而朱火鬱起，方諸罕陰，而玄流湛溢，自然不覺所測。况學者方棲心注玄，精研道根，穢累豁於中胸，真正存乎三宮，採五晨之散暉，服六體之霞漿，稅九天之奇寶，吐玄妙之祕言，龍曜發躍，明光七煥，味三華於皓齒，取飽液於脣鋒，內鍊六府，開聰徹明，呼吸天元，魂魄鍊形也。
　　《真誥第五》云：黃山君訣曰：養性，服食藥物，不欲食蒜及石榴子。道士自不可食，又禁房中。既令藥力不行，又計食一斤損筭百日也。沈羲口訣：服神藥，勿向北方，大忌。亥子日，不可唾，亡精失氣，減損年命，藥勢如土。
　　《真誥第七》云：漢昭帝時，張慶之女名微子，常服霧氣。自云霧氣是山澤水火之華精，金石之盈氣也。久服之，則能散形入空，雲氣合體。微子云：受此法於東海束華玉妃渟文期也。
　　又云：女真傳禮和服五星氣得道也。
　　又云：仙女范丘林行挹日月之景，服九靈明鏡之華。
　　又云：陳世京，服術及澤瀉寒華也。
　　又云：玄一真人初入天台山，服食胡麻也。
　　又云：司馬季生服明丹之華，挹扶晨之暉，令顏色如二十女子，鬚長三尺，黑如墨也。
　　《真誥第九》云：左採日華，右機月根也。
　　《上清九真中經內訣》：修奔日月祝曰：食青精日，飲雲碧之腴，宴八極之城，登明真之臺，坐希林之殿，詠玉晨之詞也。
　　又曰：日魂精神，珠景赤童，使我西到六領之門，入協晨玉宮人絃素丘八景上房，得帶千明之符，佩流星夜光之章，坐太和之殿，登七靈之臺，飲月華雲膏，食黃琬紫津，詠高上之篇，吟玉晨之詞也。
　　又云：太上八景四蘂紫漿五珠絳生神丹方，此丹有八名，或名曰四蘂華，或名曰太微紫玉腴，或名曰五珠華丹，或名曰絳生晨華，或名曰三華上丹，或名日太上飛剛，或名曰九晨上丹也。
　　《後聖道君·　列紀》云：黃水月華丹、徊水玉精丹，水陽青映液也。故太上真人宴觀七覺，遊翔萬方，寔由四液之飛津，五珠之丹皇也。
　　又云：服之唾地，則為日月之光也。
　　又云：北都琅玕華，則絳生之丹粒也。‘
　　《七星移度經》云：渴翕良井洪泉玉芝？饑納龍胎瓊腴絳樹赤子。
　　《紫度炎光經》云：九皇太精北極真君，益我精胎，彊我三魂，左引日華，右拘月津。
　　《道基吐納經》云：道士修身吐納，休糧一旬，精氣微熱，顏色萎黃，二旬之時，動作眩冒，支節悵恨，大便微難，小便赤黃，或時一利，前溏後剛前。至三旬，身體消瘦，重難以行。四旬之時，顏色轉悅，心志安康。五旬之時，五藏和調，精氣內養。六旬之時，體復如故，機關調良。七旬之時，心惡譁誼，志願高翔。人旬之時，恬惔寂寞，信明術方。九旬之時，榮華滑澤，音聲渙章。十旬之時，精氣皆至，其效日昌。修之不止，年命自，長。三年之後灸瘢除減，顏色有光。修至六年，髓填一腦實，豫知存亡。經歷九年，　役使鬼神，號曰真人，上佐上皇，與天同壽，與日合光。傳非其人，身受其殃。
　　《天文上經》有龍胎金液九轉之丹，守形絕粒，辟除萬邪，五號先生儀有紫庭金夜也。
　　《玉訣經下》云：元始五炁常以鷄鳴上會靈寶玉山玄都上宮，陽光初明散元始之暉，流觀諸天。其氣鬱鬱，其暉熏熏，精如月珠，光如紫雲。氣運轉如車之輪，上御九天之關，中固五帝靈山。下注云：學士五牙之根，上宮眾聖大智真人皆以其時餐食其暉，仰嚥其精，與天相承，致得無窮也。後聖道士休粮，長齋五嶽，絕塵人間，遠思清真者，得日日服日根之霞，吞太陽之精，則立覺體生玉澤，面有流光，位為玉皇。
　　《道引三光經》云：三光者，一名流精，二名澤嬰，三名法氣，四名陽王，五名雲華，六名導仙，七名九變，八名定光，謂三光仙道鍊胎之術也。
　　《道學傳第二》云：許邁，字叔玄，小時名映，後自改名。遠遊入新成道山，服苣藤穀，常服氣，一氣千餘息。晉永和二年，移入臨安西山也。
　　又云：高平閻玄之，瑯琊彭初，皆就遠遊受業。遠遊曰：閻君可服氣以斷穀。彭君宜須藥以益氣，遂教彭以餌朮，並委質。伏事三年，遠遊曰：君以解此，但當勤修之耳。專修矣，心如死灰，形如委骸，可各索清靜處以自精妙。於是玄之往於潛餌朮為務也。
　　第三卷又云：王嘉，字子年，隴西人，在東陽谷口鑿岸為穴而自居，不食五穀，不衣華麗，清虛服氣，不與世交，姚長慕容，迎之不應也。
　　《真誥第五》云：范幼仲，遼西人，華陽中監也。受胎化易形，今來在此，恒服三氣。三氣之法，存青白赤三氣，各如絃從東方日下來，直入口中，挹之九十過，自飽便止。為之十年，身中自生三色氣，遂得神仙。此高元君太素內景法，旦旦為之，臨目施行，視日益佳也。
　　東海東華玉妃渟文期授含真臺女真張微子服霧之法，常以平旦於寢靜之中坐臥任已，先閉目內視，髮髴使如見五藏。畢，因口呼出氣二十四過，臨自為之，使目見五色之氣相繞纏在面上，鬱然久行之，常乘雲霧而遊也。
　　又云：守玄白之道，常旦旦坐臥，任意存泥丸中有黑氣，存心中有白氣，存臍中有黃氣。三氣俱生如雲以覆身，因變成火，火又燒身，身通洞徹，內外如一，旦行至向中乃止。於是服氣一百二十，都畢。道止如此，使人長生不死，辟灾卻害，尤禁酒肉五辛之味，當別寢處靜思，尤忌房室，房室即死。
　　又云：夫學道唯欲默氣養神，閉氣使極，吐氣使微。又不得言語大呼喚，令神勞損。如此以學，皆非養生也。
　　《真誥.甄命第四》云：體摽高運，味玄咀真。吸引景曜，凝靜六神。煥領八明，委順靈根。憂累靡干於玄宅，哀念莫擾於絳津也。
　　《真誥第七》云：范幼沖，遼西人也。受胎化易形，今來在此，恒服青赤白三氣之法，遂得神仙也。
　　又云：徐宗度，晉陵人，受風谷先生氣禁道也。
　　又云，龍述，字伯高，後漢時人。從仙人刁道林受服胎氣之法，託形解亡，隱處方臺，師定錄君也。
　　又有劉阿平者，居方山洞室中，常服日月晨氣，顏色如玉，似年三十許人也。
　　《本行經》云：昔禪黎世界隊王有女字曰絓音，年至十四不言，王棄之空山。女之無粮食，常仰日嚥氣，引月服精，自然充飽，體不損常也。
　　《空洞靈章》云：朝餐五雲氣，夕嗡三晨光。
　　又云：食氣長阜穴，嚥津黃水華。閉夜拔朽骸，還童及素牙。身入不死劫，名係玉靈都。
　　《八素陽歌九章》云：七寶玉粒金丹，紫芒隱芝，左掇右拾，夜光鳳腦，虎沫雲琅，瓊霜奇味，一御則身拂太空。
　　《奔日月二景隱文》云：飲月華雲膏，食黃琬紫真之精也。
　　《道學傳第二》云：無石飴餅，以鐘乳代之。此二物，皆石上之津所生。在許邁傳中。
　　《真誥》云：周穆王北造崑崙，飲絳山石髓，食玉樹之實也。
　　《道學傳第三》云：燕濟，字仲微，漢明帝末時人也。少好道德，亦
　　不仕於世矣。初入華陰山，服木及大黃精、種雲母、雄黃、丹沙、芝草也。
　　第十四卷云：雙襲祖，字仲遠，梁時人也。初斷穀贏瘦，有富人范欣請為辯名藥，并給僕使，採之，俄更復常。范氏所給水牛，在山耕積年也。
　　第二十卷云：女官蕭貞，東海丹徒人也。少離家入遺山學道，唯餌柏葉也。
　　《列仙傳上》云：赤將子輿者，黃帝時人。不食五穀，而食百草華。
　　又偓佺者，槐山採藥人也。好食松實，形體生毛，長數寸，而目更方，能飛行逮走馬也。
　　師甪里先生，受山隱靈寶方：一曰伊洛飛龜袟，二曰白禹正機，三曰平衡按合。服之日以還少，一日行五百里，能舉千斤，一歲十易皮，乃仙去。
　　《清虛真人王君內傳》云：主仙道君以雲碧陽水晨飛丹腴二升賜王君，
　　君即拜而服之，積九年之中，視見萬里之外，能日步行三千里，坐在立亡，
　　役使群神也。
　　甘草丸方出南嶽魏夫人傳
　　第一者，甘草六兩。第二者，丹砂三兩，好者。第三者，大黃五兩。第四者，乾地黃七兩。第五者，白木十兩。第六者，五味五兩。第七者，人參五兩。第八者，茯苓四兩。第九者，當歸三兩。第十者，天門冬四兩。第十一者，木防己二兩，第十二者，猪苓三兩。第十三者細辛二兩。第十四者，次明子二兩。
　　右十四物，並令得精新上藥，不用陳久者。先各細擣，不篩乃秤散，取兩數足，乃入臼，以次內甘草，擣一千杵，次內丹砂，又擣一千杵，自從次第一種以次內臼，輒擣一千杵。凡十四種藥，合藥一萬六千杵，都合三萬杵。藥成以蜜丸，食後服，如梧桐子大十丸。寧從少起，亦可服三十丸。此藥內滅病，無毒，無所禁忌。食一年乃大得其益，無責旦夕之急效也。俗中女服之，令人多子，無傷病也。久服神仙不死矣。合藥當在別室潔處，不得令雜人多目見之，亦當沐浴齋戒三四，可擣治之。百患千病治之皆愈，不能一一紀所善之名也。其服食吐納事，諸經大有，此不更錄也。
　　三洞珠囊卷之三
　　三洞珠囊卷之四
　　大唐陸海羽客王懸河修
　　絕粒品
　　《道學傳第六》云：褚伯玉，字元璩，吳郡錢塘人也。隱霍山鍊液餐霞，積年絕粒也。
　　《吐納經》云：絕穀不食，元神之道也。初服氣一日二日之時，穀氣未定，顏色鬱黃。三日之時，穀氣去，精氣來。四日五日之時，精氣陰陽和調。六日之時，精神安定，耳目聰明，行步便利，日已堅彊。七日之時，常欲輕舉，至道之故，夢寤髣髴，上通神明。八日之時，神行八極，能默然每為，口中自甘，志骨自彊。九日之時，精神備，形弱者彊，神氣日堅固，不行自遠，不來自近，顏色日悅。十日之時，諸神來至，門皆關，玉女侍從，左右輕舉，若鷥雲中微翔，道以得矣。
　　又云：道以精為寶，施與則生人，人留則生身，生身則永度，世仙位也。生人即功遂而身退隱也。俗以為劇，何況忘施而廢棄，損不學多，故廢老而命墜也。
　　老君曰：精者，血脉之川流也。精去則枯老，是以寶之也。人以身為國，神為君，精為臣，氣為民，常行愛精，此要道也。
　　老君曰：道者，氣也。寶氣則得道，得道則長久。神者，精也。寶精則神明，神明則長生也。
　　又云：長生道精為寶精者，人之所由生也。精為寶，故曰道也。一曰之道，朝飽暮饑。一月之道，不失盛衰。一歲之道，夏瘦冬肥。百歲之道，節穀食棗。千歲之道，孤男無女。是謂長生久視，莫有能數也。今謂此已上之文，並出道基。
　　《吐納經》又云：蓋聞八公有言：食草者力，食肉者勇，食穀者智，食氣者神。聖人，不食者，不死也。又《黃庭經》云：仙人道士服氣，非有神也。積精所致和氣專也。人皆食穀與五味，我獨食太和陰陽氣，故能不死也。則休根食氣為生道，陰陽還精為重寶，幸可修身至壽考，空但慕遠謂無有，更反於愚自使老，千金送葬無益兆，悲悼哭泣自懊惱，不如長生最為好。故記道幾言約少，筆墮有真不妄修，造之不釋昇太吳。
　　《太平經第一百二十》云：是故食者命有期，不食者與神謀。食氣者神明達，不飲不食與天地相卒也。
　　第一百四十五云：問曰：上中下得道度世者，何食之乎？答曰：上第一者食風氣，第二者食藥味，第三者少食裁通其腸胃。
　　又云：天之遠而無方，不食風氣，安能疾行，周流天之道哉？又當與神吏通功，共為朋，故食風氣也。其次當與地精并力，和五土，高下山川，緣山入水，與地更相通，共食功，不可食穀，故飲水而行也。次節食為道，未成固象，凡人栽小別耳。故少食以通腸，亦其成道之人。次《道基經》云：服藥食麥為善！昔有甘始道士，禦氣食麥而度世也。
　　又云：合道不言得無之真晝夜不臥，日月合光，不饑不渴，龜龍胎息也。
　　又云：食穀名之穀仙，行之不休，則可延久長也。不食穀者，可以昇雲度世，不死之矣。又《清虛真人王君內傳》云：太極真人曰：夫受生氣於五穀者，結胎育物必抱穀氣之流精也，合真萬化亦陶五穀之玄潤也。若子寄形於父母，將因所生而攝其生矣。不緣所生之始本，而頓廢其所因者，未曾不枯竭於偏見，斷年命以凋傷乎？皆宜因其所由，順其津源，凝滌而和，微而散根，使營衛易鍊於日用，六府化穀於毫漸矣。故因穀者，乃用生之良術，緣本以去本者，乃攝明之妙跡耶。於是扇南燭之東暉，招始牙之朱靈，五液夷泯，百關通盈，神樂三宫，魂柔魄寧，復勵以晨漱華泉，五方虛精，鳴鼓玉池，呼吸玄精，華腴童於□方，胃滿鎮乎空青，所以千筭一啟，壽隨年榮，歲與藥進，飛步仙庭也。服盡一劑者，命不復傾，五雲生身，體神氣精，亦能一日九食，百關流渟，亦能終歲不饑。還老反嬰，遇食則食，不食則平，真上仙之妙方，斷穀之奇靈也。向云南燭者，仙草也。其樹是木而似草，故號南燭草木也。一名猴藥，一名男續，一名後卓，一名惟那木，一名草木之王，生嵩高少室、抱犢鷄頭山，已錄服食品訖。此方亦出《登真隱訣》第十也。前服食亦說與此大同小異也。
　　《道基道士吐納經》云：絕穀斷稻米及餌清物者，不得飲酒，令人迷惑，氣脉煩結，百脉不通，又生熱不如不飲，可為清潔也。
　　《太上黃素四十四方經》云：凡道士納和氣存神，服霞修求，長生之事，慎不可食五葷之菜，及為酒色之病敗也。是故古之神人云：五葷為伐藏之斧斤，酒色為喪身之棺槨。夫能斷斧斤之所傷，塞棺槨之死宅，然後可以陟長生之塗逕，漸神仙之蹊路也。
　　《旡量變生經》：食肉及五辛，神不居人身中也。
　　《金書真記》 云：食五辛，敗仙相也。五辛者，葱蒜韭薤興渠，今俗間不詳之。
　　神丹仙藥名品
　　又第九卷服食品第二十九隱山品並有仙藥名
　　《太上八景四蘂紫漿五珠絳生神丹玉經》云：第一絳陵朱兒，《口訣》云是丹砂，巴越之精上者。第二丹山日魂，《口訣》云是雄黃，取洞明者。第三玄臺丹華，《口訣》云是雌黃。第四青要玉女，《口訣》云是空青。第五靈華液腴，《口訣》 云是薰陸香。第六北帝玄珠，《口訣》云是消石。第七紫陵文侯，《口訣》云是紫石英。第八東華童子，《口訣》云是青木香。第九白素飛龍，《口訣》云是白石英。第十明玉神朱，《口訣》云是真瑰拾芥者。第十一五精金羊，《口訣》云是陽起石。第十二雲華飛英，《口訣》云是雲母，光明白者。第十三流丹日膏，《口訣》云是胡粉。第十四亭艮獨生，《口訣》一萬是鷄舌香，味辛者。第十五碧陵文侯，《口訣》云是石黛。第十六倒行神骨，《口訣》云是戎鹽。第十七白虎脫齒，《口訣》云是金牙石。第十八九靈黃童，《口訣》一百是石硫黃。第十九陸虛遺生，《口訣》云是龍骨，舐之附舌者佳也。第二十威文中王，《口訣》云是虎腦。第二十一沈明合景，《口訣》云是蚌中珠子。第二十二章陽羽玄，《口訣》云是白附子。第二十三綠伏石母，《口訣》云是磁石。第二十四中山盈脂，《口訣》云是太一餘根，取中央黃者。二十四種，合為八景四蘂五珠絳生神丹也。此丹服一兩即頭生九晨之光，面有玉華，飛映寶曜，洞觀天下，造詣紫虛，出入玉清，寢宴晨房也。
　　《太一餌瑰葩雲屑神仙上方》云：夫茂實者，翹春之明珠也。巨勝者，朗秋之沈靈也。丹棗者，盛陽之雲芝也。茯苓者，絳晨之伏胎也。五華合煙，三氣陶精，調安六氣，養魂護神，能得其方，位為天仙，老素反玄，嬰胎童顏，千害不傷，延壽萬年。
　　又云：玄水雲華漿法亦曰：雲茂朱漿，日服五合，使人體香而面有童華，神仙方也。
　　又云：太一四鎮丸者，神生五藏，鎮六骨，養七竅，和九關，鍊三魂，明二童，保一身，長生萬歲也。
　　又云：三神龍骨，益六液，養窮腸，黑髮止白。
　　太一菖蒲丸散方者，守中鍊神，長生久視，填凝骨髓，補滿腦血，久服紫色如少女之形。一名九轉始精。菖蒲，一名昌陽芝草。
　　已上並出《 上清九真中經內訣》以為主也。
　　《大洞真經》有九轉霜雪，琅牙華丹，還白玉玄水，金液流精，玉林結華，日月之水，皆白日飛仙登天之道也。
　　又云：仙母金丹，一名西王母停年止老飛丹，服之不死，面有少容，如女子。
　　《紫度炎光經》云：飛丹紫華流精，有百變之色。
　　又云：玉胎瓊液之膏。
　　《飛行羽經》上云：金精冶鍊之膏，食之一口，得壽七萬年。
　　《洞真太極帝君鎮生五藏上經》云：雲草玄清者，黑巨勝腴也。一名玄清。卉醴英者，白蜜也。五光七白靈蔬者，薤菜也。白素飛龍者，白石英也。亦見《九真中經》。
　　《後聖道君列紀》云：琅訐華丹，藥種物。
　　絳陵朱兒十斤《口訣》云：是丹沙。丹山日魂五斤《口訣》是雄黃。白素飛龍一斤《口訣》是白石英。青要玉女五兩《口訣》是空青。紫陵文侯五兩 《口訣》是紫石英。碧城飛華五兩《口鴃》是石黛。北帝玄朱一斤《口訣》是消石。九靈黃童五兩《口訣》是硫黃。五精金羊五兩《口訣》是陽起石。雲華飛英五兩《口訣》是雲母。白虎脫齒五兩《口訣》是金牙石。流丹白膏一斤《口訣》是胡粉。倒行神骨五兩《口訣》是戎鹽。玄臺月華五兩《口訣》是雌黃。
　　都合十四種華丹，若成一兩為一仙。
　　白華者一名章拒，一名章明，一名章生，名章草，一名章陸，一名通神，一名通精，一名通靈，一名王女，一名家仙，一名家寶，一名家芝，一名延命，一名長生草，一名守宮，一名守宅。
　　十二部一名夜呼，一名夜嗚，一名致精，一名陽明，一名陰明，一名赤葛，一名當陸。
　　凡二十四名，上應天地二十四氣，服之方寸七，令人通神致福。
　　《文始內傳》云：老子與關令東遊，登日窟常陽之山，掇扶桑之丹椹，散若林之朱華。
　　《道學傳第四》云：交阯出葛洪之採者。
　　第十四卷云：雙襲祖，字仲遠，梁天監十四年自往武陵尋丹砂，雜藥公私，施與數十金，皆以賑救窮乏也。
　　丹竃香鑪品
　　《洞神經第十四》云：餌丹砂，焚香，用香鑪□五具也。大洞真字芝丹青玉鑪鍊雲根柔金剛之經也，亦出《上清三天君列紀經》。
　　《登真隱訣》云：其燒香之鑪，無言其形範者。古人多用博山及三足也。《八威召龍經》有博山香鑪也。
　　《太真科上卷》云：崇玄臺有大香鑪，高五尺，恒焚香，煙不絕也。
　　《昇玄經第六》云：玉童揚奇華，玉女奉香鑪。
　　第三云：七寶之臺，有七寶香鑪，燒眾妙香，馨薰無量也。
　　《海空經第三》云：爾時海空智藏即起，于席整衣帔，執香鑪，正對天尊，恭敬而立，贍視目無他顧，心無他想也。
　　《天文上經》云：日月垂光，金鑪隆崇，或在離門，或在命宮。
　　《八素真經》云：仙人唯知飛丹召霜，煎鍊雲朱，水玉解金，九鑪炎霄也。
　　《道學傳第十》云：東鄉宗超，字逸倫，高密黔陬人也。嘗露壇行道，□音廉中香盡，自然滿溢。又鑪中無火而煙氣自生，氛氳周遍，久之不歇也。
　　第十四卷云：雙襲祖，字仲遠，梁時人也。好讀經，手不釋卷，臨汝侯任郢州經塗要清使，左右以香鑪□一具置襲祖前，更無所言而去。
　　第十五卷云：陶貞白以三真寶經封以錫函，投諸巖穴。又以真金鵲尾香鑪隨經供養之。
　　第二十卷云：女冠宋玉賢，會稽山陰人也。既禀女質，厥志不自專，年及將笄，父母將歸，許氏密具法服，登車既至夫門時，及六禮，更著黃布裙褐，手執鵲尾香鑪，不親婦禮，賓主駭愕，夫家力不能曲，棄放還本家，遂成出家也。
　　《大劫上經》云：天人玉女持羅天香案，擎治玉之鑪，燒九和之香也。
　　三洞珠囊卷之四竟
　　三洞珠囊卷之五
　　大唐陸海羽客王懸河修
　　坐忘精思品
　　《南華·齊物論第二》云：南郭子景隱几而坐，仰天而噓嗒焉，似喪其偶也。
　　第六篇云：墮支體，黜聰明，離形去智，同於大通，此謂坐忘也。
　　第四篇云：支離其形，役則不預，又况更支離其德者乎？
　　又云：無聽之以耳，無聽之以心，而聽之以氣。氣者，虛而待物也。虛室生白，吉祥止矣。
　　《道學傳第二》云：張天．師周流五嶽，精思積感，真降道成，號曰天師。
　　第五卷引《集仙記》云：劉凝之，字志安，小名長年，南郡枝江人也。奉道精進，元嘉十四年於精思所忽覺額上慘痛，搔之得寶珠九枚，即汎以清水，輝耀竟室。于時臨川王鎮江陵，求看寶珠，即分三枚付信也。
　　《道迹經》云：青童君曰：夫精思者，當先燒香於左右也。
　　《上清八景經》云；精思百日，真人降形，仙人詣房，與子共言，賜子神仙之藥，授子神真之道也。
　　《葛仙公五千文經序》云：精思遠感上徹，太上道君遣真人下授文帝五千文經，希微之旨也。
　　又云：靜思期真，則眾妙感會；內觀形影，則神氣長存；體洽道德，則萬神震伏，禍滅九陰，福生十方，安國寧家，孰能知乎？
　　《莊子·大宗師篇》云：夫坐忘者，墮支體，黜聰明，離形去智，同於大通。此亦是精思之義也。又《南華論·齊物篇》云：南郭子綦隱几而坐，嗒焉似喪其偶，故行若曳槁木，坐若聚死灰。此亦是精思之義也。
　　《登真隱訣》云：五靈道人支子元乃於靜室精思，存五星在頭上，歲星在左，太白在右，熒惑在膝中，使鎮星在心中，各見光芒氣色也，久久行之，出入遠行，常思不忘，無所不卻也。此五神因共人身，則白日昇天也。《裴君內傳》云：佛圖道人支子元，裴君授以長生內術。
　　又云：尋藥之與存思，雖致道同津、而關源異緒。服藥所以保形，形康則神安；存思所以安神，神通則形保。二理乃成相資，而有優劣之品。今慮神漏而形棄，是存思之為優，未見形去而神留，服藥所以為劣。其有偏用能通者，亦同臻道岸，而未若兼善，使藥與思交用，形與神相入，則指薪日續，遊刃無阻，生涯自然而立，死地何從而來也。
　　《真誥第五》云：凡人常存思識已之形，極使髣髴，對在我前，使面上恆有日月之光，照洞一形，使日在左，月在右，去面前九寸，令存畢，乃啄齒三通，微祝曰：
　　元胎上真，雙景三玄，右制七魄，左拘三魂，令我神明與形常存。畢，又叩齒三七通，嚥液三七過。此名為帝君錄形拘魂之道，使人精明神仙，長生不死。若不得祝者，亦可單存之也。
　　《真誥第七》云：仙人張微子，是漢昭帝時張慶之女也。曾精思於寢靜，誠心感處，故得東海東華玉妃渟文期降之，授以服霧之道也。服霧之法，始起於此。
　　又云：括蒼山學道者平仲節，河東人也。受師宋君，存心鏡之道，如此積四十五年，中精思身形更少，體有真氣，中央黃老遣迎，乘雲駕龍，白日昇天，今在滄浪雲臺也。
　　又云：范伯慈者，桂陽人也。入天目山服食，餌胡麻，精思十七年，太上真仙司命君下降，授三十六卷經，後服還丹，白日昇天，今為玄一真人也。
　　《太一金真記》云：昔有裴君，止於崆峒山，修行精思。一年之中，髣髴形象。二年之中，五帝乘日，形見在君左右。三年之中，終日語笑戲樂。五年之中，五帝日君遂與裴君驂乘飛龍之車，東到日窟之天，東蒙長丘扶桑之宮，八極之城，登明真之臺，坐希林之殿，授揮神之章九有之符，食青精日，飲空碧玄神，於是與五帝日君日日而遊。此所謂奔日之道也。
　　《上清變化七十四方經》云：若能精思於靜室，棄累風塵，誠注太霞之觀，目羅上清之宮，定氣明於審止，安神洞於太空，則不旬日而睹神，不移年而飛騰，積感發乎一寸，變璘鬱乎霄峰，周覽極乎百圓，化七十四方奇變之道，福不可量，皆神經之貴行，寶訣之上仙也。
　　又云：若能夷心於牀室，思神顏於自然，財氣達清霄，澤流九津，招靈景之幽華，榮朽老以長存，福慶銜於玄業，元吉散於種親，可謂生死享其祚，祖考更生於胎仙，大象之妙化，巍巍乎靈文也。
　　《自然經訣》云：閉目存至真，精思降十老。昇仙永無為，靈顏恆妙好。渴飲玉池漿，饑食金光草。故陳先生修道會真必以精思為本，存神入觀尅以靜念為先也。
　　長齋品
　　《太玄經第八·老子傳授經戒注訣》云：夫齋供豐儉，隨時施設，大法清虛，簡素為上也。
　　《登真隱訣第四》云：季偉昔長齋三年，誠竭單思，乃能服日月光芒之液，於是神光映身也。
　　《真誥第五》云：凡甲寅庚申之日，是尸鬼競亂精神躁穢之日也。不可與夫妻同席，及言語面會，清齋入室，東向心拜，存神念炁，期感神明，亦適意所陳也。如此者，玉女降侍也。
　　夫學道之士，當先檢制魂魄，消滅尸鬼，常以月晦朔之日，庚申甲寅之日，當清齋入室，沐浴塵埃，正席而坐，得不眠者益善，以真朱筆點左目訾下，以雄黃筆點右鼻下，令小半入谷裹也。點畢，先叩齒三通，微祝曰：
　　上景飛纏，朱黃散煙，氣攝靈邪，尸穢沈泯，和魂鍊魄，合形大神，令我不死，萬歲永全，聰明徹視，永亨利津。祝畢，又啄齒三通，嚥液三過，并右手第二指躡左目下各七遍。當盡陰按之，勿舉手也。於是都按此二處，是七魄遊尸之門戶，鉞精賊邪之津梁矣。故受朱黃之精，塞尸鬼之路，二景之薰婬亂之氣也。此太極上法，常能行則魂魄和柔，尸穢散絕，長生神仙，通氣徹視。行之三年，色念都泯也。
　　《無量經》云：正月長齋，誦詠是經，為上世亡魂斷地逮役，度上南宮。七月長齋，誦詠是經，身得神仙，諸天書名黃籙，白簡削死上生。八節之日，誦詠是經，為九宮真人。本命之日，誦詠是經，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清也。
　　《真誥第八》云：辛玄子，字延期，隴西定谷人也，漢明帝時人也。少好有道，遵奉法戒，至心苦行，日中菜食，鍊形守精，不遘外物，或遊山林，屏棄風塵，志願憑子晉於緱岑，侶陵陽以步玄，故改名為玄子，而自字為延期矣。亦見《道學傳第四》。
　　《小劫經》云：凡燒香朝禮，日中一食。
　　《道學傳第四》又云：范豺，巴西閬中人也。白哲而美髮，秀眉明目，容止都雅，不言先見，不說機祥，閑恬無欲，終日默然，結絡敗布以繩為網，披苫纔得蔽形，冬夏徒跣，腳不皴裂，四時無寢。太元十四年到荊州，居于南郡枝江縣之富城洲尾巴芒中，亦有屋宇，不障風霜，以桑柴為牀，東藳插其間，有一空簞，一瓦瓶，裝檐枕倚以臥，或有十日，荷檐乞食，口絕粳梁嘐醴滋味果實，唯麤粟飯菜羹食一升許，便過旬日也。
　　第十卷云：東鄉超宗，字逸倫，高密黔陬人也。幼而離俗，不涉婚宦，立行精懇，人所不堪。日中而餐，餐止麻麥。門人眷屬皆慕蔬肴，所處精廬鮭味不進也。住希玄館，梁武帝三教兼弘，制皆菜食。雖有詔勑，罕能遵用。逸倫奉行，於是館中法眾莫不菜蔬，私有犯觸即加斥遣，乃至厨醮不血味，遠近嗟稱，獨為清素也。
　　又云：方謙之，字道沖，冀州趙郡栢縣人也。外身濟物，齋則六時。六時必十方懺，世中罕能隨者，乃多獨而行道。臨當壽終，廢齋七日而亡也。
　　又云：章旻，字高明，宣城人也，乃斥遣妻拏，出家受道，蔬食長齋，常以七尺虛幻，無勞愛惜，隱安吳山靜處，絕根二十餘日，凶人猛獸依其所止，氣命贏微，親賓固請進食，乃暫許之，粗已平復。陳大建元年，更絕飲食，云將護此身，會非長達，無益群生，不營久住，修道立行，何必在此？欲有更勸請者，拒而不納也。
　　第十八卷云：沈法羲，字世貞，吳興武康人也，住岝崿山。大弘道士每以正月十五日招集道俗，建邑齋，繞山續明也。
　　《上清大洞戒九十二條科》云：修雌一之道，平旦可小食，勿令飽。日中大食，過此以後，聽甘木果也。
　　《靈寶齋戒威儀經訣下》云：道士長齋，過中聽飲清水，飲而絕食。平旦飲粥，日中菜食。
　　《抱朴子》曰：洪意謂大齋日數多者，或是貴人，或是道士，體素羸劣，不堪旦夕六時禮拜。愚欲晝三時燒香禮
　　拜，夜可闕也。若欲一日一夜齋、此可
　　六時行道也。
　　《太真科上卷》云：學道樂生，好法修術，長齋菜食，得道乃休，此第一業也。次齋千日、百日、月日，節食麤食，服氣服藥，飴食隨堪，密行其間，他事公私之急，皆聽暫解，事竟續之，心形無怠，尅成真仙，空名苟修，息慢增考。
　　科曰：凡一年正月、三月、五月、七月、九月、十一月，此六月應齋。又一月之中，一日、八日、十四日、十五日、十八日、二十三日、二十四日、二十八日、二十九日、三十日，此十日名曰十直齋，皆天神下降，精修得福也。
　　《太真科下》曰：長齋六時，隨力所堪，大法常修習經講吉日集齋皆可三時行道，拔度先亡，救濟危疾，解罪度厄，悉六時行道。三時上經講者，兩時夜可覆講，亦可誦經也。
　　又云：凡身為教主，習道率人，居宇有常，衣服有法，動靜可觀，所作可．則，是以聖人抱一為天下式，行化守一，天下同歸。歸乎清虛，守靜唯篤，未能無待，常學少私，稍遣世務，三業可修。修三業，守一以齋為本。齋者，齊也，潔也，靜也，不必六時行道，三時講經，晝夜存神，懺悔請楓，干噪玄靈，更失其一。能得一者，必由攝三；能攝身者，端拱不擾；能攝口者，默識密明；能攝心者，神與道合。如斯為主成聖真仙。未全此者，攝身朝禮，離殺盜淫也。攝口誦經，兔妄言、綺語、兩舌、罵詈；攝心存神，脫貪恚癡，十惡既去，十善自來，與道合真。不能爾者，勿妄為師，彊立治化利養是□也。
　　《赤書玉訣下》云：太玄上宮，北帝常以庚申日制天民，三尸魂神條人罪狀，上奏帝君。當以是日能修齋奉戒，晝夜思神，則三尸不得上天言人之罪，地司奏人善功，列言帝君，太一歡喜，即記名左契，長為種民也。
　　太上上宮至真尊神，常以甲子日遣太一中臺大使者下周行諸天諸地，檢校神祇，支散雜俗鬼精。若其日能攝齋燒香，中臺大使者皆條善功，奏上三天上帝。上帝即為除監天領地上鬼神主，書名玉曆，長為真人。
　　《法輪經》云：長齋幽阜，不倦晝冥，切栢中餐，潭水霐澄，息影巖穴，獨宿孤征，與鹿為群，倚林棲形，窮獸對蹲，飛烏哀嗚，風雲悽切，萬古沈零，凝水填磵，素雪翳庭，寒厲切肌，志勵殊精，契闊林岫，艱苦備嬰，勞不敢倦，極不敢寧，展轉求道，遂感皇情。
　　《道學傳第二》云：張天師棄家學道，負經而行，入嵩高山石室，隱齋九年，周流五嶽，精思積感，真降道成，號曰天師。諸經中長齋事大有，此不具也。
　　三洞珠囊卷之五竟
　　三洞珠囊卷之六
　　大唐陸海羽客王懸河修
　　齋會品
　　《太玄經第八·老子傳授經戒注訣》云：夫欲傳授道德而對齋者，法限三十八人，少不可減六人。六人為通齋官，備足一人為師，五人為保。保者，寶也，荷也，明也，證也，度也，成也。相重如寶，任荷可教，明其丹誠，證其業善，度其試難，成其至真。齋法：九日、七日、五日、三日，勿減一日。若減一日者，此是會而非齋。散財飯賢，謂之為會。文書啟告，請監會宮也。故《玄都三會律》云：四月八日會天徒，皆設謫食也。注云：出天徒皆風毀小贖徒人之罪也。
　　前三十八人者，一曰三師，其一人為正師，二人為護師。即法師是也；二日五保，五人。即都講是也；三曰六明，六人。即監齋是也；四曰七證，七人。即侍經是也；五曰八度，八人。即侍香是也；六曰九成，九人。即侍燈是也。
　　右六品三十八人，不能備者，多少隨緣，皆為神足弟子彥英才之人，作五保七證之師，同為署受法之辭以修齋，然後授其戒錄也。《三元經》中卷云：正月十五日天官，七月十五日地官，十月十五日水官，此三官上會玉京山，校定生死罪福簿錄也。此日皆須齋會也。
　　捨失戒品
　　《太真科下》云：凡受道經科律戒籙，因緣應捨，許得捨之，不可委叛。叛不告而去，後難以還。捨而去後，後必易歸。歸乎至道无復去。今應去者，輸誠告師，師設譬諫，為立方宜。方宜不立，諫必不從。為之燒香，啟告三寶，教之三禮，心口發言，經戒科律與某身俱空，三界六趣與大道俱空，諸法空，一切空。三言之訖，三禮而去，後適意隨願而行，猶不得誹謗正法，弊露祕言。犯之，長墮地獄，无復入善之期。嚴加宣明，去後反悔，重求受科，先立功德，效力輸財，然後依法受之如初也。
　　《太真科下卷》云：凡是受戒籙忽然失去，失去輸一半，不須重受之也。
　　《正一法文下卷》云：失籙者，更令罰薪五束，朱三兩，飯賢三人。失一，將軍罰薪半束，朱四兩，飯賢五人。失十，將軍罰薪一束，朱五兩，飯賢十人。失七十五，將軍罰薪十束，朱七兩，飯賢五十人。失百五十，將軍罰薪三十束，朱九兩，飯賢百人。凡輸罰畢，得重受也。
　　又云：非意失去，某年月日時於家或在某處，遭公私逼迫，水火盜賊，依實言之，不知所佩之籙，何在，尋檢不得，依自謫輸薪厨以贖罪，更令得受，不勝元元也。
　　清戒品
　　《太玄部卷第八·老子傳授經戒儀注訣》云：凡受戒及經畢後，月晦、月半不可不齋。齋則清戒、溫戒，竟夜誦之百遍千遍，限外无數，永堪如此者，不可臧九遍，他日齋靜，行來出入得誦便誦，不必齋時，諮師訪友，思而行之，不須高聲，心口相知。在人眾中勿發於口，審能在心，然感通上聖也。
　　《正一法文下卷》云：凡為道民，便受護身符及三戒，進受五戒、八戒，然後受籙。受籙之前未受戒者，受籙之後依次受之，誦習通利，恆存思行，諳憶不謬，忘則犯科。未受籙時无所呼召，受籙之後動靜呼神。不行戒者呼之不至，破戒之人吏兵遠身，還上天曹，考官便逮致諸戹疾，公私災橫，輱軻衰否，所作不成。成功立德，捨闇入明，施善禳惡，以吉除凶，要在行戒，神即祐之。戒有別文，精詳修習。或有不解，或有遺亡，或有謬誤，或冒禁故，一或尊上逼迫，或畏死犯之，皆是愆招，悉名破戒，即應懺悔，首謝自新也。
　　凡違戒者，背負鞫言，協道信邪，雜事佛俗，此為不專，中心懷二，愚迷猶豫，或障纏深師，三誨之必能改革。守一不迴，召神有效，三誨不悛，是為叛道。乖逆師尊，法應奪錄，入佛奉俗，及无所事師慈，改之不追咎責。怨惹事他，棄本逐末，雖名奉道，實犯正科，諸官不得容受。積久知悔，更立功，乞還聽許，依德昇遷矣。亦別有《清戒籙醮儀》一卷，以行世用之。
　　立功禁忌品
　　《太玄都中宮女青律》云：凡修上清之法，不得北向及本命之上二處便迴，觸忤玉晨，穢慢本真。五犯不得入仙也，十犯被考左官，死入地獄三塗之中，萬劫還生不人之道也。
　　又云：凡上學之士，受三天正法、四明之科，佩帶真文，出入三光，及冥臥息不得露頭，不著巾帽及脫衣露形，毀慢身神，恥辱真文、令真靈遠逝，空尸獨在，三犯不得入仙也，五犯死入地獄，萬劫還生不人之道也。
　　又云：凡上學之士，受三天正法，四極明科，不得妄入淹穢，哭泣悲淚，吊問死喪，五犯伐功斷，事不得入仙也，十犯死入地獄，萬劫還生不人之道也。
　　《太上黃素四十四方經》云：凡道士存思上法及修學太一事，皆禁見死尸
　　血穢之物。當以真朱一銖散內水中，因以洗目漱口，并洗手足，微祝曰：
　　三光上道，太一護形。司命公子，五神黃寧。血尸散滅，凶穢沈零。七掖纏注，五藏華生。令我仙度，長享利貞。
　　凡道士受學生法，不得稱死。稱死事者則生氣變動，不居常宅，故死氣運入，魂神離棄，是以惡氣遊尸陳其間孔矣，將病將死之漸也。
　　《真一條檢經》云：夫立功德者，不得觸禁犯忌，當與身神相和，不可更相尅賊。更相尅賊，生災起禍也。夫消災散禍不得用本命行年，本命行年賊害汝身。
　　本命日，可行周天大度，鍊氣生身，不可妄失。行年日，可行生布氣，養神育精，不可妄失。絕命日，不可用，用之致災絕滅。歲星日，不可用，用之致縣官刑獄。六害日，不可用，用之致疾病衰戹。月晦日，不可用，用之致災，身枯氣喪。歲破日，不可用，用之致災，家門凶禍。
　　戊辰戊戊日，不可用。戌為天門，辰為地戶，戌將是狗，辰將是龍。戌是中王神也，其日太上丈人詣太上老君，對校天下男女應生者，注玉曆。九老丈人詣九老君，對校天下男女應死者，注死籍。道德丈人詣道德君，對校天下男女為功德者，記名左契。天帝丈人詣天帝君，對校天下男女為罪過者，著名右契。仙都丈人詣仙都君，對校天下男女應得仙者，上名仙籙。
　　天師還天曹，校梀初角反簿錄，分別善惡，此日閉天門，塞地戶，龍遊五嶽，狗行河梁。中黃犬神備守天門，中黃丈人備守地戶，外事一斷。其日不得燒香行道，關啟章奏。汝曹妄有觸耗此日者，中黃大神收攝汝曹魂魄，付候獄栲掠，六十日關啟章奏，不得通聞，六十日考竟，遣魂魄還汝曹身中，令汝曹轗軻，衰耗亡失，疾病口舌皆由於此。若戊戌日卒有疾病縣官者，當正心端坐，思過悔請，吾自懸知汝心，自為汝曹寬停考罰，明日汝曹有文書陳乞，即下赦恕之書汝曹也。
　　又云：受太一法在身者，遭父母喪，經三月日，期喪滿月，大功喪經月，可得奉行道法，章書啟乞也。
　　受天真三一真一赤界法在身者，遭父母喪，經百日也，期喪三十日，大功喪經月。月限未滿，不得奉行道法，章書啟乞也。
　　受黃書契令在身者，遭父母喪一年也，期喪百日，大功喪四十日，小功喪滿月，緦麻經月。月限未滿，不得奉行道法，章書啟告也。若違犯落平陰獄。獄中恆有泥塗，滑不可走，被考使走行塗中，不得一步便自倒地。如此三百年，考竟更生，為人短悴，眾人所輕也。
　　《真誥第九》云：正月庚申，二月辛酉、三月庚戌、四月癸亥、五月壬子、六月癸丑、七月甲寅、八月乙卯、九月甲辰、十月丁巳、十一月丙午、十二月丁未。
　　右上帝殺日不可請乞，百事無宜。
　　《金書仙誌》云：夫學仙之人；勿北向便迴，仰視三光；勿北向理髮，解脫衣裳；勿北向唾罵，犯破毀王破謂歲下辰也。王謂王氣之所在也。勿怒日月星辰，勿以八節日行威刑，勿以月朔日怒恚，勿以三月三日食百草心，勿以四月八日殺草伐樹，勿以五月五日見血，勿以六月六日起土，勿以七月七日思存惡事，勿以八月四日市履屐附足之物，勿以九月九日起牀席，勿以十月五日罰責人也，勿以十一月十一日不沐浴，勿以十二月三日不齋，燒香念仙也。諸如此忌，天人大禁，三官告察，以是為重罪矣。或令人三魂七魄流競，或胎神所憎，三官受惡之時也。是以惡夢交於丹心，妖魅乘其朱闕，精夜觸犯神真，煩惱流變，多禁莫識奇術，子能奉修，則為仙才，不奉天禁，則為傷敗。
　　《黃順請問上經》云：受老子經，不奉混俗祠祀。
　　又云：受法之身，常出入行來，經履新生及新死之家，及行逢死尸與棺木者，還所住處，香湯沐浴，方得燒香也。
　　又云：受法之身，不入產婦之戶，及不得見尸者，謂異處斷隔於來往，則乃朝禮无廢，不拘日數之限。若家无隔異者，四十五日方得朝禮也。
　　《正一法文下卷》云：協道信邪，此為不專，中心懷二，愚迷猶豫，是為叛道，乖逆師尊，法應奪筭。
　　《太上黃素四十四方經》云：凡修太一之事，及行上法存神之道，慎不可見尸及血穢之物，見一死尸則一年不得行事，又卻傾一年之功。然此帝一之科，常卻罰於既往，又進塞於將來。若一年三見尸者，則罰功斷事各三年也。若過見二十四尸者，皆不得復修行太一以求仙也。
　　又云：凡脩受上法及雌一太一之事者，兆身中三魂五神之氣常薰於巾服之中，七魄九靈之精常棲於履屐之下。是以道士學生不雜席而寢，故衣褐之服不借非己之器，履屐之物常惡土穢之糞，亦不得使雜人犯觸，以驚三魂也。又云：凡存修太一之事，欲有所禮願，慎不可叩頭。叩頭者，則傾九天，動干真，神官迴覆，泥丸倒懸，天帝號於土府，太一泣於中田，數如此者，則存念无益，三真棄宮，七神埋散，玄宅納凶，是為太一五神之至忌也。故有真之人，但心存叩頭運精，感而行事，不因類以祈靈也。
　　又云：凡修行太一之事真人之道，不得有所禮拜。禮拜亦帝君五神之所忌也。若有所精思，行禮願之時，但心拜而已，不形屈也。
　　《上清大洞戒九十二條科》云：修雌一之法，不得哀哭。一辰哭感則五神號於上府，太一泣於中田，神喪精亡，靈真去身，空尸獨立，復何仙冀哉？
　　又云：不得見尸，一年不得行事，卻傾一年之功。若一年見三尸者，則三年不得行事，亦卻三年之功。滿見二十四尸，子失道，前文太素亦與此大同小異矣。
　　又云：不得言稱死事，恚怒願己之死也，言滿四十不得為真人，以為棄生之罪，三年身亡滅矣。
　　又云：不得五色衣裳，敷華好服則真靈去身，淫邪內發，馳心猖狂，三尸潛逸，赤子飛飈，長離玄室，破形解骸，身死名滅。若衣勿雜色蘭布之服，可以終日詠誦洞章，奚求不得，乘雲駕龍，逍遙太極也。
　　《靈寶戒三十六條仙內科》云：玄功之人，當布衣草履，不得榮華之服，犯者失道也。
　　又云：不得言及俗邪穢之事，三犯失道。
　　又云：祖父母、己父母，同法可拜，不同不得拜。伯叔以下同法，亦不得拜。犯者，身亡也。
　　又云：父母吉會不得預坐也。
　　又云：父母兄弟妻子同契，雖有骨血之功，皆不得同牀而坐，同盤而食，其法不同，皆為尸穢，犯者失道。
　　又云：夫妻不得同室而寢，邪念在心，長失道矣。
　　又云：自非同盟，不得同室而寢，自非同契，不得同牀而坐，同盤而食，同衣而服也。
　　《靈寶制服科》云：祖父母期年之喪，不得臨尸，於別房制哀，五日不得
　　受弔。伯叔兄弟同如祖父母，九月服。
　　又云：制哀畢，沐浴復巾服，不得制世服。犯者失道，罪劇上科。若己父母聽展哀百日，後復巾褐，心喪三年，无復哀喪，此靈寶聞科也。若隱身名山，无復哀哭也，一自都斷矣。
　　《玄都立身行道律第十五》云：身荷仙官靈籙，不得妄拜哀，不得妄哭也。
　　又云：於父母國君官長二千石刺史三公，皆設敬不得即設禮拜也。又
　　《 入治律第二十》 云：臨喪不踰月，不入治；哭不過三日，不入治；穢汙不過晦朔，不入治；三年不滿百日，不入治；皆謂哀戚犯穢罪，不敢觸神明也。戊辰戊戌不入治，禁忌之日不得入治，請吏兵，丙寅、丁卯、丙申、丁酉、戊申、戊戌皆不入治。行道修真，犯禁忌皆奪筭減年也。
　　破可以消災，建可以立功，刑害之日不用。注云：不得用自刑殺害之日也。若上章不得用建、破、閉也。
　　上章律第十三云：寅刑巳，戌刑未，子刑卯，申刑寅，卯刑子，巳刑申，丑刑戌，未刑丑。
　　第二十律又云：不得齋持酒肉於治中，飲食濁亂太素，罰素四十五。注云：小穢三日，大穢七日，聽得解之也。緣何今按《三洞科起靖觀宮堂第十一》云：民家曰靖，師家曰治。又引律曰：按靖立在天德。天德，甲乙丙丁地也。長一丈八尺，廣一丈六尺，凡佩仙符籙，皆須安靖治也。
　　第二十律又云：不得犯三師諱、三師四世諱，違律罰筭七。入治時，亦不得犯。注云：天師係師也，戶籍所屬，師曾祖、祖、父、師身四世名諱也。
　　受持八戒齋品
　　具銜臣陸脩靖上啟：
　　元始天尊无極大道感應靈聖一切神明，今有善男子善女人等，求欲受持八戒，清齋一日一夜，用以檢御身心，滅諸三業罪惱者故。
　　《洞神經第十二》云：夫齋以齊整為急，以齊整身心。身心齊整，保无亂敗。敗起多端，大略有八也：
　　一者，不殺生以自活；二者，不得婬慾以為悅；三者，不得盜他以自供；四者，不得妄語以為能；五者，不得醉酒以恣意；六者，不得雜臥高廣大牀；七者，不得競習香油以華飾；八者，不得躭著歌舞以作倡。
　　今日善男子善女人等，若能不犯此之八事，則八敗無從以起，則八戒自然而立。立久不失，則延年保命，神通洞達。是故齋者受持八戒，思真行道，通而无窮，顯驗必速，皆如所期也。今請受既畢，再拜再起，奉戒而退也。
　　三洞珠囊卷之六竟
　　三洞珠囊卷之七
　　大唐陸海羽客王懸河修
　　二十四治品
　　按《 玄都律第十六》 云：治者，性命魂神之所屬也。
　　《五嶽名山圖》云：
　　陽平治屬金屬角星。鹿堂治，金亢星。鶴嗚治，木氏星。漓沅治，土房星。葛璝治，火心星。庚除治，火尾星。秦中治，水箕星。真多治。金斗星。
　　右八治是上治。
　　昌利治，土牛星。隸上治，火女星。涌泉治，木虛星。稠稉治，火危星。北平治，金室星。本竹治，木壁星。蒙秦治，火奎星。平蓋治。土婁星。
　　右八治是中治。
　　雲臺治，火胃星。濜口治，木昴星。後城治，土畢星。公慕治，金觜星。平岡治，水參星。主簿治，金井星。玉局治，水鬼星。北邙治。土柳星。
　　右八治是下治。
　　已上二十四治，並是後漢漢安元年太上老君所立。
　　岡互治，水星星。白石治，金張星。鍾茂治，水翼星。具山治，土軫星。《地圖》云：此四治在京師東北。
　　右此四治是張天師所加，充前二十四治，合成二十八治，上應二十八宿。
　　平公治，屬水配湧泉治。公慕治，屬土配稠稉治。天台治，屬土配本竹治。賴鄉治，屬金配昌利治。撙領治，屬金配雲臺治。代元治，屬金配雲臺治。利里治，屬火配隸上治。漓沅治。屬金配昌利治。
　　右是天師更加此八治，以配八品，周布四海，鎮國化人也。
　　第一別治有四者
　　第一具山治，第二鍾茂治，第三白石治，第四岡互治。
　　右四品，在外名別治，於內名備治。備治足二十八也，別與三八別也。
　　第二遊治有八者
　　第一吉陽治，第二平都治，第三河逢治，第四慈母治，第五黃金治，第六太華治，第七青城治，《玉符經》作青城山。第八峨眉治。
　　右八品是遊治也。
　　第三配治有八者
　　第一代元治，第二撙領治，第三賴
　　鄉治，第四天台治，第五公慕治，第六
　　平公治，第七利里治，第八漓沅治。
　　右八品是配治也。
　　第四正治二十有四者
　　第一北邙治，第二玉局治，第三主簿治，第四平岡治，第五公慕治，第六後城治，第七濜口治，第八雲臺治。
　　右是下品八治也。
　　第一平蓋治，第二蒙秦治，第三本竹治，第四稠稉治，第五北平治，第六涌泉治，第七隸上治，第八昌利治。
　　右是中品八治也。
　　第一真多治，第二秦中治，第三庚除治，第四葛璝治，第五漓沅治，第六鶴嗚治，第七鹿堂治，第八陽平治。
　　右是上品八治也。
　　第五星宿治，二十有八名，上治一名內治，又名大治，又名正治，是上皇元年七月七日無上玄老太上大道君所立。上、中、下品二十八治要訣：
　　第一角宿，上治無極，虛无无形，下治陽平山。
　　第二亢宿，上治无極，虛无自然，下治鹿堂山。
　　第三氏宿，上治无極，玄无无為，下治鵠嗚山。此三治主辰生。
　　第四房宿，上治虛白，下治漓沅山。
　　第五心宿，上治洞白，下治葛璝山。些一治主卯生。
　　第六尾宿，上治三一。下治庚除山。
　　第七箕宿，上治三元，下治秦中山。些一治主寅生。
　　第八斗宿，上治三五，下治真多山。此一治主丑生。
　　右上八品無上治。
　　第九牛宿，上治九天，下治昌利山。
　　第十女宿，上治五城，下治隸上山。此合前三治主丑生。
　　第十一虛宿，上治元神，下治涌泉山。
　　第十二危宿，上治丹田，下治稠梗山。些一治主子生。
　　第十三室宿，上治常光，下治北平山。
　　第十四壁宿，上治金梁，下治本竹山。此二治主亥生。
　　第十五奎宿，上治六府，下治蒙秦山。
　　第十六婁宿，上治一君，下治平蓋山。些一治主戌生。
　　右中八品玄老治之。
　　第十七胃宿，上治五龍，下治雲臺山。此合前三治主戌生。
　　第十八昴宿，上治隨天，下治儘口山。
　　第十九畢宿，上治六丁，下治後城山。些一治主酉生。
　　第二十貲宿，上治十二，下治公慕山。
　　第二十一參宿，上治還身，下治平　岡山。
　　些一治主申生。
　　第二十二井宿，上治拘神，下治主簿山。
　　第二十三鬼宿，上治無形，下治玉局山。此非山。
　　第二十四柳宿，上治聚元，下治北邙山。些二治主未生。
　　右下八品太上治之也。
　　太上漢安二年正月七日中時，二十四治上八、中八、下八，以應二十四氣，付天師張道陵也。
　　第二十五星宿，上治別形，下治岡互山。
　　第二十六張宿，上治保氣，下治白石山。些一治主午生。
　　第二十七翼宿，上治五王，下治鐘茂山。
　　第二十八軫宿，上治金堂，下治　具山。此二治主巳生。
　　天師以建安元年正月七日，出下四治，名備治，合前二十八治，備應二十八宿也。星宿治隨天而立，歷運設教，劫劫有受命為天師者，各各申明濟世度人，以至太平。太平君出，更加有司，隨其才德，進位大神也。
　　又《張天師二十四治圖》云：太上以漢安二年正月七日中時下二十四治，上八、中八、下八，應天二十四氣，合二十八宿，付天師張道陵，奉行布化。張天師，沛國豐縣人也，諱道陵，字輔漢。禀性嚴直，經明行修，學道有方。永平二年，漢帝詔書，就拜巴郡江州令。以元和元年三月十日辛丑，詔書拜為司空。公封食冀縣侯，以芝草圖經歷神仙，為國採延年長生藥。以漢安元年丁丑，詔書拜應太上，方任遂解官，入益州部界。以其年於蜀郡臨卭縣渠亭山赤石城中，靜思樂情。五月一日夜半時，有千乘萬騎來下至赤石城前，金車羽蓋，步從龍虎鬼兵，不可稱數。有五人，一人自言，吾是周時柱下史也；一人自言，吾是新出太上老君也；一人云，吾是太上高皇帝中黃真君也；一人言，吾是漢師張良子房也；一人言，吾是佐漢子淵天師外祖也。子骨法合道，當承元老忠臣之後，今授子鬼號傳世，子孫為國帥，無民無期。於是道陵方親授太上步質勑，當步綱躡紀，統承三天，佐國扶命，養育群生，整理鬼氣，傳為國師。依其度數，開立二十四治、十九靜廬，授以正一盟威之道，誅伐邪偽，與天下萬神分符為盟，悉承正一之道也。
　　上皇元年七月七日，無上大道老君所立上治八品要訣掌中，伏虧造天地五龍，布山嶽，老君立位治，以用化流俗，愚者不貪，此真覽競所欲仙道，何足訓傳之於質朴也。
　　第一陽平治，在蜀郡繁縣界，去成都一百八十里，道由羅江水兩岐山口入，水道四十里。治道東有龍門，拒守神水，二栢生上。西南有大泉，決水歸東。治應角宿，貴人發之，治王始終。嗣師天師子也，諱衡，字靈真。君為人廣智，志節高亮，隱習仙業。漢孝靈帝徵為郎中，不就。以光和二年正月十五日己巳於此山昇仙。 立一治碑，一雙在門，名曰嗣師治也。
　　右陽平治山。山中有主簿治、嗣師治、系師治。
　　第二鹿堂山治，治在蜀郡繁縣界北鄉，去成都三百里。上有仙室、仙臺，古人度世之處。昔永壽元年，太上老君將張天師於此治上，與四鎮太歲大將軍、川廟百鬼共折石為要，皆從正一盟威之道。山有松栢、五龍仙穴，能通船渡，持火入穴，三日不盡。治應亢宿，弓長發之，治王八十年。
　　第三鶴鳴神山太上治，治在其上，山與青城天國山相連，去成都二百里，在蜀郡臨卭縣界，徑道三百，世人不知之。馬底子、何丹陽得道處。治前三水共合成一帶，神龍居之，有四金釘、二石金銀、蠶三斛，亦言尹喜主之。治應氏宿，賤人發之，治王六十年。《神仙傳第五》云：張天師遇中國紛亂，乃入蜀鶴鳴山學道也。
　　第四漓沅山治，治在蜀郡繁縣界，與鹿堂山治相連，其間八十里，去成都二百五十里。上有果松、神草，服之昇仙。四龍神起騎之門，范蠡主之。治應房宿，庶人發之，治王二十年。
　　第五葛璝山治，在蜀都繁縣界，與漓沅山相連，去成都縣二百三十里，去陽平治水口四十八里。揚仙賢於此得道。上有松栗山，高六百丈。治應心宿，道人發之，治王九十年。
　　第六庚除治，山去平地三百九十丈，在廣漢郡陽泉縣西，去縣五里，去成都二百八十里。上恆有仙人往來，可以度厄養性。昔張力得道之處。山有二石室、三龍頭，淮水遶之。治應尾宿，當道士發之，治王始終。
　　第七秦中治，山在廣漢郡綿竹縣東去九里，去成都二百里。其山浮，昔韓眾於上得仙。前有火水#1東有道徑於漢洛，治西有大石銅為誌。治應箕宿，癲人發之，治王始終。
　　第八真多治，山在廣漢郡新都縣，去成都一百五十里。山有芝草神藥，得服之令人壽千歲。山高二百八十丈，前有池水，水中有神魚著五頭。昔王方平於此與太上老君相見。治應斗宿，女人發之，治王七十年。
　　無極元年十月五日，真正无極太上立中治八品氣速訣掌中。
　　第一昌利山治，在廣漢郡縣東西#2十里，去成都一百五十里，昔蜀郡李八百初學道處八百，唐公房之師也。遊行蜀中諸名山，常自出戲於成都市，暮宿於青城山上，故號為八百也。其山南有一石室，容八十人，前有三龍門為誌。治應牛宿，狂惑人發之，治王五百年。
　　第二隸上治，山季子先生學道飛仙。治在廣漢郡陽泉縣東北百二十里。山有二石室，有一神井，白鹿、白鶴、白鳩時來飲之。有石在治前，與慈母治相連。西有赤石溪，上有三松為誌。山去平地二千九百丈。昔中山衛叔卿於此得道。治應女宿，貧賤人發之，治王百年。
　　第三涌泉山神治。昔廣漢馬明生學道得仙，太上老君至此，化形住此。治在遂寧郡小漢縣界，上有靈泉，治萬民病，無不差愈，傳世為祝水。治去成都二百里，有懸崖百丈，近綿水，猴猿百烏來在其間。治應虛宿，野人發之，治王三十年。其山小而高，四向有遊道。
　　第四稠稉治，在犍為郡南安縣，去成都一百一十里，汶山江水九里#3山高平地一千七百丈#4昔軒轅學道之處也。治左右有連岡相續，西北有味江水。山亦有芝草之藥，可養性命。治應危宿，貴人發之，治王五十年。
　　第五北平治，在犍為郡南安縣，去成都一百四十里。山上有池水，縱廣二百步，中有神芝藥草，食之與天相久，昔越人王子喬得仙。治應室宿，道師發之，治王四十年。一名□山治。
　　第六本竹治，山在犍為郡南安縣，去成都一百二十五里。山高一千三百丈，上有一水，有香林在治陌，北有龍穴地道道通峨眉山。上有松栢，昔郭子聲得道之處也。後有林竹，西去十五里，治鑿通鶴鳴。前水尾常有神龍遊戲其中。治應璧宿，龍門吏人發之，治王五百年。
　　第七蒙秦治，山在越嶲郡卭都縣西，去城二十里，去成都一千四百二十里。治與越巂郡隔河水，前有小山，後有太山，高一千丈。昔伊尹於北山學道。上有芝英金液草，服之得度世。後有漢中郡趙昇#5。治應奎宿，凡人發之，治王九十年。
　　第八平蓋治，山在犍為郡武陽縣，去成都八十里。前山下有玉人，身長一丈三尺。昔吳郡崔孝通於此山學道得飛仙。山西有大江，南有長山，北有平川，中有龍門。治應婁宿，陰人發之，治王千年。
　　无上二年正月七日，旡為大道玄真立下治八品氣要訣掌中。
　　第一雲臺山治，在巴西郡閬曰縣西去六十里，上山十八里方得，山足去成都一千三百七十里。張天師將弟子三百七十人住治上教化，二年白日昇天。其後一年，天師夫人復昇天。後三十年，趙昇、王長復得白日昇天。治前有巴西大水，山有一樹桃，三年一花，五年一實，懸七百丈，下無底之谷。唯趙昇乃自擲取得桃子，餘者無能取之。治應胃宿，有人形師人發之，治王五十年。又雲臺治山中有玉女乘白鶴，仙人乘白鹿，又有天神來迎天師白日昇天，萬民盡見也。此天柱山也。在雲台治前，有立碑一雙。
　　第二濜口治，山在漢中郡江陽縣，去成都二千九百二十里。陳安世於此山上學道得仙。安世，京兆人也。漢中水過其前山，一名平元山。西有長山，東有流海，帝王所在青龍門。治應昴宿，俗人發之，治王五百年。
　　第三後城治，山在漢中郡南鄭縣。昔□子然於此山上學得仙道。左有大水，後有重山。山有神芝，服之壽千歲。一名黃陵山，南有長山。北有青龍，東有松相為誌。治應畢宿，凡人發之，治王八十年。
　　第四公慕治，山在漢中郡南鄭縣，去治一百里。昔蘇子於此山學道得仙。一名北逢仙山，南有石坎，北有懸流水。治應觜宿，病人發之，治王七十年。
　　第五平岡治，山在犍為郡南安縣，去成都一百里。昔蜀郡人李阿於此山學道得仙，白日昇仙也。治應參宿，道士發之，治王二十年。北有三重曹溪，南有持山為誌。
　　第六主簿山治，在犍為□道縣界，去成都一百五十里。蜀郡人王興於此學道得仙。一名秋長山，南有石室玉堂，松栢生其前。治應苦宿，微人發之，治王八十年？
　　第七玉局治，在成都南門左二里。以永壽元年正月七日，太上老君乘白鹿，張天師乘白鶴，來至此坐局腳玉牀，即名玉局治也。治應鬼宿，千丈大人發之，治王三世。
　　第八北邙山治，在京兆郡長安縣，梁水在治左，務成子於此得道。大黃山東有穴泉，南有東流。治應柳宿，仙聖發之，治王六十年。
　　天師以漢安元年七月七日立四治，付嗣師以備二十八宿。
　　第一岡互治，在蘭武山，應星宿。
　　第二白石治，在玄極山，應張宿。第三具山治，在飯陽山，應翼宿。第四鍾茂治，在元東山，應軫宿。
　　嗣師以建安三年十月五日，布立八口關配治：
　　漓沅治，在玄昌山。利里治，在高堂山。平公治，在牛頭山。公慕治，在身雄山。天台治，在黃牛山。賴鄉治，在小世山。撙領治，在單方山。代元治。在上堂山。
　　系師以太元二年正月七日，立八品遊治：
　　峨眉治，在蜀郡界。青城治，在蜀郡界。太華治，在京兆郡界。黃金治，在蜀郡界。慈母治，在城布山界。河逢治，在上黨郡界。平都治，在巴郡界。吉陽治。在蜀郡界。
　　系師者，嗣師子也，諱魯，於陽平山得尸解仙道。人立一治，名系師治。但嗣師治並主簿是天師門下也，又立一治。今按《玄都職治律第九》云：代沅治、平都治，是外遊治也。是知峨眉治等，亦是遊治也。
　　二十四氣品
　　按《玄都開闢律》云：二十四氣為天使。一氣十
　　五日，一歲十二月，月二氣，終歲為二十四氣，皆是自然之氣也。
　　《洞玄經》云：三元以三氣置立三天。三天者，始氣為清微天，元氣為禹餘天，玄氣為大赤天。《宋文明通門上》云：少陰、太陰、少陽、太陽，又與中和之氣合以成五氣，五氣就前玄、元、始三氣，成數為八，即《大洞經》云：三元各八，合為二十四氣，眾生品族，於是而生也。此氣散之為雲霧，合之為形影，出之為分化，入之為真一。又此氣之本，謂元始大梵之氣，分而為三，即成上三天也。
　　若《登真隱訣·時日詮次訣》云：二十四氣者，立春、雨水、驚蟄、春分、清明、穀雨、立夏、小滿、芒種、夏至、小暑、大暑、立秋、處暑、白露、秋分、寒露、霜降、立冬、小雪、大雪、冬至、小寒、大寒，以為二十四氣也。
　　《真誥第五》云：東方九氣青天，南方丹天三氣流精，西方七氣之天，北方玄天，五氣徘徊，亦合為二十四氣也。若是中央，乃云中央黃中理氣，總統玄真。此不論氣數也，以總統四方為二十四氣之主也。
　　《上清三天君列紀經》云：夫氣之所在，隨神所生。神在則氣在，神去則氣去。氣者，即二十四神之正氣也。氣散射為雲霧，合則為形影，出之為仙化，入之為真一，上結三元，下結萬物，靜用為兆身，動用為兆神也。
　　三部八景二十四神品
　　出《上清九真中經內訣》，已具錄出在前第八名數八景品中，此不再寫也。
　　二十四地獄品
　　按《太真科中卷》云：宛利天下酆都之山，在北方癸地。
　　山上有八地獄，主上三官
　　第一監天獄，第二平天獄，第三虛無獄，第四自然獄，第五九平獄，第六清詔獄，第七天玄獄，第八元正獄。
　　中央有八地獄，主中三官
　　第一玄沙北獄，第二皇天獄，第三禁罰獄，第四玄沙獄，第五形正獄，第六律令獄，第七九天獄，第八清泠獄。
　　山下有八地獄，主下三官
　　第一無量獄，第二太真獄，第三玄都獄，第四四十九獄，第五天一北獄，第六河伯獄，第七累劫獄，第八女真獄。
　　右二十四獄，獄有十二掾史，金頭鐵面，巨天力士，各二千四百人，把金槌鐵杖，玄科死魂，以治罪罰也。
　　二十四職品
　　按《玄都職治去聲律第九》云：監天職，主監亂真戾正也。
　　督治職，主督察諸治，正一師性行、貪枉不依師法。
　　貢氣職，主選擇男女官，正一師考察身體瘡瘢，形殘跛躄，務得端嚴質素。
　　大都攻職，主天下屯聚符廟、秦胡氏羌、蠻夷戎狄、楚越攻擊不正氣，惡人逆鬼，盡當分明考錄。
　　領功職，主天下五方四海、八極十二州、百二十郡國、一千二百縣、萬二千鄉亭市邑，屯沙聚石，五嶽四瀆，山川神祇之功賞，直符伐殺，萬鬼盡當了之。
　　都功職，主功勞，錄吏散民，義錢穀，金銀玉帛，六畜米物，受取出入，管籥倉庫府，鬼神之物，禮信及治殿作舍，橋道、樓閣、神室，盡主之也。
　　領神職，主選擇賢良，貶退偽惡，對會諸氣，諸有犯違，盡主之也。
　　監神職，主考素所犯狀，結文書，開視利害，縛束謬誤，化諭戒勑。
　　領署職，主選署二十四職名籍功賞，諸職文書，次第校投命籍。
　　察氣職，主察四方諸氣，符瑞徵應。
　　平氣職，主質天下之氣，平均四方八極氣候主之也。
　　上氣職，主收萬鬼，分別正氣邪精。
　　都氣職，主三會吏民請乞治救，分別年紀、郡縣鄉邑，所受官號。
　　威儀職，主教勑禮制、衣服儀容、法則、起次位，彈邪正非，施行法禮。
　　領氣職，主領五色之氣，知其變異氣候，并領知氣職也。一本無領氣職。
　　領决職，主鬼氣，男女被氣傳語領决教，分別秦夷胡戎狄氏羌真偽。
　　四氣職，主諸治投言文書對會，諸治戶籍口數，出死入生。
　　行神職，主布氣宣化，顯明道教。
　　道氣職，主勸化凶逆，化惡為善。
　　聖氣職，主質對文書，歲終功限，謂狀言上者。
　　承氣職，主承治醫療著功之勳。
　　典氣職，主典諸職高下次第。
　　廉平職，主監察廉邪，均平飲食。
　　行教職，主奉宣師教，勸化愚俗不知法者。
　　建義職，主表條功勞，助時伏勤對應退也。
　　按《上章律第十三》云：男職女職二十四職，即此是也。
　　地發二十四應品
　　按《眾篇經》云：元始開圖，地發二十四應，上慶神真。
　　一者，是時天元混沌，未有光明，晨雞啟旦，四景朗清，天玄地張，成生五行。
　　二者，三萬六千日月，於是下土同明，光尚幽夜，昭曜無窮。
　　三者，青烏銜書，以告五帝，正天分度。
　　四者，白虎吐金，安鎮玉靈。
　　五者，青龍奉符，以告水帝，制會促運，江海開張。
　　六者，瓊鳳銜璽，以獻帝王，安國保祚，五鎮長
　　存。
　　七者，驚鳳同唱，飛鳴嗈嗈。
　　八者，群烏翔舞，飛欣天端。
　　九者，蛟龍踴躍，鼓洋淵澤。
　　十者，河水渟流，魚鱗交會。
　　十一者，甘露自生，芝英霶。
　　十二者，冬不冰霜，枯木並榮。
　　十三者，林木禾稼，冬夏生華，結實繁茂，無有
　　凋傷。
　　十四者，四氣調和，灾疫不行，天人悅慶，無有夭年。
　　十五者，毒螫閉齒，不生害心。
　　十六者，師子猛獸，依人為鄰。
　　十七者，天下男女，盲聾疲痾，一時復形，無有
　　疾傷，皆得康強。
　　十八者，老年反少，少年不老，華容偉貌，精彩光明。
　　十九者，鳥獸六畜，懷胎含孕，已生未生，皆得生育，無有折傷。
　　二十者，婦女懷妊，普天生男。
　　二十一者，地藏發泄，金玉露形，散滿道路，無有幽隱。
　　二十二者，天振地裂，枯骨更生，沉尸飛魂，普起成人，天下歌唱，欣國太平。
　　二十三者，地生蓮華，天人稱慶，莫不欣欣。
　　二十四者，五嶽開洞，符經並出，教導其天人，是時，學者莫不飛仙也。
　　二十四真圖品
　　按《五稱符上經》云：欲求道法，先沐浴，去臭穢，當得東井圖。
　　二十五性色者
　　按《左玄論中卷第九品》云：眼聞五色，耳聞五音，鼻聞五香，舌聞五味，身聞五觸。
　　第十三品云：香謂羶焦腥朽芳也，觸謂堅柔冷熱平，諸者可知之也。
　　第十三品又云：具此五五二十五性色者，合成凡夫小命也。
　　二十七中法門名數品
　　仙真聖二十七品二十七大夫二十七天人身中二十七生氣君
　　仙真聖二十七品者，按《宋文明通門下》云：上品曰聖，中品曰真，下品曰仙也。聖品以復有三也，真品復有三也，仙品復有三也，合為九品也。九品又各有三，合為二十七品也。
　　《宋文明道德義淵下》又引《八素經》云：上真給仙童玉女二千人，中真給玉童玉女千人，下真給玉童玉女五百人。《迴元九道素經》亦有差品。
　　《大洞經》云：從生得道，從道得仙，從仙得真，從真得為上清。黃老君則上仙，但備上仙之道，未及上真也。佛四果之人，已稱賢聖，成佛得道，而號大仙，道圓自始飛天而昇太極，及成無上方、號高仙。邪法身云：轉神入妙形，魂為一身神，並一則為真身而成道也。
　　《玄門論第十三》位業品云：界外三九二十七品，賢聖之名者。
　　《太真科》云：小乘仙有九品：一者上仙，二者高仙，三者大仙，四者神仙，五者玄仙，六者真仙，七者天仙，八者靈仙，九者至仙也。中乘真有九品：一者上真，二者高真，三者大真，四者神真，五者玄真，六者仙真，七者天真，八者靈真，九者至真也。大乘聖有九品：一者上聖，二者高聖，三者大
　　聖，四者神聖，五者玄聖，六者真聖，七者仙聖，八者靈聖，九者至聖也。雖有三九不同，而俱無欲並觀。觀體不復無優劣，故有仙聖之殊。但上聖、高聖、大聖、是聖之上品。神聖、玄聖、真聖、是聖之次品。仙聖、靈聖、至聖，是聖之下品。聖品既爾，仙真可知。此三九人，若望界內通，是大乘也。
　　二十七大夫者
　　按《太真科》云：二十七大夫者，聖真仙階各有九品，三九二十七。應宿也，宿二十八日月桓舍其一，一為隱故
　　二十七天者
　　已具錄在三名數、三氣、三天部中訖。
　　人身中二十七生氣君者
　　按《老子枕中開闈經》云：人身中自有二十七生氣君者，髮為青城君，頭為三台君，兩眉為八極君，左目為瞻明君，右目為玄明君，左耳為聽明君，右耳為决明君，鼻為周天妙戶君，口為牙門君，脣為玉戶．君，齒為二十八元士君，舌為无極君，咽為校尉君，喉為九卿君，肝為絳宮君，肺為華蓋君，膽為長命君，心為丹田君，臍為紫白君，胃為太倉君，脾為黃庭君，左腎為玄妙君，右腎為元正君，大腸為食母君，小腸為道引君，腸為衛道君，三焦為玄先君，左股為小車君，右股為徘徊君，左足為雷電君，右足為雲氣君，二十七生氣常當世隱甲，身君勿得妄出也。今若細數，乃有三十一君，不詳之。
　　二十八中法門各數品
　　二十八宿者，按《三皇三十二天齋儀》云：北方東壁營室危虛須女牽牛南斗也，東方箕尾心房氏亢角也，南方軫翼張星柳鬼井也，西方參觜畢昴胃婁奎也，四方各七，合成二十八。人修三皇齋，請二十八宿以釋天羅地網，基謫增延年等也。
　　《謝五墓醮儀》云：東方七宿者，角亢氏房心尾箕；南方七宿者，井鬼柳星張翼軫；西方七宿者，奎婁胃昴畢觜參；北方七宿者，斗牛女虛危室璧。凡人家四十六世以來有咒詛盤結者，此二十八宿能為人解而散之。
　　《度星經》云：東方角宿，字君帝，亢宿字君明，氏宿，字君上，房宿字、君真，心宿字君貞，尾宿字君利，箕宿字君長。
　　北方斗宿字君子，牛宿字君居，女宿字君陳，虛宿字君通，危宿字君參，室宿字君王，璧宿字君嬰。
　　西方奎宿字君時，婁宿字君利，胃宿字君明，昴
　　宿字君玉，畢宿字君進，觜宿字君明，參宿字君成。
　　南方井宿字君節，鬼宿字君居，柳宿字君遷，星宿字君明，張宿字君府，翼宿字君信，軫宿字君乾。皆能傳送亡人，不令復連後生之人也。前文二十四治山中，亦俱列此名字訖。
　　三十二中法門名數品
　　三十二天者，按依如《无量度人經》云，又《內音玉字下》云：一曰太黃皇曾天，去太明玉完天九億九萬炁，今釋云一氣有九萬九千九百九十重。二曰太明玉完天，去何童天八億萬氣。三曰清明何童天，去平育天七億萬氣。四曰玄胎平育天，去文舉天六億萬氣。五曰元明文舉天，去摩夷決五億萬氣。六曰上明七曜摩夷天，去越衡天四億萬氣。
　　《太真科中卷》云：為欲界天，陰陽有欲，交接胎生，積萬歲也。
　　《義淵》上云：持十戒口業凈者，登欲界；身業凈，登色界；心業凈，登無色界；入九品行者，登種民天也。此之次位，已錄在前三中名數品之中，三業內文也。
　　《內音》云：七曰虛无越衡天，去蒙醫天三億萬氣。八曰太極蒙醫天。去和陽天二億萬氣。
　　右八天屬東方始青之氣。
　　九曰赤明和陽天，去恭華天九千萬氣。十曰玄明恭華天，去宗飄天八千萬氣。十一曰耀明宗飄天，去皇茄天七千萬氣。十二曰竺落皇茄天，去堂耀天六千萬氣。十三曰虛明堂耀天，去端靖天五千萬氣。十四曰觀明端靖天，去恭慶天四千萬氣。十五曰玄明恭慶天，去極瑤天三千萬氣。十六曰太煥極瑤天。去孔昇天二千萬氣。
　　右八天分度屬南方赤天。
　　十七曰元載孔昇天，去皇崖天九百萬氣。十八曰太安皇崖天，去極風天八百萬氣。十九曰顯定極風天，去孝芒天七百萬氣。二十曰始皇孝芒天，去翁重天六百萬氣。二十一曰大皇訪重天，去江由天五百萬氣。二十二曰无思江由天，去阮樂天四百萬氣。二十三曰上揲阮樂天，去曇誓天三百萬氣。二十四曰无極曇誓天。去霄度天二百萬氣。
　　右八天分度屬西方素天。
　　二十五曰皓庭霄度天，去元洞天九萬九千氣。二十六曰淵通元洞天，去妙成天八萬八千氣。二十七曰翰寵妙成天。去禁上天七萬七千氣。
　　《太真科中卷》云：此十八天為色界，與欲界同。陰陽有形，不相交接，人皆化生，所啖香味，無復便旋，年積億歲，不夭不傷也。二十八曰秀樂禁上天，去常融天六萬六千氣。二十九曰无上常融天，去玉際天五萬五千氣。三十曰玉隆騰勝天，去梵度天四萬四千氣。三十一曰龍變梵度天，去賈奕天三萬三千氣。三十二曰平育賈奕天。去梵行之氣一萬二千氣。
　　右八天之氣分度屬北方玄天。
　　《太真科中卷》云：此為四種民天，學真堪為人種，王母迎之。登上四天者，名曰梵行，雖危不敗，安諸種人，不墮三塗，方遊三清也。《業報經》中真說之，已錄在前四中名數例四種人天文內訖也，及在三界名例文內也。若作四方分者，方有八天，四八成三十二天。若三界分者，即如下文所云。宋文明《道德義淵上》所說者，此三十二天．則專主人福果，異乎九天及三十六天。福果由於業行，業行起六根，眼、耳、鼻、口、身、心也。於口業能伏身心等，則隨功次第生欲界六天。六天者，從太黃天至上明天為六天也。於六根中有猶入前塵者，有緣塵而不入者，有漸不復緣入者，凡三種。三六為十八，則生色界十八天。十八天者，從虛无越衡天至无極曇誓天，為十八天也。六根都不復緣入者，則生無色界四天。四天者，從皓庭天至秀樂天，凡四天是也。所以止四天者，六根並凈，但有仁義禮智，唯四天故也。若是信者，屬於道境，故不生三界也。此都合二十八天為三界也。雖伏而未斷，習氣未除，未能忘想，故未得長存，猶在三界，壽盡則壞隨行所之也。上從常融天至賈奕天，為四天，號東華、南極、西靈、北真四宮，洞入道境，為世種民天，下隨劫壞，就前二十八天為三十二天也。
　　《義淵下》又疑曰：太上五德，同在一分，唯取一信，將非矛盾之耶？答曰：五德悉屬太上，而云信屬於道不生三界者，非言四德都不屬於道，正言緣三界而昇了，信所以不緣三界者，經云：其精甚真，其中有信也。
　　隱注云：學道由丹信，信為行本，直登三清。仁義禮智，即道之德。緣次而至，無異大戒。備五德而猶獨稱智慧也。合通而言之，則五德皆道也。
　　《寶玄經》亦云：上德同天，還與道合。別而為語，則一信屬道也，四行屬德，無異。
　　《易》云：立天之道，曰陰與陽；立地之道，曰柔與剛。而復言：天陽地陰，乾剛坤柔。
　　《玉訣》云：天無靈寶，無以得生；地無靈寶，無以得成。而復云：生天立地上謂之靈，施鎮五嶽下謂之寶。
　　又云：在天曰靈，在地曰寶。合離通別，多如此例，識沉心忘，或非矛盾也。
　　宋文明《靈寶雜問》云：三界三十二天，依如《靈寶內音》，分置在四方。《定志經圖》正作三重。今義疏中解釋云：如羊角而上。與二事並違，何邪？答曰：此乃所以二事兩通也。羊角者，猶莊子之義也。
　　敷齋威儀太極真人云：莊子是南華仙人，故其可據羊角則如腸道周廻而上。上者轉高，此是重累，亦是遍四方也。
　　《玄門論第二十》云：三十六天，還是三清妙境，雖復位居界表，變化難思。小則存入三宮，大則遠超六合，皆是聖應所分，開化接引，通論此氣，非陰非陽，玄絕清梵也。次此已下，按《靈寶經》以三十二天往明三界，故《度人經》云：元綱流演三十二天。其三十二天並在空无之中，周迴，十方，起自東北，扶搖臺羊角而上。今依《本元經》，配方如左：
　　第一太黃皇曾天氣，係西北方梵氣。第二太明玉完天氣，係璧宿。第三清明何童天氣，係室宿。第四玄胎平育天氣，係危宿。第五元明文舉天氣，係虛宿。第六上明七曜天氣，係女宿。第七虛无越衡天氣，係牛宿。第八太極蒙翳天氣，係斗宿。
　　右八天位在東方木數，納音九，故總為九氣，青氣係北方七宿。
　　第九赤明和陽天氣，係東北方梵氣。第十玄明恭華天，箕宿。第十一耀明宗飄天，尾宿。第十二竺落皇笳天，心宿。第十三虛明堂曜天，房宿。第十四觀明端靖天，氏宿。第十五玄明恭慶天，亢宿。第十六太煥極瑤天，角宿。
　　右八天位在南方火數，納音三，故總為三氣丹天，係東方七宿也。
　　第十七元載孔昇天，係東南梵氣。第十八太安皇崖天，軫宿。第十九顯定極風天，翼宿。第二十始皇孝芒天，張宿。第二十一太黃翁重浮容天，星宿。第二十二无思江由天，柳宿。第二十三上揲阮樂天，鬼宿。第二十四无極曇誓天，井宿。
　　右八天，位在西方金數，納音七，故總為七氣素天，係南方七宿。
　　第二十五皓庭霄度天氣，係西南方梵氣。第二十六淵通元洞天，參宿。第二十七太文翰寵妙成天，觜宿。第二十八太素秀樂禁上天，畢宿。第二十九太虛无上常融天，勗宿。第三十太釋玉隆騰勝天，胃宿。第三十一龍變梵度天，婁宿。第三十二太極平育賈奕天，奎宿。
　　右八天位在北方水數，納音五，故總為五氣玄天。中央土數，納音一，一以總四方，故不別置。又仰三清以為中止也。此三十二天運行不息氣係者，陽動於陰，陰動於陽也。三十二天以次差馳，旋方而上，羊角道周，仍登梵行入三清也。
　　《隱注寶訣》云：玄階興扶搖臺在東北方，玄天也，興起也，言天階起發於扶搖也。又《內音》及五鍊生尸，皆羅三十二位，施置四方。今聊依此文，一途往說也。問人屬天何不屬太黃皇曾、赤明和陽、元載孔昇、皓庭霄度等四維天耶？答曰：維中无宿故。
　　《老君聖紀第十卷》偽惑品云：此即玉清境、元始天尊位在三十五天之上也。
　　又云：大至真尊聖紀云：此即上清境太上大道君，位在三十四天之上也。
　　又云：大清境、太極宮，即太上老君位在三十三天之上也。
　　又云：佛者，西胡得道，位在三十天延真宮主，此即罽賓王是也。
　　三十二帝者
　　按《无量度人經》云：一曰鬱艦玉明，二曰須阿那田，三曰元育齊京，四曰劉度內鮮，五曰醜法輪，六曰恬懀延，七曰正定光，八日曲育九昌，九曰理禁上真，十曰空瑤醜音，十一曰重光明，十二曰摩夷妙辯，十三曰阿迦婁生，十四曰鬱密羅千，十五曰龍羅菩提，十六曰宛黎无延，十七曰開真定光，十八曰婆婁阿貪，十九曰招真童，二十曰薩羅婁王，二十一曰閔巴狂，二十二曰明梵光，二十三曰勃勃監，二十四曰飄弩穹隆，二十五曰慧覺昏，二十六曰梵行觀生，二十七曰那育醜瑛，二十八曰龍羅覺長，二十九曰總監鬼神，三十曰眇眇行元，三十一曰運上玄玄，三十二曰大擇法門。通前三十二天，並是諸天隱諱、諸天隱名者也。四方
　　各配八天、八帝，四八所以為三十二天、三十二帝。
　　三十二牢獄者
　　按《趙文和傳》云：三天曹門下獄，北極司錄門下獄，北辰主命門下獄，將軍太歲門下獄，太陰太陽門下獄，司空土府門下獄，五部土公門下獄，宅中真官門下獄，諸寒溫竈君譬獄，東嶽太山東門下獄，南嶽衡山南門下獄，西嶽華山西門下獄，北嶽恒山北門下獄，中央嵩山中門下獄，二十八宿
　　三十五宮中門下獄，雲中三十六魁門下獄，河伯九江水帝門下獄，十二河平候中帝門下獄，北帝鹹河門下獄，北酆二十四獄門下獄，社稷府君門下獄，川神符廟門下獄，流殃刑禱三栗門下獄，十二飛禱門下獄，大耗小耗中官門下獄，三丘五墓十二塚訟刑殺門下獄，拘形破殺中官門下獄，正王簡十二曹中門下獄，延命生筭門下獄，十二月建中門下獄，十二禁忌門下獄，十耆中官法曹門下獄，尋按天師一千二百官章辭奏詣此獄，明用分別治病人身之難，莫令諸失，即无得橫，自然安穩長壽，解脫至老之也。
　　三洞珠囊卷之七竟
　　#1 火水：《云笈七籤》引作『大水』。
　　#2 西：《云笈七鑲》引作『四』。
　　#3此句《云笈七錢》引作『汶山江水經焉』。
　　#4山高：此下《云笈七籤》有『去』字。
　　#5 後有漢中郡趙昇：此下《云笈七籤》有『門得道於此』四字。
　　三洞珠囊卷之八
　　大唐陸海羽客王懸河修
　　相好品
　　《上真始生變化元錄》曰：元始皇上丈人，頭戴九色之雲丹錦、百變之光丹紫二色之雲，坐九色之龍也。
　　又云：皇老三天丈人，項負十二相輪，身有黃金之色也。
　　《上清九真中經內訣》云：中央黃老君，日暉重曜，連光映虛，五雲醫蓋，慶煙玄淳也。
　　《小劫經》云：通身黃金，體頸有七寶圓光，足躡蓮華行也。
　　《老子自然齋儀》云：老子曰：道无不在，玉姿金相，妙絕諸天，天人共仰，存想之也。
　　《三道順行經》云：七寶之精化為七星，七童子有七曜紫暉之光也。
　　《大劫上經》云：素黃君入洞穴中，見一真人，光蓋明耀，形長一丈六尺，項有圓光，通身七寶衣也。
　　又云：上皇上古真人，七十二相，八十一種好。
　　又云：手耀六度，淵含笑相，好歸也。
　　《雌一五老經》云：黃素元君，諱圓華黃刃，字太張上，形有黃金之質也。
　　《三皇經》云： 北方之人，紺青色髮，皆長八尺也。
　　《八景經》云：服降生神丹者，即頭生九晨之光，面有玉華，飛映寶曜也。
　　《二十四生圖》云：飛天普金容也。
　　《大洞玉經三十九章》注云：金仙者，仙人色，體如金光之映也。
　　《老子十六變經》云：一變之時，生在東方，身青，慈父姓海，母姓江也。三變之時，三十六色綺羅文。四變之時，額上參午，偃月十二行，兩手不開把文章。
　　《太真科下》云：太上虛皇金闕玉帝，最尊最貴，无生无死，湛然常存，玉貌金容，妙相特絕也。
　　《五千文十緯經第五》云：天尊放眉間之明珠，照曜天下也。
　　《太洞真經》云：玉清文始東王金暉仙公，號曰玉皇道君，項有圓光，體生寶曜，朗如日晨，手把流鈴，足躡七元，仰眺太元，俯指絕空。
　　《九章八難義》云：諸天相好者，長眉高耳，骨鼻方瞳，蒼腎綾文，丹心錦胇也。醜人相好者，鶴背龜膺，頭鹿面，魚口鳥喙，羊鼻馬頰，鹿頸雉筋，鴨趺猪腳也。
　　《九章仙相義》云：青肝紫絡蒼腎，綾文也。背誌河魁者，背上有黑誌如北斗形，謂之河魁也。眼有四□者，眼精有方瞳圓見也。齒牙三齶者，齶刃也，齒之與牙皆有三峰之刃也。眉角有上千雙理者，兩眉角有文雙千，與上向頭也。順文成郭者，以眼為城郭也，各有橫文順隨於眼也。耳後伏晨者，耳後有骨隱起，見於外，謂之伏晨也。
　　仙人劉京曰：目瞳正方，此千歲人也。
　　《无量經》云：玉眸詵詵也。
　　《本際經第三》云：太上道君叩齒含笑，九色寶光從面門出，照天師身，吐柔軟音，以告天師也。
　　《珠韜玉札》及《西昇》中胎與復命胞，并《金簡內經》說老子相好者，身長八尺八寸，黃色，美眉，長耳，大目，廣顙，疏齒，方口，厚脣，額有三五達理，日角月懸，鼻有雙骨，耳有三門，足蹈二五，手把十文。
　　《玄妙內篇》云：玄妙玉女夢見流星入口，因而有娠，八十一年而生老子。
　　《上元經》云：李母晝臥，見五色珠形如彈丸自天而下，因乃吞之，即便有娠。
　　《老子十凈供經》云：真人三十二相、八十種好，項負圓光，光皆五色，顯照凈明也。
　　《太玄部第八》云：轉輪得神仙，緣我改心精。受報无窮量，志定入福庭。三十二相好，皆從身中明。項負七寶光，照曜諸天形。
　　《九章》云：天尊面放五明之色。釋云：五種智慧之光，欲救五道眾生。亦云五德之威光，亦云欲照五方國土也。
　　《神仙傳第二》云：若土之相也，深目而玄準，準者鼻也。鳶肩而長頸，豐上而殺下也。彭祖之相者，面生異骨，體有奇毛。
　　《神仙傳第三》云：王遠，字方平，黃色，少鬚，長短中人也。又仙人麻姑，侍從女子可年十八九，於頭中作髻，餘髮散垂之可至腰也。
　　《神仙傳第四》云：太陽女者，色如桃花，口如含丹，肌理光澤，髮膚有如十七八者。太陽子者，雖鬢髮斑白而肌膚豐盛，面目光華也。太陰女者，飲神光之水，身登王子之魁，體有五行之寶芝也。又孫登者，止山穴間，被髮自覆，髮長一丈許。
　　《神仙傳第六》云：八公化成十五童子，露髻青綵，色如桃華也。
　　《神仙傳第七》云：劉根者，字君安，京兆長安人。深目多鬚髮，鬚髮皆黃，長二四寸也。身毛長一二尺。
　　《神仙傳第十》云：李根，字子源，兩目童子皆正方也。
　　按《仙經》云：八百歲童子方也。
　　東郭延年者，山陽人也，服靈飛散能夜書，在暝室中身生光，光照左右也。
　　《登真隱訣立功品》云：生而青骨，通神接真。
　　《上清六甲內經》云：六甲旬中，玉女並頹雲三角之髻，餘髮散垂下至腰也。
　　《无量變生經》云：太上身體金色，面有紫光也。
　　《太洞玉訣》云：金華仙人飲流霞之水，則五藏明徹，面生紫雲。
　　漢武帝《洞冥記》云：仙人邊伯子，食海中菱芰，骨輕，身生毛羽也。邊字或作鳧字也。
　　《上清命魔經》云：太保真人，足排七度，手乘天機，顛蓋玄辰，合逮二儀。
　　《八素經》云：服日月之精者，體映玉光，面發金真。
　　又云：面有玉澤，體生金光。
　　又云：面有金容，頭生紫光。
　　又云：項生紫光，面發金容。
　　又云：三門啟機，九戶受靈。面發金容，五藏華榮。金真咸暢，豁落洞明。神灼潜照，寶光夜生。
　　《三九素語玉精真訣》云：面發金容，五內華生，玉藏保氣，神仙道成。
　　《玉帝七聖玄紀》云：西華之女，金晨之童，曜雲姿於瓊側，含金容於蘭房。
　　又云：神奇異毛，紫胞玉絡也。
　　又云：流精紫光，內映外纏，寶藏金容。
　　《三元玉檢經》云：紫素元君，頭建太真晨嬰之冠，三角髻，餘髮散之垂腰也。
　　又云：金骨玉髓，玄名帝圖也。
　　《三道順行經》云：通身光明，面生青暉之精也。
　　《飛天綱步地紀經》云：西靈神童，面有玉華也。
　　又云：南真靈妃，紫靈嬌女，面有金碧龍華也。
　　又云：關令尹喜，項生寶明之光，七十二相映照一形。
　　又云：尹喜心結紫絡，面有圓明，項帶承天，背負七元也。
　　《老子雜說》云：尹喜眼有日精，姿形長雅，垂臂下膝，堂堂有天人之貌。
　　又云：頭負圓耀，五藏有文，面有七星，上象天文，下順地理，莫不備足也。
　　《金根經》云：青要帝君，面發金容，體生靈符，七十二色洞映玉形，三晨纏絡，六氣齊并。
　　又云：金骸玉骨，名書帝籙。
　　又云：面有玉精，體生紫光。
　　又云：太陽女，面生金光也。
　　又云：玉靈子、項上恒生紫光，洞照十里。中兩目有流精，如星玄映，面發金容，夜灼虛明。
　　又云：九成公者，九天丈人，目圓口方，聲如雷震，項有紫光，映照十天，洞徹太元。
　　《大有經下》云：玉清之母，姓廉，名銜。頭戴七色珠玉之結。結音髻。
　　又云：上清女，姓厥，名四。頭戴玉寶飛雲之髻。
　　又云：太極帝妃，姓玄，名虎。頭戴七寶玄雲之髻。
　　又云：太上君后，姓遷，名含咳。頭戴九玄玉精頹雲之髻，並戴冠，冠名在衣冠品中也。
　　《大有經上》云：奇毛異質，金骨玉名。
　　又云：絳宮玉童，頭作三角雲髻。常陽玉女，頭作飛霞髻。戮雲仙童，頭作三建雲髻。赤圭玉女，頭作頹雲髻也。
　　又云：赤子歡悅，真靈下降，面發玉澤，體生奇光，洞徹幽微。
　　《玄母八門經》云：左紫素元君、右白素元君、中黃素元君，項上各有一寶，曜日氣九色圓光，朗徹金華洞房，存此之光，名為三素雌一真華練景，或曰玉晨三素日灌形也。
　　《玄母八門經》云：仙人趙成子，面生玉光，玄髮軟澤也。
　　《大洞經下》云：骨有五帝之玉暉，面有流金之浩泉，如此皆天仙之相也。
　　《玉清隱書》云：太微帝君進拜於帝皇之几，憑瓊顏而妙感，仰靈眸而陳詞也。
　　又云：誦玉清隱書萬遍既周，則身耀金晨也。
　　《大洞玉經注》云：上皇真人項負寶，耀圓光也。
　　《神州玉章》云：圓華耀太暉，黃老治中真也。
　　《大洞玉經注》云：仙人色，體如金光之映也。
　　《登真隱訣第四》云：司命目有流光，面生玉澤。
　　又云：太極真人神光內曜，朱華外陳，體生玉映也。
　　《真誥第二》云：服九轉丹，面色似靈雲也。
　　《真誥第七》云：仙人劉平阿，顏色如玉也。
　　又司馬季主服明丹之華，挹扶晨之暈，得道在大有宮中，顏色如二十女子，鬚長三尺，黑如墨也。
　　《上清九真中經內訣》云：服八景四蘂五珠絳生神丹者，頭生九晨之光，面有玉華，飛映寶曜，洞觀天下也。取八景丹滓擣，日服一丸如小豆，身生玉光，壽同九晨，體香聞三十里。
　　《大洞經中卷》云：帝一體生六色，曜金映流神形。
　　《太洞真經》云：人之一身，自無寶骨緑血，又五藏無金玉之神光者，則雌一帝一之道不可聞見也。
　　又云：兆體自無朱雲之液、玉和之氣，發玉華於泥丸之內，元鬱太素之精於絳宮之內，森瓊林之柯於命門，伏九舞之羽於太極之上者，則《大洞真經》 不可聞見也。若兆無此相好者，上帝不令授子矣。
　　又云：九光映形，洞照一身，身體五藏，萬關朗然也。
　　《化胡經》云：老子體有金剛七十二相，頭髮紺青色，面目紫輝金色，面有五色光也。
　　《七星移度經》云：願我身生萬怪七十二光，奇毛異骨，飛羽衣裳，乘虛駕空，出入帝宮，眾慶來臻，萬壽無量也。
　　又至道七十二相具足，則白日昇天者，故《靈寶三部八景》云：二十四相在上分者：一者，兩目有雙光；二者，兩眉如初生雙月；三者，髮如紺青色；四者，頂生雲髻，如紫金印；五者，頭頂四圓；六者，頭部上圓下方，如紫金山；七者，天中光起；八者，金華分中，有七寶光；九者，玄丹分中，有雙天柱；十者，太皇分中，方如玉璽；十一者，明堂分中，圓如車輪，自然白毫；十二者，洞房分中，有紅暈紫絡；十三者，泥丸分中，金精流液，混合萬端；十四者，兩耳如金城郭；十五者，面如紅蓮，圓如滿月；十六者，睫如雙皇太微；十七者，兩目臉如雙月，上弦跟瞳清徹，緩而不瞬；十八者，兩耳後如北斗柄；十九者，鼻如金柱，具三窗；二十者，口如丹朱，咽內三處津掖流出，具足無量微妙聲音；二十一者，通骨軿齒；二十二者，舌有金流，廣長覆面；二十三者，頰如師子，頤如印科；二十四者，頭如天柱，具足三要。
　　《靈寶三部八景》：二十四相在中分者：一者，心具九孔，孔有九毛；二者，胸前如重文貝，萬輻相輪，字相分明；三者，正身平立，兩手摩膝；四者，兩腋下平滿如樞星；五者，身相如璇璣；六者，心左如太光宮；七者，心右如太玄宮；八者，腹垂如懸盤；九者，臍如靈寶珠；十者，臍一具，足三要；十一者，龍顏鳳姿；十二者，陰相如蓮子；十三者，背平直如騰雲；十四者，背左如東華闕；十五者，背右如西靈闕；十六者，坐如蹲龍；十七者，倚如牽牛；十八者，行如鳳翔；十九者，髓化成骨，骨如盤龍；二十者，華顏玉質；二十一者，金暉紫貌；二十二者，兩乳如□□；二十三者，兩乳下如南辰；二十四者，通身紫色紅暈曜日。
　　《靈寶三部八景》：二十四相在下分者：一者，兩足平滿如雙輪闕；二者，兩足下具，千輻輞輪相；三者，兩足下策如天河；四者，兩足指長合縵綱具足；五者，兩足下有蓮花相輪登；六者，兩足跟具足滿好分明；七者，兩足趺高平好與跟相稱；八者，兩足踝垣然；九者，兩脛如雙柱；十者，兩膊如覆金船；十一者，一孔一毛，首色柔軟右旋；十二者，兩膝珂如魒星；十三者，兩膝內如騫實；十四者，兩膝外如騫花；十五者，膝上如玉匣；十六者，股如雙玉軸；十七者，兩股內如玉衡；十八者，兩股外如金粱；十九者，兩股上有玉光；二十者，兩股通有雙骨如盤龍；二十一者，金骨玉髓，內外洞見；二十二者，通身廣長，力如金剛；二十三者，色如紫金，不少不乏；二十四者，通身明净，洞照十方，多諸智慧，玄覺未然，三界九道，一切蒼生，常願聞見也。夫大乘萬行圓滿，具足七十二相，斬來人間，超然白日昇天，成無上至道，萬仙之宗，眾聖之尊。故《觀身智慧大戒經》云：晃晃金剛軀，超超太上仙。故曰：道中之道，仙中之仙。
　　《三元經》云：旡頂天巔，元極無窮，普察无量，洞明最上正真，冥寂玄通，大智慧源。若不具七十二相，皆悉滅度，更寄人間，更修功立德，從微至著，然同七十二相，超然白日成无上道理無二乘，故曰真一元始大道。故《三元玉檢經》云：身洞紫虛，神映金顏。七十二相，朗曜太空也。
　　《法輪經》云：身得金剛七十二相，項負圓明，洞映大空，位登高仙。
　　又云：三十二相好，皆從身中明。項負七寶光，照曜諸天形。
　　老子七十二相八十一好者，老子有九變老：第一變，身長六尺六寸，冠魚鵲冠，八緣鳳衣；第二變，身長七尺七寸，重疊冠，白衣赤領赤袖；第三變，身長八尺八寸，通天冠，服五綵之衣；第四變，身長九尺九寸，辟邪冠，服羅桂衣；第五變，身長一丈三寸，龍蛇冠，著朱光之衣；第六變，身一丈七寸，虛無冠，著黑毛羽衣；第七變，身長一丈一尺，元氣冠，著龍蛇衣；第八變，身長一丈一尺五寸，百變冠，服自然衣；其老子第九變之時，身有七十二相，應七十二氣，八十一品也。七十二相者，頭圓法天，頂象崑崙；伏晨盤鬱，玉枕徐起；皓髮如鶴，長餘七尺；虎髭龍髯，素潔如絲；眉如北斗，色如翠緑；中有紫毛，長餘五寸；耳無輪廓，中有三門，高平於頂，厚而且堅；兩目鏡徹，日精紫光，方童秀朗，規中緑筋；鼻有雙柱，形如截筒；口方如海，脣如赤丹；氣有紫色，其香若蘭；齒如含貝，其堅若銀，數有六八，上下均平；舌長且廣，形如錦文，玉泉充溢，其味甘香，其聲如金，其音如玉；頰似橫隴，頤若阿丘，籠籠日角，隱隱月懸，犀文直理，龍顏神變，金容黃色，玉姿潤顏，額有三理，參午上達，天庭平填，兌面壽徵；腹有白痣、頤有玉
　　丸；項有三約，鶴素昂昂；垂手過膝，手把十文；指有玉甲，身有緑毛；背有河魁，胸有偃骨；心有九孔，外有錦文；臍深一寸，腹軟如綿；腳方如矩，雙躡法輪；足蹈二五，指有乾坤；內滋白血，外示老容；身長丈二，遍體鮮香；行如虎步，動若龍趍。此是七十二相也。左扶青龍，右扶白虎；頭生朱雀，足履玄武；身若金剛，貌若瑠璃；圓光五明，頭上紫氣；胸前真字。此九好兼前七十二相，合成八十一好也。
　　《金書仙誌真記》及《後聖九玄道君列紀》並云：青童君曰：夫有骨籙則好仙。好仙之人，皆有其仙誌。仙誌之人，或疲或篤也。疲則先世善功不足也，篤則玄籙宿命將定也。大都天籙顯於玄宮，則氣候□於軀形；籙字彰於太極，則心神正於丹房。
　　若生有金闕玉名者，則其人眼有日光，青齒白血。其為人也，則仁慈而樂仙，明穎而秀挺。若上清有金書玉籙者，則其人背誌如河魁，胸前有偃骨。其為人也，恭和而下人，德及昆蟲。
　　若太極有丹間青文者，則其人手理，有累人倒大之字。其為人也，密慎而好真，清虛而容非。
　　若方諸有玄素紫名者，則其人眼四規中有紫光照鑒其軀。此為人也，修業淵妙，清今避穢。
　　若雲房有玉緯內書者，則其人圓眼方觀，龍口細舌。其為人也，豁心體真，監分明決。
　　若朱宮有丹字紫名者，則其人鸞行鳳躍、臍宮光澤。其為人也，竦於問生，開心盪濯。
　　若太清有玉籍編名者，則其人聲有玉音金響，口方目圓。其為人也，弘施博愛，親人如母。
　　若太素有瓊簡金名者，則其人必白誌見於腹，口中有紫氣，其為人也，慈德而通神，潛仁而下眾。
　　若南極有丹文紫籙者，則其人頭生五氣，上接重樓之雲。其為人也，和仁而愛窮，賑厄而濟難。
　　若斗中有玄玉籙籍者，則其人心中有九孔，肺外有錦文，頤下有玉丸，目中有緑筋，眉角當上有干雙理，順文城郭，禿鬢露顙，明堂平白，干理為通真之津，廣顙為受靈之宅。其為人也，慈愛窮賤，仁及烏獸。
　　若玄宮上元有青金赤書者，則其人丹心紫孔，黃華繞骨，口中氣香，齒多玉液。其為人也，少好視月月之流霞，樂星辰之光景，質清骨堅，精誠深密。
　　若玄都丹臺有白玉金字者，則其人青肝紫絡，蒼腎綾文，玄膺精溢，形爭神潔，身體香軟，血清氣澤。其為人也，躭存玄遠，味景靈質，好惠下已，救施厄苦。
　　若三元宮有琳札青書者，則其人紫腦錦舌，玄誌鬢際，緑腸朱髓，方足圓額，陰有仗骨，軟髮紫澤，孔門三闕，起居似澁，眼有流光，青精凝液，掌文四菌，齒牙三齶。其為人也，靈心仁愛，慈感發神，好微敬信，樂林與春，愛水清流，懷感山川，願投名阿，保魄養魂，志凌清泰，遠慕天仙。
　　諸有如此上十三形，悉皆上相，必得上仙，亦可學而得，亦可不學而獲。
　　其次鼻上有玄山。玄山者，鼻上有黑誌是也。又當使腹上有玄丘，對玄山也。玄丘者，亦黑誌也。若闕其一，皆不合仙相。若口臭而性耐穢者，都壞玄山玄丘之相矣。其次青骨。青骨者，其為人也，皆樂聞五香之氣，好學神靈之事。其次鶴行龍趍，項生玉枕，耳後伏晨，脅下有青誌，體生絡文，及心真膽靜，耳堅氣寬，此皆次仙之相也。
　　《高上虛皇君道經第一》云：羽衣命仙，骨有玉映，血成瓊泉，生樂天地，日月同年。
　　《內音玉字下》云：玉眸者，流火之膏也。既受赤明和陽天中流火，而鍊體生玉光，絳府充盈，萬神並歸。
　　《紫度炎光經》云：太上大道君遊宴之圓光，上激九天之威，下滅六天之兇，玄光虛映道君之頂，流照八極四十萬里也。
　　《龍飛尺素隱訣》云：身生寶曜，項負圓光。
　　《大洞雌一篇目》云：金姿曜於東華，玉形蛻於帝門。神映五老，騰躍三元。靈羽披空，氣浩慶雲。又能身生水火，放光萬仞。項負寶曜，浮遊九晨。分形散景，位為上真。
　　又云：玉童玉女，面上皆有玉華金晨之光，映曜一形。
　　《四極明科》云：項生圓明，映照十天也。
　　又云：得此上清隱書，目有迴精，面生紫容。
　　又云：歸童日暉虛生之章，目有迴精流光之瞳。
　　《上清變化七十四方經》云：南極長生之君王易度，面發日精，目生電光也。
　　又云：三天玉童，項有圓光，體生玉精，手把景雲，足踐七元。
　　又云：骨化結玉，仙容華盈。
　　《神州七轉七變經》云：紫晨君面發金容，體映玉光，五色紫章，七十二變，精耀玉顏也。
　　又云：能行神州七轉舞天之道，則體發金光，面映金容，七星絡軀，乘雲昇晨。
　　《金璫上經》云：目明徹視，洞睹幽窮。面有金容，體生玉津。
　　又云：面有玉澤，體生奇光，內外洞朗也。
　　《外國放品經》云：青童君頂生寶光，映曜十天也。
　　《裴君內傳》云：清靈真人裴君，字玄仁，少為人清明，顏儀整素，善於言笑，目中有精光，垂臂下膝，聲氣高徹，呼如鐘鳴也。
　　又云：目中有珠子，正似北斗魒星，自已下象如河魁，此神仙之誌也。
　　《本行經》云：阿丘、曾眾好備發三十二相洞映女形也。
　　《內音玉字上》云：凡修飛仙之道，體生玉光也。
　　《五符》云：皇人身長九尺，玄毛被體，皆長尺餘，髮纔長數寸，居在峨眉北絕巖之下。
　　《大洞玉經三十九章注》云：上皇真人頂負寶曜，體映圓光，氣合三素，靈洞五藏也。
　　《洞房內經序》云：仙十相者：第一生有金格玉名；第二大玄宮有素籙；第三左手有大字；第四背有青誌，象如河魁；第五身有七星誌；第六頂中有紫光，自照見其體；第七鶴行龍趍，身體絡文；第八心中九孔，肺下青穴；第九頭生五氣，上接重雲；第十玉聲金響，口生紫氣。若生有此者，不須學道，期必仙也。
　　《奔日月二景隱文》云：高皇玉帝承玉虛皇流之冑，瓊骨金髓，鳳腦龍胎也。
　　《上清真文玉經朝文》云：眼有玄光，口有玉漿，鼻有玉火，耳有鎮神，心有九孔，上道九天，足有八史，上造天門，坐起眠息，玉童執言，北斗七星，常在胸前也。
　　《道學傳第四》云：范材者，白哲而美髮，秀眉明目也。
　　《三皇醮儀》云：令臣等得仙，身生紫絡羽文也。
　　《道學傳第七》云：陸修靜，字元德，吳興東遷人也。及生之日，蹠音隻有重輪，足有雙踝，掌有大字，身有斗文也。
　　第八卷云：陶弘景，字通明，魏郡平陽人也。神儀端潔，形長七尺二寸，頭聳耳高，兩耳各有十餘長毛，右股內有數十黑子，多作七星文，眼中見有奇異光象也。
　　第九卷云：薛彪之，晉陵人也。服御眾蘂，年高色少，鬚髮緇潤也。
　　《列仙傳》云：偓佺者，槐山採藥人也。好食松實，形體生毛長數寸，而目更方，能飛行逮走馬也。
　　又云：陽都女者，都市上沽酒家女也。生而眉連，耳細而長，眾以為異，皆言此天人也。以妻鄴人犢子，犢子與之俱去入山焉。
　　《列仙傳下》云：甯先生毛身，廣耳，被髮也。
　　《老子道德經》云：頭髮茂盛，得道之根；手足汗津，精氣充盈；晝夜不外，日月合光；不饑不渴，龜龍胎息也。
　　《本際經第四》云：太上道君以他心智及宿命通無礙道，眼遙觀宿因，淺劣所悟未真也。
　　《四極明科》云：若有玄名帝圖，紫簡錄字、玉藏金骨之人，千年之內得三傳《大洞真經》也。
　　又云：《九真中經》祕於太上六合宮中，若有青書東華、玉字上清、藏生紫絡之人，七百年內聽得三傳也。
　　又云：《太丹隱書》藏於太上六合紫房之內，若有金名帝圖緑字、紫骨合真之人，七百年內聽得三傳也。
　　又云：《青要紫書》，若有金髓玉骨、名書帝籙，七百年內聽得三傳也。
　　《太玄都右宮女青四極明科文》云：上清寶藏，玉骨之人得傳《四極明科》也。
　　《清虛真人王君內傳》云：王君，諱褒，字子登。服龍明珠絳和雲芝草，即身有金映，項生圓光，七曜散華，流暉煥形也。
　　《南嶽夫人內傳》云：夫人之質，霄景高煥，圓精重照，鳳體龍骨，腦色寶曜，五藏紫絡，心有羽文也。
　　《太上八景經》云：服四藥紫漿五珠絳生神丹者，即頭生九晨之光，面有玉華，飛映寶曜，洞觀天下，騰空上造紫虛，出入玉清，寢宴晨房也。
　　又云：飛步天綱祕於玉虛紫房之內，若有金名帝籙玉札上清骨相合真之人，七百年內聽得三傳。
　　又云：三天正法祕於九天之上玉清金房紫戶之內，若有金名玉字紫藏玉髓之人，七百年內聽得三傳。
　　《金籙簡文經》云：閉眼存見體作金色，項有圓光，光如日象，昭明十方，身中了然，盡見內外也。
　　《消魔真符經》云：有金髓玉骨，五藏生華，體發奇光，名參青箱，得見洞經。
　　《紫虛元君內傳》云：景林真人語華存曰：今視子之質，霄景高煥，圓精重照，鳳體龍骨，腦色寶曜，五藏紫絡，心有羽文，是以形棲晨霞，神交靈津也。方協德太．平，理仙佐治，挺應稱用，才亦偉鑠。夫人之任，諒不虛矣。
　　《太極隱祕寶訣經》云：太極真人曰：夫人有仙真相好者，其要在慈心。觸物以輔相好，然後得仙矣。不能忍性容非，仙相敗矣。
　　《无上真人內傳》云：尹喜眼有日精，姿形長雅，垂臂過膝，項負圓耀，五藏有文，面有七星，上象天文，下順地理，莫不備足，故寄惠鍊質，逝生末劫，當為貴真之長也。
　　諸天年號月月品
　　《三九素語玉精真訣》云：九天丈人、三天玉童，以上始元年天甲吉辰時，加北維移度，停軒三元，齊景九帝，迴真登高上玉館紫虛之天。
　　《三九素語》：披解《靈關玉精真訣》，總御萬仙也。
　　《三元玉檢三元布經》云：清虛元年元始天王於明霞之館太霄雲房，教三天玉童三元玉檢之經也。
　　又云：清虛元年歲在庚寅九月九日上甲值辰，元始天王飛齋上清宮，告盟无上、无巔、无色、无影、无形、无名、无祖、无宗、无極、无窮，洞清九玄自然无數劫道，授三元玉檢三天玉童，使付後學有玄名應為上清真人者。
　　《大洞經下》云：青龍元年太歲在辛亥九月一日夜，受此《大洞經三十九章》於紫微王夫人也。
　　《玉帝七聖玄紀迴天九霄經》曰：中皇元年九月七日，七聖齊靈，奉迴天九霄白簡青籙之經，解其曲理也。
　　《上清八景飛度經》云：九天丈人以建始元年歲在東維天甲吉辰清齋，太空七寶瓊臺以金青盟天，請受靈篇，招靈攝魔，豁落七元玄章也。
　　《登真隱訣》云：混皇三年，太虛上霄飛晨中黃老道君，年七歲，知長生之要。
　　《上清九真中經內訣》云：中央黃老以清靈上皇六年生也。
　　《七星移度經》云：帝君五願求仙上法者，帝君常以九月九日、十月五日、三月三日、四月八日、七月七日，此五願十會之時也。上登太極瓊宮高上玉殿金室之內，存五願於閑宮，希玄真以自降虛无，啟以玉章金音，暢於太空，召五帝以衛靈，度萬會於丹房，故有感而致真，真感發而降焉。是其日當沐浴清齋，入室燒香，心拜四方，正東向，平坐。東向者，是當陽始暉之方也。叩齒三十六通，以念願云：
　　第一上願我生自然之氣，氣中結成我身，與三光齊倫，長享无極之根。
　　二願我身常處太空之上瓊宮玉房之裹，朝與玉帝同宴，夕與玄母同几，渴翕浪井洪泉玉芝，饑納龍胎瓊腴絳樹赤子。
　　三願我身生萬瑞七十二光，奇毛異骨，飛羽衣裳，乘虛駕空，出入帝宮，眾慶來臻，萬壽无量。
　　四願與无俱生，與无俱死，死而又生，生為帝王，封掌十天，總領群仙。
　　五願一切眾生，已生未生，同保日月三光有道之人，七玄之祖，上昇南宮，天下之福靡有不當，四方五願並會玉堂。
　　次上願九玄扶養我身，魂魄真神恒居我宮，上通天仙，下逮洞淵。願天，願地，願風，願雲，願神，五願一合，定籍長生。天降紫煙，地衛五靈。乘雲駕虛，飛輦緑軿，上造金闕，進登玉清，慶及七祖，更受胎生，上願五合，長享利貞。
　　中願亦五：願得道本根，願陰陽，願太空，願太无，願太玄。上宴玉房，與帝因緣，遊眄生門，披浪九天，元父定籍，玄母記年，桃康結精，保固丹田，身騰金闕，名書玉篇，七祖解脫，福慶來臻。
　　下願亦五：願太虛，願太有，願太上，願太真，願神仙。運身於五嶽之嶺，飄飄九霄之際，出入開關之裹，移脫死戶之外，願天地為我父母，三光衛我萬神，守九源之孔靈，降自然之氣。八方五願，舉響而會。
　　《龍飛尺素隱訣》云：上京元年三月三日，元始啟旦，太真丈人忽感飛行羽經，煥赫玉虛之庭，亦出白羽黑翮之經。
　　《上清變化七十四方經》云：上清總真玄籙南極長生司命君，姓王，諱改生，字易度，乃以太虛元年歲，洛西番孟商啟運，朱明謝遷，誕于東林廣昌之域長樂之鄉也。
　　《神州七轉七變經》云：元景元年撰《上清寶經》一通，以封西域山中也。
　　《玉珮金璫上經》云：上虛元年正月日，天元合慶，甲子值辰，元始天王與太帝君感得青烏來翔，口銜紫書，以授此二君也。至中皇元年三月一日庚寅天德值合之時，元始於寒靈丹殿瓊臺黃房之內，命五仙都披霜羅雲錦之蘊、鬱森之笈，出《玉珮金璫太霄隱書》，以傳高上玉晨太上大道君也。
　　又云：昔上開元年九月一日，有青烏銜九天金書祕字，以付西王母也。
　　《隱元內文》云：中皇元年三月一日甲子天德值合之時，上相青童君清齋空山也。
　　《本行經》云：洪那臺以朱靈元年歲在丙午，誕於丹童龍羅衛天洞明玉國朱霍之阿也。
　　《金房度命上經》云：南極總司定錄上真禁君，以始皇元年歲在壬午七月七日中時，於上禪无量壽天王國七寶洞虛鳳京紫臺瓊林之下，請問天尊度命迴年之訣，至中皇元年以傳南極上元君、萬始先生、金闕帝君也。
　　《老子節解序》云：老子以无極靈道元年七月甲子，授關令尹喜五千文節解圖，受以長生也。
　　《文始內傳》云：老子以上皇元年歲在丁卯正月十二日丙午，下為周師。
　　又云：老子以无極元年歲在癸丑十二月二十八日日中，授《道德經》 上下二篇也。
　　又云：以周无極元年歲在癸丑冬十二月二十五日，老子之度關也。
　　今按《二教要錄》云：上皇元年乃是人皇君之年號也，在周前一十七君年代，極懸也。或可周家象此以稱，或可象天上年號也。會似地皇君稱赤烏元年，吳孫權亦稱赤烏元年也。似元皇君號開皇元年，隨家亦象號開皇元年是也。《靈書經》云：至上皇元年，諸天男女形故純樸，心漸殆壞，恐至凋零，正教不全，是故我身國國之造成就諸心也。據此，即是諸天年號又非人皇君之年號。看似人皇君象，此以立年號也。按《九天生神經》，上皇乃是劫名，在開皇劫前，赤明劫後也。
　　《上清變化七十四方經》云：南極長生君，生于東林廣昌之域，長樂之鄉也。
　　又云：固神宮於幽府，定保籙於元圖。陽離北朔之鄉，陰會金雲之州。交二氣以變鍊，合陰陽以相扶。則元始勒命於南極，三真書簡於東華。宛轉反香之煙，遊觀紫霄之崖。滅死結於元胞，補上真於幽都也。
　　又云：上元真高上玉虛之氣，結玉清金相宮瓊天府八明鄉定真里，號為元始皇上丈人也。
　　又云：上元上真高清元太虛之氣，結玉清金簡宮太清府開明鄉通真里，號曰高靈九天王也。
　　又云：上元上真高玄元紫虛之氣，結玉清丹靈宮開清府三合鄉元明里，號曰玉真九天丈人。
　　又云：上元上真高虛元洞虛之氣，結玉清玉演宮金融府上開鄉正元里，號曰皇老三天丈人。
　　又云：上登上元真高明元虛之氣，結玉清瓊上宮丹明府三素鄉元正
　　里，號上三天玉童也。上元上真高皇元六虛之氣，結玉清啟金宮重賓府上合鄉六會里，號曰玉寶九霄丈人。
　　又云：上元上真玄上元玉皇之氣，結玉清七映宮鳳生府上虛鄉化仙里，號曰紫映九霄真王。
　　又云：上元上真玄虛元上皇之氣，結玉清元寶宮金上府離合鄉明光里，號曰高上虛皇君。
　　右此《上清變化七十四方經》鄉里之名，大有文多，此不具錄。
　　《神州七轉七變經》云：紫晨南造朱陵太丹極炎流火之鄉，南極上元君請太丹之瓊章。
　　又云：北造羽陰九玄寒鄉，太陰玉晨九元真妃來受流精飛景寶章。
　　《龜山元籙下》云：北玄高上空皇君在玉清紫瑤宮丹瓊府金相鄉三皇里中，迴真下映，入兆兩腎玉戶之口。
　　又云：西華空皇君在玉清音元宮八坦府四明鄉極微里中，迴真下映，入兆肺之後門。
　　又云：東明虛皇君在玉清紫微宮朱雀府南陽鄉洞生里中，迴真下映，入兆肝內九重之戶。
　　又云：中舍空皇君在玉清金靈宮鳳嘯府幽神鄉合清里中，迴真下映，入兆脾府也。
　　右此《元籙下經》大有諸鄉名，此不具寫也。《眾真戒第三》云：湯谷有建木鄉，去會稽東方諸山六萬里也。
　　　《八威召龍經》云：上造玉京基，下至淵洞鄉。
　　　《大洞玉經三十九章注》曰：東華者，仙真之州也。在始暉之間，高晨玉保之所治也。始暉者，日出之鄉也。
　　又云：玄洲有弱水之津，非仙人而莫越焉。
　　《道學傳》第二十云：張元妃，字凈明，寓居曲阿蔡坡村，年十一便能長齋也。
　　《三天正法經》：有上皇先生也，今看似老子，以上皇元年下為周師者，定是天上後之上皇也。會似《通門論上卷》說云，有前三元、中三元、後三元，以相為例是也。似《玄門論第七》引《洞神經第六》云，有前三皇君、有次三皇君、有次後三皇君之相似也。似梁朝象道家太清境，亦稱太清元年也。
　　分化國土品
　　第一卷應道降生品，亦有分化語。
　　《洞神經》第八云：耶泥天，下廣長八十一萬里，地形如卻月。
　　《內音玉字經》下云：天尊與五老上帝、十方大聖，同於赤明世界栢陵舍中，說大梵隱語無量洞章天書八會之字。天尊有命，諸天敬從。於是四眾同起，作禮，天尊舉手指上，俛手指下，无上无下，无極无窮，无深无遠，无幽无隱，无大无小，无數无終，一切普度，同更光明，彈指告眾一切咸聞。是時四眾同時抗手，仰天彈指，三十二天日月星宿一時俱明，地下九幽无極之底光影洞徹、无復闇冥，幽隱普見，地藏露形，山川溪澗一等緬平，冬華結實，枯樹發榮，慶加一切，功戴眾生，魚龍踴躍，烏獸欣鳴，靈歌交會，路无悲聲，天靜地默，三官潛寧，簡對休息，五道不生，人神歡泰，聖道太平。
　　《五千文十緯經》第五云：多羅真人，化行中國震旦之地。震旦之地，名日閻浮。閻浮人惡愚頑，眾生多不信真經。又分形化乎三十六國，又化奈全國王。國王留之，委任國政，國王一一從五千文三洞之法也。
　　《昇玄經第八》云：吾以五氣周流八極，或號太上，或號老君，或為玄宗，或為世師。
　　《昇玄經第三》云：中有見形為國師者，中有見形作儒林之宗者，中有見形執禮律者。一日之中周遍十方，不可以凡愚形質限量聖人也。
　　《紫青金根經》云：生，姓堯，字伯淵，棲心明霞之境，放浪玉國之墟，執持元皇之策，落景九域之丘。
　　又云：元皇玉帝登九老仙都之京，九曲之房，遊覽无涯宴樂九天。
　　又云：九成公者，九天丈人，乘飛鳳玄龍，遊於白水沙洲空山之上。
　　《金根經》云：玄丘玉國无涯之天，溟濛九城之濱，青要帝君所誕生處也。
　　三洞珠囊卷之八竟
　　三洞珠囊卷之九
　　大唐陸海羽客王懸河修
　　劫數品
　　《上清三天正法經》云：天圓十二綱，地方十二紀。天綱運關，三百六十輪為一周；地紀椎機、三百三十輪為一度。天運三千六百周為陽勃，地轉三千三百度為陰蝕。天氣極於太陰，地氣窮於太陽。故陽激則勃，陰否則蝕。陰陽勃蝕，天地氣反。天地氣反，乃謂之小劫。小劫交，則萬帝易位，九氣改度，日月縮運，陸地涌於九泉，水母決於五河，大烏屯於龍門，五帝受會於玄都。當此之時，凶穢滅種，善民存焉。天運九千九百周為陽蝕，地轉九千三百度為陰勃。陽蝕則氣窮於太陰，地勃則氣謀於太陽。故陽否則蝕，陰激則勃。陽陰蝕勃，則天地改易。天地改易，謂之大劫。大劫交，則天翻地覆，海涌河決，人淪山沒，金玉化消，六合冥一，白尸飄於無涯，孤爽悲於洪波，大烏掃穢於靈嶽，水母受事於九河，五龍吐氣於北元，天馬匡轡以徒魔，赤鎖伏精於辰門，歲星滅王於金羅，日月昏翳於三豪之館，五氣停暈於九嶺之上，龍王鼓華於東井之上，河侯受對於九海之下，聖君顯駕於明霞，五帝科簡於善惡。當此之時，萬惡絕種，鬼魔滅迹，八荒四極，萬不遺一。至於天地之會，自非高上三天所不能禳，自无青籙白簡所不能脫也。
　　又云：天關在天西北之角，與斗星相御。北斗九星，則天關之綱柄，王晨之華蓋，梵行九天十二辰之氣，斗綱運關，則九天並轉。天有四候之門，九天合三十六候。一晝一夜，則斗綱運關，經一候之門。晝夜三十六日，則經三十六候都竟。三十六候竟則是九天一輪，三百六十輪為九天一周。九天一周，則六天之氣皆還上上三天。天改運促會以催其度，三千六百周則為小劫。小劫交，則九氣改正，萬帝易位，民亡鬼滅，善好清治，六合寧一。九千九百周為大劫終，大劫終則九天數盡，六天運窮。六天運窮則氣激於三五，群祅凶橫，因時而行，放毒滅民。此皆運窮數極，乘機而鼓，以至於此也。地機在東南之分，九泉之下，則九河之口吐翕之。靈機上通天源之陶注，傍吞九洞之淵澳，十二時紀推四會之水，東迴一晝一夜則氣盈，並湊九河之機。晝夜三十三日，機轉西北迴，東北張，西南翕。張則溢，翕則虧，周於四會，天源下流涌波，是為一轉。三百三十轉為一度。一度則水母促會於龍王，河侯受對於三天。三千三百度謂之陰否。陰否則蝕。陰蝕水涌，水涌河决，山淪地沒。九千三百度為大劫之終，陰運之極。當此之時，九泉涌於洪波，水母鼓於龍門，山海冥一，六合坦然。此陰運之克，地氣之激也。
　　又云：赤精開皇元年七月七日丙午中時，登琳琅之都月之上館，受符於元始天王，開金陽玉匱玄和玉女口命，出皇民錄譜。自開皇以前三象明曜以來至于開皇，經累億之劫，天地成敗非可稱載。九天丈人於開皇筭定天元，校推劫運，白簡青籙得道人名，記皇民譜錄，數極唐堯，是為小劫。一交其中，損益有二十四萬人，應為得者，自承唐之後，數四十六，丁亥前後中間甲申之年，乃小劫之會，人名應定。在此之際，陽九百六，二氣離合，吉凶交會，得過者將為免哉！然甲申之後，甲申之前，其中壬辰之初，數有九周，至庚子之年，吉凶候見，其道審明，當有赤星見於東方，白彗干於月門，妖子續黨於蟲口，亂群填尸於越川，人啖其種，萬里絕煙，強臣稱霸，弱主蒙塵。其後當有五靈昺瑞，義合本根，龍精之後，續族之君，平滅四虜，應符者隆。龍虎之世，三六乃請，民無橫命，祚無危患自唐之後，四十六丁亥是三劫之周。又從數五十五丁亥至壬辰、癸巳是也，則是大劫之周。大劫之周，天翻地覆，金玉化消，人淪山沒，六合冥一，天地之改運，真非所如何！惟高上三天白簡青籙，乃得宴鴻翮而騰翔，飛霄而盻目耳！此玄和玉女口命，金陽玉匱論天地之成敗，吉凶之是非也。
　　《上清八景飛經》云：大劫之周，三道虧盈，二氣合離，理物有期，承唐之世，陽九放灾前除兇，勃搜採上真也。
　　《老君戒文》云：西向流沙中无量國，有巨石高三百丈，周旋一千五百里。巨石北則有芥子城，壁方四十里，四面石壇，
　　高二十丈，飛仙一歲送一芥子著此城中，以衣拂巨石，令消者與平地无別。芥子城令滿中芥子，則時運周劫，世轉一階也。
　　《靈寶齋戒威儀經訣》下云：石如崑山芥子四十里中天人羅衣，百年一度，拂盡此石，取此芥子一枚，譬如一劫之終，若是之久誰當悟斯者也。
　　《靈寶天地運度經》云：靈寶自然運度，有大陽九、大伯六也，小陽九、小伯六也，三千三伯年為小陽九、小伯六也，九千九百年為大陽九、大伯六也。夫天戹謂之陽九也，地虧謂之百六也。至金氏之後甲申之歲，是其天地運度否泰所終陽九會，至時道德方明，兇醜頓肆，聖君受任於壬辰之年也。
　　又云至于水龍時，仙君乃方起弓口十八子，彼經中有十條，此不具錄也。
　　老子為帝師品
　　《太平部》卷第八《老子傳》授《經戒儀注訣》云：老子者，得道之大聖，幽顯所共師者也。應感則變化隨方，功成則隱淪常住。住无所住，常无不在；不在之在，在乎无極；无極之極，極乎太玄。太玄者，太宗極主之所都也。老子都此，化應十方，敷有无之妙，應接无窮，不可稱述。近出世化生乎周初，降迹和光，誕於庶類，示明胎育可以學真，雖居下賤，无累得道。周流六虛，教化三界。出世間法，在世間法，有為无為，莫不畢究。文王之時，仕為守藏史，或云處世二百餘載，至平王四十三年太歲癸丑十二月二十八日，為關令尹喜說五千文也。
　　《化胡經》云：老子伏羲後生，為帝之師，號曰究爽子，復稱田野子，作《元陽經》。
　　神農時出為帝師，號曰大成子，復名郭成子，作《太一元精經》。
　　祝融時出為帝師，號曰傳豫子，復名廣壽子，作《按摩通精經》，三家共修，无為各治，萬八千歲，致太平，人民純朴，无有餘治。唯无氣自然，為法不役伐，道氣歸之，无不服也。此謂三皇之君矣。
　　黃帝時出為帝師，號曰廣成子，作《道成經》。
　　帝譽時出為帝師，號曰綠圖子，作《道理黃庭經》。
　　帝堯時出為帝師，稱務成子，作《正事經》。
　　帝舜時出為帝師，稱尹壽子，作《道德經》。
　　黃帝至聖，遂使帝業相承，壽命有長短，象之五行，更相尅伐，強弱相凌，此謂五帝。
　　夏王時出為帝師，號曰李子胥，作《元陽經》，復作《德戒經》。
　　湯王時出為帝師，號曰錫則子，作《道元經》。
　　文王時出為帝師，號曰燮邑子，復稱赤精子，亦為守藏史。
　　武王時出為帝師，號曰郭叔子，復稱續成子，為柱下史。
　　幽王時出為帝師，號曰天老，復稱老子，為柱下史，作《長生經》，
　　復與尹喜作《五千文》上下二經。復與尹喜至西國，作《 佛化胡經》 六十四萬言，與胡王後還中國，作《太平經》。後世當在人間，欲令世人修善行義，尊奉德化，以佐道法，助國扶命，憂勞百姓，度脫凶年，令遇太清之中也。已上數懸河今謂道德，序訣云：老子代代為國師，即此是也。
　　孟智周法師《老子經通題目》云：千二百老子，此即其數千二百，老子自別有經也。
　　又云：後學所成，伯陽是也。故知伯陽尊號始乎隆周也，此號隱顯，難可詳究矣。
　　《玉帝七聖玄紀》云：亹亹神匠，靈德虛鮮。曜龍文於滄淵，煥釆雲於九天。濯高貌於蘭玉，發金精於瓊泉。列七紀於上錄，明刻書於隱篇。括致沉豪，運轉滯輪。採結五象，携集上真。寔高上之垂化，以敷教于群方也。
　　老子化西胡品
　　《太平經》云：老子往西越八十餘年，生殷周之際也。
　　鬼谷先生撰《文始先生无上真人關令內傳》云：周无極元年，歲在癸丑冬十有二月二十五日，老子之度關也。關令尹喜勑門吏曰：若有老公從東來，乘青牛薄板車者，勿聽過關。在後果見老公如是，求度關？關吏不許，以關吏之言白之。老公曰：吾家在關東而田在關西，欲往採樵，幸聽度之。關吏再不許入，白關令。令即出迎，設弟子之禮。老公故辭欲去，關令殷勤北面事之。老子許之，住也。老子時有賃客，姓徐名甲，日雇錢一百。老子先與約語，當頓還卿直，然須吾行達西海大秦安息國，歸以黃金頓備錢限。甲既見老子方欲遠遊，疑遂不還其直。爾時有美色女人聞甲應得多錢，蜜語甲曰：何不急訟，求其直，吾當為子妻。甲惡意因成，即舉詞詣關令，訴老子求錢。關令以甲詞呈老子。老子曰：吾祿貧薄，无僕役，前借此人，先語至西海大秦安息國，歸頓還黃金備直限，其何負約，見訟耶？甲隨老子二百餘歲，應還七百萬。老子謂甲曰：吾昔語汝，至西海大秦安息國，歸頓以黃金相還云，何不能忍辱，今便興詞訟我，汝隨我已二百餘歲，汝命早應死，賴我太玄長生符在爾身耳。言畢，見太玄長生符飛從甲口出，還在老子前，文字新明，甲已成一聚白骨。喜既見甲違心便死，意復欲觀老子起死人。因曰：喜當代還此直，即具錢來，伏願赦甲往罪，賜其更生。老子愍之，曰：善！此本非吾瞋甲，甲負先心，道自去之。老子復以向符投其枯骨，甲即還生如故。喜具為說之，甲方叩頭謝罪。老子令還汝直，謝遣之也。老子以上皇元年歲在丁卯正月十二日丙午下為周師也。周道將衰，王不修德，弗能以口道德治民，此淫亂之俗不可復，師故微服而行，吾將遠遊矣！喜復作禮曰：願大人為我著書，說大道之意，喜得奉而修焉。老子以无極元年歲在癸丑十二月二十八日日中作《道德經》上下二篇，以授喜。老子辭別欲行。喜曰：願從大人遠遊，觀化天地間可乎？老子曰：我行无常處，或上天，或入地，或登山，或入海，或在戎狄蠻貊非人之鄉、鬼神之邦、嶮難之中，觀化十方，出入無間，坐在立亡，子以始受道諸穢未盡，焉得隨吾遠行耶！子且止誦此二卷經萬遍，道成乃可從吾遠遊。子道欲成時，自當相迎，今未得去也。老子臨去則告曰：子千日以後於成都市門青羊之肆，尋吾乃可得矣。喜奉教誦經萬遍，千日之後身乃飛行，入水蹈火並不熱溺，今道已成，乃往成都市門青羊之肆尋老子，經日不見，盡夜感念，到九日見一人來買青羊，由是乃悟，問使人曰：子何故日日買此青羊耶？人答曰：吾家有貴客，好畜青羊，故使我買之也。喜曰：吾昔與彼客有舊，因期於此，子能為我達之不？因以珍寶獻之。使人曰：諾，君但體我去，當為具白此意。喜曰：若然，白客言關令尹喜在外。使人如其言白之。老子曰：令前。拂衣而起，登自然蓮華之座，問喜曰：別後三年之中，子讀經何得何失？喜拜而自陳曰：奉教誦經，令喜得常存不死也。老子曰：子昔願從吾遠遊，道已成可以遊觀大地八紘之外也。喜曰：弟子宿願始申矣，無復所恨。老子於是命駕遠遊天地之間，變化諸國也。後入嚴賓國闍崛之山精舍中行道。廚賓王出遊，問曰：此何等人？侍者曰：道士耳。王曰：道士乃幽隱在此乎？後日復遊見之，王曰：何修也？可以致福。老子曰：齋戒中食，讀經行道，上可得至真，不死不生，教化出入在意也；下可安國隆家，亦可從轉身得道，度世入无為。王曰：善哉！後日出遊，復見之。王曰：道士道法最何為貴耶？道士曰：吾道貴自然，清靜无為，及齋戒行中食，燒香可從生天可從生王侯家得可從道度世以此為上。王曰：善！寡人欲請道士中食行道，可乎？道士曰：為欲請幾人耶？王曰：悉請也。道士曰：徒眾多，難可悉供也。王笑曰：寡人大國，何求不得，而云不能供耶？道士曰：吾道士固曰貧道，依附國王，致有珍寶，盡是王物。今先欲請王國人中食，以為百姓祈福，可乎？王曰：善！但恐道士无以供之。道士曰：足有供之，願王枉駕。王曰：刻日當到。道士遂先請及群臣國人也，皆使仙童玉女及四方飛天人請男女一十四日，都畢，王歎曰：貧道士尚能作大福如此，我大國王何所乏无而言不能供之耶？刻日請道士徒眾，大會道士，到皆引諸天聖眾九品仙人，四十餘日，人來不盡，後方日日異類，或胡或傖，或吳或楚，或長或短，王倉庫已半，人猶未止。王曰：如道士言，此人眾何其多吾？誠恥中殆，令无供具，忽生惡念。曰：吾恐此老公是鬼魅，非賢人。道士可速收縛，積薪市中，燒殺之，以示百姓。於是遂縛老子徒眾等。老子爾時任其所作，聚薪都市。老子語喜及諸從真人：卿但隨我上此薪上，傾國人悉．來視之，終不能害我等也。如是國人視之，其善心者皆難吒我王。何故？強請道士而中道燒之，可憐可念！火起衝天，國人因見，老子亦放身光滿天下，老子與喜及諸真人在炭煙之中，坐蓮華之上，執《道德經》詠之。及火勢盛，猶在炭上，坐不去。王問老公已死耶？使者曰：老公故在炭上誦經。王又令沉老公深淵。後隨王入淵，入淵不溺。國人見老子放光，神龍負之，龍光亦照淵，方誦經並不能為害。王問：道士等已死乎？使者曰：投之深淵，龍王出負之，老公放光，照滿國內，復不死不溺，當如之何？王曰：燒之不死，沉之不溺，吾末如之何？王顧謂群臣曰：恐彼老子將天師聖人乎？今欲事之，何如？群臣曰：善！恐老公徒嗔，將亡國也，願王卑詞謝之。王曰：正爾。自詣卻說前事，謝罪云云。老公曰：前我語王，恐王不能供之云云，而反燒我師徒，何逆天无道耶？上天不許王之橫殺无辜，此乃天見我无罪，故得度險難也。天將滅王國，不久當至也。王大謝．罪，願舉國事師，不敢中怠。老子曰：王前有惡心，今雖叩頭千下，猶未可保信，恐後有悔，當何以為誓耶？王曰：今以舉國男女一世不娶妻，髠鬄鬚髮以為盟誓，約不中悔，中悔當死為證，何如？老子曰：善！爾時推尹喜為師，令王及國人事之。王當以國事付太子伊梨，我當修道，捨家國，求道度世。老子曰：善！既欲棄國學道，吾留王之師，號為佛佛，事无上正真之道。道有大法，若王居國學道，但奉五戒十善，自足致福，去卻不祥，常生人道，尊榮富貴，亦可因此得道度世，何必捨家也。王及群臣一時稽首師前，男女同日奉道焉。為作三法衣，守攝其心，錫杖以驚蛇蟲，乞中食為節。老子復為造九萬品經戒，今日就誦之。老子曰：授子道既備，吾欲速遊八方，遂還東遊，幽演大道自然之氣，為三法：第一曰太上无極大道，第二曰无上正真之道，第三曰太平清約之道也。
　　《老子化胡經》云：吾以幽王時出為師，教化道法，觀其虛實，為柱下史，姓李，名耳，字伯陽，知幽王不可復師，欲去之，此衰亂之俗不可久。周幽王將亡其國，乃假服乘青牛薄板車去之。於是，幽王果為大戎所殺。遂西詣罽賓王，至函谷關。關令尹喜好道術內學，仰知天文，下知地理，預知道當西行，夙夜觀象，是時太歲在癸丑十二月二十五日臘除，道過來西度關。關令尹喜先勑門吏：今日當有老公乘青牛薄板車來度關，告之，勿令去！如其言，老子乘青牛薄板車度關，關吏留之，不聽度。老子云：貧賤老公居在關東，田在關西，明日當臘，欲去取薪草，幸聽度。吏下而跪啟曰：明府有教，若有老公乘青牛薄板車，留之勿令去。願少留神。吏便入白關令。關令帶印綬執板而迎，為設禮。老子曰：吾是貧賤老公，居在關束，田在關西，明日當臘，欲往迎薪草耳。令留如何？尹喜執板跪而言曰：喜是蜀郡成都人，姓尹，名喜，自生以來至今以歷三千甲子也，求先生當周旋勞苦暴露，天幸今日相遇，願少留神。老子入舍，共語三日三夜，為作五千文。主人上饌甚厚，老子念无以報之，為作《五千文》上下二經與之，報其厚意，辭別欲去。尹喜曰：願聞先生姓字。老子張口吐舌示之曰：口中齒皆落盡，唯有舌在耳。喜曰：老聃齒在口中三十六枚，儼然如霜，齒今落盡，唯有舌獨在，故知柔者能制剛，弱者能勝強，欲令尹喜行柔弱之志，竟不語姓字而去。喜曰：思道德之美，願從西行。老子曰：吾遊越天地之表，散氣於八嵎，或至小國，或上昇天，下入淵，隨世教化，无所不至，子安能隨我去不？尹喜跪而言曰：入水入淵，入地上天，投身沒命願從先生。老子曰：子勤讀《五千文》上下二經，却後三年會成都市青羊矣肆，索我則可得也。子今不得隨吾去於是，太歲癸丑辭別而去。尹喜遂修經，夙夜不懈，元氣歸其身，日日加增得道之意，知其真焉。喜後以太歲丁巳詣成都市青羊肆，索老子，累日積月不見，夙夜歎息。後乃見一人數數來買青羊，於是心開意悟，乃問之曰：何以日日來買此青羊耶？使人答曰：我家有貴客，好畜青羊，故使我買之。喜曰：吾昔與彼客有舊，因期於此，子能為我達之不？以珍寶獻之。使人曰：諾，君但隨我，當為具白。喜曰：若然，白客言尹喜在外，使人如其言白之。老子曰：令前。拂衣而起，登自然蓮華之座，手捉九節之杖，見尹喜言：何以晚耶？吾待子久矣。喜再拜曰：求先生累日積月，不知先生所向何許？道不奪願，今得拜見，恩覆之廣深也，遠矣！於是，乃共說三年之中何有可忘？尹喜稽首言曰：與先生別後，所得經者晨夜讀之，无有畏忘，精邪鬼賊見喜皆自然化服，萬神為之走，知元氣之廣矣。老子曰：在此待子甚久，知子不移之志，當將子遠遊，觀天地間元氣，保子身形，豈不善哉！爾時，太歲丁巳，乃與喜至西國，我欲教諸國人莫知之者。至肘賓國，乃入山中巖居穴處，共修道法三年。太歲庚申，胡王出獵，數數見之，問左右曰：此何等人也？左右无能知者。老子答曰：我是老人，積在山中。王怪之，謂是魍魅，不知是聖人，固欲賊害老子。老子行柔弱之志，以下其意，乃設自然无極天厨，欲請王國中人。王聞之，掉手大笑曰：此老公依附吾國，得自生活，當何得請吾國中人耶？老公曰：依附王國以得生活，致有今日，今欲還東國，欲報王恩，刻日當會。王遣使者，視老公請客之具。老公設五行雲氣之帳縵，西谷中白縵，北谷中黑縵，東谷中青縵，南谷中赤縵，中央黃縵。延請國王，上及王身，下及國人。胡王即召三十六國數千萬人，往會老子五色雲縵之中，飲食七日七夜，厨饌儼然，不為勞倦。胡王歸國，復欲請老公。老公答王曰：言不可請。王曰：吾大國之中，何所无有？何以不能請老公耶？刻日當會。到其日，老子與諸道士共行，就請有四輩弟子，四天王，百萬眾，今日一種人。明白復異種人，日日人各不同，如此四十餘日，人來不絕，王厨己盡。 王乃大驚，語左右曰：此為妖□，必非常人，奈何？殺之！左右曰：可！積薪都市中，燒之，若不死者取大石擊頭，著海水中，當不死之耶？胡王勑國中，户各取薪一束，積與市上燒之。老子與尹為胡王所擊薪上。胡子於下放火，燒之四十餘日，薪盡火滅，老子與尹喜在炭中讀經如故。王復沉老子尹喜，以大石擊頭，著深淵之中，又復不沒。胡王大驚，今當奈何？舉國惶怖，欲來侍老子以為師也。老子語王曰：我非師也，前與我共上薪被燒者，是為師。師今到諸天中索兵馬，當來以伐王國，以王前燒殺之故也。须臾間，諸天鬼神兵馬來下，皆長一丈四尺,數百萬眾，手持鐵杖，一滿王國中，日日來之不絕，唯欲以殺靜子并及王身，故胡王大驚三十六國各各失魂。王頭面指地，不敢視老子。老子即變作剛五色大人，身長一丈六尺，七十二相面目，紫輝見於虛空，左入右出，乍下乍上，是謂士方空二虛身也。胡王驚怖，語左右，置向老公持此大入耶！老子知其欲化也，此不為大人也，比名太上真之人耳。此正真之人，好生惡殺，來至王國，過不犯王，王有何意積薪以燒之耶？而今奈何復欲之侍之，乃欲兔耶？胡王曰：賜我生命，濟活我国，生死一心，奉屬大人，從今以誓不犯之也。老子曰；王當以何作信？王曰；我国中大小男女終身不娶妻，當侍師至死，求兔我罪。於是，召三十六國胡子，向老子前皆當髡頭剃鬚，自毀形容，橫裙衣，露右臂，與天為信，引地為誓。叉手合掌，不敢移易。老子見胡受化，乃與作六十四萬言經，无上正真之道，令王舉國事法，不得探巢破卵，傷害萬物，劫盜作賊，侵凌瓣弱，詛罵妬，飲酒食肉，妄言兩舌，不得載車乘馬，不著履屨，為作錫杖，欲令驚，地生蟲不得傷害之也。又恐其變悔，故為作三衣法服，左臂露，右臂常結著心前，令以右手捉之，不得放心也。不令種作為刻木作拔，音鉢以受七升，令日月當行乞食，家乞一升，七家得七升，得之便食之，若至七家不得食，自謫。七日不食，飲水而己。以此為法。《化胡經》乃有二卷，不同。今會其異同，錄此文出也。
　　時節品
　　太一帝君洞真玄云：白日登晨者，日之正中，為白日也，雞之始鳴登晨也。
　　《明真經》云：人之得仙，白日登晨，即此義矣。皆取生氣時。
　　《司命解化》云：白日去，謂之上尸解也。夜半去，謂之下尸解也。向曉向暮而去者。謂之地下主者也。
　　《昇玄第一經》云：朝、中、日沒、人定、夜半、雞鳴為六時，禮敬十方天尊，禮從東方為始也。
　　《玉清隱書》云：甲子之日、八節之日，此皆上元朝宴之時也。
　　《上清八景飛經》云：立春之日，三素元君上詣天皇太帝遊宴之時，元景行道受仙之日也。春分之日，太微天帝君上詣高上玉皇遊宴之時，始景行道受仙之日也。立夏之日，太極上真三元真人上詣紫微宮遊宴之時，玄景行道受仙之日也。夏至之日，扶桑公太帝君上詣太微宮遊宴之時也，虛景行道受仙之日也。立秋之日，太素上真白帝君上詣玉天玄皇高真遊宴之時，元景行道受仙之日也。秋分之日，南極上真赤帝君上詣閬風臺，詣九靈夫人遊宴之時，明景行道受仙之日也。立冬之日，上清真人帝君皇祖上詣高上九天玉帝子遊宴之時，洞景行道受仙之日也。冬至之日，太霄玉妃、太虛上真人上詣太皇宮太微天帝君遊宴之時，清景行道受仙之日也。先錄出。在道例第九卷八節齋日品中，具說之也。
　　三洞珠囊卷之九竟 
　　三洞珠囊卷之十
　　大唐陸海羽客王懸河修
　　叩齒嚥掖品
　　《金書玉字上經》云：暮臥常密三七叩齒，三七咽液。陰祝曰：
　　九星太精，北極真君，益我精胎，彊我三魂。左引日華，右拘月津。辰中黃景，元虛黃真，使我飛仙，上登紫煙。神虛玉符，常守生門，萬邪伏法，受形斗君。
　　平旦欲起，常密二七叩齒，嚥液二七。陰祝曰：天元上一，斗中七童，上清紫精，在兆身中。華辰紫蓋，太素玄宮，後聖靈氣，下入洞房，使我飛仙，得行太極金堂。
　　《五符》云：俯漱五華液，還復反童顏。仰挹三辰精，保身永長安。
　　夫叩齒以命神，嚥氣以和真。納和嚥六液以運入，制神須鳴鼓而行列也。此名呼神。
　　《真誥》第五云：夜行常當啄齒，啄亦无正限數也，殺鬼邪。鬼常畏啄齒聲，是故不得犯人。若兼以漱液、祝語，益善也。
　　仙人劉京語皇甫隆曰：夫朝睡起未澡洗之前，平坐，漱口中唾曰玉泉，令滿口嚥之，即叩齒二七止。又更漱唾如前法，又更叩齒如前法。夫叩齒者，召身內神，令其安之，又令人齒不朽。夫嚥液者，令人身體光澤津潤，力壯有顏色，去三尸蟲，名曰鍊精，使人長生，若能終身行之得仙也。
　　《洞神太上隱書經》云：夫學道之人，須鳴天鼓以召眾神。夫為正觀之道，欲使邪氣不侵，必須集會群神，以自匡輔也。左相叩為天鍾，右相叩為天磬，中央上下相對叩為天鼓。或三十六上應三十六天，中應三十六國，下應三十六地。或三十二通以應三十二天，或二十七通以應於九天三九之數，以成二十七也。或二十四通，以應於三八二十四神，或十二通以應十二辰，或九通以應於九元，或七通以應於七元，或三通以應於三元，隨數所應，而叩召之也。若卒遇凶惡不祥，當打天鍾三十過，若經山辟邪，威神大祝，當椎天磬。若存思念道，感致招靈，當鳴天鼓。
　　　嚥塞則為亂志之由，亂志之由，故須嚥液以溉灌百神，然後恬心以守三一之神。其嚥液之數所應者，亦具如鳴天鼓之數也。
　　《登真隱訣第四》云：服玉女津液，存日月在口中，日色赤，月色黃，日有紫光九芒，月有白光十芒也。芒直如弦，以入於口，嚥服光芒之液，常密行之无數。前服食品通有此嚥液語也。
　　《真誥第五》引《太素丹景經》曰：一面之上，常欲得兩手摩拭令熱，高下隨形，皆使極币，令人面有光澤，皺斑不生。行之五年，色如少女。先當摩擦兩掌令熱，然後拭面目，順手摩髮如理櫛之狀，兩臂亦更互，以手摩之，使髮不白，脉不浮外。
　　《大洞真經精景按摩篇》曰：臥起當平氣正坐，先叉兩手，乃復以揜、項後，因仰面視上，使項與兩手爭為之三四止，使人精和血通，風氣不入。能久行之，不死不病。畢，又屈動身體，申手四極，反張，宣搖百關，為之各三。
　　臥起先以手巾若厚帛拭項中四面及耳後，使圓币，熱溫溫然也。順髮摩項，若理櫛之無在也。良久，摩兩手以摩治面目。久行之，使人目明而邪氣不干，體不垢膩以生穢也。都畢，乃嚥液三十過，以導內液。
　　《消魔上靈經》曰：若體中不寧，當反舌塞喉，漱漏嚥液无數。須臾，不寧之痾自即除也，其時亦當覺體中寬軟也。
　　《消魔經上篇》曰：耳欲得數按抑其左右，互令无數，令人聽徹。所謂營治城郭，名書皇籍。
　　又曰：鼻亦得按其左右，唯令无數也，令人氣平。所謂灌溉中嶽，名書帝錄。
　　《太上錄渟發華經上》按摩法：常以生氣時嚥液二七過。畢，按體所痛處，向王而祝曰：左玄右玄，三神合真。左黃右黃，六華相當。風氣惡疾，伏匿四方。玉液流澤，上下宣通，內遣水火，外辟不祥。長生飛仙，身當休彊。畢，嚥液二七過。常如此，則無疾。當急按所痛處三十一過。
　　《丹字紫書三五順行經》曰：坐常欲閉目，內視五藏腸胃。久行之，自得分明了了也。
　　《石景赤字經》曰：常能手揜口鼻，臨目，微氣，久許時，手中生液，遂以摩面目。常行之，使人體香。
　　《紫度炎光經.內視中方》曰：常欲閉目而臥，安身微氣，使如臥狀，令傍人不覺也。乃內視遠聽四方，令我耳目注萬里之外。久行之，自見萬里之外事。精心為之，乃見百萬里外。又耳中亦恆聞金玉之音、絲竹之聲，此妙法也。
　　《太上天關三圖經》曰：常欲以手按目近鼻之兩訾，間氣為之，氣通輒止，吐而復始。恒行之，眼能洞觀。
　　道曰：恒以手按兩眉後小穴中三九過，又以手心及指摩兩目顏上，以手旋耳行三十過，摩唯令數，无時節也。畢，輒以手逆乘額三九過，從眉中始乃上行入髮際中口傍，嚥液多少无數也。如此常行，眼目清明，一年可夜書。亦可於人中密為之，勿語其狀也。目下傾上是訣眼保室歸嬰至道。以手旋耳行者，探明映之術也。於是理開血散，皺兆不生，月華玄照，精和神盈矣。夫人之將老，鮮不先始於耳目也。又老形之兆，亦發始於目際之左右也。以手按額上，內存赤子，日月雙明，上元歡喜，三九始眉。數畢乃止。此謂手朝三元，固腦堅髮之道也。頭四面以兩手乘之，順髮就髻，唯令多也。於是頭血流散，風濕不凝也。都畢，以手按目四訾二九，覺令見光分明，是檢眼神之道。久為之，得見百靈也。勤而行之，使手不離面乃佳。已成真人，猶不廢也。
　　夜臥覺，常更叩齒九通，嚥液九過。畢，以手按鼻邊，左右上下數十過，微祝曰：
　　太上四明，九門發精。耳目玄徹，通真達靈。天中之臺，流氣調平。嬌女雲儀，眼童英明。華聰炅朗，百度眇精。保合上元，徘徊九城。五藏植根，耳目自生。天臺鬱素，柱梁不傾。七魄澡鍊，三魂安寧。赤子携景，輒與我并。有敢揜我耳目，太上當摧以流鈴。萬凶消滅，所願必成。日月守門，心藏五星，真皇所祝，群響敬聽。
　　《真誥》云：櫛頭理髮欲得多過，通流血氣散風濕也。數易櫛，更番用之也。亦可不須解髮也。
　　《太極緑經》曰：理髮欲向王地，既櫛髮之始而微祝曰：
　　泥丸玄華，保精長存。左為隱月，右為日根。六合清鍊，百神受恩。祝畢，嚥液三過。能常行之，髮不落而日生也。當數易櫛，櫛之取多而不使痛，亦可令侍者櫛，取多也。於是血液不滯，髮根常堅。
　　夜臥先急閉目向上，以手大指後掌各左右按拭，使兩掌俱交會於頂中，三九過，存目中當有紫青絳三色氣出目前。此是內按三素雲，以灌合童子也。陰祝曰：
　　眼童三雲，兩目真君。英明注精，開通清神。太玄靈儀，靈嬌翩翩，保利雙關，啟徹九門，百節應響，朝液泥丸，身昇玉宮，列為上真。
　　凡四十八字。祝畢，嚥液五十過。畢，乃開目。以為常，坐起可行之，不必夜也，要當以生氣時。一年許，耳目便精明。久為之，視徹千里，羅映神靈，聽於絕響也。此亦真仙之高道，不但明目開耳而已。
　　夫欲學道者，皆當不欲令人知見所聞每事盡爾山世遠受孟先生法。暮臥先讀《黃庭內景經》一過乃眠，使人魂魄自制鍊。恒行之，二十一年亦仙矣。是為合萬過也，夕得三四過乃佳。北嶽蔣夫人云：讀此經亦使人无病。是不死之道也。注云：此二十一年夕一過，不得萬遍。一，恐應為七或八字。不爾，夕則三四過也。
　　凡研味至道及讀誦神經者，十言二十言中，輒當一二過舐脣嚥液，百言五十言中輒兩三過叩齒，以神會靈元，和血氣，使虛津凝滿，帝一欣宅，所謂沖氣不勞啟、血不洩也。
　　學生之法不可泣淚，及多唾洩，此皆為損液漏津，使喉腦火竭，是
　　以真人道士常吐納嚥味以和六液。
　　常以本命之日向其方面叩齒三通，心存再拜而微祝曰：
　　太一鎮生，三氣合真。室胎上景，母玄父元。生我五藏，攝我精神。
　　下灌玉液，上朝泥丸。夕鍊七魄，朝和三魂。右命玉華，左嘯金晨。令我神仙，役靈使神。常保利津，飛行十天。祝畢，又心拜四方，叩齒三過。此名為太上咒生隱朝胎元之道。常能行之，令人魂魄保守，長年神仙。
　　《真誥第八》云：昔鮑助者，濟北人也，都不學道，亦不知法術，年四十餘，忽得迴風，口目不正，風氣入口而兩齒上下恒相切拍，甚有聲響。如此晝夜不止，得壽年百二十七歲，後乃遇大水墮長壽河中死也。北帝中間亦比遣殺鬼及日遊地殃使取之，而此數殺鬼終不敢近助。鬼官當問其故，天殺答云：此人乃多方以制於常，叩齒鳴打天鼓以警身中神，神不得散，鬼氣不得入，是以无有緣趣得殺之也。以此論之，若助不行水度河，亦或可出千歲，壽不啻當是，偶大寒凍，步行水中，口噤不能復叩齒，是故遇因溺著河也。患風病而齒自叩動者，猶尚辟死卻殺鬼也，何况道士真叩齒鳴天鼓具身神耶！仙方云常吞液叩齒，使人返少也。
　　《紫度炎光經》云：嚥液還容保牙。求仙上法云：常以平旦二氣未分之始玄暉以映形神，形神並降，上會泥丸，精液咸生。故是其時嚥而服之，將來三年面生玉澤，返形變顏，項華固根，柯齒方生，必能長修，五老降房，神仙昇玄，壽齊三光。不死之道，非真勿傳。至其時，安心定意，令五神靜寧，叩齒十二通，思東方青要玉女，齎少陽之氣，青芝玉漿，灌漱我身，流溢紫微宮中。祝曰：
　　東方青牙，飲以朝華，玉漿醴泉，滋液滂沱。流潤六府，玄注如河，身輕體昇，上躡太霞。畢，以舌舐上齒之外九過，咽之。
　　次思南方赤圭玉女，齎太陽之氣，絳芝玉漿灌液我身，流溢絳宮之中。祝曰：
　　南方赤牙飲以醴泉、絳芝玉漿，流溢如川，布潤絳府，骨化生神，服食太虛，舉體皆仙，乘雲駕霄，上造帝前。畢，便以舌舐下齒之外八過，嚥之。
　　次思西方太素玉女，齎少陰之氣、素芝玉漿，灌溉我身，流溢華蓋宮中。祝曰：
　　西方白牙，飲以靈液。玉水洪流，玄芝奕奕，灌我六府，鎮魂固魄，神安胃管，名言金格。畢，以舌舐上齒之內六過，嚥之。
　　次思北方太玄玉女，齎太陰之氣、玄芝玉水，灌溉我身，流溢太倉之宮。祝曰：
　　北方黑牙，服食玄滋，飲我飛泉，哺我玉飴。神府光逸，如丹如芝。壽傾天地，億萬同期。畢，以舌舐下齒之內五過，嚥之止。
　　次思中央黃素王女，齎中和之氣、黃水月華之丹，溉灌我身，流溢玉堂宮中。祝曰：
　　中央黃牙，白石峨峨。饑食玉飴之丹，渴飲黃水月華。五藏充盈，流潤如河。壽同三晨，萬無傾徂。形昇九玄，控御飛霞。畢，便以舌舐上下內外四面，反舌刺玄膺，取芝液十二過，嚥之也。
　　嚥液保牙之道，中央黃老君、太極真人常所修學，色如童子，膚如玉澤，體充氣盈，髮白反黑，牙齒根固，无有朽落，遂致玄降，名書仙籍，位登清虛，與帝同席，子若修之，當於金闕尋名。玉閣无有仙緣，不得披繹也。
　　《內音玉字上》云：以舌撩口上下中央，令玉液滿口，而三嚥之，令人長生益壽也。
　　若服東方青牙，服食青牙，飲以朝華。畢，便以舌撩上齒之裹，舐脣三過，令玉泉滿口而嚥之。
　　三洞珠囊卷之十竟