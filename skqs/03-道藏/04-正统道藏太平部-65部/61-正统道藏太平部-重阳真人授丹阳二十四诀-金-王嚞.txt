重陽真人授丹陽二十四訣
　　經名：重陽真人授丹陽二十四訣。金王矗撰。一卷。底本出處：《 正統道藏》 太平部。
　　重陽真人授丹陽二十四訣
　　終南山重陽子王壯即撰
　　馬丹陽問重陽祖師曰：甚是論祖宗、性命、根蔕、龍虎、鉛汞、刀圭、金公黃婆、嬰兒姹女、龍蛇、心猿意馬、賓主覺照、太上、三寶、九星、五剛、三才、抽添火候、金丹、出離三界、七返、行住坐臥？祖師答曰：宗者，是性也。祖者，是命也。名曰祖宗。
　　丹陽又問：何名見性命？祖師答曰： 性者是元神，命者是元氣，名日性命也。
　　丹陽又問：何名為根蔕？祖師答曰：根者是性，命者是蔕也。
　　丹陽又問：何者是龍虎？祖師答曰：神者是龍，氣者是虎，是性命也。
　　丹陽又問：何者為鉛汞？祖師答曰：鉛者是元神，汞者是元氣也，名曰鉛汞。
　　丹陽又問：何者名是金公黃婆？祖師答曰：金公是心，黃婆是脾。
　　丹陽又問：何者名為嬰兒姹女？祖師答曰：嬰兒是肝，妮女是肺，名曰嬰兒女姹也。
　　丹陽又問：何者是心猿意馬？祖師答曰：心是猿，意是馬也。
　　丹陽又問：何者名為賓主覺照？祖師答曰：賓者是命，主者是性也。悟識真假為覺照者，是自己伶俐總明為覺照也。
　　丹陽又問：何者名為龍蛇？祖師答曰：龍者是性，腎也。蛇者是心中嘉炁也，是不離性也。
　　丹陽又問：何者名為三寶？祖師答曰：有內外三寶。是道經師者，為外三寶也。內三寶者，精炁神也。
　　丹陽又問：何者名為太上？祖師答曰：太者是大之極也，上者是至重高之極也。名曰太上。
　　丹陽又問：何者名為出家？祖師答曰：出家者，萬綠不罜，自己靈明，乃是出家。
　　丹陽又問：何為修行？祖師答曰：修者真身之道，行者是性命也。名為修行也。
　　丹陽又問：何者名為長生不死？祖師答曰：是這真性不亂，萬緣不掛，不去不來，此是長生不死也。
　　丹陽又問：何名是道？祖師答曰：性命本宗，元無得失，巍不可測，妙不可言，乃為之道。
　　丹陽又問：何者名為清靜？祖師答曰：有內外清靜。內清靜者，心不起雜念。外清靜者，諸塵不染著，為清靜也。
　　丹陽又問：何者為三命？祖師答曰：《黃庭經》 云：存精是元始天尊，存神是太上道君，存炁是太上老君，名曰三命也。然後再尋三命，枉費工夫。神炁相同，太上再留方便之門，轉化人道常有也。在三者，東華帝君是心也。化十方諸靈，大帝是腎也。除此外不可尋也。
　　天有九星，人有九竅。天有四時，人有四大。天有地水火風，人有心精氣身。天有五剛，地有五剛，人有五剛。天有三才，人有三才。
　　丹陽問：何名為九星？祖師答曰：是北斗七元星、左輔、右弼二星，名九星。
　　丹陽問：何名九竅#1□
　　〔丹陽問〕#2：何者名為地有五剛？祖師曰：恆、衡、岱、華、嵩五嶽是也。〔丹陽問：何者名為〕人有五剛？〔祖師曰〕：肝、膽、脾、肺、腎是也。
　　丹陽問：何者天有四時？〔祖師曰〕：春、夏、秋、冬也。〔丹陽問：何者名為〕人有四時？〔祖師曰〕：四肢、四大是也。
　　丹陽問：何名天有地水火風，人有地水火風？師曰：天有地水火風者，金木水火土也。人有地水火風者，心為火、精為水、氣為風、身為土，乃是地水火風也。
　　丹陽問：〔何名三才？師曰〕：天有三才曰、月、星，地有三才乙、丙、丁，人有三才精、神、炁是也。又曰□．眼為窗，口為門戶，心腎為日月，除此一身之外，不可外求。
　　丹陽問：何名為抽添火候？祖師答曰：除一切塵垢，一切雜念，又神氣常存，於本性不昧，名曰〔抽〕添火候也。
　　丹陽曰：何名為出家？〔祖師答〕：老君曰：人能常清靜，天地悉皆歸。有功行修真之德者，為出家。
　　丹陽問：何名太上七返？師曰：一者少言語，養內炁。二者戒心性，養精炁。三者薄滋味，養血氣。四者戒嗔怒，養肺氣。五者美飲食，養胃氣。六者少思慮，養肝氣。七者寡嗜慾，養心氣。是也#3。
　　徐神翁註：但精神無惱、唾少，為中修行人也。乃三教聖人之意。凡人出家，絕名棄利，忘情去慾，則心虛，心虛則氣住，氣住則神清，神清則德合道生矣。孔子曰：仁、義、禮、智、信。若修行之人，仁者不棄，義者不汙，禮者不自高，智者不爭，信者不妄言。《金剛經》云：無諍三昧，人中最為第一也。
　　修行之人，澄其心而神自清。晉真人云：心清意靜天堂路，意亂心荒地獄門。丹陽師云：要知上天入地，好弱由心。孟子曰：我善養吾浩然之氣，故不動心。太上云：出家若不降心，百年之後無得中處。重陽真人云：出家若不降心，返接世緣，道德損矣。性命書云：洗心對越，乃萬物之根蔕。經云：心生則性滅，心滅則性現也。心滅者是寶。經云：諸賢先求明心，心本是道，道即是心，心外無道，道外無心也。
　　重陽真人授丹陽二十四訣竟
　　#1此下當有缺文。
　　#2方括號中文字，是據上下文義擬補。後同此。
　　#3此下疑有缺文。應為丹問何為出離三界，攻何為出家修行。