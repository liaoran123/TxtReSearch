上方靈寶無極至道開化真經
　　經名：上方靈寶元極至道開化真經。撰人不詳。三卷。底本出處：《正統道藏》太平部。
　　上方靈寶無極至道開化真經卷上
　　君明章第一
　　君之明，本乎治民而已矣。民之治者，施寬政而惠之，
　　民，庶人也，治理也，施行也，寬和也，政正也。恩德日惠，言人君化於民而欲安治者，務在人君施行寬政。恩惠臨之則四海晏然，禮樂禦之則宇宙長守也。故云民之治者，施寬政而惠之。洞曰：民為人身之氣血精神也，亦為人身瓊樓玉室也。欲理生而不致乎死者，務在元神施行和氣而恩育之氣血精神。瓊樓玉室得其和氣，自然化生金液黃芽，而逍遙乎太虛天地之鄉也。頌曰：元神布正育身形，神得元和萬法靈。天下道光無有滯，自然身入太虛庭。
　　困窮則傭之，
　　困，厄也。窮，盡也。則，文辭也。補，助也。
　　老弱則畜之。
　　數末曰老。氣虧曰弱。畜，養也。言人君之貴者，在乎助其困窮，養其老弱。常臨之以慈愛，每濟之於不足，乃為君之用也。洞曰：人身之中，而有五神。若居困厄之間，即將五神助之，而得復命歸根，遂再生之理也。五神者：一曰青龍，靈童之神，善能助木之神魂。二曰朱雀，媳女之神，善能助火之神明。三曰黃芽，戊巳之神，善能助土之意神。四曰白虎，庚辛之神，善能助金之魄神。五曰玄武，元精之神，善能助水之志神。若困窮者及老弱者，返此五神，而助養於五行之神者，即得長生之道也。何在山遙水闊而徵者哉。故曰困窮則哺之，老弱則畜之。頌曰：一炁還生一藏神，藏虧須在補天庭。若將異類同根養，枉費堂堂六尺身。
　　莅乎下也，平等禦之。
　　莅，臨也。民為下也。沖和曰平。周生日等。禦，制也。
　　使乎臣也，賞罰均之。
　　使，用也。輔弼曰臣。益恩曰賞。減祿曰罰。均，齊也。言人君治政臨乎下民者，當用平等而治之。用其百寮也，當用賞罰而齊之。若能如此，則國安於外，政治於內。故在平等賞罰齊之也。洞曰：元神治身者，同前章也。若調理諸神百脈、六府三峰、九官五藏，當用平和之氣而制之。若一神太盛，可罰而減之。若一神太弱，可賞而益之。若一神安和，可平而中之。是故依天之道，法地之德，而致養生，方得貴矣。故臨下也，平和制之。用其神也，加減齊之。頌曰：調氣安神在益陽，依觀天道得其昌。行斯不怠無虧爾，便是長生不夜鄉。
　　綏天下也，仁思鎮之。
　　綏，安也。天下，宇宙也。愛人利物，謂之仁思者。仁思，仁志在思，在念鎮伏也。
　　固天下也，孝義昭之。
　　固，堅也。報親曰孝。守中曰義。炤，明也。言人君安於天下，當用此仁愛之心。在思在念，以伏天下之心。欲堅固守其天下，當用此孝義之德，以明天下之心，則得天下悅服，而得天下固也。故云：自西自東，自南自北，無思不服也。洞曰：人之元神欲安身者，當用此仁愛之心，時時刻刻，年月日用之中，固精惜氣，保血潤神，愛而利之，勿有少慢，故安其身也。化愛保而鎮之，欲固其身也。則內保元和之氣，外扶潤澤之棟？勿損絲毫、誠為孝也。能如是者，乃為義道矣。頌曰：性命堅持考為始，元神益秀義非耻。昭哉時刻不忘懷，便證金天大乘理。
　　以斯之道，致使遠近欣樂，
　　以，用也。斯，此也。道者，前章所注皆為道也。致使者，能服也。遠近欣樂者，國安民豐，欣樂太平也。
　　大小悅服。
　　大小，尊與幼也。悅服，慶悅來朝也。
　　皇天感善而輔之，
　　上方助也。
　　神明應德而祐之。
　　天地喜也。
　　故得龍顏百福，
　　故得，即得也。龍顏，君主之貌。百者，數之總名。福者，壽富安和，人服神佑，貴而終天筭也。
　　聖壽萬春。
　　聖壽者，遐年運也。萬春者，數之極也。
　　逮乎嗣王，南面貴之，垂衣而弗能遏也。
　　逮，及也。乎，文辭也。嗣王，君之子也。南面貴之，貴之至也。垂衣，無為治化也。弗者，不之重稱也。言人君能用此之至化，體無為之變通，依天地之大理，即得遐方幾所欣樂來朝，大臣小民慶悅而服。又感上方，輔助神聖，禧扶百福。和於天顏壽祿，臻於帝座，及乎太子，終運繼承，垂衣南面，無為獨尊，他莫能奪，奚弗為良者哉。洞曰：人之元神，能用元道之道。元道之德，觀天地之機，依天地之理，法道同行，即得遠近欣樂。遠者，天庭首也。近者，湧泉足也。萬神來朝玉京之神，故云欣樂。大小悅服，五藏之神、六府之精，皆生慶悅而咸化服也。皇天感善而輔之。皇天，元炁也。言人能若是，故天炁自歸於身也。神明應德而歸之。神明者，道炁之神也。言道熙之神，自來扶與於身也。即得龍顏百福萬神之鄉，而曰龍顏之首也。神之至和，而生於百福也。聖壽萬春者，混合道體，無有終年，歸根復命，長生久視之道也。逮乎嗣王者，嬰兄之炁而曰嗣王也？南面貴之者，抱陽獨尊而登道域也。垂衣而弗能遏也者，我無為而民自化也。頌曰：仍能法道地天機，即得長生翠羽枝。神秀一時通紫戶，慶雲自是捧予歸。
　　臣忠章第二
　　處下曰臣。進節曰忠。政典曰章。次序曰第。陰陽曰二。言臣節，可以進忠於君矣。洞曰：精血氣肉筋骨皮毛，而為身中之臣也。獨心中之神而處絳官，面為君之同像也。常使內則無毀，而外無傷，內則益沖和浩然之氣，外則保肌膚潤澤之光。然如是者，方為臣奉君之道矣。頌曰：諸藏為臣心是君，絳宮獨坐抱陽品。他邦貢我丹天璧，自得無為道轉新。
　　為臣之道也，忠良以事于元首，
　　死節奉上曰忠。仁愛下民曰良。于，於也。元首，君也。
　　善政以治于下民，調和四序，遜令
　　遜者，順也。春生夏長，秋收冬藏，乃為四時順天令也。
　　上下和平。庶人厥生而安之，
　　天下曰庶。百姓曰人。厥者，其也。生者，業也。
　　君主厥邦而固之。
　　其國堅固。
　　所以由是，方能處于天爵，世世而何能殆也。
　　由，用也。是，此也。居位曰處。
　　于，於也。天爵者，君之富貴世世者
　　不絕之稱。殆，危也。言為臣之道
　　者，忠節奉於君上，良心治於下民，善政臨斷，公義付曹，司於四時而順其序。若能如是，上下自然和平也，庶人自然安生也，君主自然固國也，天爵自然久示也。用之如是，奚有危亡之兆也。洞曰：人之心意，為天谷泥丸之臣也。故在丹忠進道，洞達杳真，修正卻邪，時刻在德，以奉君主天谷之神。復以善政慈愛，以御下民諸藏之氣也。四時者：木之氣，為人之魂，曰春。火之氣，為人之神，曰夏。金之氣，為人之魄，曰秋。水之氣，為人之志，曰冬。土之氣，為人之意，曰四季。若能制此得和，順乎其令，自然上下沖虛一身安泰，元神宴熙固而長守也。所以由此，方同受天祿，長生無終，奚有危亡之兆也。頌曰：明淵正性覺事上，智慧神通戮邪障。壺中調制地天春，方證圓明大乘藏。
　　父義章第三
　　陽尊曰父。中宜曰義。
　　父之所以尚者，其子之幼也，抑保而愛之；
　　尚，猶貴也。子幼，子年小也。抑，蓋也。保而愛之者，仁心厚愛育之。
　　及子之長也，歸師而教之。
　　子長，立人身也。歸師而教之，使習先王之典教也。
　　導之以禮遜，
　　導，引也。謙恭敬順曰禮。文樂柔和曰遜。
　　習之以聖書。
　　習，學也。聖書，聖人遺文也。
　　其立于身也，使之以進業，
　　立于身者，成名君子也。先王道德，謂之大業。
　　豫之以誠訓，
　　先曰豫。見子有過，先以言誡教之。
　　使時刻而行仁道，
　　先王之法，謂之仁道。
　　動止而順忠信，
　　動止，行住也。誠志曰忠。誠言曰信。
　　若乎匪從，然後責之。
　　匪，不也。先之以誡訓，不從然後責之也。
　　責之弗從，即可罰之。
　　法理曰罰。
　　屈強拉剛，而令遜乎道德者，孰弗云斯為義父焉。
　　屈強者，曲強硬之心。屈，曲也。拉剛者，折剛暴之意。拉，折也。遜，順也。曲強折剛令順，先王之道德也。孰，誰也。弗，不也。云，曰也。斯，此也。言父之貴者，若子居幼也。蓋務保而愛之，仁厚育之。及子成人也，令歸仁之師也。引之以禮樂，學之以聖言，習黃老之教、周孔之為，而成君子，進于大業。若有過也，豫誡教之時刻，動止常由仁道，每用忠信。若不順也，以言責之。其不從也，以法理之。曲強折剛，令順道德矣。若能如此，誰不言之，此為義父之道也。洞曰：夫水者，乃木之父也。木者，火之父也。火者，土之父也。土者，金之父也。金者，水之父也。人身之間所為，金魄為虎，火神為朱雀，水精為玄武，土衛為黃戊，金翁者皆為元炁之父也。此名五老上人，故五老上人可保元無之子，而養之於幼也。及元炁之長生也，當歸其師。師為君主之官，神明是也。引之以禮樂者，火性主禮樂生於心，歸應離也。學之以聖書者，水性主志文生於腎，歸應坎也。離火主禮樂，坎水主文昌，故火中生水，水內生火，動機運轉，水火昇降，方成嬰兒之身。故得上下沖和，水裹虎行，火中龍步，雲在陽天，風生陸地。昔者真仙有言曰：五行顛倒衛，龍從火裹出，五行不順行，虎向水中生是也。是以時刻而行泰之像，動止而順道之德。若其不順之炁，即調而順之。若其已順之黑，即和而平之。故不順者罰，已順者賞，曲強折剛而令順，遂道成遷而就德。若能如是，即得長生久視，遊宴遐年，誰不稱之為義父也。頌曰：父育子時觀道理，依天執制妙非止。機中把握地天晶，明月清風料無比。
　　母慈章第四
　　生我曰母，俌我曰慈。
　　母之所以畜乎嗣也，抱胎而教之以禮。
　　畜，養也。男女曰嗣。懷孕曰抱。教之以禮者，言聽動觀行止坐外，皆由聖人道德、先王禮樂，胎教如是，生子多聰慧賢俊明文也。
　　及其誕也，漿飼而愛之以衣。
　　誕，生也。漿，飲也。飼，付於食也。愛之以衣者，以衣被之也。
　　罔隳厥形，
　　罔，無也。隳，殘也。厥，其也。身體曰形。
　　罔殘厥氣。
　　罔殘者，無傷殘也。厥氣者，其內榮衛也。
　　逮乎嗣之已成也，歸之厥仁，而致正以教之。
　　逮，及也。嗣之已成者，已成人也。歸之厥仁者，歸於仁者之師也。致正以教之者，祈師訓先王之法也。
　　匪失師範，孰弗稱之，可謂慈親之道矣。
　　匪，不也。失，棄也。斯範，此法也。孰，誰也。弗，不也。稱，稱也。言母之養乎嗣者，當抱胎訓之以禮也。若生嗣也，賢秀昭文其成形也。飼漿舉衣，無傷其身，無殘其氣。及成人，躬當歸師也。教之以道德，無失斯禮，誰不稱之為仁母矣。洞曰：元精之晶而為真血之母，真血之魂而為神明之母，神明之神而為肌肉之母，黃戊之英而為魄氣之母。此之五母，而為精血神肌氣也。此者為神，故日母。胎仙為氣，故曰子。胎仙者，元熙之子也。常使母抱其子，而用禮也。夫禮者，勿令神非禮言聽動觀也。故令神以禮者，乃不失其元炁也。及胎仙之長也，可水溉而以衣。衣為震，魂曰木，木中生火。水為坎，志曰精，精內生水。水火相滋於坎男離女之間，乃秀丹華赤龍之形。人身若能造化如是，即得不損其形，不傷其氣。及其如此嗣之，已成內化之丹，自然昇於元神天谷之間。元神天谷官，為仁師所聚之鄉，真中之神，謂之師也。而降正真之炁，下哺於群嗣也。萬神日群嗣，若能不失此法，即得長生之基。神仙之妙，上下沖和。三官混合，飛龍在天，風虎居地，水出火官，火生水府。會四象於黃庭，合五行於紫戶，此之際也。誰不稱之，可謂仁慈母之妙道者哉。頌曰：五母相資五子芳，到頭終不離陰陽。機中把住天元理，便是違來不夜鄉。
　　昆友章第五
　　昆，兄也。友，悌也。
　　夫為人之昆也，宜乎以悌讓，
　　夫，起文之辭，為作也。人者，陰陽秀結而為人也。昆，兄也。宜，當也。悌，義也。讓，謙也。
　　由乎以仁思。
　　由，用也。仁愛之厚曰仁。義讓之厚曰思。
　　以悌讓而感之，
　　用義讓謙和，而感於弟也。
　　以仁思而昭之。
　　用仁愛之思，而明於弟矣。昭者，明也。
　　其于弟也，自作懽心，
　　于，於也。長曰兄。次曰弟。作，起也。懼，喜也。神居之鄉，謂之曰必。
　　同興厥志，
　　在心曰志。
　　以事父母。修斯匪棄，是謂良昆之道也。
　　行此不棄，此曰良兄。凡為人之兄者，當用義讓謙和之心，弁愛悌順之德，以感明於厥弟。其弟也，自起懽悅之心，同事親焉。若能修此而無擲之，可曰兄之善道也已。洞曰：小腸膀胱命門者，腎之兄也。
　　膽者，肝之兄也。大腸小腸與胃者，脾之兄也。神明天谷元晶者，心之兄也。沖和榮衛之氣者→ 肺之兄也。凡兄者，為陽府之神。且弟者，為陰藏之氣也。仍能依觀天道地理陰陽、大小定法、遠近執神，會合二象，異骨成親，將為曰用，持而行之，即得上下沖和，而成順之道也。故曰國安民豐，欣樂太平矣。夫悌讓者，氣之順也。仁思者，氣之理也。以氣順而感降真鉛，以氣理而明伏真宰。順者，則點制靈胎。明者，則抽添水火。順而契之則生，逆而流之則死。以死返生，以生奪死，法乎動靜制而擒之，長生之基近之者哉。若能如是，其於藏之弟也，自起沖和之炁。歡心者，沖和之謂也。同興厥志。志者，腎宮元炁也。以事父母。父者，精之元基。母者，血之祖產。陽府順而陰藏理，昆弟和而父母安。修此行之而無少棄者，是謂昆弟之機，修生之道者哉。頌曰：欲理弟兄家，壺天月在霞。陰陽交泰處，精血化為砂。耿耿千秋主，澄澄七世華。配合歸一炁，白髮自然□。
　　弟恭章第六
　　次曰弟。敬曰恭。
　　夫為人之弟也，宜由厥恭。
　　宜，合也。由，用也。
　　遜事厥兄，同叶厥力，孝養父母。
　　叶，助也。同事於親。
　　父母若終，悌讓勿窮。
　　終，逝世。悌，義也。讓，順也。勿，無也。窮，盡也。
　　以斯弗怠，可謂孝悌矣。
　　以，用也。為人之弟者，合用以敬順，而事於兄長。同助其力，以事於親。親之若逝，同處其居，義讓無終，而非少怠。若能如是，為孝悌也。洞曰：絳宮赤龍者，青童之弟也，而為神與血也。東方青龍者，玄武之弟也，而為血與魂也。元宮玄武者，白虎之弟也，而為精與志也。金庭白虎者，黃戊之弟也，而為氣與魄也。中央黃戊者，丹天之弟也，而為榮與衛也。夫青龍白虎丹童玄武黃央者，乃為木金水火土也，而為陰陽陽陰之祖炁矣。祖炁者，乃為道之一也。人能抱陽守一，而得長生之基，而為天下之式也。故陰陽混合、男女同室、無漏無為者，人之大倫也。夫陰中有陽，其陽善助震陽也。陽中有陰，其陰善利兌陰也。是以陰陽迭和，人身太寧。陰陽互逆，人身太塞。聖師云：清者，濁之源。動者，靜之基。人能常清靜天地悉皆歸清者，陽神也。濁者，陰氣也。人能清濁得機陰陽得化者，其天地至真之界，悉來自歸於身也。是以百骸理者，在乎食其時。萬化安者，在乎動其機。夫動者，氣血也。動之則生，靜之則死。夫靜者，元神也。動之則死，靜之則生。故性有巧拙，至可以動靜者，此之謂也。此為先王之祕旨，誠為之要也。為人之弟者，當義而順其兄，助元而和其氣，孝奉天谷泥丸之神。神者，親也。陽天谷而曰父，陰元宮而曰母。陰陽沖融之氣，混而凝素，乃結其神，父母是也，斯為五行之宗矣。五行順則天· 谷安，昆弟逆而父母病。夫病者，當以陰煉陽，返陽助陰。陰陽之間，天地之理，互相滋利，其能長存。故《易》有言：一陰一陽之謂道也。父母若終者，混成終身之固天谷之實也。悌讓勿窮者，無順而無窮也。若能猶是而非少怠，可名孝悌，行莫加焉。夫君子之保身，猶侯王之保邦。身在則道在，邦固則民安。將不由是者，奚弗為愚矣。頌曰：昆弟諧和上下沖，元神得一秀芳中。簾幛貫得靈胎後，占卻離陽第一峰。
　　子孝章第七
　　孝親曰子，報親曰孝。
　　紀綱之首者，始為事親之道矣。
　　紀綱，道德也。首，．始也。始，初也。事親之道者，奉父母為道之本也。
　　親之生也，□兮時而衣之，
　　□，量也。時，侯也。默衣曰衣。
　　俟兮候而養之。
　　俟，待也。侯，時也。養，敬默食也。
　　豐之於家，靡使憂畏之心而作之。
　　豐，盈也。豐之於家者，室富也。靡，無也。使，令也。憂，悲也。畏，懼也。
　　和之於里，匪使寒暑之勞而處之。
　　和之於里，和，鄉黨也。匪，無也。匪使寒暑之勞而處之，令親冬溫夏清而閑居也。
　　若乎親之有失也，可幾諫而諷之。
　　親之有失者，親或有失之也。可，當也。幾，微也。諫，勸也。諷，諷諫也。
　　其不從也，可諍諫而忠之。
　　不從者，親或不從也。可諍諫而忠之者，當諍練而用忠心勸之者也。
　　卻失遂德，而反遜乎道矣。
　　卻與卻同。失，過也。遂德者，成其善正也。反，復也。遜，順也。道者，仁人之道也。
　　若親之有疾也，可兢兢而綏之。
　　慎而安之，綏者，安也。
　　其親之年痗也，可惶惶而備之。
　　親之年老，也。一喜一懼，備終孝之禮者也。
　　及其親之喪也，當竭孝而葬之。
　　親之亡也，忠心葬之。
　　抑其歲之時也，可追思而祀之。
　　春秋祭祀，以時思之。
　　能事斯範，可歸道矣。
　　能，善也。事，奉也。斯範，此法也。為人子者，養親以衣，飲而敬順之。豐榮於家，無令以悲憂而念懼之。和同鄰里，無令親處寒暑而勞之。親之有失當諫，親無不義而陷之，親之疾也。及老年也，慎而安之，敬而備之。其終年也，誠而葬之。其惟時也，祀而享之。能猶是者，則歸長生之道，禪定之宗，方能善矣。洞曰：陰陽者，道之子也。天地者，陰陽之子也。人者，天地陰陽之子也。萬物者，人之子也。人能畜播萬物，故為萬物之父也。凡為子者，常以孝事其父，方入道德者哉。理法前章，推窮真探，以外觀內，以像觀真。以有為有形，體無為無形。以空色可名，體真空常道，悟達元基。淵明真主者，其惟道人矣。頌曰：以像觀真體任真，真全方可祕黃庭。九泉應我無名姓，金闕須當立證明。杳杳冥冥熟解悟，昏昏默默契玄靈。動機斬卻靜中鬼，何慮飛雲不上昇。
　　又曰：文煩道出口，道味弗文煩。況味中間體，心開意自還。又曰：得悟一言廣，非明萬卷微。都來斯一字，剛甚苦東西。又曰：道者非為道，言時已在空。行到不言處，方當是本宗。
　　女貞章第八
　　陰中之陽曰女，樂而不婬曰貞。
　　良臣弗事二主，
　　良臣，忠相也。弗，不也。弗事二主者，守志於仁君也。
　　烈女匪娉再夫。
　　烈女，貞婦也。匪娉，不事也。匪娉，再夫者，守其貞也。
　　女之尚者，貞烈而已。
　　貴其烈也。
　　女之道者，潔操而已。
　　清潔節操，女之正道。
　　女之事其父母及其舅姑也，可進其孝。
　　女之事其父母者，在家事其長上也。夫之父母，曰舅姑。可進其孝者，以孝事親也。
　　事其已夫及其長幼也，可進其良。
　　善御上下也。
　　遠嫉妬之心，戒非是之口，
　　卻佞心，忘偽說。
　　守其紀綱。及其自躬也，可蓋其貞。
　　守其紀綱及其自躬者，心存道德，身守貞烈也。董者，進也。貞者，動止善正也。
　　貞孝弗違，
　　善正不背也。
　　醜善弗怠。
　　醜，眾也。醜善弗怠者，愈美行也。
　　若能猶是，可謂節婦矣。
　　良臣不事於二君，以全其忠也。貞婦不婚於再夫，以守其節也。女道之貴者，惟貞烈清潔持節守操，宜行諸心也。事其長上以孝敬，御夫守
　　己以善，和其於一切大小親疏。惟克恭克禮，勿越謙讓，卻佞婦心，忘偽談語。守斯眾善而弗違之者，誠云良婦矣。洞曰：丁火者，甲木之女也，而曰天庭至寶。己土者，丙火之女也，而曰圭丹靈藥。辛金者，戊上土女也，而曰白虎真晶。癸水者，庚金之女也，而曰水鄉紅鉛。乙木者，壬水之女也，而曰龜精鳳髓。此之五者，皆不離精血神氣男女陰陽。若能混合歸元，聚於黃庭，上則沖於天谷泥丸，下則通於絳官元府。育養三元，調和五藏，明浩然靈光之性，達昏冥恍惚之機。百骸自理，萬化咸寧。神明氣榮，精洪血盛，成嬰童之體，理元道之神。即得水中火出，火內水生，龍飛雲而雨降長空，虎嘯風而陽昇陸地。其神得秀，聖胎得圓，至乎無問，出乎有為。完曰其神之神所以神，其真之真所以真。妙覺鑒清秋而印明月，真靈照素華而現江水。仍能志法是章，歸宗內照。以假像而求真像、以外神而行內神者；真道人之謂也。若聞義不能徙，覺道弗能悟，惟守一方非知他所者，何異木中析玉石內鑽冰。以真任真者異人，以真任偽者愚物。道本忘言，忘言難化於群生。德本非造，非造何迷於法則。淵哉在人，靈而明悟通達，體自然也。一分慧者，即道輔之一。二分明者，即道輔之二。乃至百千萬億無盡無窮而明慧者，亦道輔之百千萬億無盡無窮之妙矣。道本無窮盡，學人量器承。若止仍憑說，徒勞饅苦辛。頌曰：陰裹純陽輔我嘉，簾幃光射太空霞。斗牛官裹無塵界，步步金蓮陸地花。又曰：春色媚如鴉，桃容映杏花。滿川風月景，不限帝王家。竹塢金鞍客，芽齋草帶沙。志人提挈住，都去辟煙霞。
　　上方靈寶無極至道開化真經卷上竟
　　太上靈寶無極至道開化真經卷中
　　周死章第九
　　周濟也。死逝也。
　　道德以配上，皇穹必感之。
　　配，合也。用道德善正，以合上帝也。
　　道德之本者，始於事親矣。
　　孝者德之本，亦為道之首。
　　親之若喪焉，誠哀而葬焉，
　　死葬之以禮。
　　禱天而薦焉，建善而度焉，篆靈書而較焉，圖丹文而告焉。
　　祈丹天十方，而追救也。
　　如誠虔懇，天必與焉。
　　如誠虔懇者，若敬禱之也。天必與焉者，孝敬之德，天道應之也。
　　分祥宥愆而降澤，
　　分祥者，降福也。宥愆者，赦罪也。子孫亦昌
　　度魂鍊魄而昇遷，
　　度魂鍊魄者，鍊度魂魄於流火之庭也。昇遷者，元始禁書，赤帝保舉，列上南宮受化更生也。
　　然後逮乎親疏長幼，
　　然後，次右也。逮，及也。親內外親屬，疏異人也。長幼，或大或小也。
　　遐邇孤徒。
　　遐邇者，遠近也。白楊為倡，清風恃儔，明月友鄰，天地為伴，戲匪所依，謂之孤也。骸骨不收，妻清草木，橫土白露，晝觀雲雨，夜披星漢，謂之徒也。
　　幽關無祀之鬼，寒眾弗祭之魂。
　　北酆無祀，幽爽無依。
　　若能普起慈心，亦復如是。
　　普起慈心者，廣發善意也。亦復如是者，同於前也。
　　而謂薦軷，生乎陽界，轉輸妙鄉。
　　度其魂魄，掩其骸骨。薦者，度也。軷者，拔也。令諸無祀，俱得其功。
　　如此之功，天亦感之，
　　天應是德。
　　即得與之百祥，捐之百殃，
　　天延百福，而免百禍。
　　慶延九祖，
　　亡者超生。
　　自躬屆壽，而奚終之也已。自躬，己身也。屆壽，至於長年也。奚，何也。終，窮也。道德之本始，為事親以合上帝，逝事其法也。然後及乎一切寒泉久陰之下，沉滯無嗣之魂，露白散形之骨。若能廣發仁心，同興巨善，度而掩之，其功巨矣。孤徒相慶，露骨韜形。天心應之，降于百福，恩逮先亡，死生得利者矣。洞曰：死心與意者，長生之基也。縱欲與性者，短亡之始矣。人能死其五欲，即得長生之道，而得百福臨躬，千殃頓滅，成無上道，免九祖累。屆於眉壽，輔於其神。神形俱妙，無生無滅者哉。頌曰：死欲亡賊返得生，生心發意死根源。機中把住長生理，便是天中別有天。
　　悟生章第十
　　悟，覺也。生者長生之道也。
　　人之生者，悟正而已矣。
　　覺悟正者則生。
　　人之死者，迷正而已矣。
　　非悟正者則死。
　　人之尚者，賄而已矣。
　　人貴者，財賄也。
　　人之愛者，欲而已矣。
　　人貪者，色欲也。
　　人之爭者，暴而已矣。
　　人競者，氣與暴。
　　人之迷者，醴而已矣。
　　狂迷者，酒醴也。
　　斯賊在人，混而已矣。
　　四者具在，人心正之為悟，不正之為迷。
　　人若悟之，則成其善。
　　覺者謂之善。
　　人若迷之，則成其倀。
　　迷者謂之狂。
　　成其善者，屆福斯昌。
　　善者至於福盛。
　　成其倀者，屆禍斯張。
　　狂者至於禍顯。
　　悟者為道，迷者為耗，同門異舉，在乎心造。
　　悟者迷執，具在人心，流派同源，而無異也。
　　人世之端，極乎斯矣。
　　彼此之由，非越其四夫。四者，財氣酒色也。小人喻於此，君子違於彼。是故小人居財也，則不義，而損人益於己。君子處賄也，則為道，而損己益於人。小人居氣也，則爭訟而違越。君子在氣也，則柔弱而方圓。小人在酒也，則快心倒形矣。君子居酒也，則養神育氣焉。小人居色也，則殘性而傷命。君子在色也，則無漏而無為。彼之曰道，此之曰耗，四者綿綿，晝夜不息。神仙下鬼，胡有深哉，厥在人心邪壬＃１矣。洞曰：夫財者，神仙之首，而善貿於黃芽。夫色者，神仙之基，而善利於動靜。夫酒者，神仙之漿，而善助於元炁。夫氣者，神仙之本，而善制於超升。斯之四者，仁者見之謂之仁，智者見之謂之智。同源派異，本一分殊。故云：君子得之固窮，小人得之傾命也。頌曰：氣財酒色盡由心，小輩無端惹禍深。惟有大哉君子用，將來都化紫金身。
　　師訓章第十一
　　垂正曰師。正教曰訓。
　　人成君子之名者，罔不由乎師歟。
　　成君子之名者，遂於令名也。罔，無也。由，出也。罔不由乎師者，無不出師而成大名也。
　　師之所以貴者，正之教諸。
　　諸，之也。師之所以尚者，正也。
　　夫正者，天順法尊曰正。
　　皇天無親，惟德是輔，德猶正也。詩之三百，皆思無邪，詩為法也。
　　敷正教，而其猶和風乎。
　　敷，揚也。道德曰正。猶，如也。春曰和風，善滋萬物也。
　　教之垂正也，其弟瞻而習之。
　　師訓正教，弟子執行。
　　風之化和也，其草偃而順之。
　　草上之風必偃。
　　若乎弟之善者，以良心而誨之。
　　誨，教也。弟子善者，教之以忠良。
　　其弟之不善者，以忠恕而逝之。
　　逝，卻也。弟之非善者，忠必先教之，見其不從也，恕而自卻之。
　　若能由是，方可為人之師矣。
　　行藏如是，可曰仁師。
　　弗能如是，乃為落硌之夫也。
　　落，落如草。硌，硌如石。無戇之人，謂之鄙夫。
　　悮之於人，而患之基深哉。
　　師之垂正，則天道順之。故天之道，常輔德而與正也。夫正德之道，可以教於人。非正德之道，不可以誨於人。訓之以正德，其如春之和風矣。和風至，則萬物順而得其生。正教下，則弟子習而遂其德。然師之正，務在別焉。分輕重高下之器，量其器而授之。若中人以上者，以中人已下教而誨之，則失其人也。若中人已下者，以中人已上之教而誨之，則失其言也。故在弟之善者，以良心而誨之。弟之非善者，以忠恕而逝之能如是者，乃為師之體也。弗能如是，止為落格空徒者哉。不惟悮之於人，而自蹈不義之鄉，亦非淺矣。洞曰：道體虛無，真空莫測，若非師訓，罔以逮之。但積仁孝忠正，利物愛人，德合皇天，自逢師匠矣。頌曰：正化其猶草順風，里仁自是彼還忠。憑誰問我白綵事，染色青黃對不同。
　　弟學章第十二
　　弟者，為人之弟，或為人子。學，覺也，悟也。
　　弟子習之首也，擇其善德而歸之，
　　弟子習之首者，學之初也。擇其善德而歸之者，歸於仁師而學正德也。
　　其非善德而遠之。
　　離於非德，而遠其害。
　　遜善德而為始，
　　順道為首。
　　遂善業而為終，
　　成德為終。
　　動止則造乎道，
　　行藏用仁之道。
　　視聽則在乎德。
　　觀聽以仁之德。
　　忠孝信敏，勿暇乎心。
　　事主進節，良志曰忠。事親以禮，順曰孝。言行同契，篤志曰信。次匪慢，公謹曰敏。勿暇乎心者，無閑其志也。
　　文思禮讓，勿忘乎志。
　　文思有五，一曰《周書》文《易》，二曰《尚書》《詩》《禮》，三曰《道德》《陰符》《素問》《難經》，四曰《般若金經》，五曰孔文書典。此之五典，勿暇於思。思者從意而生，意居脾胃。思意之性，邪而責欲。有此五典而常教之，薰成仁性乃歸道鄉。或云：無心為道，乃曰非言也。心非聖訓而為猿意，非文教而為馬。猿馬之性，比於無學。學而覺悟，始名道心。至此之際，方絕學也，安有便無心而為道者矣。是故學而為首文思聖言者，玄之又玄也。中道而行，謂之曰禮。遜義和同，謂之曰讓。勿忘乎志者，無廢四者於思間也。
　　若能猶是，可謂學歟。
　　弟子學之始也，當擇仁師而歸之，以學先王之正典。其非仁師也，即可遠而離之。順其仁師，則善德漸新，故為始也。．成其善德，則大業以完，故為終矣。言聽動觀，非道德而勿為。住行坐外，非善正而不作。文思禮讓，非此勿行。忠孝信敏，非斯弗用。時刻在心，行藏存志。若能如此，可謂學也。洞曰：浮生如夢，一切皆空。幸得人身，當學道德。胡不然者，沉淪萬古者哉。頌曰：烏宿擇林足以巢，為人安不學化教。須知昔者先王訓，溫故知新日益鏡。
　　仁義章第十三
　　利生度死曰仁。先人後己曰義。
　　欽哉，聖人之尚者，仁義而已矣。
　　嘆聖人尚仁義。
　　夫仁者，和同不逆，愛人利物之端矣，而行諸於外矣。
　　和同不逆，遜也。愛人利物，慈也。諸之也行諸於外者，身外之行也。
　　夫義者，善德不離，中宜庸故之體矣，而行諸於內矣。
　　中者，中道無太過不及也。宜者，量其所器而行進退也。庸，常也。
　　此二者分之則異，混之則同。
　　大道有統，殊途而同歸也。
　　肇竟之間行之，曷殆者哉。
　　肇，始也。竟，終也。曷，猶何也。殆，危也。肅哉，聖人之貴者，仁義也。弁人之心，則以利於生而度於死。利生者，所謂喊刑罰，方便惠恕於人，責於己。成人之道，遂人之德，令人安生，使人遠惡化人歸天。明地察國主尊，親教人理性命，根蒂復本還元，此之所謂利生之道也已。所謂度死者，扶危厄，救災息。拔一切，濟物命。薦幽鬼，掩無祭。度親疏，追仇愛。先於人，後於己。資有餘，助不足。顯人道，晦己光，此之所謂度死之道也已。是故聖人尚此仁義，仁義之尚和讓中宜。仁者，如人之首也。義者，如人之足也。和讓中宜者，如人之四肢也。全之則成其身，闕之則成其病。夫病之生也，近者惟死道也。故在全形，方成道矣。夫和者，愛人而利於一切。夫讓者，同塵而順於一切。夫中者，常道而禮於一切。夫宜者，處事而合於一切。此之四者，而與仁義，同源異派，終始無殊。務在行藏，履而用之，體而為之，何有危殆者哉。故聖人云：慎終如始，則無敗事矣。洞曰：愛神者謂之仁，益氣者謂之義。仁義之道，能抱死而奚足隳哉，故明王之道巨矣。頌曰：利生度死合高明，後己先人每用平。異日功成天帝召，何須雲轄到東京。
　　柔和章第十四
　　柔者，柔之勝剛。和者，千和萬合，自然成真。
　　良哉，聖人之常者，柔和之貴矣。柔則不暴，
　　暴者，爭也。
　　和則不侮。
　　侮者，輕也。
　　存其柔則長，
　　柔和者，生之徒。
　　卻其暴侮則久。
　　為人敬而無失，與人恭而有禮。
　　人之行其柔和者，猶東南地之善下也。
　　猶，如也。東南，江海之地。
　　地之善下者，招天下之水而歸之。
　　大者，宜為下，天下而歸之。
　　人之柔和者，感天下之心而悅之。
　　君子尊賢，而容眾嘉善。而矜不能者，人返如之矣。
　　水之歸也，則江海彌盛。
　　益也。
　　人之悅也，則萬化彌安。斯二者，體之各異，用之則同。
　　人水有異，其道無別。
　　能猶是者，蹈聖人之鄉，入聖人之室。
　　蹈，履也。能如是者，則昇乎堂，而入乎室也。
　　玆治之善，不亦善乎。
　　玆，此也。治之善者，善道也。不亦善乎，善良也。聖人常道之首者，始尚柔和之用也。以柔和者亡暴侮之過，暴侮既亡則敬遜而生矣。敬者，敬人而人返敬於己。遜者，遜人而人返遜於己。是故先王卻其暴侮，存其柔和，用乎是者，如束南淵湖浪淘江海之德也。其德也善下，故天下之水而歸之，即得益盛而無窮矣。法之於人，亦猶是也。斯道至貴，千秋萬古，久視長存，而亡其滅，善之又善，玄之又玄矣。洞曰：壺天之氣，柔和則長生羽化，剛強則病厄沉淪。彼之謂正，此之謂邪。出乎爾者，返乎爾也。頌曰：仁者敬於人，斯人返敬伸。義者悌於彼，彼人亦義遵。來往遞相德，行藏互愛均。大哉先聖化，天下悉來賓。
　　設教章第十五
　　設，立也。教，正化也。
　　人之設教者，述正而垂正。
　　人之設教者，君子立化於人也。迷者，此經皆祖迷周書老氏孔子之文教，而非自作之經也。
　　教之垂正者，昭天下之風而正之。
　　昭，明也。正教一垂，天下自賓。
　　教之垂非正者，化天下之風亦非正之。
　　教之不正，天下自亂。
　　風化若正，則天地順之。風化非正，則陰陽逆之。順之則泰，逆之則否。否泰之始，本乎教也。
　　正之與邪，天報如是。
　　昔者，聖人垂正之教者，則天道輔之，神明與之。
　　輔，助也。臨正者，則天道助，神明佑，使乎長存也。
　　非由之正教者，則上帝奐之，厚土誅之。奰，平義切。
　　由，用也。上帝者，天皇上帝也。奰者，怒而迫之也。厚土誅之者，地君戮也。
　　夫教之垂正與其非正者，應之猶是。凡為人之垂正者，烏能弗慎而已矣。
　　為人之垂教者，君子之治天下也，烏何也。弗慎者，不謹敬也。昔者，明王化于天下，惟正而治政，以服于萬民。即得天人順之，陰陽泰之，元道助之，神明佑之。政之不然者，則將反是矣。正之非正者，報對猶是矣。凡為天下而致生靈者，胡能不慎而已哉。洞曰：天元正一之神者，人之主公也。正之則長生久視之，道非正則三塗五苦之厄，淪沒超昇天人界哉。頌曰：為政天人悉尚仁，若非仁化豈能臣。須知廣行慈悲者，久視長生轉轉新。
　　度人章第十六
　　接物利生曰度。
　　度人之道者，聖人之要矣。夫惟要者，善德也已。夫先人後己，曰善。
　　先於人，後於己。
　　夫天輔道與，曰德。
　　天道無親，常與善人。皇天無親，惟德是輔。
　　能猶是者，誠曰真人。
　　誠，實也。真人者，道德真人也。
　　非猶是者，乃曰小人。
　　不然者，小人也。
　　夫真人者，可以度人。夫小人者，非可度人。
　　君子利於人，小人損於人。
　　惟度人者，思而慎哉。
　　接物利生，度人招要，乃聖人之道
　　矣。惟要者，善德也。夫善德之尚
　　者，先於人而後於己。誠能猶是哉，即得天人洞悅，神明佑之，高穹佑也，可謂德矣。既有是德，寔曰真人。既為真人，方可接物。非此之者，乃曰小人。失德小輩，止可害物，故不可度於人也。若令度於人，則陷不義之鄉，千秋萬古之冤，無時而脫者哉。是故度於生而利於物者，其惟真人之謂也。洞曰：精通秘奧，熟悟希夷。知神達命，無所不歸者，可度仙胎，仁教忠良之輩也。非如是者，宜為慮之。頌曰：處處堂堂安妥兮，明明杳杳在時時。玉池苗首清香著，步步金蓮朵朵隨。
　　上方靈寶無極至道開化真經卷中竟
　　＃１任：疑作『正』
　　上方靈寶無極至道開化真經卷下
　　人倫章第十七
　　天地之秀而成人也。道德已成謂之倫也。
　　主用賓曰明。
　　主人使賓客順道，而為明。夫明者，素之道。夫素者，乃為見素抱朴，無私無欲。無勞其形，無搖其精。虛心而體天之道，實腹而法地之德。能猶是者，可謂明矣。真常耿耿妙無涯，人靜江天草帶葭。孤館竹籬茅舍地，清風和月照梨花。
　　賓動主曰昏。
　　賓客動主人，逆道而為昏。
　　混像固曰真。
　　混合有像，物堅固而為真。
　　同器殘曰刑。
　　同器傷殘內外，謂之賊殺嚴刑。 
　　出入全曰神。
　　出入不失其道，而全神內之神。
　　動靜中曰清。
　　動靜中道而立，謂之清靜之根。
　　大像凉曰寧。
　　大像實而火盛，以涼減而方寧。
　　太虛炎曰盈。
　　太虛有像已失，炎火益而可盈。
　　居和沖曰平。
　　已居神氣之內，用沖和而平之。神居有間。之根，用昭清而悟之。
　　順時嗇曰澄。
　　嗇者，養也。順四時之候，而飼有益之物。常飧有氣之食，陽漿助殼，陰水卻之。以濁復濁，以穢補穢，養成其神，就以離火真陽之精，接而鍊之。法時于丑寅之間，法日於一侯之內。二卦為年，兩弦為月。上閉七竅，偃脊縮臍，鼻收清氣。□入元宮，侯氣已定，方出濁氣。依此行之，漸成真道。故曰食其時，百骸理，動其機，萬化安也。頌曰：欲理洞天芳，同根養蒂昌。初月宜脩竹，梅花禦雪香。濁體清還秀，流源靜自彰。渺渺離陽格，能交坎炁罡。食時溫匪棄，運候火無傷。養就沖霄體，澄澄大道鄉。又曰：玉溪仙洞野人家，曉色晴嵐遠帶沙。隱約水邊流入戶，元來都是片桃花。又曰：安神保命在無勞，寡欲亡私體自膏。每用食時溫養外，洞天離火鍊成□。
　　善變化曰靈。
　　居有為而無為，善變化而靈明。
　　法天道曰成。
　　執觀天道，而行內外之機，即遂生成目下長春不夜。故經云：天之道，其猶張弓乎。高者抑之，下者舉之。有餘者損之，不足者補之。人之道則不然，損不足以奉有餘，孰能損有餘而奉不足於天下者，惟真道人乎。人能法此天之道，而成神仙之躬也。
　　仍猶是者曰人倫。
　　仍，能也。猶，如也。成于妙道也。
　　罔猶是者胡弗沉。
　　罔，無也。由，用也。罔由是者，無用此也。胡，何也。沉，溺也。
　　吁欣兮隳在，遊爾乎所聞。
　　吁，苦趣也。欣，仙道也。兮，文辭也。隳，死基也。在，生首也。道爾乎者，苦樂死生道爾乎。此所聞者，耳之所聞章中之義。洞曰：神為主也，人心正覺之性也。氣為賓也，人腎沖和之炁也。心曰主公，意為賓客。常令神使其氣，心使其意，即得順而泰矣。胡不然者，則將反是矣。故曰：心使氣曰強，主甩賓曰明也。能如是哉，則合有像而得其固，同有為而卻其刑。自得出入全其神，動靜中其清。若陽太炎也，以水而凍之。若其太虛也，以火而溫之。若居沖和也，以真而平之。若處四時也，以保而育之。能猶是之也，變通而善化，法天之道也，妙道而已成也。慧性一開，廓達清虛之境。元明昭現，寥通天地之根。識破有為同有像，而如夢電。覺知無色混無像，而若真空。是故變通不測其神，否泰不量其器，出死生之岸，離苦樂之鄉，遊浩劫以長存，步黃華之妙境者也。頌曰：出世須憑向上文，人倫章內顯其真。還能達此行諸足，便是玄元元上人。
　　響應章第十八
　　響應者，因果也。
　　響應之道者，自乎天人矣。
　　人作而天應之，故得天人相通也。
　　人之所發者，聲之所應矣，其猶谷之作音也。
　　空谷之言，響聲應之。人之善惡，禍福隨之。
　　人之所造者，感之所報矣，其猶影之逐體也。
　　形物曲直，其影隨之。善惡昭報，因果定矣。
　　夫天道者，與善而輔德矣。天之羅者，恢治而罔極矣。
　　天道無私，惟在親善助德，扶忠佑良，滋孝益弁而已矣。
　　鑒兮自然，
　　照於天下，其如秋月印於江水也。
　　司兮善惡。
　　主於天下，其如寶鑑對於形物也。
　　皇皇者矣，昭昭者哉。
　　皇，大也。昭，明也。高而無位，大而無窮，明浩茫茫，故再稱也。
　　順之者降乎百福，
　　作善者，皇天降福。作不善者，厚土臨殃。
　　逆之者降乎百殃。
　　罔上虛民，皇天弗保。殘賊仁義，天錫爾殃。
　　示乎感應，昊然巨彰。
　　示，明也。示乎感應者，昭報因果也。昊，天也。巨，大也。昊然巨彰者，天然大明，注於今古也。
　　抑哉人也，宜乎慎詳。
　　蓋爾之民，思而畏之。洞曰：畏天命者，君之芳言。觀天道者，神仙之法則。順而行之則昌，逆而用之則死。是以聖人積德合天，將神契道，以至長生久視之道。不由是者，定愚之甚也。頌曰：報應其如秋漢月，光暉水鑒清江色。無私無曲地天明，人世人思大神哲。
　　進退章第十九
　　行藏合正。動止觀天。
　　道德善正者，可明而進之。非道德善正者，可斷而退之。
　　天道之行者，可以行。天道之行者，可以止。
　　能明而進者，乃曰真人矣。真人之用者，所謂知足樂天，儉止寬慈之謂也。
　　知足則富貴莫能及，樂天則愛累弗能逮。儉止則不足匪能邇，寬慈則災害罔能近。此之四端，猶身之四肢也。之用矣。能斷而退者，全之者，為真人之躬，故真人之用矣。
　　能斷而退者，亦曰真人矣。真人之常者，所以遜時順大，平善昭神之謂也。
　　遜時則遠其害，順天則近其福，平善則入其道，昭神則出其世。此之所謂，全之為真人，罔之為小人矣。
　　若能明斷進退，遐邇由斯，方可達真，幾於聖也。
　　人能進退，明斷遠近，用此方可入真，近聖人之鄉，入聖人之室也。
　　洞曰：全身者，曲而不直。成譽者，直而不曲。脩身者，名貨有費。名貨者，脩身有違。彼者弗能此，此者弗能彼。若能彼之為此，此之為彼者，惟真人之謂也。故聖人云：良賈深藏若虛，盛德容貌若愚。直而不肆，光而不耀者，玄之又玄，先師之妙訓矣。頌曰：道德先王禮樂昭，用時即得地天寥。非斯難脫浮生夢，柳岸空教月氣瀟。
　　宗元章第二十
　　被三教聖人。宗元流無異。
　　人之學而達貴者，吾知習聖人之要矣。夫聖人之要者，凡有其三焉。
　　要分其三，歸之則一。
　　一者在乎儒，其要則為忠孝仁義，禮智信文，德正明典，玆為要矣。
　　上中二巷，皆言此矣。玆，此也。
　　二者在乎道，其要則為希夷純朴，清靜無為，昭神制氣，慈足柔和，普惠無窮，混一同塵，復命歸元，玆為要矣。
　　希夷純朴者，元本希夷體，無形神是神。行藏周遍處，無處不光明。純兮素朴，三世明覺。體道如如，妙中真握。清靜無為，昭神制氣者，應物以情求有像，像中得意返忘情。昭哉神顯江天月，氣若洪時人自靈。氣制神自招，無為清靜調。身得純陽舍，何愁丹地苗。真廣氣洪抱素，三官自得堅固。元神此日優游，明月清風為倡。精血養靈苗，居濁神氣調。主公燕靜處，昇女自妖燒。
　　出殿乘官馬，金鞍玉珮搖。瀟湘明月下，－鞭指白雲橋。慈足柔和，普惠無窮者，內外慈柔和，寬中用道麼。無窮皆得潤，明月照清波。慈愛生靈皆足，柔和臨處滋畜。無窮
　　普惠齊恩，柳岸江頭風速。錢塘月照東郊，農花深處郁郁。天河數點寒星，燭破幽關束北。混一同塵，復命歸元者，混一握三十百二，同塵妙理最非治。歸元父母復其命，方到真光無昧地。格格浮生夢，塵沙悉是空。悟得本來面，方為第一功。名貨塵情浮幻多，還如晨露比江河。爭如猛省逝乎大，妙意行時人自和。像內求真心使氣，氣興心朗道無滯。壺中把握地天春，柳岸清風妙．無際。一陽纔發，寒蟾抱朴。綠水潺潺，清風颯颯。古岸瀟湘，橫舟鼓角。公子亭亭，妙中音樂。
　　三者在乎釋，其要則為慈悲忍辱，究竟平等，彼此因果，普利眾生，入無相法，演大覺經，淵明真宰，玆為要矣。
　　慈悲者，慈救眾生出愛河，皆令得度浪濤波。齊心逮此幽關鬼，克債親疏悉解麼。解脫苦趣，而樂靜鄉。忍辱者，萬苦臨時我自如，真如不動任君誣。亡心情已到絕斯四，人我眾生壽者歟。究竟者，識破浮生一切法皆為虛幻夢中朴。法猶尚假況斯像，一切有為皆喪覺。窮究有為一切像，像中悟得幻泡障。既知總是夢中虛，即便回頭入元上。照破浮生夢，元神自得明。無心方此定，風月始為鄰。嘯朗青山足，瀟湘綠水澄。江頭無限景，都在帝王城。平等者，生死親疏充故債，一心如意悉令解。周生濟死妙當時，若不違時道應在。彼此者，悟道超昇彼岸清，迷情染像我應沉。飄搖三界綿綿此，可惜青春無限人。因果者，種此善因獲善果，若施惡種惡還增。大哉因果鑒如影，步步相隨報應明。普利眾生，入無相法，演大覺經者，諸相皆為夢，無身卻是身。明中元一炁，相輔得長春。
　　淵明真宰者，正覺昭然體是真，真中動止勿教沉。非斯難翫江頭月，綠水青山勿悮君。
　　是故三大聖人之要者，同源而異舉之相，一而分別之化。無極之身，演無極之教。普利平等，仁愛一切。
　　應化無邊盡，塵沙不可量。皆談真正教，利死與超生。
　　凡能肇竟裡要而悟，行諸弗怠，方得貴矣。
　　肇，始也。竟，終也。裡，敬也。諸，之也。三大聖人，演萬法於人天，其造無殊，本同歸而一矣洞曰：道生一，一生二，二生三，＇二生萬物。夫物芸芸，各歸其根者，惟一分眾，眾歸一也。惟有一乘法，無二亦無三者，還同之謂也。乃至聖人，一以貫之。皆大道有統，殊途而同歸矣。是故君子不器，而為一隅矣。我先師云：三大聖人者，皆分身應化，逐器隨機，方圓慈造而為度物。奈何後世愚輩，執性多弊，強另分別。恃我之心，非於彼者，即得遞相嫉坏，互起愛僧。此之所為，俱陷地獄。後世英才，宜當慮之。故聖人云：執者失之也。老氏曰：善者吾善之，不善者吾亦善之，德善矣。信者吾信之，不信者吾亦信之，德信矣。人能窮斯至理，晝夜無忌，行而用之，善非逮也。頌曰：歸依道釋與宣尼，晝則無忌夜亦隨。用我聖人三教理，何愁不到鳳凰池。
　　脩真章第二十一
　　履道之鄉，謂之脩真。頌曰：混跡同塵足則休，壺中把住帝王州。清江水照寥天月，綠草琦倚古岸頭。
　　脩真之道者，聖人之貴矣。夫貴者，元炁也。夫元者為晶神，物之宗也。夫炁者為陰陽，像之祖也。
　　聖人之道，所以尚者，元炁也。元炁之基，所以貴者，精血也。
　　夫元炁備者，法配水火，制定鉛汞，合彼震魂，長生者矣。
　　元炁備者，男精女血，元而堅固也。法配水火者，道合離坎也。制定鉛汞者，點化乾之鉛，制鍊坤之汞也。合彼震魂者，混合震宮之魂，以青龍真精契之也。長生者，不夜之鄉也。
　　夫元炁損者，法配清陽，補益水火，提挈兌魄，復命者矣。
　　法配清陽者，道符震兌也。補益水火者，宜添離之髓，當抽坎之氣也。提挈兌魄者，提挈兌官之魄，把握震官之魂。此惟言乾坤離坎震兌之像，而不言艮巽者，何也？是故聖人云：舉一隅不以三隅反矣。其內二像，亦隨彼而益矣。故未及言之，且多言不若守中也。復命者，陽得陰而謂之歸根，陰得陽而謂之復命也。
　　所謂定其所備，和其所損，
　　足者點成，砂裹汞虧時，補益汞中砂。
　　以炁益炁，以神滋神，
　　陰之氣血善，能益於陽之精神也。陽之精神善，能滋於陰之氣血矣。
　　逐其患濕，
　　人身之中而有者，三官也。其上中者，而名泥九絳宮也。其下者，而曰元宮矣。此之三所乃神氣精血所居之鄉，非患濕陰邪所在之處，故其患濕也，宜為卻之矣。
　　成乎妙軀。
　　若能如是，即成道身。
　　脩身之要，貴乎是樞。
　　脩行之首，斯為要矣。
　　人能奉之，神仙者歟。
　　人能行之而登陽天，出入金門，身得神仙矣。洞曰：動其氣而靜其神，益其血而點其精者，則得漸成，實其腹而強其骨，堅其腦而住世，雖非白日昇天，猶能長生不老者矣。頌曰：男是真陽更覓陽，陽中點制得其昌。人能遞互復其命，便是神仙不夜鄉。
　　鍊性章第二十二
　　董成真覺種，方號道人身。
　　鍊性之大者，治賊而可矣。夫賊者，凡有其五焉。
　　五行之像，謂之五賊。
　　一曰志也，其性為恐，謂之寒賊。若能治之，名無漏性。
　　志者，水之晶，而為人之腎氣之主，而為志也。其性為恐，謂之寒賊者。腎氣之志，主恐懼驚怖之像。此像生也，大損元覺之神矣。若能治之，名無漏性者，慧光照鑒此之恐志，內明真宰，故得不怖，成乎無漏，廓然清素，月白風清，古岸汀洲之境也。
　　離斯無色界，沙塵總是空。妥妥如如體，清風明月中。
　　二曰魂也，其性為怒，謂之慎賊。若能治之，名清涼性。
　　魂者，木之秀，而為人之肝血肝膽之主，而為魂也。其性為怒，謂之嗔賊者。肝膽之魂，主嗔怒忿爭之像，此像生也，大損元覺之神矣。若能治之，名清凍性者。慧光照鑒此之真魂，覺悟真空，其如夢電，即得返照回光，元明洞鑒，朗月秋天，清風古岸，遂清涼之果，成靜土之鄉也。
　　三曰神也，其性為喜，謂之樂賊。若能治之，名希夷性。
　　神者，火之真，而為人之心神，心神之主而日神明也。其性為喜，謂之樂賊者。心神之神，主喜樂遊逸之像，此像生也，大損元覺之神矣。若能洽之，名希夷性者，常有欲也，以觀其終，常賊興也，以察其幻。即得悟機達本，反視回光，成希夷之性，視不足見，聽不足聞，此之際也。即得悟生無介目之累，保神有清靜之方。江頭綠草嫩猗猗，而葦施蘆花。古岸橫舟月瀟瀟，而清風滿袖。
　　元明此日方當現，清靜門中我正閑。塵世拂開真宰現，元神跳出死生關。
　　四曰意也，其性為思，謂之貪賊。若能治之，名無為性。
　　意者，土之肌，而為人之脾胃，脾胃之主而為意也。其性為思，謂之食賊者。脾胃之意，主想望思念之像，此像生也，大損元覺之神矣。若能治之，名無為性者。人能治之，乃曰無為。千秋萬古之真，皓月清風為侶也。
　　五曰魄也，其性為憂，謂之癡賊。若能治之，名大明性。
　　魄者，金之氣，而為人之肺氣，肺氣之生而為魄也。其性為憂，謂之癡賊者心肺氣之魄，主憂愁煩惱之像，此像生也，大損元覺之神矣。若能治之，名大明性者。人能絕此，即得綠水青山之境，長春不夜之鄉，大明無翳而已矣。
　　此之五賊，咸在乎心。
　　此之五賊，而為五行之像也，萬化之宗矣。萬化所主者，藉君於心也。是故聖人言五賊，咸在乎心也。
　　人若順之，則轉輪三界。
　　人順其賊也，而行恐怒喜思憂之性也，即沉淪沒轉遊三界矣。夫三界者，欲界色界無色界也。三界之內而有者，四境也。夫四境者，財為欲境，色為愛境，酒為迷境，氣為瞋境。此之三界而同四境者，惟天人之愛河，乃群生之苦海。五賊而喜者，其惟境界也。是故聖人云：人若順之，則轉輪三界矣。咄哉，五賊沉人無覓，三界綿綿，四境默默，愛河蕩蕩，舟楫難釋，無色陽天，空留清碧。
　　人若治之，則神蹈仙京。
　　蹈，履也。人治其賊也而亡恐怒喜思憂之性也，即履長春神仙之鄉矣。遠離三界，不居四境，出此愛河，身昇玉京，朝禮上帝，稽首天尊，歡喜踴躍，皇道開明。
　　是故言聽動觀一切時中，皆當明照。制鍊脩行，如是弗息，即得福生無際，遊宴長春也。
　　洞曰：人能動止心興意舉體措，身為一切時中，常觀妙化，淵明真宰，識破浮生。悟落花之境，省如夢之期。制脩斯道，擒欲亡賊者，即得翱翔紫闕，遊宴長春也。頌曰：迷者況淪悟者仙，何須苦苦殢經篇。到頭只是昭清覺，打破塵籠自有天。
　　明素章第二十三
　　廓然洞徹謂之明。混混沌沌謂之素。
　　人皆行此空色，不能悟彼明素。
　　人皆行此空色者，人處三時夢，時時總是空。三時者，過去時，現在時，未來時也。不能悟彼明素者，貪戀空中有，孰知步步空。自從無始劫，至此尚盲聾。
　　吾能破此空色，亦能行彼明素。
　　吾者，假中之真，有內之元，元內之有，恍惚之間，長生之者，是為吾也，吾猶我也。能破者，五鬼亡時見我身，我身無處不光明。何須直待能乎破，不待能時賊自沉。亦能行彼明素者，善離諸像而入無為也。
　　夫空色者，所謂恐怒喜思憂之屬也。
　　五行所主，而性自然。
　　夫明素者，所謂昭清覺靜慧之屬也。
　　明達無為，謂之昭。靈光無染，謂之清。居像不昧，謂之覺。斷絕邪障，謂之靜。出入同道，謂之慧。此名五印土也。
　　如人能破此之空色，慧靈悟解，洞徹光明，離有為法，入無相身。
　　一切有像，終歸真空。故要離之無形之神，洞而不滅，要當入也。
　　同道無終，獨斯者哉。
　　洞曰：薰成之性同道身，而不滅者，其惟斯身也。斯身之名，聖人呼之，非為一號。道君稱為不神之神，釋迦稱為如來之相，聖人言為君主之官，宣父論為仁人君子。至於主公真我，佛祖金剛者，皆同歸而異途矣。大抵只為人之元來之性，心神是也。然此心神，要當亡其五賊，除其五性。賊性者，乃為恐怒喜思憂也。即得生其五體，昇其五印。體印者，乃是昭清覺靜慧也。能猶是者，乃曰道身。非猶是者，止為眾生矣。夫道身而全斯治者，乃曰鬼中神仙也。夫道身而全，斯治及乎結汞凝鉛，混同道體，建德合天，積功累行者，乃曰天中神仙也。道身未全，能點精易氣，積德利人者，乃曰陸地神仙也。夫道身未全，精神未備，惟忠孝仁義，正德柔和者，乃曰水府神仙也。夫道身未備，善德未脩，惟保精益氣，鍊血愛神者，乃曰人間神仙也。夫道身之稱者，乃人心之謂也。人心所亡恐怒喜思憂之性，而成昭清覺靜慧之神者，惟道身之謂也。恐人恨解，故再注之。夫五仙之位，而列五品。天仙者居其一也，地仙者居其二也，水仙者居其三也，人仙者居其四也，鬼仙者居其五也。五仙之位，互有高卑，人心之造，其惟異也。還不然者，而為五苦。五苦之由，則將反是矣。頌曰：靈性無形道，陽光像內真。二端相合處，萬古不能沉。
　　常道章第二十四
　　妙覺靈光微，寒潭照秋月，天漢大哉。炁相符洞，無滅陽精陰髓，呼吸而已。德配三才，自然之理。青松影下，綠禬陰中。風月瀟湘，真如妙用。三三六六，坎離洞谷。妙應陰陽，通光無欲。頌曰：帝王官闕瑞煙嘉，處處江山罩綵霞。紫鳳飛鸞成羽蓋，黃金白玉秀珍花。翩翩臺畔龍樓室，瀝瀝筠中翫女家。尚矣君哉攸德處，無為為裹就丹砂。又曰：真人居處是仙鄉，步步還同妙境方。塵意拂時山水秀，道心開處竹松良。清風友者應明月；靜谷鄰兮豈世倀。惟有白雲千萬頃，朝夕與我著翱翔。又曰：仙公得道始名真，不在濁兮不在清。亦匪太過還不逮，又非中道立乎身。的端妙處云何說，今日言中子細論。其道無可無不可，死生榮辱在活心。
　　常道之道，非化非造。
　　常道之道者，綿綿畫夜，時刻相借。非此絕生，得者無榭。非化非造者，動靜滋物。空同恍惚，合理自然，神昭素燭。
　　常真之真，非名非形。
　　常真之真者，日用清真，秀出天庭。沖和在手，妙力滋新。非名非形者，可名與形。勢終已傾，非此體號，卻入真靈。
　　其乎動也，應物以善德。
　　元真洞照，湛湛清妙。來者應之，其如鑒耀。
　　其乎靜也，寂湛以淵清。
　　真如靈處三千界，契理合天妙非怠。壺中皓月與清風，滿目瀟湘遍舟載。竹逕瀟淞風載蔽，南山一帶籠煙谷。停勝一顧墜金鞍，滿目睛嵐似珠玉。
　　此之際也，弗脩弗證。
　　善惡俱亡因果消，豈分彼此與昏朝。清輝面目昭千古，雪裹梅花竹在梢。
　　適乎不器，入乎妙靈，誠不神之神，乃道沖之道。
　　一任縱橫天地間，何須獨步此江山。周道大道應無色，妙理還時不復還。清覺一聲笛滿袖！幽琅三弄瑟應寒。元真洞徹先天外，點破塵沙欲界關。
　　同萬物竟而不滅，陰陽生而不窮。洞然無間，玄玄者也。
　　上方靈寶無極至道開化真經卷下竟