太上靈寶淨明玉真樞真經
　　經名：太上靈寶浄明玉真樞真經。撰人不詳。四經同卷。底本出處：《正統道藏》太平部。
　　太上靈寶淨明玉真樞真經
　　丹陽子學道於扶桑之宮，悟真于瓊樓之城，受豐隆之正炁，飲沆淦之至精，回盻太空，接侍玉清，登洞神之庭，得玉真之經。其言淵澄，了性達心，足以鍊炁，足以飛神。唯神悠悠，三界內外，皆可平步而升。孰謂道不可學，唯不倦思微而後至。仙不可求，唯不疑定性而後能。真聖不可見聞，唯誠恪淑潔而後接。虛空不可游泳，唯虛恬端靖而後悟。得玉真之樞者，元綱正。元綱正，則步趨言辯之間，可以參對天真皇人也。
　　夜坐淨明心性靈，騰空飛飛上三清。存想星壇在中庭，忽然乘虛身外身。
　　真人傳呼金詔明，勑吏瑤爵有玉精。清風飄飄雲凝凝，直步大魁入七星。
　　迴旋出於熒惑庭，朝東暮西見吾君。輪轉无色見仙人，億兆真仙相送迎。
　　重犯火兮度箕斗，三十二天皆謁了。不知妙理在玄玄，此見寶圖在魁躔。
　　更有至微非言傳，常思頂上五色煙。煙雲溶溶合自然，忽變忽化无停更。
　　或相鶴舞雙龍翔，或思天賜玉霞漿。玉真之香真膚肉，骸骨可使歸天堂。
　　玉真之炁搖空洞，廚舍可使到上方。玉真之液變異味，百好可使朝天王。
　　上有九玄下七孫，立地可使乘雲屯。元綱飛步不可闕，行之既久可轉功。
　　元綱不是正西東，或高或低鳶舞風。鳶舞風兮觀太空，太空險處是罡風。
　　中有魔王大神通，手攜雙簡腰角弓。不問賢否攝羅酆，須得清淨正炁攝。
　　苟不佩籙遭磨礲，弟子記之佩吾戒。八極修為不可怠，苟虧忠孝神不護。
　　送下洞神千萬數，莫說淨明无寸功。方奏名字升仙公，不知仙公係仙籙，
　　足可步武到神宮。汝不樂道墮五濁，我當奈何為汝哭。分明勤讀玉樞經，
　　无使神魂自淪逐。玉真本在想中立，想意要在有端靜。是知淨明常了了，
　　便是玉真樞要境。
　　太上靈寶淨明玉真樞真經竟