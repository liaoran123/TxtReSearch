磻溪集
　　經名：磻溪集。金邱處機撰。六卷。底本出處：《正統道藏》太平部。參校版本：中國國家圖書館藏金刻本（簡稱金刻本）。
　　目　錄
　　序
　　卷一　詩
　　七言律詩六十六首
　　卷二　詩
　　七古悶絕句一百一十五首
　　卷三　詩
　　青天歌
　　吟六首
　　頌三首
　　步虛詞二首
　　世宗換詞一首並引
　　古調十五首
　　五言短句三首
　　五言長篇五首
　　卷四　詩
　　五言律詩二十七首
　　五言絕句八十一首
　　卷五　詞
　　無俗念十二首
　　沁園春三首
　　水龍吟五首
　　滿庭芳五首
　　上月霄三首
　　月中仙三首
　　瑤臺月二首
　　木蘭花慢二首
　　望海潮二首
　　醉蓬萊
　　齊天樂
　　漢宮春
　　留客住
　　梅花引
　　六么令
　　芰荷得
　　喜遷鶯
　　卷六　詞
　　鳳棲梧三首
　　雙雙鷰
　　萬年春四首
　　忍辱仙人五首
　　黃鶴洞中仙三首
　　望蓬萊四首
　　青蓮池上客二首
　　報師恩四首
　　金蓮出玉花七首
　　悟南柯二首
　　煉丹砂
　　清心鏡三首
　　玉鑪三澗雪四首
　　訴衷情三首
　　解冤結三首
　　翫丹砂三首
　　無漏子三首
　　恣逍遙二首
　　桃源憶故人
　　好離鄉二首
　　蓬萊閣二首
　　爇心香四首
　　下手遲二首
　　心月照雲溪
　　離苦海
　　武陵春
　　水雲遊
　　望遠行
　　烏夜啼
　　賀聖朝二首
　　磻溪集
　　經名：磻溪集。金邱處機撰。六卷。底本出處：《正統道藏》太平部。參校版本：中國國家圖書館藏金刻本（簡稱金刻本）。
　　磻溪集序
　　玉峰老人講經四十年，緣深未斷。丙午春，演羲易于條陰之北郊。有三仙者自隴山來謁我祇宮，囊出一篇，乃墦溪丘公長春，舉揚玄諦，開誘迷朋而作也。啟緘閱焉，其文豪縱，意出新奇，蓋匪俗學所能知者。昔玉官李樂然，與玉峰俱出斬秀覺之門，而李自穎悟，玄言驚人，非世才之所能窺。既與序而傳之矣，嘉哉！道之聰非世之聰也，道之言非世之言也。何以徵之乎？俗學者雖能鼓頰攝毫，不過歌詠情性，搜邏景物。至造理者，明天人之際，助聖賢之教，亦可與日月爭懸。夫悟真之士特不斯然，發無言之言，明造化，彰無形之形，下脫死生。信手拈來，不勞神思，空暗自震，奮為雷霆，本文不作，燦成斗星。玉峰老人，今於群仙而證之，不求高而自高，不期神而自神。豈非一氣通徹，六窗洞闢，動容無不妙，出語總成真，本來如是非，假他通者邪？如《磻溪集》云：手握靈珠常奮筆，心開天籟不吹簫。又云：頂戴松花喫松子，松溪和月飲松風。又云：徧撮山頭三伏暑，都教化作一團冰。又云：有無皆自定，貪愛復何為。又云：酒傾金露猾，茶點玉芝香。又詞云：般般放下頭頭是，選甚花街并柳市。虛空體，本來一物無凝滯。又云：天下周遊身不動，人間照了心無用。又云：踏盡鐵鞋迷，不出菴門透。略舉二三數，讀者當廣知也。嗚呼，今之仙緣，必宿有仙契者乎。昔在東菴與王風仙全真結緣，在長安與馬丹陽結緣。去秋濬州人來，與譚仙結緣。唯丘公遠處隴上。是數者皆風仙之，今悉得結其緣，非人力之所能致。雖然，丘仙之道，豈為吾而顯也。蓋光輝之大，世有不可掩者。於是乎亦得與結緣焉。
　　時大定丙午歲五月日，中條山玉峰老人胡光謙序。
　　蘭生深林，不以無人而不香。鶴嗚九皋，自然有聞而及外。高人勝士，或幽棲窮處，甘枯槁於山樊；或混雜同塵肆，沉淪於塵市。雖室邇而人遠，覺心靜而地偏。飄飄泛泛，喻孤飛之雲、不擊之舟，隱起滅於丹霄滄溟之際，將何往而不自適耶。加之玄元為師，泰和為友，遐襟曠跡，淵停谷虛。傚內觀之達人，法勤行之上士，修真養命，累功及人閒。亦寄興言懷，高吟大著，遵皇人之紫筆，演大洞之空歌。文辭章句，往往見於世焉。是以蘭之吹香，鶴之聲聞乎。我儀圖之，今長春子丘公，非斯人之徒歟、而誰歟？公本登州棲霞人，與劉公、譚公、馬公，俱圖學於終南王風子。先生著名海上，遠近敬仰，號丘、劉、譚、馬。若古《袪惑論》所謂神仙道士，若太上說養性得仙三十六法，寂寞在人間者也。門人弟子齊公所作詩曲雜文，來謁序引。余素未遂觀止，臨江之表，而獲覬雄編。嘉其恬淡閑逸，縱凡儷俚，無所拘礙。若遊戲於翰墨畦逕外者，不雕不琢，匪丹匪青，土鼓蕢桴之不求響奏，玄酒大羹之不事味享。知音知美，其在斯乎。唐蔣防稱靜，福山廖沖曰：仙書無文，仙語無詞，以心傳心，天地不知，放情逍遙，今古為誰？予丘公復云。
　　時大定丁未長至日，文林郎前太常博士兼校書郎雲騎尉致仕平陽毛麾序。
　　且夫至道之妙，不得以聲色求，而不得以形迹窺，必賴至人為馴致計，摛章摘句，俾得傳誦之、歌詠之，而漸能遊聖域，而造玄門者也。然而句乏警策，文無淵底，則烏可以飲艷當時，而激勵後學者哉。今見長春子丘公《磻溪集》，片言隻字，皆足以警聾瞽而洗塵囂也。寧非生而穎悟，未弱冠而志于道，不寐者餘四十載，日記三千言，身行萬里地，三教九流貯蓄於胸臆，照耀於神識故也。宜乎聲馳丹闕，有綸音之邀，契偶真仙，喜金鱗之得。因知從重陽之役者，無慮千百輩，唯丘、劉、譚、馬四公，時為秀出，然翹翹之譽，獨有歸焉。適有舊友隴西公亨道，自東萊直抵奉城郡署，懇求集序，拜手而加款者數四。自知弓刀簿領之手，不足為形容髣彿。然稔慕風聲，恨未披際，況季侯之來，引繩不可挹。故讓之無計，而勉書數字。
　　時泰和丙寅歲重午後一日，昭義大將軍武定軍節度使兼奉聖州管內觀察使提舉常平倉護軍漆水郡開國侯食邑一千戶食實封一百戶移刺霖題。
　　昔蒙莊著書三十三篇，大率寓言藉外之論。後之談道者〔亦〕然，以黜聰去羨，頤神養氣為本。至於接物誘俗，革頑釋蔽，亦不免託默於語。東州高士長春子丘公，世居登之棲霞。未冠一年，遊崑嵛山，遇重陽子王害風，一言而道合，遂師事之。王遺以詩，有：被余緩緩收綸線，拽入蓬萊永自由。其深入理窟可知已。久之，與同志馬公、譚公、劉公，陪從重陽子遊南京。識者目丘、劉、譚、馬為林下四友。居無幾，重陽子捐館。四人護喪歸殯終南，廬於墓次。服除，各議所之適。惟公樂秦隴之風，居磻溪廟六年，龍門山七年。丐食飲以度朝夕，聲名籍甚。大定戊申，世宗皇帝聞之，驛召至京師，賜以冠巾絛服，見於便殿。前後凡四進長短句，以述修真之意。上嘉歎焉。及還山之後，接物應俗，隨宜答問，有詩頌歌詞，無慮若干首。文直而理到，信乎無欲觀妙，深造自得者歟。其徒裒為巨恢，將鋟木以廣其傳，謁文以冠篇首。愚以謂：古隱君子有三槩。或自放草澤，名往從之，人主之尊，猶物色而招訪；或持峭行，不屈於俗，雖有所應，終不可縻以物務，使人人想望風釆；或資槁薄而樂山林，逃空虛而不返，使天下常高其德，不可加訾。長春子兼而有之，宜乎以野服承聖問，使四方懷想而企慕焉。非如放利之徒，假隱自名，欺愚誑瞽，為得計哉。先生今在棲霞太虛觀，未有承顏接膝之期，所以序其崖略者，庶他時邂逅，不以我為生客。
　　泰和戊辰閏四月望日，翰林學士中順大夫知制誥兼國子司業輕車都尉穎川縣開國伯食邑七百戶賜紫金魚袋安東陳大任序。
　　磻溪集卷一
　　棲霞長春子邱處機撰
　　七言律詩
　　秦川
　　秦川自古帝王州，景色蒙籠瑞氣浮。觸目山河俱秀發，披顏人物競風流。
　　十年苦志忘高臥，萬里甘心作遠遊。特縱孤雲來此地，烟霞洞府習真修。
　　磻溪
　　故人別後信天緣，浪跡西遊住號川。宛轉風塵過萬里，盤桓巖谷泊三年。
　　安貧只解同今日，抱撲疇能繼古仙。幸得清涼無垢地，棲真且放日高眠。
　　磻溪鑿長春洞
　　峨峨峻嶺接雲衢，古栢參差一萬株。瑞草不容凡客見，靈禽唯只道人呼。
　　鑿開洞府群仙降，鍊就丹砂百怪誅。福地名山何處有，長春即是小蓬壺。
　　幽居
　　臺邊水谷尤清曠，野外山家至寂寥。絕塞雲收天耿耿，空林夜靜月蕭蕭。
　　揚眉瞬目開懷抱，散髮披襟遠市朝。自解偷生巖嶂窟，誰能闡化法輪橋。
　　春曉雨
　　雨晴春色倍光輝，風引泉聲出翠微。宿烏繁吟朝鬭巧，遊人遠適夜忘歸。
　　參差緑樹初騰秀，浩汗青苗乍長肥。洞口時聞三島鶴，天隅來訪一簑衣。
　　堅志
　　吾之向道極心堅，佩服丹經自早年。遁跡巖阿方十九，飄蓬地里越三千。
　　無情不作鄉中夢，有志須為物外仙。假使福輕魔障重，挨排功到必周全。
　　自詠
　　自遊雲水獨崢嶸，不戀紅塵大火坑。萬頃江湖為舊業，一簑煙雨任平生。
　　醉來石上披襟臥，覺後林間掉臂行。每到夜深雲霽處，蟾光影裹學吹笙。
　　答甘北鎮孟秀才乃虔州也
　　一別家鄉整十年，飄蓬雲水入秦川。衣寬放蕩秋來補，食飽蕭條夜處眠。
　　陝右不干浮世事，天涯曾遇大羅仙。功虧未得長生信，坐待嘉音曠峪前。
　　答李四秀才邀住渭北
　　彼有詩，年前曾許過河來。
　　本來今歲合雲遊，性劣那堪道未周。故我身心隨日月，與他巖壑度春秋。
　　深承虢邑多才士，遠訪磻溪遁跡流。不在相邀居北郭，此中亦可論真修。
　　道友邀遊磻溪太公廟以詩辭之
　　自無狂興不追遊，識破諸餘萬事休。誰向磻溪消鬱悶，閑居巖壑且淹留。
　　昔違海上三千里，魯涉途中二十州。看盡名山無限景，大都身外沒堪酬。
　　磻溪廟覓馳馬
　　聞說磻溪隱太公，巖高樹密壯祠雄。花朝石窟龍吟霧，月夜山門虎嘯風。
　　萬載態熊名不朽，三春馳馬獻無窮。將詩為覓千餘疋，染翰聊為度日功。
　　答宰公子許秀才
　　森森緑檜鎖天涯，峭壁中藏野客家。碧洞經年無火燭，青山終日有煙霞。
　　虛心實腹唯求飯，待客迎賓不點茶。自樂安閑微得趣，門風何足向人誇。
　　答清河氏
　　神明雖是落凡胎，氣直終須有道材。只恐丹砂臍下去，重教白雪耳邊來。
　　如何脫免紅塵境，似我登臨碧嶂臺。步步嬉遊天漢出，時時騰踏野雲開。
　　贈涇州□趺郎中暨劉解元
　　凡為道友欲相尋，不用浮財禮數欽。俗物光輝難買道，人情拘束易勞心。
　　疏慵寡學文章淺，淡泊幽居歲月深。格外閑愁都絕想，雲中來聽一高吟。
　　贈王周二生見訪
　　二公何事挈槃餐，出郭嬉遊草莽間。宛轉尋村來訪道，因循樂道暫偷閑。
　　深知舊有逍遙志，遠看虛無幸律山。盡日開懷恣談笑，夜深同步月明還。
　　衆道友問修行
　　余今蹤跡任蹉跎，寧論修行事若何。道眼無光慵入市，天心難合且隨波。
　　飢時只解巡門乞，飽後兼能鼓腹歌。除此一身愚作外，萬般餘事不知他。
　　寄道友覓敗布故履
　　余在西號六年，未嘗一新衣履，每至中秋，唯完補褐衲耳。
　　秋風忽起雨天涼，木葉蕭疏草漸黃。褐衲懸鶉唯關補，芒鞋伏兔不能狂。
　　有身易著饑寒苦，無福難逃日月長。但願諸公懷惻隱，扶持同步入仙鄉。
　　次韻銀張八秀才
　　鬱鬱煙霞滿谷中，冥冥心跡體虛空。長歌愛履臨春水，獨坐看雲對曉風。
　　遠害誠能依道力，施恩未解接神功。經書突奧君常究，返照何須更繫東。
　　虢縣銀張五秀才處借書
　　盛族文章舊得名，芝蘭玉樹滿階庭。光輝代代生豪傑，講論時時聚德星。
　　顧我微才弘道晚，知君博學貫心靈。嘲吟不用多披覽，續借閑書混杳冥。
　　中秋不見月
　　幾年明月不昭彰，玳席虛勞設萬方。每恨他時遭雨隔，那知今夜復雲藏。
　　仙娥莫是簪花睡，玉兔還為搗藥忙。世俗歡娛無所益，冥冥物外且韜光。
　　見月
　　沉沉雲退晚風幽，皎皎蟾光奮九州。萬里碧天清照夜，四郊黃葉冷飛秋。
　　高空似觀蝦蟆現，大野還知魍魎囚。脫灑圓明孤且潔，飄飄塵外不淹留。
　　王宅月桂借其義也
　　太原門下景幽深，一簇仙花壓古今。根榦發從雲上面，祖宗來自月中心。
　　香苞灼灼披紅粉，茂葉重重鎖緑陰。朵朵精神皆異俗，飄然特使衆人欽。
　　又 栽月桂
　　匠手親封月桂栽，幽人自植寶花臺。靈根妙絕非凡種，秀氣沖和是道材。
　　日月交流千古異，乾坤獨王四時開。英賢好顧長春景，莫把群芳一類裁亦作猜。
　　山居三首
　　龍門峽水淨滔滔，南激朱崖雪浪高。萬壑泉源爭湧凑，千巖石壁競呼號。
　　周流截斷紅塵境，宛轉翻開白玉膏。勝境無窮言不盡，臨風時顧一揮毫。
　　不怨深山自採樵，山中別有好清標。幽居石室仙鄉近，不假環墻世事遙。
　　飲食高呼天外鶴，摩雲仰看峽中鵰。時時皂白浮沉景，顯貫真空慰寂寥。
　　獨自深山益寂寥，閑雲作伴屏喧囂。躭慵不念生涯拙，好靜唯便熟境銷。
　　著假空貪齊李杜，明真何必等松喬。研窮壽筭文章力，豈奪虛無造化標。
　　芭蕉隴山也
　　一葉青牋仰掌開，三漱白浪散花迴。山有禹廟下俯三湫。日中有客頻來賞，月下無人獨自陪。
　　造化乾坤難比大，草木之中唯蕉葉最大。尋常風雨莫教摧。留君日日當金案，與客時時慶玉杯。
　　茅君學道於齊，不見使人，而金案玉杯自來人前。
　　讚丹陽長真悟道
　　馬氏譚君達聖朝，疑情萬古一時超。雲中採藥烹金鼎，火後收丹貯玉瓢。
　　手握靈珠常奮筆，心開天籟不吹簫。看看跨鶴乘風去，海上人間影邊遙。
　　鶴
　　一種靈禽體性高，丹砂為頂雪為毛。冥冥巨海游三島，矯矯長風唳九皋。
　　灑落精神超俗物，飛騰志氣接仙曹。搏風整翮雲霄上，萬里崢嶸自不勞。
　　嶺北西京留守夾谷清神索
　　東海疏狂猶目斷，西京留守未心開。去年奉勑三冬往，今夏齋書九月來。
　　北地官榮何日罷，南山道隱幾時迴。直須早作彭城計，燕國家風自不隤。彭城乃海蟾公也。
　　易州西山公堂
　　高高雲外睒公堂，閃閃雲霞照洞光。千仞峰巒排左右，萬株松栢互低昂。
　　山翁不解談今古，野客時來講混茫。休道一生空打坐，也勝塵世走忙忙。
　　福山縣黃籙醮感應并序
　　明昌甲寅秋九月，建黃籙于福山縣。二十八日午後，將傳符受戒，有鶴十一翱翔乎壇上，終夕不去。越一日設醮，聞天關震響，北極下紅光燭地，可辨纖悉，士民靡不見者。
　　華燈照耀積金山，人在蓬壺咫尺間。下士傾心開地府，高真威力動天關。
　　千門列祭嚴香火，萬口同聲啟笑顏。三界十方功德備，彩雲仙鶴自迴還。
　　承安丁巳冬至後苦曾
　　時有事北邊。
　　冬前冬後雪漫漫，淑氣銷沉萬物乾。出塞馬驚山路險，防邊人苦鐵衣寒。
　　雖愁海北邊靈苦，幸喜山東士庶安。日費國資三十萬，如何性命不凋殘。
　　平山堂四首
　　棲霞太虛觀也。
　　年年三伏上平山，山上遊人絕往還。目視青霄雲澹澹，身橫碧落性閑閑。
　　孤高迥出林巒表，曠望殊非海岱間。白日紅塵車馬客，誰能到此一凭欄。
　　山堂高潔倚天涼，天外清風入坐長。青烏有時來顧盻，白雲終日自飛揚。
　　金壇玉宇知何在，絳闕瓊樓古未詳。爭似山家休歇去，身心不動到仙鄉。
　　山堂晝靜客來稀，匝坐亭亭列翠微。碧漢無瑕紅日轉，青山不動白雲飛。
　　參差萬有彰神化，渺邈三靈合範圍。終始蓋由清淨道，人能天地悉皆歸。
　　三竿紅日眠猶在，十里青山坐對閑。不覺人來幽圃外，時驚犬吠白雲間。
　　無心自得成長往，了一何須問大還。只恐逡巡下天韶，悠揚無計樂平山。聊戲之耳。
　　海上觀濤
　　大風時起北溟寒，萬里驚濤輥雪山。怒色衝天昏氣象，雷聲出地駭塵寰。
　　江神汹浪潛輸欵，河伯威靈溢汗顏。白馬素車空有勢，非仙無路可躋攀。
　　題諸潘菴
　　登郡西南十里餘，大開泉石致幽居。山深海闊相依映，地僻雲閑任卷舒。
　　夾道清池通熠燿，倚天高柳挂蟾蜍。嗚琴坐對煙霞客，笑指勞生一夢虛。
　　中秋日與道友遊諸潘
　　時有將赴秋闈者。
　　爽氣清高暑氣闌，園林欲變錦紋斑。長風渡海來沙漠，短晷經天下玉關。
　　設席邀賓龍樹側，嗚琴待月虎溪間。良朋自得真佳趣，不待蟾宮把桂攀。
　　秋旦與蓬萊道友遊西溪
　　臨水登山跨曉風，虛心瞪丈證切目俯秋空。雲迷海嶠沉沉碧，日射天輪燦燦紅。
　　遊興不隨他物轉，和光聊與世塵同。三年四度乘嘉會，又到山西漲海東。
　　途中作
　　明昌二年十月，余到棲霞。三年五月，蓬萊道友相邀度夏，自後數年為例，五月相邀耳。
　　年年五月到蓬萊，麥秀金銀花也次第開。野客充飢饒紫葚，行人止渴待黃梅。
　　雲頭勃勃連山聳，兩腳涔涔拍海來。朱夏勝遊多壯觀，情如天網亦恢恢。
　　送陳秀才完顏舍人赴試二首
　　六合之中萬物生，人於萬物最高明。能窮物外陰陽數，解奪人間富貴名。
　　自昔丹砂唯九轉，而今天路只三程。謂今三試。謫仙才調無留滯，坐看飛騰上太清。
　　丈夫高節氣凌雲，十載潛看萬卷真。滿腹詩書雖合道，出群頭角未驚人。
　　奔牛計策元無敵，立馬文章自有神。異日功成心爽悟，黃粱驚覺夢中身。
　　泰和辛酉清明後三日霜
　　雨後方看麗景韶，風前忽耳萬花凋。園林一夜無顏色，氣候三春太寂寥。
　　正遇東君時作巧，那堪青女勢還驕。生靈跋扈知難免，造化根源尚未超。
　　落花
　　昨日花開滿樹紅，今朝花落萬枝空。滋榮實藉三春秀，變化虛隨一夜風。
　　物外光陰元自得，人間生滅有誰窮。百年大小榮枯事，過眼渾如一夢中。
　　赴蓬萊狄氏醮踏曉登山
　　鷄鳴喔喔動精神，閉息登山上湧身。路惡纔分瞥竊道，林深不辨往還人。
　　披雲直下觀東海，絕頂孤高映北辰。日用孳孳為善者，虛心牢落且同塵。
　　赴濰州北海醮
　　溫迪罕千戶請。
　　北極陰風渡海扇，海山風物盡蕭然。山陰積雪寒鋪地，海上層冰凍接天。
　　鴻鵲預辭千里塞，蛟龍深臥九重淵。道人守拙何為耳，酷冒冰霜赴醮筵。
　　昌陽黃籙醮
　　十月昌陽五穀饒，追思黃籙建清標。華燈羽服羅三殿，絳節霓旌下九霄。
　　法事昇壇千眾集，香雲結蓋萬神朝。從玆降福禳禳滿，一縣潛推百禍消。
　　過蓋公峴山
　　峴石崎嶇馬不禁，溪風蕭颯虎難尋。山橫劍戟參差大，氣鬱煙霞晻藹深。
　　道眾不游閑景色，天涯都是好叢林。因循北海修黃籙，宛轉東萊謁翠岑。
　　避事過蓋公峴
　　乘閑杖策躡仙蹤，度石穿林望蓋公。西海有雲波慘澹，東山初日氣濛鴻。
　　崎嶇萬壑深港跡，牢落三州暗轉蓬。出處自非心染著，從教著棒打虛空。
　　驟雨
　　萬疊濃雲靄靄屯，千尋白雨下山門。陰陽氣激風雷急，草木聲號宇宙昏。
　　烏獸相迷煙慘慘，魚龍交錯水渾渾。一時造化驚天地，咫尺中間孰見根。
　　季冬八日大雪二首
　　昨夜南風又北風，曉來天地一濛鴻。零珠碎玉隨高下，萬壑千巖合異同。
　　日月不知安頓處，山川塞在杳冥中。返觀性命陰陽理，始識虛無造化功。
　　昨夜南風又北風，曉來天地一濛鴻。山村野店家家異，柳絮梅花處處同。
　　石室松堂雲歛後，瑤臺瓊榭月明中。何須更問豐年瑞，祇此深佳大道功。
　　酬同知定海軍節度使張侯雪中見訪二首
　　法宇沉沉不下幃，清齋兀兀坐忘機。紛紛滿地天花落，浩浩盈山海月微。
　　淡日悠揚金殿曉，衝風散漫玉塵飛。三冬瑞雪真嘉慶，萬古何人識是非。
　　瑞雪飄飄野興濃，開門杖策久從容。貪看六出瑤花墜，不覺三清寶殿封。
　　暗室郊原彰玉馬，斜拖闕角隱金龍。高人冷冽寒巖下，莫辨遙山第幾重。
　　竹軒太虛觀也
　　小軒幽檻不栽花，只種琅玕主歲華。直節自非凡草木，虛心真合道生涯。
　　風吹瑟瑟香還冷，雨洗涓涓淨更嘉。不待歲寒方見重，吟窗朝夕思無邪。
　　登臨有感
　　陸彼高崗馬足蹺，觀乎大地我心搖。山河氣象連天闊，洞府神仙避世遙。
　　白玉黃金終莫守，春花秋月固難饒。百年一覺浮生夢，萬事俱非恨寂寥。
　　〔贈劉師魯〕二首
　　定海軍節度使致政，劉師魯挈其子見訪于棲霞太虛觀。
　　數騎翩翩出郡城，西風搖蕩菊花清。吟詩馬上無橫槊，訪道人間暫濯纓。
　　露下天高秋氣爽，金聲玉振曉霞明。山堂盡日蕭然坐，似覺浮生夢且輕。
　　師魯先生有宴息之所，牓曰中室。又從而索詩。
　　一陰一陽之謂道，太過不及俱失中。道貫三乘玄莫測，中包萬有體無窮。
　　高人未悟猶占僻，下士能明便發蒙。儒釋道源三教祖，由來千聖古今同。
　　次韻答奉聖州節度使移刺仲澤佳什
　　忘機不用苦清談，大隱何煩住小菴。海印發光吞寶月，天心燭物邁寒潭。
　　黃庭雅弄琴三疊，紫府高吟酒半酣。西北文章賢太守，肯將珠玉寄東南。
　　送蓬萊州節度使鄒應中移鎮兖州
　　人生七十古來稀，不夜功成賦式微。便欲休官栽菊去，還令杖節與心違。
　　行藏未出陰陽數，夙夜難逃變化機。異日挂冠須在早，莫教林下有人譏。
　　讚道
　　造物悠揚氣勢雄，三光日夜轉鴻濛。冥冥會合陰陽秀，矯矯神奇幻化叢。
　　春去秋來生殺異，天長地久古今同。靈臺有箇真消息，未悟那堪性不通。
　　達士
　　隨機接物外同塵，應變無方內入神。心地出離三界苦，洞天遊賞四時春。
　　金丹大藥經年久，火棗交梨逐日新。一服定超生死梅，不知誰是有緣人。
　　靈虛觀賞梨花
　　妙景從來說武官，周天迴斡暮春看。千株白錦霜凝雪，一派香風吐麝蘭。
　　羽客徘徊昇月榭，高真依約下星壇。神功暗結靈虛秀，化作無邊碎玉團。
　　舊遊
　　秦川渭水好行程，不問長亭及短亭。西嶽雲開仙掌白，南山雨過佛頭青。
　　丹霄髣髴舒晨彩，碧岫參差列畫屏。海上交朋聞我道，虛心側耳盡來聽。
　　磻溪集卷之一竟
　　磻溪集卷之二
　　棲霞長春子邱處機撰
　　七言絕句
　　〔禮正〕
　　關中土民純質，嚮善者甚眾。道門尚七，釋氏轉八。每至年交，各大集其眾，午後於聖前禮誦經懺，謂之禮正。至一月終方畢。
　　雪霽春光顯太平，風和日暖倍鮮明。高歌合會休懷悶，大煮圓焦作禮正。
　　答樊生
　　莫問夭機事怎生，唯修陰德念常更。人情反覆皆仙道，日用操持盡力行。
　　劉二道友索
　　其人愛飲酒奕棋。
　　歡來日飲千鍾酒，靜處時抨一局棋。白髮流年當遠鑑，紅塵閑事莫多知。
　　警涇陽強居二首
　　隋何陸賈總歸空，千古惺惺一夢中。爭似忘機合著口，潛心捉住九天風。
　　百年萬事一場空，急景渾如過隙中。浮世柰何人不悟，癡心剛待撮春風。
　　寄楊五信士
　　題詩欲寄紙還無，檢帙搜文得故書。書後慇勤題一絕，囑君行善莫踟蹰。
　　還楊五所惠紙扇
　　謝公惠我白芭蕉，山谷多風不用招。城市炎天無爽氣，請君執捧自閑搖。
　　答喬生
　　彼新喪偶，欲休心入道。
　　物外歸心絕大魔，閑中遣興益高歌。靈臺著慾於今少，健骨乘風已後多。
　　題楊五紙扇
　　突兀高峰上倚天，巉嵒絕壁遠含煙。披襟自古嵩陽客，傲世從來華嶽仙。
　　題王生紙扇
　　自愛寥天夏日長，誰憎酷暑火雲昌。三焦毒熱多年盡，一握清風萬古涼。
　　題喬生紙扇
　　炎炎赤日火雲飛，路上行人汗浴肌。碧洞深山無事客，優遊松下正抨棋。
　　題王二紙扇
　　蕤賓節後轉加炎，毒熱薰蒸無處潛。唯有長春碧巖洞，清涼終日自安恬。
　　題周道全紙扇
　　谿風颯颯如霜下，澗水泠泠似雪翻。盡日殊無勞役重，何時更有鬱蒸煩。
　　題龐氏藤扇
　　纖纖妙理織銀絲，習習輕風散玉姿。秋後雖然飈運爽，待君應也不多時。
　　濼裹陳氏草堂
　　茅堂高結半原陰，喬木參差翠竹深。車馬不聞名利遠，安閑終日好棲心。
　　段生放栰值水漲漂沒空身還歸
　　段生放栰下西山，時值波濤盡出關。回首無心怨河伯，高歌且喜腳輕還。
　　飛仙
　　蓬萊方丈及瀛洲，三島神仙一處遊。混合九天無罣礙，飛騰八極信周流。
　　鍾呂畫
　　無我無人性自由，一師一弟話相投。談經演法三山坐，駕霧騰雲萬里遊。
　　景福山居二首
　　虎嘯烈風港獸愕，魔交長夜睡魂驚。何時樸直道心顯，慧日開張天眼明。
　　景福淹沉人事少，龍門閑澹虎溪清。時聞結果加咤語，似聽鉤輈格磔聲。
　　山間一種紅雞，作結果加咤聲。入山樵採者，戲語以雪妥也。下去轉之鉤轄格磔，鷓鴣烏聲也。
　　述懷四首
　　我道欲求神自放，龍門時復虎相干。山頭烈火三冬熾，澗底陰風五月寒。
　　清虛妙理橫天下，大樸淳風滿世間。至道有名那見實，通人無語自知還。
　　入道根源唯自許，出塵消息有誰知。南華始遇逍遙樂，北海終投汗漫期。
　　野鶴孤雲閑活計，清風明月道生涯。千山磊落收雲氣，四海光明耀日華。
　　隴州楊氏携月桂栽見訪四首
　　汩沒塵埃甚可憐，追隨俗態幾經年。偶因上士遊山水，得遇高真伴聖賢。
　　一枝孤秀倚寒山，四海群芳懷靦顏。若遇清風佳氣會，天香飄落滿人寰。
　　遊初禀氣得真詮，續艷聯芳似火傳。世上百花難逮月，人間唯此可窮年。
　　樹密山高隱地蟠，風多露少怯天寒。他時復向蟾宮裹，五嶽雲收四海觀。
　　放鷹
　　放去欲齊支遁鶴，籠歸寧傚右軍鵝。雖符莊子能鳴義，恐學茅君著愛魔。
　　隴州堂下清夢軒
　　清夢軒中清士居，清閑高臥養真如。真如養就清無夢，無夢清歡樂有餘。
　　答隴州蕭防判書召
　　因事別隴山，過亭川屆石灰寺，盤桓數日，越起未決。公書忽至，欣然乃還。
　　俄聞寵命發汧涯，便欲安閑臥隴西。黃鵠不思千里舉，白雲猶戀故山棲。
　　自亭川回路次望龍門山
　　南望龍門一豁開，東遷鶴馭再頭迴。深知此域因緣重，未許他方道德該。
　　答曹王妃休休道者書召
　　山潛洞壑非高尚，自揣襟懷皇蔽蒙。無益虛名相混雜，不教閑坐養盲聾。
　　答京兆統軍夾谷龍虎書召
　　休休道者方歸去，赫赫王侯又到來。自愧中心無道術，空教外跡播塵埃。
　　贈雲外子孫可道西州行化
　　歷歷西州向道多，道人行止足乖訛。公當蹇賽尋山郡，紏察無令外道魔。
　　寄扶風榮宰
　　原心自得魚鱗大，用指何妨馬骨高。居室有誠還可信，下堂無智亦徒勞。
　　惻隱
　　狗病無人煎粥湯，驢寒倒地四肢彊。為人不解修陰德，轉殼何由免禍殃。
　　下手遲
　　日月怱怱頂上飛，光陰怱怱眼前移。回頭返顧即成老，下手速修猶太遲。
　　聰明
　　修行大抵要聰明，祇恐聰明同外呈。外假內真兩相尅，一邊敗後一邊成。
　　棄本逐末
　　一念無生即自由，千災散盡復何憂。不堪下劣衆生性，日夜奔馳向外求。
　　進呈世宗皇帝
　　九重天子人間貴，十極仙靈象外尊。試問一方終日守，何如萬里即時奔。
　　答寧海書召
　　雪滿群山路不通，天教車馬不西東。可憐寧海官民意，目斷西山一望空。
　　聞韶起玉陽公戲作
　　三竿紅日自由睡，萬頃白雲相對閑。只恐虛名動華闕，有妨高枕臥青山。
　　春晚登眺
　　殘花冉冉飛紅雨，落日依依散白毫。遙望西山官堠子，倚天孤聳一拳高。
　　春寒
　　海上春風日日顛，山頭春色幾時妍。清朋過了朱明近，未有紅芳到眼前。
　　陽九百六
　　劫運天災不可當，高真上聖救無方。直須受盡豐年孽，再得昇平入道場
　　公山十四首
　　余鄉公山之陽，故作是詩。
　　公山隱隱插蒼穹，松影森森鎖碧空。頂戴松花喫松子，松溪和月飲松風。
　　松風習習透松煙，習習松煙散九天。天外輕盈籠萬象，交光日月共迴旋。
　　千尋瀑布清明秀，一派嵐光氣勢雄。時被祥風吹作雨，瀟瀟溟漠灑虛空。
　　青城華嶽與天台，怎比吾山至大哉。一簇峰巒千萬仞，威儀真不讓蓬萊。
　　公山高隱白雲宮，宮壓公山第一峰。峰上白雲飛不斷，悠悠來去惹青松。
　　參差山色有無中，半入幽溟半入空。依約天涯尋不見，飄飄常被白雲籠。
　　公山自古白雲多，結蓋層層入大羅。出沒群仙常不見，雲中唯聽洞仙歌。
　　仙歌縹緲入公山，漸入公山太一壇。壇上諸仙安藥鼎，時時燒出大還丹。
　　撞開天漢拂星辰，獨坐蟾宮抱日輪。夜牧靈龜朝引鶴，飢餐松實冷披雲。
　　山頭點起一輪燈，天下妖魔盡不生。唯有堂堂圓覺士，松間獨弄寶珠行。
　　公山春
　　閑遣青龍褥月華，同驅白虎種黃芽。黃芽欲發雷霆震，迸出青龍白虎牙。
　　公山夏
　　陽光潑潑火雲凝，海底蛟籠即上昇。徧撮山頭三伏暑，卻教化作一團水。
　　公山秋
　　雲興霞爍映天衢，松密山高壓地圖。絕頂崢嶸人不到，昭昭獨放月輪孤。
　　公山冬
　　同雲漠漠雪霏霏，凛冽寒風刮地威。吹起山中無限景，瑤花瓊萼滿天飛。
　　〔牢山吟〕二十首
　　東萊即墨之牢山，三圍大海，背俯（或作負）平川，巨石巍峨，群峰峭拔，真洞天福地，一方之勝境也。然僻於海曲，舉世鮮聞，其名亦不佳。予自昌陽醮罷，抵於王城永真觀，南望煙靄之間，隱隱而見。道衆相邀，遷延數日而方屆。遂閑吟二十首，易為鼇山，因清暢道風云耳。
　　卓犖鼇山出海隅，霏微靈秀滿天衢。群峰削蠟幾千仞，亂石穿空一萬株。
　　道祖二宮南鎮海，謂上清宮、太清宮也。王明三崮北當途。謂太平興國觀道南也。是知物外仙遊境，不向人間作晝圖。
　　初觀山色有無時，十日遷延尚未之。咫尺洞天行不到，空餘吟詠滿囊詩。
　　浮煙積翠這山城，疊嶂層巒簇畫屏。造物建標東枕海，雲舒霞卷日冥冥。
　　三圍大海一平田，下鎮金鼇上接天。日夜潮頭風輥雪，彩霞深處有飛仙。
　　佳山福地隱仙靈，萬壑千巖鎖洞庭。造化不教當大路，為嫌人世苦膻腥。
　　牢山本即是鼇山，大海中心不可攀。上帝欲令修道果，故移仙跡近人間。
　　重崗複嶺勢崔鬼，照眼雲山翠作堆。路轉山腰三百曲，行人一步一徘徊。
　　松巖鬱崛瑞煙輕，洞府深沉氣象清。怪石亂峰誰變化，亘初開闢自天成。
　　因持翰墨寫形容，陟彼高崗二十重。南出巨平千萬疊，一層崖上一層峰。
　　四更山吐月猶斜，直上東峰看曉霞。日色麗天明照海，金光射目眼生花。
　　天柱峰也巍峨獨建標，上穿雲霧入青霄。不知日月星辰謝，但覺陰陽氣候調。
　　洞有佳名號白龍洞也，不知何代隱仙蹤。至今萬古人更變，猶自嵌巖對老松。
　　洞有仙名喚老君洞也，神清氣爽獨超群。憑高俯視臨滄海，守靜安閑對白雲。
　　華蓋真人宋太祖時得道者也上碧霄，道山從此鬱清標。至今絕壁幽巖下，尚有群仙聽海潮。
　　修真野客非才子，行到鼇山亦有詩。只欲洞天觀海日，不勞雲雨待青詞。
　　白髮蒼顏未了仙，遊山翫水且留連。不嫌天上多官府，只恐人間有俗緣。
　　修真卻似上山勞，腳腳難移步步高。若不志心生退怠，直趨天上摘蟠桃。
　　鼇山三面海浮空，日出扶桑照海紅。浩渺碧波千萬里，盡成金色滿山東。
　　山川皆屬道生涯，萬象森羅共一家。不是聖賢潛制御，乾坤那得久光華。
　　可歎巍巍造化功，山河大地立虛空。八荒四海知多少，盡在含元一氣中。
　　〔再題牢山〕二十首
　　大安己已膠西醮罷，道衆相邀再遊鼇山，復留題二十首。
　　上清宮十首
　　醮罷歸來訪道山，山深地僻海灣環，棹船即向波濤看，化出蓬萊杳靄間。
　　群峰峭拔下臨淵，絕頂孤高上倚天。滄海古今吞日月，碧山朝夕起雲煙。
　　青山本是道人家，況此仙山近海涯。海闊山高無濁穢，雲深地僻轉清嘉。
　　怪石嵌空自化成，千奇萬狀不能名。斷崖絕壁無人到，日夜時聞仙樂聲。
　　曉日矇嚨漸起雲，山色慘澹不全真。直須更上山頭看，似駕天風出世塵。
　　巨石森森嶺上排，巔峰岌岌到無階。三秋水凍層冰結，九夏雲寒疊嶂霾。
　　海上觀山勢轉雄，清高突兀倚虛空。朝昏磊落生雲氣，變化皆由造物功。
　　陝右名山華獄稀，江南尤物九華奇。鼇山下枕東洋海，秀出山東盡不知。
　　重重疊疊互相遮，簇簇攢攢競鬥嘉。眼界清凉心地爽，神山自古好生涯。
　　五嶽曾經四嶽遊，群山未必可相儔。只因海角天涯背，不得高名貫九州。
　　太清宮十首
　　煙嵐初別上清宮，曉色依稀路徑通。纔到下方人未食，坐觀山海一濛鴻。
　　雲煙慘澹雨霏微，石洞留人不放歸。應是洞天相顧念，一生嗟我到來稀。
　　雲海茫茫不見涯，潮頭只見浪翻花。高峰萬疊連雲秀，一簇圍屏是道家。
　　松風澗水兩清幽，盡日清音夜未休。野鶴時來應不倦，閑人欲去更相留。
　　溪深石大更松多，鬱鬱蒼蒼道氣和。不是歷年樵採眾，浮雲蔽日滿巖阿。
　　貫世高名共切雲，遊山上士獨離群。仙卿貴重三茅客，仕族尊榮萬石君。
　　西山仰視刺天高，山上仙家種碧桃。桃熟幾番人換世，洞中秦女體生毛。
　　清歌窈裊步虛齊，月下高吟鳳舞低。談笑不干浮世事，相將直過九天西。
　　煙霞紫翠白雲高，洞府群仙醉碧桃。鼓透碧巖雷震駭，滿山禽獸盡呼號。
　　道力神功不可言，生成萬化獨超然。大山海嶽知輕重，沒底空浮萬萬年。
　　中秋詩十五首
　　八月十日自昌樂縣還濰州城北玉清觀作。
　　西縣東來至玉清，金風一掃暮天晴。開懷便賞中秋月，只恐臨時晦不明。
　　萬木西風徧九州，嚴光一夜向西流。出塵爽氣清人骨，是處歌歡不解留。
　　初離海嶠有餘清，萬國歡心賀太平。但願寶光無晦朔，不教天質有虧盈。
　　渾金璞玉上天衢，抱雪凝霜耀太虛。四海百川無不鑒，群生萬象悉安居。
　　一片清光萬里開，無分茅屋與樓臺。家家盡得閑吟賞，更有清風助快哉。
　　有客徘徊望太虛，開尊專欲賞蟾蛉。蟾光不解留人意，澹澹青霄只自如。
　　金波晝夜不曾閑，淡蕩清輝出海山。素魄高昇遊物外，恩光下照滿人間。
　　碧漢崢嶸自有期，天光照耀本無私。卻憂下土昏魔重，不見金輪出現時。
　　團團皓月挂空虛，百鍊青銅鑑不如。一切水中皆影現，群魔摘膽盡消除。
　　桂影朦朧下照人，縱橫萬古不知因。何當跨鶴雲霄上，俯視青天白玉輪。
　　雲去雲來不暫停，朝昏恍惚變陰晴。今宵幸對嬋娟質，剩作新詩暢道情。
　　年年此際殺生多，造業彌天不奈何。幸謝吾皇嚴禁切，都教性命得安和。
　　聖主登基萬物安，仁風滅殺自朝端。邦君士庶皆修德，好放蟾光與眾看。
　　靜夜迢迢起黑雲，衆生無分樂天真。空中自是雲遮眼，天外何曾月避人。
　　百歲光陰瞬息間，中秋幾度得閑顏。不如鍊性如秋月，晃朗身心自在閑。
　　磻州集卷之二竟
　　磻溪集卷之三
　　棲霞長春子邱處機撰
　　〔古歌吟頌〕 
　　青天歌
　　青天莫起浮雲障，雲起青天遮萬象。萬象森羅鎮百邪，光明不顯邪魔王。
　　我初開廓天地清，萬戶千門歌太平。有時一片黑雲起，九竅百骸俱不寧。
　　是以長教慧風烈，三界十方飄蕩徹。雲散虛空體自真，自然現出家家月。
　　月下方堪把笛吹，一聲響亮鎮華夷。驚起東方玉童子，倒騎白鹿如星馳。
　　遺巡別轉一般樂，也非笙兮也非角。三尺雲璈十二徽，歷劫年中混元斲。
　　玉韻琅琅絕鄭音，輕清徧貫達人心。我從一得鬼神輔，入地上天超古今。
　　縱橫自在無拘束，心不貪榮身不辱。閑唱壺中白雪歌，靜調世外陽春曲。
　　吾家此曲皆自然，管無孔兮琴無弦。得來驚覺浮生夢，晝夜清音滿洞天。
　　吟六首
　　先天吟
　　空山靜夜微雲作，淡月疏星寒氣錯。忽見長庚耀太虛，迴觀北斗潛寥廓。
　　乾坤舒慘即時改，宇宙紛綸何所託。必有機關默動搖，憑虛反覆相酬酢。
　　大哉無極玄元道，何者不蒙靈應藥。點化三光轉碧空，滋榮萬物開花萼。
　　騰今跨古未嘗壞，歷險衝艱殊不弱。浩浩洪流自激揚，紛紛大化誰斟酌。
　　混元一氣首興變，無上至尊唯獨惡。踏碎虛空出杳冥，擘開混沌生揮霍。
　　陰陽升降作門戶，日月縱橫為鎖鑰。暑往寒來晝夜分，時通運塞興衰各。
　　既而上立乾坤鈕，復乃下嗚師範鐸。建德隨方料物宜，因時設教從人樂。
　　三皇五帝皆宗祖，六道四生咸唯諾。至聖文才尚發蒙，猶龍道德何其博。
　　度世吟
　　山深路僻行人少，盡日幽巖聽啼鳥。無客相陪皓月中，有時獨立青雲表。
　　雲表孤吟百邪遠，天涯一覽群山小。調高風急韻悠颺，清絕步虛神縹緲。
　　憶昔重陽泛天角，清吟欲序乾坤樸。釣拔扶風人不知，測量大海余先覺。
　　入神妙致應難辨，出俗玄談非所學。返觀今日道崢嶸，始得他年功卓犖。
　　首及東牟演仁孝，未能化俗開籠罩。五會軒軒立五名，寧海金蓮，登州玉華、萊州平等、文登七寶、福山三光。三州兖兖崇三教戶出神入夢人驚駭，擲蓋投冠予計較。師居東海乃猶龍，馬入西秦還變豹。丹陽弘道隆於陝右也。大定己丑夏四月，余與丹陽等數人，從重陽師，自文登如寧海。時邁龍泉，日氣稍熾。師令余等前，己執傘在後，距半里許。余忽迴顧，見傘騰空而起，余急返走問之，云：搏持扶搖而上，不知其然而然。初傘起東北，望之冉冉，墜於沙間，指其方而覓之，了無所也。時余法眷會陽子王公，隱于東海隅之查山。山到文登一百一十里，文登到傘起處又七十里。傘起乃辰時，及晡墮傘陽公菴前柄內。僉陽子道號，往賜之焉。僉字篇韻本無，乃師之所撰。傘自後查山下翟公家藏之，本寧海范明叔家借用者，范後知往取之，而弗肯。予投冠者，初師之登城北觀海，頭上竹皮冠忽墮水漂去，已而復還。僉音竹。
　　逍遙吟
　　十洲三島兮，巨海之中。瓊樓絳闕兮，參差半空。
　　松陰密鎖兮無畏日，紈扇不搖兮有清風。
　　流金熱，佩玉真仙未嘗說。水晶宮殿開，寶座星辰列。
　　碧虛懸象遶樓臺，清淨化身非骨血。
　　本來身，自通神，談笑忽驚天上人。
　　自在吟
　　瑤臺閬苑兮，碧漢之中。祥雲瑞炁兮，盈盈滿空。
　　群仙出沒兮灑清雨，萬化開坼兮動香風。
　　炎蒸熱，那裹人家不曾說。煙收洞府開，門倚星河列。
　　九天時復會嘉賓，萬里不須乘汗血。
　　物外身，自清神，誰羨登樓搖扇人。
　　望海吟
　　余觀天下形勢壯觀，自潼關以東、淮水以北，無出登州。因作《望海吟》，用紀其實。
　　蓬萊僻東隅，壯觀天下絕。地鄰仙聖域，山枕魚龍穴。
　　憑高望羲和，目極猶未徹。蒼蒼天水迴，泛泛雲霞泄。
　　長風起波濤，萬里卷霜雪。憑凌登島嶼，滉漭失丘垤。
　　有時靈氣和，變化非常別。森羅無限景，欲辨難措舌。
　　大哉百谷王，沉沉洞清徹。隨時潮有信，歷代旱無竭。
　　人間頃畝池，是處廣開列。比之鯨波大，狀若蛙井劣。
　　望平音洋不見端，瀰天自嚴潔。眾流莫渾濁，萬古超生滅。
　　仙遊吟
　　閬苑紅塵外，瑤臺碧漢間。洞中仙不老、雲外客長閑。
　　赤鳳吟舟穴，紅厖吠藥欄。青衣傳詔下，白鶴送書還。
　　宴赴瓊林會，詩裁羽客斑。浩歌金母殿，長嘯玉龜山。
　　果結三千歲，樓高十二環。穆王何日到，方朔幾時攀。
　　姑射肌猶潔，雙成貌更殷。飛瓊投月窟，弄玉華鬟。
　　命駕遊三島，搏風過百蠻。周旋窺海嶽，奮擲上天關。
　　蕩蕩空無極，滔滔興未闌。恢然超法界，不復戀人寰。
　　頌三首
　　讚道
　　前賢後聖無差別，異派同源化執迷。太一混元開戶牖，玄真直指上天梯。
　　去惑
　　他人之言不可聽，自己之心但可正。若憑他口是非言，壞卻自身功德性。
　　示衆戒色
　　勞生有萬種，最大無過色。不唯喪命根，復乃銷陰德。
　　還能戒此一，酷勝其他百。慕道修仙人，從來是標格。
　　步虛詞二首
　　曠蕩修真教，飄颻出世門。先師開戶牖，歸馬動乾坤。
　　陋室迥仙觀，高名軋帝閽。雲朋霞友會，朝禮太虛尊。
　　寶炷成雲篆，華燈簇夜光。星河初煥爛，鍾磬乍悠颺。
　　醮主承嘉會，虔心禱上蒼。諸仙來顧眄，接引下虛皇。
　　世宗挽詞一首並引
　　臣處機以大定戊申春二月，自終南召赴闕下，蒙賜以巾冠衫繫，待詔於天長觀。越十有一日，旨令處機作高功法師，主萬春節醮事。夏四月朔，徙居城北官菴。越二日己巳，奉聖旨塑純陽、重陽－、丹陽三師像于官菴，彩繪供具，靡不精備。後五月十八日，召見於長松島。秋七月十日，再召見，剖析天人之理，頗愜宸衷，薄暮言歸。翌日，迨中使賜桃一槃。處機不食茶果十有餘年，過荷聖恩，即啗一枚。中秋，以他事得旨，許放還山，仍賜錢十萬。表而辭之。逮己酉歲春，途經陝州，遽承哀詔。時也風塵洞，天氣蒼黃，士庶官僚盡皆素服，處機雖道修方外，身處世間，重念皇恩，寧不有感。謹綴挽詞一首，用表誠懇云。
　　哀詔從天降，悲風到陝來。黃河卷霜雪，白日翳塵埃。
　　自念長松晚，天恩再韶迴。金槃賜桃食，厚德實傷哀。
　　古調十五首
　　速脩
　　一日一日復一日，短景渾如電光疾。天長地久磨古今，春去秋來變時律。
　　大夢沉沉無晝夜，浮生兖兖差勞逸。人情不斷猶著空，我志雖高尚憂失。
　　殼昧遊魂如陷棄，心懷嗜欲同憐蜜。蜜甜有味何日忘，穽黑無明幾時出。
　　出拔須憑高尚行，修治平音不假虛憢術。但能物我卻親疏，自然神鬼難凶吉。
　　吾身道性未開眼，土塌紫扉且容膝。和光同塵隨是非，化聲相待無相詰。
　　〔覓納衣〕
　　時八月間，令人持詩於縣中，覓破布袖衣西虢也。
　　白露將殘寒露潔，山家冷淡觀遊絕。樹頭黃葉墜千林，身上麻袍聯百結。
　　舊布重煩七里市到城七里也，衲衣復待三冬雪。城中豪富各仁慈，庶在磻溪長守拙。
　　隴山松
　　我居西山時六年，山西上有松孤然。朝雲霏微接關塞，暮雨淅瀝交洞天。
　　天生此境為吾伴，隔澗相陪遠相看。鬱鬱蒼蒼氣色佳，蕭蕭瑟瑟風聲貫。
　　連枝合抱垂重陰，受命已經千載深。如何今歲上春月，平地忽遭樵斧侵。
　　斧聲丁丁響溪谷，松煙慘慘愁山麓。也知天意我將歸，故遣靈巖爾先覆。有夏禹廟甚靈。
　　景亡人散復何陳，空山黯淡悲遊人。白鶴高飛失行止，蒼龍偃臥無精神。
　　亦知物象終難固，凡百有形皆有數。高歌物外歸去來，大隱塵中益開悟。
　　贈濰陽唐括姑
　　乃故丞相之女弟也。予時在隴山，京兆統軍夾谷公，專人書召，姑尋至。
　　東萊之姑性玄遠，蘊德含章自超拔。未能撈灑今古原，西出長安載脂牽。
　　殷勤邀吾於隴山，余時杖策徐東還。還到長安舊遊處，故人不死多蒼顏。
　　迴頭為報姑明取，百歲光陰一寒暑。速拋家業違物情，早作閑人伴仙侶。
　　壺中自遊日月長，身外不復衰殘殃。跨古騰今別無事，只由大德心開張。
　　因旱作
　　玄元大道統陰陽，造化乾坤萬物昌。高下如能各處分，始終即得免罹殃。
　　今之曷故多栽障，蓋為人心胡縱放。美食鮮衣器用華，狂明怪侶邪淫王。
　　陰陽交錯古來傳，恩害相生本自然。迤邐不能廉度日，因循直致旱經年。
　　青霄碧落常無雨，紫陌紅塵唯播土。鑠石流金萬物焦，鎔腸裂背群生苦。
　　有時率衆取湫科，蠻肉粒槃自噎飢。侮慢加之傷物命，喧呼何足動神袛。
　　哀哉俗態荒聲色，箇箇傾危身反侧。安得人心似我心，免遭痛切臨頭厄。
　　贈華州沙澗寨劉校尉
　　劉公滿室皆行善，供養閑人心不倦。巧行饅天我不為，至心奉道人皆羨。
　　殷勤種德養靈芽，闔郡生民有幾家。伫看異日功夫到，共躡祥雲阿母家。
　　憨物二首
　　比歲飢疫相仍之故也。
　　天蒼蒼兮臨下土，胡為不救萬靈苦。萬靈日夜相凌遲，飲氣吞聲死無語。
　　仰天大叫天不應，一物細瑣徒勞形。安得大千復混沌，免教造物生精靈。
　　嗚呼天地廣開闢，化出衆生千百億。暴惡相侵不暫停，循環受苦知何極。
　　皇天后土皆有神，見死不救知何因。下土悲心卻無福，徒勞日夜含酸辛。
　　六月庚午喜雨
　　我聞東山雨，千載無西行。胡為閱今夏，屢及滂拖霐。
　　昨日午時後，一洗芽甲生。今日申時前，再傾車軸烹。
　　千山日慘慘，四野雷轟轟。平地涌三尺，大河侵五更。
　　蛟龍出池沼，旱魃填溝坑。雲漢復何有，天衢從此亨。
　　題劉節使所藏顯宗御畫莊子
　　顯宗好道富年壯，手筆南華古形狀。南華去世千載餘，狀貌風格知何如。
　　只是今人重古道，髣髴氣象加襟裾。至人胸中本無待，萬竅吹噓任天籟。
　　楊韓嵇阮心不同，到了各歸於大塊。
　　冬日郊外閑步
　　草木既凋殘，冰霜何凛冽。長空烏飛盡，大海魚遊絕。
　　商旅不行舟，昆蟲皆閉穴。誰能豐足外，解把孤貧設。
　　秋風海上
　　蓬萊有客無家鄉，身擬學仙遊大方。大方洪水浸天闊，東極萬里青茫茫。
　　曉來雨過西風急，策杖憑高看呼吸。鴻鴈連天剝棗晴，魚龍戲水操舟入。
　　千尺絲輪直下垂，碧波深處釣鯨統。紛紛魚龞不肯食，橄擑波瀾空自迷。
　　挂席未能超彼岸，乘槎再欲浮天漢。天漢高高萬象明，白雲誰是長生伴。
　　登州修真觀建黃籙醮
　　渾淪至道急如箭，反覆陰陽自交戰。太極茫茫造化開，平空落落神奇見。
　　群生萬象參差出，六合八絃粧點遍。跨古騰今逐日新，流形返樸隨時變。
　　有情無情不可窮，大智小智交相攻。不有聖賢開教化，那知動植本虛空。
　　千經萬論垂方便，寶岌琅函興眾善。自昔根源發杳冥，迄今道德猶光顯。
　　邇來天下教門興，達士隨方化有情。我亦周流三十載，還鄉復到海邊城。
　　城南磊落修真觀，氣勢清高接河漢。俯視滄茫渤澥深，仰觀卓犖星辰煥。
　　城中信士往來多，物外交朋意氣和。承安四年冬十月，大興黃籙演金科。
　　赤書玉字先天有，白簡真符破邪久。三級瑤壇映寶光，九巵神燈摛星斗。
　　巉喦破錢酆都山，列峙昇仙不可攀。四夜嚴陳香火供，九朝時聽步虛環。
　　千門萬戶生歡悅，六街三市齊鋪設。金花銀燭相輝映，表裹光明自通徹。
　　忽聞空外顯嘉祥，蕭索輪困有異常。玉帝傳宣行大赦，仙童騎鶴下南昌。
　　幽魂滯魄皆超度，白叟黃童盡欽慕。天涯好事未嘗聞，壓盡山東河北路。
　　濰州城北千戶新觀
　　清閑不在苦幽棲，心上無塵到處宜。北海葱葱郡城角，地多花木景多奇。
　　昔年車馬空撩亂，今日翻為玉清觀。觀中遊戲是何人，天下往來都散漢。
　　池塘寂寂鎖煙霞，大寶蓮開十丈花。借問經營誰施主，襲封千戶太均家。
　　題萊州招遠縣雲屯山觀
　　雲屯山上雲冥冥，天風蕩搖飛雨零。神奇幻怪不可測，千變萬化無常形。
　　雲收雨霽杳無跡，但見群山羅翠屏。山高谷深復何有，白石磊磊松煙青。
　　春遊浩蕩滿山谷，直上似欲趣天庭。心虛目極淡天闊，俯視模漠環滄溟。
　　昔居菴地走三郡，登萊寧海人多期拜，今為洞天朝萬靈。虛空舊基作新觀，人呼舊址為虛空也，萬世不朽傳佳銘。
　　五言短句三首
　　警世
　　粉黛與珍玩，繁華虛熱亂。欲知萬事空，須作百年觀。
　　登膠水北山
　　憑高望南海，極目天蒼蒼。天際白雲起，凌空飛杳茫。
　　雲霽
　　澄澄東海月，皓皓西山雪。殘夜忽嚴凝，清光何皎潔。
　　五言長篇五首
　　示衆
　　性逐無邊念，輪迴幾萬遭。五行隨變化，四大不堅牢。
　　暫假因緣活，空貪歲月勞。不知身是患，徒競物為高。
　　在事雖能幹，於身大沒操。六塵飛冉冉，三界走嗷嗷。
　　眩惑疲雙眼，貪求逼二毛。刳心無膽氣，戀色有脂膏。
　　白首渾如雪，蒼顏不似桃。未能從教化，尚自騁兇豪。
　　勁捷穿雲鵲，顛狂挂壁猱。有時生狡猾，無事起波濤。
　　罪孽如山積，精神似海淘。無由伴松栢，直待掩蓬蒿。
　　海上述懷
　　海上風清冷，天根水杳茫。冰山雖斷絕，暑氣自銷亡。
　　雅志橫高節，虛心適大方。披雲遊汗漫，鼓櫂泛滄浪。
　　獨立明千古，周行視八荒。天星非有落，地脉杳無疆。
　　幻化嘔千點，浮生夢一場。精神隨手變，花木暫時芳。
　　百歲光陰短，三山道路長。求仙悲漢武，失道歎秦皇。
　　採藥童應老，乘槎客未詳。空餘三島跡，時復顯嘉祥。
　　大竹山、小竹山、車牛島，為之三島。嘉祥，即海市也。
　　秋日艾山
　　秋風蕩山嶽，曉日驅雲煙。嫩菊黃鋪地，明霞翠婦天。
　　登臨思海嶠，遊戲挹山泉。巨石危猶壯，寒松老更堅。
　　巖花香馥馥，澗草緑綿綿。遁跡潛行道，虛心不坐禪。
　　觀空雖自在，遇景且留連。放筆紅塵外，馳名紫府邊。
　　猶慚金母訣，敢道玉皇宣。住世過三樂，安時邁七賢。
　　韜光終返樸，應物且隨緣。蝶夢驚千古，神遊待百年。
　　人人還得遇，口口自相傳。
　　武官梨花
　　白帝離金闕，蒼龍下玉京。地神開要妙，天質賦清英。
　　色貫銀蟾媚，香浮寶殿清。參差千萬樹，皎潔二三更。
　　艷杏無光彩，妖桃陪下情。梅花先自匿，柳絮敢相輕。
　　最好和風暖，尤佳麗日晴。遊人期放曠，羽客賀昇平。
　　未許塵埃染，常資雨露榮。郭西傳舊跡，山北耀新聲。
　　爛熳鶯穿喜，扶疏鵲踏驚。琳宮當戶牖，芝室近簷楹。
　　綽約姑山秀，依稀華嶽精。會看年穀熟，普濟法橋成。
　　登道士谷山
　　淡蕩春風暖，暄和曉日遲。寒裳登詰屈，絕頂翫幽奇。
　　北海洪濤闊，南山大澤危。東風青烏下，西嶺白雲垂。
　　眼界空檬極，煙光縹緲隨。精神何灑落，道德自扶持。
　　髣髴丹霄外，參差碧漢涯。那煩採芝術，直赴上仙期。
　　磻溪集卷之三竟
　　磻溪集卷之四
　　棲霞長春子邱處機撰
　　五言律詩
　　博州戰姑庭楸詩並引
　　聊城之南，鄒氏之室，有戰姑者，本蓬萊人。生含巧思，以綵縷紉結烏默魚蟲花草之類，隨物變態，不待規模，而應之於手。其精理過於生者遠甚。自中年後守寡，信道甚篤，建菴設食，以待四方煙霞之侶，且有日矣。無何，佻薄者構成謗讟之私，用浼松筠之操。姑知不易明辨，即會其戚屬，指庭下枯楸而祝之曰：今仙聖在上，妾身若無毫髮過，願樹復榮，苟或不然，是妾自負矣，吾誓不與若等共天日。祝後歲幾半，寶無朕兆。里人笑而嘲之曰：繄樹若生，不特爾之貞，而我亦富且貴矣。姑聞之春夢然。彼楸樹者，以大定庚子歲始植，既植即死，風摧雨剝，殆幾五稔，形質朽殘，固無生理。越明年建巳之夏，即姑始禱之月也。忽爾靈芽筍發於枯樹之下，狀如朱草，日引脩條茂葉，蔽于階砌。予初在陝右，屢聞是說，然未詳所見。逮明昌辛亥，塗經此州，聞閭里讚道。及寓宿于姑之家庭，而後悉其事為不誣。自樹之復榮，于今六載矣。高可倍尋，枝干扶疏，異於凡木。其傍枝四出，偃蹇遒勁，森然有拔俗凌雲之氣象。長春先生曰：至誠感物，明德動天，戰姑之謂乎。孰謂道之云遠，人病不誠其德耳。因得四十字，用紀不神之應。時某年月日。
　　外口生非謗，虛心禱證明。長楸根已爛，朽卉筍重榮。
　　孟氏悲黃竹，田真歎紫荊。昔年聞孝義，今日表忠貞。
　　答虢縣猛安鎮國
　　酷愛無人境，高飛出烏籠。吟詩閑度日，觀化靜臨風。
　　杖策南山北，酣歌西坂東。紅塵多少事，不到白雲中。
　　答虢縣李四秀才
　　嚴冬極瀟灑，短晷急周旋。獨立紅塵外，孤吟碧嶂前。
　　側身窺洞口，明目注山巔。遙望青峰雪，皚皚白映天。
　　訪終南懷道村南之道留宿竹園
　　懷道訪之道，據情遠世情。安居神自爽，欲睡夢還驚。
　　仙院風光雅，瓊林月色清。儒生真得趣，奚戀紫抱榮。
　　讚長生先生
　　法眷我昏耳，仙儔誰福乎。東萊高士傑，西洛大名殊。
　　後獲宗乘教，公最後出家，先開道德模。深知童子力，乃感聖賢扶。
　　讚玉陽先生
　　故國真仙子，東方大達人。清高何異俗，爽邁不同塵。
　　表裹天俱賜，行藏世絕倫。時時期禍福，徵驗默通神。
　　寄題磻溪太公廟
　　一景通高下，三峰鎮古今。路穿雲洞滑，祠隱釣溪深。
　　出竇飛泉迸，參天古栢陰。快哉清絕地，堪暢野人心。
　　春日登覽
　　時出碧雲堂，迴旋望八荒。雲收千里淨，風散百花香。
　　欲海愁思遠，春山興味長。榰節登眺罷，深入醉中鄉。
　　初雪
　　昨夜雨成雪，今朝地變銀。窗明不是曉，野暗即非塵。
　　出海金波淡，彌天玉樹新。乍觀清入眼，堪動作詩人。
　　秋雨
　　信宿天飛雨，清秋地湧波。沉陰韜日月，浡潏漲江河。
　　紫塞歸鴻恨，青山隱士歌。不防居石室，高枕詠煙蘿。
　　出都
　　乍出皇都外，高吟野興馳。開籠鸚鵡俊，展翼鳳凰奇。
　　白馬翩翩驟，青山隱隱移。長安一片錦，指日到無疑。
　　登易州西山
　　寨裳步不毛，絕頂望秋毫。深谷杳冥峻，亂山重疊高。
　　森森骨髓戰，睆睆目睛勞。自笑無心客，何如桂壁猱。
　　題艾山
　　一朵黑雲寒，亭亭杳靄間。天垂滄海闊，地鎮白雲閑。
　　五嶽名雖隱，三神道可攀。時觀觸石化，甘露沃塵寰。
　　望崑崙
　　舊隱崑崙地，東南一望嘉。玉峰排海嶽，雲錦散天花。
　　氣鬱鍾三秀，神清邁九華。時當春雪霽，盈眼白朱砂。
　　登蓬萊閣
　　一上蓬萊閣，虛心瞪目遙。雲移山自長，水到海還消。
　　俯視蛟龍窟，傍觀烏鵲橋。何憂遠輕舉，咫尺近丹霄。
　　望海
　　海色吞天色，風聲雜水聲。雲翻魚龞駭，雷動鬼神驚。
　　射激千巖險，汪洋萬里平。時無釣鼇手，擲瞎引長鯨。
　　山堂雨霽
　　曉日三竿麗，千山一望平。高吟神愈暢，遠眺目增明。
　　雨後簷前潤，風來座上清。心非同道者，不使過門行。
　　夜深對月二首
　　耿耿中宵月，無人獨自行。下連滄海白，高滿太虛清。
　　奮跡離三島，遊空照萬城。城中多少客，睡重不能驚。
　　耿耿中宵月，無人獨自明。天邊維斗暗，地上百邪驚。
　　野鶴依稀辨，群龍夭矯鳴。尋常三五夜，未有一般清。
　　初冬括馬值雨
　　十月滂沱雨，三更汹湧聲。浮雲連海嶠，激水灌山城。
　　野暗風波急，泥深道路傾。行人兼走馬，一夜到天明。
　　初雪
　　行看十月盡，偶見六花飛。散漫迴風急，繽紛入夜微。
　　山川淡屏帳，星斗失珠璣。曉色衝天淨，銀霞爛目輝。
　　遊春
　　一夜春風暖，三竿曉日華。有山皆著錦，無地不開花。
　　金谷人多感，桃源路易差。迴頭皆是夢，說與道人家。
　　春夜雨二首
　　山光猶冷淡，景色未鋪陳。細雨偏霑物，輕風不著人。
　　融和三月暖，次第百花新。靜夜軒中臥，閑吟海上春。
　　春色來何晚，清明不見花。開軒觀翠竹，撥土認黃芽。
　　夜雨微微作，光風漸漸嘉。參差三月盡，桃李滿天涯。
　　雲峰
　　九夏時炎赫，千山氣鬱蒸。翔空初漠漠，變態復層層。
　　岌嶪真堪畫，孤高不可昇。何當仙去也，跨鶴上憑凌。
　　〔栰木得風〕
　　修殿乏材，令工師栰木海北，至濱阻風，殆十餘日。秋八月有九日，方西南風，栰木乘之，始達膠東。
　　日落金風順，潮平栰木開。雲帆爭岸急，曉日映天來。
　　海北雖多難，膠東幸少灾。不憂成大廈，已見得良材。
　　自述
　　白髮年來長，紅顏日漸凋。未能明道術，欲去問松喬。
　　罔象如何覓，還丹著甚燒。欽依三洞訣，得使萬緣消。
　　五言絕句
　　藍田
　　萬壑舒紋錦，千峰列畫屏。雨餘藍水白，雲斷玉山青。
　　復歸隴山二首
　　鶴性還山好，雲峰當夏奇。避風權過海，得雨不留池。
　　獨坐長松下，孤吟亂石邊。夜騎朱頂鶴，時訪白雲仙。
　　憨物二首
　　皇天生萬類，萬類屬皇天。何事縱陵虐，不教生命全。
　　陰陽成造化，生滅遞浮沉。最苦有情物，難當無善心。
　　秋夜二首
　　露氣含秋爽，天光照夜明。隴頭殘月暗，溪上曉風清。
　　玉露夜漫漫，銀河秋耿耿。風含水谷清，月耀天衢冷。
　　清曉二首
　　銀河初變色，星斗欲翻空。殘月半輪白，曉霞千丈紅。
　　舞鶴夜初曉，遊仙夢始驚。月銜山轉大，風度水偏清。
　　清興二首
　　三冬遊海上，六出滿天涯。為訪神仙窟，經過道士家。
　　酒傾金露滑，茶點玉芝香。神爽得三昧，清和消百殃。
　　造物三首
　　造物通神化，流形滿大千。群迷長受苦，萬聖不能悛。
　　太混一時剖，空花千古繁。神奇億萬變，道德杳冥存。
　　萬花隨時出，三光合度明。九霄宮運轉，八極自生成。
　　示衆三十七首
　　色身元有限，情欲浩無涯。癡似蜂貪蜜，狂如蝶戀花。
　　六根誰是主，貪欲自招殃。一念色心動，百骸秋氣傷。
　　外物於身患，狂心不自監。病深方省欲，禍極始知貪。
　　最愛三田寶，難禁五欲情。後生須自重，元氣莫相輕。
　　四大本無託，百年還有期。衆人皆不悟，三教莫能規。
　　失道本無命，得時元有期。有無皆自定，貪愛復何為。
　　紅顏若春樹，白髮似秋霜。俯仰一時過，驅馳三界忙。
　　繁華媚春雨，衰草淡秋煙。日月暗相逼，古今經幾遷。
　　羅綺千箱滿，金珠萬斛盈。只知他物好，不覺自心縈。
　　廈屋千間峻，淚田萬畝平。自心非實相，他物是虛名。
　　世事無窮變，悶愁不測來。志心行言之，門戶少兇灾。
　　禍福相生滅，榮枯遞獻酬。不窮天外樂，那免世間憂。
　　精神多削弱，機巧益巉巖。未及開籠烏，還同作繭蠶。
　　遇戰皆奔北，逢迷孰指南。身合多自役，道德有誰參。
　　物裹光陰促，人間興廢多。覺來渾似夢，貪得又如何。
　　彼此衆生性，朝昏雜念魔。靜觀無以救，長歎復如何。
　　假饒身富貴，不及性圓通。道德希夷妙，春秋殺伐空。
　　大夢何時覺，浮生曠劫迷。乾坤無晝夜，日月走東西。
　　妙理無由得，狂心不奈何。念隨空變化，精自欲消磨。
　　愛欲時光短，前程地嶽深。莫教空度日，切要緊降心。
　　寬容無怨害，柔弱勝剛強。滿口齒先落，終身舌未傷。
　　江海無拘容，乾坤自在人。子陵猶傲帝，王霸不稱臣。
　　石髓能延壽，丹砂解駐顏。葛洪遊大海，王烈遇深山。
　　觸情常决烈，非道莫參差。忍辱調猿馬，安閑度歲時。
　　真陽加滿腹，遐壽可齊天。世事皆虛耗，心神莫倒顛。
　　像教終難入，名言不可求。心中無雜念，境上得閑遊。
　　浮華皆是夢，外物豈能堅。若不通三一，如何出大千。
　　可畏風前燭，堪嗟水上漚。百年如反掌，千古暫迴頭。
　　衆生多患難，大道苦希微。不有神仙福，難明造化機。
　　衆生皆為口，終日苦勞心。目眩空花亂，身隨萬物淫。
　　衆生心不盡，大道理難明。若要開天眼，須當滅世情。
　　日月交加迫，朝昏返復催。光陰留不住，生死突將來。
　　自然生有漏，誰解入無餘。不見眼前欲，方知心上虛。
　　有情知道遠，無事覺心寬。造化開天窟，精神柰歲寒。
　　茫茫三界闊，混混百邪深。萬古常存道，群生不了心。
　　五福唯高壽，三靈獨配人。優游閑卒歲，放浪不拘塵。
　　聖賢非道遠，功德在人修。不向此心覓，更於何處求。
　　修道二十首
　　眼耳離聲色，身心卻有無。自然通造化，何必論精麤。
　　鍊氣清心士，干雲拔俗標。心如山不動，氣似海常潮。
　　萬緣如嚼蠟，三毒似銷冰。既出陰陽殼，那論大小乘。
　　五眼元同體，三身共一枝。寸心無我後，圓覺照空時。
　　自生還自滅，無淺亦無深。不悟身非我，難明物是心。
　　踏碎虛空界，崩開造化權。浮雲收靜境，慧日照禪天。
　　一言何所在，萬事不相干。造化開天窟，精神耐歲寒。
　　眼根雖有用，心地了然休。且向一生夢，聊隨萬化遊。
　　身猶方丈窄，心若太虛寬。四海千山隔，三靈一體觀。
　　寂滅無心地，光明耀太虛。瑁璃含寶月，網絡貫天珠。
　　登真無濁氣，邁俗有清標。急急離長夜，冥冥上太霄。
　　玉鼎丹砂沸，金壺碧酒香。鬼神心莫測，天地壽難量。
　　夢斷華胥國，神遊紫府天。興邀三島客，閑訪十洲仙。
　　道因無事得，法為有心生。若解除三毒，應當出五行。
　　道自無為顯，心因有法生。混元含萬象，太一起虛名。
　　有動緣無動，無為即有為。三光不照處，萬象顯明時。
　　本自無心得，何勞用意思。五行不到處，萬化總歸時。
　　月上中天皎，風來半夜清。洞天人不到，閑客自相迎。
　　藥圃芝田淨，金壇玉宇新。壺中天不夜，物外景長春。
　　十洞高真列，三天上聖居。白雲能送客，青烏解傳書。
　　讚道十首
　　大道元無極，長生豈有涯。劫終權返實，時運復開花。
　　道德元無象，丹青畫不真。聖賢潛濟物，今古默通神。
　　道德三綱啟，乾坤萬象陳。山河蟠地軸，日月走天輪。
　　恍惚神為干，氤氳氣是芽。乾坤如長葉，日月似開花。
　　道運陰陽秀，天成造化功。鬼神精不見，山海氣潛通。
　　道運陰陽秀，天垂雨露精。三光同照耀，萬化悉生成。
　　道運陰陽秀，人霑雨露恩。幽明隨日月，造化出乾坤。
　　大朴含元氣，無方禀至神。至神通造化，元氣合經綸。
　　大聖開天地，長空布日星。迴還分晝夜，今古照生靈。
　　日月騰光彩，風雷震杳冥。含弘無作用，變化有神靈。
　　磻溪集卷之四竟
　　磻溪集卷之五
　　棲霞長春子邱處機撰
　　詞
　　無俗念#1居磻溪
　　孤身贈蹬，泛秦川、西入磻溪鄉域。曠峪巖前幽澗畔，高鑿雲龕棲跡。
　　煙火俱無，簞瓢不置，日用何曾積。饑餐渴飲，逐時村巷求覓。
　　選甚冷熱殘餘，填腸塞肚，不假珍羞力。好弱將來餬口過，免得庖厨勞役。
　　裝貫皮囊，熏蒸關竅，圖使添津液。色身輕健，法身容易將息。
　　其二　歲寒守志
　　同雲瑞雪，正三冬、鬱閉嚴凝時節。寂寞山家孤悄悄，終日無人談說。
　　敗袖重披，寒埪獨坐，夜永愁難徹。長更無寐，朔風穿戶悽冽。
　　求飯朝入西村，臨泉夾道，玉葉凌花結。陝西有一種草，長二尺許，不知名。秋冬則上莖死，下莖活。曉寒則於半莖之間，結冰二稜，如箭羽狀。凍手頻呵仍自恨，濁骨凡胎為劣。
　　晝夜參差，饑寒逼迫，早晚超生滅。須憑一志，撞開千古心月。
　　其三　枰棋
　　前程路遠，未昭彰、金玉仙姿靈質。寂寞無功天賜我，棋局開顏銷日。
　　古相巖前，清風臺上，宛轉晨餐畢。幽人來訪，雅懷閑鬥機密。
　　初似海上江邊，三三五五，亂鶴群鴉出。打節衝關成陣勢，錯雜蛟龍蟠屈。
　　妙筭嘉謀，斜飛正跳，萬變皆歸一。含弘神用，不關方外經術。
　　其四　讚師
　　漫漫苦海，似東溟、深闊無邊無底。逮逮群生顛倒競，還若遊魚爭戲。
　　巨浪浮沉，洪波出沒，嗜慾如癡醉。漂淪無限，化鵬超度能幾。
　　唯有當日重陽，惺惺了了，獨有衝天志。學易年高心大悟，掣斷浮華韁擊。
　　十載丹成，一時功就，脫殼成蟬蛻。從師別後，更誰風範相繼。
　　其五　蓑衣
　　深溪古岸，到秋來、莎密茸茸無極。揀擇脩纖歸洞府，虛落晴天吹炙。
　　兩束絲乾，千條繩就，不假良工識。閑軒親自，結成漁父裝飾。
　　時伴樵牧嬉遊，青山緑水，帶雨和煙適。妙絕堪珍幽徑晚，披雪衝開蘆荻。
　　我本忘名，人皆易號，喚作蓑衣客。磻溪皆呼蓑衣先生。他年功滿，化雲天上無跡。
　　其六　材
　　虛心翠竹，禀天然、一氣生來清獨。月下風前堪賞翫，嘲謔令人無俗。
　　嫩葉蕭騷，隆冬掩映，秀出千林木。英姿光潤，狀同玄圃寒玉。
　　好事東里田侯，乃東鄰菴主也，南溪新種，使我開青目。盡日高吟窗外看，風颭筠梢搖緑。
　　冉冉幽香，蕭蕭疏影，坐臥清肌肉。雲龕閑伴，雅懷惟稱仙福。
　　其七　月
　　偎巖傍隴，益音隘長更、蕭索昏魔非一。皓月澄澄山上顯，天角輝輝初出。
　　露結霜凝，金華玉潤，淡蕩何飄逸。清臨寰宇，發揚神秀姿質。
　　悽愴六合群情，淹沉幽昧，慘怛劬勞疾。大闡良因弘濟度，皆得逍遙寧謐。
　　浩氣騰騰，餘光藹藹，至性那虧失。圓明法界，法輪常自充實。
　　其八　暮秋
　　霜風蕩颺，舞飄零、木葉斜飛阡陌。極目長郊凝望處，衰菊斕斒猶坼。
　　點點蒼苔，漫漫朝露，漸結清霜白。山川高下，盡成一片秋色。
　　瀟灑萬物摧殘，凄凉天氣，愁損征途客。水谷雲根無可翫，獨有蒼蒼松栢。
　　悟道真仙，忘機逸士，亙古同標格。欺寒壓衆，自來天地饒得。
　　其九　迷懷
　　群山四瀆，暮天晴、揮斥陰魔潛伏。太一巖前風道快，千尺波翻蟾足。
　　怒雪驚濤，衝堤拍岸，雷輥雲翻逐。青鷗白鷺，月明江上飛速。
　　高下萬疊千群，相呼相召，會合清江曲。寶月神珠時逗引，輥出都忘鈐束。
　　踴躍飄飄，玲瓏燦燦，價忽連城玉。含弘光大，上天入地翻覆。
　　其十　仙景
　　十洲三島，運長春、不夜風光無極。寶閣瓊樓山上聳，突兀巍峨千尺。
　　緑檜喬松，丹霞密霧，簇擁神仙宅。漫漫雲海，水不何無處尋覓。
　　遙想徐福當時，樓船東下，一去無消息。萬里滄波空浩渺，遠接天涯秋碧。
　　痛念人生，難逃物化，怎得遊仙域。超凡入聖，在乎身外身易。
　　其十一　樂道
　　迎今送古，歎春花秋月，年年如約。物換星移人事改，多少翻騰淪落。
　　家給千兵，官封一品，得也無依託。光陰如電，百年隨手偷卻。
　　有幸悟入玄門，擘開疑網，撞透真歡樂。白玉壺中祥瑞罩，一粒神丹輝霍。
　　月下風前，天長地久，自在乘鸞鶴。人間虛夢，不堪回首重作。
　　其十二　性通
　　法輪初轉，慧風生、陡覺清涼無極。皓色凝空嘉氣會，豁蕩塵煩胸臆。
　　五賊奔亡，三尸逃遁，表裹無蹤跡。神思安泰，湛然不動戈戟。
　　信步紫陌紅塵，飢餐渴飲，度日隨緣覓。物外閑中天地寶，時復玎璫敲擊。
　　後約參師，前程歸路，自有真消息。鶴書來召，坐昇雲漢遊歷。
　　沁園春　示衆三首
　　世事紛紛，似水東傾，甚時了期。
　　歎利名千古，爭馳虎豹，丘原一旦，總伴狐狸。
　　枳棘叢中，桑榆影裹，亂塚堆堆誰是誰？
　　君知否，謾徒勞百載，空皺雙眉。爭如歸去來兮。
　　放四大、優遊無所為。向碧巖古洞，完全性命，臨風對月，笑傲希夷。
　　一曲玄歌，千鍾美酒，日月循環不老伊！童顏在，鎮龜齡鶴壽，罷唱黃鷄。
　　又
　　列鼎雄豪，兔走烏飛，轉頭悄然。
　　似電光開夜，雲中乍閃，晨霜迎日，草上難堅。
　　立馬文章，題橋名譽，恍惚皆如作夢傳。
　　爭如我，傚忘機息慮，返樸歸原。壺中異景堪憐。
　　是別有、風花雪月天。翫四時時現，祥雲瑞氣，三光光罩，玉洞瓊筵。
　　滿泛流霞，高吟古調，骨健神清丹自圓。真堪愛，待功成一舉，永鎮飛仙。
　　又
　　智慧男兒，速悟塵勞，勿將性疲。
　　但此身彼物，皆名幻化，多虛少實，不可追隨。
　　萬種纏綿，千般汨沒，荏苒光陰老卻伊。
　　爭如向，太玄真教法，討論希夷。乾坤蕩蕩無依。
　　似一片、閑雲出世奇。悟性宗合道，恩山易挫，神舟得岸，苦海難迷。
　　行滿功成，仙遊羽化，物外何如土底歸。無他事，要昇天入地，俱在心為。
　　其二　心通
　　大智閑閑，放蕩無拘，任其自然。
　　寄雅懷幽興，松間石上，高歌沉醉，月下風前。
　　玉女吹笙，金童舞袖，送我醺醺入太玄。
　　玄中理，盡浮沉浩浩，來去綿綿。奇哉妙景難言。
　　筭別是、人間一洞天。傲立身敦厚，山磨歲月，從他輕薄，海變桑田。
　　神氣沖和，陰陽昇降，已占逍遙陸地仙。無煩惱，任開懷縱筆，狂寫詩篇。
　　其三
　　九日虢縣修朝真醮
　　曄嘩重陽，秀氣飄飄，廓周大千。
　　正故菴交會，賓朋浩浩#2，青霄依約，鴻鴈翩翩。是處登高，銜杯逸興，放曠猶如陸地仙。朝真會，讚金風淡蕩，玉露新鮮。黃花嫩蘂堪憐。散裊裊、清香滿坐傳。使眾人得味，皆明至道，群鶯無語，獨王去聲秋天。艷杏妖桃，繁華春景，莫與凝霜敢鬥堅。乘嘉趣，對芳叢爛飲，一醉三年。
　　水龍吟　西號
　　鳳鳴南邑清嘉，大仙降跡行鸞地。琳宮寶閣，星壇月館，槐陰竹翠。
　　煙蓋雲幢，影搖寒殿，往來呈瑞。向虛亭東望，平川似錦，洪河泛，渺天際。
　　山秀水甜人義。遍坊村、各生和氣。我來不忍，輕歸劉蔣#3，天心地肺。
　　須待他時，暗淘真秀，育成丹桂。去長安路上，眠冰臥日，作終身異。
　　其二　警世
　　筭來浮世忙忙，競爭嗜欲閑煩惱。六朝五霸，三分七國，東征西討。
　　武略今何在，空悽愴，野花芳草。歎深謀遠慮，雄心壯氣，無光彩，盡灰槁。
　　歷遍長安古道。問郊墟、百年遺老。唐朝漢市，秦宮周苑，明明見告。
　　故址留連，故人消散，莫通音耗。念朝生暮死，天長地久，是誰能保。
　　其三　夜晴
　　夜晴寥廓初寒，淡天瑩徹瑠璃翠。無陰樹下，長安樓上，月明風細。
　　百禍潛消，萬家同賞，一般清味。見金星朗朗，銀河耿耿，交光燦，滿天地。
　　流轉碧空如水。任縱橫、略無凝滯。衝山拍海，傾光騰秀，綿綿吐瑞。
　　達了從玆，寶缾堅固，玉漿時泥#4。把衷情欲訴，何人會得，且陶陶醉。
　　其四　春興二首
　　吳天空闊初晴，氣迴萬物欣欣茂。亭臺俯仰，山川高下，糙成錦繡。
　　碧洞清泉，響聞迢遞，一聲長溜。更時時注目，悠悠遠看，青峰上，白雲奏。
　　無限靈禽異獸。慰閑心、不辭柴瘦。含風翠柏，雙崖爭長，千株競秀。
　　耀日丹臺，四時為伴，百年隨壽。任寒來暑往，星移物換，得高眠晝。
　　又
　　洞天春色盈盈，亂山秀出千堆錦。雲收雨歛，曉晴煙淡，碧空橫枕。
　　高臥怡怡，頓開懷抱，釋迷忘寢。看仙花瑞草，迎風照日，騰光彩，異凡品。
　　歡慶時豐歲稔。萬邦寧、百邪俱禁。太平國裹，長安陌上，縱橫有甚。
　　大道無疑，傍門斜徑，不須詳審。是從來浩劫，神仙過路，但曾經恁。
　　其五　道運
　　混元南嶽初開，瑞雲透出崑崙表。星移電轉，陰昇陽降，紅光縹緲。
　　鶴舞鸞翔，看烏龜共，赤蛇蟠遠。盡鴻濛一氣，烹成造化，神仙道，片時了。
　　雲散十洲三島。洞天深、月明風裊。此時占得，長生門戶，遐齡體調。
　　吟詠從他，海移山變，石枯松老。伴煙霞獨向，非非境外，恨知音少。
　　滿庭芳　述懷
　　漂泊形骸，顛狂蹤跡，狀同不繫之舟。逍遙終日，食飽恣遨遊。
　　任使高官重禄，金魚袋、肥馬輕裘。爭知道，莊周夢蝶，蝴蝶夢莊周。
　　休休。吾省也，貪財戀色，多病多憂。且麻袍葛屨，閑度春秋。
　　逐疃巡村過處，兒童盡、呼飯相留。深知我，南柯夢斷，心上別無求。
　　其二　警世
　　百尺危樓，千間峻宇，艷歌出入從容。幻身無賴，何異燭當風。
　　舊日掀天富貴，當時耀、絕代英雄。百年後，都歸甚處，一日一盡成空。
　　諸公。聞早悟，抽身退跡，躍出樊籠。念本初一點，牢落無窮。
　　幸遇時平歲稔，偷閑好、消息圓融。忘機處，靈波湛湛，獨鎮水晶宮。
　　其三
　　余因求道，西留關中十五餘年，聞鄉中善士為葬先考妣，不勝感激。遂成小詞寄謝云。
　　幼稚拋家，孤貧樂道，縱心物外飄蓬。故山墳瓏，時節罷修崇。
　　幸謝鄉豪併力，穿新壙、起塔重重。遺骸並，同區改葬，遷入大塋中。
　　人從。關外至，皆言盛德，悉報微躬。耳聞言，心下感念無窮。
　　自恨無由報德，彌加志、篤進玄功。深回向，虔心道友，各各少災灾兇。
　　其四　九日
　　塞鴈聲迴，園林色變，暮秋別是風光。練波橫地，錦樹映天長。
　　過雨雲山磊落，迎霜茂、金菊芬芳。佳辰會，千門萬戶，歡笑慶重陽。
　　嘉祥。誰得遇，吾門四友，極味先嘗。乃頻霑清露，時倒霞漿。
　　飲罷醍醐灌頂，歸來後、月滿虛堂。無愁思，陶陶快樂，酩酊入仙鄉。
　　神光燦三首　本名聲聲慢#5
　　悲歡絕念，視聽忘懷，從初號曰希夷。不曉根源，剛強說是談非。
　　百般拈花摘葉，謾徒勞、使盡心機。這些事，筭人人易悟，箇箇難依。
　　不在唇槍舌劍，人前鬥、惺惺廣學多知。上士無爭，只要返樸除疑。
　　冥冥放開四大，把塵勞、一旦紛飛。認得後，管教賢拍手笑歸。
　　又
　　推窮三教，誘化群生，皆令上合天為。慕道修真，行住坐臥歸依。先須保身潔淨，內常懷、愍物慈悲。挫剛銳，乃初心作用，下手根基。款款磨礱情性，餘貪愛、時時翦拂愚迷。福慧雙全開悟，自入希夷。靈臺內思不疚，任縱橫、出處何疑。徹頭了，儘虛空裁斷是非。
　　又
　　修真門戶，大道家風，長春境界無邊。秀氣盈盈，閑裹別有壺天。天中自然快樂，運三光、日日周旋。忘仗巧，任淳風坦坦，聖道平平#6。一念還鄉寂處，三宮罩、清靈萬派歸源。浩浩神光來去，透骨綿綿。行人頓除造作，待功成、指日登仙。未行者，向詞中明取一言。
　　上丹霄#7迷惑
　　洞天清，神山秀，少人行。盡貪戀、世夢崢嶸。仙風瑞景，
　　眼前雖頓卻如盲。愛河終日，競浮沉、來往縱橫。
　　東方出，西方沒，南方死，北方生。四方轉、異類翻騰。
　　區區甚日，道眸開闡欲心更。願將靈質，悟空華、彼岸高登。
　　其二
　　贈京兆府統軍夾谷龍虎
　　感皇恩，承天詔，控西南。大門敞、高對煙嵐。雙權再任，過期無代復登三。
　　晏然軍國，事和平，灾害封緘。年將暮，心歸道，搜玄路，訪清談。
　　降尊寵、謙下無慚。山人放曠，本來無得有何參。但能慈忍，戒荒淫、名挂仙銜。
　　其三
　　答隴州防禦裴滿鎮國
　　厭塵勞，拋家計，慕清閑。向物外、觀照人間。
　　須臾變滅，蜃樓歌欹側海濤翻。暫時光景，轉身休、百歲如彈。
　　掀天富，傾城麗，過人勇，徹心姦。盡逐境、顛倒循環。
　　紛紛醉夢，往來爭奪苦摧殘。不如聞早，伴煙霞，高臥雲山。
　　月中仙　賞月
　　日色西沉，上高臺、迥觀天地寥廓。疏星隱現，空#8一輪明月，昭昭無著。
　　皓然三界外，似百鍊、青銅鑑躍。處處息光被，家家照臨，庭戶啟溟漠。
　　長生萬里清風，助乾坤蕩搖，雲霧難作。仙宮寶殿，正爛霞金碧，相輝參錯。
　　大哉銷夜景，鎮千古、含弘磊落。有志攀青桂，蟾宮兔邊看搗藥。
　　其二　山居
　　側磬懸鍾，慕巢由、隱淪活計蕭索。天然耿介，愛一身孤僻，逍遙雲壑。
　　利名千種事，我心上、何曾挂著。幸遇清平世，諸軍宴安，刀劍罷揮霍。
　　民歌兩穗之豐，教門興我忘，三島之約。來賓去友，遞日常幽谷，驂鸞騎鶴。
　　洞前無限景，異花秀、香風噴薄。更謝汧源衆，分餐助余長嘯樂。
　　其三　對松
　　落落長松，倚浮雲、大山高占幽僻。亭亭隱士，愛洞天巖穴，深藏虛極。
　　對門開是景，挂猿狖、離羅峭壁。盡日無他事，唯調虎龍，交媾坐磐石。
　　時時鶴聽嘉音，動笙簧轉流，空外飄激。人明至道，惡管絃幽噎，花間沉溺。
　　出群常羨此，歲寒重、孤凝黛色。鍊性超於彼，身閑永同居壽域。
　　瑤臺月　自詠
　　平生懶墮。只贏得、無憂一枕高臥。蓬頭垢面，不管形骸摧挫。
　　任三光、日夜奔馳，放四大、林泉擔荷。深溪畔，幽巖左。
　　青山擁，白雲鎖。灾禍。雷轟電掣，無由近我。日午起行了還坐。
　　把舊習般般打破。清閑處，唯有這些兒箇。
　　倦貪心、樂受貧窮，愛恣意、慵興煙火。
　　糧無貯，丹無貨。蕭然唱，灑然和。堪可。
　　神仙未了，優遊且過。
　　其二　勸酒
　　浮名浮利。歎今古、悠悠顛倒人泥#9。茫茫宇宙，多少含靈愚智。
　　盡勞生、終日貪圖，競抵死、奔波沉滯。觀烏兔，嗟身世。
　　百年壽，一春寐。虛費。爭如滿酌，流霞送醉。助四大聊壯神氣。
　　辨萬化休論富貴。時時訪，山谷道人遊戲。
　　傚猖狂、物外高吟，慶滑辣、杯中美味。
　　開懷抱，忘愁擊。解其紛，挫其銳。遙致。
　　青松皓鶴，綿綿度歲。
　　木蘭花慢　轉輪
　　歎靈源曠代，本無極、信優遊。自樸散形生，銷磨混沌，落入行囚。
　　竛竮四方宛轉，向迷津、大海苦淹留。法界群情擾擾，夢魂千古悠悠。
　　淪流。販骨如山，知何日、是程頭。好鍛鍊真空，三光慧照，萬劫雲收。
　　終須捨身棄命，更惜頭護面幾時休。裂碎中間一點，便超得岸神舟。
　　其二
　　西虢作善者多，而感應屢至。
　　伫登臨曠望，湧雲氣、北山興。旋恍惚陰陽，虛無變化，寥廓充盈。
　　奇峰狀如太華，靄稜層、峻極染空青。急雨翻盆潑墨，迅雷激電飛聲。
　　威靈。大騁神通，三伏暑、結凝冰。歎是處飄風，良田遇害，廈屋遭傾。
　　唯斯道鄉幸感，屢涔涔至也忽然輕。深信皇天輔德，善因惡果分明。
　　望海潮　學道
　　神仙風範，長生門戶，從來道德為基。餘外萬般，留心一念，顛狂造作皆非。
　　真教示開迷。自上古軒轅，龍駕騰飛。代代相傳授，至今日，盡歸依。
　　虛無千聖同規。蓋摧殘嗜欲，剖判天機。貪利喻讎，觀身是夢，婪躭不整容儀。
　　恬素返希夷。任垢面蓬頭，紙襖麻衣。行滿都拋卻，泛寥廓，步雲霓。
　　其二　脫俗
　　堅牢基址，清閑門戶，生涯不比塵緣。幽曠大山，通明上士，逶迤倣傚神仙。
　　勤動向巖前。緩植桂栽松，藥圃芝田。萬仞高峰下，伴龜鶴，度流年。
　　吾常志僻心顛。愛簞瓢淡薄，詞翰嘲掀。幽洞小溪，開懷取興，時成短句長篇。
　　馳馬勝花牋。任奮筆狂吟，走霧飛煙。放蕩如如性，混終日，恣乾乾。
　　醉蓬萊
　　九月十八日西虢劉氏醮
　　乍三清鶴降，萬里雲收，昊天空翠。玉磬琅琅，動乾坤聲銳。
　　盡日修齋，虛堂設醮，慶大仙恩惠。滿獻霞觥，長歌妙曲，留連師意。
　　二九良辰，菊花開遍，正是重陽，素秋佳氣。爛熳香風，健飄颻丹桂。
　　秀景稀逢，上真難遇，幸一時相際。鴈影沉沙，蟾光照夜，醺醺同醉。
　　齊天樂　憶法眷
　　自東離海上，元本三州，四人同契。異域殊鄉，同行並坐，終日相將遊戲。
　　談玄論妙，究方外清虛，道家真味。唱和從容，一時法眷情何義。
　　如今分頭迥然，苦志勤心，磨鍊各逃傾逝。既是飄零，難為會合，幽僻關山迢遞。
　　乾坤間隔。望落落猶如，曉星之勢。再遇何年，駕雲朝上帝。
　　漢宮春　苦志
　　二十年間，大魔交正陣，約度千重。狂弓迸箭暗窗，零落無窮。
　　因心睡覺，透歷年、無礙真宗。興慧劍，群魔自然消散，獨騁威雄。
　　出入銳光八表，筭神機莫測，天網難籠。驅雲掃霧蕩搖，法界無蹤。
　　飛騰變化，任太虛、蕭瑟鳴風。巡四海，崢嶸往來，□□幾箇人同。
　　貿客住　修道
　　四元遇，過華山、共臨秦地。詠歌談笑，暗闡重陽嘉趣。
　　無為自令人化，有幸天使，官磨相間阻。東連海上，奮三公高義，大開門戶。
　　教行普。歎我離群，忘形慵舉。內省無愆，外患何憂何懼。
　　三光盛衰，交變萬化，恩害相生天地數。留身且住。待青霄得志，坦然行步。
　　梅花引　磻溪舊隱
　　無名客，無牽迫。無桑無梓無田宅。古巖前，老松邊。
　　長歌隱几，徐徐考太玄。玄中默論無生死，實際何曾分彼此。
　　貫千經，協三靈。包含萬化，都歸一念冥。行不勞，坐不倦。
　　任行任坐隨吾便。晚風輕，暮天晴。逍遙大道，南溪上下平。
　　溪東幸獲忘形友，月下時斟消夜酒。酒杯停，月華清。披襟散髮，欣欣唱道情。
　　六么令　法性
　　渾淪樸散，天地始玄黃。烏飛兔走漸生，群物類開張。
　　一點如如至性，撲入臭皮囊。遊魂失道，隨波逐浪，萬年千載不還鄉。
　　錯了鴻濛體段，憎愛日相望。卻認父母形骸，做我好容光。
　　劫劫輪迴販骨，受盡苦和殃。何人聞早，尋他歸路，瑩然恢廓舊嘉祥。
　　芰荷香　乞食
　　日奚為。信騰騰遶村，覓飯充飢。攔門餓犬，撐突走跳如飛。
　　張牙怒目，待操心、活齦人皮。是則是教你看家，寧分善惡，不辨高低。
　　可歎狺狺此物，蓋多生乖劣，一性昏迷。談科演教，叮嚀掐耳難知。
　　雖然太上，駕親臨、無處慈悲。為人早早修持。還到恁時，發憤應遲。
　　喜遷鶯　鍊心
　　要離生滅。把舊習、般般從頭磨徹。愛欲千重，身心百鍊，鍊出寸心如鐵。
　　放教六神和暢，不動三尸顛蹶。事猛烈、仗虛空一片，無情分別。關結。
　　除縲紲，方遇至人，金口傳微訣。頓覺靈風，吹開魔陣，形似木雕泥捏。
　　既得性珠天寶，勘破春花秋月。恁時節，鬼難呼，唯有神仙提挈。
　　磻溪集卷之五竟
　　#1此詞牌又名『念奴嬌」、『酹江月』。
　　#2金刻本此句下有注文：『每年重九日，道友集祖庵燒香』。
　　#3金刻本此句下注『乃故庵村名』。
　　#4#9金刻本『泥』字下注『去聲』。
　　#5原本誤題『其五神光燦』。據金刻本改。
　　#6金刻本『平』字下注『鼻綿切』。
　　#7金刻本注『三首·本名上平西』。
　　#8金刻本『空』字下注『去聲』。
　　磻溪集卷之六
　　棲霞長春子邱處機撰
　　詞
　　鳳棲梧
　　寄東方學道者
　　天下風光何處好。八水三川，自古長安道。錦樹屏山方曲遠，天涯海角誰能到。
　　既是拋家須早早。雲水登程，莫戀閑花草。直至潼關西嶽廟，教君廓爾清懷抱。
　　其二　二首
　　道友見訪于磻溪
　　孤僻嵁巖清淨界。鑿土安身，抱道忘知解。道友相看唯莫怪，貧閑守拙無相待。
　　富貴功名堪倚賴。多是多非，尖嶮多成敗。玉食馨香終不耐，簞瓢寂淡常安泰。
　　又
　　今日思量當日故。知我前程，迢遞時難度。福祐不弘天不助，忽忽欲去無門去。
　　走骨行屍心已悟。魂夢悠悠，且向磻溪住。幸謝街坊豪傑戶，時時驀謂來相顧。
　　其三　述懷
　　西轉金烏朝白帝。東望銀蟾，皓色籠青桂。漸扣南華排菊會，滿斟北海醺醺醉。
　　醉臥終南山色裹。山色清高，夜色無雲蔽。一鳥不嗚風又細，月有如晝天如水。
　　雙雙鷰　春山
　　春煙淡蕩，青山媚，行雲亂飄空界。花光石潤，秀出洞天奇怪。
　　戶牖平高萬丈，盡耳目、臨風一快。多生浩劫塵情，曠朗渾無纖芥。
　　堪愛。逍遙自在。疏枷鎖，拋離業根冤債。風鄰月伴，道合水晶天籟。
　　無限崢嶸勝景，盡賜與、山堂教賣。千聖□□寶珠，酬價，問君誰解。
　　萬年春#1　土埪
　　土穴秋來，溫溫漸覺陽和勝。幽棲興、道家偏稱。疏懶多貧病。
　　凛冽天寒，葉落山川淨。窗前競，雪飄風勁。熱焙閑吟詠。
　　其二　衲衣
　　衲襖秋來，著身漸覺時相稱。霜天淨，暢懷遊興。不怕西風勁。
　　百片千條，上下穿聯定。寬還正，外疏狂性。內放明珠瑩。
　　其三　杜鵑
　　春暖煙晴，杜鵑永日啼芳樹。聲聲苦，勸人歸去。不道歸何處。
　　我欲東歸，歸去無門路。君提舉，有何憑據。空說閑言語。
　　其四　驚睡
　　秋夜沉沉，漏長睡酷多思想。須依仗，道情和暢。不縱魔軍王。
　　打疊神情，物物離心上。虛空帳，慧燈明放。坐待金鸚唱。
　　忍辱仙人#2
　　虢縣元押司求
　　物外天機唯不審，人間世事無過恁。縱你英雄官極品。
　　身如賃，貪饕逼迫應圖甚。我自飢餐並渴飲，布裘不羨披綾錦。
　　飽暖之餘邪僻禁。虛堂任，曲肱展腳和衣寢。
　　其二　春澤二首
　　數載田苗長亢旱，今春雨雪何滋漫。嘉兆分明知過半。
　　將來看，掀天大熟謌謳滿。二月花開成片段，千株柳發排堤岸。
　　又待教人裝好漢。相呼喚，提壺挈榼爭跳竄。
　　又
　　一澤天恩齊慶賀，群生地著無飢餓。愁態眉間都蹴破。
　　還真箇，盈街堆畝收田課。醞酒邀賓時唱和，排筵看食重堆棰。
　　醉飽腥擅心不挫。驕矜過，卻憂福裹還生禍。
　　其三　春興
　　春日春風春景媚，春山春谷流春水。春草春花開滿地。
　　乘春勢，百禽弄舌爭春意。澤又如膏田又美，禁煙時節堪遊戲。
　　正好花開#3連夜醉。無愁繫，玉山任倒和衣睡。
　　其四　聲色
　　豪氣衝天居列鼎，笙歌聒地排瑤境。玉鐙飛虬衫帽整。
　　風流騁，不知撲入瑠璃井。滑壁千尋光似鏡，交加出路無門徑。
　　饒你玲瓏機巧性。難逃命，與他送卻頭皮影。
　　其五二首　妙用
　　千古聖賢皆一軌，亙初得得從心起。除此逍遙安穩地。
　　無餘理，自然消息恬然美。不在勞神并苦己，般般放下頭頭是。
　　選甚花街并柳市。虛空體，本來一物無凝滯。
　　又
　　天下周遊身不動，人間照了心無用。閑把虛空頻趯弄。
　　行雲從，八方上下輕收縱。兔角錐兒鑽骨痛，龜毛拂子敲山重。
　　掃蕩邪魔靈物空。清風送，太平國裹乘鸞鳳。
　　黃鶴洞中仙#4　贈同道
　　都要奔波走，誰肯堅心守。南北東西總一般，此外無他有。
　　踏盡鐵鞋迷，不出菴門透。水到渠成本自然，行滿功還就。
　　其二　虢縣渭南灤裹
　　此地風光勝，人物俱相應。水竹深藏數十家，戶戶知天命。
　　我愛清虛景，策杖尋幽徑。每日巡村轉一遭，信步閑吟詠。
　　其三　自述
　　故里在天涯，海上無名士。因遇終南陸地仙，挈我來遊此。
　　素愛斷蓬飛，野鶴孤雲志。頂笠披蓑人不知，便是風狂子。
　　望蓬萊#5　贈王喬二生
　　王喬地，一曲甚清嘉。古道彎環連水石，垂楊榱橠帶煙霞。
　　桃李間桑蘇。其中有，崇道兩三家。
　　知命固窮皆淡薄，樂天清儉不奢華。隨分保生涯。
　　其二　秦川
　　秦川好，一片錦紋華。日出雨晴山色秀，月明風急水聲嘉。
　　千里淨無涯。余到此，喜慶復難加。
　　天祐時登堪養道，地靈人傑不生邪。時復伴煙霞。
　　其三　南溪竹
　　南溪竹，騰秀入青冥。直節虛心功未顯，深根固蔕道先明。
　　霜雪豈凋零。休悵恨，大器晚圓成。
　　自有孤高棲鳳質，能教倜儻化龍形，他日看超昇。
　　其四　遊興
　　飄蓬客，天賜水雲閑。自在行時無日月，相隨到處有蓑蠻。風雨亦開顏。
　　修鍊事，地軸鎖天關。出有入無三尺劍，長生不死一丸丹。名列上仙班。
　　青蓮池上客#6　入關
　　重腸羽化登仙路，兄弟如何措。各各勤修生覺悟。
　　通無入有，靜思忘念，密考丹經祖。一時浩劫真容露，放蕩情懷任詩句。
　　直待人間功行具。雲朋霞友，爽邀風月，笑指蓬瀛去。
　　其二　幽棲
　　一從東別長安道，西往磻溪廟。漸扣南山名跡杳。
　　洪溝冷淡，土龕瀟洒，北府何曾到。夜深陌上行人悄，獨聽巖前子規叫。
　　切切松梢啼到曉。聲聲相勸，不如歸去，爭奈功夫少。
　　報師恩#7　嘲有髭僧
　　不僧不道不溫柔，九百人前不害羞。覺性一時超法界，知身億劫是吾囚。
　　改頭換面人難悟，走骨行屍我不憂。得意忘形還樸去，從教人笑不風流。
　　其二　渭南灤裹二首
　　一方勝景滿川稀，水竹彎環四面圍。簇檻名花紅冉冉，當門幽檜緑依依。
　　爭歌稚子春風舞，鬥巧靈禽曉樹啼。社內人家三十戶，崇真修道壓磻溪。
　　又
　　一橫嘉景日常新，古栢森森四季春。福地清高稀俗事，名壇時復會仙賓。
　　人人盡喜生中國，戶戶虔心敬上真。唯願諸公皆省悟，同登無漏出紅塵。
　　其三　贈道友
　　神仙縹緲太虛私，世俗無由得見之。幸遇門庭開教化，臨逢齋醮莫推辭。
　　擔家造孽常終日，作福治心只暫時。更到時來心不謹，終身何以報恩慈。
　　其四　疏慵
　　懶看經教懶燒香，兀兀騰騰似醉狂。日月但知生與落，是非寧辨短和長。
　　客來座上心慵問，飯到唇邊口倦張。不是故將形體縱，養成貧病療無方。
　　金蓮出玉花#8　得遇行化
　　重陽師父，昔日甘河曾得遇。大道心開，設教東遊海上來。
　　天涯迴首，挈得吾鄉三四友。魏國昇遐，驚動秦川百萬家。
　　其二　自述
　　蓬頭垢面，不管形骸貧與賤。抱樸頤神，恬恢無憂樂本真。
　　冰姿玉體，到了難逃沉土底。子羽潘安，泉下枯髏總一般。
　　其三　法門寺李生求
　　一團殠肉，千古迷人看不足。萬種狂心，六道奔波浮更沉。
　　天真佛性，昧了如何重顯證。寶範仙宗，覺後憑君豁蔽蒙。
　　其四　夏旱
　　時當正熱，正值天高時雨闕。萬里晴暉，雲欲生來風旋吹。
　　如鑪天地，盡日炎炎鎔暑氣。物困人疲，憶得前春嫌雨時。
　　其五　西虢南村
　　南村地勝，曲水橫斜穿柳徑。是處池塘，拍塞荷花映粉牆。
　　高堂大廈，戶戶如屏堪入畫。峻嶺崇崗，日日生雲遙降祥。
　　其六　青峰
　　雲收雨霽，露出青峰寒骨勢。野靜天空，岌岌高橫碧落中。
　　南溪無景，與爾炎天銷日永。永日題詩，不賦閑愁只賦伊。
　　其七　虢州與丹陽致魔作
　　登萊濰密，四海皆聞頭插筆。愛爭多詞，不肯饒人些子兒。
　　余今向道，非似從前生計較。好弱都休，腦後如今沒筆頭。
　　悟南柯#9二首
　　下元醮喬生簪菊
　　白露三秋盡，清霜十月初。群花零落共蕭疏。唯有重陽，佳景獨魁梧。
　　爛熳真堪愛，馨香不可辜。人人皆插滿頭敷。試問喬公，簪著一枝無。
　　又
　　爛熳黃金藥，輕盈白玉枝。重陽留得下元時。醮謝星官，特地獻真師。
　　牒奏三天主，聲聞九地司。存亡福慶已潛資。大道洪恩，兼付出家兒。
　　其二　贈裴滿子
　　浩浩塵埃境，翩翩幻化軀。中情不解了須臾。任意奔波，顛倒走崎嶇。
　　逗引中丹壞，銷磨內藏虛。悲愁灾患共縈紆。百便千方，醫療不能除。
　　鍊丹砂#10　贈西虢周道全
　　守分莫強圖。遣日閑居，樂天知命忍蕭疏。萬事休論成與敗，兀兀前途。
　　失也本來虛，得也何如。百年返覆乃須臾。不似中心存道念，賢聖相扶。
　　清心鏡#11二首　警殺生
　　萬靈中，人最貴。超群化，數屬三才品位。愚夫甚卻騁兇頑，便將為容易。
　　殺害生靈圖作戲。全不念地獄，重重暗記。一朝若大限臨頭，與他家愷氣。
　　又
　　鬼神擒，鞭撻跪。愁開眼，強欲思量巧計。當頭把業鏡高懸，那冤家怎諱。
　　拔舌剜心酬快意。全不似舊日，馨香美味。三塗任百毒陵遲，再生人卒未。
　　其二　贈醮衆信內一強公病噎
　　建齋筵，須省可。休羅列，看食重重堆種。本來要薦福求恩，卻招殃惹禍。
　　強老先生還見麼。莫不是受用，於身太過。如今縱百味珍羞，眼相看嚥唾。
　　玉鑪三澗雪#12
　　勸止同道楊公遊海
　　最苦三冬冰雪，難當萬里風塵。天涯海角不離身，何處參同心印。
　　況是中丹宛轉，徒勞外景因循。爭如作伴到青春，看我行藏遠近。
　　其二　勤勞
　　物外雖分端的，天心未放玲瓏。區區陌上走西東。也學浮生作夢。
　　夢寐更勞數載，巖龕復度三冬。待他消息顯真空。放出凌雲螮蝀。
　　其三二首　自詠
　　夜宿墦溪古廟，曉登竹徑荒村。日中無事餒巡門，淡飯求他一頓。
　　不會深窮造化，隨緣且度朝昏。是非人我絕談論。卻返生前混沌。
　　又
　　一性昭彰乍顯，二儀混合初融。飄飄法界任西東，到處神光覆擁。
　　萬籟寒泉凌頂，八方瑞靄騰空。怡然獨向九霄中。坐看浮生作夢。
　　其四　暮景二首
　　杲日西沉遠隴，輕飈南起洪崖。飄飄逸興爽情懷，吹斷愁思俗態。
　　漸漸放開心月，微微射透靈臺。澄澄湛湛絕塵埃，瑩徹青霄物外。
　　又
　　日落風生古洞，夜深月照寒潭。澄澄秋色淨煙嵐，獨弄圓明寶鑑。
　　認得心田要妙，咄迴世俗貪婪。自欣山谷臥松巖，情願披麤食淡。
　　訴衷情　九日後作二首
　　紛紛霜葉亂飄颺，時令過重陽。黃花爛熳依檻，猶自吐清香。
　　秋漸老，夜彌長，道情昌。雲菴入定法界，遊仙不動凄涼。
　　又
　　孤城寒角韻悠颺，風送入斜陽。池塘菡萏無色，蘭畹有餘香。
　　秋日短，暮天長，月華昌。空空寂照蕩蕩，虛心一片清涼。
　　其二　風景
　　長安風景古今奇，吾道少人知。天心地肺時正，生殺按樞機。
　　靈物秀，玉芝肥，射虹霓。山頭凝望目下，三川壓盡華夷。
　　解冤結#13　贈醮衆
　　山河已定，干戈不起，太平時、八方和義
　　。齋醮頻修，盛答報、虛空天地。謝洪息，
　　諳中慈惠。千年一遇，神仙出世。幸遭逢、
　　莫生輕易。供養精嚴，但一歲、勝如一歲。
　　遇良辰、大家沉醉
　　其二　自詠
　　當初學道，憑空鍊己，志衝天、人間無比。
　　放曠山林，次後復、逍遙雲水。過夷門、
　　又臨秦地。飄蓬十載，遊程萬里。度關津、
　　崎嶇迢遞。事事諳來，但悟了、般般總棄。
　　只隨緣、布裘芒履。
　　其三　覓飯
　　北方一日，南方一日，共東西、四方交日。
　　夢寐沉沉，且往來、遊行銷日。待他年、
　　道心開日。百年短景，都來幾日。暗推排、
　　今朝明日。不覺推排，到聖賢、佳音來日。
　　洞天開、是吾歸日。
　　翫丹砂#14　遊歷
　　雲水飄飄物外吟，醍醐默默醉中斟。神仙活計道人心。
　　容易肯爭三寸氣，尋常不貯一文金。清貧柔弱禍難侵。
　　其二　土埪避暑
　　仙院深沉古相青，森森寒影拂苔輕。蕭條終日爽人情。
　　洞冷不知門外暑，心閑唯覺腹中清。達身渾似積冰凌。
　　其三　退道
　　劍樹刀山雪刃橫，千磨百拷死還生。一辰聲流血苦難登。
　　針刺著身猶害痛，鋼鋩剖性莫非疼。如何淫放不修行。
　　無漏子#15　樂道
　　去年禾，今歲麥。陸地如雲充塞。豐稔世，太平年。
　　黎民各坦然。眾心安，閑容易。到處逍遙無事。
　　昏告宿，餒求餐，坊村沒阻顏。
　　其二　秋霽
　　夕陽紅，秋水澹。雨過碧天如鑑。籬菊綻，塞鴻歸。
　　長郊葉亂飛。上西山，斟北海。酩酊神遊仙界。
　　霜夜冷，月華清。醺醺醉未醒。
　　其三　假軀
　　一團膿，三寸氣。使作還同傀儡。誇體段，騁風流。
　　人人不肯休。白玉肌，紅粉臉。盡是浮華粧點。
　　皮肉爛，血津乾。荒郊你試看。
　　恣逍遙#16　贈道友二首
　　昔種良因，今生福地。虛空感、上真加衛。開壇闡化，垂恩普濟。
　　凡一月、於中建成三會。至日相呼，臨時莫避。乘齋且、散心遊戲。
　　家中不足，眉頭長繫。也則是、浮生過了半世。
　　又
　　忙裹偷閑，師前取意。勝如那、苦求庸昧。連朝抵暮，貪生不已。
　　也道我、為人過了一世。假使狂圖，兼能巧智。多方便、蘊成家計。
　　兒孫有靠，金珠沒底。終比、精神較些憔悴。
　　桃源憶故人　答丹陽二首
　　虛空照耀明如鏡，好弱頭頭皆應。隨逐狀同形影，稍錯還提正。
　　他人讒說渾虛佞，遠道狂言無證。切告後來休聽，默默依賢聖。
　　又
　　故人別後閑吟罷，寂寞雲溪瀟灑。百尺孤松影下，獨弄周天卦。
　　清風皓月雖無價，妙手奇工難畫。欲向世間誇詫，誰是分真假。
　　好離鄉#17　迷懷二首
　　獨坐向南溪，一事無能百不知。所愛冥冥煙雨後，東西。
　　雲綻峨峨列翠微。蒼骨太虛齊，冉冉寒光映日飛。
　　何事中心看不足，忘歸。似有膏肓病著肌。
　　又
　　亂草獨彎跧，鼓腹高歌自在閑。一枕遊仙清夢斷，怡顏。
　　笑傲聲喧碧嶂間。日午啟柴關，雀躍徘徊望遠山。
　　山下有人來問道，知難。雀躍無言笑卻還。
　　蓬萊閣　仙山
　　蓬萊闕，漫漫巨海深難越。深難越。洪波激吹，怒濤翻雪。
　　玉霄東畔曾聞說，虛無一境天然別。天然別。鼇山不動，蜃樓長結。
　　其二　迷懷
　　棲霞客，西遊棲在南溪側。南溪側。千尋赤岸，萬株蒼栢。
　　無心只有輕雲白，舉頭不見繁華色。繁華色。空花雜亂，世人貪得。
　　爇心香#19　學道二首
　　大道無形，方寸何憑。在人人智見高明。能降衆欲，解斷群情。
　　作鬧中閑，忙中靜，濁中清。情態如嬰，懷抱如冰。自蒙籠、覺破前程。
　　吾言至囑，君耳深聽。下十分功，十分志，十分成。
　　又
　　征鴈回時，野菊斒斕。向深溪、古洞彎跧。孤吟靜境，獨鍊還丹。
　　被夜蕭條，埪局促，坐艱難。一性參差，數載留連。
　　到如今、方露因緣。瓊珠達地，寶月通天。便出玲瓏，忘機構，沒孜煎。
　　下手遲#20　自詠二首
　　落魄閑人本姓丘。住山東、東路登州。
　　自少年、割斷攀緣網，從師父西遊。兀兀騰騰不繫留。
　　似長江、一葉孤舟。任紅塵、白日忙如火，但雲漾無憂。
　　又
　　物外優遊散誕身。似青霄、一片閑雲。
　　任虛空、來往呈嘉瑞，但不惹纖塵。八表天遊何所親。
　　會三光、日月星辰。向閑中、別沒生涯事，且作伴為鄰。
　　心月照雲溪#21　喬生喪偶
　　陰陽變化，萬古同於此。得失暫時間，又何必、欣生惡死。
　　存亡壽夭，都在百年中，迥頭看，北邙山，累累皆相似。
　　身如賃舍，性假權居止。何處是家鄉，任六道、循環驪使。
　　覺來放下，不受苦孜煎，非眷屬，莫憂他，且要隄防自。
　　離苦海#22　贈西虢周道全
　　知君好事從來慕，爭奈染浮華難去。雖然欲意字飄蓬，被擊腳繩兒縛住。
　　怱怱頂上旋烏兔，切莫把光陰虛度。神仙咫尺道非遙，但只恐人心不悟。
　　武陵春　渭南楊五生朝
　　新歲纔交生萬物，時令近元宵。瑞炁濛濛降碧霄，方誕謫仙苗。
　　貌態堂堂殊勝敏，歸道厭凡囂。石爛松枯壽更遙，龜鶴等都饒。
　　水雲遊#23　自詠
　　且住、且住。且向碧巖，忘機絕慮。
　　自知得分薄緣輕，卒難為顯露。支離幻化藏名譽，搤年光時序。
　　共磻溪一帶豪民，結良因妙趣。
　　望遠行
　　因旱贈渭南王坦公醮上諸道友
　　九夏疲天旱，萬物傷時熱。筭都為人心，分外生枝節。
　　鬥衣鮮馬，壯社火班行引拽。小兄弟虛耗村村結#24。
　　下士無邪正，上帝分優劣。咱心不同，彼志胡漂撇#25。
　　啟虔誠修齋念善，因循歲月。望觀聖、空裹相提挈。
　　烏夜啼　戒洗麪
　　嗚呼俗態，行樂恣胸襟。蓋論人情，華世度光陰。
　　陰陽返覆，天地有浮沉。福謝殃來，悲痛怎生禁。
　　統年纔過，腸胃飽初侵。洗麪淘筋，還是競貪淫。
　　人無遠慮，必有禍胎深。禍未萌時，誰解預防心。
　　賀聖朝　靜夜
　　夕陽沉後，隴收殘照，栢鎖寒煙。向南溪獨坐，順風長聽，一派鳴泉。
　　迢迢永夜，事忘閑性，琴弄無絃。待雲中、青烏降祥時，證陸地神仙。
　　無夢令　誡奢#26二首
　　陝右人人聽我，福地好修因果。天下不如斯，貧富一般行坐。
　　輕可、輕可。輕可驕矜太過。
　　皇統年時飢餓，萬戶愁生眉鎖。有口卻無餐，滴淚謾成珠顆。
　　烖禍、烖禍。烖禍臨頭怎趓。
　　磻溪集卷之六竟
　　#1金刻本題下注：『四首本名點絳唇』。
　　#2金刻本題下注：『七首本名漁家傲』。
　　#3花開：金刻本作『花間』。
　　#4金刻本題下注：『三首本名卜算子』。
　　#5金刻本題下注：『四首本名望江南』。又稱『王喬二生架屋于渭水之南，頗遂幽曠，因以望蓬萊詞贈之。
　　#6金刻本題下注：『二首 本名青玉案』。
　　#7金刻本題下注：『五首本名瑞鷓鴣』。
　　#8此詞牌應為『减字木蘭花』。
　　#9金刻本題下注：『三首本名南柯子』。又稱『西虢劉氏作下元醮時，喬生簪菊滿頭』。
　　#10金刻本題下注：『一首本名浪淘沙』。
　　#11金刻本題下注：『三首本名紅窗迥』。
　　#12金刻本題下注：『六首本名西江月』。
　　#13金刻本題下注：『三首本名解佩令』。
　　#14金刻本題下注：『三首本名浣溪沙』。
　　#15金刻本題下注：『三首本名更漏子』。
　　#16金刻本題下注：『二首本名殢人嬌』。
　　#17金刻本題下注：『二首本名南鄉子』。
　　#18金刻本題下注：『二首本名秦樓月』。
　　#19金刻本題下注：『二首本名行香子』。
　　#20金刻本題下注：『二首本名恨歡遲』。
　　#21金刻本題下注：『一首本名驀山溪』。
　　#22金刻本題下注：『一首本名離別難』。
　　#23金刻本題下注：『一首本名黃鶯兒』。
　　#24金刻本此句下注：『關西風俗，結年甲相似者為社。春秋殺牲釀酒，賽神取樂。』
　　#25金刻本注：『音飄瞥。輕薄兒』。
　　#26原本誤題『其二無夢令』。此據金刻本改。