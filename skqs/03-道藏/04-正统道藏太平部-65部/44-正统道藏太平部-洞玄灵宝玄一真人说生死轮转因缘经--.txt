洞玄靈寶玄一真人說生死輪轉因緣經
　　經名：洞玄靈寶玄一真人說生死輪轉因緣經。撰人不詳，似出於唐代。一卷。底本出處：《正統道藏》太平部。
　　洞玄靈寶玄一真人說生死輪轉因緣經
　　爾時，仙人雲度以景元元年正月二十日，於崑崙金臺玉室請問三天法師玄一真人曰：自以卑下謬遭皇恩，積學二千八百餘年，雖得乘雲駕龍逍遙太空，未得登天之任。陰陽之事，來去之緣，事非所關，理不得知。近而未審人生死因緣，為父、為母、為兄、為弟，姊妹室家，為世世常會，復有分別，各隨功德，先世之人，為生後世與不，其罪福多少，為輕為重，盡受何形，其道異同，師友交會，皆緣何因？願為分別，釋所未聞。
　　真人曰：子之所問，微乎遠矣，來去之事，將亦未聞。運度當周，事不容藏，今為子說之，秘而奉行。道常一也，無極無窮，古天所奉，今天所宗，其一無二，但諸天人，言音不同，號之為異。大歸一也，師亦一也，但隨世變易，出化於世，匠成萬物。先世之人，輪於太陰，後各隨功受生，是今世之人也。天地一闔，人隨運滅，天地一開，人隨運生。日月星辰，亦隨運轉。是故因緣不絕，天地與人、日月星辰，亦不重易，但緣展轉以相生。父母、妻子、兄弟、姊妹，皆非常會，各隨福德，來暫寄胎於父母也。後復各隨功德，運轉散離，無有常定；或先世為父母，後生為子孫；或先世為兄弟，後世為父母，輪轉去來，更生更死。師者，傳世不絕，常為師也。故師，我父母也，為常生之匠。父母兄弟，本亦無親，但隨福德來寄生，父母養成人。故聖人制法，孝順以報育養之恩，以致孝心。若不孝不順，王法誅之，天亦伐之。兄弟暫共生於父母，當相親愛，共致孝心；父母終亡，祖葬禮畢，以報生養之恩。四時祠杞，以為慈孝之法，傳告後世，使知有孝養之恩。夫婦亦鮮相事，易重恩愛，棄父母之姓，就夫之姓。未嫁繫命父母，既嫁擊命於夫，夫亡繫命於子。婦死夫存，門戶由成，夫死婦嫁，血脉斷絕。故男屬父姓，女屬母生，無名無姓。人生世間，如春草之華，生無定日，死有常分。生時暫共為室家，死各隨因緣歸所繫屬，不復會也。有福者，更生天堂，或生貴家王候之門。有罪者，繫於長夜，塗若謫罰無極。唯四時五臘時，或聚會相見，亦復歡喜，念生時恩愛，既別之後，各還所屬，永相去失，不復憶之。須鬼功竟，隨謫輕重，各隨因緣，或生為人，或墮五道六畜、邊夷之中，先日之緣，冥然絕矣，無復有親。人生有子孫，陰陽之禮，會樂天地之間，死亡，精魂在天，但有謫罰，無復陰陽相生之義。故生以為人，死以為鬼，生死之間，但易名而已。生之為樂，死之為苦，故令生人不得知地下鬼事，死人為鬼，知地上之事。為鬼皆樂生活，但不能自，須罪竟過，輕者得還生人中，更隨功多少，寄胎生為人。生為惡者，死為鬼，求生終不得生，方充長徒，寒苦無極；罪盡，當作六畜形，或邊夷之類，或生六疾，盲聾癲癡，為男女臭穢，可憎之極，為人所不友。生受饑寒，凍餓至死，苦毒後，又生六畜之中，未有脫期。或生奴婢下賤之人，驅使畏人，常苦饑寒，笞杖在身，觀人俛仰，任人殺活。爾時，魂神不復自知從何來生，唯考鬼知之。生有善功，死為鬼君，歡樂之堂，天給厨食，逍遙無為，須功竟後，生天王之門，或富貴之家，財祿自然，適意自足，與善人相會，恒值聖世，賢人結緣，福路日生。身後命終，徑生天堂。若能供養三寶，心慕神仙，必降致仙人，白日昇天之道。若但修常善之行，不經泰山地官，七祖同慶。生死之事，明如日月，賢者獨見，愚人不識。諦受精思，自然朗察。棄放惡心，以善為業，天地冥冥，功過無脫，毫毛悉載，無有漏失也。
　　真人曰：凡人生死，上古之時悉皆由心，天帝門下校定名錄：應死者，削除生名，更上鬼字；應來生世，削落鬼字，更上生名。然後隨其福德輕重，輕者生貧賤之家，生世塗炭，備經六極至死，寒苦流曳，賣身飴口，恒不飽足，衣服恒不蓋形，有人之形，無人之祿功。重者生貴盛之門，或生財祿，不要自來，萬向良合，衣食自然，不經辛苦，恒值善人，賢聖交會。今下古未傳，運氣當終，人生無有定壽，天選人身，自有主生神，又有主死神在人身中。生世好生，則生神護之；生世好死，則死神伐之。好生之人，則與生券之中；好死之人，則與死券之下。皆結約分明，而人不覺知也。生世積善，則與聖人相值，名入左契。生為人主，死為天堂之賓，七祖同懽，後生或為王侯之子，或生世聰明聖達，為天人之師，四海人神宗奉，功滿白日昇仙。故功德不絕，世世常與賢聖結緣，巍巍之功，莫有比者。生世為惡，則與惡人相宜，名入死籍右契之中。在世常與善人相遠，眾不定會，福德之處常所不受，死入地獄餓鬼之中，七祖相牽，冥冥長夜，未有出期。是為善惡，相去何若。生世為善之人，天選善人來生為其子孫，使父母得其恩福，皆由善功之報。生世為惡，天選惡逆子孫來生其門，墮地難保，既得成大，為人逆惡不孝。或輕淫偷盜，劫賊殺人，恒為父母重憂，罪輕役身，重則沒身；或貧賤窮寒，有朝無暮，為人走使，常苦饑凍，衣不蓋形，杖罰不去於身，不識昔緣；或癡聾瘖瘂、盲目筋攣，或朝生夕死，或三歲十歲垂及成人而死，或為人及毒獸所害而死。或恒為官獄囚繫無已，令父母憂愁歎息而行；或多生女無男，至老孤獨窮厄。如此，皆先世行惡之報，更相牽對為父母子孫。其理分明，不可違犯，犯者不原。真人說生死去來因緣竟，而頌善緣來生，其辭曰：
　　大道體本無，二氣幽絕冥。陰陽和三德，天地運機張。生死隨運轉，罪福不偏嬰。積福種善功，善人來相生。福緣善來會，去來身受榮。生出為世主，或為天人宗。命過天堂賓，福祿恒隨身。策龍轡朱鳳，逍遙戲上清。或為諸聖王，封掌於十天。七祖同受慶，南宮更受生。永與惡緣絕，世世常光明。
　　真人又頌惡緣來生，曰：
　　天地雖無無，可以期相生。生世不念善，為罪重積盈。死受塗炭苦，風火不去形。罪竟還生人，恒託寒賤門。抱病嬰重疾，聾盲癲且狂。罪逆自來會，眾惡不去身。形繫鞭笞杖，鬼病歲不空。父母長歎息，生死地獄中。冥冥淪惡道，望善永無緣。
　　真人曰：道以歸善，如水投淵。惡人之難化，如高樹之標，無良地之源。雖聞善道，當時知有，因顧已忘，如雨墮高林，當時雖潤，回即已燥。善人聞道，如大江之淵，大海之源，惟受不逆。道教難聞，聖人難值，賢者難遇，自非天地運度當交，經道不出，聖人不見。帝王有道，聖人生國，大運當交，期度將會。天運轉促，至末世之後，朔旦冬節，金氏之世，經道方明。其時當暫太平，數十年中，人民五分，四分知道。至金馬之末，天運交周，水龍之歲，李君出治。其時聖世，生死善惡將分，善心男女，逆作善功。至時，當有聖人出世度人，有遇值者，便是宿功報應，或身得超度，或一門同慶，得入福中。當惡之人，常與善乖，聞聖人說法，謂之為無，此非善人之根，天閉其心，使不與聖人相宜。故善惡異流，天地永隔。運交之際，道德雖興，愚者甚多，知道者少，萬中有一，以為多也，各各教化，不尋本源。其時當有鬼黠之子，因是猶豫二心，不信大法，亦不能分別真偽，將是期度欲交，天使之然。有心男女，善則勿退，退則失爾；前功一失，賢人萬劫不會。夫賢人出世，難得平奉，或託癡聾，或清或濁，或廉或貞，或隱或見，或是或非，或棄薄天人，或偏有所愛，入境之始，惡當有異。若是聖人，其行不移，雖諸變化，久故恒清，與凡有別，是為不雜常俗。既見之後，恐不可得奉，其當濳隱，或去於境邑，或絕蹤無迹。若與是乖，萬劫永隔；爾與賢人結緣，則坐享福祚，七祖登天，死昇天堂，衣食自然。如此，皆先世有緣，道使之然。無緣之子，雖居茸賢人之籬，坐賢人連席，其緣不會，非可強求。明知罪福，毫分不失，縱復遇會，或嬰罹眾禍，因是不集，此皆前世無緣，天迷其心，鬼閉其意，不使得與善會，故有殊隔，使其更致重離，去善日遠。若人之欲善，因會遇害，因心不退，福必來會。言畢，於是也傳與賢人，勿令漏泄，具如經法，盟乃傳焉。
　　洞玄靈寶玄一真人說生死輪轉因緣經竟