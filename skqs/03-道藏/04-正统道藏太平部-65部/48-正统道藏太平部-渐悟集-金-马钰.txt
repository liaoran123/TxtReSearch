漸悟集
　　經名：漸悟集。金馬鈺著。二卷。底本出處：《正統道藏》太平部。
　　漸悟集卷上
　　崑嵛山馬丹陽撰
　　賀聖朝　二首
　　贈王司公
　　祥煙瑞氣常敷布，便覺心歸素。世人為處我無為，更無思無慮。絳房姹女嬰兒聚，慧目看烏兔。斡旋離坎兩交宮，這些兒誰悟。
　　又
　　衣裝紙襖並麻布，固亘初元素。風前月下撫心琴，並無些塵慮。雲朋霞友常相聚，看飛烏走兔。玉中養就紫金丹，這些兒誰悟。
　　釆桑子#1
　　出家入道
　　扶風全道名通一，道號無憂。見畫骷髏。猛烈收心事事休。四旬有六霜侵鬢，拂袖雲遊。休要剛留。譬似無常限到頭。
　　又
　　行屍走骨貪名利，分定剛圖。不念身軀。皮與骷髏作殯居。勸人割斷攀緣索，跳出紅爐。整頓元初。有箇山侗著力扶。
　　又
　　山侗捨俗投玄趣，結正良因。深謝師真。便做逍遙自在人。我今誓不東歸去，死在西秦。骸骨雖塵。不與兒孫葬海濱。
　　〔夢覺醒悟〕
　　重陽師父百端誘化，予終有攀綠愛念。忽一夜，夢立於中庭，自嘆曰：我性命有如一隻細磁碗，失手百碎。言未訖，從空碗墜，驚哭覺來。師翌日乃曰：汝昨晚驚懼，纔方省悟。
　　呂公大悟黃梁夢，捨棄華軒。返本還源。出自鍾離作大仙。山侗猛悟細磁夢，割斷攀緣。鍊汞烹鉛。出自風仙性月圓。
　　又
　　內容未顯名先顯，事可傷悲。壞道根基。失了元初更怨誰。尋思懵懂勝伶俐，做箇愍癡。無作無為。綴甚閑詞寫甚詩。
　　誓死赤腳夏不飲水冬不向火
　　我今誓死環墻內，夏絕凉泉。冬鄙紅煙。認正丹爐水火緣。師恩欲報勤修養，鍊汞烹鉛。行滿功圓。做箇蓬瀛赤腳仙。
　　探春令
　　贈王知玄
　　洞天幾陳清清雨，遙指瓊林堪覩。一條玉杖，隨行探得，性內金蓮吐。
　　嬰嬌女姹來相聚，更有真龍虎。自然顯出，祥光覆載，一箇靈明主。
　　惜芳時二首
　　贈李官人
　　伊子癸卯同生世。不覺流年五十二。我先入道搜玄理。自然不敢相遺你。無分晝夜常留意。詩曲謾書千幅紙。勸公早把家緣棄。免交失腳黃泉底。
　　贈無欲盧守慈
　　清清淨淨祥雲腳。九竅內、往來交錯。誰知妙用緣無作，自然理鍊成丹藥。驪龍吐出神珠爍。現萬道、霞光罩卻。虛堂瑩徹添光灼。蓬萊路有些期約。
　　楊柳枝三首
　　贈趙道濟
　　日裹金雞叫一聲，夢初驚。清風枕上有餘清，酒初醒。霧卷雲收天似水，月初明。虛堂寂寂絕塵情，性初平。
　　寄四鄉先生
　　楊柳枝詞掃一篇，寄誰邊。一于一郝二劉仙，訴些言。好與丘劉譚馬子，共搜玄。九還七返行功全，去朝元。
　　贈雲中子蘇鉉
　　猛棄榮華兒女妻，悟玄機。騰騰兀兀任無為，做愍癡。雲水不遊芳草徑，內行持。功成行滿獨何之，赴瑤池。
　　漁家傲六首
　　自覺
　　夢見嬌妻稱是母，又逢愛妾還稱女。因為前生心不悟。心不悟，改頭換面為夫婦。從此山侗常恐懼，那堪更得風仙度。决要淨清清淨做。清浄做，紫芝彼岸通玄路。
　　又
　　七十光陰能幾日，大都二萬五千日。過了一日無一日。無一日，看看身似西山日。不做修行虛度日，悟來豈肯經終日。斡運洞天真月日。真月日，蟾宮裹面擎紅日。
　　贈孫姑
　　奉勸孫姑修大道，時時只把心田掃。殺了三尸并六耗。無煩惱，常清常淨知玄奧。休問異名爐與竈，沖和上下通顛倒。鉛汞自然成至寶。非常好，霞光簇捧歸蓬島。
　　贈衆師兄
　　奉勸同流聽子細，斷葷戒酒全容易。不戀浮財渾小事。深可畏，輕輕觸著無明起。大抵色心難拚棄，籌來斷制須由你。便把如讎如活鬼。宜遠離，至於夢寐須回避。
　　又
　　叮囑庖人常作善，慇懃供養人休倦。莫把煎湯傾地面。攤涼冷，恐傷蟲蟻行方便。日用柴薪并米麵，無拋無撒無奢儉。內外淨清忘俗念。真堪羨，將來次得居仙院。
　　又
　　牛駕重車逢惡路，奈人不顧艱難處。加力用鞭鞭不住。鞭不住，牛兒忽作人言語。你為養家予受苦，我今憐汝須詞訴。你若今生心不悟。心不悟，我身便是將來汝。
　　柳梢青二首
　　和古詞韻
　　悟箇不生不滅。更不肯、拈花摘葉。忻則高歌，醉眠芳草，夢遊仙闕。有時普勸人人，莫訝我、叮嚀切切。走骨行屍，貪財競色，枉銷年月。
　　又藏頭
　　□輪不催生滅。□焰裹、蓮開五葉。□得金花，□成芝草，□分無闕。□生馬鈺愚人，□然悟、家緣痛切。□劈恩山，□明千古，□談心月。
　　迎春樂二首
　　贈汝先生
　　身中應候騰清秀，何須律管埿牛。芝田憑仗雲耕透，更無用，扶犂手。養生布德功夫就，黃芽遍吐勝花柳。玉洞產胎仙，自然飲，長生酒。
　　贈劉先生
　　斗杓運轉初臨震，自然陽氣騰騰。那堪青烏傳消信，土牛擊，知時分。日行西陸金光瑩，黃芽瑞草靈芝潤。賞翫九還丹，開瓊宴，宜齊整。
　　玉樓春
　　贈姜道全
　　先生飲罷瓊漿酒，臥月眠雲閑弄斗。依時斡運不交差，這箇功夫憑匠手。滿堂金玉無中有，國富民安神氣秀。玉樓春色十分奇，不是鶯花並緑柳。
　　夜遊宮
　　識破塵勞苦苦，樂清閑、恣情歌舞。有似孤雲來又去。沒牽纏，得逍遙，內自補。日夜調龍虎，時時姹嬰相聚。養就神珠空裹吐。放光明，現元初，相貌主。
　　玉堂春
　　閑論修持，修持非草草。猛捨家緣，方求大道。滅盡無明，如軻能養浩。肯逐人情似桔槔。繫食鶉居，自然無煩惱。垢面蓬頭，心田頻掃。金木相生，就中成至寶。便覺靈光出一毫。
　　踏雲行#2三十首
　　贈曹仙甘仙張仙同居煙霞洞
　　兩縣三仙，一心同處，遞相傅授玄玄語。水雲溪畔樂逍遙，煙霞洞裹忘思慮。鍊汞烹鉛，調龍引虎，靜中結正三田主。功成跨鶴去朝元。大羅天上為仙侶。
　　又
　　自在閑人，逍遙烈士，清貧快樂忘塵事。風前月下撫心琴，龍昤虎嘯來參侍。或隱山林，或居塵市，勸人回首頭頭是。塵中誘化結良緣，雲朋霞友應翹俟。
　　贈呂守真
　　此箇姑姑，謫仙姓呂，肯來販骨為商旅。蓬頭垢面道家風，雲朋霞友非凡侶。莫騁容儀，一團臭腐，恩情劈碎非斤斧。心灰念斷樂逍逼，大羅天上居仙府。
　　又
　　六出飄颺，萬峰潛翠，瓊花隕地風吹起。穿簾透幕逞逍遙，人前故要呈祥瑞。漁父莎披，子猷興至，高陽酒價重增貴。萬民何事有餘歡，來年定是成豐歲。
　　贈馮守慈
　　男女雖親，死生難越，浮名浮利浮雲朵。萬緣一撇恰如無，長生路上修仙果。玉戶頻開，金關緊鎖，靈珠裹面持經課。功成輕舉踏雲行，大羅天上端嚴坐。
　　又
　　重遇重陽，重重悟道，扶風馬子何愁老。調龍引虎弄明珠，明珠出路應須早。以鈺為名，字呼玄寶，雲中子得為佳號。木牛小字字山侗，山侗指日登仙好。
　　又
　　重到興平，廣開言路，驀然興盡思歸去。踏莎行計指長安，願人早早心開悟。貧富由天，子孫陰注，筭來分定休思慮。聞身康健速修持，真誠博箇真師度。
　　贈無為散人
　　三髻山侗，拜聞張氏，看人布施終非是。臨淵休羨錦鱗肥，退而結網勝瞻視。欲住蓬瀛，何勞翹俟，蓬頭垢面忘塵事。焚香百拜本夫心，同修願繼龐居士。
　　贈丫髻姚玄玉
　　丫髻之中，明藏兩吉，師名頂戴休更易。鍾離昔日亦如斯，姚公倣傚寧無益。性燭修完，命燈挑剔，靈光朗照知無極。迎仙客唱踏雲行，瑤臺月裹投端的。
　　〔和師韻〕
　　師父贈譚仙詞曰：張公喫酒李公來，李公奪了張公飲。擊發鈺謹和。
　　豁豁洋洋，詳詳審審，仙家出語何須恁。山侗自揣一鼇魚，金鱗晃日如新錦。雲水逍遙，身心恣任，欲為上士相爭甚。大家共喜白衣來，玄中玄酒宜同飲。
　　師父引馬鈺上街求乞
　　不說龜毛，無論兔角，幻軀閑想如蟬殼。怎生亦得顯金容，筭來全在心知覺。志不回環，道非遙邈，洞天白雪成紅雹。化為自在箇靈童，自然掌握長生藥。
　　茶
　　絕品堪稱，奇名甚當，消磨睡思功無量。仲尼不復夢周公，山侗大笑陳搏強。七椀盧全，趙州和尚，曾知滋味歸無上。宰予若得一盃嘗，永無晝寢神清爽。
　　道士索
　　東布煙蘿，西排雪柳，秦川渭水添清秀。四方八表湧金蓮，祥光瑞氣輕輕覆。九轉經營，一時功就，自然玉殿成無漏。三清高坐寶花臺，誰知此景無中有。
　　赴劉公齋
　　玉液瓊漿，調和玉屑，便教玉案堆冰雪。須憑玉杖作良工，捍成玉餅輕輕疊。驀聽金聲，金刀細切，金爐裹面烹無歇。馨香軟美喂金牛，金牛飽後無生滅。
　　葡萄
　　根蔕蟠虬，龍鬚圍繞，枝枝葉葉青青好。三光照曜結雲棚，就中幾穗非常寶。初似瑠璃，終成碼碯，攢攢簇簇圓圓小。數珠相似恐人偷，馬風喫了歸蓬島。
　　又
　　三髻軒昂，一般仙格，宜乎花戴青黃白。這些道意少人知，馬風再遇親傳得。欲要修持，須依法則，日來月往通關脉。烹鉛鍊汞結金丹，功成行滿蓬瀛客。
　　全真堂竹簾
　　白刃持，青絲作線，一經一緯挨排遍。功成不敢掛茅簷，全真堂裹垂方便。隔斷塵囂，內容自見，閑閑不用他人捲。月鉤高釣入青霄，恁時爭看扶風面。
　　又
　　馬鈺平生，心平性善，因師釣出牟平縣。逍遙坦蕩過東平，平安無事身康健。得到興平，治平為念，清平快樂無征戰。雲遊地脉太平宮，平平穩穩行方便。
　　又
　　偶爾心明，自然靈感，寶珠出入驪龍頷。真常常應顯昭彰，性通通達無昏暗。處世慳貪，則吾豈敢，縕袍共敝而無憾。爭名競利我輸君，眠雲臥月君輸。
　　真武宮道士索
　　真武藏機，真君棄假，榮華富貴須當捨。手持慧劍殺三尸，龜蛇一氣相迎迓。靈應通明，神清幽雅，知白守黑些兒話。願人省悟踏雲行，好來相伴扶風馬。
　　謝李師叔鞋
　　高上先生，先生姓李，憐予鄉遠三千里。教言滋味勝瓊漿，尋思不讓元王醴。見贈予鞋，鞋非鞋履，藏機隱密傳玄理。從今無分踏紅塵，有緣走上青霄裹。
　　贈駱進道先為鐵匠
　　跳出紅爐，身無燒烙，水雲遊歷非流落。晨昏調弄自然琴，清清滋味勝酥酪。逗引靈童，常交歡樂，八渠流水成瓔珞。兀誰占得此家風，知新進道長安樂。
　　贈張公
　　不惑之年，心宜不動，常思玉杻金柳重。無常一著可傷悲，悟時速把良緣種。鄙了惺惺，莊成懵懂，修完內貌頻看供。功成行滿去朝元，瑞雲襯步香風送。
　　〔還鄉〕 
　　先祖兄弟四人，因唐末去山東，一居萊陽，一住黃縣，一在文登，一居牟平。
　　祖住雲陽，嵯峨山下，自來生計之乎者。卻因唐末去東牟，到今三百餘年也。數世衰榮，不堪重話，我今因遇家緣捨。水雲遊歷入潼關，超然顯箇還鄉馬。
　　仵壽之生日設醮索詞
　　謹寫青詞，專修黃籙，香茶酒果並香燭。鐘聲磬韻透青霄，科儀款款當宣讀。瑞氣氤氳，祥煙馥郁，金童玉女傳言速。不惟壽永過松筠，仁人可以同仙福。
　　又
　　遍室清凉，滿堂功德，四方八表無遮塞。靈光萬道出崑崙，人前豈敢誇仙格。緘口無言，灰心有則，姓名已錄華胥國。逍遙自在看長安，金花玉藥親收得。
　　謝于公鞋
　　走入玄門，牽回白鯉，綴詞感謝吾儕履。從今步步出紅塵，無心著去觀桃李。採訪幽微，搜尋至理，因師大悟離鄉里。一朝功滿踏雲行，邀公同去青霄裹。
　　又
　　耳聽金經，口餐玉餅，手持象管書心印。雖然事事競相縈，真如不動常清淨。欲要靈明，須磨內鏡，居塵不染真常應。真常應後顯胎仙，胎仙顯後真常定。
　　又
　　捉住飛烏，牢擒走兔，二輪日月常相聚。光明照耀洞中天，清清雨降如甘露。撥散浮雲，寧留薄霧，蓬萊仙子時時遇。從斯道號號丹陽，將來决定朝元去。
　　贈薛公藏頭
　　□敢輕傳，□專祕訣，□談豈比尋常說。□田震地坎離攢，□珠顆顆須調攝。□子佳人，□然離別，□圭欲鍊朝金闕。□生馬鈺踏雲行，□嚀囑汝心猿歇。
　　卜筭子八首
　　人識山侗字，誰曉山侗意。大貌山侗人倚山，故作山侗謎。豺色山侗棄，玄妙山侗祕。一日山侗樂道成，永占山侗位。
　　又
　　鷰至清明近，花到清明盛。奉勸清明遊賞人，別有清明景。我得清明永，曠劫清明淨。一點清明無價珍，便是清明性。
　　又
　　我為中秋說，休賞中秋節。外景中秋不益人，內景中秋別。心到中秋歇，塵自中秋絕。金遇中秋結大丹，性似中秋月。
　　又
　　洒掃陽關路，開闡陽關戶。此箇陽關無點塵，堪餞陽關侶。既得陽關趣，怎肯陽關住。放出陽關成道人，起自陽關悟。
　　又
　　師父重陽號，鍊就重陽寶。紫詔重陽赴玉京，方顯重陽好。我為重陽到，菴為重陽造。特為重陽守服居，符合重陽道。
　　又
　　我遇重陽悟，曾得重陽趣。鍊就重陽絕盡陰，陰就重陽著。性命重陽聚，三曜重陽輔。不到重陽不做仙，仙自重陽做。
　　和師韻
　　業重多思筭，豈悟爻和彖。深謝風仙特地來，便把頑愚喚。忿怒常思難，性燭須教燦。真樂真歡散盡愁，師弟常為伴。
　　帶暍馬－聲
　　終日駕鹽車，鞭棒時時打。自歎精神久屈沉，如病馬，怎得常遊冶。伯樂相師來，見從頻嗟訝。巧計多方贖了身，得志馬，須報師恩也。
　　又
　　天地水三官，下界吹龍笛。驀聽開元虎嘯聲，風伯雨師寂。至孝養孀親，紅錦蛇吞鼊。六路青牛駕寶車，顯聖功端的。
　　又
　　干祿已無心，唯應三清舉。鍾呂天差作試官，取捨非詩賦。考校實修持，功行三千數。相應希夷得自然，名錄神仙簿。
　　恣逍遙（殢人嬌）
　　贈韓守玄
　　恣意逍遙，逍遙恣意。逍遙自在無縈擊。行坐逍遙，逍遙似醉。逍逼到處，似雲似水。悟徹逍遙，逍遙養氣。逍遙裹面修仙計。這箇逍遙，逍遙無比。逍遙去、蓬島十洲有位。
　　長思仙（長相思》二＋三首
　　茶
　　一槍茶，二旗茶。休獻機心名利家。無眠為作差。無為茶，自然茶。天賜休心與道家。無眠功行加。
　　又
　　紫芝湯，紫芝湯。一遍煎時一遍香。一盃萬事忘。神砂湯，神砂湯。服罷主賓分兩厢。携雲現玉皇。
　　與劉處玄并示孟四元
　　看陽劉，看陽劉。福杖心持占岸頭。眠雲枕逆流。萬緣休，萬緣休。金木相生性轉柔。丹成赴十洲。
　　又
　　夢軒轅，棄田園。難繼夷門孟四元。惟修性月圓。縛心猿，認根源。小小虵兒俯視黿。陽純禮太原。
　　又
　　遇重陽，牧青羊。不著虛名遠遠揚。惟修性日暘。慕荀楊，樂飄颺。豁豁洋洋豁豁洋。通玄風害佯。
　　往南京搬取風仙靈襯
　　馬風乾，有微言。一別風仙恰二年。思心似倒懸。去無緣，闕盤纏。乞化長安自肯錢。成人在衆賢。
　　又
　　馬山侗，馬山侗。與箇丘仙和不同。心交有始終。合西東，合西東。慧目相看別有功。時時現內容。
　　正家豐，不爭鋒。猛烈灰心王害風。先歸三島峰。馬山侗，過臨潼。三髻頭梳似小童。專專化箇同。
　　又
　　入南京，赴蓬瀛。顯出王風九轉成。超然得上昇。寵何榮，辱何驚。三髻山恫絕利名。何愁性不靈。
　　贈小張仙
　　小張仙，小張仙。款款搜尋汞與鉛。先須縛馬猿。氣綿綿，氣綿綿。龍虎相交玉蘂鮮。金丹一粒圓。
　　贈任仙
　　左擎蒼，右牽黃。昔日存心飛走忙。如今萬事忘。飲瓊漿，宴明堂。瑞氣祥光入絳房。無中得弄璋。
　　又
　　爇銀釭，虎龍降。自在逍遙吸九江。從思惡肉腔。結紅霜，赴蓬莊。萬朵金蓮簇寶幢。方知好道龐。
　　寄長春子丘通密
　　長思仙，長思仙。思憶長春子最賢。何時得面圓。展花牋，展花牋。寫就清吟三兩篇。專憑鸞鶴傳。
　　又
　　功要圓，行要圓。修鍊身中子母圓。何愁性不圓。喜團圓，十分圓。雲水風邀月正圓。無分晝夜圓。
　　又
　　遇重陽，夢純陽。爇起心香禮正陽。三師助我陽。鍊陰陽，固元陽。五色霞光簇太陽。雲中子抱陽。
　　又
　　酒初醒，夢初驚。幻化何須戀利名。灰心遠世情。月初明，性初平。倒泝清流過玉京。黃芽漸漸榮。
　　又
　　屋貪多，地貪多。不若灰心厭事多。崇真利益多。天如何，地如何。富貴榮華待若何。輪回奈我何。
　　以贈魏害風
　　害風仙，害風仙。萬事俱忘理太玄。調和汞與鉛。結金蓮，結金蓮。九轉功成性月圓。超凡入洞天。
　　贈零口權先生
　　出家兒，處無為。至死如同初出時。何愁道不知。內慈悲，外憨癡。絕慮忘機無執迷。刀圭有分携。
　　又
　　朝清清，暮清清。清淨清閑清淨清。清清清更清。抱靈靈，固靈靈。靈顯靈明靈顯靈。靈靈靈更靈。
　　又
　　壘浮圖，壘浮圖。悟徹浮生惡假軀。回頭認本初。莫躊蹰，莫躊蹰。急急修完無價珠。功成蓬島居。
　　贈眾女姑
　　女姑聽，女姑聽。學取麻姑至淨清。依他妙善行。莫惺惺，莫惺惺。外做憨癡內自靈。功成赴玉京。
　　贈六曲杜丁李張三道友
　　休哀人，休哀人。急急灰心哀自身。回頭結善因。早搜真，早搜真。營養身中神內神。功成禮洞賓。
　　望蓬萊（望江南）十七首
　　首化姚玹
　　破故紙，綴襖可防風。坐臥不愁寒水石，雪中敢採麥門冬。從此得蓯蓉。浪蕩子，常有自然銅。鼎內朱砂烹鍊就，天仙子入白雲中。蟬殼顯山侗。
　　又
　　馬風子，獨自賞元宵。剔正命燈勝白晝，放開心月透青霄。掌握紫芝苗。金童舞，玉女更吹簫。酒飲瓊漿雖是美，有些閑事不逍遙。惟恨少知交。
　　又
　　馬風子，因遇棄榮華。乞覓殘餘為活計，真清真淨做生涯。烹鍊白朱砂。人莫笑，一志實堪誇。大道朝聞甘夕死，冰清玉潔絕纖瑕。不敢辱師家。
　　又
　　馬風子，昔日在迷津。尋箇出期終沒計，欲知山上路兒真。須問去來人。風仙至，端的話良因。指我一條真捷徑，無差無錯越紅塵。晝夜感師恩。
　　又
　　馬風子，忽想在家時。火院熬煎無限苦，心驚膽顫哭聲悲。悔恨出離遲。號咷罷，感謝我真師。釣出凡籠修不二，逍遙自在處玄機。有分看瑤池。
　　聞蟬
　　秋蟬噪，聲細又聲長。飲露食餐聲不困，聲聲都了顯行藏。使我起悽惶。堪嗟嘆，模樣是蜣蜋。尚自超然蟬蛻去，為人寧忍昧三光。急急養鉛霜。
　　　　八日
　　來朝九，今日訪龍山。預賞黃花先落帽，免教鄭谷嘆多端。終要久長難。馬風子，別話一般般。性結重陽花馥郁，萬年千載不凋殘。永永有餘歡。
　　九日吟
　　酬佳節，爭賞菊花忙。盡說陶潛深得趣，孟嘉落帽興偏長。終久落空亡。馬風子，別有好風光。陽裹養陽陽養處，木牛牽向牧牛場。永永慶重陽。
　　十日吟
　　今朝菊，人見意闌珊。祇是秋香經一夜，致令鄭谷嘆多端。終要久長難。馬風子，別有一般般。萬頃白雲知去處，金蓮花朵不教殘。永永道人歡。
　　又
　　尋大道，不在路迢迢。雲水清閑真自在，姹嬰相伴做逍遙。此理有誰消。馬風子，悟徹十分喬。兩腳輕狂街上舞，往來獨許弄風飇。明月杖頭挑。
　　道友修菴
　　丘與馬，入道絕貪求。欲報師恩常念念，三年守服豈能休。何處好藏頭。舊居址，深謝許同修。但願我公同我志，同心同德做同流。同步訪瀛洲。
　　又
　　外顛倒，愛慾似冤讎。富貴榮華都不顧，人情濃處急抽頭。物外做持修。內顛倒，真火戲清流。六月降霜麻麥秀，三冬時雨潤丹丘。雲步訪瀛洲。
　　又
　　修大道，何必住深山。混俗和光都看破，萬千塵冗不相干。別有一般般。馬風子，閑裹更尋閑。見箇木牛哮吼走，路逢石女笑癡頑。喝去入長安。
　　又
　　馬風子，業障武愚頑。不認洞天真供養，卻迷俗禮假修完。心意怎清閑。著外境，欲要塑師顏。建塔修堂並立石，不思施主出錢難。罪業積成山。
　　又
　　馬風子，創置屋三間。動土興工經一載，殺傷螻蟻命須還。死墮鬼門關。錯中錯，追悔亦應難。造下業緣須受苦，刀山劍樹定躋攀。怎得列仙班。
　　羅公上樹隔環牆乞詞
　　馬風子，不悟壞修行。雖在環墻居處穩，詩詞引出假聲名。惹得不安寧。誇伶俐，卻是不惺惺。自愧隱身身不密，空成潦倒白頭生。怎得赴蓬瀛。
　　春日鄠縣道友索
　　真消息，律管定春期。應候土牛先擊碎，芒兒閑散獨何之。此理有誰知。馬風子，憑仗做修持。恰到人牛俱不見，澄澄湛湛入無為。正是月明時。
　　西江月三十四首
　　自勉
　　識破家緣冤苦，忻然跳出鄉閭。秦川秀處作菴居，永住永住永住。物外逍遙自在，如今寄甚家書。還鄉便得赴仙都，不去不去不去。
　　長安運同惠道袍
　　昨日道袍破敝，今朝便著新衣。有人問我這因依，且顯同知厚惠。又恐著他華麗，棄之更不生疑。道家簑笠最相宜，貧後安眠穩睡。
　　又
　　心內常搜己過，口中不說他非。世人為處我無為，乞食街前不恥。日日飽餐玉蘂，時時爛飲刀圭。一朝引出化生兒，方顯道家活計。
　　贈吳知綱
　　學道休妻別子，氣財酒色捐除。攀緣愛念永教無，絕盡憂愁思慮。不得無明暫起，逍遙物外閑居。常清常淨是功夫，相稱全真門戶。
　　又
　　學道休迷導引，不宜修飾容儀。相違世俗處無為，生計水雲無擊。功行修持何幸，施為殺了三尸。一靈性月越瑤池，奇異方知容易。
　　贈清淨散人
　　一則降心滅意，二當絕慮忘機。三須戒說是和非，四莫塵情暫起。五便完全神氣，六持無作無為。七教功行兩無虧，八得超凡出世。
　　贈明月散人
　　一道經花玉線，二輪日月烹煎。三車搬運入丹田，四海雲遊走遍。五色霞光出現，六情變作青蓮。七真攢聚性圓圓，八臂金剛伏善。
　　又
　　地肺重陽師父，呂公專遣雲遊。 祕玄隱奧訪東牟，釣我夫妻兩口。十化分梨匠手，百朝鎖戶機謀。千篇詩曲拽回頭，萬劫同盃仙酒。
　　又
　　不恥蓬頭垢面，不嫌糲食麤衣。不慚求乞做貧兒，不羨榮華富貴。一日功成行滿，仙裳天賜威儀。星冠月帔履雲歸，節步玎璫玉珮。
　　又
　　人總貪生盡死，我今認死長生。這般徑路少人行，悟後捨家勇猛。休說玄元難解，我觀容易分明。要君守拙絕多能，天地悉歸清靜。
　　贈安靜散人俱守極
　　休要尋龍尋虎，不須搜姹搜嬰。勿勞講論汞鉛精，盡是虛名惑恁。只要心中清靜，無為便是功成。慈悲相助氣神凝，如此神仙有准。
　　又
　　大道都來六字，自然清靜無為。有人依得合希夷，視聽何須眼耳。清靜內容歡喜，無為功就神飛。自然雲步赴瑤池，三島十洲仙會。
　　又
　　莫論離龍坎虎，休言赤髓黃芽。勿談搬運紫河車，不說嬰嬌女姹。絕慮忘機最妙，澄神養浩尤佳。無為無作路無差，豁達靈根無價。
　　又
　　守拙宜乎寧耐，曾分秀氣三台。龍吟虎嘯去還來，明月清風自在。五道霞光覆載，神珠養就辭胎。一聲霹靂洞門開，始覺山侗奇怪。
　　　　贈任守－
　　一不輕師慢法，二遵清靜仙經。三存精氣養神靈，四把塵勞拂盡。五戒無明業火，六除俗禮人情。七擒猿馬永安寧，八味瓊漿得飲。
　　又
　　江畔溪邊雪裹，陰陽造化希奇。黃芽瑞草出幽微，別是一般香美。用玉輕輕研細，烹煎神水相宜。山侗啜罷赴瑤池，不讓盧仝知味。
　　又
　　海島丘劉譚馬，因師各棄榮華。逍遙自在樂無涯，休論高高下下。不會琴棋書畫，些兒營運無差。眠雲臥月飲流霞，醉後惺惺洒洒。
　　又
　　是是非非遠遠，塵塵冗冗捐捐。人人肯肯解冤冤，步步灣灣淺淺。善善常常戀戀，玄玄永永綿綿。明明了了這圓圓，杳杳冥冥顯顯。
　　又
　　物物般般認認，常常戰戰兢兢。心心念念恐沉沉，得得來來損損。日日清清淨淨，時時湛湛澄澄。惺惺洒洒這靈靈，燦燦輝輝永永。
　　又
　　莫訝馬風廝鬨，人情且要和同。至於行步敢從容，踏地仍懷恐痛。無作無為妙用，常清常淨真功。住行坐外逐王風，豈敢心猿內動。
　　勸劉先生夫婦
　　欲繼許君龐老，捫心自忖須知。同心同德做修持，稍有相違遠離。三箇不如兩箇，兩人談是談非。孤雲野鶴任東西，豈有纖毫縈繫。
　　又
　　盡說仙家飲酒，仙家不飲糟漿。自然玉液味偏長，澆溉黃芽榮旺。月下風前清爽，薦盃玉蘂馨香。醉經飽德訪蓬莊，高臥仙宮方丈。
　　又
　　學道腥羶不戒，明知斷了慈悲。五辛爽口慾滋基，怎比米精麥髓。二物包藏秀氣，吾門啖素相宜。修持功行稍相虧，怎得長生久視。
　　又
　　莫論心肝腎肺，休搜南北東西。勿言震兌坎和離，別有些兒奧旨。吸盡江河淮濟，星辰日月輝輝。精神氣血赴丹池，便得超凡出世。
　　又
　　運用無時不可，悟來有甚羞慚。前三三與後三三，欲漏天機未敢。顧我完全玉性，勸人省悟銀蠶。好歸物外訪玄談，認箇不增不減。
　　贈姚守清李守靜
　　學道須離火院，搜玄參訪良緣。守清守靜絕般般，乞覓於身大便。雲水須明內外，牢擒意馬心猿。萬緣不著得神全，酬了修行大願。
　　贈覺先生
　　心坐勝如打坐，心灰自沒心猿。形如槁木自安然，物外般般怎染。養氣勿勞呼吸，頤神全在抽添。雲房深處永綿綿，產箇胎仙出現。
　　贈孫先生
　　學道完全性命，養身乞覓殘餘。真功清淨證元初，真行救人疾苦。此外並無作做，心同轂食鶉居。逍遙自在恰如愚，應過三清仙舉。
　　赴胡公齋
　　我會調和美膳，自然入口甘甜。不須醬醋與椒鹽，一遍香如一遍。滿滿將來不淺，那人喫了重添。虛心實腹固根元，飽後雲遊仙院。
　　贈段知一
　　道隱身披布素，心慈口遠肥甘。逍遙物外住雲菴，昔日作為豈敢。伶俐番成懵懂，惺惺變作憨憨。段公休說不慳貪，廣占雲煙似唵。
　　又
　　臥化勝如坐化，修行所貴真常。假軀難以做馨香，何必臨歸著相。說破飛昇一著，成仙秖是神光。天宮無用臭皮囊，携去深山掉樣。
　　又
　　我欲只言清爭，恐人入道徘徊。闡揚龍虎去還來，初地多便奇怪。我倦論持嬰姹，恐人別意胡猜。誰知男子產嬰孩，回首自然悟解。
　　贈古知觀藏頭
　　□貌先生姓古，□中不講之乎。□壬妙處用功夫，□道是他省悟。□亦玄門得趣，□飛玉兔金烏。□君相伴化頑愚，□意如同數罟。
　　贈蔡悟真
　　□我石榴栗果，□金卻要公猜。□衣引箇白衣來，□是人非不採。□學非干大道，□元營養嬰孩。□端午正出君懷，□印何曾姓蔡。
　　鳳棲梧二首
　　范蠡張良當日悟，得寵還驚，防患尋歸路。若戀功名尖險處，如何卻得蓬莊住。或問扶風緣甚去，京兆風仙，遠遠親來度。便覺靈明常有主，從今直入長生戶。
　　又
　　物外逍遙修九九，慕樂清貧，寂淨無中有。不謁侯門常內守，脫離天地人三彀。子午門封真卯酉，白虎青龍，對鳳頻哮吼。佛面嬰兒披錦綬，蓬瀛路上堪遊走。
　　清心月
　　起念破清齋。貪愛必為災。靈明何事別三台。竊蟠桃、非止兩三次，因謫降，出蓬萊。豈比棟梁材。仙質肯塵埋。大羅天上好安排。鍊金丹、九轉功成日，重去也，免投胎。
　　飲丹砂（澆溪沙》二＋三首
　　一片無為霜雪心，自然塵事不能侵。長舒雲袖舞雙林。九轉丹砂生紫霧，一溪白玉養黃金。山侗唯恨少知音。
　　又
　　物外修持物外園，搜玄搜妙認根源。牢擒意馬與心猿。先把虎龍收在鼎，自然鉛汞得歸元。神凝氣結性團圓。
　　過漢陂道友索飼
　　若匪雲遊到渼陂，爭知此處隱瑤池。人人怪我不留題。壁上珠璣碑上玉，交光燦爛有餘輝。何須馬鈺再吟詩。
　　贈趙公
　　萬種千般教得人，怎生教你絕心塵。悟來方可得良因。怕死自然恩愛斷，忘機决定氣神淳。無為清浄合天真。
　　寄南京道友
　　自愧無緣去大梁，亦無心意學賢良。夷門道友我思量。予在環墻調水火，諸公何日絕炎涼。山侗叮囑悟黃梁。
　　因觀無為菴記憶胡子金
　　霞友中條胡子金，金波玉灧滌胸襟。襟襟雲水到如今。今看無為菴妙記，記中字字燦予衿。衿拖光彩怎生禁。
　　贈藥趙仙
　　一志投玄絕利名，二無塵事氣神清。三光攢聚永安寧。四序不分真造化，五般霞彩結成形。六銖衣掛鶴來迎。
　　又思胡子金
　　好箇中條胡講師，通儒明道達禪機。自然悟解這些兒。石女醉歸金虎窟，鐵牛耕入火龍池。胎仙採得紫靈芝。
　　勸道衆
　　七十光陰似箭忙，夜消其半可悲傷。那堪日日頓無常。更想上床鞋履別，尋思戀箇甚郎娘。不如物外做風狂。
　　贈解劉仙
　　奉勸須看清靜經，脫仙模子好搜尋。湛然常寂理幽深。常處真常常應物，自然無欲亦無心。運行日月作知音。
　　贈劉處玄
　　無作無為道庶幾，不須把釣坐漁磯。常清常靜好根基。玉液通傳心絕慮，金光溉濟性忘機。處玄通妙合三機。
　　贈清風散人明月散人
　　鍊到無心正用功，玉堂深處弄清風。倒顛顛倒結殷紅。萬派寒泉枯藥鼎，一輪明月出圭峰。本來面目赴仙宮。
　　自詠
　　昔日施為狡猾心，聞人活路向前侵。暗生荊棘鬧如林。不顧傷神並損氣，欲求積玉更堆金。行屍走骨作知音。
　　又
　　今日常行惻隱心，幽微玄妙要人侵。雙垂雲袖舞瓊林。水裹搜尋木上火，火中營養水中金。雲朋霞友作知音。
　　寄呈道衆
　　澹泊修行不肯行，常憂凍餒逞多能。豈知飽暖慾情生。且恁寂寥瀟洒過，休迷塵事與華榮。常清常靜大丹成。
　　思郝仙
　　决烈修持是郝仙，孤雲野鶴最翛然。我雖環堵望齊肩。日日鍊心烹藥鼎，時時運火補丹田。功成同上大羅天。
　　贈張山老
　　休羨羅幃與絳綃，紅爐跳出碧塵銷。玄中玄妙有緣消。顛倒陰陽真了了，不分白晝與清霄。一輪性月上丹霄。
　　贈馬姑姑
　　玉女瑤仙佩玉瓢，芰荷香裹弄風飈。西江月內採芝苗。九轉功成長壽樂，三田寶結恣逍遙。迎仙客去上青霄。
　　贈王公
　　玄上玄玄且莫尋，日常除剗我人心。清閑歡樂作知音。莫向靈臺留一物，自然結正水中金。恁時雲步上瑤岑。
　　化臥單
　　三髻山侗化臥單，諸公休要做艱難。三條乾布有餘寬。每幅度量須六尺，通為二九體長安。不愁炎暑與嚴寒。
　　贈于瓦
　　瓦先生俗姓于，三千里路乞殘餘。逍遙坦蕩稱吾徒。常認此般真活計，自然不受世情拘。修完性月照水壺。
　　寄趙居士
　　淨淨清清淨淨清，澄澄湛湛湛澄澄。冥冥杳杳杳冥冥。永永堅堅堅永永，明明朗朗朗明明。靈靈顯顯顯靈靈。
　　贈王公疊字
　　〔能〕運三車入寶瓶，〔瓶〕花燦爛玉堂明。〔明〕光照耀鬼神驚。〔驚〕散陰魔精自祕，〔秘〕藏丹顆性靈靈。〔靈〕明出現絕多能。
　　西樓月（相見歡）二首
　　勉道友
　　閑行閑坐閑眠，養丹田。常把東西南北合和煎。處玄妙，波中燎，用抽添。五彩霞光覆載一胎仙。
　　又
　　常清常淨常閑，脫塵凡。自在逍遙雲水訪龍山。瓊漿酒，無中有，養金丹。鍊就重陽歸去列仙班。
　　拋毬樂#3
　　贈岳悟道
　　情忘念斷生光瑩，自然現，澄清景。瓊花滿樹都無影，於中好，掛心鏡。光明燦爛分邪正，這身體，終歸糞。元初面目今番淨，專專候，玉童請。
　　夜行船
　　祕奧豈愁天地管。處玄機、故然貧懶。守服環墻，高而不短，馬風性無寒暖。常心香慵執卷。師恩報、何時願滿。功行周圓，得歸銀漢，雲步向前相趕。
　　菊花新
　　碧洞深藏真景致。黃白花開金玉異。不住有祥雲，甘露降、瑞中增瑞。孟嘉落帽陶潛志。又爭知、這頭瞻視。日日慶重陽，功行滿、六銖衣賜。
　　鍊丹砂（浪淘沙）
　　天水剏雲菴，遠勝精藍。雲朋霞友日常參。恰似栽松招引鶴，豈是貪婪。若肯悟清談，管有香甘。田園分付與兒男。欲住蓬瀛先改作，落魄婪躭。
　　化生兒（雙燕兒）
　　和重陽真人
　　得遇忻然別東州。訪地肺，恣遨遊。水雲自在沒憂愁。這攀緣，愛念休。保護根元二尾牛。運玉汞，倒顛流。金丹結正不持修。闡玄談，般若舟。
　　臨江仙二首
　　乞覓殘餘真活計，無羞無恥無榮。捨身豈是喂飢鷹。亦非為虎食，不著假身形。萬種塵勞齊放下，自然神氣靈靈。心猿意馬兩停停。無緣苦海，有分看蓬瀛。
　　長安新出家者
　　此箇隴西明大道，看來俗累難拘。報予天水慕清虛。彭城歸正覺，割愛後來閭。更有段公明慧性，悟來巧變癡愚。山侗聞得證無餘。忻然如大醉，認得本來如。
　　贈鳳翔酒郎中#4
　　杜康造底。昔日文君，當罏沽底。驀想古來畢卓，親曾偷底。是劉伶，十分偏愛底。帝前李白曾吐底。樂巴起慈，救火逼噀底。司馬相公，常常專專誡底。又爭知，是郎中貴姓底。
　　漸悟集卷上竟
　　#1此詞牌原本誤作『卜筭子」。
　　#2以下詞牌應為『踏莎行」。
　　#3此詞牌應為『燕歸梁」。原本有誤。
　　#4此詞牌不明。
　　漸悟集卷下
　　崑嵛山馬丹陽撰
　　南柯子十二首
　　贈陳三翁
　　在俗非為俗，居塵不染塵。如蓮不著水之因，萬卉千花一葉不沾身。營養心中性，修完身內神。各人了了繼何人，龐老全家拔宅許真君。
　　〔亂道〕
　　予戒酒肉茶果久矣。特蒙公見惠梨棗，就義成亂道一篇。
　　悟徹梨和棗，寧貪酒與茶。我今雲水作生涯，奉勸依予早早早離家。我得醉醒趣，君當生死趖。同予物外鍊丹砂，九轉功成步步步煙霞。
　　自誡
　　兒女心頭盡，田園意上除。金銀財寶與妻孥，物物般般屏棄恰如無。卻著人情事，堪嗟性蠢愚。不如一撥守清虛，無作無為便是好功夫。
　　贈衆道友
　　心地頻頻掃，塵情細細除。莫教坑壍陷毗盧，常靜常清方可論元初。性燭頻挑剔，曹溪任吸呼。勿令喘息氣聲麤，晝夜綿綿端的好功夫。
　　贈馬懷玉
　　意動心須動，心除意亦除。無無寂寂寂還無，神氣和同子母得安居。莫覓曹溪路，何須問尾閭。真清真靜養真如，真樂真閑真箇好功夫。
　　又
　　昨日因何喜，今朝為甚悲。喜他向道慕希夷，悲則因他華麗不相宜。既欲搜玄妙，須當做乞兒。蓬頭垢面紫纍垂，意靜心清便是上天梯。
　　七夕吟
　　天上初流火，人間乍變秋。鵲橋銀漢瑞雲浮，織女今宵何處喚牽牛。閨女離閨閤，無愁自起愁。焚香乞巧拜無休，恁肯灰心守拙列仙儔。
　　又
　　夢裹遊郊野，骷髏告我來。哀聲聲切切聲哀，自恨從前酒色氣兼財。四害於身苦，人心竟不灰。致今萬劫落輪回，悔不當初學道做仙材。
　　又
　　王與馬相見，心交應宿緣。太原梁苑已昇天，記得當初留語再相傳。守服須三載，持心更五年。誘人歸善行功全，此箇扶風重禮害風仙。
　　又
　　但願三丹結，何愁兩鬢皤。蓬頭垢面囉唆囉，十二時中謹謹養沖和。不羨相如志，無心繼伏波。馬風題柱意如何，不做神仙不過灞陵河。
　　又
　　無使名過實，常教實若虛。藏機隱密恰如愚，閑問心王可處用功夫。性做長生寶，身為大藥鑪。鍊丹須要飲醍醐，醉臥瓊樓調弄夜明珠。
　　又
　　不羨人先悟，惟愁我未愚。蓬頭垢面紫盧都，身做行菴到處得安居。不著人情絆，常教我相除。逍遙自在箇塵無，物外山侗不解會功夫。
　　遇真人
　　重陽師父談爐竈，全在心田了。山侗亦認本來真，性停命住永永是吾神。從今內外成顛倒，漸漸通明道。故將詩曲勸多人，猜得春花秋月好為親。
　　惜黃花
　　和師韻　贈長安范公
　　棄財戒酒，藥囊繫肘。常清靜，便把虎龍引逗。心起大慈悲，人人盡欲救。化愚迷、詩詞如咒。休要攀花柳，速修神秀。玉壺中，有箇自然紅狗。日日吠青霄，誰知合著口。更披雲、能飛解走。
　　無夢令（如夢令）四十一首
　　贈景公
　　物外先生姓景，酒色氣財常警。稍稍覺偏頗，不待他人自做。自做，自儆，得步長生內境。
　　贈蓬萊散人
　　一志孤清守道，十地遍生芝草。百行謹行持，千日鍊成真寶。真寶，真寶，萬劫容光轉好。
　　又
　　莫訝邇來栽竹，非戀眼前碧绿。惟愛歲寒心，使我自然不俗。不俗，不俗，清靜志堅仙福。
　　贈岳散人
　　悟道散人姓岳，祕密玄機把握。終日撫心琴，便是蓬萊仙樂。仙樂，仙樂，聒透身中華嶽。
　　又
　　物外洞天金雨，澆溉九還之數。猿馬兩澄澄，自是性停命住。命住，命住，產箇胎仙飛舉。
　　又
　　三髻山侗愛笑，好弱歸之一笑。不是我如斯，有箇內容欣笑。欣笑，欣笑，真樂自然歡笑。
　　贈京兆權先生
　　妻妾兒孫一假，金玉珠珍二假。三假是榮華，幻化色身四假。知假，知假，說破浮名五假。
　　又
　　一避無涯火院，二避利名縈絆。三避敬欽頻，自是田分三段。堪看，堪看，金玉結成光燦。
　　感師
　　地肺重陽師父，化我百朝扃戶。卻欲報師恩，三載願心環堵。餐素，餐素，體掛靈明紙布。
　　又
　　譚馬丘劉四絕，好弱各無分別。因遇別東牟，故訪西秦養拙。養拙，養拙，直要清貧做徹。
　　贈傅散人
　　此箇散人姓傅，不戀榮華貴富。物外做修持，玄妙性中分付。分付，分付，蓬島將來趨赴。
　　贈李悟道
　　悟道姑姑姓李，棄了人情俗禮。决烈似男兒，搜獲玄中玄理。玄理，玄理，只在西江月裹。
　　贈紀散人
　　悟徹人生能幾，笓了滿頭虱蟣。樂道處真常，十二時中鍊己。鍊己，鍊己，做箇神仙綱紀。
　　贈于面前先生
　　惆悵煙霞伴侶，堅意辭予歸去。不念我伶仃，守一清清環堵。環堵，環堵，終日無情無緒。
　　又
　　志在環墻養拙，是是非非不說。終日似憨癡，逗引箇中歡悅。歡悅，歡悅，便是山侗活業。
　　又
　　馬劣猿顛濁夢，虎逵龍蟠清夢。無作更無為，性住命停仙夢。仙夢，仙夢，氣結神凝無夢。
　　又
　　寶殿金門玉鎖，要看搜尋雲朵。無影鑰匙兒，便把轉關剔過。剔過，剔過，自是無昇無墮。
　　長安賈散人
　　此箇散人姓賈，悟徹身軀是假。急急便投真，物外修完純嘏。純嘏，純嘏，內飲何須持斝。
　　贈宋知柔
　　歡樂滌除煩惱，清靜自無塵惱。真氣遍三田，結聚琉璃瑪瑙。瑪瑙，瑪瑙，自是還金補腦。
　　贈權知微
　　權老萬緣一撇，意馬心猿頓歇。杳默湛澄中，無影人人懼悅。懽悅，懽悅，性似清風明月。
　　贈劉先生
　　不得迎之見首，怎得隨之見後。仰視愈彌高，鑽刺轉加堅厚。堅厚，堅厚，悟徹頭頭觀透。
　　贈元公
　　德茂元公兄弟，月帔星冠遂意。奉勸更修持，爐鍊丹砂無比。無比，無比，占得蓬瀛仙位。
　　又
　　傳語兩宮道士，日用剪除塵事。爐鍊白朱砂，內境內容瞻視。瞻視，瞻視，此際山侗參侍。
　　又
　　傳語終南道衆，早把良緣勤種。保守氣精神，調攝烏龜赤鳳。赤鳳，赤鳳，化粒金丹高聳。
　　又
　　便把那人喝住，莫使狂行一步。日日處真常，自有神珠堪顧。堪顧，堪顧，共作長生伴侶。
　　贈謝散人
　　此箇散人姓謝，富貴榮華不藉。猛烈入玄門，修葺洞天臺榭。臺榭，臺榭，自有花開不謝。
　　又
　　信步如同雲水，看遍秦川八水。不似棟梁間，萬振逆留神水。神水，神水，便是山侗真水。
　　又
　　物外茅齋映竹，一飽殘羹冷粥。樂亦在其中，記得風仙叮囑。叮囑，叮囑，保養靈明性燭。
　　贈安靜散人
　　欲要病源除削，便把塵緣拈却。心上去憂愁，性內真歡真樂。真樂，真樂，此者仙家一著。
　　又
　　潑殺無明業火，保守爐中水火。固養本根源，决要水中生火。生火，生火，便是山侗真火。
　　京兆譚急腳索
　　且做塵中急足，有日清閑願足。隨分更隨綠，自是常常知足。知足，知足，捉住金烏三足。
　　五更寄趙居士
　　一鼓孤眠內守，寶陸用雲耕透。密種紫芝苗，自是洞天無漏。無漏，無漏，坎虎離龍交媾。
　　二鼓孤眠內守，雲綻遍天星宿。日月兩交光，自是寶瓶無漏。無漏，無漏，起陸龍虵戰鬥。
　　三鼓孤眠內守，重把玄門頻扣。喚覺箇中人，自是玉關無漏。無漏，無漏，姹女嬰兒携手。
　　四鼓孤眠內守，謹謹小心防寇。慧照破邪魔，自是金精無漏。無漏，無漏，一點靈光結就。
　　五鼓孤眠內守，湛寂無中得有。應物處真常，自是神丹無漏。無漏，無漏，顯現胎仙清秀。
　　又五更
　　一鼓乾坤入洞，便把虛無拈弄。離坎自交宮，澄湛寂然無夢。無夢，無夢，別我魔軍大慟。
　　二鼓孤清妙用，顛倒倒顛看供。遍地長黃芽，便覺箇中無夢。無夢，無夢，八味水流梁棟。
　　三鼓玉金深種，始覺元陽運動。丹鼎紫煙生，氣爽神清無夢。無夢，無夢，一點靈光堪寵。
　　四鼓嬰兒跨鳳，姹女欣然持鞚。性命兩停停，自是睡輕無夢。無夢，無夢，瑞氣祥光簇捧。
　　五鼓衆星相拱，應物無勞擒縱。時顯夜明珠，無睡無眠無夢。無夢，無夢，五綵雲蹤繼踵。
　　木蘭花令
　　和師韻
　　諸公日日閑團聚，飯罷時時眼廝覷。專專惟望馬風言，怎敢玄玄輕泄露。常常只把氣神護，謹謹調和龍虎步。徐徐鍊就九還丹，箇箇成仙雲外去。
　　萬年春（點絳唇）十二首
　　緣甚修持，風仙釣出侵雲構。靈苗秀，斡運真母，非是調羹手。小過誰無，語失當緘口。班行後，怎生依舊，除是隨風走。
　　又
　　自己園亭，無分晝夜宜重構。黃芽秀，欲携雲母，那裹須垂手。無相人人，驀地開金口。明先後，須當遺舊，挈出元初走。
　　又
　　堪嘆人人，波波劫劫貪名利。何時已，眼光落地，到此纔方悔。雖有兒孫，要替應難替。辭生淚，甚家滋味，想著心先碎。
　　又
　　奉勸人人，塵中莫競錐刀利。心先已，勿欺天地，事在前頭悔。欲免輪回，休望兒孫替。休垂淚，道家真味，把恩愛先鎚碎。
　　夢得一枝白筆
　　昨夜山侗，夢遊蓬島逢鍾呂。文房數，一枝純素，不讓蒙恬做。遠勝江淹，五色何曾污。相宜處，書心開悟，堪應三清舉。
　　又
　　冬至陽生，迎春撥雪黃芽好。人驚早，香如芝草，玉碾勝磨搗。神水烹煎，自是除陰耗。金童報，絕品珍寶，啜罷遊蓬島。
　　贈陳知命
　　地肺陳公，白毫顯出非常異。人難比，希夷苗裔，肯著塵凡累。猛捨家緣，物外搜玄理。清心意，自然澆溉，太一沖和氣。
　　贈興國寺修塔僧
　　物外高僧，澄澄湛湛真禪剎。真禪剎，心無察察，理趣常搜刷。玉性玲瓏，處處皆通達。皆通達，無拘無轄，壘起黃金塔。
　　寗解元許卻菴門以詞督之
　　譚馬丘劉，專專卓箇菴兒住。修行處，未知門戶，有箇先生許。翹俟嘉音，萬望垂青顧。如無悮，庾登雲路，豈敢忘恩府。
　　勸道友
　　去去來來，來來去去何時了。堪失笑，利名纏倒，衣換知多少。奉勸人人，早把元陽保。休虛耗，結成珍寶，得赴蓬萊島。
　　詠李實菴名靜樂
　　常守行菴，常清常靜常常快。常搬載，日常寧耐，自是常交泰。真樂真歡，應物真常在。真無壞，真如光彩，得做真良份。
　　詠李公慵軒
　　物外慵軒，閑居放坦無為作。無為作，自然期約，心腎相交錯。二氣成形，結就靈丹藥。靈丹藥，銀霞覆卻，展起腾雲腳。
　　巫山一段雲十三首
　　贈三－居士
　　斡運清神境，修完耀洞天。九層臺上聚祥煙，端坐碧霞軒。開闡瓊林雅宴，賞翫箇中深淺。咆哮金虎戲波濤，警動汞成鼇。
　　又
　　玉女開金殿，金公鎖玉關。真清真淨養胎仙，雲透坎離間。貪看靈光上下，忘了之乎也者。神珠吐出九般霞，跨鶴赴仙家。
　　又
　　赤子餐青母，紅虵啖黑龜。祥光瑞氣可成衣，尚自更持危。調引姹嬰嬉戲，緊把玉關封閉。一輪性月晃清霄，雲步訪三茅。
　　又
　　霞友無塵慮，雲朋絕事情。氣神相結淨中清，談笑大丹成。好把碧桃採摘，專獻蓬瀛仙客。大家同共慶重陽，開宴一齊嘗。
　　又
　　休要呼師叔，相看若弟兄。鍊心雲補玉京城，何必謁公卿。因撫心琴益壽，謂飲刀圭戒酒。瑤臺上面放瓊花，同去步煙霞。
　　贈胡了仙兄弟
　　會握青鋼劍，能銜白玉杯。虛心實腹養瓊瑰，平地一聲雷。諕殺三尸六賊，火裹金蓮開坼。自然顯現箇靈童，雲步太虛中。
　　又
　　鑪養長生藥，園開不謝花。充飢旋旋採靈芽，消渴飲流霞。閑看玉蟾光灼，忽見金鼇踴躍。兩般遊戲上青蓮，鳳曆怎排年。
　　又
　　醉臥琉璃帳，閑看翡翠簾。自然俗慮絕毫纖，寶鼎玉花添。熱起心香性炷，引動麟飛鳳舞。龍蟠虎遠戲神珠，丹結赴仙都。
　　又
　　黃鶴松間睡，青鸞潤畔樓。白牛困臥紫靈芝，丹鳳宿瑤池。唯有靈童放耍，來往恣情遊冶。通天徹地月明中，顯現至真功。
　　又
　　洞裹乾坤異，翛然看不窮。虎龍鬬入白雲中，不見往來蹤。女嬰兒忒，爭把崑崙頂戴。瓊瑤撞透出靈胎，跨鶴去蓬萊。
　　又
　　玉線穿三穴，金針透九關。自然得見內容顏，雲袖凭朱欄。正看瓊花爛熳，驀地青衣叫喚。紫微詔下赴蓬萊，仙籍已安排。
　　又
　　性燭生青焰，心香裊紫煙。命燈結正玉花鮮，慧目看金蓮。此箇山侗雅趣，出自風仙師父。一朝九轉大丹成，玉帝詔仙卿。
　　蘇幕遮二十一首
　　在長安弄鐵馬騎道友索詞
　　馬風兒，悟玄理。不向簷楹，看您成家計。參從風仙何事喜。舞袖輕搖，撼動聲清美。勝驊騮，無縈繫。不戀銀鞍，免使人鞭捶。驀地玎璫聲韻起。自在逍遙，直上青霄裹。
　　又
　　鬧角兒，梳得好。妙手奇功，悟後呈些巧。箇箇疏來無倚靠。各各惺惺，蟣虱須教少。張打由，李骲老。見我風狂，鼓掌呵呵笑。此箇機關人怎曉。返老還童，內外成顛倒。
　　贈張善道
　　門聞，心煩惱。日日憂愁，不覺容顏老。眼做看門招病早。口是禍門，德喪身亡了。鼻玄門，通大道。日用不勤，喘息綿綿好。傳透九宮成至寶。久視長生，雲步歸蓬島。
　　到萊州復歸寧海辭墳
　　此回來，緣甚故。不謂營生，不為兒和女。不謂榮華誇五袴。思憶劬勞，特地辭墳墓。奠酒時，開地府。九祖生天，共結神仙侶。非是修行難救度。何必三牲，祭祀千千數。
　　別鄉
　　棄榮華，披破蓆。養假崇真，茶飯須求覓。忘了從前親與識。此別鄉關，恣意閑遊歷。主人翁，須愛惜。六賊三尸，慧劍頻頻劈。逗引靈童常跳躑。真樂真閑，大道成無極。
　　勸長安道衆
　　苦海中，勞四大。競利爭名，箇箇皆寧耐。爭把元陽都損壞。前有輪回，著甚機謀解。道門中，超三界。太上巾包，悟者欣然戴。意淨心清無罜礙。固養靈根，性命長長在。
　　看送孝
　　有微言，深可說。兔死狐悲，傷類聲悽切。人見人亡寧喜悅，大限來時，莫也無分別。願回頭，搜祕訣。猛捨家緣，頻把心猿歇。修鍊金丹收白雪。九轉功成，永永無生滅。
　　別子
　　出凡籠，無繫絆。落魄婪躭，日作無常觀。十四兒孫都棄拚。自在逍遙，風月為吾伴。背葫蘆，携鐵。壺貯瓊漿，觀內靈芝按。渴飲飢餐增壽筭。天助真風，有箇瑯瑘喚。
　　自害風
　　遇王風，風傳我。風發颼颼，風害家緣破。拈弄風飈團水火，風子飍飍，風韻閑吟和。順風行，迎風坐。飲罷真風，更枕清風臥。施布仁風功行大。自許扶風，風裹成因果。
　　贈馬公
　　好雲遊，是馬鈺。幸遇華宗，一見如親族。拜禮從今為骨肉。仰荷恩憐，終日閑相逐。告吾兄，聽我囑。莫慮兒孫，自有兒孫祿。願早灰心明性燭。占取清閑，修取將來福。
　　鄠縣晏公惠麵
　　晏先生，惠我麵。親做庖人，妙手搋和軟。細細搓來成玉線，致在鍋中，水火同烹鍊。覺馨香，成美膳。四箇平分，各各無深淺。欲要充飢須九轉。飽後雲遊，處處行方便。
　　風發
　　害風王，扶風馬。各做心風，總把家緣捨。吟詠清風明月下。風裹尋風，搜得真風雅。順風行，隨風耍，處處風傳，結正風無價。掌握風飈持玉斝。馳騁風流，共把風雲跨。
　　自戒
　　不慳貪，不諂詐。不憶家緣，不說鄉中話。不著世情不著假。不做詩詞，不敢言行化。志彌高，心轉下。雲水清閑，內養丹無價。樂在其中欣放耍。姓氏人詢，倦應扶風馬。
　　又
　　遇風仙，心開悟。人我心無，無愛無憎妬。一切女男同父母。三教門人，盡是予師父。好清閑，喜歌舞。晝乞殘餘，夜宿悲田所。上下中丹常密護。九轉功成，蓬島通雲路。
　　在南京乞化
　　穿茶坊，入酒店。後巷前街，日日常遊遍。只為飢寒仍未兔。度日隨緣，展手心無倦。願人人，懷吉善。捨一文錢，亦是行方便。休笑山侗無識見。內養靈明，自有長生驗。
　　贈李哥緣再要出家
　　李先生，難捨俗。出去還來，壞了崑山玉。覆水重收弦斷續。一事無成，惹得空撈漉。悔前非，明性燭。火滅煙消，心上休懷毒。欲與馬風閑廝逐。直待年深，看透伊心腹。
　　勸李哥
　　羊兒皮，虎兒質。害物心機，晝夜無寧息。雖惡肯將兒子食。休逞威風，真性宜調習。親非親，識非識。雲水清閑，內外常遊歷。日用三餐憑乞覓。滅盡無明，便是波羅蜜。
　　鄉中上街求乞
　　捨家緣，須用斧。劈碎恩山，豈肯重修補。猛烈灰心尋出路。自在逍遙，認箇清閑處。有因緣，方可悟。改變衣裝，道服惟麻布。莫訝鄉中求乞去。滅盡無明，直上青霄步。
　　和師韻
　　清淨門，柔弱戶。忍辱家風，樸實為公據。無作無為成活路。自在逍遙，雲水通行步。絕聰明，效愚魯。兀兀騰騰，不起閑思慮。面垢頭蓬身糞土。萬事俱忘，堪應三清舉。
　　李公實索慵軒詞
　　不梳頭，不洗面。餒在其中，喫飯心懷倦。無病閑眠身懶轉。有客來尋，問著仍慵喘。不燒香，不禮念。落魄婪躭，酬了今生願。日用不勤功怎見。紫詔來宣，大道無為顯。
　　懷寗伯功惠鞋
　　清叟冠，伯功履。見惠山侗，別有非常意。使我頂天並立地。俯仰觀瞻，無忤兼無愧。得斯因，無限喜。出戶迎賓，何患殊無禮。更向就中搜奧旨。上下沖和，得赴青霄裹。
　　瑞鷓鴣十八首
　　寄華清道衆
　　環墻圍合洞中天，瑞氣祥光愈接連。白鹿懷中常穩坐，青牛背上得閑眠。驪山不到經三載，華岳相違近四年。霞友雲朋應怪我，爭知此處結金蓮。
　　勸道友
　　清虛雖好戀家緣，著甚因由上得天。頂戴恩山猶論道，身居苦海尚擎拳。是非窟裹功難就，名利叢中果怎圓。若不回頭尋出路，如何只恁做神仙。
　　住環堵
　　冬雖無火抱元陽，夏絕清泉飲玉漿。蠟燭不燒明性燭，沉香無用心香。三年赤腳三年願，一志青霄一志長。守服山侗環堵內，無恩相報害風王。
　　過楊柳渡
　　馬風寧海遇重陽，西入關來放肆狂。好看梅溪楊柳渡，喜遊竹徑杏花岡。秦川鋪錦宜春睡，渭水橫絲擊日長。勝景無窮吟不盡，命工圖畫比仙鄉。
　　詠茶
　　盧仝七椀已昇天，撥雪黃芽傲睡仙。雖是旗槍為絕品，亦憑水火結良緣。兔毫盞熱鋪金蘂，蟹眼場煎瀉玉泉。昨日一盃醒宿酒，至今神爽不能眠。
　　居菴
　　閑人相訪有何妨，唯恐閑人話短長。真樂真閑無議論，至微至妙絕商量。是非欲說氣神散，名利纔言道德忘。不若澄心常默默，自然彼此得清涼。
　　督韓三官人
　　男兒央烈在言談，口契相違亦害暫。雖是韓三疏馬二，奈何馬二憶韓三。養家便是甘中苦，學道須知苦裹甘。甘苦苦甘還省悟，出離火院住雲菴。
　　收家書
　　家書接得急開封，正值糊窗要辟風。我意難隨你意去，道心不與俗心同。行功未滿大千數，雲水須遊太一宮。傳語兒孫並弟姪，後來書至撇牆東。
　　又
　　心香爇起唱行香，真樂真閑興味長。便覺眉頭無利鎖，何愁身上有名韁。昔年曾作肥家子，今日還為出舍郎。到此他遙常自在，哩唆哩囉又何妨。
　　贈衆道契
　　修行何處用功夫，馬劣猿顛速剪除。牢捉牢擒生五彩，暫停暫住免三塗。稍令自在神丹漏，略放從容玉性枯。酒色氣財心不盡，得玄得妙恰如無。
　　又
　　道人財色酒雖無，一點無明著甚除。惡念不生歸瑩素，觸來勿競證元初。我人起處愁無極，煙火消時樂有餘。欲學神仙須忍辱，莫交燒了那真如。
　　聞鄉人來到以詞聊代家書
　　斬釘截鐵不思家，永絕狐疑永棄家。足履白雲尋羽客，杖挑明月訪仙家。鄉中園館非吾宅，物外蓬瀛是我家。自在逍遙無宿慮，何須重話舊時家。
　　又
　　人人學道總勞勞，箇箇心高志不高。煙火靡除生怨惡，塵情不斷起貪饕。欲搜玄妙消三業，猛向根芽下一刀。常淨常清常忍辱，無為無作列仙曹。
　　又
　　昔年常被利名枷，苦海波中喜戴枷。堂下兒孫如玉杻，眼前妻妾似金枷。至迷馬鈺因何悟，得遇風仙便脫枷。閑裹尋閑得閑趣，如今寧肯復投枷。
　　又
　　勸人休要問前緣，但肯回頭是宿緣。不想浮生難猛悟，稍知虛患近良緣。無心入道須無分，有意投玄是有緣。自古神仙皆出離，在家怎得好因緣。
　　又
　　風仙風害得真風，留下家風要害風。通密丘仙能繼踵，山侗馬鈺應扶風。勸人休作夢中夢，學我能尋風裹風。或問風因親說破，投玄遠俗做心風。 
　　贈斗門李公
　　不須遠遠遠尋師，自是神仙自是師。真淨真清真至理，至微至妙至真師。愛憎不盡難求道，人我仍存枉拜師。你意不能隨我意，我心怎做你心師。
　　又
　　秦川勝景果非常，最好終南珍藏鄉。竹徑梅溪生秀氣，鳳巢龍窟吐祥光。雲菴處處成雲集，道友多多論道長。劉蔣村名今改變，人人傳說會仙莊。
　　遇仙槎四首
　　贈清風散人
　　懃懃物外修，謹謹心中掃。漸漸絕塵緣，細細通玄奧。靈靈大藥成，燦燦神光好。得得遇仙槎，穩穩歸蓬島。
　　和師韻
　　三光固下元，六度清中闕。九轉上元燈，照見長生月。無分晝夜明，光彩連綿發。顯出箇胎仙，生死今番越。
　　寄晏公
　　休心絕是非，滅意除人我。酒色氣財無，生死輪回趓。祥光結寶花，玄露成珠顆。自是遇仙槎，便得携雲朵。
　　又
　　名成好息心，利遂堪回首。猿馬不輕狂，龍虎相交媾。常教玉戶開，莫使金關漏。九轉大丹成，萬劫神清秀。
　　養家苦#1十二首
　　贈寗伯功
　　養家苦，火坑深。萬塵埋沒不能禁。遇風仙，物外尋。修行好，鍊陽陰。淨清能見水中金。現光輝，罩寶岑。
　　養家苦，鎮常忙。忙來忙去到無常。作陰囚，住鬼房。修行好，不曾忙。閑閑閑裹守真常。得修完，玉洞房。
　　養家苦，贍他人。衣豐食足尚嫌貧。運機心，喪了真。修行好，作閑人。自然憂道不憂貧。鍊頑心，養至真。
　　養家苦，似蜂虔。採花成蜜為誰甜。肯隄防，蛛網粘。修行好，做風虔。舌生津液玉漿甜。溉黃芽，無惹粘。
　　養家苦，特貪饕。家豐又待望官高。遇危難，無計逃。修行好，不貪饕。埋光隱迹恐名高。無無為，生死逃。
　　養家苦，戀塵緣。鋪謀活計望千年。柰凡軀，不久堅。修行好，結良緣。功成行滿不排年。做神仙，因志堅。
　　養家苦，沒程頭。一朝身死作陰囚。見閻王，不自由。修行好，有程頭。三千功滿不為囚。做神仙，得自由。
　　養家苦，喜相違。常常思想死生危。怕從前，火院圍。修行好，處無為。神珠光彩透簾幃。現靈童，相貌威。
　　養家苦，沒休期。危危險險似圍棊。被人，無禱祈。修行好，最稀奇。姹嬰爭把虎龍騎。獻胎仙，鳳與麒。
　　養家苦，為妻男，是非榮辱飽經諳。限臨頭，事怎甘。修行好，子端南。神丹燦爛棄行菴。宴瑤池，德飽酣。
　　修行易，斷情難。始初分解最艱難。譬無常，破盡難。心開悟，沒疑難。覺從前事養家難。學神仙，有甚難。
　　思微妙，想塵緣。兩般搜索要精研。但知空，向道堅。心清淨，意通玄。自然知道役言傳。達無為，作大仙。
　　解佩令二首
　　和古韻
　　山侗猛省，因師法旨。覺從前、不是不是。剔正根源，要日月、壺中並至。透玄關、應希夷理。龍吟嘯，能行能止。剖昏迷、慧刀鋒利。鍊就神丹，金盤托、聊充微禮。獻風仙、博本師喜。
　　又
　　摧強挫銳，常搜己過。處真常、毋勞打坐。每向人前，須做小，無心做大。坎離中、虎眠龍臥。不憎不愛，無人無我。又何愁、非災橫禍。自在逍遙，與雲朋、霞友唱和。占清閑、自家幾箇。
　　梅花引三首
　　贈白先生
　　脫塵子，逃生死。物外逍遙雲水似。起真慈，起真慈。暗助真功，常常得自知。逗引蛟龍歸虎兕。水裹燈光明久視。結靈芝，結靈芝。携去蓬瀛，專專獻我師。
　　贈衆師兄
　　子端午，龍蟠虎。莫使馬猿偷眼覩。氣神甦，氣神甦。海底靈龜，依從鼻吸呼。女姹嬰嬌雲裹聚。欲赴蓬瀛路上去。鍊江湖，鍊江湖。結就金丹，方知玉性孤。
　　贈老李先生
　　怎分曉，迷虛矯。愛戀家緣何日了。著塵囂，著塵囂。鐵做人人，遭他火院銷。猛悟無常非事小。跳出凡籠搜密妙。樂逍遙，樂逍遙。坎虎離龍，降來入玉瓢。
　　憶王孫三首
　　和重陽真人
　　心清步步入玄門，意靜溉本根，驀地聽聞沒口論。性無昏，一點靈光萬劫存。
　　又
　　長安雲步去還來，萬朵金蓮火裹開，獨飲刀圭勝濁醅。兩三盃，滌盡凡心有甚災。
　　又
　　麻衣紙襖度冬寒，暖閣紅爐永不看，認正些兒理的端。氣神安，結就無為九轉丹。
　　憨郭郎
　　贈重陽真人姪王周臣
　　休要強貪名利，休要戀妻男。免輪回生死苦，做癡憨。清淨自然明道，神氣自相參。功成朝玉帝，跨雲驂。
　　金花葉（金蕉葉）
　　贈徐安神
　　欲要靈明瑩徹，向心上、速宜解結。便莫受家緣火熁，棄妻男產業。逞俊寧如養拙，引龍虎、休教急切。自然悟神仙妙訣，本來真難滅。　　
　　青玉案
　　贈染何先生
　　無涯火院常籠罩，似醉夢，難分曉。賣弄惺惺非耍俏。爭財競氣，戀妻男，筭到底，終須掉。譬似無常坑窖了，便急急，搜玄妙。固養靈根真火燎。澄澄湛湛，證元初，大藥就，天書詔。
　　調笑令二首
　　和師韻贈張馬二公
　　調笑，論微妙。月內銀蟾端午跳。中宵日裹金雞叫，坎虎離龍圍遶。忽然撞著姹嬰召，共守丹爐了了。
　　山峭，彩霞照。一顆神珠常吐耀。無窮瑞氣長籠罩，更有祥煙裊裊。三清專遣青童詔，報道無為功要。
　　〔減字木蘭花〕十首
　　四仙韻
　　丘劉譚馬，幸遇風仙親教化。一別山東，雲水秦川興不窮。清貧快樂，自在逍遙無做作。清淨門庭，闡出家風合聖經。
　　又
　　丘仙通密，隱跡磻溪人不識。通妙劉仙，永住終南屏萬緣。譚仙通正，志在清貧修大定。三髻山侗，願處環墻也放慵。
　　贈徐玄之
　　神翁苗裔，骨格非凡人怎比。猛捨家緣，物外搜尋玄上玄。天長地久，走玉飛金常在手。營養黃芽，道號從今稱碧霞。
　　贈煙霞散人
　　謫仙猛悟，富貴榮華都不顧。改變衣裝，道服雲包傲帶長。擒猿捉馬，不騁容儀多婭姹。玉性無塵，相稱煙霞一散人。
　　又
　　譚仙通正，悟徹長真修玉性。馬鈺山侗，豁豁洋洋似害風。劉仙通妙，把握長生真了了。通密丘仙，修養長春不夜天。
　　又
　　處端通正，道號長真真上認。自在逍遙，摵碎岩前汲水瓢。處玄通妙，道號長生真了了。慎勿先歸，且伴長春丘處機。
　　又
　　山侗馬鈺，學道宜乎除愛慾。卻殢詩詞，怎得功成現紫微。如何猛悟，減字木蘭花裹訴。百拜詩魔，休似從前返倒何。
　　又
　　詩詞作孽，妨我清閑仙舉業。猛悟心驚，如向深淵履薄冰。便疏筆硯，卻與氣神相眷戀。懶裹尋慵，無作無為是馬風。
　　別南京拆字
　　□今拜別，□住逍遙金王宅。□處門開，□裹人人不復來。□金成寶，□脉嬰兒擎碼碯。□與山侗，□去蓬瀛禮呂公。
　　過靜遠鎮
　　□兵辱我，□戟叢中誰解禍。□辯如鋒，□木和同是夏公。□今清脫，□兔日烏同作活。□底然香，□謝恩人魚鼓張。
　　掛金燈
　　贈重陽師父姪王周臣
　　絕攀緣，心上生光瑩。朗然變化，無窮異景。這密妙、教賢省。內貌宜乎速整，悟後分凡聖。亘初靈明，火內正勁。燬煉出、清中靜。
　　滴滴金
　　贈蔡公
　　水雲自在逍遙客，木金聚、更無隔。嬰姹從此認知識，看無中顏色。虎龍戰鬬曹溪側，鼎爐內、鍊黃白。大丹成就有誰嘗，蔡先生消得。
　　德報怨（昭君怨）
　　贈吳知綱
　　急性更為縵性，意靜自然心靜。憎愛兩俱忘，絕炎涼。虎遠龍蟠光瑩，丹結玉童邀請。舞袖出崑岡，赴蓬莊。
　　金雞叫十首
　　化李仲達
　　撞著鯨鯢須索釣，拋香餌、時時引調。洋洋不顧迷波淼。休要相趖，與你如膠鰾。擲下金鉤常攪擾，如回首、牽歸玄妙。將來決定成仙了。朝拜三清，出自我金雞叫。
　　又
　　日日朝朝常報曉，誰知道、人人錯了。孳孳為利貪虛矯。性命俱忘，財色心奸狡。惡業無涯陰德少，將來事、一場不小。無常限滿酆都召。鬼使挐挐瞋，不悟我金雞叫。
　　又
　　日日朝朝常報曉，徒人省、搜玄搜妙。孳孳為善回光照。勘破浮生，便把家緣掉。九曲明珠安九竅，絲連蟻、火光頻燎。往來穿透功夫了。得赴蓬瀛，出自我金雞叫。
　　又
　　火院中間常火燎，憂兒女、形容衰了。傍人替你生煩惱。投獻詩詞，萬望心明曉。不測無常非事小，悟來後、便搜玄妙。蓬萊雲路通關要。鍊就金丹，出自我金雞叫。
　　又
　　外騁惺惺非是俏，內修持、些兒最妙。真如一點三光照。爇起心香，自有祥煙罩。李四高人如悟曉，無中有、非常冥杳。胎仙舞袖麾靈耀。跨鶴騰空，出自我金雞叫。
　　又
　　元是神仙何不曉，聽予勸、家緣事小。迷津苦海須當跳。一箇靈明，兔使塵籠罩。物外澄心通密妙，常清淨、龍蟠虎遠。神丹結正騰輝耀。返老還童，出自我金雞叫。
　　又
　　日暮殘輝何不曉，好收心、回光返照。宜乎急急搜玄妙。疾速修持，莫待西沉了。物外修仙非是矯，早認取、言鉤語釣。詩詞香餌吞些小。躍出迷津，悟得我金雞叫。
　　又
　　入道已蒙相許了，火坑深、宜乎猛跳。男兒出語無虛矯。慎勿遲疑，休使傍人笑。斷制家緣回日早，休似鶴、留言華表。從斯馬鈺登高眺。奉勸吾兄，莫忘我金雞叫。
　　又
　　三髻山侗閑失笑，離鄉井、無愁買惱。憂他性命無心了。終日哀人，忘了自家道。堪可垂鉤須索釣，且不免、廝煎打炒。耐羞耐恥頻頻告。謹勸賢家，早悟我金雞叫。
　　又
　　許我年時來入道，想賢家、心無虛矯。勸公早早家緣掉。稍稍遲遲，做出諸宮調。若肯回頭何事好，樂情閑、持盃歡笑。撫琴月下沉香裊。搜獲玄機，別有箇金雞叫。
　　神清秀#2
　　寄看龐總管園趙公
　　些兒微妙非常好。猛焰裹、自然芝草。玉虎與金龍，密護三田寶。丹成九轉青童報。便授取、紫微宣誥。體掛六銖衣，跨鶴歸蓬島。
　　道成歸#3二首
　　阮郎歸改道成歸，修行人喜知。松峰影裹樂希夷，何須唱艷詞。姹嬰動，虎龍隨，雲耕坎與離。三千功滿赴瑤池，神光相貌奇。
　　贈岳秀才藏頭
　　□年苦志不求奇，□公尋者希。□夷猛悟笑微微，□華枉用機。□子偃，□嬰肥，□宮祥瑞圍。□傳心印謹相依，□靈神自飛。
　　迎仙客
　　日中烏，月中兔，走飛子午何曾住。虎隨龍，龍隨虎，東西來往，自是明瓊路。姹娘歌，嬰子舞，玉堂裹面金為主。雲為朋，霞為侶，逍遙自在，開闡全真戶。
　　繫雲腰（繫裙腰）
　　崑嵛山上丹陽子，真得得，遇風仙。今生相應前生約，訪秦川，居地肺，結良緣。離清坎靜水生火，嬰姹睡，虎龍眠。神凝氣聚靈光現，駕雲軒，透祥煙，去朝元。
　　登仙門二首
　　師也師也，重陽師也。處玄機，靜中清也。起金蓮玉花社，有誰知也。化人人，漸歸道也。這扶風，非開悟，亦非愚也。辨假真，稍能明也。細尋思，心豁暢，略無疑也。想師範，沒人過也。
　　又
　　難也難也，捨家難也。絕愛憎，屏塵難也。處無為清靜有，始終難也。譬如死，又何難也。論玄元，談微妙，要人聽也。但小童，肯來詢也。便須當，開言路，與其進也。我不能，保其往也。
　　漸悟集卷下竟
　　#1此詞牌應為『搗練子』。
　　#2此詞牌應為『海棠春』。
　　#3此詞牌應為『阮郎歸』。